<!-- { "loadSidebar": true } -->
　　人爱少子
　　左师触詟见太后曰老臣贱息舒祺最少臣窃怜之愿补黒衣之阙太后曰丈夫亦爱少子乎对曰甚于妇人【战国策】
　　老牛防犊【见丧子门】
　　抱置膝上
　　王坦之字文广父述爱之虽长大犹抱置膝上
　　不与讲论
　　林道人诣谢东阳时始总角新病起与林公讲论遂至相苦王夫人自壁后出云新妇一生所寄惟在此儿流涕抱儿以归谢公曰家嫂词情慷慨致可述恨不使朝士见【世説】
　　宠爱失教
　　梁元帝时有一学士聪敏有才为父所宠失于教义一言之是徧于行路终年誉之一行之非淹嵗文饰冀其自改年登婚冠暴慢日滋竟以言语不择为周逖抽肠衅鼓云【顔氏家训】
　　誉儿癖
　　王福畤五子勔勮勃助劝皆以文显甞诧于韩彦思彦思戏之曰武子有马癖君有誉儿癖王家癖何多耶
　　知子可举【以下系知子】
　　祁奚请老晋侯问嗣曰午也可
　　知子必败
　　赵括少学兵法父奢不能诘然不谓善曰兵死地而括易言之赵王以括为将代亷颇蔺相如曰括徒能读其父书传不知合变及括将行母上书愿王勿遣即有不称妾得无随坐可乎
　　视子知贫【见诞子门】
　　知子奢俭
　　范蠡至陶致赀钜万自谓陶朱公中子杀人囚于楚朱公曰吾闻千金之子不死于市告其少子曰往视之长男曰家有长子曰家督乃遣少弟是吾不肖也欲自杀朱公不得已遣长子至则楚王怒论杀朱公子明日下勅长男竟持其弟丧归朱公笑曰吾固知其必杀弟汝见吾贫苦时重惜金所以卒杀汝弟如少弟生而见我富乗坚驱良岂知财之从来吾欲遣少弟为能弃财也【史记】
　　知子贤愚
　　张安世长子千秋与霍光子禹俱随范明友击乌桓还谒大将军光问千秋战鬭方略千秋口对兵事画地成图无所遗失问禹禹不能记光由是贤千秋以禹为不材
　　知子不能
　　薛宣子惠亦官二千石始为彭城令宣过其县心知惠不能案行舎中处置什物终不问以吏事
　　知子必富
　　石崇司徒苞之幼子生于青州故小名齐奴少敏慧有谋苞临终分财物与诸子独不及崇其母以为言苞曰此儿虽小后能自得及为荆州刺史刼逺使商客致富不赀
　　知子能书【见字学门】
　　知子所得
　　晋穆帝问顔延之曰竣得臣笔测得臣文得臣义曜得臣酒
　　知子必贵
　　唐王珪少与房杜善珪母李曰而必贵然未知所与逰者何如人试与偕来防龄等过其家母大惊勅具酒食曰二客公辅才汝贵不疑按杜甫送王砅诗则珪母杜氏非李氏也
　　不知子能文【以下系昧于知子】
　　陈思王植太祖甞视其文曰汝倩人耳植跪曰固当靣试柰何倩人时建邺铜雀台新成太祖将诸子登台使各赋植援笔立成太祖甚异之
　　不为父所知
　　山简涛之子也简叹曰吾年防三十而不为家公所知
　　遇以常儿
　　谢惠连初有竒才不为父方明所知族兄灵运谓方明曰阿连才悟如此而尊作常儿遇之
　　以豚犬畜
　　万回师神若痴愚虽父母亦以豚犬畜之兄戍役安西音问隔絶忽一日朝往夕返曰兄平善发书视之乃兄手迹其家以其万里而回故号万回【开元信记】
　　古今文集
　　杂著
　　爱子致祸
　　人之爱子亦罕能均自古及今此多矣贤俊者自可赏爱顽鲁者亦当矜怜有偏宠者虽欲以厚之更所以祸之共叔之死母实为之赵王之戮父实为之刘表之倾宗覆族袁绍之地裂兵亡可为明鉴【顔氏家训】
　　古诗
　　示添丁　　　　　　　　卢仝
　　春风苦不仁呼逐马蹄行人家惭愧瘴气却怜我入我憔悴骨中为生涯数日不食强起行何忍索我抱防满树花不知四体正困泥人啼哭声呀呀忽来案上翻墨汁涂抹诗书如老鸦父怜母惜掴不得却生痴笑令人嗟宿舂连晓不成米日高始进一椀茶气力龙钟头欲白凭仗添丁莫恼爷
　　唐人多卢仝因留宿王涯第中遂预甘露之祸仝老无髪阉人于脑后加钉焉人以为添丁之防或言好事者为之仝处士于人无怨何为有此谤然平时切齿元和逆党月蚀一诗脍炙人口意者羣阉以此祸之
　　北征　　　　　　　　　杜甫
　　况我堕胡尘及归尽蕐髪经年至茅屋妻子衣百结恸哭松声回悲泉共幽咽平生所骄儿顔色白胜雪见爷背靣啼垢腻脚不韈牀前両小女补绽才过膝海图拆波涛旧绣移曲折天吴及紫鳯颠倒在短褐老夫情怀恶呕泄卧数日那无囊中帛救汝寒凛栗粉黛亦解包衾裯稍罗列痩妻面复光痴女头自栉学母无不为晓妆随手抹移时施朱铅狼籍画眉濶生还对童穉似欲防饥渴问事竞挽须谁能即嗔喝翻思在贼愁甘受杂乱聒新归且慰意生理焉得説
　　律诗
　　嘲小徳　　　　　　　　黄鲁直
　　中年举儿子谩种老生涯学语转春鸟涂行暮鸦欲嗔王母惜稍慧女儿夸觧着濳夫论不妨无外家
　　有子【不肖子附】
　　羣书要语子克家【防卦】干父之蛊　裕父之蛊【并蛊卦】笃前人成烈【洛诰】克绍前烈【冏命】维其有之是以似之【裳蕐】国人穪愿然曰幸哉有子如此所谓孝也已【祭义】良冶之子必学为裘良弓之子必学为箕【乐记】稚子门【陶】姆抱幼子立侧眉眼如画髪漆黒肌肉玉雪可怜姢好静秀瑶环瑜珥兰茁其芽称其家儿【韩愈撰马公墓志】
　　诗句昔别君未婚儿女忽成行【杜】弱妻抱幼子出拜防慙羞【韩】有客过茅宇呼儿正葛巾【杜】是时应门儿紫兰茁其芽【山谷】羲之生五之【坡】儿女嬉笑牵人衣【李】牵衣儿女绕太白扇枕郎君烦阿香【坡】大儿踉蹡越门限小儿吚哑语绣帐【坡】如今莫问老与少儿子森森如立竹【坡】不肖子若考作室既底法厥子乃弗肯堂矧肯构厥父菑厥子乃弗肯播矧肯获其肯曰予有后弗弃基【大诰】其父析薪其子弗克负荷【左】厥子乃不知稼穑之艰难【无逸】弗念厥绍【栁】行莫丑于辱先【司马迁】
　　古今事实
　　才子八人
　　昔高阳氏有才子八人谓之八恺髙辛氏有才子八人谓之八元此十六族也世济其美
　　五世一子
　　雄自季至雄五世而一子故雄无它于蜀
　　各守一艺
　　邓禹子十三人各使守一艺教养子孙为后世法
　　必兴吾门
　　陈羣为儿时祖寔谓宗人曰此儿必兴吾门
　　当如仲谋
　　曹公攻濡湏坞孙权拒之乗轻船入曹公军还作鼓吹公见整肃叹曰生子当如孙仲谋刘景升儿子豚犬耳【吴志】梁帝曰生子当如李亚子克用为不亡矣吾儿豚犬耳【五代】
　　荀氏八龙
　　荀淑有子八人谓之八龙
　　一不为少
　　梁陆琼幼聪慧从祖襄叹曰此儿必荷门基所谓一不为少　褚渊甞谓任昉父遥曰闻卿有令子相为喜之所谓百不为多一不为少
　　头角崭然
　　栁宗元少精敏逮其父时虽年少已自成人能取进士第崭然见头角众谓栁氏有子矣【墓志】
　　令子
　　郑余庆子涵为右补阙敢言无忌讳宪宗谓余庆曰涵卿令子而朕直臣也可更相贺
　　耸壑昻霄
　　高孝基见房龄曰仆阅人多矣未有如此郎者当为国噐但恨不见其耸壑昻霄耳
　　西平有子【见父子门】
　　窦氏五龙【见及第门】
　　韩氏八龙
　　韩忠宪八子时以比荀氏八龙【详见教子门】
　　不才子【以下系不肖子】
　　帝鸿氏有不才子掩义隐贼好行凶徳丑类恶物顽嚚不友是与比同谓之浑敦少皥氏有不才子毁信废忠崇饰恶言猜譛庸回服防搜慝以诬盛徳谓之穷竒颛帝氏有不才子不可训教不知话言告之则顽舎之则嚚傲很明徳以乱天常谓之梼杌此三族也世济其凶缙云氏有不才子贪于饮食冒于货贿侵欲崇侈不可盈厌聚敛积实不知纪极不分孤陋不恤穷匮天下之民以比三凶谓之饕餮舜臣尧宾于四门流四凶族投之四裔以御魑魅【左文】
　　朱均不肖
　　尧之子不肖【丹朱】舜之子亦不肖【商均】
　　不辨菽麦
　　程滑弑厉公荀防士鲂逆周子于京师而立之周子有兄而无慧不能辨菽麦故不可立注豆麦殊形易别故以为痴者之候不慧葢世所谓痴【左】桓温第四子祎不辨菽麦
　　怒其不敬
　　丙吉子显少为诸曹尝从祀髙庙至夕牲乃使出取斋衣丞相吉大怒谓其夫人曰宗庙至重而显不敬谨亡吾爵者必显也甘露中有罪削爵为闗内侯
　　不如友子
　　后汉太原王霸妻不知谁氏覇立高节与同郡令狐子伯为友子伯为楚相而其子为郡功曹子伯令子奉书于霸车马服从雍容如也霸子方耕于野闻客至投耒而归见令狐子沮怍不能仰视霸目之有愧色客去卧不起妻恠问故霸曰吾与子伯素不相若向见其子容貌甚光举措有适我儿曹蓬髪历齿未知礼则父子恩深不觉自失耳妻曰君少脩清节不顾荣禄今子伯之贵孰与君之高柰何防初志而慙儿子乎霸崛起而笑曰有是哉遂共隐终其身
　　若豚犬耳【见有子门】
　　不识金铤
　　梁庐陵王续之子应不慧王薨至库内阅珍物见金铤问左右曰此可食否荅曰不可应曰既不可食并总乞汝
　　不肖败家
　　覆试曳白【并见阀阅子弟门】
　　不隐子过
　　姚崇二子在洛通賔客馈遗慿旧请托魏知古归悉以闻他日帝召崇曰卿子才乎皆安在崇揣知帝意曰臣二子分司东都其为人多欲而寡谨是必甞以事干魏知古帝始以崇私其子及闻大喜问安从得之对曰知古臣所荐也臣子谓必见徳而请之帝于是爱崇不私而薄知古
　　子不识字
　　韩昶退之子也性闇劣为集贤校理史传有金根车昶以为误悉改根字作银字【尚书故实】
　　一贤一否
　　中宗甞召宰相苏瓌李峤子进见瓌子颋曰木从防则正后从諌则圣峤子迹曰斮朝渉之胫剖贤人之心上曰苏瓌有子李峤无儿
　　子为人患
　　狄仁杰为魏州刺史有惠政百姓为之立生祠后其子景晖为魏州司功参军贪暴人患焉遂毁其像
　　古今文集
　　古诗
　　徐卿二子歌【见幼悟门】
　　过于海舶得迈寄书酒作诗逺和之皆粲然可观子由有书相庆因用其韵赋一篇并
　　寄诸子侄　　　　　　苏子瞻
　　我似老牛鞭不动雨滑泥深四蹏重汝如黄犊走却来海濶山高百程送庶几门户有八慈不恨居隣无二仲他年汝曹笏满床中夜起舞踏破瓮防当洗眼防腾跃莫指痴腹笑空洞誉儿虽是両翁癖积徳已自三世种岂惟万一许生还尚恐九十烦珍从六子晨耕箪瓢出众妇夜绩灯火共春秋古史乃家法诗笔离骚亦时用但令文字还照世粪土腐余何足梦
　　赠山谷子　　　　　　　苏子瞻
　　黄童三尺世无防笔头滚滚悬秋江不忧老子难为父平生崛强今心降我来喜共阿戎语应敌纵横如急雨生子还如孙仲谋豚犬谩多何足数黄家小儿名拾得眉如长松眼如漆只今数嵗已动人老人留眼防他日笑君老蚌生明珠自笑此物吾家无君当置酒吾当贺有儿业更何须
　　诗话
　　不肖子三变
　　不肖子弟有三变第一变为蝗虫谓鬻庄而食第二变为蠧鱼谓鬻书而食第三变为大虫谓卖婢子而食三食之軰何代无之

　　古今事文类聚后集卷六
<子部,类书类,古今事文类聚>
　　钦定四库全书
　　古今事文类聚后集卷七
