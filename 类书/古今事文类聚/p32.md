<!-- { "loadSidebar": true } -->
　　西岳出浮云积翠在太清连天凝黛色百里遥青白日为大寒森沉华隂城昔闻乾坤开变化生巨灵右足踏方山左手推削成天地忽开拆大河注东溟遂为西岳﨑防防镇秦京大君包覆载至徳被羣生上帝伫昭告金天思奉迎人祗望幸乆何独禅云亭
　　古意　　　　　　　　　韩愈
　　大华峯头玉井莲开花十丈藕如船冷比雪霜甘比蜜一片入口沉疴痊我欲求之不惮逺青壁无路难夤緑安得长梯上摘实下种七泽根株连
　　华山歌　　　　　　　　刘禹锡
　　洪钟作髙山天气鼓其橐俄然神功就峻拔在寥廓灵踪露持爪杀气见棱角凡木不敢生神仙聿来托天资帝王宅以我为闗钥能令下国人一见换神骨髙山固无限如此方为岳丈夫无特达虽贵犹碌碌
　　望岳　　　　　　　　　杜甫
　　西岳棱嶒竦处尊诸峯罗列似児孙安得仙人九节杖拄到玉女洗头盆车箱入谷无归路箭括通天有一门稍待秋风凉冷后髙寻白帝问真源
　　西岳云台歌送丹丘子　　　李白
　　西岳峥嵘何壮哉黄河如丝天际来黄河万里触山动盘涡谷转秦地雷荣光休气纷五彩十年一清圣人在巨灵咆哮劈两山洪波喷流射东海三峯却立如欲摧翠崖丹谷髙掌开白帝金精运元气石作莲花云作台阁道窈人不到中有不死丹丘生明星玉女备洒扫麻姑搔背指爪轻我皇手把天地户丹丘谈天与天语九重出入生光辉东海蓬莱复西归玉浆傥惠故人饮身骑茅龙上天飞
　　扈从出西岳　　　　　　沈佺期
　　西镇何穹崇壮哉信灵造诸岭皆峻秀中峯特美好傍见巨掌存势如拓东倒颇闻首阳山云拆北河道磅礴压洪源嵬峩壮清昊云泉纷乱瀑天磴矻横抱子先呼其巅宫女世不老下有府君庙歴载传洒扫皇明应天游十月戒丰镐防末忝闲从兼得事苹藻宿心爱兹山意欲拾灵草隂壑已永闭云窦絶探讨芳月期再来廻策思方浩
　　游华山云台观【见道观门】
　　嵩山
　　羣书要语嵩髙山者五岳之中岳也【初学记】嵩字或作崧山大而髙曰崧【释名】中央之岳独加髙字者何中央居四方之中而髙故曰嵩山【白虎通】其山三十六峯东曰太室西曰少室相去十七里嵩其揔名也谓之室者以其下各有石室焉少室髙八百六十丈方十里与太室相埓但小耳【王元之西征记】
　　古今事实
　　许由隠居
　　东龙门之南有许由山髙大四絶其北有颍水尧聘许由其处犹有坛墠【道书】
　　嵩神生贤
　　嵩髙维岳峻极于天维岳降神生甫及申维申及甫维周之翰【诗】
　　缑山笙鹤
　　昔周灵王太子晋好吹笙作鳯鸣游伊洛间道士浮丘公接上嵩山三十余年往来缑氏山近在嵩山之西也其后见栢良曰告我家七月七日待我缑氏山头果乗白鹤往山头望之不得到举手谢时人而去【道书】
　　嵩呼万歳
　　汉武帝诏曰朕用事华山至于中岳获骏鹿见夏后启母石翌日登崇嵩御史乗属在庙旁吏卒咸闻呼万嵗者三登礼防不答其令祠官加赠太室祠禁无伐其草木以山下户三百户为之奉邑名曰崇嵩
　　隠少室山
　　李渤隠少室山以右拾遗召谢不起韩愈遗书曰朝廷士引领东望若景星鳯凰争先覩之为快
　　误坠大穴
　　嵩髙山北有大穴莫测其深百姓嵗时每游观其上晋初尝有一人误坠穴中同辈兾其傥不死投食于穴中坠者得之为寻穴而行计可十许日忽旷然见眀又有草屋中有二人对坐围棊局下有一杯白饮坠者告以饥渇碁者曰可饮此坠者饮之气力十倍半年许乃出自蜀中归洛下问张华华曰此仙馆所饮者玉浆也所食者龙穴石髓也【刘义庆世说】
　　嵩山纪行
　　司马公居洛尝同范景仁过韩城抵登封憇峻极下院登髙顶入崇福宫防善寺由轘辕道至龙门游广爱奉先诸寺上华严阁千佛岩寻髙公堂渡潜溪入广化寺观唐郭汾阳鐡像涉伊水至香山皇龛憇石楼临八节滩过白公影堂凡所经从多有诗公不喜肩舆山中亦乗马路险防杖以行故嵩山题字曰登山有道徐行则不困措足于平穏之地则不跌其防逺矣【闻见录】
　　古今文集
　　杂著
　　防韩退之嵩山题名　　　欧阳永叔
　　右韩退之题名二皆在洛阳其一在嵩山天封宫石柱上刻之记龙潭遇雷事天圣中余为西京留守推官与梅圣俞游嵩山入天封宫徘徊柱下而去遂登山顶至武后封禅处有石记戒人游龙潭者毋语笑以黩神龙龙怒则有雷恐因念退之记遇雷意其有所诫也其一在福先寺塔下当时所见墨迹不知其后何人模刻于石也
　　古诗
　　赠嵩山焦錬师诗并序　　李白
　　嵩山有神人焦链师者不知何许妇人也又云生于齐梁时其年貌可称五六十常胎息絶谷居无室庐游行若飞倐忽万里世或传其入东海登蓬莱竟亦不能测其往也余访道少室尽登三十六峯闻风有寄洒翰遥赠云二室寄碧天三花明緑烟中有蓬莱客宛疑麻姑仙道在喧莫染迹髙想已迁时食金蛾蘂屡读青苔篇八极恣逺憇九垓长周旋下飘酌颍水舞鹤来山川遂归空山上独倚秋霞眠萝月挂朝镜松风鸣夜弦潜光隠嵩丘链魄栖霞幄霓裳何葳羽驾转绵邈愿同西王母下顾东方朔紫书傥可传铭骨誓相学
　　元丹丘歌　　　　　　　李白
　　元丹丘爱神仙朝饮颍川之清流暮还嵩岑之紫烟三十六峰长周旋长周旋蹑星虹身骑飞龙耳生风横河跨海与天通我知尔游心无穷
　　嵩山天门歌　　　　　　宋之问
　　登天门坐盘石之磷前漎漎未半下漠漠兮无垠纷窈窕兮岩倚披以鹏翅洞樛葛兮峯棱层以龙鳞松移岫转左变而右易风生云起出鬼而入神吾亦不知其灵恠如此愿游杳防兮见羽人重曰天门兮穹崇回合兮攒聚松万接兮柱日石千寻兮倚空晩隂兮足风夕阳兮赩红试一望兮夺魄况众妙之无穷
　　衡山
　　羣书要语荆州之镇曰衡山【周礼】一名岣嵝【山海经】至于南岳注衡山【舜典】衡山南岳也至黄帝乃以灊霍二山为副【衡山记】霍山为南岳盖因其制也至汉武帝南巡狩以衡山遐逺阻江乃徙南岳之祭于灊山【尔雅】夀之骈邑曰霍山【皮日休序】衡山南岳者朱陵之灵台太虚之宝洞赤帝馆其岭祝融宅其阳【六帖】衡山有三峯一曰紫盖每见有双白鹤回翔其上二曰石菌下有石室三曰芙蓉上有泉水飞流如练带【同上】五岳于中州衡山最逺南方之山巍然髙而大者以百数独衡山为宗最逺而独为宗其神必灵【韩序】公之精诚能开衡山之云【昌黎庙碑】衡山有二峯极秀一峯名芙蓉峯最为竦杰自非清霁之朝不可望见峯上有泉飞如一幅绡分映青林直注山下【盛之荆州记】衡山九疑沅湘千里九向九背乃不复见【湖中记】
　　古今事实
　　禹廵衡山
　　禹伤父功不成乃廵衡山血马以祭之仰天而啸忽梦男子自称夷苍水使者谓禹曰欲得我山神书者斋焉禹乃退斋三日遂获金简玉字之书得治水之要刻石山之髙处【吴越春秋】
　　采药忘返
　　刘璘之好游山泽采药至衡山深入忘返见有一涧水水南有二石囷一开一闭水深不得过【臧荣绪晋书】
　　遇数少年
　　湘东姚祖大元中为郡吏经衡山望岩下数少年并执笔作书祖谓行旅休息乃过之未至百步少年相与飞飏遗一纸书在坐处前数句古诗字字皆鸟迹【刘敬异苑】
　　杜游岳祠
　　杜甫大歴中出瞿唐下江陵泝沅湘以登衡山因客耒阳游岳祠
　　李泌隠居
　　李泌畏祸愿隠衡山诏给三品禄赐隠士服为置室庐古今文集
　　古诗
　　岩下　　　　　　　　　谢灵运
　　衡山采药人路迷粮亦絶遇息岩下生正见相对说一老四五少仙隠不可别其书非世教其人必贤哲
　　望岳　　　　　　　　　杜甫
　　南岳配朱鸟秩礼自百王歘吸领地灵鸿洞半炎方邦家用祀典在徳非馨香廵狩何寂寥有虞今则亡洎吾隘世行迈越潇湘渇日絶壁出漾舟清光旁祝融五峯尊峯峯次低昂紫盖独不朝争长业相望恭闻魏夫人羣仙夹翺翔有时五峯气散风如飞霜牵廹限脩途未暇杖崇岗归来觊命驾沐浴休玉堂三叹问府主曷以賛我皇牲璧忍衰俗神其思洋洋
　　谒衡岳庙遂宿岳寺题门楼
　　韩愈
　　五岳祭秩比三公四方环镇嵩当中火维地荒足妖恠天假神柄专其雄喷云泄雾藏半腹虽有絶顶谁能穷我来正逢秋雨节隂气晦昧无清风潜心黙祷若有应岂非正直能感通须净扫众峰出仰见突兀撑青空紫盖连延接天柱石腾掷堆祝融森然魄动下马拜松柏一迳趍灵宫粉墙丹柱动光彩鬼物图画填青红升堦偃偻荐脯酒欲以菲薄明其庙令老人识神意睢盱侦伺能鞠躬手持杯珓导我掷云此最吉余难同窜逐蛮荒幸不死衣食才足甘长终侯王将相望乆絶神纵欲福难为功夜投佛寺上髙阁星月揜映云朦胧猿鸣钟动不知曙杲杲寒日生于东
　　望衡山　　　　　　　　刘禹锡
　　东南倚盖卑维岳资柱石前当祝融居上拂朱鸟翮青冥结精气磅礴宣地脉还闻肤寸隂能致弥天泽
　　霍山　　　　　　　　　曹松
　　七千七百七十丈丈丈藤萝势入天未必展来空似翅不妨开去也成莲月将河汉分岩转僧与龙蛇共窟眠直是画工须阁笔况无名画可流传
　　岣嵝山　　　　　　　　韩愈
　　岣嵝山尖神禹碑字青石赤形模竒科斗拳身薤叶披鸾飘鳯泊拏虎螭事严迹恠鬼莫窥道人独上偶见之我来咨嗟涕涟洏千捜万索何处有森森緑树猿猱悲
　　自上封登祝融峯絶顶次敬夫韵
　　朱元晦
　　衡岳千仭超祝融一峯髙羣山畏突兀奔走如曹逃我来雪月中歴览快所遭扪天滑青壁俯壑崩银涛所恨无十犗一掣了六鳌遄归青莲宫坐对白玉毫重阁一倚徙霜风利如刀平生山水心真作货食饕明朝更清澈再往岂惮劳中宵抚世故剧如千猬毛嬉游亦何益嵗月令滔滔起望东北云茫然首空搔
　　律诗
　　醉下祝融峯作　　　　　朱元晦
　　我来万里驾长风絶壑层云许荡胸浊酒三杯豪兴发朗吟飞下祝融峯
　　恒山
　　羣书要语并州其山镇曰恒山【职方氏】恒山为岳【尔雅】至于北岳注恒山【舜典】北方为常山者何隂终阳始其道乆故曰常山【白虎通】常山髙三千九百丈上方三千丈周廻三十里【五岳图】
　　古今事实
　　山藏寳符
　　赵简子谓诸子曰吾藏寳符于常山中往得者立为后诸子于是往无所得无恤曰常山临代代可也简子曰是知符矣遂立之【史记】
　　常山之蛇
　　常山之蛇名曰率然一身而两头撃其一头则一头至击其中则两头皆至【孙子】
　　常山之仙
　　昌客者常山道士自称殷女食蓬蔂根往来山下见者二百余年顔色如二十许人【列仙传】
　　古今文集
　　杂著
　　北岳恒山碑铭【并序】　　　张嘉贞
