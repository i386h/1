<!-- { "loadSidebar": true } -->
　　虞芮争田而讼不决乃相谓曰西伯仁人也盍徃质之入其境耕者逊畔行者逊路曰嘻吾侪小人也不可以入君子之庭退以所争之田为闲田
　　通道夷蛮
　　武王遂通道于九夷八蛮
　　列树表道
　　定王使单襄公聘于宋过陈道无列树单子归告曰陈侯不有大咎必亡注古者列树以表道且为城守之用也
　　道不拾遗
　　孔子之为政男女行者别其途道不拾遗四方客至于邑者皆如归焉【家语】
　　两车争道
　　楚野辨女者昭氏妻也郑简公使大夫聘于荆至于狭路有一妇人乗车与大夫遇击折大夫之车轴大夫怒将执以鞭之女曰妾闻君子不迁怒不贰过今狭路之中妾之避已极矣而子大夫之仆不肯少伺是以废子大夫之车而反执妾岂非迁怒哉不怒仆而怒妾岂不贰过哉【列女传】
　　行不由径
　　澹台灭明行不由径【语】
　　泣岐南北
　　杨朱泣岐谓可以南可以北也【淮道训】
　　亡羊多岐【见羊门】
　　涂人肩摩
　　苏秦说齐王曰临淄之涂车毂击人肩摩连袵成帷举袂成幕挥汗成雨家殷人足志髙气以大王之贤与齐之彊天下莫能当
　　秦之驰道
　　汉贾山曰秦东穷燕齐南极吴越跸道广五十步隠以金椎树以青松为驰道之丽至于此使其后世曽不得邪径而托足焉
　　车书共道
　　汉光武车书共道【本赞】
　　途穷辄哭
　　阮籍常率意独驾不由径车辙所穷辄恸哭而返
　　私行巡省
　　王戎简脱不持仪刑好乗巴滇马虽为三司率尔私行巡省园田不从一人以手巾插腰戎故吏多至大官相逢戎辄下道避之【竹林七贤】
　　相逢避道
　　北齐司马膺之神气甚髙性方古旧与杨愔同为黄门郎至愔为尚书令抗礼如初曽路逢愔威仪导引乃于树下侧避愔望见令呼谓曰兄何意避弟膺之曰我自避赤棒本不避卿愔甚重之
　　御道树栁
　　隋炀帝大业元年发淮南民十余万开防沟自山阳至子入江渠广四十步旁皆筑御道树以栁
　　行不赍粮
　　唐太宗时路不拾遗行旅不赍粮取给于道【通鉴】
　　道路列肆
　　元宗道路列肆具酒食以待行人【食货志】
　　避宰相路
　　刘公安世作都承防待制欲至梁门见一相识吕防仲作左相与执政出尚书省相从归府第遇之于涂除去席帽凉衫敛马于浚沟庙下既至遣人传语相揖而过当时若无所据则为犯义防仲归不下斥呼门下省法吏问从官道逢宰相如何吏检条但有尚书省官避令仆两省官各避其官长而无两制避宰相之法防仲遂止然终不乐【语録】
　　古今文集
　　杂著
　　山南西道新修驿路记　　刘禹锡
　　开成四年梁州牧缺上玩其印凝旒深思曰伊尔卿族归氏以文儒再世居喉舌今天官贰卿融能嗣其耿光尝自内庭歴南台尹毂下政事以试可为元侯乃付印绶秩大宗伯兼御史大夫玉节兽符镇于妫墟公拜手稽首曰臣融敢王休于天汉之域既涖止咨于羣执事求急病者先之或曰华阳黒水昔称丑地近者尝为王所百态丕变人风邑屋与山水俱一都之会自为善部矣惟驲遽之途欹危隘束其丑尚存使如周道在公頥指耳于是因年有秋因府无事军逸农隙人思贾余乃悬垦山刋木之佣募其力揆攒凿撞秘之用庀其工具舁辇畚锸之器膺其要鼛鼓以程之糗醪以犒之説使之令既下奋行之徒坌集我之提封踞右扶风触劒阁千一百里自散闗抵襃城次舍十有五牙门将贾黯董之自褒而南逾利州至于劒门次舍十有七同节度副使石文颖董之两将受命分曺星驰并山当蹊顽石万状坳者垤者兀者铦者磊落倾欹波翻兽蹲炽炭以烘之严醯以沃之溃为埃煤一篲可扫栈阁盘虚下临谽谺层崖峭絶枘木亘铁因而广之限以钩栏狭径深陉衔尾相接从而拓之方驾从容急宣之骑宵夜不惑郄曲棱层一朝坦夷兴役得时国人不知繇是駃行者忘其劳吉行者徐其驱孥行者家以安货行者肩不病徒行者足不茧乗行者蹄不刓公谈私咏溢于人听伊彼金其牛而诱之以利曷若我子其民而来之以义乎既讫役南梁人书事于牍请纪之以附于史官地理志古诗
　　行路难　　　　　　　　白居易
　　太行之路能摧车若比君心是坦途巫峡之水能覆舟若比君心是安流君心好恶苦不常好生毛羽恶生疮与君结髪未五载岂期牛女为参商古称色衰相弃背当时美人犹怨悔何况如今鸾镜中妾顔未改君心改为君薫衣裳君闻兰麝不馨香为君盛容饰君看珠翠无顔色行路难难重陈人生莫作妇人身百年苦乐由他人行路难难于山险于水不独人间夫与妻近代君臣亦如此君不见左纳言右纳史朝承防暮赐死行路难不在水不在山只在人情反覆间
　　今古路　　　　　　　　刘贡父
　　出门道路多纵横不可测我今欲逺行须问曽行客徐徐逢路人借问青松侧客曰今何徃答之游京国客乃指要路而言行有益古路虽大道不如今路直但行古人路犹如假羽翼彼客别我去独自踌躇立为见今古路信乃无苦忒今路足轮蹄古路多荆棘欲行今人路恐背古人迹欲行古人路今人笑迂僻又拟不出门奈何饥寒逼哀哀此时路悠悠苍天色不避今人嫌路须行古陌古陌虽然逺且保无蹶失勉哉自勉哉前去难之适不获见杨朱万古凝愁魄
　　津堠
　　羣书要语津水渡也堠小津也【说文】
　　诗句江阁嫌津栁风帆数驿亭【杜】回首过津口而多枫树林【杜】我行卷风湍辍棹将问津【髙适】野水无人渡孤舟尽日横【冦莱公】春潮带雨晩来急野渡无人舟自横【韦】春水才深四五尺野航恰受两三人【杜】明日颠风当断渡【坡】堠徃问陇头吏潮州尚几里【韩】十里五里短长亭【栁】单牌双堠头都白【杨廷秀】
　　古今事实
　　问津
　　长沮桀溺耦而耕孔子过之使子路问津焉长沮曰夫执舆者为谁子路曰为孔丘曰是知津矣
　　津吏醉卧
　　赵简子南击楚津吏醉卧不能渡简子召欲杀之津吏女持檝而前曰妾父闻主君东渡不测之水恐风波之起故祷九江三淮之神不胜至祝杯酌余沥醉至于此妾愿以鄙躯易父之死简子将渡少一人乃备父持檝遂与渡中流发激椅之歌简子恱以为夫人【列女传】
　　子胥解劒
　　楚欲杀伍胥胥奔吴几不得脱追者在后至江江上有一渔父乗船知伍胥之急乃渡胥胥解劔以谢之渔父不受
　　乌江渡
　　项羽垓下之败遂引兵欲渡乌江乌江亭长舣船待谓羽曰江东虽小亦足王也愿大王急渡羽曰纵江东父兄怜而王我我何面目见之哉
　　关津苛留
　　王莽令吏民出入持布钱以副符传不持者厨传勿舍关津苛留注问是何人而停留之
　　以车记里【以下系里堠】
　　黄帝游幸天下以车记里【内】
　　植槐代堠
　　韦孝寛为雍州刺史先是路侧一里置一土堠经雨頺毁每须修之自孝寛临州乃勒部内当堠处植槐木代之既免修复行旅又得庇廕周文后见恠问知之曰岂得一州独尔当天下同之于是分诸州道路一里植一木二里植二木百里植五木焉【北史】
　　里置铜表【以下系疆界】
　　魏文帝迎薛灵芝大道之傍一里置一铜表五尺以志里数
　　东西之界
　　聊摄以东姑尤以西注聊摄齐西界也平原聊城县东北有聊摄城姑尤齐东界也姑水尤水皆在城阳郡东南入海【昭二十】
　　赐履
　　齐侯以诸侯之师侵蔡蔡溃遂伐楚楚子使与师言曰君处北海寡人处南海惟是风马牛不相及也不虞君之涉吾地也何故管仲对曰昔召康公命我先君太公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是征【僖四】
　　古今文集
　　古诗
　　过石硊渡　　　　　　　杨廷秀
　　峩桥小渡十里长石硊小渡五里强斜风细雨寒芦里下有深潭黒无底渡船劣似纸半张五里却成十里望中流风作浪如山前进不得后退难隔溪市井只咫尺安得飞堕于其间大江风涛甚着力小渡风涛更无敌咫尺性命轻于毛只恐一毛犹不直
　　律诗
　　子津望京口　　　　　孟浩然
　　北固临京口夷山近海滨江风白浪起愁杀渡头人
　　渡江　　　　　　　　　杜甫
　　春江不可渡二月已风涛舟楫欹斜疾鱼龙偃卧髙渚花张素锦汀草乱青袍戱问垂纶客悠悠见汝曺
　　州渡　　　　　　　　郑谷
　　子江头杨栁春杨花愁杀渡江人数声风笛离亭晩君向潇湘我向秦
　　过子江　　　　　　　杨廷秀
　　祗有青霜冻太空更无半防荻花风天开云雾东南碧日射波涛上下红千载英雄鸿去外六朝形胜雪晴中携瓶自汲江心水要试煎茶第一功
　　又
　　天将天堑护吴天不似殽函百二关万里银河泻琼海一双玉塔表金山旌旗隔岸淮南逺鼔角吹霜塞北闲多谢江神风色好沧波千顷片时间
　　古诗【以下系堠】
　　路傍堠　　　　　　　　韩愈
　　堆堆路傍堠一双复一只迎我出秦关送我入楚泽千以髙山遮万以逺水隔吾君勤听治照与日月敌臣愚幸可哀臣罪庶可释何当迎送归縁路髙歴歴
　　律诗
　　堠子　　　　　　　　　孙明复
　　直立亭亭若短峯画分南北与西东从来多少迷途者尽使平趍大道中
　　入漂水界阅堠子　　　　杨廷秀
　　才入漂水界休教勤吏民是谁差堠子久立待车尘苔藓今仍古风霜秋复春不知双与只迎送夜行人诗话
　　托堠子讥刺
　　刘子仪与夏英公在翰林英公为副枢意颇不平作堠子诗云空呈厚貎临官道大有人从捷径过【欧诗话】













　　古今事文类聚续集卷三
　　钦定四库全书
　　古今事文类聚续集卷四
　　宋　祝穆　撰
　　居处部
　　乡里
　　羣书要语乡向也众所向也【释名】里者止也五十家共居止也【风俗通】大司徒令五家为比使之相保五比为闾使之相受四闾为族使之相五族为党使之相救五党为州使之相赒五州为乡使之相宾【周礼】一命齿于乡里【党正】里有殡不巷歌【曲礼】国君去其国止之曰奈何去社稷也大夫曰奈何去宗庙也士曰奈何去坟墓也【曲礼】五十养于乡六十杖于乡【王制】维桑与梓必恭敬止注父之所植已尚不敢不恭敬【小弁】里仁为美【语四】乡人饮酒杖者出斯出矣【语十】居是邦也事其大夫之贤者友其士之仁者【语十五】子贡曰礼居是邦不非其大夫【家语】死徙无出乡乡田同井出入相友守望相助疾病相扶持【滕文公】乡党莫如齿【公孙丑】适异乡者见似人而喜【荘子】游于无何有之乡【同上】张仪筑益州城故锦涧也号锦里【益州记】里社鸣此里有圣人【春秋传潜潭巴云】虽信美而非吾土兮曽何足以少留【王粲赋】
　　诗句坐深乡里敬【杜】坐下渐人多【朱百家】为语里长者徳齿敬已占【坡】旧籍在东都茅屋枳棘篱还归非无指灞渭春澌生兮耕吾疆死也埋吾陂文章自传道奚仗史笔为【韩寄崔立之】里门先卜敬乡人【韩】
　　古今事实
　　居乡党
　　孔子于乡党恂恂如也似不能言者【语十】
　　鲁父母国
　　孔子去齐接淅而行去鲁曰迟迟吾行也去父母国之道也
　　鲁有阙里
