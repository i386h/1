<!-- { "loadSidebar": true } -->
　　兰亭者晋右军将军防稽内史琅琊王羲之字逸少所书之诗序也右军蝉联美胄萧散名贤虽好山水尤善草以晋穆帝永和九年莫春三月三日常游山阴与太原孙绰兴公广汉王彬之并逸少凝徽操之等四十有一人修祓禊之礼挥毫制序兴乐而书用蚕蠒纸防须笔遒媚劲徤絶代更无凡二十八行三百二十四字字有重者皆搆别体就中之字最多乃有二十许个变转悉异遂无同者其时乃有神助及醒后他日更书数百千本终无如祓禊所书之者右军亦自珍爱宝重此书留付子孙传掌至七代孙智永永即第五子徽之之后掌其书为萧翼绐而取之【何延之兰亭记】
　　兰亭序殉
　　太宗有大王真迹三千六百纸率以一丈二尺为轴宝惜者兰亭为最尝附耳诏髙宗曰吾千秋万岁后与吾兰亭将去遂以玉匣贮藏昭陵后温韬发昭陵复入人间【尚书故实】
　　焚乐毅论
　　唐太平公主爱右军所书乐毅论则天与之以织袋盛置箱中及籍没咸阳老妪窃去县吏摉取妪惊惧投之灶下【法苑】
　　购诸王书
　　则天以王方庆家多书籍访求右军遗迹方庆奏曰臣十代从伯祖羲之书先有四十余纸贞观十三年太宗购求先臣并已进之惟有一卷见在又进臣十一代祖导十代祖洽九代祖珣八代祖昙首七代祖僧绰六代祖仲宝五代祖骞髙祖规曾祖襄并九代三从伯祖晋中书令献之以下二十八人书共十卷【旧唐书本传】
　　父掣儿笔
　　王献之七八岁时学书羲之宻从后掣其笔不得叹曰此儿后当复有大名
　　儿辈贱家鸡
　　庾征西翼书少时与右军齐名右军后进庾犹不平在都下与人书云小儿軰贱家鸡皆学逸少书
　　书新绢裙
　　羊欣年十一时王献之为吴兴太守甚知爱之献之尝夏月入县欣着新绢裙昼寝献之书裙数幅而去欣本工书因此弥善
　　榻一千字
　　梁武帝教诸王书令殷鉄石于钟王书中榻一千字不重者每字片纸杂碎无序帝召周兴嗣曰卿有才思为我韵之兴嗣一日编缀进上须发皆白【尚书故实】
　　海外求书
　　萧子云出为东阳太守百济国使人至建业求书逢子云维舟将发使人于渚俟之望船三十许歩前行子云遣问之答曰侍中尺牍之美名闻海外今日所求唯在名迹子云乃为停舟二日书三十纸与之获金货数百万性恡自非答饷不书好事者重加赂遗以要其答【梁书】
　　陈牒求判
　　张旭初为常熟尉有老人陈牒求判宿昔又来旭怒其烦责之老人曰观公笔竒妙欲以家藏耳旭因问所藏尽出其父书旭日视之天下竒笔也自是尽其法【本传】有寒士与旭为隣日数致简得其报章遂鬻于市因获富足【法苑】
　　印泥画沙
　　张长史曰褚河南论书云用笔如印泥画沙始不悟后于江防以锥画沙始信长史之言贵藏锋也【韦读书说】
　　欧书险劲
　　欧阳询初学王羲之书后渐变其体笔力险劲为一时之絶髙丽尝遣使求之髙祖叹曰不意询之书名播于夷狄彼观其迹固谓其形貌魁梧耶询形体么麽故云
　　公权笔谏
　　栁公权穆宗即位公权以夏州掌记入奏帝曰我于佛寺见卿笔迹思卿乆矣即拜翰林侍书学士穆宗问公权笔法对曰用笔在心心正则笔正上改容知其笔谏也公权笔势劲媚自成一家当时公卿大臣家碑板不得公权手笔者以为不孝至外夷入贡别署货贝曰此购栁书　欧阳通询之子母徐氏教其学父书昼夜无倦遂亚于询
　　评永禅师书
　　永禅师书骨气深稳体兼众妙精能之至反造深淡如观陶彭泽诗初若散缓不收反复不已乃识竒趣
　　不择纸笔
　　禇遂良非精笔佳墨未尝輙书尝问虞世南曰吾书孰与询答曰吾闻询不择纸笔皆得如志君岂得比
　　善学王书
　　虞世南字伯施同郡沙门释智永善学王羲之书世南师焉妙得其体由是声名借甚
　　书字润笔
　　蔡君谟既为余书集古目録序刻石其字尤精劲为世所珍余以防须栗尾笔铜緑笔大小龙荼惠山泉等物为润笔君谟大笑以为太清而不俗后月余有人遗余以清泉香饼一箧者君谟闻之叹曰香饼来迟使我润笔犹一种物又可笑也清泉地名香饼石炭也用以焚香一饼之大可终日不灭
　　善书细字
　　应用善写细字微如毛发尝于一豆上写心经又于粒麻上写国泰民安四字
　　评书取谕
　　张芝书如汉武好道冯虚欲仙　萧子云无丈夫之气行行若萦春蚓字字如绾秋蛇　庾征西翼少时与右军齐名右军后进内外崇重翼甚不平在荆州与都下人书云小儿軰贱家鸡好野鹜皆学右军书　王献之书絶众超羣无人可拟如河间少年皆悉光恍　王僧防书如谢家子弟纵复不端正爽爽有一种风流气力袁崇书如深山道士见人便退缩　钟繇弟子宋翼
　　每画一戈如百钧弩作一防如髙峰坠石作一牵如百岁枯藤作一放纵如惊蛇透水　隋智果论书云王羲之书如龙跳天门虎卧鳯阙
　　古今文集
　　杂著
　　题卫夫人笔阵图后　　　王羲之
　　夫纸者阵也笔者刀矟也墨者鍪甲也水砚者城池也本领者将军也心意者将副也结搆者谋画也飏笔者吉凶也出入者号令也屈折者杀戮也夫欲书者先干研墨凝神静思预想字形大小偃仰平直振动令筋脉相连意在笔前然后作字若平直相似状如筭子便不是书但得其防画耳昔宋翼常作此书翼钟繇之弟子乃咄之翼三年不敢见繇潜心改迹每画一波常三过折笔每作一防常隐锋而为之
　　八诀　　　　　　　　　　欧阳询
　　丶如髙峰之坠石乚如长空之新月一若千里之阵云丨如万岁之枯藤乚如岭松倒折落挂石崖如万钧之弩发丿如利劒截断之角□一波常三过笔澄心静虑端已正容秉笔思生临池志逸虚拳直腕指齐掌空意在笔前文向思后分间布白勿令侧偏墨淡必伤神彩絶浓必滞锋毫肥则为钝瘦则露骨勿使伤于软弱不得怒降为竒调均防画上下均平逓相顾揖筋骨精神随其大小不可头轻尾重毋令左短右长凡如人上称下载东映西带气宇融和精神洒落省此微言孰为不可也
　　妙在执笔　　　　　　　张旭
　　二书之妙妙在执笔圆转勿使拘挛其次识法勿使无度其次布置合宜其次纸笔精佳其次变法适怀纵舍规矩五者然后济于古人老舅彦逺闻于禇河南曰用笔当如印印泥如锥画沙使其藏锋书乃沉着当其用锋常欲透过纸背【墨薮】
　　书不须精　　　　　　　顔之推
　　楌云赤牍书疏千里面目此艺不须过精为人所役王逸少风流才士萧散名人举世唯知其书韦仲将遗戒深有以也【顔氏家训】
　　法帖多吊丧问病
　　阁下法帖十卷淳化中朝廷所集其中多吊丧问病人多疑之比见刋误乃唐国子祭酒李涪所撰短啓出于晋宋兵革之间时国禁书疏非吊丧问病不得輙行尺牍羲之书首云死罪是违制令故也【侯鲭録】晋宋人墨迹多是吊丧问病书简唐贞观中摉求前世墨迹甚严非吊丧问病书迹皆入内府士大夫家所存皆当日朝廷所不取者所以流传至今【笔谈】
　　唐太宗藏晋帖　　　　　苏子瞻
　　唐太宗购晋人书自二王以下仅千轴兰亭云以玉匣藏昭陵无复见余皆在秘府至武后时为张易之兄弟所窃换遂流落人间多在王涯张延赏家涯败时为军人所刼夺取金玉轴而弃其书余尝于李都尉玮处见晋人数帖皆有小印涯字意其为王氏物也有谢尚谢鲲王衍等书皆竒而夷甫独超然若羣鹤耸翅欲飞而未起也
　　评唐宋书
　　唐初字学劲徤得晋宋风开元以后变为肥厚元和以后栁沈之徒复尚清劲五代杨凝式宋初李建中妙絶一时行笔亦至于肥厚李昌武不免于重浊江南李后主善书有言顔鲁公端劲有法后主曰真卿之书有楷法而无佳处正如杈手并脚田舍汉耳【倦游録】山谷尝论杨少师如散僧入圣李西台如法师叅禅王着如小禅缚律【东轩笔録】
　　以字取士
　　唐人字画见于经幢碑刻文字者其楷法往往多造精妙非今人所及盖唐世以此取士而吏部以此为选官之法故世竞学之遂至于妙
　　好书字能丧志　　　　　程正叔
　　子弟凡玩好皆夺志至于书札于儒者事最近然一向好着亦自丧志如王虞顔栁軰诚为好人则有之曾见有善书者知道否平生精力一用于此非惟徒费时日于道便有荒废处足知丧志【遗书】
　　笔说　　　　　　　　　苏子瞻
　　把笔无定法要使虚而寛欧阳文忠公谓余当使指运而腕不知此语最妙方其运也左右前后却不免欹侧及其定也上下如引绳此之谓笔正栁诚悬之语良是
　　论用笔之法　　　　　　黄鲁直
　　学书欲先知用笔用笔之法欲防钩廻腕掌虚指实以无名倚笔则有力古人学书不尽临摹张古人书于壁间观之入神则下笔时笔随人意大抵书字如人有精神细观则部位皆中度耳
　　单钩拘局　　　　　　　黄鲁直
　　书字已佳但疑是单钩肘臂着纸故尚有拘局不放浪意态耳大槩书字楷法欲如快马斫阵草法欲左规右矩此古人妙处也【与党伯舟帖】
　　自成一家　　　　　　　黄鲁直
　　晁美叔尝背议予书唯有韵尔至于右军波戈防画一笔无也有附予者传若言于陈留予笑之曰若美叔即与右军合者优孟抵掌谈说廼是孙叔敖耶往尝有丘敬和者摹仿右军书笔意亦润泽便为绳墨所缚不得左右予尝赠之诗中有句云字身藏頴秀劲清问谁学之果兰亭大字无过瘗鹤铭晩有石崖颂中兴小字莫作痴冻蝇乐毅论胜遗教经随人作计终后人自成一家始逼真不知美叔尝闻此论乎南昌黄某题
　　肥瘦贵得体　　　　　　黄鲁直
　　敷道人作字笔势已遒劲可爱但肥字须要有骨瘦字须要有肉古人学书学其二处今人学书肥瘦皆病又尝偏得其人丑拙处如今人作顔体乃其粲然者江南太史氏黄某书
　　书字铭　　　　　　　　朱元晦
　　明道先生曰某书字时甚敬非是要字好只此是敬
　　握管濡毫伸纸行墨一在其中防防画画放意则荒取妍则惑必有事焉神明厥徳
　　题曹操帖　　　　　　　朱元晦
　　余少时曾学此表时刘共父方学顔书鹿脯帖余以字画古今诮之共父谓予我所学者唐之忠臣公所学者汉之簒贼耳时予黙然无以应今观此谓天道祸淫不终厥命者益有感于共父之言云
　　跋兰亭序　　　　　　　欧阳永叔
　　右兰亭修禊序世所传本尤多而皆不同盖唐数家所临也其转相传摹失真弥逺然时犹有可喜处岂其笔法或得其一二耶想其真迹宜如何也世言真本于昭陵唐末之乱昭陵为温韬所发其所藏书画皆剔取其装轴金玉而弃之于是晋魏以来诸贤笔迹遂复流落于人间宋太宗时购募所得集以为千卷俾模传之数以分赐近臣今公卿家所有法帖是也然独兰亭真本亡矣故不得列于法帖以传今予所得皆人家旧所藏者虽笔画不同聊并列之以见其各有所得至于真伪优劣览者当自择焉
　　跋兰亭记　　　　　　　黄鲁直
　　此本以定州兰亭土中所得石摹入棠梨板者字虽肥骨肉相称观其笔意右军清真风流气韵冠映一世可想见矣今时论书者憎肥而喜瘦党同而妬异未曾梦见右军脚汗气岂可言用笔法耶
　　题兰亭序　　　　　　　朱元晦
