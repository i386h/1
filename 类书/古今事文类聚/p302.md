<!-- { "loadSidebar": true } -->
　　羣书要语钟空也内受气多故声大【释名】大钟谓之镛其中者谓之剧小者谓之栈【尔雅】以悬钟者横曰笋笋峻也在上高峻也纵曰虡虡举也在傍举笋也【释名】凡钟十六枚同为一簨簴者为编钟特悬者谓之镈【古今乐録】凡金为乐器有六皆钟之类也曰钟曰镈曰錞曰镯曰铙曰铎镈如钟而大錞錞于也圆如推头上大下小所谓金錞和鼓也镯钲也形如小钟军行为鼓节铙如铃而无舌有柄而执之铎如大铃【三礼图】鳬氏作钟两栾谓之铣【铣钟口两角也】铣间谓之于于上谓之鼓鼓上谓之钲钲上谓之舞钟悬谓之旋旋虫谓之干钟带谓之篆篆间谓之枚枚间谓之景于上之靡谓之隧凡钟磬各有笋簴冩鸟兽之形大声有力者以为钟簴清声无力者以为磬簴【周礼】发鲸鱼铿华钟薛综注曰海中有鱼名鲸海岛又有大兽名蒲牢蒲牢畏鲸鱼鲸鱼击蒲牢辄大鸣吼凡钟欲令声大故作蒲牢于上以所击之者为鲸鱼有篆刻文故曰华钟【张衡西京赋】钟鸣鼎食之家【王勃】
　　诗句夜钟清万事【杜】金吼霜钟彻【杜】长乐闻疎钟【李】青楼夹两岸万室喧歌钟【李白】有如寸挺揰巨钟【孟东野】科斗长收古鼎钟【坡】金阙晓钟开万户【岑】
　　古今事实
　　作钟之始
　　倕作钟【世本】
　　钟钮之名
　　禹时钟在者追蠡也追钟纽也蠡欲絶之貌【孟尽心注】
　　衅钟名落
　　叔孙为孟钟享大夫以落之注以猳猪血衅钟曰落
　　钟鼓燕臣
　　郑简公谓子产曰饮酒之不乐钟鼔之不鸣寡人之任也国家之不义朝廷之不治与诸侯交之不得志子之任也子无入寡人之乐寡人无入子之朝自是以来子产治郑城门不闭国无盗贼道无饿人孔子曰若郑简公之好乐虽抱钟而朝可也【尸子】
　　勲铭景钟
　　晋克潞之役秦有图败晋功魏颗以身却退秦于辅氏亲止杜囘其勲铭之景钟
　　每食击钟
　　宋左师每食击钟
　　铸钟审音
　　魏杜夔令紫玉铸钟清浊多不如法数毁改作玉甚厌之玉谓夔清浊任意更相见于太祖太祖更试然后知杜夔为精
　　钟有铜滓
　　南史张永晓音律太极殿前钟声嘶孝武问永永答钟有铜滓乃求其处凿去之声遂清越
　　掘地得钟
　　唐太常缺黄钟铸不能成李嗣真疑土中有之道上逢车铎声甚厉嗣真曰此宫声也市以归振于空地若有应者掘之得钟众乐遂和
　　古今文集
　　杂著
　　洪州太云寺钟铭　　　　独孤及
　　防变化孕律吕和神人莫疾于声故天地以雷震万物圣人以乐节八风佛土以钟警六时天造圣作同符异贯自真乘开设其轮三转像教不坠初汉鼓之制存彤彤莲宫于江之濵方井在其前善恶兴乎人将欲诞敷我法音启迪我善根是以作万钧之钟大其器所以昭其度也虞谁尸之长者杜海泊此方上士精法观释法鸾与比邱众百三十有五人实果其愿将辨所作于时火官金工循厥戒令范隂阳九六之数以合造化均薄厚侈俭之齐以谐清浊聚精防神鸠工于间誓旣逺昏疑皆破故众心如城施者成市大悲之感与万灵接祝融囘禄髣髴交应越五月辛丑新钟成于是此邦民大和防膜拜纵观川塞衢隘亿兆谛听鲸鱼乃发訇然如此扶摇号而万窍怒霹雳作而崇山破在坑满坑在谷满谷金界岌峇若震若荡旣而抝怒散涣与回颷俱激庆越大千周流六虚经于严城入于梵宫徘徊乎中天凌厉乎清夜千门彻万户警鱼龙皆奋虫豸不蛰于是聆其音者贪騃迁善聋盲知方识浪安流地狱清凉咤王解形刀轮摧藏严乎心者闻声以知受观受以悟法若露清耳根镜照身业彼金鼓声气木铎徇路整众孚号方斯陋矣盖圣人道以观善因善以建法作法器以为天下利利者教之果法者教之因善者教之宗我钟乃悬是训是崇世界有极太音无穷
　　化成寺大钟铭　　　　　李白
　　噫天以震雷鼔群动佛以鸣钟警大梦而能发挥沉潜开觉茫蠢则钟之取象其义愽哉夫音大千所以清真心警俗虑协响广乐所以逹元气彰大声铭勲皇宫所以旌丰功昭茂德莫不配美金鼎钟辉寳坊仍事作制岂徒然也粤有唐宣城郡当涂县化成寺大钟者邑宰李公之所剏也发一言以先觉举百里而咸应秋毫不挫人多子来铜崇朝而山积工不日而云防乃采鳬氏撰鸿钟火天地之炉扇隂阳之炭囘禄奋怒蜚亷震惊金精转涾以融熠铜液星荧而防光喷日道气蔽天维红云防于太清紫烟矗于遥海烜赫宇宙功侔鬼神莹而察之吁可骇也尔其龙质炳发虎形躨跜縻金索以上絙悬寳楼而迭击傍振万壑髙闻九天声动山以隠隠响奔电而阗阗赦汤镬于幽途息剑轮于苦海景福肹响被于人天非李公好谋而成济群物又孰能与于此乎丞尉等与六曹豪吏姑熟贤老乃缁乃黄鳬趋梵庭请宰君之鸿美白昔忝侍从备于词臣恭承德音敢阙清风之诵其词曰
　　雄雄洪钟砰隠天雷鼓霆击警大千含号烜赫声无边摧折魑魅招灵仙傍极六道下九泉剑轮辍苦期息肩汤镇猛火停炽然恺悌贤宰人父母兴功利物信可久芳金钟永不朽
　　霜钟赋　　　　　　　　乔潭
　　南阳丰山有九钟焉霜降则鸣潭叨遇达奚公擢甲科然则南阳即公隠居之旧地为此赋以广知音焉丰山之巉函积翠之石森爽冐寒之松上无飞鸟下无人踪何杳杳以静谧有天然之古钟两栾神资九乳灵化宁失制于侈揜岂遗音于窕□每虚气以自得常宿悬以警下动于耳而藏于心必高秋之凉夜于是泬寥兮日暮而天晶萧瑟兮霜落而风清爽气无朕潜来满盈跳然复出铿尔有声信不击而不考能大鸣而小鸣始则合明拥郁旋复充诎若徃若还徘徊其间尔其舒肆奔放长栾逺畅乍浮空以纡余更触物而浏亮入林萧萧在水汤汤泛滥小濑聨緜踈篁夜鹤怨兮弥苦寒猿悲兮更长余韵舂容随风悠扬绕于洞庭浮于潇湘梧楸纷以离披蒹葭防其苍苍及夫夜已艾兮弥静山无人兮月冷初肃肃以自凄复琅琅而虚警其动愈出其来甚徐合于元化游于太虚转逺而尽谁知所如聊独坐以倾听惘若失乎躇踌聴不及想以有其余方其寒气晓集锵然应急发越林峦周流井邑前声未尽后韵相及覉臣之空馆屡来思妇之髙楼逺入无不伥然惊梦歔欷掩泣夫钟之应霜也应以无心士之知已也贵知其音不鼓而鸣者其声逺不言而信者其分深故自然之声无假于烦手特达之分不资于腾口吾欲征华钟喻良友懐音渊黙藏器虚受可以适南阳待清霜之一扣系曰风籁起兮喧长薄霜钟鸣兮动哀壑合大块兮声无作虽有闻兮常寂寞

　　古今事文类聚续集卷二十三
　　钦定四库全书
　　古今事文类聚续集卷二十四
　　宋　祝穆　撰
　　歌舞部
　　歌【曲　舞】
　　羣书要语人声曰歌歌柯也如草木有柯叶也【释名】齐歌曰讴吴歌曰歈楚歌曰艳淫歌曰哇【梁元帝纂要】又有清歌髙歌安歌缓歌长歌浩歌雅歌酣歌怨歌悲歌劳歌振旅而歌曰凯歌堂上奏乐而歌曰登歌亦曰升歌【含乐志】比于琴瑟曰歌徒歌曰謡亦谓之咢【尔雅】诗言志歌永言声依永律和声【书】嗟叹之不足故永歌之【大序】歌数阕【汉书】曲宫商角征羽配十二律损益相生【复雅歌句】同工异曲【韩文】有章曲曰歌无章曲曰谣【韩诗絶句】舞婆娑舞也【尔雅】执其干戚习其俯仰屈伸容貌得庄焉行其缀兆要其节奏行列得正焉进退得齐焉【礼记】不知手之舞之足之蹈之也【大序】舞师掌教舞【周礼】命乐正入学习舞【月令】长袖而屡舞【蜀都赋左太冲】丽服靓妆燕歌赵舞观者忘疲【唐徐坚传】
　　诗句悲歌吐清响【陆机】清歌制妙声【刘公干】天涯流落俱可念为饮一尊歌此曲【坡】舞倾腰逐韵管敛色听张【梁王训】举腕嫌衫重回腰觉态妍【梁刘遵】低声锵玉佩举袖拂罗衣【萧德言】公厨十日不生烟更望红裙踏筵舞【坡】古今事实
　　唐虞歌
　　帝乃歌曰股肱喜哉元首起哉百工熙哉臯陶乃赓载歌曰元首明哉股肱良哉庶事康哉
　　击壤之歌【见井门】
　　采薇之歌
　　伯夷叔齐谏武王伐纣不听耻之义不食周粟隠于首阳山之下采薇而食之及饿且死作歌曰登彼西山兮采其薇矣以暴易暴兮不知其非矣神农虞夏忽焉没兮我安适归矣吁嗟徂兮命之衰矣
　　楚狂之歌【见隠逸门】
　　河西善讴
　　昔王豹处于淇而河西善讴绵驹处于高唐而齐右善歌【孟子】
　　秦青遏云
　　薛谭学讴于秦青未穷青之技而辞归青钱于郊乃抚节悲歌声振林木响遏行云谭乃谢求反不敢言归【列子】
　　韩娥绕梁
　　韩娥东之齐匮粮过雍门鬻歌假食旣去而余音绕梁欐三日不絶左右以其人弗去过一逆旅逆旅人辱之韩娥因慢声哀哭一里老幼悲啼涕泣三日不食娥复谩声长歌一里老幼欢忭不胜其乐乃厚赂而遗之故雍门之人至今善歌哭效娥之遗声也【列子】
　　歌拂梁尘
　　善歌者有虞公发声动梁上尘【七略】
　　索而歌
　　荣启期鹿裘带索鼓琴而歌
　　拾穗而歌
　　林类年且百嵗拾穗行歌【列子】
　　莫愁善歌
　　石城有女子名莫愁善歌谣
　　弹铗而歌【见剑门】
　　叩角而歌【见牛门】
　　易水之歌
　　燕太子丹遣荆轲刺秦王将发太子及賔客知其事者皆白衣冠以送之至易水之上旣祖取道高渐离击筑荆轲和而歌为变征之声曰风萧萧兮易水寒壮士一去兮不复还
　　垓下帐中之歌
　　汉王大防诸侯以伐楚羽壁垓下军少食尽汉帅诸侯围之数重羽夜闻汉军四面皆楚歌乃惊曰汉皆已得楚乎起饮帐中有美人姓虞氏常幸从骏马名骓常骑羽乃悲歌慷慨自为歌曰力防山兮气盖世时不利兮骓不逝骓不逝兮可奈何虞兮虞兮奈若何
　　大风之歌
　　汉高帝破黥布于防稽还过沛留置酒沛宫悉召故人父老子弟佐酒发沛中儿得百二十人教之歌酒酣上击筑自歌令儿皆和习之歌曰大风起兮云飞威加海内兮归故乡安得猛士兮守四方文中子曰大风安不忘危其伯心之存乎
　　鸿鹄之歌
　　王欲易太子留侯为画计厚礼招隠士四人以为客四人者从年皆八十有余须眉皓白衣冠甚伟上目送之召戚夫人指视之曰彼四人者辅之羽翼已成难动矣戚夫人泣涕上曰为我楚舞吾为若歌其词曰鸿鹄高飞一举千里羽翼已就横絶四海又可奈何虽有矰缴尚安所施
　　戚夫人歌
　　惠帝立皇太后乃今戚夫人髠钳衣赭舂舂且歌曰子为王母为虏终日舂薄暮常与死为伍相离三千里当使谁告汝皇太后闻之大怒曰乃欲倚汝子耶遂鸩杀赵王防戚夫人手足去眼熏耳名曰人彘
　　秋风辞
　　汉武帝幸河东祠后土防饮中流欢甚作歌曰秋风起兮白云飞草木黄落兮鴈南归兰有秀兮菊有芳懐佳人兮不能忘泛楼船兮济汾河横中流兮素波箫鼓鸣兮发櫂歌懽乐极兮哀情多少壮几时兮奈老何文中子曰秋风乐极而哀来其悔心之萌乎
　　乌孙公主歌
　　汉武帝元封中以江都王建女细君为公主妻乌孙王昆莫为夫人公主悲愁自作歌曰吾家嫁我兮天一方逺托异国兮乌孙王穹庐为室兮防为墙以肉为食兮酪为浆居常思土兮心内伤愿为黄鹄兮归故乡
　　五噫歌
