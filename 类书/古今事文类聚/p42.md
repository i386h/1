<!-- { "loadSidebar": true } -->
　　杜子美客耒阳一日过江上舟中饮醉是夕江水暴涨子美为急流漂泛其尸不知落于何处宗思子美诏求之聂令乃积空槎于江上曰子美为白酒牛炙胀饫而死【摭遗】
　　太白捉月
　　李白过采石酒狂入水捉月而死【五侯鲭録】
　　龙神现梦
　　陈尧咨泊舟三山矶有老叟曰来日午后有大风舟行必覆宜慎之来日天晴万里无片云舟人请解繂公曰更待之同行舟皆离岸公托以事日午天色皎然俄黒云起于天末大风暴至折木飞沙怒涛若山同行舟多沉溺公惊叹又见前叟曰某实非人乃江之游奕将也以公他日当位宰相固当奉告公曰何以报徳叟曰吾本不求报贵人所至龙神理当衞防愿得金光明经一部公许之至京以金光明经三部遣人诣三山矶投之梦前叟曰本只祈一公赐以三今连升数秩再拜而去【翰府名谈】
　　舟危救母
　　苏丞相【颂】知婺州泝桐江水暴迅舟横欲覆魏国太夫人在舟中几溺矣公哀号赴水救之舟忽自正太夫人甫出及岸舟乃覆众以为诚孝所感【行状】
　　怡然读书
　　吕惠公【端】使髙丽遇风涛樯折舟人大恐公怡然读书若在斋阁时
　　心存诚敬
　　伊川贬涪州渡汉江中流船几覆舟中之人皆号哭伊川独正襟安坐如常已而及岸同舟有父老问曰当船危时君独无怖色何也伊川曰心存诚敬耳老父曰心存诚敬固善不若无心伊川欲与之言老父径去不顾古今文集
　　杂著
　　责汉水辞　　　　　　　李善夷
　　春秋僖公四年齐桓公合诸侯之师盟于召陵责楚之包茅不入问昭王南征而不复楚子使屈完对曰贡之不入寡君之罪也敢不供给昭王南征之不复君其问诸水濵按昭王南征至汉舟人胶其舟王遂溺死夫山林川泽天子祀之必有其神楚人胶其船而祸其君神不能福神之罪也余过汉见其波涛滉瀁而责其水辞曰
　　汉之广兮风波四起虽有风波不如蹄涔之水蹄涔之水不为下国而倾天子汉之深兮其隄莫量不如行潦之汪行潦之汪不为下国而溺天王汉之美者曰鲂吾虽饥不食其鲂恐汚吾之饥肠
　　渔父　　　　　　　　　屈原
　　屈原既放游于江潭行吟泽畔顔色憔悴形容枯槁渔父见而问之曰子非三闾大夫与何故至于斯屈原曰举世皆浊我独清众人皆醉我独醒是以见放渔父曰圣人不凝滞于物而能与世推移世人皆浊何不淈其泥而扬其波众人皆醉何不餔其糟而歠其酾何故深思髙举自令放为屈原曰吾闻之新沐者必弹冠新浴者必振衣安能以身之察察受物之汶汶者乎宁赴湘流于江鱼之腹中安能以皓皓之白而蒙世俗之尘埃乎渔父莞尔而笑鼓枻而去歌曰沧浪之水清兮可以濯吾缨沧浪之水浊兮可以濯吾足遂去不复与言
　　哀溺文　　　　　　　　柳宗元
　　永之氓咸善游一日水暴甚有五六氓乘小船絶湘水中济船破皆游其一氓尽力而不能寻常其侣曰汝善游最也今何后为曰千钱重是以后曰何不去之不应揺其首有顷益怠已济者立岸上呼且号曰汝愚之甚蔽之甚身且死何以货为又揺其首遂溺死吾哀之且若是得不有大货之溺大氓者乎于是作哀溺吾哀溺者之死货兮惟大氓之为忧世涛鼓以风涌兮浩滉荡而无舟不让禄以辞富兮又旁窥而诡求手足乱而无如兮负重逾乎崇丘既浮顺而灭齐兮不欲释利而离尤呼号者之莫救兮愈揺首以沉流髪披鬤以舞澜兮魂伥伥而焉游鼋互进以争食兮鱼鲔族而为羞始贪赢以啬厚兮终负祸而懐雠前既没而后不知惩兮更揽取而无时休哀兹氓之蔽愚兮反贼已而从仇不量多以自谏兮姑指幸者而为谋夫人固灵于鸟鱼兮胡昧罻而蒙钩大者死大兮小者死小善游虽最兮卒以道夭与害偕行兮以死自绕推今而鉴古兮鲜克以保其生衣寳焚纣兮専利灭荣豺狼死而犹饿兮牛腹尸而不盈民既贸贸而无知兮故与彼咸諡为氓死者不足哀兮冀中人为余再更噫
　　檄曲江水伯文　　　　　樊铸
　　主张于地之血脉者岂不曰水伯乎尔自兽为身靣为人控牵两龙窟宅百谷亿有祀矣故斁伦于元气之液弄权于坤舆之窍廼三载二月春服既成冠者五六人童子六七人皆簸文精开阖武库游嬉春昼防洄江干兴飞壮心舞曳齿胄尔何为隂发暴殄潜生毒痛篑祸阶于沙岸垣死府于化岛如数子者皆载垂堂之诫使揭竿求父之子投牋请弟之兄奏箜篌伤夫之妻厉波涛狥壻之妇罹其凶害不忍荼毒并告无辜于上下神只行哭失志于尔安乎尔今肆行贼虐者岂不谓性与习成乎何哉曩者溺孙兴公于后湖之中沦炎帝女于东海之上化鳖于黄氏之母为鱼于歴阳之郡尔应时以旧传蔓其后图殊不知事不欲数数斯辱矣恶贯已满天命诛之仆谓数子呌天曹诉地府黜尔主职在于斯须不然仆见欲上书于承明庐徴菑近速周处击劎长逐擘波深捜尔傥若混空隠形和水匿象则使牛曳蛇尾絶其本根矣仆亦宜念五六日至于旬时恐尔有词曰予不诫视成不令而行故矢在上垂而未发傥能易辙仆则既往不咎若为刻舟尔则何辞以对徐察尔变惟审图之
　　古诗
　　公无渡河　　　　　　　李太白
　　黄河西来决昆仑咆哮万里触龙门波滔天尧咨嗟大禹理百川儿啼不窥家杀湍湮洪水九州始桑麻其害乃去茫然风沙被髪之叟狂而痴清晨径流欲奚为旁人不惜妻止之公无渡河苦渡之虎可缚河难凭公果溺死流海湄有长鲸白齿若雪山公乎公乎挂骨于其间箜篌所悲竟不还
　　同前　　　　　　　　　李贺
　　公乎公乎提壶将焉如屈平沉湘不足慕徐衍入海诚为愚公乎公乎牀有莞席盘有鱼北里有贤兄东隣有小姑垅亩油油黍与葫瓦甒浊醪蚁浮浮黍可食醪可饮公乎公乎其奈居被髪奔流竟何如贤兄小姑哭呜呜
　　题子美墓　　　　　　　韩愈
　　按元稹作墓志谓甫扁舟下荆楚竟以寓卒旅殡岳阳其后迁祔偃师唐史氏乃承小说牛炙白酒大醉一夕卒之语信哉史氏之诬也
　　今春偶客耒阳路凄惨去寻江上墓招手借问牧牛儿牧儿指我祠堂处一堆空土烟芜里空使诗人悲叹起怨声千古寄西风寒骨一夜沉秋水当时处处多白酒牛炙如今家家有饮酒食肉今如此何故常人无饱死捉月走入千尺波忠谏便沉汨罗底固知天意有所存三贤所归同一水过客留诗千百人千古丑声竟谁洗明时好古疾恶人应以我意知终始
　　采石月赠郭功甫　　　　　梅圣俞梅圣俞作采石月盖信捉月之说按李阳氷序谓白疾亟枕上授简俾为集序无捉月之说岂古不吊溺放史氏为白讳耶抑小说多妄而诗老好奇姑以发新意耶
　　采石月下访谪仙夜披锦袍坐钓船醉中爱月江底悬以手弄月身翻然不应暴落饥蛟涎便当骑鲸上青天青山有冡人谩传却来人间知几年在昔孰识汾阳王纳官贳死义难忘今观郭裔奇俊郎眉目真似工文章死生往复犹康庄树穴探环知姓羊
　　诗话
　　作箜篌引
　　箜篌引者朝鲜津卒霍里子髙妻丽玉所作也髙晨起刺船而櫂有一白首狂夫被髪提壶乱河流而渡其妻随而止之不及遂堕河水死于是援箜篌而鼓之作公无渡河之曲声甚凄怆曲终自投河而死霍里子髙还以其声语其妻丽玉丽玉伤之乃引箜篌而写其声闻者莫不堕泪饮泣焉丽玉以其曲传隣女丽容名曰箜篌引
　　淮上遇风
　　范文正淮上遇风诗云一棹危于叶傍观欲损神他年在平地无忽险中人虽弄翰戱语卒然而作其济险加泽之心未尝忘
　　谪官渡淮
　　唐子方谪官渡淮至中流风作舟欲覆作诗曰圣宋非狂楚清淮异汨罗平生仗忠信今日任风波日暮泊舟岸下续云舟楫颠危甚鼋鼍出没多斜阳幸无事沽酒听渔歌

　　古今事文类聚前集卷十七
<子部,类书类,古今事文类聚>
　　钦定四库全书
　　古今事文类聚前集卷十八
　　宋　祝穆　撰
　　地理部
　　泉【瀑布诗附见　水品见茶门】
　　羣书要语水本曰源源曰泉正直上出曰槛泉从上溜下曰下泉涌出曰濆泉侧出曰氿【轨】泉泉所出同所归异曰肥泉异出同流曰瀵泉【见尔雅及诗注】山下有泉蒙【易】源泉混混【孟子】观其流泉【公刘】地有醴泉【礼运】濯清泉以自洁【韩文】泉涓涓而始流【陶辞】饮石泉兮防松柏【楚辞】喷若玉窦泄为瑶池净如醍醐莹若琉璃【权徳舆灵泉记】
　　古今事实
　　不饮盗泉
　　孔子过于盗泉渴矣而不饮【尸子】
　　刺山泉涌
　　李广利行军无水抜刀刺山飞泉涌出
　　翻车转水
　　后汉张让赵忠说灵帝铸天禄虾蟇吐水于平门外桥东转水入宫又作翻车渇乌施于桥南用洒南北郊路
　　饮贪泉
　　吴隠之性廉操为广州刺史界上一水谓之贪泉古老云饮此水者廉士皆贪隠之至酌而饮之赋诗云古人言此水一歃懐千金试使夷齐饮终当不易心清操愈厉
　　所须清泉
　　唐潘师正居逍遥谷髙宗召问所须对曰茂松清泉臣所愿也
　　泉石膏肓
　　田游岩入太白山髙宗幸其门谓曰先生此佳否答曰臣所谓泉石膏肓烟霞痼疾者
　　水乐
　　元结于山中尤所耽爱者有水乐是南磳之悬水淙淙然闻于耳尤便不至南磳即悬庭前之水取欹曲窦缺之石髙下承之水声少似听之亦便
　　古今文集
　　杂著
　　冷泉亭记　　　　　　　白居易
　　东南山水余杭郡为最由郡言灵隠为尤由寺观冷泉亭为甲亭在山下水中央寺西南隅髙不倍寻广不累丈而撮奇得要地捜胜槩物无遯形春之日吾爱其草薰薰木欣欣可以导和纳粹畅人血气夏之夜吾爱其泉渟渟风泠泠可以蠲烦析醒起人心情山树为盖岩石为屏云从栋生水与阶平坐而翫之者可濯足于牀下卧而狎之者可垂钓于枕上矧又潺湲洁澈粹冷柔滑若俗士若道人眼耳之尘心舌之垢不待盥涤见輙除去潜利隂益可胜言哉斯所以最余杭而甲灵隠也杭自郡城抵四封丛山复湖易为形胜先是领郡者有相里君造虚白亭有韩仆射臯作仙亭有裴庶子棠棣作观风亭有卢给事元辅作见山亭及右司郎中河南元藇最后作此亭于是五亭相望如指之列可谓佳境殚矣能事毕矣后来者虽有敏心巧目无所加焉故吾继之述而不作
　　卓锡泉记　　　　　　　唐子西
