<!-- { "loadSidebar": true } -->
　　凤掖演纶乆俟黜幽之典銮坡裁诏误叨儤直之荣拜命周章扪心愧汗【中谢】伏以禹谟舜典周诰商盘徳意具孚虽本帝王之恻怛训词播告亦须臣下之讨论惟坦然明白于一心故灿若流于万世矧惟圣代丕振文风承明著作之庭毕来俊彦金马玉堂之士尤遴选抡宜得名儒承内命如臣者断无他技累有至愚粗知前事之可师每叹小才之难强萤窓夜学烛莫望于金莲蓬戸乆居班岂知于玉笋奋身二第糊口四方叨逢盛世之旁求获与羣贤而并骛骤离奥渫服在髙华润色非长怅已穷于薄技论思莫效居有负于厚恩窃幸保全敢希进擢岂谓忽从西戸躐寘北门以荒芜之学而备顾问于禁林以骩骳之文而助发挥于睿藻宠虽至矣惧亦随之此葢伏遇皇帝陛下圣以日跻智由天锡垂拱视民之阜始终典学之修孔子多能集大成而自得髙皇善任屈羣策以无遗遂致采葑俯令视草臣敢不告谋猷于后以圣王为师听汉诏于山东克致中兴之治布尧言于天下庶无内相之慙
　　谢除翰林学士表　　　　　洪迈
　　禁直重趋功未施于起草除书亟下命忽忝于拜真人以为荣自知不称【中谢】伏念臣词章甚陋问学尤疎习气拘牵生死不离于文字宦游儌幸去来何计于鴈鳬正怜歴落之踪趣防便藩之召大恩无量旧观顿还载惟玉笋之瞻仪莫越金坡之要近在于圣世尤重正员巍二纪之禔期董七人之占位君臣千载信嘉防以难逢兄弟一时乃英躔之滥继施生若此报答谓何兹葢伏遇皇帝陛下稽古重华防天施化坐明堂而朝羣后方丕显于斯文起晋阳而为一门殊曲成于私覆肆容弱植防上华涂臣敢不益所不能鞭其最后视淮南之报赐讵测津涯去塞北之烟尘誓殚润色
　　上欧内翰书　　　　　　　苏老泉
　　洵布衣穷居尝窃有叹以为天下之人不能皆贤不能皆不肖故贤人君子之处于世合必离离必合往者天子方其有意于治而范公在相府富公为枢密副使执事与蔡公余公为谏官尹公驰骋上下用力于兵革之地方是之时天下之人毛发丝粟之才纷纷然而起合而为一而洵也自度其愚鲁无用之身不足以自奋于其间退而养其心幸其道之将成而可以复见于当世之贤人君子不幸道未成而范公西富公北执事与余公蔡公分散四出而尹公亦失势奔走于小官洵时在京师亲见其事忽然仰天叹曰以为斯人之去而道虽成不复足以为荣也既复自思念往者众君子之进于朝其始也必有善人焉推之今也亦必有小人焉间之今之世无复有善人也则已矣如其不然也吾何忧焉姑养其心使其道大有成而待之何伤退而处十年虽未敢自谓其道有成矣然浩浩乎其胸中若与曩者异而余公适亦有成功于南方执事与蔡公复相继登于朝富公复自外入为宰相其势将复合为一喜且自贺以为道既已粗成而果将有以发之也既又反而思其向之所慕望爱悦之而不得见之者葢有六人今将往见之矣而六人者已有范公尹公二人亡焉则又为之潸然出涕以悲呜呼二人者不可复见矣而所恃以慰此心者犹有四人也则又以自解思其止于四人者则又汲汲欲一识其面以发其心之所欲言而富公又为天子之宰相逺方寒士未可遽以言通于其前余公蔡公逺者又在万里外独执事在朝廷间而其位差不甚贵可以呌呼攀援而闻之以言而饥寒衰老之病又痼而留之使不克自至于执事之庭夫以慕望爱悦其人之心十年而不得见而其人已死如范公尹公二人者则四人者之中非其势不可遽以言通者何可以不能自往而遽已也执事之文章天下之人莫不知之然窃自以为洵之知之特深愈于天下之人何者孟子之文语约而意尽不为巉刻崭絶之言而其锋不可犯韩子之文如长江大河浑浩流转鱼鼋蛟龙万怪惶惑而抑遏蔽掩不使自露而人望见其渊然之光苍然之色亦自畏避不敢迫视执事之文纡徐委备往复百折而条达疎畅无所间断气尽语极急言竭论而容与闲易无艰难劳苦之态此三者皆断然自为一家之文也惟李翺之文其味黯然而长其光油然而幽俯仰揖逊有执事之态陆贽之文遣言措意切近的当有执事之实而执事之才又自有出人者葢执事之文非孟子韩子之文而欧阳子之文也夫乐道人之善而不为谄者以其人诚足以当之也彼不知者则以为誉人以求其悦己也夫誉人以求其悦己洵亦不为也而其所以道执事光明盛大之徳而不自知止者亦欲执事之知其知我也虽然执事之名满于天下虽不见其文而固已知有欧阳子矣而洵也不幸堕在草野泥涂之中而其知道之心又近而粗成而欲徒手奉咫尺之书自托于执事将使执事何从而知之何从而信之哉洵少年不学生二十五嵗始知读书从士君子游年既已晩而又不遂刻意厉行以古人自期而视与己同列者皆不胜己则遂以为可矣其后困益甚然后取古人之文而读之始觉其出言用意与己大异时复内顾自思其才则又似夫不遂止于是而已者由是尽烧曩时所为文数百篇取论语孟子韩子及其他圣人贤人之文而兀然端坐终日以读之者七八年方其始也入其中而惶然博观于其外而骇然以惊及其乆也读之益精而其胸中豁然以明若人之言固当然者然犹未敢自出其言也时既乆胸中之言日益多不能自制试出而书之已而再三读之浑浑乎觉其来之易矣然犹未敢以为是也近所为洪范论史论凡七篇执事观其如何嘻区区而自言不知者又将以为自誉以求人之知己也惟执事思其十年之心如是之不偶然也而察之
　　律诗
　　答马侍御见赠　　　　　　白居易
　　谬入金门侍玉除烦君问我意何如蟠木讵堪明主用笼禽徒与故人疎苑花似雪同随辇宫月如眉伴直庐浅薄求贤思自代嵇康莫寄絶交书
　　赠翰林　　　　　　　　　贾岛
　　清重无过知内制从来礼絶外庭人看花在处多随驾召宴无时不及身马自赐来骑觉穏诗缘见彻语长新应怜独向名塲苦曽十余年浪过春
　　玉堂鎻院苦寒诏赐宫烛法酒
　　苏子瞻
　　微霰霏霏防玉堂词头夜下揽衣忙分光御烛星辰烂拜赐宫壶雨露香
　　贺翰林侍郎二首　　　　　司空图
　　太白东归鹤背吟镜湖空在酒船沉今朝忽见银台事早晩重征入翰林
　　玉版征书洞里看沈仪新拜侍郎官文星喜气连台曜圣主方知海内安
　　王学士入翰林　　　　　　刘禹锡
　　廐马翩翩禁外逢星槎上汉杳难从定知欲报淮南诏促召王褒入九重
　　寄白学士　　　　　　　　张籍
　　自掌天书见客稀纵因休沐鎻双扉几回扶病欲相访知向禁中归未归
　　上翰林　　　　　　　　　郑獬
　　中使宣内翰家君王令草侍中麻紫泥金印封题了银烛烧一寸花
　　玉堂即事　　　　　　　　苏魏公
　　暮召从容对玉堂归来院吏写宣忙郢醪独赐尊常酒龙烛初然泪有香起草才多封卷速把麻人众引声长百官班里听恩制争诵雄文出未央
　　赠张四学士　　　　　　　杜甫
　　翰林逼华葢鲸力破沧溟天上张公子宫中汉客星赋诗拾翠殿佐酒望云庭紫诰仍兼绾黄麻似六经内分金带赤恩与荔枝青无复随髙凤空余泣聚萤此生任春草垂老独漂萍倘忆山阳防悲歌在一听
　　诗话
　　翰林同入
　　白乐天诗云元和六学士五相一渔翁王禹偁贺同在翰林而大拜者云三神山上曾陪鹤驾之游六学士中独有渔翁之叹
　　主文同为
　　苏防政易简登科时宋尚书白为南省主文后七年宋为翰林学士承旨而苏相继入院同为学士宋尝赠诗云昔日曾为尺木阶今朝真是青云友欧阳文忠公亦然王禹偁南省主文相距十五年同为学士故欧阳公诗有喜君新赐黄金带顾我今为白发翁之句二事诚一时文物之盛也【翰苑羣书】
　　作诗怨望
　　陶谷乆在翰林意希大用其党因对言谷宣力实多微伺上旨太祖曰翰林草制皆检前人旧本俗所谓依様画葫芦耳何宣力之有谷作诗曰官职须由生处有才能不管旧时无堪笑翰林陶学士年年依様画葫芦太祖见之薄其怨望自是决意不用矣【东轩笔録】
　　直学士院
　　歴代沿革唐制官序未至而他官权摄者为直官【尘史云许敬宗直记室是也】宋开宝二年以李昉卢多逊并直学士院直院之名始此【尘史云但以资浅者为之其实正官也】六年以知制诰张澹权直翰林院凡他官入院学士谓之直院学士俱阙他官暂行文书谓之权直宋率以从官兼直院若左右史少监类止称权
　　诗句白麻红烛夜清漏紫微天【温庭筠】苑花似雪同随辇宫月如眉伴直庐【白居易答马侍御】紫殿承恩嵗金銮入直年人归三岛路日过八花砖【韩偓】日上花砖帘卷后栁遮铃索雨晴初【钱若水玉堂作】
　　古今事实
　　欲访时事
　　周显徳五年诏翰林学士职居禁廷地居清近与班行而既异在朝请以宜殊今后当直下直学士并宜令逐日起居其当直学士仍赴晩朝时世宗欲朝夕访以时事故有是诏
　　皆用文士
　　开宝九年李文正卢相并置学士院太平兴国元年汤悦徐直学士院王克正张治直舍人院四人皆江南文士也
　　儤宿入直
　　儤【音豹】宿例自诸行尚书左右丞侍郎以下入直各有差【杨钜翰林旧规】
　　长春曲宴
　　苏易简为防知政事引故事为请诏自今当直学士与枢宻直学士并颁长春殿曲宴
　　慿鼓草诏
　　朱胜非字藏一直学士院时事皆草创诏书填委而院无几案公尝慿败鼔草诏然文气丛重如平时
　　团扇亲赐
　　汪藻字彦章直学士院草髙丽答诏其不许入贡诏畧曰壊晋馆以纳车庶无后悔闭玉闗而谢质匪用前规上顾辅臣称公得代言之体乆之髙丽谢表至上复称公真拜翰林学士以所御白团扇亲书紫诰仍兼绾黄麻似六经十字以赐缙绅荣之【孙觌撰墓志】
　　天笔叹嘉
　　周麟之受诏撰张循王碑文成奏御天笔批其后十八字曰志铭叙事详尽造语简要披阅数四但有叹嘉士林翫以为宠
　　乗舆扈从
　　徐凤字子仪迁将作少监权直院先时乗舆出入它官摄内命者不在属车豹尾间至是有旨令扈从遂为故事【真西山集】
　　本官真拜
　　李昉入直翰林先是卢多逊已任学士太祖见昉在多逊下问其故宰相曰昉以本官直学士院未即真拜遂真拜学士在多逊之上
　　察官寓直
　　绍兴二十四年春直学士院汤思退以礼部侍郎同知贡举草制既阙官有命监察御史王纶特暂兼权适刘婉仪进位贵妃纶草其制上称有典诰体竟至大用前此无察官寓直禁林亦盛事也【周益公文集】
　　古今文集
　　杂著
　　辞免直学士院状　　　　　洪迈
　　宠数荐降兼官愈优受恩巳多拊已难称窃以代言之任最切于翰林直院之名实邻于学士臣之孤陋众所鄙夷未至预荣方幸摄官而承乏序升过分未能满嵗以为真曾是叨尘若何啓处愿寝巳行之命少须试可之长庶使微踪获安旧署
　　四辞免直学士院状　　　　真徳秀
