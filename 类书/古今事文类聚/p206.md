<!-- { "loadSidebar": true } -->







　　古今事文类聚后集卷三十五
<子部,类书类,古今事文类聚>
　　钦定四库全书
　　古今事文类聚后集卷三十六
　　宋祝穆　撰
　　毛虫部
　　麒麟【獬豸附】
　　羣书要语毛虫三百六十而麟为之长【大戴礼】牝曰麒牡曰麟【说文】麟麕身马足牛尾黄色圆蹄一角角上有肉音中律吕王者至仁则出【诗疏】麟者含仁懐义行歩中规折旋中矩游必择土翔而后处不履生虫不折生草不羣行不旅行不犯陷穽不罹网罟【广雅】天不爱其道地不爱其寳人不爱其情故麒麟在郊薮【礼运】麟鳯龙谓之四灵【礼记】麟鳯王者之嘉瑞【左】使麒麟可得覊而系兮又何以异乎犬羊【楚辞】
　　诗句翩然下大荒被髪骑麒麟【韩】早闻黄阁画麒麟獬豸似羊一角【说文】
　　诗句冠豸犹屈蠖【孟】
　　古今事实
　　在囿在薮
　　黄帝时麒麟在囿【尚书中】周之成康麟鳯在郊薮【前武纪】
　　麟喻公子
　　周南国风麟之趾振振公子于嗟麟兮
　　西狩获麟
　　鲁哀公十四年西狩于大野叔孙氏之车子曰鉏商获麟以为不祥赐虞人仲尼观之曰麟也然后取之【左】麟者仁兽王者之嘉瑞时无明主出而遇获仲尼伤周道之不兴感嘉瑞之无应故修春秋为中兴之教也絶笔于获麟之一句所感而起故所以为终也故曰感麟而作春秋也【杜注】鉏商于大野获麟折其左足孔子观之曰孰为来哉反袂拭面泣涕霑襟子贡问曰何泣孔子曰麟为明主出非其时见害是以伤焉【家语】
　　获麟改元
　　汉武帝元朔九年幸雍祠五畤获白麟一角由是改元作歌
　　五十一见
　　章帝时麒麟五十一见
　　性识有罪【系獬豸】
　　獬豸一角之羊性识有罪臯陶治狱有罪者令羊触之
　　能触邪枉
　　獬豸忠直见人鬬则触不直闻人论则咋不正一名任法兽张华曰今御史法冠曰獬豸【神记经】
　　古今文集
　　杂著
　　获麟解　　　　　　　　韩愈
　　麟之为灵昭昭也咏于诗书于春秋杂出于记传百家之书虽妇人女子皆知其为祥也然麟之为物不畜于家不常有于天下其为形也不类非若犬豕豺狼麋鹿然然则虽有麟不可知其为麟也角者吾知其为牛鬛者吾知其为马犬豕豺狼麋鹿吾知其为犬豕豺狼麋鹿惟麟也不可知不可知则其谓之不祥也亦宜虽然麟之出必有圣人在乎位麟为圣人出也圣人者必知麟麟之果不为不祥也又曰麟之所以为麟者以徳不以形若麟之出不待圣人则其谓之不祥也亦宜
　　麟趾赞　　　　　　　　黄鲁直
　　麟有趾而不踶仁哉麟哉有定而不抵仁哉麟哉有角而不触仁哉麟哉今之人一朝之忿以触人灭身辱亲呜呼人中有兽兽中有人
　　驺虞
　　羣书要语白虎黒文尾长于身食自死之肉名曰驺虞【说文】不食生物不履生草君王有徳则见【防鱼疏】
　　古今事实
　　仁如驺虞
　　文王诗彼茁者葭一发五豝于嗟乎驺虞
　　驺虞赎罪
　　文王囚羑里散宜生取怪兽尾献纣以赎其身名曰驺虞【尚书大】
　　古今文集
　　杂著
　　驺虞画赞　　　　　　　白居易
　　驺虞仁瑞之兽也其所感所食暨形状质文孙氏瑞应图具载其事元和元年夏有以驺虞图赠予者予爱其外猛而威内仁而信又嗟旷代不觌引笔赞之词曰孟山有兽人心毛质不践生刍不食生物有道则见非时不出三季以还退藏于宻我闻其名徴之于书不识其形得之于图白质黑文猊首虎躯是耶非耶孰知之乎已矣夫已矣夫前不见其徃者后不见其来者于嗟乎驺虞
　　师子
　　羣书要语虓师子也一名白泽【说文】狻猊如虥猫食虎豹【尔雅】毛羣之长【六帖】形似虎正黄有髯耏尾端茸毛大如斗【东观汉记】
　　古今事实
　　白泽能言
　　黄帝廵于东海白泽出能言语贤君徳及幽逺则出【孙氏瑞应图】
　　献师子
　　汉章和安息国献师子　唐中宗大石国献师子姚璹谏止献
　　狸伏师子
　　魏武伐顿冒经白狼山逢师子使格之见一物从林中出如狸上帝车轨上师子将至便跳上师子头师子伏不敢起遂杀之得师子还至四十里鸡犬皆无鸣吠【博物志】
　　师御象
　　宋宗慤讨林邑王范阳迈倾国来逆以具装被象前后无际慤以为外国有师子威服百兽乃制其形与象相御象果惊奔因此溃乱遂克林邑
　　师子搏象
　　梁伯玉说沙门释僧吉云尝从天竺欲向大秦其间忽闻数千里外哮哮噉噉惊天怖地顷之但见百兽率走跄地至絶既而四巨象虓焉而至以鼻卷泥数数喷鼻偶立俄有师子三头崩石折木直搏四象以殪血若溢泉巨树草偃【宋炳击象画序】
　　古今文集
　　杂著
　　师子赞序　　　　　　　张九龄
　　夫徳之所感者深物之所懐者逺中国有圣占而自来四夷不王征伐而难致故絶域有来贡没羽诸侯有不入包茅举其大凡不在遐迩顷有至自南海厥繇西极献其方物而师子在焉尔雅所谓狻猊如虥猫食虎豹今之所见信然絶猛者也其天骨雄诡材力杰异得金精之刚为毛羣之特屹立不动而九牛相去眈视且瞠则百兽皆伏所以肉视犀象孩抚熊罴其余细不置牙齿我天子示柔逺之义固无不庭有服猛之威物无难致故其受覊絏伏闲皂驯而为用锋莫敢当然吾君所存义不谓此葢蛮夷君长嵗时贡献或珠琛絶賮实于内府或异兽竒禽扰于外囿皆其觐礼若中国之贽币所不辞让明异方之臣妾此则非有利之之心充耳目之玩好以为懐之之道示天地之含容不其然欤故无得而称也义异大犬岂劳召公之训美同赤豹何阙韩侯之诗凡我侍臣咸为之赞
　　师子赋　　　　　　　　虞世南
　　时西域康居献师子帝珍其逺命世南作赋
　　惟皇王之御歴乃承天而则大治至道于区中被仁风于海外通鳯穴以文轨袭龙庭以冠带舍夷言于藁街陈方物于王防眇眇地角悠悠嶂表有絶域之神兽因重译而来扰其为状也筋骨紏纒殊姿异制濶臆修尾劲毫柔毳钩爪锯牙藏锋蓄锐弭耳宛足伺间借势暨乎奋鬛防唇倐来忽徃瞠目电曜发声雷响拉虎吞貔列犀分象碎隋兕于龈腭屈巴蛇于指掌践借则林麓摧残嗟呼则江河震荡服猜心与猛气遂感徳以依仁同百兽之率舞共六扰而来驯斯则物无定性从化如神譬鳞羽变质于淮海金锡成器于陶钧当是时也兆庶欣瞻百僚嘉叹恱声教之遐宣属光华之在旦臣载笔以叨幸得寓目于竒玩顺文徳以呈祥乃编之于东观
　　樊少府防师子赞　　　　髙适
　　百兽至猛莫如师子绀眼星悬赤毛焰起铜爪铁甲锯牙凿齿顾犀象则百队山跧防熊罴则千羣野死以此言威威可知矣仙尉樊公写象图中昆仑却捽而屋壁欲动虎豹胆慑而讼庭已空棱棱兮隔帘飞霜飒飒兮满院风生于是乎师子为百兽之长遂识樊公为百夫之雄
　　师子屏风赞【并序】　　　　苏子瞻
　　润州甘露寺有唐李卫所留陆探防画师子板余自钱塘守胶西过而观焉使工人摹之置公堂中且赞之曰圆其目仰其鼻奋髯吐舌威见齿舞其足前其耳左顾右盼喜见尾虽猛而和盖其戏嵓嵓髙堂护燕几啼呼颠沛走百鬼呜呼妙哉古陆子
　　象
　　羣书要语象长鼻牙南越之大兽三嵗一乳【说文】象牙长丈余脱其牙则深藏之削木代之可得不尔穷其土得乃已也【南越志】巴蛇食象三嵗而出其骨【山海经】
　　诗句山腰雨余添象迹【柳】赤手象犀【荆公】
　　古今事实
　　象耕
　　舜葬苍梧下有羣象常为之耕【皇甫谧帝王世纪】
　　驱象
　　周公相武王灭国者五十驱虎豹犀象而逺之【滕文】
　　执燧象奔
　　吴伐楚鍼尹固与王同舟王使执燧象奔吴师杜预曰烧燧更系象尾使吴师惊却【左】
　　南海献象
　　武帝时南海献驯象注能拜随人意忆成帝时林邑王献象亦能拜跪
　　象战
　　王莽与世祖战昆阳驱羣象　大宛身毒国其人乗象以战【汉书】
　　师子御象【见师子门】
　　作乐象舞
　　吴贺齐为新都太守孙权出祖道作乐舞象权为齐曰今定天下都中国使殊俗贡珍百兽率舞非君而谁
　　以船秤象【见幼悟门】
　　驯象击人
　　晋时南越致驯象于臯泽中养之为作车黄门鼓吹数十人令越人骑之每正朝大防皆入充庭帝行则以象车导引以试桥梁后象以鼻击害人有司启之欲杀象象垂鼻泣血流地不敢动自后朝议以象无益于事悉送还越【晋诸公赞】
　　天寳舞象
　　明皇所敎舞象天寳之乱禄山大宴凶党出象绐之曰此自南海奔至以吾有天命虽异类必拜舞左右敎之象皆努目不动终不肯拜禄山怒尽杀之【南楚新闻】
　　古今文集
　　杂著
　　象赞　　　　　　　　　郭璞
　　象之为兽形骸特诡身倍数牛目不逾狶鼻为口役望头若尾驯良承敎听言则跪素牙玉洁载籍所美服重致逺行如丘徙
　　虞衡志　　　　　　　　范至能
　　象出交趾山谷惟雄者有两长牙佛书云白象又云六牙今无有象头不可俯颈不可囘口隠于頥去地尚逺运动以鼻为用一躯之力皆在鼻将行先以鼻拄地乃移足知其足力劣于鼻也鼻端甚深可以开阖取物中有小肉夹虽芥子亦可拾每以鼻取食即就爪甲撃去泥垢而后卷以入口饮水亦以鼻吸而卷之足如枉无指而有爪甲五枚形如大栗登髙山下峻坂渉深水形臃肿而甚捷交趾出象处曰象山嵗一捕之山有石室惟通一路周围皆石壁先置蒭豆其中驱一驯雌入焉布甘蔗于道以诱野象象来食蔗则纵驯雌入野象羣诱以归石室随以巨石窒门象饥人縁石室饲驯雌野象见雌得食亦狎而来求饲益狎则鞭之少驯则骑而制之久则渐解人意又为立名字呼之则应牧者谓之象奴又名象公凡制象必以钩象奴正跨其颈以铁钩钩其头欲其左钩头之右欲右钩左欲却钩额欲前不钩欲其跪伏以钩正案其脑案之痛则号鸣人谓象能声诺者此也其行列之齐皆有钩以前却左右之其形虽大而不胜痛故人得以数寸之钩驯焉驯之久者象奴来则低头跪前左膝人踏之以登则奋而起行蛮酋出入多乗象其贡中国者皆施鞍架御座号罗我象额编金铃千数枚行则琅琅然及人有犯恶逆者卧之地使象蹴杀之二广亦有野象村落小民酒熟则寻香而来破壁入饮人甚苦之所过亦害禾稼象目细畏火不畏人仓卒遇之以长竹系火逐之辄退羣象虽多不足畏惟独象最可畏葢其强悍不容于羣独行无所忌遇其肆毒以鼻卷之掷杀防其血流吸饮之钦州人能捕象象行触机则刃下击之中其要害必死将死以牙触石折之以牙为身灾也非要害则负刃而行肉溃则刃脱伤其鼻亦死鼻伤之疮不可合故亦致死杀一象村众饱其肉鼻肉最美熟而加糟糟透脔而食之象皮可以为甲或条截之硾之至干治以为杖甚坚
　　犀
　　羣书要语犀似豕形似牛头大腹卑脚有三蹄黒色二角一在鼻上者食角也【尔雅】鼻上角长额上角短【交州记】处自林麓食惟荆棘【南州异物志】得真角一尺以上刻以为鱼衔入水水为开三尺【抱朴子】
　　诗句匣龙期剸犀【孟】何但入海求灵犀【欧】
　　古今事实
　　燃犀照水【见水怪门】
　　蜀作石犀
