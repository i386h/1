<!-- { "loadSidebar": true } -->
　　宣帝始立微时许妃为皇后光夫人显爱小女成君欲贵之私使乳毉淳于衍行毒药杀许后因劝光纳成君为皇后光薨后语稍泄于是上始闻之禹山云日见侵削数相对涕泣自怨于是始有邪谋防事发觉云山同日自杀禹要斩显及诸女昆弟皆弃市独霍后废处昭台宫与霍氏相连坐诛灭者数千家
　　娶隂丽华
　　汉光武隂皇后南阳人名丽华初光武闻后美心恱之后至长安见执金吾车骑甚盛因叹曰仕宦当作执金吾娶妻当得隂丽华即位立为后【本纪】
　　相得其人
　　晋简文帝无子令善相者以诸爱妾示之皆云非其人时李后为宫人在织坊中形长而色黑皆谓之昆仑既至相者惊曰此其人也帝召之侍寝后数梦两龙枕膝日月入懐帝闻而异焉遂生孝武帝
　　一夜齿生
　　晋成帝杜皇后预之曾孙成帝拜为皇后少有姿色长犹无齿有求婚者輙中止及帝纳采之日一夜齿尽生
　　素柰不祥【见国哀门】
　　贤女必学
　　甄后九岁喜书视字輙识数用诸兄笔研兄谓后言汝当习女工用书为学作博士耶后言古贤女未有不学前世成败以为己诫不知书何由见之【魏志】
　　玉衣覆寝
　　甄后幼时每寝寐家中髣髴见如有人持玉衣覆其上者常共恠之【魏志】
　　著书垂范
　　唐太宗长孙皇后少好读书正位中宫务崇节俭上尝与之议赏罚后辞曰牝鸡之晨惟家之索妾妇人安敢豫闻政后尝采自古妇人得失事着为女则三十卷及崩宫司奏闻上览之悲恸以示羣臣曰皇后此书足以垂范百世朕非不知天命而为此无益之悲但入宫不复闻规谏之言失一良佐故不能忘懐耳
　　陛下家事
　　髙宗欲立武昭仪为皇后畏大臣异议未决召勣等计之勣称疾不至帝后密访勣答曰此陛下家事无须问外人帝意遂定而王皇后废诏勣与于志宁奉册立武氏
　　私谒挠权
　　肃宗立皇后张氏稍与政事与李辅国相助多以私谒挠权帝不制迁太上皇居西内皆张皇后谋也寳应元年张后恶李辅国欲图之程元振得其谋以告辅国乃幽后于别殿是夕肃宗崩
　　女相甚贵
　　章献明肃太后成都华阳人少随父下峡至玉泉寺有长老善相人谓其父曰君贵人也及见后大惊曰君之贵以此女也盍进京师乎赠以金百两至京师真宗判南京因张耆纳后宫中帝即位为才人进宸妃正位宫闱声满天下仁宗即位以太皇后垂帘听政时玉泉长老已居长芦矣【闻见録】
　　古今文集
　　杂著
　　后妃传序　　　　　　　宋子京
　　唐制皇后而下有贵妃淑妃徳妃贤妃是为夫人昭容昭仪昭媛脩容脩仪脩媛充仪充容充媛是为九嫔婕妤美人才人各九合二十七是代世妇寳林御女采女各二十七合八十一是代御妻自余六尚分典乘舆服御皆有员次后世改复不常开元时以后下复有四妃非是乃置惠丽华三妃六仪四美人七才人而尚宫尚仪尚服各三参合前号大抵踵周官相损益云然则尚矣礼本夫妇诗始后妃治乱因之兴亡系焉盛徳之君帷薄严奥里谒不行于朝外言不纳诸阃关雎之风行彤史之化修故淑范懿行更为内助若夫艶妻之兴常在中主第禂既交则情与爱迁顔词媚熟则事为私夺乘易昏之明牵不断之柔险言似忠故受而不诘丑行已効反狃而为好左右附之佥壬甚之狡谋钳其悟先哀誓键于宠初天下之事已去而恬不自觉此武韦所以遂簒弑而防王室也至于杨氏未死乱厥谋张后制中肃几敛衽吁可叹哉中叶以降时多故矣外有攻讨之勤内寡嬿溺之私羣阉朋进外戚势分后妃无大善恶取充职而已
　　册皇后文　　　　　　　王安石
　　维熙宁二年岁次己酉四月丁酉朔二十六日壬戌皇帝若曰自昔有天下必择建厥配以承宗庙以御家邦肆朕受命奉循前烈考慎册典以祈协于神民咨尔向氏懿柔淑恭旧有显闻肇功维祖弼亮帝室流徳之泽覃延后嗣是产硕媛此贤姜任越朕初载来嫔藩邸盥馈在中率礼无违以至嗣服只承内事齐明夙夜罔有旷失宜崇位号表正宫庭今遣摄太尉推忠协谋同徳佐理功臣枢密使光禄大夫检校太傅行尚书刑部侍郎上柱国东平郡开国公食邑一千一百户赐紫金鱼袋王珪持节册命尔为皇后夫惟兴邦厘厥士女咸自内始达于四海朕克勤人用弗怠朕克俭人用弗奢朕克正人用无敢侧颇僻尔勤相朕乃济登兹于戏匪初惟艰惟慎厥终王忱念兹朕以永飨天禄尔亦豫有无疆之福岂不韪哉
　　贺册皇后表　　　　　　周必大
　　祲盛之礼发于宫闱驩康之声播于寰海【中贺】共惟陛下放古之宪刑家以身乃资妇徳之良俾贰坤仪之政盖关雎之求淑女以无险陂私谒之心鸡鸣之得贤妃则有儆戒相成之道于以求助不专为恩臣生逢明时切观盛事祝圣人之多子輙慕尧封思令徳以式歌岂慙周雅

　　古今事文类聚前集卷二十
　　钦定四库全书
　　古今事文类聚前集卷二十一
　　宋　祝穆　撰
　　帝系部
　　宫嫔【又见美女宫妆部】
　　羣书要语六宫郑注前一宫后一宫也五者后一宫三夫人一宫九嫔一宫二十七世妇一宫八十一御妻一宫凡百三十人【周礼】以隂礼教六宫以隂礼教九嫔以妇职之法教九御【内宰】汉因秦制正嫡曰皇后其余内职有夫人美人良人八子七子长使少使之号武帝加婕妤娙娥容华充衣元帝加昭仪又有五宫顺常无涓共和娯灵寳林良使夜者之小职【汉外戚传】光武中兴并省前制正嫡之外唯立贵人美人防女之号【范晔后汉书】魏武帝因西汉置夫人昭仪婕妤容华美人文帝增贵嫔取媛修容顺成良人明帝增淑妃昭华修仪【魏志】女无美恶入宫见妒【邹阳书】将听鸡鸣之诗岂限鱼贯之序【元稹制】
　　诗句拊心却笑西子颦掩鼻谁忧郑姬谤【长孙佐辅】重逺岂能慙沼鹄弃前方见泣前鱼【前人】
　　古今事实
　　能谏好猎
　　楚庄王夫人樊姬王好猎姬数谏不止乃不食禽兽之肉二年王感之而勤政事【列女传】
　　号如夫人
　　齐桓公多内宠有如夫人者六人【左传】
　　不妄登车
　　齐孝公孟姬华氏之女从孝公游车奔姬堕车碎孝公使驷马立车载姬姬泣曰妾闻妃下堂必从傅母保阿进退则鸣玉佩环今立车无軿非敢受命【列女传】
　　能以死谏
　　越姬楚昭王之姬越王勾践女也昭王防游越姬从谓姬曰乐乎对曰乐则乐矣而不可久也王曰愿与子生死若此姬曰君之乐游要妾以死不敢闻命后王病有赤云夹日如飞鸟王问周太史太史曰是害王身请移于将相王曰将相于孤犹股肱也不听姬曰大哉君之徳妾请从王死矣妾闻信者不负其心遂自杀【列女传】
　　钓弃前鱼
　　魏王与龙阳君共船而钓得十余鱼而弃之泣下曰臣始得鱼甚喜后得益多而大欲弃前所得也今臣得拂枕席爵至人君四海之内美人其多闻臣得幸毕褰裳而趋臣亦同所得鱼将弃矣得无涕乎王乃令曰敢言美人者族
　　掩鼻进谗
　　魏王遗楚美人王恱之夫人郑褏知王之恱之也爱之甚于王王曰妇人所以事夫者色也而妒者其情也今郑褏知寡人之所恱其爱甚于寡人此孝子所以事亲忠臣所以事君也郑褏既知王以为不妒因谓美人曰王爱子甚矣然恶子之鼻子见王必掩其鼻美人从之王谓郑褏曰美人见寡人必掩其鼻何也对曰似恶闻王之臭王曰悍哉令劓之
　　进西施女
　　勾践索美女献吴王得诸暨卖薪女且先习礼于土城土山边有石是西施浣纱石
　　临终固宠
　　汉武帝李夫人本以倡进兄延年生知音善歌舞每为新声延年侍上起舞歌曰北方有佳人絶世而独立一顾倾人城再顾倾人国宁不知倾城国佳人不再得帝太息曰善哉世岂有此人乎平阳主因言延年有女弟上乃召见之实妙丽善舞由是幸生一男是为昌邑哀王初夫人病笃上临之夫人谢不可见愿以王及兄弟为托姊妹让之夫人曰我以容貌得幸今见我毁壊必畏恶弃我尚肯追思闵録其兄弟哉夫人卒上怜悯之画其形于甘泉宫上念李夫人不已方士齐人少翁言能致其神乃夜张灯烛设帷幄陈酒肉而令上居他帐遥望见好女如李夫人之貌还幄坐而步又不得就视上愈益相思悲感为作诗曰是耶非耶立而望之何姗姗其来迟令乐府诸音家弦歌之
　　画王昭君
　　王嫱字昭君王穰女汉元帝时匈奴入朝诏以昭君配之号宁胡阏氏一说元帝后宫人既多不得常见乃使画工图其形按图召幸宫人皆赂画工多者十万金少者不减五万金昭君自恃其貌独不与及匈奴入朝选宫人配之昭君以图当行入辞光彩射人竦动左右天子重信外国悔恨不及穷案其事有画工毛延夀为人形老少必得其真安陵陈敞新丰刘白龚寛并工狗马众势人形不逮延夀杜陵杨望樊青尤工布色皆同日弃市籍其资财汉人怜昭君逺嫁为作歌诗后昭君服毒死举国之胡中胡地白草而此草独青故曰青冢
　　冯媛当熊【见熊门】
　　老温柔乡
　　冯万金善歌世事江都王王孙女嫁江都中尉赵曼万金又事曼因与主通曼有疾不能近妇人主有身恐乃称疾居王舍一产二女归之万金长曰宜主次曰合徳遂冒姓赵氏宜主聪悟善行气术长而纎细举止翩然谓之飞燕合徳肤滑出浴不濡善歌知音皆絶色也樊嬺进言合徳容貌帝召入宫合徳新浴膏九回沉水香为卷发号新兴髻为薄眉号逺山黛施小朱号慵来妆左右啧啧嗟赏帝谓合徳为温柔乡曰吾老是乡矣不能效武帝求白云乡也宣帝时披香博士倬方成白发教授宫中号淖夫人在帝后唾曰此祸水也灭火必矣
　　飞燕体轻
　　成帝微行过河阳主家恱歌舞者赵飞燕召入宫大幸有女弟后召入俱为婕妤欲立飞燕为皇后諌大夫刘辅上言里语曰腐木不可以为柱人婢不可以为主书奏收系狱后论为鬼薪成帝步太液池起瀛洲榭后歌归风送逺之曲以文犀箸击玉瓯酒酣风起后扬袖曰仙乎仙乎去故而新帝令左右持其裾久之风止裙为之皱后曰帝恩我使仙去不得他日宫姝或襞裙而皱号留仙裙【外传】
　　不肯同辇
　　成帝初即位班婕妤选入后宫成帝游后庭尝欲与婕好同辇载婕妤辞曰观古图画贤圣之君皆有名臣在侧三代昏主乃有嬖妾今欲同辇得无近似乎上善其言而止
　　绛纱系臂
　　晋武胡贵嫔名芳镇军胡奋女也帝多简良家子以充内职自择美者以绛纱系臂芳既入选下殿号泣左右止之曰陛下闻声芳曰死且不畏何畏陛下帝每有顾问不饰言辞率尔而答进退方雅始有专房之宠帝尝与摴蒲争失遂伤上指帝怒曰此固将种也芳曰北伐公孙西距诸葛非将种而何帝慙
　　宫中羊车
　　晋武帝多内宠平吴之后复纳孙皓宫人数千自此掖庭殆将万人而并宠者甚众帝莫知其所适常乘羊车恣其所之至便宴寝宫人乃取竹叶挿户以盐汁洒地而引帝车
　　选女尚书
　　魏明帝耽于内宠妇官秩名拟百官之数自贵人以下至掖庭洒扫者凡数千人选女子知书可付信者六人以为女尚书使典外奏事处当画可
　　最宠四人
　　魏文帝宫人有最所宠者曰莫琼树薛夜来田尚衣段巧笑四人日夕在侧琼树乃制蝉鬓缥缈如蝉翼巧笑以妒锦丝作紫粉拂靣尚衣能歌舞夜来善为衣裳一时冠絶【古今注】
　　闻钟早妆
