<!-- { "loadSidebar": true } -->
　　曽巩字子固天子察公贤一日手诏中书门下曰曽巩以史学见称士类宜典五朝史事遂以为修撰近世修史必众选文士以大臣监总未有以五朝大典独付一人如公者
　　无以易藻
　　汪显谟藻字彦章公言自元符以来并无日厯此国之重事愿留圣心上纳之既而宰执请择所付上曰无以易藻矣出知湖州诏领日厯如故辟官属二员且赐史馆修撰餐钱
　　访求事迹
　　李益能撰綦崈礼行状重修神宗哲宗两朝正史公奏神宗实録墨本元祐所修已是成书朱本蔡卞重修多所増损而元祐史官不无过失实乞将朱墨本参照修定哲宗实録蔡京提举编修多是増饰语言变易是非殆非实録之体乞于旧臣之家访求当时文字事迹参照上悉如所请
　　参较得失
　　徐勣字元功为中书舍人修神宗正史上言宜取当时辅相家纪録以参较得失则一代大典可信矣
　　遂独秉笔
　　宋祁字子京贾昌朝建议修唐书命祁与王尧臣杨察张方平为修撰又命范镇卲必宋敏求吕夏卿为编修而以昌朝提举后相继出外祁遂独秉史笔
　　首独委公
　　綦北海先生崈礼行状云主上采议臣之言肇置史官【时绍兴三年为史馆修撰】以复承平之旧笔削之任首独委之士艳其荣
　　重臣秉领
　　宋璟苏颋修国史制古之良史实难其人掌邦国之事明惩劝之道是以政骏简茂先愽物要自重臣式膺兼领
　　少师増作
　　龙朔中许敬宗以太子少师増前作唐史成百卷总统史任
　　权重宰相
　　唐朱敬则兼修国史乃请髙史官选以求名才韦安石阅其藁叹曰董狐何以加世人不知史官权重宰相宰相能制生人史官兼制生死【本传】又褚遂良遂良兼知起居事帝曰卿记起居人君得观之否对曰今之起居古左右史也权重宰相戒人君不为非法未闻天子自观史也
　　职兼中丞
　　学士王珪奏中丞贾黯前以学士修仁宗实録自领台宪不复入院望令依旧供职从之黯乞以实録就台修撰有议事即赴院诏令三五日一赴院修撰
　　书有赏音
　　范晔论撰书之意曰吾文之杰思殆无一字空设此书行应有赏音者自古体大而思精未有此也
　　才称良史
　　晋陈夀除著作郎撰三国志凡六十五篇时人称其善叙事有良史才
　　作谢徳
　　北齐魏收脩国史得杨休之助因曰无以谢徳当为卿作佳
　　乞米作【见国史门】
　　集官重修
　　太宗语宰相曰太祖庙事耳目相接今实録中多有漏略可集史官重加修撰
　　命自追修
　　程琳字天球举服勤词学科中选仁宗时修真宗实録而起居注阙命自追修书成遂修起居注
　　精择谠正
　　唐精择史臣诏修撰国史义在典实自非操履纯白业量该通谠正有文不堪此任所以承前踪居史官必就中简择灼然为众所推者方令著述近日以来但知此职即知修撰非惟编辑疎舛亦恐漏泄史事今后宜于史官内简择堪任修史人録名进内
　　综覈班纪
　　古之王者代有史官以日系月属辞比事举而必书用存有法书而不法是谓空言盖褒贬之重慎也自非经述重雅进徳修业出忠入孝匡俗佐时为朕寳臣有邦良辅者孰可综覈班纪发挥苍籀
　　号吴均体
　　南史吴均待诏著作累迁奉朝请先是均将着史以自名欲撰齐书求借齐起居注及羣臣行状武帝不许遂私撰齐春秋奏之书称帝为齐明帝帝恶其实録以其书不实使中书舍人刘之遴诘问数十条竟支离无对敕付省焚之均有俊才体清拔有古气好事者或效之曰吴均体
　　号贾鐡觜
　　五代周贾纬充史馆修撰以笔削为己任然而褒贬之际憎爱任情晋桑维翰执政日薄纬之为人不甚见礼纬深衔之及叙维翰称维翰身没之后有白金八千铤时翰林学士徐台符纬邑人也与纬相善谓纬曰窃闻君有叙桑魏公白金之数不亦多乎但以十目所覩不可厚诬纬不得已改为白金数百铤纬长于记注应用文章未能过人而议论髙强侪类不平目之为贾鐡觜
　　古今文集
　　杂著
　　为齐相公让修国史表　　　权徳舆
　　省已无取受恩殊常仓惶震惊未及陈露今日中使奉宣进止授臣此职窃自思忖所非克堪感戴屏营不知所据伏以褒贬善否裁成义类直辞是系往哲攸难臣谬践台司无补皇化每忧覆败上负聪明岂足以再纡宸慈累忝荣渥稽前古之彞训昭圣朝之法诫立言载笔岂易其人量力循涯自知不可又自贞元四年李泌后宰臣遂不兼此职盖以论著慎重留于圣心自非时谓全才何以逺循故事用此内省以荣为忧况君举必书特同尧舜之理任人以器顾无迁固之能所觊殊私特寝成命
　　辞免兼修国史奏状　　　　周必大
　　揆才非称闻命若惊窃惟建官以六大为先实尊载笔作乐以一防而足所贵専门若时圣代之信书方籍春卿之精识明是非于五纪昭功徳于四朝自非荀袁鸿鴈之行寜备迁固马牛之走如臣者含毫无取滥次有年绍兴正是书林尝参于编次乾道跻于禁路复贰于纂修逮兹三入之荣厚甚九重之眷然而叨尘数职惧力难胜度越宿儒隠心尤愧伏望陛下扩大明而委照矜小技之知难成书専属于名家虚次姑仍于旧贯免令尸素反滞汗青干犯宸严臣无任震悚俟罪之至
　　辞免兼修国史奏状　　　　真徳秀
　　恭聆明诏有惕于中甞闻先儒曽巩有言以为唐虞有神明之性防妙之徳为二典者不独记其事迹并与其深防之意而之盖当时执简持笔者亦皆圣人之徒也恭惟中兴三圣揖逊相承无愧尧舜丰功大业震耀古今必有名世之士知圣人之意者然后能扬洪烈彰缉熈上嫓典谟之盛如臣者才识非长学问最浅昨在初元尝与笔削莫措一辞今复何为再叨妙选况蜀之耆儒家擅史学承命修纂允谓得之岂容末智躐处其上用敢顿首以请伏望皇慈收回涣渥颛命耆儒总领厥事庶几钜典不日而成所有恩命臣未敢祗受
　　辞免兼修国史奏状　　　　真徳秀
　　闻命惕然以荣为惧臣伏见先朝臣曽巩著论以为古之良史其明足以周万事之理其道足以适天下之用其志足以通难知之意其文足以发难显之情然后其任可得而称史职之重若此而使臣者滥侧其间窃恐头白可期汗青无日如昔人所诮也况臣叨擢小宗见再控避兼官太史尤难冒居伏望圣慈并回误渥所有省劄臣未敢祗受
　　辞免兼脩国史奏状　　　　洪迈
　　恩辉狎至荣惧交中窃以史官之权从昔所重自四朝大典开院以来几三十年臣三预编摩两叨修纂初无才学识之三长以裨笔削爰自去嵗恩纪録召从外郡俾续抽金匮石室之书頼圣学发挥窃窥至赜期年于兹行有汗青之望庶得少逃罪悔上答恩知今乃猥缘晋除就陞厥次颛此重任顾何以堪伏望圣慈矜存姑令仍旧其兼侍讲一节更不敢辄辞所有兼修国史恩命臣未敢祗受
　　谢侍讲兼修国史表　　　　洪迈
　　七闰去朝乆隔钧天之梦一朝得觐重趋丹地之班仰戴鸿私俯慙驽钝【中谢】伏念臣本无学鲜克有功禁路持荷蚤占荣于清贯大州剖竹旋待罪于辅藩蔑报毫分怅违顔咫敢谓玺封之收召趣前宣席之对扬禄以真祠还其故歩劝汉殿光禄之讲安用腐儒纂周官石室之文复为太史拜训辞之甚厚知符任之益専自顾惷愚将何荅塞兹盖伏遇皇帝陛下道齐尧舜仁奉祖宗下建武之诏书正尔恢张于治具数正元之朝士独怜流落之孤踪肆垂齿録之恩俾卒汗青之业臣敢不旁捜逺绍广记备言窃闚圣学之光明谨次旧闻之放失抱遗经而究终始讵殚占毕之勤藏名山而副京师实有遭逢之幸
　　辞免陞兼实録院修撰状　　楼钥
　　叠被恩荣深増战灼窃以思陵在位着三纪之治功儒馆修书垂百王之宪则宜求良史以賛宏謩臣才不逮中职多共二北门视草顾五技之已穷东观滥巾曽一辞之未措矧乍躐选曹之长方将谢史笔之兼敢谓宠光进并论撰铨曹至冗尚忧绵力之弗胜髦俊满前安用庸才之备数仰祈睿鉴遴选贤能庶大典之速成免公朝之虚授
　　诗话
　　白衣充修撰
　　丁谓与孙何齐名翰林学士王禹偁延誉于帝曰谓与何可使白衣充修撰由此声名籍甚禹偁尝与诗曰三百年来文不振直从韩柳到孙丁而今便合教修史二子之才似六经
　　同修史
　　歴代防革宋旧有修撰官绍圣初方改为修国史以列曹尚书翰林学士充之同修国史以侍郎以下充之元国史院修史之下有同修史
　　古今事实
　　记歴代史
　　吕夏卿愽览强记而于歴代史尤该洽与修仁宗实録同修起居注
　　上长编要
　　李文简公焘号巽岩时权同修国史得防长编或有増损依熈寜脩三经义法至是上四千四百五十余条又以一百六十八年事散在史册一览难周别为长编六十八卷总目五卷修换事目十卷上曰卿宿徳耆儒宜在左右任史职
　　父子继掌
　　宋绶字公垂仁宗朝同修国史后其子敏求为史馆修撰父子继世掌史世以为荣焉【东都事畧】又苏颂以为五朝正国史二圣编年皆出宋敏求父子手笔亦儒者盛事
　　父子同典
　　李焘权同修国史先是子垕兼国史编修实録检讨迁校书著作父子同典史事搢绅荣之
　　古今文集
　　杂著
　　辞免同修国史奏状　　　　洪迈
　　拜命稠沓拊心震兢窃以史职至清儒流所重祖功宗徳方资润色于无穷人祸天刑实惧照临之在上顾以四朝之大典萃于一介之鮿生方辞撰述之除更冒删修之任矧二名之宠非侍从而不居乃两日之间荷光灵之曲被倘稽牍免立见器盈伏望皇帝陛下特寝新恩俾仍旧贯选立言之士来充抽室之官庶使孱庸获逃旷败所有恩命臣未敢祗受伏候勅防
　　辞免同修国史状　　　　　洪咨防
　　専官演诰甫玷讨论分直细书忽叅撰次恩舄奕揣分屏营窃以典谟所以记言春秋所以继事六经不作三史相承马迁辨而不华犹坐是非之谬班固详而有体尚讥仁义之轻迨其下之纷纷徒所传之谫谫矧今修明三馆之制扬厉累朝之休在国史则纪表志之纂裁在实録则日月时年之编系欲成万世之典宜得三长之才岂臣斐狂可賛笔削伏望皇帝陛下亟收宠渥别畀誉髦必渍墨之得人庶汗青之有日所有恩命臣未敢祗受
　　辞免兼实録院同修撰状　　楼钥
　　叠拜宠光伏増震惧窃惟髙皇帝中兴之烈信逺迈于前王必如太史公实録之书乃可于后世当求直笔仰賛宏謩如臣惷愚遭世明盛自惭薄宦幸三入于修门虽从班未一登于东观为真词掖方忝误恩共二史官敢汗清选伏望皇帝陛下俯垂睿照改畀时髦使専掌于王言庶或逃于公论
　　辞免兼实録院同修撰奏状　朱元晦
　　臣闻命震骇不知所为伏惟髙宗皇帝中兴艰难实同创业成功盛徳莫可形容信史所垂法万世宜得鸿之士执简操笔其间庶几将来有以考信如臣固陋才不逮人白首章句之间仅能略通训诂入侍经幄已愧叨逾至于搜辑旧闻勒成大典自知寡陋本非所长况复病衰心目俱废岂能冒昩彊所不能尘秽简编以取嗤诮在臣非敢自爱实惧仰贻圣朝之羞
　　编修官
