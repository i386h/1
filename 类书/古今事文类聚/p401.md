<!-- { "loadSidebar": true } -->
　　臣言髙品吴千金至奉制加臣银青光禄大夫同中书门下平章事兼徐泗濠等州节度观察处置等使余如故者初受恩荣若登霄汉退思尘黍如履春氷【中谢】臣闻以徳诏官以劳定赏苟或虚受人无劝心臣自守方隅累更时嵗荷唐虞宣力之寄乏齐鲁报政之能愧无可穪以荅髙位岂意圣慈奬天泽荐加以燮賛之崇名被庸虚之陋质惧速官谤有玷大猷伏以宰相之职安危是注其在当否系于惨舒惟以材升例无平进举不以徳则负苍生之望茍非其人或致夷戎之哂臣虽愚昧尝览前言岂敢冒荣遂安窃位辄思事理冀尽刍荛若以汴河要津漕运所切徐方俶扰师旅未宁谨当上禀睿谋下贞戎律尅期而进屈指可平励众之先是臣之志既行其事必在正名所加节制安敢饰让至于银青贵服金重名勲绩无闻岂宜滥及伏乞赐寝前命俯亮愚衷微臣有遂心之宜圣朝无不穪之服名器斯慎退让有闻遐迩聆风孰不知劝
　　为赵庶子谢平章事表　　　权徳舆
　　祗荷成命捧读诏书心魂震惊拜忭失所【中谢】臣闻燮賛化源参和鼎实上合一徳以平六符茍非其人所系斯重臣本虚薄素无器能徒以文艺获承代业比肩多事陈力清时累叨渥恩践履官序顷嵗奉职中禁草议南宫遂忝左曹列于近侍顾常内讼已虑旷官岂谓宸眷特加擢任非据伏自循省不知所安且臣去冬尚守郎吏今才一嵗遂偹台司茍非全才难塞公议虽鞠躬匪懈必尽事君之诚而宣化未能恐累知臣之举生成难报覆餗是忧伏以面奉徳音不敢更有陈让拜章感涕上荅何阶无任荷戴惶惧之至谨奉表陈谢以闻
　　代杜司徒谢平章事表
　　臣某言伏防奬防超践钧衡虑玷大猷昧死陈让再奉严防不令固辞恩厚命轻位髙责重【中谢】臣闻天下安危注意将相处论道具瞻之地当总戎作镇之权虽叶梦而求无闻秉钺之寄登坛以拜不兼调鼎之荣授受惟艰伊昔犹尔况臣庸琐何以克堪陛下造曲成大明私照俾掌戎律复参庙谟宠光之命在臣已极毫发之效于国何施谨当罄竭微诚奉遵至教仗天威以慑不顺敷圣泽以遂羣生上分旰食之忧下塞素飡之责力诚不足心实念兹伏乞皇明俯赐昭鉴臣恪居官次遐守藩维不获伏谢彤庭陈露丹慊心存阙下同犬马之恋恩身在淮濆仰云天而结思无任恳悃屏营之至
　　除文彦愽平章军国重事制【见太师部】
　　除吕公着司空同平章军国事制【见司空部】
　　邓润甫
　　律诗
　　上平章王相公　　　　　　魏野
　　圣朝宰相年年出君在中书十四秋西祀东封俱礼毕好来相伴赤松游















　　古今事文类聚新集卷七
<子部,类书类,古今事文类聚__古今事文类聚新集>
　　钦定四库全书
　　古今事文类聚新集卷八
　　元　富大用　撰
　　省属部
　　左右丞
　　歴代防革汉成帝建始四年置尚书员五人有四丞光武始减其二惟置左右丞掌録文书期防左丞主吏民章服及驺伯史右丞假署印绶及纸笔墨诸财用库藏至晋不改晋左丞主台内禁令宗庙祠祀朝仪礼制选用署吏给假右丞掌台内库藏及诸器用民户租布刑狱军器督録逺近文书章表奏事宋齐梁隋皆有是官唐龙朔元年改左右丞曰左右肃机咸亨元年复旧名五代梁开平二年改左右丞为左右司侍郎避庙讳也至后唐同光元年复旧宋元祐令尚书左右丞并正二品为执政官元以为宰相之贰佐治省事
　　羣书要语尚书左丞弹八座以下居机宻之防斯乃皇朝之司直天台之管辖【傅咸答李光序】
　　古今事实
　　左君右君
　　汉制丞郎见二丞呼曰左君右君【宋百官志】
　　左纲右辖
　　白居易为授庾承宣尚书左丞制云吾前命崔从持左纲今乃命承宣操右辖无俾戴刘魏杜専美于贞观中
　　号曰神人
　　张谀少脩志节性聪明有令才乡曲号曰神人除尚书侍郎左丞进对威仪辞言辨逺帝深奇之【后汉书】
　　方于管辖
　　唐刘洎上疏曰尚书万机是为政本是以八座比于文昌二丞方于管辖
　　八座畏惮
　　晋荀晞为左丞廉察诸曹八座已下皆侧目惮之
　　三台肃清
　　晋刘皦为尚书左丞正色在朝三台肃清
　　台阁自肃
　　晋傅咸为右丞台阁大小望风自肃【诸公赞】
　　郎吏脩整
　　韦景素以鲠亮称及拜左丞居纲辖之地郎吏望风脩整
　　职称朕望
　　唐戴胄拜尚书右丞寻迁左丞太宗谓胄曰尚书省天下纲维百司所禀若一事有失天下必有受其弊者今无令仆保之于卿当称朕所望也胄性聪明处断明速议者以为左右丞称职武徳以来一人而已
　　功满诏留
　　黄香拜左丞功满当还诏书留秩拜尚书迁仆射【东观汉记】
　　豪贵拂席
　　王维以诗名盛于开元天宝间诸王驸马豪贵之家无不拂席迎之乾元中为尚书右丞
　　有司供帐
　　张説代源乾曜为左丞视事之日上勅所司供帐设音乐内出酒食御制诗一篇以叙其事
　　记令史名
　　刘览除尚书左丞令史七百人一见并记姓名当官清正无所私
　　对三驺饮
　　南史尚书二丞给三驺谢防卿性不拘朝防尝预宴游苑不得醉而归因诣道边酒垆停车褰帷与车前三驺对饮观者如堵防卿处之自若
　　上殿不下
　　呉贺琛迁尚书左丞并参礼仪事琛前后凢郊庙诸议多所创定毎见髙祖与语常移晷刻省中为之语曰上殿不下有贺雅琛容止都雅故时人以此呼之
　　至门不开
　　北齐张耀为尚书左丞文宣近出令耀居守文宣夜还耀不开门勒兵严备火至看面然后开迎文宣笑曰君欲学郅君章也赐以锦袍以其忠勤遂见亲待
　　不置仆射
　　唐贞观中宇文节为尚书右丞明习法令以干局见称江夏王道宗尝以私事托于节节遂奏之太宗大悦赐帛二百疋劳之曰朕不置左右仆射者正以卿在省耳
　　怒对宰相
　　顔真卿为尚书左丞代宗车驾自陜府还真卿请先谒五陵孔庙而后还宫宰相元载谓真卿曰公所见虽美其如不合时冝何真卿怒而前曰用舍在相公言者何罪然朝廷事岂堪相公再破除耶载深衔之
　　奏求良田
　　隋杨汪为兵部侍郎数年文帝谓谏议大夫王达曰卿为我覔一好左丞达遂私于汪曰我当荐君为左丞若事果当与良田为报汪以达言奏之达竟获罪寻拜汪尚书汪明习法令果于割断时号称职
　　劾竞银窟
　　隋郎茂为尚书左丞时工部尚书宇文恺右翊卫大将军于仲文竞河东银窟茂奏劾恺位望已隆禄赐优厚拔葵去织寂尔无闻求利下交曽无愧色仲文大将军近臣趋侍阶庭朝夕闻道虞芮之风抑而不慕分铢之利知而必争何以贻范庶僚示人轨物恺与仲文竟坐得罪
　　美锦令制
　　崔思谦初拜右丞奏曰陛下为官择人非其人则阙今不惜美锦令臣制之此陛下知臣之深亦防臣尽命之秋
　　挽弩自射
　　晋郤诜为尚书左丞纠吏部尚书崔洪洪曰我举郤丞而还奏我此为挽弩自射诜闻曰昔赵宣子任韩厥为司马厥以军法戮宣子之仆宣子谓诸大夫可贺我矣崔侯为国举才我以才见举惟才是视各明至公何故斯言洪闻悦服
　　歴囿按火
　　赵防为监察御史时禁中失火火发处与东宫相近代宗疑之防为巡使俾令即讯防因歴壖囿按据迹状乃上直中官遗火所致也既奏代宗称赏徳宗时在东宫常感防究理详明及刺衢州年考既深与观察使韩滉不相得滉奏免防官徳宗见名谓宰相曰岂非永泰初御史赵防乎对曰然即日拜尚书左丞
　　当食批案
　　唐杨昉为左丞时宇文化及子孙理资防朝廷以事隔两朝且亲族众多为言左司未详其案状诉者以道理已成无复凝滞勃然通昉昉曰适朝退未食食毕当详案诉者曰公云未食亦知天下有累年羁旅者乎昉命案立批之曰父杀隋主子诉隋资生者犹配逺方死者无宜更叙时人深赏之
　　短伛曲钩
　　唐崔善为武徳中歴尚书左丞甚得时誉诸曹恶其听察因其身短而伛嘲之曰崔子曲如钩随例得封侯髆上全无项胷前别有头高祖闻劳勉之因购流言者加其罪
　　懦被掷器
　　晋王国宝因酒坐怒右丞相台之攘袂呼唤以盘盏乐器掷台之为有司所弹烈宗诏曰国宝纵肆情性其不可长台之懦弱非监司体其免官
　　古今文集
　　杂著
　　王右丞制　　　　　　　　元厚之
　　朕循唐制复文昌府以令仆执国大政而丞为之贰礼优秩峻兹谓辅臣某亮直清明有猷有守服在禁近厥闻惟休兹用命尔以中大夫正秩于右辖于戏庶习虽逸法艰为初凢厥有官弗祗弗迪亦惟朕政未发于中其能允谐时汝之任往服朕命厥惟懋哉
　　蒲左丞制　　　　　　　　元厚之
　　同右丞某官问学才猷该洽通敏自朕识拔于禁严是用命尔以中大夫正秩于左纲于戏若昔大猷训迪在位时朕忱汝协济兹惟祗辟可以肃列曹惟若徳可以熈庶绩图休于永冀尚懋哉
　　刘挚尚书右丞诰　　　　　苏子由
　　汉御史大夫能任其职则为丞相近世中执法议论不挠亦补执政昔我仁宗优养正士开受直言时则有若包拯张昪之流咸以敢言获闻大政旧俗已逺此风寂寥容悦相承亦弃不用朕追懐先正选建忠贤谔谔之声庶防前烈具官刘挚早以御史少事裕陵力陈是非不避权宠十年流落志气不衰召置台端首开正论进任中司之要屡开白简之言风声凛然国是以定朕欲试其行事之实是用付以右辖之权治忽所闗寄任尤重夫以言责人甚易以义持已实难尔其勉之毋使辅政之功不若言事之效
　　谢除尚书右丞表　　　　　苏子由
　　涣汗之恩已行而不反伛偻之志虽勤而莫伸上愧鸿私下慙公议恭惟皇帝陛下接尧舜之统蹈成康之仁体貌先正耆老之臣拣拔后来翘秀之士俯仰六载前后防人坦然公明故不私贤否之实穆然渊黙故坐照情伪之真临御久则鉴愈明得失分则下无隐如臣者西南贱士章句小儒早岁猖狂偶窃方闻之选中年流落既安县尹之卑遭时乏人致位近侍跌宕文墨之囿嗫嚅议论之场举皆空言安有实效顾惟省辖之重实参国论之余岂无遗贤遽及防品地寒资浅何以望三事之余光才短力罢安能越六聮之滞论虽复黾勉就职愧叹何言此盖伏遇皇帝陛下天地之仁曲成草木之陋父母之爱不録子弟之非将建大厦以覆羣生故收众材而无弃物然臣负过其力受非所容惟有洁已无私或不孤于托付引类自助幸得免于颠跻不渝始终少答恩造
　　为樊左丞让官表
　　臣某言伏奉今月二十八日制除臣尚书左丞宠命俯临慙顔自失泛大鲸之海但觉魂摇戴巨鼇之山未知恩重臣闻尚书百揆翊亮万机故天上尊北斗中枢陛下有南宫左辖晋升孔坦谅直当时汉拜杨乔闲练故事庶得百僚有惮于防府诸侯取法于京师臣实謏才谬登清贯握兰起草昔紊朝经剖竹颁条近贻人瘼备歴中外无闻声庸版图再缉贡赋未均于九州铜印更操威仪不检于三署次郎补缺岂易其人圣主求才宜难此受窃谓旁求俊乂侧访竒必使徳合准绳言成纲纪兴化致理时无间言况安上必在于荐贤危身莫逾于旷职傥蒙垂收紫涣俯矜丹诚愚臣保陈力之言圣鉴有责成之地无任腼冒惶悚之极谨诣朝堂奉表陈让以闻臣所让人别状封进
　　律诗
　　上韦左丞二十韵　　　　　杜甫
