<!-- { "loadSidebar": true } -->
　　崆峒使节上青霄河陇降王欵圣朝宛马总肥秦苜蓿将军只数汉嫖姚陈留阮瑀谁争长京兆田郎蚤见招麾下赖君才竝入独能无意向渔樵
　　送张判官　　　　　　　杜　甫
　　处士闻名蚤游秦献疏回腹中书万卷身外酒千杯江雨春波濶园林客梦催今君拜旌防凛凛近霜台
　　送陈留二侍御独孤判官赴安西幕
　　李　白
　　安西幕府多才雄喧喧惟道三数公绣衣貂裘明积雪飞书走檄如飘风
　　赠辛判官　　　　　　　李　白
　　气岸遥凌豪士前风流肯落他人后夫子红顔我少年章台走马看金鞭文章献纳麒麟殿歌舞淹留玳瑁筵
　　送张立之赴临江判官　　张于湖
　　珍重清江掾相从五见秋炎凉无改节夷险有忠谋莲幕开新府蒲帆漾小舟
　　送斛斯判官　　　　　　杜　牧
　　苍苍烟月满川亭我有劳歌一爲听将取离魂随白骑三台星里拜文星
　　酬甄判官　　　　　　　岑　参
　　夫子廊庙器迥然青冥姿阃外佐戎律幕中吐兵竒
　　饯宋衮彭中丞判官之岭外
　　髙　适
　　覩君济时略使我气填膺长策竟不用髙才徒见称一朝知已达累日诏书征羽翮忽然动风飚谁敢凌绣衣尝节制幕府盛威棱勿惮九疑险须令百越登
　　寄严判官　　　　　　　刘方平
　　才子方爲客将军正爱贤遥知幕府下书记日翩翩
　　送柴司户充刘卿判官之岭外
　　髙　适
　　月卿临幕府星使出词曹南才无不适行矣莫徒劳
　　送杨谏议赴河西节度判官
　　熊　曜
　　贤哉征西将幕府多俊人筹议秉刀尺话言在经纶行行弄文翰婉婉光使臣
　　送陈之邵佥判赴阙　　　苏子瞻
　　夜光不自献天骥良难知从来一狐服或出五羖皮贤哉江东守收此幕中竒望君留此府助我怜其衰念君瑚琏质当今台阁宜
　　赠李文判官　　　　　　杜　甫
　　我丈时英特宗枝神尧后瑚市则无騄骥人得有早年见标格秀气冲星斗事业冨清机官曹正独守顷来树嘉政皆已众口讨论实解頥操制纷众手入幕未展材秉钧孰爲偶
　　送钱文季佥判　　　　　杨廷秀
　　东海珠胎清庙珍璧水秀彦第一人胡爲俯首莲泛緑如有用我试治民古来幕中要婉画君乃不肯作此客囊箧细碎吾不能玉壶清冰朱丝直梅花雪片迎新年送君抟风上九天凤池鸡树只咫尺致君尧舜更努力
　　赠尚长道佥判　　　　　杨廷秀
　　今代髙人尚子平风流文采旧家声合于玉笋班中立却向红莲幕里行天色恼人浑欲雪烛花照别若爲情日边已办除书着莫恋南楼秋月明
　　送厐佥判　　　　　　　王介甫
　　北都两去不辞勤仕路论材况出羣一相开藩尝负弩三年通籍更从君清谈犹得当时事遗爱应从此日闻我忆荆溪山最乐看君摩翮上青云











　　古今事文类聚外集卷十二
<子部,类书类,古今事文类聚__古今事文类聚外集>
　　钦定四库全书
　　古今事文类聚外集卷十三
　　元　富大用　编
　　路官部
　　各路儒学
　　歴代沿革汉郡国有文学文翁治蜀起学成都市招下县子弟以爲学官弟子武帝时天下郡国皆立学校官自文翁爲之始平帝时郡国曰学县道邑侯国曰校校学置经师一人乡曰庠聚曰序序庠置孝经师一人魏晋以下郡国并有文学即博士助教之任隋潘徽爲州博士唐府郡置经学士各一人掌以五经教授开元二十六年敇州县每乡之内各置一学仍择师资令其教授宋有四书院庐山白鹿洞【太平兴国二年知江州周述言庐山白鹿洞学徒常数十百人望赐九经诏从其请】嵩阳书院【至道二年赐额及印本九经】岳麓书院【咸平四年郓州守臣李允则奏岳麓书院脩广舍宇有书生六十余人听诵乞下国子监降释文等书从之】应天府书院【祥符二年新建书院诏以曹诚爲助教国初有戚同文者通五经业髙尚不仕聚徒教授常百余人许骧郭承范董循陈与王厉滕涉皆其门人同文卒后无能继其业者至是始有是命并赐院额此四书院之外又有】茅山书院未建州学也干兴元年兖州守臣孙奭私建学舍聚生徒乞请太学助教杨光辅充本州讲书从之余镇未置学也景祐四年诏藩镇始立学他州勿听寳元元年頴州守臣蔡齐请立学时大郡始有学而小郡犹未置【自明道景祐间累诏州郡立学赐田给书学校相继而兴近制惟藩镇立学颖爲支郡齐以爲言而特许之】庆厯四年诏诸路州军监各令立学学者二百人以上许更置县学于是州郡不置学者鲜矣又置教授以三年爲一任以经术行义训导诸生掌其课试之事而纠正不如规者委运司及长吏于幕职州县官内荐教授或本处举人举有德艺者充当时虽置教授或用兼官或举士人委于漕司而未朝廷也熈宁六年诏诸路学官并委中书门下选差至是教授始命于朝廷矣元丰元年州府学官共五十三员诸路唯大郡有之元祐元年诏齐庐宿常等州各置教授一员自是以后列郡多有教官矣崇宁四年令教授承务郎以上在本州佥判上选人在职官之上建炎三年教授并罢绍兴三年复置四十二州十二年诏无教授官州军令吏部申尚书省选差十三年诏诸州军并各置教授其礼部长贰正系所合依崇宁大观格法许按劾体量及岁举改官从司业髙阅之请也二十六年诏并不许兼他职令提举司常切遵守从知郢州路采之请也若试教官则始于元丰【元丰七年立法试学官上等爲博士下等爲正録愿授教者听元符元年诏学官岁一试绍兴五年罢试学官科十五年诏试诸州教授自来春始】添差教授则始于正和【政和三年诏八行添差诸州教授】元各路置儒学教授正八品散府上中州教授从八品
　　羣书要语思乐泮水薄采其芹【诗】诸侯頖宫頖之言班所以班政教也【诗注】我欲中国而授孟子室养弟子以万钟使诸大夫国人皆有所矜式【孟子】诸侯以下立教学之官爲师氏【周礼正义】师严然后道尊【记学记】善待问者如撞钟叩之以小则小鸣叩之以大则大鸣待其从容然后尽其声【同上】济济多士克广徳心【诗】置学官备释奠礼诏庠塾之仪泯焉将坠【大唐诏令】郑人游乡校以议执政之善否【左传】横经师幄知誉处之罙休【张于湖上王教授啓】其起视学校诸生有所矜式【栾巴侔陈希烈制】
　　诗句北门尘土满衣襟广文直舍官槐隂【山谷】短日送檐砧杵急冷官无事屋庐深【东坡】代北诸生渐狂简床头杂说爲爬梳【东坡送蒋防代州学官】先生依旧广文贫【同上次韵赵明叔】回顾广文寒无忘鸡黍约【周益公诗】寓居广文舍【山谷】君勿嘲广文【同上】侧闻顿夫子讲道出新贯【东坡赓顿教授见寄】夜谈空说剑春梦犹横经【东坡送家安国教授】但愿斯民均暖律小儒不叹广文寒【周益公诗】泮宫先生非俗儒【东坡】不日经筵重坐席暂时黉舍冷无氊【杨诚斋送金元度教授】
　　古今事实
　　杏坛歌
　　孔子游于缁帷之林休坐乎杏坛之上弟子读书孔子弦歌鼔琴
　　槐市议论
　　列槐树数百行爲队无墙屋诸生朔望会此市雍容揖逊议论槐下【艺文类要】
　　爲郡文学
　　光武问武臣曰诸卿不识书自度爵禄何所至也邓禹曰臣少尝学问可爲郡文学
　　当世明经
　　匡衡补平原文学学者多衡经明当世少双
　　郡国立学
　　见前沿革
　　郡县起学
　　前汉文翁爲蜀郡守及郡县小吏起学宫设教官使弟子校业遂变邹鲁之风
　　端榘肃冠
　　陆九龄字子寿教授兴国先生端榘矱肃衣冠如临大众劝绥引翼士方兴于学而先生以家难去官矣【晦庵集】
　　正己率人
　　绍兴十三年宗子师闵讼临安教授鲍同上曰爲教授者先正己然后可以率人【四朝国史】
　　作新学碑
　　任谅字小谅爲懐州教授徽宗见其所作新学碑曰文士也擢提举防路学事
　　言当世务
　　靖康初诏求直言公自邓州教授上封事言当世之务据经引古以救时弊郑充撰吕尚书祉行
　　训督有法
　　晏丞相留守南京请范公【文正公也】掌府学公常宿学中训督学者皆有法度由是四方从学者辐凑其后宋人以文学有声名于场屋朝廷者多其所教也【涑水记闻】
　　正身律物
　　胡文定公安国除荆南教授正身律物凡所训说务明忠孝之大端罢官僚旧饯行于渚宫呼乐戯以俟而交代山杨公时具朝膳留公鲑菜萧然引觞徐酌置语孟案间清坐谈论不觉日晷云暮也【渊源録】
　　乃治化本
　　绍兴十八年江西漕贾直请奏立县学上曰选官教导乃治化本源将来三塲科塲亦有人才以备采择【同上】
　　有治事斋
　　安定胡先生瑗教授苏湖间三十余年弟子以数千计时尚词赋独湖学以经义及时务学中故有经义斋治事斋经义斋者择疏通有器局者居之治事斋者人各治二事又兼一事如边防水利之类故天下谓湖学多秀彦其出而筮仕往往取髙第及爲政多适于世用若老于吏事者由讲习有素也欧阳公诗曰呉兴先生富道德诜诜弟子皆贤才王荆公诗先收先生作梁栋以次收拾桷与榱【言行録】
　　须择通经
　　绍兴十三年宋宙奏乞尽复教官上曰教授须逐州置十二年已有指挥仍须是择通经心术正者爲之若教官非其人士人心术一坏再整顿费力切宜遴选也
　　不撰书啓
　　政和五年臣寮言见任教授不得为人撰书简牍乐语之类庶日力得余办举业事以副陛下责任师儒之意
　　不兼他职
　　绍兴二十六年诏诸州教授并不许差兼他职
　　不交嬖幸
　　陈公辅初筮仕职教呉中朱腼方嬖幸当官者奴事之公不与之交腼滋不恱托权要以其壻周审言代而移公会稽【言行録】
　　不撰乐语
　　邹浩字至全调扬州頴昌府教授吕公着范纯仁爲守独加礼重纯仁尝撰乐语辞不爲纯仁曰翰林学士亦作此浩曰翰林学士则可祭酒司业则不可纯仁谢【国史】
　　荐爲州教
　　陈师道字无已少好诗吕居仁作江西宗派图以无已爲第二或以爲髙师一着其古文则学曾子固尝赋六一堂诗有向来一瓣香敬爲曾南丰之句竒之元祐中荐于朝爲徐州教授【东都事略】
　　召爲直讲
　　王尧臣字伯庸晏殊留守南京荐其才爲府学教授召爲国子监直讲【同上】
　　着文劝谕
　　节孝徐先生积时爲楚州教授先生尝患乡饮之礼世久不见率郡守举行其仪闾巷乡老皆使与饮又着文劝谕子弟室家是日士民在泮者盖千人矣【言行録】
　　升堂训讲
　　节孝徐先生爲楚州教授一日升堂训诸生曰诸君欲爲君子而使劳己之力费己之财如此而不爲犹云可也不劳己之力不费己之财何不爲君子乡人贱之父母恶之如此而不爲犹云可也父母欲之乡人荣之何不爲君子【同上】
　　列名以进
　　公任临安府学教授孝宗皇帝寤寐英贤陈文恭公当国列公姓名以进旋赐对深合上意【赵巩撰施大微师防行状】
　　闻风而至
　　中第邵安简公亢守郑荐其贤请爲州学教授四方之士葢有闻风而至者踵门授经无虚席时上方向儒近臣言公行宜居首善之地有防延和殿赐除校书兼国子直讲【杨山撰曹肇行状】
　　古今文集
　　杂著
