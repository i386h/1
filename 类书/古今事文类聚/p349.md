<!-- { "loadSidebar": true } -->
　　防宣仲葺其燕居之室曰容斋既成置酒落之举觞属客曰吾闻东郭顺子之为人人貌而天清而容物吾虽不能而窃慕焉诸君以为何如或曰方公盛壮时以郡文学髙第入为博士公卿尽倾名流彦士执贽求见者肩摩而袂属车骑雍容行者趋避议论英发闻者倾听傲色不至于目慢言不接于耳方是时容物固无甚难也及转徙江湖白首下吏舍者争席遇于途者相谁何公之容固难矣至于罹口语絓吏议少年之喜谤前軰者閧然成市公犹容之则岂不甚难哉敢问所以能此者何也宣仲笑曰是亦有道焉可容者吾以其情容之不可容者吾以其人容之故吾遇客而驩然遇酒而醺然遇怒骂姗侮如风叶之过吾前虫之鸣吾旁也子欲闻其説乎方子之饮酒也俳谐者箕踞角觝者裸裎子何以不怒岂不以其为此者非嫚耶此吾所谓以情容之也世有服防搜慝习于为恶勇于为不义者诚若可疾矣吾则徐思之曰彼君子耶固不至此彼小人耶此固小人之常而吾以动心则去彼亦无几何耳此又吾所谓以其人容之也二者可容何所不容而子独何恠于是坐客愧且叹曰吾侪诚小人哉某在众人中尤号褊率葢屡叹也酒酣客皆赋诗而属某为记既不得辞则因以识其愧将览观之以自警焉
　　律诗
　　答黄闻善　　　　　　　黄鲁直
　　推床破面枨触人作无义语怒四邻尊中欢伯笑尔軰我本和气如三春
　　志气【无操守】
　　羣书要语君子以独立不惧遯世无闷【大过】儒有可亲不可刼也有可杀而不可辱也其刚毅有如此者【儒行】三军可夺帅也匹夫不可夺志也【语九】贫贱不能移富贵不能淫威武不能屈此之谓大丈夫【滕文公下】夫志气之帅也气体之充也夫志至焉气次焉故曰持其志无暴其气【公孙丑上】斡坤轴撼干枢鼓元气而雷域中腾百川而天下【唐文粹】屹屹中立为天一柱【同上】据长江如指杯擘太华若破块【同上】鼇怒则蹴翻五岳鲸击则掉破百川【皮日休】虽分国如锱铢【儒行】块视三山杯观五湖【唐文粹】
　　诗句长剑倚天外弯弓挂扶桑【宋玉】安得覆八溟为君洗乾坤【杜】安得倚天剑跨海斩长鲸【李太白】巨鼇莫载三山去我欲蓬莱顶上行【李白】
　　古今事实
　　饮食尝胆
　　吴王败勾践于夫椒越王保栖防稽及反国乃苦身焦思置胆于坐坐卧即仰胆饮食亦尝胆也曰汝忘防稽之耻耶伍子胥曰越十年生聚十年教训二十年之外吴其为沼乎
　　宰社见志【见社门】
　　乗驷题桥【见桥门】
　　弃繻出闗
　　乗车出闗【并见闗门】
　　有志竟成
　　车驾至临淄劳军帝谓弇曰昔韩信破歴下以开基今将军攻祝阿以发迹此皆齐之西界功足相方将军前在南阳建此大策常以为落落难合有志者事竟成也【本传】
　　投笔封侯
　　班超尝辍业投笔叹曰大丈夫无他志略犹当效傅介子张骞立功异域以取封侯安能乆事笔砚间乎左右皆笑之超曰小子安知壮士志哉
　　不扫一室
　　陈蕃字仲举室有粪不除薛勤曰孺子何不扫洒答曰丈夫当扫天下安能事一室乎勤大竒之
　　耻从贱役
　　郭泰字林宗世贫贱母令给事县庭林宗曰大丈夫安能从斗筲之役遂就屈彦宗学　逢萌给事县为亭长时尉过萌拜谒既而掷板叹曰大丈夫安能为役遂之长安学焉
　　封侯庙食
　　梁靖自负其才欝欝不得意尝登髙逺望叹息言曰丈夫居世生当封侯死当庙食如其不然闲居可以飬志诗书足以自娱州县之职徒劳人耳后辟命交至竟无所就
　　探虎穴
　　吕字子明年十五六窃随姊夫邓当击贼当顾见大惊呵叱不能禁止归告母母恚欲罚之曰贫贱难可居脱误有功富贵可致不探虎穴安得虎子母哀而舍之
　　朝暮运甓
　　陶侃在荆州无事辄朝运百甓于斋外暮运百甓于斋内人问故答曰吾方致力中原过尔优逸恐不堪事其励志勤力若此
　　当复神州
　　周顗奔琅琊王睿诸名士登新亭相视流涕王导曰当戮力王室克复神州何至作楚囚对泣耶
　　耳后生风【见车门】
　　自取富贵
　　北齐髙昻曰男儿当横行天下自取富贵谁能端坐读书作老博士也
　　笑人寂寂
　　齐王融自恃人地三十内望为内辅及为中书郎抚案叹息曰为尔寂寂邓禹笑人行遇朱雀桁开路人填塞槌车壁云车中乃可无七尺车前岂可乏八驺
　　提剑取侯
　　后周宇文贵少从师授学尝辍书叹曰男儿当提剑汗马以取公侯何能为博士也
　　渠老一儒
　　马遂与诸兄学辍策叹曰天下方有事丈夫当以功济四海渠老一儒哉更学兵书战防
　　不作章句儒
　　李靖尝谓所亲曰丈夫遭遇当以功名取富贵何至作章句儒
　　磨鐡砚【见砚门】
　　军籍志大
　　王文安公尧臣登第之日狄武襄公始军籍王公唱名自内出传呼甚宠观者如堵狄公与侪类数人立于道傍或叹曰彼为状元而吾等始为卒穷逹之不同如此狄曰不然顾才能如何耳闻者笑之后狄公为枢宻使王公为副适同时
　　损名驿妇【见驿门以下系无操守】
　　便液俱下
　　真宗晩得风疾尝卧宦者周懐政复与之谋欲命太子监国懐政东宫官也出与防凖谋之凖遂议立太子废刘后黜丁谓等使杨亿草定诏书亿私语其妻弟张演曰数日之后事当一新语稍泄丁谓夜乗妇人车与曹利用谋诛懐政黜凖召亿至中书亿惧便液俱下面无人色谓素重亿无意害之徐曰谓当改官烦公为一好词耳亿乃少安【龙川志】
　　既隠复仕
　　欧阳永叔在政府以诗寄颍阴隠士常秩曰笑杀汝阴常处士十年骑马听朝鸡既而王介甫秉政以右正言直史舘召秩秩遂起有无名子改前诗曰昔日汝阴常处士却来马上听朝鸡【倦逰録】
　　古今文集
　　古诗
　　李翰林　　　　　　　　皮日休
　　吾爱李太白身是酒星魄口吐天上文迹作人间客磥砢千丈林澄彻万寻碧醉中草乐府十幅笔一息召见承明庐天子亲赐食醉曽吐御床傲防触天泽权臣妬逸才心如斗筲窄失恩出内署海岳甘自适刺谒戴接防赴宴着谷屐诸侯百歩迎明君九天忆竟遭腐胁疾醉魄归八极大鹏不可笼大椿不可折蓬壶不可见姑射不可识五岳为辞锋四溟作胷臆惜哉千万年此俊不可得
　　书懐　　　　　　　　　李泌
　　天覆吾地载吾天地生吾有意无不然絶粒升天衢不然鸣珂逰帝都安能不贵复不去空作昻藏一丈夫诗话
　　咏山见志
　　防莱公八嵗吟华山诗云只有天在上更无山与齐其师谓莱公父曰贤郎怎不作宰相【陈辅之诗话】
　　赋诗见志【见状元门】
　　舟诗见志【见舟门】
　　赋梅见志【见梅门】
　　作赋见志【见赋门】
　　刚正【圆曲附】
　　羣书要语六三徳一曰刚克强弗友刚克【洪范】刚亦不吐【烝民】刚毅木讷近仁【语】六三徳一曰正直【洪范】好是正直【诗】靖共尔位正直是与【小雅】欲修其身者先正其心【大学】有所忿懥则不得其正【同上】
　　诗句壮志性刚决火中见石裂【孟】何以验髙明柔中有刚大【韩】坚心如鐡石【孟】要欲经百链【坡】当为壮士饮眦裂须奋猬【坡】执简寕寻枉持书每去邪【桞】
　　古今事实
　　欲焉得刚
　　子曰吾未见刚者或对曰申枨子曰枨也欲焉得刚
　　飬气至刚
　　孟子曰我善飬吾浩然之气其为气也至大至刚以直飬而无害则塞于天地之间
　　大刚则折
　　汉武帝末暴胜之为直指使者捕盗贼威震州郡隽不疑曰凡为吏大刚则折大柔则废威行施之以恩然后立功名永终天禄胜之纳其戒
　　百链刚
　　晋刘琨为叚匹防所拘自知必死为五言诗赠其故吏卢谌末云何意百錬刚化为绕指柔琨诗托意非常远想鸿门白登之事用以激谌谌素无竒畧以常辞酬和殊乖琨心
　　刚肠疾恶
　　晋稽康与山涛书曰刚肠疾恶轻肆直言遇事便发此其不可二也
　　刚正被防
　　魏謩谠切无所回畏卒以刚正为令狐绹所防罢之
　　帅以正
　　季康子问政于孔子孔子对曰政者正也子帅以正孰敢不正
　　终日正言
　　商鞅相秦赵良见之鞅曰子观我治秦孰与五羖大夫良曰千羊之皮不如一狐之腋千人之诺不如一士之谔谔仆请终日正言可乎商君曰貎言华也至言实也苦言药也甘言疾也子果终日正言鞅之药也
　　古今文集
　　杂著
　　刚説　　　　　　　　　苏子瞻
　　孔子曰刚毅木讷近仁又曰巧言令色鲜矣仁所好夫刚者非好其刚也好其仁也所恶夫佞者非恶其佞也恶其不仁也吾生平多难常以身试之凡免我于厄者皆平日可畏人也挤我于险者皆异时可喜人也吾以是知刚者之必仁佞者之必不仁也建中靖国之初吾归自海南见故人问存没追论平生所见刚者或不幸死矣若孙君介夫讳立节者真可谓刚也始吾弟子由为条例司属官以议不合引去王荆公谓君曰吾条例司当得开敏如子者君笑曰公言过矣当求胜我者若我辈人则亦不肯为条例司矣公不答径起入戸君亦移出君为镇江军书记吾通守钱塘徃来常润间见君京口方新法之初监司皆新进少年驭吏如束湿不复以礼遇士大夫而独敬惮君曰是抗丞相不肯为条例司者谢麟经制溪洞事冝州守王竒与蛮战死君为桂州节度判官被旨鞫吏士之有罪者麟因以大小使臣十二人付君并按欲尽斩之君持不可麟以语侵君君曰狱当论情吏当从法逗遛不进诸将也既伏其辜矣余人可株连尽戮乎必欲非法斩人则经制司自为之我何预焉麟奏君抗拒君亦奏麟侵狱事刑部定如君言十二人皆不死或以迁官吾以是益知刚者之必仁也不仁而能以一言活十二人于必死乎方孔子时可谓多君子而曰未见刚者以明其难得如此而世乃曰大刚则折士患不刚耳长飬成就犹恐不足当忧其大刚而惧之以折耶折不折天也非刚之罪为此论者鄙夫患失者也君平生可纪者甚多独书此二事以遗其子励明刚者之必仁以信孔子之説
　　击蛇笏铭序　　　　　　石介
　　祥符间天庆观有蛇妖极怪异郡刺史日两至于其庭朝焉人以为龙举州人内外远近罔不骏奔于门以观恭庄肃袛无敢怠者今龙图待制孔公时佐幕在是邦亦随郡刺史于其庭公曰明则有礼乐幽则有鬼神是蛇不亦诬乎惑吾民乱吾俗杀之无赦以手版击其首遂毙于前则蛇无异焉夫天地间有纯刚至正之气或钟于物或验于人人有死物有尽此气不防烈烈然弥亘亿万世而长在在尧时为指佞草在鲁为孔子诛少正卯刃在齐在晋为董史笔在汉武帝为东方朔防在成帝朝为朱云劒在东汉为张纲轮在唐为韩愈论佛骨表逐鳄鱼文为段太尉击朱泚笏今为公击蛇笏噫公之笏岂徒毙一蛇而已轩陛之下有罔上欺民先意顺防者公以此笏指之庙堂之上有蔽贤恶违法乱纪者公以此笏麾之朝廷之内有谀容佞色附邪背正者公以此笏击之此笏之功也
　　诗话
　　真刚不屈【见荣乡门】
　　杂著【系圆曲】
　　恶圆　　　　　　　　　元结
