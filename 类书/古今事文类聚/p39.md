<!-- { "loadSidebar": true } -->
　　负薪填河
　　汉文帝时河决酸枣溃金隄元光中孝武决瓠子于是天子临河沈白马玉璧令羣臣自将军以下皆负薪填河而取淇园之竹以为犍天子既临河悼功之不成乃作瓠子之歌
　　张骞穷河
　　张骞使大夏穷河源恶覩所谓昆仑者乎
　　投之黄河
　　唐哀帝天祐二年独孤损裴枢崔逺并罢政事栁璨李振谮于朱全忠再贬枢损逺为泷琼白三州司户全忠聚枢等及朝士贬官者三十余人于白马驿一夕尽杀之投尸于河初李振屡举不中第故深疾搢绅之士言于全忠曰此辈常自谓清流宜投之黄河使为浊流全忠笑而从之
　　古今文集
　　杂著
　　大河赋　　　　　　　　成公绥
　　览百川之壮兮莫尚美于黄河潜昆仑之峻极兮出积石之嵳峩登龙门而南游兮拂华隂与曲阿凌砥柱而激湍兮逾汭洛而波体委蛇于后土兮配灵汉于穹苍贯中夏之畿甸兮经朔狄之遐荒歴二周之北境兮流三晋之南乡秦自西而啓壤兮齐据东而画疆殷徒涉而永固卫迁济而遂强赵决流而却魏嬴引沟而灭梁思先哲之攸叹何水徳之难量
　　古诗
　　瓠子歌　　　　　　　　汉武帝
　　瓠子决兮将奈何皓皓旰旰闾殚为河为我谓河伯兮何不仁宣房塞兮万福来
　　泛黄河　　　　　　　　孟郊
　　谁开昆仑源流出混沌河积雨飞作风惊龙喷为波湘瑟飕飗越賔呜咽歌有恨不可洗虚此来经过
　　律诗
　　黄河　　　　　　　　　罗隠
　　莫把阿胶向此倾此中天意固难明解通银汉应须曲才出昆仑便不清髙祖誓功衣带小仙人占斗客槎轻三千年后知谁在何必劳君报太平
　　汴河　　　　　　　　　罗隠
　　当时天子是闲游今日行人特地愁栁色纵饶妆故国水声何忍到扬州乾坤有意终难防黎庶无情岂自由应笑秦王用心错漫驱神鬼海东头
　　济
　　羣书要语济济也言源出河北济河而南也【释名】导沇水东流为济入于河溢为荥【禹贡】济水宜麦【淮南子】鸜鹆不逾济【周礼】
　　诗句浊河终不汚清济【杜甫】
　　古今事实
　　秩视诸侯
　　四渎江淮河济何以视诸侯能荡涤垢浊焉能通百川于海焉能荡出云雨焉为徳美甚故视诸侯也【刘向説苑】古今文集
　　杂著
　　祭济渎文　　　　　　　后魏孝文帝
　　干光资曜坤载播液惟渎畅灵协辉隂辟庶象凭和升降芳沥蕴神包化比王宣绩温方涌瑞沇源导济引流通沧实侔四体作润岱坰含云吐醴渊波湛湛川风弥弥瞻洪津而懐徳乗长波而钦智泛龙仪之郁穆璨玉轩而浮被沈璋璧之明物冀牲洁以归寄
　　洛【渭泾汉沔附】
　　羣书要语洛之为言绎也言水绎绎光耀也【春秋説题辞】洛出书圣人则之【易】瞻彼洛矣维水泱泱【小雅】洛字或作雒初汉火行忌水故洛去水而加佳魏为土行土水之母水得土而流土得水而柔故去佳加水【鱼豢典畧】导洛自熊耳东北防于涧瀍【禹贡】雒水轻利宜木【淮南子】
　　渭导渭自鸟防同穴【禹贡】秦居渭阳而水数赤瑞应之效也【汉书】
　　泾泾以渭浊湜湜其沚【诗】秦有水掎汨泥淖桡混沙砾乃合清渭自彰秽迹故名曰浊泾【栁愚溪对】
　　汉嶓冢导漾东流为汉【禹贡】滔滔江汉南国之纪【诗】江汉沮漳楚之望也【左传】
　　古今事实
　　获瑞称王
　　汤时有神牵白狼衔钩入殷朝者乃东观沈璧于洛获黄鱼黒玉之瑞于是始受命称王【帝王世纪】
　　图出洛
　　天乃锡禹洪范九畴彛伦攸叙孔安国注畴类也天与禹洛出书神负文而出列于背有数至于九禹遂因而第之以成九类
　　周公卜洛
　　召公既相宅周公往营成周使来告卜作洛诰曰我又卜瀍水东亦惟洛食
　　太公钓渭【以下系渭】
　　太公钓于渭西伯将猎卜曰所获非龙非螭非熊非罴所获霸王之辅于是西伯猎果遇太公于渭之阳与语大恱【史记】
　　渭水贯都
　　秦始皇复道向阿房宫渡渭属之咸阳【史记】渭水贯都以象天极【三辅黄图】
　　出中渭桥
　　张释之为廷尉汉文帝出中渭桥有一人从桥下走出乗舆马惊使骑捕属廷尉奏此人犯跸罚金
　　渭水天星
　　汉武帝时蜀张寛为侍中从祀甘泉至渭桥有女子浴于清水乳长七尺怪其异遣问之女曰帝后第七车知我所来时寛在第七车对曰天星主祭祀者斋戒不洁则女人见【陈夀益部耆旧传】
　　泾水漑田【此系泾水】
　　韩闻秦之好兴利欲罢之无令东伐乃使水工郑国间说秦令凿泾自中山西控瓠口为渠漑田汉武时赵中大夫白公奏穿渠引泾水漑田名白渠人得其饶歌曰田于何所池阳谷口郑国在前白渠起后举锸为云决渠为雨泾水一石其泥数斗且漑且粪长我苗黍衣食京师亿万之口
　　化行江汉【以下系汉水】
　　汉广徳广所及也文王美化行乎江汉之域
　　济汉誓川
　　蔡昭侯为两佩与两裘以如楚献一佩一裘于昭王子常欲之三年不与蔡侯归及汉执玉而沈曰余所济汉而南者有如大川
　　汉皋解佩
　　昔郑交甫过汉皋遇二女妖服佩两珠交甫与之言曰愿请子之佩二女解佩与交甫怀之而去十步探之则亡矣回顾二女亦不见【韩诗】
　　沔水斩蛟【以下系沔水】
　　沔水隈潭极深先有蛟为害邓遐为襄阳太守防劒入水蛟绕其足遐自挥劒截蛟数段流血水丹蛟患自息【盛之荆州记】
　　沈碑沔水
　　沔水东经万山下有潭昔杜元凯好名作两碑述已功一碑在岘山一碑沈此潭中曰千载之后何知不深谷为陵【水经】
　　古今文集
　　杂著
　　洛神赋　　　　　　　　曹植
　　宓妃宓牺氏之女溺洛水为神托而赋焉
　　黄初三年余朝京师还济洛川古人有言斯水之神名曰宓妃感宋玉对楚王说神女之事遂作斯赋其词曰余从京师言归东藩背伊阙越轘辕经通谷淩景山容与乎阳林流盼乎洛川覩一丽人于岩之畔乃援御者而告之曰彼何人斯若斯之艶也御者对曰臣闻河洛之神名宓妃君王所见毋乃是乎余告曰其形也翩若惊鸿婉若游龙彷佛兮若轻云之蔽月飘飖兮若流风之回雪于是忽然纵体以游以嬉左倚采旄右防桂旗攘皓腕于神浒兮采湍濑之芝余情恱其俶美兮心振荡而不怡无良媒以接欢兮托防波而通辞收和顔而静志兮申礼防以自持于是洛灵感焉徙倚徬徨竦轻躯以鹤立若将飞而未翔尔乃众灵杂遝命俦啸侣或窥清流或翔神渚或采明珠或拾翠羽从南湘之二妃携汉濵之游女体迅飞鳬飘忽若神凌波防步罗袜生尘于是屏翳收风川后静波冯夷鸣皷女娲清歌腾文鱼以誓众鸣玉鸾以偕逝六龙俨其齐首戴云车之容裔鲸鲵泝而夹毂水禽翔而为卫于是越北址过南冈动朱唇以徐言陈交接之大纲恨人神之道殊怨盛年之莫当无微情以効爱献江南之明珰虽潜处于太隂长寄心于君王忽不悟其所舍思绵绵而増慕夜耿耿而不寐霑繁霜而至曙命仆夫而就驾吾将归乎东路揽騑辔以抗防怅盘桓而不能去
　　古诗【系渭】
　　至渭源　　　　　　　　宇文通
　　渭源奔鸟穴轻润起客亭浅浅满涧响荡荡竟川鸣潘生称运石冯子听波声斜去临天半横来对始平合流应不杂方知性本清
　　律诗【系泾】
　　日暮望泾水　　　　　　徐珩
　　导源经陇阪属汭贯嬴都下濑波常急回圻溜亦纡毒流秦卒毙泥粪汉田腴独有迷津客怀归轸暮途古诗【系汉】
　　渡汉水　　　　　　　　李百药
　　东流既弥弥南纪信滔滔水激沈碑岸波骇弄珠皋含星映浅石浮盖下奔涛溜濶霞光近川长晓气髙樯乌转轻翼戯鸟落风毛客心既多绪长歌且代劳
　　律诗【系沔】
　　公安送李十二弟入蜀余下沔鄂
　　杜甫
　　正解柴桑缆仍看蜀道行樯乌相背发塞鴈一行鸣南纪连铜柱西江拥锦城凭将百钱卜飘泊问君平

　　古今事文类聚前集卷十六
<子部,类书类,古今事文类聚>
　　钦定四库全书
　　古今事文类聚前集卷十七
　　宋　祝穆　撰
　　地理部
　　湖
　　羣书要语湖池也【广雅】湖大陂也【说文】湖都也流渎四面所隈都也【风俗通】周官扬州其浸五湖按张勃吴録五湖者太湖之别名以其周行五百余里故以五湖为名或说以太湖射阳湖上湖洮湖滆湖为五湖按国语吴越战于五湖直在笠泽一湖中战耳则知或说非也扬州记曰太湖一名震泽一名笠泽一名洞庭荆州记云宫亭即彭蠡泽也一名应泽青草湖一名洞庭湖云梦泽一名巴丘湖凡此并昭昭尤着也【初学记】受三方之灌溉为百川之巨都追潮水而往还通蓬莱与瀛洲【晋杨泉赋】湘江北流至岳阳达蜀江夏潦后蜀江涨遏住湘波溢为洞庭凡数百里而君山宛在水中秋水归此山复居于陆惟一条湘川而已【北梦琐言】
　　诗句攀崖照石镜牵叶入松门【谢灵运彭蠡湖】气蒸云梦泽波撼岳阳城【孟浩然洞庭湖】鉴湖五月凉【李白】若把西湖比西子淡妆浓抹总相宜【东坡】
　　古今事实
　　扁舟五湖
　　勾践灭吴谓范蠡曰吾将与子分国而有之蠡曰君行令臣行意乃乘扁舟浮五湖终不返【先贤传】
　　城陷为湖
　　今巢湖古巢县一日江涨港有巨鱼取以货于市合县食之有一老姥独不食遇老叟曰此吾子也汝独不食吾厚报汝若东门石目赤城当陷姥日往视有稚子讶之姥以实告稚子欺之以朱傅目姥见即出城有青衣童子曰吾龙之子乃引姥登山而免【青琐髙议】
　　诏赐鉴湖
　　贺知章请为道士还乡里诏赐鉴湖剡川一曲
　　西湖
　　杭有西湖颍亦有西湖皆为游赏之胜东坡连守二州其初得颍也有颍人在坐云内翰但只消游湖中便可了郡事及守杭秦观再有诗及此意
　　古今文集
　　杂著
　　奏修西湖状　　　　　　苏子瞻
