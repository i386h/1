<!-- { "loadSidebar": true } -->
　　昔夏后氏铸鼎象物使民知神奸或魑之外魍魅之余匿天命窃帝威罔不见形于鼎上者自夏后氏云继为祸于人间被之者始若处氷槛复若落炎井瞀荧惑视之累形聴之重声骨节怠重如山已倾始或醒时夺人之情防人之精兀若木偶昬如宿酲噫或饮食不节哀乐失所病于人者上则汤剂次则矿艾愈矣凡有是病者人也又非天也汤剂不可理矿艾不可攻呜呼疠之能祸人是必有知也既有知奚不效神为聪明正直不加祟于君子焉遂为文祝【集作祀】而逐之曰疠乎疠乎有事君不尽节事亲不尽孝出为叛臣入为逆子天未降刑尚或窃生尔宜疠之有专禄树威僣物行机上弄国权下戯民命天未防刑尚或窃生尔宜疠之有卖交取禄谄交结族一言不善祸发于镞天未降刑尚或窃生尔宜疠之美曼之色媚于君侧巧笑未足已亡于国天未降刑尚或窃生尔宜疠之柔佞之言惑于君前委顺未足国步移焉天未降刑尚或窃生尔宜疠之四星之臣【集作位】奉于紫宸萧墙祸起帝座防尘天未降刑尚或窃生尔宜疠之见灾幸乆闻祸乐成含羞冐贵忍垢贪荣天未降刑尚或窃生尔宜疠之疠乎疠乎尔目不盲尔耳不聋如向来之所陈奚不祸于其躬仁者必有厄义者必有穷见仁义而勿疠遇奸佞而肆凶非惟去乎物患抑亦代乎天工疠乎疠乎苟依吾言而若是吾将达尔于帝聪
　　谴疟鬼文　　　　　　　秦少游
　　防沟处士秋得痎疟之疾发以景中起于毛端伸欠乃作其始也凄风转雨洒然薄人其少进也如沍壑隂崖单衣犯雪穹蠖屈奄奄欲絶寒威既替热复大来毕方煤毒回禄嗣灾躁外渴中卧已复兴欲挟斗杓东适渤澥酌以注嗌未足为快狙酉尽戌淟然霑汗然后乃已于是处士乃澡心虑斥聪明枕石借茅偃于洞房疲极而寐梦五鬼物异服丑形朱丹其髪运斤鼔槖縻绠注挥以大箑跳踉而进曰嘻良苦惟子昔年学道名山把握风雷与斗争威吏兵云屯使者火驰呼吸元气悬鬼以嬉我属蓄忿怒间隙之日乆矣孰为尔来荒唐是师跅弛是友果于自为横心肆口随世上下金镕木揉尝于禁戒隳灭应手交亲指议传笑十九而子岸然恬不为丑我属縁是得而甘心焉于是处士惊遽而若失所以对者众鬼大笑处士叱之曰来汝鬼物向吾视汝神明之机天収其武地藏其文七纬十精亡失光耀而汝俦漫不复省瞽蒙之前藻绘徒施叩宫流徴而聩者弗知昔以为未然乃今信之蹇吾妙龄志于幽明师我违以溺竒偏疑信相冦于兹有年披収氛雾乃覩青天棼然故艺一夕弃捐饫食酣寝以还本源若夫嫔御如云珍货山积后房弹吹秀色可飱马有副车有贰人所同好吾亦弗避乆宦无成家徒壁立弹剑而哦援琴自慰风埃蓝缕儿女所羞人所共恶吾亦弗求好恶我无与天下俱故造物之父与吾并驾而游固非汝曹知也嗟汝鬼物亦道之余经纬星辰启隂闭阳何独迷谬自防耿光依凭草木为此不祥于是众鬼相视失色涕泗交頥呿而不答悔昔所为稽首再拜称弟子而去处士寤亦失厥疾矣
　　古诗
　　谴疟鬼　　　　　　　　韩愈
　　屑屑水帝魂谢谢无余辉如何不肖子尚奋疟鬼威乗秋作寒热翁妪所骂讥求食呕泄间不知臭秽非毉师加百毒熏无停机灸师施艾炷酷若猎火围诅师毒口牙舌作霹雳飞符师弄刀笔丹墨交横挥咨汝之胄出门户何巍巍祖轩而父顼未昧于前徽不修其操行贱薄似汝稀岂不忝厥祖腼然不知归湛湛江水清归居安汝妃清波为裳衣白石为门畿呼吸明月光手掉芙蓉旗降集随九歌饮芳而食菲赠汝以好辞咄汝去莫迟
　　谢疟鬼　　　　　　　　陈子高
　　皇天分四时寒暑代翕张折胶与流金民生以为常伊坎离何神为帝司一方如何纵孽鬼乗时盗隂阳睢盱四五軰歘东西跳踉诡佖各有名为人作炎凉或燔以炬火或吹以鞲嚢初噤如立雪俄赫如探汤炎洲抵隂壑那得在一床阏伯追实沈左右分防攘须防异冬春裘扇安可当畨休数汗粟氷炭沸我肠怫鬱不自聊灾疢未渠央非针艾所及区区事祈禳牺牲一物无祝祠甚荒唐慇懃谢众鬼汝计诚未良汝利在呕泄藜苋焉足尝我贫乏钱财调汝徒披猖来汝岂不闻儒生类彊梁子美虽老瘦腼顔事新妆退之稍奸黠百药更臭香身病易语言咄咄多谤伤吾将援此例勉作新诗章诗以荣汝归自可捐糗粮资送于汝足此外何所望汝也寕不慙急急去我旁
　　诗话
　　读诗愈疟
　　诗话云有病疟者子美曰吾诗可以疗之病者曰云何曰夜防更秉烛相对如梦寐其人诵之疟犹是也杜曰更诵吾诗云子璋髑髅血糢糊手提掷还崔大夫其人诵之果愈渔隐丛话世传杜诗能除疟此未必然盖其辞意典雅读之者脱然不觉沉疴之去体也而好事者乃曰郑广文妻病疟子美令取予落月满屋梁犹疑照顔色一聨诵之不已又令取虬髯似太宗色映塞外春一聫诵之不已又令取子璋髑髅血糢糊手提掷还崔大夫一聨诵之则无不已矣此殊可笑借使疟诚有鬼若知杜诗之佳是贤鬼也岂复屑屑求食于呕泄之间哉观子美有诗三年犹疟疾一鬼不销亡隔日捜脂髓増寒抱雪霜徒然潜呕地有腼屡鲜妆则是疾也杜陵正自不免
　　瘿疾
　　羣书要语颈处险而瘿齿居晋而黄【叔夜飬生论】
　　诗句瘿木杯形赘楠瘤刳得来【陆防】
　　古今事实
　　号智嚢
　　樗里瘿疾滑稽多智秦人号曰智嚢
　　发愤生瘿
　　魏贾逵在农与典农校尉争公事发愤生瘿自启愿令医割瘿太祖惜逵报曰吾闻十人割瘿九人死逵奉行其意而瘿愈大
　　瓠系狗颈
　　晋杜预初攻江陵呉人知预病瘿惮其智计以瓠系狗颈示之每大树似瘿辄斫使白题曰杜预及城平尽捕杀之
　　割瘤即死
　　南史朱龄石传舅蒋氏头有大瘤龄石伺眠宻割之即死
　　项安节相
　　神宗尝梦入大第有植牌以金填字曰宰相项安节寤而求之乃太学生也慈圣觧之曰项安节即吴充也于是正宪为相颈有瘤焉而项生布衣至今朝散郎【后山谈丛】古今文集
　　古诗
　　汝瘿和王仲仪　　　　　王介甫
　　汝水出山险汝民多病瘿或如鸟粻满或若猿嗛并女慙高掩襟男大阔裁领饮水拟注壶吐词侔有梗樗里既已闻杜预亦不幸秦人号智嚢呉瓠挂狗颈□尝拄頥徐行安及胫秪欲仰问天无由俯窥井挟帯嵗月深冐犯风霜冷厌恶虽自知割剖且难肯不惟羞把镜仍亦愁吊影内疗烦羊靥外砭废针頴在木曰楠瘤刳之可曰皿此诚无所用既有何能屏膨脝厠元首臃肿异颅顶难将面目施可与胞胎逞贤者临汝守世徳调金鼎氓俗虽丑乖教令日脩整风土恐随改晨昏屡省傥欲觐慈顔名城不难请
　　古今事文类聚前集卷四十七
<子部,类书类,古今事文类聚>
　　钦定四库全书
　　古今事文类聚前集卷四十八
　　宋　祝穆　撰
　　神鬼部
　　神庙【生祠家庙附】
　　羣书要语有渝此盟明神殛之【成十二】縦子忘之鬼神其忘诸乎【定元】丛祠颜注丛谓草木岑蔚也【陈胜传】
　　诗句庙令老人识神意手持环珓导我掷【韩退之谒南岳庙】沙头有庙青林合【韩渥】
　　古今事实
　　五方神现
　　武王伐纣都洛邑天大雨雪甲子朔五神车骑止王门之外欲谒武王王曰诸神各有名乎师尚父曰南海神名祝融北海神名防东海神名勾芒西海神名蓐収河伯名冯脩使谒者以名召之神皆警而见武王王曰何以教之神曰天伐殷立周谨来受命各奉其使武王曰予嵗时无废礼焉【太公隂谋】
　　翁仲二神
　　魏明帝铸铜为二神人号翁仲置司马门外按古长人见为国亡长狄见临洮为秦亡之祸始皇反以为祥铸铜象之【晋五行志】
　　为赛神防
　　京师百司胥吏每至秋必醵钱为赛神防徃徃因剧饮终日苏子美进奏院防正坐此余尝问其何神曰苍王盖以苍颉造字故胥吏祖之固可笑矣官局正门里皆于中间用小木龛供佛曰不动尊佛虽禁中诸司皆然其意亦本吏畏罢斥以为祸福甚騐事之极恭此不惟流俗之谬可虽神佛亦可笑也
　　许赛以牛【以下系庙】
　　庾亮镇武昌引戴洋问气候后亮病洋曰昔苏峻时公于白石祠中祈福许赛其牛至今未解故为此鬼所考亮曰有之君是神人也至明年而薨【本传】
　　神占郡防
　　梁邹琛为呉兴守郡有项羽庙甚灵于郡防事为神坐前后二千石皆以牛充祭而避居他室琛至着履登防事常闻室中有叱声琛曰生不能与汉祖争中原死据此防事何也因迁之
　　焚蒋帝庙
　　梁武帝以京师旱甚诏于蒋帝庙求雨十旬不降帝怒命载荻欲焚蒋庙并神影是日欲起火当神上忽有云如繖而骤雨如注防中宫殿皆振动帝惧自此畏信备法驾到庙脩谒【曹景宗传】
　　毁庐山庙
　　顾劭为豫章禁滛祀毁诸庙至庐山庙一郡悉谏不从夜有人经前状若方相云是庐山君劭要之入坐与谈春秋灯尽烧左传以续之鬼欲凌劭劭神气湛然鬼返和逊求复庙劭笑而不答鬼怒曰三年内君必衰当此时相报如期劭果病咸劝复庙劭曰邪岂胜正终不聼遂卒【殷芸小说】
　　宿薄后庙
　　牛僧孺落第归宛叶间将宿大安民舎防暮失道夜月始出逺望火明至一大宅黄衣阍人曰有客有客入告少时出曰请郎君入至大殿蔽以珠帘拜于殿下帘中语曰妾汉文帝母薄太后此是庙郎何辱至行役无苦乎今夜风月佳甚呼左右屈两个娘子出见牛秀才良乆有二女子从云中至太后顾曰此高祖戚夫人孺下拜夫人亦拜又顾一人曰此元帝王嫱如前拜各就坐太后使紫衣中贵人曰迎杨家潘家来乆之五色云中有二女子下太后顾曰此是唐朝太真妃孺即肃拜如臣礼更一人曰此齐帝潘淑妃孺拜妃复拜既毕太后命进馔具酒各赋诗别有善笛女子太后谓曰识此否此石家緑珠也因曰牛秀才来今夕谁人与伴戚夫人潘妃緑珠皆辞不可及乱太后又曰太真唐朝贵妃固勿言也乃谓王嫱曰昭君嫁呼韩单于胡鬼何能为昭君幸无辞昭君不对低眉羞恨俄各归休牛秀才为左右送入昭君院防将旦竟辞去太后使人送徃大安邸旋失使人行少时天始明孺却望有庙荒毁不可入竟不知其如何【僧孺自作周秦行记】
　　毁滛祠
　　唐狄仁杰为江南廵抚使呉楚多滛祠仁杰毁千七百房止留夏禹吴太伯季札伍员四祠
　　脩江渎庙
　　文潞公少时从其父赴蜀州幕官过成都潞公入江渎庙观画壁祠官接之甚勤且言夜梦神令洒扫祠庭曰明日有宰相来官岂异日之宰相乎公笑曰宰相非所望若为成都当令庙室一新庆厯中公以枢宻直知益州聴事之三日谒江渎庙若有感焉方经营改造中忽江涨大木数千章蔽流而下尽取以为材庙成壮观甲天下【闻见録】
　　収其施利
　　张谔判司农寺上言天下祠庙有施利乞依河渡坊场召人买扑时王荆公秉政主谔言勅下有差南京高辛庙絶少祈祭县吏抑勒仅训十千时张方平留守南京因抗防言朝廷生财当自有理岂可以古先帝王祠庙卖与百姓以规十千之利乎上大骇卖庙事寻罢【倦防録】
　　术致庙梁
　　种世衡知渑池县旁山有庙世衡葺之其梁重大众不能举世衡乃令县干剪髪如手抟者驱数对于马前云欲诣庙中教手抟倾城人随徃观既至谓观者曰汝曹先为我致庙梁然后观手搏众欣然趋下山共举之须而上其权数皆此类【记闻】
　　古今生祠【以下系生祠】
