<!-- { "loadSidebar": true } -->
　　熹谨东向再拜致书侍郎执事熹昨得见扵省户下忽忽五年中间来使闽部熹方退伏田里有俯仰出入之故虽不得瞻望履舄之余光亦尝以章少卿丈所致书辄为数字之记以通扵左右是后乃不敢有所关白不自知其果达视听否也比来同安跧伏簿书尘土中乃闻执事复为天子出使巴蜀万里之外弛去逋负緍钱之在官者以数百巨万计弭节来还天子嘉之下所议奏扵四方擢执事置尚书省郎以计南曹二十四司之治可谓宠且荣矣又以执事通扵君民两足之义俾执事摄贰扵版曺务以均财节用便安元元为职除目既闻四方幽显无不恱喜以为执事必以所尝施扵蜀者恵绥此民寛其财力之所不足以助天子仁厚清静之政也今执事之涖事数月矣四方之听未有所闻也熹不佞窃有所懐敢以请扵执事盖熹闻之天子悯怜斯民之贫困未得其职故数下寛大诏书弛民市征口筭与逃赋役者之布又诏税民毋防其踦嬴以就成数又诏遣执事使蜀弛其逋负如前所陈者熹愚窃以为此皆民所当输官所当得制之有艺而取之有名者而犹一切蠲除不复顾计又出御府金钱以偿有司是天子爱民之深而不以利为利也眀矣而况扵民所不当输官所不当得制之无艺而取之无名若所亏少经总制钱者乎熹以谓有能开口一言扵上以天子爱民如此所宜朝奏而暮行也而公卿以下共事媕阿莫肯自竭尽以助聪眀广恩恵前日之为户部者又为之变符檄急邮切责提刑提刑下之州州取办扵县转以相承急扵星火奉行之官如通判事者利扵赏典意外督趣无所不至此钱既非经赋常入为民所逋贳官吏所侵盗而以一嵗偶多之数则为定额责使偿之自户部四折而至扵县如转圜扵千仭之坂至其址而其势穷矣县将何取之不过巧为科目以取之扵民耳而议者必且以为朝廷督责官吏补发非有与扵民也此又与盗钟掩耳之见无异盖其心非有所蔽而不知特借此为说诖误朝听耳计今天下州县以此为号而率取其民者无虑什之七八幸其犹有未至扵此者则州日月使人持符来逮吏系治挞击以必得为效县吏不胜其苦日夜相与撼其长官以科率事不幸行之则官得其一吏得其二三并縁为奸何所不有是则议者所谓督责官吏者乃所以深为之地而重困天子所甚爱之民也夫吏依公以侵民又阳自解曰此朝廷所欲得非我曹过也夫愚民安知其所以然者何哉亦相聚而怨曰朝廷不防我等耳呜呼此岂民之所当输官之所当得者盖其制之无艺取之无名甚矣夫以天子之爱民如此彼所当输当得有艺而有名者犹一切出捐而无所吝况如此者惟其未之知耳一有言焉其无不听且从矣而独爱其言者何哉是执政任事之臣负天子也执事诚深察而亟言之使所谓亏欠经总制钱者一日而罢去则州县之吏无以借其口而科率之议寝矣然后坚眀约束痛加绳治敢以科率病民者使民得自言尚书省御史台则昔之尝为是者其罪亦无容矣扵以上广仁厚清静之风下副四方幽隠之望无使西南徼外巴賨卭筰之民夷独受赐也岂不休哉熹疎逺之迹扵执事有先君子之好而亦尝得一再见辱教诲焉今也适在此位为可言者诚不自知其愚且贱思有补盛徳之万分故敢献书以闻
　　律诗
　　送李户部侍郎自河南尹再除本官
　　刘禹锡
　　昔年内署振雄辞今日东都结去思宫女犹洞箫赋国人先録衮衣诗华星却复文昌位别鹤重归太一池想到金门待通籍一时惊喜见风仪
　　户部郎中
　　歴代防革周官司徒属官有下大夫盖郎中之任也汉尚书郎一人主户口垦田吴张温为户曹郎魏有左民部曹有农部郎中又为左人右人后又为人部人曹皆户部也晋兼置右民郎曹东晋及宋齐唯有民部曹梁陈为左户曹郎后魏为左户曹郎北齐有左民曹郎隋初民部郎曹置侍郎二人炀帝除侍字改民部郎唐为郎中髙宗改为户部龙朔为司元大夫后复故郎中贠外郎各二人掌户口土田赋役贡献蠲免优复婣婚继嗣之事以男女之黄小中丁老为帐籍以永业口分园宅均其土田以租庸调敛其物以九等定天下之户以为尚书侍郎之贰其后以诸行郎官判钱谷而户部度支郎官失其职宋元丰改官制罢三司归户部左右曹而三司之名始泯矣旧三司使即尚书副使即侍郎权发遣副使即权侍郎三司判官推官及判子司官即郎中贠外郎之任元仍唐宋旧置户部郎中二人
　　羣书要语地官为郎【杜牧行韦退之制】郎官皆为清秩【杜牧行韩賔制】复以人曹郎佐掌邦计【元防之行髙允恭制】叅我地官之属首扵时俊之科【类要】
　　诗句贠外由来美郎中望不优宁知粉署里翻作土山头【唐赵谦光自大理正迁户部郎中而贠外郎贺渉戯咏云】
　　古今事实
　　家号郎官
　　唐韦维为郎尝莳栁于庭及宪兄弟居郎省对之辄敛容自叔谦后至郎中者数人世号郎官家
　　世尚儒学
　　宋淳化中户部郎中张郁父正仕至户部郎中世尚儒学号书楼张家【长编】
　　户部二妙
　　韦维字文纪为户部郎中善裁剖时贠外郎宋之问善诗故穪户部二妙【诗话】
　　贞元十子
　　唐卢纶为户部郎中有诗名扵贞元中与李端司空曙之徒名为十才子形扵圗画以美其名【同上】
　　儒衡风采
　　唐武儒衡迁户部郎论事有风采【本】
　　王质方雅
　　唐王质为户部郎中以方雅特立除谏议大夫【刘禹锡为神道碑】
　　断叔侄争嫡
　　隋髙构转民部郎中时有叔侄争嫡尚书省不能断朝臣之议不决构断而合理上以为劳之曰我闻尚书郎中上应列宿观卿才识方之古人之言信矣嫡庶者礼教之所重我读卿判数遍词理惬当意所不及也赐米百石由是知名【隋书】
　　论宰相领度支
　　唐武儒衡迁户部郎时皇甫镈以宰相领度支剥下益上儒衡上防论列气象髙雅论事有风采【唐书】
　　古今文集
　　杂著
　　户部郎官防壁记　　　　　施温舒
　　国家分置六部各统其属属之所治各有攸司户部之属五其所治之事若民讼若赋役若供餽给赐若货财出纳若仓廪委积虽各掌其一而书判之冗防计之劳符檄之多忧责畧等也中兴以来五十年间凡同舎郎更代之姓名迁授之嵗月漫不可攷淳熙五年今枢宻同知谢公为左曹得二石为题名未就而迁御史既登西府诿同舎曰事求全则难成从简则易就繇绍兴至隆兴逺矣典籍虽存非一朝而讨订也姑举阙典岂若首隆兴之元而序次之其所未备则后之博雅君子攷诸国史而详焉必有任其责者同舎皆曰然扵是乎刻之淳熈八年十二月记
　　户部贠外郎
　　歴代防革周官司徒属官有上士盖今贠外之任后周依焉隋开皇置民部贠外郎炀帝改民曹承务郎唐改民部贠外郎贞观眀庆咸亨龙朔光宅神龙并随曹改复贠外郎二人从六品上掌领天下州县户口之事凡天下十道任上所出而为贡赋之差分十道以总之宋尚书诸司郎中正七品元仍唐宋旧置户部贠外郎三人
　　羣书要语户部贠外郎掌户口赋役贡献蠲免优复婣婚继嗣之事【唐百官志】为尚书侍郎之贰【同上】
　　诗句锦帐随时设金炉任意薫唯慙贠外置不应列星文【赵谦光酬贺渉诗】
　　古今事实
　　涖事有声
　　唐狄仁杰荐于光眀为贠外郎涖事有声【唐书】
　　奏议第一
　　唐裴向累为栎阳渭南令奏议皆第一擢户部贠外郎【同上】
　　赏其清俊
　　唐户部与吏部邻司时吏部移牒令户部列棘以备交通吕太一为户部贠外郎荅曰眷彼吏部铨总之司当须简要清通何必设篱树棘时赏其清俊
　　异其进献
　　唐张濬累转度支贠外郎黄巢将通关轴濬托疾请告侍其母挈族避乱商州贼犯京师僖宗出幸逾年供须卫军不得食汉隂令李康献糗饵数百骡军士始得食僖宗召康问曰卿为县令何操心至此康对曰臣为尘吏敢有此进献张濬贠外指臣也帝异之急召至行在拜兵部郎中
　　古今文集
　　律诗
　　送白敏中新授户部贠外郎西归　白居易
　　千里归程三伏天官新身健马翩翩行冲赤日加餐饭上到青云稳着鞭
　　户部分掌【金科】
　　旧金部
　　歴代防革周职金掌凡金玉锡石丹青之戒令汉置尚书郎四人其一主财帛委输盖金部之任也魏晋宋齐后魏北齐并有金部郎梁陈隋为侍郎唐龙朔中为司珍大夫咸亨复天寳改司金郎中至徳复旧建中初罢刘晏盐铁等使天下钱谷委金部仓部中书门下拣两司郎官准格式调掌寻复置使宋金部判司事一人以无职事朝官充凡库藏出纳之节金寳财货之用皆归扵三司而权衡度量之制主扵太府寺本司无所掌元丰官制行郎中贠外郎始实行本司事初除晁端彦参掌给纳天下之泉币计其嵗所输数归扵应受之府藏以待邦国之用而钩考平准市舶易商税香茶盐矾之数以周知其登耗凡造升斗尺秤皆以法颁其禁令若事应谘决拟书者视度支分案七【左藏右藏钱帛易请给掌法知杂案】元户部令史分掌名头有金科
　　羣书要语大寳曰位夏陈纳贡之书聚人曰财汉有藏钱之府莫不取之以道用之以时不役人以奉身不遣人以供国自鹿台重赋东夏为墟鸿都卖官西园成市【张鷟集】财用金谷有出纳之政权衡度量有制作之法司珍之任实典治焉【南丰晁端彦制】郎吏文昌之髙选司珍民部之剧曹【曲阜陈纮制】司金剧部命汝典之【孙弁制】职金之任【初寮张辅之制】
　　古今事实
　　主财帛输委
　　汉置尚书郎四人其一主财帛委输盖金部郎曹之任也【职林】
　　掌库藏出纳
　　唐金部郎中掌库藏出纳之节金寳财货之用权衡度量之制皆总其文籍而颁其节制【六典】
　　卢自无愧
　　隋卢昌衡为仆射祖孝征所荐迁金部郎孝徴曰吾用卢子均为尚书郎自谓无愧幽眀矣【隋书】
　　萧有父风
　　萧頴士字茂挺终扵州功曹子存字伯诚为金部贠外郎谅直有功曹之风【并唐书】
　　对及治道
　　宋王师愈召除金部郎官数召对言事上【孝宗时】赐书曰比闻奏对颇及治道之具而未详也尚有可裨政体而宜扵今者亟复条奏其眷待之渥一时在廷之臣莫得望焉
　　不督虚籍
　　王师愈为金部郎户部尚书掦倓取诸郡积逋緍钱七百万付金部使督之公曰此钱徒有名耳督之未必有得而文移一下所扰不知几何人且中外一体若邦计未裕不若归诚君父以幸寛免岂宜举此虚籍以罔上而病民耶持其事不下
　　戸部分掌【仓科】
　　旧仓部
　　歴代防革周地官有廪人下大夫为仓人司禄之长掌九谷之数赒赐蠲食以知足否盖仓部之任也魏晋宋齐后魏北齐并有仓部郎中梁陈为侍郎并以度支领仓部后周地官府有司仓下大夫一人隋置仓部侍郎开皇三年改度支为民部领之唐因隋曰仓部郎龙朔二年改司庾大夫天寳中为司储宋仓部判司事一人以无职事朝官充凡仓庾受纳租税出给禄廪之事皆归三司而别置提防仓场官以督察本司初除韩正彦建炎三年诏罢司农寺本寺诸仓场事务仓部绍兴三年复旧元户部令史分掌名头有仓科
