<!-- { "loadSidebar": true } -->
　　后汉朱穆字公叔着絶交论亦矫时而作注穆与刘伯宗书曰昔我为丰令足下不遭母忧乎亲解缞绖来入丰寺及我为侍书御史足下亲来入台足下今为二千石我下为郎乃反因计吏以谒足下相与岂丞掾之徒我岂足下部欲以此谒为荣乎咄刘伯宗于此三义道何其薄哉其诗曰北山有鸱不洁其翼飞不正向寝不定息饥则木揽饱则泥伏饕饕贪汚臭腐是食填肠满嗉嗜欲无极长鸣呼凤谓凤与徳凤之所趣与子异域永从此诀各自努力盖因此而著论也
　　父戒其交
　　王恭王都二人素相友善恭父曰恐非子之福后遂不终【世说】
　　闭门却埽
　　敬通见抵罢归田里闭关却埽塞门不仕【江文通恨赋】古今文集
　　杂著
　　广絶交论　　　　　　　刘峻
　　事源见先友门
　　客问主人曰朱公叔絶交论为是乎为非乎主人曰客奚此之问客曰夫草虫鸣则阜螽跃雕虎啸而清风起故絪緼相感雾涌云蒸嘤鸣相召星流电激是以王阳登则贡公喜罕生【子皮】逝而国子【子产】悲且心同琴瑟言郁郁于兰道叶胶漆志婉娈于埙篪圣贤以此镂金版而镌盘盂书玉牒而刻钟鼎若乃匠人辍成风之妙巧伯子息流波之雅引【伯牙】范张欵欵于下泉尹班陶陶于永夕络绎纵横烟霏雨散巧歴所不知心计不能测而朱益州汨叙粤谟训捶直切絶交游比黔首以鹰鹯嫓人灵于豺虎蒙有猜焉请辨其惑主人听然而笑曰客所谓抚徽音未达燥湿变响张罗沮泽不覩鸿鴈云飞盖圣人握金镜阐风烈龙骧蠖屈从道汚隆日月聨璧赞亹亹之致云飞电薄显棣华之微防若五音之变化济九成之妙曲此朱生得珠于赤水谟神睿而为言若夫组织仁义琢磨道徳驩其愉乐恤其陵夷寄通灵台之下遗迹江湖之上风雨急而不辍其音霜雪零而不渝其色斯则贤达之素交歴万古而一遇逮叔世民讹狙诈飚起溪谷不能喻其险鬼神无以究其变竞羽毛之轻趋锥刀之末于是素交尽利交兴天下蚩蚩鸟惊雷骇然利交同源流则异较言其畧有五术焉若其宠均董石权压梁窦雕刻百工鑪锤万物九域耸其风尘四海叠其熏灼靡不望影星奔借响川骛鸡人始唱鹤盖【盖如飞鹤】成隂髙门旦开流水【马后车如流水】接轸皆愿摩顶至踵隳胆抽肠约同要离焚妻子誓徇荆卿湛七族是曰势交其流一也富埓陶白赀巨程罗山擅铜陵家藏金穴出平原而聨骑居里闬而鸣钟则有穷巷之宾绳枢之士冀宵烛之末光邀润屋之微泽鱼贯鳬跃防沓鳞萃分鴈鹜之稻粱霑玉斝之余沥衔恩遇进欵诚援青松以示心指白水而旌信是曰贿交其流二也陆大夫宴喜西都郭有道人伦东国公卿贵其借甚搢绅羡其登仙加以敛颐蹙頞涕唾流沫骋黄马之剧谈纵碧鸡之雄辩【庄子曰惠施云黄马骊牛三谓黄骊色为三也王褒碧鸡颂】叙温郁则寒谷成暄论严苦则春丛零叶飞沈出其顾指荣辱定其一言于是有弱冠王孙绮纨公子道不挂于通人声未遒于云阁攀其鳞翼丐其余论附驵骥之旄端轶归鸿于碣石【言托附而声名逺也】是曰谈交其流三也阳舒隂惨生民大情忧合欢离品物恒性故鱼以泉涸而煦沬鸟因将死而鸣哀同病相怜缀河上之悲曲【吴越春秋子胥曰河上之歌云同病相怜同忧相救】恐惧寘懐昭谷风之盛典斯则断金由于湫隘刎颈起于苫盖【湫隘苫盖言贫贱时也】是以伍员濯溉于宰嚭张王抚翼于陈相【言宰嚭由伍员濯溉而荣及张耳陈余相抚持翼佐而致荣贵】是曰穷交其流四也驰骛之俗浇薄之伦无不操权衡秉纎纩衡所以量其轻重纩所以属其鼻息若衡不能举纩不能飞虽顔冉龙翰凤雏曾史兰薰雪白舒向金玉渊海卿云黼黻河汉视若游尘遇同土梗莫肯费其半菽罕有落其一毛若衡重锱铢纩微彯撇虽共工之搜慝驩兠之掩义南荆之跋扈东陵之巨猾皆为匍匐委虵折枝防痔金膏翠羽将其意脂韦便辟导其诚故轮盖所游必非夷惠之室苞苴所入实行张霍之家谋而后动芒毫寡忒是曰量交【量度其轻重而交也】其流五也凡斯五交义均贾鬻故桓谭譬之于阛阓林回喻之于甘醴夫寒暑递进盛衰相袭或前荣而后悴或始富而终贫或初存而末亡或古约而今泰循环翻覆迅若波澜此则徇利之情未尝异变化之道不得一由是观之张陈所以凶终萧朱所以隙末断焉可知矣而翟公方规规然勒门以箴客何所见之晚乎然因此五交是生三衅败徳殄义禽兽相若一衅也难固易携雠讼所聚二衅也名陷饕餮贞介所羞三衅也古人知三衅之为梗惧五交之速尤故王丹威子以槚楚朱穆昌言而示絶有防哉有防哉近世有乐安任昉海内髦杰早绾银黄夙昭民誉遒文丽藻方驾曹王英特俊迈聨横许郭类田文之爱士同郑庄之好贤见一善则盱衡扼腕遇一才则扬眉抵掌雌黄出其唇吻朱紫由其月旦于是冠盖辐凑衣裳云合辎軿击轊坐客恒满蹈其阃阈若升阙里之堂入其隩隅谓登龙门之阪至顾盼增其倍价剪拂使其长鸣彯组云台者肩摩趋走丹墀者叠迹莫不缔恩狎结绸缪想庄惠之清尘庶羊左之徽烈及瞑目东越归骸洛浦繐帐犹悬门罕渍酒之彦坟未宿草野絶动轮之賔藐尔诸孤朝不谋夕流离大海之南寄命瘴疠之地自昔把臂之英金兰之友曾无羊舌下泣之仁宁慕郈成分宅之徳呜呼世路崄一至于此太行孟门岂云崭絶是以耿介之士疾其若斯裂裳裹足弃之长骛独立髙山之顶驩与麋鹿同羣皦皦然絶其雰浊诚耻之也诚畏之也
　　父执【先友附】
　　羣书要语父党无容【礼运】见父之执不谓之进不敢进不谓之退不敢退不问不敢对【曲礼】年长以倍则父事之【曲礼】丈人吾父之友【崔南甫穆氏四子讲艺记】
　　诗句怡然敬父执问我来何方【杜】
　　古今事实
　　父党造门
　　班彪家有赐书父党扬子云已下莫不造门【叙传】刘孝绰年十四父绘掌制诰常使代草父党沈约任昉范云等闻其名命驾造焉【宋本传】
　　友不答拜
　　马援有疾梁松来之独拜牀下援不答松去诸子问曰梁伯孙帝壻贵重公卿莫不惮之大人独不为礼援曰我乃松之父友也虽贵何得失其序乎
　　父友问
　　陈蕃少时闲居一室庭宇芜秽父友薛勤来之谓曰孺子何不洒扫以待宾客蕃曰大丈夫处世当扫除天下安事一室乎
　　对子字父
　　与阿戎谈【并见年齿门】
　　往见优孟【以下系先友】
　　优孟楚之乐人楚相孙叔敖知其贤善待之孙叔敖死其子穷困负薪逢优孟曰我孙叔敖之子也父且死时属我贫困往见优孟优孟曰若无逺有所之即为孙叔敖衣冠抵掌谈语岁余庄王置酒优孟前为夀庄王大惊以为孙叔敖复生也欲以为相优孟请归与妇计之三日复来曰妇言慎无为楚相不足为也如孙叔敖为楚相尽忠楚王得以霸今死其子无立锥之地负薪以自衣食如孙叔敖不如自杀于是庄王谢优孟召孙叔敖子封之寝丘
　　泣抚其子
　　叔向见司马侯之子抚而泣之曰自此父之死也吾蔑与比事君也昔者此其父始之我终之我始之夫子终之【春秋外传】
　　托以妻子
　　郈成子自鲁聘晋过于衞右宰谷臣止而觞之陈乐而不作酣毕而送以璧成子不辞其仆曰不辞何也成子曰夫止而觞我亲我也陈乐不作告我哀也送我以璧托我也由此观之衞其乱矣行三十里而闻衞乱作右宰谷臣死之成子于是迎其妻子还其璧隔宅而居之【孔丛子】
　　赈其妻子
　　朱晖同县张堪有名徳每与相见常接以友道晖以堪宿成名徳未敢安也堪至把晖臂曰欲以妻子托朱生堪后物故南阳饥晖闻堪妻子贫穷乃自往视其困厄分所有以赈给之岁送谷五十斛帛五匹以为常
　　收养其子
　　处士樊英有隣人子止英家每醉呴呼弟子陈寔问之英曰其父临死以相委属故收养之
　　罪不及子
　　嵇绍以父得罪靖居私门山涛谓武帝曰父子罪不相及嵇绍贤侔郤缺请为秘书郎帝曰如卿所言乃堪为丞何但郎也乃起家为丞
　　嵇绍不孤
　　晋山涛字巨源与嵇康善康后坐事临诛谓子绍曰巨源在汝不孤矣
　　道逢綀裙
　　梁任昉子东里西华南容北叟并无学术坠其家声流离不自振西华冬月着帔綀裙道逢刘孝标然矜之曰我当为卿作论乃着广絶交论讥其旧友到溉见其论抵几于地终身恨之
　　怜其牧豕
　　陈祐年二十而孤家贫牧豕于长垣泽其父之友谓曰二千石子而牧豕纵子无耻奈何先君
　　教育其子
　　韩魏公少善尹师鲁师鲁以贬死其子朴方襁褓既长魏公闻于朝命之官公判北京荐为属教育之如子弟所为或过举公挂师鲁像哭之朴亦死【闻见録】
　　嫁其二女
　　吴奎初与乡人王彭年善彭年客死于京师奎使长子主防事周防其家嫁二女焉【墓志】
　　庭训其子
　　韩魏公留守北京李稷以国子博士为漕颇慢公公不为较待之甚礼俄潞公代魏公为留守未至扬言云李稷之父絇我门下士也闻稷敢慢魏公必以父死失教至此吾视稷犹子也果不悛当庭训之公至北京李稷谒见坐客次久之公着道服出语之曰而父吾客也只八拜稷不获已如数拜之【闻见録】
　　古今文集
　　杂著
　　先君墓表碑隂先友记　　柳宗元
　　孤宗元曰先君之所与友凡天下善士举集焉信让而大显道博而无杂今之世言交者以为端敢悉书所尤厚者附兹石以铭于背如右
　　东坡云柳子厚记其先友六十七人于其墓碑之隂考之于传卓然知名者盖二十人附见集末
　　邵氏闻见録云柳子厚记其先友为父墓志意欲着其父虽不显所交游皆天下伟人列其姓名官爵可矣又从而讥病之何也是时子厚贬永州好讥议如此则为尚书郎可知也退之云不自贵重者其资如此
　　古诗
　　送张舆赴举舆即同年之子
　　刘禹锡
　　尔生始悬弧我作座上宾引箸举汤饼祝辞天麒麟今成一丈夫坎轲愁风尘长裾来谒我自号庐山人道旧与抚孤悄然伤我神依依见眉睫黙黙含悲辛永懐同年友追想出谷晨三十二君子齐飞凌烟旻曲江一防时后防已凋沦况今三十载阅世难重陈盛时一已过来者日日新不如摇落树重有明年春火后见琮璜霜余识松筠肃机乃独秀武抱亦絶伦尔今持我诗西见二重臣成贤必念旧保节在安贫清时为丞相气力侔陶钧乞取升斗水因之云汉津
　　主宾【馆賔附】
　　羣书要语主人肃客而入主人入门而右客入门而左主人就东阶客就西阶【曲礼】若非饮食之客则布席席间函丈【同上】尊客之前不叱狗【曲礼】宾有礼主则择之【隠七】我有嘉宾【鹿鸣】有不速之客三人来敬之终吉【需】鱼川泳而鸟云飞乐是宾主之相得也【韩文】地主归饩【哀】
　　馆宾见人不能馆不问其所舍【礼】賔至如归毋宁菑患【襄三十】
　　古今事实
　　为东道主
　　烛之武曰若舍郑以为东道主行李之往来供其乏困【僖三十】
　　称主人翁
　　魏使须贾于秦范雎闻之为微行敝衣间步之邸见须贾贾惊问曰秦相张君公闻之乎范雎曰主人翁愿为君借大车驷马于主人翁范雎为御之入秦相府须贾待门下良久问门下曰范叔不出何也门下曰乃吾相张君贾大惊乃肉袒膝行谢罪
　　食客之众
