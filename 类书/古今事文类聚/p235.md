<!-- { "loadSidebar": true } -->
　　司马子如为大行台及文襄辅政见之哀其憔悴以股承其首亲为择虱赐酒百瓶羊五百口粳米五百石子如曰无事尚被囚几死若受此岂有生路耶【北史】
　　衲衣养虱
　　查道性淳古少寓狼山寺躬事薪水以给僧众衲衣不洗濯以养虱后仕至龙图阁待制【国老闲谈】
　　扑杀佛子
　　无畏三藏饮酒食肉言行粗易律师不悦常令宿于户外律师中夜扪虱投牀下无畏即呼曰扑杀佛子律师异之【郑棨传信记】
　　杀蚤不诚【以下系蚤】
　　韩昭侯搔而痒亡一蚤求之甚急左右因取其蚤虱而杀之昭侯以此察左右不诚也【韩子】
　　探蚤不停
　　齐卞士蔚居贫多病萦寝败絮澡刷不谨澣沐不时四体防防加以臭秽故苇席蓬缨之间探采蚤虱日不替手【自作赋序】
　　托蚤指斥
　　齐卞彬为南康郡丞仕既不遂及着蚤虱虫虾蟇等赋皆大有指斥
　　古今文集
　　杂著
　　大人先生　　　　　　　阮籍
　　其畧曰世之所谓君子惟法是修惟礼是克手执圭璧足履绳墨行欲为目前检言欲为无穷则少称乡党长闻邻国上欲图三公下不失九州汝独不见羣虱之处裈中逃乎深缝匿乎壊絮自以为吉宅也行不敢离缝际动不敢出裈裆自以为得绳墨也然炎丘火流焦城炽都羣虱处于裈中而不能出也君子之处域内何异夫虱之处裈中乎此亦籍之胸怀本趣也
　　虱赋　　　　　　　　　　李商隐
　　亦气而孕亦卵而成晨鹥露鹤不知其生汝职惟囓而不善囓因臭而多妒香而絶
　　后虱赋　　　　　　　　　陆龟
　　余读玉溪生虱赋有就顔避妒之叹似未知虱作后赋以矫之君子居贞衣缁守白发华守黒不为物迁是有恒徳小人趋时必变顔色弃瘠涵腴乃虱之贼
　　古诗
　　和王乐道烘虱　　　　　　王介甫
　　秋暑汗流如炙輠敝衣蒸湿尘土涴施之众虱当此时择肉甘如虎狼饿咀嚼侵肤未云已爬搔刺骨终无那时时对客辄自扪十百所除才几个皮毛得气强复活爪甲流丹真暂破未能汤沐取一空且以火攻令少挫踞炉炽炭已不暇对灶张衣诚未过飘零乍若蛾赴灯惊扰端如蚁旋磨欲百恶死焦灼肯贷一防生弃播已观细黠无所容未放老奸终不堕然脐郿坞患溢世焚寳鹿台身易货冢中燎入化秦尸池上掀随迁莽坐彼皆势极就烟埃况汝命轻侔涕唾逃藏坏絮尚欲索埋没沈灰谁复课熏心得祸尔莫悔烂额収功吾可贺犹残众虮恨未除自许寜能久安卧
　　和介甫烘虱　　　　　　　司马君实
　　天生万物名品伙嗟尔为生至么麽依人自活反食人性喜伏藏便垢涴晨朝生子暮生孙不日蕃滋逾万个透疎縁隙巧百端通夕爬搔不能卧我归彼出疲奔命备北警南厌捜逻所禽至少所失多舍置薫烧无术奈加之炭上犹晏然相顾未知亡族祸大者洋洋迷所适奔来未停身已堕细者懦怯但深潜干死缝中谁复课黒者抱发可忧疑逃入缲头黙相贺腥烟焰起逺袭人袖拥鼻端时一唾初虽快意终自咎致尔殱夷非尔过吾家箧笥本自贫况复为人苦慵惰体生鳞甲未能浴衣不离身成脆破朽缯壊絮为渊薮如粟如麻寖肥大虚肠不免须侵人肯学夷齐甘死饿醯酸蚋聚理固然尔辈披攘我当坐但以努力自洁清羣虱皆当逺逋播
　　蠧【蠧书鱼附】
　　羣书要语蝎蛣木中蠧虫也【尔雅】
　　蟫淫白鱼也注衣书中蠧虫也【尔雅】
　　献桂蠧
　　文帝赐尉佗书衣物佗因使者献桂蠧一器【汉书】桂蠧紫色香辛有味噉之去阴痰之疾【大业拾遗録】
　　芸香辟蠧【见藏书门】
　　古今文集
　　杂著
　　蠧化　　　　　　　　　　陆龟防
　　橘之蠧大如小指首负特角身蹙蹙然类蝤蛴而青翳叶仰啮饥蚕之速不相上下人或振触之辄奋角而怒气色桀骜一旦视之凝然弗食弗动明日复徃则蜕为蝴蝶矣力力拘拘其翎未舒襜黒韝苍分朱间黄腹瑱而椭【堕】緌纎且长久醉方悟羸枝不又明日徃则倚薄风露攀縁草树耸空趐轻瞥然而去或隐蕙隙或留篁端翩旋轩虚飏曳纷拂甚可爱也须犯螫网而胶之引丝环纒牢若拲梏人虽甚怜不可解而纵矣噫秀其外类有文也黙其声类有徳也不朋而逰类洁也无嗜而食类亷也向使前不知为橘之蠧后不见触蝥之网人谓之钧天帝居而来今复遇矣天下大橘也名位大羽化也封略大蕙篁也苟灭徳忘公崇浮饰傲荣其外而枯其内害其本而窒其源得不为大蝥网而胶之乎观吾之蠧化者可以惕之
　　律诗【系蠧书鱼】
　　咏壁鱼　　　　　　　　　李逺
　　鳞细粉光鲜开书乱眼前透窗疑漏网落砚似流泉潜穴河渊内吞钩乙字邉莫言鬐鬛小食尽白苹篇


　　古今事文类聚后集卷四十九
　　钦定四库全书
　　古今事文类聚后集卷五十
　　宋　祝穆　撰
　　虫豸类
　　蜘蛛
　　羣书要语鼅鼄蝥【音矛】土蜘蛛【在地中布网】草蜘蛛【络幕草间】蟏蛸长踦【长脚者俗呼为小蟢子】有在器下有以丝于篱落间縁壁捕蝇者【广志】长踦河内人谓之蟢母着人衣当有亲客至【诗疏】蟏蛸在户【东山】独星悬于浮处遂设网于四隅【晋成公绥赋】诗句玉台生网丝【江淹】蜘蛛网四屋【张景阳】蛛丝罥鬓长【杜】网虫垂户织【选】丝窠归还成【韩】
　　古今事实
　　効蛛结网
　　汤出见罗者汤下车命解其三面而置其一面更教之祝曰昔蛛蝥作网今人学结欲左者左欲右者右欲髙者髙欲下者下吾取其犯命者【世纪】
　　布网执豸
　　晋公子重耳奔齐与五臣防乎大泽之中蜘蛛布网曳绳执豸而食之公子重耳乃抚仆之手驻驷而观之顾其臣咎犯曰此虫也智之薄者矣犹役其智布其网曳其绳执豸而食之况乎人之有智而不能廓垂天之网布络地之绳以供方丈之御是曽不如蜘蛛之智孰可谓之人乎咎犯曰公子慎勿言也君终行之则有邦有嗣也【符子】
　　蜘蛛占喜
　　樊哙问陆贾自古帝王人君皆云受命于天谓有瑞应岂然乎贾曰有之夫目瞤得酒食火化得钱财干鹊噪而行人至蜘蛛集而百事喜小故犹徴大亦宜然故目瞤则呪之鹊噪则餧之蜘蛛集则放之况天下大寳人君非天命何以得之【西京杂记】
　　号蜘蛛隐
　　楚国龚舍初随楚王朝宿未央宫见蜘蛛焉有赤蜘蛛大如栗四面萦罗网有虫触之而死者退而不能得出焉舍乃叹曰吾生亦如是尔仕宦者人之网罗也岂可淹嵗于是挂冠而退时人笑之谓舍为蜘蛛之隐【金楼子】
　　蛛网必毁
　　王守一自称终南山人布衣卖药于洛阳市尝携一拄杖毎见蛛网必以杖毁裂尽浄而后已或问之曰天地之间飞走之属捕逐搏拏固非一物均是为口腹以养性命独蜘蛛结网张罗设机巧以害物吾是以恶之【胜非録】
　　蜂螫蜘蛛
　　处士刘易隐居王屋山尝于斋中见一大蜂罥于蛛网蛛搏之为蜂所螫坠地俄顷蛛鼓腹欲裂徐行入草咮啮芋梗微破以疮就啮处磨之良久腹渐消轻躁如故自后人有为蜂螫者挼芋梗傅之则愈【笔谈】
　　古今文集
　　杂著
　　喜征论　　　　　　　　　李徳裕
　　陆贾称蟢子垂而百事喜不徴其故何也凡人将有喜兆必垂于冠冕余尝思之葢以人肖圆方之形禀五行之气有生之最灵者也如景如火忽有歊然感气发于圆首之上其荣盛也如阳气发生烟煴涵照其变衰也如秋气索然寂寞沈瘁虽不能目睹其鉴明者必可察之唐举许负疑用此术所以望表而知穷达何以明之淑春爱景必有蟢子垂于檐楹之间室有明烛膏烬必垂于屏帏之际喜气将盛故集于冠冕之上以此推之无所逃也
　　秋虫赋【并序】　　　　　　　罗隐
　　秋虫蜘蛛也致身罗网间实腹亦罗网间愚感其理有得丧因以赋之物之小兮迎网而毙物之大兮兼网而逝网也者绳其小而不绳其大吾不尔身之危兮腹之餧兮吁
　　蜘蛛赋　　　　　　　　　张文潜
　　鱼逰假渊鸟栖求木而我所宅独取诸腹巢于墙屋人不予取朝蝇暮蚊食人所恶彼残物所养而无益于世虽名人兮斯虫是愧
　　古诗
　　咏蜘蛛　　　　　　　　　梅圣俞
　　日结一尺网知吐几尺丝百虫为尔食丸腹尚苦饥
　　蜘蛛讽　　　　　　　　　孟郊
　　万类皆有性各各禀天和蚕身与汝身汝身何太讹蚕身不为己汝身不为他蚕丝为衣裳汝丝为网罗济物几无功害物日已多百虫虽切恨其将奈尔何
　　蜘蛛谕　　　　　　　　　蘓拯
　　春蚕吐出丝济世功不絶蜘蛛吐出丝飞虫成聚血蚕丝何专利尔丝何専孽映日张网罗遮天亦可别倘居要地门害物可堪説网成虽福已网败还祸尔小入与君子利害一如此
　　蚕蛛行　　　　　　　　　张芸叟
　　谁谓尔蚕巧谋身一何疎斯民患寒冽尔为裳与襦斯民患裸体尔使曳且娄余事及土木自庇一缕无彼蛛岂无丝结网縁庭除朝昏伺羣飞所得充膏腴反顾尔蚕笑容容乃良图如尔为民患不自爱其躯屈原于国智晁错于身愚石显以佞宠望之以防诛须知磊落人死耳不为蛛
　　律诗
　　絶句　　　　　　　　　　来鹄
　　寂寞闲阶草乱生簟凉风动若为情不知独坐闲多少防得蜘蛛结网成
　　省中　　　　　　　　　　王介甫
　　万事悠悠心自知强顔于世转参差移牀独向秋风里卧防蜘蛛结网丝
　　田中杂咏　　　　　　　　范至能
　　静防檐蛛结网低无端妨碍小虫飞蜻蜓倒挂蜂儿窘催唤山童为解围
　　观檐间蜘蛛　　　　　　　杨廷秀
　　蜘蛛作网只愁疎宻了还遭小雨余漏却飞虫浑细事无妨网得万真珠
　　观雨中蛛丝【五首】　　　　　杨廷秀
　　雨打蛛丝不打蛛雨来蛛入画檐隅网罗满腹输渠巧也只蝇蚊命属渠　雨罢蜘蛛却出檐网丝小减再新添莫言辛苦无功业便有飞虫宻处粘　空中仰面却翻身寂似毘耶不动尊忽有一蚊来触网手忙脚乱便星奔　走得团团织得窠羣飞来徃不逃他网罗外面逃多少枉了辛勤设网罗　网罗最宻是蛛丝却被秋蚊望得知粘着便飞来不再蛛丝也解有疎时
　　戏题檐间蜘蛛　　　　　　杨廷秀
　　屋角篱尖竹树阴可怜用尽许机心凝身不动如无物顿网轻摇试有禽丝贯日华明五色戏随风舞忽千寻防渠经纬来还去忘却摧頽立不禁
　　诗话
　　咏蛛讥刺
　　翟嗣宗尉临淮颇为监司所窘遂于临淮馆驿题蜘蛛诗云纎丝来徃疾如梭长爱腾空作网罗害物身心虽甚小谩天纲纪亦无多林间宿鸟应嫌汝帘下飞虫最惧他莫学螳螂捕蝉勇须知黄雀奈君何林子中时为发运使过而见之召而诮责且戒无为浮薄【复斋谩録】
　　蛙【蟾蜍附】
　　羣书要语一名虾蟆亦曰蛤【説文】藟山湖水东流其中多活即师注科斗也【山海经】一名活东【尔雅】一名田鸡又曰水鸡【见诗话】蝌蚪虾蟆子也形圆有尾闻雷震则尾脱脚生【崔豹古今注】百越人以虾蟆为上味疥者皮最佳故越人云不可脱去此乃锦袄子【尚书故实】蝈氏掌去鼃黾焚牡蘜以灰洒之则死【秋官】老虾蟆化为鹑【淮南子注】指虾蟆使舞皆应节【神仙传】世言虾蟆蜈蚣蛇三物相值皆不动彼此畏食也【坡诗注】
