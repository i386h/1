<!-- { "loadSidebar": true } -->
　　自从仙人过樵子直到开元王长史前身后身付余习百变千化无穷已初疑磊落曙天星次见抟击三秋兵雁行布阵众未晓虎穴得子人皆惊行尽三湘不逢敌终日饶人损机格蔼蔼京城在九天赌取声名不要钱
　　杨子美谈棊局歌　　　　刘贡父
　　汉皇初献蹙鞠劳侍臣始作弹棊戏东方诸公盛得名魏文迩来称絶技后宫妆奁仍可为客着葛巾尤更奇谁令朱墨异贵贱百世纷纷无已时君从何处得此局石理温华莹寒玉山形四隤涧谷深别望秦森在目少年博戏日益新古事不复传今人君能兴此亦先觉辟雍老儒悲絶学
　　律诗
　　池上　　　　　　　　　刘贡父
　　山僧对棊坐局上竹阴清映竹无人见时闻下子声
　　观棊　　　　　　　　　邵尧夫
　　未去交争意难忘胜负心一条路妙彻了没人寻
　　寄棊客　　　　　　　　郑　谷
　　松窻秋局穏相顾思皆凝几局赌山墅一先饶海僧覆图闻夜雨下子对秋灯何日无覊束期君向杜陵
　　观棊　　　　　　　　　杜荀鹤
　　对面不相见用心如用兵算人常欲杀顾已自贪生得势侵吞逺乗危打刼赢有时逢敌手当局到深更
　　棊　　　　　　　　　　裴　説
　　十九条平路言平又险巇人心无算处国手有输时势过流星逺声干下雹时临轩才一局寒日又西垂
　　棊　　　　　　　　　　髙　辇
　　野客围棊坐搘頥向暮秋不言如守黙设计似平讐决胜虽闗勇防危亦合忧看他终一局白却少年头
　　观棊　　　　　　　　　陈元舆
　　黒白旋盈盘分途各占寛纵髙无尽幸遇敌始知难对面心千里藏机势万般寄言当局者踈失早湏看
　　奕棊　　　　　　　　　洪玉父
　　荆璞玉为子井文楸作枰有求唯别墅不喜得宣城跕跕飞鸢堕丁丁伐木声破愁逢一笑无地着亏成
　　又
　　不作丹朱戏难禁清昼长敢言白玉局聊取紫罗囊角道空传寄乗除自有方儿童争画纸谩学老夫狂
　　又
　　眉山非快手奕兴亦欣然变态一翻覆几防系后先陶公虑太过雪女慧堪怜张弛诚吾道斯文许尔贤
　　棊　　　　　　　　　　王介甫
　　莫将戏事扰真情且可随縁道我赢战罢两奁收白黒一枰何处有亏成
　　送国棊王逢　　　　　　　杜　收
　　玉子纹楸一路饶更宜檐雨竹萧萧羸形暗去春泉长猛势横来野火烧守道还如周伏柱鏖兵不羡霍嫖姚得年七十更万日与子期于局上销
　　棊　　　　　　　　　　欧阳烱
　　碁理还道理通为饶先手却由衷古人重到今人爱万局都无一局同静算山川千里近闲销日月两轮空诚知此道刚难进况是平生不着功
　　奕棊　　　　　　　　　黄鲁直
　　偶无公事客休时席上谈兵校两棊心似蛛丝防碧落身如蜩甲化枯枝湘东一目诚甘死天上中分尚可持谁谓吾徒犹爱日参横月落不曽知
　　因与西防参政侍郎奕棊子输纸笔砚三物以诗见徴属宣毫适尽但送蜀牋端砚继以
　　此章　　　　　　　　　杨大年
　　多年燥吻苍苔砌秃尽江南石上毫五色蛮牋犹有剰一拳端石岂胜劳萧斋幸遇谈賔末谢墅深降奕思髙防物供堂正犹豫丹青笔下枉风骚
　　又以建茶代宣笔别书一絶
　　杨大年
　　青管演纶都已竭文楸争道恨非髙輙北苑先春茗聊代中山堕月毫
　　象戏　　　　　　　　　程伯淳
　　大都博奕皆戏剧象戏翻能学用兵车马尚存周战法偏禆曽备汉官名中军八面军重河外斜尖步卒轻却凭文楸聊自笑雄如刘项亦闲争
　　诗话
　　奕棋废事
　　令狐相荐李逺为杭州宣宗曰闻李逺有诗云长日惟消一局棊此可使治郡耶对曰诗人之言不足实也乃荐逺亷察可任
　　赋观棊诗
　　宜春王従谦李璟之第九子好学善为诗璟于苑中与宰相奕棊従谦在焉令赋观棊诗曰竹林二君子尽日意沉吟相对虽无语争先各有心恃强知易失守分固难侵若算机筹防沧溟想未深【江南野录】
　　人迟已速
　　仁庙时有李重恩善奕棊冠絶当世然形神昏戅时人谓之李憨奕棊之外一无所晓与人对奕坐而昏睡人精思久之方下一子重恩开目随手应之皆出人意表善品棊者以为重恩在王积薪之上贾之下荆公诗尝用之
　　防情苦思
　　介甫有絶句云莫戏事扰真情且可随縁道我嬴则圗适性防虑之证信有之矣若鲁直于棊则不然如心似蛛丝防碧落身如蜩甲化枯枝则苦思防形较胜负于一着与介甫措意异矣【渔隠丛话】
　　输棊赋诗
　　荆公在钟山下棊薛昻门下与焉赌梅花诗一首薛败而不善作荆公为代作今集中所谓薛秀才者是也薛既官达出知金陵或者嘲以诗曰好笑当年薛乞儿荆公座上赌梅诗而今又向江东去奉劝先人莫下棊薛书名似丐字故人有乞儿之説【吴曽谩説】
　　荆公棊低
　　荆公棊品殊下每与人对局未尝致思随手疾应觉其势败便敛之曰夲圗适性防虑反苦思劳神不如且已与叶致逺敌手尝赠叶诗有垂成中断之句是知公棊不甚髙诗又云讳输寜断头悔悟仍批頬是又未能防情于一时之得防也【遯斋闲览】
　　作棊隠语
　　荆公在钟山与道士下棊道士作数语曰彼亦不敢先此亦不敢先是以无所争故能入于不死能入于不死不生公笑曰此棊隠语也【冷斋夜话】
　　闻落子声
　　东坡云余素不觧棊尝独逰庐山白鹤观观中人皆阖户昼寝独闻棊声于古松流水之间意欣然喜之自尔欲学然终不觧也儿子素乃粗能者儋守张中立从之戏余亦隅坐竟日不以为厌也因作诗云五老峰前白鹤遗址长松荫庭风日清美我时独游不逢一士谁与棊者户外屦二不闻人声时闻落子纹楸坐对谁究此味空钩意钓岂在鲂鲤小儿近道剥啄信指胜固欣然败亦可喜优哉逰哉聊以卒嵗
　　就枕阅棊
　　东坡云南岳李岩老好睡众人食饱下棊岩老輙就枕阅数局乃一展转云我始一局君几局矣东坡云岩老尝用四脚棊盘着一色黑子昔与邉韶敌手今被陈饶先着时自有输嬴着了竝无一物欧公诗云夜凉吹笛千山月路暗迷人百种花棊罢不知人换世酒防无奈客思家殆类是也
　　升坐説棊
　　僧宝傅云浮山法逺禅师欧公造其室以与客棊逺坐其傍欧公收局请逺因棊説法乃鸣鼔升坐曰若论此事如两家着棊相似何谓也敌手知音当机不让若是缀五饶三又通一路始得有一般底祗觧闭门作活不防夺角冲闗硬节与虎口齐张局破后徒劳逴干所以道肥邉易得痩肚难求思行则往往失粘心麄则时时头掉休夸国手谩説神仙嬴局输筹即不问且道黒白未分时一着落在什麽处良久云従前十九路迷误几多人欧公嘉叹久之








　　古今事文类聚前集卷四十二
　　钦定四库全书
　　古今事文类聚前集卷四十三
　　宋　祝穆　撰
　　艺术部
　　博塞【先代反】
　　羣书要语说文云行棊相塞谓之簺鲍宏簺经曰簺有四采塞四乘五是也至五即格不得行故谓之格五【晏类要】世之紏率蒲博者谓之公子家又谓之嚢家摴蒲经云一有赌两人以上须置嚢合依条检文书了投钱入嚢家亦谓之録事【麈史】博局戯六着十二棊古者乌曹作博尹文子曰博尽关塞之宜得周通之路【说文】鲍宏博经琨蔽王着也各投六着行六棊故云六博用十二六棊白六棊黒所掷头谓之琼琼有五采刻为一画者谓之塞刻为两画者谓之白刻为三画者谓之黒一边不刻者五塞之间谓之五塞意钱者何承天纂文曰诡亿一曰射意一曰射数即摊钱也【见上】摴蒲经曰凡近关及后一子谓之堑近关及前一子谓之坑落坑堑非贵采不出凢一马打一马如遇退六踏马则一马可踏三马故世指不循理者谓之踏坑堑云【麈史】
　　古今事实
　　博塞亡羊
　　臧与谷相与牧羊问臧奚事挟策读书问谷奚事博塞以游事业不同亡羊均也
　　提杀太子
　　汉吴王濞太子孝文时入见得侍皇太子欲博吴太子师傅皆楚人轻悍博道不恭皇太子引博局提杀吴太子遣其防归吴王愠曰死长安即何必来复遣防之长安由是怨望
　　自通博徒
　　汉袁盎家居与闾里浮湛相随行鬪鸡走狗洛阳剧孟尝过盎盎善待之安陵富人谓盎曰剧孟博徒将军何自通之盎曰剧孟虽博徒然母死客送防车千余乗此亦有过人者缓急人所有一旦叩门不以亲为解不以在亡为辞天下所望者唯季心剧孟今公阳从数骑一旦有缓急宁足恃乎遂骂富人弗与通
　　格五待诏
　　吾丘寿王以格五召待诏
　　制双陆局
　　博陆采名也陈思王制双陆局置骰子二至唐末有叶子之戯未知谁置遂加骰子至六骰合作投投掷之义今作骰非【声谱】
　　南风不竞
　　王子敬数嵗时尝看诸门生摴蒲见有胜负因曰南风不竞门生軰轻其小儿廼曰此郎亦管中窥豹时见一斑子敬瞠目曰逺慙荀奉倩近愧刘真长遂拂衣而去
　　牧猪奴【见棊门】
　　在艰戏掷
　　晋袁耽字彦道有才气倜傥不羁桓温少时游于博徒资产俱尽犹有负进思自振之方莫知所出求济于耽耽时在艰以诚告焉耽略无难色变服怀布防随温与债主戯耽素有艺名债者闻之而不相识谓曰卿当不辨作袁彦道也遂就局十万一掷直上百万耽投马絶呌以布防掷地曰竟识袁彦道不其通脱若此
　　得雉得卢
　　宋顔师伯为侍中孝武与摴蒲帝得雉大恱谓必胜师伯后得卢帝失色师伯遽敛手曰几得卢尔曰师伯一输百万
　　喝子成卢
　　宋刘毅字希乐于东府聚摴蒱大掷一判应至数百万余人并黒犊以还惟刘裕及毅在后毅次掷得雉大喜褰衣绕床呌谓同坐曰非不能卢不事此耳裕恶之因援五枚乆之曰老兄试为卿答既而四子俱黑其一子转跃未定裕厉声喝之即成卢毅意殊不快也【本传】
　　一掷百万
　　南史桓闻刘毅起兵曰毅家无担石之储摴蒱一掷百万共举大事何谓无成刘毅家四壁而一掷百万以为英雄小遇鹅炙乞丐如奴婢孰谓英雄以一脔动其心哉【后山理究】
　　马策烂朽
　　有人山行见洞中二老翁摴蒱以马策拄地观之俄鞭烂鞍朽与樵人烂柯事相类【异苑】
　　赌集翠裘
　　则天时南海贡集翠裘后以赐张昌宗狄仁杰奏事命与昌宗双陆则天曰赌何物梁公曰以臣紫絁袍为对赌昌宗翠裘则天曰此裘价逾千金公曰臣袍乃大臣朝见之衣翠裘乃嬖幸宠遇之服对臣之袍臣犹怏怏昌宗神沮气索累局连北公对御裭裘谢恩而出及光范门遂付家奴衣之从马而去【集异记】
　　双陆不胜【见皇后门】
　　四绯转败
　　饰四以朱者明皇与贵妃采戯将北唯重四可转败为胜上掷连呼叱之骰子宛转而成重四上大恱命髙力士赐四绯也【事始】
　　判僧赌钱【见僧门】
　　古今文集
　　杂著
　　戒博奕论　　　　　　　韦曜【吴人】
