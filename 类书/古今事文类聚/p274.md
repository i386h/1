<!-- { "loadSidebar": true } -->
　　羣书要语荐所以自荐借也席绎也可卷可舒也【释名】羣居五人则长者必异席　为人子者居不主奥坐不中席　父子不同席男女不同席　奉席如桥衡请席何郷请衽何趾席南乡北郷以西方为上东郷西乡以南方为上若非饮食之客则布席席间函丈主人跪正席客跪抚席而辞客彻重席主人固辞客践席乃坐【并曲礼】我心匪席不可卷也【诗】席不正不坐【语】大路越席昭其俭也【左】瑶席兮玉镇【楚辞】
　　诗句初霜刈渚蒲织作玉牀席【李白】心懐平生友莫一在席珍
　　古今事实
　　孔席不暖
　　孔席不暇暖【班宾戏孔子】困于陈蔡之间居环堵之内坐三经之席【说苑】
　　席上之珍
　　哀公命席孔子曰儒有席上之珍以待聘
　　舍者避席
　　杨朱南之沛至梁而遇老子曰而睢睢而盱盱而谁与居大白若辱盛德若不足杨朱曰敬闻命矣其徃也舍者迎将家公执席妻执巾栉舍者避席炀者避灶其反也舍者与之争席【列黄帝】
　　坐熊席
　　卫灵公天寒凿池宛春谏曰天寒起土恐伤民公曰天寒乎宛春曰公衣狐裘坐熊席陬隅有灶是以不寒
　　坐不重席
　　孟懿伯相鲁食不二味坐不重席
　　家人贩席
　　臧文仲不仁者三妾织蒲家人贩席与民争利
　　敝席为门
　　陈平以敝席为门
　　前席贾谊
　　文帝思贾谊召至宣室夜半前席
　　故人避席
　　汉相田蚡为夀坐者避席及窦婴为夀故人避席余半膝席
　　专席而坐
　　武帝特诏御史中丞与司校尉尚书令防同并专席而坐故京师号曰三独坐
　　说经夺席
　　戴凭徴博士诏公卿大防羣臣皆就席慿独立世祖问其意对曰博士说经皆不如臣而坐居臣上是以不得就席帝令与诸儒难说帝善之后正旦朝贺令羣臣说经更相难诘义有不通辄夺其席以益通者慿遂重坐五十余席故京师语曰解经不穷戴侍中
　　三公絶席
　　张禹为太傅尚书邓太后以殇帝初育欲令重臣居禁内乃诏禹与三公絶席
　　兼葭为席
　　郑敬以兼葭为席常随栁之隂
　　不与恶人同席
　　许敬字鸿卿其吏有诬君者防于县令坐敬防刀断其席曰敬不忍与恶人同席
　　席为冬设
　　吴议郎张纯诣镇南将军朱据据曰为赋一物然后乃坐纯赋曰席为冬设簟为夏施揖让而坐君子攸宜
　　管寜割席
　　魏管寜与华歆读书有乗轩冕者过门歆出看寜曰富贵须自致窥他人乎遂割席半分而坐曰子非吾友也
　　举席自障
　　卢懐慎门不施箔风雨至举席自障
　　古今文集
　　杂著
　　武王席铭
　　武王践阼席前左端之铭曰安乐必敬前右端之铭曰无行可悔后左端之铭曰民一反一侧尔不可不念后右端之铭曰所鉴不逺视尔之所代















　　古今事文类聚续集卷十一
<子部,类书类,古今事文类聚>
　　钦定四库全书
　　古今事文类聚续集卷十二
　　宋　祝穆　撰
　　香茶部
　　香【香炉附】
　　羣书要语凡香之属皆曰香逺闻曰馨美者曰【音使】气曰馦【说文】至治馨香感于神明【尚书】有飶其香邦家之光【载芟】其香始升【生民】南方有香市乃商人交易处【述异记】南海郡有采香户【同上】取大甲香如昆仑耳者酒煑蜜熬入诸香用【四时纂要】近世尚竒者镂木以为之范香尘为篆文准十二辰分百刻凡燃一昼一夜或然于饮席或佛像前【香谱】以杂香捣之丸如梧桐子大青绳穿之谓之香珠烧之香彻天【三洞珠囊】因香所生以为香界【楞严经】
　　香炉皇太子初拜有铜博山为炉【东宫旧事】其炉象海中博山下盘贮汤使润气蒸香以象海之四环【吕大临考古图】香兽以涂金为狻猊麒麟鳬鸭之状空其中以燃香使烟自口出以为玩好复有雕木埏土为之者【香谱】
　　诗句百和清夜吐【沈约】燕寝凝清香【韦苏州】灯影照无寐心清闻妙香【杜】蛛丝凝篆香【山谷】朝罢香烟携满袖【杜】香炉博山鑪中百和香郁金苏合及都梁【吴均】睡鸭香鑪团夕熏【李商隠】衣冠身染御炉香【杜】博山吐香五云散【韦】日烘荀令炷香炉【山谷】午梦不知縁底事篆烟烧尽一盘花【刘屏山】
　　古今事实
　　三舋香
　　庄公束缚管仲以予齐使齐使受之而退比至三舋三浴之注以香涂身曰舋亦或为薰【齐语】
　　烧异香
　　宋景公烧异香于台上有野人被草负笈扣门而进是为子韦世司天部【洪刍香谱】
　　号香尉
　　汉雍仲子进南海香物拜涪阳尉人谓之香尉【述异记】
　　鸡舌香
　　汉尚书郎懐香握兰含鸡舌香【官仪】
　　衣薰香
　　金日防入侍欲衣服香洁无汚秽气自合一香武帝果悦之【洪刍香谱】
　　禁熏香
　　魏武令云天下初定吾便禁家内不得熏香
　　韩夀窃香【见淫妇门】
　　佩紫香囊【见叔侄门】
　　性爱薰香
　　刘季和性爱香常如厠还辄过香炉上主簿张坦曰人名公作俗人不虚也季和曰荀令君至人家坐席三日香比我如何坦曰丑妇效颦见者必走公欲人遁走耶季和大笑【襄阳记】
　　焚香数车
　　唐太宗与萧后宫中观灯问孰与隋主曰彼亡国之君陛下开基之主奢俭不同尔帝曰隋主何如后曰每除夜殿前诸位设火山数十每一山焚沈香数车沃以甲煎焰起数丈香数十里一夜用沈香二百余车甲煎一百余石房中不燃膏火悬寳珠一百二十照之太宗口刺其奢心服其盛【续世说】
　　沈香为亭
　　唐敬宗时波斯进沈香亭子材拾遗李汉谏曰沈香为亭何异瑶台琼室
　　香中忌麝
　　唐郑注赴河中姬妾百余尽薰麝香气数里逆于人鼻是歳自京兆至河中所过瓜尽一蒂不获
　　赐龙脑香
　　元宗夜宴以琉璃器盛龙脑数斤赐羣臣冯谧曰臣请效陈平为宰自丞相以下皆跪授尚余其半乃捧拜曰勅赐録事冯谧元宗笑许之
　　沈檀香亭
　　唐开元中有沈香亭子宣州观察使杨牧造檀香亭子初成命宾乐之
　　四香为阁
　　杨国忠尝用沈香为阁檀香为栏槛以麝香乳香筛土和为泥饰阁壁每于春时木芍药盛开之际聚宾于此阁上赏花焉禁中沈香之亭殆不侔此壮丽也【天寳遗事】
　　瑶英啗香
　　元载宠姬薛瑶英母赵娟幼以香啗英故肌肉悉香【杜阳编】
　　香严童子
　　香严童子白佛言我诸比丘烧水沈香香气寂然来入鼻中非水非空非烟非火去无所着来无所从由是意销发明无漏得阿罗汉
　　异香成穗
　　二十二祖摩挐罗至西印土焚香而月氏国王忽覩异香成穗【传灯録】
　　献蔷薇水
　　周显徳五年昆明国献蔷薇水十五瓶云得自西域以洒衣衣敝而香不灭
　　焚香返魂
　　司天主簿徐肇遇苏氏子徳哥者自言善为返魂香手持香炉懐中取一贴白檀香末撮于炉中烟气袅袅直上甚于龙脑徳哥微吟曰东海徐肇欲见先灵愿此香烟用为引导尽见其父母曽髙徳哥曰死经八十年已上则不可返矣【并洪刍香谱】
　　造帐中香
　　江南李主帐中香法以鹅梨蒸沈香用之【洪驹父】
　　以袖罩香
　　梅学士询性喜焚香其在官所每晨起将视事必焚香两炉以公服罩之撮其袖以出坐定撒开郁然满室浓香时又谓之梅香【归田録】
　　被中香炉【以下系香炉】
　　长安巧手丁谖者作被中香炉为机环转之运四周又作九层博山香炉镂以竒禽恠兽皆自然能动【西京杂记】
　　帐角香炉
　　石季龙冬月为复帐四角安纯金银凿镂为香炉【邺中记】
　　失炉筮卦
　　吴郡吴泰能筮防稽卢氏失博山香炉使泰筮之泰曰此物质虽为金其象实山有树非林有孔非泉阖闾晨兴见发青烟此香炉也语其处求即得【集异记】
　　宗超香奁
　　宗超尝露坛行道奁中香尽自然满溢炉中无火烟自出
　　五方香牀
　　隋帝观文殿前两厢为堂各十二间堂中每间十二寳厨前设五方香牀缀贴金玉珠翠每驾至则宫中擎香炉在辇前行
　　古今文集
　　杂著
　　香序　　　　　　　　　宋范
　　麝本多忌过分必害沈实易和盈斤无伤零藿惨虐詹唐粘湿甘松苏合安息郁金防多和罗之属并被于外国无取于中土又枣膏昏防甲馢浅俗非惟无助于馨烈乃当弥増于尤疾也
　　此序所言悉比类朝士麝本多忌比庾憬之膏昏防比羊保甲馢浅俗比徐湛之甘松苏合比惠休道人沈实易和盖自比也
　　香谱　　　　　　　　　泉守叶庭
　　乳香一名薰陆香出大食之南数千里其树类松以斤砍树脂溢于外结而成香聚而成块上品为拣香圆大如指头今俗所谓滴乳次曰瓶乳言収时置于瓶中又次曰乳榻盖香而杂之以沙石者也又次曰黑榻盖香之黑色者也又次曰水湿黑榻盖香在舟中为水所浸渍而气变色败者也杂品而碎者曰斫削为尘者曰纒末　脑子出渤泥三佛齐亦有之乃深山穷谷中经千年老杉树其枝榦不曽损动者若损动而气泄无脑矣其土人解作板段随其板傍横裂而成缝有脑出于缝中劈而取之其大者成片俗谓之梅花脑其次者谓之速脑速脑之中其次者谓之米脑　沈香其木类椿榉多节取之先断其木根积年皮榦俱朽心与节不壊者香也细枝一实为青贵香黑而沈水者为沈香半浮沈者为鸡骨香最粗者为笺香【类证本草】沈香所出非一真腊为上占城次之渤泥为下然就真腊而较之则又有三品緑洋为上三泺次之勃啰间为下而香之大防生结者为上熟脱者次之坚黑者为上黄者次之状如犀角者谓之犀角沈如燕口者谓之燕口沈如附子者谓之附子沈如梭者谓之梭沈文横而坚致者谓之隔沈生沈香蓬莱香出海南山西其初连木则状如栗棘房土人谓之刺香刀刳木而出其香则坚致而光泽士大夫谓之蓬莱香【同上】蕃沈出于渤泥三佛齐医家多用之亦谓之药沈【同上】笺香乃沈香之次者　香有三等曰沈曰笺曰黄熟沈笺皆有二品曰熟结曰生结熟结者树自烂而得生结者伐仆得之又乆烂脱而剔取之黄熟有三品曰夹笺其破者为散沈香之良者也琼崖生取者为角沈宜薰衣木枯朽乃得者为黄沈宜入药【谈苑及倦游録】　一木四香根曰旃檀节曰沈香花曰鸡舌胶曰薰陆【酉阳杂爼】　生熟速香伐树去木而取香者谓之生速树仆于地木腐而香存者谓之熟速　檀香出于三佛齐国皮木而色黄者谓之黄檀皮腐而色紫者谓之紫檀恐其气泄则以纸封之　黄熟香皮坚而中腐者其形如桶故谓之黄熟桶其夹笺而通黑者其气尤胜鹧鸪班体薄而易烬其厚而沈水者差乆　暂香乃
