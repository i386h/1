<!-- { "loadSidebar": true } -->
　　唐王勃字子安六歳能文词章盖世年十三侍父宦游江左舟次马当寓目山半古祠危栏跨水飞阁悬崖勃乃登岸闲步见大门当道榜曰中元水府之殿禁庭森肃侍卫生狞勃诣殿砌瞻仰稽首返回归路遇老叟年髙貌古骨秀形清坐于矶上与勃长揖曰子非王勃乎勃心惊异叟曰来日重九南昌都督命客作滕王阁序子有清才盍往赋之勃曰此去南昌七百余里今日已九月八矣夫复何言叟曰子诚往吾助清风一席勃欣然拜且谢且辞问叟仙耶神耶叟笑曰吾中元水府君也归防当以濡毫均甘勃即登舟翌日昧爽已抵南昌会府帅阎公宴僚属于滕王阁时帅有壻吴子章善为文词公欲夸之賔友乃宿搆滕王阁序俟賔合而出为之若即席而就者既会公果授简诸客诸客辞次至勃勃輙受公既非意色甚不怡起归内阁密嘱数吏伺勃下笔当以口报一吏即报曰南昌故郡洪都新府公曰此亦儒生常谈耳一吏复报曰星分翼轸地接衡庐公曰故事也又报曰襟三江而带五湖控蛮荆而引瓯越公即不语俄而数吏防至以报公但颔颐而已至落霞与孤鹜齐飞秋水共长天一色公矍然曰此天才也顷而文成公大恱子章闻之慙而退公私燕勃既行谢以五百缣勃舟行故地而叟已先坐石矶矣勃拜谢曰当具菲礼以荅神休叟笑曰但过长芦焚隂钱十万吾有未偿薄债也勃过长芦如数焚之而去【摭言】
　　古今文集
　　古诗
　　九月乐辞　　　　　　　李贺
　　离宫散萤天似水竹黄池冷芙蓉死月缀金铺光脉脉凉苑虚庭空澹白霜花飞飞风草草翠锦斓斑满层道鸡人罢唱晓珑鵶啼金井下踈桐
　　重阳
　　羣书要语九月九日律中无射而数九俗尚此日折茱萸房以挿头言辟除恶气而御初寒【风土记】贞元四年诏正月晦日三月三日九月九日三节日任百寮追赏为乐故韩退之听颖师弹琴序云肇置三令节诏羣有司饮酒【旧唐书】
　　诗句霜风破佳菊嘉节迫吹帽【韩】
　　古今事实
　　登髙避厄
　　汝南桓景随费长房游学累年长房谓景九月九日汝家当有灾厄急宜去令家多作绛囊盛茱萸以系臂登髙饮菊花酒此祸可消景如言举家登山夕还见鸡狗牛羊一时暴死长房闻之曰代之矣今世人每至九日登山饮菊酒妇人带茱茰囊
　　佩萸食饵
　　汉武帝宫人贾佩兰九月九日佩茱萸食饵饮菊花酒云令人长夀盖相传自古莫知其由周官人职曰羞之实糗饵粉餈注曰糗饵者豆末屑蒸之以枣方言饵谓之餻或谓之餈【西京杂记】食饵者其时黍稌并收因以黏米加味尝新【玉烛寳典】
　　孟嘉落帽
　　孟嘉为桓温叅军色和而正温甚重之九月九日温逰龙山叅僚毕集时佐史并着戎服有风至吹嘉防堕嘉不之觉温勑左右及賔客勿言以观其举止嘉良乆如厠温令取还之命孙盛作文嘲嘉置嘉坐处嘉还见即荅之其文甚美
　　登戏马台
　　宋武帝为宋公在彭城九日出项羽戏马台至今相承以为故事【南齐书】齐髙祖以九日登商飚馆世呼为九日台
　　摘菊盈把
　　陶潜尝九月九日无酒宅邉菊丛摘盈把坐其侧怅望乆之见白衣至乃江州王送酒也即便就酌醉而后归【续晋阳秋】
　　赐菊延夀
　　魏文帝与钟繇书曰歳往月来忽复九月九日九为阳数而日月并应俗宜其名以为宜于长乆故以燕享髙会是月律中无射言羣木庶草无有射地而生于芳菊纷然归荣非夫含乾坤之淳和本芬芳之俶气孰能如此故屈平悲冉冉之将老思食秋菊之落英辅体延年莫斯之贵谨奉一束以助彭祖之术
　　开杜鹃花
　　润州鹤林寺有杜鹃花或见女子红裳艶妆逰于花下俗传花神周寳镇浙西谓道人殷七七曰鹤林寺花开可复重九乎曰可乃前期往女子来谓曰今为道者开花至九日烂漫【唐宋诗话】
　　造枣糕
　　二社重阳尚食糕而重阳为盛大率以枣为之或加以栗亦可用肉者【歳时杂记】都人重九各以粉面蒸糕相遗上挿剪防小旗糁饤果实如石榴子栗黄银杏松子肉之类【梦华录】
　　古今文集
　　古诗
　　九日従宋公戏马台集送孔令诗
　　谢宣逺
　　风至授寒服霜降休百工繁林收阳彩密苑解华丛巢幕无留燕遵渚有来鸿轻霞冠秋日迅商薄清穹圣心眷嘉节扬銮戾行宫四筵霑芳醴中堂起丝桐扶光迫西汜欢余宴有穷逝矣将归客养素克有终临流怨莫従欢心叹飞蓬
　　律诗
　　九日诸人集于林　　　　杜甫
　　九日明朝是相邀旧俗非老翁难早出贤客幸知归旧采黄花賸新梳白发微谩看年少乐忍泪已沾衣
　　云安九日郑十八防酒陪诸公宴
　　杜甫
　　寒花开已尽菊蘃独盈枝旧摘人频异轻香酒暂随地偏初衣袂山拥更登危万国皆戎马酣歌泪欲垂
　　九日　　　　　　　　　王介甫
　　十道志齐武帝九日宴羣臣于蒋陵冈
　　九日无欢可得追飘然随意歴山陂蒋陵西曲风烟惨也有黄花三两枝
　　九日望见有美堂上鲁少卿饮以诗戏之
　　苏子瞻
　　指云间数红笙歌正拥紫髯翁谁知爱酒龙山客却在渔舟一叶中
　　重阳谒令狐绹不见【见谒见门】
　　九日蓝田崔氏庄　　　　杜甫
　　老去悲秋强自寛兴来今日尽君欢羞将短发还吹帽笑倩傍人为整冠蓝水逺从千涧落玉山髙并两峰寒明年此会知谁健醉把茱茰子细看
　　重阳　　　　　　　　　张芸叟
　　一见黄花只自羞萧然短发不禁秋谁人为整乌纱帽独倚西风满眼秋
　　九日次王巩韵　　　　　苏子瞻
　　我醉欲眠卿罢休已教従事到青州鬓霜饶我三千丈诗律输君一百筹闻道郎君闭东阁且容老子卧南楼相逢不用忙归去明日黄花蝶也愁
　　齐山　　　　　　　　　杜牧
　　齐景公游于牛山北临其国城而流涕曰美哉国乎郁鬰芊芊若何谪去此国而死乎使古无死者寡人将去斯而之何史孔梁丘据従之泣晏子独笑于傍曰吾君方将被蓑笠而立乎畎畆之中惟事之恤何暇念死乎景公慙焉
　　江涵云影鴈南飞与客防壶上翠微尘世难逢开口笑菊花须挿满头归但将酪酊酧佳节不用登临怨落晖古往今来只如此牛山何必泪沾衣
　　诗话
　　诗用茱萸
　　刘梦得云诗中用茱萸字者凡三人杜甫云醉把茱萸子细看王维云徧揷茱茰少一人朱放云学得年少挿茱萸三君所用杜为优予观唐人用七言者又十余家漫录于后王昌龄茱萸挿鬂花宜夀戴叔伦挿鬂茱茰来未尽卢纶茱萸一朶防华簮权德舆酒泛茱茰晩易醺白居易舞鬟摆落茱茰房茱茰色浅未经霜杨衡强挿茱茰随众人张谔茱萸凡作几年新耿湋发稀那敢挿茱茰刘商邮筒不解献茱茰崔橹茱茰冷吹溪口香周贺茱茰城里一尊前比之杜句俱不侔矣
　　九日食糕
　　刘梦得作九日诗欲用糕字以五经中无之辍不复为宋子京以为不然故子京九日食糕有诗云飚馆轻霜拂曙袍糗餈花饮閗分曹刘郎不敢题糕字空负诗中一世豪遂为古今絶唱糗饵粉餈糕类也周礼人羞之实糗饵粉餈注曰糗饵者宜米屑蒸之以枣豆之味今饵防也方言饵谓之糕或谓之餈【闻见后录】
　　用落帽事
　　孟嘉落帽前世以为胜絶杜子美九日诗云羞将短发还吹帽笑倩傍人为正冠其文雅旷达不减昔人故谓诗非力学可致正须胷中度世尔三山老人语录云自来九日多用落帽事独东坡南柯子词云破帽多情却恋头乃反之尤为奇特杜诗不眠瞻白兎百过落乌纱故东坡以閠九月题披云楼诗云九日再逢堪一笑终朝百过更深忧谓短发不堪落帽也
　　布衣与宴
　　韩忠献尝遇重阳置酒私第惟欧文忠与一二执政而苏明允乃以布衣参其间都人以为异礼席间赋诗明允有佳节屡従愁里过壮心还倚醉中来之句其志气不少衰
　　岭南气
　　东坡云岭南气不常菊花开时即重阳凉天佳月即中秋不须以日月为防也十月初吉菊始开乃与客作重九因次和陶九月九日诗今日我重九谁谓秋冬交黄花与我期草中实后凋香余白露干色映青松髙【志林】
　　满城风雨
　　谢无逸溪堂集云亡友潘邠老有满城风雨近重阳之句今去重阳四日而风雨大作遂用邠老之句广为三絶满城风雨近重阳无奈黄花恼意香雪浪飞天迷赤壁令人西望忆潘郎满城风雨近重阳不见修文地下郎想得武昌门外柳垂垂老叶半青黄满城风雨近重阳安得斯人一共觞欲问小冯今健否云中孤鴈不成行
　　重阳日雨
　　重阳日常有踈风冷雨康伯可在翰苑日尝重九遇雨奉敇撰词伯可口占望江南一阕进云重阳日隂雨四垂垂戏马台前泥拍肚龙山会上水平脐直浸到东篱茱茰胖菊蘂湿滋滋【音赍】落帽孟嘉寻篛笠休官陶令覔蓑衣两个一身泥

　　古今事文类聚前集卷十一
<子部,类书类,古今事文类聚>
　　钦定四库全书
　　古今事文类聚前集卷十二
　　宋　祝穆　撰
　　天时部
　　冬【冬寒附】
　　羣书要语冬终也物终藏乃可称【前律厯志】冬为英【尔雅】天地不通闭塞而成冬【月令】隂居大冬积于空虚不用之地【董仲舒策】阳气伏于下于时为冬【前律厯志】
　　诗句地炉不暖柴枝湿【杜荀鹤】破屋仰见星窻风冷如锼【欧集】长风入短袖内手如懐氷【李白】倒身无着处呵手不成温【唐诗】坐闻西床琴冻折两三弦【贾岛】重衾无暖气挟纩似懐氷【文选】两耳冻几脱【孔文仲】
　　古今事实
　　师人多寒
　　楚庄王围萧申公巫臣曰师人多寒王廵三军抚而勉之士皆如挟纩【左】
　　雨雪赈寒
　　雨雪楚庄王披裘当户曰我犹寒彼百姓賔客甚矣乃使廵国中求百姓賔客之无居宿絶粮者赈之国人大悦【尸子】
　　岁寒筑台
　　景公起大台岁寒役之冻馁者有焉公延晏子坐饮酒乐晏子歌曰庶民之冻我若之何奉上靡我若之何歌终喟然流涕公止之曰子殆为大台之役夫寡人将罢
　　温知人寒
　　齐景公时雨雪三日公衣狐白之裘谓晏子曰天下不寒何也晏子曰贤君饱知人饥温知人寒公曰善遂出衣发粟以与饥贫者
　　天寒凿池
　　卫灵公天寒凿池苑春曰天寒恐伤民公曰寒哉春曰君衣狐裘坐熊席四阵有火是以不寒民衣敝不补履决不苴君则不寒民则寒矣公曰善命罢役【吕氏春秋】
　　士卒堕指
　　髙祖闻韩王信降匈奴上自将击之连战乗胜逐北至楼烦会天寒士卒堕指者十二三【同上】赵充国传将士寒手足皲瘃【上草反瘃裂也】
　　仙翁吐火
　　葛仙翁与客谈语时天大寒仙翁谓客曰居贫不能人人得炉火请作一大火共致暖者仙翁因吐气火赫然従口中出须防火满屋客皆热脱衣矣【葛仙翁传】
　　设却寒帘
　　同昌公主堂中设却寒帘云却寒鸟骨为之【杜阳编】古今文集
　　古诗
　　前苦寒行　　　　　　　杜甫
　　汉时长安雪一丈牛马毛寒缩如猬楚江巫峡氷入懐虎豹哀号又堪记秦城老翁荆楚客惯习炎蒸歳絺绤防祝融气或交手持白羽未敢释
　　又　　　　　　　　　　杜甫
　　去年白帝雪在山今年白帝雪在地冻埋蛟龙南浦缩寒刮肌肤北风利楚人四时皆麻衣楚天万里无晶辉三足之乌足恐断羲和迭送将安归
