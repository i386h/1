<!-- { "loadSidebar": true } -->
　　春洲生荻芽春岸飞杨花河豚当是时贵不数鱼虾其状已可怪其毒亦莫加忿腹若封豕怒目犹吴蛙庖煎苟失所入喉为镆鎁若此防躯体何须资齿牙特问南方人党防复矜夸皆言美无度谁谓死如麻我语不能屈自思空咄嗟退之来潮阳始惮餐龙蛇子厚居柳州而甘食虾蟆二物虽可憎性命无舛差斯味曽不比中藏祸无涯甚美恶亦称此言诚可嘉
　　金陵初食河豚戏书　　　曽子固
　　食肉遗马肝未为不知味食鱼必河豚此理果何谓非鳞亦非介芒刺皮如猬观形固可憎况复论膓胃祸心中包藏有挟无忌畏戕人甚刀锯岂数墨宫剕乗时辄朋来戢戢类螽蜚投身网罟中孕育殊未既土人重烹鲜肯吝百金费芦芽橄防实调芼杂姜桂甘肥比西子王鲔安足贵亲朋相过从以此代饔饩口腹适须臾遇毒死犹讳我本生江湖束带仕梁魏每嫌羊肉膻颇类汉都尉一麾味南烹饱食聊自慰此鱼旧传闻珍异等猩狒试分一杯下筋才髣髴仅能免颠累日气怫防虚名果浮实腾口谩如沸古人供燕飨何有兹品彚解鼋招祸变羞鳖取怨诽蟛蜞误蔡谟垂死但余气韩柳食虾蟆宁忘钓泾渭不如御常珍刍豢胜罾罻曲肱亦足乐采掇有蒿蔚百年天地间妄意事经纬堂堂七尺躯岂免薪土衣茍为乖所养有累均豹毅爱身诚有待语道吾则未
　　河豚　　　　　　　　　范成大
　　鮿生藜苋肠食事一饱足腥腐色所难况乃衷酖毒膨亨强名鱼杀气孕惨黩既非养生具宜谢砧几酷吴侬真差事网索不遗育捐生决下筯束手汗僮仆朝来里中子馋吻不待熟浓睡唤不譍已落新鬼録百年三寸咽水陆富肴蔌一物不登爼未负将军腹为口忘计身饕死何足哭作俑者谁欤至今趋未俗或云先王意除恶如刈菽逆枭与毒獍嵗嵗参币玉芟夷入荐羞葢欲纎此族死生有定数断命乌可续适丁是时者未易一理局鼋鼎子公怒羊羮华元衂异味古所珍无事苦畏缩骈头试此语戒谕只取渎聋盲死不悟明智谅已烛诗话
　　评东坡诗
　　东坡诗云竹外桃花三两枝春江水暖鸭先知蒌蒿满地芦芽短正是河豚欲上时此正是二月景致是时河豚已盛矣但欲上之语似乎未穏【苕溪渔隠】
　　古诗【系江豚】
　　江豚词　　　　　　　　王元之
　　江豚江豚尔何物吐浪喷波身突兀依凭风水恣豩豪吞啗鱼虾颇肥腯肉腥骨硬难登爼虽有网罗嫌不取江云漠漠江雨来天意为霖不干汝














　　古今事文类聚后集卷三十四
<子部,类书类,古今事文类聚>
　　钦定四库全书
　　古今事文类聚后集卷三十五
　　宋　祝穆　撰
　　介虫部
　　鼇【鼋　鼈　　鲎　车螯蚝　蛤蜊　海族并附】
　　羣书要语巨鼇以背负山周千里【中记】巨鼇赑屭首冠蓬山【卢肇文】
　　诗句积翠浮澹滟始疑负灵鼇【栁】方壶蓬莱负巨鼇【山谷】鼋似鼈而大【説文】
　　诗句帆樯洒风时波浪出蛟鼋　疾雷将雨电破狂取蛟鼋【山谷】
　　鼈介虫也【説文】春献鼈蜃【周礼】鼈人掌取物以时簎【初促反】谓以杖刺取【同上】暨鸟兽鱼鼈咸若【舜典】水烦则鱼鼈不大【礼记】居山者不以鱼鼈为礼【礼记】炰鼈脍鲤【六月】臛鼈炰羊【楚辞】鼈目白腹下王字者不可食【酉阳杂俎】
　　鲎形似便面负雌而行失雄则不能独活【广志】
　　车螯形似蚌蛤而大【说文】
　　蚝即牡蛎也其初生海岛边如拳石四面渐长有髙一二丈者巉岩如山每一房内有肉一片海夷以斧楔取殻烧以烈火蚝即启房挑取其肉趂虚市以易醑【岭表録异】蛤蜊生海中螺蚌之类【抱朴子】
　　海族玉洮海月土肉石华注海月大如镜白色正圆常死海边其柱如搔头大【郭景纯江赋】余不尽载
　　古今事实
　　巨鼇戴山
　　渤海之东有壑焉其中有五山无所连着常随波上下徃还不得暂峙焉仙圣毒之诉于上帝上帝恐流于西极失圣臣之居使巨鼇十五举首而戴之迭为三畨六万嵗一交焉五山始峙而不动【列子】
　　一钓六鼇
　　龙伯之国者有大人举足不盈数十步而暨五山之所一钓而连六鼇负而归国灼其骨以数焉【列子】
　　羣蚁观鼇
　　东海鼇观蓬莱游沧溟腾跃而上沉没而下垤蚁闻而悦之相要海畔观鼇羣蚁曰彼冠山何异我戴粒逍遥于封壤之巅伏乎窟穴也【符子】
　　鼇抃
　　有巨鳞之鼇背负蓬莱之山而抃舞戏沧海之中【列仙传】楚辞天问云鼇戴山抃
　　染指于鼎【以下系鼋】
　　楚人献鼋于郑灵公子公食指动谓子家曰必尝异味及宰夫将解鼋食公故不与子公怒染指于鼎尝之而去【左】
　　赎鼋而放
　　韦丹未第时于洛阳桥见渔者得一鼋甚大丹心异之赎投于河后有元长史名濬之来谒即此鼋也【吉凶响应録】
　　食鼈而小【以下系鼈】
　　公父文伯饮南宫敬叔路诸父怒鼈小曰长而食之遂出文伯母曰吾闻祭养尸享养賔鼈于何有而使夫人怒【国语】
　　东海鼈【见蛙门】
　　緑衣求生
　　崔恱尚书家方防客夜梦十九人着青緑罗衣拜告求生既寤见噐中有水泛鼈正十九头遂诣水次放之【王仁裕玉堂间话】
　　酒炙车螯【见居丧门系车螯】
　　蛎永食【见蟹门系蚝】
　　且食蛤蜊【以下系蛤蜊】
　　宋王融初为司徒法曹诣王僧祐因遇沈昭畧未相识昭畧屡顾盼谓主人曰是何年少融殊不平谓曰仆出于扶桑入于旸谷照耀天下谁云不知而卿此问何也昭畧云不知许事且食蛤蜊
　　卢教食蛤蜊【见神仙门】
　　梦人前诉
　　曽鲁公好放生以蚬蛤之类人不放而活命之多也一日梦被甲者数百人前诉既寤而问其家乃有恵蛤蜊数罨者即放之夜复梦被甲者来谢【东轩録】
　　鹬蚌相持【以下系蚌】
　　赵且伐燕苏代为燕将谓赵恵王曰川蚌方出曝而鹬啄其肉蚌合而拑其喙鹬曰今日不雨明日不雨即有蚌脯蚌亦谓鹬曰今日不出明日不出必见死鹬【战国防】
　　老蚌有珠
　　亷州边海中有洲岛岛上有大池谓之珠池每年修贡珠户入池皆采老蚌剖而取珠珠如豌豆大常珠也如弹丸者亦时有得径寸照室之珠卒不可遇也【岭表録异】
　　螺能食人【以下系海族】
　　南康有女采螺为业夜宿亭上闻风雨声见众螺张口而至乱噉其肉明日惟有骨在焉因号其地为螺亭【南康记】
　　螺出足行
　　卫瓘太康永熈中家人炊饭堕地尽化为螺出足而行瓘终见诛【世说】
　　蚶名瓦屋
　　蚶子葢蚌蛤之类也顷因卢尚书移镇岭南改名瓦屋子以其殻上有棱如瓦垅故名焉【岭表録异】
　　谏进海蚶
　　唐元和中岭南节度使崔咏卒宰臣奏拟皆不可上谓裴度曰尝有谏进海蚶淡菜者词甚中正卿可求此人度出以访人或有言孔戣谏者度即日以闻乃召之【唐书】古今文集
　　古诗
　　题海鼇图屏风　　　　　白居易
　　海水无风时波涛安悠悠鳞介无小大遂性各沉浮突兀海底鼇首冠三神丘钩网不能制其来非一秋或者不量力谓兹鼇可求赑屭牵不动纶絶沉其钩一鼇既顿颔诸鼇齐掉头喷风激飞亷鼓浪怒阳侯鲸鲵得其便张口欲吞舟万里无活鳞百川多倒流遂使江汉水朝宗意亦休苍然屏风上此画良有由
　　隠居诗话云吾读乐天此诗感刘隗李训薛文通事为之太息
　　杂著【系鼈】
　　鼈赋　　　　　　　　　潘尼
　　皇太子游于圃遂命钓鱼有得鼈而戏之者令臣赋之方衔钓以振掉吁骇人而可恶既颠坠于岩岸乃盘珊而雅歩或延首以鹤顾或顿足而鹰距或曵尾于泥中或缩头于殻里若乃秋水暴骇百川沸流有东海之巨鼇乃负山而吞舟
　　律诗【系鲎】
　　鲎醤　　　　　　　　　廷秀
　　忽有瓶罂至卷将江海来霜冻殻红雾染珠胎鱼鲊兼虾鲊奴才更婢才平章堪一饭断送更三杯古诗【系车螯】
　　初食车螯　　　　　　　欧阳永叔
　　累累盘中物来自海之涯坐客初未识食之先嗟咨五代昔乖隔九州如剖东西限淮海邈不通夷华于时北州人饮食师莫加鸡豚为异味贵贱无等差自从圣人出天下为一家南产错交广西珍尝卭巴水载每连舳陆输动盈车谿潜细毛髪海怪雄须牙岂惟贵公侯闾巷饱鱼虾此蛤今始至其来何晩耶螯蛾闻二名乆见南人夸璀璨殻如玉斑斓防生花含浆不肯吐得火遽以呀共食惟恐后争先屡成哗但喜美无厌岂思来甚遐多慙海上翁辛苦斵泥沙
　　永叔请赋车螯　　　　　梅圣俞
　　素唇紫锦背浆味压蚶菜海客穿海沙拾贮寒潮退王都有美醖此物实当对相去三千里贵力致以配翰林文章宗炙鲜尤所爱旋拆旋沽饮酒船如落埭殊非北人宜肥羊噉腐块
　　律诗
　　食车螯　　　　　　　　杨廷秀
　　珠宫新沐净琼沙石鼎初燃瀹井花紫殻旋开防滴酒玉肤莫熟要鸣牙枨施锦线成双美姜擘糟丘并一家老子宿酲无解处半杯羮后半杯茶
　　古诗【系蚝】
　　食蚝　　　　　　　　　梅圣俞
　　薄宦游海乡雅闻静康蚝宿昔思一饱钻灼苦未髙传闻巨浪中碨礧如六鼇亦复有细民并海施竹牢采掇种其间冲激恣风涛咸卤与日滋蕃息依江臯中厨烈焰炭燎以菜与蒿委质巳就烹键闭犹遁逃稍稍窥其户清襴流玉膏人言噉小鱼所得不偿劳况此铁石顽解剥烦锥刀戮力効一割功烈才牛毛若论攻取难饱食未为饕秋风鲈鲙绿霜日持蟹螯修靶踏羊肋巨脔剸牛凥盘空筯得放羮尽釜可轑等是暴天物快意亦魁豪蚝味虽可口所美不易遭抛之还土人谁能析秋毫
　　律诗
　　食蛎房　　　　　　　　杨廷秀
　　蓬山侧畔屹蚝山懐玉深藏万壑间也被酒徒勾引着荐他樽爼解他顔
　　律诗【系蛤蜊】
　　酒蛤蜊　　　　　　　　杨廷秀
　　饮者怜渠有典刑见渠借箸眼偏青平生闭口不论事晩嵗搜肠求独醒
　　食蛤蜊米糁羮　　　　　杨廷秀
　　倾来百颗恰盈奁剥作杯羮未属餍莫遣下盐伤正味不曽着蜜若为甜雪揩玉质全身莹金縁氷钿半缕纎更淅香粳轻糁却发挥风韵十分添
　　古诗【系海族】
　　初南食贻元恊律　　　　韩愈
　　鲎实如恵文骨眼相负行蚝相粘为山百十各自生蒲鱼尾如蛇口眼不相营蛤即是虾蟆同实浪异名章举马甲柱闘以怪自呈其余数十种莫不可叹惊我来御魑魅自宜味南烹调以醎与酸芼以椒与橙腥臊始发越咀含面汗骍惟蛇旧所识实惮口眼狞开笼听其去郁屈尚不平卖尔非我罪不屠岂非情不祈灵珠报幸无嫌怨并聊歌以记之又以告同行
　　诗话
　　淡菜诗
　　孙光宪诗晓厨烹淡菜春杼织橦花牛翰林曰吾子安知淡菜非雅物也【北梦言】
　　【贝　玳瑁并附】
