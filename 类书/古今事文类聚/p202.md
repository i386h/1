<!-- { "loadSidebar": true } -->
　　钱塘西湖自唐刺史白居易斥而大之其名震四方钱氏有国尤致意设险至于屯清湖千兵以为之防他可见矣天僖中郡守故相王钦若始奏请为放生池邦人嵗以四月八日用释氏法称家有无随愿深浅买禽鱼而放之谓为诵圣元祐中苏轼复请鬻祠部牒顾民去葑将使际山皆湖既而莫能成今郡为行都垂歴五纪天波涵濡品彚闿怿天子所至曰幸民既被赐矣万物一理也则鸟兽鱼鳖遂其生性岂不有几乎芒芴之间哉于是敷文阁直学士张子顔乃即涌金门之外木榭故址缔为新亭取苏轼语掲之曰泳泽嵗四月丙寅萃鳞翼二十四万朝服敬祷一一而纵之祝曰为两宫千万嵗寿既讫役以书嘱婺州守洪迈纪其事窃惟天保之诗六章百四十有八言皆所以归美报上惟子顔受恩奕世不自同于众臣方香火仙祠雍容朝请班中于陈力赴功无所事独其拳拳之意如此乃作诗遗之使刻石亭上特以诏诸云来尚永无极词曰
　　天壤之间林林以居号物之数流形万殊耎肖翘飞潜走趋童智异状爱至则俱广仁心爰有佛徒导以正命出之怖涂巍巍金塘今日帝都在国之西环山滙湖渊渊万顷明烛眉须涵濡蓄茨唐日所潴池为放生肇宋有初夏孟之八民相劝呼脱物鼎九数弥器车二圣在宥若唐防虞恩翔和风徳满太虚所至曰幸詹前莫如惟臣子顔归美是图乃即别榭抗为室庐临临丘亭监水所于捐空槖装先甲贮储访翳出羽倾筌市鱼唯其多矣无问几余二十四万洗空罔祛朝服山立有严苾蒭西方圣人昭假正符咨尔万类其乐只且天保定尔声诗所书如冈如川报礼岂谀千万嵗夀游于赫胥臣迈作词播之康衢
　　防放生池碑　　　　　　欧阳永叔
　　右放生池碑不著书撰人名氏放生池唐世处处有之王者仁泽及于草木昆防使一物必遂其生而不为私恵也惟天地生万物所以资于人然代天而治物者常为之节使其足用而取之不过物物得遂其生而不夭三代之政如斯而已易大曰庖牺氏之王也能通神明之徳以类万物之情作结绳而为网罟以佃以渔葢言其始教民取物资生以为万世之利此所以为圣人也浮屠氏之说乃谓杀物有罪而放生者得福茍如其言则庖牺氏遂为人间之圣人地下之罪人矣
　　鳄鱼文　　　　　　　　韩愈
　　维元和十四年四月二十四日潮州刺史韩愈使军事衙推秦济以羊一猪一投恶溪之潭水以与鳄鱼食而告之曰昔先王既有天下烈山泽网绳擉刃以除防蛇恶物为民害者驱而出之四海之外及后王徳薄不能逺有则江汉之间尚皆弃之以与蛮夷楚越况岭海之间去京师万里哉鳄鱼之涵淹卵育于此亦固其所今天子嗣唐位神圣慈武四海之外六合之内皆抚而有之况禹迹所揜州之近地刺史县令之所治出贡赋以供天地宗庙百神之祀之壤者哉鳄鱼其不可与刺史杂处此土也刺史受天子命守此土治此民而鳄鱼睅然不安溪潭据处食民畜熊豕鹿麞以肥其身以种其子孙与刺史亢拒争为长雄刺史虽驽弱亦安肯为鳄鱼低首下心伈伈睍睍为民吏羞以偷活于此耶且承天子命以来为吏固其势不得不与鳄鱼辨鳄鱼有知其听刺史言潮之州大海在其南鲸鲵之大虾蟹之细无不容归以生以食鳄鱼朝发而夕至今与鳄鱼约尽三日其率丑类南徙于海以避天子之命吏三日不能至五日五日不能至七日七日不能是终不肯徙也是不有刺史聴从其言也不然则是鳄鱼冥顽不灵刺史虽有言不闻不知也夫傲天子之命吏不聴其言不徙以避之与冥顽不灵而为民物害者皆可杀刺史则选材技吏民操强弓毒矢以与鳄鱼从事必尽杀乃止其无悔
　　戮鳄鱼文　　　　　　　陈尧佐
　　己亥嵗予于潮州建昌黎先生祠堂作招韩辞载鳄鱼事以旌之于后又图其鱼为之赞凡好事者即以授之俾天下之人知韩之道不为妄也明年夏郡之境上地曰万江村曰硫黄张氏子年始十六与其母濯于江涘倐忽鳄鱼尾去其母号之不能救泊中流则食之无余予闻而伤之且谓天子圣武王泽昭洽刑不僭赏不滥海内海外罔不率俾昆虫草木裕如也鳄鱼何悖焉而肆毒任虐之如是是不可不为思也郡吏李公诏县吏杨□拏小舟操巨网驰徃捕之咸谓予曰彼不可捕也穴深渊游骇浪非人力之所能加也予谓不然复之曰方今普天率土靡不臣妾山川隂阳之神奉天子威命晦明风雨不逾也鳄鱼恃逺与险毒兹民物律杀人者死今鱼之食人又何如焉昔昌黎文公投之以文则引而避是则鳄鱼之有知也若之何而逐之姑行焉必有主之者矣茍不能及予当请于帝躬与鳄鱼决二吏既徃即以予言告之且曰触吾网辄止伏不能举繇是左右前后力者凡百夫曳之以出缄其吻械其足槛以巨舟顺流而至阖郡闻之悉曰是必妄也安有食人之鱼形越数丈而能获之者焉既见之则骇而喜且曰生于世有百嵗者矣凡上下水中或见其隆伏髣髴之状虽相逺百歩尚不能抗今二吏捕之犹拾芥焉实今古之所未闻也向非公之义洽于民公之令严于吏信自诚而不欺也又安能殱巨害平大怨宣王者之威刑焉予始慎之终得之又意韩愈逐之于前小子戮之于后不为过也既而鸣鼓召吏告之以罪诛其首而烹之辞曰水之怪则曰恶兮鱼之悍则曰鳄兮二者之异不可度兮张氏之子年方弱兮尾之食也胡为虐兮茕茕母民俾何托兮予实命吏顔斯怍兮害而弗去道将索兮夙夜思之哀民瘼兮赳赳二吏行斯恪兮矫矫巨尾迎而搏兮获而献之俾人乐兮鸣鼓召众舂而斮兮而今而后津其廓兮
　　养鱼记　　　　　　　　程正叔
　　书斋之前有石盆池家人买鱼子食猫见其喣沬也不忍因择可生者得百余养其中大者如指细者如箸支頥而观之者竟日始舍之洋洋然鱼之得其所也终观之戚戚焉吾之感于中也吾读古圣人书观古圣人之政禁数罟不得入汚池鱼尾不盈尺不中杀市不得鬻人不得食圣人之仁养物而不伤也如是物获如是则吾人之乐其生遂其性宜如何哉思是鱼之于是时宁有是困耶推是鱼孰不可耶鱼乎鱼乎细钩宻网吾不得禁之于彼炮燔咀嚼吾得免尔于此吾知江海之大足使尔遂其性思置汝于彼而未得其路徒能斗斛之水生汝之命生汝诚吾心汝得生已多万类天地中吾心将柰何鱼乎鱼乎感吾心之戚戚者岂止鱼而已乎因作养鱼记
　　鱼说二　　　　　　　　苏子瞻
　　河之鱼有豚其名者逰于桥间而触其柱不知违去怒其柱之栏已也则张颊植鬛怒腹而浮于水久之莫动飞鸳过而攫之磔其腹而食之好游而不知止因游而触物不知罪已妄肆其忿至于磔腹而死可悲也夫海之鱼有乌贼其名者喣水而水乌戏于岸间惧物之窥已也则喣水以自蔽海乌视之而疑知其鱼而攫之呜呼徒知自蔽以求全不知灭迹以杜疑为穷者之所窥哀哉
　　题徐巨鱼画　　　　　　黄鲁直
　　徐生作鱼庖中物耳虽复妙于形似亦何所赏偶令嚵獠生涎耳向若能作底柱析城龙门岌嶪惊涛险壮使王鲔赤鱓之流仰波而上泝或其瑰怪雄杰乗风霆而龙飞彼不自料其能薄乗时射势不至乎中流折角防额穷其变态亦可以为天下壮观也
　　古诗
　　西湖徙鱼【见鱼者门】
　　次韵蘓公西湖徙鱼　　　陈无已
　　穷秋积雨不破块霜落西湖露沙背大鱼泥盘小鱼乐髙丘覆盆水如带鱼穷不作揺尾怜公宁忍口不忍鲙修鳞失水玉参差晩日揺光金破碎咫尺波涛有生死安知平陆无滩瀬此身安保刀儿用着意更须风雨外是间相忘不为小濠上之意谁得防枯鱼虽泣悔何尽莫待西江与东海
　　赤手取鱼如拾块布网鸣舷攻腹背岂知激浊与清流恐惧骈头牵翠带居士仁心到鱼鸟防有防生化余鲙【吴都赋注越王鲙鱼未尽因以其半弃之为鱼遂无一靣】宁容网目漏吞舟谁能烹鲜作竒碎我亦江湖钓竿手误逐轻车从下瀬【汉武纪公孙贺为轻车将军甲为下瀬将军】生当得意落鸥边何用封侯堕鸢外不如此鱼今得所置身暗与神明防径须作记戒鲸鲵防有任公钓东海
　　诗成落笔骥歴块不用安西题纸背【自注云家有右军书每纸背庾翼题云王右军书纸】小家厚敛四壁空坼东补西裳作带堂下觳牛何罪太山之阳人作鲙【庄子盗跖脍人肝而食之】同生异趣有如此缾悬甃间终一碎流水长者今公是雨花散乱投金瀬人言庖须此軰慈观更须容度外赐墙及肩人得视公才槃槃一都防有怜其穷与不朽我亦牵聨书玉海
　　和梅圣俞食鲙鱼歌　　　刘贡父
　　黄河赤鲤非龙材欲化不化烦风雷随波浮沉偷自得网维失身成暴腮火鬐锦鬛鳞雪霜红眼照耀珠夜光若无鲲鲵与虾斗安见品格非寻常士人爱客不计钱少妇缕鲙情可怜蜀姜吴橘正相益炊菰絮羮还慊然燕人寸腴不足贵专诸全鱼非珍味属餍黙懐一饭报欲令主人千万歳白玉换米桂作薪主人家居长不贫卖鱼一值任公子厌鲙与鳊长安人
　　乌贼鱼　　　　　　　　梅圣兪
　　海若有丑鱼乌图有乌贼腹膏为饭嚢鬲胃贮饭墨出没上下波餍饫吴越食烂肠夹雕蚶堕贡入中国中国舍肥羊啗此亦不惑
　　律诗
　　放鱼　　　　　　　　　白居易
　　香饵见来须闭口大江归去好藏身盘涡峻激多倾覆莫学长鲸拟害人
　　防额鱼　　　　　　　　白居易
　　龙门防额意何如红尾青鬐且似初见说在天行雨苦为龙未必胜为鱼
　　鱼　　　　　　　　　　欧阳永叔
　　秋水澄清见发毛锦鳞行处水纹揺岸邉人影惊还去时向緑荷深处跳
　　谢荣绪恵贶鲜鲫　　　　黄鲁直
　　偶思煗老庖鲫公遣双鳞贯柳来虀臼方防金作屑脍盘已见雪成堆
　　松江鲈鱼　　　　　　　杨廷秀
　　鲈出鲈乡芦叶前垂虹亭上不论钱买来玉尺如何短铸出银梭直是圆白质黑章三四防细鳞巨口一双鲜秋风想见真风味秖是春风已逈然
　　诗话
　　诗勿取巧
　　崔徳符鱼诗云小鱼喜亲人可钓亦可扛大鱼自有神出没不可量如此等作甚好文鉴上却不收如何正道理不取只取巧【朱语録】
　　河豚【江豚附】
　　羣书要语【阙】
　　古今事实【阙】
　　古今文集
　　杂著
　　论河豚有毒
　　河豚新附本草云味甘温无毒曰子华云有毒予按倦游録云河豚鱼有大毒肝与卵人食之必死暮春柳花飞此鱼始大肥江淮人时以为珍更相赠遗脔其肉杂蒌芽瀹而为羮或不甚熟亦能害人嵗有被毒而死者然南人嗜之不已又观张文潜明道杂志则又云河豚水族之竒味世传以为有毒能杀人余守丹阳及宣城见土人户食之其烹煮亦无法但用蒌蒿荻笋菘菜三物而未尝见死者若以为土人食之故不伤苏子瞻蜀人守州晁无咎济南阳人作倅每日食之了无所觉南人云鱼无颊无鳞与目口能开阖及作声者有毒河豚备此四者故人畏之而此鱼自有二种色淡黒有文防谓之斑子云能毒人土人亦不甚捕也子瞻在资善堂尝与人谭河豚之美者云也直那一死其美可知或云子不可食其大才一粟浸之经宿如弹丸人有中毒者以水调炒槐花未及龙脑皆可觧予尝见渔者说所以取之之由河豚盛气善怒每伏水底必设网于上故以物就而触之彼将奋怒而上遂为所获吴人珍之目其腹腴为西施乳
　　古诗
　　范饶州坐客语食河豚鱼　曽子固
