<!-- { "loadSidebar": true } -->
　　桓荣年六十余世祖召令说书甚善之每朝会令荣于公卿前敷奏经书帝称善曰得生几晩拜博士【同上】
　　得人为庆
　　贞元八年以前江西府监察御史召拜博士朝士以得人为庆【韩愈撰权徳舆墓碑】
　　博通五经
　　徐文逺博通五经隋大业初许善心荐为学官擢国子博士
　　考定经义
　　唐房眧逺为国子博士会上令国子生通一经者并悉荐举将擢用之旣防问讫博士不能时定臧否祭酒元善因令昭逺考定之昭逺览笔便下初无凝滞或有不服者昭逺问其所传义疏辄为始末诵之然后出其所短自是无敢饰非者所试四五百人数日便决儒者莫不推其通博【唐书】
　　叔孙制礼
　　汉叔孙通为博士初制汉礼【汉书】
　　贾谊通书
　　贾谊颇通诸家之书年二十余文帝召为博士年最少有诏议诸老未能言谊尽为之对人人各如其意所出诸生于是以为能文帝恱之超迁一嵗至太中大夫
　　韩婴诗易
　　韩婴燕人也孝文时为博士景帝时为常山王太傅婴推诗人之意而作外传数万言其语颇与齐鲁间殊然其归一也而燕赵间言诗者由韩生韩生亦以易授人推易意而为之传燕赵好诗故其易防惟韩氏自传之孝宣时涿郡韩生其后也以易征待诏殿中其所授易即先太傅所传也尝受韩诗不如太傅易深韩氏故专传之
　　孔氏尚书
　　孔子之后孔忠生武及安国武生延年延年生霸安国与延年皆以治尚书为武帝博士霸以治尚书事太傅夏侯胜昭帝末年为博士霸生光经学尤明武帝初即位举为博士歴官至丞相
　　小戴说礼
　　孟卿东海人也事萧奋以授后苍鲁闾丘卿苍说礼数百言号曰后氏曲台记授沛闻人通汉子方梁戴徳延君戴圣次君沛庆普孝公徳号大戴为信都太傅圣号小戴以博士论石渠由是礼有大戴小戴庆氏之学
　　张禹对易
　　张禹甘露中诸儒荐之有诏太子太傅萧望之问禹对易及论语大义望之奏禹精习有师法久之乃试为博士
　　匡衡解頥
　　匡衡好学家贫佣作以供资用尤精力过絶人诸儒为之语曰无说诗匡鼎来匡说诗解人頥元帝时为博士
　　朱云折角
　　朱云授易颇有师道是时少府五鹿充宗贵幸为梁丘易自宣帝时善梁丘氏说元帝好之欲考其异同令充宗与诸易家论充宗乗贵辩口诸儒莫能与抗皆称疾不敢会有荐云者召入摄齐升堂抗首而请音动左右旣论难连拄五鹿君故诸儒语曰五鹿岳岳朱云折其角由是拜为博士
　　以经着姓
　　京房受易梁人焦延夀房授东海殷嘉河东姚平河南乘皆为郎由是易有京氏之学【鲁国先贤传】前汉施讐从田王孙受易召为博士初丁寛从田何授易寛授田王孙王孙授施讐孟喜梁丘贺繇是易有施孟梁丘之学严彭祖与顔安乐俱事眭孟孟曰春秋之意在二子矣孟死彭祖安乐各颛门教授由是公羊有严顔之学彭祖为宣帝博士【前汉书】
　　通经夺席
　　戴慿习京氏易年十六郡举明经征试博士拜郎中时诏公卿大会羣臣皆就席慿独立光武问其意对曰博士说经皆不如臣而坐居臣上是以不就席帝召上殿令与诸儒难说多所解释帝善之拜为侍中后正旦百僚毕集帝令羣臣能说经者更相诘难义有不通辄夺其席以益通者慿遂坐五十余重京师语曰解经不穷戴侍中【后汉书】
　　论难温恭
　　桓荣拜博士车驾幸太学会博士论难于前荣温恭蕴借每以礼逊相厌不以辞长胜人
　　词义锋起
　　王頍授著作郎寻令于国子宣授会髙祖亲行释奠国子祭酒元善讲孝经与髙祖论难词义锋起髙祖大竒之超授国子博士
　　发扬风雅
　　盖文懿武徳初歴国子助教时髙祖引于秘书省学教授王公之子时文懿为博士文懿尝开讲发毛诗题公卿咸更相问难文懿发扬风雅甚得人之致敬
　　训授道义
　　归崇敬议以行纯洁文词雅正形容庄重可为师表者委以四品以上各举所知在外敦遣为博士学生朝晡请益师不时堂上训授道义示以文行忠信孝悌睦友旬省月试时考嵗贡眡生徒及第多少为博士考课【并唐书】
　　五经并授
　　魏乐详拜博士于时太学初立有博士十余人其学多偏不敢亲授备员而已惟详五经业并授
　　为诗最精
　　汉文帝时申公为诗最精以为博士申公为诗传号曰鲁诗
　　广文自始
　　郑防宗爱其才为置广文馆以防为博士防不知广文曹司何在诉于宰相宰相曰上置广文馆以居贤者令后世言广文博士自君始不亦美乎防乃就职
　　经行宜充
　　薛广徳以鲁诗教楚国龚胜师事焉萧望之为御史大夫除广徳为属数与论议器之荐广徳经行宜充本朝以为博士
　　称九经库
　　谷律那贞观中累迁国子博士淹识羣书褚遂良尝称为九经库
　　有倚席讥
　　李绛请崇国学士疏曰博士有倚席之讥
　　瘦羊博士
　　甄宇拜博士每腊诏赐博士人一羊有大小肥瘦时议欲杀羊分肉宇因取瘦者自是不复争后召会诏问瘦羊博士所在京师因以为号【东观汉记】
　　不冠博士
　　汉王式为昌邑王师昌邑废式系狱当死曰臣以诗三百五篇朝夕授王至于忠臣孝子之篇未尝不为王反覆诵之也使者以闻得减死论后徴为博士式衣博士衣而不冠曰刑余之人何宜复充礼官竟谢病归
　　李觉讲易
　　宋李觉字仲明迁国子博士太宗幸国子监诏觉讲易之泰卦觉因述天地感通君臣相应之防太宗深为嘉赏
　　昭素通经
　　王昭素博通九经及着易论三十三篇太祖召命讲易因访以民事昭素所言诚实无隐太祖嘉之又问治世养身之术昭素曰治世莫若爱民养身莫若寡欲太祖重其言书于屏风拜国子博士【并东都事畧】
　　转对内殿
　　史越王浩为国子博士转对内殿将复奏曰普安恩平王皆聪明宜择其贤者以系天下之望髙宗颔之浩退髙宗目送之翌日除秘书郎兼二王府教授【朝野杂记】
　　名重朝廷
　　杨文节公万里召为国子博士上疏乞留左司员外郎张拭黜军器少监韩玉玉罢由是名重朝廷【言行录】古今文集
　　杂著
　　进学解　　　　　　　　　韩愈
　　国子先生晨入太学诏诸生立馆下诲之曰业精于勤荒于嬉行成于思毁于随方今圣贤相逢治具毕张拔去凶邪登崇俊良占小善者率以录名一艺者无不庸爬罗剔抉刮垢磨光盖有幸而获选孰云多而不扬诸生业患不能精无患有司之不明行患不能成无患有司之不公言未旣有笑于列者曰先生欺予哉弟子事先生于兹有年矣先生口不絶吟于六艺之文手不停披于百家之编纪事者必提其要纂言者必钩其贪多务得细大不捐焚膏油以继晷恒兀兀以穷年先生之于业可谓勤矣觝排异端攘斥佛老补苴罅漏张皇幽寻坠绪之茫茫独旁捜而逺绍障百川而东之回狂澜于旣倒先生之于儒可谓劳矣沈浸醲郁含英咀华作为文章其书满家上规姚姒浑浑无涯周诰殷盘佶屈聱牙春秋谨严左氏浮夸易竒而法诗正而葩下逮庄骚太史所录子云相如同工异曲先生于文可谓闳其中而肆其外矣少始知学勇于敢为长通于方左右具宜先生之于为人可谓成矣然而公不见信于人私不见助于友跋前防后动辄得咎暂为御史遂窜南夷三年博士冗不见治命与仇谋取败几时冬暖而儿号寒年登而妻啼饥头童齿豁竟死何裨不知虑此而反教人为先生曰吁子来前夫大木为杗细木为桶欂栌侏儒椳闑扂楔各得其宜施以成室者匠氏之功也玉札丹砂赤箭青芝牛溲马勃败鼔之皮俱收并蓄待用无遗者医师之良也登明选公杂进巧拙纡余为妍卓荦为杰校短量长惟器是适者宰相之方也昔者孟轲好辩孔道以明辙环天下卒老于行荀卿守正大论以兴逃防于楚废死兰陵是二儒者吐辞为经举足为法絶类离伦优入圣域其遇于世何如也今先生学虽勤而不繇其统言虽多而不要其中文虽竒而不济于用行虽修而不显于众犹且月费俸钱嵗糜廪粟子不知耕妇不知织乗马从徒安坐而食踵常途之促促窥陈篇以盗窃然而圣主不加诛宰臣不见斥兹非幸欤动而得谤名亦随之投闲置散乃分之宜若夫商财贿之有亡计班资之崇卑忘已量之所称指前人之瑕疵是所谓诘匠氏之不以杙为楹而訾医师以昌阳引年欲进其狶苓也
　　议杨绾条贡举状　　　　　贾至
　　今两京有太学州县有小学兵革一动生徒流离儒臣师氏禄廪无秩独礼部每嵗擢不其谬哉只足长浮薄之风啓儌幸之路矣其国子博士等望加员数厚其禄秩选通儒硕生间居其职十道大郡量置太学馆舍博士出外兼领郡官召至生徒依法考校如此则青青不复兴刺扰扰由是归本矣
　　古诗
　　赠郑防博士　　　　　　　杜子美
　　诸公衮衮登台省广文先生官独冷甲第纷纷厌粱肉广文先生饭不足先生有道出羲黄先生有才过屈宋徳尊一代常坎轲名垂万古知何用杜陵野客人更嗤被褐短窄鬓如丝日籴太仓五升米时赴郑老同襟期得钱即相覔沽酒不复疑忘形到尔汝痛饮真吾师清夜沈沈动春酌灯前细雨檐花落但觉髙歌有鬼神焉知饿死填沟壑相如逸才亲涤器子云识字终投阁先生早赋归去来石田茅屋荒苍苔儒术于我何有哉孔丘盗跖俱尘埃不须闻此意惨怆生前相遇且衔杯律诗
　　送国子博士令狐赴兴元觐省
　　刘禹锡
　　相门才子髙阳族华省清资五品官谏院过时荣棣蕚谢庭归去踏芝兰
　　国子助教【附国子教授】
　　歴代沿革晋武帝初立国子学置助教十五人官品视南台御史服同博士东晋孝武损为十人宋齐同梁班第二陈品第八秩六百石后魏第七品北齐置十人隋初置国子助教三人大业三年减置一人唐増置一人宋置国子四门助教元置国子助教二人国子教授四人
　　古今事实
　　以经文授
　　刘执思渤海人也迁国子助教以经文授皇太子正直纯厚有儒者之风【北齐书】
　　以能诗召
　　宋至道元年布衣潘阆对于崇政殿赐进士及第授国子四门助教阆卖药京师好交结上左右有言其能诗者因召见而有是命未几复追还诏书
　　古今文集
　　杂著
　　国子助教薛君墓铭　　　　韩愈
　　君韩公达字大顺少气髙为文有气力务出于竒以不同俗为主始举进士不与先辈揖作胡马及圆丘诗京人未见其书口相传以熟及擢第补家令主簿佐鳯翔军军帅武人君为作书奏读不识句传一幕以为笑不为变后九月九日大会射设标的髙出百数十尺令曰中酬锦与金若干一军尽射莫能中君执弓腰二矢指一矢以兴揖其帅曰请以为公欢遂适射所一座皆起随之射三发连三中的壊不可复射中辄一军大呼以笑连三大呼笑帅益不喜即自免去后佐河阳军任事去害兴利功为多拜协律郎益弃竒与人为同今天子修太学官有公卿言诏拜国子助教分教东都生元和四年卒铭曰官不遂归讥于时身不得年又将尤谁世再絶而绍祭以不隳
　　太学博士
