<!-- { "loadSidebar": true } -->
　　晋许迈恬静不慕仕进父母尚存未忍违亲立精舍于余杭悬溜山朔朢时节还家定省父母既终乃遣妇孙氏还家后改名徧游名山采药莫知所终好道者皆谓之羽化【本传】
　　绛帕蒙头
　　孙防欲斩道士于吉诸将劝之防曰昔南阳张津为交州刺史舍前圣典训废汉家法律尝着绛帕头鼓琴烧香读邪俗道书云以助化卒为南夷所杀此甚无益诸君但未悟耳【江表传】
　　诏赐镜湖
　　贺知章迁秘书监请为道士还乡里诏赐镜湖剡川一曲
　　以鹅换经【见鹅门】
　　道士授官
　　唐宗时叶法善授银青光禄大夫髙宗时叶静能入直翰林为国子祭酒
　　奏章天门【见天门】
　　游广寒宫【见中秋门】
　　谢自然【系女道士】
　　蜀女真谢自然泛海将诣蓬莱求师舟为风飘至一处山见道人指言天台山司马子防名在丹台身居赤城真良师也蓬莱隔弱水三万里非舟楫可行非飞仙无以到自然乃囘求子防受度后白日上升【续神仙传】
　　古今文集
　　杂著
　　送张道士序【并诗】　　　　　韩愈
　　张道士嵩髙之有道者通古今学有文武长材寄迹老子法中为道士以养其亲九年闻朝廷将治东方诸侯贡赋之不如法者三献书不报长揖而去士大夫多赠以诗而属愈为序诗曰大匠无弃材寻尺各有施况当营都邑杞梓用不疑张侯嵩髙来面有熊豹姿开口论利害劒锋白差差恨无一尺棰为国笞羌夷诣阙三上书臣非黄冠师臣有胆与气不忍死茅茨又不媚笑语不能伴儿嬉乃着道士服众人莫臣知臣有平贼防狂童不难治其言简且要陛下幸听之天空日月髙下照理不遗或是章奏繁裁择未及期宁当不俟报归袖风披披答我事不尔吾亲属吾思昨宵梦倚门手取连环持今日有书至又言归何时霜天熟柿栗収拾不可迟岭北梁可构寒鱼下清伊既非公家用且复还其私从容进退间无一不合宜时有利不利虽贤欲奚为但当励前操富贵非公谁
　　古诗
　　寄全椒山中道士　　　　韦应物
　　今朝郡斋冷忽忆山中客涧底束荆薪归来煑白石遥持一樽酒逺慰风雨夕落叶满空山何处寻行迹
　　访嵩阳道士不遇　　　　孟郊
　　先生五岳游文焰藏金鼎日下鹤过时人间空落影常言一粒有不堕生死境何当列御宼去问仙人请
　　宿叶师山房期丁凤进士不至
　　孟浩然
　　夕阳度西岭羣壑倐已瞑松月生夜凉石泉满清听樵人归欲尽烟鸟栖初定之子期宿来携琴候萝径
　　送王屋山人孟大融　　　李白
　　我昔东海上劳山飡紫霞亲见安期公食枣大如中年谒汉主不惬还归家朱顔谢春晖白发见生涯所期就金液飞步登云车愿随夫子杏坛上闲与仙人扫落花
　　律诗
　　访道士　　　　　　　　刘长卿
　　古木无人地来寻羽客家道书堆玉案仙帔叠青霞鹤老难知岁松寒未作花山中不可见何处化丹砂诗话
　　石鼎联句
　　衡山道士轩辕弥明自衡山来旧与刘师服进士衡湘中相识将过太白知师服在京夜扺其居宿有校书郎侯喜新有能诗声夜与刘诗弥明在其侧貎极丑白须黒面长颈而髙结喉喉中又作楚语视之若无人弥明忽轩衣张眉指鑪中石鼎谓喜曰子能与我赋此乎刘援笔题其首两句次传于喜云云道士哑然笑曰吾不解世俗书子为我书吾句因髙吟曰龙头缩菌蠢豕腹涨彭亨有似讥二子又髙踞大唱曰刘把笔吾诗云时于蚯蚓窍防作苍蝇声皆脱頴含讥讽二子思竭起谢曰尊师非人也某伏矣【韩文】
　　古诗【以下系女道士】
　　华山女　　　　　　　　韩愈
　　街东街西讲佛经撞钟吹螺閙宫庭广张罪福资诱胁听众狎拾排浮萍黄衣道士亦讲説座下寥落如明星华山女儿家奉道欲驱异教归仙灵洗妆拭面着冠帔白咽红颊长眉青遂来升座演真诀观门不许人开扃不知谁人暗相报訇然震动如雷霆埽除众寺人迹絶骅骝塞路连辎軿观中人满坐观外后至无地无由听抽钗脱钏解环佩堆金叠玉光青荧天门贵人传诏召六宫愿识师顔形玉皇颔首许归去乘龙驾鹤来青冥豪家少年岂知道来绕百匝脚不停云牕雾阁事恍惚重重翠幔深金屏仙梯难攀俗縁重浪凭青鸟通丁宁
　　谢自然　　　　　　　　韩愈
　　果州南充县寒女谢自然童騃无所识但闻有神仙轻生学其术乃在金泉山繁华荣慕絶父母慈爱捐凝心感魑魅慌惚难具言一朝坐空室云雾生其间如聆笙竽韵来自冥冥天白日变幽晦萧萧风景寒檐楹气明灭五色光属联观者徒倾骇踯躅讵敢前须臾自轻举飘若风中烟茫茫八纮大影响无由縁里胥上其事郡守惊且欢驱车领官吏甿俗争相先入门无所见冠屦同蜕蝉皆云神仙事灼灼信可传余闻古夏后象物知神奸山林人可入魍魉莫逢旃逶迤不复振后世恣欺谩幽明纷杂乱人鬼更相残秦皇虽笃好汉武洪其源自从二王来此祸竟连连木石生怪变狐狸骋妖患莫能尽性命安得更长延人生处万类知识最为贤奈何不自信反欲从物迁徃者不可悔孤魂抱深寃来者犹可诫余言岂虚文人生有常理男女各有伦寒衣及饥食在纺绩耕耘下以保子孙上以奉君亲茍异于此道皆为弃其身噫乎彼寒女永托异物羣感伤遂成咏昧者宜书绅
　　江上送女道士褚三清游南岳
　　李白
　　吴江女道士头戴莲花巾霓衣不湿雨特异阳台神足下逺游履凌波生素尘倦寻向南岳应见魏夫人
　　送嵩山焦链师诗【见嵩山门】
　　律诗
　　送宫人入道　　　　　　项斯
　　愿随仙女董双成王母前头作伴行初戴玉冠多误拜欲辞金殿别称名待敲碧落新斋磬却进昭阳旧赐筝旦暮焚香绕坛上步虚犹作按歌声
　　道观【奉祠附】
　　羣书要语观楼也观者于上观望也【释名】观谓之阙【尔雅】今道家亦谓之观又曰宫多为祠官典领之地
　　奉祠真馆　珠庭　琳馆　香火之縁【并见欧集】
　　诗句四圣严追奉神游遂此归【程伯淳崇福宫】衰迟愧宫职【同上】古今事实
　　南京鸿庆宫
　　四圣神御在焉故朱文公谢表旧邦香火有严四圣之真
　　嵩山崇福宫【见嵩山门】
　　华州云台观【见华山门】
　　临安洞霄宫
　　汉武帝元封间开创祥符改洞霄宫山有五洞交扃九峯靣挹千岩万壑秀聚其中在余杭县西【真镜録】
　　绍兴鸿禧观
　　鉴湖在绍兴府城南东西二十里南北数里萦带郊郭连属峯岫白水翠岩互相映发若鉴若图贺知章入道赐鉴湖一曲后以所归宅为观始曰千秋今赐名千秋鸿禧观在湖上
　　隆兴万寿宫
　　晋太康间许旌阳于洪州西山举家四十二口防宅上升初旌阳学道于丹阳黄堂尝以五色锦帷施于黄堂及旌阳上升锦帷飞还故宅乡人为立游帷观祥符改赐隆兴万寿宫额
　　江州太平兴国宫
　　在庐山之隂唐九天使者祠明皇自言亲见使者降于殿庭因立此祠今为太平兴国宫【郡志】
　　武夷冲佑观
　　武夷山第十六升真元化洞天昔有神仙降此曰武夷君统録地仙授馆于此两岸絶壁人迹罕到清溪九曲流出其间俗传玉帝与太姥魏真人武夷君建幔亭防屋数百间施云裀紫霞褥宴乡人男女千余人于其上皆呼为曾孙酒行命奏賔云之曲石壁上有室曰升真洞洞中有神仙蜕骨莫记其数室前有黄心木栈又有四木舡两两相覆亦盛仙骸半枕室栈不坠不壊其下曰冲佑观游山者自此买舟泝流而上观之【郡志】
　　成都玉局观
　　后汉永寿元年李老君与张道陵至此有局脚玉床自地而出老君升坐为道陵说南北斗经既去而座隐地中因成洞穴故以玉局名之
　　台州崇道观
　　此山代谓之天台真谓之桐柏髙万八千丈周旋八百里其山八重四面如一中有洞天号金庭宫即王子晋之所处唐有司马练师承祯居焉连山峩峩四野皆碧茂树郁郁四时常青大岩之前瀑布百丈故初构天尊之堂昼日有云五色微我练师孰能兴之【唐崔尚碑】今赐名崇道观
　　建昌仙都观
　　麻姑山去城十五里髙九里至山麓石磴盘旋山腰而上乍平乍峻至山之半有瀑布淙下三十余丈又登髙巘旁有石池又百余歩入山门榜曰丹霞小有洞天其下有水岩有龙居之夹两山间东望逺峯秀出如画自是而入地势寛平膏腴数百亩路之东南隅则碧莲池坦途一望间即仙都观乃蔡经宅麻姑王方平所防之处
　　古今文集
　　古诗
　　紫极宫　　　　　　　　李白
　　何处闻秋声萧萧北窻竹囘薄万古心揽之不盈掬静坐观众妙浩然媚幽独白云南山来就我檐下宿嬾从唐生诀羞访季主卜四十九年非一往不可复野情转萧散世道有翻覆陶令归去来田家酒应熟
　　游华山云台观　　　　　孟郊
　　华岳独灵异草木常新鲜山尽五色石水无一色泉仙酒不醉人仙芝皆延年夜开明星馆晴咏女萝弦敬兹不能寐焚柏吟道篇
　　仙都观乃王方平隂长生学道得仙之山
　　苏子由
　　道士白髪尊靣黑岚气染自言王方平学道古有騐道成白昼飞人世不留后有隂长生此地亦所占并骑双翔龙霞绶紫云担扬扬玉堂上与世作丰歉
　　仙都观　　　　　　　　苏子瞻
　　空山楼观何峥嵘真人王逺隂长生飞符御气朝万灵悟道不复诵黄庭龙车虎驾来下迎去如旋风抟紫清真人厌世不囘顾世间生死如朝暮学仙度世岂无人飡霞絶粒长辛苦安得独从逍遥君泠然乘风驾浮云
　　送戴蒙赴成都玉局观将老焉
　　苏子瞻
　　拾遗被酒行歌处野梅官栁西郊路闻道华阳版籍中至今尚有城南杜我欲归寻万里桥水花风叶暮萧萧芋魁径尺谁能尽桤木三年已足烧百岁风狂宅何有羡君今作峩眉叟纵未家生执防郎也应世出埋轮守莫欺老病未归身玉局他年第几人防待子猷清兴发还须雪夜去寻君
　　玉局歌　　　　　　　　陆务观
　　玉局祠官殊不恶衔如清氷俸如鹤酒壶钓具常自随五尺新蓬织青蒻倚楼看镜待功名半世儿痴晩方觉何如醉里泛桐江长笛一声吹月落蒋公新冢石马髙谢公飞旐凌秋涛防霜莫遣侵鬓緑从今二十四考书玉局
　　律诗
　　桐柏观　　　　　　　　郑薫
　　深山桐柏观残雪路犹分数里踏红叶全家穿碧云月寒岩障晓风逺蕙兰芬明月出林去吹笙不可闻
　　又　　　　　　　　　　赵师秀
　　山深地忽平缥缈见殊庭瀑近春风湿松多晓日青石坛遗鹤羽粉壁剥龙形道士王灵寳轻狂满百龄
　　玉台观　　　　　　　　杜甫
　　中天积翠玉台遥上帝髙居绛节朝遂有冯夷来击皷始知嬴女善吹箫江光隐见鼋鼍窟石势参差乌鹊桥更有红顔生羽翼便应黄髪老渔樵
　　洞霄宫　　　　　　　　苏子瞻
　　上帝髙居愍世顽故留琼馆在凡间青山九鎻不可到作者七人相对闲亭下流泉翠蛟舞洞中飞鼠白鸦翻长松怪石宜霜鬂不用金丹苦驻顔【又诗便欲洞霄为隐吏一庵闲地且相留】
　　杂著【以下系奉祠】
　　古有职而今甚轻
