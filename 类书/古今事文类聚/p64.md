<!-- { "loadSidebar": true } -->
　　王禹玉乃余为校理时武成王庙所解进士也至此新入翰林与余同院又同知贡举故禹玉赠余诗云十五年前出门下最荣今日预东堂余答云昔时叨入武成宫曽防挥毫气吐虹梦寐闲思十年事笑谈今日一樽同喜君新赐黄金带顾我宜为白髪翁也
　　同榜送行
　　王元之谪黄州苏易简知贡举适放榜奏曰禹偁名儒今行欲令榜下诸生送于郊上可其奏诸生郊别又元之谓状元孙何曰为我多谢苏公口占一絶云缀行相送我何荣老鹤乘轩愧谷莺三入承明不知举防人门下放门生
　　更求它师
　　后山观欧公六一堂图书诗云向来一瓣香敬为曽南丰后山以东坡荐得官作此诗时东坡正为郡守终无少贬可谓特立之士矣然亦知东坡之大必能受之也
　　座主设燕
　　韩康公绛子华谢事后自頴入京防上元至十六日私第防从官九人皆门生故吏尽一时名徳如传钦之胡寛夫钱穆父东坡刘贡父顾子敦皆在坐钱穆父知府至晚子华不悦东坡云今日为本殿烧香人多留住九子母丈夫也钱形有类故云云客大笑方坐出家妓十余人中防后新宠鲁生舞罢为游蜂所螫子华意不甚悦久之呼出以白团扇从东坡乞诗坡云窻摇细浪鱼吹日舞罢花枝风绕衣不觉南风吹酒醒空教明月伴人归上句记姓下句记事康公大喜坡云恐它姬厮赖故云可
　　托孤门生
　　李文正公尝言其座主王仁裕知贡举时已年髙有数子皆早亡诸孙并防毎诸生至门必延于中堂与夫人偶坐受诸生拜一如儿孙礼然备酒馔命诸生至于饼饵羮臛之物皆公与夫人亲手调品忽一日生徒毕集出一诗牋曰二百一十四门生春风初长羽毛成衰翁渐老儿孙小它日知谁畧有情【谈録】
　　同为门生
　　东坡送曽子固倅越诗云醉翁门下士杂遝难为贤曽子独超轶孤芳陋羣妍昔从南方来与翁两聨翩翁今自憔悴子去亦宜然嘉祐二年永叔知贡举曽子固兄弟四人同登科醉翁为叅政时子固亦在馆中故云两聨翩
　　犹称门生
　　范文正公以晏元献荐入馆终身以门生事之后虽名位相亚亦不敢少变庆厯末晏公守宛丘文正赴南阳道过特留欢饮数日其书题门状犹称门生别投诗有曽入黄扉陪国论却来绛帐就师资之句闻者叹服【石林燕语】
　　杂著【以下系故吏】
　　送郑涵校理序　　　　　韩愈
　　愈博士也始事相公于祭酒分教东都生也事相公于东太学今为郎于都官也乂事相公居守三为属吏经时五年观道徳于前后聴教诲于左右可谓亲薫而炙之矣
　　上郑余庆书　　　　　　韩愈
　　三得为属吏朝夕不离门下出入五年窃自计较受与报不宜在门下诸从事后
　　上知已书　　　　　　　周子充
　　韩退之为王南昌记滕王阁栁子厚为杨长沙叙戴氏堂皆部吏也昔韩愈为慱士也事郑余庆于祭酒分教东都生也又事余庆于东大学为郎都官也又事余庆居守故余庆待愈毎加礼焉非以其三为属吏耶如某政术文学诚不足以备执鞭于左右独念向者抱闗毂下实事明公于版曹今典教别都也又事明公居守槩之旧比似非偶然然则受知于今日图报于异时固不宜在门下诸从事之后也请以是为绍介
　　僚属【又见辟举部】
　　羣书要语惟暨乃僚罔不同心【説命】谨简乃僚【冏命】幕府者以军幕为义军旅无常居止故以张幕言之【李广传注】以文行谋画雍容于幕府之间【白集】才画堪置幄中【同上】奋六翮翔千里以为辕门大府之重【栁文】宜数引见佐史相见不数则彼我不亲不亲无因得尽人情【宋太祖纪】非惜幕间一足地不容也【皮日休集】
　　诗句同时趍幕府此日望尘迎【韦应物】甫也诸侯老賔客【杜】从军古云乐谈笑青油幕灯明夜观棊月暗秋闻柝【韩愈防李正封聨句】岂知台阁旧先拂凤凰雏得实翻苍竹栖枝抱碧梧【杜别苏溪】风云入壮懐泉石别幽耳【韩送石处士】婉婉幕中画【谢宣城张子房诗】云幕随开门【杜诗】氷壶幕下清【韦应物诗】陈琳书记好王粲从军乐早晚归汉庭随公上麟阁【刘长卿】少年诸侯府【杜牧之】幕中俊乂闲刀笔帐下骁雄冷剑镡【临川】幕府称上賔【东坡与刘莘老诗】
　　古今事实
　　名流入幕
　　窦宪平匈奴班固毅之徒皆置幕府以典文章
　　特为设榻
　　陈蕃为豫章太守以礼请徐穉为功曹蕃在郡不接賔客唯穉来时特设一榻去则悬之
　　同登南楼【见月门】
　　戒其樗蒲
　　陶侃迁都督勤于吏职见诸参佐或以谈废事乃取其樗蒲愽具悉以投诸江
　　泛緑依红
　　王俭用庾杲之为卫军长史萧缅与俭书盛府元僚毎难其选庾景行泛緑水依芙蓉何其丽也时人以俭府为莲花池萧缅书美之
　　风动帐开
　　郄超为桓温谋主谢安与王坦之见温温使超卧帐中听其言风动帐开安笑曰郄生可谓入幕之賔矣
　　手版拄頥
　　王徽之字子猷为桓冲骑兵参军冲谓曰卿在府久比当相料理初不荅直髙视以手版拄頥云西山朝来致有爽气
　　值雨入车
　　王徽之有隽才少为桓冲参军从冲值雨便下马入冲车中谓冲曰岂有独擅一车不容国士乎【世説】
　　似是马曹
　　王徽之为大司马桓温军蓬首散带不综府事又为车骑桓冲骑兵参军冲问卿署何曹对曰似是马曹又问管防马曰不知马何由知数又问马比死多少曰未知生焉知死
　　为是司驴
　　晋谢超宗坐失仪出为南郡主司马人问定是何府超宗怨望曰不知是司马为是司驴既是驴府政应为司驴坐禁锢
　　为腹心寄
　　薛収与房杜处腹心之寄薛元敬谨畏未尝申欵曲如晦曰小记室不可得而亲不可得而踈
　　幕客狎游【见妓门】
　　委以子孙
　　娄师徳调江都尉扬州长史卢承异之曰子台辅噐也当以子孙相委讵论僚吏哉
　　醉登其床
　　严武镇成都奏前拾遗杜甫为参谋官武与甫有世旧待遇甚隆甫性褊躁放恣尝醉登武牀视武曰严挺之乃有此儿武虽急暴不以为忤
　　称小朝廷
　　郑从谠充河东节度使自择参佐从谠奏以长安令王调为节度副使前兵部员外郎史馆修撰刘从为节度判官前进士崇鲁为推官人谓之小朝廷言名士之多也【唐僖纪】
　　僧相宾僚
　　张建封镇徐州奏李藩为判官有新罗僧能相人公令看诸判官有得为相者否僧云并无公不快曰某妙择宾僚岂无一人至相坐者促召李判官至僧降阶迎谓张公曰判官是纱笼中人宰相冥司必潜以纱笼防之恐为异物所扰余官不然藩后果为相【原化记】
　　岂池中物
　　左肃机皇甫公义检校沛王府长史引韦思谦为同舍仓曹谓思谦曰公岂池中之物屈公为数旬之客以望此府
　　力辩是非
　　范文正公以进士释褐为广徳军司理日抱具狱与太守争是非守盛怒临之公不为屈归必记其往复辨论之语于屏上比去屏字无所容贫止一马鬻马徒歩而归【祠记】
　　遣赐厨传
　　钱希深欧阳永叔官洛阳时同游嵩山归暮抵龙门香山雪作留守钱文僖公遣吏以厨传歌妓至且问劳之曰山行良劳当少留龙门赏雪府事简无遽归也【闻见録】古今文集
　　杂著
　　送石洪处士序　　　　　韩退之
　　河阳军节度使乌公重为节度之三月求士于从事之贤者有荐石先生者公曰先生何如曰先生居嵩邙瀍谷之间冬一裘夏一葛朝夕饭一盂蔬一盘人与之钱则辞请与出游未尝以事免劝之仕则不应坐一室左右图书与之语道理辨古今事当否论人髙下事后当成败若河决下流东注若驷马驾轻车就熟路而王良造父为之先后也若烛照数计而卜也大夫曰先生有以自老无求于人其肯为某来耶从事曰大夫文武忠孝求士为国不私于家方今冦聚于垣师环其疆农不耕収财粟殚亡吾所处地归输之涂治法征谋宜有所出先生仁且勇若以义请而强委重焉其何説之辞于是撰书词具马币卜日以授使者求先生之庐而请焉先生不告于妻子不谋于朋友冠带出见客拜受书礼于门内宵则沐浴戒行李载书策问道所由告行于常所来往晨则毕至张筵于上东门外酒一行且起有执爵而言者曰大夫真能以义取人先生真能以道自任决去就为先生别又酌而祝曰凡去就出处何常惟义之归遂以为先生夀又酌而祝曰使大夫恒无变其初无务富其家而饥其师无廿受佞人而外敬正士无味于谄言惟先生听以能有成功保天子之宠命又祝曰使先生无图利于大夫而私便其身先生起拜祝辞曰敢不敏蚤夜以求从祝规于是东都之人士咸知大夫与先生果能相与以有成也遂各为歌诗六韵遣愈为之序云
　　送温造处士序　　　　　韩愈
　　伯乐一过冀北之野而马羣遂空夫冀北马多于天下伯乐虽善知马安能空夫其羣耶解之者曰吾所谓空非无马也无良马也伯乐知马遇其良輙取之羣无留良焉茍无留其良虽谓无马不为虚语矣东都固士大夫之冀北也恃才能深蔵而不市者洛之北涯曰石生其南涯曰温生大夫乌公以鈇钺镇河阳之三月以石生为才以礼为罗罗而致之幕下未数月也以温生为才于是以石生为媒以礼为罗又罗而致之幕下东都虽信多士朝取一人焉拔其尤暮取一人焉拔其尤自居守河南尹以及百司之执事与吾軰二县之大夫政有所不通事有所可疑奚所咨而取焉士大夫之去位而巷处者谁与嬉游小子后生于何考徳而问业焉缙绅之东西行过是都者无所礼于其庐若是而称曰大夫乌公一镇河阳而东都处士之庐无人焉岂不可也夫南靣而聴天下其所托重而恃力者惟相与耳相为天子得人于朝廷为天子得文武士于幕下求内外无治不可得也愈縻于兹不能引去资二生以待老今皆为有力者夺之其何能无介然于懐耶生既至拜公于军门其为吾以前所称为天下贺以后所称为吾致私怨于尽取也留守相公首为四韵诗歌其事愈因推其意而序焉
　　送杨仪之支使归湖南序　韩愈
　　愈在京师时尝闻当今藩翰之賔客惟宣州为多贤愈与之游者有二人焉陇西李博清河崔羣羣与慱之为人吾知之道之不行于主人与之处者非其类虽有享之以季氏之富不一日留也以羣愽论之凡在宣州之幕下者虽不尽与之游皆可信而得其人矣
　　徐泗濠三州节度掌书记　韩愈
　　南阳公自御史大夫濠夀庐三州观察使授节移镇徐州而掌书记者凡三人其一曰髙阳许孟容其一曰京兆杜兼其一曰陇西李博南阳公文章称天下其所辟实所谓宏辨通敏兼人之才者也南阳公之于三君子蔚乎其相扶炳乎其相辉志同而气合鱼川泳而鸟云飞愈乐是賔主之相得也故请刻诸石
　　古诗
　　送髙书记　　　　　　　杜甫
　　崆峒小麦熟且愿休王师请公问主焉用穷荒为饥鹰未饱肉侧翅随人飞髙生跨鞍马有似幽并儿脱身簿尉中始与棰楚辞借问今何官触热向武威答云一书记所媿国士知人实不易知更须慎其仪十年出幕府自可持旌麾此行既特达足以慰所思男儿功名遂亦在老大时常恨结驩浅各在天一涯又如参与商中肠安不悲惊风吹鸿鹄不得相追随黄尘翳沙漠念子何当归邉城有余力早寄从军诗
　　律诗
　　归溪上简院内诸公　　　杜甫
