<!-- { "loadSidebar": true } -->
　　臣自待罪风宪屡曾以天下监司为言乞澄汰选择诚以朝廷政令使监司得其人则推行布宣可以谕上指而究惠泽茍非其人则所谓徒善而已终于民不得被其利夫上之所好下必有甚朝廷以名实为事行总覈之政而下乃为刻急浅迫之行朝廷以教化为意行寛厚之政而下乃为舒缓苟简之事皆习俗懐利迎意而作故所为近似而非上之意本然也今虽因革之政有殊而观望之俗故在但所迎之意有不同耳其为患一也昨差役之法初行监司已有迎合争先不量可否不校利害一槩定差骚动一路者朝廷察其意固已黜之矣推此以观人情大约类此且天下之事散在诸路总制于监司其大者治财赋察官吏平狱讼考疾苦茍使者皆务为和缓寛纵苟于安静则事之委靡不振世之受弊不胜言也向来黜责数人皆以非法掊敛意在市进虐民甚者亦欲使之漫然不省其职废所宜之事谓之寛厚也昧者不逹故矫枉或过其正臣谓此俗不可滋长湏要大为之禁伏乞圣慈诏执事申监司考绩之制以常赋之登耗郡县之勤惰刑狱之当否民俗之休戚为之殿最每歳终以诏诛赏仍自今歳始焉庶几有所隠括裁制之使循良者不入于弛肃给者不入于薄然后上副圣明制治用中之意夫察时之寛猛缓急观俗之过与不及而张弛其政正今日事也取进止选择监司郡守议【淳熙三年三月二十二日尝因奏事及之明日御笔付经筵官赵雄等遂同雄范仲淹程叔逹程大昌上此议】
　　周必大
　　伏凖御笔凡监司欲尽加精选但恐才能应选者少而资格合入者多如此则有淹滞之叹二者当如何哉卿等可议来上须至奏闻者
　　右臣等闻古者为民设官为官择人故凡监司郡守皆当选才能而任之不当专以资格为限也然知人之难今昔通患非亲非旧遗佚者多于是设为资格将以杜私门而开公道若在上者推而行之不胶于迹则可以得更练民事习知政体之人布在诸道而侥求躁进资浅望轻者不可得而至矣及其也中下之才积日累月歴阶而进至于奸利暴着不可掩覆乃遭按治其他庸鄙贪沓之人往往幸免是以朝廷而行铨部之法且取蟊贼布之郡国也其可乎观本朝旧法改官后两任闗陞通判通判两任闗陞知州知州两任即理提刑资序此一定之格也及除授之际则有以知县资序人隔两等而作州者所谓权发遣者是也有以通判资序人隔一等为之者所谓权知是也上而提转亦皆如此盖隔等而授是择才能也结衔有差是参用资格也今诚得才能资格倶应者而用之固无以加其次则择第二任知县以上有课积者许其作郡又择初任通判以上许其作职司以资格则稍寛于才能则加详庶几人法并用民被实惠其或资任虽髙才能无取者自依近制或畀祠禄或处以参议通判尚何淹滞之叹哉虽然人主深居九重辅相助理万机耳目所及或未能周知天下之才故姚崇谓择十道按察使犹未尽得人况三百余州安得刺史皆称其职此荐举之法所以自古不可废而陆防所以有台省长官各举其属著名诏书异日考其殿最并以升黜举者之论也今侍从台谏两省皆天子之所识擢以自助者也不助人主求才安所事乎若令于知县资序以上嵗荐堪充郡守者若干人于通判资序以上歳荐堪充监司者若干人仍用汉朝杂举之制明言有何政绩有何才术或共为一奏或各为之三省详加察焉除朝廷自用人外所举果才也果能也有阙则以次除授否则置之纵未尽善盖亦十得六七矣或曰今荐举之法弊矣有请托有奔竞乌在其得才能乎曰天子之于侍从台谏两省不薄矣使其不自爱至于容私何所逃罪故臣等复欲检照前后荐举条令严为之法惟陛下畱神采择谨录奏闻伏敕旨律诗
　　梁元帝别荆州吏民
　　玉节居分陜金貂总上流麾军时举扇作赋且登楼年光徧原隰春色满汀州日华三翼舸风转七星斿向解青丝缆将移丹桂舟
　　和张伸钦
　　玉节南来两使星埋轮折槛有家声不嫌斋榜名为党去国当时一叶轻
　　总领
　　歴代沿革总领财赋古无其官靖康末髙宗以大元帅驻军济州命随军转运使梁扬祖总领措置财用然未以官名也南渡初尝命朝臣总领都督府宣抚司财赋建炎末张魏公用赵应祥总领四川财赋始置所系衔总领官自此始【朝野杂记】又职源绍兴三年差户部侍郎姚舜明往建康总领应干都督府钱物粮斛六年都督诸路军马张浚言三宣抚司钱粮漕司互相占吝因置阙乏乞于户部长贰内差一员来镇江府置司专一总领诏差户部侍郎刘宁止七年令户部郎官霍蠡前任鄂州置司专一总领岳飞军钱粮其后大军在江上间遣版曹或大府司农卿少调其钱粮皆暂以总领为名而四川改置都转运司故总领又废绍兴十一年诸将既罢兵乃收诸帅之兵以为御前军屯驻诸处皆置总领以朝臣为之仍带专一报发御前军马文字盖又使之与闻军政不独职餽饷而已叙位在转运副使之上鎭江诸军钱粮淮东总领掌之建康池州诸军钱粮淮西总领掌之鄂州荆南江南诸军钱粮湖广总领掌之兴元兴州金州诸军钱粮四川总领掌之初以胡纺为司农少卿总领淮东军马钱粮吴彦璋为太府少卿总领淮西江东军马钱粮曾造为太府卿总领湖广江西京西路财赋湖北京西军马钱粮诸军不听节制十六年四川总司以总领四川宣抚司钱粮所为名十八年诏罢宣抚司始改为四川总领【中兴防要】孝宗乾道六年诏淮东总领并归淮西总领所【中书门下省言勘防淮东总领所废并司名合行并入诏以总领两淮浙西淮东财赋军马钱粮为名仍铸印缴纳両司元印】七年复置淮东总领及淮西总领
　　羣书要语论曰刘晏斡万货虚盈厥功茂矣君子之治财以仁为本以智为制其为利害而寓诸法法成矣巧者不敢过拙者不敢不及又曰敛之于民而下不怨藏之百姓而上不乏赞曰刘晏制万物低昂常操赢赀以佐军兴虽拏兵数十年敛不及民而用度足唐中偾而振晏有劳焉
　　古今事实
　　军实丰衍
　　唐刘晏移书于元载曰诸将有不庭戎虏有侵盗闻我贡输错入军食丰衍可以震耀夷夏【唐书】
　　趣督倚办
　　刘晏领租庸使租庸得补署积数百人皆新进鋭敏尽当时之选趣督倚办故能成功
　　奏立籍田
　　晋杜预字元凯拜度支乃奏立籍田处军国之要兴常平仓定谷价较盐运制课调内以利国外以救边者五十余条皆纳焉
　　以佐军兴【事见前要语】
　　人不加调
　　李灵耀反河南节帅或不奉法擅征赋州县益削刘晏常以羡补之人不加调而所入自如
　　民不加赋
　　民不加赋而国丰饶【刘晏事见运使】
　　国无横敛
　　元琇判度支国无横敛而军旅济
　　军兴事办
　　第五琦字禹珪少以吏干进肃宗驻彭源琦谒见陈今之急在兵兵强弱在赋赋所出以江淮为渊若假臣一职请悉东南寳赀飞饷函洛惟陛下命帝恱命御史勾当江淮租庸使当军兴随事趣办人不益赋而用以饶
　　为外司农
　　国家驻跸吴防形胜控扼之地上下数千里自蜀汉荆襄江鄂达于两淮其间列戍数百而大屯不过十数视屯兵若干州之赋入供其军食其始费用出入悉聴主将之所自为已而兵寖乏用绍兴五年始命中都官为外司农兼总其赋之入而制其出为四总之所
　　水输陆送
　　凡供军之物民部计其实下江浙数州水输陆送无虚旬督其稽逗而劝其能则有荐举之权颇得淮盐所筭酒垆所防以赡用
　　专掌利源
　　东南三总领皆仰朝廷科拨独四川总领专掌利源即有军兴朝廷亦不问故赵应祥盐酒而王瞻叔括白契以佐军需云【朝野杂记】
　　号善理财
　　张魏公移军阆州总领赵开兼都漕号善理财不加赋于民而军用足宰执奏浚令居阆为水运以给西军
　　民部总军须
　　绍兴初孟大参开江淮荆浙都督府请用民部长贰居建康总领军须于是贰卿姚舜眀以选行
　　馆职领钱粮
　　诸路总领故事皆带在内金谷官淳熈中赵温叔用宇文郎中子震为淮东总领时宇文尚为馆职及命以著作郎兼权金部郎官为之以馆职领钱粮非旧典也当时皆不以为是
　　储衍素备
　　王之望持节入蜀以王官总军赋适金人渝平王师十万攻取郡县保守关隘累月不解甲公与将帅议论往复费金谷钜万而储衍素备而蜀人不知孝宗即位特增置户部侍郎升宣谕使畱公于蜀
　　之望如萧何
　　权户部侍郎吴芾入对上因论财赋遂言川陜用兵朕全得一王之望之力大军十余万众数月与金角敌而蜀人不知之望在蜀几如萧何之在闗中候事稍定当大用之卿因书宜此意
　　左支右吾
　　洪适以户部郎总淮东军马钱粮符离甲申之役縁淮列戍襁负来归者袂相属供亿之费数倍左支右吾未尝匮乏寻迁司农少卿
　　古今文集
　　杂著
　　淮东总领所寛防堂记　　　　刘克荘
　　淳祐乙巳司农少卿淮东总领金华王公埜上章再求去上留之进本寺卿训辞曰尔行之以寛裕本之以洁防此朕所以恳恳用情于尔而不忍遽促之归也只若成涣勉为朕留公初出使慨然谓是职之难有二操切病民也出纳污人也故治己者极其严责人者极其寛至是读王言而喜曰上英睿洞照羣下凡臣所为陛下固知之矣乃取寛防二字扁其聴事西偏之堂谋记诸石以答天宠夫理财之难尚矣先朝虽重三司使之权然所任之人皆冦凖晏殊王尧臣包拯蔡襄宋祁诸名臣熈丰以后稍用惠卿嘉问之徒讲之于内薛向吴居厚之流行之于外元祐知其弊擢李常版曹出鲜于侁将漕以捄之未几丰亨豫大之论起有魏伯刍者以胥吏之智变钞引之法求多不已遂啓侈心而召狄患南渡德音首欲痛革然赋入既狭兵费浸阔其取之于民者终不能复祖宗之旧而四总建焉蜀称赵开升润鄂三王人各极一时材臣能吏之选百余年间酒茗盐铁搜求无遗蕴矣于是用力者方以为未至更出新智以圗富强卒之无他缪巧不过笼商贾困郡县而已盖时贤所操之术非独惠卿嘉问之所不肯谈向居厚之所不敢为亦伯刍辈之所不忍尽试者也使其利归公室犹且为国聚怨况或以润其屋而肥其家乎上益厌之而擢任公等兵曰公通儒识我饥饱矣民曰公长者知我疾痛矣余来江乡耳闻目击者如此或曰方今多垒之秋财殚粟亡非手运牙筹如飞者殆不能济而王人之言雍容如彼吾子之论舒缓如此如事功何余曰汉下告缗捜粟之令罪至没入天下莫应及欲免儿寛则牛重担负争输惟恐右内史之去以寛不以严也渭上之耕木牛流马之运厥功大矣而其根本乃在于成都田十五顷桑八百株以防不以汰也行督责之政以税民深者为贤客斯之法也夸禄赐之富以文其与民争利之过桑大夫之言也或者语塞因次第其説以复公命
　　总属
　　歴代沿革绍兴十一年初置西总领官属有干办公事差遣【四川有主管文字二员】淮东淮西有分差粮料院审计司【审计司通判兼】防货务都茶塲御前封桩甲仗库大军仓大军库赡军酒库市易抵当库惠民药局湖广有给纳场【属官兼】分差粮料院【审计以属官兼】御前封桩甲仗库大军仓大军库赡军酒库四川有分差粮料院审计院【审计以属官兼】大军仓大军库拨发船运官贮药库籴买场
　　古今事实
　　佐长办工
