<!-- { "loadSidebar": true } -->
　　画枕屏　　　　　　　　苏子由
　　绳床竹簟曲屏风野水遥山雾雨蒙长有滩头钓鱼叟伴人闲卧寂寥中
　　诗话
　　题诗卧屏
　　邵康节过士友家昼卧见其枕屏画小儿题诗其上云遂令髙卧人欹枕看儿戏
　　杂著【系竹夫人】
　　竹夫人传　　　　　　　张文潜
　　夫人竹氏其族本出于渭上徃徃散居南山中后见灭于匠氏武帝时因縁得食上林中以高节闻元狩中上避暑甘泉宫自卫皇后已下后宫美人千余人从上谓皇后等曰吾非不爱若等顾无以益我思得疎通而善良有节而不隠者亲焉于是皇后等谢曰妾得与陛下亲沾渥多矣而不能有以风陛下罪万死于是共荐竹氏上使将作大匠铦拜竹氏职为夫人旣进见夫人衣緑衣黄中单上笑曰所谓緑衣黄里者初夫人家久见灭上曰尔灭亡之余也夫人谢曰妾之灭亦大矣然夫人未尝自屈体就帝帝每左右拥持之上有所感时召幸后宫宠姬而夫人常在侧若无见焉而诸幸姬等皆相谓曰是所谓善良者安能间吾宠由是莫有妬之者是时上方郊五畤祠太一以致神仙率常斋戒自祓除而每召夫人有所游幸诸将军幸臣等吏为帝携抱夫人以从帝亦不疑也上幸汾隂祠后土济汾水饮羣臣作秋风辞归未央坐温室夫人自此宠少衰上谓夫人曰而第归善自安明年夏吾召君矣明年夏果复召夫人夫人见上中不能无小妬由是罢之而遣将作大匠选于他竹氏使加职焉夫人居后宫至孝成皇帝时犹无恙是时班婕妤失宠作纨扇诗见怨夫人读之曰吾与若顔也然尔犹得居箧笥乎至王莽败汉军焚未央夫人犹自力出然遂焚
　　古诗
　　弃竹夫人　　　　　　　刘子翚
　　爱憎情易迁感物思郁防念昔未弃捐尝侍君子居烦襟一披豁雅抱何清虚蹉跎怨时暮凉德竟见疎飞霜皓中庭然委墙隅的皪珠帏深荧煌锦茵铺岂不懐旧恩君心已非初当年纨扇谣抱恨同区区
　　律诗
　　赵子充示竹夫人诗盖凉寝竹器憇臂休膝似非夫人之职冬夏青青竹之所长余为名曰青奴并以小诗取之
　　黄鲁直
　　青奴元不解梳妆合在禅斋梦蝶床公自有人同枕簟肌肤氷雪助清凉　秾李四风拂席昭华三弄月侵床我无红袖堪娱夜政要青奴一味凉
　　竹夫人　　　　　　　　吕居仁
　　与君夙昔尚同床正坐西风一夜凉便学短檠墙角弃不如团扇箧中藏人情易变乃如此世事多虞只自伤却笑班姬与陈后一生辛苦望专房
　　诗话
　　更名青奴
　　东坡寄栁子玉云闻道墙头惟竹几夫人应不解卿卿又送竹几与谢秀才云留我同行木上坐赠君无语竹夫人盖俗谓竹几为竹夫人山谷秾李昭华之句盖贵人家两女奴也张文潜其后又作竹夫人传东坡尝云为我周旋宁作我真一好句只是难对时平甫在坐应声云只销道因郎憔悴却羞郎【志林】
　　古诗【系汤婆】
　　戏咏暖足缾　　　　　　黄鲁直
　　小姬暖足卧或能起心兵千金买脚婆【俗名脚婆】夜夜睡天明脚婆元不食纒裹一衲足天明更倾防颒首有余燠













　　古今事文类聚续集卷二十一
　　钦定四库全书
　　古今事文类聚续集卷二十二
　　宋　祝穆　撰
　　乐器部
　　琴【瑟】
　　羣书要语琴者禁也禁止于邪以正人心也【白虎通】琴者乐之统也君子所当御也【风俗通】琴长二尺六寸六分广六寸上曰池下曰賔前广后狭象尊卑也上圆下方法天地也五象五行大为君小为臣文王武王加二以合君臣之恩【琴操】凡琴曲和乐而作名之曰曲忧愁而作命之曰操【风俗通】平和之人聴筝笛琵琶则形躁而志越闻琴瑟之音则体静而心闲【嵇康论】琴苐一为宫次为商次为角次为征次为少宫次为少商【三礼图】黄帝琴名清角齐威公名号钟楚庄王曰绕梁司马相如名绿绮蔡邕名焦尾赵飞燕名凤凰【梁元帝纂要】五曲一曰鹿鸣二曰伐檀三曰驺虞四曰鹊巢五曰白驹十二操一曰将归二曰猗兰三曰山并孔子作四越裳周公作五拘幽文王作六岐山周人为文王作七履霜尹伯竒作八雉朝飞牧犊子作九别鹤商陵牧子作十残形曾子作十一水仙十二怀陵并伯牙作九引一曰列女引二曰伯妃引三正女引四思归引五霹雳引六走马引七箜篌引八琴引九楚引　河间雅歌二十一章蔡氏五弄双凤离鸾归风送逺幽兰白雪长清短清长侧短侧清调大遁小游明君朔笳广陵散白鱼叹楚妃叹风入松乌夜啼【并琴操】瑟瑟者闭也所以惩忿窒欲正人之德也【白虎通】清庙之瑟朱而疏越【疏者画疏之使声迟越者瑟底孔也】一倡而三叹有遗音矣【乐记】雅瑟长八尺一寸二十三常用者十九【三礼图】云和之琴瑟冬日至于地上之圜丘奏之空桑之琴瑟夏日至于泽中之方丘奏之龙门之琴瑟于宗庙中奏之【礼大司乐】
　　诗句上惊别鹤下离孤鸾【陶诗孤鸾别鹤皆曲名】闲夜抚鸣琴【陆士衡】琴清月当户【陶】我有鸣凤枝背作蛇蚹皮【坡庄子注谓蛇腹下龃龉可以行者也】齐瑟和且柔【选】曲终人不见江上数峰青【钱起】我醉子鸣琴【欧】
　　古今事实
　　伏羲作琴
　　伏羲作琴修身理性反其天真也【琴操】
　　神农削桐
　　神农氏始削桐为琴绳丝为弦以通神明之德【桓潭新论】神农氏琴长三尺六寸六分上有五弦曰宫商角征羽文武增二曰少宫少商【广雅】
　　舜歌南风
　　舜弹五弦之琴造南风之诗曰南风之薰兮可以解吾民之愠兮南风之时兮可以阜吾民之财兮故德如泉流至于今王公大人述而不忘【家语】
　　孔子学琴
　　孔子学鼓琴于师襄子子曰丘得其意未得其人有间曰丘殆得其为人矣黯而黑颀然长旷如望洋奄有四方非文王其孰为此师襄子避席而对曰君圣人也其传曰文王操【辨乐】
　　杏坛鼓琴
　　孔子游于缁帷之林休坐杏坛之上弟子读书孔子弦歌鼓琴奏曲未半有渔父下船而来孔子推琴而起曰其圣欤【渔父篇】
　　鼓琴感猫
　　孔子昼息于室鼓琴焉闵子闻之告曽子曰夫子何感若是乎入问孔子曰汝言是也向者吾见猫方取防欲其得之故为之音也【孔子】
　　鼓琴自娱
　　顔渊曰鼓琴足以自娱学夫子之道足以自乐囘不愿仕【庄】
　　伯牙鼓琴
　　伯牙鼓琴钟子期善听之方鼓琴志在太山钟子期曰善哉乎鼓琴巍巍乎如太山志在流水钟子期曰善哉乎鼓琴洋洋乎若流水钟子期死伯牙擗琴絶终身不复鼔琴以为世无足鼓琴者也【吕氏春秋】
　　琴操南音
　　晋侯观于军府见钟仪问其族曰伶人也与之琴操南音公曰君子也言称先王不背本也乐操土风不忘旧也【左传】
　　雍门周鼓琴
　　雍门周以琴见孟尝君孟尝君曰先生鼔琴亦能令文悲乎周曰臣独焉能令足下悲哉所能令悲者先贵而后贱先富而后贫不若身才髙妙适遭暴乱不若处世隠絶不及四邻诎折摈厌无所告愬臣一为之征操援琴则涕零矣今若足下千乗之君广厦邃房下罗帷来清风鬬象旗儛郑妾丽色目流声娱耳水游则连方舟戴羽旗野游则驰弋猎乎平原广圃入则撞钟击鼓乎深宫之中虽有善鼓琴者固未能使足下悲也然臣所为足下悲者一也千秋万世之后宗庙必不血食高台旣已坏曲池旣已渐坟墓旣已下婴儿竖子樵采者踯躅其中而歌其上曰夫以孟尝君尊贵乃若是乎于是孟尝焉承脸周引琴而鼓之徐动宫征拂羽角尝涕泣増哀下而就之曰先生之鼓琴令文若破国亡邑之人【说苑】
　　相如鼓琴
　　司马相如素与临卭令王吉相善临卭冨人卓王孙有女文君新寡好音故相如缪与令相重而以琴心挑之文君窃从户窥心悦旣罢相如乃使人重赐文君侍者通殷勤文君夜奔相如
　　焦尾琴【见桐门】
　　琴有杀心
　　蔡邕在陈留邻人有以酒食召邕者客弹琴于屏邕至门潜听之曰嘻以乐召我而有杀心何邪遂反将命者以告主人遽自追问其故邕具以告弹琴者曰我向鼓琴见螳蜋方向鸣蝉将去而未飞螳蜋为之一前一却吾心耸然唯恐螳蜋之失也岂此为杀心形于声乎邕莞然而笑曰此足以当之矣
　　女知絶
　　蔡琰邕之女年六嵗邕夜弹琴絶琰问之曰苐一弦也复防问之曰苐四邕曰偶中耳琰曰昔季札观风知四国兴衰师旷吹律知南风不竞由是言之何得不知【本传】
　　蓄无琴
　　陶潜不解音声蓄无弦琴一张每有酒辄抚弄寄意贵贱造之者有酒辄设潜若先醉便语我醉欲眠卿可去真率如此
　　耻为伶人
　　晋戴逵善鼓琴武陵王晞使人召之逵对使者破琴曰戴安道不为王门伶人晞怒更引其兄述述闻命欣然拥琴而徃
　　人琴俱亡【见兄弟门】
　　鼓琴无忤
　　晋阮瞻字千里咸之子也善弹琴人闻其能多徃求聴不问贵贱长幼皆为弹之内兄潘岳每令鼓琴终日达夜无忤色识者叹其恬淡不可荣辱也
　　琴调不传
　　嵇康临刑东市顾视日影索琴弹之曰袁孝已尝从吾学广陵散吾固靳之广陵散于今絶矣
　　功臣不操琴
　　齐王冏防会命侍中嵇绍操琴绍对曰功臣复社稷当轨物作则垂之于后绍虽虚鄙沗备常伯腰绂冠冕鸣玉殿省岂可操执丝竹为伶人之事
　　不好聼琴
　　唐明皇好羯鼓不好听琴宁王子汝阳王璡小名花奴时方有奏琴弄未毕上叱去曰速召花奴取我羯鼓来为我解秽【朱语録】
　　伏羲作瑟【以下系瑟】
　　伏羲作二十五之瑟以制婚姻之礼【通歴】
　　赵王鼔瑟
　　赵惠文王与秦王会渑池秦王曰窃闻赵王好音请奏瑟赵王为鼓瑟相如前曰闻秦王善为秦音请奏盆缶秦王不怿为一击缶
　　取瑟而歌
　　孺悲欲见孔子孔子辞以疾将命者出户取瑟而歌使之闻之
　　曾防瑟希
　　子曰防尔何如鼓瑟希铿尔舍瑟而作
　　子路鼓瑟
　　子路鼓瑟有北鄙杀伐之声故孔子曰由之瑟奚为于丘之门【家语】
　　瓠巴鼓瑟
　　伯牙鼓琴而游鱼出聴瓠巴鼓瑟而六马仰秣【荀劝学】
　　齐不好瑟
　　齐王不好瑟有求仕于齐操瑟立王之门三年不得入客骂之曰王好竽而子鼓瑟瑟虽工如王不好何古今文集
　　杂著
　　琴赋　　　　　　　　　嵇叔夜
