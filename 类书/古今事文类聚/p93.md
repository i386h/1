<!-- { "loadSidebar": true } -->
　　钟繇尝与族父瑜至洛阳道遇相者曰此童有贵相然当厄于水行未十里度桥马惊堕水几死瑜以相者言中益贵繇而供给资费使得专学【本传】
　　不寿之相
　　管辂言吾额上无生骨眼中无守精鼻无梁柱脚无天根背无三甲腹无三壬皆不寿之相
　　母知其贤
　　南史王敬则母为女巫常谓人曰敬则生时胞衣紫色应得鸣鼓角人笑曰汝子得为人吹角可矣及长而两腋下生乳各长数寸梦骑五色狮子后果然
　　眇目而贵
　　章昭达少遇相者曰卿貌甚善须小亏则当富贵大同中昭达因醉堕马鬂角少伤昭达喜之相者曰未也侯景之乱昭达为流矢所中眇其一目相者见之曰卿相善矣不乆当富贵达为司空
　　天日之表
　　太宗四歳有书生见曰龙凤之姿天日之表年几壮必能济世安民
　　无贵相
　　王显与太宗皇帝有子陵之旧每掣楎为捋帽为歓帝防时常显曰王显抵老不作茧及帝登极而显谒因召其三子皆授五品显独不及谓曰卿无贵相朕非为卿惜也房龄谓曰陛下龙潜之旧何不试与之帝与之三品取紫袍金带锡之其夜卒
　　观友知儿
　　王珪始隠时与房杜善母李曰儿必贵然未知所与游者何如人试与偕来防龄等过其家李窥大惊喜曰二客公辅才汝贵不疑
　　肉不称骨
　　袁天纲传帝在九成宫令视岑文本曰学堂莹夷眉过目故文章振天下肉不称骨非寿兆也
　　伏犀贯脑
　　袁天纲见张行成马周曰马君伏犀贯脑背若有负贵騐也近世君臣相遇未有及公者然面泽赤而耳无根后骨不隆寿不长也张晩得官终位宰相
　　息必贵
　　袁天纲相窦轨伏犀贯玉枕当于益州立功名果然又相李峤曰睡则气从耳出名息必贵【芝田录】
　　乆皆得谴
　　袁天纲在洛阳与杜淹王珪韦挺游天纲谓淹曰公兰台学堂全且博将以文章显谓珪法令成天地相临不十年官五品谓挺靣如虎当以武防官然三君乆皆得谴吾且见之至武德中俱以事流隽州
　　鸢肩火色
　　岑文本谓马周鸢肩火色腾上必速恐不能乆四十八歳卒
　　日角珠庭
　　李珏举明经李绛曰日角珠庭非庸人相明经碌碌非子所宜
　　资相福艾
　　唐李勣临事选将必资相竒厐福艾者遣之人问其故答曰薄命之人不足与成功名也
　　领取宰相
　　衡岳寺有僧执役性懒而食残号懒残李泌异之一日徃见正拨火煨芋啖之取其半授泌曰勿多言领取十年宰相【甘泽謡】
　　相在怒时
　　张憬臧相魏元忠乆不答元忠怒曰穷通有命何预君耶拂衣去憬臧遽起曰君之相在怒时位必卿相也【本传】
　　相夭反贵
　　桞浑十余嵗有巫告曰儿相夭且贱为浮屠可缓死诸父欲从其言浑曰去圣教为异术不若速死学愈笃后至宰相【同上】
　　隂德纹见
　　裴晋公质状眇小有相者曰郎君若不至贵即当饿死一日游香山寺有妇人以父被罪假得玉带三犀带一以赂津要寘于栏楯忘收之而去度得而授之后见相者曰必有隂徳及物前途万里非某所知也度果位极人臣【摭言】
　　善相骨
　　唐贞元末相骨山人以无目故逢人即手扪之必知贵贱房次卿方勇于趍进率先访之及出戸时后谒者盈巷覩次卿已出迎问之曰如何答曰不足言不足言且道个杜长秀才位极人臣何必更言或有退者后杜循果带相印镇西蜀云【太平广记】
　　能识居潜【见潜龙故人门】
　　厮役皆贵
　　太宗召陈抟问以伐河东之事不答后师出果无功还华山数年再召谓帝曰河东之事今可矣遂克太原帝以其相人也遣诣南衙见真宗及门亟还问其故曰王门厮役皆将相也何必见王建储之议遂定【闻见录】
　　冀公贵相
　　王冀公钦若乡荐赴阙张仆射齐贤时为江南漕以书荐谒钱希白易公时以才名方独歩馆阁适防延一术士以考休咎不容通谒冀公局促门下因厉声诟阍人术者遥闻之谓钱曰不知何人耶若形声相称世无此贵者但恐形不副声尔愿邀之使某获见希白召之冀公单防逺人神貌踈痩复赘于颈而举止山野希白蔑视之术者竦然侧目瞻视冀公起术人稽颡兴叹曰人中之贵有此十全者钱曰中堂内便有此等宰相乎术人正色曰宰相何时无此人不作则已若作之则天下康富而君臣相得至死有庆而无吊不完者但无子而已钱曰他日将陶铸吾軰乎术者曰恐不在他日即日可得愿公无忽后希白方为翰林学士冀公已真拜【同上】
　　急流勇退
　　钱若水为举子时见陈希夷于华山希夷曰明日当再来若水如期徃见有一老僧与希夷拥地炉坐僧熟视若水乆之不语以火箸画灰作做不得三字徐曰急流中勇退人也若水辞去希夷不复留后若水登科为枢宻副使年才四十致政老僧者麻衣道者也【闻见录】
　　贵人识贵
　　曽諌议致尧性刚介少许可一日在李侍郎虗已坐上见晏元献公晏李之壻也时方为奉礼郎諌议熟视之曰晏奉礼他日贵甚但老夫耄矣不及见子为相也吕许公夷简为相日文潞公为太学博士谒许公改容礼接因语之曰太博此去十年当践其位夏英公谪守黄州时厐颍公司理参军英公曰厐司理他日富贵逺过于我既而四公皆至元宰古云贵人多识贵人信有之也
　　作樵夫拜
　　种放字明逸隠居终南山豹林谷闻希夷之风徃见之希夷先生一日令洒扫庭除曰当有嘉客至明逸作樵夫拜庭下希夷挽之而上曰君岂樵者二十年后当有显官名声闻天下明逸曰放以道义来官禄非所问也希夷笑曰人之贵贱莫不有命君骨相当尔虽晦迹山林恐竟不能安异日自知之后明逸在真庙朝以司谏赴召帝携其手登龙图阁论天下事及辞归山迁諌议大夫东封改给事中西祀改工部侍郎希夷又谓明逸曰君不娶可得中寿明逸从之至六十歳卒
　　早达晩
　　初冦莱公年十九擢进士第有善相者曰君相甚贵但及第太早恐不善终若功成早退庻免深祸君骨类卢多逊耳后果如其言【归田录】
　　耳白于面
　　欧阳尝曰少时有僧相我耳白于面名满天下唇不着齿无事得谤其言颇騐耳白于面则众所共见唇不着齿余不敢问公不知何也【仇池笔记着齿丛谈作贴齿】
　　道人现梦
　　李士寜道人蓬州人先得涂氏所藏轩辕山镜洞见逺近蔡君谟学士以道自任闻先生之名望风恶之君谟一夕梦为虎所逼有一人救之虎既去与之坐曰公贵人也但头骨不正乃以手为按之曰头骨已正矣梦觉头上痛翌日先生谒君谟谓曰夜梦颇惊惶否君谟愕然视其状乃梦中逐虎正骨者遂异之后出守闽中先生经由谒君谟因告先生乆患目疾不愈昨夜梦龙树菩萨先生即于袖中出畵本视之一如梦中所见先生乃瞠目视君谟须两目豁然明快参政张公方平两制时先生出入门下极善相时论以为公且大拜先生以诗别公云异时复与公相见正是江南二月天其后乆无爰立之说忽除知江宁先生自茅山来谒即仲春也【李壁荆公诗注】
　　众中辨贵
　　江南一节度使召相者命其妻立羣婢中令辨之相者云夫人头上有黄气羣婢皆窃视之然后云某人是又拖工火儿杂立使辨之云面上有水波者是亦用此术【杂志】
　　善听声
　　术士王生瞽而善听声丁晋公守金陵王生潜听其马蹄声曰参政月中必召拜相果如其言后真宗晏驾公充山陵使王生来京师俾听马蹄声曰有西行之兆诸子责曰尔知相公充山陵使故有是说或宻问之曰蹄西去而无回声后果罢相分司西京继贬崖州【该闻録】
　　视日不瞬
　　陈莹中尝入朝已立班上御朝差晚杲日照耀蔡京注目乆而不瞬莹中私谓同省曰此公视日不瞬真大贵人也【百家诗话】
　　兼相其后
　　韩参政亿李参政若谷王丞相随未第时同于嵩山法王寺读书有一男子自言善相曰王君宰相才也韩李二君皆当为执政王君官虽髙子孙不及韩李二君之盛后韩参政之子绛缜皆为宰相维为参政李参政之子淑领三院学士有文名两家官学至今不衰王丞相之后防矣异哉【闻见录】
　　熟睡乃相
　　苏子美谪吴门有相僧子美谒之云俟寝方可观子美一日熟睡僧掲帐视之云来得也曷吴人语甚为曷子美扣之乃曰得一州县官肯起否子美意复召用闻之不乐果复湖州长史而卒【百家诗话】
　　眼多白
　　李承之在仁宗朝官州县因邸报包拯参政或曰朝廷自此多事矣承之正色曰包公无能为今知鄞县王安石眼多白甚似王敦他日乱天下者此人也【邵氏录】古今文集
　　杂著
　　非相论　　　　　　　　荀况
　　相古之人无有也学者不道也古者有姑布子卿今之世梁有唐举相人之形状顔色而知其吉凶妖祥世俗称之古之人无有也学者不道也故相形不如论心论心不如择术形不胜心心不胜术术正而心顺之则形相虽恶而心术善无害为君子也形相虽善而心术恶无害为小人也君子之谓吉小人之谓凶故长短小大善恶形相非吉凶也古之人无有也学者不道也盖帝尧长帝舜短文王长周公短仲尼长子弓短昔者卫灵公有臣曰公孙吕身长七尺面长三尺额广三寸鼻目耳具而名动天下楚之孙叔敖期思之鄙人也突秃长左轩较之下而以楚覇叶公子髙微小短瘠行将不胜其衣然白公之乱也令尹子西司马子期皆死焉叶公子髙入据楚诛白公定楚国如反手耳仁义功名善于后世故事不揣长不揳大不权轻重亦将志乎耳长短小大美恶形相岂论也哉且徐偃王之状目可瞻乌仲尼之状面如防倛周公之状身如断菑臯陶之状色如削瓜闳夭之状面无见肤傅说之状身如植鳍伊尹之状面无须麋禹跳汤偏尧舜参牟子从者将论志意比类文学耶直将差长短辨美恶而相欺傲耶古者桀纣长巨姣美天下之杰也筋力越劲百人之敌也然身死国亡为天下大僇后世言恶则必稽焉是非容貌之患也闻见之不众议论之卑耳今世俗之乱君乡曲之儇子莫不美丽姚冶竒衣妇饰血气态度拟于女子妇人莫不愿得以为夫防女莫不愿得以为士弃其亲家而欲奔之者比肩并起然而中君羞以为臣中父羞以为子中兄羞以为弟中人羞以为友俄则束乎有司戮乎大市莫不呼天啼哭苦伤其今而后悔其始是非容貌之患也闻见之不众议论之卑耳
　　相论　　　　　　　　　曹植
　　世人固有身瘠而志立体小而名髙者于圣则否是以尧眉八彩舜目重瞳禹耳参漏文王四乳然则世亦有四乳者此则驽马一毛似骥耳又曰衞臣有公孙吕者长七尺面长三尺广三寸名震天下若此之状盖逺代而求非一世之异也使形殊于外道合其中名震天下不亦宜乎语云无忧而戚忧必及之无庆而欢乐必还之此心有先动而神有先知则色有先见也故扁鹊见桓公知其将亡申叔见巫臣知其窃妻而逃也荀子曰以为天不知人事耶则周公有风雷之灾宋景有三次之福以为知人事乎则楚昭有弗禜之应邾文无延期之报由是言之则天道之与相占可得而知不可得而无也
　　论相　　　　　　　　　杜牧
