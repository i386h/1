<!-- { "loadSidebar": true } -->
　　朝歌儒者
　　虞诩朝歌长太守马棱勉之曰君儒者当谋谟庙堂乃在朝歌耶诩曰愿寛假辔节勿令有所拘阂而已
　　道不拾遗
　　汉何并爲长陵令道不拾遗乂王涣爲河阳令道不拾遗卧不闭门民歌之曰王雅子世未有平徭役百姓喜又滕抚爲蜀令在事七年道不拾遗乂郑爲驺令张允济爲武阳令皆道不拾遗
　　风不鸣条
　　太公望爲灌坛令期年风不鸣条
　　虎皆南渡
　　刘平爲全椒长五日一听事先时多虎每爲人害平视事三日虎皆南渡
　　蝗不入境
　　杨球爲茂陵令寛和多恵以至诚接下爲民所爱比县连岁蝗灾不入茂陵境又后汉戴封平仲爲西华令蝗虫不入界时督邮随行县蝗忽大至督邮去蝗亦顿除一境竒之又晋谢夷吾爲寿张令时蝗发泰山至寿张界飞逝不集又后邓毅爲驺令勤行德化郡人得遗寳县于道求主还之春大旱驺独致大雨永平十五年蝗起泰山独驺界不入
　　期年大化
　　汉仇览爲蒲亭长劝人生业农毕乃令子弟羣居就学轻恣者役以田桑期年称大化览初到有陈元与母居母告元不孝览曰吾近观元井落整顿耕耘以时此非恶人也是教化未至耳乃亲到元家与母子饮因陈人伦孝行元卒成孝子乡邑谚曰父母何在在我庭化我鸤枭哺所生
　　期年教行
　　范寗爲余杭令期年之后教化盛行中兴以来崇化敦教未有如寗者也
　　有治县谱
　　齐傅僧绰子谈并爲山隂令父子并着竒绩世云诸傅有治县谱子孙相传不以示人
　　着谕蒙篇
　　冯元授醴泉令县民多猾爲着谕蒙篇大畧指明忠孝仁义劝学务农每乡给一卷俾其传习
　　画像劝学
　　髙彪字义方迁内黄令帝敕同僚祖于上东门诏东观画彪像以劝学者
　　开仓活饥
　　汉苏章安帝时爲武原令岁饥辄开仓活三百戸
　　叩头反风
　　刘昆除江陵令时县连年火灾昆向火叩头多能降雨止风诏问昆曰在江陵反风行何德政而致是事昆对曰偶然耳帝曰此乃长者之言也
　　暴身祈雨
　　祝良爲洛阳令时旱暴身阶前甘雨滂注又戴封爲西华令大旱祈雨将欲焚躯俄而雨至
　　郎官出宰
　　馆陶公主爲子求郎不许而赐钱十万谓羣臣曰郎官上应列宿出宰百里【后汉帝纪】
　　太傅封侯
　　卓茂爲密令视人如子人不忍欺教化盛行道不拾遗蝗不入界光武即位先访求茂爲太傅封褒德侯
　　受肉怀恩
　　卓茂人有言亭长受其米肉遗者茂问吏求否人曰自往遗之茂曰邻里尚相馈遗况吏乎吏不当承威取之耳姑归念之人纳其训吏怀其恩
　　借牛慙悔
　　鲁恭爲中牟令亭长从人借牛不还牛主讼之恭勒归牛再三不从叹曰是教也不行欲解印去涕泣留之亭长慙悔乃诣狱
　　上书愿试
　　冯野王以父任爲中庶子年十八上书愿试守长安令
　　单步之官
　　崔林除傿令清贫单歩之官
　　狱无繋囚
　　刘平字子公爲全椒长政有恩恵人或增赋或减年从役刺史亷其实每行部狱无繋囚也又孙谦爲钱塘令御烦以简狱无繋囚
　　米不侵枉
　　王涣爲洛阳令病卒防而归过所农人设祭于路曰常时持米至洛阳爲卒司所抄自王君来不见侵枉
　　爲一州首
　　蜀吕义爲绵竹令乃心隐恤百姓称之爲一州诸城之首
　　非百里才
　　厐统字士元守耒阳令在县不治鲁肃遗先主书曰厐士元非百里才使之处治中别驾方始展其骥足又蒋琬字公琰除广祁长众事不治常沉醉先主怒诸葛亮曰公琰社稷之器非百里之才先主乃重之
　　庭水投书
　　孔翊爲洛阳令置水庭前得嘱托书皆投水中一无所发【鲁国先贤传】
　　铁船渡海
　　闽贾郁性峭直不容人吏文过爲仙游县令及受代有一吏酣酒郁怒曰吾当再典此邑以惩此辈吏扬言公欲再作县令犹造铁船渡海也郁闻之不言后复典旧邑时醉吏爲库吏盗官钱数万下狱具状郁批榜尾曰窃铜镪以润家非因鼔铸造铁船而渡海不假鑪锤因决杖徒之未几移治福清召爲御史中丞【九国志】
　　寿春留犊
　　魏时苗爲寿春令始之官防牛生一犊及去谓主簿曰令来时本无此犊是淮南所生也遂留淮南
　　莱芜生鱼
　　范丹字史云威帝时爲莱芜长歌之曰甑中生尘范史云釜中生鱼范莱芜
　　胡绍干饭
　　胡绍爲河内怀令三日一视事十日一官仓受俸米于阁内作干饭食之
　　虞诩利器
　　虞诩字升卿爲朝歌长曰不遇盘根错节何以别利器乎
　　教吏自励
　　魏髙柔爲官城长县中奸吏引去柔教曰昔丙吉吏有非者容之此诸吏于吾未尝有失安得去皆自励也
　　刑人以义
　　钟离意字子阿拜瑕丘令有吏行盗意不忍行刑罢其职放归其父曰有道以义刑人乃令子自饮药死
　　好发奸伏
　　黄晶爲宛陵令严毅好发奸伏有盗车盖者晶不言密令人至贼家掩取之悉收一家杀之百姓战惧咸称其明
　　覆按奸宄
　　刘陶字子竒除顺阳长覆按奸宄所发若神吏民歌之曰悒然不乐思我刘君何时复来安此下民
　　正身励节
　　梁何逹自武昌太守除名后起爲武康令正身励节髙祖闻其能擢爲卢城太守自县令拜爲畿大郡近代未有之
　　绥徳抚仁
　　袁绍问陈元方曰卿家君在太丘逺近称之何所履行元方曰强者绥之以德弱者抚之以仁
　　单车就路【见力行清洁注】
　　攀车拒轮
　　刘寛除平陵令训人以礼满去百姓攀车拒轮充塞道路
　　清谈政理
　　王衍字夷甫爲元城令终日清谈县政亦理
　　垂事理
　　顾凯之爲山隂令邑三百戸凯之御繁以约昼日垂门堦闭寂自宋世爲山隂务简而事理莫能尚也
　　伏腊放囚
　　虞廷洛阳令每至岁时伏腊辄休遣囚徒还家并感恩徳如期而至
　　新岁开狱
　　曹摅除临淄令有重囚陷大辟岁暮摅行狱问有何亲戚答曰有父母乃慨然曰新岁人情所重岂不愿暂见家当如期还狱否众泣曰若得暂归死且无恨摅于是开狱出之至期相率而还【臧荣绪晋书】
　　代民挽繂
　　唐何易于爲益昌令县距州四十里刺史崔朴尝乗春与宾属泛舟出益昌旁索民挽繂易于身引舟朴惊问状易于曰方春百姓耕且蚕惟令不事可任其劳朴愧与宾客疾驱去
　　代输租赋
　　何易于督赋役不忍逼下户或以俸代输租
　　纳印弃官
　　陶潜事见前植栁注
　　脱帻投地
　　齐卞延之弱冠爲上虞令有刚气会稽太守孟凯以令长裁之愤不能容脱帻投地拂衣而去
　　画形配食
　　晋陆云字士龙爲浚仪令有异政及去官民思之画形配食
　　神父配社
　　宋登爲汝隂令号曰神父及卒人家配社祀之
　　凤集其境
　　荀藐字公然除太原榆次令爲政以徳而民怀之时有凤凰集其境晋武帝下诏褒美云就之如日月敬之如神明爱之如父母乐之如时雨【荀氏家传】
　　鸾降庭木
　　杨仲昌爲孝义令鸾降庭木
　　乌鹊拥车
　　李元綋开元初爲好畤令大有政声迁闰州司马发离百里士民号泣遮路鸟鹊之类飞拥行车有诏褒美之【开元遗事】
　　穷猿奔林
　　殷扬州谓李克曰君能屈志百里不答曰穷猿奔林岂能择木遂就郯阳令
　　猛兽渡江
　　庾黔娄爲编令治有异绩先时县多猛兽皆渡江去
　　发摘如神
　　晋李棻成都令发奸摘伏所在如神又宋顾宪之爲建康令发摘奸伏号曰神明
　　政绩有声
　　丘仲孚爲山隂令甚有声称百姓謡曰二傅沈刘不如一丘盖傅琰父子沈宪刘元明相继宰山隂并有政绩而仲孚尤过之
　　毋挠其清
　　蒋钦绪子沇乾元中歴陆浑盭厔咸阳高陵四令美政流行长老纪焉郭子仪军出县敕麾下曰蒋令贤令也供亿当有素士得蔬饭足矣毋挠其清
　　咸归其清
　　高玩子伯珍除曲阳令朝野咸归其清
　　豪右挫气
　　司马隽补洛阳令豪右挫气京师号曰卧虎【钟玩良吏传】
　　贵戚敛手
　　祝良爲洛阳令贵戚敛手桴鼓稀鸣【楚国先贤传】
　　豪右侧目
　　李昌爲马昌宰未下车人惧之既下车人悦之恵如春风三月大化豪右侧目
　　豪右敛手
　　徐字圣通爲汝隂令县大姓兼并到官诛鉏奸桀豪右敛手商旅露宿道不拾遗童歌之曰徐圣通政无双平刑罚奸宄空
　　户口十倍
　　新都令第五访三年之间户口十倍不其令童恢牢狱连年无囚流人二万余户呪虎伏罪
　　令政第一
　　刘元明爲山隂令政爲天下第一傅翽爲代元明曰作县令惟日饭一升莫饮酒此第一策
　　诏留增秩
　　焦延寿补小黄令以伺先知奸邪盗不得发爱养吏民化行郡中举最当迁三老官属上书留之诏增秩
　　呼至访术
　　隋苏威荐房恭懿授新丰令政爲三辅之最上呼至榻前访以理人之术
　　閤诏征茶
　　唐何易于盐鐡官搉取茶利诏下所在毋敢隐易于曰益昌人不征茶且不可活矧厚赋毒之乎命吏閤诏吏曰天子诏何敢拒吏坐死公得免窜邪对曰吾敢爱一身移暴于民乎亦不使罪尔曹即日焚之观察使素贤之不劾
　　教民种桑
　　沈瑀爲建徳令教民一丁种桑十五株柿四株及梨栗女丁半之顷之成林矣
　　鬼神破胆
　　李果爲洛阳令严毅公正吏民畏之有刘兼者过其境夜闻户内语声曰古今正人李令是也见其行事令人破胆我辈可爲他县血食兼开户视之无物乃鬼神也
　　桴鼓不鸣
　　董宣爲洛阳令搏撃豪强桴鼔不鸣号卧虎
　　立碑颂德
　　唐房彦谦爲长葛令甚有惠化百姓号爲慈父超授郜州司马百姓思之立碑颂徳
　　刻石纪惠
　　刘晏爲温令有恵利可纪民皆刻石以传
　　玺书奬饬
　　宗时采访使回以陆浑及诸道二十六县孝详等政常循良帝皆降玺书奬饬明年县令数十辞赴职帝自制令长新诫以谕之仍于朝堂赐宴以遣之其爱民遣吏如此也【晏公类要】
　　玺书褒励
　　杨元琰补平棘令课第一御史府表其政玺书褒励
　　褒称赐衣
　　王正雅爲万年令穆宗时京兆号难理正雅抑强扶弱政甚有声防栁公绰爲京兆尹上前褒称穆宗命以绯衣银章就县试之【职林】
　　召对赐衣
　　唐正元间上召京兆府诸县令对于延英殿访以人之疾苦且慰谕之各赐衣一袭
　　诏居第一
　　开元初韦济调鄄城令既众谢有诏问所以安人者对凡二百人惟济居第一不能对者免官
　　召迁大县
　　梁武帝每选良吏务简亷平皆召对于前亲勉政道着令小县有能迁爲大县令大县有能迁爲二千石爲吏者往往承风斯亦近代奬劝之方也
　　永丰威惠
　　栁浑守永丰令公于是用重典以威奸暴铺太和以惠鳏寡驱除物害消去人隐吏无招权干没之患政无犯令厐茸之蠧宰制聼断渐于讼息耕夫复于封疆商旅徧于闗市既庶而富廉耻具焉既富而教庠序列焉里闾大变克有能称遂表爲洪州丰城令到职如永丰而加仁厚焉
　　江东政绩
　　岑羲字伯华爲金坛令弟仲翔爲长州令仲林爲溧水令皆有治绩宰相宗楚客语本道巡察御史毋遗江东三岑
　　矜恤孤羸
　　汉周泽爲渑池令奉公克己矜恤孤羸
　　感悟子母
