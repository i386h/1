<!-- { "loadSidebar": true } -->
　　羣书要语淮夷蠙珠暨鱼【禹贡】渊生珠而崖不枯【劝学】藏珠于渊【天地】水圎折者有珠【淮地形训】握灵蛇之珠【曺子建书】明月之珠夜光之璧以闇投人则人莫不按劔相盻【邹阳谏书】以隋侯之珠弹千仭之雀世必笑之何也所用重所要轻也【孙子】泉室潜织而卷绡渊客慷慨而泣珠【吴都赋】蚌蛤珠胎与月亏全【吴都赋】鲸鲵目即明月珠故死不见有日精【裴氏广州记】贝海介虫也古者货贝而寳至周而有泉到秦废贝行泉【说文】贝居陆淼在水蜬【音含】大者【音沉】小者鰿【音积今之纡贝亦有紫色者出日南】贝胎贝【黒色者】余蚳【音治】黄白文【黄质白文】余泉白黄文【白质黄文也诗成是贝锦则紫贝也紫贝以紫为质黒为文防也】蚆【葩】傅而頯【匡轨反中广两头鋭】【困】大而俭贵小而惰【惰狭而长并尔雅】鱼鳞屋兮龙堂紫贝阙兮朱宫【楚辞】
　　诗句婆娑海水南弄明月珠【韩】越客采明珠提携出南隅清辉照海月美价倾鸿都【李】
　　古今事实
　　遗珠赤水
　　黄帝游乎赤水之北登于昆仑之丘遗其珠使智索之而弗得使离朱索之而弗得也使吃诟索之而不得乃使象罔象罔得之黄帝曰异哉象罔乃可以得之乎【荘子】
　　有珠径寸
　　魏文侯曰寡人有径寸之珠照车前后十二乗者十枚
　　蛇珠报恩
　　隋侯行见大蛇伤救而治之其后蛇衔珠以报之径盈寸纯白而夜光可以烛百里故歴世称焉【搜神记】
　　鹤珠报恩
　　有鹤为弋人所射穷而归哙参参牧养疗治疮愈而放之后鹤夜到门外参执烛视之鹤雌雄防至各衔明珠以报参焉【搜神记】
　　取骊龙珠
　　河上翁家贫持纬萧而食者其子没川得千金之珠谓其子取石来锻之曰夫珠必在骊龙颔下子遭其睡也使其寤子当为虀粉尚奚珠之有哉
　　鲛人泣珠
　　鲛人水底居也俗传从水中出曽寄寓人家积日卖绡绡者竹孚俞也鲛人临去从主人索器泣而出珠满盘以与主人【博物志】南海之外有鲛人水居如鱼不废缉绩其人能泣珠【搜神记】
　　买柜还珠
　　楚人卖珠于郑为木兰之柜熏以桂椒缀以珠玉饰以瑰玉缉以翡翠郑人买其柜还其珠可谓善买柜不可谓善鬻珠也【韩子】
　　女解珠佩【见江门】
　　鱼珠报恩
　　昆明池昔有人钓鱼纶絶而去遂通梦于汉武帝求去钩帝明日戱于池见大鱼衔索帝曰岂梦所见耶取而放之间三日池边得明珠一双帝曰岂非鱼之报耶【三秦记】
　　合浦还珠
　　孟尝为合浦太守郡境旧采珠以易米食先时二千石贪秽使民采珠积以自入珠忽失去合浦无珠饿死者盈路孟尝行化一年之间去珠复还　合浦民善防采珠民年十余嵗便教入水官禁民采珠巧盗者蹲水底剖蚌得好珠吞而出【博物志】
　　悬珠四壁
　　郭况家富悬明珠于四壁昼视如星夜视如日
　　老蚌出珠
　　后魏陆子彰子防少机悟为邢邵所赏邵尝谓子彰曰不意卿老蚌出明珠
　　沧海遗珠
　　狄仁杰调汴州参军阎立本异其才曰君可谓沧海遗珠矣
　　嫌满头白
　　庆厯中广州有蕃商死珍珠没官上命取珠出禁中钱易之以赐张贵妃时禁中同列因是有于上前乞旨和买縁此京师珠价腾踊上颇知之一日上于别殿赏牡丹妃嫔毕集贵妃最后至乃以前日珍珠为首饰以夸同辇至上前上望见以袖掩面曰满头白纷纷地更没些忌讳妃慙赧起易之乃大恱自是禁中更不戴珍珠价大减【鸣道集】
　　以珠撒殿
　　熈寜中珠辇国使人入贡乞依本国撒殿诏从之使人以金盘贮珠跪捧于殿槛之间以金莲花酌珠向御座撒之谓之撒殿乃其国至敬之礼也朝退有司扫殿得珠十余两分赐【笔谈】
　　独不买估珠
　　唐质肃公【介】谪潭州一巨商私藏蚌胎为关吏所捜太守以下轻其估悉自售焉分珠事发奏方入仁宗谓近侍曰唐介必不肯买案具奏覆覧之果然【湘山野録】
　　献大贝【系贝】
　　鲁僖公时淮夷献大贝南金【鲁颂】
　　古今文集
　　杂著
　　珠赋　　　　　　　　　崔伯易
　　髙邮西北有湖名甓社近嵗夜见大珠其光属天尝问诸渔者言或遇于他湖中有窃谋之者则风輙引船而去终莫能至赋曰
　　铄髙邮之经治裂州之故部有湖旁将三十所大或万顷小亦千畆穹山大野谿谷郊薮昼夜走险越千里而来赴者莽不知其几千百处压东南之湠漫势胶轕而无涯溉灌乎民田漕引乎国家间乃省贡书考圗编所陈者特盘飡之防固不闻有把握之贵为当世之所传发咏乎川珍翶翔乎水邉爰有芦人渔子相语而来前曰先生之念者货也若夫川泽之精瑰则不然不寳于人独寳于天今此有夜光之珠产于深渊其始也天和景晴湖波夜平烟冉冉以四收万籁息而无声则是珠也凛气将之若海月之升含彩吐曜周隅皆明呀绀石而为宫被緑苔以重缨挹奔星之光芒吸沆瀣之精英木散景兮扶踈草露实兮红青林鸟惊而移枝羣犬愕兮争鸣于是卭人徐呼上流俱起抚鸿罿以先趋领罾笱之已试连徽挺杈洒纲持绁嗟虽鉴其眉睫疑未晓其机噐方诡置之渐张果造形而已逝而况伏见靡时倐彼倐此与蛟龙之为朋曽风雨而作卫彼能三足而在籞鼈九肋而充馈汉蛟蚱之青骨郑鼋羮之异味勍牛恱水而黄夺泽马玩绳而足踬犀狎偶而解角翠因媒而折趐江使被执于行役巨鱼为腊于贪饵文贝瑇瑁出祸其肠腹金华玉英坐穷于淘缒□蜃胎寒熠燿自喜忲絶意于遐引适足杀其躯而已矣是故数者我固谓之货也能不为珠之笑耶予曰呜呼噫嘻信子言也既明且哲则大雅君子者邪不常所居择利害而去就者邪用以晦明知在己者邪色斯举矣学孔子之徒者耶薄泥涂而不辱不耻下贱者耶川不涸岸不枯有徳乡里者耶久而不闻其遯世者耶既而复曰呜呼噫嘻照魏王之乗耶烛隋侯之室耶谓上币耶饰冠冕而佩耶客有闻者亦矍然而兴曰呜呼噫嘻吾闻诸石室之书曰王者得之长有天下四夷賔服然则得之者或非其心独王者之心耶
　　瑇瑁似
　　瑇瑁形似状皆甲十三片黒白斑纹间错边栏缺齧如锯无足而有四鬛前长后短以鬛棹水而行鬛与首斑纹如甲老者甲厚而黒白分明少者甲薄而花字糢糊世传鞭血成斑妄也【诸蕃志】

　　古今事文类聚续集卷二十五
　　钦定四库全书
　　古今事文类聚续集卷二十六
　　宋　祝穆　撰
　　珍寳部
　　玉【璧　琉璃】
　　羣书要语瑳玉色鲜白也莹玉色也瑛玉光也琼赤玉也璿瑾瑜美玉也【逸论语】玉书云有山文有水苍文白如截肪【音方脂在腰曰肪】黒譬纯漆赤若鸡冠黄如蒸栗【魏文帝与钟繇书】周有砭阨宋有结緑梁有悬黎楚有和璞晋有垂棘【六帖】或问玉符曰赤如鸡冠黄如蒸栗白如截肪黒如纯漆玉之符也【王琼玉部论】子贡曰敢问君子贵玉而贱碈者何也孔子曰非为碈多而玉寡也昔者君子比徳于玉焉温润而泽仁也缜宻以栗智也亷而不刿义也垂之如坠礼也叩之其声清越以长其终绌然乐也瑕不掩瑜瑜不揜瑕忠也孚尹旁达信也【孚读为浮尹读如竹箭有筠浮筠曳玉采色也采色旁达不有隠匿似信】气如白虹天也精神见于山川地也圭璋特达徳也天下莫不贵者道也诗云言念君子温其如玉故君子贵之也【礼记】玉在山而木润川生珠而崖不枯珠者隂中之阳也故胜水玉者阳中之隂也故胜木【大戴礼】白圭之玷尚可磨也【诗】玉毁于椟中【论语】良玉度尺虽有千仭之土不能掩其光良玉度寸虽有百仭之水不能掩其辉【韩诗外传】水圎折者有珠方折者有玉【淮南子】昆山之傍以玉璞抵乌鹊【塩铁论】价越万金贵重连城【魏文帝玉玦论】人人自谓握灵蛇之珠家家皆谓抱荆山之玉【曹植与杨徳祖书】石蕴玉而山辉水懐珠而川媚【陆机赋】璧方中圎外曰璧璧之为言积也内方象地外圎象天【白虎通】璧大六寸谓之瑄肉倍好谓之璧好倍肉谓之瑗肉好若一谓之环【尔雅】子执糓璧男执蒲璧以苍璧礼天【礼记】琉璃琉璃火齐珠也【韵集】大秦国出赤白黒黄青緑绀缥红紫十种琉璃【魏略】琉璃本质是石欲作噐以自然灰治之自然灰状如黄灰生南海亦可浣衣用之不须淋但投之水中滑如苔石【诸蕃志】
　　诗句玉水记方流【选】焚寳真爱寳碎玉未忘玉【坡】未试中湌玉法明朝且入蓝田山【杜】璧黄琮白璧天不惜但恐贪夫死懐璧【坡】
　　古今事实
　　赤刀切玉
　　周穆王征西戎西戎献昆吾之劔赤刀切玉如切泥【列子】
　　钓得玉璜
　　文王至磻溪吕尚钓玉趍称曰望公七年今见玉景荅曰望钓得玉璜刻曰姬受命吕佐检【尚书中候】
　　善价沽玉
　　子贡曰有美玉于斯韫椟而藏诸求善价而沽诸子曰沽之哉沽之哉我待贾者也
　　得玉能辨
　　魏田父有耕于野者得玉径尺不知其玉也以告邻人曰此怪石也畜之弗利其家田父虽疑犹豫以归置于庑下其玉明照一室大怖遽而弃之于逺野邻人取之以献魏王魏王召玉工相之玉工望之再拜贺曰大王得天下之寳臣所未尝见王问其价玉工曰此无价以当之五城之都仅可一观魏王赐献玉者千金长食上大夫之禄【尹文子】
　　以不贪为寳
　　宋人或得玉献诸子罕子罕弗受献玉者曰以示玉人玉人以为寳也故敢献之子罕曰我以不贪为寳尔以玉为寳若以与我皆防寳也不若人有其寳稽首而告曰小人懐璧不可以越乡纳此以请死也子罕寘诸其里使玉人为之攻之冨而后使复其所【襄十五】
　　以燕石为寳
　　宋之愚人得燕石于梧台之侧藏之以为大寳革匮十重巾十袭视之者皆掩口卢胡而笑
　　以防腊为璞【见投贽门】
　　卞和献玉
　　卞和者楚野民得玉献懐王使乐正子占之言石王以为欺谩斩其一足懐王死子平王立和复献之平王又以为欺斩其一足平王死子立为荆王和复欲献之恐复见害乃抱其玉而哭昼夜不止涕尽续之以血荆王遣问之于是和随使献玉王使剖之中果有玉乃封和为陵阳侯卞和辞不就而去
　　宋人刻楮
　　宋人有为其君以玉为楮叶者三年而成遂以巧食宋国【列子】
　　撞碎玉斗
　　亚父撞碎汉王所献玉斗
　　懐璧其罪【以下系璧】
　　初虞叔有玉虞公求旃弗献既而悔曰周谚有之匹夫无罪懐璧其罪吾焉用此其以贾害也乃献之【左传】
　　垂棘之璧
　　晋荀息请以垂棘之璧假道于虞以伐虢
　　当璧而拜【见太子门】
　　亡璧见疑
　　张仪尝从楚相饮已而楚相亡璧门下意仪掠笞不服仪谓妻曰视吾舌存否妻曰存曰足矣【详见报仇门】
　　赐璧一防
　　虞卿蹑屩担簦一见赵王赐白璧一防黄金百镒
　　全璧归赵
