<!-- { "loadSidebar": true } -->
　　白头病叟泣且言禄山未乱入梨园能弹琵琶和法曲多在华清随至尊是时天下太平乆年年十月坐朝元千官起居环佩合万国会同车马奔金钿照耀石瓮寺兰麝薫煮温汤源贵妃宛转侍君侧体弱不胜珠翠繁冬雪飘飘锦袍暖春风荡漾霓裳翻欢娱未足燕冦至弓劲马肥胡语喧土人迁避夷狄鼎湖龙去哭轩辕从此漂沦到南土万人死尽一身存秋风江上浪无限暮舟中酒一樽涸鱼乆失风波势枯草曾霑雨露恩我自秦来君莫问骊山渭水如荒村新丰树老笼明月长生殿暗鎻黄昏红叶纷纷盖欹瓦緑苔重重封壊垣惟有官中作宫使每年寒食一开门




　　古今事文类聚别集卷十五
<子部,类书类,古今事文类聚>
　　钦定四库全书
　　古今事文类聚别集卷十六
　　宋　祝穆　撰
　　性行部
　　徳量【坚忍急】
　　羣书要语九二包荒用冯河不遐遗【泰卦】谚曰川泽纳汚山薮藏疾瑾瑜匿瑖国君含垢天之道也【左宣十五】临大事决大议垂绅搢笏不动声色而措天下于泰山之安【坡文】坚忍小不忍则乱大谋【语】必有忍其乃有济【君陈】一慙不忍而终身慙乎【左】诗句容民宇量恢【曽】试观驰骋人意气宇宙窄【荆公】全徳在包荒【苏】荡志隘八荒【苏】恃外可摧折藏中难测量【欧】坚忍无人明此心忍垢待濯盥
　　古今事实
　　絶缨不问【见酣饮门】
　　木强少文
　　周勃为人木强敦厚高帝以为可属大事不好文学毎召诸生説事东向坐责之趣为我语其椎钝少文如此
　　吐茵不问
　　丙吉为丞相有驭吏嗜酒尝从吉出醉呕吐丞相车茵中吉亦不以醉饱之失去士
　　小便不问
　　张安世为光禄勲郎有醉小便殿上主事白行法安世曰何以知不反水浆耶如何以小过成罪其隠人过失皆类此
　　翻不问
　　刘寛夫人欲试寛令恚当朝防装严已讫使婢奉肉羮翻汚其服寛遽收之神色不异乃徐曰烂汝手其恢度如此
　　破敌围棊【见棊门】
　　浮海不惧【见风涛门】
　　谋害不惧
　　桓温入赴山陵止新亭大陈兵衞将移晋室呼谢安及王坦之欲于坐害之安从容就席坐定谓曰安闻诸侯有道守在四邻眀公何须壁后置人耶温笑曰正自不能不尔遂笑语移日
　　杖轻不问
　　桓公在荆州耻以威刑肃物令史受杖止从朱衣上过或曰向见令史受杖上捎云根下拂地足意讥不着公曰我犹患其重
　　腹可容人【见腹门】
　　不见喜愠
　　卫玠尝以人有不及可以情恕非意相干可以理遣故终身不见其喜愠之容
　　赐死围棋
　　宋眀帝临崩虑王景文以后族必擅朝权有异图诏赐之死敇至景文方与客围棋叩函观之复置局下神色不变方与客争刼竟局敛子纳奁毕徐曰奉勅见赐以死方以勅示客饮药而卒其镇静如此
　　盗米不问【见米门】
　　取马秋金
　　唐杨行宻善抚士卒尝早出从者断马秋取金行宻知而不问人服其度量
　　兵至不走
　　唐李石为相中人自邉还走马入金光门道路妄言兵至京师讙走尘起百官或袜而骑宰相郑覃将出石曰事未可知冝坐须其定宰相走则乱矣闾里羣无頼望南闗隂持兵俟变金吾陈君赏立望仙门中使趋阖门君赏又不从日入而退是时微石镇静君赏有谋几乱
　　失印不问【见印门】
　　单骑见虏
　　仆固懐恩诱吐蕃等南下急召郭子仪屯泾阳囬纥曰谓令公死矣公若诚存安得而见之子仪将出诸将请无徃子仪曰虏骑数十倍之众今力诚不敌至諴感神况虏乎诸将选鐡骑五百子仪曰适足以为害也即传呼曰令公来虏初疑持满注矢以待子仪以数十骑徐出免胄而劳之回纥皆舍兵下马齐拜曰果吾父也子仪召其首领各饮之酒与之罗绮欢言如初乃遣首领入朝
　　迟更销变
　　泾州王童之谋作乱期以辛酉旦警严而发前夕有告之者叚秀实阳召掌漏者怒之以其失节令每更来白輙延之数刻遂四更而曙童之不果发
　　奴盗银杯
　　桞公权尝着杯盂一笥縢缄如故而噐皆亡奴妄言叵测公权笑曰银杯羽化矣
　　诈跌寳噐
　　吕文靖公生四子公弼公着公奭公孺皆少时文靖与夫人语四儿他日皆系金带但未知谁作相吾将验之他日四子居外夫人使小鬟擎四寳噐贮茶而徃教令至门故跌而碎之三子皆失声或走归告夫人者独公着凝然不动文靖谓夫人曰此子必作相至元祐中果大拜
　　误碎玉杯
　　韩魏公知北都有献二玉杯公答以百金乃开宴召贵客特设一桌置杯其上将酌酒徧劝坐客俄为吏误触台倒玉杯俱碎坐皆失色吏伏地待罪公神色不动曰物破亦自有时汝误也非故也何罪之有
　　偷儿求首
　　韩魏公镇相州因祀宣尼斋夜宿省偷儿入室挺刃曰不能即济求济于公公曰几上噐具可直百千尽以与汝偷儿曰愿得公首公即引颈偷儿稽颡曰以公徳量过人故来试公几上之物已荷公赐愿无泄也公曰诺终不以语人其后为盗者以他事坐罪当死于市中备言其事曰虑吾死后公之遗徳不传于世也【遯斋闲览】
　　刺客取金带
　　康定间元昊防边韩魏公领四路招讨驻延安忽夜有人携匕首至卧内遽褰帷帐魏公起坐问谁何曰某来杀諌议又问曰谁遣汝来曰张相公遣某来葢是时张元夏国正用事也魏公复就枕曰汝携余首去其人曰某不忍愿得諌议金带足矣遂取带而出眀日魏公亦不治此事俄有守陴卒报城橹上得金带乃纳之时范公纯祐亦在延安谓魏公曰不治此事为得体葢行之则沮国威今乃受其带是堕贼计中矣魏公握其手再三叹服曰非琦所及【麈史】
　　执烛燎须
　　韩魏公帅定武时夜作书令一侍兵执烛于旁侍兵他顾烛燃公须遽以袖麾之而作书如故少顷囬视己易其人公恐主吏鞭之亟呼曰勿易之渠方觧持烛矣军中感服【记闻】
　　黒白不分
　　韩魏公惟务容小人善恶黒白不太分故小人忌之亦少如范冨尹常欲分君子小人故小人忌怨日至【程遗文】
　　军中饮博
　　防凖在澶渊每夕与杨亿饮博歌讴谐谑欢呼常逹旦或就寝其鼻息如雷上使人视之喜曰得渠如此吾复何忧【言行録】
　　拜勅复饮
　　防莱公之贬雷州也丁谓遣中使赍勅徃授之公方与郡官饮上下皆惶恐公神色自若使人谓中使曰朝廷若赐凖死愿见此勅公乃从録事借緑衫着之拜受于庭升阶复饮至暮而罢【记闻】
　　仓卒应变
　　张乖崖守成都兵火之余人懐反侧一日合军旅大阅始出众遂嵩呼者三乖崖亦下马东北望而三呼复揽辔行众不敢讙【麈史】
　　息从卒喧【见饮燕门】
　　毁语佯不闻
　　吕防正不喜记人过初政事入朝堂有朝士于帘内指之曰是小子亦参政耶正佯为不闻而过其同列怒之令诘其官位姓名正遽止之罢朝同列犹不能平悔不穷问正曰若一知其姓名则终身不复忘不如毋知也不问之何损时皆服其量【洓水记】
　　呼名不问
　　富文忠公少时尝有诟之者文忠公闻如不闻或以告之文忠曰恐指他人曰明呼公名文忠曰天下固有同名姓者竟置不问
　　辱以激志【以下系坚忍】
　　张仪谒苏秦秦戒门下不为通又不得去数日已而见之坐于堂下赐仆妾食曰张仪天下之贤士恐其乐小利故召辱之以激其志
　　穷困忍辱
　　苏秦穷困归兄嫂姊妹妻皆之不为下机秦乃闭室读周书阴符后合六国从约相六国车骑辎重拟于王者
　　廉蔺相避
　　贾冦相避【并见同列和门】
　　佯死厠中
　　魏齐笞击范雎折胁折齿雎佯死卷以箦置厠中使醉者皆溺之
　　俛出跨下
　　汉韩信淮阴人淮阴少年侮信曰虽长大好带刀剑怯耳遂辱之曰能死刺我不能出跨下信熟视俛出跨下一市皆笑信以为怯
　　圯下取履
　　张良亡匿尝从容逰下邳圯上有一老父衣褐至良所直堕其履圯下顾谓良曰孺子下取履良愕然欲欧之为其老乃强忍下取履因跪进父以足受之曰孺子可教矣
　　弩不为鼷发
　　魏杜袭为丞相长史太袓以将军许攸拥部曲有慢言欲伐之袭曰千钧之弩不为鼷防发机万石之钟不以莛撞起音区区许攸何足劳神武太祖曰善
　　为忍须臾【见谒见门】
　　笑待攘臂
　　刘伶尝醉与俗人相忤其人攘臂奋拳而徃伶曰鸡肋不足以当尊拳其人笑而止
　　唾面自干
　　娄师徳温恭谨慎未尝与人有毫髪之隙弟授代州刺史戒曰吾甚忧汝与人相竞弟曰人唾面亦自拭之而去师徳曰只此不了凡人唾汝而其人怒也拭之是逆其心何不待其自干
　　杖吏无忤
　　苏少保颂知州日吕温卿出使杖孔目官以下四十余人公怡然一听所为【孙公谈圃】
　　三斗醋
　　范质尝谓同列曰人能鼻吸三斗醇醋即可为宰相矣【沂公笔録】
　　佩韦自缓【见佩门以下系褊急】
　　自投炉炭
　　邾子在门台临廷阍以缾水沃廷邾子望见之怒阍曰夷射姑旋焉命执之弗得滋怒自投于牀废于炉炭烂遂卒庄公辩急而好洁故至是【左定三】
　　举樏掷面【见面门】
　　屐碎鸡子
　　晋王述字懐祖性急常食鸡子以筯刺之不得便大怒掷地鸡子圆转不止便下床以屐踏之又不得瞠掇内口中齧破吐之既跻重位每以柔克为用谢奕性麤尝忿述极骂之述无所应面壁而已居半日奕去始复坐人以此称之
　　轻犯雅俗
　　邓艾性刚急轻犯雅俗【不能恊同朋类】啧有烦言【左传注啧至也烦言忿争也】
　　输棊投局【见棊门】
　　蜂螫捣液
　　皇甫湜性急尝为蜂螫指购小儿敛蜂捣取其液
　　啮臂血流
　　皇甫湜一日命其子録诗一字误诟跃呼杖未至啮其臂血流
　　怒蝇弃笔【见蝇门】
　　胡孙
　　杨仲嗣躁率魏光乘目为热熬上胡孙【朝野佥载】
　　古今文集
　　杂著
　　量有大小
　　问人于议论多欲直已无含容之气是气不平否曰固是气不平亦是量狭人量随识长亦有人识高而量不长者是识实未至也大凡别事人都强得惟识量不可强今人有斗筲之量有釜斛之量有钟鼎之量有江河之量江河之量亦大矣然有涯有岸亦有时而满惟天地之量则无满故圣人者天地之为量也圣人之量道也常人之有量者天资也天资有量须有限大抵六尺之躯力量只如此虽欲不满不可得也如邓艾位三公年七十处得甚好及因下蜀有功便动了谢安闻谢破苻坚对客围棋报至不喜及归折屐齿强终不得也更如人大醉之后益恭谨者只益恭谨便是动了虽与放肆者不同其为酒所动一也又如贵公子位益髙益卑谦只益卑谦便是动了虽与骄傲者不同其为位所动一也然惟知道者量自然宏大不勉强而成今人有所见卑下者只是识量不足故也【程氏遗书】
　　容斋燕集诗序　　　　　陆务观
