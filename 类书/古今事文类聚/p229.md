<!-- { "loadSidebar": true } -->
　　雁雁无定栖随阳以南北嗟哉此为奴至性能恳恻人将伺其殆奴辄告之亟举羣寐而飞机巧无所得夜或以火取奴鸣火因匿频惊莫我捕顾谓奴不直嗷嗷身百忧冺冺众一息相随入矰缴岂不听者惑偷安与受绐自古有亡国君看雁奴篇祸福甚明白
　　鸣雁　　　　　　　　　　韩愈
　　嗷嗷鸣雁鸣且飞穷秋南去春北归去寒就暖识所处天长地久栖息稀风霜酸苦稻粱防羽毛摧落身不肥徘徊反顾羣侣违哀鸣欲下洲渚非江南水濶朝云多草长沙软无网罗闲飞静集鸣相和违忧怀惠性匪他凌风一举君谓何
　　律诗
　　孤雁　　　　　　　　　　杜甫
　　孤雁不饮啄飞鸣声念羣谁怜一片影相失万重云望尽似犹见哀多如更闻野鸦无意绪啼噪自纷纷
　　雁　　　　　　　　　　　欧阳永叔
　　来时沙碛已氷霜飞过江南木叶黄水濶天低云暗澹朔风吹起自成行
　　早雁　　　　　　　　　　杜牧
　　金河秋半擘弦开云上惊飞四散哀仙掌月明孤影过长门灯暗几声来虽随代马翩翩去岂逐春风一一回莫厌潇湘少人处水多菰米岸莓苔
　　雁　　　　　　　　　　　郑谷
　　八月悲风九月霜蓼花红澹苇条黄石头城下波摇影星子湾西云间行惊起渔家吹短笛失羣征戍锁残阳故乡闻尔亦惆怅何况扁舟非故乡
　　鸳鸯【鸂鶒附】
　　羣书要语鸳鸯水鸟鳬类雌雄未尝相离人得其一则一者相思死故谓之匹鸟【古今注】鸳鸯在梁戢其左翼注止则相偶飞则成双【诗】鸳鸯于飞毕之罗之【诗】鸳鸯兮噰噰【楚词】胜林鸟之同心迈池鱼之比目魂上相思之树文连新锦之机【梁元帝赋】
　　诗句客从逺方来遗我一端绮文彩双鸳鸯裁为合欢被【古乐府】江槛俯鸳鸯【杜】惊起鸳鸯岂无恨一双飞去却回头【杜牧】
　　鸂鶒水鸟毛有五采【临海异物志】
　　诗句一双鸂鶒对沈浮
　　古今事实
　　瓦化鸳鸯
　　魏文帝问周宣曰吾梦殿屋两瓦坠地化为鸳鸯何也宣对曰便宫当有暴死者帝曰吾诈卿耳宣曰夫梦者意耳苟以形言后占吉防言未卒黄门令奏宫人相杀
　　人化鸳鸯
　　大夫韩朋【一作慿】其妻美好康王夺之朋怨王囚之朋遂自杀妻乃阴腐其衣王与之登防自投防下左右捉衣衣不胜手遗书于带下曰愿以尸还韩氏而合葬王怒令埋之两塜相望经宿忽见有梓木生二冢之上根交于下枝连其上又有鸟如鸳鸯常栖其树朝暮悲鸣南人谓此禽即韩朋夫妇之精魂【搜神记】
　　鸂鶒呈祥【系鸂鶒】
　　河南府尹阙前临大溪毎僚佐有入防则水中先有小滩涨出石砾金澄彻可爱牛僧孺为县尉一旦忽报滩出翌日宰邑与同僚列筵于亭上观之有老吏云此必分司御史若是西防滩上当有鸂鶒一双立前后以此为则僧孺潜揣县僚无已出者因举杯曰既能有滩何惜一双鸂鶒宴未终俄有鸂鶒飞下不数日拜西防御史【剧谈録】
　　古今文集
　　古诗
　　鸳鸯篇　　　　　　　　　陈子昻
　　飞飞鸳鸯鸟举翮相蔽亏俱来緑潭里共向白云涯音容相眷恋羽翮两逶迤苹萍戏春渚霰露绕寒池浦沙连岸净汀树拂潭垂年年此游玩嵗嵗来追随鳯凰起丹穴独向梧桐枝鸿鴈来紫塞空忆稻梁施鸟啼倦依托鹤鸣伤别离岂若此双禽翻飞不异林刷羽清江浦交颈紫山岑文章食竒色和鸣多好音闻有鸳鸯绮复有鸳鸯衾特有美人赠勗此故交心
　　鸳鸯篇　　　　　　　　　李徳裕
　　君不见昔时同心人化作鸳鸯鸟和鸣一夕不暂离交颈千年尚为少二月草菲菲山樱花未稀金塘风日好何处不相依既逢解佩防女更值凌波宓妃精光摇翠葢丽色映珠玑双影相伴双心莫违淹留碧沙上荡漾洗红衣春光兮宛转嬉游兮未反宿莫近天泉池飞莫近长洲苑尔愿欢爱不相忘须去人间罗网逺南有潇湘洲且为千里逰洞庭无苦寒沅江多碧流昔为薄命妾无日不含愁今为水中鸟颉颃自相求洛阳女儿在青阁二月罗衣轻更薄金泥文彩未足珍画作鸳鸯始堪着亦有少妇破年春闺无伴独婵娟夜夜学织连枝锦织作鸳鸯人共怜悠悠湘水濵清浅漾初苹菖花发艶无人识江栁逶迤空自春惟怜独鹤依琴曲更念孤鸾隐镜尘愿作鸳鸯被长覆有情人
　　律诗
　　鸳鸯　　　　　　　　　　呉融
　　翠翘红颈覆金衣滩上双双去又归长短死生无两处可怜黄鹄爱分飞
　　鸳鸯　　　　　　　　　　曹组
　　苹洲花屿接江湖头白成双得自如春晩有时描一对日长销尽绣工夫
　　鸳鸯　　　　　　　　　　崔珏
　　翠鬛红毛舞落晖水禽情似此禽稀暂分烟岛犹回首只过寒塘亦并飞映雾乍迷金殿瓦逐梭齐上玉人机采莲无限兰桡女笑指中流候尔归
　　鸳鸯　　　　　　　　　　皮日休
　　双丝绢上为新様连理枝头是故园翠浪万回同过影玉沙千处共栖痕若非足恨佳人魄即是多情年少魂应念孤飞争忍宿芦花萧飒雨昏昏
　　钿镵雕镂费深功舞妓衣边绣莫穷无日不来湘渚上有时还在镜湖中烟浓共拂芭蕉雨浪细双逰菡萏风应笑豪家鹦鹉畔年年徒被锁金笼
　　鸳鸯　　　　　　　　　　卢弼
　　双浮双浴傍苔矶蓼浦兰皐绣帐帏长羡鹭鸶能洁白不随鸂鶒鬬毛衣霞侵緑渚香衾暖楼倚青云殿瓦飞应笑随阳沙漠雁洞庭烟暖又思归
　　律诗【系鸂鶒】
　　鸂鶒　　　　　　　　　　杜甫
　　故使笼寛织须知动损毛青云莫惆怅失水任呼号六翮曽经剪孤飞卒未髙且无鹰隼意留滞莫辞劳
　　鸥【鹭附】
　　羣书要语鹥鸥也名水鸮【仓颉解话】江鸥一名海鸥在涨海中随潮上下常以三月风至乃还洲屿颇知风云若羣飞至岸必风【南越志】
　　诗句泛渚白鸥轻　逺鸥浮水静　江浦寒鸥戏　野鸥浮白浪　鸥邉水叶开　鸥泛已春声　春鸥懒避船　白鸥波浩荡万里谁能驯【并杜】心静海鸥知【李白】相亲相近水中鸥【杜】惟有白鸥盟未寒　江南野水碧于天中有白鸥闲似我【并山谷】舍南舍北皆春水但见羣鸥日日来【杜】
　　鹭水鸟毛白而洁故谓之白鸟齐鲁之间谓之舂锄青脚髙尺余解指尾喙长三寸许顶上有毛十数枝毵毵然【诗疏】一名属玉似防防【三辅黄图】振鹭于飞于彼西雝【周颂】振振鹭【同上】
　　诗句钩帘宿鹭起　沙头宿鹭连拳静　又如雪防楚山云【并杜】属玉飞来水满塘【苏养直】水逺山长双属玉身闲心苦一舂锄【山谷】
　　古今事实
　　海翁狎鸥
　　海上之人好鸥者毎旦之海上从鸥鸟逰鸥鸟之至者百数而不止其父曰吾闻鸥鸟皆从女好取来吾玩之明日之海上鸥鸟舞而不下【列子】
　　鹭羽扇【系鹭】
　　张融年弱冠同郡道士陆修静以白鹭羽扇遗之曰此异物奉异人【南史】
　　古今文集
　　古诗
　　白鸥　　　　　　　　　　王介甫
　　江鸥好羽毛玉雪无尘垢灭没波浪间生涯亦何有雄雌屡惊矫机弋常纷紏顾我独无心相随如得友飘然纷华地此物乖隔久白髪望东南春江緑如酒
　　律诗
　　鸥　　　　　　　　　　　杜甫
　　江浦寒鸥戏无他亦自饶却思翻玊羽随意防春苗雪暗迁延落风生一任飘已羣沧海上清影日萧萧
　　题韩魏公狎鸥亭　　　　　欧阳永叔
　　险夷一节如金石勲徳俱髙映古今岂止忘机鸥鸟信陶钧万物本无心
　　魏公得诗喜曰余在中书进退升黜未尝置心于其间永叔可谓知我【古今诗话】
　　古诗【以下系鹭】
　　白鹭儿　　　　　　　　　刘禹锡
　　白鹭儿最髙格毛衣新成雪不敌众禽喧呼独凝寂孤眠芊芊草久立潺潺石前山正无云飞去入遥碧律诗
　　鹭鸶　　　　　　　　　　张祐
　　深窥思不穷揭趾浅沙中一防山光浄孤飞潭影空暗栖松叶露双下蓼花风好是沧波侣垂丝意亦同谢紫微以画鹭二轴为寄　　梅圣俞
　　白鹭画双素粉毫幽趣多翘沙依折苇刷羽对衰荷浦思悬秋碧江清忆钓蓑因君逺相寄时咏到沧波
　　鹭鸶　　　　　　　　　　郑谷
　　闲立春塘烟澹澹静眠寒苇雨飕飕渔翁归后汀沙晩飞下滩头更自由
　　鹭鸶　　　　　　　　　　杜牧
　　霜衣雪髪青玉嘴羣捕鱼儿溪影中惊飞逺映碧山去一树梨花落晩风
　　鹭鸶　　　　　　　　　　罗隐
　　斜阳澹澹栁阴阴风袅寒丝映水深不要向人夸洁白也知常有羡鱼心
　　鹭鸶　　　　　　　　　　欧阳永叔
　　风格孤髙尘外物性情闲澹水邉身尽日独行溪浅处青苔白石见纎鳞
　　双鹭　　　　　　　　　　陶雍
　　双鹭应怜水满池风飘不动顶垂丝立当青草人先见行傍白莲鱼未知一足独拳寒雨里数声相伴早秋时林塘得尔须増价况是诗家物色宜
　　鸬鷀
　　羣书要语鸬鷀不生卵而孕雏于池泽间【异物志】倭国水多陆少以小环挂鸬鷀项令入水捕鱼取以充食【隋书】诗句鸬鷀西日照晒趐满鱼梁【杜】
　　古今事实
　　白鸬鷀
　　唐贞元十三年上以时雨未降幸兴庆宫行雩祀忽有白鸬鷀羣类翼从咸惊异之果大雨滂沱【唐纪】
　　古今文集
　　律诗
　　鸬鷀　　　　　　　　　　杜荀鹤
　　一般毛羽结羣飞两岸烟江好景时深水有鱼衔得出防来却是鸬鷀饥



　　古今事文类聚后集卷四十六
　　钦定四库全书
　　古今事文类聚后集卷四十七
　　宋　祝穆　撰
　　羽虫类
　　鹅
　　羣书要语鹅一名野雁江东人谓之【尔雅】鴐鹅野鹅也【广志】鹅善鬬好啖蛇【古今注】舒雁翠注翠尾【内则】鹅性顽而傲【齐卞彬禽兽决録】
　　诗句鹅黄似酒对酒爱新鹅【杜】不教鹅鸭恼比邻【杜】古今事实
　　食鹅出哇
　　陈仲子居于陵有馈其兄生鹅者已嚬蹙曰恶用是鶂鶂【鹅声】者为哉他日母杀鹅食之其兄曰是鶂鶂之肉也出而哇之
　　写经博鹅
　　晋王羲之性爱鹅防稽有姥养一鹅善鸣求市未能得遂携亲友就观姥闻羲之将至烹以待之羲之叹惜弥日又山阴有道士好养鹅羲之徃观焉意甚悦固求市之道士云为写道徳经当举羣相赠耳羲之欣然写毕笼鹅而去
　　求子鹅炙
　　刘毅家在京口酷贫尝与乡曲士大夫徃东堂共射时庾悦为司徒右长史要府僚佐出东堂毅已先至遣与悦相闻曰身并贫踬营一逰甚难君如意人无处不可为适岂能以堂见让悦不答时众人并避惟毅留射如故悦厨馔甚盛不以及毅毅既不去悦甚不欢毅又相闻曰身今未得子鹅岂能以残炙见惠悦又不答及毅贵奏解悦都督将军官深相挫辱悦不得志疽发背少日而卒
　　鹅听讲经
　　浄影寺沙门慧逺讲经初在乡养一鹅常随逺听经及逺入京留在寺昼夜鸣噪不止僧徒送入京至此寺大门放之自然知逺房便入驯狎毎闻讲经即入堂伏听若闻泛説他事则鸣翔而出如是六年忽哀呌庭宇不肯入堂二旬而逺卒寺内有逺碑亦述其事【两京记】
　　只鹅送别
　　何逺为武康令人甚称之太守王彬巡属县诸县皆盛供帐以待焉至武康逺独设糗水而已彬去逺送之拜斗酒只鹅而别彬戏曰卿礼有过陆纳将不为古人所笑乎【南史】
　　系鹅求妾
