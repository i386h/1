<!-- { "loadSidebar": true } -->
　　羣书要语凡侍坐于大司成者逺近间三席席间函丈【礼记】有道之选教胄之班【李峤表】庠均义重振古所崇师贵道尊有来攸尚匪曰兰芷畴变入室之情不自朱蓝何迁素丝之质【王俭让国子祭酒表】宝剑未砥犹乏切玉之功美箭阙羽尚无冲石之势况才非会稽之竹质谢昆吾之金至于敷教东宇流化上庠旷官何仰【王延朗让国子祭酒表】师氏之位必推其能【南丰文】祭酒一人秩二千石掌叙录王国嫡庶之从次及诸宗室亲属逺近郡国嵗上宗室名若有犯法当髠以上请【续汉书】汉选聪明威重者一人为祭酒总领纪纲【后汉朱浮传】今后国子祭酒司业及学官并须取有徳望学识人充【唐元和勅】祭酒者谓祭六神以酒酹之也凡会同飨醼必尊长先用酒以祭地故曰祭酒古今事实
　　司成馆
　　唐司成馆祭酒领六学皆以儒学优重者为之
　　祭酒堂
　　退之听琴序云司业武公少仪总太学儒官三十有六人列燕于祭酒堂
　　佩苍玉
　　晋祭酒佩水苍玉【晋志】
　　服朱衣
　　南齐何为国子祭酒与太子中庶子王莹并为侍中时辈作祭酒疑所服陆澄博古多据亦不能定遂以服临试尔后羣议乃用朱服祭酒朱服自此始也【南史】
　　一位元长
　　祭酒乃一位之元长【宋书】
　　三世国师
　　梁王承好儒业转国子祭酒承祖俭父暕皆为此职三世为国学师前代未之有当时以为荣【梁史】
　　以几杖授
　　吴王濞年老以刘氏为祭酒授几杖不朝【汉书】
　　以安车迎
　　汉张安世荐苏武明习故事奉使不辱命宣帝以武节著名臣令朝朔望号称祭酒甚优宠之年老不拜迎以安车【前汉】
　　以宰相兼
　　唐文宗时郑覃以宰相领祭酒又后唐天成中祭酒阙中书奏祭酒之资歴朝所贵爰从近代不重此官况属圣朝须崇雅道望令宰臣兼祭酒勅崔协兼判
　　用同姓为
　　汉髙祖七年自栎阳徙长安置祭酒官以序近族故刘向元帝时周堪荐向为宗室忠直明经有行为祭酒刘徳字路叔修黄老术少时数言事召见甘泉武帝谓之千里驹昭帝初为祭酒丞后为祭酒【白孔六帖】
　　卢诞人师
　　卢诞本名恭祖拜给事黄门侍郎魏帝诏曰经师易得人师难得朕诸儿转长欲命卿为师于是以诞为儒宗学府勅晋王以下皆拜之于帝前因赐名诞拜国子祭酒
　　苏刘耆儒
　　建元七年髙平苏通长乐刘祥并以研学耆儒通为礼记祭酒居于东庠祥为仪礼祭酒处于南序每月朔旦率百僚亲临讲论【崔鸿十六国春秋前秦录】
　　皇子问义
　　晋杜夷以儒学称中宗以为丞相祭酒中兴初皇子至夷舍执经问义
　　生徒闻喜
　　公迁祭酒奏儒生以为学官日使会讲生徒听闻喜曰韩公为祭酒国子监不寂寞【唐李翺撰韩文公行】
　　敷陈义理
　　隋元善赐爵江阳郡公后迁国子祭酒时帝亲临释奠命善讲孝经于是敷陈义理兼之讽諌上大恱曰闻江阳之说更起朕心
　　酬悉诘辩
　　赵智永徽中为陈王师讲孝经诸儒更诘辩随问酬悉舌无留语髙宗喜说赐绢三百疋终国子祭酒
　　请备学徒
　　晋袁瓌为国子祭酒时丧乱之后礼教陵迟瓌上疏云请得给其宅地备其学徒帝从之国学之兴自瓌始【晋史】
　　请崇文学
　　萧昕代宗时擢国子祭酒请崇文学以立教本帝悟其言诏羣臣有籍于朝及神防六军子弟肄业者听补生徒
　　忠正亮直
　　刘毅忠正亮直志尚清白为国子祭酒
　　清淑潜敏
　　刘智履徳清淑秉心潜敏为博士祭酒
　　学行文质
　　贺徳仁少与从兄徳基俱为国子祭酒时人语曰学行可师贺徳基文质彬彬贺徳仁【并唐书】
　　言举选限
　　阳城为国子祭酒上言古者卿大夫子弟及诸侯嵗贡小学之异者入太学学成然后爵之唐兴二监举者千百数当选者十之二考功覆校次第谓经明行修故无多少之限今考功限天下明经进士嵗百人二监之得无几然则学徒费官廪而博士滥天禄者也且以流外及诸色任者嵗二千过明经进士十倍
　　输光学钱
　　刘允章为国子祭酒建言羣臣输光学钱治庠序宰相五万节度四万刺史一万诏可
　　皆用故事
　　墨敕以方士叶静能为国子祭酒桓彦范曰陛下始复位制诏军国皆用故事贞观时以魏征虞世南为监以孔颖逹为祭酒如静能方伎猥下安足继踪前列
　　引皆名儒
　　阳峤为国子祭酒引尹知章范行恭赵元黙为学官皆名儒冠
　　此人何在
　　孔戣元和中改国子祭酒岭南节度使崔咏卒三军请帅宰相奏拟皆不称防因入对上谓裴度曰尝有疏论南海进蚶菜者词甚中正此人何在抑求之度退访或曰祭酒孔戣尝论此事度征疏进之即日授岭南节度使
　　终身不恨
　　丘灵鞠领东观祭酒曰人居官愿数迁使我终身为祭酒不恨也【同上】
　　以散地处
　　唐权徳舆以刘秩为祭酒置之国庠似在散地又元载秉政忌杨绾望髙建言太学当得天下名儒以清其选即拜绾国子祭酒外示尊重而实以散地处之
　　能八风舞
　　祝钦明为国子祭酒帝与羣臣宴钦明自言能八风舞卢藏用叹曰是举五经扫地矣
　　所荐大儒
　　宋吕正献公公着为祭酒以大学为教化之原故究心经理旧制荐举学官博士皆严其资格限年齿公为论列寛其科条所荐学官如王囘吴政姜潜张载皆一世大儒王存顾临为元祐名臣常秩吴申黄履朱临盛侨亦显于世处士程頥隐居不仕公命博士即其家敦请以为大学正頥固辞公即命驾过之【言行录】
　　宜处老成
　　郑穆元祐中以宝文阁待制兼祭酒每诸生请益无间寒暑虽童子必朝服延接以礼皆尊其经术而服其教六年请老范祖禹言穆虽年七十精力尚强祭酒居师资之地正宜处老成愿毋轻听其去不报于是公卿大夫各为诗赠其行空学出祖汴东门之外观者如堵【四朝国史】
　　无逾杨时
　　杨山先生时字中立兼国子祭酒先是吴敏乞用时以靖太学时得召对即为上言诸生伏阙纷纷欲忠于朝廷耳本无他意但择老成有行谊者为之长贰即定矣上喜曰此无逾卿者乃亟命时时入太学召诸生慰劳焉【言行录】
　　皆推汪澥
　　汪澥自布衣录天子学至为正为司业为祭酒迄于司成官以儒名者三十年时人皆推之【四朝国史】
　　古今文集
　　杂著
　　让成均祭酒表　　　　　　李峤
　　对鸿休揣摩褊量奬饰逾分周惶増惕【中谢】臣才不应务命实偶时非亲非贤奉帷幄之侍无艺无术备盐梅之臣排金门而上玉堂步鸳阁而游鸾沼抱支离之沈痼旷宻勿之繁机六翮不任但慙于背腹四肢已顿空请于骸体分辞荣于闼仍借宠于环林顾非席上之珍敢辱沟中之赏况东序蚁学称为教化之宫西胶席门实应文章之宿论姬孔之制度谈夏商之损益方期遗典坠业有可发明岂伊曲学謏闻所堪尸忝伏望俯停庸瘵改命耆儒则授几肆筵还知入庙之礼褒衣博带不濡在梁之翼
　　唐国子舞赋
　　天子敛贤才之地合礼乐之府命宗伯因四时之宜教胄子以六代之舞惟徳是务以和为主翕左手以执籥就前轩以树羽方将发挥五礼张皇六诗忽投步而赴节乍整容而自持虽锵锵与济济必庸庸以只只及夫钟鼔铿訇丝竹宴衎音容间起干旄迭见屹然山立歘然风从观者如堵曷不肃雍实经国之洪范盖训人之中庸且乐以平其心舞以发其貌故无小无大是则是效宜合国之子弟实教人于忠孝其仪不忒其徳惟馨逺人由是以来之故时无违命明神可得而礼矣故物无遁形大哉圣人其道可久约我以礼乐我以孝友覩跹跹之屡舞实循循之善诱文徳温恭则羽籥在归根之时武士发扬则干戈居孳萌之后夫手之舞之有小有大成童舞象弱冠舞夏并允洽于生灵良克谐于风雅莫善于乐执而勿舍圣人若斯须而去身则孰能垂拱于天下
　　古诗
　　石鼓歌　　　　　　　　　韩愈
　　忆昔初博士征其年始改称元和故人从军在右辅为我量度掘臼科濯冠沐浴告祭酒如此至宝存岂多圣人若许留太学诸生讲解得切磋观经鸿都尚嗔咽坐见举国来奔波
　　律诗
　　杨祭酒赠项斯诗
　　几度见君诗总好及观标格过于诗平生不解藏人善到处逢人说项斯
　　元丰感事诗　　　　　　　朱行中
　　冠带桥门路雍容俊士关防言尊噩噩小道屏闲闲礼乐髙千古诗书到百蛮斯文知未泯璧水尚如环
　　国子司业
　　歴代沿革周礼乐正司业父师司成隋帝大业三年于国子监初置司业一人礼记曰乐正司业父师司成因以为名唐置二人从四品副贰祭酒通判监事龙朔二年改为少司成咸亨初复旧凡祭酒司业皆儒事之官非其人不居【归崇敬授国子司业上言司业义在礼记乐正司业正长也言业官之长同主此业尔雅云大板曰业按周颂诗设业设簴崇牙树羽则业乃悬钟磬之簨簴也今太学师不教乐于义则无所取请改国子监为辟雍祭酒为太师氏司业一为左师一为右师诏下尚书集百僚定议以闻议者重难改作其事不行】宋有同判监事同管勾监事或带职朝官充凡监事皆总之元丰正名置司业掌三学之教法政令初除朱服建炎三年省绍兴十二年复置隆兴并省司业不许与祭酒并除乾道七年欲除刘焞孝宗曰司业乃祭酒之贰并置何妨于是始并置元仍唐宋旧置其官
　　羣书要语乐正司业【礼记】命副儒宫【韩文】帝求师儒贰我成均进退作则动言是效【栁文阳城遗爱碣】命乐正之官辅司成之教徃只厥职毋使阳城韩愈之流专美前世【栾城除盛乔制】司国子之教【初寮张劝制】师氏之职尔徃叅之【曲阜行丰稷制】凡六学生每嵗有业成上于监者以其业与祭酒司业试之【隋志】
　　古今事实
　　孔氏三世
　　孔颖达子志终志终子惠言三世司业时人美之
　　引告诸生
　　唐阳城为国子祭酒引诸生告之曰学者所以学为忠孝也诸生有久不省亲者乎明日还养者二十辈有三年不归侍者斥之简孝秀徳行升堂上沈酗不率教者罢之生徒龂龂皆有法度
　　勤诱后生
　　杨巨源为国子司业好学喜勤诱后生修讲舍人以为善职
　　当得名儒
　　宦者鱼朝恩判国子监旣诛杨绾言太学当得天下名儒汰其选拜绾国子司业
　　请诵古诗
　　郭山恽累迁国子司业景龙中帝昵比近臣及修文学士诏徧为伎余臣各有所陈山恽曰臣无所解请诵古诗乃诵鹿鸣蟋蟀篇未毕中书令李峤以近规讽止之帝嘉其直下诏褒答
　　尝写九经
　　张叅为国子司业年老尝手写九经以为读书不如写书
　　所修仪注
　　韦叔夏迁成均司业久视元年制自今司礼所修仪注并委叔夏刋定【并唐书】
　　诸生请留
　　阳城为国子司业直言得罪太学诸生何蕃季偿等二百人顿首阙下请留城
　　诸生仰服
　　宋施大资师防字圣与公之为司业也诸生固已仰服公日上堂延见勉之学古且务讲求治乱之体使可为世用士论归之【言行录】
　　不奏瑞芝
　　黄简肃公中为司业时芝草生武成庙官吏请以闻公不答则隂画以闻宰相召长贰诘之曰治世之瑞抑而不奏何耶祭酒周公绾未对公指其画曰治世何用此为周退谓人曰黄公之言精切简当惜不使为谏诤官也
