<!-- { "loadSidebar": true } -->
　　客有话胡翼之为国子先生日畨禺有大商遣其子来就学其子儇宕所赍千金染病甚瘠客于逆旅若将毙焉偶其父至京师闵而不责携其子谒胡先生告其故曰是宜先儆其心而后诱之以道者也乃取一帙书曰汝读是可以先知养生之术知养生而后可以进学矣其子视其书乃黄帝素问也读之未竟惴惴然惧伐性命之过甚痛悔自责冀可自新胡知其已悟召而诲之曰知爱身则可以修身自今以始其洗心向道取圣贤之书次第读之既通其义然后为文则汝可以成名圣人不贵无过而贵改过无懐昔悔第勉事业其人亦頴锐善学二三年登上第而归【李荐书】
　　以子妻之【以下系师门议防】
　　子谓公冶长可妻也虽在缧绁之中非其罪也以其子妻之京兆摰恂以儒术教授隠于南山不应征聘名重关西马融从之游学博通经籍恂奇融才以女妻之
　　壻编其文
　　昌黎先生殁门人陇西李汉辱知最厚且亲遂收拾遗文无所坠失【文集序】
　　服防庐墓【以下系为师服防】
　　孔子鲁城北泗上弟子服三年心防毕相诀而去唯子贡庐于冢上凡六年然后去【史记】仲尼既弟子皆庐于墓行心防之礼三年防毕或去或留【家语】孟子曰昔者孔子殁三年之外门人治任将归入揖于子贡相向而哭皆失声然后归子贡反筑室于场独居三年然后归【孟子】檀弓注为师心防三年于朋友期可
　　为师起坟
　　侯芭从扬雄受太法言雄卒芭为起坟防之三年【本传】
　　弟子无服
　　夫子之防顔渊若防子而无服防子路亦然【檀弓】
　　古今文集
　　杂著
　　师说　　　　　　　　　韩愈
　　古之学者必有师师者所以传道受业解惑也人非生而知之者孰能无惑惑而不从师其为惑也终不解矣生乎吾前其闻道也固先乎吾吾从而师之生乎吾后其闻道也亦先乎吾吾从而师之吾师道也夫庸知其年之先后生于吾乎是故无贵无贱无长无少道之所存师之所存也嗟乎师道之不传也久矣欲人之无惑也难矣古之圣人其出人也逺矣犹且从师而问焉今之众人其去圣人也亦逺矣而耻学于师是故圣益圣愚益愚圣人之所以为圣愚人之所以为愚其皆出于此乎爱其子择师而教之于其身也则耻师焉惑矣彼童子之师授之书而习其句读者也非吾所谓传其道解其惑者也句读之不知惑之不解或师焉或不焉小学而大遗吾未见其明也巫医乐师百工之人不耻相师士大夫之族曰师曰弟子云者则羣聚而笑之问之则曰彼与彼年相若也道相似也位卑则足羞官盛则近防呜呼师道之不复可知矣巫医乐师百工之人君子鄙之今其智乃反不能及可怪也欤圣人无常师苌师襄老耼郯子之徒其贤不及孔子孔子曰三人行则必有我师故弟子不必不如师师不必贤于弟子闻道有先后术业有专攻如是而已李氏子蟠年十七好古文六艺经传皆通习之不拘于时请学于余余嘉其能行古道作师说以贻之
　　进学解　　　　　　　　韩愈
　　国子先生晨入太学招诸生立馆下诲之曰业精于勤荒于嬉行成于思毁于随方今圣贤相逢治具毕张抜去凶邪登崇俊良占小善者率以録名一艺者无不庸爬罗剔抉刮垢磨光盖有幸而获选孰云多而不诸生业患不能精无患有司之不明行患不能成无患有司之不公言未既有笑于列者曰先生欺予哉弟子事先生于兹有年矣先生口不絶吟于六艺之文手不停披于百家之编记事者必提其要纂言者必钩其贪多务得细大不捐焚膏油以继晷恒兀兀以穷年先生之业可谓勤矣觝排异端攘斥佛老补苴罅漏张皇幽寻坠绪之茫茫独旁捜而逺绍障百川而东之回狂澜于既倒先生之于儒可谓劳矣沉浸醲郁含英咀华作为文章其书满家上规姚姒浑浑无涯周诰殷盘诘屈聱牙春秋谨严左氏浮夸易奇而法诗正而葩下逮庄骚太史所録子云相如同工异曲先生之于文可谓闳其中而肆其外矣少始知学勇于敢为长通于方左右具宜先生之于为人可谓成矣然而公不见信于人私不见助于友跋前疐后动輙得咎暂为御史遂窜南夷三年博士冗不见治命与仇谋取败几时冬暖而儿号寒年登而妻啼饥头童齿豁竟死何裨不知虑此而反教人为先生曰吁子来前夫大木为杗细木为桷薄栌侏儒椳闑扂楔各得其宜以成室屋者匠氏之功也玉札丹砂赤箭青芝牛溲马勃败鼓之皮俱收并蓄待用无遗者医师之良也登明选公杂进巧拙纡余为妍卓荦为杰校短量长惟器是适者宰相之方也昔者孟轲好辩孔道以明辙环天下卒老于行荀卿守正大论以兴逃谗于楚废死兰陵是二儒者吐辞为经举足为法絶类离伦优入圣域其遇于世何如也今先生学虽勤而不繇其统言虽多而不要其中文虽奇而不济于用行虽修而不显于众犹且月费俸钱岁縻廪粟子不知耕妇不知织乘马从徒安坐而食踵常途之役役窥陈篇以盗窃然而圣主不加诛宰臣不见斥兹非其幸欤动而得谤名亦随之投闲置散乃分之宜若夫商财贿之有亡计班资之崇卑忘量已之所称指前人之瑕疵是所谓诘匠氏之不以杙为楹而訾医师之以昌阳引年欲进其狶苓也
　　责沈　　　　　　　　　陈莹中
　　适越而北辕越不可至徙越人而置于齐里则越语可易而为齐然则气质一定而不能自易其习者未尝察也天气而地质无物不然人藐乎其间亦一物尔物与物奚以相逺或哲或愚不系其习乎思诚之道莫先于学务学之要在于求师顔子之不迁不贰得于孔子希顔之人将孰师焉叶公问孔子于子路子路不对夫叶公有知人之明有谋国之忠爱贤而得民慎微而忧逺其事皆有可指其遗语之记于缁衣者亦可观焉则于其问也何足对哉陈良楚产也而能使北方之学者莫或先之故孟子以良为豪杰之士为其能恱周公孔子之道而已不知仲尼则虽贤如子髙亦孔门之所不对也为士而稽古者可不鉴哉予元丰乙丑夏为礼部贡院防检官适与校书郎范公淳夫同舍公尝论顔子之不迁不贰唯伯淳有之予问公曰伯淳谁也公黙然久之曰不知有程伯淳耶予谢曰生长东南实未知也时予年二十有九矣自是以来常以寡陋自愧得其传者如杨中立先生亦未之识也崇宁之初兄孙渐就学其门时予在合浦始获通问予之内讼改过赖其一言渐于是时亦以所闻警予之谬予始忽其言久而后知其为药石也今渐来天台考其学益进闻其言益可喜陶染薰铸有自来矣举修步于南溟观洪澜于北极此可逺之基也始之不谋何以得此古之善学者心逺而莫御然后气融而无间物格而不贰然后养熟而道凝山上有木其进也渐合抱之榦岂一朝一夕之所可俟哉人之患在不立其基基立而不勉亦何以愈于彼乎物之始终可不严哉始识而终成同乎一黙非言语之所能究也予以多言取祸尚未诛殛戴恩自幸不知岁月之久而生死之有二也既老且病手痹目昏简编笔砚殆将捐弃今于渐之行不能亡言作责沈以贻之喜渐之能谋其始而笃之使有成也二年八月九日了斋书了翁以盖世之才迈往之气包括宇宙宜其自视无前矣乃退然不以贤智自居而以不闻先生长者之名为媿非有尊徳义之心而以自胜为强何以及此髙文大笔传之天下使世之自广以狭人者有所矜式岂曰小补之哉绍兴甲寅正月中休山杨时书
　　古诗
　　送区【或云即区册】　　　　　张籍
　　韩公国大贤道徳赫已闻时出为阳山尔区来趋奔韩官迁刑曹子随至荆门韩入为博士崎岖送霸轮
　　妾命薄　　　　　　　　陈无已
　　此篇盖为曾南丰作乃以自表见其不更他师也
　　主家十二楼一身当三千古来妾薄命事主不尽年起舞为主夀相送南阳阡忍着主衣裳为人作春妍有声当彻天有泪当彻泉死者恐无知妾身长自怜
　　观兖文忠公家六一堂图书
　　陈无已
　　生世何用早我已后此翁颇识门下士畧已闻其风中年见二子已复岁一终呼我过其庐所得非所蒙先朝羣玉殿冠佩环羣公神文焕王度喜色见天容御榻谁复登帝书元自工黄绢两大字一览涕无从似欲托其子天意人与同厯数况有归敢有贪天功集古一千卷明明并羣雄谁为第一手未有百世公庙器刻科斗寳樽播华虫缅懐弁服士酬献鸣瑽瑢挿架一万轴遗子以固穷素琴久絶棊酒颇阙供向来一瓣香敬为曾南丰世虽嫡孙行名在恶子中斯人其已逺千岁幸一逢吾老不可待草露湿寒蛩
　　诗话
　　师生俱贤
　　安定先生自庆厯中教学于苏湖间欧公诗曰吴兴先生富道徳诜诜弟子皆贤才王荆公诗曰先收先生作梁栋以次收拾桷与欀先生在学时每公私试罢掌仪率诸学子防于首善堂合乐雅歌诗乙夜乃散诸斋亦自歌咏奏琴瑟之声彻于外
　　交友【定交择交附】
　　羣书要语同门曰朋同志曰友【公羊】勿疑朋盍簪【豫卦】十朋之【益卦】二人同心其利断金同心之言其臭如兰【易系】丽泽兊君子以朋友讲习【易】君子不尽人之欢不竭人之忠以全交也【曲礼】君子之交淡如水小人之交甘如醴【表记】相观而善之谓摩【学记】子夏曰离羣索居亦已久矣【檀弓】独学而无友则孤陋而寡闻【学记】儒有合志同方营道同术并立则乐相下不厌久不相见闻流言不信其行本方立义同而进不同而退其交友有如此者【儒行】寡妇之子非有见焉弗与为友【礼记】士有争友则身不离于令名【孝经】伐木燕朋友故旧也自天子至于庶人未有不须友以成者亲亲以睦友贤不弃不遗故旧则民徳归厚矣伐木丁丁鸟鸣嘤嘤出自幽谷迁于乔木嘤其鸣矣犹求友声矧伊人矣不求友生【伐木】僚友称其弟也执友称其仁也交游称其信也【曲礼】与朋友交言而有信虽曰未学吾必谓之学矣【语】朋友数斯疏矣【语】朋友切切偲偲【语】上交不谄下交不渎【易】子路曰愿车马衣轻裘与朋友共敝之而无憾　益者三友损者三友　君子以文防友以友辅仁　朋友之馈虽车马非祭肉不拜疏不拜者有通财之义【并语】白头如新倾盖如故注初相识至白头不相知【家语】孔子曰不知其子视其父不知其人视其友不知其君视其所使不知其地视其草木与善人居如入芝兰之室久而不闻其香即与之化矣与不善人居如入鲍鱼之肆久而不闻其臭亦与之化矣是以君子谨其所与处焉【家语】交道之难未易言也世称管鲍次则王贡张陈凶其终萧朱隙其末故知全之者鲜矣【后汉王吉传】
　　诗句相识虽新有故情【白集】欲迎先倒屣并坐便倾樽【刘賔客】近世交道防青松落顔色【孟郊】途穷见交态【杜】
　　定交一见如旧【房龄传】
　　择交轻交易絶君子所耻【表记】比之匪人【比卦】母友不如己者【语】君子先择而后交故寡尤小人先交而后择故多怨【文中子】以势交者势倾则絶以利交者利穷则散故君子不与也【文中子】懐道守义非其人不交【韩集】一乡之善士斯友一乡之善士一国之善士斯友一国之善士【孟子】诗句四坐无凡賔【李白】审友门庭无杂賔【孟浩然】
　　古今事实
　　孔子四友
　　孔子曰文王有四友自吾得回也门人加亲是非疏附耶自吾得赐也逺方之士至是非奔走耶自吾得师也前有辉后有光是非先后耶自吾得由也恶言不入于耳是非御侮耶
　　以兄事友
