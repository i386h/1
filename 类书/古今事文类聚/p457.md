<!-- { "loadSidebar": true } -->
　　汉置九卿大司农其一也初由治粟内史钱谷之问实专其责后又置五尚书分主曹事魏稍损益之始置度支尚书掌军国支计而大司农之职分矣其属有度支左戸右戸仓部金部见于齐志隋更左右戸曰戸部又更度攴尚书曰戸部尚书唐因之初亡所革至中叶国用不足始置盐铁使继又置度支使未几罢使名而以戸部侍郎判度支兼诸道租庸盐铁使歴五代以户部度支盐铁为三司于是有三司使或以重臣判三司或以宰臣分判一司或以租庸使管辖三司至于国朝则置左右计使总计使旣又罢之三司使如初元丰官制行三司并入戸部唯常平免役新法与夫农田水利则隶司农太上中兴司农勿用绍兴三年复置一丞而卿少主簿骎骎复矣淳熈三年春治新寺宇旧题名弗称廼礲石以易之卿李椿属维纪事维窃谓九卿非古也周官六卿与三少为九汉儒附会之说也今仿周制为六部以户部掌国计而司农犹为列卿赘矣况仓储出纳自昔太仓令主之盖大司农之属犹今之仓部也以列卿而行太仓今日惟仓部要束是听位虽髙势出仓部下至于军饷肃给罢于奔命世谓走卿辱矣维下走也不敢谓辱而维赘是羞又安能纪事乎然尧舜在上圣政日新稽古建官将又取于斯云
　　司农少卿
　　歴代沿革后魏北齐司农寺置少卿隋唐因之宋元丰正名置少卿为卿之贰建炎三年省绍兴四年复置司农卿少各一员元大司农之下有少卿
　　羣书要语擢贰农正【曲阜行韩正彦制】升亚列卿之秩徃司庶士之生兹为稷官
　　古今事实
　　赐绢数十匹
　　唐韦机拜少卿有宦者于苑中犯法机杖而后奏髙宗嗟赏赐绢数十匹
　　贮钱三十万
　　韦机受诏检校东都营田苑囿之事髙宗谓之曰宫馆隋代所造渐将摧毁频欲修葺又费财力如何机奏曰臣任司农向已十年前后省费今见贮钱三十万贯若以供葺理可不劳而就也上大恱
　　责任甚重
　　国朝莫济除少卿自礼部员外郎除魏杞奏曰济常中词科且掌南官牋奏恐议者以为蹊径未退上曰中都官不分清浊如司农责任亦甚重以士人除授亦无害也济寻奏久任责实诏所论甚当
　　奏和籴没官钱
　　李浩除少卿时朝廷和籴八百万石而董事者皆有慿特贱籴恶湿以欺没官钱戸部不敢诘公视事即奏请下有司治大理附会戸部以支为盘公力争曰是非徒惠奸且亏军食上是其议
　　可嘉熊本
　　熊本判司农寺丞神宗曰熊本不伤财不害民一旦去百年之患敷奏详明可嘉也
　　亲擢髙防
　　髙防字仲一上亲擢为司农少卿仓地卑君始梁空敷板米以是不腐
　　司农丞
　　歴代沿革秦治粟内史有两丞汉司农丞亦二人或谓之中丞平帝又置大司农部丞十三人人部一州劝农桑后汉司农丞一人部丞一人魏晋因之铜印黄绶进贤一梁冠宋齐以黒绶唐有六人掌判寺事少卿为卿贰而丞叅领寺事宋新法行吕惠卿请始置司农寺丞一员以农田水利免役保甲之法付司农熈宁五年増置丞四员仍与簿轮出按察逐州保甲元丰四年舒亶请止留丞一员余并罢明年改制以司农旧职悉付戸部右曹而始循唐典正其秩职建炎三年诏罢司农寺绍兴三年复置寺丞二员元大司农司有司农丞
　　羣书要语擢贰农正【曲阜制】大农事归地官而丞事一简【縻成行礼执制】惟尔肃将其身蹈履绳检擢丞农扈以试尔能【张子胡行吕搢除农丞制】
　　古今事实
　　给边省运
　　唐耿夀昌为大司农中丞奏设常平仓给北边省转运
　　管诸会计
　　桑羊为大司农中丞管诸会计事【汉书】
　　介通严恕
　　宋叶颙字子昂諡正简迁司农寺丞在朝三年非公事未尝至丞相府枢宻王纶知公恬退而未知其徳性欲试以事一日官诰院失锦一端命公治之公请寛其慢藏之罪于是纶大喜谓其客曰叶寺丞介而严通而恕真重器也【杨诚斋集】





　　古今事文类聚新集卷二十八
　　钦定四库全书
　　古今事文类聚新集卷二十九
　　元　富大用　撰
　　诸监部
　　秘书监
　　歴代沿革周外史掌四方之志三皇五帝之书汉图籍所在有石渠石室延阁广内贮之于外府又有御史中丞居殿中掌兰台秘书及麒麟天禄二阁藏之于内禁后汉图书在东观桓帝始置秘书监一人掌典图书古今文字考合同异属太常【以其掌图书秘记故曰秘书】魏武帝初置秘书仪依御史台又置秘书令典尚书奏事【即中书令之任】文帝置中书令而秘书改令为监以王象领秘书监撰皇览掌艺文图籍之事初属少府自王肃为监乃不属其兰台亦藏诸书籍而史掌之晋武帝以秘书并入中书省其秘书著作之局不废惠帝复别置秘书寺并统著作局掌三阁图书自是秘书之府始居于外宋齐因之梁改为秘书省陈及后魏亦以秘书与尚书中书门下集书为五省北齐依魏制后周春官府置外史下大夫掌书籍此秘书监之任也而秘监亦领著作监掌国史隋秘书省领著作太史二曹后又改监为令唐武徳初改为监龙朔二年改秘书省为兰台改监为太史天授初改秘书省为麟阁神龙初复旧掌经籍图书领著作太史二局通判省事少监为之贰其后国史太史分为别曹而秘书省主写书校勘而已宋太平兴国二年始建崇文院昭文馆史馆集贤院皆总为崇文院及崇拱初建秘阁【择三馆书集真本并内出石书墨迹等藏之】亦在崇文院中淳化元年诏秘阁次三馆秘书省仍隶京百司时秘书虽有监少监丞郎校书郎正字著作郎佐皆以为寄禄官常带出入秘监【即今中大夫也】即官至秘书监有特令供职者有以他官兼领者有以判秘阁官兼判官【至道中宋以翰林学士承防兼秘书监淳化中李至自前执政以礼部侍郎兼秘书监祥符九年杨亿以秘书监判秘阁兼秘书省事】凡邦国经籍图书悉归秘阁而秘书所掌常祭祀祝版而已【两朝国史志】元丰正名以崇文院为秘书省旣罢馆职【国初三馆直馆直校勘通谓之馆职必试而命不试而命者皆异恩】尽以三馆职事归秘书省置秘书省职事官自监少至正字不领他局初除龙图阁学士王胜之为秘书监时寄禄官已正议大夫盖裕陵欲重此选又胜之雅有文学故也监掌书籍图史天文厯数之事属有五著作佐郎秘书校书正字各以职隶于长贰惟日厯非编修官不预宣和初改元丰之制増定为十八员以效唐登瀛之数建炎三年罢绍兴元年复置【旧秘书省建于禁中至是权寓临安府法惠寺十四年剏新省于大井巷之左】五年立定十八人为额太史局文徳殿钟漏所隶焉隆兴元年诏监少丞外以七员为额二年诏依祖宗旧法更不立额元置秘书监掌经籍图书领著作等局司天台隶焉其属有秘书少监秘书丞校书郎等员
　　羣书要语孙伯黡司晋之典籍【左传】又有承明金马著作之庭【班固西都赋】有辟雍东观兰台石室宣明鸿都之藏【后汉儒林序】兰台秘书省署耳【鱼豢魏畧】御府秘书外府也【韩送郑校理序】秘监曰大蓬【郑氏谈绮】秘书不是监以其职品清重非他监比也【因话录】矧上清之册府侔方丈之仙瀛【牋表类】秘府藏书云委简编之富瀛洲通籍朋来俊乂之游　拜贶清都叅华藏室　道家蓬莱重践育材之地　朱鸾素鹄羣翔于昆阆之庭神萐丹芸列植于云霄之囿　神经秘牒猥窥东观之书　乗槎问汉敢忘意于英躔入馆登瀛遽叨名于仙籍　书局备员　入预书林　兰台金马天禄石渠旣侔东壁二星之躔又曰上帝羣玉之府　籖带纷纭聚四部之学以充其内绅緌辉焕择一时之俊以游其间【并同上】谓当扣翠防而排阊阖何为羞昆仑而薄蓬莱【张于胡啓】蓬岛获窥于国史【杨亿代表】芸香之职自草紫泥之诏遂违羣玉之峯【并同上】
　　诗句绿编方委阁素简日盈轩【沈约】并入红兰署偏亲白玉规【白乐天】秘书何寂寂无乃覊英豪【李白赠韦秘书】暂阻蓬莱客终为大海人【杜甫寄题郑秘监湖上】蓬莱汉阁连【杜诗】鸳鹭叨云阁麒麟带玉除【杜赠才子入秘书】
　　古今事实
　　仙室蓬观
　　华峤后汉书曰学者称东观为老氏藏室道家蓬莱山注东观经籍多蓬莱海中神山为仙府幽经秘箓皆在焉又王融曲水诗记言事于蓬观谓藏室也
　　外台内阁
　　太和中秘书丞薛夏尝以公事移兰台兰台自一台也而秘书署耳或谓夏不得移也推使当有坐者夏报之曰兰台为外台秘书为内阁台阁一也何不可相移之有兰台屈无以折自是之后遂以为常【魏志王肃传】
　　秘府之室
　　汉以天下文籍悉在广内秘府之室谓之秘书【汉书】
　　防府之山
　　穆天子西登昆仑见王母曰登已至于羣玉之山先王所谓策府也【穆天子传】
　　称曰麟室
　　唐藏书之地有昭文崇文之馆有集贤书院有修文文司文以至蓬莱书殿曰乾元修书院曰秘书内外省曰内库曰三馆曰秘书秘府曰兰台麟室【六帖】
　　改为麟台
　　汉御史中丞在殿中掌兰台秘书图籍唐以秘书省为兰台汉西京未央宫中有麒麟阁亦藏秘书即雄校书之处也唐改秘书为麟台【六典】
　　故称芸台
　　芸香辟纸鱼蠧故藏书台称芸台【鱼泰典要】又陈子昂集芸局都奥见天下之图
　　谓之木天
　　内诸司舍唯秘阁最宏壮穹窿髙敞相传谓之木天【同上】
　　省多文士
　　后魏世祖欲用伊馥为尚书馥辞曰中秘二省多诸文士请叅其次遂拜中防军秘书监
　　书为中经
　　荀朂与张华依刘向别录整治书籍乱者以为中经
　　十八学士
　　太宗为秦王锐意经籍于宫城之西门建文学馆以待四方之士于是杜如晦房龄等并以本官兼文馆学士图其形状上命褚亮为賛藏之书府故号十八学士时人谓之登瀛洲
　　四明狂客
　　贺知章授秘书监自号四明狂客及秘书外监
　　称其五絶
　　虞世南为秘书监太宗称其五絶一徳行二忠直三博学四文辞五书翰【并唐书】
　　谓之五絶
　　秘书省内有落星石薛少保画鹤贺秘监草书郎余令画鳯相传号为四絶元和中韩公武为秘书郎挟弹中鹤一眼时谓之五絶【职林】
　　自撰竹书
　　荀朂领秘书监汲郡冢中得竹书勗自撰次经传阙文多所证明
　　自作石颂
　　西京秘书省防事前有陨星石隋自咸阳移署于此王邵作瑞石颂以賛美之【西京杂记】
　　以为病坊
　　唐以望虽清雅而实非要剧权贵子弟及好利夸侈者率不乐此职以监为宰相病坊丞及著作郎为尚书郎病坊秘书郎及著作佐郎为监察御史病坊【类要】
　　以为登瀛
　　建炎南渡稍置馆职绍兴定制除监少丞外以著作郎佐郎秘书郎校书正字通十二员为额仿唐瀛洲十八学士之数【容斋随笔】
　　径跻清要
　　秘书监其迁出他司非郎官即御史自乾道以后有防须曽任知县始得除台察曽任郡守始得为郎三馆之士固无有歴此者于是朝廷欲越次擢用乃以为将作军器少监旣班在郎上则无所不可为欲径跻清要者则由著作秘郎而拜左右二史不然不过兼权省郎年嵗间求一郡而去而御史之除皆归六院矣【同上】
　　一见秘书
　　李邕见特进李峤自言读书未徧愿一见秘书假直秘书未几辞去峤试问奥篇隐帙了辨如响【唐书】
　　三入东观
