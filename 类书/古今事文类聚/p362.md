<!-- { "loadSidebar": true } -->
　　刘子如京师过徐之右鄙其道旁午有甿増増扶班白挈羁角赍生器荷农用摩肩而西仆夫告予曰斯宋人梁人亳人頴人之逋者今复矣予愕而讯云予闻陇西公畅毂之止方逾月矣今尔曹之来也欣欣然似恐后者其闻有劳来之令欤蠲复之条欤振赡之恩欤硕防亡欤瘈狗逐欤曰皆未闻也且夫浚都吾政之上游也自巨盗开衅而武臣颛焉牧守由将校以授皆虎而冠子男由胥徒以出皆鹤而轩故其上也子视卒而芥视民其下也鸷其理而蛑其赋民弗堪命是轶于他土然咸重迁也非阽危挤壑不能违之曩者虽归成谣而故态相沿莫我敢复今闻吾帅故为丞相也能清浄画一必能以仁苏我矣其佐尝宰京邑也能诛锄豪右必能以法卫我矣奉斯二必而来归恶待事实之及也予因浩叹曰行积于彼而化行于此实未至而声先驰声之感人若是之速欤然而民知至至矣政在终终也试尝论声实之先后曰民黠政烦必须理而后劝斯实先声后也民离政乱须感而后化斯声先实后也立实以致声则难在经始由声以循实则难在克终操其柄者能审是理俾先后始终之不失斯诱民孔易也
　　古诗
　　舂陵行【并序】　　　　　　元结
　　癸卯歳漫叟授道州刺史道州旧四万余户经贼以来不满四千大半不胜赋税到官未五十日承诸使徴求符牒二百余封皆曰失其限者罪至贬削于戏若悉应其命则州县破乱刺史欲焉逃罪不应命又即获罪戾必不免也吾将守官静以安人待罪而已此州是舂陵故作舂陵行以逹其情
　　军国多所须切责在有司有司临郡县刑法竞欲施供给岂不忧徴敛又可悲州小经乱亡遗人实困疲大乡无十家大族命单羸朝飡是草根暮食乃木皮出言气欲絶意速行步迟追呼尚不忍况乃鞭扑之邮亭传急符来往迹相追更无寛大恩但有迫促期欲令鬻儿女言发恐乱随悉使索其家而又无生资听彼道路言怨伤谁复知去冬山贼来杀夺几无遗所愿见王官抚养以惠慈柰何重驱逐不使存活为安人天子命符节我所持州县忽乱亡得罪复是谁逋缓违诏令防责固所冝前贤重守分恶以祸福移亦云贵守官不爱能适时顾惟孱弱者正直当不亏何人采国风吾欲献此辞
　　贼退示官吏【并序】　　　　元结
　　癸夘歳西原贼入道州杀掠几尽而去明年贼又攻永州破郡不犯此州邉鄙而退岂力能制敌欤葢蒙其伤怜而已诸使何为忍苦徴敛作诗一篇以示官吏
　　昔年逢太平山林二十年泉源在庭户洞壑当门前井税有常期日晏犹得眠忽然遭世变数嵗亲戎旃今来典斯郡山夷纷纷然城小贼不屠人贫伤可怜是时陷邻境此州独见全使臣将命来岂不如贼焉今彼徴敛者迫之如火煎谁能絶人命以作时世贤思欲委符节引竿自刺船将家就鱼麦归老江海边
　　同元使君舂陵行【并序】　　杜甫
　　览道州元使君陵行兼贼退后示官吏作二首志之曰当天子分忧之地效汉官良吏之目今盗贼未息知民疾苦得结辈十数公防错天下为邦家万物吐气天下少安可待矣不意复见比兴体制微婉顿挫之辞感而有诗増诸卷轴简知我者不必寄元也
　　遭乱髪尽白转衰病相婴沉绵盗贼际狼狈江汉行叹时药力薄为客羸瘵成吾人诗家秀愽采世上名粲粲元道州前圣畏后生观乎舂陵作歘见圣哲情复览贼退篇结也实国桢贾谊昔流恸匡衡常引经道州忧黎庶词气浩纵横两章对秋月一字皆华星致君唐虞际纯朴忆大庭何时降玺书用尔为丹青狱讼久衰息岂惟偃甲兵凄恻念诛求薄敛近休明乃知正人意不茍飞长缨凉飚振南岳之子宠若惊色沮金斗大兴含沧浪清我多长卿病日久思朝廷肺枯渇太甚漂泊公孙城呼儿具纸笔隠几临轩楹作诗呻吟内墨淡字欹倾感彼危苦词庶几知者听
　　新安吏　　　　　　　　杜甫
　　客行新安道喧呼闻防兵借问新安吏县小更无丁府帖昨夜下次选中男行中男絶短小何以守王城肥男有母送瘦男独伶俜白水暮东流青山犹哭声莫自使眼枯收汝泪纵横眼枯却见骨天地终无情我军取相州日夕望其平岂意贼难料归军星散营就粮近故垒练卒依旧京掘壕不到水牧马役亦轻况乃王师顺抚养甚分明送行勿泣血仆射如父兄
　　石壕吏　　　　　　　　杜甫
　　暮投石壕村有吏夜捉人老翁逾墙走老妇出看门吏呼一何怒妇啼一何苦听妇前致词三男邺城戍一男附书至二男新战死存者且偷生死者长已矣室中更无人所有乳下孙孙存母未去出入无完裙老妪力虽衰请从吏夜归急应河阳役犹得备晨炊夜久语声絶如闻泣幽咽天明登前途独与老翁别
　　官政【废事附】
　　羣书要语学古入官【书】不懈于位【诗】委蛇委蛇退食自公【羔羊】政者正也子帅以正孰敢不正【语】敬共朝夕恪居官次【襄二十二】且侵官冒也失官慢也离局奸也【成十六】五大不在边五细不在庭注言五官之长专盛过节则不可居邉细弱不胜任亦不居朝廷【昭十一】释回措枉造次秉直事不失当举无秕政【栁御史墓版】
　　诗句防君拥黄绢缩卧放晩衙【坡】卯申缚壮士人世信少娱注仓库法早入晩出【陈简斋】铃斋幸得亲师席东向时容问治民【欧】青衫半作霜叶枯遇民如儿吏如奴【坡】废职终年但如此真窃太官餐【曽】
　　古今事实
　　争田质成
　　虞芮二国争田而讼连年不决乃相谓曰西伯仁人也盍往质焉入其境则耕者让畔行者让路入其朝则士让为大夫大夫让为卿虞芮之君曰嘻吾侪小人不可以入君子之朝遂以其所争为闲田【家语】
　　甘棠听讼
　　甘棠召伯听讼也蔽芾甘棠勿剪勿伐召伯所茇
　　始谤终诵
　　孔子相鲁鲁人谤曰麛裘而鞸投之无戾鞸之麛裘投之无邮及三月政成化行民诵曰衮衣章甫实获我所章甫衮衣惠我无私【孔丛子】子产相郑一年舆人谓之曰取我衣冠而褚之取我田畴而伍之孰杀子产吾其与之三年又谓曰我有子弟子产诲之我有田畴子产殖之子产而死谁其嗣之
　　日昃不休
　　前汉薛宣守左冯翊及日昃休吏职曹椽张扶独不肯休坐曹治事
　　首抑豪强
　　后汉周防为洛阳令下车问大姓主名吏以闾里豪强对防曰夲问贵戚若马窦等辈岂能知此卖菜佣乎部吏望风争以激劝为事京师肃然
　　杖吏从轻
　　桓公在荆州耻以威刑肃物令吏受杖止从朱衣上过桓式云向见令吏受杖上稍云根下拂地足意讥不着公曰我犹患太重【世说】
　　赤子龙蛇
　　扶风马公揔为郓曹濮节度观察等使镇其地公承死亡之后掇拾之余剥肤推髓公私扫地赤立新旧不相保持万目睽睽公于此时能安以治之其功为大又曰公之始至众未熟化以武则忿而憾以恩则横而肆一以为赤子一以为龙蛇惫心罢精磨以嵗月然后致之难也及教之行众皆戴公为亲父母【韩愈郓州溪堂诗序】
　　拷罪立名
　　李嵩武后时为御史鞫狱备诸惨酷其讯罪人皆有名如仙人献果玉女登梯犊子悬车驴儿拔撅凤凰晒翅猕猴鑚火之类【唐朱掇遗】周兴为周秋官侍郎性惨毒推劾残忍法外苦楚无所不为栲缚罪人有仙鹤晒翅猢狲碾茶鬼拽鑚牛拔橛之名时人呼为牛头夜叉【谈賔録】
　　戱为判语
　　李自诚为长葛宰一杂职犯过乃戏判曰岂有终日执之而不知其味者乎【国史补】
　　能辨寃狱
　　钱若水为同州推官有富民家小女奴逃亡不知所之奴父母讼于州命録事防军鞫之録事尝贷钱于富民不获乃劾富民父子数人共杀女奴弃尸水中遂失其尸或为元谋或从而加罪皆应死富民不胜榜楚自诬服州官皆以为得实若水独疑之留其狱数日不决一旦诣州屛人言曰己宻使人访求女奴得之矣知州惊曰安在若水宻使人送女奴于知州所乃垂帘引女奴父母示之泣曰是也乃引富民父子悉破械纵之其人号泣不肯去知州曰推官之力也其人趋诣若水防事若水闭门拒之不得入绕垣而哭倾家饭僧为若水祈福【涑水纪闻】
　　支散军粮
　　王德用在定州一日仓中给军粮军士以所给米黑喧哗纷扰监官惧逃匿有四卒以黑米见德用德用曰汝从我当自入仓乃往召专副问曰昨日我不令汝给二分黑米八分白米乎叱从者杖专副又呼四卒谓曰黑米亦公家物不给与汝曹当弃之乎汝何敢乃尔喧哗如此欲求决配乎百拜流汗乃舍之仓中肃然【涑水纪闻】
　　应变仓卒
　　张乖崖守成都兵火之余人怀反侧一日合军旅大阅始出众遂嵩呼者三乖崖亦下马东北望而三呼复揽辔行众不敢哗赵济畏之龙图乖崖孙婿也尝以此事告韩魏公魏公曰当是时某亦不敢措置【忠直语録】
　　两易争业
　　张公咏知杭州有沈章讼兄彦均割家赀不平公挞而遣之后半载公因过其所居下马召章并彦曰汝弟讼汝治家掌财伊防小不知赀多少汝又分之不均平乎彦曰均平章曰不均公曰兄之族入于弟室弟之族入于兄室即时对换人莫不服【青髙议】
　　判斩掷笔
　　韩魏公文潞公俱尝镇北门方魏公时朝城令决一守把兵士方二下輙悖骂不已知县以解府魏公使前问云汝骂长官信否曰当时乗忿实有之公曰汝为禁兵既差在彼便有阶级安可如此即于解状判领赴市曹处斩从容平和略不变色众但见其投笔方知有异至潞公时复有外镇解一卒如前者公震怒问之兵对如实亦判处斩而掷笔以此见二公之量不同如魏公则彼自犯法吾何怒之有不惟学术之妙亦天资之过人耳【元城语録】
　　年尊勤职
　　韩魏公勤于吏职簿书文檄检察研覈莫不躬亲左右或曰公位重年耆功名如此朝廷赐守乡郡以养安幸无亲小事公曰己惮烦劳吏民当有受弊者且俸禄日万钱不事事吾何安哉
　　辩僧寃狱
　　向相在西京有僧暮过村民家求寄止主人不许僧求寝其门外车箱中许之夜中有盗入其家自墙上扶一妇人并囊衣而出僧适不寐见之自念不为主人所纳而强求宿而主人亡其妇及财明日必执我诣县矣因夜亡去不敢循故道走荒草中忽堕眢井则妇人已为人所杀先在其中矣明日主人搜访亡僧并子妇尸得之井中执以诣县掠治僧自诬云与子妇奸诱与俱亡忽为人所得因杀之投井中暮夜不觉失足亦坠于井赃在井傍亡失不知何人所取狱成言府府皆不以为疑独敏中以赃不获疑之引僧诘问数四僧服罪但言某前生当负此人死无可言者敏中固问之僧乃以实对因宻使吏人访其贼吏食于村店店闻其自府中来不知其吏也问之曰僧某者其狱何如吏诒之曰昨日已笞死于市矣妪叹息曰今若获贼则何如吏曰府已误决此狱虽获贼亦不敢问也妪曰然则言之无伤矣妇人者乃此村少年某甲所杀也吏曰某甲安在妪指示其舍吏就舍掩捕捉之案问具服并得其赃一府以为神【涑水记闻】
　　不屑吏事
　　向文简公敏中罢相出镇多以吏事为意防莱公虽有重名所至之处终日游宴所爱伶人或付与富室厚有所得然人皆乐之不以为非也【记闻】
　　反堕吏奸
　　包孝肃尹京号明察有编户犯法当杖脊吏受赇与约曰今见尹汝但号呼自辩我与汝分罪汝决杖我亦决杖既而包引囚问果分辩不已吏诃曰但受脊杖出去何用多言包谓其弄权杖之于庭特寛囚罪止从杖坐不知乃为所卖【青髙议】
　　时来为相
