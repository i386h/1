<!-- { "loadSidebar": true } -->
　　宋朝三院御史皆得论政事纠官邪元丰绍圣着于甲令其用峻故其选精一时列职其间悉繇天子亲擢太上中兴大明国是耳目所寄必惟其人绍兴更化诏除公正之士以革缔交合党之风已而又降札书刋元丰手诏于台院葢欲遵用忠纯体国之人以成笃厚之政先后丁寜昭若日月龙蛇飞动琬琰光辉圣意相传家法不改实我宋维持纪纲之盛事凡职于此者宜有考焉绍兴辛酉尝彚集建炎以后名氏歳月续靖康而上所载人以官系阅时深逺两碑盈溢面背防览者既病来者复无以容贾以罢耎误柬防尝待罪其间院久敝蠧既葺新之于是又与同列谋易新石更系以歳后先从其时日使皆粲然无所抵捂于以登载中兴以来风宪得人之盛以传不朽顾不足以増重纪纲之地乎石既具嘱贾识其颠何敢以骩骳辞淳熈十四年九月既望记
　　御史台石柱题名记
　　噫世移鸟纪俗变鹑居万法悬而有为五刑设而并用御史之职谁能废焉所以防僣滥而窒奸邪也洎乎晋改天邑梁为帝都霜台凛然不易旧制我国家法有一定政无多门羣官兢修百吏端肃中执台刘公时惮直气朝推正人轨物用长作事图逺自建隆之后或假秩外任或执法在廷悉刋坚珉永示来叶时大宋御厯之四载歳在癸亥月建丁巳甲午日记
　　乌台赋　　　　　　　　　张良器
　　士有利于鸿渐者观乎灵台降太液迩蓬莱风威四惊霜气傍催地疏曹而独秀居对禁而分开提纲必理举职惟才门凌晨而豸出树夕阳而乌来旌良表正瘅恶绳囘乍以飞鶱凄其嶷矣时为搏击吁可畏哉严城岑寂灵台蹇产直状临而逾明伪迹投而遽刬故座有彞法门无滥板理从扰而庭幽事虽繁而人简及夫贪吏无厌豪宗不戒酷奋黔俗洪威桎械致中兴之沦否令下人之凋瘵百城相师而自若五兵乂安而不怪是司也故以矜逺声哇长喟【苦怪反】奉丝纶以遐察腾锦车而遥届则防扈顔沮强梁志惫望骢马而局蹐仰绣衣而下拜是知上能賛圣下足安凡顾盼而朝班已肃推弹而邦度增严庻究厥能请循其始官则秦置台从汉起或掌方书或称柱史朱何以忠雅标懿栢陈以刚直着美上封则起于郑均埋轮则逺闻张纪虞诩之人方侧目暴胜之名兼直指皆玉秀珠明鹰瞬鹗视既干时而助化亦圗国而逺耻莫不才挟主以成功主因才而共理唐纉玉叶荩臣惟哲法省嬴列台兼贠薛昂凉阶春奋迅霜雪耿独坐而情雄邈羣司而位絶稠人广众望影而魂禠暴党奸雄覩形而胆析岂徒以耸动僚采逡巡朝列傥吾道之将行庶从兹而振节
　　御史大夫
　　歴代防革御史大夫秦官也汉因之应劭曰侍御史之率故称大夫掌副丞相成帝绥和元年更名大司空哀帝建平二年复为御史大夫元寿二年复为大司空魏建安置御史大夫北齐后周并不置大夫而以中丞为台主隋讳中字依秦汉置御史大夫降为正四品唐武徳中改御史台大夫从三品龙朔改为大司宪咸亨复为大夫光宅中分为左右台大夫及废右台去左右字从三品掌以刑法典章纠正百官之罪恶五代会昌六年升御史大夫为正三品宋以御史大夫为兼官正二品元以御史大夫为从二品
　　羣书要语内承风化外任统理才茂行洁违于从正【谷永上防】辟台要秩非徳靡升专席雄班惟贤是属【杨左思受检校右台大夫制】
　　古今事实
　　银印青绶
　　汉制御史大夫位上卿银印靑绶掌副丞相【百官志】
　　金印紫绶
　　成帝绥和元年更御史大夫为大司空金印紫绶
　　立朝正色
　　唐李景譲为御史大夫正色立朝时元宗舅郑光卒诏罢朝三日景譲上书言不可使外戚强盛乃罢朝两日
　　奏事忘食
　　汉张汤为御史大夫每朝奏事日旰天子忘食丞相充位而已
　　博士退服
　　汉倪寛为御史大夫初梁相褚大通五经为博士时寛为弟子及御史大夫缺征褚大大自以为得御史大夫至洛阳闻寛为之褚大笑及至与寛议封禅于上前大不能及退而服曰上诚知人
　　羣僚侧目
　　唐开元中崔隐甫为御史大夫引故事奏以不便帝谓曰卿为御史海内咸云称职甚副朕之所委又宪司故事大夫以下监察御史兢为官政畧无承禀隐甫一切督责事无大小悉令谘决稍有忤意者便列上其罪前后贬黜殆半羣僚侧目
　　入奏拥姬
　　周昌为御史大夫尝入奏事髙帝方拥戚姬昌还走帝逐得昌骑顷问曰我何如主也昌曰陛下即桀纣主也于是上笑之然尤惮昌
　　直谏御船
　　薛广徳为御史大夫直言谏诤上酎祭宗庙出便门欲御楼船广徳当乘舆免冠諌曰宜从桥陛下不听臣言臣自刎以血汚车轮上不説张猛曰臣闻主圣臣直御史大夫言可听上曰晓人不当如是耶乃从桥
　　贵戚泥楼
　　李景譲为御史大夫内臣贵戚泥楼有看街楼阁皆泥之畏其弹劾【本传】
　　宰相避路
　　唐制大夫中丞午后三刻出囘避丞相如午前出宰相囘避大夫中丞【唐台仪】
　　白黒分明
　　薛宣以明习文法诏补为御史中丞是时宣为中丞执法殿中外总部刺史数言政事举奏部刺史郡国二千石所贬退称进白黒分明由是知名谷永上防曰御史大夫内承夲朝之风化外佐丞相统理天下任重职大非庸才所能堪今当选于羣卿以充其缺窃见少府薛宣才茂行洁逹于从政是用越职陈宣行能唯陛下留神考察上然之遂以宣为大夫
　　议论无拂
　　陈万年为御史大夫与丞相于定国并位八年论议无所拂
　　不避权势
　　薛谦光拜御史大夫时僧惠范恃太平公主权势逼夺百姓谦光将加弹奏或请寝之谦光曰宪台理寃滞何所廻避朝弹暮黜亦可矣
　　不屈王公
　　韦思谦进御史大夫性謇谔顔色庄重不可犯见王公未尝屈礼或以为讥答曰耳目官固当特立雕鹗鹰鹯岂众禽之偶奈何屈以狎之
　　谢位劝功
　　韦挺拜御史大夫太宗尝谓挺曰卿之任御史大夫独朕意耳左右大臣无为卿者卿勉之哉挺谢曰臣驽不足以辱髙位且臣非勲旧而超处藩邸故僚之上臣愿后之以劝立功者太宗不许
　　坐位易处
　　杜延年亦明法律为御史大夫居父官府不敢当旧位坐卧皆易其处
　　以名望拜
　　李光素拜御史大夫自贞元中位缺久难其人至是光素以名望召拜中外耸听
　　以长者称
　　张欧为御史大夫未尝言按人官属称为长者亦不敢欺上具狱事有可却却之不可者不得已为涕泣靣而封之其爱人也如此
　　持印以视
　　周昌为御史大夫徙为赵相髙祖持御史大夫印防之曰谁可以为御史大夫熟视赵尧曰无以易尧遂拜御史大夫【赵尧传】
　　执法而举
　　叔孙通起朝仪会长乐宫成置酒御史执法举不如仪者輙引去【本传】
　　请削侯地
　　晁错迁御史大夫请诸侯之罪过则削其地奏上上令列侯宗室集议莫敢难错独窦婴争之由此与婴有隙
　　奏去副封
　　汉故事上书为二封其一曰副领上书省先发之有不善屏去不奏及魏相为御史大夫奏去副封以防壅蔽
　　布被饰诈
　　汲黯谓上曰公孙位在三公俸禄甚多然为布被此诈也上问谢曰有之夫九卿与臣善者无过黯然今日廷诘诚中之病夫以三公为布被诚饰诈欲以钓名今臣位为御史大夫为布被自九卿已下至于小吏无差诚如黯言且无黯陛下安闻此言上以为有让益贤之
　　尝粪验疾
　　御史大夫魏元忠卧疾诸御史尽省之郭覇独居后请视元忠便液以验疾之轻重元忠惊悚覇曰大夫粪味甘或不瘳今味苦当即愈矣元忠刚直殊恶之
　　兄弟竝拜
　　肃宗幸灵武李岘应召至行在拜扶风太守既收京师拜戸部尚书守京兆尹兼御史大夫时岘兄峘为武部侍郎成都尹兼御史大夫乾元初宗还京自蜀至又兼御史大夫兄弟俱判台事时长安士庶皆美之古今文集
　　杂著
　　御史大夫壁记　　　　　　李华
　　君以文明照临百官官紏其邪职有邦宪由京师而端下国王化所系不惟威刑御史大夫其任也用舎决于天心得失震于人听举直措枉果而不挠则公卿屛气道路生风率其属以正于朝瞻我衣冠不仁者逺茍异于是为君子羞政之雄雌与徳轻重故名公在位天下仰頼焉秦官有御史大夫在汉为三公职副丞相丞相阙则大夫迁或名司空或复旧号史足徴也议大政必下丞相御史其廷署古曰府近曰台其衣冠章绶品秩所视载于甲令圣朝臣唐虞髙尚之贤内周汉不賔之俗登人于五福荐乐于九歌帝徳广运而瑞草生天威震动而神羊至故柱石骨鲠之老更拜焉距义寜至先天登宰相者十二人以本官叅政事者十三人故相任者四人借威声以棱徼外按戎律者八人官或改称大司宪台或分为左右肃政罢置不恒从所宜也开元天宝中刑措不用元元休息由是务简益重地淸弥尊任难其人多举勲徳至宰辅者四人宰辅兼者二人故相任者一人兼节度者九人异姓封王者二人尊号加孝徳之明年乐成公自尚书左丞兼文部迁崇徳也昭融礼经嗣续文雅张仲孝友山甫将明风度可以师长人伦动静可以训齐天下乔岳镇定嘉量平均心为百行之宗体备四时之气雅有之曰文武吉甫万邦为宪乐成有焉至若教行于无讼之前宪因于未萌之始未萌而虑则求烦不获无讼而教则何用不臧寛细瑕为大体复故事为新政小人畏法君子夷心无隐情于国家无愧辞于神道堂堂乎大雅之素也初防壁列先政之名记而不叙公以为艰难之选将俟后人谓华尝备属寮或知故实授柬之恩至属词之艺寡无以允副非常之待所报者直质而少文天宝十四载六月十五日记
　　御史中丞
　　歴代防革周官小宰之职掌建邦之宫刑凡宫之纠禁即御史中丞之任也【周礼注曰小宰若今御史中丞】秦时御史有二丞其一御史丞其一为中丞外督部刺史内领侍御史受公卿奏事举劾按章汉因之亦谓中丞为中执法【以其居殿中故曰中丞】晋宋以下不置大夫以中丞为台主自齐梁皆谓之南司后魏为御史中尉后周有司宪中大夫隋以国讳省中丞以持书侍御史二人代中丞之任唐制大夫掌纠正百官之罪恶中丞为之贰五代亦有之宋防唐制大夫无正员止为兼官中丞除正贠外或带他官者尚书则曰某官兼御史中丞丞郎则曰御史中丞兼某官给事中谏议则曰某官权御史中丞事次有知杂御史一员副中丞判台事自中丞以下掌纠防内外百官奸慝肃朝廷纪纲大事则廷辨小事则奏弹【两朝制】元丰七年诏中丞杂压在六曹侍郎之上元以御史中丞为从三品
