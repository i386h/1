<!-- { "loadSidebar": true } -->
　　国府乐手弹箜篌赤黄绦索金鎝头早晨有勅鸳鸯殿夜静遂歌明月楼起坐可怜能抱撮大指调小指拨腕头花落舞恐裂手下鸟惊飞拨剌瑚席一声一声鸣锡锡罗绮屏一一如撼铃急弹好迟亦好宜逺聴宜近聴左手低右手举易调移音天赐与大似秋鴈聫联度陇关小似春燕喃喃向人语手头疾腕头软来来去去如风卷声清泠泠鸣索索垂珠碎玉空中落美女争窥玳瑁帘圣人卷上真珠箔大长小短小快大缓李供奉仪容质身才稍稍六尺一在外不曽辄教人内里声声不遣出驰凤阙拜鸾殿天子一日一囘见王侯将相立马迎巧声一日一回变实可重不惜千金买一弄












　　古今事文类聚续集卷二十二
<子部,类书类,古今事文类聚>
　　钦定四库全书
　　古今事文类聚续集卷二十三
　　宋　祝穆　撰
　　乐器部
　　笙【簧　竽并同】
　　羣书要语笙生也象物贯地而生以匏为之故曰匏竽是也其中空以受簧也【释名】大笙谓之巢小者为之和竽暖也立春之气暖生万物者也竽管三十六宫在右和十三管宫居中【尔雅】舜祠之下得白玉管十三簧象凤之身【说文】笙镛以间【益稷】吹笙鼓簧【鹿鸣】疏音简节【王冀笙赋】
　　诗句管清罗袖拂响合绛唇吹【梁陆罕】两两白玉童双吹紫鸾笙【李白】高门吹笙竽【韩】仙人十五爱吹笙学得昆丘彩凤鸣【李】緑髪青瞳仙骨轻飘然乗鹤去吹笙【欧】谁道使君贫且老绣屏锦帐咽笙簧【坡】
　　古今事实
　　女娲造笙
　　女娲作笙簧【明堂位】女娲造列管于匏上内簧其中【唐乐志】
　　双成吹笙
　　西王母命侍女董双成吹云和之笙【汉武内传】
　　王乔吹笙
　　王子乔者周灵王太子晋也好吹笙作凤鸣游伊洛间道士浮丘公接以上嵩山【列仙传】一云乘鹤而去【见鹤门】
　　南郭吹竽
　　齐宣王使人吹竽有三百人南郭先生不知竽而滥于三百人之中以食禄宣王死文王即位一一听之先生乃逃去或云韩昭侯田岩使一一听之乃知其滥也【韩子】古今文集
　　杂著
　　笙赋　　　　　　　　　潘安仁
　　河汾之寳有曲沃之悬匏焉邹鲁之珍有汶阳之孤篠焉徒观其制器也则审洪纎面短长【力结切】生簳裁熟簧【以熟铜为之】设宫分羽经征列商泄之反谧厌焉乃将援鸣笙而将吹先嗢哕以理气【吐吹之貌】初雍容以闲暇中拂郁以怫防终嵬峩以蹇愕又飒遝而繁沸罔浪孟以惆怅若欲絶而复肆懰檄籴以奔邀似将放而中匮或旣徃不返或已出复入乐声发而尽室欢悲音奏而列坐泣□【捻】纎翮以震幽簧越上筩而通下管【笙翮谓笙之管也言其象凤翮也簧在内故云幽簧谓簧声逾越上筩之孔而通下管之觜】应吹噏以徃来随抑以虚满勃慷慨以憀【留】亮顾踌躇以舒缓辍张女之哀弹流广陵之名散咏园桃之夭夭歌枣下之纂纂【张女广陵园桃枣下皆曲名】歌曰枣下纂纂朱实离离宛其死矣化为枯枝人生不能行乐死亦何以虚諡为尔乃引飞龙鸣鹍鸡双鸿翔白鹤飞子乔轻举明君懐归荆王喟其长吟楚妃叹而増悲【子乔荆王昭君楚妃叹皆古词】惟笙也能研群声之清惟笙也能总众清之林卫无所措其邪郑无所容其滛非天下之和乐不易之徳音其孰能与于此乎古诗
　　吹笙引　　　　　　　　王毂
　　娲皇遗音寄玉笙双成传得何凄清丹穴娇雏十七只一时飞上秋天鸣水泉迸防急相续一束宫商裂寒玉旖旋香风绕指生千声妙尽神仙曲曲终满席悄无语巫山冷碧愁云雨
　　律诗
　　笙　　　　　　　　　　沈约
　　彼美实孤枝孤篠定参差鹍鸡已啁唽枣下复林离本期王子晋宁待洛濵吹
　　笙　　　　　　　　　　杨希道
　　短长插凤翼洪细摹鸾音能令楚妃叹复使荆王吟切切孤竹管来应云和琴
　　聼邻家吹笙　　　　　　戴叔伦
　　凤吹声如隔防霞不知墙外是谁家重门深锁无寻处惟有碧桃千树花
　　箫
　　羣书要语箫肃也其声肃肃而清也大者三十三管长三尺四寸小者十六管【释名】大箫谓之箫小者谓之笛【尔雅】箫长尺四寸二十四彄颂箫尺二寸十六彄【同上】洞箫管之无底者【释名】箫长则浊短则清以蜜蜡实其底而増减之则和管而音调当与琴瑟相防【李邕月令】绛唇错杂注以朱饰其吹【王褒赋】江宁县南四十里慈母山积石临江生箫管竹王褒洞箫赋所称即此其竹圆致异于他处自伶伦采于嶰谷其后惟此簳见珍故歴代常给乐府俗呼曰鼓吹山【丹阳记】
　　诗句危声合鼓歌絶弄混笙篪【梁孝仪】箫管悲且清【潘岳】吹箫彩凤台【李】
　　古今事实
　　舜作箫
　　舜作箫其形参差以象凤翼【风俗通】箫韶九成凤凰来仪【书】
　　箫史弄玉
　　箫史者秦穆公时人善吹箫能致凤凰穆公以女弄玉妻焉一旦随凤飞去
　　吹箫吴市
　　伍子胥鼓腹吹箫乞食于吴市
　　吹箫给丧
　　周勃常为人吹箫给丧事
　　古今文集
　　杂著
　　洞箫赋　　　　　　　　王褒
　　元帝为太子嘉其词令后宫贵人皆诵读之
　　原夫箫簳之所生出于江南之丘墟洞条畅以罕节标敷纷以扶疎观其傍山侧则岖嵚防﨑戏陒绮靡诚可悲乎其不安也弥望傥莽连延旷荡又足乐乎其敞闲也托身躯于厚土经万世而不迁翔鳯萧萧经其末回江流水溉其山朝露清泠而陨其侧玉液浸润而成其根孤雌寡鹄娱优乎其下春禽羣嬉翺翔乎其颠秋蜩不食抱朴而长吟猿悲啸搜索乎其间于是般匠施巧防襄准法带以象牙掍其防合故听其巨音则周流汜滥并包吐含若慈父之畜子也其妙声则清静厌慝顺叙卑达若孝子之事父也科条譬类诚应义理澎濞慷慨一何壮士优游温润又似君子或留而不行或行而不留愺恅烂漫亡耦失俦故知音者乐而悲之不知音者怪而伟之故其为悲声则莫不怆然累欷撇涕抆泪其奏懽娱则莫不惮漫衎凯阿那腲腇者巳是以蟋蟀尺蠖跂行喘息蝼蚁蝘蜓蝇蝇翊翊迁延徙返鱼瞰鸡睨垂喙防转瞪瞢防食况乎感隂阳之和而见风俗之伦哉
　　笛【觱栗】
　　羣书要语笛七孔籥也羌笛三孔【说文】笛涤也所以涤邪秽纳之雅正也长尺四寸七孔【风俗通】竒曲雅乐所以禁淫【宋玉赋】
　　诗句羌笛陇头鸣【选】高楼夜吹笛【杜】三年笛里关山月【杜】落日楼台一笛风【杜牧之】长笛一声人倚楼【赵】
　　古今事实
　　伶伦作笛
　　黄帝使伶伦伐竹于昆谿斩而作笛吹之作凤鸣【史】
　　丘仲作笛
　　武帝时丘仲作笛【风俗通】
　　列和吹笛
　　列和善吹笛吴姬之声无以加也【傅子】
　　柯亭竹椽
　　蔡邕宿于柯亭之馆以竹为椽仰而眄之曰良竹也取以为笛竒声独絶歴代之【伏滔长笛赋序】
　　作长笛颂
　　马融追慕王子渊枚乘刘伯康傅武仲等箫琴笙颂惟笛独无故作长笛颂李善注王子渊作洞箫赋
　　桓伊吹笛
　　桓伊善音乐畜一蔡邕蜀亭笛尝自吹之王徽之泊舟青溪侧素不相识伊于岸上过客称伊小字曰此桓野王也徽之便令人谓曰试为我奏伊时贵显素闻徽之名便下车踞胡床而作三调防毕便上车去客主不交一言【又见筝门】
　　殴杀笛妓
　　帝舅王恺尝置酒王遵王敦俱徃女妓吹笛小失声恺拂意便令黄门殴杀之一坐改容敦神色自若【晋书】
　　以笛妓赐
　　宋祎是石崇妓緑珠弟子有国色善吹笛后在晋明帝宫帝患危笃羣臣进谏请出宋祎时朝贤悉见帝曰卿诸人谁欲得者众人无言阮遥集时为吏部尚书对曰愿以赐臣即与之【世说】
　　知卧吹笛
　　唐汝阳王璡知音律尝早朝闻笛曰是太常工也他日识之曰何故卧吹笛工惊谢【隋唐嘉话】
　　山石可裂
　　李舟得村舍烟竹截以为笛坚如铁石以遗李牟牟吹笛天下第一月夜泛舟吹之俄有客呼船请载旣至请吹之其声清壮山石可裂及入破呼吸盘擗应声粉碎客忽不见疑蛟龙也【国史补】
　　古今文集
　　杂著
　　笛赋　　　　　　　　　宋玉
　　余尝观于衡山之阳见竒篠异干罕节简枝之丛生也其处傍塘千仭絶谿陵阜隆崛万丈盘石双起丹水涌其左醴泉流其右师旷将为阳春北郑白雪之曲取其雄焉宋意送荆卿于易水之上得其雌焉于是天旋少隂白日西靡命严春使午子延长颈奋玉指摛朱唇曜皓齿頳顔臻玉貌起吟清商起流征其辞曰近世双笛从羌起羌人伐竹未及已龙鸣水中不见【胡练反】已截竹吹之声相似剡其上孔通洞之裁以当【去】簻【竹反】便易持【簻马策也】易京君明【京房字君明修易】识音律故本四孔加以一君明所加孔后出是谓商声五音毕
　　古诗
　　鐡笛亭　　　　　　　　朱元晦
　　故侍郎胡公明仲尝与武夷山之隠者刘君兼道逰刘少豪勇游侠使气晩更晦迹自放山水之间善吹鐡笛有穿云裂石之声胡公诗有更烦横鐡笛吹与众仙聼之句子与客数人寻其故迹适有笛声发林外悲壮回鬱岩石皆震追感赋诗
　　何人轰铁笛喷薄两崖开千载留余响犹疑笙鹤来
　　鐡笛亭　　　　　　　　杨廷秀
　　谁将防漆金铸作孤竹笛林外吹一声震落千峰石
　　江月图　　　　　　　　崔鶠
　　防防一叶轻不知水与天独于颢气中仰见素璧圆超然狂道士起视清夜阑自拈白玉笛吹此江月寒想当万籁息逸响流空烟我从江海来形留意先还何当买渔蓬追此水墨仙
　　金陵聼韩侍御吹笛　　　李白
　　韩公吹玉笛惆怅流玉音风吹绕钟山万壑皆龙吟王子停凤管师襄掩瑶琴余响渡江去天涯安可寻
　　武昌老人说笛歌　　　　刘禹锡
　　武昌老人八十余手把庾令相问书自言年少学吹笛早事曹王曽感激徃年征镇戍蕲州楚山萧萧笛竹秋当时买材恣摉索典却身上乌貂裘古苔苍苍封老节石上孤生饱风雪商声五音随指发水中龙应行云絶曽将黄鹤楼上吹一声占尽秋江月如今老去兴犹迟音韵高低耳不知气力已微心尚在时时一曲梦中吹律诗
　　青溪半夜闻笛　　　　　李白
　　羌笛梅花引吴溪陇水清寒山秋浦月肠断玉关情
　　闻笛　　　　　　　　　戎昱
　　入夜思归切笛声寒更哀愁人不愿听自到枕前来风起塞云断夜深关月开平明独惆怅飞尽一庭梅
　　闻笛　　　　　　　　　刘彦冲
　　倚楼何处笛飞响彻云霄曲怨吹难尽风囘听忽遥戍兵临絶漠闺妇起寒宵一弄梅飞雪华年亦凋
　　听吹鹧鸪　　　　　　　许浑
　　金谷歌传第一流鹧鸪清怨碧云愁夜来省得曽闻处万里月明湘水流
　　与史郎中饮听黄鹤楼吹笛　李白
　　一为迁客去长沙西望长安不见家黄鹤楼中吹玉笛江城五月落梅花
　　从军北征　　　　　　　李益【英华】
　　天山雪后海风寒横笛偏吹行路难碛里征人三十万一时囘首月中防
　　升平词　　　　　　　　王元之
　　细草烟深暮雨收牧童归去倒骑牛笛中一曲升平乐筭得生来未解愁
　　大暑水阁聼晋家昭华吹笛
　　黄鲁直
