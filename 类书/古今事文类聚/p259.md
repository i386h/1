<!-- { "loadSidebar": true } -->
　　吕正献公【公着】燕居凝尘满案澹然弗顾所用研或十数日不洗涤亦不问也平生每半年许一馔【家塾记】
　　无地起楼台【见俭约门】
　　不肯治第
　　范文正在杭州子弟以公有退志乗间请治第洛阳树园圃以为逸老之地公曰人苟有道义之乐形骸可外况居室哉吾今年逾六十生日无防乃谋树第治圃顾何待而居乎吾之所患在位髙而艰退不患退而无居也且西都士大夫园林相望为主人者莫得常逰而谁独障吾逰者岂必有诸已而后为乐耶俸赐之余宜以赒宗族若曹遵吾言无以为虑【遗事】
　　赐以近第【以下系赐第】
　　孝惠及髙后徳汝隂侯夏侯婴脱孝惠于鲁元下邑之间乃赐北第之一曰近我以尊异之注北第者近北阙之第
　　为起第舎
　　张辽字文逺为晋阳侯累有战功魏文帝曰此古之邵虎也为起第舎
　　辍殿材赐
　　魏徴宅无堂太宗方造小殿乃辍其材以赐之
　　赐第及田
　　徳宗赐李晟永崇里第及泾阳上田延平门之园林女乐八人盖收复长安之功也
　　古今文集
　　杂著
　　与大息山松书　　　　　梁徐勉
　　家世清廉故常贫素至于产业之事所未尝言中年聊于东里欲穿池种树少寄情赏又以郊际闲旷终可为宅倘获悬车致仕实欲歌笑于斯经始歴年粗已成立桃李茂宻梧竹成隂塍陌交通渠畎相属华楼逈榭颇有临眺之美孤峯藂薄不无糺纷之兴虽云人外城阙宻迩凡为人长殊复不易当使中外谐缉人无间言先物后已然后可贵老子云后其身而身先若能尔者更招巨利汝当自朂见贤思齐不宜忽畧以弃日也非徒弃日乃是弃身身名羙恶岂不大哉
　　闲居赋　　　　　　　　潘岳
　　岳读汲黯传至司马安四至九卿而良史书之题以巧宦之目未尝不慨然废书而叹曰嗟乎巧诚有之拙亦宜然于是覧止足之分庶浮云之志池沼足以渔钓春税足以代耕灌园鬻蔬供朝夕之膳牧羊酤酪俟伏臈之费此亦拙者之为政也乃作闲居之赋于是退而闲居洛水之涘身齐逸民名缀下士背亰泝伊面郊后市浮梁黝以径度灵台筑而髙峙窥天文之秘奥究人事之终始爰定我居筑室穿池长杨映沼芳枳树篱游鳞瀺灂菡蓞敷披竹木蓊灵果参差张公大谷之棃梁侯乌稗之柿周文弱枝之房陵朱仲之李靡不毕植三桃表樱胡之别二柰曜丹白之色石榴蒲萄之珍磊落漫衍乎其侧梅杏郁棣之属繁荣藻丽之饰华实照烂言所不能极也菜则防韮蒜芋青笋紫姜蘘荷依防时藿向阳緑葵含露白薤负霜桞垂隂车结轨陆摘紫房水挂頳鲤或宴于林或禊于汜
　　雪巢赋　　　　　　　　杨廷秀
　　天台林君景思之庐字以雪巢尤延之为作记庐陵杨某复为赋之其辞曰
　　赤城兮霞外天台兮云表有羙兮先生相宅兮木杪厌人寰兮喧卑薄市门兮嚣湫壑谷奥渫蜗庐小陟彼悬崖天绅之涯竒峰日拂枯松霄排飞上万之顚旁无一寸之阶我营我巢维条伊枚命黄鹄而衔枝驱鹤而曵柴斧辛夷以为柱刈山桂以为栋兰橑椒其有芬荷盖岌其不动将旁招樵夫朋盍溪友以落之且有日其善颂矣夜半风作频撼林薄天骇地愕山跳海踊已而寂然四无人声黯天黒而月落忽八窓之夜眀恱身堕于冰谷刮骨其寒生穷猿嘈嘷飞鸟独鸣先生夙兴而视之但见千里一缟羣山失碧翔玉妃以万舞飘天葩之六出皓皓的的缤缤借借盖朔雪十丈朝没吾巢而无人迹矣先生举酒酹曰巢成雪至雪与巢防式瑶我室式珠我廨空无一埃防我胜槩继自今匪仙客其勿迎匪诗人其勿对廼抟冰浆与雪汁饮兎须于墨浍大书其楣曰雪巢摽俗子出诸大门之外
　　南溪樟隠记　　　　　　祝和父穆
　　余卜居南溪上流溪之漘有乔木一盖古之豫章而今俗以樟名者也其夀当三百余载而大且二十围团栾偃蹇庇及数亩老根盘踞髙突地面如巨石礧砢余因募工畚土厚培其根使平若一台可坐数客久焉根入土深得所滋养枝叶益敷畅停午日不穿漏夏五六月清隂敷地暑气不入凉飔时来方春稚緑竞茂蔼若云屯及冥冻沍此独挺秀余爱防封殖每为赋甘棠之诗余闻昔有商山之老戯于橘中者谓之橘隠后世效山隂之种竹者谓之竹隠慕彭泽之采菊者谓之菊隠拟孤山之咏梅者谓之梅隠余爱此古樟遂名吾庐以南溪樟隠暇日捜阅书箧得晦庵朱子所书四大字适契余所命名若有天相因亟模勒揭于防之楣即其右辟小室又取朱子所书嵗寒二大字为扁以表古樟之雅致室仅容膝处势髙平挹翠岚下临緑浸隔岸担簦负笈之行人中流披蓑鼓枻之渔父皆可坐见于袵席之上市防虽近而一尘不侵余盖于此而读书以求圣贤为己之学涵养体察私淑吾身庶防不负朱子畴昔教育之意日力有余则独取古人嘉言善行类成巨帙穷年矻矻皆手自抄録乐而忘疲今一二书行于世者幸有子云不以覆醤瓿也乃若坐久神倦起而欠伸则信手拈前軰诗文一二帙缓诵微吟战睡魔而却之此则樟隠之成趣也其西则筑小楼四楹与防对峙又取南轩张子所书藏书阁三大字揭扁楼上虽余无资聚书不能多视邺侯挿架特泰山之毫芒然余性徤忘不可无书旧所读不复尽记必籍检阅积久抽取简帙散乱则必次其甲乙使如旧序剔去蠧鱼燥以风日盖兹楼也检书则登整书则登曝书则登当此之时窓櫺四敞不妨眺望以舒畅心目至于秋霄爽豁月鉴澄鲜朔风怒号雪絮飞舞乗兴一登便觉水晶宫阙琼楼玉宇去人不逺此又樟隠之胜槩也噫余晨兴而啓吾扉出入而渉吾庭仰而瞻吾巨扁银钩鐡画动有法度则思其人俨若先儒之临其上顾而见吾古樟龙身虬柯昂霄耸壑则爱其木廪然嵗寒之友在吾侧是则吾庐虽甚湫隘卑陋而雄丽伟特之观固不在于轮奂之羙也繄我后人之居于斯者其必读韩昌黎示儿之诗使有贤卿大夫相过考评道之精粗以不迷厥初可也其必思朱子所记先大夫遗事以克称天之报施其将在此之语可也审能如是则庶防亦不贻林惭涧愧之讥而凌霜傲雪之标当相与辉映于无穷此则余之望也是为记
　　先君子幼孤文公朱夫子重渭阳之念实教育于家塾犹及亲炙当时讲论之益西山蔡先生勉斋黄先生特加敬爱先君子师事之晩年卜居建阳麻沙之南溪上扁于室曰南溪樟隠盖朱夫子之大书也述于文曰南溪樟隠记盖先君子之絶笔也又尝规一便坐取朱夫子嵗寒二大字勒于其楣且系之以诗曰豫章偃蹇纳苍龙姿干寜湏匠石逢借重嵗寒云谷字絶胜松拜大夫封观是诗也可以知先君子固穷之志矣噫先君子嗜书手不释卷见于是记者无非述其刻苦问学勉励后人将欲以儒业惟其家洙輙犯不韪僣以樟隠记附于先儒名世之作之次庶防托以有传用警其子若孙益求所以承先志云寳祐戊午仲秋上澣孤洙涕泣谨防
　　古诗
　　咏居二首　　　　　　　左思
　　济济亰城内赫赫王侯居冠盖防四术朱轮竟长衢朝集金张馆暮宿许史庐南邻撃钟磬北里吹笙竽寂寂杨子宅门无卿相舆寥寥空宇内所讲在虗言论凖宣尼辞赋拟相如悠悠百世后英名擅八区
　　皓天舒白日灵景耀神州列宅紫宫里飞宇若云浮峨峨髙门内蔼蔼皆王侯自非攀龙客何为歘来游被褐出阊阖髙歩追许由振衣千仞冈濯足万里流
　　饮酒　　　　　　　　　陶潜
　　结庐在人境而无车马喧问君何能尔心逺地自偏采菊东篱下悠然见南山山气日夕佳飞鸟相与还此中有真意欲辩已忘言
　　移居　　　　　　　　　陶潜
　　昔欲居南村非为卜其宅闻多素心人乐与数晨夕懐此颇有年今日从兹后敝庐何必广取足蔽牀席邻曲时时来抗言谈在昔竒文共欣赏疑义相与析
　　读山海经　　　　　　　陶潜
　　孟夏草木长绕屋树扶踈众鸟欣有托吾亦爱吾庐既耕亦已种时还读我书穷巷隔深辙颇廻故人车欢然酌春酒摘我园中蔬微雨従东来好风与之俱泛覧周王传流观山海圗俯仰终宇宙不乐复何如
　　归田园居六首　　　　　陶潜
　　少无适俗韵性夲爱丘山误落尘中一去三十年羇鸟恋林池鱼思故渊开荒南野际守拙归田园方宅十余亩草屋八九间榆桞防后园桃李罗堂前暧暧逺人林依依墟里烟狗吠深巷中鸡鸣桑树巅戸庭无尘杂虗室有余闲久在樊笼里复得返自然
　　野外罕人事穷巷寡轮鞅白日掩荆扉虗室絶尘想时复曲中披草共来往相见无杂言但道桑麻长桑麻日已长我土日已广常恐霜霰至零落同草莽
　　久去山泽防浪莽林野娱试携子侄軰披榛歩荒墟徘徊丘垅间依依昔人居井灶有遗处桑竹残朽株借问采薪者此人皆焉如薪者向我言死没无复余一世异朝市此语真不虚人生似幻化终当归空无
　　怅恨搔防还﨑岖歴榛曲山涧清且浅可以濯吾足漉我新熟酒只鸡招近局日入室中暗荆薪代眀烛欢来苦夕短已复至天旭
　　种苗在东臯苖生满阡陌虽有荷锄倦浊酒聊自适日暮巾柴车路暗光已夕归人望烟火稚子檐隙问君亦何为百年空有役但愿桑麻成蚕月得纺绩素心正如此开径望三益
　　谢公宅　　　　　　　　李白
　　青山日将暮寂寞谢公宅竹里无人声池中有虗白荒庭衰草遍废井苍苔积唯有清风闲时时起泉石
　　示儿　　　　　　　　　韩愈
　　始我来亰师止携一束书辛勤三十载以有此屋庐此屋岂无华于我自有余中堂髙且新四时登牢蔬前荣馔賔亲冠婚之所于庭内无所有髙树八九株有藤缕络之春华夏隂敷东堂坐见山云风相吹嘘松里连南亭外有芋区西偏屋不多槐榆翳空虚山鸟终夕鸣有类涧谷居主妇治北堂膳服适戚踈恩封髙平君子孙従朝裾开门问谁来无非卿大夫不知官髙卑玉带悬金鱼问客之所为巍冠讲唐虞酒食罢无为棊槊以相娱凡此坐中人十九持钧枢又问谁与频莫学张樊如来过亦无事考评道精麤蹮蹮媚学子墙屏日有徒以能问不能其蔽岂可祛嗟我不脩餙事与庸人俱安能坐如此比肩于朝儒诗以示儿曹其无迷厥初
　　忆平泉山居赠沈吏部　　李徳裕
　　昔闻羊叔子茅屋在东渠岂不念归路徘徊畏简书乃知轩冕客自与田园踈殁世有遗恨精诚何所如沈子寡时用夙志在林闾虽抱山水癖敢希仁智居清泉绕舎下脩竹防庭除幽径松盖宻小池莲叶初従来有好鸟近复跃鯈鱼少室映川陆鸣臯对蓬庐张何旧僚采【予与吏部乃金门僚故也】相勉在悬舆常恐似伯玉瞻前愧魏舒
　　防宅　　　　　　　　　白居易
　　长安多大宅列在街西东往往朱门内房廊相对空前主为将相得罪窜巴庸后主为公卿寝疾殁其中连延四五主殃祸继相踵自従十年来不利田舎翁风雨壊檐隙蛇防穿墙墉人疑不敢买日毁土木功嗟嗟俗人心甚矣其愚防但恐灾将至不思祸所従我今题此诗欲悟迷者胷凡为大官人年禄多髙崇权重持难久位髙势易穷骄者物之盈老者数之终四者如防盗日夜来相攻假使居吉土孰能保其躬因小以眀大借家可谕邦周秦宅崤函其宅非不同一兴八百年一死望夷宫寄语家与国人防非宅凶
　　伤宅　　　　　　　　　白居易
