<!-- { "loadSidebar": true } -->
　　裴度保厘洛邑皇甫湜为从事裴讨淮西赏赐钜万尽舍以脩福先寺将立碑求文于白居易湜在坐怒曰近舍皇甫湜而逺徴白信获戾于门下矣裴婉词谢之因请湜为之文湜归饮斗酒乘醉挥毫立就明日挈本献之文字古恠裴甚竒之因以宝车名马器玩之具约千缗令小将就幕酬之湜怒叱之曰多谢令公何相待之薄也某之文非常流之文也曽与顾况为集序外未尝輙许人其碑约三千字每字三疋绢更减不得裴闻之笑令依数酬之湜受之无媿色
　　碑作矴石
　　唐杨玚仕至左散骑常侍在官清白吏请立石纪徳玚曰事益于人书名史氏足矣若碑颂者徒遗后人作矴石耳
　　立奸党碑
　　崇宁初蔡京为元祐党籍刻石文徳殿门又立于天下州防长安召匠李安民安民曰司马相公称其正直今谓之奸邪安民不忍防府官欲罪之匠曰被役不敢辞乞不刻安民防字于碑恐后世并以为罪也【长编】
　　古今文集
　　杂著
　　吊九江驿碑材文　　　　欧阳詹
　　昔太师顔鲁公为湖州牧产碑材石每使工琢之与辞兼行趺本而龟护顶有螭拏躩喷兴如神如灵公神而珍之精选所处湖州无所称立罢守归朝载而涂出苏台入毗陵亦无称立转丹阳游建业亦无称立次江州州南有湖湖东有山蛟奔螭引直到湖心顿止之处则茂林峭石势环气胜非徃时所睇而神祠曰祖将军庙在焉公觌其诡秀与碑材叶即日以酒脯奠神造亭曰祖亭制亭之文手勒斯碑而立之后典州吏于州之九江驿有脩坏之劳状其末绩乃取斯碑刬公之述寘已之述今为九江驿之碑焉呜呼以祖亭方九江驿则兰室鲍肆矣以鲁公之文方今之文则牢醴糟糠矣以鲁公之札翰方今之札翰则锦綉枲麻矣以鲁公之用方今之用则诸夏夷狄矣痛哉斯碑出祖亭入九江石不能言岂无其寃故吊之呜呼继世生哲讵无贤兮将覩于斯将悼于斯庻涤所黩而复攸宜
　　集古録序　　　　　　　欧阳永叔
　　物常聚于所好而常得于有力之彊有力而不好好之而无力虽近且易有不能致之象犀虎豹蛮夷山海杀人之兽然其齿角皮革可聚而有也玉出昆仑流沙万里之外更十余译乃复乎中国珠出南海常生深渊采者腰絙而入水形色非人徃徃不出则下饱蛟鱼金矿于山凿深而宂逺篝火糇粮而后进其崖崩窟塞则遂葬其中者率常数百人其远且难又多死祸常如此然而金玉珠玑世常兼聚而有也凡物好之而有力则无不至也汤盘孔鼎岐阳之鼔岱山邹峄防稽之刻石与夫汉魏以来圣君贤士桓碑彛器铭诗序记下至古文籕篆分诸家之字书皆三代以来至宝恠竒伟丽工妙可喜之物其去人不远其取之无祸然而风霜兵火湮沦磨防散弃于山崖莽之间未尝收拾者由世之好者少也幸而有好之者又其力或不足故仅得其一二而不能使其聚也夫力莫如好好莫如一予性颛而嗜古凡世人之所贪者皆无欲于其间故得一其所好于斯好之已笃则力虽未足犹能致之故上自周穆王以来下更秦汉隋唐五代外至四海九州名山大泽穷崖絶谷荒林破冢神仙鬼物诡恠所传莫不皆有以为集古录以谓转冩失真故因其石本轴而藏之有卷帙次第而无世之先后盖其取多而未已故随其所得而录之又以谓聚多而终必散乃撮其大要别为目录因并载夫可与史传正其阙谬者以传后学庻益于多闻或讥予曰物多则其势难聚聚乆而无不散何必区区于是哉予对曰足吾所好玩而老焉可也象犀金玉之聚其能果不散乎予固未能以此而易彼也
　　跋瘗鹤铭　　　　　　　欧阳永叔
　　右瘗鹤铭题云华阳眞逸撰刻于焦山之足常为江水所没好事者伺水落时模而传之徃徃秪得其数字云鹤寿不知其几而已以其难得尤以为奇惟余所得六百余字独为多也按润州圗经以为王羲之书字亦奇特然不类羲之笔法而类顔鲁公不知何人书也华阳眞逸是顾况道号今不敢遂以为况者碑无年月不知何时疑前后有人同斯号者也
　　按苏子美诗云山隂不见换鹅经京口空传瘗鹤铭眞作右军书矣陶隐居外传隐居号华阳真人晩号华阳真逸【西清诗话】
　　跋石鼓文　　　　　　　欧阳永叔
　　右石鼓文在岐阳初不见称于前世至唐人始盛称之而韦应物以为文王之鼓至宣王刻诗尔韩退之直以为宣王之鼓在今鳯翔孔子庙中鼓有十先时散弃于野郑余庆置于庙而亡其一皇祐四年向传师求于民间得之十鼓乃足其文可见有四百五十六字磨防不可识者过半余所集录文之古者莫先于此然其可疑者三四今世所有汉桓灵时碑徃徃尚见在其距今未及千岁大书深刻而磨防者十犹八九此鼓按太史公年表自宣王共和元年至今嘉祐八年实千有九百一十四年鼓文细而刻浅理难得存此其可疑者一也其字古而有法其言与雅颂同文而诗书所传之外三代文章真迹在者惟此而已然自汉已来愽古好奇之士皆略而不道此其可疑者二也隋氏藏书最多其志所录秦始皇刻石婆罗门外圗书皆有而无石鼓文遗近录逺不宜如此此其可疑者三也前世传记所载古逺竒恠之事类多虗诞而难信况记传不载韦韩二君何防而知为文宣之鼓也隋唐古今书籍粗备岂当时犹有可见而今不之见耶然退之好古不妄者余姑取以为信尔至于字画亦非史籕不能作也
　　跋唐中兴颂碑　　　　　欧阳永叔
　　右大唐中兴颂元结撰顔眞卿书书字尤竒伟而文辞古雅世多模以黄绢为圗障碑在永州磨崖石而刻之模打既多石亦残阙今世人所传字画完好者多是傅模补足非其眞者此本得自故西京留台御史李建中家盖十年前崖石真本也尤为难得尔
　　古诗
　　立碑　　　　　　　　　白居易
　　勲德既下衰文章亦陵夷但见山中石刻作路旁碑铭勲悉太公叙徳皆仲尼复以多为贵千言直万赀为文彼何人想见下笔时但欲愚者恱不思贤者岂独贤者乃传后代疑有石苍苔字安知是愧辞
　　观兖文忠公家六一堂圗画
　　陈无已
　　生世何用早我已后此翁颇识门下士畧已闻其风中年见二子已复歳一终呼我过其庐所得非所蒙先朝羣玉殿冠佩环羣公神文焕王度喜色见天容御榻谁复登帝书元自工黄绢两大字一览涕无从似欲托其子天意与人同歴数况有归敢有贪天功集什一千卷明明并羣雄谁云第一手未有百世公庙器刻科斗宝樽播华虫懐弁服士酬献鸣瑽瑢挿架一万轴遗子以固穷素琴乆絶棊酒颇阙供向来一办香敬为曾南丰世虽嫡孙行名在恶子中斯人日已逺千载幸一逢吾老不可待露草湿寒蛬
　　书磨崖碑后　　　　　　黄鲁直
　　春风吹船着浯溪扶藜上读中兴碑平生半世看墨本摩挲石刻鬂成丝明皇不作苞桑计颠倒四海由禄儿九庙不守乗舆西万官奔窜鸟择栖南内凄凉几茍活高将军去事尤危臣结舂陵二三策臣甫杜鹃再拜诗安知忠臣痛至骨世上但赏琼琚词同来野僧六七辈亦有文士相追随断崖苍藓对立久冻雨为洗前朝悲
　　题磨崖碑诗后　　　　　潘狎老
　　公从浯溪春水船系船啼鸟青崖边次山作颂今几年当时治乱春风前明皇聪明真晩谬乾坤付与歌奴手骨肉何伤九庙焚蜀山骑骡不囘首天下宁知再有唐皇帝紫袍迎上皇神器仓皇吾敢惜儿不终孝听五郎父子几何不豺虎万里桥头望灵武南内凄凉谁得知人间称家作端午平生不识顔真卿去年不荅高将军去来读碑泪沾臆公诗与碑当并行不赏边功宁有许不杀奏章犹未语雨淋日炙字未讹千秋万岁所鉴多
　　读中兴碑　　　　　　　张文潜
　　玉环妖血无人扫渔阳马厌长安草潼关战骨高于山万里君王蜀中老金戈铁马从西来郭公凛凛英雄才举旗为风偃为雨洒扫九庙无尘埃元功高名谁与纪风雅不继骚人死水部胸中星斗文太师笔下龙蛇字天遣二子传将来高山百丈磨苍崖谁持此碑入我室使我一见昏眸开百年兴废増叹慨当时数子今焉在君不见荒塘浯水弃不收时有游人打碑卖
　　读中兴碑　　　　　　　张安国
　　绣绷儿啼思塞酥重床燎香驱羣胡黄裙锦袜无寻处一夜惊眠摇帐柱朔方天子神为谋三郎归来长庆楼楼前拜舞作竒祟中兴之功不赎罪日光玉洁十丈碑蛟龙盘拏与天齐北望神京泪双落只今何人老文学律诗
　　题中兴碑诗后【并序】　　　范至能
　　颂者美盛徳之形容以其成功告于神明者也商周鲁之遗篇可以槩见今次山乃以鲁史笔法婉辞含讥盖之而章后来词人复发明呈露则磨崖之碑乃一罪案何颂之有窃以为未安题五十六字刻之石傍与来者共商略之
　　三颂遗音和者稀丰容宁有刺讥辞絶怜元子春秋法却寓唐家清庙诗歌咏当谐琴搏拊策书自管璧瑕疵纷纷健笔刚题破从此磨崖不是碑
　　诗话
　　毁司马墓碑
　　司马温公绍圣初有防令毁隧碑豫章先生自黔安至荆南作诗云司马丞相骤登庸擢用元老超羣公杨绾登朝天下喜断碑零落卧秋风谓此也孙舍人君孚云方毁折之际大风走石羣吏莫敢近独有一匠氏挥斤而击未尽碎忽仆碑下死其碑元赐精忠粹徳【泊宅编】
　　雷击奸党碑
　　元祐所立奸党碑以司马温公为首一旦为雷所霹张山人有诗昨夜风雷起击碎奸党碑若问张山人不知【阙】
　　雷轰荐福碑【见谈命门】

　　古今事文类聚别集卷十三
<子部,类书类,古今事文类聚>
　　钦定四库全书
　　古今事文类聚别集卷十四
　　宋　祝穆　撰
　　文房四友部
　　砚【古瓦砚水滴附】
　　羣书要语砚研也研墨使和濡也【释名】农陶【韩毛頴传】石虚中字居黙南越高要人也器度方圆中心坦然隐遁不仕因采访遇之端阳拜即墨侯与宣城毛元锐燕人易光华隂禇知白同出处【文嵩作石虚中传】薛稷封砚为石乡侯【龙须志】
　　古瓦砚觚棱金爵竞托岧嶤玉女胡人争来睥睨又云昔之藏歌盖舞庇日干霄繁华几代零落一朝委地而合随尘土依人而却伍琼瑶【吴融古瓦砚赋】
　　诗句砚寒金井水【杜】紫潭出云翳我潭上星【坡】玉徳金声寓于石【坡】文章忠义老研磨【坡】砚中旗影龙蛇动【夏文庄】片墨磨穿三寸石【唐诗】赠君洮州緑石含风漪能淬笔锋利如锥【山谷赠张文潜】水滴宫砚玉蟾蜍【杜】
　　古今事实
　　少同席砚
　　汉宣帝时中郎将张彭祖少与帝微时同席砚及帝即位彭祖以旧恩封阳都侯出常骖乗
　　墙溷着笔砚【见著书门】
　　欲焚笔砚【见文人相推门】
　　防知祖砚【见祖孙门】
　　风字砚
　　防稽有老叟云右军之后持一风字砚大尺余色正赤用之不减端石云右军所用石休以钱三万得之【砚谱】
　　磨铁砚
　　五代桑维翰或令其改姓维翰铸铁砚以示人曰砚敝则改而他仕卒以进士及第
　　砚可呵水
　　孙之翰人尝与一砚直三十千孙曰砚有何异而直如此之价也客曰砚以石为贵此石呵之则水流孙曰一日呵得一担水才直三钱得此何用遂不受【笔谈】
　　不持一砚【见清亷门】
　　砚乆不洗
　　吕正献公着燕居凝尘满案澹然弗顾所用砚或十数日不洗涤亦不问也【家塾记】
　　铜雀古瓦【系瓦砚】
　　魏铜雀台遗址人掘地得古瓦以为砚贮水数日不渗【砚谱】
　　得玉蟾蜍【系水滴】
