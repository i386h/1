<!-- { "loadSidebar": true } -->
　　晋束晳字广微博学多闻晚应司空辟月余除著作佐郎西观撰晋书草创三帝纪十志迁博士著作如故
　　赋欢喜诗
　　唐杜审言武后召之赋欢喜诗即授佐郎
　　作蒙汜赋
　　晋张载字孟阳作蒙泛赋傅见而嗟叹以车迎之言谈尽日为之延誉遂知名起家著作佐郎
　　才堪著作
　　晋阎纉字续伯祭酒邹湛以纉才堪著作荐于秘书监华峤峤曰此职闲廪贵重势多争之不暇求其才遂不能用
　　书善著述
　　陈夀善著述除著作佐郎时夏侯湛等多欲作魏书见夀所作即壊己书【张华别】
　　并召赐绯
　　唐阳城以著作佐郎召并赐绯鱼
　　知遇赐名
　　【见前宋弁故事】
　　兼修国史
　　敬播再迁著作佐郎兼修国史从太宗伐髙丽帝名所战山为驻跸播谓人曰銮舆不复东矣已而果然
　　为后春秋
　　刘元济累迁著作佐郎宋鲁哀公后十二世接战国为鲁后春秋【并唐书】
　　校勘馆阁
　　宋王存少有立志为小官修洁自重为欧阳公所知赵康靖公荐召试擢秘书省著作佐郎馆阁校勘校集贤院书籍
　　久在馆阁
　　乾道三年七月梁克家奏曰著作佐郎刘焞久在馆阁以拘资格除郎不行乞稍迁遂除【会要】
　　文学知名
　　王安中字履道自号初寮先生政和中以文学知名除宗学博士有宻荐于上者除著作佐郎
　　才学世家
　　李炳字汉老伯父昭玘字成季元祐名士与晁张为徒尝为柱史炳才学能世其家政和末除书局迁著作佐郎【并同上】
　　十年不调
　　后周黎景熈正定古今文字于东阁大统末拜佐郎于时伦章皆倍兼常伯车服华盛惟景熈独以贫素居之而无愧色又勤于职然性尤专固不合于时是以一为史官遂十年不调
　　三十方为
　　谢裕时会稽王世子元显嬖人张法顺权倾一时内外无不造门唯谢裕不至年三十而方为著作佐郎
　　不为今吏
　　晋武帝欲以郭琦为著作佐郎问尚书郭璋璋憎琦不附己答云不识帝曰若如卿言乌九家儿能事卿即堪郎矣及赵王伦篡又欲用琦琦曰我已为武帝吏不能复为今世吏终于家
　　与免逺官
　　嘉祐八年诏以秘书省著作佐郎安焘尝中进士第三人与免逺官今后以为例矣
　　司天台
　　歴代沿革少昊氏以鸟名官鳯鸟氏为厯正【注鳯凰知天时故以名厯正之官】髙阳氏命南正重司天唐尧命羲和以闰月定四时成嵗厯象日月星辰敬授人时夏有羲和之官三代各有太史周有冯相氏掌十有二嵗十有二月十有二辰十日二十有八星之位保章氏掌天星以志星辰日月之变动以星土辨九州之地所封封域分星观妖祥以五云之物辨吉凶水旱以十有二风察天地之和秦有太史秦汉以来太史之任兼成周太史冯相保章三职汉司马谈父子相继为太史令迁云文史星厯近乎卜祝至宣帝时修撰之职以他官领之由是太史之官唯知占而已【自古太史之职虽以著述为宗而兼掌厯象日月隂阳气数司马迁旣没之后续史记者褚先生刘向冯商雄之徒并以别职来知史务于是太史之署非复记言之司故张衡鱼飏王立髙堂隆等其当官见称惟知占而已】故后汉太史令掌天时星厯而不及史掌晋太史令品第七江左以他官兼领【髙宝以侍中陈卓以义熈守吴道欣以殿中侍御史兼领】宋有日观即司天台也齐梁陈并置隋秘书省太史曹置令二人帝改曹为监唐因之武徳改为太史局龙朔改秘书阁局光宅改浑天监其令监置一人正五品又加副监及丞主簿府史等员其年又改为浑仪监长安二年复为局监依旧为令景龙二年又改局为监令名不改开元二年又改令为监其下一员改为少监肃宗改为司天台掌察天文稽厯数日月星辰风雷气色之异率其属而占每季录祥送门下中书省纪于起居注嵗终上送史馆嵗颁厯于天下宋因梁曰司天监有太监少监判监或以他官兼判又因同判之名以朝官充【太监及少监阙则置判监事二人以五官正以上充】掌察天文祥异钟鼔刻漏稽定厯数供诸坛祭祀神位版画日元丰行改为太史局有令有判局有同判局选五官正以上业优考深者二人为判及同判掌占天文及风云气察祥异之事日具所占以闻嵗杪颁厯则造进御览祭祀昏冠丧则择所用日政和因仍无所改其别局有天文院钟鼓院测验浑仪刻漏所印厯所皆主占验厯法元置司天台有监少监判官敎授等员所掌亦同
　　羣书要语乃命羲和钦若昊天【书】敬授人时　俶扰天纪　在璇玑玉衡以齐七政　协时月正日【并同上】太史颁正朔于郡国【周礼】掌邦之六典【同上】观乎天文以察时变【易】行夏之时【语】人代天工史分日月【白氏六帖】视四时于玉律掌日之官司天之吏　书云之史窥管之官　日月星辰乾象不忒　分至啓闭嵗功有成　二十四气三百六旬　当同文之朝思禀正朔　奉天史之职宜察天时【并同上】分司简日【海录碎事】玉律调元璿玑授厯思举日官之职用知天道之【宋广平集】差进清台之秩【胡文恭制】诗句秦地立春传太史汉宫题柱忆仙郎【唐李白寄司勲员外诗】古今事实
　　司天厯
　　孟春命太史司天日月星辰之行宿离不忒无失经纪注宿犹止也离犹行也言占纒次不可差忒也七曜为经二十八宿为纪【礼记月令】
　　日官底日
　　日官居卿以底日礼也注位如卿而不在六卿之数故曰居卿底致也平致也【左】
　　作浑天仪
　　汉张衡为太史官研穷隂阳妙尽璇玑之正作浑天仪以漏水转之于室内与天相应若符合
　　叙三辰
　　髙阳命南正帝喾亦叙三辰唐虞则羲和夏则昆吾殷则巫咸周则史佚鲁梓慎宋子韦齐甘徳郑裨灶魏石内其巫咸甘石之说后代所宗【晋书】
　　奏五官正
　　唐乾元二年知司天台韩颊奏勅创置五官正职配五方上稽五纬
　　奏五星差
　　治平元年初上即位司天监奏崇天厯五星之行及诸节气有差诏权判司天监周琮七人同造新厯
　　増六十甲子
　　至道二年司天冬官正杨文镒上言请于新厯六十甲子外更増六十年事下有司判司天台苗守信等议以为元无所依据不可行用上曰支干相承虽止于六十年倘两周甲子共成上夀之数使期頥之人得见所生之嵗不亦善乎因诏有司新厯以一百二十甲子为限
　　献九卷新厯
　　兴国四年司天冬官正吴昭素及刘内直苗守信造新厯凡经纪为二卷晨昏为一卷日躔隂阳经一卷日出入刻为一卷昼夜刻分一卷五更中星一卷共九卷以献上命卫尉少卿光象宗与明厯者同校定赐号乾元厯上自制序
　　造浑仪式
　　兴国四年以司天监学士张思训为浑仪丞先是思训自言能为浑仪因造其式以献上召南方上官于禁中如其式造之逾年而成机思精至诏置于文明殿东南隅漏室中因有是命
　　言浑仪制
　　至道元年十二月新铸浑仪成先是司天秋官正韩显符请言新铸浑仪制度九事至铸成于司天监筑台置之赐杂防五十段
　　保章大夫
　　周礼有保章氏秦汉以来无其职后周春官府有保章上士中士至隋置厯博士又置保章正掌习厯唐长安四年改厯博士为保章正掌教厯生乾元元年加五官之名宋司天监有保章正庆厯诏十年一迁元丰改制掌厯法及测景分至表准五年一迁官元有保章大夫
　　灵台郎
　　后汉太史下别有灵台丞掌灵台掌日月星辰魏太史有灵台丞主望郎隋有天文博士唐初因之长安二年改为灵台郎乾道元年改五官之名宋司天监有灵台郎庆厯诏十年一迁元亦有灵台郎之官挈壶郎
　　周制夏官挈壶氏下士六人秋官司寤氏春官鸡人凡三职咸掌其事自汉以后太史掌之唐长安四年始置挈壶正掌知刻漏孔壶为漏浮箭为刻以考中星昏明之乾元元年加五官之名宋司天监有挈壶正元丰改太史局官惟挈壶正如故太史局官有五年一迁十年一迁试中而迁者惟挈壶正无迁者元有挈壶郎
　　羣书要语挈壶氏凡军事县壶以序聚【周礼】挈壶正司辰【唐六典】朝廷兴居无节号令不时挈壶氏不能掌其职焉
　　古今文集
　　杂著
　　辩陈夀蜀不置史馆论　　　　唐子西
　　礼记人君言则左史书之动则右史书之周礼建官备矣独不闻有所谓左右史者虽有太史然不以记注为职是时诸侯皆有史岂天子独阙乎春秋之时卜田宅者占云日者皆称太史则太史殆隂阳家者流然书赵盾者书崔杼者亦称太史则太史又似掌注记者盖方是时学者适知天人而卜兴废者亦不纯用蓍太史伯以祝融之功而推楚国之必兴太史赵以虞舜之徳而占陈氏之未亡其论议证据有絶人者故隂阳注记得兼掌之汉司马谈父子为太史令以论著为己任而又掌天官则兼掌之效于兹可见魏晋之际始置著作郎自是太史之职分而为二孔明之时未也按后主景耀元年史官奏景星见于是大赦改元而曰蜀不置史妄矣
　　律诗
　　司天台　　　　　　　　　李山甫
　　拂云朱槛捧昭囘静对铜浑水镜开太史只知频奏瑞苍生无计可防灾景公进徳星曽退汉帝推诚日为廻何事旷官全不语好天良月鎻髙台
　　古今事文类聚新集卷三十
　　钦定四库全书
　　古今事文类聚新集卷三十一
　　元　富大用　撰
　　诸监部
　　国子祭酒
　　歴代沿革虞帝曰防命汝典乐教胄子【书】周师氏以三德三行教国子凡国之贵游子弟学焉保氏养国子以道教之以六艺六仪成王时彤伯入为祭酒战国时荀卿年五十始来学于齐襄王时最为老师齐尚修列大夫之阙而三为祭酒汉吴王濞年老不朝为刘氏祭酒汉又置博士东汉置博士十四人而聪明有威重者一人为祭酒谓之博士祭酒【胡广曰凡官民祭酒皆一位之元长古者宾得主人馔则老者一人举酒以祭地故以祭酒为名】晋武帝置祭酒一人永嘉中又置儒林祭酒一人以杜夷为之总统学中众事宋明帝置总明观祭酒一人齐以尚书令王俭领祭酒省总明观齐梁号为国师陈及后魏亦曰国子祭酒北齐国子寺有祭酒一人隋仁夀元年省祭酒帝大业中复置祭酒唐祭酒为大司成领六学国子太学四门律学书学筭学皆以儒学优重者为之祭酒一人从三品掌儒学训导之政检国子太学广文四门律书筭凡七学太子视学皇太子齿胄则讲议释奠执经论议奏京文武七品以上观礼凡授经以诸经各为一经兼习孝经论语考于嵗终考学官训导多少为殿最宋元祐官品令国子祭酒从四品元丰正名置祭酒掌三学之教法政令崇宁置大司成一员宣和罢绍兴十二年始置祭酒元仍唐宋旧置国子监监掌学校有国子祭酒司业监丞等员国子学太学隶焉
