<!-- { "loadSidebar": true } -->
　　羣书要语水干土则大旱【繁露】旱之言悍也阳骄蹇所至也【春秋考异】七八月之间旱天油然作云沛然下雨则苖浡然兴之矣【孟子】顷者炎旱日更増甚沙砾销铄草木焦卷处凉台而有欝蒸之烦浴寒冰而有灼烂之惨宇宙虽广无隂以憇【应休琏与岑文瑜书】司巫若国大旱则率巫而舞雩【周礼】南方有人长二三尺袒身而目在顶上走行如风名曰魃所见之国大旱赤地千里一名狢遇者得之投溷中乃死旱灾消也【神异经】僭常旸若注君行僭差则常旸顺之【洪范】烁石流金【楚词】龙见而雩【左传】雩者为旱求也【谷梁】旱所谓常阳不谓常阳而谓旱者以为灾也旱之为言干万物伤而干不得水也君持亢阳之节暴虐于下故旱灾应也【洪范五行传】大旱金石流土山焦而不热【庄子】
　　古今事实
　　僖公闵雨
　　鲁僖公夏四月不雨言不雨者闵雨也闵雨者有志乎民者也
　　当烹羊
　　武帝时嵗小旱上令百官求雨太子太傅卜式曰今桑羊令吏坐市列贩物求利烹羊天乃雨
　　祭孝妇冢
　　东海有孝妇少寡无子养姑甚谨姑告邻人曰孝妇养我勤苦哀其无子守寡我老久累无丁壮奈何遂自经死姑女告吏妇杀我母吏捕孝妇妇诬服郡中枯旱三年后太守至杀牛自祭孝妇冢因表墓天立大雨嵗熟
　　绘拆屋图
　　郑侠见荆公言青苗之害不答久之得监在京安上门防大旱自十一月至于三月河东河北陜西流民大入京师与城外饥民市麻籸麦麸为之糜或掘草根采木实以食侠上疏曰今天下忧苦质妻鬻女父子不保拆屋伐桑争货于市输官籴米皇皇不给之状绘为一图此臣安上门日所见百不及一陛下观臣之图行臣之言十日不雨乞斩臣以正欺防之罪
　　绿衣言事
　　朝奉郎杜球言永熙幸佛寺塔庙祷雨至天庆三馆起居因驻辇问曰天久不雨奈何或对天数或对至诚必有应一绿衣少年越次对曰刑政不修故也上颔之而行归复驻辇召绿衣者问状对曰某所守臣犯赃法当配宰相以亲则不配某所守臣犯赃不当死宰相以嫌卒死之翌日上为罢宰相天即大雨绿衣者冦莱公也【尘史】古今文集
　　杂著
　　人旱解　　　　　　　　盛均
　　涒滩嵗越垠旷旱塞诸阳迁市不雨祈山川庶神又不雨觞土龙舞巫觋愈不雨或言邦有术人能捕退龙而噪之昔嵗尝然农剩其泽及召术人至而旱色如故太守怒亟命擒之术人遁去矣其遗囊有书一幅目曰旱有三曰天旱国旱人旱曷为天旱蹇阳肆凶下土祗慎虽六七嵗黎人不饥曷为国旱君道炽灾徳涸仁枯贪风暴气蒸为时疠曷为人旱邦燬其政吏贼其行千里人心燥不为隂夫天旱求诸仁仁洽而时丰国旱求诸徳徳润而泽流人旱求诸政政清而俗阜贪货游于上刑黩于下百姓焦愁结成狠暑所谓人旱也邦守不清其政而逮龙货雨是犹乗适海豢羊望翼于何可冀乎太守得书増怒是嵗正月不雨至五月明年殍死者数千人而太守亦以财祸【文粹】
　　讼风伯　　　　　　　　韩愈
　　维兹之旱兮其谁之由我知其端兮风伯是尤山升云兮泽上气雷鞭车兮电摇帜雨寖寖兮将欲坠风伯怒兮云不得止旸乌之仁兮念此下民閟其光兮不鬬其神嗟风伯兮其将谓何我于尔兮岂有其他求其时兮修祀事羊甚肥兮酒甚防食足饱兮饮足醉风伯之怒兮谁使云屏屏兮吹使醨之气将交兮吹使离之铄之使气不得化寒之使云不得施嗟尔风伯欲逃其罪其又何辞上天孔明兮有纪有纲今我上讼兮其罪谁当天加诛兮不可悔风伯虽死兮人谁尔伤
　　古诗
　　检覆郏城旱田示同官及寄河南诸贤
　　刘贡父
　　昔嵗歉无年今麦仍荐饥罢民去南亩贱价捐东菑籍籍道路间饿者何累累藜藿不充肠薾然旄与倪嗟我禄代耕每食为不怡徒懐仲由志身贱那得施属城上民讼比牒皆苦词奉诏实有无百闻谢一窥星言说桑田行与父老期触热不敢休重趼宁告疲郊原赤如赫秉穗无孑遗防艺不可分四旁生蒺蔾流行诚代有愚弱岂易欺附上亦有刑残下罪攸司鄙夫不忍此告吏咸赦之庶兹咻噢恩足以苏惸嫠大农急经费言利析毫厘二吾犹不足一切宁谓宜国侨敏争承郑邑用不危冯驩焚劵书田氏人若归区区二小邦两士能若斯当官在必行匪石安可移诸公悉吾友此志良弗非当令狥路人一听狂者诗
　　旱谣　　　　　　　　　张文潜
　　十月不雨井水浑孤城烈日风飏尘楚天万里无纎云旱气塞空白昼昏土龙蜥蜴竟无神田中水车声相闻努力踏车莫厌勤但忧水势伤禾根道旁执送者何人稻塍争水杀厥邻五湖七泽水不贫正赖老龙一屈伸
　　蝗
　　羣书要语食苗曰螟食叶曰螣食根曰蟊食节曰贼四蝗虫名也【尔雅】蝗螽也一名蝻一名蝝【说文】蜚负蠜虫也【左传注】去其螟螣及其蟊贼无害我田稺田祖有神秉畀炎火【诗】蝗虫腹下有梵字【杂俎】蝗是鱼子在水中化为之【蔡伯喈云】
　　诗句始自两河及三辅荐食如蚕飞似鱼【乐天捕蝗】遗蝗入地应千尺【东坡雪诗】
　　古今事实
　　茅茨食尽
　　雨螽于宋外灾不书此何书灾甚也奈何茅茨尽也【谷梁】
　　蝗飞入海
　　马援为武陵太守郡连有蝗援赈贫羸薄赋税蝗飞入海化为鱼鰕【东观汉记】
　　蝗不入境
　　鲁恭为中牟令飞蝗避境又宋均为九江守山阳楚沛多蝗至九江辄四散
　　捕蝗得钱
　　汉平帝时蝗诏使者捕蝗人能捕蝗诣吏者以石斗受钱
　　太宗吞蝗
　　贞观间京畿旱蝗食稼太宗在苑中掇蝗吞之曰但当食朕无害百姓是嵗蝗不为患
　　姚崇捕蝗
　　开元间山东大蝗姚崇奏诗云秉畀炎火此除蝗之义也乃出御史为捕蝗使分道杀蝗倪若水上言除天灾者当以徳昔刘聪除蝗不克而害愈甚崇移书诮之曰聪伪主徳不胜妖今妖不胜徳若水惧乃纵捕得蝗十四万石时议者喧哗崇曰讨蝗纵不能尽不愈于养以遗患乎帝然之卢懐谨曰天灾安可以人力制且杀虫多必戾和气愿公思之崇曰昔楚王吞蛭而厥疾瘳叔敖断蛇而福乃降今蝗幸可驱若纵之谷且尽如百姓何杀虫救之祸归于崇不以诿公也蝗害讫息
　　捕蝗易粟
　　五代晋出帝天福间募民捕蝗易以粟【备史】
　　蝗死不贺
　　祥符九年飞蝗过京城上诣玉清宫灵感塔焚香祈祷禁宫城音乐三日先是上出死蝗示大臣翼日执政有袖死蝗以进者请示于朝率百官贺王旦曰蝗出于灾灾弭幸也又何贺焉固不可乃止于是二府方奏事飞蝗蔽天上曰使百官方贺而蝗若此岂不为天下笑耶
　　飞蝗堕水
　　赵抃守青州时山东旱有蝗自青齐及境遇风退飞堕水而尽【言行录】
　　古今文集
　　古诗
　　答朱宷捕蝗诗　　　　　欧阳永叔
　　捕蝗之术世所非欲究此语兴于谁或云丰凶嵗有数天孽未可人力支或言蝗多不易捕驱民入野践其畦因之奸吏恣贪扰戸到头敛无一遗蝗灾食苗民自苦吏虐民苗皆被之吾嗟此语祗知一不究其本论其皮驱虽不尽胜养患昔人固已决不疑秉蟊投火况旧法古之去恶犹如斯既多而捕诚未易其失安在常由迟诜诜最说子孙众为腹所孕多蜫蚳始生朝亩暮已顷化一为百无根涯口含锋刃疾风雨毒肠不满疑常饥髙原下隰不知数进退整若随金鼙嗟兹羽孽物共恶不知造化其谁尸大凡万事悉如此祸当早絶防其微蝇头出土不急捕羽翼已就功难施只惊羣飞自天下不究生子由山陂官书立法空太峻吏愚畏罚反自欺盖藏十不敢申一上心虽恻何由知不如寛法择良令告蝗不隠捕以时今苗因捕虽践死明嵗犹免为蝝灾吾尝捕蝗见其事较以利害曽深思官钱二十买一斗示以明信民争驰敛微成众在人力顷刻露积如京坻乃知孽虫虽甚众嫉恶茍锐无难为往时姚崇用此议诚哉贤相得所宜因吟君赠广其说为我持之告采诗诗话
　　诗刺荆公
　　荆公罢相出镇金陵时飞蝗自北而南江东诸郡皆有之百官饯荆公于城外刘贡父后至追之不及见其行榻上有一书屏因书一絶以寄云青苗助役两妨农天下嗷嗷怨相公惟有蝗虫偏感徳又随台斾过江东【泊宅编】
　　荒嵗
　　羣书要语一谷不升谓之歉二谷不升谓之饥三谷不升谓之馑四谷不升谓之荒五谷不升谓之大侵大侵之礼君食不兼味台榭不涂弛迎道不除百官修而不制鬼神祷而不祀【谷梁】以荒政十二聚万民一曰散利二曰薄征三曰缓刑四曰弛力五曰舎禁六曰去几七曰眚礼八曰杀哀九曰蕃乐十曰多昬十一曰索鬼神十二曰除盗贼【周礼】谷不熟为饥蔬不熟为馑果不熟为荒仍饥为荐【尔雅】民无菜色【王制】野有饿莩【孟】振廪劝分【左】敝邑易子而食析骸以爨【宣十五】嗷嗷蒸人聚泣田亩【徳宗实录】
　　诗句民贫更劝分【山谷】
　　古今事实
　　后稷济饥
　　稷思天下之饥者犹已饥之
　　矫诏开仓【见火灾门】
　　嵗荒禁酒
　　蜀大旱先主禁酒有酿具并坐之【详见禁酿门】唐初无酒禁乾元元年京师酒贵肃宗以廪食方屈乃禁京城酤酒期以麦熟如初二年饥复禁酤
　　饷钱赈饥
　　刘凝之传荆州年饥衡阳王义季虑凝之馁饷钱十万凝之大喜将钱至市门观饥者悉分之
　　一尉赈饥
　　唐贠半千为武阳尉嵗旱劝令发仓赈民令不从及令谒州半千悉发之下赖以济太守怒囚于狱防薛元超持节渡河让太守曰君有民不能恤使恵出一尉尚何罪释之
　　赈济乡里
　　唐张万福为泗州刺史魏州饥父子相食万福曰魏州吾乡里安忍其困令兄子将米百车饟之
　　赵公赈饥
　　熙宁九年夏呉越大旱知越州赵公抃前民之未饥为书问属县所被灾者二万一千九百余人公敛富人所输及僧道食之羡者得粟四万八千余石又为之出官粟得五万二千余石或给或粜又僦民完城四千一百丈【南丰作救灾记】
　　范公赈饥
　　景祐二年呉中大饥范仲淹镇浙西发粟募民给饷为术甚备监司奏劾公于杭州不恤荒公乃自为条叙所以宴游及兴造皆欲以有余之财以恵贫者贸易饮食工技服力之人仰食于公私者日无虑万数荒政之施莫此为大【笔谈】
　　苏公赈饥
　　杭州大旱苏轼请于朝免本路上供米三之一故米不翔贵复得赐度牒百易米以救饥者又立病坊作饘粥药剂遣吏挟医分坊治病活者甚众
　　不増米价
　　赵清献知越州两浙旱蝗米价踊贵饿死者十五六诸州皆榜衢路立赏禁人増米价公独榜衢路令有米者任増价粜之于是诸州米商辐辏诣越米价更贱民无饥死者【记闻】
　　区处流民
　　富公弼知郓州自郓移青防河朔大水民流京东择所部丰稔者三州劝民出粟得十五万斛益以官廪随所在贮之得公私庐舎千余万间散处其人以便薪水山林河渡之利有可取以为生者听流民取之其主不得禁凡活五十万人募而为兵者又万余人上闻之即拜礼部侍郎公曰救灾守臣职也辞不受前此救灾者皆聚民城郭中煑粥食之聚为疾疫或待次数日不食得粥皆僵仆名为救之而实杀之自公立法简便天下传以为法【神道碑】
　　为糜赈饥
　　陈文恵公尧佐知夀州遭嵗大饥公自出米为糜以食饿者吏民以公故皆争出米其活数万人公曰吾岂以是私恵耶盖以令率人不若身先而使其从之乐也【神道碑】
