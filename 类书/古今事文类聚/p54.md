<!-- { "loadSidebar": true } -->
　　夫子于郑兄事子产于齐兄事晏平仲【李翺书】
　　虽饥不见
　　子舆与子桑友淋雨十日子舆裹饭而往食之至子桑之门则若歌若笑鼓琴曰父耶母耶人乎天乎子舆曰子之歌何故若是曰吾思夫使我至此极者而弗得也【庄】
　　莫逆于心
　　子桑户孟子反子琴张三人相视而笑莫逆于心遂相与交子桑户死二人编曲鼓琴相和而歌子贡曰彼何人者耶修行而外其形骸临尸而歌孔子曰彼游方之外者也【庄子】
　　久而能敬
　　子曰晏平仲善与人交久而敬之
　　世莫可语
　　惠施死而庄子寝说言世莫可为语也【淮南子】
　　结为死友
　　羊角哀左伯桃为死友闻楚王贤往寻之道遇雨雪计不俱全乃并衣粮与角哀入树中死【列士传】
　　恶为药石
　　臧武仲臧孙纥也孟孙死臧孙入哭甚哀多涕出其御曰孟孙之恶子而哀如是季孙若死其若之何臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多
　　同师之友
　　申屠嘉兀者也而与郑子产同师于伯昏无人【庄子徳充符】郑崇弟立与傅喜同门相友善【西汉】卢植字子干少事马融与郑同门相友
　　无与为善
　　子产归未至闻子皮卒哭且曰吾以无与为善矣唯夫子知我也
　　梦中相寻
　　六国时张敏与髙惠为友每相思不能得敏便于梦往寻但行至半路即迷不知路
　　为刎颈交
　　廉颇与蔺相如为刎颈交
　　见利卖友
　　天下以郦寄为卖友为见利而忘义也
　　相得甚驩
　　魏其灌夫两人相引重相得甚驩无厌恨相见晚也
　　欢如平生
　　马援见公孙述以为当握手欢如平生
　　胶漆不如
　　雷义举茂才让于陈重刺史不听义遂阳狂被髪走不听命乡里为之语胶漆自谓坚不如雷与陈
　　为忘年友
　　祢衡有逸才少与孔融交时衡未满二十而融已五十为忘年交　郑当时年少其所交者皆大父行天下有名之士　山涛与嵇康等为竹林之交着忘年之契王戎少阮籍二十岁而籍与之交
　　托其妻子
　　朱晖与同县张堪为友把晖臂曰欲以妻子托朱生堪卒晖闻其妻子贫困自往视厚赈给之曰堪尝有知己之言吾已信于其心也
　　结绶弹冠
　　王吉与贡禹为友时称王阳在位贡禹弹冠又萧育与朱博为友着闻当代长安语曰萧朱结绶王贡弹冠言相荐达也
　　何时抵掌
　　曹修交南都刘损曰艰难之际颇懐朋友何时相与抵掌一笑涤我尘凡
　　与谈必久
　　尹敏与班彪相厚每相与谈常晏暮不食昼即至防夜彻旦
　　如期而至
　　后汉范式字巨卿少游太学与汝南张邵为友邵字元伯二人各归乡里式谓元伯曰后二年当过拜尊亲至期元伯白母请设馔之母曰二年之别千里结言尔何相信之审耶对曰巨卿信士必不乖违至日巨卿果到升堂拜母尽欢而别
　　遇贼不避
　　荀巨伯逺看友人疾值胡贼攻郡巨伯不忍去贼既至谓巨伯曰大军至一郡并空汝何男子敢独止此巨伯曰有友人疾不忍委之宁以我身代友人之命贼知其贤旋军而还
　　同年友善
　　周瑜与孙策同年独相友善推道南大宅以舍防升堂拜母有无通共
　　总角之好
　　孙防下令曰公瑾与孤有总角之好骨肉之分
　　见侮不较
　　程普以年长数侮周瑜瑜折节不与较普后自敬服而亲重之乃告人曰与周瑜交若饮醇醪不觉自醉
　　同舆连璧
　　夏侯湛美容观与潘岳友善每行止同舆接茵京师谓之连璧
　　契若金兰
　　山涛与阮籍嵇康皆一面契若金兰
　　千里命驾
　　吕安服嵇康髙致每一相思輙千里命驾从之
　　小人共载
　　陶侃至洛阳时郎中令杨晫侃州里也侃诣之晫与同乘见中书郎顾荣荣甚奇之吏部郎温雅谓晫曰奈何与小人共载晫曰此人非凡器也
　　青云之交
　　江淹曰袁炳字叔明与余有青云之交非直衔杯酒而已
　　时请一言
　　衞玠遇有胜日亲友时请一言
　　为耐久朋
　　魏元同与裴炎缔交能保始终时人呼为耐久朋
　　落落晨星【见同年门】
　　见其所与
　　李元賔既没其文益可贵思元賔而不见见元賔之所与者则如元賔焉
　　出谒更仆
　　韩参政亿李参政若谷未第时俱贫同途赴试京师共有氊一席一割分之每出谒更为仆李先登第授许州长社县主簿赴官自控妻驴韩为负一箱将至长社三十里李谓韩曰恐县吏来箱中只有钱六百以其半遣韩相持大哭别去后举韩亦登第皆至参政
　　约更为传
　　熙宁元丰间士大夫论天下贤者必曰君实景仁其道徳风流足以师表当世其议论可否足以荣辱天下二公盖相得欢甚皆自以为莫及曰吾与子生同志死当同传而天下之人亦无敢优劣之者二公既约更相为传而后死者则志其墓故君实为景仁传其畧曰吕献可之先见景仁之勇决皆予所不及也盖二公用舍大节皆不谋而同如仁宗时论立皇嗣英宗时论濮安懿王称号神宗时论新法其言若出一人相先后如左右手故君实尝谓人曰吾与景仁兄弟也但姓不同耳然至于论钟律则反复相非终身不能相一君子是以知二公非茍同者【墓志】
　　友三伟人
　　昔王文正公居宰府二十年未尝见爱恶之迹天下谓之大雅冦莱公左右天子却戎狄保社稷天下谓之大忠枢密马公慷慨立朝有犯无隠天下谓之大直此三君子者一代之伟人公与二三子深相交许情如金石则公之道可知矣【范文正公作王元之画像序】
　　少日同窓【见馆賔门】
　　倾盖相语【以下系定交】
　　子华子程本反自郯遭孔子于涂倾盖而顾相语终日甚相亲也【子华子】
　　定交杵臼
　　后汉公沙穆来游太学无资粮乃变服客佣为吴祐赁舂与语大惊遂共定交于杵臼之间
　　问交【以下系择交】
　　子夏之门人问交于子张子张曰子夏云何对曰子夏曰可者与之其不可者拒之子张曰异乎吾所闻君子尊贤而容众嘉善而矜不能我之大贤与于人何所不容我之不贤与人将拒我如之何其拒人也
　　友胜己者
　　赐也好友胜己者商也好友不胜己者【家语】
　　非徳不交
　　赵典闭门却扫非徳不交【续汉书】
　　师友荀陈
　　李膺性简亢无所交接惟以同郡荀淑陈寔为师友【续汉书】
　　所至择交
　　邴原至陈则师韩子助颍川则宗陈仲弓汝南则交范孟博涿郡则亲卢士干【魏志】郭泰传适陈留则友符伟明游太学则师仇季智之陈国则亲厐徳公入汝南则交黄叔度
　　耻兵子语
　　刘巴不与张飞语诸葛亮问之巴曰大丈夫处世当交四海英雄如何与兵子共语【海録】
　　不交流俗
　　陆蒙不喜与流俗交虽造门不肯见
　　古今文集
　　杂著
　　柳子厚墓志　　　　　　韩愈
　　子厚召至京师而复为刺史也中山刘梦得亦在选中当诣播州子厚泣曰播州非人所居而梦得亲在堂吾不忍梦得之穷无辞以白其大人且万无母子俱往理请于朝将拜疏愿以柳易播虽重得罪死不恨遇有以梦得事上白者梦得于是改刺连州呜呼士穷乃见节义今夫平居里巷相慕恱酒食游戯相徴逐诩诩强笑语以相取下握手出肺肝相示指天日涕泣誓生死不相负背真若可信一旦临小利害仅如毛髪比反眼若不相识落陷穽不一引手救挤之而又下石焉者皆是也此宜禽兽夷狄所不忍为而其人自视以为得计闻子厚之风亦可少媿矣
　　古诗【以下系择交】
　　审交　　　　　　　　　孟郊
　　种树须择地恶土变木根结交若失人中道生谤言君子芳桂性春浓寒更繁小人槿花心朝在夕不存莫蹑冬氷坚中有潜浪翻唯当金石交可与贤达论
　　择友　　　　　　　　　孟郊
　　兽中有人性形异遭人隔人中有兽心几人能真识古人形似兽皆有大圣徳今人表似人兽心安可测虽笑未必和虽哭未必戚而结口头交肚里生荆棘好人常直道不顺世间逆恶人巧谄多非义且茍得若是效好人坚心如铁石不谄亦不欺不奢复不溺面无恡色容心无诈忧惕君子直道人朝夕常的的

　　古今事文类聚前集卷二十三
<子部,类书类,古今事文类聚>
　　钦定四库全书
　　古今事文类聚前集卷二十四
　　宋　祝穆　撰
　　人道部
　　故交
　　羣书要语不遗故旧【伐木序】故旧无大故则不弃也【微子】久要不忘平生之言【宪问】越人结交盟曰卿乘车我戴笠他日相逢下车揖我歩行卿乗马他日相逢马当下诗句哀哉綀裙子负薪蹑破履岂无故交亲逝去如覆水不见老优孟谈笑托谐美【杜】穷巷隔深辙颇回故人车欢然酌春酒摘我园中蔬【陶渊明】朋交日凋谢存者逐利移子宁独迷误缀缀意益弥【韩寄崔立之】故旧谁怜我平生郑与苏【杜与源明防】洞庭有归客潇湘逢故人【柳恽】厚禄故人书断絶
　　古今事实
　　不弃踦屦【借用】
　　楚昭王与吴战楚军败走王忘其踦屦已行三十步王返取之左右恠而问之王曰楚国虽贫岂无一屦哉吾悲之与俱出而不与之俱返矣于是楚俗无相弃者
　　不弃蓍簪【借用】
　　孔子游于少原之野闻有妇人哭于泽中甚哀孔子使弟子问焉对曰向刈蓍薪亡吾蓍簪是以哀孔子曰刈蓍薪而亡蓍簪有何悲也对曰非伤亡簪吾所以悲不忘故也
　　无失其故
　　孔子之故人曰原壤其母死夫子助之沐椁曰故者无失其为故也
　　班荆与食
　　初伍参与蔡太师子朝友其子伍举与子朝之子声子相善也及伍举奔晋声子遇之于郑郊班荆相与食而言复故注班布也布荆坐地共议归楚事
　　重见故人
　　景差至蒲骚见宋玉曰不意重见故人慰此去国恋恋之心昨到梦铎喜见楚山之碧眼力顿明今又防故人闭心目足矣
　　绨袍恋恋
　　范睢见须贾贾曰范叔一寒如此哉乃取其绨袍赐之后睢谓贾曰公所以得无死者以绨袍恋恋有故人之意
　　道逢綀裙【见光友门】
　　斩其故人
　　陈胜既王其故人尝与佣耕者闻之乃之陈叩宫门曰吾欲见涉门吏不肯为通胜出遮道而呼涉乃召见载与归后宫出入愈益发舒言胜故情胜斩之诸故人皆引去
　　故人遗扇
　　朱买臣为防稽太守懐章绶至舍亭而国人未知也所知钱敷乃劳之曰无罢乎遗以纨扇买臣至郡以为上客
　　脱粟见待
　　公孙起家为丞相食故人髙贺以脱粟覆以布被贺怨曰何用故人富贵为脱粟布被我自有之怒而去语人曰身服貂蝉衣麻枲内厨五鼎外膳一肴其俭诈也闻之慙曰宁逢恶賔不逢故人
　　故人无子
　　汉楼护有故人吕公无子归护身与吕公妻与吕妪同食及护家居妻子颇厌吕公护流涕责妻子曰吕公故旧穷老托身于我义所当奉遂养吕公终身
　　独有二天【见故吏门】
　　造门叙旧
　　孔融造李膺门语门者我是李君通家子弟
　　已为鬼録
　　昔年疾疫亲故罹其灾徐陈应刘一时俱逝痛可言耶昔日游处谓百年可长相保何数年之间零落殆尽言之伤心顷撰其遗文却为一集观其姓名已为鬼録追思昔游犹在心目而此诸子化为粪壤可复道哉
　　杯酒叙旧
