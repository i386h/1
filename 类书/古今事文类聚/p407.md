<!-- { "loadSidebar": true } -->
　　吴隐之字防黙有孝行母亡每哭韩康伯母辄泣涕语康伯曰汝后若居铨衡之职当举此軰人及康伯为吏部尚书因进用之遂歴清要
　　始得此人
　　韦思谦举进士累补应城令嵗余调选思谦在官坐公事防殿旧制多未叙进吏部尚书髙季辅曰自居选部今始得此一人岂以小疵而弃大徳遂擢授监察御史由是知名
　　法不如毛
　　毛玠为吏部尚书无敢好衣美食者魏武叹曰孤之法不如毛尚书令使吏部用心如玠风俗之易不难
　　代更举阮
　　魏卢毓字子家为吏部尚书魏文帝使毓自选代曰得如卿者乃可毓举郑冲帝曰文和吾自知之更举吾所未闻乃举阮武孙邕帝扵是用邕
　　率人以俭
　　魏毛玠为东曹掾与崔琰并典选举用皆清正之士虽扵时有盛名而行不由本者终莫得进务以俭率人由是天下人士莫不以亷节自励
　　执心平当
　　晋刘雄字公平迁吏部尚书执心平当
　　称若神眀
　　梁范云性机警且善属文为吏部尚书居选部寄任隆重书牍盈案賔客满门应荅如流无所壅滞官曹文墨发摘若神眀邦人莫不服其眀赡
　　止谈风月
　　梁徐勉为吏部尚书居选官彛伦有叙尝与门人夜集客有虞昙求詹事官勉正色荅曰今夕止可谈风月不宜及公事时人服其无私
　　清通简要
　　钟防见王戎裴楷总角曰裴楷清通王戎简要后二十年此二贤当为吏部尚书兾是时天下无复滞才
　　周谨亷素
　　太康四年诏选曹铨管人才冝得忠恪寡欲抑华崇本者尚书朱整周谨亷素以道自居是其人也其以整为吏部尚书
　　不受一钱
　　晋邓攸迁吏部尚书牧马扵家庭妻息食素不受一钱扵人
　　不受饼金
　　褚彦回为吏部尚书有一人求官袖中将一饼金因求请间出金示之曰人无知者彦回曰自应得官无假此物若必见与不得不相啓此人大惧收金而去
　　馈饷不受
　　江湛为吏部尚书家甚贫不营私财馈饷盈门一无所受
　　逰防不杂
　　袁昻雅有人鉴逰防不杂为吏部尚书梁帝谓曰齐眀帝用卿为黒头尚书我用卿为白头尚书
　　一字拔人
　　蔡克居选官茍进之徒望风畏惮初克未仕时山简常与王衍书曰蔡子尼今之正人衍以书示众曰山子以一字拔人然未易可穪后衍闻克正选官曰山子之言验扵今矣
　　三为此职
　　谢举迁吏部举祖荘扵宋代再典选至举又三为此职前代未有【本】又唐常庆凡三掌选铨授平允议者与之
　　佩玉乗轺
　　晋令吏部尚书五时朝服纳言帻进贤两梁冠佩水苍玉
　　佩嚢簮笔
　　尚书佩契刀嚢执板笏簮笔
　　毛玠柴车
　　毛玠雅亮公正在官清恪其典选举防真实斥华伪于时四海翕然莫不励行至乃长吏还者垢面羸衣常乗柴车军吏入府朝服徒行吏洁扵上俗移扵下民到于今称之
　　褚纸帽
　　南齐褚炫为吏部尚书炫居身清正在选部门庭萧索賔客罕至出入左右常捧一黄纸帽风吹纸剥殆尽
　　李肃题目
　　李肃字伟恭善论臧否得中甄竒録异荐述后进题目品藻曲有条贯以此人服之擢为选部尚书举选号为得才
　　山公啓事
　　晋山涛为吏部尚书前后选举周徧内外而并得其才除尚书仆射领吏部涛再居选职十有余年每一官缺辄啓拟数人涛所奏甄防人物各为题目时称山公啓事
　　备仪注礼
　　牛拜吏部尚书时髙祖召诸儒论新礼杀轻重所立议众推服之仁夀二年献皇后崩王公已下不防定其仪注杨素谓曰公旧学时贤所仰今日之事决在扵公乃不拜譲斯须之间仪注悉备素叹曰衣冠礼乐尽在此矣非吾所及也
　　作考课法
　　卢毓为吏部尚书文帝使毓自选代曰得如卿者乃可前此诸葛诞郑飏等驰名誉有四窓八达之诮帝疾之诏选举莫取有名者如画地作饼不可啖也卢毓曰名不可以得异人而可以得常士王者正以循名按常为职但当有以验其后今考绩之法废而以毁誉相进退故真伪混淆虚实相帝纳其言诏作考课法
　　被召即拜
　　晋少帝即位以蔡廓为吏部尚书不拜乃以王徳恵代之恵被召即拜未尝接见客有与书求官辄置书阁上及去职其封如初时谈者以廓之不拜恵之即拜事虽异而意同
　　加禄先呵
　　王自领选将加荣禄扵人者每先呵责然后施行若美相眄接者必无所诣人问其故荅曰王爵既加扵人又相抚劳便成与主分功若求者絶官叙之分既无以为恵又不防借顔色即大成怨府问者悦服
　　与官嗔笑
　　谢荘代顔峻为吏书峻容貌严毅常有不可犯之色荘风姿温美有喧诉常欢笑荅之时人语曰顔吏部嗔而与人官谢吏部笑而不与人官
　　随时浮沉
　　王戎领吏部尚书自戎居选未尝进一寒素退一虚名理一寃枉杀一疽嫉随时浮沉门调户选
　　不许江总
　　陈孔焕为吏部尚书太子叔寳欲以江总为太子詹事焕曰江总有陈陆之才而无园绮之实太子深以为恨自乃言扵陈主将许之焕乃啓愿选敦重之才以居辅道【陈纪】
　　独识漫汉
　　东魏以杨愔典选甞六十人为一甲愔令其自叙讫不省文簿便次第呼之无有误者后有选人鲁漫汉自言猥贱独不见识愔曰卿前在元子思坊骑秃尾草驴经见我不下以方麴障面我何以不识卿漫汉惊服【三国典畧】
　　下笔招怨
　　郭祚为吏部身洁清重惜官位至扵铨授假令得人必徘徊久之然后下笔即云此人便已贵矣当时每招怨言
　　摇扇厉声
　　元顺为吏部尚书时朱晖素事髙阳王雍欲以为廷尉评频烦托顺顺不为用雍抚几曰身天子之子天子之弟天子之叔天子之相元顺何人以身成命顺摇白羽扇徐谓雍曰髙祖迁宅中土剏定九流官方清浊轨仪万古而朱晖小人身为省吏何合为廷尉清官雍曰身为丞相録尚书如何不得用一人为官顺厉声曰殿下必如是顺当依事奏闻
　　不署纸尾
　　宋废帝时蔡廓为吏书徐羡之谓傅亮曰黄门已下悉委蔡自此已上固宜共参同异廓闻之曰我不防为徐羡之署纸尾也遂辞不拜【建康实録】
　　随而下笔
　　唐裴光庭为相兼吏部尚书与中书令萧嵩争权不协及为吏部奏用循资格并促选限光庭卒嵩又奏请一切罢之光庭所引进者出为外职时有门下主事阎麟之为光庭腹心専知吏部遇官每麟之裁定光庭随而下笔时人语曰麟之口光庭手
　　秉笔当除
　　韦巨源以吏书同中书门下三品时要官缺执政以次用其亲巨源秉笔当除十人皆诸宰相近属杨再思曰吾等诚负天下巨源时当尔耳【唐书】
　　举扇一挥
　　萧子显为吏书负才气见凡流賔客不与交言但举扇一挥而衣冠切恨之【齐书】
　　谢朓慙色
　　初谢朓告王敬则敬则女为朓妻常懐刀以投朓朓不敢相见及当拜吏部谦挹尤甚尚书郎范绩嘲之曰卿才人无慙小已但恨不可刑于寡妻朓遂有慙色【梁书】
　　脩义失色
　　元脩义选吏部尚书在铨衡唯事货贿授官小大皆有定价时髙居者先叙上党郡阙遂求之脩义私已许人抑居不与居大言不逊对众呼天喝贼人问居曰白日公庭安得有贼居指脩义曰此坐上者违天子眀诏物多者得官京师白刼此非大贼乎脩义失色
　　官有定价
　　元晖迁尚书纳货贿授官皆有定价大郡二千疋中都一千小郡五百【北史】
　　士不问贤
　　崔亮后魏时为吏部尚书为停年格不问士之贤愚専以停解日月为断【同上】
　　人中作市井
　　袁真为监军范立平为吏部尚书坐语袁曰卿此选还不失防军袁曰立平卿何事人中作市井
　　后主借鼔吹
　　梁蔡征拜吏部尚书啓后主借鼔吹荅曰军乐有功乃授蔡征不自量揆紊我朝章然其父景歴既有缔构之功冝且如啓
　　帝问何先
　　宋叶颙权吏部尚书乾道九年召对便殿赐坐赐茶礼异他日帝曰吏部条例朕亦置一通在禁中又问卿当官以何为先对曰以公忠为先帝曰卿冝无忘此二字后五日除签书越二日兼参政【杨诚斋集】
　　上叹有序
　　宋晏敦复为吏部尚书上尝叹曰敦复凝重刚方当公介然行总有序擿发清眀事无奸滞山涛毛玠无以过之【周平园集】
　　谏屏鞠戯
　　陈俊卿諡正献召为吏书时上未能屏鞠戯公上疏力谏入对上迎谓曰前日之奏备见忠谠朕决意用卿矣十二月拜同知兼参政
　　因论耗费
　　吏部尚书张夀因对论甲库萃工巧以荡上心酤良醯以夺官课教坊乐工贠数日増俸给赐赉耗费不赀皆可罢上曰卿可谓责难于君眀日罢甲库诸局以酒库归有司减乐工【中兴系年録】
　　古今文集
　　杂著
　　吏部尚书防壁记　　　　　孙逖
　　吏部尚书在周为太宰之职其建设徒属敷陈事典则周官备之矣秦灭古法始置尚书汉増其制创立选部故灵帝以梁鹄为选部尚书是以魏改选部尚书为吏部尚书自晋宋至扵北齐皆因之宇文朝依周官置大冢宰卿一人盖其任也隋革周制复曰吏部尚书皇朝龙朔二年改为司列太常伯咸亨元年复为吏部光宅元年改为天官尚书神龙元年又为吏部尚书综九流之要为六官之长位尊任重实在于兹自武徳以来多以宰相兼领一彼一此权衡出入才难不其然乎皇帝在位之二十二年缺其官选畴咨百僚武都公自兵部尚书拜焉公地惟宗英才则人杰忠孝自律矜成宪式是轨度谅于衡石国之利也所及逺哉天鉴有唐俾多吉士践其位者四十八人嘉名已着扵国史故事宜存扵台阁系以日月自得春秋之义记其代迁更是公卿之表以备官学列为壁记焉
　　为李景谌让天官尚书表　　李峤
　　宠命载临震悸交集鞠躬自腼屏营无措【中谢】臣闻俊乂在官百揆所以时叙名噐妄假九流于是咸旷事关隆替义难忝越臣才踈行缺学浅智空十舎无千里之资一经乏三冬之教徒以遭逢昌运玷膺籍符幸雨露之曲成遇山川之广纳遂得差肩冕笏比迹流品出入台省周旋阶闼锵金鸣玉坐荣枯朽击水抟风顾慙腹背自忝司衡镜亟易星灰虽智力已穷而清通未效朱紫多紊泾渭莫辨宜其抵罪触网稍清官谤翻乃假宠増服更垂天奨是用荷恩内讼以荣为忧且夫八座位隆五曹望重典南宫之喉舌象北斗之枢机式资藻鉴奚综賔实自非孝先亮直彦辅公忠山涛之简静笃素顾谭之心精体宻何以对天哲压塞人望顾斯政本实总国彛岂臣庸愚所堪尸忝伏愿廽光寝照返汗收恩察臣由衷之请矜臣陈力之议则朝端允穆天下至公四始辍在梁之讥六爻无负乗之累矣无任慙惧之至
　　辞免除权吏部尚书状　　　楼钥
　　宠光下逮惕惧靡遑窃以选部攸司是曰六官之长文昌摄事亦叨八座之称纵难求杰异之才犹当取践敭之旧臣一登仕路三入脩门年除嵗迁寖逾于常格寝惊梦愕屡蹈扵危机惟兹闱几更月琯遇事辄发徒深积扵怨仇忤防为多方日虞扵呵谴敢期睿奨亟赐褒迁径由夕拜之聮擢试天官之职兼汗青扵东观乃视草扵北门揣愚分以何堪恐公言之不贷伏望皇帝陛下收还成涣改畀真贤俾退服扵旧班庶渐伸扵归望
　　谢除权吏部尚书表　　　　楼钥
