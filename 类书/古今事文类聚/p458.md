<!-- { "loadSidebar": true } -->
　　诏曰尚书华峤体素简文雅皆通歴览古今博闻多识著书实录有良史之志转为秘书监其加散骑常侍班同中书寺为内台使中书散骑著作及治乱音律天文数术南省文章门下撰集皆典领之峤表谢云伏见诏书以臣为秘书加位常伯昔刘向父子世典史籍马融通博三入东观非臣肤浅所敢比迹【华峤集】
　　图籍博学
　　唐国朝已来有魏征虞世南顔籕为秘书监设官之重得贤之盛人到于今称之以文学博雅长图籍长秘府【白居易许贵同制】自重其官自逺其道思与虞顔为比【同上】
　　图书养性
　　宋真宗以杨徽之兼秘书监召谒便殿命坐屏左右上劳问久之且曰图书之府清静无事可以养性也
　　校定秘书
　　魏征迁秘书监奏引学者校定四部书自是秘府图籍灿然毕备
　　叅预朝政
　　魏征为秘书监叅预朝政
　　谈论规讽
　　虞世南为秘书监太宗引之谈论及古今帝王行政得失必存规讽太宗谓侍臣曰朕因暇日每与世南商略古今朕有一言之善世南未尝不恱有一言之失未尝不恨怅朕尝戏作艳诗世南进曰圣作虽工体制非雅上之所好下必随之此文一行恐致风靡不敢奉诏其恳诚若此
　　论议持正
　　世南已衰老屡乞骸骨不听迁太子右庶子固辞改秘书监外若不胜衣而中抗烈论议持正太宗常出行有司请载副书以从帝曰虞世南在不忧朕无书也世南薨帝曰石渠东观之中无复人矣世南着北堂书抄盛行于代【广记】
　　兼该词学
　　太宗以顔师古体业淹和器用详敏学该淹洽词兼典丽命为秘书监
　　讃述符命
　　庾峻自司空长史转秘书监尝讃述符命天文地理因有述焉
　　以文章召
　　欧阳修以文章名冠天下景祐初召试为馆阁校勘【东都事畧】
　　以文士直
　　李建中传苏易简与太宗论文士因及建中太宗亦素知之命直昭文馆
　　更迭补外
　　乾道元年二月诏馆职所以招延天下之英俊茍不亲吏事知民情则将来何以备公卿之任今后更迭补外【孝宗会要】
　　同在馆阁
　　宋绶字公垂年十五召试中书真宗竒其文听于秘阁读书久之召试学士院为集贤校理与父郊同任世以为荣【同上】
　　赐飞白书
　　宋太宗飞白秘阁二字赐李至髙宗赐御书右文殿牌仍诏将作监米友仁书道山堂牌
　　赐紫章服
　　淳熈五年孝宗幸秘书省御制诗一首赐宰臣史浩以下秘书监陈骙少监郑丙赐紫章服
　　作白头老
　　张齐贤改秘书监致仕尝出谒其子曰昔贺秘监脱屣轩冕以归会稽大人盍衣羽服以优游何必更事请谒齐贤曰吾且作白头老监枕书而眠何必学贺老作流沙之服时以为名言
　　胜枝头乾
　　元祐初用治平故事命大臣荐士试馆职一时名士在馆率论资考次迁未有越次进用者皆有滞留之难张文潜晁无咎俱在其间一日二人阅朝报见苏子由自中书舍人除户部侍郎无咎以为平缓曰子由此除不离核谓如果之粘核者文潜曰岂不胜汝枝头干乎闻者皆大笑【东北有李每熟不得摘辄便槁土人因取藏之故谓之枝头干并同上】
　　举其秀异
　　张舜明字芸叟元祐初司马光举舜明才气秀爽刚直敢言召试秘书校理【东都事略】
　　称曰遗逸
　　谢灵运为秘监秘阁之遗逸【本朝实录】
　　宣明史籍
　　汉桓帝延熹二年初置秘书监温峤举荀崧为秘书监曰国史之兴将明得失之迹谓之实录使一代之典焕然可观散骑常侍崧文质彬彬思义通博歴位先朝莅事以穆宜掌秘奥宣明史籍【东观汉记】
　　刋正竒字
　　唐顔师古为秘书监专典刋正所有竒书难字众所共惑随疑剖析曲尽其源
　　刻置木偶
　　栁誓帝嗣位拜秘书监退朝之后便命入阁言宴讽读终日而罢帝每与嫔后对酒时逢兴会辄遣命之至与同榻共席恩若友朋帝犹恨不能夜召于是命刻木偶人施关机能坐起拜伏以象于誓帝每月下对酒辄令宫人置之于座与相酬酢而为欢笑【按隋书作栁未详音辩】
　　羸若枯藤
　　至道中贾黄中自澶州受代赴阙先丰硕雄壮自是顿羸瘵郁若枯藤上怜之拜礼部侍郎兼秘书监以黄中素嗜文集而秘府无事优之也
　　古今文集
　　杂著
　　代宰臣以下贺车驾幸秘书省表
　　吕伯恭
　　东观书林久徯汉仪之覩西昆防府载瞻周驭之临嗣三纪之闳謩轶百王之盛节【中贺】窃以斯文崇替与世降升自我祖宗严载籍萃藏之地于时典册踵乗舆游幸之书从容箴诲之求广大畯良之聚炎图再造华省一新爰亲御于右文用仰绳于前武重明善继太极丕承乙夜牍陈念初载网罗之不易昕朝班入思中兴储养之有原乃临三馆髦彦之躔乃展列圣图书之奥帝晖下瞩光荣河温洛之藏天藻昭垂跨过沛横汾之咏湛露示醇醲之惠承云宣纯绎之音一日万防曽靡斋居之暇九流七畧独烦清跸之留盖以恢稽古尚徳之风夫岂为饰治乐成之举声明布濩庆泽汪洋恭惟皇帝陛下秩叙邦经裁成王度多闻将求建事旣惠顾于简编大亨所以养贤复均朌于肴醳士心兴起雅道流行臣等服在具僚身逢昌会第从臣之颂敢厉于鸿休近天子之光请具宣于徳意
　　登秘书省阁诗序　　　　　杨盈川
　　若夫麒麟鳯凰之署三台四部之经周王羣玉之山汉帝蓬莱之室观星文而攷南北大象入于玑衡披帝册而质龙神负图出于河洛司先王之载籍掌制书之典谟刘向沈研扬雄寂寞之士于兹翰墨马融该博傅毅文章之才此焉游处莫不出言斯善有道则尊黼黻其徳行珪璋其事业心同匪石达人千载之交手握灵珠文事一都之会陶寡务油素多闲命兰芷之君子坐芸香之秘阁徒观其重栏四絶阁道三休红梁紫柱金铺玉磶平看日月唐都之物可知坐望山川裴秀之舆图在即虹蜺为之囘带寒暑由其隔阂岂直昆仑十二瀛海千寻西州有百尺之楼东郭有千秋之观于时五行金王八月秋分风生阊阖之门日在中衡之道烟云凄惨白露下而四郊空林野苍茫青天髙而九州迥登山临水无非宋玉之词髙阁连云有似安仁之兴列方馔命雕觞扼腕抵掌剧谈戯笑假使神仙可得自蔑松乔富贵在天终轻许史间之以博奕申之以咏謌陶陶然乐在其中矣登髙而赋羣公陈力于大夫闻善若惊下走自强于晏轻为序引缀在辞章
　　馆阁续题名记　　　　　　张宧
　　上即位之五年实绍兴改元嵗在辛亥二月丙戌诏以多难未弭人才为急其复秘书省直监若少监一人丞著作郎佐郎各一人校书正字各二人以待四方隽杰之士又叅酌旧制校书郎正字召试学士院而后命之自是采求阙文补缀漏逸而四库书籍亦云畧备矣越三载即秘书省复建史馆以修神宗哲宗两朝实录选本省官兼检讨校勘官侍从官充修撰明年诏仿唐十八学士之制监少丞外置著作佐郎秘书郎各二员校书郎正字通十二员立为定额又明年移史馆于省之侧别为一所以増重其事而校勘官或以他官兼之至绍兴九年修徽宗皇帝实录乃即史馆开实录院以本省官或他官兼检讨以修撰官如史馆例明年未修正史诏罢史馆并为实录院以正名实而著作局唯修纂日厯焉凡在兹选均谓之馆职所以储蓄英髦以备任使台諌禁从于此乎取之故所除授才十五六而员额之阙几半盖遴选也异日谋谟庙堂安社稷于谈笑垂功名于竹帛者不无其人岂但摩研编削将以颂中兴咏圣徳为太平之文饰而已哉宧材朽学落五年间再获簉迹英游实与荣幸窃惟祖宗三馆秘阁之制因革损益麟台故事载之详矣独绍兴以来题名未有石刻则擢序之先后居职之久近嵗月迁改将无所攷于是作馆阁续题名记且使来者可述焉绍兴二年七月记
　　律诗
　　和阁老舍人曝书防诗　　　钱穆父
　　天禄图书府芸籖嵗曝频幡经穷藏室赐防集儒绅顾陆髙标好钟王妙入神同携铅椠吏来预石渠賔
　　和秘阁曝书防诗　　　　　薛之竒
　　宴豆追儒雅簮缨成礼容中天开壁府左海见鼇峯汗简陈三馆湘图唤九重紫微方思敏十吏笔能供和车驾幸秘书省二首　　　吕伯恭
　　麟台髙栁识雕舆共记中兴幸省初黄道再传天子跸青编重入史臣书需云下际君恩盛晨露髙张乐节舒若写鸿猷叅大雅定非周鼔颂田渔
　　又
　　紫清丹极与天邻阖辟乾坤系笑嚬独为斯文囘一顾坐令吾道重千钧先王旧物参差见列圣明谟次第陈墨客区区感荣遇岂知深处在彞伦
　　恭和御制秋日幸秘书省近体诗
　　吕伯恭
　　麟阁龙旂日月章中兴再见赭袍光仰观焜燿人文盛始识扶持徳意长功利从今卑管晏浮华自昔陋卢王愿将实学酬天造敢效明河织女襄
　　恭和御笔幸秘书省诗二首　周必大
　　羣玉西昆富典章二星东壁灿辉光秋花迎仗干丛丽法曲觞九奏长虎将纵观修旧事豸冠陪侍仰明王政修即是攘戎策玁狁残祅岂足襄
　　又
　　蟠木离竒愧豫章几年封植荷恩光石渠久缀英髦后金锁深惭学识长御墨奎文瞻列圣雷尊篆鼎备三王愿言作徳酬荣遇宁复矜才似智襄
　　送孙从之秘监归朝供职　　周必大
　　蚤看鹍鹏万里风晩陪剑履大明宫谁知九郡提封广还许三年使事同我合挂冠寻旧隐君当补衮用新功中兴盛事人应说五纪吾邦四少蓬
　　秘阁伴直　　　　　　　　郑谷
　　秘阁锁书深墙南别晚岑吏人同野鹿庭木似山林浅井寒芜入回廊叠藓侵闲看薛稷鹤共起五湖心
　　寄胡文定及刘恭父　　　　朱元晦
　　先生去上芸香阁阁老新峩豸角冠留取幽人卧空谷一川风月要人看
　　送胡文定秘阁供职　　　　朱元晦
　　祖饯衣冠满道周此行谁与话端由心知不作功名计只为苍生未敢休
　　东观曝书防诗　　　　　　孔常甫
　　书会青云事来游羣玉峯琅函窥一一金钥发重重
　　送邹懐英　　　　　　　　张孝祥
　　徃昔千官班渠曽缀簮裾今者尺一追问津承明庐蓬莱道家山紫极帝所居功名傥来尔步武当徐徐
　　秘省后防　　　　　　　　白居易
　　槐花雨润新秋地桐叶风飘欲夜天尽日后防无一事白头老监枕书眠
　　戯酬卢秘书　　　　　　　王建
　　芸香阁里人采摘御园春取此和仙药犹治老病身
　　呈袁秘监　　　　　　　　刘克庄
　　近日频闻有峻除人传君相重师儒细旃坐稳方轮讲羣玉峯髙未要扶别后曽过东阁否新来已乞鉴湖无几时供帐都门外真写先生作画图
　　偶作寄王秘书　　　　　　齐已
　　七丝湘水秋深夜五字河边日暮时借问秘书郎此意静弹髙咏有谁知
　　诗话
　　咏石榴诗
　　孔绍安大业末为监察御史时髙祖为隋讨贼于河东诏绍安监髙祖之军深见接遇及髙祖受禅绍安自洛阳间行来奔髙祖见之甚恱拜内史舍人时夏侯端亦尝为御史监髙祖军先归朝秘书监绍安因侍宴应诏咏石榴曰只为时来晩开花不及春时人称之
　　秘书少监
　　歴代沿革隋炀帝置一人后又改为令唐龙朔中改为侍郎神龙初复太极元年増少监为二员通判省事宋初为寄禄官元丰正名始实有职事初除叶均继除孙觉皆一时选也掌贰书籍国史天文厯数之事元秘书监之下有秘书少监【详见秘书监沿革】
