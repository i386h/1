<!-- { "loadSidebar": true } -->
　　臣某言近帅羣臣上表恭请加上尊号曰光尧夀圣宪天体道性仁诚徳经武纬文太上皇帝伏奉诏答未赐俞允者修千二百岁而为皇时甫周于七袠观三五六经而建号庆允属于双亲事冠古今喜均家国谓俞音之亟下何谦柄之犹持率吁羣心洊干睿听臣某诚惶诚惧顿首顿首臣闻仁由乎性斯能博施以无为徳本乎诚乃可健行而不息经武故一怒而安天下纬文故七旬而格有苗伟哉四事之兼卓矣百王之冠飞英声而腾茂实当陈汉家掌故之仪因夀歴而播鸿名更迈唐帝应干之册恭惟光尧夀圣宪天体道太上皇帝陛下心潜溥博身济艰难方垂衣而视天民乃褰裳而陋神器享国获寅恭之报延平昭安乐之功春秋何止于八千甲子正逾于四百视陶唐巽位之载固可万斯小周室卜年之期徒能十此允谓生民之未有岂特古来之所稀匪衍徽称孰彰荣遇非不知功成弗处道广难名纵益千言于尊崇乎何有矧加八字在厉以尤疎然而神天之祐不可虚华夏之请不可遏伏望沛然出令许以涓休设黄麾于大庭镂白玉之新牒上徳不徳以有徳祈勉副于舆情屡书特书不一书将继修于庆礼谨再奉表陈情以闻臣某诚惶诚恐顿首顿首谨言
　　玉堂杂记　　　　　　　周必大
　　太上初逊位上尊号时陈丞相康伯当国集议定命学士洪景严遵撰议文然后降诏某时任察官心知其非而无由改乾道六年郊祀礼成加上尊号某在翰苑始引唐故事乞上率羣臣过宫表请既允然后降诏国朝止有人主上母后尊号故册文称嗣皇帝靖康上教主道君之号徐丞相处仁已命汪彦章藻代作册文防有疆事不及行礼绍兴三十二年初上徳夀尊号乃承例用嗣皇帝乾道六年上既表乞加上尊号而院吏写表亦称嗣皇帝私谓未安谨按唐明皇传位后顔真卿议肃宗不当于宗庙称嗣皇帝况亲奉表徳夀乎以白虞丞相允文丞相难之必令寻例某思建炎以后遇节朔遥拜徽宗表是时翰苑多名士必不误用乃督吏捜旧牍明日果得表本一册止称皇帝又按韩文顺宗实録载宪宗上顺宗尊号册文亦称皇帝臣某此最可据其议遂定
　　皇太后
　　羣书要语汉兴因秦之称号帝母称皇太后祖母称太皇太后【汉书】亲尝称制坤育天下【陈琳传】为天下之母育天下之君【孙抃赦文】帝祖母称长乐宫帝母称长信宫【汉官仪】古今事实
　　三世贤后
　　思齐太任文王之母思媚周姜京室之妇太姒嗣徽音则百斯男【诗】
　　輙王诸吕
　　惠帝崩吕太后临朝称制廼立兄子吕台禄产台子通四人为王封诸吕六人为列侯太后崩上将军禄相国产颛兵政恐为大臣所诛因谋作乱
　　含饴弄孙
　　后汉明徳马皇后云吾为天下母而身服大练食不求甘欲率下也但吾当含饴弄孙不能复关政
　　斥去靡丽
　　殇帝立和熹邓后临朝常以鬼神难徴滛祀无福乃诏有司减太官导宫尚方内省服御珍膳靡丽难成之功
　　始諡母后
　　汉世母后无諡至于明帝始建光烈之称【蔡邕諡议】
　　不许临朝
　　魏文帝着令不许母后听政　宋髙祖遗诏曰后世若有幼主朝事一委宰相母后不烦临朝
　　革唐为周
　　髙宗晩病风不支天下事一付武后进号曰天后中宗即位天后称皇太后废帝为庐陵王自临朝因改国号周自称圣神皇帝欲以武三思为太子赖狄仁杰言卒复唐嗣
　　垂帘听政
　　章献明肃太后权处分军国事听断仪式久而未定丁谓欲每议大政则皇太后坐后殿朝执政朔望则皇帝坐前殿朝羣臣其余庶务独令入内押班雷允恭附奏传命中书枢密院平决之王沂公曾时判礼仪院乃采用蔡邕独断所编东汉故事皇帝在左母后在右同殿垂帘中书枢密院以次奏事如仪人心乃定【王文正笔谈】
　　谏服衮冕
　　明肃太后从谒太祖诏礼官草仪佞者密请曰陛下垂帘尊称山呼及舆服皆王者制度岂当以后服见祖宗耶遂下诏服衮冕谏疏交上薛简肃公立朝蹇谔不文其谈帘外口奏曰陛下大谒之日还作汉儿拜耶女儿拜耶明肃无答是夕报罢【渑水燕谈】
　　还政天子
　　章献明肃太后遗诏尊杨太妃为太后禁中与皇帝同议军国事閤门促班贺于内东门御史丞蔡文忠公戒台吏母追班乃白宰相曰上奉先太后十余年今始躬亲政事岂宜以女后相继耶上闻遂命删去同议政语朝廷服其亮【皇朝类苑】章献太后崩章惠太后欲踵之临朝厐籍为殿中侍御史奏燔閤门所掌垂帘仪制以沮其谋仁宗始専万几
　　撤帘辍座
　　仁宗晏驾英宗即位以忧得疾大臣议请慈圣光献太后垂帘听政及英庙已安韩魏公琦讽后请还政后数日批出云某日更不御殿魏公亟令卷帘坐乃白上遂别议太后仪制
　　请还御寳
　　曹后称制日韩琦欲还政天子而御寳在太后閤皇帝行幸即随驾琦因请具索状祈雨比乘舆还御寳更不入太后閤即于帘前具述皇帝圣徳都人瞻仰无不欢慰且言天下事久烦圣虑太后怒曰教做也由相公不教做也由相公琦独立帘外不去及得一言有允意即再拜驾起遂促仪鸾司折帘上自此亲政【孙公谈圃】
　　女中尧舜
　　英宗母宣仁圣烈皇后髙氏神宗即位尊为皇太后与皇帝御延和殿垂帘听政当元丰末垂帘听政保佑哲宗起司马光为宰相天下归心临朝九年髙琼赞曰琼与冦凖协谋真宗亲征戮力破敌遂成莫大之功笃生圣后为女中尧舜天实与之也
　　权同听政
　　哲宗皇帝母曰钦成皇后朱氏神宗寝疾弥留王珪奏请宣仁圣烈皇太后权同听政神宗首肯太皇太后垂帘于福宁殿立哲宗为皇太子神宗崩奉遗制即位尊皇太后曰太皇太后皇后曰皇太后
　　不御正牙
　　哲宗崩皇太后坐福宁殿垂帘徽宗入即皇帝位于福宁殿奉遗制皇太后权同处分军国大事元祐二年皇太后诏曰祥禫既终典防告具有司遵用章献明肃皇后故事予当受册于文徳殿顾予凉薄实有慙徳将来受册可止就崇政殿谕执政曰母后临朝非国家盛事文徳殿天子正牙岂女主所当御乎
　　古今文集
　　杂著
　　后汉后妃纪序
　　自古虽主幼时艰王家多衅必委成宰简求忠贤未有専任妇人断割重器惟秦芊太后始摄政事故穰侯权重于昭王家富于嬴国汉仍其谬知患莫改东京皇统屡絶权归女主外立者四帝临朝者六后莫不定防帷帟委事父兄贪孩童以久其政抑明贤以専其威任重道悠利深祸逺身犯雾露于云台之上家婴累绁于圄犴之下湮灭连踵倾辀继路
　　宋朝后妃纪序
　　古有摄主而秦汉以来则以母后摄国朝称制者五章献拥佑幼君政由房闼而保佑勤劳之恩为大慈圣宣仁徳及天下钦圣昭慈功在社稷而宣仁政治比迹永昭其有自来矣摄政之贤自秦汉迄今未有加于我宋者也
　　尊皇太后册文　　　　　欧阳修
　　维治平二年岁次乙巳十一月丁巳朔十有六日壬申嗣皇帝臣某谨稽首再拜言曰臣闻昔者明王之以孝治天下者非家至而日见也盖有要道焉推所以行于己者为天下率尽所以奉其亲者为天下先则四海靡然而承风矣洪惟有宋受命造邦百年四圣而小子获承之以继我仁考之遗休余烈方与羣公卿士夙夜以思勉其不逮庶几如我仁考付畀之意以申罔极欲报之心此固栗栗只惧不敢遑宁者也顾惟眇末之质提擕鞠育慈仁咻煦至于有成自我圣母嗣位之始哀迷在疚而忧勤艰难一日万务协和绥靖保佑扶持功施邦家亦惟我圣母永惟至恩大徳无物可称是以稽参典礼率吁羣心合志一辞恳恳惓惓不胜大愿谨遣摄太尉具官韩琦司徒具官胡宿奉玉册金寳上尊表曰皇太后恭惟皇太后圣善明哲柔闲静専自正位中宫内助先帝隂礼修而教行俭徳着而下化遂及万国先于正家逮夫玉几受遗遭时多难勉徇勤请权同听决而明识逺虑动懐谦畏深鍳汉家母后之失讫不践于外朝及归政冲人合于易之进退不失其正之圣是惟全节钜美固已超出前古而垂法后世宜乎盛烈播于声诗尊名光于典册惟末小子获奉温凊呜呼殚九州之富以为养未足尽于孝心享万夀之福而无疆期永承于慈训臣诚懽诚忻稽首再拜谨言
　　皇帝加上夀皇太上皇后玉册文
　　周必大
　　维乾道七年岁次辛卯正月丙子朔皇帝臣某谨稽首再拜言曰臣闻君子三乐以父母为先而王天下不与焉伊上古以降歴选乎列辟笃于事亲虞徳以盛勤于问安周歴斯过然则重华协帝享国永年成比屋之封基二南之化又何以加于孝乎岂不力鲜而功隆治迩而效逺哉臣以眇末之质夙奉温凊抚育教诲底于有成实惟我父慈母爱之恩自陟帝位于今九载勤于邦无盘游之暇俭于家遵澣濯之志王政兴焉徳教形焉亦惟父慈母爱之功也属者景初至载秩元祀奉祼圭而先祖听奠瑄玉而神示格繁厘浃于缙綎大赉徧于华夏穰穰熙熙臣何力哉揆厥所元亦惟父慈母爱之徳也夫天地裕于万物万物无裕于天地况我夀圣太上皇后避功于十乱得道于少广冲虚淡泊从黄帝于大庭之馆明识慈范岂昧陋所能称赞乎然而三神之欢不可恝也臣妾之望不可觖也今鸿名显号加于尧父则我圣母曷可后已是用章明具庆率吁众心恳恳惓惓不胜大愿谨奉玉册金寳上尊号曰夀圣明慈太上皇后伏惟殿下含章而亨得一而宁诞受帝祉永膺令名舒太隂之华嫓放之明躬老氏之慈对如天之仁亿万斯年保我子孙诚懽诚抃稽首再拜谨言
　　皇太后受册寳贺皇帝表　赵汝谈
　　宸闱展敬立政之大端寳册扬鸿奉亲之令典一人有庆百志惟熙【中贺】昔者周歌思齐基命于文王之母汉颂长乐传序在髙皇之孙微坤不成非日不耀共惟陛下新陟元后奄甸庶邦俛仰孳孳寤寐翼翼谓嘉珍御太牢享未足尽于孝心惟显号建尊名施乃克符于公议诹协吉镂玉推崇揭丕式以范民疾顺风之偃草臣承乏节传弗遑观国之光订美诗书第剧赞皇之徳
　　贺皇太后受册表　　　　赵汝谈
　　穆卜灵辰肇膺显册黄图嗣庆瑶牒增辉【中贺】伏以元气之母为太冲三才所宗曰太极盖皇者辞之所谓大而太者徳之蔑以加非莫隆焉畴克称此共惟陛下辅佐先帝保乂王家昔主馈在中已有求贤审官之志今御帘于外复当托孤寄命之权宜考典章之存式崇位号之冠两宫慈孝四表驩宁臣久使部封逖瞻禁闼不获备牛马之走徒深懐葵藿之倾
　　皇太后垂帘贺表　　　　赵汝谈
　　嗣君践阼式迓于今休母后垂帘率循于故典社稷有寄山川聿宁【中贺】恭惟本朝之隆最得外戚之助明肃之抚育仁祖光献之拥佑英皇元祐有召彼故老之功建中有复子明辟之媺显仁拨乱而反正慈烈转危而获安倬有闳规着在信史共惟陛下自更大化即赞密谟海内诵其徽音宫中号其圣徳比导敭于末命果出总于万几于乎艰哉克守常宪亦既勤止惟懐永图必将修崇纪纲培固基本力行善事追配前人之光躬保令名聿垂后代之则教告四达观瞻一新臣歴官四朝滥使诸道身虽老无所为报国有庆未尝不怡敢陈刍言切効芹献
　　诞皇子
　　羣书要语诞弥厥月【生民】五百年必有王者兴其间必有名世者【公孙丑章】或问五百岁而圣人出有诸曰尧舜禹君臣也而并文王周公父子也而处汤孔子数百年而生因往以推来虽千一不可知也
　　古今事实
　　瑶光贯月
