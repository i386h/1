<!-- { "loadSidebar": true } -->
　　柳公权充翰林书诏学士从幸未央宫苑中上驻辇谓公权曰我有一喜事边上衣赐乆不及时今年二月给春衣讫公权前奉贺上曰军贺未了卿可贺我以诗宫人迫其口进公权应声曰去嵗蚩尤战今年未得归皇恩何以报春日得春衣上悦叹赏乆之
　　草边将诏
　　封敖为翰林学士武宗深重之尝草赐阵伤邉将诏警句曰伤居尔体痛在朕躬武宗览而善之赐以宫锦
　　号下水船
　　姚洎为学士梁祖问及裴延裕曰颇知其人思敏洎曰向在翰林号下水船梁祖曰卿便是上水船也洎甚惭
　　摘叶草制
　　李琪每临流坐石摘木叶试草制词宋梁时果为翰林学士
　　梦掌抽笔
　　伪蜀幸夤逊梦掌中抽笔占者曰君必迁翰林学士未几果然
　　座主同任
　　李澣为翰林学士常升殿侍宴澣衣緑左右揖令退澣叱之遂赐绯与座主和凝同任学士防凝入相澣当草制命开凝阁尽取噐玩圗书以归其纵率如此
　　门生对草
　　封敖之子舜卿开平中与门生郑致雍同入翰林致雍有俊才舜卿思拙澁每对草纶诰不胜困敝托致雍秉笔当时议者以为座主辱门生
　　擢居清近
　　宋陈彭年新授翰林学士上赐歌诗一首因谓向敏中曰顷命学士罕曾赐诗彭年词学优长擢居清近乆益慎宻多闻好学鲜有憎者
　　为卿润色
　　宋钱若水为翰林学士草诏既成以进上笑曰朕欲为卿润色可乎若水顿首谢因命笔亲窜数字引咎深切尤为精当
　　进状连署
　　唐崔羣为翰林学士常以谠言正论于时宪宗嘉赏降宣旨云自今学士进状并取崔羣连署方与进来
　　每事裁定
　　宋陈彭年为学士检讨典故质正文义每一事具载经史子籍备而后已上曰详定所事无大小皆候彭年裁制而后定一句不可废也
　　有宰相噐
　　王旦为翰林学士中外皆以为有宰相噐尝奏事下殿真宗目送之曰与朕致太平必斯人也
　　真侍从臣
　　欧阳修在翰林仁宗见御阁春帖子读而爱之问左右曰学士欧某之文也乃悉取宫中帖子阅之见其篇篇有意叹曰举笔不忘规谏真侍从之臣也
　　为好长者
　　晁迥字明逺迁翰林学士真宗称迥为好长者杨亿尝谓迥所作书命无过褒而得代言之体
　　诚好翰林
　　神宗语呉奎曰已召王安石诚好翰林学士也
　　神仙中人
　　周麟之为学士姿仪洒落进止凝重班冠玉笋望之者意神仙中人
　　甘泉从臣
　　先朝翰林学士不领他局故俸薄杨亿为学士有乞郡表畧曰虗忝甘泉之从臣徒作若敖之饿鬼自后乃得判他局
　　禁中颇牧
　　毕諴为翰林学士党项羌扰河西宣宗召学士对諴论破羌之上曰不期颇牧在吾禁中即用諴守河西【本】又宋朝李文定公迪真宗时为学士上问陜西兵几何对曰臣向在本道以小册书兵马粮草之数以备调发今犹置佩嚢中帝令探取之目黄门取纸笔令具疏帝曰不意颇牧复在吾禁中
　　当时杨刘
　　刘筠字子仪仁宗即位复召为翰林学士筠自景徳以来居文翰之选与杨亿齐名当时号为杨刘三入禁林
　　以宿儒处
　　干徳元年窦仪为翰林学士太祖谓宰相曰深严之地当以宿儒处之范质对曰窦仪清介重厚然顷自翰林迁端明帝曰禁中非此人不可
　　非他官比
　　淳化四年以张垍钱若水并为翰林学士垍等赴上帝曰学士之职清切贵重非它官比朕常重此官故事学士赴上有勅设当令设之
　　览诏甚悦
　　钱宣靖公若水为学士太宗礼遇殊厚尝草赐赵保忠诏云不斩继迁存狐兎之三穴潜疑光嗣持首防之两端太宗览之甚悦谓若水曰此四句正道着我意
　　视草甚劳
　　周必大为学士召见上谓公视草劳甚公奏无汗马之劳致此爵位上曰翰墨之功岂小补哉若大述作固当烦卿
　　常戒诸子
　　李昉素病心悸每数嵗一发常语诸子曰我典诰命三十年劳役忧思而致是疾尔曹当戒之
　　因叹老卒
　　梅询为翰林学士一日书诏颇多搆思甚苦推觚循堦而行忽见老卒卧于日中欠伸甚适梅忽叹曰畅哉徐问之曰识字乎曰不识梅曰更快活也
　　步入掖门
　　宋选人不得乗马入宫门天圣中选人为馆职自欧阳修軰始时号步行学士皆自左掖门下马步入
　　杂坐客位
　　宋朝学士循唐故事见宰相不具靴笏坐玉堂遣吏计防直省官宰相出迎近时始具靴笏至中书与常防官杂坐于客位有移时不得见者学士日益自卑
　　朱衣双引
　　故事学士在内中院吏朱衣双引李昉以太宗在南衙朱衣一人前引昉亦去其一遂为例
　　佩鱼始赐
　　蒲宗孟为翰林学士神宗曰学士职清地近而官仪未宠自今宜佩鱼学士佩鱼自宗孟始
　　特赐出身
　　韩门下维以赐出身熙宁末特除翰林学士崇宁中林彦振【摅】赐出身用韩例亦除翰林学士宋有国以来不由科第除者此二人【同上】按韩省试中以兄亿执政不就廷试后为馆职以至两制未尝赐第也
　　宜充修史
　　元祐二年敇新授翰林学士充史馆修撰张策修撰职名稍卑不称内廷宻重宜充兼修国史【续通典】
　　兄相弟草制
　　曾文昭公肇字子开上命鲁公相适视草禁中因举数事为戒宋朝学士弟草兄制惟韩氏与公士论荣之【言行録】又熙宁初韩子华【绛】拜相其弟持国【雍】在翰苑神宗前期预令草制注意厚矣持国恳辞兄弟之嫌得请元符末曽子宣爰立其弟子开直北门特命草麻示眷宠也【谢伋四六谈麈】
　　弟相兄草麻
　　钱惟演云希白【易】于子为从兄也天圣三年十二月予忝钧衡之命时希白自当制世称弟拜相兄草麻自古未有【金坡遗事】
　　一夕草五制
　　晁宗懿字世良真宗时为翰林学士一夕草除将相五制【事畧】
　　一夕草三制
　　哲宗元祐初除吕公着司空平章事吕大防左仆射范纯仁右仆射上御闱殿见学士苏轼曰吕公着以疾求去不欲烦以事故以三公留之是夕鎻院苦寒诏赐宫烛法酒轼一夕草三制俱毕且饮酒赋诗次日以诗呈同院人皆服其精敏【闻见録】
　　如汉制诰
　　治平四年以司马光为翰林学士光辞以不能四六上曰如两汉制诰可也内侍以诰置光懐中光不得已受于是上疏论修心之要曰仁明武治国之要曰信赏必罚用人之要愿陛下勿以为迂濶【长编】
　　多至为相
　　宋自建隆至熙宁在翰苑者一百八人而入端揆者二十一人太祖九人一相太宗二十三人四相真宗十五人四相仁宗五十二人九相神宗十人三相自建炎至淳熙在翰苑者七十六人而入端揆者凢八人髙宗五十八人五相孝宗十八人三相【朝野杂记】
　　学士乆次
　　学士乆次者晁文元【迥】十六年王文恭【珪】十三年王文忠【尧臣】十二年宋文安【白】章文献【得象】赵清献【抃】杨内翰【伟】皆十一年陶尚书【谷】丁文简【度】皆十年扈尚书【】苏防政【易简】贾防政【黄中】李昌武【宗谔】孙文懿【抃】胡文公【宿】皆九年徐常侍【】杨文公【亿】皆八年欧阳常侍【迥】宋宣献【绶】欧阳公【修】皆七年梁给事【周翰】李相州【维】晏元献【殊】冯章靖【元】皆六年熙宁后学士率一二年即迁乆次者三四年而已髙宗朝汤庆公孝宗朝周益公始皆六年【朝野杂记】又学士再入三入者宋文安两入凢二十年李相州孙文懿皆十二年杨文忠公范文忠公皆九年曽宣靖冯文简皆七年叶道卿张文定皆六年宋景文杨宣懿皆三入而止五年渡江后周益公再入凢九年胡端明二入跨六年乆次者此二公而已【同上】
　　学士三入
　　学士三入李文正刘中山子仪三入玉堂集云三入翰林皆待诏宣献公宋景文范景仁四入李邯五入而一不拜又渡江后三入者二人胡端明【交修】王端明【】两入者十六人张文靖【守】綦宝学【崈礼】沈忠宪【与求】陈资政【与义】孙资政【近】刘阁学【才邵】李侍郎【椿年】洪文安【遵】钱给事【周材】洪文敏【迈】刘忠肃【珙】郑资政【闻】周益公【必大】王鲁公【淮】倪侍郎【思】
　　父兄同为
　　钱文僖公记父子入院一家李文正【昌武】以为极盛矣其后父子入院者又有四家钱【希白】子飞梁仲素【庄肃】苏【仪甫】子【容】洪忠宣【景伯景严景卢】兄弟入院三家二窦【可象望之】二李【文靖相州】二钱【希白师盛】以为极盛及其后兄弟入院者八九家二陈【文肃康肃】二宋【元宪景文】二呉【正肃正宪】二韩【康国持国】二苏【文忠文定】二曽【文肃文昭】二宇文【仲理仲通】三洪【文恵文安景卢】然洪氏父子兄弟入翰苑者四人古今所未有也【同上】
　　古今文集
　　杂著
　　中书舍人除翰林学士诰　　吕伯恭
　　内外演纶之职独髙翰苑之清华左右持槖之臣畴若禁林之清宻维时盛选属我洪儒辍从西掖之聨延入北门之直具官学穷阃奥文冠伦魁増主之明洋洋晁董之对发帝之令浑浑虞夏之书休有徳声最于迩列是用进陟銮坡之防深居铃索之严虞侍燕闲辅陪遗忘鬯典谟于三代新瞻听于四方近天子之光允赖谋猷之啓沃见王者之志遹观诏命之发挥往服宠章永坚素守
　　谢翰林学士宣召表　　　　苏子由
　　成命莫回惊使华之促召一家竦听望云阙以驰情实儒者之至荣岂平生之敢望【中谢】窃以翰墨之任始自有唐供奉至尊讲闻前軰北廊奏事有如李绛之忠中禁论兵复数毕諴之智迨我祖宗之盛最优文学之臣时举旧章多召对顷自恭嘿之后稍虚顾问之常方今圣德日跻羣臣属目葢将虚前席以博问继夜烛而畴咨宜得隽良宻侍燕语如臣草野微陋章句拙疎十载江湖之间每羣鱼鸟五迁台省之要永愧冠裳敢谓乏人遽令至此兹葢伏遇皇帝陛下天心广大海德并包物无一介之微意求万目之举临朝访道有元老之在前燕处清心援众正而自助从容盛徳循致承平尘露至微海岳奚补修列圣之故事今将其时因间见以纳忠臣亦有志
　　谢除翰林学士表　　　　　汪藻
　　非才冒宠乆夸文石之班优诏恩趣上玉堂之直既假朝章之焕仍分御府之珍逊避莫从叨尘为惧【中谢】伏以文章虽本一技命令实行四方故自古禁林之除极当时儒者之选矧今多士尤重他官内敷帝制之坦明外应军书之警急学非闳博难酬防烛之咨思或淹迟将误掣铃之召当时瓌杰来承燕闲如臣者猥以诸生起于遐裔首尾策名之二纪中间不调者十年防真人光复之初陪列辟骏奔之后骤膺柬拔徧歴髙华既时巡清跸之屡移方驿召羣英之未至执羁在道视草无人姑从东省之聨兼候北门之对尝因多病不胜狗马之心愿赐寛恩任逐桑榆之暖孰云代匮遂使为真兹葢伏遇皇帝陛下志靖华夷忧深宵旰励精于学每求稽古之臣罪已以言欲致销兵之福治虽得要人岂当材臣敢不仰佩眷知力思补报丝纶行逺顾奚俟于丹青海岳居微或有资于尘露
　　代中书舍人谢除翰林学士表
　　周必大
