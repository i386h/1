<!-- { "loadSidebar": true } -->
　　羣书要语槐之生也入季春五日而兔目十日而防耳【淮南子】老槐生火【同上】槐枫被宸【何晏景福殿赋】树槐听讼其下注槐之言归也情见归实也【元命苞】据文陛而结根【曹子建槐赋】守宫槐叶昼聂宵炕郭璞注昼日聂合而夜舒布【尔雅】龙升南陆火集正阳鼓柯命风振叶致凉【晋王济槐赋】
　　诗句夏槐作云屯　緑槐十二街　夹道疎槐出老根【并韩集】庭槐似识夭顔喜舞破清隂作两龙　风动槐龙舞交翠
　　古今事实
　　三公面槐
　　周礼朝士面槐三公位焉
　　犯槐者刑
　　齐景公有所爱槐使人守之令曰犯槐者刑伤槐者死有醉而伤槐者且加刑焉犯者之女説晏子曰妾闻明君不为禽兽以杀人今君以树木之故杀妾父孤妾恐害明君之政损明君之义晏子早朝而复其言于公公乃令吏罢守槐之役出犯槐之囚【晏子春秋】
　　触槐而死
　　晋灵公不君赵宣子骤谏公患之使鉏麑贼之麑退叹曰不忘恭敬民之主也贼民之主不忠弃君之命不信有一于此不如死也遂触庭槐而死
　　槐市【见市门】
　　元始四年起明堂辟雍为博士舎三十区为舎市但列槐树数百行诸生朔望防此市各持其郡所出物及经书相与买卖雍雍揖让论议树下侃侃訚訚【三辅黄图】
　　槐安国【见蚁门】
　　手植三槐
　　王晋公祐事宋太祖为知制诰时魏州节度使符彦卿有飞语闻于上遣祐使魏州以便宜付之告曰使还与卿王漙官职及至魏得彦卿家僮二人挟势恣横以便宜决配而已及还朝太祖问曰汝敢保符彦卿无异意乎祐曰臣愿以百口保之上怒华州安置祐赴贬时亲朋送于都门外谓曰意公作王溥官职矣祐笑曰祐不做儿子二郎必做二郎者文正公旦也祐素知其必贵手植三槐于庭曰吾子孙必有为三公者已而果然天下谓之三槐王氏云【闻见录】
　　古今文集
　　律诗
　　槐花　　　　　　　　　郑谷
　　毵毵金蘂扑晴空举子愧惊落照中今日老郎犹有恨昔年相虐十秋风
　　槐黄　　　　　　　　　翁承賛
　　雨中妆防望中黄勾引蝉声送夕阳忆得当年随计吏马蹄终日为君忙【南唐谚曰槐花黄举子忙诗话】
　　宫槐　　　　　　　　　梅圣俞
　　汉家宫殿防长槐嫰色葱葱不染埃天仗龙旂穿影去钩陈豹尾拂枝来青虫挂后蜂衔子素月生时桂竝栽我意方同杜工部冷淘唯喜叶新开
　　梧桐
　　羣书要语峄阳孤桐【禹贡】椅桐梓漆爰伐琴瑟注梓实桐皮曰椅今之梧桐也【定之方中】梧桐生矣于彼朝阳菶菶萋萋【卷阿】季春之月桐始华【月令】鹓鶵非梧桐不栖【庄子】龙门之桐髙百尺而无枝中郁结而轮囷【枚乗七发】乃斲孙枝注侧生枝也【嵇叔夜琴赋】耸纤条而丽景涵清风而散音【萧子良赋】挺条榦防朝阳【刘义恭赋】
　　诗句梧桐生空井枝叶自相加通泉浸其根云润其柯【魏文帝】寒井落梧桐【选】孤桐北窻外髙枝百丈余叶生既婀娜叶落更扶疎【谢晖】昔也植朝阳倾枝俟鸾鷟今者絶世用倥偬见迫束班匠不我顾牙旷不我录焉得琴瑟成何由扬妙曲【司马彪】分根防玉池欲待髙鸾集【沈约】霜风侵梧桐琤若摧琅玕【韩秋懐】梧桐落金井一叶飞银床【李白】秋雨梧桐叶落时【白乐天】今夜故人来不来教人立尽梧桐影
　　古今事实
　　据桐而瞑
　　庄子曰平子之神劳子之精倚树而吟据桐而瞑
　　剪桐而戏
　　成王唐叔虞燕居援梧叶剪珪以告曰以此封汝虞喜以告周公周公请封虞王曰余与虞戏周公曰臣闻之天子无戏言于是遂封叔虞于晋
　　刻桐扣石
　　晋武帝世吴郡临平岸出一石打之无声以问张华华云取蜀中桐材刻作鱼形扣之则鸣矣于是如言音闻数里
　　烧桐以爨
　　吴人见有烧桐以爨者蔡伯喈闻其爆声曰良材也因请削为琴尾尚焦名焦尾琴
　　古今文集
　　古诗
　　答元微之桐花　　　　　白居易
　　山木多蓊郁兹桐独亭亭叶重碧云片花簇紫霞英是时三月天春暖山雨晴无人解赏爱有客独屏营生怜不得所死欲扬其声截为天子琴荐之于穆清诚是君子心恐非草木情老被刳肠不如无神灵雄鸡自断尾不愿为牺牲况此好顔色花紫叶青青宜遂天地性忍加刀斧刑我思五丁力拔入九重城当君正殿栽花叶生光晶上对月中桂下覆阶前蓂泛拂香炉烟隠映斧藻屏为君布緑隂当暑防轩楹为君发清韵风来如叩琼受君阳和德不独含芽荣戒君无戏言剪桐封弟兄爱君嵗月功不独资生成为君长髙枝凤凰上头鸣一鸣君万嵗夀如山不倾再鸣万人泰泰阶为之平如何有此用幽滞在岩扄待余有势力移尔献丹庭
　　题鲜于子骏桐轩　　　　司马君实
　　朝阳升东隅照此庭下桐菶菶复萋萋居然古人风疎柯青玉耸密叶翠羽防午景凝余清夕照留残红雨响甍栋外风生户牖中主人政多暇歩赏幸从容终当致威凤览徳鸣噰噰又将施五丝觧愠歌帝宫
　　栁
　　羣书要语旄泽栁杨蒲栁【尔雅】杨薄栁也従木昜声柽河栁也従木圣声栁小杨也従木夘声【説文】毋折我树杞疏栁也生水旁树如栁叶麄而白木理微赤今人以为彀【诗】杨栁依依【采薇】折栁樊圃狂夫瞿瞿【东方未明】菀彼栁斯鸣蜩嘒嘒【菀栁】枯杨生荑老夫得其女妻【大过】钻燧改火注春取榆栁木【语】栁花一名絮【本草】
　　诗句垂杨防御沟【文选】塞栁行疎密　官栁着行斜　高栁半天青　栁影云幕　市桥官栁细【并杜】栁色黄金嫰【李白】大夫曽取栁先生曽得名【英华杜三松】莫将条系缆着处有蝉号【韩】江头宫殿锁千门细栁新蒲为谁緑【杜】才闻暖律先偷眼既待和风始展眉【幸夤逊】郁郁园中栁【古诗】栁花着水万浮萍注人言栁花化浮萍【坡】栁蜂粘落絮【杜】栁花闲渡竹【杜】杨花榆荚无才思惟解漫天作雪飞【韩】颠狂栁絮随风舞　轻轻栁絮防人衣　生憎栁絮白于绵　糁径杨花铺白毡　漏泄春光有栁条【并杜】天棘蔓青丝注栁也【杜】
　　古今事实
　　栁生肘
　　支离叔与滑介叔观于防伯之丘昆仑之区黄帝之所休俄而栁生其左肘支离曰子恶之乎滑介叔曰生者假借也假之而生生者尘垢也死生为昼夜且吾与子观化而化及我又何恶焉【庄子】
　　家栁下
　　展禽之家树栁行恵德因号栁下惠一曰邑名
　　细栁将军
　　汉周亚夫屯军细栁
　　五栁先生
　　陶潜作曰五栁先生不知何许人亦不详姓字宅邉有五栁树因以为号
　　章台栁
　　张敞为京兆尹走马街有栁终唐时章台栁【故杜甫赠严武诗云京兆空栁市】
　　三眠栁
　　汉苑中有栁状如人号曰人栁一日三起三倒故江之嫣赋云不比禁中人栁终朝剰得三眠【温叟诗话】
　　锻于栁下
　　嵇康好锻宅中有一栁树甚茂乃激水圏之每夏月居其下以锻
　　少时种栁
　　桓温自江陵北行少时所种栁处皆十围慨然叹曰木犹如此人何以堪攀枝执条然流涕
　　以栁自蔽
　　顾恺之痴信小术桓尝以一叶栁绐之曰此蝉翳叶也以自蔽人不见已恺之引叶自蔽就溺焉恺之信不见而珍重之俗恺之有三絶此痴之一絶
　　知盗官栁
　　陶侃镇武昌性纤密好问类赵广汉尝课诸营种栁都尉夏施盗官栁植于已门侃后见驻车问曰此是武昌西门官栁何因盗来此种施惶恐谢罪
　　蜀栁可爱
　　齐刘悛之为益州刺史献蜀栁数株条甚长状若丝缕武帝植于太昌灵和殿前常翫叹曰此杨栁风流可爱似张绪少年时当见赏如此
　　状如车盖
　　隋高颎孩提时家有栁树髙百许尺亭亭如车盖父老曰此家当出宰相后颎果至宰相
　　隋堤栁
　　隋炀帝自板渚引河筑街道植以栁名曰隋堤一千三百里
　　白杨不祥
　　唐司稼卿梁孝仁髙宗时监造蓬莱宫于诸庭院列种白杨将军契苾何力铁勒之渠率也于宫内縦观孝仁指白杨云此木易长三数年间宫中可得防映何力一无所应但诵古诗白杨多悲风萧萧愁杀人意谓此是冢墓间木非宫中所宜种孝仁遽令拔去更树梧桐
　　敬父所植
　　唐韦虚心父维为郎时莳栁于庭及虚心居郎省对之辄敛容
　　古今文集
　　古诗
　　栁条歌送客　　　　　　刘商
　　露井夭桃春未到迟日犹寒栁开早髙枝低枝飞鹂黄千条万条覆宫墙防回离别折欲尽一夜东风吹又长毵毵拂人行不进依依送君无逺近青春去住随栁条却寄来人以为信
　　律诗
　　阳关三叠　　　　　　　王维
　　渭城朝雨浥轻尘客舎依依栁色新劝君更尽一杯酒西出阳关无故人
　　栁　　　　　　　　　　郑谷
　　半烟半雨江桥畔映杏映桃山路中防得离人无恨意千丝万絮惹春风
　　栁　　　　　　　　　　李商隠
　　曽逐东风拂舞筵乐游清苑断肠天如何肯到清秋日已带斜阳又带烟
　　栁　　　　　　　　　　薛能
　　髙出军营逺映桥曽逢兵火一时烧风流性格终难挫暖日还生万万条
　　栁　　　　　　　　　　罗隠
　　灞防晴来送别频相偎相倚不胜春自家飞絮犹无定争把长条绊得人
　　杨栁词　　　　　　　　贺知章
　　碧玉装成一树髙万条垂下緑丝绦不知细叶谁裁出二月春风似剪刀
　　杨栁枝　　　　　　　　白居易
　　陶令门前四五树亚夫营里百千条何似东都正二月黄金枝映洛阳桥
　　杨栁枝　　　　　　　　韩琮
　　枝袅纤腰叶鬬眉春来无处不成丝灞陵原上多离别少有长条拂地垂
　　杨栁枝　　　　　　　　杨巨源
　　江邉杨栁麴尘丝立马凭君折一枝惟有春风最相惜慇懃更向手中吹
　　杨栁枝　　　　　　　　刘禹锡
　　城外春风吹酒旗行人挥袂日西时长安陌上无穷树惟有垂杨管别离
　　又
　　轻盈嫋娜占年华舞榭妆楼处处遮春尽絮飞留不得随风好去落谁家
　　栁絮　　　　　　　　　陈去非
　　栁送腰肢日防回更教飞絮舞楼台颠狂忽作髙千丈风力微时稳下来
　　栁　　　　　　　　　　李商隠
　　江南江北雪初消漠漠轻黄惹嫰条灞防已攀行客手楚宫先骋舞姬腰清明带雨临官道晩日含风拂野桥如线如丝正牵恨王孙归路一何遥
　　评栁　　　　　　　　　薛逢
　　弱植惊风急自伤暮来翻遣思悠扬曽飘绮陌随髙下敢拂朱栏竞短长萦砌乍飞还乍舞扑池如雪又如霜莫令歧路频攀折渐拟清隂到画堂
　　栁絮　　　　　　　　　刘禹锡
　　飘扬南陌起东隣漠漠蒙蒙暗度春花巷暖随轻舞蝶玉楼晴拂艳妆人萦回谢女题诗笔防缀陶公漉酒巾何处好风偏似雪隋河堤上古江津
　　次韵赋杨花　　　　　　张芸叟
　　随风坠雾事轻獧巧占人间欲夏天只恐障空飞似雪从教糁径白于绵未央宫暖黏歌袖扬子江心恼客船老去强看愁底事昏花满眼意茫然
　　众木
