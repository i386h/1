<!-- { "loadSidebar": true } -->
　　羣书要语仲秋之日月在角昏牵牛中旦觜觽中其日庚辛其帝少皥其神蓐收律中南吕盲风至鸿鴈来元鸟归羣鸟养羞乃命司服具饬衣裳乃命有司斩杀必当天子乃傩以达秋气以犬尝麻先荐寝庙乃命有司趣民收敛务畜菜乃劝种麦是月也日夜分雷始收声蛰虫坏户杀气浸盛阳气日衰水始涸是月也易闗市来商旅纳货贿以便民事【月令】八月丹鸟羞白鸟谓蚊蚋【夏小正】鹤性警至八月白露降即鸣而相警【风土记】八月防壶【七月】八月剥枣【同上】
　　诗句八月秋髙风怒号【杜】西风鏖残暑【山谷】
　　古今事实
　　乗槎犯斗牛
　　旧说天河与海通近世有人居海渚者年年八月有乘槎去来不失期人有奇志立飞阁于槎上多赍粮乗槎而去十余月至一处有城郭状屋舎甚严遥望宫中有织妇见一丈夫牵牛渚次饮之牵牛人乃惊问曰何由至此此人为説来意并问此是何处答曰君还至蜀都访严君平则知之竟不止岸因还如期后至蜀问君平曰某年某月有客星犯牵牛宿计年月正是此人到天河时也【张华博物志】汉武帝令张骞使大夏寻河源乗槎经月而至一处见城郭如官府室内有一女织又见一丈夫牵牛饮河君问云此是何处荅曰可问严君平【荆楚歳时记】按张华博物志即无张骞之名而张骞传又无乗槎之説宗懔作荆楚歳时记未知何所据而云
　　古今文集
　　古诗
　　八月乐辞　　　　　　　李贺
　　孀妾怨长夜独客夣归家傍檐虫缉丝向壁灯垂花檐外月光吐帘中树影斜悠悠飞露姿缀池中荷
　　中秋【无月附】
　　羣书要语以殷仲秋【书】
　　诗句一年明月今宵多人生由命非由他今夕不饮柰愁何【韩赠张功曹】此际若无月一年空过秋【司空图】常无偏照处刚有一时明【裴説】莫辞终夕看动是隔年期【王元之】一半秋光此夕分【罗隠】
　　古今事实
　　观涛广陵
　　枚乗七发客曰将以八月之望与诸侯并往观涛于广陵之曲江
　　梯云取月
　　唐太和中有周生者有道术中秋夜与客会月色方莹谓坐客曰我能梯云取月置之懐袂因取筯数百条绳而驾之曰我梯此取月俄以手举衣懐中出月寸许光色照烂寒气入肌骨【宣室志】
　　游广寒宫
　　开元中明皇与申天师道士游都客中秋夜月游月中过一大门在玉光中见一大宫府榜曰广寒清虚之府守门兵卫甚严三人止其下不得入天师引明皇跃身起烟雾中下视玉城嵳峩若万顷琉璃之田仙人道士乗云驾鹤往来其间寻步向前觉翠色冷光相射目极寒而不可进下见素娥十余人皓衣乗白鸾笑舞于广庭大桂树下乐音嘈杂清丽明皇归编律音制霓裳羽衣舞曲【异闻録】
　　银桥升天
　　罗公逺鄂州人开元中中秋夜侍宗于宫中翫月公逺奏曰陛下莫要至月中看否乃取拄杖向空掷之化为大桥其色如银请宗同登约行数十里精光夺目寒气侵人遂至大城阙公逺曰此月宫也见仙女数百皆素练寛衣舞于广庭宗问曰此何曲也曰霓裳羽衣曲也宗密记其声调遂回却顾其桥随步而防旦召伶官依其声作霓裳羽衣之曲【唐逸史】
　　月宫奏乐
　　三説不同今并载云
　　宗尝八月望夜与叶法善同游月宫聆月中奏乐上问曲名曰紫云曲也宗素晓音律黙记其声归传其音名之曰霓裳羽衣曲月宫还过潞州城上俯视城郭悄然而月色如昼法善因请上以玉笛奏曲时玉笛在寝殿中法善命人取之旋顷而至曲奏既竟复以金钱投城中而还旬余潞州上八月望夜有天乐临城兼获金钱以进【集异记】
　　天柱峰翫月
　　赵知微有道术中秋积隂不解众恤良辰知微曰可借酒殽登天柱峰翫月既出门天色开霁及登峰月色如昼及下山归则凄风苦雨隂晦如故【三水小牍】
　　玉堂翫月
　　苏颋与李乂对掌纶诰八月十五夜于禁中直宿诸学士翫月备巵酒之宴时长天无云月色如昼苏曰清光可爱何用灯烛遂令彻去【天寳遗事】
　　古今文集
　　古诗
　　翫月诗序　　　　　　　欧阳詹
　　月可翫翫月古也谢赋鲍诗朓之庭前亮之楼中皆翫也贞元十二年欧闽君子陈可封游于秦寓于永崇里华扬观予与乡人安阳邵楚长济南林蕴颍川陈翊亦旅长安秋八月十五日夜诣陈之居修厥翫事月之为翫冬则繁霜太寒夏则蒸云大热云蔽月霜侵人蔽与侵俱害翫秋之于时后夏先冬八月于秋季始孟终十五于夜又月之中稽于天道则寒暑均取于月数则蟾兎圆况埃不流大空悠悠婵娟徘徊搏华上浮升东林入西楼肌骨与之踈凉神气与之清冷四君子説而相谓曰斯古人所以为翫也既得古人所翫之意宜袭古人所翫之作翫月诗云
　　八月三五夕旧嘉蟾兎光斯従古人好共下今宵堂素魄皎孤凝芳辉纷四扬徘徊林上头泛灔天中央皓露助流华轻颷佐浮凉清冷到肌骨防白盈衣裳惜此苦宜翫揽之非可将含情顾广庭愿勿沈西方
　　中秋月歌　　　　　　　孙明复
　　明月一歳中影圎十二回如何今夕里争赏罗樽罍既爱盈盈色更上髙髙台人心不知此试为君言哉月者水之精秋者金之气金水性相生五行分其事则知天地间相感各以类水得金还盛月因秋更清气类使之然人谁不有情可怜别夜色一一皆销声自昔诗家流吟皆不到此徒能状光彩岂解原终始防搜讵有得燥吻真何以请看退公歌其的深中矣
　　中秋月　　　　　　　　苏子瞻
　　明月不解老良辰难合并回顾坐上人聚散如流萍尝闻此宵月万里同隂晴天公自着意此会那可轻
　　中秋湓亭望月　　　　　白居易
　　昔年八月十五夜曲江池畔杏花邉今年八月十五夜湓浦沙头水馆前西北望乡何处是东南见月几回圆临风一叹无人会今夜清光似往年
　　中秋夜雨　　　　　　　朱乔年
　　秋云定何心忍翳今夕月尚黒微缀况乃都漫灭它时任氛霾数日望清澈倦投衲子窻竹雨听骚屑对床不成梦有酒那能设萤飞矜意气虫语转幽咽心知层隂表皎皎玉轮洁何当凌倒景徙倚翫飞辙
　　中秋夜不见月　　　　　孙明复
　　长记去年中秋翫月出草堂氷轮直可鉴毫芒是时家酿又新熟呼童开席罗清觞纎埃不起零露下对此陶陶乐未央自顾如逢尧舜世上下清明无秽荒吁嗟今夕何不幸正逢屏翳恣猖狂浮云左右争拥蔽爱而不见涕霑裳嫦娥无语缩头何处坐胡不开口走诉上帝旁立召飞廉举其职駈除拥蔽扬清光莹然髙照遥天外免教万国如瞽空伥伥
　　中秋不见月　　　　　　陈去非
　　去年中秋端正月照我霑襟万条血嫦娥留笑待今年浄洗金觥对银阙髙堂姑妇心不闲招得封姨同作难岂惟恨满月宫里肠防西山吴彩鸾却疑周生懐月去待到三更黑如故人间今乏赵知微无复清游继天柱南枝鸟鹊不敢哗倚杖三叹风枝斜明年强徤更相约会见林间金背蟇
　　律诗
　　中秋月　　　　　　　　杜甫
　　满目飞明镜归心折大刀转蓬行地逺攀桂仰天髙水路疑霜雪林栖见羽毛此时瞻白兎直欲数秋毫
　　中秋翫月　　　　　　　刘禹锡
　　天将今夜月一徧洗寰瀛暑退九宵浄秋澄万景清星辰让光彩风露发晶英能变人间世翛然是玉京
　　中秋月　　　　　　　　田表圣
　　少皥磨成白玉盘六丁擎出太虚寛清光千古复万古留向人间此夜看
　　同范秘阁赋八月十四夜月
　　孙明复
　　银汉无声露暗垂玉蟾初上欲圎时清樽素瑟宜先赏明夜隂晴未可知
　　田园杂兴　　　　　　　范至能
　　中秋全景属潜夫棹入空明看太湖身外水天银一色城中有此月明无
　　中秋月　　　　　　　　秦韬玉
　　常时好月赖新晴不似年年此夜生初出海涛疑尚湿渐来云路觉偏清寒光入水蛟龙起静色当天鬼魅惊不独坐中堪仰望孤光应到鳯池明
　　中秋月　　　　　　　　许浑
　　待月东临月正圎广庭无树草无烟中秋云静出沧海半夜露寒当碧天轮影渐移金殿外镜光犹挂玉楼前莫辞达曙慇懃望一堕西岩又一年
　　中秋松江新桥对月和栁公之什
　　苏子美
　　月晃长江上下同画桥横截冷光中云头灔灔开金饼水面沈沈卧彩虹佛氏解为银色界仙家多住玉华宫地雄景胜言不尽但欲追随乗晓风
　　诗话
　　孀娥怨
　　古乐府有孀娥怨之曲注云汉人因中秋无月而度此曲所谓孀娥者盖指言月中姮娥也罗隠中秋不见月诗天为素娥孀怨苦故教西北起浮云
　　金背虾蟇
　　长庆中有人中秋夜见月光属于林间如匹练就视之一金背虾蟇疑月中者陈简斋有金背虾蟇之句【酉阳杂爼】
　　遇吴防鸾
　　钟陵西山有游帷观每至中秋车马喧阗数十里若阛阓豪杰多召名姝善讴者夜与丈夫间立握臂连踏而唱惟对答敏捷者胜太和末有书生文箫往观覩一姝甚丽其词曰若能相伴陟仙坛应得文箫驾防鸾自有綉襦并甲帐琼台不怕雪霜寒生意其神仙植足不去姝亦相盻歌罢独秉烛穿大松迳将尽陟山扪石冐险而升生蹑其踪姝曰莫是文箫耶相引至一顶坦然之地后忽风雨裂帷覆杌俄有仙童持天判曰吴防鸾以私欲泄天机谪为民妻一纪姝乃与生下山归钟陵【传奇】
　　端正月
　　前辈名中秋月为端正月昌黎月诗云三秋端正月今夜出东溟又前辈诗云去年中秋端正月照我衣襟万条血
　　开宴月明
　　晏元献守南都王琪君玉时已馆阁校勘公特请于朝以为府佥判尝遇中秋隂晦斋厨宿为备公适无命君玉亟为诗以入曰只在浮云最深处试慿弦管一吹开公枕上得诗大喜即索衣起径召客治具大合乐至夜分月果出遂相与乐饮达旦【石林诗话】
　　歌东坡诗
　　东坡作彭城守时过齐州李公择中秋席上作一絶云暮云收尽溢清寒银汉无声转玉盘此宵此景不长好明月明年何处看其后山谷在黔南令以小齐王歌之【志林】
　　坡词爱君
　　东坡居士以丙辰中秋欢饮达旦大醉作水调歌都下传唱此词神宗问内侍外面新行小词内侍录此呈进读至又恐琼楼玉宇髙处不胜寒上曰苏轼终是爱君乃命量移汝州【复雅歌词】
　　隂晴皆同
　　中秋天色隂晴与夷狄同又东坡云故人史生为余言尝见海贾云中秋之月虽相去万里他日会合相问隂晴无不同者公集中有中秋诗云尝闻此宵月万里同隂晴【使燕录】
　　九月
　　羣书要语季秋之月日在房昏虚中旦栁中其日庚辛其帝少皥其神蓐收律中无射鸿鴈来賔爵入大水为蛤鞠有黄华豺乃祭兽戮禽乃命冢宰农事备收举五谷之要藏帝籍之收于神仓是月也霜始降则百工休乃命有司曰寒气总至民力不堪其皆入室上丁命乐正入学习吹是月也大享帝尝牺牲告备于天子是月也天子乃教于田猎以习五戎班马政是月也草木黄落乃伐薪为炭蛰虫咸俯在内皆墐其户乃趣狱刑毋留有罪是月也天子乃以犬尝稻先荐寝庙【月令】九月肃霜【七月】九月筑场圃【诗】九月授衣【诗】季秋献功裘【天官】九月曰暮商【纂要】
　　古今事实
　　作滕王阁记
