<!-- { "loadSidebar": true } -->
　　晩唐小巧
　　晩唐诗多小巧无风骚气味【诗话总】唐末之诗近于鄙俚【墨客挥犀】学老杜诗所谓刻鹄不成尚类骛也学晩唐诸人诗所谓作法于凉其犹贪作法于贪将若之何【黄鲁直与赵伯充书】
　　诗不易学
　　杜之诗韩之文法也诗文各有体韩以文为诗杜以诗为文故不工耳苏子瞻曰子美之诗退之之文鲁直之书皆集大成者也学者当以子美为师有规矩故可学退之于诗本无解处以才髙而好耳渊明之为诗写其胸中之妙耳学杜不成不失为工无韩之才与陶之妙而学其诗终为乐天耳【陈后山集】
　　诗有三偷
　　诗有三偷偷语最是钝贼如傅长日月光太清陈后主日月光天徳是也偷意事虽可防情不可原如栁浑太液微波起长杨髙树秋沈佺期小池残暑退髙树早凉归是也偷势才巧意精略无防迹盖诗偷狐白手也如嵇康目送归鸿手挥五弦王昌龄手防防鲤鱼目送千里鸿是也【李淑诗苑】
　　诗戒数病
　　释皎然曰诗有四不四深二要二废四离六迷七至七徳四不谓气髙而不怒力动而不努情多而不暗才赡而不疎四深谓气象氲氛深于体势意度盘薄深于作用用律不滞深于声对用事不直深于义类二要谓要力全而不苦涩要气足而不怒张二废谓虽欲废巧尚直而神思不得直虽欲废言尚意而典丽不得遗四离谓欲道情而离深僻欲经史而离书生欲髙逸而离阔逺欲飞动而离轻浮六迷谓以虚大为髙古以缓慢为淡竚以诡差为新竒以错用意为独善以烂熟为隐约以气劣弱为容易七至谓至险而不僻至竒而不差至苦而无迹至近而意逺至放而不迂至难而状易至丽而自然七德谓识理髙古典丽风流精神质干体裁【李淑诗苑】
　　与巩仲至书　　　　　　朱元晦
　　古今之诗凡有三变盖自书传所说虞夏以来下及魏晋自为一等自晋宋间顔谢以后及唐初自为一等自沈宋以后定着律诗下及今日自为一等然自唐初以前其为诗者固有髙下而法犹未变至律诗出而后诗之与法始皆大变及至今日益巧益宻而无复古人之风矣故尝妄欲抄取经史诸书所载韵语下及文选汉魏古词以尽乎郭景纯陶渊明之所作自为一篇而附于三百楚词之后以为诗之根本凖则又于其下二等之中择其近于古者各为一编以为之羽翼舆卫【且以李杜言之则如李古风五十首杜之秦蜀纪行遣兴出塞潼关石濠夏日夏夜诸篇律诗则如王维韦应物軰亦有萧散之趣未至如今日之细碎卑冗无余味也】其不合者则悉去之不使之接于吾之耳目而入于吾之胸次要使方寸之中无一字世俗言语意思则其为诗不期于髙逺而自髙逺矣
　　与巩仲至书　　　　　　前人
　　来书所论平淡二字说尽天下诗人恐非至当之言而明者亦复不以为非是则某所深不识也夫古人之诗本岂有意于平淡哉但对今之狂怪雕锼神头鬼面则见其平对今之肥腻腥臊酸咸苦澁则见其淡耳自有诗之初以及魏晋作者非一而其髙处无不出此左右以为从头防得一过而诣其升降防革矣则岂不察此者但恐如李汉所谓易以下为古文因以为无所用于今世不若近体之可以悦人之观听以是不免有是今非古之意遂不复有意于古人之髙风逺韵耳又语有意于平淡者即非纯古然则有意于今之不平淡者得为纯古乎又谓水落石出自归此路则吾未见终身习于郑卫之哇淫而卒能自归于英茎韶濩之雅正者也
　　白氏长庆集序　　　　　元稹
　　予始与乐天同校秘书多以诗章相赠答然而二十年间禁省观寺邮堠墙壁之上无不书王公妾妇牛童马走之口无不适至于缮写模勒衒卖于市井或持之以交酒茗者处处皆是予尝于平水市中【镜湖傍】见村校诸童竞习诗召而问之皆对曰先生教我是元微之诗亦不知予之为微之也又云鸡林贾人求市颇切自云本国宰相每以百金换一篇其甚伪者宰相輙能辨别之
　　著作佐郎顾君集序　　　皇甫湜
　　吴中山水气象英淑怪丽太湖异石洞庭朱实华亭清唳与虎丘天竺诸佛寺钩绵秀絶君出其中间翕轻清以为性结冷淡以为质喣鲜荣以为辞偏得于逸歌长句骏发踔厉往往若穿天心出月脇意外惊人语非防常所能及最为快也湜以童子见君州孝感寺君披黄衫白绡鞈头眸子了然灿灿清立望之真白珪振鹭也既接欢然以我为雄孟轲顾恨不及见四十年于兹矣知音之厚曷尝忘诸去年从丞相凉公襄阳有曰顾非熊生者在门讯之即君之子也出其诗果工袖君集二十卷泣请余发之凉公适移莅宣武军余装归洛阳诺而未副今又稔矣生来速文乃题其集之首为序
　　施司諌注东坡诗序　　　陆务观
　　古诗唐虞歌夏述禹戒作歌商周之诗皆以列于经故有训释汉以后诗见于萧统文选者及髙帝项羽韦孟杨恽梁鸿赵壹之流歌诗见于史者亦皆有注唐诗人最盛名家者以百数惟杜诗注者数家然概不为识者所取近世有蜀人任渊尝注宋子京黄鲁直陈无己三家诗颇称详赡若东坡先生之诗则援据闳愽防趣深逺渊独不敢为之说某顷与范公至能会于蜀因相与论东坡诗慨然谓予足下当作一书发明东坡之意以遗学者某谢不能他日又言之因举二三事以质之曰五畆渐成终老计九重新扫旧巢防遥知叔孙子已致鲁诸生当若为解至能曰东坡窜黄州自度不复取用故曰新扫旧巢防建中初复召元祐诸人故曰已致鲁诸生恐不过如此耳某曰此某之所以不敢承命也昔祖宗以三馆养士储将相材及官制行罢三馆而东坡盖尝直史馆然自谪为散官削去史馆之职乆矣至是史馆亦废故云新扫旧巢防其用字之严如此而鳯巢西阁九重门则又李建中诗也建中初韩曾二相得政尽收用元祐人其不召者亦补大藩惟东坡兄弟犹领宫祠此句盖寓所谓不能致者二人意深语缓尤未易窥测至如车中有布乎指当时用事者则犹近而易见白首沉下吏緑衣有公言乃以侍妾朝云尝叹黄师是仕不进故此句之意戏言其上僭则非得于故老殆不可知必皆能知此然后无憾至能亦太息曰如此诚难矣后二十五年某告老居山阴泽中吴兴施宿武子出其先人司谏公所注数十大篇属某作序司谏公以絶识博学名天下且用工深厯岁乆又助之以顾君景蕃之该洽则于东坡之意盖几可以无憾矣某虽不能如至能所托而得序斯文岂非幸哉
　　江西诗谱
　　吕居仁近时以诗得名自言传衣于江西尝作宗图自豫章以降列陈师道潘大临谢逸洪刍饶节僧祖可徐俯洪朋林敏修洪炎汪革李錞韩驹李彭晁冲之江端本杨符谢薖夏倪林敏功潘大观何顗王直方僧善权髙荷合二十五人以为法嗣谓其源流皆出豫章也其宗图序数百言大略云唐自李杜之出晃耀一世后之言诗者皆莫能及至韩栁孟郊张籍诸人激昂振厉终不能与前作者并元和以后至国朝歌诗之作或传者多依仿旧文未尽所趣惟豫章始大出而力振之抑反覆尽兼众体而后学者同出并和虽体制或异要皆所传者一予故録其名字以遗来者余窃谓豫章自出机杼别成一家清新竒巧是其所长若言抑反覆尽兼众体则非也元和至今骚翁墨客代不乏人观其英词杰句真能发明古人不到处卓然成立者众若言多依仿旧文未尽所趣又非也所列二十五人其间知名之士有诗句传于世为时所称道者止数人而已其余无闻亦滥登其列居仁此图之作选择不精议论不公余故辨之【茗溪渔隐】
　　江西宗诗序　　　　　杨廷秀
　　江西宗诗者诗江西也人非皆江西也人非皆江西而诗曰江西者何系之也系之者何以味不以形也东坡云江瑶柱似荔枝又云杜诗似太史公书不惟当时闻者呒然阳应曰诺而已今犹呒然也非呒然者之罪也舍风味而论形似故应呒然也形焉而已矣髙子勉不似二谢二谢不似三洪三洪不似徐师川师川不似陈后山而况似山谷乎味焉而已矣酸咸异和山海异珍而调胹之妙出乎一手也似与不似求之可也遗之亦可也大抵公侯之家有阀阅岂惟公侯哉诗家亦然窭人子崛起委巷一旦防以银黄缨以端委视之言公侯也貌公侯也公侯则公侯乎尔遇王谢子弟公侯乎江西之诗世俗之作知味者能别之矣昔者诗人之诗其来遥遥也然唐云李杜宋言苏黄将四家之外举无其人乎门固有伐业固有承也虽然四家者流一其形二其味二其味一其法者也盖尝观夫列御冦楚灵均之所以行天下者乎行地以舆行波以舟古也而子列子独御风而行十有五日而后反彼其于舟车且乌乎待哉然则舟车可废乎灵均则不然饮兰之露餐菊之英去食乎哉芙蓉其裳宝璐其佩去饰乎哉乘吾桂舟驾吾玉车去器乎哉然朝阆风夕不周出入乎宇宙之间忽然耳盖有待乎舟车而未始有待乎舟车者也今夫四家者流苏似李黄似杜苏李之诗子列子之御风也杜黄之诗灵均之乗桂舟驾玉车也无待者神于诗者欤有待而未尝有待者圣于诗者欤嗟乎离神与圣苏李苏李乎耳杜黄杜黄乎尔合神与圣苏李不杜黄杜黄不苏李乎然则诗可以易言之哉修撰给事程公以一世儒先厌直而帅江西以政新民以学赋政如春而肃如秋而燠盖二年如一日也迨暇则把酒赋诗以黼黻乎翼轸而金玉乎落霞秋水试登滕王阁望西山俯章江问防井今无恙乎因喟曰江西宗图吕居仁所谱而豫章自出也而是之鼻祖云仍其诗往往放逸非阙欤于是以谢幼槃之孙源所刻石本自山谷外凡二十有五家彚而刻之于学官将以兴发西山章江之秀激江西人物之美鼓动骚人国风之盛移书谂予曰子江西人也非乎序斯文者不在子其将焉在予三辞不获则以所闻书之篇首云
　　陈晞顔和简齐诗集序　　杨廷秀
　　古之诗倡必有意焉而已矣韵焉而已矣非古也自唐人元白始也然犹加少也至吾宋苏黄倡一而十赓焉然犹加少也吾于举古人之全书而尽赓焉东坡之和陶是也然犹加少也盖渊明之诗才百余篇尔至有举前人数百篇之诗而尽赓焉如吾友敦复先生陈晞顔之于简斋者不既富矣乎
　　防东坡书李杜诗　　　　朱元晦
　　东坡此卷考其印章乃绍兴御府所藏不知何故流落人间捧玩再三不胜敬叹但其所写李白行路难阙其中间八句道子胥屈原陆机李斯事者此老不应有所遗忘意其删去必当有说老翁井诗在老苏送蜀僧去尘之前必非他人之作然不见于嘉祐集亦不省其何说也彼欲井中老翁改顔易服不使人知而后篇遂有嫌廋废弹之叹何耶然其言怨而不怒独百世以俟后贤而不惑则其用意亦逺矣哉
　　防章国华所集注杜诗　　朱元晦
　　章国华过予山间以所集注杜诗示予其用力勤矣然其所引东坡事实者非苏公作闻之长老乃闽中郑昂尚明伪为之所引事皆无根据反用杜诗见句增减为文而传其前人名字托为其语至有时事先后颠倒失次者旧尝考之知其决非苏公书也况杜诗佳处有在用事造语之外者惟虚心讽咏乃能见之国华更以余言求之虽以读三百篇可也
　　题李白诗后　　　　　　朱元晦
　　世道日交丧浇风变淳惇不求桂树枝反栖恶木根所以桃李树吐华竟不言大运有兴没羣动若飞奔归来广成子去入无穷门
　　林光之防陈光泽所藏广成子画象来防偶记李太白此诗因写以示之今人舍命作诗开口便説李杜以此观之何曾梦见他脚板耶
　　防周益公杨诚斋送甘叔怀诗
　　朱元晦
