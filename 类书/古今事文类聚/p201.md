<!-- { "loadSidebar": true } -->
　　羣书要语鲂鱼赪尾注鱼劳则尾赤【汝坟】王在灵沼于仭鱼跃【灵台】鱼丽于罶【鱼丽】炰鳖脍鲤【韩奕】淮夷蠙珠暨鱼【禹贡】暨鸟兽鱼鳖咸若【伊训】鱼跃于渊【旱麓】南有嘉鱼【小雅】孟春之月鱼上氷【月令】吞舟之鱼荡而失水则蝼蚁能制之【庄子】水涸鱼相与处于陆相煦以湿相濡以沬不如相忘于江湖【庄子】水至清则无鱼【家语】彼寻常之汚渎兮岂容吞舟之鱼横江之鳣鲸兮固将制于蝼蚁【贾谊赋】沛乎如巨鱼之纵大壑【王褒颂】先主曰孤之有孔明如鱼之有水【蜀志】若鱼游釜中【张纲】竭泽而鱼岂不得鱼而明年无鱼【吕氏春秋】鲲北溟有鱼其名为鲲其大不知几千里也【庄子】鲸鱼海鱼也大者长数千里小者数千尺鼓浪成雷喷沬成雨水族惊畏皆逃匿莫敢当其雌曰鲵大者亦长千里眼睛为明月珠【崔豹古今注】海鳅鱼即海上最伟者也其小者亦千余尺每嵗广州发舶船过南畨贸易路经海心深阔处忽见十余山乍出乍没篙工曰非山岛海鳅鱼背也目如闪电鬐鬛若簸朱旗日中忽雨霡霂篙工曰此鳅鱼喷气水散于空风势吹来若雨耳渐近鱼即鼓船而噪倐尔而没【岭表録又夷坚志所载见海门】鲤鱼当脇一行三十六鳞【沈笔谭】化龙鱼【详见龙门】鳜鱼大口细鳞有斑彩【山海经】鲈鱼大首细鳞【说文】嘉鱼出丙穴【蜀都赋】鳄鱼齿如刀锯大者长二三丈四足似守宫【异物志】乌贼鱼常自浮水上乌见以为死便徃啄之乃卷取乌故谓之乌贼腹中血及胆正黒可以书世谓乌贼【南越志】比目鱼以左右分不比不行【尔雅】南人谓之鞋屟鱼【岭表録】子鱼闽中鲜食最佳者子鱼长七八寸阔三二寸剖之子满腹冬月正其佳时莆田迎仙镇乃其出处予按部过之驿左有祠谓之通应侯祠有水曰通应溪潮汐上下土人以咸淡水不相入处鱼最美俗乃误传通应为通印荆公博学多闻诗书通印岂自有所稽耶【王得臣尘史】鯈防者浮阳之鱼也胠于沙而思水则无逮矣注谓此鱼好浮于水上就阳也【荀子】
　　诗句游鱼动圆波【选】潜波想巨鱼　江潭渔棹歌　船尾跳鱼拨剌鸣　长鲸吞九州　鲸力破沧溟　鲸鱼防浪沧溟开【并杜】
　　虾
　　虾海虾皮殻嫩红色脑殻与前双脚有钳者其色如朱余尝登海忽见牕板悬二巨虾殻头尾钳足具全各七八尺首占其一分刺尖利如锋刃刺上有须如红筋各长二三尺前双脚有钳钳麄如人大指长三尺余上有芒刺如蔷薇枝赤而铦硬手不可触脑殻红透弯环尺余何止于杯盂也【岭表録异】水母其形凝一物大如覆防腹下有物如絮俗谓之足而无口眼常有数十虾寄腹下呕食其涎浮水上捕者或遇之即沉乃是虾有所见耳【岭表録异】
　　诗句间食饱鱼虾【欧】浊酒倾残壶枯鱼杂干虾【欧】古今事实
　　白鱼入舟
　　武王渡河中流白鱼跃入于王舟武王俯取以祭【周纪】
　　如棠观鱼
　　鲁隠公将如棠观鱼臧僖伯谏曰凡物不足以讲大事其材不足以备器用则君不举焉【隠五】
　　校人畜鱼
　　昔者有馈生鱼于郑子产子产使校人畜之池校人烹之反命曰始舍之圉圉焉少则洋洋焉悠然而逝子产曰得其所哉得其所哉【万章】
　　活辙中鲋
　　庄子见车辙中鲋鲋曰岂无升斗之水而活我乎庄子曰待我决西江之水而迎汝鲋曰如言不如早索我于枯鱼之肆
　　濠上观鱼
　　庄子与恵子逰于濠梁之上庄子曰鯈鱼出游从容是鱼乐也恵子曰子非鱼安知鱼之乐庄子曰子非我安知我不知鱼之乐恵子曰我非子固不知子矣子固非鱼也子之不知鱼之乐全矣庄子曰请循其本恵子曰汝安知鱼乐者既已知吾知之而问我我知之濠上也【庄子】
　　陶朱养鱼
　　齐威公聘陶朱问曰公所住輙至千万家累亿金何术乎公曰夫治生之法有五水畜第一所谓水畜者鱼也以六亩地为池池中有九洲即求懐子鲤鱼长五尺者二十头牡鲤四头以二月上旬日纳池中令无声鱼必生凡鱼逺行则肥池中养鱼虑其瘦故于池中聚石作九岛鱼绕之日行千里
　　天暑馈鱼
　　孔子之楚有渔者献鱼孔子不受渔者曰天暑市逺无所鬻之弃之粪壌不若献之君子孔子再拜而受埽地祭之【家语】
　　弹铗无鱼【见主賔门】
　　殃及池鱼【见火灾门】
　　餽鱼不受
　　悬鱼不受【见馈遗门】
　　弃前鱼【见渔者门】
　　盘中钓鲈【见钓者门】
　　秋风思鲈【见思乡门】
　　余鲙复生
　　吴王江行食鲙有余弃于江中流化而为鱼【博物志】
　　梦鲤乞命
　　梁南郡太守刘之亨尝梦二人姓李诣之乞命未之解也其明日仲夏有遗生鲤二头之亨曰必梦中所感也乃放之其夜又梦来谢云当令君延筭【南史】
　　琴髙乗鲤
　　琴髙鼓琴为宋康王舍人行涓彭之术浮游冀州涿郡间二百余年后辞入涿中取龙子诸子弟期之期日皆洁斋后于水傍设祠屋果乗赤鲤来祠且有万人观之一月复入水去【列仙】
　　子英乗鲤
　　子英者善入水捕鱼得赤鲤爱其色特养鱼池中数以米谷食之一年长丈余遂生角有翅翼子英怪畏拜谢之鱼言我迎汝尔上我背与汝俱去即大暴雨子英上腾去嵗嵗来归故舍食欲见妻子鱼复来迎之【列仙传】
　　金虀玉脍
　　吴都献松江鲈鱼帝曰所谓金虀玉脍东南佳味也【南部烟花记】
　　防鱼馈守
　　周利贞武后时调钱尉时禁捕鱼刺史饭蔬利贞忽馈佳鱼刺史不受利贞曰此阑鱼公何疑问其故答曰适见渔者禽不获而有鱼焉故防得之
　　买鱼放生
　　孟简为常州刺史与卢仝游北湖尽买渔人所获鱼放之仝作文
　　长者活鱼
　　流水长者自在先生之子也见一池其水枯涸于其池中有十千鱼遂将二十大象载皮囊盛河水泻置池中水遂弥满又为施食解说十二因缘并称说寳胜佛名后十年鱼同日命终生忉利天是诸天子复至本处空泽池所复雨天华便从此没还忉利宫【金光明经】
　　献虾鲊【以下系虾】
　　虞啸父为孝武帝侍中帝从容谓曰卿在阁下初不闻有献替虞家富近海谓帝望其贡对曰天时尚暖鱼鳖虾鲊未可致寻有所献帝抚掌大笑【世说】
　　献珠虾
　　舜摄天子有钹耳贯胸之民来献珠虾
　　蝗化为虾【见蝗门】
　　送虾须
　　吴后置广州以南阳滕修为刺史或语修虾长一丈修不信其人后故至东海取虾须长四五尺封以示修修乃服【王隠晋书】
　　古今文集
　　杂著
　　有唐天下放生池碑铭【并序】顔真卿
　　皇唐七叶我乾元大圣光天文武孝感皇帝陛下以至圣之姿属艰虞之运无少康一旅之众当禄山强暴之初干巩劳谦励精为理推诚而万方胥恱克已而天下归仁恩信侔于四时英威逹于八表功庸格天地孝感通神明故得廻纥奚书契丹大食盾蛮之属扶服万里决命而争先朔方河东平卢河西陇右安西黔中岭南河南之师鸠五年椎锋而効死摧元恶如拉朽举两京若拾遗庆绪遁逃已防赤族之戮思明跧伏行就沸鼎之诛拯已坠之皇纲据再安之宗社迎上皇于西蜀申子道于中京一日三朝极明天子之孝问安侍膳不改家人之礼蒸蒸然翼翼然真帝皇之上仪诰誓所不及已歴选内禅生人以来振古及隋未有如我皇帝者也而犹妪煦万类忧勤四生乃以乾元三年太嵗己亥春三月己丑端命左骁卫左郎将史元宗中使张廷玉奉明诏布徳音始于洋州之兴道洎山南剑南黔中荆南岭南江西浙江西诸道讫于升州之江寕秦淮太平桥临江带郭上下五里各置放生池凡八十一所葢所以宣皇明而广慈爱也易不云乎信及豚鱼书不云乎暨鸟兽鱼鳖咸若古之聪明叡智神武而不杀者非陛下而谁昔殷汤克仁犹存一面之网汉武垂恵才致防珠之答虽流水救涸寳胜称名葢事止于当时尚介祉于终古岂我今日动者植者水居陆居举天下以为池罄域中而福乗陁罗尼加持之力竭烦恼海生死之津揆之前古曽何髣髴防臣职忝方面生丁盛美受恩寖深无以上报谨缘臯陶奚斯歌虞颂鲁之义述天下放生池碑铭一章虽不足形容明圣万分之一亦臣之精恳也敢刻金石着其词曰
　　明明皇帝临下有赫至徳光天乾元启赜纬武戡乱经文御歴孝感神明义形金石仁覆华夏恩加蛮貊道冠巍巍威深遘兹多难克广丕绩庆绪致诛思明辟易人道助顺天道恶逆扑灭之期匪朝伊夕乗此寳祚永康宗祏业盛君亲功崇列辟交禅之际粲然明白逈映来今孤髙徃防去杀流恵好生立徳率土之濵临江是宅遂其生性庇尔鳞翮环海为池周天布泽致兹忠厚罔弗怡怿动植依仁飞沉受获流水长者徒称徃昔寳胜如来畴庸允格徳力无竞慈悲孔硕相时传闻尚頼益【流水长者未详】矧在遭遇其忘敷锡真卿勒铭敢告凡百
　　东坡云湖州有顔鲁公放生池碑载其所上肃宗表奏一日三朝大明天子之孝问安侍膳不改家人之礼鲁公知肃宗有愧于是也故以此谏孰谓公区区于放生者哉【志林】
　　广徳军放生池记　　　　陆务观
　　古者臣之爱其君何其至也其祷蕲其君之福也葢先王盛时山泽有虞川林有衡渔猎者有时数罟有禁洋洋乎浩浩乎物各遂其生养之宜所谓漉波竭泽者葢无有也所谓相煦以湿相濡以沬者葢未见也至于后世徳化弗行厉禁弗弛广杀厚味暴殄天物放而不知止舍耒耜而事网罟者日以益众于是有以放生名池用祝夀祺者而唐顔真卿之石刻始传于后世宋兴十三圣相继以深仁盛徳极髙蟠厚鸟兽鱼鳖咸若矣而四方郡国犹相与筑陂潴水修放生故事所以广圣泽之余有不敢忽者惟广徳军旧以郡圃后池为之地隘水泉浅涸不与事称承议郎曽防以庆元二年来领郡事顾而太息防以事至子城西稍南得亘溪者延袤百歩渟澄澈蒲柳殖植藻荇萦带水光天影荡摩上下为一郡絶景候因其故而加治焉筑室于其防名曰溪堂民不劳财不费焕然告成重明节率僚吏放鳞介千计望行在拜手稽首礼成而退父老童穉纵观兴叹以谓广徳为郡以来逾二百年所未之有侯移书笠泽陆游俾为记游复之曰侯奉天子诏来为守于此一赋役非其时一狱讼非其情穷僻下里匹夫匹妇有一愁叹侯之责也能不负此责然后足以对飏天子休命而致归美报上之意放生之举葢贤守善其职之一事耳岂特是而止哉期年政成将屡书之陆某记
　　泳泽亭记　　　　　　洪景卢
