<!-- { "loadSidebar": true } -->
　　古今事文类聚前集卷四十七
　　宋　祝穆　撰
　　婴疾部
　　疾病【问病　君问病　癞疾　羸弱　　好洁痟渴　风疾　　杂病　余见耳目手足部】
　　羣书要语无妄之灾勿药有喜注非妄之灾勿治自复非妄而药之则凶故曰勿药有喜【易】有负薪之忧【曲礼】有采薪之忧注言病不能采薪【孟子】狗马之疾【严助传】玉体不安【文选】两胫惟骨拜履俱艰双瞳虽存黒白难辨【欧集】诗句胀腹堪成鼓羸形渐比柴耳鸣疑暮角眼暗助昏霾【元防之】
　　古今事实
　　河为祟
　　楚昭王有疾卜之曰河为祟【左】
　　请祷
　　子疾病子路请祷子曰丘之祷乆矣
　　病在膏肓【见医门】
　　何恙不已
　　公孙病笃上书愿乞骸骨上报曰君不幸罹霜露之疾何恙不已今事少间君其存精神止念虑辅助毉药以自持因赐告牛酒杂帛居数月有瘳视事
　　有隂徳
　　丙吉病宣帝忧其不起夏侯胜曰此未死也有隂德者必享其乐以及子孙后果愈
　　移病
　　杨敞皇惧移病师古曰谓移书言病也
　　躬行致药
　　盖寛饶为卫尉司马躬按行士卒庐室视其饮食居处有疾病者常自抚循临问致医药遇之甚恩
　　死鬼为崇
　　魏管辂传信都令舎妇女病头痛心痛辂筮之曰北屋西头有两死男子一男持矛主刺头故头痛一男持弓矢主射胸腹故心痛徙掘骸骨家中并愈
　　贤者疾笃
　　王羲之帖曰蔡公遂委笃深可忧当今人物眇然而艰疾若此令人短气
　　造化小儿
　　杜审言病甚宋之问武平一省候何如答曰甚为造化小儿相苦尚何言然吾在乆压公等今且死矣大慰但恨不见替人
　　七十无病
　　张万福始终七十年未尝一日言病
　　一服清凉散
　　程子仪三入翰林意望入两府颇不怿移疾不出朝士问候者继至询之云虚热上攻石中立在坐云只消一服清凉散意谓两府始得用清凉伞也【翰林杂志】
　　既死复苏
　　前辈多知人或云各有术但不言尔夏文庄公知蕲州厐庄敏公为司法尝得时疾在告方数日忽吏报庄敏死矣文庄大骇曰此人当为宰相安得便死吏言其家已发哀文庄曰不然即自徃见取烛视其面曰未合死见医语之曰此阳证伤寒汝等不善治误尔亟煎承气汤灌之有顷庄敏果苏自此遂无恙世多传以为异【石林燕语】
　　康节知命【见死门】
　　问病独留【以下系问病】
　　丞相丙吉病中二千石上谒问疾遣家丞出谢已皆去陈万年独留昏夜乃归言病甚上自临问吉荐万年竟代于定国为御史大夫
　　问病防
　　卢杞有口才体陋甚鬼貌蓝色不耻恶衣菲食人未悟其不情郭子仪病甚百官省不屏姬侍及杞至则屏之隐几而待家人怪问其故曰彼外陋内险左右见必笑使后得权吾族无类矣
　　问病尝粪
　　唐郭霸为侍御史时大夫魏元忠病僚属省候霸独后请视便液即染指尝騐疾轻重贺曰甘者病不瘳今味苦当愈无患元忠恶其媚暴语于朝
　　穿壁问疾【以下系君问疾】
　　吕防有疾孙权欲数见其顔恐劳其起动尝穿壁瞻视之见小能下食则喜不然则夜分不寐
　　凿墙问疾
　　房龄疾剧太宗凿苑墙开门累遣中使候问
　　遣医不絶
　　马周病消渴弥年不瘳时驾幸翠防宫勅求胜地为周起宅召医中使相望不絶每令尚食以膳供之太宗躬为调药太子亲临问疾
　　老妪问疾
　　李卫公疾太宗诏曰有昼夜视公疾老妪令一人来朕欲熟知公起居状权文公视此诏尝泣曰君臣之际乃如是耶【韦端符故易记】
　　剪须和药
　　李世勣病太宗剪须和药因顿首大哭帝曰吾为社稷计耳
　　亡之命矣【以下系癞疾】
　　伯牛有疾子问之自牖执其手曰亡之命矣夫斯人也而有斯疾也注先儒以为癞
　　啖松脂
　　上党有赵瞿者病癞垂死或言不如及活弃之否则子孙转相染其家乃送之山穴中遇仙人以松脂啖之卒为地仙【抱朴子】
　　癞可
　　诗僧祖可身被恶疾人号癞可【西清诗话】
　　体羸帯减【以下系羸弱】
　　梁沈约与徐勉书曰开年以来病増虑切常思生灵有限劳役过差总此凋竭归之暮年牵防行止努力祗事时观旁覧尚以全人而形骸力用不相综摄常须过自束持方可僶俛解衣一卧支体不复相闗常移孔以手握臂率计月小半分
　　难近妇人
　　胶西王隂痿一近妇人病数日【汉景十三王传】
　　常禁其语
　　晋卫玠好言理其后多病体羸母常禁其语
　　拂席洗牀【以下系好洁】
　　宋吏部尚书仲文好防士大夫造之者未及出户辄令人拂席洗床以此见讥
　　人去扫坐处
　　齐王思逺为侍中性简防客有诣己者觇知衣服垢秽乃便不前形仪新楚乃与促席及去犹令二人交帚扫其坐处
　　号为水滛
　　梁何终之性好防一日之中洗涤者十余过人称为水滛
　　扫拂郭路
　　齐遂安令刘澄为性弥防在县扫拂郭邑路无横草剪虫秽人不堪命坐免官
　　痟渴【以下系痟渇】
　　司马相如善著书常有痟渴病
　　用水止痟渴
　　魏卞兰卞太后弟子也为将军常侍苦痟渴明帝信巫女用水方使人赐水兰不肯饮诏问其故兰曰治病自当以方药何信于此
　　以疾辞召【以下系风疾】
　　晋皇甫谧自号晏先生有风痹之疾不应辟召后武帝下诏敦逼谧上防力辞曰臣抱衅牀蓐躯半不仁十有九载竟不仕
　　佯狂
　　杨浑送传国寳于太祖其子凝式谏不聼即佯狂号风子
　　防痔【以下系杂病】
　　庄子谓宋人曹商曰秦王有病召医破痈溃疽者得车一乗防痔者得车五乗子岂能疗其痔耶
　　患大臭
　　人有大臭者其亲戚兄弟妻妾无能与居者自苦而居海上人有恱其臭者昼夜随而不去【吕氏春秋】
　　元章心恙
　　米芾诙谲好竒在真州常谒蔡太保攸于舟中攸出所藏右军王略帖示之芾惊叹求以他画换易攸意以为难芾曰公若不见从芾不复生即投此江死矣因大呼据船舷欲坠攸遽与之知无为军初入州廨见立石颇竒喜曰此足以当吾拜遂命左右取袍笏拜之每呼曰石丈言者闻而论之朝廷亦传以为笑【石林燕语】
　　古今文集
　　杂著
　　释疾文序　　　　　　　卢照邻
　　余羸卧不起行已十年宛转匡牀婆娑小室未攀偃蹇桂一臂连踡不学邯郸步两足匍匐寸步千里咫尺山河每至冬谢春归暑阑秋至云壑改色烟郊变容辄舆出户庭悠然一望覆焘虽广嗟不容乎此生亭育虽繁恩已絶乎斯代赋命如此防何可凭今为释疾三篇以贻诸好事盖作易者其有忧患乎删书者其有栖遑乎国语之作非瞽叟之事乎骚文之兴非懐沙之痛乎吾非斯人之徒欤安可黙而无述其畧曰
　　先朝好史予方学于孔墨今上好法子晩爱乎老庄彼圆凿而方枘吾知龃龉而不当是时也天子按剑方有事乎八荒驾风轮而梁弱水飞日驭兮苑扶桑戈船万计兮连属鐡骑千群兮啓行人文防窜猛士鹰掦故吾甘栖栖以赴蜀分黙黙以从梁其后雄图甫毕登封礼日方欲访高议于云台考竒文于石室销兵革兮为农噐休牛马兮崇儒术屡下蒲帛之书值予有幽忧之疾盖有才无时命也有时无命亦命也时也命也自前代而痛诸道之乖也则贤人君子伏斧锧而不暇时之来也则屠酤饿作王侯而有余已焉哉嵗将晏兮欢不再时已晩兮忧来多生兮生兮奈汝何
　　辩恙字义　　　　　　　白居易
　　风俗通曰无恙俗说疾也凡人相见及书问者曰无疾耶按上古之时草居露宿恙噬虫也食人心故相问劳曰无恙乎非为疾也容斋随笔云公孙传云不幸罹霜露之疾何恙不已顔师古注恙忧也何忧于疾不止也礼部韵畧训恙字亦曰忧也初无训病之义盖既云罹疾矣不应复云病师古之说甚为明白而世俗相承至问人病为贵恙谓轻者为防恙心疾为心恙风疾为风恙根着已深无由可改
　　絶句
　　风疾枕上作　　　　　　白居易
　　风疾侵生临老头血凝筋滞不调柔甘从此后支离卧頼是从前烂漫游
　　诗话
　　患鬓疮
　　张忠定少谒华山陈图南图南赠诗云自呉入蜀是寻常歌舞筵中救火忙乞得金陵养闲散也须多谢鬂边疮始皆不谕后忠定更镇杭晩年发疮于鬂移守金陵遂薨
　　疟疾
　　羣书要语孟秋行夏令则寒热不节民多疟疾【月令】驱厉鬼兮山之左【韩文】
　　古今事实
　　颛顼三子
　　昔颛顼有三子亡而为疫鬼一居江水为疟鬼一居若水为魍魉鬼一居人宫室区隅善惊人小儿于是正嵗命方相氏帅肆傩以驱疫鬼【汉旧仪】
　　黄熊为疠
　　晋侯有疾韩宣子曰寡君寝疾今三月矣有加而无瘳今梦黄熊入于寝门其何疠鬼也子产曰尧殛鲧于羽山其神化为黄熊以入于羽渊实为夏郊三代祀之韩子祀夏郊晋侯有间
　　呼名悸疟
　　齐稽康勇果骁悍从武帝贑县起兵所经村邑恣行暴虐南人畏之以其名怖小儿病疟者冩之帖着牀壁无不立愈
　　死为厉鬼
　　张廵守睢阳贼攻城士病不能战廵西向再拜曰孤城备竭弗能全臣生不报陛下死为鬼以厉贼城遂陷
　　墓土止疟
　　五代朱瑾在唐为兖州节度使梁太祖攻败之奔杨行宻大破梁兵后以杀徐知训族灭瑾名重江淮人畏之其死也尸之广陵北门路人私共瘗之是时民多病疟皆取其墓上土以水服之云病辄愈更益新土増成高坟
　　古今文集
　　杂著
　　祀黄熊评　　　　　　　程晏
　　传曰子产聘晋晋侯有疾梦熊以为疠鬼子产曰鲧之神化为黄熊鲧为夏郊三代祀之晋为盟主未之祀乎遂使祀之而杜预又注曰言周衰晋为盟主得佐天子祀群神也曰异乎我之说也若鲧为夏郊三代祀之即掌周礼者存焉晋为盟主岂天子祀典宜诸侯而僣之耶是不可祀之一也羽山又非晋望是不可祀之者二也鲧若为天下疠即有天子太疠司其祀矣是不可祀之者三也若为一国之疠即有侯东海者国疠司其祀矣是不可祀之者四也况祀为夏后鲧有归祀又不为疠是不可祀之者五也子产言祟疠之事有二吾取其一焉言实沈台骀之崇吾取之矣黄熊之疠吾不敢闻晋侯方疾其或荒邪内作偶梦色象之一物谓之黄熊安可执加鲧疠而为昏越之祀哉【文粹】
　　疟疠文【并序】　　　　　　刘禹锡
