<!-- { "loadSidebar": true } -->
　　赵鼎除殿中范宗尹言于上曰故事无自司諌除殿中者乃进侍御史上谓宗尹曰鼎在言路极举职所言四十事已施行三十六葢祖宗初除言官即置簿载其所言事考其多少当否已行者即朱销其下外廷不知也【中兴系年録】
　　存藁七十章
　　韩魏国忠献王琦为諌官三年所存諌藁欲敛而焚之以效古人谨宻之义然恐无以见人主从諌之美乃集七十余章曰諌垣存藁自序于其首大畧曰諌主于理胜而以至诚将之【言行録】
　　攻蔡京无君
　　陈忠肃公瓘为司諌先是因防朝见蔡京视日久而不语人曰京之精神如此他日必贵然矜其禀赋敢敌太阳吾恐此人必无君自肆防居諌省遂攻其恶京闻因所亲以自解瓘答曰杜诗所谓射人先射马擒赋须擒王不得自已也遂攻之愈力【言行録】
　　劾亲王造锦
　　丰稷为左司諌杨王灏荆王頵令成都承受宦者造锦衣稷即奏劾监察御史赵机同时进对退谓稷曰闻使君言使机汗流浃背给事中赵君锡曰諌官如此天下必太平【长编】
　　论执政八章
　　王岩叟元祐元年迁左司諌一日并命执政其间有不恊士望者公方权给事中即缴奏并以諌职上疏既而命下遂不由门下省以出公复上疏云命令斜出尤损纪纲凢八上章命竟寝【言行録】
　　言外台二人
　　萧正肃公燧拜左司諌首言辨邪正然后可为治上以外台耳目多不称职公疏二人乃大珰甘升都承防王朴所主上即罢之【同上】
　　称职迁员
　　元祐六年三月中书舍人郑雍言左司諌杨康国除吏部员外郎按故事台諌官言事称职者不次进擢其次亦叙迁美官或缪妄不职则明示降黜今康国除员外郎谓以称职而迁则员外郎在司諌之下以妄言而黜则未见降黜之因诏改郎中【防要】
　　司諌取美官
　　韩忠献为右司諌朝廷欲以知制诰宠其尽言公曰諌行足矣因取美官非本意也【言行録】
　　古今文集
　　杂著
　　上范司諌书　　　　　　　欧阳修
　　月日具官谨斋沐拜书司諌学士执事前月中得进奏吏报云自陈州召至阙拜司諌即欲为一书以贺多事仓卒未能也司諌七品官尔于执事得之不为喜而独区区欲一贺者诚以諌官者天下之得失一时之公议系焉今世之官自九卿百执事外至一郡县吏非无贵官大职可以行其道也然县越其封郡逾其境虽贤守长不得行以其有守也吏部之官不得理兵部鸿胪之卿不得理光禄以其有司也若天下之得失生民之利害社稷之大计唯所见闻而不系职司者独宰相可行之諌官可言之尔故士学古懐道者仕于时不得为宰相必为諌官諌官虽卑与宰相等天子曰不可宰相曰可天子曰然宰相曰不然立乎庙堂之上与天子相可否者宰相也天子曰是諌官曰非天子曰必行諌官曰必不可行立殿陛之前与天子争是非者諌官也宰相尊行其道諌官卑行其言言行道亦行也九卿百司郡县之吏守一职者任一职之责宰相諌官系天下之事亦任天下之责然宰相九卿而下失职者受责于有司諌官之失职也取讥于君子有司之法行于一时君子之讥着于简册而昭明垂之百世而不泯甚可惧也夫七品之官任天下之责惧百世之讥岂不重耶非材且贤者不能为也近执事始被召于陈州洛之大夫相与语曰我识范君知其材也其来不为御史必为諌官及命下果然则又相与语曰我识范君知其贤也他日闻有立天子陛下直辞正色面争廷论者非他人必范君也拜命以来翘首企足竚乎有闻而卒未也窃惑之岂洛之士大夫能料于前而不能料于后也将执事有待而为也昔韩退之作諌臣论以讥阳城不能极諌卒以諌显人皆谓城之不諌葢有待而然退之不识其意而妄讥修独以为不然当退之作论时城为諌议大夫已五年后又二年始廷论陆防及沮裴延龄作相欲裂其麻才两事耳当徳宗时可谓多事矣授受失宜叛将强臣罗列天下又多猜忌进任小人于此之时岂无一事可言而须七年邪当时之事岂无急于沮延龄论陆防两事也谓宜朝拜官而夕奏疏也幸而城为諌官七年适遇延龄陆防事一諌而罢以塞其责向使止五年六年而遂迁司业是终无一言而去也何所取哉今之居官者率三嵗而一迁或一二嵗甚者半嵗而迁也此又非可以待乎七年也今天子躬亲庶政化理清明虽为无事然自千里诏执事而拜是官者岂不欲闻正议而乐谠言乎然今未闻有所言説使天下知朝廷有正士而彰吾君有纳諌之明也夫布衣韦带之士穷居草茅坐诵书史常恨不见用及用也又曰彼非我职不敢言或曰我位犹卑不得言得言矣又曰我有待是终无一人言也可不惜哉伏惟执事思天子所以见用之意惧君子百世之讥一陈昌言以塞重望且解洛之士大夫之惑则幸甚
　　律诗
　　諌垣转对　　　　　　　　郑谷
　　吾君英睿相君贤其奈寰区未晏然明日翠华春殿下不知何语可回天
　　左右补阙
　　歴代防革古无其官诗云衮职有阙仲山甫补之葢取此义后汉伏湛出入禁闼拾遗补阙魏文帝敕侍臣曰公卿等宜拾朕之阙晋武帝诏曰公卿等宜补阙拾遗献可替否职官志御登殿侍中居左散骑常侍居右备切问近对拾遗补阙后魏孝文命侍中李冲补阙左右唐太后垂拱元年因其义创立四员左右各二员天授中左右各三员通前为十员神龙初依旧各二员其才可则登不拘陛叙大厯七年各加置两员五代后唐同光元年补阙拾遗各置一半宋雍熈五年改左右补阙为左右司諌元有司諌又有补阙拾遗
　　羣书要语补阙拾遗位居諌省荣践清华之列是为献纳之司【宋端拱元年诏】不隠恶以固位不形直以干名【柳宗元为柳浑行状】朕闻衮职有阙仲山甫补之葢所以节宣天子之嗜欲而弥缝其不至也【元稹杨汝士授右补阙勑】左右补阙开元以来元为清选【通典】左右补阙掌供奉规讽扈从乗舆【唐六典】诗句衮职曽无一字补许身愧此双南金【杜题省壁】
　　古今事实
　　陛下侍臣
　　舒元褒曰遗补官秩虽卑陛下侍臣也【续通典】
　　朕之直臣
　　郑余庆子澣为右补阙献疏切直余庆入朝宪宗谓曰卿之令子朕之直臣可更相贺遂迁舍人【通典】
　　职在諌曹
　　唐权徳舆为左补阙时裴延龄以巧幸判度支徳舆上疏谏之曰臣职在諌曹今采羣议敢沥肝血伏待刑书
　　岂避雷霆
　　韦温为补阙时宋申锡被诬温昌言曰丞相操履有所不宜斥乃奸人陷之吾等諌官岂避一时之雷霆而致圣君贤相防蔽恶之名邪因率同列伏阙切争之
　　握笔草状
　　刘寛夫为右补阙陈岵进注维摩经得豪州刺史寛夫因对论之敬宗怒曰陈岵不因僧得郡諌官安得此言须推排首末来陈岵曰昨论陈岵之时不记发言首末唯握笔草状即是防臣若防究推排恐伤大体帝嘉其引过欣然释之
　　当官正言
　　崔沔荐为左补阙性舒迟进止雍如也当官则正言不可得而诎
　　以鲠亮称
　　路随端亮寛言除左补阙以鲠亮称又崔邠迁补阙上疏论裴延龄以鲠亮知名【并唐本】
　　以諌忤防
　　唐李渤迁右补阙以諌忤防下迁咨议叅军
　　更疏论执
　　唐崔植与郑覃同时为补阙皆贤宰相后每朝廷有阙失两人者更疏论执誉望蔚然
　　更进讽諌
　　韦顗字周仁歴补阙与李正辞李约更进讽諌数移大事
　　鲠亮无回
　　卢景亮迁右补阙朱泚反劝徳宗曰罪已不至则感人不深帝然之志义卓然与穆质同在諌诤地书数上鲠亮无所回避
　　酬劳无愧
　　唐独孤郁李正辞严休复自拾遗迁补阙叅谢之际宰相裴垍廷诘之曰独孤与李补阙皆孜孜献纳今之迁职可谓酬劳无愧矣严补阙官业或异于斯时者进拟不无疑缓休复悚恚而退【分纪】
　　諌治金丹
　　裴隣宪宗朝迁左补阙帝令方士治金丹服之颇躁隣上疏諌怒贬江陵令
　　论壊纪纲
　　敬宗政事日辟补阙舒元裒李汉入阁论奏比除拜不由宰司进拟恐论壊纪纲帝厉语曰更论何事元裒曰宫中兴作太甚帝色变【薛廷老】
　　号鐡补阙
　　唐干寜中杨贻徳号鐡补阙【通典】
　　斥立仗马
　　唐李林甫居相蔽欺天子耳目諌官皆持禄养资无敢正言者补阙杜璡再上书斥为下邽令因以语动其余曰君不见立仗马乎终日无声而食三品刍豆一鸣则出矣虽欲不鸣得乎由是諌诤路絶矣【本】
　　同辈注目
　　唐韦渠牟迁右补阙内供奉僚列初轻之上在延英既对宰相多使中贵人召渠牟于官次同辈始注目矣
　　无名子诗
　　唐武后时官职滥杂有无名子作诗曰补阙连车载拾遗平斗量【通鉴】
　　古今文集
　　杂著
　　上权徳舆补阙温卷啓　　　柳子厚
　　补阙执事宗元闻之重逺轻迩贱视贵听所由古矣窃以宗元幼不知耻少又躁进拜揖长者自干幼年是以簉俊造之末迹厠牒计之下列贾艺求售阓无善价载文笔而都儒林者匪亲乃旧率皆携抚相视谈笑见昵喔吚逡廵为达者嗤无乃覩其朴者鄙其成狎其幼者薄其长耶将行不拔异操不砥砺学不该广文不炳燿实可鄙而薄耶今鸳鹭充朝而独于执事特以顾下念旧收接儒业异乎他人耳敢问厥由庶几告之俾识去就幸甚幸甚今将慷慨激昻奋攘布衣从谈作者之筵曳裾名卿之门抵掌峩弁厚自润泽进越无恧污达者之视听狂狷愚妄固不可为也复欲俛黙惕息叠足塌翼拜于公侯之阍跪激贤达之车竦魂栗股兢恪危惧荣者倦之弥忿厥心又不可为也若慎守其常确执厥中固其所矣则又气平色柔言讷性鲁无特达之节无推择之行碌碌一孺子耳孰谓其可进孰谓其可退抑又闻之不鼓踊无以超泥涂不曲从无以中险艰不守常无以处明分不执中无以趋夷轨今则鼓踊乎曲从乎守其常而执厥中乎浩不知其宜矣进退无倚宵不遑寐乃访于故人而咨度之其人曰补阙权君著名逾纪行为人髙言为人信力学掞文时侪称雄子亟拜之足以发扬对曰燕石而履圃带鱼目而游涨海秪取诮耳曷予补乎其人曰迹之勤者情必生焉心之恭者礼必报焉况子之文不甚鄙薄者乎茍或勤以奉之恭以下之则必朂励尔材辉耀尔能言为建瓴晨发夕被声驰而响溢风振而草靡可使尺泽之鲵奋鳞而纵海宻网之鸟举羽而翔霄子之一名何足就矣度为终身之遇乎曷不举驰声之资挈成名之基授之权君然后退行守常执中之道斯可也愚不敢以为信然是以有前日之拜又以为色取象慕大贤所饫朝造夕谒大贤所惓性颇疎野窃又不能是以有今兹之问抑惟览其鄙心而去就之洁诚斋虑不胜至愿谨再拜律诗
　　赠陈三补阙　　　　　　　杜子美
　　献纳开东观君王问长卿皂雕寒始急天马老能行
　　答岑参补阙
　　窈窕清禁阙罢朝归不同君随宰相后我往日华东冉冉柳枝碧姢姢花蘂红故人得佳句独赠白头翁
　　送李补阙　　　　　　　　韩退之
　　礼乐中朝贵文章大雅存江湖多旅逸献替欲谁论驷马归城阙只鳬去海门还从清切禁再沐圣朝恩
　　送邉补阙省觐　　　　　　钱起
　　东去有余意春风生赐衣凤凰衔诏下才子采兰归防酒百花里情人一笑稀别离须计日相望在彤闱
　　寄郑补阙　　　　　　　　罗隠
