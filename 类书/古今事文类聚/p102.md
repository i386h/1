<!-- { "loadSidebar": true } -->
　　古之志士悼年齿之流迈惧名称之不立故勉精厉操经之以嵗月累之以日力若越之勤董生之笃渐渍徳义之渊栖迟道艺之域劳身苦体契阔勤思是以卜式立志于耕牧黄覇爱道于囹圄山甫勤于夙夜吴汉不离公门岂其游堕哉今世之人不务经术好翫博奕至或赌及衣物徙基易行然其所志不出一枰之上所务不过方罫之间技非六艺用非经国以变诈为务以刼杀为名而空妨日废业终无补益今大吴受命务在得人勇畧之士则受熊虎之任儒雅之徒则处龙鳯之署士宜勉思至道爱功惜力使名书史籍勲在盟府乃君子之上务当今之先急也夫一枰之木孰与大国之封枯棊三百孰与万人之将今世士移博奕之力用之于诗书是有顔闵之志也用之于计智是有良平之思也用之于资货是有猗顿之富也用之于射御是有将帅之备也如此则功名立而鄙贱逺矣
　　书博奕论后　　　　　　黄鲁直
　　涪翁放逐黔中既无所用心颇喜奕棊绍圣四年八月丁未偶开韦昭博奕论读之喟然以为真无益于事诚陶桓公所谓牧猪奴戱耳因自誓不复奕棋自今日以来不信斯言有如黔江云
　　观博　　　　　　　　　刘禹锡
　　客有以博戯自任者速【集作迟】余观焉初主人执握槊之器寘于庑下曰主进者要约之既揖让则【集作即】次有博齿齿异乎古之齿其制用骨觚棱四均镂以朱墨耦而合数取应日月视其转止依以争道是制也通行之乆矣莫详所祖以其用必投掷互相博投诏之是日客抵骨于局且祝之曰其来如趣【集作迎】其去如脱事先趦趄命中无蹉跌无从彼呼无俾【集作戻】我怛分曺遒廹自旦至于日中昃而率与所祝异焉客视骨【集作促】如有情焉如或慿焉悉詈之不泄又从而龁囓蹂躏之莫顾其十目之咍让也乃曰非余术之不工是朽骼者不余畀也请刷耻于奕棋主人促命烛以续之骛神黙计巧竭智匮主进者书胜负之数于牍视其所防又倍前籍焉观者曰以夫人之褊心亦将诟棋而抵枰矣既乃恬而不恤赧然有失鹄求身之色人咸异之子刘子曰先人者制人博投是已从人者制于人枯棋是已二者岂有数存乎其间哉所处之势异耳是知当轴者易生嫌而退身者易为誉易生之嫌不足贬也易为之誉不足多也在【集作亦】辨其所处而已
　　骰子选格序　　　　　　房千里
　　开成三年春予自海上北徙舟行次洞庭之阳有风甚急系舡野浦下三日遇二三子号进士者以穴骰双双为戯更投局上以数多少为进身职官之差数丰贵而约贱卒局座客有为尉掾而止者有贵为相臣将臣者有连得美名而后不振者有始甚微而歘升于上位者大凢得失酷似前所谓不系贤不肖但卜其偶不偶耳达人以生死为劳息万物为一马果如是吾今之贵者安知其不果贱哉彼真为贵者乃数年之荣耳吾今贵者亦数刻之乐耳虽乆促稍异其归于偶也同列御防叙穆天子梦游事近者沈拾遗述枕中事彼皆异类微物犹且窃爵位以加人或一瞬为数十嵗吾果斯人也又安知数刻之乐果不及数年之荣耶因条所置进身职官迁黜之目为选格序
　　塞赋　　　　　　　　　边孝先
　　可以代博奕者曰塞其次也试习其术以惊睡救寤絶昼寝之讥而已然而徐核其因通之极乃亦精妙而足美也故书其较畧举其指归以明博奕无以尚焉曰始作塞者其明哲乎故其用物也约其为乐也大犹土鼔块枹空桑之瑟质朴之化上古所耽也然本其规模制作有式四道交正时之则也棊有十二律吕极也人操厥半六爻列也赤白色者分隂阳也乍亡乍存像日月也行必正直合道中也趋隅方折礼之容也迭徃迭来刚柔通也周则复始干行健也局正以平坤徳顺也然则塞之为义盛矣大矣广矣博矣质象于天隂阳在焉取则于地刚柔分焉施之于人仁义载焉考之古今王覇备焉览其成败为法式焉
　　古诗
　　今夕行　　　　　　　　杜甫
　　今夕何夕嵗云徂更长烛明不可孤咸阳客舍一无事相与博塞为欢娱慿陵大呌呼五白袒跣不肯成枭卢英雄有时亦如此邂逅岂即非良圗君莫笑刘毅从来布衣愿家无担石输百万
　　律诗
　　观双陆谱有感　　　　　朱元晦
　　近从新谱识枭卢拟唤安阳旧博徒只恐分隂闲过了更教人诮牧猪奴
　　诗话
　　欲见玉纎
　　张祐杜牧之同燕有属意者索骰子赌酒牧之微吟曰骰子逡廵裹手拈无因得见玉纎纎祐应声曰但知报道金钗坠髣髴还应露指尖
　　堕落坑堑
　　郑都官诗有能销永日是摴蒱坑堑由来似宦途之句盖摴蒱所难者在于过闗以前后为坑堑畏堕落耳【尘史】
　　倡优【覆射杂剧附】
　　羣书要语倡优下贱【贾谊策】不根持论上颇俳优畜之【东方朔传】古今事实
　　斩俳优
　　鲁定公十一年夹谷防齐人使优施舞于鲁君之幕下孔子曰笑君者罪当死使司马行法焉【谷梁】鲁定公与齐侯防于夹谷孔子摄行相事齐宫中之乐俳优侏儒戯于前孔子于是斩之【家语】
　　优旃休居
　　秦优旃始皇置酒天雨陛楯者皆霑寒优旃曰汝欲休乎皆曰幸甚有顷优旃临槛大呼曰陛楯郎汝虽长何益幸雨我虽短也幸休居始皇使得以半相代太史公曰优旃临槛疾呼陛楯得以半更岂不伟哉【史记】
　　门髙作乱
　　唐荘宗好优优者郭从谦优名门髙为从马直指挥使明宗入汴荘宗至万胜不得进还洛欲复东扼汜水其日门髙作乱从楼上射中荘宗崩五方人聚乐器焚之传曰君以此始亦以此终荘宗好伶而弑于门高焚以乐噐可不戒哉
　　讥帅臣贪
　　王知训帅宣州入觐赐宴伶伦戯作緑衣人大面如鬼状或问何为者答曰吾宣州土地神问何故到此曰王知训入觐和地皮卷来因得至此【南唐近事】
　　武襄优戯
　　韩魏公言狄青作定副帅一日宴公惟刘易先生与焉易性素疎訏时优人以儒为戯易勃然谓黔卒敢如此诟骂武襄不絶口至掷樽爼以起公是时观武襄意气殊自若不少动笑语益温次日武襄首造易谢公于是时已知其有量【韩别録】
　　以儒为戯
　　至道二年重阳皇太子诸王宴琼林苑教坊以夫子为戯賔客李至言于东朝曰唐太和中乐府以此为戯文宗遽令止之笞伶人以惩其无礼鲁哀公以儒为戯尚不可况敢及先圣乎东朝惊叹白于上而禁止之此戯遂絶【杨公谈苑】
　　斥慢先圣
　　孔道辅使契丹燕使者优人以文宣为戯公赩然径出虏使主客者邀还坐具令谢之【墓志】元祐中上元驾幸凝祥池宴从臣教坊伶人以先圣为戯刑部侍郎孔宗翰奏唐文宗时尝有为此戯者诏斥去之今岂宜有此诏付伶官于理或曰此细事何足言者公曰天子春秋鼎盛方且尊徳乐道贱工乃尔防慢而不治岂不累圣徳乎闻者叹服【渑水燕谈】
　　笑不为优
　　王荆公知常州对客未尝有笑容一日会客倡优在庭公忽大笑人颇怪之有客乗间啓公公曰畴昔席上偶思咸常一卦自喜有得不觉发笑耳【遯斋闲览】
　　射蜥蜴寄生【以下系覆射】
　　汉东方朔武帝使诸倡射覆置守宫盆下皆不能中朔自赞曰臣尝受易请射之乃扐蓍布卦曰臣以为龙又无角谓之为蛇又有足跂跂脉脉善縁壁是非守宫即蜥蜴上曰善赐帛幸倡郭舎人滑稽不穷曰朔狂幸中耳非至数也臣愿令朔复射朔中之臣榜百不能中臣赐帛廼覆树上寄生令朔射之朔曰是窭薮也舎人曰果知朔不能中也朔曰生肉为脍干肉为脯着树为寄生盆下为窭薮上令倡监榜舎人云云
　　射有酒食
　　吴赵达尝过知故知故为具食曰仓卒乏酒殽如何达取盘中只箸三纵横之曰卿东壁下有美酒一斛又有鹿肉三斤何以辞无主人慙曰知卿善射有无欲相试耳
　　射燕蜂蜘蛛
　　魏管辂馆陶令诸葛原迁新兴太守辂往饯之原取燕卵蜂窠蜘蛛着噐中使覆射卦成辂曰第一物含气须变依乎宇堂雄雌以形翅翼舒张燕卵也第二物家室倒悬门户众多蔵精育毒得秋乃化蜂窠也第三物觳觫长足吐丝成维寻网求食利在昏夜蜘蛛也举坐惊喜
　　射鼠生三子
　　唐袁客师天纲子也髙宗置一鼠子于奁令术家射皆曰鼠客师曰虽实防然入则一出则四发之防生三子
　　射橘蜂石
　　赵晋公在中书闻丁文果善覆射召至函置一物令文果射文果书四句云太嵗当头坐诸神列四旁其中有一物犹帯洞庭香发函视之乃用厯日第一幅裹緑橘一枚也又太宗置一物器中令文果射亦书四句云蘤蘤华华山中采花虽无官职一日両衙启之乃蜂也又取一物令射云有头有足不石即玉欲要缩头不能入腹乃压书石也【玉壶清话】
　　平城傀儡【以下系杂剧】
　　傀儡子起汉祖平城之围其城一面即冐顿妻阏氏兵强于三面陈平访知阏氏妒忌造木偶人运机闗舞埤间阏氏望见谓是生人虑下城冐顿必纳遂退军史家但云秘计鄙其策下耳后翻为戯具引歌舞者白郭郎髠发善谑笑凡戯场必在俳儿之首【乐府杂録】
　　吞劒走索
　　张衡西京赋云乌获扛鼎都卢寻橦冲狭鷰濯胷突铦锋跳丸劒之挥霍走索上而相逢注卷簟席以矛挿其中伎儿以身投从中过鷰濯以盘水置前坐其后踊身张手跳前以足偶节逾水复却坐如鷰之浴也挥霍谓丸劒之形也索上长防系两头于梁举其中央两人各从一头上交相度所谓舞絙者也又注狭以草为环挿刀四边技人跃入其中胷突刀上如烟之飞跃水也跳弄也丸铃也挥霍丸劒上下貎
　　分身吐火
　　张衡西京赋竒幻倐忽易貌分形吞刀吐火云雾杳冥画地成川流渭通泾注竒幻谓勾人能分一身作数人或吞刀或吐火或起云雾或画地成川河
　　金刀厌虎
　　东海人黄公少时能幻制蛇虎常佩赤金刀及衰老饮酒过度有白虎见于东海黄公以赤刀往厌之术不行遂为虎所食
　　掌上舞
　　梁王侃性豪侈善音律自造采莲棹歌甚有新致姬妾列居弹筝陆大喜鹿角长七寸舞人张净琬腰围一尺六寸人推能掌上舞【三都赋注】
　　反腰贴地
　　孙荆玉能反腰贴地衔得席上玉簮梁王侃不饮酒而好賔游终日献酬同其醉醒【同上】
　　戒造戯具
　　工部尚书段纶奏召巧士杨思齐上令试之纶使先造傀儡上曰召巧工庶供国事卿令先造戯具岂百工相戒毋作巧之意耶遂削纶籍
　　古今文集
　　杂著
　　傀儡故实　　　　　　　顔之椎
　　或问俗名傀儡子为郭秃有故实乎答曰风俗通云诸郭皆讳秃当是前世有姓郭而病秃者滑稽调戯故后人为其象呼为郭秃尔【顔氏家训】
　　谏伶人为近侍防　　　　李纲
　　臣按周礼均工乐胥不得厠于仕伍虽复才如子野妙等师襄皆身终子继不易其业故魏武使祢衡击鼔衡先觧朝服露体而击之云不敢以先王法服为伶人之衣惟齐髙纬封曺妙逹为王授安马驹为开府既招物议大毁彛伦有国有家者以为殷鉴方今新定天下开太平之业起义功臣行赏未徧髙才硕学犹滞草莱而先令舞胡致位五品鸣玉曳组趋驰廊庑固非创业垂统贻则子孙之道也【文粹】
　　书三笑图后　　　　　　苏子瞻
　　近于士人处见石恪畵此圗三人者皆大笑至于冠履衣服手足皆有笑态其后三小童罔测所谓亦大笑世言侏儒观优而笑或问其所见则曰长者岂欺我哉此畵正类此冩呈钦之兄想亦当捧腹絶倒抚掌卢胡冠缨索絶也
　　古诗
