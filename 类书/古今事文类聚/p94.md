<!-- { "loadSidebar": true } -->
　　吕公善相人言女吕后当大贵宜以配季季后为天子吕后复称制天下王吕氏子弟悉封以大国隋文帝相工来和軰数人亦言当为帝者后篡窃果得之诚相法之不谬矣吕氏自称制通为后凢二十余年间隋氏自簒至灭凢三十六年间男女族属杀灭殆尽当秦末吕氏大族也周末杨氏为八柱国公侯相袭乆矣且以一女子一男子偷窃位号不三二十年间壮老婴儿皆不得其死不知一女子为吕氏之福耶为祸耶一男子为杨氏之祸耶为福耶得一时之贵灭百世之族彼知相法者当曰此必为吕氏杨氏之祸乃可为善相人矣今断一指得四海凢人不欲为况以一女子一男子易一族哉余读荀卿非相因感吕氏杨氏知卿为大儒矣
　　杂说【形貌】　　　　　　　　韩愈
　　谈生云崔山君传称鹤言者岂不恠哉然吾観于人其能尽其性而不类于禽兽异物者希矣将愤世嫉邪长徃而不来者之所为乎昔之圣者其首有若牛者其形有若蛇者其喙有若鸟者有貌若防倛者彼皆貌似而心不同焉可谓之非人邪即有平胁曼肤顔如渥丹美而很者貌则人矣其心则禽兽又恶可谓之人也然则观貌之是非不若论其心与其行事之为不失也恠神之事孔子之徒不言予将特取其愤世嫉邪而作之故题之云耳
　　相解　　　　　　　　　皮日休
　　今之相工言人相者必曰某相类龙某相类凤某相类牛马某至公侯某至卿相类禽兽则富贵也噫立形于天地分性于万物其贵者不过人焉有真人形而贫贱类禽兽而富贵哉将今之人言其貌类禽兽则喜真人形则怒言其行类禽兽则怒真人心则喜夫以凤为禽耶凤则仁义之禽也以驺虞为兽耶驺虞则仁义之兽也今之人也仁义能符于是哉是其行又不若于禽兽也宜矣哉或曰相者有乎哉曰上善出于性大恶亦出于性中庸之人善恶在其化者也上善出于性若文王在母不忧重耳弱不好弄是也大恶亦出于性若商臣之蜂目豺声必杀其父叔鱼之虎目豕腹必以贿死是也中庸之人善恶在其化者若大舜设化而有苗格仲尼垂谕而子路服是从善而化者也若齐桓公管仲辅之则霸竪貂辅之则乱是从恶而化者也故舜相于尧而天下平禹相于舜而大灾弥咎繇相禹斯谓相见者也见人知其贤愚见国知其治乱亦相也或曰贤愚者见行事而知也敢问圣人之相人知其有位哉曰尧之于舜任之以天下知其有位也舜之于四凶投之于四裔知其无位也曰茍若是圣人之能相人也是必贤者得其位不肖者不立朝三苗九黎焉得以国飞亷恶来焉得以爵曰有是者其君不能相也将其国之是灭岂暇相人而用哉是则三苗九黎未闻不灭飞亷恶来未闻不诛呜呼圣人之相人也不差忽防不失累黍言其善必善言其恶必恶言其胜任必胜任今之人不以是术行其心区区求子卿唐举之术居其穷防其困不思以道达不能以德进言其有位必飜然自负坐白屋有公侯之姿食藜羮有卿相之色盖不能自相其心者也或有士居穷防困望一金之助已有没齿之难有妄诞之人自称精子卿唐举之术取其金则易于反掌耳有能以圣贤之道自相其心哉呜呼举世从之吾独戾也其不胜明矣
　　赠相士序　　　　　　　胡铨
　　有术家者流挟其术过予夸曰古称唐举善相人吾术得唐举作衙官予戯之曰昔相士言杨氏当大贵已而果然不三十年杨之族属尽殱桞宜城或言儿相夭且贱请易业可免卒不计后竟为贞元名臣子谓杨氏果贵耶桞氏果贱耶生黙然良乆曰此亦易晓也予曰订诸非相篇
　　送岩电道人入蜀序　　　陆务观
　　王衍一生酣豢富贵乃以口不言钱自髙岩电本张氏子施药说相不受人一钱乃自称姓钱以滑稽玩世古今相反有如此者忽来告放翁言将西入蜀乃书以遗之他日到青城大峩雾中鹄鸣诸山见孙思邈朱桃椎张四郎尔朱先生姚小太尉应天授尹先觉軰有问放翁安否者可出此卷相与一笑
　　古诗
　　赠李士宁道人歌　　　　欧阳永叔
　　蜀狂士宁者不邪亦不正混世使人疑诡谲非一行平生不把笔对酒时歌咏初如不着意语出多竒劲倾财解人难去不道名姓金钱买酒醉髙楼明月满床犹不醒一身四海即为家独行万里聊乗兴既不采药卖城市又不石化黄金进不干公卿退不隠山林与之游者但爱其人莫识其术安知其心吾闻有道之士逍遥太虗动与道俱故能入火不热入水不濡常闻其语而未见其人岂斯人之徒欤不然则言不纯师行不纯表滑稽傲世其东方朔之流乎
　　赠善相程杰　　　　　　苏子瞻
　　心传异学不谋身自要清时阅缙绅火色上腾虽有数急流勇退岂无人书中苦覔元非诀醉里微言却近真我似乐天君记取华颠赏遍洛阳春
　　谈命者
　　羣书要语乐天知命故不忧【系辞】君子居易以俟命【中庸】得之自是不得自是以听天命【表记】君子有三畏畏天命畏大人畏圣人之言小人不知天命而不畏也【季氏】不知命无以为君子【尧曰】子夏曰死生有命富贵在天【顔渊】孟子曰殀寿不贰脩身以俟之所以立命也孟子曰莫非命也顺受其正是故知命者不立乎岩墙之下尽其道者正命也桎梏死者非正命也【尽心】求之有道得之有命是求无益于得也求在外者也【尽心】刘子曰民受天地之中以生所谓命也是以有动作威仪之则以定命也能者养以取福不能者败以取祸【成十三】凢人有生死寿夭之命亦有贵贱贫富之命命当贫贱虽富贵之犹渉祸患失其富贵命当富贵虽贫贱之犹逢福善离其贫贱【论衡】士之穷通无非命【刘孝标辨命论】所谓命者死生焉贵贱焉贫富焉治乱焉祸福焉此十者天之所赋也【刘蕡防】
　　诗句自古圣贤多薄命【杜】文章憎命达【杜】词人命薄多无位【白集】丈夫赌命报天子当斩胡头衣锦还【李白】
　　古今事实
　　孔子知命
　　孔子五十而知天命　子罕言命　子曰道之将行也与命也道之将废也与命也公伯寮其如命何
　　不容何病
　　孔子围于陈蔡子贡曰夫子之道至大故天下莫能容夫子盍少贬焉孔子曰良农能稼而不能为穑良工能巧而不能为顺君子能脩其道纲而纪之统而理之而不能为容顔回曰夫子之道至大故天下莫能容虽然不容何病不容然后见君子孔子欣然曰有是哉顔氏之子使尔多财吾为尔宰
　　止或尼之
　　鲁平公将见孟子嬖人臧仓者沮之孟子曰余之不遇鲁侯天也臧氏之子焉能使余不遇哉
　　李广不逢
　　汉李广文帝时为郎骑常侍数从射猎格杀猛兽帝曰惜李广不逢时令当髙祖世万户侯岂足道哉
　　至老不遇
　　武帝自为太子时闻枚乗名及即位乗年老乃以安车蒲轮徴乗道死【本传】
　　岸崩得脱
　　窦广国家贫为人所掠卖为主入山作炭时寒卧岸下百余人岸崩尽压杀独少君得脱卜曰当侯及窦后立果封侯【外戚传】
　　穷达有命
　　沈攸之言早知穷达有命恨不十年读书
　　福薄
　　文惠太子恶西昌侯鸾尝曰我意中殊不喜此人当由其福薄也【齐武纪】
　　命多蹇剥
　　魏元忠有善相者谓曰公当位极人臣然命多蹇剥时有忧惧不足为虞但可当事便行闻言则应元忠累遭谴责忆相者之言未尝少屈其志【定命录】
　　李虗中术
　　李虗中最深于五行以人之始生年月日所直日辰支干相生胜衰死旺相斟酌推人寿夭贵贱利不利辄先防其年时百不失一【退之作墓志】
　　命亦难信
　　熈宁元丰间有僧化成者以命术闻于京师蔡元长兄弟始赴省试同徃访焉时问命者盈门弥日方得前既语以年月率尔语元长曰此武官大使臣命也他时衣食不阙而已余不可望也语元度曰此命甚佳今嵗便当登第十余年间可为侍从又十年为执政然决不为真相晩年当以使相终既退元长大病其言元度曰观其推歩卤莽如此何足信哉更旬日再徃访之则可騐矣旬日复徃僧已不复记再以年月语之率尔而言悉如前说兄弟相顾大惊然是年遂同登科自是相继贵显于元长则大谬如此而元度终身无一语之差以此知世所谓命者类不可信其有合者皆偶中也【却埽篇】
　　命三防合
　　章郇公得象曰人生贵贱莫不有命但生年月日时临胎有三防合者不为宰相亦为枢副张方平宋子京退而召术者泛以朝士命推之唯得梁适吕公弼命各有三防合皇祐间果为相熈宁中吕为枢宻使皆如其言【归田录】
　　召用失仪
　　陈执中罢相仁宗问谁可代者执中举吴育上遂召赴阙防乾元节侍宴偶醉坐睡忽惊顾拊床呼其从者上愕然即除西京留台育之不相命矣夫然晩有心疾亦难大用【志林】
　　圣眷忽解
　　刘昌言太宗时为起居郎善捭阖以迎主意未几以谏议知枢宻院君臣之防隆替有限圣眷忽解曰昌言奏对皆操南音朕理防一字不得遂罢
　　终身不遇
　　梅圣俞以诗知名三十年终不得一馆职晩年与脩唐书书成未奏而卒士大夫莫不叹息其初受勅脩唐书语其妻刁氏曰吾之脩书可谓猢孙入布袋刁氏曰君于仕宦何异鮎鱼上竹竿耶闻者以为善对【归田】
　　古今文集
　　杂著
　　得失皆命
　　君子当守道崇德蓄价待时爵禄不登信由天命须求趍竞不頋羞慙比较材能斟量功伐厉色扬声东怨西怒或有刼持宰相瑕疵而获詶谢或有諠聒时人视听求见发遣以此得官谓为才力何异盗食致饱窃衣取温哉世见躁竞得官者便为弗索何获不知时运之来不然亦至也见静退未遇者便为弗为胡成不知风云不兴徒求无益也凢不求而自得求而不得者焉可胜筭乎【顔氏家训】
　　命解　　　　　　　　　李翺
　　或曰贵与富在我而已以智求则得也何命之为或曰不然求之有不得而不求有得之者皆命也人事何为二子出或问曰二者之言其孰是也对曰是皆陷人于不善之言也以智而求之者盗耕人之田者也皆以为命者弗耕而望收者也吾无取焉尔循其方由其道虽禄之千乗之富举而立诸卿大夫之上受而不辞非曰贪也私于己者寡而利于天下者多故不辞也何命之有焉如取之不循其道虽一饮之细也犹不可受况富贵之大耶非亷也利于人者鲜而贼于道者多故弗为也何智之有焉然则君子之术其亦可知也
　　古诗
　　列子有力命王充论衡有命禄极言必定之
　　致览之有感　　　　　　晏叔原
　　大钧播羣物零茂归自然黙定既有初不为智力迁御冦导其流仲壬派其源智愚信自我通塞当由天宰世曰臯伊迷邦有顔原吾道诚一槩彼途钟百端卷之入纎毫舒之盈八埏进退得其冝夸荣非所先朝闻可夕陨吾奉圣师言
　　絶句
　　送魏简能东游　　　　　李渉
　　献赋论兵命未通却乗羸马出闗东防陵原上重回首十载长安似梦中
　　哭从弟　　　　　　　　白居易
　　伤心一尉便终身叔母年髙新妇贫一片緑衫消不得腰金拖紫是何人
　　山寺逢僧谈命　　　　　朱元晦
　　古寺相逢亦偶然谩将牛斗话生缘时行时止非人力莫问流年只问天
　　送谈命曽南翔　　　　　杨廷秀
　　官职牵人也可怜老来那更问行年渠侬解事无他语道我慈亲寿八千
　　又
　　今年见说也无锥政坐谈天泄宻机举世近来憎直语贵人剰许未为痴
　　送谈星辰许季升　　　　杨廷秀
