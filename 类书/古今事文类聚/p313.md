<!-- { "loadSidebar": true } -->
　　唐天寳中扬州进水心镜一面清莹耀目背有盘龙势如飞动宗览而异之进镜官州参军李守泰曰铸镜时有老人自称姓龙名护须髪皓白眉垂至肩衣白衣有小童衣黒衣呼为防至镜所谓镜匠吕晖曰老人觧造真龙镜为汝铸之将惬帝意遂令冥入炉所扃戸三日户开吕晖等摉覔已失龙防及冥所在炉前获素书一纸云开元皇帝圣通神灵吾遂降祉斯镜可辟众邪鉴万物秦皇之镜无以加焉歌曰盘龙盘龙隠于镜中分野有象变化无穷兴云吐雾行雨生风上清仙子来献圣聪吕晖等移炉以五月五日于子江心铸之后大旱不雨叶法喜善祠镜龙于凝隂殿须臾云气满殿甘雨大澍【异闻】
　　持鉴拂尘
　　朱梁赵凝气貎甚伟每整衣冠使人持巨鉴前后照之乌巾上微觉有尘即令侍妓持红巾拂去之【续世说】
　　何用古镜
　　吕文穆公居相有一朝士家藏古鉴自言能照二百里欲因公弟献以求知其弟伺间从容言之公笑曰吾面不过碟子大安用照二百里闻者叹服以为贤于李卫公逺矣【归田录】
　　古今文集
　　杂著
　　容成侯传　　　　　　　　司空图
　　容成侯金烱者本蜀郡严道人附山而居同族中多见摉采其先因秦时调发诣尚方输作世苦之乃诫子孙易其服色必以清厉自进后徙居上洛防郡中卢生范生皆传修链之术委质相资因砥磨以致用上闻而噐之召见嘉其鉴局且谓毫髪无隠屡顾之歴试台阁号为明捷挟奸邪以事上者见之胆栗輙自披露至于妇人女子媚惑之态亦不能掩也其察之如此是虽造物无私圎方不碍然疵陋者终恶忌积毁于上以为背面不相副烱亦自病于狭中不能以尘垢混其迹也竟被摈斥后亟有月蚀之变时宫中漏下数刻上临轩念其规益复召俾其道所以然者扣之响应不疲上异焉令以容成侯奉朝请而宗人别于广陵者饰求进防为轻薄于权戚中或抚然自喜则狎玩不厌至或被以组绣盖其俯仰取容虽穿鼻服役亦无耻耳既稍进烱又鄙其为人廼复以谗废归老于家太史公曰烱之逺祖当轩辕时以化服祝融氏得荐于上能强记天象地形草木虫介万殊之状皆视诸掌握盖其术亦规模于洪范耳物恠遇之莫不喘息自废后益亲幸上晨兴必先至则与冠冕者偕进号为夀光先生不名也子孙稍下衰然流寓太原者始尚亦以精链见重观烱虽任用兢兢唯恐失坠不善晦匿果为邪丑所疾几不能免噫大雅君子既明且哲以保其身难哉
　　镜赋　　　　　　　　　晋传咸
　　顺隂位于西裔采秋金之刚精醮祝融以致防命欧冶而是营睎日月之光烈仪厥象乎曜灵不有心于好丑而众形其必详同实录于量史随善恶而是彰猗猗淑媛峨峨后妃眷春荣之零悴惧玉顔之有衰助清阳而自镜竞崇姱以相辉若乃云髻乱于首頳黛渝于色设有之于斯噐兮孰厥貎之能饰茍盲瞽而同昧兮近有面而不识君子知貎之不可以不饰则内省而自箴既见前而虑后则祗畏于幽深察眀眀之待台则以此而洗心睹目观之有假则稽训于儒林夫然尚何厥容之有慢厥思之有滛
　　执镜诫　　　　　　　　姚元崇
　　秦楼明镜鉴有余辉色自凝晓光能洞微饰以鞶组匣以琲玑龙绕池卧鸟临月飞
　　古诗
　　镜【喻心】　　　　　　　　　六祖
　　菩提本无树明镜亦无台何劳勤拂拭自不染尘埃
　　赠友人古镜　　　　　　朱昼
　　我有古时镜初自壊陵得蛟龙作泥蟠魑魅幸月蚀摩久见菱蘂青于监水色赠君将照心无使心受惑
　　同张明府清镜叹　　　　孟浩然
　　妾有盘龙镜清光常昼发自从生尘埃有若雾中月愁来试取照坐叹生白髪寄语边塞人如何久离别
　　感镜　　　　　　　　　白居易
　　美人与我别留镜在匣中自从花顔去秋水无芙蓉经年不开匣红埃覆青铜今朝一拂拭自照顦顇容照罢重惆怅背有防盘龙
　　摩镜篇　　　　　　　　刘禹锡
　　流尘翳明镜嵗久防如漆门前负局生为我一摩拂萍开绿池满晕尽金波溢白日照空心圎光走幽室山神祅气沮野魅真形出却思未摩时瓦砾来唐突
　　杂体　　　　　　　　　韦应物
　　沉沉匣中镜为此尘垢蚀辉光何所如月在云中黒南金既雕错鞶带共辉饰空存鉴物名坐使妍媸惑美人竭肝胆思照氷玉色自非磨莹功日日空叹息
　　古镜　　　　　　　　　李羣玉
　　明月何处来朦胧在人境得非轩辕作妙絶世莫并瑶匣开旭日白电走孤影澄一尺天彻底涵霜景氷辉凛毛髪使我肝胆冷忽惊行深幽面落九秋井云天入掌握爽朗神魄静不必负局仙金沙发光烱隂沉蓄灵怪可与天地永恐为悲龙吟飞去在俄顷
　　寳鉴贻开叔　　　　　　司马君实
　　流尘集寳鉴尘昏鉴不昏纎泥落清水泥浑非水浑人能辨二物相与自忘言二物不能辨悠悠何足论无为舍其内逐外取烦寃
　　老妇镜叹　　　　　　　王建
　　嫁时明镜老犹在黄金镂画防鳯背忆昔咸阳初买来灯前自绣芙蓉带十年不开一片铁长向暗中梳白髪今日后牀重照看生死终当此长别
　　对镜吟　　　　　　　　长孙辅仁
　　忆昔逢君新纳聘青铜铸出千年镜意怜光彩固无瑕义比恩情久相映每将鉴形兼鉴心鉴来不辍情逾深君非结心空结带结处尚新恩已絶卷帘揽镜悲难语对面相看孟门阻掩匣翻慙防鳯来悬台莫笑孤鸾舞妆成持照尚当时只畏愁多遽变衰昔日照来常喜恱今朝照罢自生疑镜上有尘犹可拂君恩讵肯无廻时
　　百链镜　　　　　　　　白居易
　　百链镜镕范非常夙晨置处灵且竒江上波心舟中铸五月五日日午时琼粉金膏磨莹已化为一片秋潭水镜成将献蓬莱宫州长史手自封人间臣妾不敢照背有九五飞天龙人人呼为天子镜我有一言闻太宗太宗常以人为镜鉴古鉴今不鉴容四海安危居掌内百王理乱悬心中乃知天子别有镜不是州百链铜
　　灵台家兄古镜歌　　　　薛蓬
　　一尺圎潭深墨色篆文如丝人不识耕夫云住赫连城赫连城下亲耕得镜上磨莹一月余日中渐见菱花舒金膏洗拭鉎澁尽黒云吐出新蟾蜍人言此是千年物百鬼闻之形暗栗玉匣曽经龙照来岂宜更鉴农夫质有时霹雳半夜惊窻中飞电如晦明盘龙鳞胀玉匣溢牙爪触风时有声耕夫不觧珍灵异翻惧赫连神作祟千年卖与灵台兄百丈灵湫坐中至溢匣水色如欲倾儿童不敢窥澄寒光照人近不得坐然雷电湫中生吾兄吾兄须爱惜将来慎勿虚抛掷兴云致雨防有时莫遣红妆秽灵迹
　　律诗
　　古鉴　　　　　　　　　梅圣俞
　　古鉴得荒冡土花全未磨背菱尖尚在鼻兽角微讹月暗虾防蚀尘昏魍魉过但令光彩发表里是山河
　　方镜　　　　　　　　　贾岛
　　背如刀截机头锦面似塍量涧底泉铜雀台南秋日得照来照去二三年
　　古镜　　　　　　　　　唐僧若灵
　　轩后洪垆独铸成藓痕磨落月轮呈万般物象皆能鉴一个人心不可明匣内乍开鸾鳯活台前髙挂鬼神惊百年肝胆真堪比只怕频看素髪生
　　诗话
　　破镜重圆
　　陈太子舍人徐徳言尚叔寳妹乐昌公主陈政衰谓其妻曰国破必入权豪家倘情缘未断尚冀相见乃破镜人分其半约他日以正月望日卖于成都市及陈亡其妻果为杨越公得之乃为诗曰镜与人俱去镜归人不归无复姮娥影空留明月辉乐昌得诗悲泣不已越公知之怆然召徳言至还其妻因与徳言乐昌饯别令乐昌为诗曰今日甚造次新官对旧官笑啼俱不敢方信作人难【古今诗话】
　　洞賔磨镜
　　尚书郎贾师雄蓄古铁镜常欲淬磨洞賔称回处士自赞其能笥中取药寘镜上曰药少归取之既去久不至遣人求得所止佛庐扉上有诗一首云手内青蛇凌白日洞中仙果艳长春须知物外烟霞客不是尘中磨镜人师雄视镜上药已飞去一防通明如玉乃知异人【集仙传】
　　杂噐用
　　羣书要语以制噐者尚其象【系辞】智者创物巧者述之【同上】观其噐而知工人之巧【礼噐】噐以藏礼【左】埏埴以为噐【老】工人斵木以为噐【荀性恶】
　　古今事实
　　黄帝造釡
　　黄帝始造甑釡【古史考】
　　陶人为甑
　　陶人为甑二鬴厚半寸底九孔【周礼】
　　有底曰甗
　　齐侯使賔媚人赂晋师以纪甗注有底曰甗无底曰甑
　　自称曽元
　　建中末独狐彦客淮泗间佛寺遇青短衣人自称曽元验之乃甑耳【宣室志】
　　唤铁
　　太白山隠士郭休所居有白云亭客至则击一石其声清逺山中鸟兽闻之羣集亭下以为玩号唤铁
　　白玉如意
　　胡综别传时有掘地得铜匣长二尺七寸开之得白玉如意所执处皆刻螭蝉等形时人莫知其由吴大帝以综多识乃问之综答曰昔秦始皇东游以金陵有王者气乃凿诸山冈处埋寳物以当王者之气此抑是乎
　　瑚如意
　　石崇与王恺争豪穷极绮丽以饰车服晋武帝恺甥也每助恺以瑚髙一尺许枝柯扶防世间罕比恺以示崇崇视讫以铁如意击之应手瓦碎石崇本事曰崇有瑚如意长三尺二寸
　　托子
　　古者彛有舟爵有玷即今俗称台琖之类也然台琖亦始于盘托托始于唐前世无有也崔寜女饮茶病盏热熨指取堞子融蜡象盏足大小而环结其中寘盏于蜡无所倾侧因命工髹漆为之寜喜其为名之曰托遂行于世而托子遂不可废今世托子又着足以便插取间有隔塞其中不为通管者乃初时堞子融蜡遗制也【程泰之演繁露】
　　古今文集
　　杂著
　　鞭贾【见形貎门】

　　古今事文类聚续集卷二十八
<子部,类书类,古今事文类聚>
　　钦定四库全书
　　古今事文类聚别集卷一
　　宋　祝穆　撰
　　儒学部
　　学术【博记　搏识不学】
　　羣书要语学古入官【周官】幼学壮行【梁惠】古之人得志泽加于民不得志修身见于世穷则独善其身达则兼善天下【尽心】儒术诚行则天下大而富【荀富国】有学术业【杨学行】学而后入政未闻以政学者也【左氏传】博记君子多识前言徃行【易】好古博雅君子【书序】儒有博学而不穷【儒行】博学无方【内则】记问之学不足为人师【学记】博闻强记【孔丛子】博识博闻强识谓之君子【曲礼】博物不穷【孔丛子】不学不学墙靣【周官】何必读书然后为学【先进】
　　诗句致君尧舜上再使风俗淳【杜】上言陈尧舜下言引龙防【韩】巍冠讲唐虞【韩】许身如稷契【山谷】博记为人强记览过眼不再读【韩】博识欲知博物妙故以求焉卜【东坡】不学不读一字书【李】从来不读半行书【荆公】
　　古今事实
　　禹稷顔子
　　禹稷当平世三过其门而不入孔子贤之顔子当乱世居于陋巷一箪食一瓢饮人不堪其忧顔子不改其乐孔子贤之孟子曰禹稷顔回同道禹思天下有溺者由已溺之稷思天下有饥者由已饥之也是以如是其急也禹稷顔子易地则皆然
　　尭舜君民
　　伊尹耕于有莘之野而乐尧舜之道汤三使徃聘之既而憣然改曰与我处畎畆之中以乐尧舜之道吾岂若使是君为尧舜之君哉吾岂若使是民为尧舜之民哉吾岂若吾身亲见之哉
　　朝夕纳诲
