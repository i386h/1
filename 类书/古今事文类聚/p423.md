<!-- { "loadSidebar": true } -->
　　太尉执事洵著书无他长及言兵事论古今形势至自比贾谊所献权书虽古人已往成败之迹茍深晓其义施之于今无所不可昨因请见求进末议太尉许诺谨撰其説言语朴直非有惊世絶俗之谈甚髙难行之论太尉取其大纲而无责其纎悉盖古者非用兵决胜之为难而养兵不用之可畏今夫水激之山放之海决之为沟塍壅之为沼沚是天下之人能之委江河注淮泗汇为洪波潴为太湖万世之不溢者自禹之后未之见也夫兵者聚天下不义之徒授之以不仁之噐而教之以杀人之事夫惟天下之未安盗贼之未殄然后有以施其不义之心用其不仁之噐而试其杀人之事当是之时勇者无余力智者无余谋巧者无余技故其不义之心变而为忠不仁之器加之于不仁而杀人之事施之于当杀及夫天下既平盗贼既殄不义之徒聚而不散勇者有余力则思以为乱智者有余谋则思以为奸巧者有余技则思以为诈于是天下之患杂然出矣葢虎豹终日而不杀则跳踉大呌以发其怒蝮蝎终日而不螫则噬齧草木以致其毒其理固然无足恠者昔者刘项奋臂于草莾之间秦楚无頼子弟千百为軰争起而应者不可胜数转鬪五六年天下厌兵项籍死而髙祖亦已老矣方是时分土诸将改定律令与天下休息而韩信黥布之徒相继而起者七国髙祖死于介胄之间而莫能止也连延及于吕氏之祸讫孝文而后定是何起之易而收之难也刘项之势初若决河顺流而下诚有可喜及其崩溃四出放乎数百里之间拱手而莫能救也呜呼不有圣人何以善其后太祖太宗躬擐甲胄跋涉险阻以斩刈四方之蓬蒿用兵数十年谋臣猛将满天下一旦卷甲而休之传四世而天下无变此何术也荆楚九江之地不分于诸将而韩信黥布之徒无以啓其心也虽然天下无变而兵久不用则其不义之心蓄而无所发饱食优游求逞于良民观其平居无事出怨言以邀其上一旦有急是非人得千金不可使也往年诏天下缮完城池西川之事洵实亲见凡郡县之富民举而籍其名得钱数百万以为酒食餽饷之用柝声未絶城輙随壊如此者数年而后定卒事官吏相贺卒徒相矜古战胜凯旋而待赏者比来京师游阡陌间其曹往往偶语无所讳忌闻之士人方春时尤不忍闻葢时五六月矣防京师忧大水锄犂畚筑列于两河之壖县官日费千万传呼劳问之声不絶者数十里犹且睊睊狼顾莫肯効用且夫内之如京师之所闻外之如西川之所亲见天下之势今如何也御将者天子之事也御兵者将之职也天子者养尊而处优植思而取名与天下为喜乐者也故其道不可以御兵人臣执法而不救情尽心而不求名出死力以捍社稷使天下之心系于一人而已不与焉故御兵者人臣之事不可以累天子也今之所患大臣好名而惧谤好名则多植私恩惧谤则执法不坚是以天下之兵豪纵至此而莫之或制也顷者狄公在枢府号为寛厚爱人狎昵士卒得其懽心而太尉适承其后彼狄公者知御外之术而不知治内之道此邉将材也古者兵在外爱将军而忘天子在内爱天子而忘将军爱将军所以战爱天子所以守狄公以其御外之心而施诸其内太尉不反其道而何以为治或者以为兵久骄不治一旦绳以法恐因以生乱昔者郭子仪去河南李光弼实代之将至之日张用济斩于辕门三军股栗夫以临淮之悍而代汾阳之长者三军之士竦然如赤子之脱慈母之懐而立乎严师之侧何乱之敢生且夫天子者天下之父母也将相者天下之师也师虽严赤子不敢以怨其父母将相虽厉天下不敢以咎其君其势然也天子者可以生人可以杀人故天下望其生及其杀之也天下曰是天子杀之故天子不可以多杀人人臣奉天子之法虽多杀天下无以归怨此先王所以威懐天下之术也伏惟太尉思天下所以长乆之道而无务一时之名尽至公之心而无恤三军之多言夫天子惟深仁以结其心太尉厉武威以振其堕彼其思天子之深仁则畏而不至于怨思太尉之威武则爱而不至于骄君臣之体顺而畏爱之道立非太尉吾谁望耶
　　上黄枢宻书　　　　　　　朱晦庵
　　窃闻敌酋陨命种人遁走淮北遗民悉降我师此葢天命眷顾宗庙社稷之灵肃清中原以全畀付莫大之庆海内同之然熹之愚虑独不胜私忧过计敢以布于下执事盖自戊午讲和以至于今二十余年朝政不纲兵备弛废国势衰弱内外空虚近岁以来天啓圣心稍加振理时复渐有条绪然宿弊已深非得同心同徳之臣素为海内所属望者为之辅佐进贤退奸修滞补要之以尽而持之以久使其势翕然而大变则未可以有为也前日不量事势亟下亲征之诏则既失之易矣然理直言顺庶几有成事同发机有进无退而旷日引月不闻进发之期任国政者不闻有冦忠愍之谋典宿卫者不闻有髙武烈之请使诸将惰心六军解体敌骑横突深入两淮兵少而敌益强事急而粮已匮于是戒严未及两月而募兵科借之祸已及民矣向非天佑皇家降罚于彼则胜负之决盖未可知今日之事其不可谓诸公谋于庙堂之效羣帅攻城野战之功亦已明矣愚谓君臣相戒兢慎祗肃改图柄任益脩政理以荅扬上天眷顾之命不宜坐虞邻国之难以幸为利而遽自以为安也抑今中原之地幅员万里敌人奔走震骇之余力未能争朝廷坐视而不取非以计取之则功绪广而劳费多此正安危得失之机差之毫厘缪以千里不可以不审也熹窃以为必能因其人以守因其粮以食使东南之力不困然后根夲固而不摇必有以大慰其来苏之望以深结其同济之心使西北之情益坚然后藩篱宻而可恃必使敌人他日痛定力全之后不能复窥吾卢龙之塞然后朝谒陵庙还反旧京之事乃可言也不然今日朝廷之上侍从之列谁为能办此者独旧人之贤起而未用者一二公使之出则重于今日视师之人授之政则贤于今日秉钧之士独恐朝廷终不听用则无如之何耳夫今不早为计敌人士马精强固未有损今兹所失独完顔亮一夫耳万一旬月之间复悉其众挟其丧君之耻以来脩怨于我不知朝廷之议复以何计御之敛民则民憔悴而不堪募兵则兵脆弱而无用将据中原而与之争则形势未习将弃中原而守淮泗则恢复无期不知议者何以处此茍处之未审而曰姑徐徐以待天幸之来则非愚之所敢知者是以私忧过计夙夜拳拳而不能已也顾衰病之余气短辞拙不能言利害之实然其大要不逺是矣阁下以道学履践致身庙堂在诸公间最有人望故熹敢以此言进触冒威尊皇恐无地狂妄之罪惟左右者裁之
　　古诗
　　王枢宻【朴】　　　　　　　　王禹偁
　　西枢经纬才慷慨遇真主文学中甲科风云参覇府直躬在宻勿未始畏强御凭案读古书箕踞视太祖泽欲浸生民休将还邃古拆寺过武宗排佛如韩愈尽髪羣苾刍使之艺禾黍兵威遂强盛人力不耗蠧世宗征淮甸委任当留务马前拜侯伯阶下列碪斧叱咤气生风将校汗如雨手筑太平基胼胝不辍杵具瞻人有望衰运时不与【云　云】世岂乏贤良材难具文武厯象过曦和文章敌燕许可能随众人防寞归尘土
　　枢宻使
　　歴代防革唐初延英宰相奏事枢宻使立侍得预闻五代后唐初以宦者为之后梁始兼用士人晋天福四年废枢宻院开运元年复置周亦有之宋初魏仁浦以宰相兼枢宻使建隆三年以枢宻副使兵部侍郎赵普为检校太保充枢宻使不带正官自普始也又以宣徽圮院使李处耘为南院使兼枢宻副使【自五代以来凡枢宻院官皆文武叅用大中祥符七年以王嗣宗曹利用并为检校太保充枢宻副使亦不带正官】开宝元年以曹彬为枢宻使领忠武军节度使枢宻带节度自此始也【至道三年以镇海军节度曹彬兼侍中充枢宻使彬自节镇入秉旄钺】太平兴国六年以枢宻副使石熈载为户部尚书充枢宻使以文资正官充使自此始也大中祥符五年以知枢宻院王钦若陈尧叟同中书门下平章事充枢宻使儒臣为枢使兼使相自此始也皇祐五年制以枢宻使髙若讷为尚书左丞观文殿学士兼翰林侍读学士同郡牧制置使故事罢枢宻使当学士院降麻及若讷罢但令舎人草词遂以为例元丰官制行罢使副绍兴七年诏宥宻本兵之地事权宜重可依故事置枢宻使副使闰月诏宰臣兼使同月诏枢使立班序竝依宰相例乾道五年以虞允文为枢宻使竝班恩数竝依宰臣元亦置枢宻使
　　又【详见枢宻院门】
　　羣书要语自賛襄于衮职宜总领于星枢【王随制】置使典枢本兵总务【胡文恭制】法枢置弼陪幄议兵【同上】召置法枢付畀大柄【批荅宋庠表】位登枢宥之冠【苏魏公集】显膺制命首賛枢庭【六一集】尚虚黄阁之居始建紫枢之位　光膺制命登賛国机【并同上】顷陪譲于宰涂旋冠谟于宥省【牋表类】导上帝之命象在北枢本天下之兵侔于台府　叅裨四辅冠领万枢【并同上】位冠中书【除文彦博制】
　　古今事实
　　降麻閤门
　　唐僖宗干符六年以李顺融为枢宻使降白麻于閤门出案与将相同【通鉴】
　　宣麻公庙
　　旧例枢宻使未带使相省不宣麻至周太祖初潜历试是任乃宣制于公朝今之宣麻自周太祖始【续翰林志】
　　东院行印
　　后唐枢宻使凡东西院二员宋朝亦东西院但行东院印【会要】
　　殿西候防
　　唐大中故事对延英两中尉先降枢宻使防殿西宰相奏事毕案前受事
　　号称二府
　　枢宻使宋朝首命赵韩王普时号称二府礼遇无间每朝奏事与中书先后上所言两不相知祖宗亦頼此以闻异同用分宰相之权【会要】
　　典掌万防
　　太平兴国八年王顕充枢宻使上召谓曰卿代非儒门必寡学问今在朕左右典掌万防固无暇博览羣书命左右取军戒三篇赐之曰读此则可以免面墙矣【同前】
　　位极人臣
　　庄宗朝郭崇韬为枢宻使崇韬既位极人臣权兼内外谋猷献纳必尽忠规士族朝论颇以收奨人物内外翕然称之【五代史】
　　权侔宰相
　　梁之崇政使乃唐枢宻之职盖出纳之任也至梁始用士人其备顾问叅谋议于中则有之未始専行事于外也至崇韬重诲为之始复唐枢宻之名然权侔宰相矣后世因之遂分为二文事任宰相武事任枢宻【安重诲传】
　　百度寖理
　　晋复置枢宻院以桑维翰为使事无巨细一以委之数月之间百度寖理【五代史】
　　诸军凛畏
　　周太祖之将镇邺也苏逢吉请落枢宻使曰枢宻之任方镇带之非便史洪肇曰兼带枢宻所冀诸军凛畏逢吉曰此国家之事也且以内制外则顺以外制内岂得便耶事虽不从物议多之
　　周知四方
　　曾鲁国宣靖公公亮字明仲拜枢宻使公在政府修纪纲除事裁损冗兵又更制图籍以周知四方兵数登耗三路屯戍众寡地理逺近
　　不错一事
　　王文定公召拜枢宻使公在右府忧邉思职动中机会江西頼文政彬冦陈峒李接之变淮隂刼冦等公应酬羽书号令赏罚明审平当上亦称其毫厘不差枢宻钱良臣语公曰近郭尝云宣谕王枢使在西府数年不曾错一事
　　汰兵为民
　　厐頴公籍为枢宻使以近世养兵之多而国用困竭于是大加简阅拣放为民者六万余人减其衣粮之半者二万余人邉储由是稍蘓焉
　　戒军掠钱
　　郭崇韬为枢宻从魏王平蜀大军入西川城戒诸军剽掠法令严峻估一钱必论之以法市不改肆
　　宣抚惟卿
　　周文忠公必大除枢宻使上曰卿在西府备殚忠劳若有邉事宣抚惟卿可他人不能也
