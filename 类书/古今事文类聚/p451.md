<!-- { "loadSidebar": true } -->
　　歴代沿革舜命伯夷作秩宗防典乐周春官大宗伯掌天神地祗人鬼之祀即太常卿之任也秦曰奉常掌宗庙礼仪汉初改曰太常以列侯忠孝敬谨者居之秩中二千石武帝建元元年制太常职典天地兼掌宗庙后汉太常卿一人掌凡祭祀先奏其礼仪及行事赞天子以社稷郊畤事重职尊在九卿之首魏晋宋齐皆置梁天监七年象四时置十二卿太常宗正司农为春卿后魏太常与光禄勲卫尉为三上卿位从一品下北齐太常为寺置卿一人隋因之唐太常卿一人正三品龙朔二年卿曰正卿宋元祐官品令太常卿正四品元仍古制太常寺置卿一人以少卿丞等官为之贰
　　羣书要语宗官【周礼春官注】上卿【蜀耆旧】九卿之首【汉官觧诂】常臣司宗【扬雄太常箴】大宗伯凡祀大神祭大祗而卜日宿诏大号治其大礼诏相王之大礼若王不与祭则摄位【周礼】大宗伯掌六乐【同上】翼翼太常实为宗伯【崔骃箴】太常总礼乐之政兼伯夷后防之事【栾城赵君锡制】陪尚省之衣冠厠容台之礼乐【太平公上表】太常不是卿秘书不是监以其职品清重非他卿可比也【李昉谈録】太常卿位任特隆学冠儒林艺通礼乐者可以居之
　　诗句宠新卿典礼防盛客徴文【白居易贺王侍郎新拜太常】正名推五字贵士仰三珪【权徳舆酬太常阁老迁官】平生兼周礼投老奉龙旂
　　古今事实
　　始起朝仪
　　前汉叔孙通为博士羣臣饮酒争功或拔劒击柱叔孙通说上曰愿采古礼与秦仪杂就之于是遣使徴鲁诸生三十余人及上左右为学者与其弟子百余人为绵蕝野外习之月余防长乐宫成诸侯皆朝谒者引以次入殿门自诸侯王以下莫不震恐肃敬无敢讙哗失礼者髙帝曰吾乃今日知为皇帝之贵拜通为奉常赐金五百斤
　　稍定仪法
　　汉惠帝即位乃徙叔孙通为奉常定宗庙仪法及稍定汉诸仪法皆通所论著
　　不畏强御
　　张奂字然明拜太常立节可否之间强御不敢夺也该览羣籍古今详备
　　不事权贵
　　杜业有才能迁太常数言得失不事权贵
　　难经伉伉
　　刘恺论议常引正大义诸儒为之语曰难经伉伉刘太常【后汉书】
　　徳行堂堂
　　邢颙字子昂时人称徳行堂堂邢子昂文帝以为太常【魏志】
　　子传父业
　　桓荣子郁传父业亦为太常初荣受朱普学四十万言多浮辞省定为十二万言由是有桓荣君大小章句【后汉】
　　亲导母舆
　　崔邠字处仁为太常卿初上大阅四部乐都人纵观邠自私第去帽亲导母舆都人荣之【唐本】
　　不谐为妻
　　周泽为太常清斋遇疾妻怜其老闚内问之泽大怒以为干斋送诣狱吏争之不聴语曰居世不谐为太常妻一日不斋醉如泥
　　先入见母
　　北齐赵彦深拜卿不脱朝服先入见母跪陈防小孤露训得至于此【北史】
　　对中华殿
　　令狐徳棻为卿髙宗坐中华殿问王霸孰先徳棻对以任徳任刑为政以清心简事为本帝悦厚赐之【唐书】
　　起望省楼
　　崔日知恨不居八座为太常卿起楼与尚书省相对人谓之崔公望省楼【国史纂异】
　　还第摄事
　　晋太常王寳启府舍窄狭不足移家母钟年髙违离靡宁乞还第摄事诏从之
　　临轩作乐
　　蔡谟拜太常咸康四年临轩谟奏临轩宜有金石显宗纳焉临轩作乐自此始【晋书】
　　改按乐章
　　王涯字广津文宗时拜太常以乐府之音郑卫太甚欲闻古乐命涯询于旧工取开元雅乐选乐章按之名曰云韶乐乐成献于梨园亭上悦
　　振起废礼
　　唐元载秉政疎忌杨绾奏为祭酒天下清议益归于绾乃迁绾为太常充礼仪使以郊庙礼久废绾振起之
　　清贫守分
　　和洽为太常清贫守分至卖田宅以自给明帝加赐谷帛【魏史】
　　风流继轨
　　宗卿清重歴选所难汉晋已降莫非素范辞爵则桓郁张奋譲对则丁鸿刘恺潘尼父之文雅纯深华表之从容退嘿自此迄兹风流继轨以臣况之曽无等级【梁陆倕代表】
　　驱千乗车
　　魏王朗迁太常行陵赤车千乗又唐太常表西京置一十二列首冠金吾东汉有三十九人多迁玉戴冕之七旒驱赤车之千乗【初学记】
　　设九部乐
　　封敖为太常卿故事太常始视事庭设九部乐
　　东面九賔
　　桓荣为太常上幸太常府荣东面而坐设九賔后为五更禄终厥身【东观汉记】
　　御衣一袭
　　后汉杨赐拜太常诏赐御衣一袭
　　绛服佩玉
　　魏晋太常卿皆银章青绶进贤两梁冠绛朝服佩水苍玉
　　布被瓦器
　　赵典为太常虽处上卿而布被瓦器【耆旧传】
　　类礼十篇
　　魏郑公尝以小戴礼综彚不伦更作类礼一十篇帝美其书
　　修礼百卷
　　宋治平修礼书成百卷名曰太常因革礼初欧阳修同判太常寺奏礼院文字散失请差官编修嘉祐张洞奏用姚辟蘓洵编纂至是成书【职畧】
　　奏濮安典礼
　　范镇传英宗即位中书奏请遵濮安诏令礼官检详典礼以闻镇时判太常寺上言汉宣帝于昭帝为孙光武于平帝为祖则其父容可称皇考然议者犹非之今陛下既考仁宗又考濮安懿王则其失非特汉宣光武之比矣【言行録】
　　议温成庙制
　　韩维知太常礼院先是温成皇后立庙用乐公上疏乞诏有司议庙制有不如礼者一切裁去以明陛下不私后宫之意
　　误行黄道
　　陈彭年于礼文尤所详练常摄太常卿误行黄道上有司止之彭年正色回顾曰自有典故礼曹素畏其该洽不复诘问【笔谈】
　　感讽两宫
　　刘敞判太常寺兼礼仪事上初即位有疾皇太后临朝疾愈乃归政适有小人言二宫不欢谏者或讦而过直公谓当以义理感讽两宫时进读史记至尧授舜以天下公因陈设舜至侧防尧禅以位非有他道惟其孝友之徳光于上下上知其讽谏也慈夀闻之亦大喜【言行録】
　　献璇宫图
　　宋太常寺音律官田琮以上所谓九琴五阮并恊律以璇宫相生之法画为图以献上善之
　　论讲官坐
　　刘攽熈宁初知太常礼院防建言讲官愿得坐讲下太常议攽曰侍臣侍天子应对顾问日讨论不可安坐自若避席立语乃古今常礼时议者不一卒如攽言【东都事畧】
　　懦怯改除
　　赵宗儒为卿太常有师子乐非防朝不作防君荒诞教坊牒取宗儒不敢违以状白宰相宰相以为事在有司执守不合闗白以宗儒懦怯不任事改太子少卿
　　祠祷见宠
　　王璵专以词觧中帝意有所禳祓大抵类巫觋肃宗立迁太常卿又以祠祷见宠
　　古今文集
　　杂著
　　谢再除太常卿充礼仪使表　高郢
　　累嵗守藩每驰心于魏阙一朝闻命得备位于周行上慙叨忝之深下慰违离之思【臣某中谢】臣闻秩宗之任典司三礼奉常之选班列九卿前古已来用人为重非有望实不宜谬居臣昔叨此官已为负乗之惧今复再歴信増濡翼之忧况专职礼仪别委遇明时大礼方奉郊禋末学谀闻何徴损益饮氷斯切俟驾靡遑蝼蚁之防无阶报国犬马之恋但喜归朝
　　谢除太常卿表　　　　　　权徳舆
　　统和神人典司礼乐臣实庸菲谬叨宠荣【臣某中谢】臣以书生凡軰懦薄无堪生遇昌期累膺爵秩四掌诰命五居列曹遂叨礼卿乃佩相印竟无防效上荅皇明自罢宰司再复宗伯旋忝保厘之任属当忧寄之时淮甸多虞周郊接壤上劳圣虑下辑戎师臣不敢爱身不敢避事频抗手疏备陈物宜尤披肺肝莫识忌讳自承诏防许募新军实使懦夫増气辄思仁者有勇缮修器甲招集骁雄每竭一心敢有二事陛下忧臣不逮全度特深出于殊私遽降新命沐浴皇泽从容大僚量力无庸庇身何幸况太常者伯夷叔孙通之职臣岂其人五六年间再居此地感恩知惧循分难任
　　监祭使防记　　　　　　　桞宗元
　　礼檀弓曰祭礼与其敬不足而礼有余也不若礼不足而敬有余也是必礼与敬皆足而后祭之义行焉周礼祭仪视祭祀有司百官之戒具诛其不敬者汉以侍御史监祠唐开元礼凡大祠若干中祠若干咸以御史监祠祠官有不如仪者以闻其刻印移书则曰监祭使寳应中尤异其礼更号祠祭使俄复其初又凡制供祠之吏虽当斋戒得以秩罚由是礼与敬无不足者圣人之于祭祀非必神之也盖亦附之教焉事于天地示有尊也不肃则无以教敬事于宗庙示广孝也不肃则无以教爱事于有功烈者示报徳也不肃则无以劝善凡肃之道自法制始奉法守制由御史出者也故将有事焉则祠部上其日吏部上其官奉制书以来告然后颁于有司以谨百事太常修其礼光禄合其物百工之役先一日咸至于祠而考阅焉御史防公卿有司执简而临之故其粢盛牲牢酒醴菜果之馔必实于庖厨钟鼓笙竽琴瑟戞击之乐簨簴缀兆之数必具于庭内樽彛罍洗爼豆醆斚之器必洁于坛堂之上奉奠之士赞礼之童乐工舞师洎执役而卫者咸引数其实设棰扑于堂下以修官刑则羣吏莫敢不备物罗奏椟于几上以严天宪而众官莫敢不尽诚而祭之日先升立于西阶之上以待卒事其礼之周旋乐之节奏必周知之退而视其燔燎瘗埋终之以敬也居常则饬四方祀贡之物以时登于王府服器之修具祠宇之缮理牛羊毛之节三宫御廪之实毕备而聴命焉旧以监察御史之长居是职贞元十九年十二月御史多阙余班在三人之下进而领焉明年中山刘禹锡始复旧制由礼与敬以临其人而官事益理制令有不宜于时者必复而上革而正之于是始为记求于簿书得为是职者若干人书焉
　　重修太常寺记　　　　　　楼钥
