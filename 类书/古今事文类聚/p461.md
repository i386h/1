<!-- { "loadSidebar": true } -->
　　歴代沿革著作郎周左史之任也汉东京图书悉在东观故使名儒硕学入直东观撰述国史谓之著作东观皆以他官领焉盖有著作之任而未为官员也魏明帝太和中始置著作郎官隶中书省专掌国史【卫觊以侍中尚书典著作】后又置佐著作郎亦属中书晋秘书监自调补之【太康四年诏秘书无监使吏部选佐著作郎有监复旧又阎纂集云邹湛谓秘书监和峤曰阎纂可佐著作峤曰此职间重势贵多争不暇求才按此则大著作亦监自调】元康诏曰著作旧属中书令秘书旣典文籍宜改中书著作为秘书著作于是改隶秘书后别自置省谓之著作省而犹隶秘书著作郎一人谓之大著作专掌史任【李充为大著作又荀朂以中书监孙盛以秘书监并领为著作孙绰以散骑常侍及陈夀并为大著作】佐著作郎始到职必撰名臣传一人【宋初废其制】宋齐以来迁佐于下谓之著作佐郎亦董国史集注起居梁初周舍裴子野皆以他官领其职与大著作同陈为令仆子起家之选后周属春官之外史隋秘书省又领著作曹郎二人佐郎八人又有秘书正字之官唐为著作局亦属秘书省掌撰碑志祝文祭文与佐郎分判局事龙朔改著作郎为司文郎中佐郎为司文郎咸亨复旧初著作郎掌修国史佐郎贰之徒有撰史之名而实无其任尽在史馆其属官有校书郎正字宋以寄禄官元丰正名始实有职掌修纂日厯祭祀祝辞则著作郎佐之初除林希为大着丰稷为小着皆一时选也元因唐制为著作局有著作郎著作佐郎亦隶于秘书监
　　羣书要语承明金马著作之庭大雅宏达于兹为羣元元本本殚见洽闻啓发篇章校理秘文【班固西都赋】臣艺不传古学谢专家乏懐铅之念惭梦膓之术谬勒断蛇之符预刋冰河之业珥笔史馆记言文府【梁沈约谢著作表】掌东观阳秋之重【唐大诏令】地居华省职在修文【六帖】汉用史才任先班固　晋推经术选在李充　汉推良史选在孟坚晋重名儒任先度【并六帖】执简东观【后汉补志序】东观著
　　述【杜牧之】著作乃论选之地唯才史是居【唐著作表】书笏珥彤记言事于宣室【文选】左右史记言动之详宰臣记时政之要以授东观会而成书【乐城黄庭坚制】兰台东观实专撰述【初寮制】擢居着撰之局【胡文恭行制】领著作于秘丘【王璟制】入着秘局
　　诗句夫子静且直雍容时卷舒【东坡送岑著作诗】华盖荧煌天帝座蓬莱缥渺道家山
　　古今事实
　　直笔东观
　　北齐天保二年诏中书令兼著作郎魏收撰后魏史初帝令羣臣各言志收曰臣愿得直笔东观早出魏书故帝使专其任
　　著作东观
　　兰台令史班固傅毅洛阳令陈崇长陵令尹敏司隶校尉孟冀及杨彪等并著作东观
　　采摭前记
　　班固典秘书采摭前记缀缉所闻以为汉书
　　博习旧闻
　　杨彪字文先少传家学熹平中以博习旧闻召拜议郎与马日防卢植蔡邕等著作东观
　　五叶著作
　　自司隶校尉奉至臣父五叶著作不絶乡族以为美谈
　　三世继为
　　崔骃三世相继其后无闻若乃谈迁接武彪固踵迹亦各一世之良
　　有史才迁
　　谢沈为祠部郎何充庾冰以沈有史才迁大著作
　　为文士冠
　　晋孙绰为廷尉卿领著作绰少以文才称于时文士绰为之冠
　　谓之馆阁
　　北齐著作隶秘书谓之史阁亦谓之史馆邢子才作诗酬魏收冬夜直史馆是也
　　甚有清才
　　王讃为著作郎甚有清才
　　请议限断
　　陆士衡以文学为秘书监虞濬所请为著作郎议晋书限断
　　裒次兴衰
　　萧徳言歴著作郎太宗诏魏徴虞世南褚亮及徳言裒次经史百氏帝王所以兴衰者帝曰使我稽古临事不惑者公等力也
　　面折僚友
　　隋刘禅之父子翼字小心为著作郎峭直有行尝面折僚友短退无余訾李百药曰子翼詈人多不憾
　　谓成门户
　　唐许敬宗除著作郎谓所亲曰仕宦不为著作无以成门户
　　撰百家类
　　唐孔至歴著作郎明氏族学与韦述萧颖士栁冲齐名撰百家类例以张说等为近世新族刬去之说子垍方有宠怒曰天下族姓何预若事而妄纷纷者耶垍弟素善至以实告初书成示韦述谓可传及闻垍语惧欲更増损曰大丈夫奋笔成一家书奈何因人动揺有死不可改遂罢
　　料四部书
　　晋孝武帝好览文艺敕著作郎徐广料秘阁四部见书凡三万六千卷
　　上明堂赋
　　唐刘允济奏上明堂赋以讽则天甚嘉叹之拜著作郎
　　作应难篇
　　张瞻字仲应作应难篇司空张华晩见称善命为著作郎【王隠晋书】
　　作耆旧传
　　陈封作益部耆旧传武帝善之命为著作郎
　　造乗舆箴
　　潘尼转著作郎造乗舆箴
　　作剑阁铭
　　晋张载字孟阳作蒙汜赋太仆傅见其赋叹息以车迎载言谈尽日载遂作赋起家徴为著作郎又作剑阁铭世以为能除著作郎
　　因定礼仪
　　谒者仆射刘珍校书郎刘騊駼等因著作东观撰集汉记因定汉家礼仪上言请张衡叅定【后汉书】
　　删除典籍
　　李充为大著作于时典籍混乱充删除烦乱以类相从分为四部秘阁以为永制【臧荣绪晋书】
　　老有士望
　　宋朝杨山在著作庭吴敏荐李纲并以公姓名纳上前曰时亦老儒有士望可令阁门对班寻召对论当世急务上喜遂擢用之【吴敏手录】
　　顾义自守
　　张耒字文潜从苏轼学辙见其文爱之苏轼亦深知之称其文汪洋澹泊有一唱三叹之声元祐初为著作佐郎改著作郎在馆八年顾义自守泊如也【东都事畧】
　　才谢吕望
　　程骏拜著作郎后魏献文帝屡引骏与论易老之义顾谓羣臣曰朕与此人言意甚开畅又问骏年几何对曰六十有一献文曰昔太公旣老而遭文王今卿遇朕岂非早也骏曰臣虽才谢吕望而陛下尊过西伯觊天假余年竭六韬之効
　　徒取班马
　　韩显宗除著作郎髙祖曽谓显宗之才朕自委悉中省之品卿等所闻若欲取古人班马之徒固自辽濶若欲求之当代之能卿等应推崔孝伯【北史】
　　妳母着郎
　　宋何承天除著作郎时已老而诸佐郎并名家年少荀伯子嘲之常呼为妳母承天曰卿当云鳯凰将九子何言妳母【谈薮】
　　上车著作
　　梁朝全盛时贵游子弟多无学术谚云上车不落即著作起居何如即校书【家训】
　　非轼不可
　　神宗为宰执议更官制至著作郎则曰非苏轼不可【王巩闻见录】
　　引骏与论
　　【见前程骏故事】
　　古今文集
　　杂著
　　著作郎防壁记　　　　　　李华
　　化成天下莫尚乎文文之大司是为国史职在褒贬惩劝区别昏明故駉牧颂于鲁侯祈招讽于楚子史官之任有述作焉盖王者之元符生人之极敎也昔沮诵苍颉为黄帝史臣文字以异其来尚矣其南正北正建于颛顼羲氏和氏命于唐尧更虞夏商代序天地周官宗伯之属有太史正嵗年以序事小史奠系代辩昭穆内史受纳访以诏王听理外史达书名于四方前志所载有左史记事或箴王之阙或司过于朝所典不同其纳君于善一也传曰天子有日官则史逸史伯是也诸侯有日御则裨灶子韦是也倚相在楚南史在齐董狐在晋邦之司直也其事举则三灵不慝其政息则百度惟危故先王贵之至于汉廷叅用周礼太史公旣没其子迁缄金匮石室之文焉降及东京永平中特诏班固著作东观继其事者杨彪蔡邕由是太史但掌天文律厯而已小雅寝周圣人生鲁道尊而文武将坠徳至而天地不通感于获麟叹于与蜡爰制国典丘明传之因厯象以正时元假鬼神而讨有罪善人劝焉滛人惧焉百代之英所由用也向若前代阙能文之史矌记事之官虽舜禹之烈无闻焉有国有家何以直道而行也魏太和年肇以著作名官为中书属晋元康年改隶秘书朝服单衣介帻始亲职必撰名臣传歴宋齐梁陈官品第六元魏髙齐周隋秩从五品魏则王沈以侍中兼之卫觊以尚书带之至于有晋若史才之美陈夀自佐郎迁元舅之尊庾亮以中书领宋则徐爰何承天齐则沈约裴子野梁则陆云公姚察陈则顾野王张正见后魏则崔光髙允北齐则邢子才魏收周则苏亮栁虬隋则虞绰王卲皆一朝名选也贞观初诏梁文昭公郑文贞公统英儒盛才修五代史天子亲垂笔削与春秋合符巍巍乎史氏之光耀也因是开馆于内别立史官多以著作郎领带其职而旧司所掌唯碑志祭祝之文在焉然以其能综羣言且居百乗出典下国转为郎官经纬斯文昭宣有政或上迁秘书少监或擢拜中书舍人固不易其任也天命元圣降而为唐唐之建官罔非俊乂若虞永兴徳函大雅魏侍中才髙王佐郑吏部絶韵锵鸣崔司业雄词飞动皆歴焉今上兼帝王之极功总文武之能事思所以比崇轩皥绍美唐虞润色乎大猷发明乎皇道问谁献箴则宾客崔氏问谁执简则保傅吴公胡谕徳游刃诗骚韦庶子贯珠今古济济多士时惟秉文盛矣哉国风乎雅颂也名岳已迁别封天柱旧章不改尚列周官登陟蓬莱之峯循环藏室之奥从容简贵信君子保明道之司欤今大著作清河崔公名杰天宝三载自秘书郎拜阅天禄之图书践人文之苑囿澡身于三徳研虑于六经执谦而光好善能择惠风吟于秀木朗月镜于安流代为元臣家曰茂绪壮宫室者必邓林之条榦乎以儒雅之姿从班蔡之后挥绰令誉达于清朝则百禄随之曷其有极矣先是命官之记不列于斋以华职忝末班与闻前志拜命之辱敢叙官之守云时天宝七载二月辛亥记
　　双槿树赋同崔少监作　　　卢照隣
　　赋曰方丈蓬莱邈矣悠哉芸局石室图天揆日地则图书之府人则神仙之灵中有方蕣郁郁亭亭两砌分植双阶并耀叶镂五衢荣分四照青陆至而莺啼朱阳升而花笑紫蔕红蕤玉蘂苍枚露华的皪风色徘徊寂寞条列栖闲此地委命卷舒随时荣顇外无婴夭之祸内有逍遥之致则有亭伯儒门令思诗友翰苑扩其吞梦文锋髙而照斗
　　律诗
　　送王龄自著作丞外补　　洪迈
　　不奈诸公厌石渠年年送客意何如直言饱诵刘蕡策大意争传贾谊书今日朝廷唯主圣异时风俗要人鉏须君早晩归遗补莫恋王门久曳裾
　　著作佐郎
　　歴代沿革同前著作郎沿革
　　羣书要语著作有局本隶修书【胡文恭行范道卿制】着局有佐隶修书之任故事到职作名臣之传【宋敏求制】领佐史筵【髙师说制】迁秘丘撰著之佐【迪制】书省有佐【孙谘制】佐修书筵【张子方制并胡文恭行】佐着东观【公是行李谨修制】佐麟台之着撰　命佐选于道山【并牋表类】兰台佐撰【王禹玉制】
　　诗句子亦东南珍价重不可算【东坡送孙著作】
　　古今事实
　　学行清修
　　晋陵朱鳯吴郡吴震并学行清修白首衡门老而未调谭为监知有史才荐之为著作佐郎并称其职【晋华谭】
　　声姿清亮
　　后魏宋弁字义和为佐郎髙祖孝文帝曾因朝会歴访治道弁年少官防自下而对声姿清亮进止可观髙祖称善者久之由是大被知遇赐名为弁意取弁和献玉楚王不知宝之理
　　为文华婉
　　崔融授著作佐郎为文华婉
　　极学清选
　　唐王义方曰臣去嵗冬初云阳下县丞耳今春及夏陛下授臣著作佐郎极文学之清选
　　作南郊赋
　　郭璞作南郊赋献帝嘉其才拜著作佐郎
　　撰西观书
