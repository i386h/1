<!-- { "loadSidebar": true } -->
　　人之精神亦何所不至哉挥戈可以退日搏膺可以陨霜悲泣可以頽城浩叹可以决石而况于得道者乎诸妄既除表里皆空一真之外无复余物则其精神之运又何如哉吾游罗浮至寳积之寺饮泉而甘寺僧曰此卓锡泉也昔梁景泰禅师始居此山其徒以无水难之师笑而不答已而庵成师卓锡于地泉涌数尺自是得井山中迨今赖之知水者以为甲于峤南而自梁以来未有纪其事者夫师之为人诚不可得而知然吾闻世间万有皆心想所生而古之学道未有不用定慧得者定则深完慧则流通以深完流通之精神而致吾心想中物如父之使子君之使臣有必得之势其于此也特未足多也或曰前世之士如李广利耿恭之徒皆功名进取之人以成败得防为心其精神之富不逾常人而喑呜叱咤飞泉为之涌溢与师无异此何理也曰二人者皆一时贵臣左氏所谓用物精多至于神明方其由于絶域之中感激奋发于万死一生之时其用意至到与精进二体惟其出于一切之诚而无定慧之素以故得之艰勤非若师之颐指目使既捷而且逸也嗟乎事之不立也我知之矣志意耗于思虑聪明流于视听则精神所感不行于父子兄弟之间而尚何有于物茍能全吾之精神则虽山石之坚水泉之柔雍容谈笑之间坚者可使辟其柔者可使激而跃也独不得于人乎吾是以知天下之善无不可立者
　　龙井泉记　　　　　　　秦少游
　　龙井旧名龙吴赤乌中方士葛洪尝炼丹于此事见图经其西当西湖之西浙江之北风篁岭之上深山乱石之水泉也每岁旱祷雨于他祠不获则祷于此輙应故老相传以为有龙居之然泉者山之精气所发也西湖深靓空濶纳光景而涵烟霏菱芡荷华之所附丽鱼鸟虫之所依凭漫衍而不迫纡余而成文隂晴之中各有意态而不可以言尽也故岸湖之山为所诱而不克以为泉浙江介于吴越之间一夜一昼涛头自海而上者再疾击而逺驰兕虎骇而风雨作过者摧当者壊乘髙而望之使人毛髪尽立心掉而不禁故岸江之山多为所胁而不暇以为泉惟此地盘幽而踞阻内无靡丽之诱以散越其精外无豪悍之胁以亏疎其气故岭之左右大率多泉龙井其尤者也尝有大鱼自泉中跃出然后知井之有龙不谬
　　律诗
　　题山中流泉　　　　　　储光羲
　　山中有流水借问不知名映地为天色飞空作雨声转来深涧满分出小池平恬澹无人见年年长自清
　　野泉　　　　　　　　　张蠙
　　逺出白云中长年听不穷细声萦石乱寒色入潭空挂壁聊成雨穿林别起风温泉非尔类源发在深宫
　　僧院引泉　　　　　　　姚合
　　泉眼髙千丈山僧取得归架空横竹引凿石透渠飞洗药溪流浊浇花雨力微朝昏长逺看护惜似衣
　　方山寺松泉　　　　　　章孝标
　　石脉绽寒光松花喷晓霜注瓶云母滑漱齿伏苓香野客偷煎茗山僧惜净床防禅不要问孤月在中央
　　石门山泉　　　　　　　郑谷
　　一脉清泠何所之萦莎漱藓入僧池云边野客穷来处石上寒猿见落时聚沫绕槎残雪在迸流穿树坠花随烟春雨晩闲吟去不复逺寻星子陂
　　古诗【以下系瀑布】
　　入庐山仰望瀑布　　　　张九龄
　　絶顶有悬泉喧喧出烟杪不知几时岁但见无昏晓闪闪青崖落鲜鲜白日皎洒流湿行云溅沬惊飞鸟雷吼何喷薄箭驰入窈窕吾闻山下蒙今乃林峦表物性有诡激坤元曷纷矫黙然置此去变化谁能了
　　望庐山瀑布　　　　　　李太白
　　西登香炉峯南见瀑布水挂流三百丈喷壑数千里歘如飞电来隠若白虹起初惊河汉落半在云天里仰观势转雄壮哉造化功海风吹不断江月照还空空中乱潨射左右洗青壁飞珠散轻霞流沫沸穹石而我游名山对之心益闲无论漱琼液且得洗尘顔但谐宿所好永愿辞人间
　　庐山瀑布　　　　　　　范希文
　　灵源何太髙北斗想可挹凌日五光直逗云千仞急白虹下涧饮寒劔倚天立闪电不得瞬长雷无敢蛰万丈岩崖折一道林峦湿险逼飞鸟坠冷洒山鬼泣须当截海去浊海不相入
　　漱玉亭　　　　　　　　苏子瞻
　　余游庐山南北得十五六奇胜殆不可胜纪懒不作诗独摘其尤者作漱玉亭三峡桥二诗云
　　髙岩下赤日深谷来悲风劈开青玉峡飞出两白龙乱沫散霜雪古潭摇青空余流滑无声快泻双石谼我来不忍去月出飞桥东荡荡白银阙沉沉水晶宫愿从琴髙生脚踏赤鯶公手扶白芙蓉跳下清泠中
　　三峡桥　　　　　　　　同上
　　吾闻太山石积日穿线溜况此百雷霆万世与石鬬深行九地底险出三峡右长输不尽溪欲满无底窦跳波翻潜鱼震响落飞狖清寒入山骨草木尽坚痩空蒙烟雨间澒洞金石奏弯弯飞桥出潋潋半月彀玉渊神龙近云雨乱晴昼垂瓶得清甘可咽不可漱
　　漱玉亭　　　　　　　　朱元晦
　　奇哉康山阳双劔屹对起上有横飞云下有瀑布水崩腾复璀璨佳丽更雄伟势从三梁外影落明镜里平生两仙句咏叹深仰止三年落星湾怅望眼空眯今朝随杖屦得此弄清泚更诵玉虹篇尘襟谅昭洗
　　三峡桥　　　　　　　　朱元晦
　　两岸苍壁对直下成斗絶一水从中来荡潏知几折石梁据其防迎望逺明灭倐至走长蛇捷来翻素雪声雄万霹雳势倒千嵲嵽足掉不自持魂惊讵堪说老仙有妙句千古擅奇崛尚想化鹤来乘流弄明月
　　律诗
　　庐山瀑布　　　　　　　陆蟾
　　正源人莫测千尺挂云端岳色染不得神功裁亦难夏喷猿鸟浴秋射斗牛寒流到沧溟日翻涛更好看
　　瀑布　　　　　　　　　石曼卿
　　飞势挂岳顶无时向此倾玉虹垂地色银汉落天声万丈寒云湿千岩暑气清沧浪不足羡就此濯尘缨
　　庐山瀑布　　　　　　　李太白
　　日照香炉生紫烟遥看瀑布挂长川飞流直下三千尺疑是银河落九天
　　题名水涧　　　　　　　陈
　　银河泻落翠光冷一回环湛晩晖几恨却为顽石碍琉璃滑处玉花飞
　　朱陵洞口水帘　　　　　毕筠
　　洞门千尺挂飞流玉碎珠聨冷喷秋今古不知谁卷得緑萝为带月为钩
　　东山瀑布　　　　　　　方干
　　遥夜看来宜月照平明失去被云迷挂岩逺势穿松坞击石残声注稻畦素色喷成三伏雪余波流作万年溪不縁真宰能开决应向山前杂淤泥
　　天台瀑布　　　　　　　曹松
　　万仞得名云瀑布逺看如织挂天台休疑寳尺难量度直恐金刀易剪裁喷向林梢成夏雪倾来石上作春雷欲知便是银河水堕落人间合却回
　　僧徳殊家水帘　　　　　王介甫
　　淙淙万音落石巅皎皎一当檐前清风髙吹鸾鹤唳白日下照蛟龙涎浮云装额自能卷缺月琢钩相与悬朱门试问幽人价翡翠鲛绡不直钱
　　诗话
　　评宣宗诗
　　唐宣宗微时以武宗忌之遯迹为僧游方外至黄蘖与黄蘖禅师同观瀑布黄蘖得一聨云千岩万壑不辞劳逺看方知出处髙宣宗续之曰溪涧岂能留得住终归大海作波涛王者气象可见也【诗史】
　　评徐凝诗
　　世传徐凝瀑布诗云瀑布瀑布千丈直雷奔入江无暂息万古长如白练飞一条界破青山色东坡云至为尘陋又伪作乐天称美此句有赛不得之语乐天虽涉浅易然岂至是哉乃戱作絶句云帝遣银河一垂古来惟有谪仙词飞流溅沫知多少不为徐凝洗恶诗【志林】
　　汤泉
　　羣书要语凡水源有石流黄其泉则温或云神人所暖主疗人疾【博物志】暄波炎液【文选】
　　古今事实
　　骊山汤泉
　　俗云秦始皇至骊山与神女游而忤其防神女唾之遂生疮始皇怖谢神女为出汤泉而洗除后人因以为验【辛氏三秦记】
　　建华清宫
　　天寳六载更温泉曰华清宫汤治井为池环山列宫室【地理志】上于华清新广一汤制度宏丽禄山于范阳以玉鱼龙鳬鴈石梁石莲花以献雕鑴尤妙上大恱命陈于汤中仍似石梁横于其上而莲花才出于水际上因幸解衣将入而鱼龙鳬鴈皆奋鳞举翼状若飞动上因恐却之莲花石至今在【明皇杂録】
　　沸泉
　　主簿山在胡郎庙南数里山下有温泉穴口周围一丈许涌出如汤沸冬夏常热【周景式庐山记】汉水南有温泉周回数十步冬夏常沸涌若汤其热可熟鸡子未至二十里即望见白气冲天【梁州记】
　　潮泉
　　鸡笼山涧中有十数处累石若出人力水常深尺余朝夕輙有涌泉溢出如潮水时刻不差朔望尤大号为潮泉【张僧鉴浔阳记】
　　半冷半温
　　江乘县东南四十里泉半温半冷共出一壑【地记】句容县吴绩塘有湖水半冷半热可以瀹鸡皆有鱼交入輙死【杂俎】福州雪峯及无为军等处皆有之不能尽载
　　古今文集
　　杂著
　　游汤泉记　　　　　　　唐子西
　　过水北十余里得白水山山行一里所得佛迹院院中涌二泉其东所谓汤泉其西雪如也二泉相去步武间而东泉热甚殆不可触指以西泉解之然后调适可浴意山之出二泉専为浴者计哉或说炎州地性酷烈故山谷多汤泉或说水出硫黄地中即温初不问南北今临潼汤泉乃在正西而炎州余水未必皆热则地性之说固已失之然以硫黄置水中水不能温则硫黄之论亦未为得吾意汤泉在天地间自为一类受性本然不必有待然后温也凡物各求其类而水性尤耿介得其类则虽数千万里而伏流皆通非其类则横絶径过十字旁午而不相入故二泉之间不能容寻常而炎凉特异如此盖亦无足恠者吹气为寒呵气为温而同出于一口此其证也临潼之水在开元天寳时最为知名恩幸宠遇震动一时然自是以来是非口语亦纷纷矣此泉出东南万里外非山僧野叟之所游嬉则骚人迁客之所啸咏而徘徊也宠辱何自而至哉为泉计者其肯以此而易彼乎
　　汤泉赋　　　　　　　　秦少游
　　大江之滨东城之野有泉出焉直回峯负深谷分埒引源迤逦相属晨夜有声涵云注玉薄为虎须洑为鱼目鳞介莫潜遇者斯浴此何水也哉野老告余曰涓涓莫虞岁年不火而燠其名汤泉呜呼岂非荧惑于上耶烛龙隠于中耶旁通咸池日御之所经耶幽精沉魄隂偿其负耶丹砂黄硫金石之气酷悍之所激耶徳有常仁惠公而浃寒凝海兮不氷旱焦山兮不竭其或燥湿外干精气散越肤革疮疡惫筋滛血欣瀄汨之暂游恍幽忧之永脱以沐则髪泽以颒则肤恱其羡流冗浸捐弃于沟壑者犹能灌蔬稻之畦已牛马之暍此又何其然耶吾闻天下之水厥类实繁至于弱水储隂投羽必沉火井萃阳烂石灼金祥标醴泉病饮而瘳异纪滋穴神瀵以流焦溪乏蔓之饰沸潭谢聱取之游其余酒墨所发胶盐是滋啜懐千金饮狂一国衮玉乳以中涵横金丝而径度诡品缪名纷莫为数咸受命于元精亦各私其所遇若夫匡庐汝水之旁尉氏骊山之下烟霏掩辱王孙乌隼之所娱金穴椒房専宠蘼蔓之所占则汤泉之中又有显晦者焉野老忻然而笑曰善乎齐给之士曳杖而去行歌于涂曰毕沸滂沱奋此泉兮被山阿吾唯灌沐兮不知其他
　　书游汤泉诗后　　　　　苏子瞻
