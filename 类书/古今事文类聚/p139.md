<!-- { "loadSidebar": true } -->
　　蔡延庆所生母已亡不为服乆矣闻李定不服所生母为台所评乃乞追服则知蠏匡蝉緌不独成人之弟也是时有朱寿昌其所生母三嵗舍去长大刺血写经誓毕生寻访凡五十年始得之奉养三年而亡夀昌至毁焉善人恶人相去乃尔逺耶余謪居于黄而夀昌为鄂守与余往还甚熟余为撰梁武懴引者也【志林】
　　访所生母
　　司农少卿朱夀昌方在襁褓而所生母被出及长仕于四方孜孜寻访不逮治平中官至正郎矣或其母嫁为闗中民妻夀昌即弃官入闗中得母于陜州士大夫嘉其孝节多以歌诗美之苏子瞻为作诗序且讥激世人之不养者李定见其序大惋恨【东轩笔録】
　　虽贱必贵
　　姑布子卿见无恤曰此真将军也简子曰此母贱翟婢也子卿曰天之所授虽贱必贵【史】
　　屈节为妾
　　周顗母李氏字络秀顗父为安东将军求络秀为妾父兄不许络秀曰门户殄瘁何惜一女子遂与之生顗及嵩谟甞曰我屈节为汝家妾【详见母子门】
　　嫡母不礼
　　裴秀母贱嫡母宣氏不之礼秀叔父徽有盛名賔客甚众秀年十余嵗有诣徽者出则过秀宣氏使其母进馔于客见者皆起母曰防贱如此应为小儿故也宣氏知之乃止时人为之语曰后进领袖有裴秀
　　截髪供賔
　　陶侃母湛氏初侃父丹聘为妾生侃陶氏贫贱母纺绩资之审阳孝亷范逵寓宿于侃时大雪湛氏乃撤所卧薪荐自剉给其马又宻截髻供馔逵知之叹曰非此母不能生此子【列女】
　　诸兄役母
　　崔道固为宋诸王叅军被遣青州募人长史以下并诣道固道固诸兄等逼其所生自致酒炙于客前道固惊起谓客曰家无人力老亲自执劬劳诸客皆知其兄所作咸拜其母母谓道固曰我贱不足以报贵汝宜答拜诸客皆叹美道固母子而贱其诸兄【南史】
　　母即姑婢
　　阮孚之母即姑婢也【详见婢妾门】
　　无外家
　　王符传安定俗鄙庶孽而符无外家为乡人所贱隠居著书以讥当世得失不欲章显其名号曰濳夫论
　　为乳母解纷【以下系乳母】
　　汉武帝乳母甞于外犯事帝欲申宪乳母求救东方朔朔曰此非唇舌所争尔必望济者将去时但当屡顾帝慎勿言此或可万一冀耳乳母继至朔亦侍侧因谓曰汝痴耳帝岂复忆汝乳哺时恩耶帝虽材雄心忍亦深有情恋乃恻然愍之即免罪
　　韩晋公浙西观察有乳母通求外事公欲杀之宻求顾况营救况诣公问之公曰天下皆知某守礼法乳母独犯焉况曰公幼时早起夜卧即要乳母今为侯伯乳母焉用哉诚宜杀也公乃舍之
　　杀二乳母【见妬妇门】
　　为慈母服【系慈母】
　　昔者鲁昭公少丧其母有慈母良及其死也欲丧之有司以闻曰古之慈母无服今君为之服是逆古典公不忍为之练冠慈母有服自公始
　　不丧出母【系出母】
　　子上之母死而不丧门人问诸子思曰昔者子之先君子丧出母乎子思曰为伋也妻者是为白也母不为伋也妻者不为白也母故孔氏之不丧出母自子思始也古今文集
　　杂著
　　后母偏爱
　　凡庸之性后夫多宠前夫之孤后妻必虐前妻之子非惟妇人怀嫉妬之心丈夫有沉惑之僻亦事势使之然也前夫之孤不敢与我子争家提携鞠养积习生爱故宠之前妻之子每居已生之上官学婚嫁莫不为防焉故虐之异姓宠则父母被怨继亲虐则兄弟为仇家有此者皆门户之祸也【顔氏家训】
　　古人不再娶
　　吉甫贤父也伯竒孝子也以贤父御孝子合得终于天性而后妻间之伯竒遂放曽参妇死谓其子曰吾不及吉甫汝不及伯竒王骏丧妻亦谓人曰我不及曽参子不如蕐元并终身不娶此等足以为诫其后假继惨虐孤遗离间骨肉伤心断肠者何可胜数谨之哉谨之哉【顔氏家训】
　　古诗
　　履霜操　　　　　　　　韩愈
　　尹吉甫子无罪为后母譛而逐自伤作云
　　父兮儿寒母兮儿饥儿罪当笞逐儿何为儿在中野以宿以处四无人声谁与儿语儿寒何衣儿饥何食儿行于野履霜以足母生众儿有母怜之独无母怜儿寜不悲
　　古诗【系所生母】
　　朱夀昌郎中少不知母所在刺血写经求之五十年去嵗得之蜀中以诗贺之
　　苏子瞻
　　温公日録云其母素微生夀昌嵗余遣出之
　　嗟君七嵗知念母怜君壮大心愈苦羡君临老得相逢喜极无言泪如雨不羡白衣作三公不爱白日升青天爱君五十着防服儿啼却得偿当年烹龙为炙玉为酒鹤髪初生千万夀金花诏书锦作囊白藤肩舆帘蹙绣感君离合我酸辛此事今无古或闻长陵朅来见大姊仲孺岂意逢将军开皇苦桃空记面建中天子终不见西河郡守谁复讥颍谷封人羞自荐
　　杂著【系妾母】
　　妾母之称
　　问妾母之称曰恐也只得称母他无可称在经只得云妾母不然无以别于他母也又问吊慰人妾母之死合称之云何曰恐也只得随其子平日所称而称之或曰五峰称妾母为少母南轩亦然防尔雅亦有少姑之文五峰想是本此【朱语録】
　　杂著【系乳母保母】
　　乳母墓铭　　　　　　　韩愈
　　乳母李氏徐州人号正真为韩氏家乳其儿愈愈生未再周月孤失怙恃李氏怜不忍弃去视保益谨遂老韩氏及见其所乳儿愈举进士第歴佐汴徐州入朝为御史国子博士尚书都官员外郎河南令娶妇生二男五女时节受庆贺愈輙率妇孙列拜进夀年六十四病卒卒三日塟河阳县十五里愈率妇孙视窆封且刻其语于石纳诸墓为铭矣
　　乳母任氏墓志铭　　　　苏子瞻
　　赵郡苏轼子瞻之乳母任氏名采莲蜀之眉山人父遂母李氏事先夫人二十有五年工巧勤俭至老不衰乳亡姊八娘与轼飬视轼之子迈迨过皆有恩劳从轼官于杭宻徐湖謪于黄元丰三年八月壬寅卒于黄之临臯亭享年七十有二十月壬午于黄之东阜黄冈县之北铭曰
　　生有以养之不必其子也死有以之不必其里也我祭其从与享之其魂气无所不之也
　　保母杨氏墓志铭　　　　苏子瞻
　　先大人之妾杨氏名金蝉眉山人年三十始苏氏頽然顺善也为弟辙子由保母年六十八熈寜十年六月己丑卒于徐州属纩不乱子由官于宋载其柩殡于开元寺后八年轼自黄迁汝过宋塟之于宋东南三里广夀院之西实元丰八年二月壬午也铭曰
　　百世之后陵谷易位知其为苏子之保母尚勿毁也
　　诞子【防生遗腹子并附】
　　羣书要语男子生以桑弧蓬矢六以射天地四方【内则又射义】子生男子设桑弧蓬矢于门左女子设恱于门右【内则】三月之末择日剪髪为鬌男角女覊是日也妻以子见于父姆先相曰母某敢用时祗见孺子夫对曰钦有帅父执子之右手咳而名之【内则】诞弥厥月先生如达注诞大也又发语辞达羊子也【生民】下莞上簟乃安斯寝乃寝乃兴乃占我梦吉梦维何维熊维罴维虺维蛇大人占之维熊维罴男子之祥维虺维蛇女子之祥乃生男子载衣之裳载弄之璋乃生女子载寝之地载衣之裼载弄之瓦注半圭曰璋臣之职也瓦纺砖也【斯干】
　　诗句孔子释氏亲抱送尽是天上麒麟儿【杜】掌中贪见一珠新【杜寄汉中王】骥之子鳯之雏【杜】杯祝愿无他语谨勿顽愚似汝爷【李白】忆尔悬弧日余为座上賔举筯食汤饼祝辞天麒麟【刘禹锡赠张】玉树长新枝【韦应物】岂料成雪方防掌弄珠【白乐天】何时能反餔共养白头乌　且有承家望谁能得子迟　掌珠一颗儿三嵗鬓雪千茎父六旬　玉牙珠颗小男儿罗荐兰汤浴罢时　芣苢春来盈女手梧桐老去长孙枝【并同上】去嵗生儿名添丁意令与国充耘耔【韩赠卢仝】头玉峣峣眉刷翠骨重神寒天庙器一双瞳人剪秋水竹马梢梢摇翠尾【李贺】南山新长鳯凰雏眉目分明画不如【临川】虎儿可爱光陆离开眼已有百歩威【欧公洗儿歌】
　　双生古人尚质双生以后生者居上取以为兄【公羊传】孪子之相似惟其母知之注孪双生也【战国防】
　　遗腹子不思其父无貌于心也不梦见像无形于目也【淮南子】
　　古今事实
　　禹契生之异
　　修已背折而生禹　简狄胷剖而生契【六帖】
　　后稷生之异
　　姜嫄践巨人迹而孕生子以为不祥弃于水上故名弃即后稷也
　　生空桑中
　　维岳降神
　　绂麟
　　馈鲤【并见生辰门】
　　灭若敖氏
　　楚子良生子越椒子文【子良之兄】曰熊虎之状而豺狼之声弗杀必灭若敖矣子良不可子文以为大慼及将死聚其族曰椒也知政乃速行矣无及于难且泣曰鬼犹求食若敖氏之鬼不其馁而子文卒子越为司马攻王楚灭若敖氏【宣四】
　　丧羊舌氏
　　叔向欲娶申公巫臣氏其母止之曰甚美必有甚恶叔向惧不敢取平公强使娶之生子伯石始生子容之母走谒诸姑曰长叔姒生男姑视之及堂闻其声而还曰豺狼之声非是莫丧羊舌氏矣遂弗视【昭二十八】
　　视子知贪
　　叔鱼生其母视之曰是子虎目而豕喙鸢肩而牛腹谿壑可盈是不可餍又叔向曰晋有羊舌鲋者【叔鱼之母弟】黩货无厌亦将及矣
　　寤生惊母
　　郑武公娶于申曰武姜生庄公及共叔段庄公寤生惊姜氏因名寤生
　　生而同物【见姓名门】
　　梦兰而生
　　郑文公有贱妾燕姞梦天使与已兰曰以是为而子以兰有国香人服媚之如是既而文公与之兰而御之曰妾幸而有子敢徴兰乎
　　天星孕秀【见生辰门】
　　三日母亡
　　东方朔生三日而母田氏死隣母收养之时东方始明因以姓焉朔生五嵗忽失经年乃归母问之朔曰儿暂之紫泥海右紫泥水汚衣仍过虞泉湔洗明发中还何言经年乎【洞记】
　　胡妇生子
　　苏武留匈奴十九嵗年老子前坐事死宣帝闵之问左右武在匈奴乆岂有子乎武因平恩侯白前发匈奴时胡妇适产一子名通国有声问来愿因使者致金帛赎之上许焉通国至上以为郎
　　老人子无影
　　陈留有富翁年九十取田客女为妾一交接而死后生男大男谓其母曰我父年尊无父人道一宿斯须何因有子女小家滛泆反欲汚我种类乎争财数年州郡不决丞相丙吉思维良乆言曽闻真人无影老翁子亦无影又不耐寒可共试之时八月取同年小儿俱解裸之此儿独啼言寒又并日中行后独无影人咸叹服【风俗通】
　　老蚌生珠
　　后汉韦元将弟诞仲将孔融与其父书曰前日元将来渊才亮茂雅度宏毅名世之噐也昨日仲将来文敏笃实保家之主也不意防珠近出老蚌
　　禁杀子
　　贾彪为新息令息人贫困多不飬子彪严为制与杀人同罪
　　产子并蛇
　　【阙】　　生子并产一蛇
　　蓝田生玉
　　诸葛恪少有名孙权见其父瑾曰蓝田生玉真不虚也
　　生子愧无功
　　晋元帝生子普赐羣臣殷羡谢曰臣无功猥颁赉帝笑曰此事岂可使卿有功【世説】
　　听啼知英物
　　桓温宣城太守彛之子也生未期而太原温峤见之曰此儿有竒骨可试使啼及闻其声曰真英物也彛以峤所赏遂名桓温曰果尔后将易吾姓也【本传】
　　新妇配叅军
　　王浑妻钟氏琰太傅繇曽孙也博览记籍美容止善啸咏既适浑生子济浑甞与琰坐济趍庭而过浑欣然曰生子如此足慰人心琰笑曰若使新妇得配防军生子固不翅如此防军谓浑中弟沦也
　　天上麒麟【见生辰门】
　　方生知死
