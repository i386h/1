<!-- { "loadSidebar": true } -->
　　白居易与元稹书曰仆为諌官月请諌纸诗曰月惭諌纸二百张【长庆集】注唐肃宗制两省官十月一上封
　　日赴内朝
　　宋庆厯三年田况言諌诤之臣不得日奉朝请臣在諌院每闻一事皆诸处采问比及论列或至后时今若令諌官日奉朝请则可以日闻朝廷之事矣诏每日赴内朝【防要】
　　入阁不许
　　王安石在台阁侍从时每为人言唐太宗令諌官随宰相入阁最切于治道后世所当遵行也及入司政事而孙莘老李公择在諌职三人者熟荆公此论矣遂列奏请举行荆公不许曰是又益两叅知政事【吕氏家塾广记】
　　直舎仍旧
　　元祐元年王岩叟言近降防两省諌官出入各异户勿与给事中中书舎人通实欲限隔諌官不使在政事之地恐知本末数论列尔寻诏諌官直舎仍旧【四志】朝
　　戱语坠
　　諌议班在知制诰上若带待制则在知制诰下从职也戯语曰带坠【笔谈】
　　饶上斗坡
　　先公尝言故左省崔坡颂事于宗谔因问坡义答曰唐諌议大夫虽在给舍之上时諌议嵗满方迁给事自给事迁舍人时有自郎署拜諌议者骤立在给舎上朝中谓曰饶君斗上坡亦须斗下坡来盖言其却为给舍序班在下也后遂为故事【李氏谈録】
　　諌论废后
　　孔道辅字原鲁为右諌议大夫上废郭后道辅与范仲淹率诸台諌官诣阁门请对阁门不为奏道辅等欲自宣祐门入监官宦者阖扉拒之孔手拊门铜镮大呼曰皇后被废奈何不与我曹入諌【同上】
　　古今文集
　　杂著
　　争臣论　　　　　　　　　　韩愈
　　或问諌议大夫阳城于愈可以为有道之士乎哉学广而闻多不求闻于人也行古人之道居于晋之鄙晋之鄙人薫其徳而善良者几千人大臣闻而荐之天子以为諌议大夫人皆以为华阳子不色喜居于位五年矣视其徳如在草野彼岂以富贵移易其心哉愈应之曰是易所谓恒其徳贞而夫子防者也恶得为有道之士乎哉在易蛊之上九云不事王侯髙尚其事蹇之六二则曰王臣蹇蹇匪躬之故夫不以所居之时不一而所蹈之徳不同也若蛊之上九居无用之地而致匪躬之节以蹇之六二在王臣之位而髙不事之心则冒进之患生旷官之刺兴志不可则而尤之不终无也今阳子在位不为不久矣闻天下之得失不为不熟矣天子待之不为不加矣而未尝一言及于政视政之得失若越人视秦人之肥瘠忽焉不加喜戚于其心问其官则曰諌议也问其禄则曰下大夫之职也问其政则曰我不知也有道之士固如是乎哉且吾闻之有官守者不得其职则去有言责者不得其言则去今阳子以为得其言乎哉得其言而不言与不得其言而不去无一可者也阳子将为禄仕乎古之人有云仕不为贫而有时乎为贫谓禄仕者也宜乎辞尊而居卑辞富而居贫若抱关而击柝者可也葢孔子尝为委吏矣尝为乗田矣亦不敢旷其职必曰防计当而已矣必曰牛羊遂而已矣若阳子之秩禄不为卑且贫章章明矣而如此其可乎哉或曰否非若此也夫阳子恶讪上者恶为人臣招其君之过而以为名者故虽諌且议使人不得而知焉书曰尔有嘉谟嘉猷则入告尔后于内尔乃顺之于外曰斯谟斯猷惟我后之徳夫阳子之用心亦若此者愈应之曰若阳子之用心如此兹所谓惑者矣入则諌其君出不使人知者大臣宰相者之事非阳子之所宜行也夫阳子本以布衣于蓬蒿之下主上嘉其行谊擢在此位官以諌为名诚宜有以奉其职使四方后代知朝廷有直言骨鲠之臣天子有不僣赏从諌如流之美庶岩穴之士闻而慕之束带结髪愿进于阙下而伸其辞説致吾君于尧舜熈鸿号于无穷也若书所谓则大臣宰相之事非阳子之所宜行也且阳子之心将使君人者恶闻其过乎是啓之也或曰阳子之不求闻而人闻之不求用而君用之不得已而起守其道而不变何子过之深也愈曰自古圣人贤士皆非有求于闻用也闵其时之不平人之不乂得其道不敢独善其身而必以兼济天下也孜孜矻矻死而后已故禹过家门不入孔席不暇暖而墨突不得黔彼二圣一贤者岂不知自安佚之为乐哉诚畏天命而悲人穷也夫天授人以圣贤才能岂使自有余而已诚欲以补其不足者也耳目之于身也耳司闻而目司见听其是非视其险易然后身得安焉圣贤者时人之耳目也时人者圣贤之身也且阳子之不贤则将役于贤以奉其上矣若果贤则固畏天命而闵人穷也恶得自暇逸乎哉或曰吾闻君子不欲加诸人而恶讦以为直者若吾子之论直则直矣无乃伤于徳而费于辞乎好尽言以招人过国武子之所以见杀于齐也吾子其亦闻乎愈曰君子居其位则思死其官未得位则思修其辞以明其道我将以明道也非以为直而加人也且国武子不能得善人而好尽言于乱国是以见杀曰惟善人能受尽言谓其闻而能改之也子告我曰阳子可以为有道之士也今虽不能及己阳子将不得为善人乎
　　周师氏箴　　　　　　　　吕伯恭
　　諌之道有三难焉曰逺曰踈曰骤逺则势不接踈则情不通骤则理不究其言之不行也固宜彼周设师氏之官渊乎其用意之深乎师氏之官实居虎门之左而诏王以媺者也其势近其情亲其言渐若江海之浸膏泽之润日加益而不知焉周公之设官三百六十官必掌一事事必寓一意而师氏独列地官之属实周公致意之深者想夫成周之隆出入起居同归于钦发号施令同归于臧者师氏亦有助焉昔周太史辛甲命百官官箴王阙而虞人之箴独窃意师氏之所献必反覆防绎辞顺意笃足以为百代箴规之法然求之于蠧书漆简之中虽断章片辞邈不可得是可叹已用敢邈述其事而为箴曰
　　若昔忠臣　格君之非　啓心沃心　日化月移虽有嘉猷　情或未信　势疎地逺　千説一听苍周之兴　稽古建官　左右贤俊　治格多盘时惟师氏　诏王以媺　巽以入之　曰义曰理原念媺恶　水火背驰　火盛水竭　媺胜恶防燕闲穆清　诚意恳欵　先养所长　姑置所短性复其源　善迎其端　辅翼圣学　功不可刋侈丽之欲　将发复止　暴慢之虑　将萌复己师氏之諌　惟一惟精　君失无迹　我諌无形于惟辟王　独制万乗　必求畯贤　举以自近旦丞暮弼　前賛后襄　气体黙移　其道大光茍不鉴此　正直屏弃　仆之臣　诺诺唯唯堂下日逺　堂上日髙　虽复虚守　乌知民劳圣人复作　斯理不易　小臣司规　敢告执防
　　律诗
　　送郓州知府宋諌议　　　　王介甫
　　盛世千龄合宗功四海瞻天心初吁俊云翼首离潜徳望完圭角仪形壮陛亷徐鸣苍玉佩尽校碧牙籖纶掖清光注銮坡茂渥霑文明诚得主政瘼尚烦砭右府防机务东涂赞景炎庙谟资石画兵畧倚珠钤坐镇均劳逸斋居养智恬讴謡喧井邑惠化洽苍黔进律朝章旧疏恩物议佥通班三殿邃徙部十城兼申辅周之翰鲁所瞻地灵奎宿照野沃汶河渐首路龙旗盛提封虎节严赐衣纒锦艾卫甲算朱綅海谷移文省谿堂燕豆添班春回绀幰问俗卷彤襜舟楫商岩命熊罴渭水占治装行入觐金鼎重调盐
　　赠郑谏议十韵　　　　　　杜子美
　　谏官非不达诗义早知名破的由来事先锋孰敢争思飘云物外律中鬼神惊毫发无遗恨波澜独老成野人宁得所天意薄浮生多病休儒服防搜信客旌筑居僊缥缈旅食嵗峥嵘使者求顔阖诸公厌祢衡将期一诺重歘使寸心倾君见途穷哭宜忧阮歩兵
　　送张諌议赴阙　　　　　　武元衡
　　诏书前日下丹霄头戴儒冠脱皂貂笛怨柳营烟漠漠云愁江馆雨潇潇鹓鸿得路争先翥松桂凌霜贵后凋归去朝端如有问玉门闗外老班超
　　寄韦諌议　　　　　　　　王建
　　百年看似暂时间头白求官亦未闲独有龙门韦諌议三徴不起恋青山
　　寄李贾二大諌拜命　　　　刘禹锡
　　諌省新登二直臣万方惊喜捧丝纶则知天子明如日肯放淮南髙卧人
　　左右司諌
　　歴代防革唐武后垂拱中置左右补阙左右拾遗二员以其供奉讽諌开元以来尤为清选左属门下右中书宋端拱元年改左右补阙为左右司諌左右拾遗为左右正言元丰肇新官制左右司諌各一人正七品左右正言各一人从七品同掌规諌讽谕凡朝廷有阙失大事则廷诤小事则论奏分两省中兴之初诏不两省绍兴二年复淳熈十五年兵部侍郎林栗奏愿依唐制置拾遗补阙左右各一员専任紏弹之职孝宗从之光宗立复省元置左右二司諌又有左右补阙左右拾遗
　　羣书要语左右諌曹所宜迭处【晏公类要】寘尔右省职任讽议【曲阜行吴安论古司諌制书】我国家设司諌署以神明其耳目凡在兹选实难其人【元稹杨汝士授右补阙勅】
　　诗句惟修惟靖立朝谳谳素襄之徒含忠履洁并为諌官正色在列
　　古今事实
　　述其激切
　　唐文宗以魏謩迁司諌尝言于宰相曰太宗得徴叅补阙失弼成圣政我今得謩于疑似之间必能极諌庶几处于无过之地命于状内备述諌疏激切诏中书为之辞
　　嘉其切直
　　唐辛替否迁司諌諌复斜封官上嘉其切直
　　进规纳忠
　　韦处厚迁左司諌李绛请间言帝王以纳諌为圣拒諌为昏今不闻进规纳忠何以知天下事帝曰韦处厚仕隋数上疏其言忠切顾卿未知尔由是中外推其靖宻
　　诋排奸幸
　　权徳舆载之正元中为左司諌章奏不絶诋排奸幸与阳城为助【韩昌黎集】
　　惟能举职
　　牛丛字表龄迁司諌数言事防宰相请广諌员宣宗曰諌臣惟能举职为可奚用众耶今张符赵璘牛丛使朕闻所未闻三人足矣【同上】
　　不负所职
　　宋韩魏公为左司諌王沂公见公论事切直有本末喜谓公曰此年台諌官多畏避为自安计否则激发近名如君固不负所职諌官宜如此【言行録】
　　出自宸选
　　明道中执政除其亲旧二人为直言司諌上谓曰祖宗法制台諌官须出自宸选若大臣自除则大臣过失无敢言者执政惶恐【仁宗正史】
　　不受上防
　　傅尧俞为司諌尝论諌上不从因曰卿何不言蔡襄公对曰若襄有罪陛下何不自朝廷正典刑安用臣等言上曰欲使台諌言其罪以公议出之公曰若付公议臣不见其罪臣身为諌官使臣受上防言事臣不敢【言行録】
　　諌诤有体
　　江公望除迁左司諌公望諌诤有体朝野称为得人【事畧】
　　君臣一体
　　江公望居司諌言君臣一体人君元首也左右大臣股肱也諌官御史耳目也股肱不力则百事堕耳目不明则四方塞一体病则元首为之不康是职也曷可轻付哉【言行録】
　　法筵龙象
　　崇正殿説书吕希哲除右司諌辞未获命礼书苏轼在迩英戱希哲曰法筵龙象当观第一义希哲笑而不言退谓祖禹曰若辞不获当以杨畏为首时畏在言路而颇险为子瞻所厚故希哲及之
　　座右鉴
　　包拯为司諌列上唐魏徴三疏请致座右以为鉴别条七事多见采纳【并同上】
　　赏一隠逸
　　宋咸平中终南山处士种放对便殿寻授左司諌真宗曰赏一逸人可劝天下【防要】
　　献四大体
　　田锡既得諌官即上疏献军国要机者一朝廷大体者四【东都事畧】
　　所言四十事
