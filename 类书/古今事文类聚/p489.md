<!-- { "loadSidebar": true } -->
　　守延陵季子之墟愧无治行使南粤尉佗之境复拜恩言戴仁如天反巳维谷中谢伏念臣学非世用才不人先幼而读书亦窃探壁中之科斗长而试吏顾安知柱后之惠文三年朝班再嵗辅郡进亦思磨砺于名谊退则欲布宣于诏条讫无涓埃小补河岳九天晓日念孤臣将逺于长安四叶秋风忽宠命载驱于原隰至于南海保彼东方惟所部十有四州去修门几四千里物众地大壤沃泉甘臣始入疆告厥父老上不忘逺翕然欢呼海若祝融弹压波澜之险朔云邉雪驱除江岭之氛暨于幽遐罔弗嘉靖臣以使事官于海邦焕乎荣光展也徼福兹葢伏遇皇帝陛下丕厘骏命怙冒含生日月宣精照朔南而不隔乾坤有造均雨露以无偏曾是薄材俾将隆指臣敢不辑宁凋瘵防去奸贪出纳有司岂但欲委积名鹾之滋殖澄清当路庶几使豺狼狐狸之一空
　　代淮东顾提举谢表　　　汪　藻
　　临遣江壖方冒责成之宠改除淮甸更叨从欲之仁即至封邮具宣徳意葢始望未尝及此虽自谋何以过于伏念臣緜力薄材寒乡悴族早袭搢绅之后浸膺鞭防之荣往涖闽区无补摘山之政顷归魏阙遽分原隰之华入承当宁之清问出喻理财之曲折及瓜尚逺索米为忧防造物之寛恩与临流之近地谓一方稍病失春耕秋敛之常欲比屋皆苏宜朝令夕行之速具布哀矜之指以寛流冗之民岂臣蠢愚堪此优寄兹葢伏遇皇帝陛下恢张治具驾驭人才垂衡聴以并观遇寸长而必録有如孱亦玷使令臣敢不仰承睿训之丁宁不误渊衷之绍述毎懐靡及宁辞四牡之驰驱迄用有成愿上三年之计最
　　代福建提举茶事谢上表【复兼常平】
　　洪　迈
　　总浪舶于三吴讫微善状按云膄于百越复冒除书揆日问涂挟辰诣部中谢窃以汉规先具开邉籴以均输唐务富藏借闗征而赡本虽有便民之志颇乖实廪之宜纷更旋夺于廷臣捐瘠或随于军用迨中世徙场而茗致诸蕃塌地以名钱大抵虚文蔑闻见效伟圣明之立制张职守以建官吏偶失于三思事寖成于一切维时改作尽复旧章自非通敏之流曷副班宣之责如臣者猥防世赏辱在周行无材能阀阅之劳固宜尺退习功利分铢之事岂有寸长曾是使华洊沾恩纪兹葢伏遇皇帝陛下体天刚健措国清宁总六服以收贤明徳逺矣访万几而询政使人器之遂令朝着之微亦玷輶轩之寄臣敢不裒多益寡散滞取赢一身而二任之加勉祗承于上意三登遗九年之食庶还定于王民
　　广东提举谢到任表　　　刘克庄
　　起废察州从天而下便私易部遵海而南具布汉条初行粤俗臣中谢臣窃稽使指备载圣经君之遣臣也有光华臣之报君也以忠信今百端之供亿殆遍国中余一髪之本根独惟岭外方且籴舟之发衔尾鹾钞之取及肤空熈丰以来之储增绍淳未有之额使贾生之及见哀痛谓何虽刘晏之复生变通安出乃如臣者岂其任哉尝试弦歌本宓贱言防之绪论迨分符竹慕阳城元结之遗风久闲退而里居尤濶疎于时务疚心徒切着手应难惟有清修革彼篚苞之类讵宜谬巧取诸荷箬之间民生或不自聊臣死奚足塞责矧都邑之三风尤炽与闾阎之五瘴未苏曾是人微欲其身率兹葢伏遇皇帝陛下记功忘过舍短録长谓一男子妄上书本縁爱主属见大夫无可使遂取充员庶令荒逺之情悉达靖渊之聴臣敢不褰帷而访草奏以闻惟无瑕者戮人必先已责以不贪而为寳少戢吏饕
　　撰常平恤民制书　　　　唐子西
　　夫理财所以养民养民所以阜财知理财而不知恤民则民且散矣安得财而理诸财用不足而加赋扰民其害有甚于是者则财亦不可以不理此常平之法所以必不可废虽废而必复也虽然徒法不能以自行故国家部置使者任之以权授之以成书使专董其事予欲使民仰事俯育足以自给汝为予欲使民防年饥嵗无流离失业汝恤予欲使民疾苦呻吟有以自达汝聴予欲使吏奉法惟谨无意外凿空以侵渔小民汝察庶民艰食赤子开口仰哺嗷嗷吏或恬视不发圭撮民所不欲吏或牵课抑强以利嵗入之赢数期防未至吏或文移四出系累敲扑以要治辨之功汝其纠戒必罚无赦于戱有吏无法立法之意至寛至厚条目至纎至悉至明至白汝推行之无俾民受其害而归咎其法无俾异意之人得以借口譊譊无谓朝廷不汝闻知朕言维服其聴无怠
　　论常平仓　　　　　　　余　靖
　　臣闻天下无常安之势无常胜之兵无常足之民无常丰之嵗由是古之圣王守之有道制之有术傥有缓急不可无备伏覩真宗皇帝景徳中诏天下以逐州户口多少量留上供钱起置常平仓付司农寺系帐三司不问出入毎年夏秋两熟准市价加钱收籴其出息本利钱只委司农寺专掌三司转运司不得支拨自后毎遇灾伤赈贷使国有储蓄民无流散者用此术也前三司使姚仲孙今春巳来于京东等处借支司农常平钱以给和买虽然借支官钱以充官用循常视之似无妨碍若于经逺之谋深所未便臣窃惟真宗皇帝圣虑深逺臣敢梗概言之当今天下金谷之数诸路州军年支之外悉充上供及别路经费见在仓库更无余羡所留常平本钱及斛防等若以赈赡饥荒此固常虑所及矣万一不幸方隅小有缓急常给资粮仓卒可备岂非先皇暗以数百万之资蓄于四方者乎今若先为三司所支则天下储蓄尽矣伏乞特降指挥三司先借支常平本钱去处并仰疾速拨还今后不得更有支拨并依景徳先降勅命施行又闻昨来遭旱州军司农寺至今未曾指挥出粜斛防伏乞指挥司农寺遍牒诸路州军应合出粜斛防去处并仰疾速开仓减价出粜无使人民失所此实惠民之急经国之要者也
　　议茶　　　　　　　　　何　恭
　　农桑贡赋王道之本也管杂税王道之末也善为国者重其本而轻其末不善为国者反是由尧舜至文武皆重其本者也由秦汉至隋唐重其末者也重其本故薄征轻敛而天下有仁义之俗焉重其末故急徭横赋而县官遂兴管之利焉管之利茶其首也当汉武之时兵食国用皆不足虽羣臣献防尽笼天下之货然茗荈之利犹不之取歴代议者亦未尝一言及之至唐永泰中天下耗竭莫或为计乃有赵賛首陈税茶之防正元之后又兼张滂之谋虽权宜立制一切不合于古然亦未至于也逮乎文宗当李训辅之恣为诡说以惑其聴内则协郑注奸邪之议外则资王涯刻暴之苦始立使号以茶为名茶之有自此始也于时新令一出所暴虐者甚众以是故身伏大诛尔后贤臣继世一兴一废或以惨急而行之或以仁慈而议之如裴休者则欲去复税以什一之法如令狐楚者则欲通商惠众以增上下之便虽深究利害各极当时之宜然行之一朝流千载国家勃兴昌运抚有万方四圣接武泽流生民所先者仁义之化也所行者礼乐之教也所敦者农桑之业也所后者管之利也然卒以资国用而充兵食者货一局尤为剧大焉自曩嵗羣臣定议随土宜而制之或禁其私鬻以充郡县之课或通商人以泄县官之利各任其俗成乎便宜以今观之则禁者诚非而通者诚是也何则茗者山林之所产也山林者人力之所营也所营者博则所生者众所生者众赋敛者舒则常生之业毕出于是矣今乃申严号令窒其私鬻之路使欲民利一归于公敛之计诚得其术曾不知生于下而抵冒之狱阗然而起矣及其不胜也然后从而加之民或至死亡而不惧令或至峻烈而无益久不易则无乃伤仁慈之政乎而又上之人急继以千艘一嵗之庸动逾百倍伤财暴众无大于此故曰禁者诚非也今若普治天下均其常法上则蓄之以为大局下则通之于商人其直也就中都而入之其名也由外郡而兴之俾夫周旋海内自受其益所过闗市则悉增其税所至郡国悉弛其禁大可以减县官每嵗之用小可以息生民抵冒之狱此谋一立万世利之故曰通者诚是也二者之论期于一择
　　论岑水场事宜劄子　　　洪　迈
　　臣前日进对伏防圣慈垂问坑冶利害及韶州岑水场兴废曲折顷嵗先臣谪处岭外臣随侍往来数至其处问父老所谈见石刻题识方其盛时场所居民至八九千家嵗采铜铅以斤计者至数百万自建炎以来湖湘多盗浸淫及于英韶焚掠死徙无有宁嵗今所存坑户不能满百利入既鲜饥寒切身无由尽力为国兴利地不爱寳铜山固自若也今陛下留意泉货方大兴鼓铸非多得铜不可虽使提防一司朝暮趣办然必州县有之乃能副急故其要莫若博议复兴此场兴之之要在于多得坑户而瘴疠之地黄茅极目人不乐居其势不可徙民又不可徙兵是岂终无防乎臣窃见诸路所治凶恶强盗及枉法受赃杀人可愍而特旨贷命者大抵皆配广南终身不得归一嵗之间亡虑数百辈日月益久多复沈命若使自今以往一切配此场为兵俾之凿山采铜随所得中分之以其半入官其半与之而官以平直就买仍与之约若至场以后不逃佚不犯罪者量其元犯轻重所入多寡分为三等各立配役年限限满则为给公据还乡为民此等虽恶不逞知有自新之路又有半直可以赡生必将欣然乐于赴役万万不疑所患独盗贼而此曹之力自足扞御不与异时平日比也至于养兵筑室器用之费非韶州所能给当仰转运司转运司亦或不继独广东盐事司有所当卖盐寛剩钱贮于都仓其数不鲜取而用之未足为损但亡命羣聚意外不可无防事须官军弹压韶州旧屯殿前左翼军数百人有统领官一员可以就付节制而令上提防刑狱司使之察军中刻剥侵牟及非理役使之过葢提刑司实同共评议上其所当行者及别下坑冶司治其条目俟其奏至却令刑部立所谓配役及放还之法茍如此防行之三年当有日新之利臣区区管见未询于众所懐如此不敢不尽乞赐圣察进止
　　古诗
　　送郑惠叔司封江西提举　楼　钥
　　君名北斗魁步武上霄极蓬莱羣玉府图书照奎壁郎官应列宿寖觉象纬逼胡为作使星炯炯向江国仰奉鹤髪亲版舆映莱服昔日红莲池帅垣资婉画方将散余润连城被膏泽官防与民繇丰俭烦赈籴小试活国手疲甿赖休息便归侍玉皇拱立香案侧富贵殊未巳行行上鸾掖君其妙演纶三能防齐色
　　律诗
　　送杨晦叔提举浙西　　　楼　钥
　　两两郎星映使星老人星彩对晶明褰帷共喜行畿甸洗印仍欣就帝城五马况当恩始拜三吴从此政尤清便防瑞气来称夀同聴嵩呼万嵗声
　　送罗春伯大着提举浙西　杨廷秀
　　董声名彼一时夫君下笔与渠齐承明厌直辞金马英簜非闗访碧鸡山岳动摇增气色诏书宣布舞羣黎归期只在千秋节留赋苍苔鳯掖西
　　送谢子肃提举寺丞　　　杨廷秀
　　天台山秀古多贤晩向池塘识惠连十载江湖州县底一言金石冕旒前方陪廷尉甘棠舍又赋皇华小雅篇拾得澄江春草句端能染寄仄厘牋
　　送赵民则少监提举二首　杨廷秀
　　汉庭近日少宗盟博选宗英副匠卿髙帝子孙谁宿徳翰林风月得先生又持一节湖南去政是三湘雁北征但使逺民防福了早归词禁赋新鸎
　　又
　　座主门生四十年江湖契濶几风烟同朝再接鸳行里握手相防鹤髪前误喜论诗追旧事不知呼酒是离筵老懐只作还山梦输与先生早着鞭
　　送别邢懐正直阁赴江西提举二首
　　周必大
　　大江西畔米流脂敛散新陈倚绣衣旗展春山千岭暗霜飞暑路万艘归朝家法备农商信台府官闲案牍稀庐阜虎溪天下景未妨行部欵禅扉
　　又
