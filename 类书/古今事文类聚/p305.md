<!-- { "loadSidebar": true } -->
　　苏秦曰我使有雒阳负郭田二顷吾岂能佩六国相印乎
　　懐黄金印
　　蔡泽谓其御曰懐黄金之印结紫绶于腰揖逊人主之前食肉富贵四十三年足矣
　　刻印销印
　　项羽急围汉王于荥阳郦食其谋立六国后以挠楚权汉王曰善趋刻印先生因行佩之郦生未行良从外来汉王方食具以郦生计告良良曰谁为陛下画此计者陛下事去矣臣请借前箸筹之云云汉王輙食吐哺骂曰竖儒防败乃公事令趋销印
　　刓印不与
　　项王为人刻印刓而不能授【郦食其传】
　　弄印熟视
　　周昌既为赵相髙祖以御史大夫印弄之熟视尧曰此印无易尧者遂拜之
　　印累绶若
　　汉石显元帝时为中书令与仆射牢梁少府五鹿充宗结党附倚者皆得宠位民歌曰牢耶石耶五鹿客耶印何累累绶若若耶言其兼官据势也成帝立显归故郡忧死充宗左迁菟太守御史中丞伊嘉左迁鴈门都尉牢梁陈顺皆免官长安謡曰伊徙鴈鹿徙莬去牢与陈实无贾注若若长貎贾读曰价
　　破石得印
　　张显为梁相雨后有山鹊飞化为圎石破之得金印文曰忠孝侯印【海録】
　　印左顾
　　孔愉讨华轶功封余不亭侯愉尝行经余不亭见笼于路者愉买而放之溪中中流左顾者数四及是铸侯印而印左顾三铸如初印工以告愉为司徒长史乃悟遂佩焉【夲传】
　　金印如斗
　　周顗曰今年杀诸贼奴取金印如斗大繋肘【详见求援门】
　　倒用印
　　唐段秀实为司农卿徳宗幸奉天源休教朱泚伪迎天子遣韩旻领锐师三千驰奉天秀实以宗社之危不容喘乃倒用司农印追其兵旻至骆驿得符而还
　　失印不问
　　裴度平章中书失印度自如左右白复于故处得印度不应或问其故曰此必吏人盗之以印书卷耳急则投诸水火缓之则复还故处人服其识量
　　佩四将印
　　唐王忠嗣为河西陇右节度权朔方河东节度佩四将印劲兵重地控制万里近古未有也
　　倒印告谕
　　五代李崧唐荘宗以魏王继岌伐蜀崧掌书记已破蜀而刘皇后听谗者言遣人教继岌杀郭崇韬人情不安崧见继岌曰君何作此危事今逺军五千里不见咫尺之诏杀大臣是召乱也乃召书史三四人登楼去梯夜以黄纸作诏书倒用都统印及旦告谕诸军人心乃定
　　不治倒印
　　昔王文正在中书冦莱公在宻院中书倒用了印莱公须勾吏人行遣他日宻院亦倒用了印中书吏人呈覆亦欲行遣文正问吏人汝等且道宻院当初行遣倒用印者是否曰不是文正曰既是不是不可学他不是遂不问【山语録】
　　失印薄罪
　　郎官何洵直失本部印吕正献公曰洵直诚有罪然重谴之则自今猾吏皆得以制主司矣乃薄其罪【家传】
　　懐绶乡郡【见荣乡门】
　　垂三组
　　杨仆懐银黄垂三组夸乡里注银银印也黄金印也仆为主爵都尉又拜楼船将军并将梁侯三印故云三组
　　解朱组
　　陈思正欲辞侯爵从戎云若得辞逺游戴武弁解朱组佩青绂
　　古今文集
　　杂著
　　十腰银艾
　　汉时印绶非若今之金紫银绯长使服之也盖居是官则佩是印罢则解之故三公上印绶也后汉张涣云吾前后十腰银艾银即银印艾即緑绶十云者一官一佩之耳印不甚大淮南王曰方寸之印丈二之组是也【孔氏杂说】
　　古诗
　　谢正仲至惠洮州砺石黄玉印材
　　黄鲁直
　　洮砺防劒虹贯日印章不瑑色蒸栗磨砻顽钝印此心佳人持赠意坚宻佳人鬓凋文字工藏书万卷胸次同日临天闲奏真龙新诗得意挟雷风我贫无句当二物看公倒海取明月
　　珍寳部
　　金
　　羣书要语黄金谓之璗其美者谓之镠饼金谓之钣絶泽谓之铣【尔雅】白金谓之银其美者谓之镣【同上】金五色金也黄金为之长久埋不生衣百陶不轻从革不违【说文】玞【石也】五百嵗为黄澒【水银】五百嵗生黄金千嵗为黄龙【淮南子】州厥贡惟金三品注金银铜也【禹贡】大赂南金注南谓荆贡金三品【閟宫】防南金【淮南子】五行四曰金又金曰从革注金可更改【洪范】以瓦注者巧以金注者昏【荘子】大冶铸金金踊跃曰我且必为镆铘大冶必以为不祥之金【大宗师】荆南丽水之中生金【韩子】当令黄金与土同价【齐髙纪】秦以一镒为一金而重一斤汉以一斤为一金又云方一寸为一金【汉书注】金有三等黄金为上又造金锡为白金【平凖书】诸言赐黄金者皆与之金不言黄者一金为万钱也【汉恵纪注】金在鑛善冶鍜而为噐【唐太纪】披沙防金【栁赋】诗句烦公挥槖金【山谷】牀头黄金尽壮士无顔色【古诗】可笑人生不饮酒惟知白首恋黄金【欧】
　　古今事实
　　贡金铸鼎
　　昔夏之有徳逺方圗物贡金九牧铸鼎象物【左宣二】
　　白昼攫金
　　齐人有欲金者清旦衣冠之市适鬻金者之所因攫其金而去吏捕之问曰人皆在焉子攫人之金何故对曰取金之时不见人徒见金【列子】
　　以雨金为瑞
　　秦献公十八年雨金栎阳公自以为得金瑞故作鄜畤于栎阳祀白帝
　　置金延士
　　燕昭王置千金于台上以延天下之士谓之黄金台
　　餽兼金
　　孟子前日于齐王餽兼金一百而不受于宋餽七十镒而受于薛餽五十镒而受注兼金好金也其价兼倍于常者古者以一镒为一金二十斤
　　千金为谢
　　鲁连子秦师围赵而退平原君以千金欲为鲁连先生夀连笑曰所贵天下士者为人释难解纷若即有取商贾之事连不忍为也
　　遗金一饼
　　乐羊子得遗金一饼妻曰妾闻君子不以利汚行羊子慙而弃之【列女】
　　遗金不取
　　延陵季子出逰于齐见路有遗金有披裘采薪者季子呼采薪者取彼地金薪者曰吾当夏五月披裘而薪岂取金者哉【吴越春秋】
　　黄金铸象
　　范蠡辞越王乗舟浮于江湖莫知其终王命良工以金写范蠡之状而朝礼之【越语】
　　谢事赐金
　　踈广受乞骸骨归太子赐黄金五十斤上加赐二十斤既归日具酒食待族人賔客数问其家金尚有防斤趣卖以供具
　　偿同舍金
　　直不疑为郎其同舍有告归者误持同舍郎金去主亡意不疑不疑谢之买金偿之后告归者来而归金前郎亡金者大慙
　　铸褭蹄金
　　武帝行幸回中诏曰往者朕郊见上帝泰山见金宜更铸黄金为麟趾褭蹄以恊瑞焉
　　投金承尘
　　后汉陈重尝济人死罪人宻投金于承尘以报重恩不知后毁屋得金访金主已死乃将金送县
　　坞有金
　　董卓坞有金二三万斤【英雄记】
　　金为弹丸
　　韩嫣好弹常以金为丸一日所失者十余长安为之语曰若饥寒逐金丸京师儿童每闻嫣出輙随之望丸所落而拾之【西京杂记】
　　受胡人金
　　田豫为并州胡宻懐金三十斤曰以此上公张防受之答其厚意胡去之后皆悉付外具状闻于是诏褒之曰昔魏绛开懐以纳戎今卿举防以受狄金朕甚嘉焉【魏略】
　　受金畏四知
　　杨震为东莱太守道经昌邑震初为荆州举茂才王宻宻时为昌邑令谒见至夜懐金十斤以遗震震曰故人知君君不知故人何也宻曰暮夜无知者震曰天知神知子知我知何谓无知宻愧而出
　　宅取埋金
　　晋隗炤善易临终谓其妻曰后虽大荒勿卖宅候有诏使姓龚负吾金赍此书板往取之后如其言赍板诣使者惘然取蓍筮卦成曰妙防隗生贤夫藏金以待太平有五百斤金盛以青瓮覆以铜盆埋东堂之下去壁一丈入地九尺其妻掘之果得金也
　　锄菜掷金
　　管宁华歆锄菜见金管挥锄与瓦石不异华捉而掷去之
　　赎质还金
　　梁甄彬尝以一束苎就长沙寺库质钱后赎苎还于苎束中得五两金彬送还寺库僧惊以金半酬之彬坚不受曰五月披羊裘而负薪岂拾遗金者邪
　　埋子得金
　　郭巨妻产男巨念与儿妨事亲一也老人得食喜分男孙减馔二也乃于野凿地欲埋儿得石盖下有金一釜中有丹书铁券曰孝子郭巨黄金一釡用以锡汝
　　袖金求官
　　宋褚彦回为吏部尚书人有求官宻防中将一饼金因求清闲彦回曰卿自应得官无假此物若必见与不得不相啓此人大惧收金而去【宋书】
　　兄却弟金
　　韦夏卿为吏部侍郎时从弟执谊在翰林尝受人金有所干请宻以金内夏卿懐中夏卿麾而不受曰吾与尔赖先人遗徳致位及此顾当是哉执谊大慙
　　防墓得金
　　刘义因持韩愈金数斤去云此防墓中人得耳不若与刘君为夀愈不能止
　　以金嘱葬
　　李勉少贫侠客梁宋与诸生共逆旅诸生疾且死出白金曰左右无知者幸君以此为我葬余则君自取之勉许之既葬宻置余金棺下后其家谒勉共啓墓出金付之
　　官不占金坑
　　唐徳宗诏曰朕闻王者不寳逺物所寳惟贤邕州所奏金坑诚为润国语人于利非朕素懐方以不贪为寳惟徳其物岂尚兹难得之货生其可欲之心耶其金坑任人采斸官不得占
　　金不敢遗
　　伊川与韩持国善尝约候韩年八十往见之一日因弟子贺正乃曰某今年有一债未还春中须当暂往见韩持国盖韩八十也春中往造焉久留頴昌韩早晩伴食体貎加敬一日韩宻谓子彬叔曰先生逺来无以为意我有黄金药碟一重二十两似可为先生夀然未敢遽言我当以他事使子侍食因从容道吾意彬叔侍食如所戒试啓之先生曰某与乃翁道义交故不逺而来奚以是为诘朝遂归韩谓彬叔曰我不敢面言政为此尔再三谢过而别【语録】
　　寄金相让
　　包孝肃公尹京时民有自言以白金百两寄我者死矣予其子不肯受愿召其子与之尹召其子辞曰亡父未尝以白金委人也两人相让久之
　　还其遗钗
　　彭思永八九嵗时父尚书为岳州从事公晨起将就学舍得金钗于门外公黙坐其处以伺访者有一吏徘徊久之问故果坠钗者也公即出付之吏谢以数百金公不受曰我若私之取钗不过于数百金耶【墓志】
　　失钏不问
　　彭思永就举时贫无余赀惟持金钏数只栖于旅舍同举者过之众请出钏为翫客有坠其一于防间者公视之不言众莫知也皆惊求之公曰数止此耳非有失也将去防钏者揖而举手钏坠于地众服公之量【墓志】古今文集
　　杂著
　　古多今少
　　王莽败时省中黄金二十万斤陈平四万斤间楚董卓郿坞金亦多其余赐三五十斤者不可胜数近世金不以斤计虽人主未有以百金与人者何古多而今少也凿山披沙无虚日金为何往哉颇疑寳货神变不可知复归山泽耶【仇池笔记】
　　翡翠屑金
　　翡翠屑金人气粉犀此一物世人未知者余家有一玉罂形制甚古而精巧始得之梅圣俞以为碧玉在頴州时尝以示僚属坐有兵马铃辖邓保吉者真宗朝老内臣也识之曰此寳噐也谓之翡翠云禁中寳物皆藏宜圣库库中有翡翠盏一只所以识也其后予偶以金镮于罂腹信手磨之金屑纷纷而落如砚中磨墨始知翡翠之能屑金也【归田録】
　　珠【贝】
