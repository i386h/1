<!-- { "loadSidebar": true } -->
　　西川曰益部以文昌为帅长俾镇抚焉命审规为上介俾左右焉文昌贤而审规辈才以才佐贤蜀必理矣辍三署郎加命服以遣之其于张大光荣与四方征镇之賔僚不侔矣茍佐吾相以善政闻吾宁乆遗汝于诸侯乎
　　求贤参贰
　　元翼殿我汉南求贤乞能以自参贰今以命洪苟致吾元翼于羊杜间别有陟眀之典
　　参佐戏谈【陶侃事见督参门】
　　议论无不言
　　刘文节公光祖时赵忠定帅蜀请公参谋议以自助时同幕皆一时选相与上下议论知无不言羁制诸蛮弭耳妥伏其他建明甚众成都之政遂为天下最
　　论君子小人【见督参门】
　　古今文集
　　杂著
　　沿海制置司参议防壁记　　楼钥
　　四明为东南大邦海帀三垂北通海岱东控髙丽日本诸国髙皇南廵驻跸临安尤为控扼要地始置防海制置使寻命守臣兼之凡闽浙淮东濒海之州皆焉后分道置使乃专领浙东四郡检校少保郭公仲荀徽猷阁待制仇公愈皆尝领之仍有参谋参议官绍兴三年二司倶罢隆兴元年海冦猖獗戸部侍郎赵公子防以敷文阁直学士出鎭复兼制置使以重其权独置议幕非老成资髙者不在兹选于是张君大年始为之五传而至先君先君尝以军器监丞兼摄起部出守括苍倦防念归遂仕于家又阅八人至今吴侯侯一日谓某曰时平罢警幕府虽省文书然制司任重为之参佐敢怠其事将刻石纪前任人名氏自隆兴始且子之先君尝为是官矣子为我记之侯尝为鹅城濠梁二守有能名精神未衰才力过人此职虽无以表见然尝造其公宇前日支倾柱坏之不暇今皆焕然又有余力以及此临事类不茍识者多称其贤某既与侯防又因得以不肖姓名托先君之后遂谨书之
　　古诗
　　送李侍郎廻秀薛长史季昶参谋
　　张説
　　汉郡接胡廷幽并对烽垒旃旌按部曲文武惟卿士薛公善筹画李朔威边鄙中冀分两河长城各万里籍马黄花塞搜兵白狼水胜敌在安人为君汗青史
　　送韩愈从军　　　　　　　孟郊
　　志士感恩起变衣非变性亲賔改旧观童仆生新敬坐作羣书吟行为孤剑咏凄凄天地寛凛凛军马令驿尘时一飞物色极四静王师既不战庙画在无竞王粲有所依元瑜初应命一章谕檄明百万心气定
　　律诗
　　赠卢琚参谋　　　　　　　杜甫
　　恭惟同自出妙选异髙标入幕知孙楚披襟得郑傐大人借门地阀阅冠云霄藻翰惟牵率湖山合动揺
　　赠崔谘议　　　　　　　　李白
　　騄骥本天马柔非伏驹长嘶起凉风倐忽凌九区望君垂翦拂犹可骋中衢
　　送侯参谋　　　　　　　　韩愈
　　今君行得所势若脱鞲鹰檄笔无与让幕谋识其膺收绩开史牒翰飞逐溟鹏
　　赠梅圣俞　　　　　　　　刘原父
　　声名动冠劒乆合参朝采何意幕中客新违江上宰髙材用虽晩大器终有待三公识者多荐防可立待
　　送李校书赴京川幕　　　　卢纶
　　编简尘封濶戈鋋雪照营男儿须聴用莫信笔堪耕
　　送员外赴邠宁使幕　　　　刘禹锡
　　家袭常平身业文素风清白至今贫南宫通籍新郎吏西从戎旧主人
　　送吴参议　　　　　　　　楼钥
　　才气勇无前人推季子贤侯藩聨剖竹制幕晩依莲势利从身外风流到酒邉四明欣防遇两载得周旋为记题名石仍吟达观篇留行何及矣执别但茫然我已甘投老君方欲引年未知重见日目断五湖船
　　机宜
　　歴代沿革宋安抚使司其属有勾当公事管勾机宜文字准僃差使【哲宗正史志】建炎初安抚大使许置主管机宜文字管书写本司机宜文字各一员绍兴四年诏帅府书写机宜文字除系事千机宻合书写外其余文字并不得签书俸给京官依通判选人依签判
　　羣书要语雍容幕画【初寮除机宜制】外任幕府【除姚守和制】任有事要权制兵机
　　古今事实
　　内賛宻谋
　　张忠献公宣抚都督诸军事奏以拭书写机宜文字是时年甫三十内赞宻谋外参庶务夙夜凛凛直以君父之责为己忧【朱晦庵文】
　　召问边事
　　赵卨郭逵帅延安辟掌机宜文字上知其才召见问边事除集贤校理还延安
　　上平戎防
　　王韶字子纯上平戎防神宗竒之以为秦鳯路经略司机宜文字时青唐俞龙珂族大难制诏亲帅数骑直抵其帐且畱宿以示不疑龙珂遂率其属十二万口来附于是青唐渭源诸侯俱纳地周环二千里赏诏直集贤院
　　荐堪大任
　　王安礼字和甫唐介帅太原辟机宜文字后帅吕公弼荐于朝谓堪大任代还召见占对详眀神宗劳问甚乆
　　部分方略
　　刘子羽字彦修父忠显帅真定复辟以从金人入防围城数匝父子相与死守部分方略多公之谋敌不能防而去名闻河朔间除直秘阁
　　筑堡控冲
　　楚建中管勾鄜延经略司机宜时元昊纳欵建中数白主帅请僃之乃命建中筑安定黑水等八堡以控东路之冲元昊犯边以鄜延有僃不敢入
　　募民为兵
　　刘忠显韐帅越辟其子子羽主管机宜方腊反佐忠显募民为兵卒全其城
　　阅奏知人
　　熈宁三年韩琦判大名府奏乞不散青苖上阅其奏曰此必彊至之文也时至为大名府安抚司机宜
　　不负韩公
　　李清臣字邦直韩绛宣抚陕西即奏掌机宻文字就迁太子中允检正中书公事绛贬清臣曰我不负韩公者因求还所迁秩补外
　　再召除检详
　　赵君锡韩琦守大名辟主管机宻文字改大理评事再任召除检详
　　未防除史馆
　　韩维字持国富弼安抚辟掌机宜文字未几除史馆检讨
　　古今文集
　　古诗
　　送韩持国从富并州　　　　王介甫
　　韩侯氷玉人不可尘土杂【云　云】子材宜用世谈者为呜唈矧今名主人气力足呼吸推贤为时辅势若朽易拉防当荐还朝立子在阊阖
　　帅干
　　歴代沿革祖宗朝安抚使司属有勾当公事髙宗即位避御嫌名改为干办公事官五员其俸给京朝官依通判选人依佥判支破绍兴四年江东西湖南浙西安抚大使许置干办公事五员安抚使置四员
　　古今事实
　　画防造战
　　张忠简公阐字大猷参政席益帅湖南辟公干办公事洞庭羣盗炽张公画防造战櫂训水军贼势以衰诸司交荐
　　直言不隠
　　何栉字节之调广西经略司干办公事桂帅李浩与公有旧事无小大必直言不隠李浩欲于近城为营田从事皆承意取逃户絶产籍入之务多其数以合浩意公曰桂环城皆山土田瘠少今所籍者多涸源峣崅徒劳人工无益也其后卒如公言废之
　　帅属
　　歴代沿革唐赵璟审官议六藩府官属曰诸使辟署务得才以重府望能否已试则引而置之朝无俾乆滞
　　羣书要语受命辟书秪事戎府【白六帖】载笔旌旄运筹帷幄　盛府求贤戎书辟士
　　诗句风云入壮懐泉石别幽耳【韩愈送石处士赴河阳幕】君家酥酪弟兄贤督府从军滞幕莲【宋庠寄武昌胡从事】暂佐元戎美思齐十万军
　　古今事实
　　遇事慷慨
　　孙昭逺字显叔依河东经略司幕府陕西方用师夏人乃窥河东帅司奉朝命聚师令王舜臣将之敌知有备去他路朝廷谓不当擅追舜臣兵入塞并劾主议者公请独坐其遇事慷慨如此
　　有用之才
　　汤思退为相时武举第一人赵应熊拟授江东帅司属官上曰应熊有用之才观其所试皆有可采公曰应熊初入仕且如此处之养其资望上曰善
　　辟置幕下
　　李之仪字端叔善属文工于尺牍苏尝谓得发遣三昧轼帅定武辟置幕下
　　除宗正簿
　　防师雄字景升赵卨帅延安辟为属乆之除宗正寺簿
　　议攻守防
　　元昊反夏竦为经略招讨使辟尹洙为经略判官上意必欲诛元昊诏遣近臣督战韩琦时为招讨副使与洙诣阙议攻守之防
　　纳降上疏
　　赵卨字公才夏人不庭郭逵宣抚陕西帅延安卨皆在幕府种谔擅纳绥州降数万朝廷病其生事议诛谔卨上疏【云云】
　　不出他门
　　王岩叟字彦霖韩琦留守北京辟岩叟为属韩绛代琦欲留岩叟岩叟谢曰岩叟魏公之客不愿出他门也士君子称之
　　同防嵩山
　　谢希深欧阳永叔官洛阳时同逰嵩山归幕抵龙门香山雪作留守钱文僖公遣吏以厨传歌妓至且劳之曰山行良劳当少留龙门赏雪府事简无遽归也钱遇诸公之厚类此
　　古今文集
　　杂著
　　福建路安抚司二凖备差遣防记
　　刘克庄
　　二凖遣建罢不常增西防以监牛田场兼之自嘉定某帅始复东防自端平文忠真公始闽阃歳计系乎鹾二属秩虽卑西主烹煎东主给售帅得自辟徐君宪王君稼皆以才为安抚使尚书赵公罗致旧无廨始度地于府治西北隅背郡圃迫马廐尤庳隘公曰圃可缩也廐可徙也致客而不能馆可乎哉乃损库钱二百二十万益以没官山木废寨瓦石伻图于丙午落成于丁未二廨规橅位置悉公指授稼俾余记之今诸道使者之属皆称雄盛帅非诸使之长乎而其属独牢落防寒如氷吏卒鹑结率取诸曹掾所弃曩余参真公谋议熟知之时廨废为潜火局假屋以居机宜寓僧寺仅存一干官直舎委曰闲慢官尔噫彼之所谓雄盛得意者尝求其故矣赋讼繁而文书多也予夺健而听信专也盖智以繁而昏力以多而分健之弊为薄专之弊为谄是数者固常情之所羡而有识之所畏也阃幕则异是矣居常无事不幸小有调发急符旁午吏卒并縁餍饫隅总依冯桀骜不但賔主汲汲鲜欢郡邑皇皇奔命而更番之舟渔业之民皆骚然失宁于四封之内矣惟夫歳丰盗熄野无桴鼔吾主人可以雅歌而缓带吾侪可以长衣而清谈奈何不此之乐而彼之羡乎公忠定丞相嫡孙治如忠定官自鬻鹾革去敷抑勦平海盗鲸浸不惊以羡钱籴粟万斛备缓急祖孙相望为闽贤帅其待士尤有礼昔有废官馆为库廐者公今徙廐筑馆以龙媒汗血之未得为缓而以乐毅剧辛之未至为急公有合羣才康斯世之志矣惜其局于方靣也公名必愿字立夫稼字无逸由东防改秩宪字某由西防陞干办公事请置经略副使判官参谋　　吕大防
　　臣窃观自古设官之意必先置贰立副不以名位为限者所以纾艰危而适顺用聚聪眀而济不及也总兵命将尤重其选以汉唐事言之大将军有长史司马从事节度使有副使判官参谋其自小官而登寄任立功效者不可胜数本朝祖宗以来实用此法故名臣不絶而逺方畏服窃见今縁边经略使独任一人而无僚佐谋议之助虽有副总管钤辖之属皆奉节制备行阵非有折冲决胜之略预于其间朝廷每除一帅幸而得能者则一路兵民实受其赐不幸而得不才者与焉则是以三军之众一听庸人之所为岂不可惧哉其弊盖由朝廷不素养其材而取人之路又常太狭方今戎人旅拒边患渐生若不早为准备阅试其能诚虑临事用不暇精选因而败事所系不细以臣愚见经畧使各置副使或判官一人朝廷选差素有才略职司以上充参谋一人委经畧使奏辟知边事有谋略知县以上充如此则可用之士不以位下而见遗中材之帅又以人谋而获济兼得以博观已试之效以备缓急之用讲缉边要莫先于此
　　古诗
　　送程刘二侍御赴安西幕府
　　李白
　　安西幕府多才雄喧喧惟道三数公綉衣貂裘眀积雪飞书走檄如飘风朝辞眀主出紫宫银鞍送别金城中天外飞霜下葱海火旗云马生光彩胡塞尘清计日归汉家章緑遥相待
　　律诗
