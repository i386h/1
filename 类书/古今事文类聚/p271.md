<!-- { "loadSidebar": true } -->
　　山腰石有千年润石眼全无一日干天下苍生望霖雨不知龙在此中蟠
　　诗话
　　井有丹砂
　　抱朴子曰临沅县有廖氏世老夀后子孙残折他人居其故宅复累世夀乃知是宅所为不知何故疑井水赤乃掘井左右得古人埋丹砂十斛丹汁入井是以饮水而得夀东坡云井有丹砂水长赤
　　故宅有井
　　盛之荆州记湘州南寺之东贾谊有井水极深上敛下大状似壶即谊所穿井谊宅今为陶侃庙又寰宇记贾谊庙在长沙县庙即谊宅中有井上圆下方韩退之井诗曰贾谊宅中今始见葛洪墓上昔曽窥杜甫云贾傅井依然又诗云浪动灌婴井皆此意也
　　井谜
　　乐府解题井谜云二八三八飞泉仰流盖二八三八为五八五八四十也四十为井字故钱昭度食梨诗二八飞泉绕齿寒
　　泻莝于井
　　金陵记江南计吏止于传舍间及将就路以马残草泻于井中而谓已无再过之期不乆复由此饮遂为昔时剉刺喉而死后人戒之曰千里井不泻莝杜诗云畏人千里井注谚云千里井不及唾疑唾字无义当为莝谓为莝所哽也按玉台新咏载曹植代刘勲妻王氏见出而为之诗曰人言去妇薄去妇情更重千里不唾井况乃昔所奉逺望未为迟踟蹰不得共观此意乃是尝饮此井虽舍而去之亦不忍唾也此足以见古人忠厚其理明甚【苏氏演义】
　　银床事始
　　晋书乐志载淮南王诗云后园凿井银作床金瓶素绠汲寒浆杜诗露井冻银床事始见于此【潘子真诗话】又许彦周言嘉祐河濵人网得一石刻诗曰雨滴空阶晓无心换夕香井梧花落尽一半在银床
　　庖灶
　　羣书要语庖食厨也【说文】庖人不治庖尸祝不越樽俎而代之矣【逍遥】闻其声不忍食其肉是以君子逺庖厨也【梁惠王】灶灶创也创造食物也【释名】孟夏之月其祀灶【月令】灶者老妇之祭盛于盆尊于瓶注老妇先炊器也祭灶以祭先炊也【社记】灶必为屏心突髙出屋四尺怕无失火失火者斩【墨子】炀者避灶【庄子】灶五突分烟者众也【鲁连子云】灶上扫除万世一时也【李云云】作灶法当辰巳间隟地取土先掘去上五寸以水美酒一升合和泥之以癸亥日修之此日安灶自如也作灶法广四尺长五尺欲安两釡长七尺子孙富贵作灶余泥不可泥井井余土不可泥灶大防勿以壬癸庚辛万支九空血忌破危闭建寅日皆防灶君神字子郭衣黄衣披发从灶中出知其名呼之可得除防恶贾氏不知其名见之死猪肝泥灶【灶土云伏龙肝】令妇孝灶君以壬子日死不可用此日治灶当以五月辰日猪头祭灶令人治生万倍用犬祭灶防败鸡毛入灶中致非祸大骨入灶出狂子正月己丑日白鸡祠灶宜蚕五月己丑夘祠灶吉四月丁巳日祠灶百倍【杂五行书】灶马状如促织宂于灶侧俗谓灶有马足食之兆【酉阳杂俎】在名山深壑无人迹之处临水上作神灶屋长四丈广二丈起基四尺又尝先掘基下土令必无故陷穿冢瘗之处所也开南户西戸东户三也立灶于屋中央口向西灶四邉令去釜九寸也以塼及细土构立之亦勿令穿拆神灶之法毕矣【茅善仙传】灶之神每月晦日辄上天言人罪状大者夺纪纪者三百日也小者夺算【抱朴子内篇春秋】灶陉即今之灶门安柴处【朱语録】
　　诗句厨人语夜阑厨烟觉逺庖【杜】再期永日闲提挈移中庖【栁】行身践防矩甘辱取媚灶【朱】云生卧龙石水入链丹灶【山谷】桃源人已往千古遗井灶【山谷】
　　古今事实
　　食中有发
　　文公之时宰人上炙而发绕之文公召宰人而诮之宰人曰臣有死罪三援砺砥刀利犹干将肉断而发不絶臣之罪一也援锥贯脔而不见发臣之罪二也奉炙鑪炭肉尽赤红炙熟而发不焦臣之罪三也堂下得微有嫉臣者乎乃召其党而诮之果然乃诛之【韩子】
　　食中有蝇
　　梁昭明太子食中频得蝇虫之类密置柈邉恐厨人获罪不令人见
　　饰厨传
　　汉宣帝诏曰吏或擅兴繇役饰厨传称过使客越职逾法以取名誉譬犹践薄冰以待白日岂不殆哉
　　可使监厨
　　或问祢衡曰荀文若赵稚长云何曰文若可借面吊丧稚长可使监厨请客【同上】荀仪容貌故可吊丧赵腹大噉肉故使监厨【典畧】
　　啖行炙者
　　顾荣字彦先辍已炙啖行炙者曰岂有终日执之而不知其味也耶【世说】
　　耽书忘肉
　　隋王劭为散骑常侍笃好经史用心既专性颇恍惚每对食闭目凝思盘中之肉辄为仆从所噉劭弗之觉唯责肉少罸厨人厨人以情白劭伺而获之
　　监厨挝人
　　隋李圆通少孤贱给事文帝家帝为隋公每賔至常令圆通监厨圆通性严整婢仆敬惮惟世子乳母恃宠轻之每有干请不许辄持去圆通大怒叱厨人挝之数十帝善之以为堪大任后位太府卿
　　饔人□肉
　　王文正局量寛厚未尝见其怒饮食有不精洁者但不食而已一日子弟愬于公曰庖肉为饔人所私食肉不饱乞治之公曰汝辈人料肉几何曰一斤今但得半斤食其半为饔人所□公曰尽一斤可得饱乎曰尽一斤固当饱曰此后人料一斤半可也其不发人过皆类此
　　孔突不黔【以下系灶】
　　孔子无黔突墨子无暖席
　　媚灶获罪
　　王孙贾问曰与其媚于奥寜媚于灶何谓也子曰不然获罪于天无所祷也
　　倚灶读书
　　仲尼读书老聃倚灶觚而听之曰是何书也曰春秋也【觚额也苏子】
　　减灶
　　孙子使齐军入魏地为十万灶明日为五万灶又明日为二万灶厐涓行三日大喜曰我固知齐军怯入吾地三日士卒亡者过半乃倍日并行逐之暮至马陵齐伏兵万弩俱发涓乃自刭
　　沉灶生蛙
　　智伯攻晋阳而水入城不没者三版沉灶生蛙悬釜而炊人马相食【战国防】
　　帝亲祠灶
　　武帝时李少君言上曰祠灶则致物致物而丹砂可化为黄金黄金成以为饮食器则益夀益夀则仙者可见于是天子始亲祠灶
　　曲突徙薪
　　初霍氏奢侈茂陵徐福言其泰盛三上书辄报罢后霍氏诛灭告者皆封人为徐生上书曰客有过主人者见其灶直突傍有积薪客曰子为曲突逺徙其薪不者且有火患主人不应俄其家失火邻里共救之幸而得息于是杀牛置酒谢其邻人灼烂者在于上行而不録言曲突者或谓主人曰乡使听客之言不费牛酒终亡火患今论功而请賔曲突徙薪亡恩泽燋头烂额为上客耶主人悟而请之宣帝召福为郎
　　黄羊祀灶
　　后汉隂识光烈皇后前母兄也其先出自管仲宣帝时隂子方者尝腊日晨炊灶神形见子方再拜受庆家有黄羊因以祀之日后暴富子方常言我子孙必将彊大至识三世遂繁昌
　　自亲釜灶
　　周泽为渑池令俭约妻子自亲釜灶【东观汉记】
　　増灶疑敌
　　虞诩为武都大守羌欲邀遮诩诩密令吏人作两灶日増倍之日行三百里诩曰虏兵多吾兵少虏见吾灶日増必谓郡兵来迎众行速必惮进追我孙膑见弱吾今示彊【本传】
　　祭灶请比邻【见邻居门】
　　鸡入灶凶
　　卞伯玉作东阳郡灶正炽火有鸡遥从口入良乆乃于突而出毛羽不燋鸣啄如故玉寻病殒
　　风吹灶凶
　　季南少明风角女亦晓家术为卷县民妻晨诣爨室卒有暴风妇便上堂从姑求归辞其二亲姑不许乃跪而泣曰家传术疾风卒起先吹灶突及井此祸为女妇主爨者妾将亡之应因着其亡日【汉书】
　　古今文集
　　杂著
　　祀灶解　　　　　　　　陆防
　　灶壊者请新之既成又请择吉日以祀告之曰灶在祀典闻之旧矣祭法曰王为羣姓立七祀其一曰灶达于庶人庶士立一祀或立户或立灶饮食之事先自火化以来生民赖之祀之可也说者曰神居人之间伺察小过作谴告者又曰灶鬼以时録人功过上白于天当祀之以祈福祥此仅出汉武帝时方士之言耳行之惑也茍行君子之道以谨养老以慈抚防寒同而饱均丧有哀祭有敬不忘礼以约己不忘乐以和心室暗不欺屋漏不愧虽歳不一祀灶其诬我乎茍为小人之道以反君子之行父子兄弟夫妇人执一爨以自糊口专利以饰诈崇奸而树非虽一歳百祀灶其私我乎天至髙灶至下帝至尊严鬼至幽仄果能欺而告之是不忠也听而受之是不明也下不忠上不明又可以为天帝乎
　　灶铭　　　　　　　　　后汉李尤
　　燧人造火灶能以兴五行接备隂阳相乗
　　灶屋铭　　　　　　　　晋挚虞
　　大孝养志厥次养形事亲以敬美过三牲
　　杂箴　　　　　　　　　魏王朗
　　家人有严君焉井灶之谓也俾冬作夏非灶孰能俾夏作冬非井孰言
　　古诗
　　祭灶词　　　　　　　　范至能
　　古传腊月二十四灶君朝天欲言事云车风马小留连家有杯盘丰典祀猪头烂熟双鱼鲜豆沙甘松粉饵圆男儿酌献女儿避酹酒烧钱灶君喜婢子鬬争君莫闻猫犬触秽君莫嗔送君醉饱登天门杓长杓短勿复云乞取利市归来分
　　厠
　　羣书要语圂厠也又圊也【说文】观室者周于寝庙又适其偃焉注偃谓屏厠也屏厠则以偃溲【庚桑篇】吕静曰楲【威】窬防器也楲虎子也窬行清也孟康曰厠行清窬行中受粪者也【万石君传注】俗命如厠为屋头并州人凿土为室厠在所居之上故也【资暇録】
　　古今事实
　　如厠而卒
　　晋侯将食麦胀如厠陷而卒
　　如厠心动
　　豫让事智伯甚见尊宠赵襄子灭智伯让变姓名入宫涂厠欲刺襄子襄子如厠心动执问则豫让襄子曰义士也释之　髙祖如厠心动见柏人　金日防如厠心动擒莽何罗
　　卷置厠中
　　范雎事魏中大夫须贾须贾为魏昭王使于齐齐襄王闻雎辩口乃使人赐雎金千斤雎不敢受须贾知之大怒以为雎持魏国隂事告齐故得此馈既归以告魏相魏齐齐大怒使舍人笞击折胁折齿雎佯死即卷以箦置厠中賔客饮者醉更溺雎故僇辱以惩后令无妄言者范雎得出伏匿更名姓曰张禄入秦说昭王拜以为相
　　厠鼠不洁
　　李斯为小吏见厠鼠食不洁近人犬数惊入仓观仓中鼠食粟不见人之忧叹曰人之贤不肖如鼠矣在所自处耳乃从荀卿子
　　如厠而遯
　　髙祖与项羽防于鸿门因如厠召樊哙等四人间道走军
　　踞厠而见
　　汉武帝时大将军青侍中上踞厠视之
　　如厠有野彘
　　郅都侍上贾姬如厠有野彘入厠中上目都击之都不徃上欲自徃都伏谏曰一姬死复一姬生上欲自轻柰太后宗庙何太后闻之赐都金焉
　　藩溷着笔砚
　　左思着三都赋藩溷皆着笔砚
　　谪守厠
　　淮南王安谒仙伯坐起不恭主者奏安不敬谪守厠三年【神仙记】
　　露头入厠
　　张硕曰不宜露头入厠夜行必以烛【曹植社兰戒香】
　　如厠见朱衣
　　陶侃尝如厠见一朱衣赤帻劒履曰以君长者故来报君后当为公侯至八州都督
　　厠婢列侍
　　石崇以奢豪矜物厠上常有十余婢侍列皆有容色置甲煎粉沈香汁如厠者皆易新衣客皆羞脱而王敦脱故着新意无怍诸婢相谓曰此客必能作贼又尝荒恣于色体为之敝左右谏之敦曰甚易耳乃开后閤驱诸婢妾十余人并放之
　　厠婢持香
　　晋刘寔少贫窭及后位太尉每崇俭素尝诣石崇家如厠见有纹帐裀褥甚丽两婢持香囊寔便退笑谓崇曰误入卿内崇曰是厠耳寔曰贫士未尝得此更如他厠
　　戒厠上相寻
