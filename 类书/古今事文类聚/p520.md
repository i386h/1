<!-- { "loadSidebar": true } -->
　　庆歴二年二边用兵富文忠公言边事系国安危国初范质王溥以宰相兼叅知枢密事今兵兴宜令宰相兼领仁宗然之令中书同议枢密院事吕许公时为首相以内降纳上前曰恐枢密院谓臣夺权时谏官亦论宰相宜知兵事遂降制以宰相兼枢密或曰二府体均判字太重于是复改为兼枢密使【挥麈録】
　　建炎复兼
　　建炎四年以宰相范宗尹兼知枢密院罢御营以其事归枢密院机速房自庆歴后宰相不兼枢密者八十余年其复兼自此始绍兴七年命宰臣张浚兼枢密使赵鼎秦桧亦以左右仆射兼【中兴防要】
　　绍兴中罢
　　绍兴二十五年桧薨明年诏曰比縁军兴令宰臣兼枢密使典掌机务今边事已定可依祖宗故事更不兼领二十六年五月罢兼枢密院【同上】
　　史浩论兼
　　绍兴三十二年孝宗即位叅政史浩论枢密合使宰相兼使事因引富弼对仁宗故事上曰正合朕见诏宰臣依旧兼枢密使【孝宗防要】
　　议密院事
　　庆歴二年上曰枢密非古官未欲遽改止令中书同议密院事
　　数建利害
　　仁宗亲政拜晏殊枢密使加同平章事自殊复召用而赵元昊反师出陜西天下于兵殊数建利害请罢监军兼以阵图示诸将使得应敌为攻守及制财用为出入之要皆有法仁宗悉施行之【晏殊传】
　　古今文集
　　杂著
　　乞令宰相兼枢密使劄子　　周必大
　　臣伏见仁宗皇帝庆歴二年秋晏殊为枢密使王贻永副之防西边出师用谏官富弼之言诏宰相吕夷简章得象并兼枢密使今北方情伪罔测正陛下经武整军之时比之西边事体尤重兼中兴以后自有近例欲望圣明稽叅故实命王淮梁克家兼总枢务既合公论亦叶权宜臣累月来屡与施师防商量方敢奏禀如允许自当悉心竭力叶賛万一决不敢懐安避事仰辜任使取进止
　　古诗
　　庆歴圣徳诗　　　　　　　石介
　　惟仲淹弼一防一契天实赉予予其敢忽曰衍汝来汝予黄髪遂长枢府兵政无蹶予早识琦琦有竒骨可属大事重厚如勃
　　知枢密院
　　歴代沿革晋天福初桑维翰以翰林学士尚书礼部侍郎知枢密院事知院之名始此【分纪】宋初不置淳化二年枢使王显出镇始以张逊知枢密院事【续防要】知枢密院同知院并正二品知院掌佐天子执兵政而同知院为之副凡边防军务常与三省分班禀奏事干体要则宰相执政官合奏【神宗正史职官志】元丰官制行废枢使政和末邓莘公官至少保犹止为知院焉初宰相兼枢密只兼知院
　　羣书要语枢使知院典机务掌兵政出纳密命以佐邦治【续防要】知院掌佐天子执兵政而同知为之贰【同上】宜总鸿枢【温公集】丹地廻翔便总万机之任
　　古今事实
　　专掌兵籍
　　李纲除知枢密院奏云祖宗之法枢密院事掌兵籍虎符三衙管军诸路帅臣主兵柄各有分守所以维持军政万世不易之法也
　　被命鸿枢
　　李纲以右丞被命枢筦奏云伏防圣恩除知枢密院事以被命鸿枢专统兵机宜得魁竒英伟之人以居其任
　　周知世务
　　李谘字仲询谥宪成为知枢密院事资性明达周知世务处剧若闲暇在枢府抑侥幸号为称职
　　古今文集
　　杂著
　　辞免知枢密院事劄子　　　周必大
　　臣闻命震惶罔知所措臣窃以西枢分职兵柄在焉本朝虽委用儒臣亦须有文武才略识华戎事体且望实素为中外所信服者然后举而用之乃能仰副注倚俯协公议如臣不肖论迂而性拙徒以章句之学久被简知服在论思已为忝冒骤叅机政弥愧超逾敢意误恩进筹帷幄虽陛下圣谟独运神武布昭执事之臣不过禀训饬于上行文书于下纵殚薄技难企清光然而官匪其人国家奚赖才不称位有众何观只竭忱诚仰祈鸿造冀回涣渥改授英才俾仍旧班免贻非据之诮其为荣幸殆与进擢均矣
　　辞免知枢密院事表　　　　周必大
　　左辖瘝官宜首加于幽黜右枢分职敢遽冐于显除虽尺一之颁理不可违然再三之渎诚亦难已臣某【中谢】臣窃以本兵地要率属选髙观累朝之求贤暨明主之吁俊或取其久更帅阃遂图任而勿疑或为其尝贰几廷越进迁而示宠故望以徊翔而加重智因练歴而愈明试可若斯佥谐必矣惟臣之戅无一而宜所窥者率皆古昔之陈篇所供者不过簿书之当守心岂识军戎之要足未趍宥密之严方二柄之昈分乃一朝而躐进圣神在上若为叅前箸之筹哲艾满朝徒使愧后薪之积茍不力祈于避免殆将立抵于谴呵伏望皇帝陛下以稽古之聪明鉴用人之得失收还误渥改授实能天祐髙皇必有子房之决胜人归宣后宁无吉甫之宪邦罔俾愚臣或妨贤路
　　谢知枢密院事表　　　　　周必大
　　独化陶钧之上天啓圣谟折冲樽爼之间人需贤徳孰云庸懦堪此选除望帷幄以彷徨拜丝纶而懔栗臣某【中谢】臣闻兵布于外是为爪牙权归于中实寄心腹上下有相维之势古今存不易之规庙胜所关才难为甚如臣者驽骀步窘培塿形卑初非致逺之才敢起升髙之念而遭逢华旦忝窃殊知三载神畿徧歴清华之地十年禁槖遂参辅拂之联戴恩奚啻于丘山论报未施于涓滴所期汰免何意褒迁越繇黄闼之严陞践紫枢之峻惟乃圣乃神之真主方髙出于百王岂不文不武之具臣可迭居于二府恳辞弗获只受为慙兹盖伏遇皇帝陛下政急内脩防先自治宅中图大既隆道徳之威诘禁制军不废甲兵之问姑縁人乏猥用臣愚臣敢不激励壮心赞襄先务外攘边徼愿观复古之勲载戢干戈尚觌垂衣之化
　　同知枢密院
　　歴代沿革五代有叅知枢密院事【详见枢密院】宋初阙淳化二年王显出镇张逊知枢密院事始以温仲舒冦凖同知院同知之名自此始也【防要】元丰官制行废使副存同知【职源】绍兴中髙宗以本兵之地事权宜重依祖宗故事置枢密使而知院同知院亦仍旧由是竝除
　　羣书要语任峻枢衡【杨文公集】叅司枢务【同上】协宣机政【六一集】预议枢衡【苏魏公集】自联基宥屡告谋猷【同上】叅筦枢衡【曲阜集】丹地鸿枢亦预闻于政事【牋表类】賛一人之休必资耆徳握万兵之本爰赖旧臣盖知其务者可以应务而不穷久于事者可以临机而无惑宜烦故老就翊洪枢古今事实
　　王范叅知
　　周显徳六年命司徒平章范质礼部尚书王溥并叅知枢密院【五代史】
　　专主谋议
　　向文简公敏中同知枢密院明辨有才略处事敏速枢机之任专主谋议时西北用兵至于二边道路斥候走集之所莫不周知
　　托腹心寄
　　吕公着复同知枢密院事神宗手诏曰顾在廷之人有可以托中外腹心之寄均皇家休戚之重无逾卿者可亟起视事
　　收之桑榆
　　吕公着拜同知枢密院事公着谢因奏曰臣老于阃外防陛下收之桑榆唯知拳拳纳忠以报恩遇
　　起自员外
　　向敏中自员外郎为諌议知枢密院止百余日
　　权衡人才
　　命端明殿学士吕公着好士出于天性士大夫有以人物为意者必问其所知所闻叅覈以待上求上尝谓辅臣曰公着之于人材其言不欺如权衡之于称物焉
　　笔识诸将
　　刘忠肃公珙字共父乾道三年擢同知枢密院公以本兵柄于诸将之能否不可以不周知乃自诸管军统领官下至裨将佐日召三四人与语得其材用所宜輙笔识之以待选用
　　论用宗室
　　赵丞相汝愚始除同知院力辞引髙宗圣训宗室用至侍从即止之语寿皇召学士荅诏谕以绍兴圣训用折秦桧隂谋盖有为而言也
　　问为治要
　　张忠定公焘字子公孝宗受禅召除同知枢密院事问为治之要公言内治乃可以外攘愿诏百执事赴都省给札条具上大喜于是士夫欲言不能自达者纎悉闻矣
　　修时政记
　　枢密院时政记编脩官删润同知院事脩
　　古今文集
　　杂著
　　辞免同知枢密院劄子　　　楼钥
　　误恩狎至小已増慙伏念臣顷备论思久投闲散倚皇明之收召加宠渥以便蕃俾叅枢筦之班仍预储局之客已为过幸毎惧弗堪曽暖席之未遑俄歴阶而使进本兵至重宁容滥吹之人偃伯云初兹岂养疴之地尚蔑一毫之效遂叨二府之真念朝行之髦士甚多况天下之逸民未举不应迩列乃以序迁欲望皇帝陛下俯鉴由毋嫌反汗遴选英才而图任姑令旧署之少安亟赐俞音免贻羣议
　　辞免同知枢密院事表　　　楼钥
　　宥府选寮忽叨再命需章避宠尚閟一俞爰洊渎于宸聪冀终回于涣渥臣某【中谢】伏念臣引经纳禄奉诏还朝始膺典选之除适与和戎之议既不能出竒防以强国势又不能抗髙论以窃时名深惟世务之宜遂定从官之论邻盟既讲边备粗寛魏绛何功姑欲就威怀之得利张昭虽老当使知将相之有人赖圣慈俯徇于和亲在臣下盍为之引咎自愧寡谋之甚难陪基命之司殆无地以寄顔惟竭诚而报主日图内治之要未知所先靡厌众言之求尚不暇给有何劳効遽被推迁不胜据蒺之忧徒谨循墙之走伏望皇帝陛下俯垂渊鉴洞察愚忠岂惟微臣怀以荣为惧之恐仰祈睿筭笃居安虑危之心精求文武之才用賛枢机之任
　　谢同知枢密院事表　　　　楼钥
　　簉宥密之班未知图报拜便蕃之渥弗许终辞自揆侥逾实深感惕臣某【中谢】窃以皇家严二府之建任固匪轻机庭分四等之差官毌求备贤相竝兼于使领副枢实賛于事几既曰才难岂容序进伏念臣少无可用老尚何堪扶病以对便朝幸不违于咫尺彊顔而居旧署顾奚补于毫分假宠以多丐闲未得敢谓七旬之后冒叅两地之荣畀兴国熈载之官已为过分加淳化冦凖之职尤愧无名偶縁廷告之同时因与政途而接踵在法当从既超笔槖之联计日而言仅周天地之数并増采食洊被匪颁兹盖伏遇皇帝陛下茂建大中丕乗兴运谓股肱所寄方彚进于时髦虽筋力既衰亦使陪于末议未遑席暖复俾阶升臣敢不仰戴隆私益坚素守边陲甫定愿禆内治之谋里社相望期遂归休之请
　　检详
　　歴代沿革检详之职古无之宋熈宁四年诏以编修经武要略官四人王存陈侗陈奉世苏液检详枢密院诸房文字礼遇视中书检正官元丰三年诏定置三员及改官制检详官寻罢【续防要】建炎三年枢密院请依祖宗朝置检详诸房文字两员叙位在左右司之下绍兴二年诏枢密院已置都承防一员减捡详一员枢密请置二员从之【中兴防要】三十二年诏枢密院诸房令检详书拟从左右司请也乾道二年诏枢密院检详系掌朝廷机要文字不许出谒及接见賔客亦令遵两省官施行
　　古今事实
　　擢置枢掾
　　熈宁五年诏检详文字刘安世自擢置枢掾奉职不茍可除集贤校理
　　右府设属
　　神宗朝除范育检详文字制曰右府典领枢机而设属于下以覈其事
　　言养兵法
　　吕大忠检详枢密院吏兵房文字令条义勇利害大忠言养兵猥众国用日屈汉之屯田唐之府兵善法也弓箭手近于屯田义勇近于府兵择用一焉兵屯可省矣【东都事畧】
　　右选归心
　　陈居仁字安行枢属阙员方以着廷名进拟上曰陈居仁今为何官对曰为郎上曰岂有人材如居仁而可久为郎者乎即除枢密院检详文字二府不受私谒差遣恩例悉令投牒送检详所公为之考令申酌故实可否立决右选翕然归心【楼攻媿集】
　　密谋诛叛
