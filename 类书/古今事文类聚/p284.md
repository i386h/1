<!-- { "loadSidebar": true } -->
　　王绩其饮至五斗不乱人有以酒邀者无贵贱輙徃着五斗先生传武徳中诏征以州六合县丞待诏门下省时省官例日给良醖三升君弟名静为武皇千牛谓曰待诏可乐否君曰吾待诏禄俸殊为萧瑟但良醖三升差可恋耳待诏江国公君之故人也闻之曰三升良醖未足以绊王先生判日给王待诏一斗时人号为斗酒学士贞观中以家贫赴选时太乐有府吏焦革家善醖酒冠絶当时君苦求为太乐丞选司以非士职不授君再三请曰此中有深意且士庻清浊天下所安不闻庄周避漆园老聃耻柱下卒授焉数月而焦革死妻袁氏时送美酒嵗余袁又死君叹曰天乃不令吾饱美酒遂挂冠归田自是太乐丞为清流君葛巾聨牛躬耕东臯自称东臯子
　　酣饮取喻
　　鸿胪孔羣好饮酒王丞相谓云卿恒饮酒不见酒家覆缾布日月乆则糜烂羣曰公不见糟中肉乃更堪乆【世说】
　　曼卿豪饮
　　石曼卿喜豪饮与布衣刘潜为友尝倅海陵潜访之剧饮中夜酒欲竭有醋斗余乃倾入酒中并饮之明日酒醋俱尽毎与客痛饮露发跣足着械而坐谓之囚饮坐木杪谓之巢饮以藁束之引首出饮复就束谓之鳖饮【类苑】
　　以妻间坐
　　窦卞与王永年接熟卞知深州永年为监押遂至通家既而卞在京师永年求监金曜门书库卞为干提举监司杨绘绘遂荐之既相亲昵永年尝置酒延卞绘于私室出其妻闲坐妻以左右手掬酒饮卞绘谓之白玉莲花杯其亵狎如此【东轩笔録】
　　古今文集
　　杂著
　　酒箴【讽諌成帝】　　　　　　雄
　　酒客难法度之士譬之于物曰子犹瓶矣观瓶之居居井之眉处髙临深动常近危酒醪不入口藏水满懐不知左右牵于纒徽【井索也】一旦□【上绢反县也】碍为瓽【丁浪反以瓽为甃也】所轠【音雷击也】身提黄泉骨肉为泥自用如此不如鸱夷【韦囊盛酒】鸱夷滑稽【圜转不穷之状】腹如大壶尽日盛酒人复借酤常为国噐托于属车【天子属车常载酒食】出入两宫经营公家繇是言之酒何过乎【见陈遵传】
　　能饮辩
　　文王饮酒千钟孔子百觚圣人胷腹小大与人均等若饮千钟宜食百牛能饮百觚则能食十羊使文王身如防风孔子身如长狄文王孔子率礼之人垂誉后世岂千钟百觚耶纣车行酒骑行炙以二十日为一夜按纣以酒为池因车行酒以肉为林因为骑行炙耳或是覆酒滂沱于池因以为池酿酒积糟因为丘悬肉似林因言肉林耳【论衡】
　　晋蔡谟賛　　　　　　　王　囘
　　晋自武帝酒色无度王公贵人竞以酒色相侈而王恺石崇尤甚恺使美人行劝客饮不尽輙杀美人崇常夜饮诸少年酒裴绰乗醉窃卧崇妾中明旦裴家遣车迎绰绰上车驰去崇闻大怒立杀数妾将讼绰于朝绰兄楷书请曰吾弟酒狂海内足知足下饮以狂药而反责之礼耶崇方慕楷欲交之亦惮其辞乃止其后渡江诸君家徃徃尤袭故态纪瞻为尚书置酒请王导委观妓瞻爱妾能歌新声左仆射护军周顗乗酒于众中桃之而不得有司劾顗荒酒失仪元帝特诏宥焉是时在位盖不以酗为贬如此蔡谟独好礼自敕尝诣丞相导导方作伎设床席谟不悦而去导亦不留客也谟曽孙廓廓子兴宗仍以好礼自勑达于朝虽时滛暴不敢稍侵媟人称其家风賛曰
　　古者牀第之言不逾阃而賔主燕享以观礼乐讲仁义也乌有男女亡辨昼夜荒蛊群于禽兽而反以为乐欤此屠余所以知中山之亡夫永嘉之乱又騐矣而渡江君臣犹不知以此相儆岂以风俗之败为召乱之著者耶呜呼迷哉而蔡氏出于其间独能世学好礼逹而不汚君子哉
　　酒徳颂　　　　　　　　刘　伶
　　有大人先生以天地为一朝万期为须臾日月为扄牖八荒为庭除居无辙迹行无室庐幕天席地纵意所如止则操巵执觚动则挈榼提壶惟酒是务焉知其余有贵介公子搢绅处士闻吾风声议其所以乃奋袂攘襟怒目切齿陈説礼法是非蜂起先生于是方捧甖承糟衔杯嗽醪奋髯箕踞枕麴籍糟无思无虑其乐陶陶兀然而醉怳尔而醒静聼不闻雷霆之声熟视不见泰山之形不寒暑之切肌利欲之感情俯观万物扰扰焉若江海之载浮萍二豪侍侧焉如蜾蠃之与螟蛉
　　酒功讃　　　　　　　　白居易
　　晋建威将军刘伯伦嗜酒有酒徳颂传于世唐太子賔客白居易亦嗜酒作酒功讃以继之其词曰
　　麦麴之英米泉之精作合为酒孕和产灵孕和者何浊醪一樽霜天雪夜变寒为温产灵者何清醑一酌离人迁客转忧为乐纳诸喉舌之内淳淳泄泄醍醐沆沃诸心胷之中熈熈融融膏泽和风百虑齐息时乃之徳万縁皆空时乃之功吾尝终日不食终夜不寝以思无益不如且饮
　　醉乡日月　　　　　　　皇甫嵩
　　凡醉有所宜醉花宜昼袭其光也醉雪宜夜清其思也醉得意宜唱宣其和也醉将离宜击鉢壮其神也醉文人宜谨节奏章程畏其侮也醉俊人宜益觥盂加旗帜助其烈也醉楼宜暑资其清也醉水宜秋泛其爽也此皆审其宜攻其景反此则失饮之人矣
　　醉乡记　　　　　　　　王　绩
　　醉之乡去中国不知其防千里也其土旷然无涯无丘陵阪险其气和平一揆无晦朔寒暑其俗大同无邑居聚落其人甚清无爱憎喜怒吸风饮露不食五谷其于于其行徐徐与鸟兽鱼鳖杂处不知有舟车噐械之用昔者黄帝氏尝获游其都归而杳然防其天下以为结绳之政已薄矣防及尧舜作为千钟百壶之饮因姑射神人以假道葢至其邉鄙终身太平禹汤立法礼繁乐杂数十代与醉乡隔其臣羲和弃甲子而逃冀臻其乡失路而道夭故天下遂不寜至乎末孙桀纣怒而升其糟丘阶级千仞南向而望卒不见醉乡武王得志于世乃命公旦立酒人氏之职典司五齐拓土七千里仅为醉乡达焉三十年刑措不用下逮幽厉迄乎秦汉中国防乱遂与醉乡絶而臣下之爱道者徃徃窃至焉阮嗣宗陶渊明等十数人并游于醉乡没身不返死葬其壤中国以为酒仙云嗟乎醉乡氏之俗岂古华胥氏之国乎何其淳寂也如是余将游焉故为之记
　　送王含秀才序　　　　　韩　愈
　　吾少时读醉乡记私恠隐居者无所累于世而犹有是言岂诚防于味耶及读阮籍陶潜诗然后乃知彼虽偃蹇不欲与世接然犹未能平其心或为事物是非相感发于是有托而逃焉者也若顔氏之操瓢与箪曽参歌声若出金石彼得圣人而师之汲汲毎若不可及其于外也固不暇尚何麴糵之托而昏防之逃耶吾又以为悲醉乡之徒不遇也建中初天子嗣位有意正观开元之丕绩在朝廷之臣争言事当此时醉乡之后世又以直废吾既悲醉乡之文词而又嘉忠臣之烈思识其子孙令子之来见我也无所挟吾犹张之况文与行不失其世守浑然端且厚惜乎吾力不能振之而其言不见信于世也于其行姑与之饮酒
　　书东臯子传后　　　　　苏子瞻
　　予终日饮酒不过五合天下之不能饮无在予下者然喜人饮酒见客举杯徐引则予胷中为之浩浩焉落落焉酣适之味乃过于客闲居未尝一日无客客至未尝不置酒天下之好饮亦无在予上者常以谓人之至乐莫若身无病而心无忧我则无是二者矣然人之有是者接于予前则予安得全其乐乎故所至常蓄善药有求者则与之而尤喜酿酒以饮客或曰子无病而多蓄药不饮而多酿酒劳己以为人何也予笑曰病者得药吾为之体轻饮者困于酒吾为之酣适葢専以自为也东臯子待诏门下省日给酒三升其弟静问曰待诏乐乎曰待诏何所乐但美醖三升殊可恋耳今岭南法不禁酒予既得自酿月用米一斛得酒六斗而南雄广惠循梅五太守间复以酒遗予略计其所获殆过于东臯子矣然东臯子自谓五斗先生则日给三升救口不暇安能及客乎若予者乃日有二升五合入野人道士腹中矣东臯子与仲长子光游好养性服食预刻死日自为墓志予葢友其人于千载或庶几焉
　　饮酒説　　　　　　　　苏子瞻
　　陶潜云但恐多谬误君当恕醉人此未醉时説也若已醉何暇忧误哉然世人言醉时是醒时语此最名言张安道饮酒初不言盏数与刘潜石曼卿饮但言当饮几日而已欧公盛年能饮百盏然常为安道所困圣俞亦能百许盏然醉輙髙义手而语弥温谨此亦知所不足而勉之非善饮者善饮者淡然与平时无少异若仆者又何其甚饮一盏而醉醉味与数君何异亦无所羡耳
　　梦渴赋　　　　　　　　何　讽【英华】
　　不宿食以晨饮困钟盂以沉寝永春昼而髙扃堕幅巾而横枕及乎酒适肠神游异方烟生喉舌倘然如狂爰瞰甃以窥汲谅不任于呼吸俄据河而俯渎乃噐舟而杯斛倒鱼鳖之窟宅见蛟龙之委伏犹胃肠之不浃资宴饮而未足由是奔九江走五湖手不暇于斡运心不息于踌躇见波渐竭而百川如线岸益髙而底于将枯腹慊尔而未觉肺燥然而不濡防至大溟茫然连清岂尔浩翰而吾量不盈斟酌未几倐见涯涘百灵稽首乞留濡溉吾腹未充岂汝为意俄倾竭于浩奄滴沥而无渍瑶宫贝阙尽列平地三山赤城可以歩至鲲鲸噞喁相煦以呬大鹏惊撄巨鳌愕眙四顾燥涸悒然兴情此情何竒非吾所知恨沧海之可罄不足充吾之所思周遭有截块然墆防水府万族咸呼帝阙帝且不闻吾欲未竭方将防蚁垤期耿恭问姜母以何在访舒姑而欲从辨夸父于渭上吊相如于临卭万计已尽六腑如烬窻日斜照飞蚊绕鬓既惊既觉可叹可笑饮不尽噐枯肠已疗搘頥沉吟其意逾深以吾此日之一梦见自古不足者之心
　　古诗
　　对酒　　　　　　　　　李　白
　　天若不爱酒酒星不在天地若不爱酒地应无酒泉天地既爱酒爱酒不愧天已闻清比圣复道浊如贤贤圣既已饮何必求神仙三杯通大道一斗合自然但得酒中趣勿为醒者传
　　将进酒　　　　　　　　李　白
　　君不见黄河之水天上来奔流到海不复廻又不见髙堂明镜悲白发朝如青丝暮成雪人生得意须尽欢莫使金樽空对月天生我材必有用千金散尽还复来烹羊宰牛且为乐防须一饮三百杯岑夫子丹邱生将进酒杯莫停与君歌一曲请君为我倾耳听钟鼎玉帛岂足贵但愿长醉不复醒古来贤圣皆寂寞唯有饮者留其名陈王昔日宴平乐斗酒十千恣欢谑主人何用言少钱且须沽酒对君酌五花马千金裘呼儿将出换美酒与尔同消万斛愁
　　饮中八仙歌　　　　　　杜　甫
　　知章骑马似乗船眼花落井水底眠汝阳三斗始朝天道逢麯车口流涎恨不移封向酒泉左相日兴费万钱饮如长鲸吸百川啣杯乐圣称避贤宗之潇洒美少年举觞白眼望青天皎如玉树临风前苏晋长斋绣佛前醉中徃徃爱逃禅李白一斗诗百篇长安市上酒家眠天子呼来不上船自称臣是酒中仙张旭三杯草圣传脱巾露顶王公前挥毫落纸如云烟焦遂五斗方卓然髙谈雄辨惊四筵
　　唐李适之罢相诗避贤初罢相乐圣且衘杯试问门前客今朝防个来故子美诗葢用此意
　　絶缨歌　　　　　　　　李　颀
　　楚王燕客章华台章华美人善歌舞玉顔艶艶空相向满堂目逆不得语红烛灭芳酒阑罗衣半醉春夜寒絶缨觧带为一欢君王赦过不之罪暗中珠翠鸣始爱贤不爱色青蛾买死谁能识果却三军全社稷
　　谢答闻善二兄絶句　　　黄鲁直
　　黄闻善名友闻此篇大概以闻善与桞氏兄弟杯酒相失为开广之
