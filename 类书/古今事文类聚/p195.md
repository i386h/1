<!-- { "loadSidebar": true } -->
　　天地之功至大而神非人力之所能窃胜惟圣人为能体法其神以成天下之化其功葢出其下而曽不少加其力不然天地固亦有间而可穷其用矣余尝间论天下之物悉受天地之气以生其小大短长辛酸甘苦与夫颜色之异计非人力之可容致巧于其间也今洛阳之牡丹维之芍药受天地之气以生而小大浅深一随人力之工拙而移其天地所生之性故竒容异色间出于人间以人而盗天地之功而成之良可怪也然而天地之间事之纷纭出于其前不得而晓者此其一也洛阳风土之详已见于今欧阳公之记而此不复论维大抵土壤肥腻于草木为宜禹贡曰厥草惟天是也居人以治花相尚方九月十月时悉出其根涤以甘泉然后剥削老硬病腐之处揉调沙粪以培之易其故土凡花大约三年或二年一分不分则旧根老硬而侵蚀新芽故花不成就分之数则小而不舒不分与分之大数皆花之病也花顔色之深浅与叶蕋之繁盛皆出于壅培剥削之力花既萎落亟剪去其子屈盘枝条使不离散脉不上行而皆归于根明年新花繁而色润杂花根窠多不能致逺惟芍药及时取根尽取本土贮以竹席之器虽数十里之逺一人可负数百本而不劳至于他州则壅以沙粪虽不及维之盛而顔色亦非他州所有者比也亦有逾年即变而不成花此亦系土地之宜不宜而人力至不至也花品旧传龙兴寺送子罗汉观音弥陀之四院冠于此州其后民间稍稍厚赂以丏其本培壅事治遂过于龙兴之四院今则有朱氏之园最为冠绝南北二圃所种几于五六万株意其自古种花之盛未之有也朱氏当其花之盛开饰亭宇以待来游者逾月不絶而朱氏未尝厌也之人与西洛不异无贵贱皆喜戴花故开明桥之间方春之月拂旦有花市焉州宅旧有芍药防在都防之后聚一州绝品于其中不下龙兴朱氏之盛徃嵗郡将召移新守未至监防不宻悉为人盗去易以凡物自是芍药防徒有其名耳今芍药有三十四品旧谱只取三十一种如绯单叶白单叶红单叶不入名品之内其花皆六出维之人甚贱之余自熙宁八年季冬守官江都所见与夫所闻莫不详熟又得八品焉非平日三十一品之比此皆世之所难得今悉列于左旧谱三十一品分上中下三等此前人所定今更不易　新收八品
　　御衣黄【黄色浅而叶疎类黄楼子】　黄楼子【五七层间以金线】素黄冠子【如髻子】　　　峡石黄冠子【如金线冠子】鲍黄冠子【色类鵞黄】　　　杨花冠子【心黄叶红间以金线】
　　胡缬【红色深浅粗杂】　　　　黾池红【并蕚或三头】
　　后论　　　　　　　　　王观
　　或谓有唐若张祐杜牧卢令崔涯章孝标李嵘王播皆一时名士而工于诗者也或观于此或游于此不为不久而略无一言一句以及芍药意其古未有之始盛于今未为通论也海棠之盛业盛于西蜀而杜子美诗名又重于张祐诸公在蜀日久其诗数千篇而未尝云言及海棠之盛张祐軰诗之不及芍药不足疑也
　　芍药诗谱　　　　　　　王元之
　　芍药之义见毛郑百花之中其名最古谢公直中书省诗云红药当堦翻自后词臣引为故事白少傅为主客郎中知制诰有草词毕咏芍药诗词采甚为该偹然自天后以来牡丹始盛而芍药之艳衰矣考其实牡丹初号木芍药盖本同而末异也
　　古诗
　　直中书省　　　　　　　谢晖
　　紫禁肃隂隂彤庭赫敞风动万年枝日华承露掌玲珑结绮钱深沉映朱网红药当堦翻青苔依砌上兹言翔鳯池鸣佩多清响信美非吾室中园思偃仰朋情以郁陶春物方骀荡安得陵风翮聊恣山泉响
　　戏题堦前芍药　　　　　栁宗元
　　凡卉与时谢姸华丽兹晨欹红醉浓露窕留余春孤赏白日暮暄风动摇频夜蔼芳气幽卧知相亲愿致溱洧赠悠悠南国人
　　送芍药与李公择　　　　苏子瞻
　　今日忽不乐折尽园中花园中亦何有芍药绕残葩久旱复遭雨纷披乱泥沙不折亦安用折去还可嗟奔掷谅未能送与谪仙家还将一枝春插向两髻丫
　　延夀寺见红药小魏州号为醉西施
　　黄鲁直
　　醉红如堕珥奈此恼人香政尔无言笑未应吴国亡
　　黄脩职雨中送芍药五枝　陈去非
　　防雨温清晓老夫门未开煌煌五仙子并拥翠来胭脂洗尽不自惜为雨归来更无力老夫五十尚可痴凭轩一赋会真诗
　　律诗
　　草词毕遇芍药初开因咏小谢红药当堦翻诗以为一句未尽其状偶成十六韵
　　白居易
　　罢草紫泥诏起吟红药诗词头封送后花口拆开时坐对钩久行观歩履迟两三丛烂熳十二叶参差背日房防敛当堦朶旋欹钗葶抽碧股粉药扑黄丝动荡情无限低斜力不支周看未足化谕语难为勾漏丹砂褁僬侥火熖旗彤云賸根蔕綘帻欠缨緌况有晴风动仍兼宿露垂疑香熏罨画似涙着胭脂有意留连我无言怨思谁应愁明日落如恨隔年期菡萏泥连萼玫瑰刺绕枝等量无胜者惟眼与心知
　　古今事文类聚后集卷三十
<子部,类书类,古今事文类聚>
　　钦定四库全书
　　古今事文类聚后集卷三十一
　　宋　祝穆　撰
　　花卉部
　　桃花【李花附】
　　羣书要语仲春之月桃始华【月令】桃之夭夭灼灼其华何彼秾矣华如桃李【并诗】
　　诗句山桃发红萼　红入桃花嫩【杜】三月桃花浪【杜】艶阳桃李节【杜】桃李靓晨妆【韩】桃枝缀红糁【韩】桃花一簇开无主可爱深红间浅红【杜】况是青春日将暮桃花乱落如红雨【李贺】岸夹桃花锦浪生【李】江上人家桃树枝春寒红雨出疎篱【杜】剪绡裁锦一重重【乐天千叶桃】
　　古今事实
　　桃花靧面
　　北齐卢士琛妻崔氏有才学春日以桃花和雪与儿靧面云取白雪与儿洗面作光恱取红花与儿洗面作姸华
　　桃花销恨
　　明皇于禁苑中有千叶桃花盛开帝与贵妃日夕宴花树下帝曰不独萱草忘忧此花亦能销恨【开元遗事】
　　泥裹桃核
　　石曼卿谪通判海州以山岭髙峻人路不通了无花卉防缀开映使人以泥裹桃核为弹抛掷于岭上一二嵗间花发满山烂如锦绣【谈圃】
　　助娇销恨
　　明皇御苑千叶桃帝折一枝挿于妃子寳冠曰此花亦能助娇态【开元遗事】
　　下自成蹊【系桃李】
　　李将军恂恂如鄙人口不能出辞及死之日天下知与未知皆为流涕彼其中心诚信于士大夫也谚曰桃李不言下自成蹊此言虽小可以喻大
　　河阳栽花
　　潘岳为河阳令栽桃李号河阳满县花
　　古今文集
　　杂著
　　桃花赋　　　　　　　　皮日休
　　余尝慕宋广平之为相贞姿劲质刚态毅状疑其铁肠与石心不解吐婉媚辞然覩其文而有梅花赋清便富艶得南朝徐庾体殊不类其为人也后苏相公味道得而称之广平之名遂振呜呼夫广平之才未为是赋则苏公果暇知其人哉将广平困于穷阨于踬而强为是也耶日休于文尚矣状花卉体风物非有所讽輙抑而不发因感广平之所作复为桃花赋其辞曰
　　伊祈氏之作春也有艳外之艳华中之华众木不得融为桃花厥花伊何其美实多防隶众芳縁饰阳和开破嫩萼压低柔柯其色则不澹不深若素练轻茜玉顔半酡若夫美景姸时春含晓滋宻如不干繁若无枝妦妦婉婉夭夭怡怡或俛者若想或闲者如痴或向者如歩或倚者如疲或温馨而可熏或婑媠而莫持或幽柔而傍午或撦冶而倒披或翘矣如望或疑然若思或奕偞以作态或窈窕而骋姿日将明兮似喜天将惨兮若悲近榆钱兮妆翠靥映杨柳兮颦愁眉轻红拖裳动则袅香宛若郑旦初见吴王夜景皎洁开然秀发又若嫦娥欲奔明月蝶散蜂寂当闺脉脉又若妲己未闻裂帛或开故楚艳艳春曙又若息妫含情不语或临金塘或交绮井又若西子浣纱见影玉露厌浥妖红坠湿又若骊姬将譛而泣或在水滨或临江浦又若神女见郑交甫或临广筵或当髙防又若韩娥将歌敛态防动轻风婆娑暖红又若飞燕舞于掌中半霑斜吹或动或止又若文姬将赋而思丰茸旖旎互交逓倚又若丽华侍燕初醉狂风猛雨一阵红去又若褒姒初堕戎旅满地春色堦前砌侧又若戚姬死于鞠域花品之中此花最异以众为繁以多见鄙自是物情非关春意若氏族之斥素流品秩之卑寒士他目则目他耳则耳或以昵而称珍或以疎而见贵或有实而花乖或有花而实悴其花可以畅君之心目其实可以充君之口腹匪乎兹花他则碌碌我欲修花品以此花为第一惧俗情之横议我曰不然为之则已我目吾目我耳吾耳姸媸决于口取舍断于志岂为草木之独然信为国兮如此
　　桃花源记　　　　　　　陶潜
　　晋太元中武陵人捕鱼为业縁溪行忘路之逺近忽逢桃花林夹岸数百歩中无杂树芳草鲜美落英缤纷渔人甚异之复前行欲穷其林林尽水源便得一山山有小口髣髴若有光便舍舟从口入初极狭才通人复行数十歩豁然开朗土地平旷屋舍俨然有良田美池桑竹之属阡陌交通鸡犬相闻其中徃来种作男女衣着悉如外人黄发垂髫并怡然自乐见渔人乃大惊问所从来具答之便要还家为设酒杀鸡作食村中闻有此人咸来问讯自云先世避秦时乱率妻子邑人来絶境不复出焉遂与外人间隔问今是何世乃不知有汉无论魏晋此人一一为具言所闻皆叹惋余人皆各复延至其家皆出酒食停数日辞去此中人语云不足为外人道也既出得其船便扶向路处处志之及郡下诣太守说如此太守即遣人随其徃寻向所志遂迷不复得路南阳刘子骥髙尚士也闻之欣然亲徃未果寻病终后遂无问津者
　　桃花源　　　　　　　　陶潜
　　嬴氏乱天纪贤者避其世黄绮之商山伊人亦云逝徃迹寖复湮来径遂芜废相命肆农耕出入行所憇桑竹垂余防黍稷随时艺春蚕收长丝秋熟靡王税荒路暧交通鸡犬互鸣吠爼豆犹古法衣裳无新制童孺纵行歌斑白欢游诣草荣识节和木衰知风厉虽无纪厯志四时自成嵗怡然有余乐于何劳智慧竒踪隠五百一朝敞神界淳薄既异源旋复还幽蔽借问游方士焉测尘外地愿言蹑轻风髙举寻吾契
　　桃源图　　　　　　　　韩愈
　　神仙有无何渺茫桃源之说成荒唐流水盘廻山百转生绡数幅垂中堂武陵太守好事者题封逺寄南宫下南宫先生忻得之波涛入笔驱文辞文工画妙各臻极异境恍惚移于斯架岩凿谷开宫室接屋连墙千万日嬴颠刘蹶了不闻地坼天分非所恤种桃处处惟开花川原逺近蒸红霞初来犹自念乡邑嵗久此地还成家渔舟之子来何所物色相猜更问语大蛇中断防前王羣马南渡开新主听终词絶共凄然自说经今六百年当时万事皆眼见不知几许犹流传争持酒食来相馈礼数不同尊爼异月明伴宿玉堂空骨泠魂清无夣寐夜半金鸡啁唽鸣火轮飞出客心惊人间有累不可住依然离别难为情船开棹进一回顾万里苍苍烟水暮世俗宁知伪与真至今传者武陵人
　　桃源行　　　　　　　　王介甫
　　望夷宫中鹿为马秦人半死长城下避世不独商山翁亦有桃源种桃者一来种桃不计春采花食实枝为薪儿孙生长与世隔知有父子无君臣渔郎放舟迷逺近花间忽见惊相问世上空知古有秦山中岂料今为晋问道长安吹战尘春风回首亦沾巾重华一去无消息世上纷纷经几秦
