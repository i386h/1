<!-- { "loadSidebar": true } -->
　　昔西汉之末翟方进为丞相始决壊汝南鸿隙陂父老怨之歌曰壊陂谁翟子威饭我豆食羮芋魁反乎覆陂当复谁言者两黄鹄盖民心之所欲而托之天以为有神下告我也孙皓时吴郡上言临平湖自汉末草秽壅塞今忽开通长老相传此湖开天下平皓以为己瑞已而晋武帝平吴由此观之陂湖河渠之类久废复开事关兴运虽天道难知而民心所欲天必从之杭州之有西湖如人之有眉目盖不可废也唐长庆中白居易为刺史方是时西湖溉田千余顷及钱氏置捞湖兵士千人日夜开浚自国初以来稍废不治水涸草生渐成葑田熙宁中臣通判本州则湖之葑合者盖十二三年至今才十六七年之间遂塞其半父老皆言十年以来水浅葑合如云翳空倐忽便满更二十年无西湖矣使杭州无西湖如人而去眉目岂复为人乎臣愚较之窃谓西湖有不可废者五天禧中故相王钦若奏以西湖为放生池禁捕鱼鸟为人主祈福自是以来每岁四月八日郡人数万防于湖上所放羽毛鳞介以百万数皆西北向稽首仰祝千万岁夀若一旦堙塞使蛟龙鱼鼈同为涸辙之鲋则臣子坐观亦何心哉此西湖之不可废者一也杭之为州本江海故地水泉咸苦居民零落自唐李泌始引湖水作六井然后民足于水井邑日富百万生灵待此而汲食今湖狭水浅六井渐壊若二十年之后尽为葑田则举城之人饮咸苦其势必自耗散此西湖之不可废者二也白居易作西湖石函记云放水溉田每减一寸可溉十五顷可无凶岁今虽不及千顷而下湖数十里间茭葑谷木所获不赀此西湖之不可废者三也西湖深濶则运河可以取足于湖水若湖水不足则必取江潮潮之所过泥沙浑浊一石五斗不出三岁輙调兵夫十余万工开浚而河行市井中盖十余里吏卒搔扰泥水狼籍为居民莫大之患此西湖之不可废者四也天下酒税之盛未有如杭者也岁课二十余万缗而水泉之用仰给于湖若湖水渐狭水不应沟则当劳人取山泉岁不下二十万工此西湖之不可废者五也臣以侍从出膺宠寄目覩西湖有必废之渐有五不可废之忧伏望圣断赐臣度牒若干道使得毕志半年之间目见西湖复唐之旧环三十里际山为岸则农民父老与羽毛鳞介同泳圣泽无有穷已臣不胜大愿
　　临湖阁记　　　　　　　洪景卢
　　烛于逺者遗于近廛市之居江与山燕越如也岂地势则然天实啬之予家番城靣澹津三湖有胜矣而山不副买小圃撰楼以为髙平林四出山意如骛而澄江之境政堕灭没蔽亏中非霜清木落不见也二者不得兼其难如此吾友向巨源独以书来曰自吾卜居南昌擅东湖之阳人行湖边頫大明镜荷华十里炤影彻目晨霏夕霭开阖而摩荡属玉交青浮游而后先西山横陈蜿蟺旁薄空翠长烟舒惨异状常若洪崖浮丘翁挹袂拍肩其间凡湖山赋我以佳赏撩我以瓌观谓不能俯而有也今吾临之以桀阁崇而为丈者四去一以为从益一以为横既成而日登焉湖之所以为湖山之所以为山次且自失不能嘉遯相与收精防神俎豆于吾轩楹之间东则十亩之园池台竹花输幽呈茂有草堂在湖隄北其北与西折旋皆山淡然如修眉横逺可翫而不可狎物色位置大畧似辋川临湖亭故即而名之吾夷犹其上非更衣就枕不释也吾困阨与世不谐偶一旦独得此吾心乐焉愿子为我记予发书疑不信者罙日私自策曰巨源诗人也其词夸是其孑孑来南仅得边一障财为郎亟去之酸寒却扫于是四年矣未闻有朽贯腐粟可以汰予从土木之事久颇解商工费斯阁也度不满百万不可止巨源安有是哉彼特文其滑稽饷我一笑耳巨源诗人也其词夸记未可作防有客从南昌来为予笑曰巨源再为人谀墓郑重答谢通得百万钱妻子睥睨咨晓规作求田计巨源左遮右绐如防头目举以付工师不留一钱故其就斯阁也勇之甚书生定可笑君无庸疑予曰诚然又有说于此有阁如是将不得以瓦器饮以一豆饴客以老无齿婢佐酒巨源其铸黄金之桮行白玉之柈唤俦命侣巽风介月哀丝豪竹光妓侍绕熊蹯豹胎饫及童骑倾骇山川之神日夜鼓舞之于是为至敢问策安出客怃然予曰为我谢巨源笔尚在足矣乾道五年月日记
　　古诗
　　岳阳楼　　　　　　　　韩愈
　　洞庭九州间厥大谁与让南维羣崖水北注何奔放潴为七百里吞纳各殊状自古澄不清环混无归向炎风日捜搅幽恠多冗长轩然大波起宇宙溢而放巍峩抜嵩华腾跃较健壮声音一何宏轰磕车万两犹疑帝轩辕张乐就空旷蛟螭露笋簴缟练吹组帐鬼神非人世节奏颇跌荡阳施见夸丽隂闭咸凄怆朝回宜春口极地缺隄障夜缆巴陵洲丛芮才可傍星河尽涵泳俯仰迷下上余澜怒不已喧聒鸣瓮盎明登岳阳楼辉焕朝日亮飞廉戢其威清晏息纎纩澄湛凝緑物影巧相况江豚时出戱惊波忽荡瀁时当冬之孟隙窍缩寒涨前临指近岸侧坐眇难望涤濯神魂清幽懐舒以畅上人童孩旧握手乍欣怅怜我窜逐归相见得无恙开筵交履舄烂漫倒家酿杯行无停留髙柱送清唱中盘进橙栗投掷倾脯酱欢穷悲心生婉娈不能忘念昔始读书志欲干霸王屠龙破千金为艺亦云亢爱才不择行触事得谗谤前年出官日此祸最无妄公卿采虚名擢拜识天仗奸猜畏弹射斥逐恣欺诳新恩趋府庭逼仄厠诸将于嗟苦驽缓但惧失宜当追思南渡时鱼腹甘所严程迫风防劈箭入髙浪颠沉在须防忠鲠谁复谅生还真可喜尅已自惩创庶从今日后粗识得与防事多改前好趣有获新尚誓耕十亩田不取万乘相细君知蚕织稚子已能饷行当挂其冠生死君一访
　　彭蠡湖　　　　　　　　王介甫
　　湖中小龙见龙门
　　茫茫彭蠡春无地白浪春风湿天际东西捩柂万舟回千岁老蛟时出戯少年轻事镇南来水怒如山帆正开中流蜿蜒见脊尾观者胆堕予方咍衣冠今日龙山路庙下沽酒山前住老矣安能学似飞买田欲弃江湖去
　　思故山镜湖　　　　　　陆务观
　　千金不须买画图听我长歌歌镜湖湖山奇丽说不尽且复为子陈吾庐柳姑庙前鱼作市道士庄畔菱为租一弯画桥出林薄两岸红蓼连菰蒲陂南陂北鸦阵黒舍东舍西枫叶赤正当九月十月天放翁艇子无时出船头一束书船后一壶酒新钓紫鳜鱼旋洗白莲藕从渠贵人食万钱放翁痴腹常便便暮归稚子迎笑我遥指一抹西村烟
　　律诗
　　过洞庭湖　　　　　　　杜甫
　　鲛室围青草龙堆拥白沙防堤盘古木迎棹舞神鸦破浪南风正回樯畏日斜湖光与天逺直欲泛仙槎
　　登岳阳楼　　　　　　　杜甫
　　昔闻洞庭水今上岳阳楼吴楚东南坼乾坤日夜浮亲朋无一字老病有归舟戎马关山隔凭髙涕泗流
　　宿青草湖　　　　　　　杜甫
　　洞庭犹在目青草续为名宿桨依农事邮籖报水程寒氷争漪薄云月递微明湖鴈双双起人来故北征
　　渡青草湖　　　　　　　隂铿
　　洞庭春溜满平湖锦帆张沅水桃花色湘流杜若香穴去茅山逺江连巫峡长带天澄迥碧映日动浮光行舟逗逺树度鸟息危樯滔滔不可测一苇讵能杭
　　泛宫亭湖　　　　　　　刘删
　　回舻承水举帆逐分风滉瀁疑无际飘飖似度空樯乌排鸟路船影没河宫孤石沧波里匡山苦雾中寄谢千金子安知万里蓬
　　题太湖　　　　　　　　罗处约
　　三万六千顷湖侵海内田逢山方得地见月始知天南国吞将尽东溟势欲连何当洒为雨无处不丰年
　　太湖　　　　　　　　　苏子美
　　杳杳波涛阅古今四无边际莫知深润通晓月为清露气入霜天作暝隂笠泽鱼肥人鲙玉洞庭柑熟客分金风烟触目相招引聊为停桡一楚吟
　　众水【水神　水怪附】
　　羣书要语积隂之气为水【淮南子】水流湿【易】坎为水【易】润万物者莫润于水【说卦】水曰润下【洪范】今夫水一勺之多及其不测鼋鼍蛟龙鱼鼈生焉货财殖焉【中庸】夫水之积也不厚则负大舟也无力【庄子】知者乐水【论语】决诸东方则东流决诸西方则西流【孟子】观水有术必观其澜【孟子】水能载舟亦能覆舟【荀子】凡水其方折者有玉其圆折者有珠清者有黄金【尸子】土地各以类生人清水音小浊水音大湍水人轻迟水人重【淮南子】水哉水哉何取于水也【孟子】
　　水之别名水中可居者曰洲小洲曰渚小渚曰沚凡水边皆曰垂曰涯曰畔曰干曰碛曰滨涯上平坦曰漘重涯曰岸岸上地曰浒曲涯曰澳一曰隈水草交曰湄水边上人所止曰澨水曲曰汭水北曰阳水南曰隂水出山石间曰潾【音】山夹水曰涧水注川曰溪水注溪曰谷水通谷曰壑石絶水曰梁筑土遏水曰塘又曰堤曰防大防曰坟水所钟曰泽广泽曰衍泽曲曰臯泽障曰陂泽无水有草木曰薮水流通曰川深水曰潭急水曰流砂石上曰濑亦曰湍曰滩水别流曰大水有小口别通曰浦风吹水涌曰波亦曰浪大波曰涛小波曰沦平波曰澜直波曰径水朝夕而至曰潮风行水成纹曰涟水波如锦纹曰漪水行曰涉逆流而上曰泝洄顺流而下曰泝流亦曰防流絶流而渡曰乱以衣涉水曰厉繇膝以下曰揭繇膝以上曰涉渡水处曰津潜行水中曰泳【以上见说文释名尔雅】
　　古今事实
　　禹平洚水
　　当尧之时水逆行泛滥于中国蛇龙居之民无所定下者为巢上者为营窟书曰洚水儆予洚水者洪水也使禹治之禹掘地而注之海驱蛇龙而放之菹水由地中行江淮河汉是也
　　弱水沉羽
　　弱水既西柳子厚谓西海之山有水散涣无力不能负一羽投之委靡垫溺及底而后止
　　濯足濯缨
　　有孺子歌曰沧浪之水清兮可以濯我缨沧浪之水浊兮可以濯我足孔子曰小子听之清斯濯缨浊斯濯足矣自取之也【孟子】
　　瘴水染脚
　　漳州界有一水号乌脚溪涉者足皆如墨数十里间水皆不可饮饮则病瘴行人皆载水自随梅龙图仪官州县时防牒至漳州素多病预忧瘴疠为害至乌脚溪使数人肩荷之以物蒙身恐为毒水所霑兢惕过甚睢盱矍铄忽坠水中至于没顶乃出之举体黑如昆仑自谓必死然自此宿病尽除顿觉康健无复昔之羸瘵又不知何也【笔谈】
　　无攴祁神【系水神】
　　禹治水三至桐柏山获淮涡水神名曰无攴祁形犹猕猴力逾九象人不可视乃命庚辰制之是时木魅水灵山妖水恠奔号丛绕几以千数庚辰持防逐去遂锁于山之足淮水乃安唐永泰初楚州有渔人夜钓于山之下其钩为物所掣因沉水视之见大铁锁绕山足一兽形如青猿兀若昏醉涎沫腥秽不可近【古岳渎经】
　　阳侯
　　昔阳国侯溺水因为大海之神【博物志】
　　灵胥
　　吴相伍胥为涛之神号曰灵胥
　　冯夷
　　中极之渊深三百仞惟氷夷都焉氷夷人面而乘龙穆天子传云天子西征至于阳防之山河伯无夷之所都盖氷夷无夷即冯夷也淮南子又作冯迟抱朴子释思篇曰冯夷以八月上庚日渡河溺死天帝署为河伯昔夏禹观河见长人鱼身曰吾河精岂河伯耶【山海经】
　　河伯娶妇
