<!-- { "loadSidebar": true } -->
　　君讳嘉字万年江夏鄂州人也曾祖父宗以孝行称依吴司空祖父揖元康中为庐陵太守宗薨武昌新阳县子孙家焉遂为县人也君少失父奉母二弟居娶大司马长沙桓公陶侃第十女闺门孝友人无能间乡闾称之冲黙有逺量弱冠俦类咸敬之同郡郭逊以清操知名时在君右常叹君温雅平旷自以为不及逊从弟亦有才志与君同时齐誉毎推服焉由是名冠州里声流京邑太尉颍川庾亮以帝舅民望受分陜之重镇武昌并领江州辟君部庐陵从事下郡还引见问风俗得失对曰嘉不知还传当问从吏亮以麈尾掩口而笑诸从事既去唤弟翼语之曰孟嘉故是盛徳人也君既辞出外自除吏名便步归家母在堂兄弟共相欢乐怡怡如也句有余日更版为劝学从事时亮崇脩学校髙选儒官以君望实故应尚徳之举太傅河南褚褒简黙有器识时为豫章太守出朝宗亮正旦大会州府人士卒多时彦君坐次甚逺褒问亮江州有孟嘉其人何在亮云在堂卿但自不见褒歴观遂指君谓亮曰将无是耶亮欣然而笑喜褒之得君竒君为褒之所得乃益器焉举秀才又为安西将军庾翼府功曹再为江州别驾巴丘令征西大将军谯国桓温参军君色和而正温甚重之九月九日温游龙山参佐毕集四弟二甥咸在坐时佐吏并着戎服有风吹君帽堕落温目左右及賔客勿言以观其举止君初不自觉良乆如厠温命取以还之廷尉太原孙盛为谘议参军时在坐温命纸笔令嘲之文成示温温以着坐处君归见嘲笑而请笔作答了不容思文辞超卓四座叹之奉使京师除尚书删定郎不拜孝宗穆皇帝闻其名赐见东堂君辞以脚疾不任拜起诏使人扶入君甞为刺史谢永别驾永防稽人丧亡君求赴义路由永兴髙阳许询有隽才辞荣不仕毎纵心独徃客居县界甞乗船近行适逢君过叹曰都邑美士吾尽识独不识此人唯闻中州有孟嘉者将非是乎然亦何由来此使问君之从者君谓其使曰本心相过今先赴义得还就君及归遂止信宿雅相知得有若旧交还至转从事中郎俄迁长史在朝隤然仗正顺而已门无杂賔常防神情独得便超然命驾径去龙山顾景酣宴造夕乃归温从容谓君曰人不可无势我乃能驾御卿后以疾终于家年五十一始自总髪至于知命行不茍合言无夸矜未甞有喜愠之容好酣饮逾多不乱至于任怀得意融然逺寄旁若无人温甞问君酒有何好而卿嗜之君笑而答曰明公但不得酒中趣尔又问听妓丝不如竹竹不如肉答曰渐近自然中散大夫桂阳罗含赋之曰孟生善酣不其意光禄大夫南阳刘躭昔与君同在温府渊明从父太常防甞问躭君若在当已作公不答云此夲是三司人为时所重如此渊明先亲君之第四女也凯风寒泉之思实钟厥心谨按采行事撰为此传惧或乖谬有亏大雅君子之徳所以战战兢兢若履深薄云尔
　　记外祖程公遗事　　　　苏子瞻
　　公讳仁覇眉山人以仁厚信于邻里蜀平中朝士大夫惮逺宦阙选士人有行义者摄公摄录事参军眉山尉有得盗芦菔根者无心以所持刀误中主人尉幸赏以刼闻狱掾受赇掠成之太守将虑囚囚坐庑下泣涕衣尽湿公适过之知其寃咋谓盗曰汝寃盍自言吾为汝直之盗果称寃移狱竟杀盗公坐诛因罢归不及月尉掾皆暴卒后三十余年公昼日见盗拜庭下曰何掾未定服待公而决前此地府欲召公暂对我叩头争之曰不可以我故死公是以至今公寿尽今日我为公荷担而徃暂对即生人天子孙夀禄朱紫满门矣公具以语家人沐浴衣冠就寝而卒某幼时闻此语言已而外祖父夀九十舅氏始贵显夀八十五曾孙皆仕有声同时为监司者三人而尉之子孙微矣或谓盗徳公之深故不忍烦公暂对可也而狱乆不决岂主者亦因以苦尉掾也欤绍圣二年三月九日某在惠州读渊明所作外祖孟嘉传云凯风寒泉之思寔钟厥心意凄然悲之乃记公之遗事以遗程氏亦庶防渊明之心也是歳九月二十七日惠州皇华馆思无邪斋书
　　记外大父祝公遗事　　　朱元晦
　　外家新安祝氏世以赀力顺善闻于州乡其邸肆生业防有郡城之半因号半州祝家有讳景先者号二翁尤长者元祐黄太史尝賛其畵像广幅全身大书百许字词甚瓌玮经乱而逸熹少时见外大父犹颇能诵其语至诸舅则皆已不复能记忆矣二翁诸子皆读书外大父其第二子也讳确字永叔特淳厚孝谨少时闻父母将为谋昏逃避累日家人惊索得之犹涕泣不能已问其故则曰审尔则将不得与父母昆弟蚤夜相亲矣亲丧庐墓下手植名木以千数率诵佛书若干过乃植一本比终制而归则所植已欝然成隂矣一兄一弟先后死熙河皆亲徃致其丧徃返徒步不啻万里所舍辄悲号上食如礼夜寝柩旁不忍跬步离去路人皆为太息诸弟求析其产公为涕泣晓譬不能夺时四妹犹未行而诸弟得财皆散去不复顾公独罄已赀以遣之其一归同郡汪公勃汪公后登二府终身徳公不能忘人两贤之大疫亲旧有尽室病卧者公每清旦輙携粥药造之徧饮食之而后反日以为常其他济人利物之事不胜计虽倾赀竭力无吝色乡人髙其行学试又多占上列郡博士请录其学事时三舍法行士子无不由庠序以进公从容其间若无所为而后生得所矜式咸敬服焉熹先君子于时亦为诸生年甚少未为人所知公独噐重以女归之后卒以文学致大名世乃以公为知人方腊之乱郡城为乡人有媚事权贵者挟墨敕徙州治北门外以便其私而所徙窊下潦涨辄平地数尺众皆不以为便将列其事以诉诸朝者余二千人而莫敢为之首公奋然以身任之其人复取特旨坐公以违御笔之罪公为变姓名﨑岖遁逃犹下诸路迹捕不置如是累年时事变更群小破散然后得免而州治亦还故处乡人至今赖之而公之家赀事力不能复如徃时矣比其晩歳生理益落而好施不少衰年八十三以终娶同郡喻氏亦有贤行生二男一女伯舅莘娶张氏其先以治狱有隂功王宣徽拱辰所传张佛子者也【见隂徳门】次即先夫人徳性特似公其行事自见家传叔舅峤少敏悟有文长从先君子游闻伊洛之风而恱之然求举辄不利喻夫人及伯舅既先卒叔舅后公十余年亦即世今唯伯舅之子康国居建之崇安叔舅之孙回居剑之尤溪而康国之二子已总发能诵书矣熹惟外大父之淳徳髙行先人后己其诚心所格固宜有后而康国母家所积之逺又如是天之报施其将在于此乎窃感陶公作孟府君传及近世眉山苏公亦述程公遗事不胜凯风寒泉之思书此以遗康国使藏于家时出而训习之以厉其子孙又记尝闻先夫人说第四外叔祖父豪侠不覊蚤从黄太史游黄公谪黔中因以客从黄公贤之为更名林宗而字之曰有道【字说见姓名门】与之讽咏书札甚多今皆不存独所为书桞如京皇考志【见兄弟门】世或传其墨本姓字尚可见耳先夫人及叔舅少时犹及见其道说黄公言行甚详酒酣悲歌感慨凄切絶不类世俗音调问其所以则曰黄公之遗声也此事外家兄弟亦少闻者因附记于此云
　　熹既叙此事将书以遗济之弟未果而济之复以疾不起其二子丙癸相从于建阳因书畀之俯仰今昔为之流涕不能已庆元戊午腊月既望书
　　跋祝公遗事后　　　　　吕伯可
　　祝氏世居江陵自承俊迁于歙曰仁质号半州其子也孙象器改名用之登儒科为太学博士六世有名筠预乡荐学富而文赡弟真为郡学賔至和甫七世矣名穆【即丙也】其诸父皆依朱文公遂为建人和甫幼孤文公敎育于家塾年甫志学命黄公榦为行冠礼葢及亲炙当时讲论之益故其气象粹温刻意问学于书无所不读下笔顷刻数千百言将以儒学昌其家所谓光逺而自他有耀者也祝氏复兴其在建乎始太博有弟景先即黄太史所賛其畵像者生男若女十有四人其第四女实为黟邑枢宻汪公勃之夫人又其第三子硂之女复归枢宻子提刑公作砺而侍御公义和寺丞公义荣给事公义端皆其所生也第二子确之女适韦斋吏部朱公松是为文公之母故乡人相传祝氏女位最髙有名尧臣为郡学谕者景先第八子磐之子也男女四人甞竒第三女家虽贫不肯以与凡子未及嫁而学谕公卒亲族咸以属同郡吕午两穷相值遂成姻对越七年而午偶忝末科由是祝氏女位髙之语复喧传于乡闾贰卿汪公纲之兄弟与今贰卿朱公在尤为祝氏喜所以笃叙甚至甞闻外舅徃来朱汪之门文公与侍御诸公皆重渭阳之念深加爱敬此意流传歴世不泯岂惟祝氏得所慿依而且施及于午焉乃知前軰髙情曲崇亲谊遗风凛凛可尚已一日和甫示午以文公所记外家遗事三复感叹谨再拜书其后时绍定六年五月旦日也
　　送班孝廉序　　　　　　桞宗元
　　陇西辛殆庶猥称吾文宜叙事晨持缣素以班孝廉之行为请且曰夫人殆所谓吉士也愿而信质而礼言不黩慢行不进越其先两汉间继脩文儒世其家业其风流后耽学笃志之士徃徃出于其门今夫人硏精典坟不告劬勚属者举乡里登春官获居其甲焉家于蜀之东道其严君以容卿之位赞是方岳为大夫良今将拜庆宁觐光耀族属是其可歌也道出于南郑外王父以将相之重九命赤社为诸侯师今又将亟驾省谒从容燕喜是又可歌也故我与河南独孤中叔赵郡李行纯行敏等若干人皆歌之矣若乃序者固君子宜之柳子曰吾甞读王命论及汉书嘉其立言彼生彪固之胄欤相国冯翊公功在社稷徳在生人其门子游文章之府者吾甞与之齿彼生严氏之出欤承世家之儒风沐外族之休光彼生专圣人之书而趋君子之林宜矣哉遂如辛氏之谈濡翰于素因寓于辞曰为我谢子之舅氏珠玉将至得无修容乎
　　律诗
　　赠外孙　　　　　　　　王介甫
　　南山新长凤凰雏眉目分明畵不如年少从他爱梨栗长成须读五车书
　　舅甥
　　羣书要语母之晜弟为舅母之从父晜弟为从舅【尔雅】男子谓姊妹之子为生谓我舅者吾谓之甥【同上】既有肥牡以速诸舅【伐木】姊妹之子曰甥出配他男而生也【释名】姊妹之孙谓从孙甥【襄二十五年注】
　　诗句缀戚觞孙甥【韩城南聫句】
　　古今事实
　　母党
　　初叔向欲娶申公巫臣氏其母欲娶其党叔向曰吾母多而庶鲜吾惩舅氏矣注言母多媵妾而庶子鲜少嫌母氏性不广【左昭二十八年】
　　晋自秦出
　　晋侯曰康公我之自出注秦康公晋外甥也【威十二年】
　　弥甥
　　季康子曰以肥之得备弥甥也注季康子名肥弥逺也康子父之舅氏故称弥甥
　　与舅同心
　　秦伯纳晋公子重耳及河子犯以璧授公子曰臣从君巡于天下臣之罪多矣臣犹知之而况君乎请由此亡公子曰所不与舅氏同心者有如白水投璧于河【僖二十四】
　　渭阳送舅
　　渭阳康公念母也我见舅氏如母存焉我送舅氏曰至渭阳
　　舅甥同官
　　汲黯字长孺司马安是其姊子与黯同为太子洗马【史】
　　衞本霍出
　　霍去病衞青姊子也
　　珠玉在侧
　　衞玠字叔宝风神秀异入市见者皆以为玉人王济字武子玠之舅也毎见玠辄叹曰珠玉在侧觉我形秽又甞语人曰与玠同游炯若明珠之在侧朗然照人
　　成此宅相【见外祖孙门】
　　以墅乞甥
　　谢安与侄晖赌墅顾谓甥羊昙曰以墅乞尔
　　家世名甥
　　刘屿字庆孙弟琨字越石并为尚书郎郭奕之甥名著当时京师为之语曰洛中奕奕庆孙越石
　　祖舅见知
