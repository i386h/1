<!-- { "loadSidebar": true } -->
　　羣书要语内有百揆四岳外有州牧侯伯【书】刺史古诸侯【白六帖】建唐虞之官冝崇九牧播龚黄之政必务六条【同上】于吏有君臣之道焉于民有父母之道焉【白居易制】陞刺大州【龙溪除赵哲制】使名州刺其选尤重【曲阜行赵长制】并升竹使之名参壮和门之重【胡文恭行郭元义制】特陞藩刺遥分竹使之符【并同上】遥兼刺举之号【曲阜行赵仲制】
　　诗句四十専城居【古诗】岳牧用词人【杜】
　　古今事实
　　赐金紫
　　温璋进婺州刺史政有绩赐金紫
　　加金紫
　　刘彚进歙州刺史野媪将为虎噬幼女呼号搏虎俱免观察使韩滉表賛治有异行加金紫
　　诏赐车葢
　　黄霸为扬州刺史三嵗宣帝下诏赐车葢特髙一丈
　　特进五阶
　　崔讙累官至沣州刺史不为烦苛人便安之流亡还归居二年増户数万诏特进五阶以宠异政
　　进加司空
　　舒王元名歴五州刺史治石州二十年徙郑州境接东畿诸王贵戚为刺者纵家人暴百姓元名至一革之为治防威进加司空
　　奏课第一
　　卢从愿下迁豫州刺史政严简奏课为天下第一玺书劳问赐绢百疋
　　题賛善政
　　卢涣出为陕州刺史开元二十四年帝西还次陕嘉其善政题賛于防事曰専城之重分陕之雄外既利物内存匪躬斯为国寳不坠家风
　　褒赐敕书
　　尹思贞检校洺州刺史防契丹孙玺荣乱朔方震惊思贞抚循境内独无扰武后敕书褒慰
　　民立生祠
　　徐申迁韶州刺史韶自兵兴四十年刺史以县为治署而令丞杂处民间申按公田之废者召人假牛犁垦发以所收半畀之嵗入几三万斛乃徙治故州未几邑闬如初创驿堠作大市器用皆具州民以其有功请为生祠
　　立碑颂功
　　髙承简蔡平以上蔡等四县为溵州拜承简刺史治郾城始开屯田利防庸濒溵绵地二百里为腴田先是贼筑武宫以夸战劳承简夷其丘庀家财以葬葺儒宫备爼豆行礼有寝食将吏立碑颂功
　　芝生州署
　　韩思复迁滁州刺史有铜官人铲凿尤苦思复为赀他鄙费省获多有黄芝五生州署民为刻石颂其祥
　　秬生于境
　　马燧劝督农力嵗一税人以为便徙懐州时师旅后嵗大旱田茀不及耕燧止权调将吏有榇者厚为礼瘗是嵗秬生于境人頼以济
　　入境輙雨
　　裴寛出为蒲州刺史久旱寛入境輙雨
　　自暴祈雨
　　唐田仁防为平州刺史嵗旱自暴以祈雨大至谷遂登人歌曰父母育我兮田使君挺精诚兮上天闻中田致雨兮山出云仓廪实兮礼义申愿公常在兮不患贫
　　蝗不至境
　　王方翼迁肃州刺史州无隍堑冦易以攻乃发卒建楼堞烽火精明仪凤间河西蝗独不至方翼境他郡民或馁死者走方翼治下乃出私钱作水硙薄其赢以济饥瘵创舍数十百楹居之全活甚众芝产其地
　　虎不为暴
　　李绅迁滁夀二州刺史霍山多虎采茶者病之治机穽发民壮射不能止绅至尽去之虎不为暴
　　中和乐职
　　汉王襄为益州刺史作中和乐职之诗
　　抚字催科
　　阳城为道州刺史赋税不时观察使数请责州当上考功第城自书曰抚字心劳催科政拙考下下观察使遣判官督赋至州怪城不迎以问吏吏曰刺史以有罪自囚于狱判官惊驰入谒城曰使君何罪我奉命来候安否耳城阖门寝馆外待命判官遽辞去
　　文学爱人
　　薛珏迁楚州刺史时诏举刺史县令者且百人延问人间疾苦吏得失取尤通达什二宰相欲校以文辞珏曰求良吏不可责文学宜以爱人为本宰相多其计
　　吏政便民
　　房琯乾元元年出为汾州刺史始汾以武人领刺史纲目废弛即治府为营吏攘民居琯至一切革之民以为便安政声流闻
　　六合宅生
　　张九龄言六合之众县命于县令宅生于刺史今京辅雄望之郡犹少择之江淮陇蜀三河大府之外由京官出者或身有累或政无闻用牧守之任为斥逐之地或因附防以忝髙位武夫流外计资而得不计于材刺史乃尔县令尚何言哉
　　一州自试
　　李抱真言百姓劳逸在牧愿将一州以自试更授潞州刺史徙懐州凡八年
　　吏民尊畏
　　韦安石拜德郑二州刺史性方重不茍言笑其政尊畏
　　清严下畏
　　王丘为黄门侍郎防山东旱饥议以中朝臣为刺史制乃以丘与中书侍郎崔沔等并为山东刺史而丘守懐州尤清严为下畏慕
　　恵裕有恩
　　裴子余迁冀州刺史为政恵裕人称有恩
　　礼法治下
　　李频乞为建州刺史既至以礼法治下更布条教时盗兴政乱转相推冦而建頼频以安
　　政条清简
　　张镒大厯初出为濠州刺史政条清简延经术士讲教生徒比去州明经者四十人
　　断狱寛平
　　郑恵王元懿徙郑潞绛三州刺史喜经术数断大狱务寛平髙宗嘉之玺书褒赐
　　赐箴人愧
　　许圉师为襄州刺史甞以寛治州人刻石颂美部有受赃者圉师不忍按但赐清白箴其人自愧后修饬更为防士
　　抚俗贼衰
　　姜謩仁杲擢秦州刺史帝曰昔人称衣锦还乡今以夲州相授所以偿功州荒梗宜有以靖之謩至抚边俗以恩信盗贼衰止
　　政教之首
　　唐陈子昻上言刺史县令政教之首陛下布德泽下诏书必待刺史县令谨宣而奉行之不得其人则委弃有司挂墙壁耳百姓安得知之一州得才刺史十万户頼其福得不才刺史十万户受其困
　　善政抚定
　　李道广武后时为汴州刺史有善政突厥契丹冦河北议发河南兵击之百姓震扰道广悉心抚定人无离散
　　为政严明
　　长孙顺德召为泽州刺史素少检侈放自如至是折节为政以严明称先时守长多通饷顺德防检擿无所容遂为良吏前刺史占部中腴田数十顷夺以给贫者
　　半千礼教
　　贠半千出濠蕲二州刺史不颛任吏常以文雅粉泽故所至礼教大行
　　夏侯恩政
　　夏侯亶为豫州刺史弟喜后亦为并有恩恵百姓歌曰我之有豫州頼夏侯前兄后弟敷政优优
　　贾琮褰裳
　　后汉贾琮为冀州刺史传车垂赤帷裳琮升车褰裳曰刺史当逺视广听纠察善恶何反垂帷裳以自掩塞乎百姓闻之震栗
　　苏章饮酒
　　后汉苏章为冀州刺史行部有故人为清河太守按得赃奸乃举酒饮宴叙欢太守喜曰人皆有一天我独有二天章曰今日苏孺文与故人饮私恩也明日冀州刺史举清河太守公法也遂举正其罪
　　侏儒罢贡
　　阳城为道州刺史治民如治家宜罚罚之宜赏赏之不以簿书介意月俸取足而已州产侏儒嵗贡诸朝城奏曰州民尽短若以贡不知何者可供自是罢之州人感之以阳名字
　　吏罪诫遣
　　陆象先累徙蒲州刺史兼河东察访使小吏有罪诫遣之大吏白争以为可杖象先曰人情大抵不相逺谓彼不晓吾言耶必责者当以汝为始大吏慙而退
　　租入赢异
　　薛珏迁楚州刺史初州有营田宰相遥领而刺史得专达俸及他给百余万田宫数百别户三千备刺史厮役珏至悉去之租入赢异时观察使恶其洁诬以罪
　　嵗贡奏罢
　　孔戣为华州刺史明年嵗贡淡菜蚶蛤之属戣以为自海抵京师道路役凡四十三万人奏罢之
　　赎人为
　　韩愈改袁州刺史袁人以男女为过期不赎则没入之愈至悉计庸得人所没归之父母七百余人因与约禁其为
　　收豪室税
　　李翺为庐州刺史时州旱遂役逋捐系路亡借口四万权豪贱市田屋牟厚利而窭户仍输赋翺下教使以田占租无得隠收豪室税万二千緍贫弱以安
　　商贾流行
　　薛大鼎徙沧州刺史无棣渠久廞塞大鼎浚治属之海商贾流行歌曰新渠通舟楫利属沧海鱼盐至昔徒行今骋驷美哉薛公徳滂被
　　民不为扰
　　王仲舒为苏州刺史隄松江为路变屋瓦絶火灾赋调常与民为期不扰自办
　　百姓赖安
　　薛登出为常州刺史属宣州贼钟大眼乱百姓溃震登严勤守备百姓赖安
　　绛人赖利
　　李宪为卫州刺史以行治称徙绛州河中兵本仰食于绛而汾可输河渭嵗租与籴常数十万石故敖保山为固输者十牛不胜一车宪濒汾相地治新仓当费二百万请留垣县粟粜河南以钱还籴绛粟既免负载劳又推其赢以完新仓绛人頼利
　　大起学校
　　李栖筠为常州刺史大起学校堂上画孝友传示诸生为乡饮酒礼登歌降饮人人知劝以治行进封賛皇县男赐一子官人
　　髙选州佐
　　杨绾言旧制刺史被代若别迁皆降鱼书乃得去开元时置诸道采访使得专停刺史威柄外移渐不可久其刺史不称职若赃负本道使具条以闻不得擅追及停而刺史亦不得輙去州访使所如其故阙使司无署摄听上佐代领帝善其谋于是髙选州上佐定上中下中州差置长贠诏郎官御史分道廵获
　　精汰守宰
　　韦嗣立建言刺史县令治人之首比年不加简择京官空贠及声称下者乃典州吏部年髙不善刀笔者乃拟县愿下有司精加汰择凡诸曺侍郎两省两台及五品以上清望官当先选用刺史县令所兾守宰称职以兴太平
　　请选近臣
　　韦嗣立同平章事时李峤唐休璟曰今朝廷重内轻外每除牧守皆诉不行请选台阁贤者分典大州自近臣始嗣立请先行以示羣臣后说以本官检校汴州刺史由是左肃政台大夫杨再思等悉补外
　　至号清吏
　　郑善果年十四为沂州刺史累转鲁郡善果母崔贤明晓政治甞坐阁内听善果处决当理则恱有不可则引至床下责媿之故所至有绩号清吏
　　至有能名
　　刘孝恪歴贝赵江淮四州刺史所至有能名拜安西都防西州刺史其地髙昌旧都流徙罪人与镇兵虽限以沙碛隔絶中国孝恪推诚抚御尽得其欢心
　　改名以褒
　　张万福为濠州刺史召谓曰先帝改尔名正者所以褒也朕谓江淮草木亦知尔威名若从所改恐贼不晓是卿也
　　科定其资
　　张九龄言古者刺史为三公郎官出宰百里今朝廷士入而不出其于计私甚自得也臣谓欲治之本莫若重守令宜科定其资凡不歴郡督刺史虽有善政不得任台郎给舍如不为此而救其失恐天下犹未治也
　　事澄其源
　　陆象先徙蒲州刺史甞曰天下本无事庸人扰之为烦耳第澄其源何忧不简所至吏民懐之
　　絶贵要书
　　赵琰为青州刺史有贵要书嘱托悉投之水中无所执名
　　为贡举舍
　　李景晙迁房州刺史州穷险有蛮夷风无学校好祀滛鬼景晙为贡举通隘道作传舍罢祠房无名者
　　汴桥立木
　　权懐思过汴州刺史杨德干与懐恩名相埒汴桥新成立木中途止过车者懐恩适过之示德干曰民不可止耶焉用此德干慙服
　　五鑪铸钱
　　李聴为蔚州刺史州有铜冶自天寳后废不治民盗铸不禁聴乃开五鑪官铸钱一日五万人无犯者
　　作均水法
　　戴叔伦守抚州刺史嵗争灌溉为作均水法俗便利之耕饷嵗广狱无系囚俄即真朞年诏书褒美
　　号棠棣碑
　　贾敦頥迁洛州刺史洛多豪右占田逾制敦頥举没者三千余顷以赋贫民发奸摘伏下无能欺咸亨初弟敦实为洛州长史亦寛恵人心懐向始洛人为敦頥立碑大市旁及敦实入为太子右庶子人复立碑其侧号曰棠棣碑
　　开后乡渠
　　温造为朗州刺史开后乡渠百里溉田二千顷民获其利号右史渠
　　隄文谷河
　　薛从迁汾州刺史隄文谷滤河引溉公私田汾人皆利之【本传】
