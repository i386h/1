<!-- { "loadSidebar": true } -->
　　刘攽性滑稽熙宁中为试官出临以教思无穷论举人上请曰此卦大象如何攽曰要见大象当诣南御苑马黙为台官弹奏攽轻薄不当置在文舘攽曰既云马黙岂合驴鸣吕嘉问提举市易曾布劾其违法反得罪嘉问治事如故攽曰岂意曽子避席望之俨然乎嘉问字望之【倦游杂録】
　　讥不见知
　　苏公自黄移汝过金陵见荆公公曰好个翰林学士某久以此奉待公曰抚州出杖鼓鞚淮南豪子以厚价购之而抚人有之保之已数世矣不逺千里登门求售豪子击之曰无声遂不售抚人恨怒至河上投之水中吞吐有声熟视而叹曰你早作声我不弃汝【后山谈丛】
　　跌碎石学士
　　石曼卿善戏谑尝出御者失鞚马惊曼卿堕地从吏遽扶掖升鞍曼卿曰赖我是石学士若瓦学士岂不跌碎乎【百家诗】
　　鼻孔陷
　　世以癞疾鼻陷为死证刘贡父晩有此疾子瞻曰少壮读书颇知故事孔子常出顔仲二子行而过市而卒遇其师子路趫捷跃而升木顔渊懦缓顾无所之就市中刑人所经幢避之所谓石幢子者既去市人以贤者所至不可复以故名遂共谓避孔塔坐者絶倒【后山丛谈】
　　夹注轿子
　　施道民为孙威敏所黥既而复得为民借小字军人肩舆而出曾子固见之曰好一只夹注轿子闻者为绝倒【志林】
　　解书为戏
　　王介甫多思而善凿时出一新说已而悟其非也则又出一说以解之是以其学多说常与刘贡父食辍筯而问曰孔子不彻姜食何也贡父曰本草生姜多食损智道非明民将以愚之孔子以道教人者也故不彻姜食所以愚之也介甫欣然而笑久之乃悟其戏已也贡父虽戏言然王氏之学实大类此庚辰三月十一日食姜粥甚美叹曰无恠吾愚吾食姜多矣因并贡父言记之以为后世君子一笑【志林】
　　头闲安防
　　张逸密学知成都僧文鉴求见时华阳簿张唐辅同在客次唐辅欲搔首方脱乌巾睥睨文鉴置于其首文鉴大怒诉于张公公问其故唐辅曰某方头痒取下幞头无处顿放见大师头闲遂权顿少时不意其怒也【古今诗话】
　　嘲缩头
　　祖广行尝缩头诣桓南郡始下车桓曰天甚晴明祖参军如从漏屋下来【续世说】长孙无忌嘲欧阳询曰耸膊成山字埋肩不出头
　　同列相谑
　　翟资政公巽喜嘲谑初为袐书郎同列多见侮诮时俞尚书防亦同在省中尝防饮明旦翟自外至抗声问曰俞防安在众愕然俞亦自失翟徐曰吾闻昨夕余沥欲复饮耳众始大笑他日或諌止之翟曰同列相嘲戏三馆之旧也吾欲修故事耳岂得已哉平日谈论喜作才语虽对使令亦然为中书舍人时后省有庖者艺颇精翟亟称之后更懈怠众以尤翟翟不得已呼使前责曰汝以刀匕微能数见称赏而敢疎慢如此使众人以责膳夫之罪归汝主于汝安乎左右皆匿笑而庖者竟不解为何等语也【却扫编】
　　嘲清凉伞
　　刘子仪三入玉堂望大用颇不怿称疾不出朝士问疾刘云虚热上攻石文定在坐云只消饵一服清凉散谓两府方得凉繖也【诗史】
　　官位相谑
　　关澥子容推官才俊而容止不扬时服中过南徐客次见一绯鱼朝士倨坐关揖而问之彼疑关为攫徒因谑关曰太子洗马髙垂鱼良久复询闗闗答以某之官乃是皇后骑牛低钓鳖朝士骇曰是何官位关笑曰且欲与君对偶亲切【泊宅编】
　　八百不死
　　昔之黠者滑稽以玩世曰彭祖八百嵗而死其妇哭之恸其邻里共解之曰人生八十不可得而翁八百矣尚何尤妇谢曰汝辈自不谕尔八百死矣九百犹在也世以痴为九百谓其精神不足也又曰令新视事而不习吏道召胥魁问之魁具道笞十至五十及折杖数令遽止之曰我解矣笞六十为杖十四耶魁笑曰五十尚可六十犹痴耶苏长公取为偶对曰九百不死六十犹痴【后山诗话】
　　招饭相谑
　　文潞公说顷年进士郭震任介皆西蜀豪逸之士一日郭致柬于任曰来日请餐皛饭任不晓厥防如约以往将日中方具粝饭一盂卢菔盐各一盘余更无别物任曰何谓皛饭郭曰白饭白芦菔白盐岂非皛饭耶任勉强食之而退任一日复致柬于郭曰来日请食毳饭郭亦如约而往迨过日中迄无一物郭问之任答曰昨日已曽上闻郭曰何也任曰饭也毛芦菔也毛盐也毛只此便是毳饭郭大噱而退蜀人至今为口谈俗呼无曰毛
　　杜园热熟
　　陈和叔为举子通率少检后举制科骤为质朴时号热熟顔回时孔仲举对制策言天下有可叹息恸哭者既而被斥和叔曰孔生真杜园贾谊也王平甫闻之曰杜园贾谊好对热熟顔回
　　讥趋时好
　　欧阳永叔在政府以诗寄颖隂隠士常秩曰笑杀汝隂常处士十年骑马听朝鸡既而介甫秉政以右正言直史馆召秩秩遂起有无名子改前诗曰昔日汝阴常处士却来马上听朝鸡秩旧治春秋着讲解数十卷自谓圣人之意尽在是矣介甫不好春秋秩遂尽讳其所学熙宁六年两河荒歉诏令所在青苖本钱权行倚阁王平甫戏秩曰公之春秋亦权倚阁乎【倦游録】
　　嘲争闲气
　　东坡示参寥云桃符仰视艾人而骂曰汝何等草芥辄居我上艾人俯而应曰汝已半截入土犹争髙下乎桃符怒往复纷纷不已门神解之曰吾辈不肖方傍人门户何暇争闲气耶请妙揔大士防此一转语【志林】
　　燠糟鄙俚
　　司马温公之薨当明堂大飨朝臣以致斋不及奠肆赦毕苏子瞻率同辈以往而程頥固争引论语子于是日哭则不歌子瞻曰明堂乃吉礼不可谓歌则不哭也頥又谕司马诸孤不得受吊子瞻戏曰頥可谓燠糟鄙俚叔孙通闻者笑之【公孙谈圃】
　　以书语戏
　　吕嘉闻提举市易务三司使曾布劾其违法荆公惑党人之说反以罪三司曽既罢朝请而嘉问治事如故攽闻而叹曰岂意曾子避席望之俨然望之嘉问字也
　　以名属戏
　　贾黄中为相卢多逊作叅一日府畿有蝗虫卢曰某闻所有乃假蝗虫贾曰亦闻不伤稼但芦多损耳
　　以名相戏
　　姚岘滑稽姚南仲廉察陜郊岘以宗从见之忽有投刺者云李过庭南仲曰过庭之名甚新未知谁家子弟岘曰恐是李趋儿【因话録】
　　戏举自代
　　刘攽与王介争举人用畜字事赎金时雍子方为开封推官戏曰据罪名当决臀杖十三攽曰吾已入文字云切见雍子方身材长大臀腿丰肥臣实不如举以自代
　　属对相戏
　　鲁宗道直龙图阁时济阳公方用事一日以公事造其第盘辟之际丁谓曰学士拜时衫地应声答曰侍中宴处幔漫天时丁有异心神悸胆衂殆不能支
　　汗淋学士
　　王平甫学士家干魁硕盛夏入馆中下马流汗浃衣刘贡父曰君真所谓汗淋学士也
　　坤赋为戏
　　张亢滑稽有门客作坤厚载物赋粤有大徳其名曰坤亢曰非讲经之坐主即传法之沙门
　　口吃被嘲【见口门】
　　文人相嘲【见文章门】
　　种胡荽秽语
　　冲晦处士李退夫者为事矫恠居京师北郊一日种胡荽俗传须主人口诵秽语则茂退夫撒种密诵曰夫妇之道人伦之性【云　云】不绝于口忽有客至命其子毕之子执余种曰大人已曽上闻皇祐中馆阁或谈话则曰宜撒胡荽一廵
　　以论列为戏
　　元城先生为谏议大夫日値除一执政先生再三论列不降出刘贡父为给事中先生于朝路见之曰若迟回不去当率全台论攻之孔子所谓鸣鼓而攻之者贡父应声曰将谓是暗箭子元来是鸣鼓儿闻者皆啓齿先生素严毅亦有笑容
　　嘲好水利
　　王荆公好言水利有小人谄曰决梁山湖八百里水以为田其利大矣荆公喜甚徐曰策固善决水何地可容刘贡父在坐中曰自其旁别凿八百里湖则可容矣荆公笑而止予以为类优防滑稽漆城难为荫室之语故书之
　　嘲状元
　　上庠録政和丙申殿试何防为状元潘良贵次之皆年少有风貌而第三人郭孝友颇古恠唱名日呵出御街观者皆曰状元眞何郎榜眼真潘郎第三人眞郭郎也
　　试经为戏
　　潭州试经童试官举经头一句曰三千大千时一闽童诵不通因操南音上请曰覆试官不知下头有世界耶无世界耶闻者大笑
　　娶妇行令
　　村俗娶妇礼夕有秀才曹吏毉人巫者同集行令取本艺聨句曹吏先曰每日排衙次第立毉人曰药酒有温凉寒燥湿秀才曰夜深娘子早梳妆巫者曰太上老君急急急
　　就人乞钱
　　有人家富而悭从弟入京告行不得已与千钱一壶作简曰筋一条血一壶右件追胷献上伏惟鐡心肝人留纳
　　歇后语
　　有顽民因天旱盗决人水灌田为主者执赴伏罪状云右某只因天亢律吕调切虑田苖宇宙洪遂偷某人金生丽致得其人寸隂是念某不识始制文今来甘认吊民伐一听本官忠则尽
　　戏人性急
　　有人性寛缓冬日共人围炉见人裳尾为火所烧乃曰有一事见之已久欲言之恐君性急不言恐伤君大多然则言之是耶不言之是耶人问何事曰火烧君裳遽收衣火灭大怒曰见之久何不早道其人曰我言君性急果是乎
　　一蠏不如一蠏【以下系艾子】
　　艾子行于海上见一物圆而褊且多足问居人曰此何物也曰蝤蛑也既又见一物圆褊多足曰此何物也曰螃蠏也又于后得一物状貌皆如前所见而极小问居人曰此何物也曰彭越也艾子喟然叹曰何一蠏不如一蠏也
　　求得效方
　　艾子事齐宣王一日而有忧色宣王怪而问之对曰臣不幸稚子属疾欲谒告念王无与图事者虽在朝所心实系焉王曰盍早言乎寡人有良药稚子顿服其愈矣遂索以赐艾子拜赐而归饮其子辰服而已卒他日艾子忧甚戚王问之故愀然曰卿丧子可伤赐卿黄金以助葬艾子曰殇子不足以辱君赐然臣将有所求王曰何求只求前日小儿得效方
　　苜蓿为馈
　　齐地多寒春深未莩甲方立春有村老挈苜蓿一筐以馈艾子且曰此物初生未敢甞谨先以荐艾子喜曰烦汝致新然我享之后次及何人曰献罢即割以餧驴也
　　哕出四脏
　　艾子好饮少醒日门生相与谋曰此不可以谏止惟以险事怵之宜可诫一日大饮而哕门人宻袖彘肠致哕中持以示曰凡人具五脏方能活今公因饮而出一脏止四脏矣何以生耶艾子熟视而笑曰唐三藏犹可活况四脏乎
　　明年同嵗
　　艾子行出邯郸道上见二媪相与让路曰媪几嵗曰七十问者曰我今六十九然则明年当与尔同嵗矣
　　鞋楦为核
　　有人献木履于齐宣王无刻斵之迹王曰此履岂非生乎艾子曰鞋楦乃其核也
　　好畜古器
　　秦士有好古物者价虽贵必购之一日有人持败席一畨踵门而告曰昔鲁哀公命席以问孔子此孔子所坐之席也秦士大惬以为古遂以负郭之田易之逾时又有持枯竹一枝告之曰孔子之席去今未逺而子以田售吾此杖乃古公避狄杖策去邠时所操之棰也葢先孔子又数百年矣子何以偿我秦士大喜因倾家资悉与之既而又有持巧漆椀一只曰席与杖皆同时物固未为古也此椀乃舜造漆器时作葢又逺于周矣子何以偿我秦士愈以为逺遂虚所居之宅以予之三器既得而田宅资用尽去致无所衣食然好古之心终未忍舍三器于是披哀公之席持古公之杖执舜所作之椀行丐于市曰衣食父母有太公九府钱乞一文
　　辩铃铎
