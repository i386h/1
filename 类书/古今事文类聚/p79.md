<!-- { "loadSidebar": true } -->
　　许真君斩蜃
　　许真君名逊字敬之本汝南人后于豫章遇一少年容仪修整自称慎郎许君与之语知非人类指顾之间少年去君谓门人曰适来年少乃是蛟蜃之精吾念江西累为洪水所害若非剪戮恐致逃遁蜃精知真君识之潜于龙沙洲化为黄牛真君以道眼遥观谓弟子施太玉曰彼之精怪化作黄牛我今化其身为黒牛仍以手巾挂防将以认之汝见牛奔鬬当以劒截彼真君乃化身而去俄顷见黒牛犇趁黄牛而来太玉以劒挥牛中其左股因投入城西井中从此井径归潭州却化为人先是蜃精化为美少年以珍寳财货数万获娶潭州刺史贾至女至是真君求见贾使君谓曰闻君有贵婿慎郎乃蛟蜃老魅焉敢遁形蜃精复变本形为吏所杀
　　李八百
　　李八百蜀人也莫知其名歴世见之时人记之年八百岁因以号焉
　　隔两尘
　　韦子威师事丁约一日辞去谓子威曰郎君得道尚隔两尘儒谓之世释谓之刼道谓之尘也
　　景链丹
　　陶景既得神符秘诀以为神丹可成而苦无药物帝给赐黄金朱砂雄黄等后合飞丹色如霜雪服之体轻【梁书】
　　惟鼠堕地
　　唐公得道防宅鸡犬皆升惟鼠堕地【晏类要】
　　尸解如蝉
　　髙宗时道士刘合还丹成而上之咸亨中卒惟有空皮而背上开坼有似蝉蜕
　　空中闻打麦
　　王老者村居慕道有老道士造之留月余忽遍身疮疡谓王老曰得酒数斛浸之即愈遂为置酒满瓮道士坐瓮中三日方出须发皆黒顔如童子谓王老曰能饮此酒可以仙去时方打麦王老全家饮之须臾皆醉忽风动云蒸一时轻举居舍鸡犬皆升空中犹闻打麦声
　　希夷得道
　　陈抟字图南隐武当山移居华山云台观又止少华石室每寝处多百余日不起垂拱初谓其弟子贾徳升曰汝可于张超谷凿石为室室成遂化形于莲花峯下张超谷中卒经七日肢体犹温有五色云蔽塞洞口累日不散
　　金女【以下系女仙】
　　西王母者金女也厥姓缑氏女子之登仙得道者咸焉【集仙録】
　　樊夫人
　　樊夫人者刘纲妻也鬒翠如云肥防如雪【女仙録】
　　蕚緑华
　　蕚緑华者女仙也上下青衣顔色絶整【真诰】
　　江妃解佩
　　江妃二女不知何许人出游江湄逢郑交甫不知其神也女遂解佩与之交甫受而懐之去数十歩空懐无佩女亦不见
　　毛女食松
　　毛女字玉姜在华隂山中山客猎师世世见之形体生毛自言始皇宫人秦亡入山食松叶遂不饥寒【列仙传】
　　洞庭君女
　　唐栁毅下第归至泾阳见一妇人牧羊曰妾洞庭君小女也嫁泾川次子为婢所惑得罪舅姑毁黜至此闻君将还敢寄尺牍于洞庭之隂有大橘树君击树三当有应者毅如其言见千门万户曰灵虚殿一人被紫执圭取书进之洞庭君泣曰老夫之罪使懦弱罹害言未毕有赤龙长万丈擘天飞去俄而祥风庆云幢节玲珑红妆千百中有一人即前寄书者乃宴毅于碧云宫宴罢辞去后再取卢氏貎类龙女妻曰予即洞庭君女也泾上之辱君能救之兹奉闺房永以为报同归洞庭莫知其迹
　　古今文集
　　杂著
　　别中岳二三真人序　　　陈子昻
　　夫爱名山歌长往世有之矣若夫放身霄岭宴景云林卑俗不可得而闻时士不可得而见则吾欲髙视终古一笑昔人嵩山有二仙自浮丘公王子晋上朝玉帝遗迹金坛凤笙悠悠千载无响吾每以是临霞永慨抚膺增叹常谓烟驾不逢羽人长往去嚣世走青云登玉女之峯窥石人之庙见司马子防冯太和霓裳眇然冥壑独立真朋羽防金浆玉液则有杨仙公黙洞天贾上士幽栖牝谷玉笙吹凤瑶装驻鹤方且迷轩辕之驾期汗漫之游吾亦何人躬接兹赏实欲执青节从白蜺陪饮昆崘之庭观化元之府宿心遂矣冥骨甘矣岂知琼都命浅金箓道防攀倒景而迷途顾中峯而失路尘萦俗累复汨吾和仙人真侣永幽灵契翳青芝而延伫遥防何期折丹桂而徘徊逺心空絶紫烟去黄庭极仰寥廓而无光视寰区而寡色悠悠何徃白头名利之交咄咄谁嗟运盛衰之感则如杨朱岐路墨子素丝尚平辞家而不归鲍焦抱木而枯死可以恸可以悲古人之心吾今得之矣
　　古诗
　　飞龙引　　　　　　　　李白
　　鼎湖流水清且闲轩辕去时有弓劒古人传道流其间后宫婵娟多花顔乘鸾飞烟亦不还骑龙攀天造天关造天关闻天语长云河车载玉女载玉女过紫皇紫皇乃赐白所持之药方后天而老凋三光下视瑶池见王母蛾眉萧飒如秋霜
　　古风　　　　　　　　　李白
　　太白何苍苍星辰上森列去天三百里邈尔与世絶中有緑发翁披云卧松雪不笑亦不语冥栖在岩穴我来逢真人长跪问寳诀粲然忽自哂授以链药説铭骨传其语竦身已电灭仰望不可及怆然五情热吾将营丹砂永与世人别
　　又
　　五鹤西北来飞飞凌太清仙人緑云上自道安期生两两白玉童双吹紫鸾笙飘然下倒影倐忽无留行遗我金光草服之四体轻将随赤松子对博坐蓬瀛
　　又
　　周穆八荒意汉皇万乘尊淫乐心不极雄豪安足论西海宴王母北宫邀上元瑶水闻遗歌玉杯竟空言灵迹成蔓草徒悲千载魂
　　又
　　秦皇按寳劒赫怒振威神逐日廵海右驱石架沧津徴卒空九防作桥伤万人但求蓬岛药岂思农扈春力尽功不赡千载为悲辛
　　感遇　　　　　　　　　陈子昻
　　吾观龙变化乃知至阳精石林何冥宻幽洞无留行古之得仙道信与元化并惑非象识谁能测沦冥世人拘自见酣酒笑丹经昆仑有瑶树安得采其英
　　又
　　深居观羣动悱然争朶颐羣动相啖食利害纷痴痴便便夸毗子荣耀更相持务光让天下商贾竞刀锥已矣行采芝万世同一时
　　又
　　吾爱鬼谷子青谿无垢氛囊括经世道遗身在白云七雄方龙鬬天下乱无君浮荣不足贵导养晦时文舒可弥宇宙卷之不盈分岂徒山木寿空与麋鹿羣
　　又
　　荒哉穆天子殆与白云期宫女多怨旷层城闭蛾眉日晚瑶台乐岂伤桃李时青苔空萎絶白发生罗帷
　　感兴一首　　　　　　　朱元晦
　　飘飘学仙侣遗世在云山盗啓元命秘窃当生死关金鼎蟠龙虎三年养神丹刀圭一入口白日生羽翰我欲徃从之脱蓰谅非难但恐逆天理偷生讵能安
　　读道书作　　　　　　　朱元晦
　　失志堕尘网浩思属沧洲灵芝不可得岁月逐江流碧草晩未凋悲风飒已秋仰首鸾鹤期白云但悠悠
　　又
　　王乔吹笙去列子御风还至人絶华念出入有无间千载但闻名不见氷玉顔长啸空宇碧何许蓬莱山诗话
　　洞賔游岳阳
　　吕岩客字洞賔河中府人唐礼部尚书渭之孙防昌中两举进士不第去游庐山遇异人得长生诀多游湘潭岳鄂之间人莫之识尝题岳阳楼诗云朝游北粤暮苍梧袖有青蛇胆气粗三入洛阳人不识朗吟飞过洞庭湖
　　饮东林沈氏
　　熈宁间湖州归安县之东林有隐君子沈思字持正隐于东林因以东老名焉能酿十八仙白酒一日有客自称囘道人长揖东老曰知君白酒新熟愿求一醉公命之坐徐观其目碧色粲然光彩射人与之语无不通故知非尘埃中人也因出与饮自日中至暮已饮数斗殊无酒色囘曰乆不游浙中今为子有隂徳留诗赠子乃擘席上榴皮画相题诗于庵壁云西邻已富忧不足东老虽贫乐有余白酒酿来因好客黄金散尽为収书杂著【以下系女仙】
　　麻姑坛记　　　　　　　顔真卿
　　麻姑者葛稚川神仙传云王逺字方平欲东之括苍山过吴蔡经家教其尸解如蛇蝉也经去十余年忽还语家言七月七日王君当来过到期日方平乘羽车驾五龙各异色旌旗导从威仪赫奕如大将也既至坐须臾引见经父兄因遣人与麻姑相闻亦莫知麻姑是何神也言王方平敬报乆不行民间今来在此想麻姑能暂来有顷信还但闻其语不见所使人曰麻姑再拜不见忽已五百余年尊卑有序修敬无阶思念乆烦信承在彼登山颠倒而先被记当按行蓬莱今欲暂往如是便还还即亲观愿不即去如此两时闻麻姑来来时不先闻人马声既至从官当半于方平也麻姑至蔡经亦举家见之是好女子年十八九许顶中作髻余发垂之至要其衣有文章而非锦綉光彩耀日不可名字皆世间所无有也得见方平方平为起立坐定各进行厨金盘玉杯无限美膳多是诸华而香气达于内外擗麟脯行之麻姑自言接待以来见东海三为桑田向闻蓬莱水乃浅于徃者防时畧半也岂将复还为陆陵乎方平笑曰圣人言海中行复扬尘也麻姑欲见蔡经母及妇经弟妇新产数十日麻姑望见之已知曰噫且止勿前即求少许米便以掷之堕地即成丹砂方平笑曰姑故年少吾了不喜复作此曹狡狯变化也麻姑手似乌爪蔡经心中念言背痒时得此爪以爬背乃佳也方平已知经心中所言即使人牵经鞭之曰麻姑神人汝何忽谓其爪可以爬背耶见鞭着经背亦不见有人持鞭者方平告经曰吾鞭不可妄得也大厯三年真卿判抚州按图经南城县有麻姑山顶有古坛相传云麻姑于此得道坛东南池中有红莲近忽变碧今又白矣池北下坛傍有杉松松皆偃盖时闻歩虚钟磬之音东南有瀑布淙下三百余尺东北有石崇观髙石中犹有螺蚌殻或以为桑田所变西北有麻源谢灵运诗题入华子岗是麻源第三谷恐其处也源口有神祈雨辄应开元中道士邓紫阳于此习道蒙召入大同殿修功徳二十七年忽见虎驾龙车二人执节于庭中顾谓其友竹务猷曰此迎我也可为吾奏愿欲归本山仍请立庙于坛侧宗从之天寳五载投龙于瀑布石池中有黄龙见宗感焉乃命増修仙宇真仪侍从云鹤之类于戱自麻姑发迹于兹岭南真遗坛于原花姑表异于井山今女道士黎琼仙年八十而容色益少曽妙行梦琼仙而飡花絶粒紫阳侄曰徳诚继修香火弟子谭仙岩法箓尊严而史洞左通邹郁华皆清虚服道非天地气殊异江山炳灵则曷由纂懿流光若斯之盛者矣真卿幸承余烈敬刻金石而志之时则六年夏四月也古诗
　　王母歌　　　　　　　　李颀
　　武皇斋戒承华殿端拱须臾王母见霓裳照耀麒麟车羽盖淋漓孔雀扇手指梨遗帝食可以长生临防县头上复戴九星冠摠领玉童坐南面欲问要言今告汝帝乃焚香请此语若能链魄去三尺后当见我天皇所顾谓侍女董双成酒防可奏云和笙红霞白日俨不动七龙五凤纷相迎惜哉志骄神不说叹息马踶与车辙复道歌钟杳将暮深宫桃李花成雪为看青玉五枝灯蟠螭吐火今已絶
　　诗话
　　蓝桥遇仙
　　裴航遇云翘夫人与诗云一饮琼浆百感生霜捣尽见云英蓝桥便是神仙路何必区区上玉京后经过蓝桥渇一舍有老妪揖之求浆妪令云英擎一瓯浆水饮之航欲娶云英妪曰但得玉杵玉臼当与之后航得杵臼为捣药遂得娶而仙云【传奇】
　　道士【女道士附】
　　羣书要语道生一【老子】大道者不可彊名也彊名曰大彊字曰道【真一经诀】无宗无上而独能为万物之始故名尧始运道一切为极尊而常处三清出诸天上故称天尊【大真一经】人行大道号曰道士士者何理也事也身心顺理惟道是从从道为事故称道士【太霄琅书经】道士有五一天真道士髙黄人之流也二神仙道士杜冲尹軏之例也三山居道士许由巢父之比也四出家道士宋伦彭谌之匹也五在家道士黄琼籛铿之伦也【三洞道科】
　　古今事实
　　弃妻游山
