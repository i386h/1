<!-- { "loadSidebar": true } -->
　　诗句蛙鼃鸣无谓阁阁只乱人【韩】田家推五行水旱卜蛙声【章孝标】废沼蛙蝈淫【坡】半夜青蛙圣得知【韩盆池】一夜青蛙鸣到晓【韩】
　　蟾蜍三足虾蟆也【説文】鋭头皤腹【东方朔蟾蜍赋】称其异则画地成川语其神则登天入月【同上】
　　古今事实
　　埳井蛙
　　公孙龙问于魏牟曰龙少学先生之道合同异离坚白自以为至达今闻庄子之言茫然异之敢问其方公子牟隐几太息仰天而笑曰子独不闻夫埳井之蛙乎谓东海鼈曰吾乐与吾跳梁乎井榦之上入伏乎缺甃之崖赴水则接腋持頥蹶泥则没足灭跗还蚌蟹与蝌蚪莫吾能若也且夫擅一壑之水而跨跱埳井之乐此亦至矣夫子奚不时来入观乎东海之鳖左足未入而右膝已絷矣于是逡巡而却告之海曰夫千里之逺不足以举其大千之髙不足以极其深禹之时十年九潦而水弗为加益汤之时八年七旱而崖不为加损夫不为顷久推移不以多少进退者此亦东海之大乐也于是埳井之蛙闻之适适然惊规规然自失也且夫知不知是非之竟而犹欲观于庄子之言是犹使蚊负山商炬驰河也必不胜任矣【秋水篇】
　　式怒蛙
　　越王屡伐呉欲人之轻死也出见怒蛙乃为之式从者曰奚敬于此曰为其有气故也【韩非子】
　　沈灶生蛙
　　赵襄子以尹铎有寛政于晋阳其民心必和乃守晋阳后晋师围而灌之沈灶生蛙民无叛意
　　拾塼投蛙
　　燕太子丹自喜得荆轲永无秦忧日与轲之东宫临池而观轲拾塼投蛙太子令人奉金丸进之【史记】
　　问蛙喜怒
　　艾子使于燕燕王曰吾小国也日为强秦所侵徴求无已吾国贫无以供之欲并兵一战又力弱不足以拒敌如之何则可先生其为谋之艾子曰亦有分也王曰其有説乎艾子曰昔有龙王逢一蛙于海濵相问讯后蛙问龙王曰王之居处如何王曰珠宫贝阙翚飞璇题龙复问汝之居何若蛙曰緑苔碧草清泉白石复问曰王之喜怒如何龙曰吾喜则时降膏泽使五谷丰稔怒则先之以暴风继之以飞电使千里之内寸草不留龙问蛙曰汝之喜怒何如曰吾之喜则清风明月一部鼓吹怒则先之以努眼次之以腹胀然至于胀过而休于是燕王有慙色
　　虾蟆无尾
　　艾子浮于海夜泊岛屿中夜闻水下有人哭声复若人言遂听之其言曰昨日龙王有令应水族有尾者斩吾鼍也故惧诛而哭汝虾蟆无尾何哭复闻有言曰吾今幸无尾便恐更理防蝌蚪时事也
　　蛙虾蟆鬬
　　汉武帝元鼎五年秋蛙与虾蟆鬬是嵗四月将军众十万征南越开九郡
　　长安食蛙
　　武帝欲籍阿城以南盩厔以东宜春以西为上林苑东方朔諌以谓此地土宜姜芋水多蛙鱼贫者得以人给家足无饥寒之忧【朔传】
　　井底蛙
　　公孙述称帝于蜀隗嚣使马援徃观之援素与述同里闬相善以为既至当握手欢如平生而述盛陈陛卫以延援入欲授援以封侯賔客皆乐留援晓之曰公孙不吐哺走迎国士反修饰邉幅如偶人形何足久稽天下士乎因辞归谓嚻曰子阳井底蛙耳而妄自尊大
　　鸣为官私
　　晋惠帝在华林园闻虾蟆声问左右曰此鸣者为官乎为私乎侍中贾对曰在官地为官在私地为私
　　能禁蛙鸣
　　梁沈僧照别名法郎少事天师道士后为山阴令时武陵王纯为防稽宴集池亭蛙鸣聒耳王曰殊废丝竹之听僧照呪厌便息日晩王欲其复鸣僧照曰王欢巳防令汝恣鸣即喧聒
　　两部鼓吹
　　齐孔珪字徳璋为都官尚书不乐门庭之内草莱不剪中有蛙鸣或曰欲为陈蕃乎珪曰我以此当两部鼓吹何必效陈蕃王晏鸣鼓候之闻羣蛙鸣曰此殊聒人耳珪曰我听鼓吹殆不及此晏慙
　　遇虾蟆毒
　　丘杰年十四遭母丧以熟菜有味不尝于口嵗余忽梦母曰汝噉生菜遇虾蟆毒灵床前有三丸药可取服之杰惊起果得瓯中药服之下蝌蚪子数升【南史】
　　作赋寓刺
　　齐卞彬着虾蟆赋云纡青拖紫名为蛤鱼世谓比令仆也又云蝌蚪唯唯羣浮闇水惟朝继夕聿役如鬼比令史谘事也
　　緑衣乞命
　　某朝皇帝尚食将供虾蟆充御膳上忽梦緑衣人数百乞贷命后方悟其为虾蟆因禁采捕或云虾蟆能食蝗虫故禁采捕【此事不记何书当考】
　　蟾蜍入月【系蟾蜍见月门】
　　虾蟆蚀月【见月蚀门】
　　古今文集
　　杂著
　　鸣蛙赋【并序】　　　　　　　张文潜
　　余寓山阳学舍夏大雨屋四隅成塘聚蛙以千计声鸣不絶夜为不能寐客有献余以杀蛙之术曰投余药一丸蛙无类矣童子将用之余曰不可复为赋示之夏雨初止积潦过尺有蛙百千更跳互出幸此新霁夜月清溢我劳其休归偃于室于时蛙鸣若啼若诉若歌若欢若悲若喜而语若怒而诟若哕而呕若咽而瘖者之呼吃者之鬬或急或缓或清或浊若羌丝野鼓杂乱无节兮又似夫蛮歌獠语诡怪之迭作也尔其困于泥潦失其处所而悲又若夫旱暵既久得其所处而乐也爰有童子持烛来谒曰蛙羣夜鸣君寝其聒考之周官洒灰驱蛤君其教之余得尽杀余语童子尔无是酷尔乐而歌而哀则哭哭则悲嗟乐有声曲聚语羣争引吭而呼一日之间不寜须蛙不汝嫌汝奚蛙诛万物一府谁好孰恶尔欺自私己厚蛙薄参适彼己乐我自然弭尔怒心置烛而眠夜半张子援枕而吁顾谓童子记余言欤前言既启请卒其説物各有时夫谁敢遏尔观夫春露初霭朝华始敷文羽清喙飞鸣自如若奏琴筝而和笙竽清耳悦心听者为娯及夫阳春既徂炎火将极恶苇蕃淫潦潴积蛙于此时生养蕃息跳梁号呼意气横逆子如之何时不可逆时乎时乎美恶皆然当其盛时谁得而荣及其霜雪既降木实草衰飞蝇聚蚊孽无所施于是蛙敛吻収足尫然土中一声不出党散巢披不可终日盛不可常与衰迭来子姑忍之奚以杀为哉
　　怒蛙説　　　　　　　　　陈君举
　　日有乌月有蛙蛙与乌相遇乌戏蛙曰若脔肉耳跃之高不咫尺焉能为哉蛙曰吾已矣若无靳我乌曰若亦能怒耶蛙曰吾翘吾腹翳太阴之光呀吾頥啗其壤吾目列星不敢辉奚而不能怒若不吾信月于望吾怒以示若其望果无光他日蛙遇乌曰曩吾怒得无惕乎乌曰若焉能惕我哉吾振吾羽翳太阳之光肆吾咮啄其壤徐以三足蹴之天下不敢寜而居吾视若之怒矣奚以若惕为若不吾信日于朔吾怒以示若其朔日果无光啬人伐鼓驰且走焉又他日乌遇蛙曰吾怒也何如蛙曰始吾谓极威矣而不知子之威震于我也日之驭曰羲和傍闻之曰噫何谓威吾疾其驱六龙不敢稽其辀吾赫其燥云不敢云雨不敢雨风不敢风八土之埏吾能赫其肤万壑之阴吾能充其毛百川之流吾能杜其液且彼与若敢言怒哉若不吾信吾怒以示若于是果旱暵者半载凡天地之间病之他日羲和遇乌曰吾怒也何如乌赧然曰始吾谓极威矣而不知子之震于我也飞亷丰隆屏翳者闻之相与造羲和诮焉曰若惊而怒耶曰吾威示若吾三人焉嘘其气足以幕乾坤之倪噀吾咮足以赭崧华之峯啸吾声足以簸四海掀九州而覆之也时也若乌能威言未既丰隆嘘焉屏翳噀焉飞亷啸焉莫昼莫夜弥山漫谷者亦半载呜呼窃造化之权而私以怒竞民物奚罪哉
　　古诗
　　虾蟆　　　　　　　　　　白居易
　　嘉鱼荐宗庙灵龟贡邦家应龙能致雨润我百谷芽蠢蠢水族中无用者虾蟆形秽肌肉腥出没于泥沙六月七月交时雨正霶虾蟆得其志快乐无以加地既蕃其生使之族类多天又与其声得以相喧哗岂惟西池上污君清泠波可独瑶瑟前乱君鹿鸣歌常恐飞上天跳跃随姮娥徃徃蚀明月遣君无奈何
　　答栁栁州食虾蟆　　　　　韩愈
　　虾蟆水中居水特变形貎强号为蛙蛤于实无所校虽然两股长其奈背瘠跳踯虽云髙意不离泞淖鸣声相呼和无理只取閙周公所不堪洒灰垂典教我弃愁海滨常愿眠不觉叵堪朋类多沸耳作惊爆端能败笙磬仍工乱学校虽防勾践礼竟不闻报効大战元鼎年孰强孰败挠居然当鼎味岂不辱钩罩余初不下喉近亦能稍稍常惧染蛮夷平生性不乐而君复何为甘食比豢豹猎较务同俗全身斯为孝哀哉思虑深未见许回櫂
　　学韩退之体赋虾蟆一篇　　洪驹父
　　吾庐逼沮洳蛙蛤宗生之委委见蝌蚪阁阁已在兹夜声一何喧达旦乃寖微月令纪蝼蝈语黙亦有时岂伊不平鸣沓沓竟何为那复当鼓吹安能问官私吾闻昆仑下厥大数十围蟾蜍窟望舒色胜金褭蹄痴騃反食月吞吐谁能知坎井我自足跳梁而持頥鳖笑色无愠鹑化理莫推疥体不自惜或以调盐醯栁州味南烹下筯甘若饴在昔荐宗庙乃与羔兎齐擅减几被坐巨细不可遗莫以腥臊弃终将瑚琏期
　　藏之和予虾蟆短调再作之因以防事
　　洪驹父
　　虾蟆何为者痱磊盎于背人言怀土虫弃去俄复在昔有系青缯酉阳志其怪尝观三物图副以蝍蛆带相持莫先动含毒相屠脍端欲兄龟龙未肯弟孔翠俳语解人頥子阳妄尊大慎勿离窟穴旁午凡五辈东行犯日忌束缚非其罪倘有切玉刀甘心脂鼎鼐平生不下筋实惮背脊疥何必食马肝前修有明戒愿君勿嘲诮微命其可贷
　　再和一首　　　　　　　　洪驹父
　　动物类含血虾蟆独无之双目但也一腹亦皤其龙变或托体鱼服覩幽姿罕见三足蟾讵减六眸龟向来奏赝瑞背负轮囷芝坐谩皆下吏胶车等儿嬉虽防黄金掷荆卿空尔为或以白玉琢形模妙工倕咄尔百丑质讵辱五鼎脂浪号土底鸭雄夸水中鸡何足污帝箸但可充蛇饥作意一池鸣和我五字诗
　　初闻蛙　　　　　　　　　梅圣俞
　　朝开南篱梅暮闻北池蛙何时蝌蚪生草根已吐芽只畏草叶长其下可隐蛇防子且勿行蝌蚪成虾蟆
　　虾蟆　　　　　　　　　　苏子瞻
　　悍目知谁瞠皤腹空自胀慎勿困蜈蚣饥蛇不汝放律诗
　　池蛙　　　　　　　　　　宋子京
　　越国车前矜勇甚子阳井底太骄生乘时不羡云溟乐口作仪同鼓吹声【齐张狗儿将拜仪同口自作鼓吹声】
　　闻蛙　　　　　　　　　　朱元晦
　　两蛙盛怒鬬春池羣吠同声彻晓帷等是一塲狼籍去更无人与问公私
　　和闻蛙　　　　　　　　　杨廷秀
　　春来真底好此辈政纵横身作泥中计声从雨后増北人飡未惯南食眼犹生灰洒知虚实于渠似可行
　　蚯蚓
　　羣书要语螼【元引切】蚓即防蟺也【尔雅】螾蚯蚓也【髙谈注】白颈蚯蚓是其老大者一名土龙一名螳螾【本草】一名曲蟺【古今注】孟夏蚯蚓出冬至之日蚯蚓结【月令】夫蚓上食槁壤下饮黄泉【孟子】
　　古今事实
　　黄帝螾瑞
　　黄帝时螾大如虹【世纪】黄帝时见大螾土气胜故其色尚黄【吕氏春秋】
　　蚓兆隋亡
　　陈后主时隋军至江蚯蚓尽出森然如植箭陈氏水乡蚯蚓土虫象陈氏自称土徳尽出明倾其窟穴以曲归直是嵗隋平陈【广五行记】
　　地多朐防
　　唐以开州盛山郡地多朐防虫【蚯蚓也】改为朐防郡古今文集
　　杂著
　　蚯蚓赋　　　　　　　　　东方虬
