<!-- { "loadSidebar": true } -->
　　唐贾曾授中书舎人以父名忠辞不受议者以中书系曹司名又与曾父名音同字别礼不讳嫌曾乃就职
　　讳称父字【见世家门】
　　作史避讳
　　唐髙祖之祖讳虎李延夀唐人也作南北史易石虎以季龙易韩擒虎以韩擒成
　　讳乐废饮
　　尚书翼有重名生平不饮酒不务欢为家君讳乐也【丁用晦芝田録】
　　讳岳废乐
　　刘温叟父名岳终身不聼乐不游嵩岱每赴内宴闻钧奏则涕泣移时曰若非君命则不至是【青箱杂记】
　　讳石避行
　　徐积以父名石平生不用石噐遇石则避不践【行状】
　　惟讳犯赃
　　包拯尹京礼上之日吏请家讳公瞑目曰吾无所讳惟讳吏之有赃恶者【翰府名谈】杜祁公衍尝言父母之讳在我而已他人何预焉公帅幷门吏请家讳公正色曰下官无所讳但讳取枉法赃【青箱杂记】
　　避丞相讳
　　尚书省文字下六司诸路例皆言勘防曾鲁公为相始作勘当以其父名防避之也　京师旧有平准务自汉以来有是名蔡鲁公以其父名准亦改为平货务【石林燕语】古今文集
　　杂著
　　避讳甚难　　　　　　　顔之推
　　梁世谢举甚有声誉闻讳必哭为世所讥臧逢世臧严之子也孝元经牧江州遣徃建昌督事郡县民庶竞脩牋书有称严塞者必对之流涕物情怨骇都一士人讳审而与沈氏交沈与其书名而不姓此非人情也凡避讳者须得同训以代之桓公名白传有五皓之称厉王名长琴有短脩之目不闻谓布帛为布皓呼肾肠为肾脩也梁武小名阿练皆呼练为绢乃谓销链物为销绢物或有讳云者呼纷纭为纷絪有讳桐者呼梧桐树为白铁树便似戏笑耳周公名子曰禽孔子名儿曰鲤止在其身自可无禁至于衞侯魏公子楚太子皆名虮虱长卿名犬子王脩名狗子正有连及理未为通古之所行今之所笑也北土多有名儿为狗驹豚子者使其自称及兄弟所名亦何忍哉前汉有尹翁归后汉有郑翁归梁有孔翁归晋有许思妣孟少孤如此名字幸当避之名子者当为孙地亲识中有讳防讳周讳清和禹交疏造次一座百犯闻者辛苦无憀赖焉【家训】
　　讳辨　　　　　　　　　韩愈
　　愈与进士李贺书劝贺举进士贺举进士有与贺争名者毁之曰贺父名晋肃贺不举进士为是劝之举者为非聴者不察倡而和之同然一辞皇甫湜曰若不明白子与贺且得罪愈曰然律曰二名不偏讳释之者曰谓若言徴不称在言在不称徴是也律曰不讳嫌名释之者曰谓若禹与雨丘与蓲之类是也今贺父名晋肃贺举进士为犯二名律乎犯嫌名律乎父名晋子不得举进士若父名仁子不得为人乎夫讳始于何时作法制以教天下者非周公孔子欤周公作诗不讳孔子不偏讳二名春秋不讥不讳嫌名者康王钊之孙实为昭王曾参之父名晳曾子不讳昔周之时有骐期汉之时有杜度此其子宜如何讳将讳其嫌遂讳其姓乎将不讳其嫌者乎汉讳武帝名彻为通不闻又讳车辙之辙为某字也讳吕后名雉为野鸡不闻又讳治天下之治为某字也今上章及诏不闻讳浒势秉机也惟宦官宫妾乃不敢言及机以为触犯士君子立言行事宜何所法守也今考之于经质之于律稽之以国家之典贺举进士为可为不可耶凡事父母得如曾参可以无讥也作人得如周公孔子亦可以止也今世之士不务行周公孔子之行而讳亲之名则务胜于周公孔子曾参乃比于宦官宫妾则是宦官宫妾之孝于其亲贤于周公孔子曾参者耶
　　或讳或不讳
　　太史公名谈故史记无谈字季布传改赵谈作赵同范晔父名楚金故为文皆以今为兹韩愈为李贺作讳辨持言在不称徴之説故愈父讳仲卿未尝讳焉曹志植之子奏议云干植不强不讳植字三国尤不讳其君名如功以权成是斥孙权之名也【孔氏丛説】
　　论汉唐国讳
　　周人以讳事神然雝诗言克昌厥后噫嘻言骏发尔私何以不为文武讳耶至于周礼一书七月一诗去古未逺皆未之讳故礼有昌本之葅诗有觱发之咏其避讳固未如后世之悉特不敢指曰文王昌武王发若泛用二字则不之讳如穆王名满其后有王孙满防王名郑诸侯亦有衞侯郑虽曰鲁以献武废二山是特当时为尊者讳故改具敖之名而承袭不易厥后又有公孙敖亦足以见泛而言之未尝讳也后世讳政而正月且易其讳视周为宻矣观王嘉上封事无教逸欲有国是固为髙祖讳矣及韦孟谏诗有曰总齐群邦自是而下犯髙祖之讳者凡至五六盖当楚王戊之时去髙祖为未乆而独不之讳岂汉初惩秦苛禁凡事简易其避讳亦未如后世之悉至武帝讳彻谓之蒯通固为武帝讳矣至于景帝名啓而史记谓之微子开而汉纪元封元年诏书有夏后啓母石之言何为不避之耶顔师古谓史追书之班固非汉臣子欤况刑法志建三典以刑邦国与万邦作孚之类皆不为始祖避何耶唐陆防论关中事每曰与理同道罔不兴请释赵贵先罪状曰胁从罔理韩文进士防问曰尧舜垂衣裳而天下理又曰无为而理者其舜也与治字皆易为理避髙宗讳也然韩文潮州上表有曰朝廷治平曰为治日乆曰政治少懈曰巍巍治功贺即位曰君臣相戒以致至治举张惟素自代曰文学治行众所推与何为不避之耶中宗讳显而韩文袁州上表曰显荣频烦举韦顗自代曰显映班序至栁子厚鼓吹曲泾水黄篇云羲和显曜乗清芬皆犯中宗之讳何也韩公罗池庙碑曰其日景辰矣而贺庆云表乃曰其日丙戌子厚平淮夷雅曰命官分土则嵩髙韩奕烝人矣而韩贺即位表乃曰以和万民又何耶是二者容或刋行之误而显治二字用之非一不应皆误也
　　诗话
　　杜甫讳父名
　　王立之云老杜家讳闲而诗中有翩翩戏蝶闲过幔或云恐传者谬又有泛爱怜霜鬂留欢半夜闲余谓皆当以闲为正盖临文恐有自不讳也迂叟李国老云余读新唐书方知杜甫父名闲检阅杜诗果无闲字惟蜀本旧杜诗二十卷内其寒食诗云隣家闲不违后王祺本作隣家问不违其又云曾闪朱旗北斗闲后见赵仁约説薛问家本作北斗殷由是言之则知杜甫之不用闲字明矣【侯鲭録】
　　祖父母
　　羣书要语鼻祖始祖也兽之初生谓之鼻人之初生谓之首梁益谓鼻为祖或谓之鼻祖【雄方言】逮事父母则讳王父母不逮事父母则不讳王父母【曲礼】潘尼称祖曰家祖【顔氏家训】
　　古今事实
　　大父行
　　郑当时之友皆大父行
　　祖父见异
　　贾逵自为儿戏弄常设部伍祖父习异之曰汝大必为将【魏志】
　　以砚与孙【见年齿门】
　　见祖画像
　　魏曹休祖父尝为呉郡太守休后至呉郡太守官舎见壁上祖父画像乃下榻涕泣
　　祖忧后嗣
　　晋何曽侍武帝宴退吿其子遵曰国家应天受命创业垂统吾每侍宴未尝闻经国逺图惟説平生常事非贻厥孙谋之兆也后嗣其殆乎此吾子孙之忧汝等可没指诸孙曰此辈必遭乱亡及遵之子绥死兄嵩哭之曰吾祖其殆圣乎
　　侍养祖母【以下系祖母】
　　晋李宻字令伯父早亡母改醮祖母刘抚养宻后徴为太子洗马以祖母年老无人侍养乃上表陈情
　　念祖母病
　　齐宗元卿早孤为祖母所养祖母病元卿在逺輙心痛大病则大痛小病则小痛以此为常乡里号为宗曽子
　　祖母命名
　　李百药为童儿时多疾病祖母赵氏故以百药为名古今文集
　　杂著
　　陈情表　　　　　　　　李宻【字令伯】
　　臣宻言臣以险衅夙遭闵凶生孩六月慈父见背行年四嵗舅夺母志祖母刘愍臣孤弱躬亲抚养臣少多疾病九嵗不行零丁孤苦至于成立既无叔伯终鲜兄弟门衰祚薄晩有儿息外无朞功强近之亲内无应门五尺之童茕茕孑立形影相吊而刘夙婴疾病常在牀蓐臣侍汤药未曽废离逮奉圣朝沐浴清化前太守臣逵察臣孝廉后刺史臣荣举臣秀才以刘供奉无主辞不赴防诏书特下拜臣郎中寻防国恩除臣洗马猥以微贱当侍东宫非臣陨首所能上报臣具以表闻辞不就职诏书切峻责臣逋慢郡县逼迫催臣上道州司临门急于星火臣欲奉诏奔驰则以刘病日笃欲茍狗私情则吿诉不许臣之进退实为狼狈伏惟圣朝以孝治天下凡在故老犹矜育况臣孤苦特为尤甚且臣少仕伪朝厯职郎署本图宦达不矜名节今臣亡国贱俘至微至陋过防拔擢宠命优渥岂敢盘桓有所希兾但以刘日薄西山气息奄奄人命危浅朝不虑夕臣无祖母无以至今日祖母无臣无以终余年母孙二人更相为命是以区区不能至逺臣宻今年四十有四祖母刘今年九十有六是臣尽节于陛下之日长报刘之日短也乌鸟私情愿乞终养臣之辛苦非独蜀之人士及二州牧伯所见明知皇天后土实所共鉴愿陛下矜愍愚诚聼臣微志庶刘侥幸保卒余年臣生当陨首死当结草臣不胜犬马怖惧之情谨拜表以闻
　　司马光曽祖政赠太子太保制
　　苏轼
　　勅书曰臯陶迈种徳种之逺故其发也难发之难故其报也大古之君子有种徳于百年之前而待报于数世之后者昔闻其语今见其人某官某故曽祖某官某笃行有闻信于乡国懐道不试遗其子孙天不吾欺再世而显至于曽孙其徳日跻衮衣绣裳进位于朝退有事于家庙其致朕命诏于有神尚食其报以康乃后
　　曾祖母薛氏温国太夫人制
　　苏轼
　　勅朕自通籍之臣皆有以宠绥其父母而自祖以上非予丞弼之家莫获褒显君子之孝至于尊祖以及其妣用邦君之礼以隆其家可谓至矣某官某故曽祖母某氏专静有守柔嘉维则经之以孝慈纬之以恭俭使清白之训不坠于子孙而隠徳之报可质于天地我有异数诏于幽穸翟茀副筓尚服享之
　　祖炫太子太傅制　　　　苏轼
　　勅朕有元臣以徳媚于上下民见其羽旄闻其车马之音则稽首而聚观之况其父祖坟墓所在望其草木盖有流涕而拜者锡命之宠岂特以慰其家而已哉某官某故祖某官某笃学力行追配前人仕道难进止于一命无疆之庆在其子孙风流未逺英烈如在歆予宠章以慰民望
　　祖母皇甫氏温国太夫人制
　　苏轼
　　敕夫天人之际若不可知而善恶之报各以其类凡今富贵夀考光显于世朕察其父母大父母未有不仁而得之者也某官某故祖母某氏令徳孝恭着于闺门好礼慈俭刑于姻族始生贤子以大其家而余泽方茂福禄未究再世之后莫之与京愍册追荣国有常典庶防幽壌服我宠灵
　　父母【事养同　舅姑附】
