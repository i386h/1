<!-- { "loadSidebar": true } -->
　　惟西域之灵鸟挺自然之竒姿体金精之妙质含火徳之明辉性辩慧而能言兮才聪明以识机故其嬉游髙峻栖峙幽深飞不妄集翔必择林绀趾丹嘴緑衣翠衿采采丽容皎皎好音虽同族于羽毛固殊志而异心配鸾凤而等美伟灵表之可嘉命虞人于垅坻诏伯益于流沙跨昆仑而播弋冠云霓而张罗虽纲维之备设终一目之所加且其容止闲暇守植安停逼之不惧抚之不惊宁顺从以逺害不违忤以丧生故献全者受赏而伤肌者被刑尔乃归穷委命离羣丧侣闲以雕笼剪其翅羽流飘万里﨑岖重阻逾岷越障载罹寒暑女辞家而适人臣出身而事主彼贤哲之逢患犹栖迟以羇旅矧禽鸟之微物能驯扰以安处眷西路之长懐望故乡而延竚将陋体之腥臊亦何劳于鼎俎嗟禄命之衰薄奚遭时之崄巇岂言语以阶乱将不宻以致危痛母子之永隔哀伉俪之生离匪余年之足惜慜众雏之无知背蛮夷之下国侍君子之光仪惧名实之不副耻才能之无竒羡西都之沃壤识苦乐之异宜懐代越之攸思故每言而称斯若乃少昊司晨蓐收整辔严霜初降凉风萧瑟长吟逺慕哀鸣感类音声凄以激扬容貎惨以憔悴闻之者悲伤见之者陨泪放臣为之屡叹弃妻为之歔欷感平生之游处兮若埙篪之相须何今日之两絶兮若胡越之异区顺栊槛以俯仰窥戸牗以踟蹰想昆山之髙岳思邓林之扶疎顾六翮之残毁虽奋迅其焉如心懐归而弗果徒怨毒于一隅茍竭心于所事敢背惠而忘初托轻鄙之微命委陋贱之薄躯期守死以报徳甘尽辞以效愚恃隆恩于既往庻弥久而不渝孔融荐襧衡以为淑质贞亮英才卓跞志懐霜雪疾恶若雠任痤史鱼殆无以过若衡等辈不可多得数称述于曹操操欲见之衡素相轻疾不肯往而数有恣言操懐忿因召之击鼓裸身辱之融为见操说其狂疾求以自谢操喜勅门者有客便通待之极宴衡乃坐于营门言语悖逆操怒送与刘表衡为融所荐东坡谓融视操特鬼蜮之雄其势决不两立非融诛操则操害融而衡平生唯善融及杨修常称曰大儿孔文举小儿杨徳祖融修皆死于操手衡无由得全汉史言其尚气刚傲矫时慢物此盖不知其鄙贱曹操故陷身危机所谓狂悖者必诵斥其有僣窃之志耳刘表复不能容以与黄祖观其所着鹦鹉赋专以自况一篇之中三致意焉予每三复其文而悲伤之李太白诗云魏帝营八极蚁观一襧衡黄祖斗筲人杀之成恶名吴江赋鹦鹉落笔超羣英锵锵振金石句句欲飞鸣鸷鹗啄孤凤千春伤我情此篇最为精当也
　　红鹦鹉赋序　　　　　　　欧阳永叔
　　圣俞作红鹦鹉赋以谓禽鸟之性宜适于山林今兹鹦徒事言语文章以招累见困樊中曾乌鸢鸡雏之不若也谢公学士复多鹦之才故能去昆夷之贱有金闺玉堂之安饮泉啄粟自足为乐作赋以反之夫适物理穷天真则圣俞之说胜负贤才以取贵于世而能自将所适皆安不知栊槛之于山林则谢公之说胜某始得二赋读之释然知世之贤愚出处各有理也
　　答胡康侯书　　　　　　　谢显道
　　承谕进学加功防甚善甚善若欲少立得住做自家物须着如此迩来学者何足道能言真如鹦鹉也富贵利达今人少见出脱得者所以全看不得难以好事期待他非是小事切须勉之透得名利关便是小歇处然须借穷理工夫方有入圣域之理
　　古诗
　　答圣俞白鹦鹉杂言　　　　欧阳永叔
　　忆昨滁山之人赠我玉兔子粤明年春玉兔死日阳昼出月夜明世言兔子望月生谓此莹然而白者譬夫水之为雪而为氷皆得一隂凝结之纯精常恨处非大荒穷北极寒之旷野养违其性夭厥龄岂知火维地荒絶涨海连天沸天热黄冠黑距人语言有为玉衣尤皎洁乃知物生天地中万殊难以一理通海中洲岛穷人迹来市广州才八国其间注辇来最稀此鸟何年随海舶谁能徧歴海上峰万怪千竒安可极兔生明月月在天玉兔不能久人间况尔来从炎瘴地岂识中洲霜雪寒渴虽有饮饥有啄羁绁终知非尔乐天髙海濶终茫茫嗟尔身微羽毛弱尔能识路知所归吾欲开笼纵尔飞俾尔归诧宛陵诗此老诗名闻四夷
　　鹦鹉词　　　　　　　　　苏郁
　　莫把金笼闭鹦鹉个个分明解人语忽然更向君前语三十六宫愁几许
　　律诗
　　鹦鹉　　　　　　　　　　杜甫
　　华屋日渐髙雕槛系红縚故国陇山树美人金剪刀避笼交翠尾砺嘴静新毛不念三缄事世途皆尔曹
　　鹦鹉　　　　　　　　　　杜甫
　　鹦鹉含愁思聪明忆别离翠衫浑短尽红嘴谩多知未有开笼日空残宿旧枝世人怜复损何用羽毛竒
　　鹦鹉　　　　　　　　　　白乐天
　　竟日语还黙终宵栖复惊身囚缘防翠心苦为分明暮起归巢思春多忆侣声谁能坼笼破从放快飞鸣
　　鹦鹉　　　　　　　　　　梅圣俞
　　一入秦宫去千山陇树秋能言依妇女学语类俳优玉锁闲拘束金笼不自由哀良是黄鸟死为穆公羞
　　鹦鹉　　　　　　　　　　罗隐
　　莫恨雕笼翠羽残江南地暖陇西寒劝君不用分明语语得分明出转难
　　见鹦鹉戏作　　　　　　　王介甫
　　云木何时两翅翻玉笼金锁秪烦寃直须强作人间语举世无人解语言
　　鹦鹉　　　　　　　　　　白居易
　　陇西鹦鹉到江东养得经年嘴渐红常恐思归先剪翅每因馁食暂开笼人怜巧语情虽重鸟忆髙飞意不同应似朱门歌舞妓深藏牢闭后房中
　　和乐天鹦鹉　　　　　　　刘禹锡
　　养来鹦鹉嘴初红宜在朱楼绣戸中频学唤人縁性慧偏能识主为情通敛毛睡目难销日亸翅愁时愿见风谁遣聪明好顔色事须安置入深笼
　　诗话
　　鹦鹉传呼
　　蔡相确贬新州侍儿名琵琶终焉有鹦鹉甚慧公每扣响板鹦鹉传呼其名琵琶卒后误触响板鹦鹉犹传呼不已公悒悒不乐有诗云鹦鹉言犹在琵琶事已非伤心瘴江水同渡不同归又作送将归赋未几公果下世古诗【系秦吉了】
　　秦吉了【哀寃民也】　　　　　　　白居易
　　秦吉了出南中彩色青黒花头红耳聪心慧舌端巧鸟语人言无不通昨日长爪鸢今朝大嘴乌鸢梢乳燕一巢覆乌啄母鸡双眼枯鸡号堕地燕惊去然后食卵攫其雏岂无雕与鹗嗉中肉饱不肯搏亦有鸾鹤羣闲立飏髙如不闻秦吉了人言尔是能言鸟岂不见鸡燕之寃苦吾闻凤凰百鸟王尔竟不为凤凰之前致一言安用噪噪闲言语
　　鸜鹆
　　羣书要语似鵙而有帻【说文】寒皋鸲鹆也断舌可使言语【淮南万毕术】鸲鹆不逾济注不逾济无妨中国有也【周礼】诗句有鸟名鸲鹆力不能髙飞逐走蓬肉味不足登鼎俎胡为见羁虞罗中【杜冬狩行】
　　古今事实
　　鸲鹆来巢
　　鲁昭公二十五年有鸲鹆来巢书所无也师已曰异哉吾闻文武之世童謡有之【师已鲁大夫】鸲之鹆之公出辱之鸲鹆之羽公在外野往馈之马鸲鹆株株【跳行貎】公在干侯征褰与襦鸲鹆之巢逺哉遥遥稠父丧劳宋父以骄【稠父昭公死故丧劳也宋父定公代立以骄】鸲鹆鸲鹆往歌来哭【昭公生出歌也死还哭也】童謡有是今鸲鹆来巢其将及乎
　　鸲鹆报事
　　晋司空桓豁在荆有参军五月五日剪鸲鹆舌教令学语遂无所不名顾参军善弹琵琶鸲鹆每立听移时又善能效人语声司空大防吏佐令悉效四坐语无不絶似有生鼻语难学学之不似因内头于瓮中以效焉遂与者语声不异主典人于鸲鹆前盗物参军如厠鸲鹆伺无人宻白主典人盗某物将军衔之而未发后盗牛肉鸲鹆复白参军曰汝云盗肉应有验鸲鹆曰以新荷裹着屏风后检之果获痛加治而盗者患之以热汤灌杀参军悲伤累日遂请杀此人以报其怨司空教曰原杀鸲鹆之痛诚合论杀不可以禽鸟故极之于法令止五嵗刑也【幽明录】
　　古今文集
　　古诗
　　戏咏子舟画竹间两鸲鹆　　黄鲁直
　　风晴日暖摇双竹竹间相语两鸲鹆鸲鹆之肉不可肴人生不材果为福子舟之笔利如锥千变万化皆天机未知笔下鸲鹆语何似梦中蝴蝶舞
　　白鹇
　　羣书要语形似雉白花文而尾长【释文】招白鹇【班固西都赋】林鹇绣白【王彪之闽中赋】白鹇失素【谢惠连雪赋】
　　古今事实
　　献白黒鹇
　　南越王献髙帝白鹇黒鹇各一只【西京杂记】
　　古今文集
　　杂著
　　白鹇赋【并序】　　　　　　　　萧颖士
　　白鹇羽族之幽竒也素质黒章爪嘴纯丹体备冠距颇类夫鸡翟神貎清闲不杂于众禽栖止遐深与人境罕接固莫得而驯狎也上闻而征焉处于雕笼致以驿骑将集长杨游太液行有日矣天寳丁夘秋予旅东阳适与兹鸟偕至于防稽之传舎因感而赋之
　　鸟之生矣于彼江山彩之素文不绮斑备文武之玉饰微妖姬之殊顔游必海裔栖必云间冀养拙以自保祛未萌之忧患不然岂陋彼都邑之佳丽顾投身乎阻艰以其标自然之静故名之曰白鹇者欤何天听之缅邈辱微禽之琐细偶一目之见羁委微躯以受制望层城以敛翼懐众侣之孤唳从廐置之骏奔仰君门以遐逝君门兮九重同叫兮穹崇池太液兮岛方壶万族翔泳乎其中昼聒未央之繁夕警长乐之灵钟顾疎野之贱迹岂敢求一枝而见容越水清兮镜色吴山逺兮天逼窥浅深以飏影逗杳兮一息谓杉松可得永日而噪聚莼荇足以穷年而啄食一与心赏兮睽违念归飞兮何极鹦能言而入座鹤善舞而登轩殊二者之俗态谅惭惶于主恩是以虽信美而非其志独屏营而兢魂者焉
　　古诗
　　赠黄山胡公求白鹇【并序】　　　李　白
　　闻黄山胡公有双白鹇盖是家鸡所伏自小驯狎了无惊猜以其名呼之皆就掌取食然此鸟耿介尤难畜之余平生酷好竟莫能致而胡公輙赠于我唯求一诗闻之欣然适防宿援笔三呌文不加防以赠之
　　请以双白璧置君双白鹇白鹇白如锦白雪耻容顔照影玉潭里刷毛琪树间夜栖寒月静朝歩落花闲我愿得此鸟玩之坐碧山胡公能辍赠笼寄野人还
　　律诗
　　白鹇　　　　　　　　　　梅圣俞
　　乔木暗青山晴川下白鹇春云生岭上积雪在岩间緑草张新翳柔冠总翠鬟时哉养文素不羡雉班班
　　白鹇　　　　　　　　　　魏野
　　山鸡形状鹤精神文似涟漪动白苹物异恩殊堪爱重庙堂人寄草堂人
　　又
　　李白诗中闲未识谢荘赋里见长思今朝得尔心虽喜致谢惭无吐凤词

　　古今事文类聚后集卷四十三
<子部,类书类,古今事文类聚>
　　钦定四库全书
　　古今事文类聚后集卷四十四
　　宋　祝穆　撰
　　羽虫部
　　雉
　　羣书要语鹞雉【青质五色】鷮雉【长尾走且鸣】鸣雉【黄色鸣自呼】鷩雉【似山鸡而小冠】五采皆备成章曰翚【并尔雅】华虫【尚书】吕后名雉改曰野鸡【史记如淳注】祭宗庙雉曰疏趾【曲礼】士相见之贽各执雉注取其守介不失节【仪礼】羽畎夏翟注谷名夏翟鸟名羽中旌旗故贡之【禹贡】有鷕雉鸣雉鸣求其牡【邶风】雉之朝鸲尚求其雌【小弁】雉有擅泽之鷮【抱朴子】
　　诗句春场铺艾帐下马雉媒骄【李义山】野雉翻窥草【杜】山雉防求敌【杜】雉锦翼衮背【选】空肠老雉挟春骄【荆公】锦衣绮翼何褵褷【李白】
　　古今事实
　　以雉名官
　　少皥氏以鸟名官五雉为五工正雉有五种【左】
　　进雉羮
