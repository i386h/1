<!-- { "loadSidebar": true } -->
　　吴钟离牧客居永兴自垦荒田稻熟民有识认牧以稻予民县长欲绳以法牧为请得释民慙惧舂稻得米六十斛还牧牧不受民输置道旁无敢取者　晋郭翻客居临川欲自垦荒田先立表题经年无主乃作稻将熟有认之者悉推与之县令闻而诘之以稻还翻遂不受
　　公田种秫
　　陶渊明为彭泽令公田悉令种秫稻妻子固请种粳乃使三百五十亩种秫五十亩种粳
　　一茎九穗
　　光武生济阳县舎是嵗县界有嘉禾生一茎九穗因名曰秀
　　黍离闵周【以下系黍】
　　黍离闵宗周也周大夫行役过故宗庙宫室尽为禾黍伤周室之颠覆彷徨不忍去故作是诗也
　　先黍后桃
　　孔子侍坐于鲁哀公设桃具黍哀公曰请用仲尼先饭黍而后噉桃左右皆掩口失笑公曰黍者非饭之也以雪桃也仲尼对曰丘知之矣夫黍者五谷之长也祭先王以为上盛果有六而桃为下祭先王不得入于庙丘闻之也君子以贱雪贵不闻以贵雪贱今以五谷之长雪果蓏之下是侵上忽下也【韩子】
　　吹律生黍【见地门】
　　盗割禾黍
　　魏李士谦望见盗割其禾黍者黙而避之家僮执盗者士谦曰穷困所致放之
　　古今文集
　　杂著
　　贺嘉禾表　　　　　　　栁宗元
　　嘉禾顺成灵贶昭格天人合应遐迩同心【中贺】伏惟皇帝陛下睿谋广运神化旁行植物知仁祥图应圣灵岳不愆于賛佑燕谷用遂于生成丰稔随均知朔南之被泽休嘉克叶见天地之同和六穗慙称于汉臣异亩耻书于周典自中形外均庆同欢
　　古诗
　　悯农　　　　　　　　　李绅【文粹】
　　春种一粒粟秋收万颗子四海无闲田农夫犹饿死锄禾日当午汗滴禾下土谁知盘中飡粒粒皆辛苦
　　田家词　　　　　　　　元结
　　牛咤咤【音托】田确确旱块敲牛蹄趵趵【音剥】种得官仓珠颗谷六十年来兵簇簇月月仓粮车辘辘一日官军收海服驱牛驾车食羊肉归来收得牛两角重铸锹犁作斤斸姑舂妇担输促促输官不足归卖屋农死有儿牛有犊不遣官军粮不足
　　野老歌　　　　　　　　张籍
　　老翁家贫在山住耕种南山三四亩苗疎税多不得食输入官仓化为土
　　嵗暮鉏犁倚空室呼儿登山收橡实西江贾客珠百斛船中养犬长食肉
　　律诗
　　观稼　　　　　　　　　杨廷秀
　　井字行都整花香逺已甜穗肥黄俯首芒动紫掀髯风搅平云阵声松缺月鎌不愁禾把减髙廪却愁添
　　米【粟同】
　　羣书要语烝民乃粒注米食曰粒【益稷】乐嵗粒米狼戾多取之而不为虐【滕文】
　　粟禾子也嘉谷实也粟之为言续也【説文】献粟者操右契献米者操量鼔【曲礼】虽有粟吾得而食诸【语十二】米粟非不多也【公孙丑】廪人继粟【万章】
　　诗句为问浙东米贵贱老夫乗兴欲东游【杜觧闷】故人供饭米【杜詶髙使君】乞米助馈馏【荆公】白露黄粱熟【杜】新炊间黄粱【杜】
　　古今事实
　　为亲负米
　　子路见孔子曰由也事二亲之时常食藜藿之食而为亲负米百里之外【详见父母门】
　　食贵于玉
　　苏秦谓楚王曰楚国之食贵于玉薪贵于桂又云食玉炊桂【详见谒见门】
　　索长安米
　　东方朔言臣若无用宜弃捐无索米长安
　　指与囷米
　　鲁肃以振穷士为务甚得邑人欢心周瑜为居巢长将数百人故过肃并告资粮肃家有囷米三千斛乃指一囷与瑜瑜益知其竒也遂相亲结定侨札之分
　　赍米赈给
　　吴全琮父柔为桂阳守使琮赍米数千斛与吴交易琮皆赈给士大夫空船而还柔竒之
　　为米折腰
　　陶渊明为彭泽令郡督邮至县应束带见之叹曰我不能为五斗米折腰向乡里小儿即日解印绶去赋归去来以遂其志
　　不受米舟
　　王脩龄贫乏陶胡奴为乌程令送米一船答曰王脩龄饥自就谢仁祖索食不须陶胡奴米【世説】
　　有麦辞米
　　齐刘懐恵为齐郡守人有饷新米一斛者懐惠出所食麦饭示之曰食有余幸不烦此
　　防雀耗
　　梁张率为新安太守遣家僮载米三千石还宅及至遂耗其半率问其故答曰防雀耗率笑曰壮哉防雀竟不研问
　　寄载多取
　　梁庾诜尝乗舟从山舎还载米百五十石有人寄载三十石至宅寄载者曰君三十石我百五十石诜黙然不辨恣其取足
　　干米取侮
　　梁沈绚少贫干宗党得米数百斛为宗人所侮覆米而去及贵不以为憾
　　乞米帖
　　顔鲁公乞米于李文夫帖云拙于生事举家食粥而已数月今又罄乏实用忧煎
　　盗米易酒
　　阳城尝絶粮遣奴求米奴以米易酒醉卧于路城与弟迎之奴未醒乃负以归及觉痛咎谢城曰寒而饮何害焉
　　发粟赈贫【以下系粟】
　　武王发钜桥之粟以赈贫弱萌【史记】
　　不食周粟
　　伯夷叔齐闻西伯善养老往归焉值武王东伐纣叩马谏左右欲兵之太公曰此义人也扶而去之武王平殷乱天下宗周伯夷叔齐耻之不食周粟而饿死
　　为母请粟
　　子华使于齐冉子为其母请粟子曰与之釡请益曰与之庾子曰赤之适齐也乗肥马衣轻裘吾闻之也君子周急不继富
　　得粟与邻
　　原思为之宰与之粟九百辞子曰毋以与尔邻里郷党乎
　　小收大贷
　　田厘子乞为齐大夫收赋税于民以小斗受之其粟予民以大斗出隂德于民由此得齐众心田乞卒子常立复脩厘子之政以大斗出贷以小斗收齐人歌之曰妪乎采芑归乎田成子
　　因饥乞籴
　　晋救饥使乞籴于秦秦于是输粟于晋命之曰泛舟之役【僖十三】
　　闭籴无报
　　晋饥秦输之粟秦饥晋闭之籴故秦伐晋晋侯使韩简视师复曰出因其资入因其宠饥食其粟三施而无报是以来也
　　移民移粟
　　梁惠王河内凶则移其民于河东移其粟于河内河东凶亦然
　　饩国人粟
　　郑饥而未及麦民病子皮以子展之命饩国人粟户八钟
　　贷粟愿早
　　庄周往贷粟于监河侯监河侯曰诺我将得邑令贷子三百金周忿然曰若乃言此不如早索我枯鱼之肆
　　独窖食粟
　　宣曲任氏为督道仓吏秦之败豪杰皆争金玉而任氏独窖仓粟楚汉相距民不得耕种米石至万豪杰金玉尽归任氏【货殖】
　　据敖仓粟
　　郦食其説高祖曰敖仓天下转输久矣急据敖仓之粟
　　入粟拜爵
　　晁错説文帝曰方今之务莫若使民务农务农在于贵粟贵粟之道在于以粟为赏罚合募天下入粟县官得以拜爵除罪
　　陈粟相因
　　武帝太仓之粟陈陈相因充溢露积于外腐败不可食末年悔征伐之事下诏以赵过为捜粟都尉
　　古今文集
　　古诗
　　贷米于如晦　　　　　　梅尧臣
　　举家鸣鹅鴈突飡无晨炊大贫丐小贫安能不相嗤幸存顔氏帖况有陶公诗乞米与乞食皆是前人为
　　赠卢仝　　　　　　　　韩愈
　　先生结髪憎俗徒闭门不出动一纪至令邻僧乞米送仆忝县尹能不耻
　　冬舂行【序见十二月】　　　　　范至能
　　腊中储蓄百事利第一先舂年计米羣呼歩碓满门庭运杵成风雷动地筛匀箕健无粞糠百斛只费三日忙齐头圆洁箭子长隔篱耀白雪生光上仓瓦龛分盖蔵不蠧不腐常新香去年薄收饭不足今年顿首炊白玉春耕有种夏有粮接到明年秋刈熟隣叟来观还叹嗟贫人一饱不可賖官租私债纷如麻有米冬舂能防家寄题南城吴子直子常上舎兄弟社仓
　　杨廷秀
　　有虞有宋双重华两圣一心民一家緑针刺水农事起重华愁旱从此始黄云登塲万寳秋重华对天失却愁二十八年临玉座大半光隂愁里过天顔忧喜丞相知常平使者陈便宜倡为社仓首建溪盱江吴札承君师伯霜仲雪发尔私支竒虐魃手莫施活防侲子防冻黎诏子又孙孙又子个是重华圣人意无论十世千百世律诗
　　杨德逢送米与法云二老作此诗
　　王介甫
　　卢仝不出憎流俗我卜郊居避俗憎仝有邻僧来乞米我今送米乞隣僧
　　诗话
　　白粲
　　杜子美稻畦诗秋菰成黑米精凿储白粲精凿出左粢食不凿储谓治米使白也
　　红鲜
　　杜诗玉粒足晨炊红鲜任霞散红鲜言饭红润之色又收稻诗云红鲜终有日玉粒未吾悭
　　豆【麦附】
　　羣书要语菽者众豆之总名【物理论】大豆菽也小豆荅也豆角谓之荚其叶谓之藿【广雅】萁豆茎也【説文】
　　麦麦小麦也牟大麦也【广雅】毛氏曰牟麦也【诗笺】麰麦播种而耰之注麰麦大麦也【孟子】孟夏之月麦秋至【月令】农乃登麦【同上】芃芃其麦　麻麦幪幪【并诗】
　　诗句割尽黄云稻正青【荆公】细麦落轻花　崆峒小麦熟且愿休王师【并杜】麦黄韵鹧鸪　桑下麦青青【阙】
　　麦稀【粹】麦陇多秀色【迟】麦芒涨天摇緑波【栁】
　　古今事实
　　煮豆燃萁【见兄弟门】
　　进豆粥【见粥门】
　　撒豆厌胜【见婢妾门】
　　贻来牟【以下系麦】
　　思文后稷克配彼天贻我来牟帝命率育
　　不获民麦
　　宓子贱为单父宰齐攻鲁父老请曰麦熟请放民皆使出获麦宓子不聴曰若使不耕者得获是使民乐有冦也【家语】
　　麦秀两歧
　　汉张堪为渔阳太守劝民农种以致殷富百姓歌曰桑无附枝麦秀两歧张君为政乐不可支
　　读书漂麦【见读书门】
　　马行犯麦
　　魏太祖尝行经麦中令士卒无败麦犯者死骑士皆下马持麦以相付时太祖马腾入麦中太祖曰制法而自犯之何以化下然孤为军帅不可杀请自刑因援剑割髪以置地【曹瞒】
　　古今文集
　　古诗
　　归田园居　　　　　　　陶潜
　　种豆南山下草盛豆苗稀晨兴理荒秽带月荷鉏归道狭草木长夕露沾我衣衣沾不足惜但使愿无违
　　打麦词　　　　　　　　张舜民
　　打麦打麦彭彭魄魄声在山南应山北五月太阳出东北才离海峤麦尚青转到天心麦已熟鹖旦催人夜不眠竹鸡呼雨云如墨大妇腰鎌出小妇具筐逐上垅先捋青下垅已成束田家以苦乃为乐敢惮头枯面焦黒贵人荐庙已尝新酒醴雍容防所亲曲终厌饫劳僮仆岂信田家未入唇尽将精好输公赋次把升斗求市人麦秋正急又秧禾丰嵗自少凶嵗多田家辛苦可奈何将此打麦词兼作插禾歌
　　律诗
　　次秀野刈麦韵　　　　　朱元晦
　　贻牟夙昔但声歌今见郊园乐事多且喜瓯娄符善祷未须芦菔颦【去声】妖娥霞觞政自夸真一香钵何烦问毕罗我欲卖刀来学稼不知还许受廛麽【小説人有中麦毒梦红裳娘子悲歌有一丸芦菔火吾宫之句】
　　蔬菜【虀附】
　　羣书要语菜谓之蔬不熟馑【尔雅】亦曰蔌【同上】菜则葱韭蒜芋青笋紫姜堇荠甘防蓼荽芬芳蘘荷依防时藿向阳緑葵含露白薤负霜【潘岳赋】春茒夏笋秋韭冬菁　苏蔱紫姜拂撒羶腥【并南都赋】苹蘩蕴藻之菜可羞于王公【左】我有防蓄亦以御冬【谷风】八月断壶【七月】其蔌伊何维笋及蒲【韩奕】仲秋之月命有司趣民务蓄菜【月令】虽蔬食菜羮瓜祭【语十】脍土酥如练【魏夫人帖】
　　菰又谓之茭白嵗久中心生白台谓之菰米其台中有黒者谓之茭防至后结实乃雕胡黑米也【本草】
