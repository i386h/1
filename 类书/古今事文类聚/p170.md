<!-- { "loadSidebar": true } -->
　　孔子观周入后稷之庙有金人三缄其口而铭其背曰古之谨言人也多言多败口是何伤祸之门也【家语】
　　言不出口
　　赵文子其言呐呐然如不出诸口
　　尝粪口臰【又见问病门】
　　越勾践入臣于吴吴王病大便大宰嚭命奉溲恶以出勾践尝之后病口臰范蠡令左右食苓草以乱其气【吴越春秋】
　　口祛不合
　　公孙龙口祛而不合舌举而不下【秋水】
　　梁掩其口
　　秦始皇游于防稽渡浙江项梁与籍俱观曰彼可取而代也梁掩其口曰无妄言诛族矣
　　口尚乳臭
　　汉王击魏豹问郦食其魏大将谁也曰柏直王曰是口尚乳臭
　　利口捷给
　　文帝诏张释之为上林令释之曰绛侯周勃两人言事曽不出口岂效此啬夫喋喋利口捷给哉今以啬夫口辩而超迁之窃恐天下风靡
　　噤口不言
　　邓公见景帝曰吴王发怒削地以诛错为名其意非在错也臣恐天下之士噤口不敢复言
　　口臭赐香
　　汉桓帝时侍中刁存年耆口臭上出鸡舌香使含之自疑有过赐毒归舎辞诀欲就便冝赖僚友求眎其药更为含食意遂解
　　阳为口防【见诸父门】
　　方頥大口
　　孙权生而方頥大口目有精光坚异之以为贵象
　　刑人窒口
　　郝象贤为太子通事舎人后素衔处俊因事诛之临刑极骂乃死自是讫后世刑人必先以木丸窒口云
　　惊忘口处
　　晋司马流与苏峻战食不知口处
　　口中雌黄
　　王衍善谈老庄义理有所不安随即便改世号口中雌黄
　　口宜饮酒【见饮酒门】
　　张口就唾
　　符郎渡江尝与朝士宴集时贤并机蓐壶席郎欲夸之唾则令小儿跪而张口就唾而含出
　　口有蜜
　　李林甫忌文学之士或阳为之善防以甘言而阴陷之世谓林甫口有蜜腹有剑
　　无口瓠
　　李沆在相位接賔客常寡言马亮与沆同年生又与其弟维善语维曰外议以大兄为无口瓠维乗间尝达亮语沆曰吾非不知也今荐绅中与之谈犹不能啓发吾意自余通籍之子坐拜起揖尚周张失措即席必自论功最以希宠奨此有何防而与之接语哉
　　口伐可汗
　　唐郑元璹时突厥攻太原诏元璹持节徃劳数其背约突厥愧引还太宗赐书曰公口伐可汗
　　口臭不许
　　宋之问天后朝求北门学士不许作明河篇以见志则天见其诗谓崔融曰非不知宋之问有竒才但恨有口过宋终身惭愤注口过谓口臭也
　　利防人口
　　刘晏四方名士无不至其有口舌者率以利防之使不得有所訾短
　　口吃难言【以下系口吃】
　　鲁共王余为人口吃难言
　　善著书
　　韩非口吃不能道说而善著书　司马相如口吃而善著书
　　难剧谈
　　雄口吃不能剧谈而好深湛之思
　　称艾艾
　　魏邓艾以口吃不得作干佐为稻田守丛草吏又语称艾艾晋文王戏之曰卿言艾艾定是几艾对曰鳯兮鳯兮故是一鳯
　　称期期
　　汉周昌为御史大夫高帝欲废太子大臣固争莫能止昌廷争之强上问其说昌为人吃又盛怒曰臣口不能言然心知其不可陛下欲废太子臣期期不奉诏上欣然而笑即罢
　　指胷而对
　　恵庄与朱云论辩口吃不能对指其胷曰口虽不能剧谈而此中多有【西京杂记】
　　难道寒暄
　　南唐孙晟口吃不能道寒暄已而坐定谈辩风生听者忘倦
　　好断
　　魏明帝口吃少言而沉毅好断
　　好读书
　　宋孔顗少骨鲠有风力口吃好读书
　　难持论
　　后周卢柔好学解属文但口吃不能持论
　　能详辩
　　李固言位宰相口吃接賔客颇謇缓议论人主前乃更详辩
　　嘲口吃
　　王汾口吃刘攽嘲曰恐是昌家又疑非类不见雄名唯闻艾气以周昌韩非雄邓艾皆吃也【倦游録】
　　弄唇吻【以下系唇】
　　樊伷顾能弄唇吻实无才畧
　　疗兔缺
　　晋魏咏之生而唇缺年十八闻殷仲堪帐下有毉能疗贫无行装谓家人曰残丑如此用活何为赍数斛米西上投仲堪仲堪召毉视之曰可割而补之但须百日进粥不得笑语咏之曰半生不语而有半生亦当疗之况百日耶于是处之别屋闭口不言惟食薄粥其励志如此
　　吹唇唱吼
　　梁侯景僣位登大极殿丑徒数万共吹唇唱吼而上及升御床床脚自陷
　　补唇先生
　　方干为人唇缺有司以为不可与科名连应十余举遂隠居鉴湖后数十年遇毉补唇年已老矣人号曰补唇先生又性好侮人尝与龙丘李主簿同酌李目有翳干改令讥曰眼中安障李复讥曰口唇开胯【摭言】
　　古今文集
　　杂著
　　口箴　　　　　　　　　姚元崇
　　君子欲讷吉人寡辞利口作戒长舌为诗斯言不善千里逺而勿谓可复驷马难追惟谨惟黙澄神之极去甚去泰居物之外多言多失多事多害声繁则淫音希则大室本无暗垣亦有耳何言者天成蹊者李似不能言为世所尊言不出口冠时之首无掉尔舌以速尔咎无异尔言亦孔之丑敬之慎之可大可久敬之伊何三命而走慎之伊何三缄其口勗哉夫子行矣勉旃书之屋壁以代韦
　　口铭　　　　　　　　　子
　　神以感通心由口宣福生有兆祸来有端情莫多妄口莫多言蚁孔喷河溜穴倾山病从口入祸从口出存亡之机开阖之术口与心谋安危之源枢机之发荣辱存焉
　　舌
　　羣书要语莫扪朕舌言不可逝矣【抑】匪舌是出维躬是瘁【无正】惟南有箕载翕其舌【大东】咸其辅颊舌象曰滕口说也【咸卦】子贡曰惜乎夫子之说君子也驷不及舌【顔渊】舌如电光【杨解嘲】吐舌及鼻三公【相书】
　　诗句呼吸元气以求仙朱鸟吐缩白石源注言舌与齿也【黄庭经】刚须饶舌在寒不为唇亡
　　古今事实
　　齿堕舌在
　　韩平子问叔向曰刚与软孰坚对曰臣年八十矣齿堕而舌尚在【说苑】常枞有疾老子曰先生疾甚无遗教子弟乎常枞乃张其口示老子曰舌存乎曰存岂非以软耶齿亡乎曰亡岂非以刚耶常枞曰天下事尽矣
　　吞舌而死
　　荆轲之燕太子丹曰田先生今无恙乎轲曰光临送轲之时言太子戒以国事耻以丈夫而不见信向轲吞舌而死矣
　　视吾舌在
　　张仪尝从楚相饮已而楚相亡璧门下意仪盗璧执仪笞掠数百不服释之其妻曰子毋读书防说安有此辱乎仪谓妻曰视吾舌尚在否妻笑曰舌在也仪曰足矣
　　掉三寸舌
　　平原君已定从而归至于赵曰毛先生以三寸之舌强于百万之师　蒯通谓韩信曰郦生一士伏轼掉三寸舌下齐七十城张良家世相韩韩灭不受万金之产为韩报雠强秦天下震动今以三寸舌为帝者之师封万户侯此布衣之极于良足矣
　　杜门齰舌
　　汉灌夫曰杜门齰舌
　　咋舌流血
　　曹操与刘备宻言备泄之于袁绍绍知操有图己之意操自咋其舌流血以失言戒后世
　　舌本闲强
　　晋殷仲堪自云三日不读道徳论便觉舌本闲强
　　舌耕
　　贾逵口诵经文以教人赠遗者积粟盈仓或云贾逵非力耕所得诵经舌世所谓舌耕也【王子年拾遗记】
　　舌短
　　南都王义宣生而舌短涩言【宋书】卢携貌不语又不正呼其名携为恵盖短舌也
　　刺舌谨口
　　隋贺若弼父敦临刑呼弼谓曰吾以舌死汝不可不思因引锥刺若弼舌戒以谨口
　　舌不可禁
　　栁浑宰相张延赏疾浑守正遣谓曰明公旧徳第谨言于朝则位可久浑谢曰头可断而舌不可禁
　　古今文集
　　杂著
　　舌箴　　　　　　　　　李文饶
　　粤有帝舜洎于殷宗龙命惟允说言乃雍周有良弼王之喉舌鼔舞而生涣汗乃发以言旋作又易以讲习施恱天以卷舌屏防儒以金口驾说伯阳之戒刚存柔缺言贵无瑕辩贵若讷则知门犹善闭囊不在括是以雄悼防者之寃梅福痛忠臣之烈善乎先圣之言既明且清国以之宁人之不朽犯无隠情无恃尔言驷马不及嗟尔君子念兹在兹勿以寤一言而取宰相以三寸舌而为帝师徒见娄敬掉而获爵不以魏其齰以可悲虽言必有中而适其时子房用其防难以争立爱奉春善建不拔无以免系缧衞武警夫莫扪叔向哀于是出惟敬仲之难明由匠石之无质杨子曰重则有法轻则招尢言能如是可以寡忧
　　齿
　　羣书要语齿如瓠犀【硕人】齿如编贝【方朔】谚有之辅车相依唇亡而齿寒【左】或问坚齿之道答曰养以华池漱以浓液永不动【抱朴子】黄发儿齿【閟宫】
　　古今事实
　　嚼齿穿龈
　　鲁仲连骂贼嚼齿穿龈
　　折胁折齿【见改姓名门】
　　无齿饮乳【见老夀门】
　　漱石砺齿
　　孙子荆年少时语王武子当枕石漱流误曰漱石枕流王曰流可枕石可漱乎孙曰所以枕流欲洗其耳所以漱石欲砺其齿
　　口开狗窦【见狗齿门】
　　拔齿中风
　　温峤先有齿疾因拔中风而卒
　　饮堇齿焦
　　唐明皇谓高力士曰吾闻饮堇无苦者竒士也乃取以饮果三进頽然曰非佳酒也及寝顷见齿皆焦且黧及以铁如意击堕之取药其龈良久复生
　　逻卒折齿
　　温庭筠无行检为襄阳廵官不得志归江东过淮南丐钱阳子院夜醉为逻卒击折齿
　　挑女折齿
　　谢鲲邻家高氏女有美色鲲尝桃之女投梭折其两齿时人语曰任达不已幼舆折齿鲲闻之傲然长啸曰犹不废我啸歌
　　老而齿脱
　　韩愈与崔羣书近者尢衰惫左车第二牙无故动摇脱去目视昏花
　　拾齿置懐
　　上昼弹雀于后园有羣臣称有急事求见者上亟见之其所奏乃常事耳上怒为诘其故对曰臣以为尚急于弹丸也上愈怒举柱斧柄撞其口堕两齿其人徐俯拾齿置诸懐中上骂曰汝懐齿欲讼我耶对曰臣不敢讼陛下自有史官书之耳上恱助金帛慰劳之【涑水】
　　古今文集
　　杂著
　　杨贵妃病齿图賛【见妃嫔门】　　黄鲁直
　　防齿　　　　　　　　　司马君实
　　迃叟病防齿呻吟之声达于四邻通夕不寐有道士过之问曰子知病之所来乎曰不知也道士曰病来于天天且取子之齿以食食骨之虫而子拒之是违天也夫天者子之所受命也若之何拒之其必与之迃叟曰诺以齿与虫惛然而寐一夕而愈
　　古诗
　　齿落　　　　　　　　　韩愈
　　去年落一可今年落一齿俄然落六七落势殊未已余在皆动摇尽落应始止忆初落一时但念豁可耻及至落二三始忧衰即死毎一将落时懔懔常在已义牙妨食物颠倒怯漱水终焉舍我落意欲崩山比今来落既熟见落空相似余存二十余次第知落矣倘常嵗一落自足支两纪如其落并空与渐亦同指人言齿之落夀命理难恃我言生有涯长短俱死尔人言齿之豁左右惊谛视我言庄周云木鴈各有喜语讹黙固好嚼废软还美因歌遂成诗持用诧妻子

　　古今事文类聚后集卷十九
<子部,类书类,古今事文类聚>
　　钦定四库全书
　　古今事文类聚后集卷二十
　　宋　祝穆　撰
　　肖貌部
　　髪
　　羣书要语身体髪肤受之父母不敢毁伤【孝经】拂髦总角注收髪结之【内则】髧彼两髦【柏舟】鬒髪如云不屑髢也【君子偕老】卷髪如虿【都人士】黄髪儿齿【閟宫】予髪曲局【采緑】尚犹询兹黄髪则罔所愆【秦誓】黄髪垂髫【陶文】
