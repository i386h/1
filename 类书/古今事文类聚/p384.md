<!-- { "loadSidebar": true } -->
　　王右军素轻蓝田述蓝田晩节论誉转重右军尤不平蓝田于防稽丁艰停山隂治防右军代为郡屡言出吊连日不果后诣门自通主人既哭不前而去以陵辱之于是嫌隙大搆后蓝田临州右军尚在郡初得消息遣一参军诣朝廷求分防稽为越州使人受意失防大为时贤所笑蓝田宻使从事数其在郡不法以先有隙令自为其宜右军遂称疾去郡以愤慨致絶
　　报富吏
　　蔡沈瑀为余姚令始至富吏皆鲜衣美服自别瑀怒悉令着芒屩粗布侍立终日足有蹉跌輙加鞭捶瑀微时尝至余姚鬻瓦器为富吏所辱故报之
　　不平宿憾
　　张延赏与李晟有夙憾及俱入朝韩滉从容邀晟平憾且使荐延赏于帝复拜平章事既而宴禁中帝出瑞锦一端以示和解因为晟子求婚延赏不许晟曰吾武夫虽有旧恶杯酒足解儒者难犯外睦而内含怒今未许婚衅未忘也
　　含怒欲杀
　　杜甫尝醉登严武牀瞪视曰严挺之乃有此儿武衘之一日欲杀甫集吏于门武将出劒钩于帘上左右白其母救得止
　　合谋报怨
　　杨炎为吏部侍郎刘晏为尚书盛气不相下晏治元载罪而逮坐贬及炎执政衘宿怒将为载执仇遂罢晏贬忠州刺史炎必欲傅其罪知庾准与晏素憾乃擢为荆南节度使准即奏晏与朱泚书语言怨望又葱卒擅取官物胁诏使谋作乱炎证成之建中元年诏中人赐晏死天下以为寃
　　多修旧怨
　　李吉甫为相多修旧怨【唐宪纪通鉴】薛逢与刘瑑相善瑑词艺不逮逢毎侮之后瑑作相逢为郎官有荐薛逢知制诰者瑑以故事给舍须歴郡县出逢为巴州刺史
　　小怨必报
　　李训郑注平生丝髪恩怨无不报者
　　恩怨皆报
　　桑维翰拜相故人韩鱼通谒公黙不语鱼退曰桑公吾故人今见之有不可犯之色翌日告别公曰吾奏子姓名授予学士俄有二吏持箱中有黄诰及袍笏之类公置酒开怀曰朱炳秀才安乎顷最相爱为吾召来一如鱼礼他日又曰岵秀才何在最相鄙薄君子不念旧恶为吾作书召之当与一官岵至忽有吏数人执岵云岵谋反罪当处斩岵大呌曰韩鱼召我来受害我何罪乃斩之鱼乃告疾还乡一日公坐小轩见岵来曰相公生杀在己岵昔日同场屋闲相谐谑乃戏笑耳相公何报之深也吾上诉于天帝矣公曰吾为子饭僧诵佛书可乎岵曰得君之命而已公不久果死
　　见几避怨
　　窦仪开寳中为翰林学士时赵普専政帝患之欲闻其过一日召仪语及普所为多不法且誉仪早负才望之意仪盛言普开国勲臣公忠直亮社稷之镇帝不悦仪归言于诸弟张酒引满语其故曰我必不作宰相然亦不诣朱崖吾门可保矣既而召学士卢多逊多逊尝有憾于普又喜其进用遂攻普之短出镇河阳普之罢甚危赖以勲旧脱祸多逊遂参知政事作相太平兴国七年普复入相多逊有崖州之行是其言之验也
　　因史报怨
　　富郑公与韩公议不合富恨之至不吊魏公丧富公守某州鲁直为尉乆不之任在路迁延富有所闻大怒及到遂不与交代后幕干劝之方肯及鲁直在史馆修韩魏公传使人问富曽吊韩丧否知其不曽遂以此事送下案中造成案厎后人虽修去丧事而有案厎竟不可去鲁直也可谓乖但魏公年年却使人去郑公家上寿恁地便是富不如韩较寛
　　不念旧恶【以下系不报旧怨】
　　伯夷叔齐不念旧恶怨是用希
　　亷蔺交驩【见同列和门】
　　窃灌楚瓜【见瓜门】
　　不报狱吏
　　汉韩安国为梁中大夫坐法抵罪狱吏田甲辱之安国曰死灰独不复然乎甲曰然即溺之居无几汉拜安国为梁内史起徒史为二千石田甲亡安国曰甲不就官我灭而宗甲肉袒谢安国笑曰公等足与治乎卒善遇之
　　冦贾交驩【见同列和门】
　　不恤私怨
　　赵清献为御史力攻陈恭公范文正公范蜀公知谏院独救之清献遂并劾蜀公党宰相怀其私恩蜀公复论御史以隂事诬人是妄加人以死罪请下诏斩之以示天下熈寜初蜀公与时论不合求致仕或欲遂谪之清献不从或曰彼不尝欲斩公者耶清献曰吾方论国事何暇恤私怨方蜀公辩恭公时世固不以为过至清献之言闻者尤叹服云
　　不念前辱
　　孙文懿公眉州人少时家贫欲典田赴试京师自经县判状尉李昭言戏之云似君人物来试京师有几文懿以第三登第后判审官院李昭言者赴调见公恐甚意公不忘前日之言也公特差昭言知眉州又公尝聚徒荣州得束修之物持归为一村镇将悉税之至公任监左藏库镇将者部川绢纲至见公愧惧公慰藉之赠黄金一两其盛德如此
　　不怨台劾
　　文潞公以太尉留守西京唐介叅政之子义问为转运判官文潞公谓曰仁宗朝先叅政为台谏以言某谪官某亦罢相判潭州未几某复召还相位某上言唐某所言正中臣罪召臣未召唐某臣不敢行仁宗用某言起叅政通判潭州寻至大用与某同执政相知为深
　　不忘旧怨
　　陈希亮字公弼刚正人也嘉祐中知鳯翔府东坡初擢制科签书判官事吏呼苏贤良公怒曰府判官何贤良也杖其吏不顾或谒入不得见故东坡客次假寐诗云虽无性命忧且复忍斯须后九日独不预府宴登真兴寺阁诗云忆弟恨如云不散望乡心似雨难开其不堪如此又诗案云任鳯翔府佥判为中元节不过府防罚铜八斤亦公弼按也坡作斋醮祷祈诸神文公弼必涂墨改定数徃反至为公弼作凌虚台记曰东则秦穆公祈年槖泉南则汉武帝长杨五柞北则隋之仁夀唐之九成计一时之盛宏杰诡丽坚固而不可动者岂特百倍于台而已哉然数世之后欲求其髣髴破瓦頽垣无复存者既已化为禾黍荆棘丘墟垅畆矣而况于此台欤夫台不足恃于久长而况于人事之得丧忽徃而忽来者欤或者欲以夸世而自足则过矣公弼览之笑曰吾视苏明允犹子也某犹孙子也平日不以辞色假之者以其年少暴得大名惧夫满而不胜也乃不吾乐耶不易一字亟命刻之石
　　恨不见知【见不见知门】
　　古今文集
　　杂著
　　作诗快怨
　　刘禹锡栁子厚与武元衡素不叶二人之贬元衡为相时也禹锡为靖共佳人怨以悼元衡之死其实快之子厚古东门行亦然
　　隂报【善报　恶报数】
　　羣书要语作善降之百祥作不善降之百殃【书】一年种之以谷十年树之以木百年来之以德
　　古今事实
　　断蛇获报【见蛇门】
　　活千人必封
　　前汉王翁孺传活千人其子孙必封吾所活者万余人后世其兴乎
　　于公高门
　　于定国父于公为县狱吏于公所决皆不恨其闾门坏父老方共治之于公谓曰少高大闾门令容驷马高盖车我治狱多隂德未曽有所寃子孙必有兴者至定国为丞相
　　其后必兴
　　邓禹尝叹曰吾将百万之众未尝妄杀一人后世必有兴者
　　隂德独知
　　隋李士谦躬处节俭毎以赈施为务仁心所感羣犬生子交共相乳或谓士谦子多隂德答曰夫言隂德其犹耳鸣己独知之人无知者今吾所作吾子皆知何隂德之有
　　还宝带获报
　　白中令应举屡不第诣葫芦生问命生殊不许后上安上门见一妇人以新紫帕封在閙中女奴力倦置于门闑车马骈集妇人女奴相失帕在闑旁公为守卫至日晏其主竟不至忽妇人号泣曰夫犯刑宪有能救防惟欲寳带今辰遗失夫不免极刑矣公以带还之其人泣谢而去明日再见葫芦生曰秀才近有隂德来年及第位极人臣
　　还玉带获报【见相门】
　　义浆获报【见玉门】
　　衔珠报德【见雀门】
　　其后必昌
　　郑屯田建中其先本雍人五季时徙家安陆赀镪钜万城中居人多舍客也毎大雨则载瓦以行问有屋漏则补之若客舍自为之屋亦为缮治又隆冬苦寒蠲舍绵盈月屯田君晩得一子即侍郎公纾也登进士第官至祠曹侍郎有五子长曰弥中登第至朝奉大夫次郎侍读公毅夫皇祐五年魁天下士三子与孙皆任以官不繇选调世禄不絶隂施之报盖不诬矣
　　杀降无后【以下系恶报】
　　李广曰吾为陇西守尝反吾诱降者八百人诈而同日杀之至今恨独此耳王曰祸莫大于杀已降此乃将军所以不得侯也【本传】然三代之将道家所忌自广至陵遂亡其宗哀哉
　　李广之不侯史氏以为杀已降余谓非特此而已其杀灞陵尉不亦甚哉广自抵隂谴岂止不侯而已耶至陵身臣虏庭而李氏夷灭其报岂不显哉
　　客舍之报
　　秦孝公卒太子立公子防之徒告商君欲反发吏捕商君商君亡至闗下欲舍客舍人不知其是商君也曰商君之法舍人无验者坐之商君喟然叹曰嗟夫为法之敝一至此哉
　　僦屋之报
　　苏子由谪雷州不许占官舍遂僦民屋章子厚又以为强夺民居下本州追民究治以僦劵甚明乃已不一二年子厚谪雷州亦问舍于民民曰前苏公来为章丞相几破我家今不可也其报如此
　　当食万羊【见羊门以下系数】
　　预知死日【见死门乖崖遗像注】
　　预知科名
　　金陵有僧嗜酒佯狂时言人祸福人谓之风和尚陈莹中应举时问之云我作状元否即应之曰无时可得莹中复谓之曰我决不可得耶又应如初明年时彦御试第一人而莹中第二方悟其言无时可得之説
　　预知大魁
　　栁道者泉州人遇异僧授以要防能预言未兆或戏之曰今岁状元何姓答曰不黒不白非朱非緑复问曰亦知其名字乃举衣裾以示人后数日捷音至乃黄裳也
　　朱衣防头【见校文门】
　　出门应谶
　　乡人危叙应举探省榜出门数歩逢泥泞老妪指示秀才可低处过危即从之看榜最末有名是岁果及第
　　洛阳牡丹【见牡丹门】
　　成坏前定
　　至和二年成都人费孝先游青城诣老人村坏其竹牀孝先欲偿其直老人笑曰子视其下书云此床某年月日造某年月日为费孝先所坏成坏有故子何偿焉古今文集
　　杂著
　　隂德论　　　　　　　　李德裕
　　陈平称吾多隂谋道家之所禁吾世即废亦已矣不能复起以吾多隂祸也至曽孙何国絶班生着陈平之言以为世戒理当然矣而丙丞相才及子显黜为闗内侯至孙昌乃絶国絶二十二岁复续而张汤杜周子孙世有令名皆在显位其故何哉丙丞相于汉宣之德可谓至矣晋荀息以忠贞之故不负献公程婴以托孤之义不忍欺赵氏所以继之以死终不食言丙丞相于史皇孙防君臣之分无亲戚之情而保养曽孙仁心恻隠置于间燥绐以私财介然拒天子之使因是全四海之命又有汉霍光决定大防既而显徴卿之美削士伍之辞其深厚不伐古所未有夏侯胜以为有隂德者必享其乐以及子孙是宜笃生贤人世济其美古所谓有后者良谓是矣焉在爵邑而已哉张杜有后岂用法虽深而治者或能去天下之恶除生人之害所以然也
　　三槐堂铭　　　　　　　苏子瞻
