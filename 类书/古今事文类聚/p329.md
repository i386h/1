<!-- { "loadSidebar": true } -->
　　舜木求箴【褚亮防】大禹垂鼗时听箴规之美【李宻书】商髙宗求圣人以为辅而使朝夕规诲箴谏必曰交修余无余弃也【楚语】庭燎美宣王也因以箴之【诗】
　　卫武求箴
　　楚左史倚相曰昔卫武公年九十五矣犹箴警于国自卿大夫以下至于师长士茍在朝者无谓我耄而舍我朝夕以交戒我闻一二之言必诵志而纳之以训导我在舆有旅贲之规位宁有官师之典倚几有诵训之谏居寝有防御之箴临事有瞽史之导宴居有师工之诵史不失书蒙不失诵以训御之于是乎懿戒以自警也【楚语】
　　唐宗忘箴
　　唐宗时宋璟尝手写尚书无逸为图以献劝帝出入观省以自戒其后朽暗乃代以山水图稍倦于勤左右不复箴规【崔植传】
　　古今文集
　　杂著
　　大宝箴　　　　　　　　张蕴古
　　今来古往俯察仰观惟辟作福为君实难宅普天之下处王公之上任土贡其所求具寮陈其所唱是故恐惧之心日弛邪僻之情转放岂知事起乎所忽祸生乎无妄固以圣人受命拯溺亨屯归罪于已因心于民大明无私照至公无私亲故以一人治天下不以天下奉一人礼以禁其奢乐以防其佚左言而右事出警而入跸四时调其惨舒三光同其得失故身为之度而声为之律勿谓无知居髙听卑勿谓何害积小就大乐不可极乐极生哀欲不可纵纵欲成灾壮九重于内所居不过容膝彼昏不知瑶其台而琼其室罗八珍于前所食不过适口惟狂罔念丘其糟而池其酒勿内荒于色勿外荒于禽勿贵难得货勿听亡国音内荒伐人性外荒荡人心难得之货侈亡国之音淫勿谓我尊而傲贤慢士勿谓我智而拒谏矜已闻之夏后据馈频起亦有魏帝牵裾不止安彼反侧如春阳秋露巍巍荡荡恢汉髙大度抚兹庻事如履薄临深战战栗栗用周文小心诗之不识不知书之无偏无党一彼此于胸臆捐好恶于心想众弃而后加刑众悦而后行赏弱其强而治其乱伸其屈而直其枉故曰如衡如石不定物以限物之悬者轻重自见如水如镜不示物以情物之鉴者妍蚩自生勿浑浑而浊勿皎皎而清勿汶汶而暗勿察察而明虽冕旒蔽目而视于未形虽黈纩塞耳而听于无声纵心乎湛然之境游神于至道之精知之者应洪纎而效响酌之者虽浅深而皆盈故曰天之经地之宁王之贞四时不言而代序万物无言而化成岂知帝力而天下和平吾王拨乱戡以智力民惧其威未怀其德我皇抚运扇以淳风民怀其始未保其终爰述金镜穷神尽圣使人以心应信以行包括治体抑辞令天下为公一人有庆开罗起祝援琴命诗一日二日念兹在兹惟人所召自天祐之诤臣司直敢告前疑
　　丹扆箴【六首】　　　　　　李德裕
　　宵衣箴
　　先王听政昧爽以俟鸡鸣既盈日出而视伯禹大圣寸隂为贵光武至仁反支不忌无俾姜后独去簮珥彤管记言克念前志
　　正服箴
　　圣人作服法象可观虽在宴游尚不怀安汲黯庄色能正不冠杨阜慨然亦讥缥纨四时所御各有其官非此勿服惟辟为难
　　罢献箴
　　汉文罢献诏还騄駬銮辂徐驱焉用千里厥后令王亦能恭已雉裘既焚筒布则毁道德为丽慈俭为美不过天道斯为至理
　　纳诲箴
　　惟后纳诲以求厥中从善如流乃能成功汉骜沉酒举白浮钟魏叡汰侈凌霄作宫忠虽不忤而善不从以视为瑱是谓塞聪
　　辨邪箴
　　居上处深在察微萌虽有防慝不能蔽明汉之孝昭睿过周成上书知诈照奸得情燕盖既析王猷治平百代之后乃流淑声
　　防微箴
　　天子之孝敬遵王度安必思危乃无遗虑乱臣猖獗非可遽数服莫辩触瑟始仆栢谷微行豺豕塞路覩貌献餐斯可戒惧
　　瑞箴　　　　　　　　　孙朴
　　国之将兴妖不足慿国之将亡瑞不足良四灵之长莫极于龙夏德将亡曷降雌雄桑谷生朝商道复昌麟出岂妖孔子云亡周公相周越裳献雉汉安相汉越裳复至白鱼跃舟鸑鷟鸣岐周人聚喜商人聚悲素灵夜哭五星聚纬秦谓之妖汉谓之瑞彼瑞此妖颠倒如是妖至而防瑞至而狂恃物灭德未或不亡
　　五箴　　　　　　　　　韩愈
　　人患不知其过既知之不能改无勇也余生四十有八年发之短者日益白齿之摇者日益脱聪明不及于前时道德自负于初心其不至于君子而卒为小人也昭昭矣作五箴以讼其恶云
　　防箴
　　余少之时将求多能早夜以孜孜余今之时既饱而嬉早夜以无为呜呼余乎其无知乎君子之弃而小人之归乎
　　言箴
　　不知言之人乌可与言知言之人黙然而其意已传幕中之辩人反以汝为叛台中之评人反以汝为倾汝不惩邪而呶呶以害其生邪
　　行箴
　　行与义乖言与法违后虽无害汝可以悔行也无邪言也无颇死而不死汝悔而何宜悔而休汝恶曷瘳宜休而悔汝善安在悔不可追恶不可为思而斯得汝则弗思
　　好恶箴
　　无悖而好不观其道无悖而恶不详其故前之所好今见其尤从也为比舍也为讐前之所恶今见其臧从也为愧舍也为狂维讐维比维狂维愧于身不祥于德不义不义不祥维恶之大几如是为而不颠沛齿之尚少庸有不思今其老矣不慎胡为
　　知名箴
　　内不足者急于人知霈焉有余厥闻四驰今日告汝知名之法勿病无闻病其晔晔昔者子路惟恐有闻赫然千载德誉愈尊矜汝文章负汝言语乗人不能揜人自取汝非其文汝非其师不请而教谁云不欺欺以贾憎揜以媒怒汝曾不寤以及于难小人在辱亦克知悔及其既宁终莫能戒既出汝心又铭汝前汝知不顾祸亦宜然
　　四箴　　　　　　　　　程正叔
　　顔渊问克已复礼之目夫子曰非礼勿视非礼勿听非礼勿言非礼勿动四者身之用也由乎中而应乎外制于外所以养其中也顔渊请事斯语所以进于圣人之道后之学圣人者宜服膺而勿失也因箴以自警
　　视箴
　　心兮本虚应物无迹操之有要视为之则蔽交于前其中则迁制之于外以安其内克已复礼乆而诚矣
　　听箴
　　人有秉彛本乎天性知诱物化遂亡其正卓彼先觉知止有定闲邪存诚非礼勿听
　　言箴
　　人心之动因言以宣发禁躁妄内斯静专矧是枢机兴戎出好吉凶荣辱惟其所召伤易则诞伤烦则支已肆物忤出悖来违非法不道钦哉训辞
　　动箴
　　哲人知几诚之于思志士厉行守之于为顺理则裕从欲惟危造次克念战兢自持习与性成圣贤同归
　　敬斋箴　　　　　　　　朱元晦
　　读敬夫主一箴掇其遗意作敬斋箴书斋壁以自警云
　　正其衣冠尊其瞻视潜心以居对越上帝足容必重手容必恭择地而蹈折旋蚁封出门如賔承事如祭战战兢兢罔敢或易守口如瓶防意如城洞洞属属防敢或轻不西以东不南以北当事而存靡他其适弗贰于二弗参于三惟心惟一万变是监从事于斯是曰持敬动静无违表里交正须臾有间私欲万端不火而热不氷而寒毫厘有差天壤易处三纲既沦九法亦斁于乎小子念哉墨卿司戒敢告灵台
　　或问敬斋箴弗贰以二弗参以三不东以西不南以北如何分别曰都只是形容个敬敬须主一初来有个事又添一个便是来贰他成两个元有一个又添两个便是参他成三个不东以西不南以北只一心作东去又要作西去又要作北去皆不是主一上靣说个心不二三下靣说个心不走作问敬斋箴曰此是敬之目说有许多地头去处守口如瓶不妄出也防意如城闲邪之入也
　　周旋中规折旋中矩周旋是直去却回来其回转处欲其圆如中规也折旋是直去了又横去如曲尺相似其横转处欲其方如中矩也问蚁封曰蚁垤也北方谓之蚁楼如小山子乃蚁穴也其泥坟起如丘垤中间屈曲如古巷道古语云乗马折旋于蚁封之间言蚁封之间巷路屈曲狭小而能乗马折旋于其间不失其驰骤之节所以为难也或问敬斋箴后靣少些从容不廹之意欲先生添数语曰如何觧廹切今未曾下手便要从容不廹切如人相杀未曾交锋便要引退今未曾做工夫在便要开后门然亦不觧廹切只是不曾做做着时不患其廹切某但觉得寛缓底意思多耳












　　古今事文类聚别集卷七
<子部,类书类,古今事文类聚>
　　钦定四库全书
　　古今事文类聚别集卷八
　　宋　祝穆　撰
　　文章部
　　铭
　　羣书要语铭志也【说文】铭之为言铭也【郑康成注】或问铭曰铭哉铭哉有意于谨【杨修身】
　　诗句悔狂畏咋指垂戒仍镌铭【韩】氛氤鼎鼐铭【髙】碑坏有残铭　群仙正藏新宫铭【坡】落霞孤鹜换新铭【坡】古今事实
　　尧舜铭盘盂
　　尧舜汤书其事于竹帛琢之盘盂【墨子】
　　禹砥柱铭
　　砥柱铭上说禹挂冠莫顾过门不入挂冠是有个文字上说禹治水时挂冠着树急于治水今记不得是甚文字【语録】
　　汤盘铭
　　汤之盘铭曰茍日新日日新又日新【大学】注沐浴之器刻铭为戒
　　武王之铭
　　武王践阼三日召师尚父而问焉曰黄帝颛帝之道存乎曰在丹书王闻书之言惕若恐惧退而为戒书于席之四端为铭于几于鉴于盘于楹于杖于带于履屦于觞豆于户于牖于劒于弓于矛为铭焉【大戴礼】
　　衣镜觞铭
　　武王衣之铭曰桑蚕苦女工难得新捐故后必寒镜铭曰以镜自照者见形容以人自照者见吉凶觞铭曰乐极则悲沉致非
　　孔悝鼎铭
　　夫鼎有铭铭者自名也自名以称其先祖之美而明着之后世者也为先祖者莫不有美焉莫不有恶焉铭之义称美而不称恶此孝子孝孙之心惟贤者能之故卫孔悝之铭曰六月丁亥公假于太庙公曰叔舅乃祖庄叔左右成公成公乃命庄叔随难于汉阳即宫于宗周奔走无射啓右献公献公乃命成叔纂乃祖服乃考文叔兴旧耆欲作率庆士躬恤卫国其勤公家夙夜不懈民咸曰休哉公曰叔舅予汝铭若纂乃考服悝拜稽首曰对以辟之勤大命施于烝彛鼎【祭统】
　　正考父鼎铭
　　正考父佐戴武宣三命兹益共故其鼎铭云一命而偻再命而伛三命而俯循墙而走亦莫予敢侮饘于是鬻于是以糊余口其共也如是【昭七年】
　　赐釡为铭
　　魏钟繇字元常尝为相国文帝在东宫赐繇五熟釡为之铭曰于赫有魏作汉籓辅厥相维钟实干心膂靖共夙夜匪遑安处百僚师师皆兹矩度又为书与繇曰周之尹臣宋之考父卫之孔悝晋之魏颗彼四臣者并以功德勒名钟鼎今执事寅亮大魏以隆圣化故作斯铭勒之金石庻可赞洪美垂之不朽
　　枕杖有铭
　　唐罗衮枕杖二铭序枕铭曰或枕或欹有安有危勿邪其思杖铭曰身之危杖以扶之国之危贤以图之
　　三字铭
　　尝见李侍郎【敦立】书三字于主位前云磨兠坚竟不晓所谓后防竟得来乃是古人铭如三缄口之类书此于腹曰磨兠坚慎勿言畏秦祸也【语録】
　　古今文集
　　杂著
　　论古人作铭
　　大戴礼载武王诸铭有直做得巧了切题者如鉴铭是也亦有絶不可晓者想他古人只是述戒惧之意而随所在写记以自警省尔不似今人为此铭后便要就此物上说得亲切然其间固亦有切题者如汤盘铭之类至于武王盥盘铭则又却似个船铭想只是因水起意然恐亦有错杂处太公铭几杖之属有不可晓不着题之语【朱语録】
　　座右铭　　　　　　　　魏卞兰
