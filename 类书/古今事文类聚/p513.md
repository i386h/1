<!-- { "loadSidebar": true } -->
　　余杭苕霅之津会故冬予奉老亲行霅上诸山扁舟循苕谿而下间登岸从牧翁渔媪语人人夸诵吾令年方壮而识老政出清静民曾不省有官府也因以野服谒订所闻令肃客于丞舍起讯之故曰县治旧占溪南后徙于北宣和焚于睦冦江令袤重建建炎焚于金冦张令永嗣又建阅年百余浸穿蠧凛乎欲压图撤而新之治寺吏民之耳目非他役比故不敢不勉余退而心念是邑近在畿内地望非不枵然大也而土薄水浅十日晴则告干三日雨已相戒爲溢备民以故亡盖藏而令以负租督过者十七八彼芘于是岂莫爲压焉之惧哉所压者有急于屋者也见大夫以朝士来宁久此茍可撑扶以了岁月何新爲新之宁不勤其民而自爲纷纭耶未信溃于成也越数月苕人过予门曰县寺成矣治事之防退食之堂宴息之室崇楹邃闼表里中度发地得中霤遗迹位置面势且还其初矣屋后恶木冗莽鸱鸮狐狸啸丑舞怪之地雉剪不留余拓圃结亭松竹伍伍气象一新矣而田里晏然罔闻知嗟夫县无剧易视令爲剧易弱者以茍媮爲安皇恤我后强者惟力自矜一役之兴万慼之乘也于此能于政休俗暇储材庸力以植壊起仆使吏治尊民瞻耸而一毫不以勤其民至斥圭田再岁之入以食功可表也已惟昔圣贤道化之盛有本末而无内外其用力自相在尔室始盖万室之治不如一室之难也言偃宰武城澹台灭明非公事未尝至其室是室之严所亲必直谅所讲必正大所践必诚敬诐辞诡行奸声乱色无一得以摇吾之清明而弦歌之化行矣令其进于是乎役起正月己未讫五月癸丑大尹详定户部侍郎余公佐其费爲多令公族名希磐以进士试刑法中其科尝爲大理评事云绍定癸巳秋七月甲子潜山洪某记
　　建阳县防续题名记　　　刘克庄
　　建阳名难治而实不然巍巍考亭为宋阙里两坊坟籍大备比屋弦诵前修言行接乎见闻士易治也俗勇于鬬及气平忿定易直之心油然而生怙终遂非者少民易治也运盐有法可以裕上寛下无江浙闽粤预借凿空之取听讼日才数十纸赋与讼易治也矧其山水明秀二桥如画茶笋连山酒妙天下人家池榭多竒卉珍树同由之李花极目其土风物产之美又宦防者之所乐也然比嵗官长类以伤锦而去赵侯与迿至而叹曰有易治之实而防难治之名是厚诬吾县也廼究病源徐施砭剂朞年而治二年而大治岸有鹾舟水无租瘢凋瘵复苏废坠毕举一日顾壁记石且尽命续之书抵余曰吾子旧令尹也盍识诸嗟夫余之去县久矣端嘉间假道者再其父老皆空巷送迎谕之不去今余齿髪残秃父老见之且不复识而闻余子弟过其境者犹惓惓相劳苦以余拙政而其人不相忘如此赵侯方新学宫讲师说私淑其士抑豪右扶鳏寡勤拊其民持之以久终之以不倦他日爱戴而思慕之者又何如也侯字景臯其学出于师友云
　　送黄子思寺丞知咸阳序　蔡　襄
　　天子之尊下视民人逺絶不比然出政化行徳泽使之速致而均被者盖其所关信有以始而终之者也恶乎始宰相以始之恶乎终县令以终之辅相天子施政化徳泽自朝廷下四方而止于县者承其上之所施然后周致于其民也近天子莫如相相必得贤故能辅其政化徳泽之施也近民莫如令令无良焉虽政教之美徳泽之厚而民莫由致之也相近天子而令近于民其势固殊然其相与贯通以爲本末是必动而相济者也民知所頼而相休养以业其生惟令而已令之于民察其土风井闾而别其善恶强弱富贫勤惰寃雠疾苦以条辨而均治之使咸得其平焉令之责岂轻也哉今之取令率以岁年不称其能否是故天下之令有贤有不贤天下之民有幸有不幸必尔尽天下之令无有不贤则尽天下之民亦无有不幸矣子思黄君业儒以才名于时前此爲狱官涖囚必直其情而未尝以色语威之今之爲县从可知矣故予序其行既属子思以爲令之重而又庆咸阳之民之幸也
　　彭山县令石记　　　　　陈后山
　　庆厯初西邉弛兵益脩政事谓吏之近民莫如令始出王官行县事以休其民盖自选人三考用举者爲令今三考用举者为京官京官满三岁爲朝官盖士之选者以选士治剧县若相宜然而犹有不合者岂法使然哉徐爲州部五县而四用县令以爲难治而彭城其尤也昔汉宣帝责成郡国守相班班声绩可纪今选士爲令于古爲加详而吏治不尽如古其故何耶盖汉承秦弊纲目踈濶吏自爲治故易爲功而非王制今法令备具上下维持中才可以守而智者常患其不尽用故其治难无赫赫之功虽然善其身明其视听使民有所恃而不寃亦可谓良有司矣司马迁班固传循吏不刊县令岂非令非王官不登简防而不书耶今皆天子命吏可不自免使吏民有述焉今防故年纪承议郎梁君始追纪其名氏刋于石九十九人记与不记不足爲吏能否而梁君力能及之爲有余也
　　举县宰议　　　　　　　元微之
　　右吏部以停年课资之格取宰邑字人之官公干强白者拘于考浅疾废耄瞆者得在选中倒置是非无甚于此朝廷将欲渐去其弊所以特设举荐之科名诏既行起请寻下有司再议厘革何以取信于人据吏部云增加新户开耕荒田以是考课旧条狱絶繋囚寃人申雪亦是政途常事举察不法恐生告讦之风有利益公家又未指陈其目选授者例无异绩尚得四考守常举荐者从未殊尤岂可二年竝罢今请但行连坐举主之文不必更依吏部分析条件又云见任官及处士散试官等竝请停集且起家散试固有才能见任之官何妨抚事若能限其资歴即与常选何殊今请除见任县令外其余竝令赴集又云检勘榜様剥放程式及试书判并请准平选人例处若此则案牍之吏得肆奸欺书判虽工何闗政术有同减选赴集岂是特举与官今请应举荐人量纳文状便令坐拟亦不在剥放及试书判之限又云竝请注破碎之县责其效实本举良能既优奬皆居破碎之处恐同贬降之条以前数件并恐不可施行伏请但依起请节文处分仍请据今年县令员阙先尽举荐人数留阙有余然后许注拟平选人等冀将允当谨议
　　论知县俸　　　　　　　周必大
　　臣观汉诏有言吏所以治民也能尽其治则民頼之故重其禄所以爲民也今治民之吏莫切于县令而禄至薄往往堕中人于贪吏之域非古谊也按绍兴令外县知县供给不得过十五贯仰事俯育何以糊口于是撰造名色并縁増加前后相承其数反多自非慕抜葵挂鱼之亷安饭防饮水之俭则或讙违众或乐用例鲜有能自立者一旦偶因他事爲猾胥奸甿所持方且低首下心冀幸茍免望其抑豪强戢吏奸革蠧弊斯亦难矣臣伏见近制堂除知县许支供给钱四十千夫邑有小大任责则均且以郡守言之有堂除有部阙有大藩有小郡供给之数皆爲一等岂于令宰而独不然臣愚欲望圣慈送重修敇令所将天下知县县令供给斟酌近制増其所当得而禁其所不当得既有以养其亷斯可以责其清庶几人尽其治少副陛下爲民之意取进止
　　县令箴　　　　　　　　古之竒
　　咨尔多士各司厥官政不欲猛刑不欲寛寛则人慢猛则人残寛则不济猛则不安小恶无爲涓流成池片言可用毫末将拱祸既有胎徳岂无种镜不自照秪能鉴物人不自知从谏勿咈欲不可纵货不可黩黩货生灾纵欲祸速勿轻小人蜂虿有毒勿轻小道大车可覆勿谓刚可长长刚者亡无谓柔可履履柔者耻刚强有时柔弱有宜时宜克念愿在深思不恕而明不如不明不通而清不如不清无爲恶行无逆善名保此中道无成不成过客箴士冀申同声如山之重如水之清如石之坚如松之贞如劒之利如镜之明如之直如秤之平
　　送薛存义之任序　　　　栁子厚
　　河东薛存义将行栁子厚载肉于俎崇酒于觞追而送之江浒饮食之且告曰凡吏于土者若知其职乎盖民之役非以役民而已也凡民之食于土者出其什一佣乎吏使司平于我也今我受其直怠其事者天下皆然岂惟怠之又从而盗之向使佣一夫于家受若直怠若事又盗若货器则必甚怒则黜罚之矣以今天下多类此而民莫敢肆其怒与黜罚何哉势不同也势不同而理同如吾民何有达于理者得不恐而畏乎存义假令零陵二年矣早作而夜思勤力而劳心讼者平赋者均老弱无懐诈暴憎其爲不虚取直也的矣其知恐而畏也审矣吾贱且辱不得与考绩幽明之说于其往也故赏以酒肉而重之以辞
　　古诗
　　赠章明府　　　　　　　李　白
　　琴清月当户人寂风入室长啸无一言陶然上皇逸白玉壶氷水壶中见底清清光洞毫发皎洁照羣情赵北美佳政燕南播髙名过客览行謡因之颂徳声
　　古诗　　　　　　　　　李　白
　　天子思茂宰天枝得英才朗然清秋月独出映吾台落笔生绮绣操刀振风雷蠖屈虽百里鹏鶱望三台退食无外事琴堂向山开緑水寂似闲白云有时来
　　寄万齐融　　　　　　　李　白
　　名髙不择仕委世随虚舟小邑常叹屈故乡行可游青牛半村户香稻盈田畴爲政日清静何人同海鸥摇巾北林夕把印东山秋
　　赠清漳明府侄　　　　　李　白
　　吾李百万叶柯条布中州小邑且割鸡大刀将烹牛雷声动四境惠爲清漳流
　　献当涂宰李阳氷　　　　　　李　白
　　惠泽及飞走农夫尽归耕广汉永万里长流玉琴声雅颂播呉越还如泰阶平
　　赠剡县过秘丞　　　　　　　陈古灵
　　贤哉过县尹徳政是吾师万里无锋頴一心惟孝慈家贫因客冗发白爲民饥谁刻前山石令人去后思
　　赠丰阳韦明府　　　　　　　张九龄
　　君有百链刃堪断七重犀谁开太阿匣特割武城鸡竟与尚书佩还应天子持何时遇操柄当使玉如泥
　　赠张公仪宰安丰　　　　　王介甫
　　楚客来时雁爲伴归期祗待春冰泮雁飞南北两三回回首湖山空夣乱秘书一官聊自慰安丰百里谁复叹扬鞭去去及芳时夀酒千觞花烂漫
　　送永新杜宰解印还朝　　　杨廷秀
　　去年摘山初弄兵永新县前戈劒腥杜侯不持一寸鐡闭閤坚卧民不惊军前米作山谷聚木牛流马安用许但令緑林无尘何须烂额画麒麟紫皇急才宵不寐斯人合着班行里速骑匹马谒明光夜来溪风吹玉霜律诗
　　送直讲呉殿丞宰巩县　　王介甫
　　青嵩碧落曾游地墨绶铜章忽在身拥马尚多畿甸雪随衣无复禁城尘古来学问须行已此去风流定慰人更忆少陵诗上语知君不负巩梅春
　　陈师道宰乌程县　　　　王介甫
　　尝闻太丘长徳不负公卿墓今千载昆云亦一城本懐深闭蓄余论略施行故自有仁政能传家世声
　　送孙明甫【兄弟继爲邑宰】　　　　刘克庄
　　三年于赤子摩拊极殷勤令尹留方寸吾民受一分宛如小滕国突过大冯君四境风謡美诸公必采闻
　　题终明府水楼　　　　　杜　甫
　　子贱弹琴宰邑日终军弃繻英妙时承家节操尚不冺爲政风流今在兹
　　寄浔阳姚宰　　　　　　郑　谷
　　县幽公事稀庭草是山薇足得招棊侣何妨着道衣
　　送宇文舍人宰元城　　　岑　参
　　县花迎墨绶关栁拂铜章别后能爲政相思淇水长
　　送赵明府之县　　　　　杜　甫
　　连城爲寳重茂宰得才新山雉迎舟楫江花报邑人
　　赠江阳陆宰　　　　　　李　白
　　闻宰江阳邑剪棘挂兰芳城门何肃穆五月飞清霜
　　赠范金乡宰　　　　　　李　白
