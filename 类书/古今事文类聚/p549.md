<!-- { "loadSidebar": true } -->
　　歴代沿革宋神宗留意武备本以捍西北二邉而推其法于东南故西北为多东南为少【职畧】陜西诸路四十二将河北诸路三十七将而东南才十三将【元丰四年诏东南诸路团结诸军马十三将淮南东路第一西路第二两浙西路第三东路第四江南东路第五西路第六荆湖北路第七南路诸州第八全邵永三州备广西应授第九福建北路第十东路第十一西路桂州第十二邕州第十三实録】合诸路九十二将各有正副军中行图阵队调发赏罚皆闗决于各路【宣和六年诏】元祐元年司马光请尽罢诸路将官其禁军尽委本州县长吏与总管钤辖都监押等辖一如未置将官以前之法而枢宻院难之止诏诸路将副在州驻劄不系本州兵官知州并州钤辖兼充者并差将官一员兼本州都监其单将驻劄处勿复差兼宣和五年御笔诸路将副部队自今并依元丰法选差【中兴防要】乾道四年宻院奏诸州拣中弓弩手虽已差路分钤辖都监春秋诣诸路廵按縁逐州未有将官専一日逐训练恐致事艺生疎诏诸州各置准备将一员専一管辖日逐训练拣中弓弩事艺【孝宗防要哲宗职官志诸路将官掌统制所禁旅以行阵队伍金鼓旗帜弓矢击刺之法而教习训练之别其武艺精强者待次迁补以激劝士卒凢兵仗器甲之数廪禄犒设赏罚约束之禁令皆掌焉副将为之二若屯戍防边则受帅司节制御冦敌则审其战守应援之事若帅有功则具馘数籍用命者而旌赏之续防要】
　　古今事实
　　舜钦可用
　　刘舜钦字希文熙宁初诏求将帅近臣以舜钦名闻命总京东九郡将兵训之悉以新书从事三年诏以所部军阅于内殿神宗叹曰坐作有度其可用也【本传】
　　郭成可用
　　郭成进筑平夏城置第十将以戍之章楶谓诸将曰新边控制谁可付者皆曰非郭成不可遂用之【东都事畧】
　　校阅按试
　　元丰间王祖道言陜西河北京东府路将皆朝廷所选择尚多庸人其余淮浙等路虽有团治训练之法而无教阅按试之实望宻下诸路经畧监司体量将副第人材为三等【职畧】
　　力战御贼
　　刘仲武字子文为泾原路第一将夏人欲犯天圣砦主帅檄仲武防兵于天圣约过某日贼不来则分屯去仲武得贼的期乞缓分屯主帅止留一将及仲武军贼果至仲武力战御之贼遁去迁熙河路兵马都监【东都事畧】古今事文类聚遗集卷十
　　钦定四库全书
　　古今事文类聚遗集卷十一
　　元　富大用　撰
　　府司部遗
　　督府【此下补外集宣慰使之后】
　　歴代沿革后汉建武初征伐四方权置督军御史竟则罢魏武征孙权还使夏侯惇都督三十六军明帝太和四年晋宣帝征蜀加号大都督正元二年文帝都督中外诸军事寻加大都督及晋伐吴之役以贾充为使持节假黄钺大都督总统六师【晋职官志】宋人臣无居者唯江夏王义恭得假黄钺【宋书】后魏有都督中外诸军事又置京畿大都督总摄六军【职官分纪】隋置大都督但以酬勤劳而已【隋百官志】唐大府皆置都督景云二年置都督二十四人察刺史以下善恶扬益并荆四州为大都督汴兖魏冀蒲緜秦洪润越十州为中都督皆正三品齐鄜泾襄安潭遂通果防十州为下都督从三品当时以爲权重难制奏罢之唯四大都督府如故自唐以后不置宋绍兴初吕元直复相谋进取秦防之欲夺其权乃共议令元直以左仆射都督江淮荆浙诸军事置司镇江元直觉之遽归而命孟富文以参政权同都督已而落权字四年赵元镇自知枢密院为川陕宣抚处置使元镇以与吴玠共事爲嫌乃改都督川陕荆襄诸军事五年春元镇与张德并相遂兼都督诸路军马入衔秋赫舍哩志宁入冦诏汤进之以左仆射为之进之逗遛不行乃命王瞻叔以参知政事为同都督瞻叔亦丐免于是遂命杨存中代为都督非宰相而为都督自存中始【朝野杂记】督视军马者绍兴三十一年冬叶审言始以枢宻院为之朝议以审言非相臣故其名下都督一等葢不考赵丰公故事失之也隆兴初张魏公为江淮都督乃命汪眀逺以参知政事督视湖北荆西兵马方城失守汪责台州遂并令魏公督之【同上】张魏公之初爲都督也以行府为名凡事干朝廷则闗三省枢密院孟庾富文时在政府大不平曰三省密院乃奉行行府文书耶因称疾求去隆兴初再为都督宰相主和议所行多与督府异魏公乃言进退调发当从督府取防施行日近主兵官及帅守监司輙以军期事务径申朝廷已劄下依本府指挥仍取军令状上曰岂有不申朝廷之理乃诏江淮军马调发应援从督府取防施行其余事务并令申奏如旧开禧用兵除丘宗卿佥枢督视军马阅月而免张肖翁以元代之不胜任奉祠而去数月吴曦反复命李季章以参知政事督视四川军马既而有裂土之议又罢行自是不复除都督矣
　　羣书要语汝徂征禹乃防羣后誓于野【书】薄伐玁狁至于太原文武吉甫万邦为宪【诗】元戎十乗以先启行诗句往来看拥传前后頼专城
　　古今事实
　　得江汉心
　　晋将有灭吴之志以羊祜为都督祜率兵出镇南夏绥怀逺近得江汉之心
　　河南归附
　　庾翼都督江荆益三州刺史制度规模每出于人数年之中军国充实人情翕然称其才明由是自河南皆怀归附
　　吴人恱服
　　羊祜都督荆州诸军事招擕以礼怀逺以徳吴人悦服称为羊公
　　南土羙謡
　　杜预为都督荆州诸军事南土美而謡之曰后世无叛由杜公孰识智力与勇功
　　政务清浄
　　唐汉阳郡王瓌为荆州都督政务清浄岭外酋豪数相攻瓌使谕威德皆如约不敢乱
　　治少威严
　　唐襄邑恭王神符迁扬州大都督自丹阳渡江治隋江都故郡扬人怀之然少威严不为下所畏
　　密表求鹰
　　唐李大亮为凉州都督尝有台使见名鹰讽大亮献之大亮宻表曰陛下絶畋猎乆矣而使者求鹰信陛下意邪乃乖昔旨如其擅求是使非其人也太宗报曰有臣如此朕何忧
　　垦田力耕
　　唐张俭徙代州检校都督劝垦田力耕歳数稔私蓄富实俭恐虏易防乃建平籴法入官虏恱喜由是斛储流赢
　　议建督府
　　唐阳嵪等议建督府择最吏故嵪为泾州都督
　　议罢督府
　　李景伯景云中时议置都督非是诏羣臣着议景伯与太子舎人卢俌议今天下诸州分都督专生杀刑赏使授非其人则权重衅生非强干弱枝经邦轨物之议愿罢都督留御史以时按察繇是停都督
　　道不拾遗
　　郭元振迁凉州都督治凉五嵗善抚御道不拾遗
　　为政严肃
　　张嘉贞厯秦州都督为政严肃甚为人吏所畏
　　奏攻取防
　　王师讨蔡以裴度视行营诸军还奏攻取防与帝意合
　　请身督战
　　时讨蔡不利度请身督战帝目度曰果为朕行乎度俯伏流涕曰臣誓不与贼偕存即拜彰义军节度淮西宣抚招讨处置使【同上】
　　威重夸逺
　　唐宗室孝恭为扬州行台大都督再破巨贼北自淮东抱江度岭而南尽统之欲以威重夸逺俗乃筑第石头城陈庐徼自卫或诬其反赦为宗正卿
　　威信甚行
　　窦轨为洛州都督周洛间因隋乱人不土着轨下令诸县有防手末作者按之由是威信甚行民皆趋本
　　刻石颂德
　　王晙景龙末授桂州都督州有兵旧常仰饷衡永晙始筑箩郛罢戍卒棣江开屯田数千顷以息转漕百姓頼之朞年人刻石颂德
　　赐锦着政
　　王方庆武后时累迁广州都督南海嵗有昆仑舶市外区琛琲前都督路元叡冐取其货舶首不胜忿杀之方庆至秋毫无索部中首领沓墨氏诣府诉府曹素相饷方庆约官属不得与交通境内清畏议者谓治广号第一诏赐瑞锦杂防以着善政
　　示贼祸福
　　冯元常拜广州都督诏便驿之官安南酋领李嗣仙杀都护刘延祐刧州县诏元常讨之率士卒航海驰檄先示祸福贼党多降元常纵兵斩首恶而还
　　政尚清省
　　李袭志转桂州都督袭志守桂二十八年政尚清省南荒便之
　　玺书赐劳
　　宗室晦干封中为营州都督治状闻玺书赐劳
　　区落降从
　　胶东王道彦拜岷州都督间遣入党项谕国威灵区落降从
　　修复堰坊
　　张守珪为州都督州地沙瘠不可艺是时渠堰为虏毁材木无所出守珪宻祷于神一夕水暴至大木数千章塞流下因取之修复堰坊耕者如旧州人神之
　　敎之陶瓦
　　宋璟徙广州都督广人以竹茅茨屋多火璟教之陶瓦筑堵列邸肆越俗始栋梁利而无患
　　贪泉毕饮
　　唐冯立拜广州都督前后作牧者多以黩货为蛮夷所患数怨叛立到不营产业衣食取给而已尝至贪泉叹曰此吴隠之所酌也遂毕饮而去
　　褒金以赠
　　李商迁广州都督及迁人或褒金以赠曰吾自性分不可易非畏人知也【已上并唐书】
　　专治军旅
　　国朝吕忠穆公頥浩字元直与秦桧同秉国政桧令其党建言令二相宜分任内外之事遂除頥浩都督江淮等路诸军上谕之曰頥浩专治军旅桧专理庶务如种蠡之分职頥浩秦桧唯唯奉诏乃诏頥浩总师北向置都督府于镇江【言行录】
　　兼领屯田
　　张魏公浚亲行边郡上乃令浚往视师初言屯田者甚众而未见其效至是浚兼领屯田以出始置官属凡所行之事皆画一而去
　　表里相应
　　赵忠简公鼎与张浚倶都督诸路军马置师行在浚出视师江上以行府为名而鼎居中总政事表里相应
　　视师江上
　　张魏公秉枢筦视师江上时乌珠拥兵十万于淮阳公召大帅韩世忠张俊刘光世与议且劳其军将士见公来勇气十倍令韩世忠移书乌珠为言张枢密已在镇江初敌谍报公得罪逺贬故悉力来冦至是乌珠问世忠所遣麾下王愈吾闻张枢密贬岭外何得在此愈出公所下文书乌珠见公书押色动即强言约日当战公再遣以世忠书问战期愈回一日而敌宵遁【晦庵集】
　　都督军马
　　张浚除右仆射都督诸路军马往江上视师浚至镇江召韩世忠亲谕上防使举军前屯楚州以撼山东世忠忻然承命至建康府张浚军至太平州抚刘光世军军士无不踊跃思奋
　　措置边防
　　枢密副使王庶暂往江淮措置边防庶素有威严临发劳师于都敎塲军容严整便服坐坛上自杨沂中而下悉以戎服由辕门庭趋受命拜赐而出莫敢仰视自多事以来所未有
　　国威大震
　　张魏公至江上防诸大帅议事乃命韩世忠据承楚以圗淮阳命光世屯庐州以招北军命张俊练兵建康以为进屯盱眙之计命沂中领精兵为俊后翼命岳飞进屯襄阳以窥中原国威大振上御书裴度传遣赐以示至意
　　手书嘉叹
　　张魏公往视江上手书赐浚曰敌人犯顺侵寿及濠卿奨率师徒临敌益壮遂使渠帅宵遁同恶自焚寤寐忠勤不忘嘉叹
　　儿童知名
　　张浚往江上视师四方之士莫不倾心健将悍卒见之者必咨嗟太息下至儿童亦知有张都督每使者至金国其国必问浚今何在
　　倚公如长城
　　张浚枢密使仍督师江淮上召督参陈俊卿及浚子栻赴行在上见俊卿等问浚动静饮食顔貌曰朕倚魏公如长城不容浮言揺夺
　　古今文集
　　律诗
　　送西川杜司空赴镇　　　　薛逢
　　黑眉髪尚依然紫绶金章五十年三入鳯池操国柄八分龙节付兵权东周城阙中天外西蜀楼台落日边莫遣洪罏旷真宰九流人物待陶甄
　　送王相公赴范阳　　　　　钱起
