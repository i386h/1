<!-- { "loadSidebar": true } -->
　　阙里在兖州即孔子所居之故宅也【汉晋春秋】
　　阙党童子
　　阙党童子将命或问之曰益者与子曰吾见其居于位也见其与先生并行也非求益者也欲速成者也
　　互乡难言
　　互乡难与言童子见门人惑子曰与其进也不与其退也唯何甚人洁已以进与其洁也不保其徃也
　　里名胜母
　　曽子至孝不过胜母墨子非乐不入朝歌【淮南子】
　　不以私恶废乡
　　公山弗狃曰且夫人之行也不以所恶废乡注不以私怨恶废弃乡党之好【哀八】
　　诳其里社
　　燕人生于燕长于楚及老而还本国过晋国同行者诳之指城曰此燕国之城其人愀然变容指社曰此若里之社乃喟然而叹指舍曰此若先人之庐乃涓然而泣指垅曰此若先人之冡哭不自禁同行者哑然大笑曰予皆绐若此晋国耳其人大慙及至燕悲心更防【列子】
　　下车过故乡
　　常枞谓老子曰过故乡而下车子知之乎老子曰非谓其不忘故耶枞曰嘻是也【说苑】
　　为乡里重轻
　　干木隠而西河美李陵降而陇西惭【唐登科记】
　　立枌榆社
　　汉髙祖少时祭枌榆之社及移新丰亦立焉【郊祀志枌榆郷名】故后人用枌榆字为乡曲也　刘禹锡上武相公书一身主祀万里望枌榆之乡
　　步入里门
　　万石君徙居陵里庆及诸子入里门趍至家　张湛为冯翊告归平陵望里门而步主簿曰明府位尊不宜自轻湛曰父母之国所宜尽礼何轻之有　苗晋卿为太守尝入壶关望县门辄步曰公门当下况父母邦乎
　　南阳帝乡
　　光武纪河南帝城多近臣南阳帝乡多近亲
　　郑公乡
　　国相孔融深敬郑屣履造门告髙密县为特立一乡曰昔齐置士乡越有君子乡皆异贤之意也郑君好学实懐明徳昔太史公廷尉吴公谒者仆射邓公皆汉之名臣又四皓有东园公夏黄公潜光隠耀世嘉其髙皆悉称公然则公者仁徳之正号不必三事大夫也今公之乡宜曰郑公乡昔东海于公仅有一节犹或戒乡人侈其门闾矧乃郑公之徳而无驷马之路可广开门衢令容髙车号为通徳门
　　改髙阳里
　　荀淑旧里名西豪颍隂令以昔髙阳氏有才子八人改其里曰髙阳里
　　月旦评
　　许劭与兄靖俱有髙名好共覈论乡党人物每月辄更其品题故汝南俗有月旦评焉
　　君子乡
　　王烈以义行称乡里有争田者将质之于烈或至涂而反有望庐而反有盗者不辞刑罚勿使王彦方知之号所居为君子乡【后汉】
　　得乡里心
　　鲁肃大散财货甚得乡里忻心【吴志】
　　乡关所嫉
　　何曽陵驾人物乡关疾之如雠永嘉之末何氏灭亡焉【晋书】
　　丰约与共
　　何琦丰约与邻乡共之【晋中兴书】
　　文里武乡
　　范柏年汉中人尝谒宋明帝因言及南海贪泉帝问柏年云卿乡中有此水否对曰臣汉中惟有文里武乡亷泉让水足以表名
　　贼不入其乡
　　魏任旐字子旟乐安昌人汉末黄巾起到昌闻旐姓名曰夙闻任子旟天下贤人今作贼那可入其乡耶
　　秽里
　　齐刘绘为南康相都人有姓赖所居名秽里绘嘲之曰君子何秽而居秽里答曰未审孔子有何阙而居阙里
　　见乡人
　　越公遇内史薛公曰公见王通乎薛公曰乡人也【文中子礼乐篇】
　　鸣珂里
　　唐张嘉贞为相弟嘉祐为金吾将军每上朝轩盖驺导盈闾时号所居坊曰鸣珂里
　　孝悌里
　　赵清献公之里表曰故孝子太师赵清献居其里曰孝悌里
　　同里生同日【以下系同里】
　　卢绾丰人也与髙祖同里绾父与髙祖太上皇相爱及生绾与髙祖同日
　　里中子
　　郦生传沛公麾下骑适食其里中子
　　邑子荐之
　　朱买臣吴人也诣阙上书久不报会邑子严助贵幸荐买臣召见说春秋言楚辞帝甚恱之拜买臣为中大夫与严助俱侍中
　　荐其邑人
　　司马相如蜀郡成都人也时蜀人杨得意为狗监侍上上读子虚赋而善之曰朕不得与此人同时哉得意曰臣邑人司马相如自言为此赋上惊乃召问相如
　　乡人所知
　　许允为吏部郎多用其乡里魏明帝遣虎贲收之既至帝覈问之允对曰臣之乡人所知也【世说】
　　乡人作赋
　　张纮见楠榴枕爱其文作为赋陈琳见之以示人曰此吾乡人张子纲所作【吴志】
　　同里复迁
　　华歆与管宁邴原相善管邴同县人也及迁辽东而子鱼不与
　　同里闬
　　史思明与安禄山同里闬【唐宗纪】
　　题邑子扇
　　谢安邑子有蒲葵扇五万安取其中者题之价増数倍
　　诗社【以下系同社】
　　孙鲂沈彬同游李建勲之门为诗社
　　白莲社
　　逺法师结白莲社以书召陶渊明渊明曰弟子性嗜酒法师若许饮即徃矣逺因许之遂造焉因勉入社渊明攒眉而去【庐阜杂记】谢灵运欲入逺公社逺公拒之曰子髪缜而须美面与身戾非令终之相请多行隂徳戒饬三年而后可灵运怒曰学道在心安以貎耶逺笑而不答后灵运果如逺所料卢循反逺与之执手言笑知人之鉴何明于灵运而暗于循如此耶【嵩冲灵抄书记】
　　香火社
　　白乐天致仕香山石楼与香山僧如满结香火社自称香山居士凿龙门八节滩为游赏之乐
　　古今文集
　　杂著
　　眉州逺景楼记　　　　　苏子瞻
　　吾州之俗有近古者三其士大夫贵经术而重氏族其民尊吏而畏法其农夫合耦以相助盖有三代汉唐之遗风而他郡之莫及也始朝廷以声律取士天圣以前学者犹袭五代文弊独吾州之士通经学古以西汉文词为宗师方是时四方指以为迂濶至于郡县胥吏皆挟经载笔应对进退有足观者而大家显人以门族相上推次甲乙皆有定品谓之江乡非此族也虽贵且富不通婚姻其民事太守县令如古君臣既去辄画像事之而其贤者则记録其行事以为口实至四五十年不忘商贾小民常储善物而别异之以待官吏之求家藏律令徃徃通念而不以为非虽薄刑小罪终身自不敢犯者嵗二月农事始作四月初吉谷稚而草壮耘者毕出数十百人为农立表下漏鸣鼓以致众择其徒为众所畏信者二人一人掌鼓一人掌漏进退作止惟二人之听鼔之而不至至而不力皆有罚量田计功终事而会之田多而丁少则出钱以偿众七月既望谷艾而草衰则仆鼓决漏取罚金与偿众之钱买羊豕酒醴以祀田祖作乐饮食醉饱而去嵗以为常其风俗盖如此故其民皆聪明才智务本而力作易治而难服守令始至视其言语动作辄了其为人其明且能者不复以事试终日寂然茍不以其道则陈义秉法以讥切之故不知者以为难治今太守黎侯希声轼先君子之友人也简而文刚而仁明而不苛众以为易事既满将代不忍其去相率而留之上不夺其请既留三年民益信遂以无事因守居之比墉而増筑之作逺景楼日与宾客僚吏游处其上轼方为徐州吾州之人以书相徃来未尝不道黎侯之善而求文以为记嗟夫轼之去乡久矣所谓逺景楼者虽想见其处而不能道其详矣然州人之所以乐斯楼之成而欲记者岂非上有易事之长而下有易治之俗也哉孔子曰吾犹及史之阙文也有马者借人乗之今亡矣夫是二者于道未大有损益也然且録之今吾州之俗独能累世而不迁盖耆老昔人岂弟之泽而贤守令抚循教诲不倦之力也可不録乎若夫登临览观之乐山川风物之美轼将归老于故丘布衣幅巾从邦君于其上酒酣乐作援笔而赋之以颂黎侯之遗爱尚未晩也
　　徽州婺源县学藏书阁记　朱元晦
　　道之在天下其实原于天命之性而行于君臣父子兄弟夫妇朋友之间其文则出于圣人之手而存于易书诗礼乐春秋孔孟氏之籍本末相须人言相发皆不可以一日废焉者也盖天理民彛自然之物则其大伦大法之所在固有不依文字而立者然古之圣人欲明是道于天下而垂之万世则其精防曲折之际非托于文字亦不能以自传也故自伏羲以降列圣继作至于孔子然后所以垂世立教之具粲然大备天下后世之人自非生知之圣则必由是以穷其理然后知有所至而力行以终之固未有饱食安坐无所猷为而忽然知之兀然得之者也故傅说之告髙宗曰学于古训乃有获而孔子之教人亦曰好古敏以求之是则君子所以为学致道之方其亦可知也已然自秦汉以来士之所求乎书者类以记诵剽掠为功而不及乎穷理修身之要其过之者则遂絶学捐书而相与驰骛乎荒虚浮诞之域盖二者之蔽不同而于古人之意则胥失之矣呜呼道之所以不明不行其不以此欤婺源学宫讲堂之上有重屋焉牓曰藏书而未有以藏莆田林侯虙知县事始出其所寳太帝神笔石经若干卷以填之而又益广市书凡千四百余卷列庋其上俾肄业者得以讲教而诵习焉某故邑人也而客于闽兹以事归而拜于其学则林侯已去而迁任于朝矣学者犹指其书以相语感叹久之一旦遂相率而踵门谓某盍记其事且曰近年以来乡人子弟愿学者众而病未知所以学也子诚未忘先人之国独不能因是而以一言晓之哉某起对曰必欲记贤大夫之绩以诏后学垂方来则有邑之先生君子在某无所辱也顾父兄子弟之言又某之所不忍违者其敢不敬而诺诸于是窃记所闻如此以告乡人之愿学者所知读书求道之不可已而尽心焉以善其身齐其家而及于乡达之天下传之后世且以信林侯之徳于无穷也是为记
　　谢范舍人书　　　　　　苏子瞻
　　轼闻之古人民无常性虽土地风气之所禀而其好恶则存乎其上之人文章之风惟汉为盛而贵显暴著者蜀人为多盖相如倡其前而王褒继其后峩冠曳佩大车驷马徜徉乎乡闾之中而蜀人始有好文之意歌之声与邹鲁比然而二子者不闻其能有所荐达岂其身之富贵而遂忘其徒耶尝闻之老人自孟氏入朝民始息肩救死扶伤不暇故数十年间学校衰息天圣中伯父解褐西归乡人叹嗟观者塞涂其后执事与诸公相继登于朝以文章功业闻于天下于是释耒耜而肇笔砚者十室而九比之西刘又以逺过且蜀之郡数十某不敢逺引其他盖通义蜀之小州而眉山又其一县去嵗举于礼部者凡四五十人而执事与梅公亲执权衡而较之得者十有三人焉则其他可知矣夫君子之用心于天下固无所私爱而于父母之邦茍有得之者其与之喜乐岂如行道之人漠然而已哉执事与梅公之于蜀人其始风动诱掖使闻先王之道其终度量裁置俟观天子之光与相如王褒又甚逺矣某也在十三人者之中谨因阍吏进拜于庭以谢万一又以贺执事之乡人得者之多也
　　赵季仁司直习乡饮酒仪序
　　黄直卿
