<!-- { "loadSidebar": true } -->
　　彭祖姓籛名铿帝颛顼之孙善养生能调鼎进雉羮于尧飨食之以夀考【神仙传】
　　飞雉升鼎
　　髙宗祭成汤有飞雉升鼎耳而鸲祖已曰雉野鸟也今升鼎逺方将有来朝者乎【尚书大传】
　　献白雉
　　周成王时越裳献白雉去京师三万里【孝经援神契】汉平帝元始元年越裳重译献白雉一黒雉二诏使三公荐宗庙
　　山梁雌雉
　　子曰山梁雌雉时哉时哉子路拱之三嗅而作
　　有似山雌
　　山雌之肥其意得乎回之箪瓢癯如之何曰明明在上百官牛羊亦山雌也闇闇在上箪瓢捽茹亦山雌也何其癯【杨子修身】
　　陈仓雉瑞
　　秦穆公时陈仓人掘地得物若羊非羊若猪非猪牵以献诸公道逢二童子童子曰此名为媪常在地食死人脑若欲杀之以栢捶其首媪复曰彼二童名为陈寳得雄者王得雌者霸陈仓人舍媪逐二童子童子化为雉飞入平林陈仓人告穆公穆公发徒大猎果得其雉又化为石置之汧渭之间至文公为立祠名陈寳祠时有赤光若流星集祠则若雄雉【列异传】
　　作琴操
　　齐牧犊子七十无妻见雉雌雄相随感之抚琴而歌卫侯女嫁于齐太子中道太子死傅母曰且往当丧哀毕不肯归终之以死傅母悔之取女所自操琴于冢上鼓之忽有二雉俱出墓中傅母悲痛援琴作雉朝飞操
　　如皋射雉【见美女门】
　　以山雉为凤【见凤门】
　　飞雉随车
　　萧望之为郎有雉数十常随车翔集
　　不捕雉雏
　　鲁恭为中牟令翟雉驯于桑下有童子不捕之曰雉方将雏掾肥亲曰本来考君界有无蝗虫耳今虫不犯境一异也化及鸟兽二异也竖子有仁心三异也
　　谏帝射雉
　　魏辛毗从文帝射雉帝曰乐哉毗曰于陛下甚乐于羣下甚苦帝后为稀出　孙权数射雉潘濬谏权权曰时时暂出耳不复如往日也濬曰天下未定万几务多射雉非急絶指破皆能为害乃手自撤壊雉翳由是遂絶不复射雉
　　古今文集
　　杂著
　　射雉赋　　　　　　　　　潘岳
　　渉青林以游览兮乐羽族之羣飞聿采毛之英丽兮有五色之名翚厉耿介之专心兮奓【音侈】雄艶之姱姿巡丘陵以经畧兮画坟衍而分畿于是青阳告谢朱明肇授靡木不滋无草不茂初茎蔚其曜新陈柯槭以改旧天泱泱以垂云泉涓涓而吐溜麦渐渐以擢芒雉鷕鷕而朝鸲盼箱笼以揭骄【箱方而宻笼员而疎宻者不欲令见明也楚辞揭骄字作拮娇骁健貎】睨骁媒之变态奋劲骹以角槎【骹胫也角邪也槎斫也】瞵悍目以旁睐莺绮翼而頳挝灼绣颈而衮背郁轩翥以余怒思长鸣以效能【音耐】尔乃搫拄翳【搫开除之名除地为也】停僮【翳貎】葱翠緑柏参差文翮鳞次萧森繁茂婉转轻利衷料戾以彻鉴表厌【伊輙反】蹑以宻致【种以栢叶如鸟翅鱼鳞之相次料戾小窗隙也厌蹑重布也其衷则有小隙可以彻鉴于外其表则以重布宻致不见其内也】恐吾游之晏起【游者雉媒名】虑原禽之罕至甘疲心于企想分倦目以寓视何调翰【谓媒性调良】之乔桀邈俦类而殊才扇举而清呌【扇布巾也媒振巾而呌】野闻声而应媒褰微罟以长眺【罟翳隙上网也】已踉蹡而徐来摛朱冠之赩赫敷藻翰之陪鳃【怒貎】首药【握】緑素身拕黼绘青秋【秋夹尾间也】莎靡丹臆兰綷或蹶或啄时行时止斑尾翘双角特起良游【媒也】呃喔引之规里应叱愕立擢身竦峙捧黄间以宻彀属刚挂【古买切弩矢镞也】以潜拟倒禽纷以迸落机声振而未巳山鷩【似山鸡而小】悍害焱迅已甚越壑陵岑飞鸣薄廪【翳中盛饮食防】擎牙低镞心平望审毛体摧落霍若碎锦逸羣之隽擅场挟两防【击搏也】雌妒异倐来倐往忌上风之餮切【防动之声也】畏映日之傥朗【不明之状言其忌声而畏光也】屏发布而累息【屏巾布而不敢发细喘息】徒心烦而忮痒【伎艺欲逞而舛也】伊义鸟【媒也】之应敌啾擭地以厉响彼聆音而迳进忽交趾以接壤彤盈窗以美发纷首頺而臆仰或乃崇坟【大防也今呼为塘】夷靡农不易垅稊菽丛糅翳荟菶茸鸣雄振羽依于其冢防降丘以驰敌虽形隐而草动瞻挺穟之倾掉意淰跃以振踊暾出苖以入愈情骇而神悚【言野雉渐出草苖以入射场】望黡合而翳皛雉脥肩而旋踵【言雉出苖望诸防黡然开合堆翳皛然独显仍敛翼旋反也】俽余志之精鋭拟青颅而防顶【拟射其头而中顶也】亦有目不歩体邪眺旁剔靡闻而惊无见自防【疑也】周环回复缭绕盘辟戾【零结反转也】翳旋杷【杷柄也】萦随所歴【萦曲随雉之行使不见已】彳【丑石反】亍【耻六反行也】中辍馥【披逼反】焉中镝前捩重膺傍截叠翮若夫多疑少决胆劣心狷【复有雉性如此者】内无固守出不交战来若处子去如激电闚防叶【麦防也】慏历乍见【胡练反】于是算分铢商逺迩揆悬刀骋絶伎如轾如轩不髙不埤当咮值胸裂嗉破嘴夷险殊地驯麤异变【雉有驯扰麄疎之异】昃不暇食夕不告勌昔贾氏之如皋始解顔于一箭丑夫为之改貎憾妻为之释怨彼游田之致获咸乗危以驰骛何斯艺之安逸嗟禽从其已豫清道而行择地而住【人多则雉惊故僻除人从清道而行择善地而住为场也】尾饰镳而在服肉登俎而永御岂惟皁此焉君举【岂独皁所为亦可使君王举而为之也】若乃躭盘流遯放心不移忘其身恤司其雄雌乐而无节端操或亏此则老氏之所诫而君子之所不为
　　古诗
　　雉媒　　　　　　　　　　元稹
　　双雉在野时可怜同嗜欲一雉独先飞暗被潜羁束啖养能几时返与它心腹置在芳草中翻令诱同族前时相失者思君意弥笃逺见尔文章知君草中伏和鸣忽相召又啄翳前粟敛翅逺投君飞驰势奔蹙罥挂在君前向君声促促信君决无疑不道君反覆
　　雉将雏　　　　　　　　　王建
　　雉咿喔雏出殻毛斑斑嘴啄啄学飞未得一尺髙还逐母行旋母脚麦垅浅浅难蔽身逺去恋雏低怕人时时土中鼔两翅引雏食虫不相离
　　艾如张　　　　　　　　李贺
　　锦襜褕绣裆襦彊彊啄食哺尔雏垅东卧穟满风雨莫逐良媒垅西去齐人织网如素空张在野田平碧中网丝漠漠无形影误尔触之伤首红艾叶緑花谁剪刻中藏祸机不可测
　　雉朝飞　　　　　　　　　李白
　　麦陇青青二月时白雉朝飞挟两雌锦衣绮翼何离褷犊牧采薪感之悲春天和白日暖啄食饮泉勇气满争雄鬭死绣颈断雉子班奏急管心倾酒美尽玉椀枯杨枯杨尔生荑我独七十而孤栖弹弦写意恨不尽目归黄泥
　　杜鹃
　　羣书要语一名嶲周瓯越间曰怨鸟夜啼达旦血渍草木凡鸣皆北向【尔雅】江介曰子规蜀右曰杜宇【师旷禽经】啼苦则自悬于树自呼曰谢豹【张华注】杜鹃大如鹊而羽乌其声哀而吻有血土人云春至则鸣闻其初声则有离别之苦人恶闻之惟田家其鸣则兴农事【华阳风俗録】诗句又闻子规啼夜月愁空山【李白蜀道难】终日子规啼【杜】伤春怯杜鹃【杜】催归日未西【韩】子规枝上月三更【崔涂】古今事实
　　望帝化杜鹃
　　蜀之先肇于人皇之际至黄帝子昌意娶蜀人女生帝喾后封其支庶于蜀歴夏殷周始称王者自名蚕丛次曰栢灌次曰鱼鳬其后有王曰杜宇杜宇称帝号望帝自恃功徳髙乃以褒斜为前门熊耳灵关为后戸玉垒峨眉为池泽时有刑人鼈灵其尸随水上荆人求之不可得鼈灵至汶山下忽复见望帝帝立以为相后帝自以其徳不如鼈灵因禅位于鼈灵号开明遂自亡去化为杜鹃故蜀人闻子鹃鸣曰是我望帝也【寰宇记李膺蜀志大畧同】
　　天津闻杜鹃
　　嘉祐末康节邵先生行洛阳天津桥忽闻杜宇之声叹曰北方无此物异哉不及十年其有江南人以文字乱天下者乎客曰闻杜鹃何以知此康节曰天下将治地势自北而南将乱自南而北今南方地气至矣禽鸟飞类得气之先者也【闻见录】
　　古今文集
　　古诗
　　杜鹃　　　　　　　　　　杜甫
　　西川有杜鹃东川无杜鹃涪万无杜鹃云安有杜鹃我昔游锦城结庐锦水邉有竹一顷余乔木上参天杜鹃暮春至哀哀呌其间我见常再拜重是古帝魂生子百鸟巢百鸟不敢嗔仍为餧其子礼若奉至尊鸿鴈及羔羊有礼太古前行飞与跪乳识序又知恩圣贤吾法则付与后世传君看禽鸟情犹解事杜鹃今忽暮春间值我病经年身病不能拜泪下如迸泉
　　杜鹃行　　　　　　　　　杜甫
　　君不见昔日蜀天子化为杜鹃似老乌寄巢生子不自啄羣鸟至今与哺雏虽同君臣有旧礼骨肉满眼身羁孤业业窜伏深树里四月五月偏号呼其声哀痛口流血所诉何事常区区尔岂摧残始发愤羞带羽翮伤形愚苍天变化谁料得万事反覆何所无万事反覆何所无岂忆当殿羣臣趋
　　苕溪渔隠云子美杜鹃二诗皆明皇幸蜀还肃宗用李辅国谋迁之西内悒悒而崩此诗感是而作
　　杜防行　　　　　　　　　司空曙
　　古时杜宇称望帝魂作杜鹃何微细跳枝窜叶树木中抢翔瞥捩雌随雄毛衣惨黒自憔悴众鸟安能相尊崇陋形不敢栖华屋短翮唯愿巢深丛穿皮啄朽嘴欲秃苦饥始得食一虫谁言养雏不自哺此语亦足为愚声音咽哕若有谓啼号畧与婴儿同口干垂血转迫切似欲上诉于苍穹蜀人闻之皆起立至今相效传微风乃知变化不可穷岂思昔日居深宫嫔妃左右如花红律诗
　　越上闻子规　　　　　　　范希文
　　夜入翠烟啼昼防芳树飞春山无限好犹道不如归
　　闻杜宇　　　　　　　　　宋子京
　　传闻望帝寃底处最堪怜蜀月初残夜巴山欲曙天周军尝化鹤齐后亦为蝉物变皆如此非君是偶然
　　子规啼　　　　　　　　　韦应物
　　髙林滴露夏夜清南山子规啼一声邻家孀妇抱儿泣我独宛转何为情
　　闻子规　　　　　　　　　杜荀鹤
　　楚天空濶月成轮蜀魄声声似告人啼得血流无用处不如缄口过残春
　　闻子规　　　　　　　　　罗邺
　　蜀魄千年尚怨谁声声啼血向花枝满山明月东风夜正是愁人不寐时
　　诗话
　　评杜鹃诗
　　东坡云南都王谊伯谓子美诗西川有杜鹃东川无杜鹃涪万无杜鹃云安有杜鹃盖是题下注断自我昔游锦城为句首谊伯误矣且子美诗备诸家体非必牵合程度偘偘者然也是篇句处凡五杜鹃岂可以文害辞辞害意耶原子美之诗类有所感者也亦六艺之比兴离骚之法欤按博物志杜鹃生子寄之他巢百乌为饲之江东所谓杜宇曽为蜀帝王化禽飞去旧城荒是也且禽鸟之微犹知有尊故子美诗云重是古帝魂又云礼若奉至尊子美盖讥当时刺史有不禽鸟若也唐自明皇以后天步多棘刺史能造次不忘于君者可得而考也严武在蜀虽横敛刻薄而实资中原是西川有杜鹃耳其不防王命负固以自抗擅军旅絶贡赋如杜克逊在梓州为朝廷西顾忧是东川无杜鹃耳至于涪万云安刺史微不可考凡其尊君者为有也懐贰者为无也不在夫杜鹃真有无谊伯以为来东川闻杜鹃声烦而急乃始疑子美跋防纸上语又云子美不应叠用韵子美自我作古叠用韵无害于诗仆所见如此谊伯博学强辩殆必有以折之也
　　乌
