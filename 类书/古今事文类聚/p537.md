<!-- { "loadSidebar": true } -->
　　羣书要语擢于纶阁列在禁闱【李吉甫劄】司言凤綍挥翰龙池【陈拾遗集为陈舎人逊官表】紫机务重青纸任隆【同上】凤池清切鸡木深严【文粹张鷟奏】廻翔青典掌紫泥【白氏六帖】自可曵裾紫禁伏奏青规助朝廷之光辉賛明时之喉舌芝泥发彩宣凤藻而腾文兰检浮香润龙缣而动色注内禁地以青规画故曰青规汉仪天子制诏以紫芝为泥以封又兰英为检紫芝为泥黄缣为制勅也【文粹张鷟奏】自列内朝兼司诰命事烦而益宻职久而弥精宠以正名或光禁职【白居易集崔羣舍人制】而能芟繁辞刬弊句使吾文章言语与三代同风引之而为纶綍垂之而为训诰秉笔者莫敢争能【白集元稹舍人制】东西置省是陛下内台股肱之司【晏公类要】西台本政事之地内史専诰命之文【初寮除贾安宅制】防典王命之官于令号为清选【曲阜制】内史列属西省闻万机之微先朝董正治官始偹六员之目【初寮行张叔夜制】政令之出公卿为朕行之台谏为朕言之方其未行内史舎人得闻其议与其既行而后言孰若未行而议之哉【栾城制词】三殿内朝日趋翔于文陛六飞法从时陪扈于属车常瞻咫尺之光専裁寛大之诏【杨文公集】勅以辞藻可使书诰命而専右席【白集庾敬休知制诰制】鼓三变之文润色王度【李吉甫制词】蕴冲用以究国经铺训词以润王度【宋申锡制】
　　诗句东璧图书府西园翰墨林【张説】上君白玉堂【谓中书也杜甫赠张九龄】跃鳞龙鳯池挥毫紫宸里【申伯玉中书郎】讨论润色今为羙学问文章老更醇【王介甫】一官早要称三字注三字谓知制诰【陈后山】摛毫终要居三字出郡终湏借一麾【王禹偁】联飞仙掖旧心明【古诗】独有凤凰池上客阳春一曲和应难【岑参和贾舍人】清切丹禁静浩荡文河注
　　古今事实
　　鳯阁舍人
　　徐坚字元固圣厯中杨再思王方庆为东都留守引坚为判官表奏専委之方庆尝称曰掌纶诰之选也再思曰此凤阁舎人様
　　不纳私财
　　唐敬宗初登极路隋拜中书舎人翰林学士仍赐金有以金帛谢除制者叱而却之曰吾以公事接私财耶终无所纳
　　独赐古物
　　南齐傅昭为中书通事舎人时居此职者皆权倾天下独昭廉静无所干预器服率陋明帝闻之赐漆合烛盘勅曰卿有古风故赐以古物
　　出纳忠谨
　　晋刘超迁中书舎人时台省创建内外多事超出纳书命以忠谨称
　　诰命之敏
　　前蜀庾楷进中书舎人时署百司诰命填委皆有典则人服其敏
　　文成于心
　　梁裴子野掌诏诰或问其为文速者子野荅曰人皆成于手我独成于心
　　谓之阁老
　　唐杨绾为中书舎人故事舎人年久者为阁老其公廨杂料独取五之四至绾悉均给之
　　清平官
　　南诏谓词臣曰清平官
　　世称三才
　　唐魏收兼中舎与温子升邢子才齐誉世称三才
　　时号四俊
　　张嘉贞为中书令荐中书苖延嗣吕太工等四人皆位清要日与议政事时号令君四俊
　　不留制草
　　髙郢为中书舎人九年家无制草或问之曰前辈皆有制集公独焚之何也荅曰王言不可存于私室
　　鸡栖木
　　魏晋世语曰刘放孙资共典枢要夏侯献曹肇心内不平殿中有鸡栖木二人相谓此亦久矣其能复几指谓中书监刘放中书令孙资
　　四禁七制
　　唐故事漏泄稽缓违失妄误谓之四禁【分纪】唐制故事王言之制有七册书制书慰劳制书发日勅勅牒勅防论事勅
　　文辞称苏贾
　　贾曾开元初拜中舎与苏晋同掌制诰皆以文辞称
　　诏诰称常杨
　　杨炎为中书舎人与常衮竝掌纶诰衮长于除书炎善于德音自开元以来诏诰之羙时称常杨
　　文章宿老
　　唐李峤字巨山为凤阁舍人文册大号令多主为之峤富才思然其仕前与王勃杨盈川接中与崔融苏味道齐名晩诸人没而为文章宿老一时学者取法焉
　　有大手笔
　　唐李峤为中书舎人朝廷每有大手笔令峤为之
　　上五事
　　髙冯为中书舎人列上五事
　　发十难
　　唐韦处厚穆宗时为中书舎人时张平叔以便佞进欲粜盐处厚发十难以诘之帝乃知害民平叔始踈斥
　　海内共推
　　虞世南拜内史舎人栁顾博学罕所推许至是与世基相见叹曰海内当共推此一人
　　洒翰泉涌
　　郑畋荐中书舎人咸通十年讨徐方书诏旁午畋洒翰泉涌动无滞思同僚阁笔推之
　　挥翰如飞
　　陆扆拜中书舎人扆文思敏速初无思虑挥翰如飞文理俱惬同僚共推其能
　　言最精密
　　唐孙逖典诏诰为代言最而逖尤精宻张九龄视其草欲易一字卒不能也
　　长于应猝
　　常衮文采赡蔚长于应猝誉重一时
　　工于册奏
　　顔师古迁中舎掌机宻时军国多务凡制诰皆成其手册奏之工时无及者
　　分口占授
　　岑文本善职而敏速或策令丛勅吏六七人泚笔分口占授咸无遗意【职林】
　　执笔分占
　　王勃长夀中为凤阁舎人夀春等五王出阁有司具仪忘载册文勃召五吏执笔分占其辞粲然【本传】
　　一代词宗
　　唐吏部郎中张九龄一代词宗为中书令引韦陟为中书与梁渉对掌文诰时人以为羙谈【职官分纪】
　　焕成文章
　　武德及开元中有顔侍陈叔达苏颋云大手笔掌书王命故一朝言语焕成文章【唐大诏令】
　　一人办事
　　孙处约为中书舎人累年中令杜正伦奏请更授一舎人与处约同知制诰髙宗曰处约一人足办我事何须多也【唐防要】
　　独直两省
　　权德舆字载之为起居舎人嵗中兼知制诰进中书舎人独直两省数日一还舎乃上言左右掖垣承天子诰命奉行详覆各有攸司旧制分曹十员以相防检大抵事有所壅则吏得为非四方闻者或以朝廷为之士要重之司不宜久废帝曰非不知卿之劳但择如卿者未得其人耳【本传】
　　觧事舍人
　　唐故事中省有军国政事则中书舎人各执所见杂署其名谓之五花判事中选一人明练事者知机宻谓之解事舎人【通鉴】
　　分司押事
　　李泌曰给舎分司押事故舎人谓之六押
　　着三足记
　　唐卢景世尝谓人君足食足兵而又得士天下可为也乃自轩辕以来至唐剟治道之要著书号三足记【职林】
　　撰五经训
　　徐邈在两省撰正五经音训学者宗之【本传】
　　出寳图赋
　　崔融为文华婉当时未有辈者朝廷大手笔多勅委之其洛出寳图赋尤工【唐书】
　　上清暑赋
　　崔仁师太宗时幸翠防宫上清暑赋以讽帝赐帛五十段
　　文阵雄帅
　　唐苏颋传张九龄尝览颋文卷谓同列曰苏生之俊赡无敌真文阵之雄帅也
　　文塲元帅
　　唐张九龄号词人之冠又号文塲元帅
　　文士极任
　　唐自永淳以来天下文章道盛台阁髦彦无不以文章达故中书舎人为文士之极任朝廷之盛选诸官莫比焉
　　人物精鉴
　　裴垍为中舎李吉甫执政以情谓垍曰比日人物吾懵不及知精鉴为我言之垍即疏三十许人吉甫荐于朝
　　文思温雅
　　唐王仲舒自职方郎中知制诰文思温雅制诰所出人皆传冩
　　掌两官诰
　　唐徐浩肃宗时拜中书舎人时天下事殷诏令多出于浩浩属词赡给文工楷肃宗悦其能加兼尚书右丞宗传位诰册皆浩为之防掌两官文翰宠遇莫比
　　最宜为诰
　　王仲舒穆宗立毎言仲舒之文可喜最宜为诰有古风召为舎人既至视同列率新进少年居不乐曰岂可复治笔砚于其间哉
　　咨访大政
　　齐澣字洗心开元初姚崇为相用为给事中中书舎人论驳及诰诏皆援凖古谊朝廷大政必咨之时号解事舎人
　　润色训诰
　　唐顺宗除裴度中书舎人制曰度以茂学懿文润色训诰体要典丽甚得其宜施之四方朕命惟允况中立不倚道直气平介然风规有光近侍台官满嵗班列当迁纶阁之职所宜其授
　　封还词头
　　长庆元年中书舎人白居易奏独孤朗岳州刺史温造朗州刺史李肇沣州刺史王镒郢州刺史令臣撰词四人出官词头臣以封讫未散撰进伏待勅防
　　屡献谠言
　　苏晋先天中为中舎屡献谠言天子嘉允
　　有诤臣风
　　唐栁公权为中书舎人充翰林书诏学士文宗便殿语及汉文恭俭帝举袂曰此澣濯者三矣公权曰人主当进贤退不肖纳谏诤明赏罚以澣濯之衣乃小节尔文宗谓之曰极知舎人不合作谏议以卿言事有诤臣风采也翼日降制以为谏议大夫知制诰学士如故
　　居官鲠正
　　宋璟为中书舎人居官鲠正
　　敷奏机辩
　　马周字賔王为中书舎人善敷奏机辩明鋭动中事会时誉归之岑文本曰吾见周论事多矣一字不可加一言不可减
　　草诏赐锦
　　封敖为学士拜中书舎人文思敏速武宗深重之尝草陈伤邉将诏警句云伤居尔体痛在朕躬帝览而善之赐之宫锦
　　纳言赐锦
　　髙钺为中书舎人入见帝因劝躬擥以示忧勤帝纳其言赐锦防
　　报药石言
　　唐太宗时中舎髙季辅上封事特报钟乳一剂曰卿进药石之言故以药石报之
　　进谏赐金鱼
　　吐突承璀于军中立圣政碑李绛以为不可许宪宗初甚怒绛语不已上卒大开悟故除绛中书舎人翼日又面赐绛紫衣金鱼上亲为绛择良笏勉之曰尔时无易此心【续通典】
　　问古今事
　　崔琳明政事开元中与髙仲舒同为中书舎人侍中宋璟亲礼之毎所访逮尝曰古事问仲舒今事问琳【本传】
　　咨访政事
　　故事政事中书堂有门盖宰相时适中书舎人院咨访政事以自广也及常衮相塞絶其门以示尊大不相往来【续通典】
　　成一家言
　　杨嗣复除中书制贞元中汝父为中书舍人甚称厥职今使汝继书吾命成一家言堂构国华在于此举【唐大诏令】
　　三世居职
　　孙简知制诰进中书舎人初逖掌诰至代宗时族祖宿又居职逮简凡三世
　　三世制诰
　　唐李德林李百药李安期三世掌制诰【职林】又张嘉正武后时进中书舎人崔寔轻之后与议事正出其上寔惊曰此终其坐后十年而为中书令子延赏延赏子靖三世掌书命又徐坚祖孝德父齐及坚三世为中书舎人皇朝衣冠无以为比又徐峤父子自祖及孙三世为中书舎人又王徽字昭文曽祖择从昆弟四人至鳯阁舎人者三人故号三世舎人【集贤记注】
　　父子同在
　　苏廷硕为中书舎人时父瓌同中书门下三品父子同在禁院朝廷荣之元宗平内难书诏填委独廷硕在太极后閤口所占授功状百绪轻重无差书吏白公曰丐公徐之不然手脱腕矣李峤曰舍人思若泉涌【本传】
　　父子继羙
　　唐贾至天寳末为中书舎人肃宗即位于灵武上皇遣至为传位册文上皇览之叹曰昔先帝逊位于朕册文则卿之先父所为今朕以神器大寳付储君卿又当演诰累朝盛典出卿父子之手可谓继羙矣【职林】
　　叔侄对掌
　　封氏自太和世居两制舜卿从子德昭时为翰林舜卿时为中舎叔侄对掌诰命当时以为荣【封敖传】
　　兄弟相代
