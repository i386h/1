<!-- { "loadSidebar": true } -->
　　元祐间士大夫好事者取达官姓名为诗谜如长空雪霁见虹蜺行尽天涯遇帝畿天子手中执玉简秀才不肯着麻衣谓韩绛冯京王珪曽布也又取古人而传以今事如人人皆戴子瞻防君实新来转一官门状送还王介甫潞公身上不曾寒谓仲长统司马迁谢安石温彦愽也【夷坚志】
　　作赋为戏
　　东坡常令门人辈作人不易物赋或人戱作一聨曰伏其几而升其堂曽非孔子袭其书而戴其防未是苏公葢元祐初士大夫效东坡顶短檐髙桶防谓之子瞻様故云【王直方诗话】
　　讥其体肥
　　顾子敦肥伟号顾屠故东坡送行诗有磨刀向猪羊之句以戏之又尹京时与从官同集慈孝寺子敦凭几假寐东坡大书案上曰顾屠肉案同防皆大笑及以三十金掷案上子敦惊觉东坡曰且片批四两来
　　题诗嘲肥
　　顾子敦身体魁伟与山谷同在馆中夏多昼寝山谷俟其熟寐即于子敦胸腹间冩字子敦苦之一日据案而寝既觉曰尔亦无如我何及还舍夫人诘其背字脱衣观之乃山谷所题诗乃市井辈用以文背者【东臯杂録】
　　祥正诗十分
　　秦少章云郭功父过杭州出诗一轴示东坡先生自吟诵声振左右既罢谓坡曰祥正此诗几分东坡曰十分来也祥正惊喜问之坡曰七分来是读二分来是诗岂不是十分耶【志林】
　　嘲靣黒诗
　　杨球嗤人靣黒诗笑似乌梅裂啼如豆汁流眉间粘帖子已上是幞头【文酒清话】
　　以姓名为戏
　　郭忠恕嘲司业聂崇义云近贵全为聩攀龙只是聋虽然三个耳其奈不成聦崇义答曰莫笑有三耳全胜蓄二心
　　戏作羊诗
　　书生王勉吟羊诗云头上两条皂角项下一撮髭须不知是何方圣者骨臋里行撒数珠又作雪诗云上天烧下豆稭灰乌李须教做白梅道士变成银觱栗师姑化作玉茶槌【文酒清话】
　　贺啓诨词
　　李源作四厢太保贺啓云伏惟太保才离五都之中便转四厢之职紫袍窣地牙笏当胷手持金骨之朶身坐银校之倚旧时栊马只是一个如今喝道约勾十人据此威风下梢须为太尉亦宜念旧第一莫打长行【文酒清话】
　　讥诮
　　羣书要语既微且尰职为乱阶【巧言】哀今之人胡为虺蜴【正月】国狗之瘈无不噬也注瘈狂也【左襄十八】枭音不悛鸱张益炽
　　古今事实
　　灌夫骂座
　　灌夫骂李贤曰平生毁程不识不直一钱今日乃效儿女曹呫嗫耳语【出夲传】
　　台中三狗
　　曹爽进用丁谧何晏邓飏等于时谤书谓台中有三狗
　　讥无气义
　　李白开元中谒宰相封一板上题云海上钓鼇客李白相问曰先生临沧海钓巨鼇以何物为钩线曰以风浪逸其情乾坤维其志以虹霓为丝明月为钩又曰以何物为饵曰以天下无气义丈夫为饵丞相悚然
　　好面折人
　　马子将纯负才自任好面折人人敬畏之建炎中吕元直作相子将求郡元直拒之徐云有英州见任公可往否子将曰领钧防待先去为相公葢一宅子奉【挥麈録】
　　也买脱空
　　隆兴初有胡昉者大言夸诞当国者以为天下竒才力加荐引防以官曾未数年为两浙漕一日语坐客云朝廷官爵是买吾曹头颅岂不可畏适闻人伯卿阜民在座末趋前云也买脱空胡黙然【同上】
　　生老病死苦
　　熈宁中朝廷有生老病死苦之语时王荆公改新法目为生事曾鲁公以年老依违其间富韩公称病不出唐叅政与荆公争按问欲与理直不胜疽发背死赵清献惟声苦时范忠宣为侍御史皆劾之【闻见録】
　　古今文集
　　诗话
　　作诗相讥
　　北齐卢思道聘陈设宴聨句作诗先唱者讥北人云榆生欲饱汉草长不肥驴谓北人食榆吴地无驴故有此句思道即续之曰共甑分炊饭同铛异煑鱼谓南人无义同炊异馔也吴人愧之【谈薮】
　　狂狷不逊
　　贾岛狂狷行薄执政恶之故不预选裴晋公于兴化作池亭岛诗曰破却千家作一池不栽桃李种蔷薇蔷薇花谢秋风起荆棘满庭公始知人皆恶其不逊【古今诗话】
　　嘲隠士诗
　　林和靖傲许洞洞作诗嘲之云寺里掇斋饥老鼠林间咳老狝猴豪民送物鹅伸项好客临门鳖缩头【同上】
　　无名子诗
　　王禹玉丞相既亡有无名子作诗嘲之云太师因被子孙煎身后无名只有钱喏喏佞翻王介甫竒竒歆杀宋昭宣尝言井口难为戱独坐中书不计年东府自来无土地便应正授不须权其家经府指言张山人作府中追张山人至曰你怎生作诗嘲他大臣张曰某自来多作十六十七字诗着题诗某吟不得府尹笑而遣之【王直方诗话】
　　作不雅名
　　元祐间王景亮与仕族无名子结为一社纪事嘲诮士大夫无问贤愚一经诸人之目即被不雅之名号曰猪觜闗吕惠卿察访京东吕天资清瘦语话之际喜以双手指画社人呼之曰说法马留又凑为七字曰说法马留为察访社中弥嵗不能对一日邵箎因上殿气泄出知东平邵髙鼻卷髯社人目之曰凑氛狮子仍对曰凑氛狮子作知州惠卿衔之讽部使者发【阙】　　举社遂为虀粉【桐江诗话】









　　古今事文类聚别集卷二十
<子部,类书类,古今事文类聚>
　　钦定四库全书
　　古今事文类聚别集卷二十一
　　宋　祝穆　撰
　　性行部
　　谗毁
　　羣书要语惟截截善谝言【泰誓】尚口乃穷也【困】浸润之谮肤受之愬不行焉可谓明也已矣【顔渊】日月欲明而浮云葢之兰芝欲脩而秋风败之【淮南子】入则心非出则巷议【秦纪】流言飞文哗于民间【前汉】好訾毁【西汉地理志】众口所毁浮石沈木【陆贾新语】俗说有美金众人咸共诋訿言其不纯卖金者欲其售取煅以见眞此为众口烁金【风俗通】积毁销骨【邹阳书】积羽沈舟羣轻折轴【史记】众喣漂山聚蚊成雷【中山靖王传】女无羙恶入宫见妬士无贤不肖入朝见嫉【邹阳书】腹诅匈詈【仲长统传】有蜚语为恶言闻上【灌夫传】横被口语【扬恽传】街谈巷议弹射臧否剖析毫厘擘肌分理所好生羽毛所恶成疮痏【东京赋】好议论人长短妄是非正法【马援传】众女嫉予之蛾眉兮謡诼谓予之善淫【楚辞】岂不陶郁而思君兮君之门九重猛犬狺狺而近吠兮闗梁闭而不通【九辨】虎豹九关啄害下人些【楚辞】维申申以詈予兮终蹇蹇而匪躬【权集】诋诃万端旁午构扇【栁文】身居下流为谤薮泽詈先生者不忘陵先生者无谪【栁答问】有无兄而云盗嫂娶孤女而云挝妇翁【栁文】有耳者相邮传作丑语【栁文】弄口鸣舌【百叶书抄】忧谗畏讥【欧集】分谤毋令独恶声【苏秦传】诗句自从别君来逺出遭巧谮【韩】不知羣儿愚那用故谤伤蚍蜉撼大树可笑不自量【韩调张借】举足畏逢仇低头惟避谤【欧】哀哉命不偶毎以才得谤【苏】缄黙罹猜谤谩言来诟讥【山谷】舌端万变乗春辉【文选】利觜迎人看不得【刘賔客】
　　古今事实
　　堲谗说
　　帝曰龙朕堲谗说殄行震惊朕师注堲疾殄絶震动也言我疾谗说绝君子之行而动惊我众欲遏絶之【舜典】
　　四国流言
　　狼跋美周公也周公摄政逺则四国流言近则王不知周大夫美其不失其圣也狼跋其胡载疐其尾公孙硕肤赤舄几几【诗】周公摄政管叔及其羣弟乃流言于国曰公将不利于孺子【金縢】
　　巧言如簧
　　巧言刺幽王也乱之初生僭始既涵乱之又生君子信谗君子如怒乱庶遄沮君子如祉乱庶遄已蛇蛇硕言出自口矣巧言如簧顔之厚矣彼何人斯居河之麋无拳无勇职为乱阶既微且尰尔勇伊何为犹将多尔居徒几何
　　萋斐贝锦
　　巷伯刺幽王也诗人伤于谗故作是诗也萋兮斐兮成是贝锦彼谮人者亦已太甚哆兮侈兮成是南箕彼谮人者谁适与谋取彼谮人投畀豺虎豺虎不食投畀有北有北不受
　　青蝇刺防
　　青蝇刺幽王也营营青蝇止于樊岂弟君子无信谗言
　　同列相谮
　　何人斯苏公刺暴公也暴公为卿士而谮苏公焉故苏公作是诗以絶之为鬼为蜮则不可得有腼面目视人罔极
　　采葛惧谗
　　采葛惧谗也彼采葛兮一日不见如三月兮注威王之时政事不明臣无小大使出者则为谗人所毁故惧之
　　采苓听谗
　　采苓晋献公好听谗
　　假蜂进谗【见后母门】
　　何伤日月
　　叔孙武叔毁仲尼子贡曰无以为也仲尼不可毁也他人之贤者丘陵也犹可逾也仲尼日月也无得而逾焉人虽欲自絶其何伤于日月乎多见其不知量也
　　兴废有命
　　公伯寮愬子路于季孙子服景伯以告曰夫子固有惑志于公伯寮吾力犹能肆诸市朝子曰道之将行也与命也道之将废也与命也公伯寮其如命何
　　三言成虎
　　魏庞恭与太子质于邯郸谓魏王曰今一人来言市中有虎王信之乎王曰否二人言信之乎曰寡人疑矣三人言王信之乎曰寡人信之矣恭曰夫市之无虎明矣三人言而成虎今邯郸逺于市议臣过三人愿王察之魏王曰寡人知之矣及厐恭自邯郸反谗口果至遂不得见
　　曽参杀人
　　秦王使甘茂伐韩取冝阳以通道至周室甘茂曰请约魏与伐韩令向夀前行甘茂既约魏许之甘茂还至息壤谓向夀曰子归言之王魏听臣矣然愿王勿伐也向夀归以告王王迎甘茂于息壤问其故对曰冝阳大县其实郡也今王倍数险行千里攻之难昔者曽参之处郑人有与参同名姓者杀人人告其母曰曽参杀人其母织自若也顷然一人又来告云其母曰吾子不杀人有顷一人又来告其母投杼下机逾墙而走夫以曾参之贤与其母信之也然三人疑之其母惧焉今臣之贤也不若曽参王之信臣又不若曽参之母疑臣者非特三人也臣恐大王投杼也樗里子公孙子二人挟韩而议王必信之是王欺魏而臣受韩之怨也王曰寡人不听也使伐冝阳五月而冝阳未拔樗里子公孙子果争之武王召甘茂欲罢兵甘茂曰息壤在彼王曰有之因悉起兵使甘茂将击之遂拔冝阳武王崩昭王立樗里子公孙子谗之甘茂遇罪卒奔齐故非至明其孰能无用谗乎
　　行止皆天
　　鲁平公将见孟子嬖人臧仓者曰孟子之后防逾前防君无见焉孟子曰行或使之止或尼之行止非人所能为也吾之不遇鲁侯天也臧氏之子焉能使予不遇哉
　　宰人辨谤
　　晋文公啖炙有髪绕炙命斩宰人宰人曰臣有死罪者三黒山烧炭曽冶起焰金石可销而不能烧髪臣罪一也臣力可断犀兕不能断髪臣之罪二也与宰夫共视不如视膳者两目臣之罪三也公悟乃释之
　　尚浴辨诬
　　僖侯汤浴中有砾僖侯曰尚浴黜则有当代者乎左右对曰有僖侯召而来诮之曰子何为置砾汤中对曰尚浴黜则臣得代之是以置砾汤中也
　　以计加诬
　　魏王遗楚美人王恱之夫人郑褎知王恱之也爱之甚于王王曰妇人所以事夫者色也而妬者其情也今郑褎知寡人之所恱其爱甚于寡人此孝子之所以事亲忠臣之所以事君也郑褎既知王以为不妬因谓美人曰王爱子甚矣然恶子之鼻子见王必掩其鼻美人从之王谓郑褎曰美人见寡人必掩其鼻何也对曰似恶闻王之臭王曰悍哉令劓之无使逆命矣
　　谤书盈箧
　　乐羊为魏文侯将攻中山三年拔之文侯封之灵夀乐羊跪而辞曰臣攻中山有谤臣于大王者谤书盈箧大王终不信之故臣得拔中山此乃大王之功非臣之功也　一云文侯示之谤书盈箧
