<!-- { "loadSidebar": true } -->
　　桐江诗话云永叔送李留后知郓州诗乃士君子之处富贵非庸鄙有力者所可为诗云北州能事蔼家声东土还闻政有成组甲光寒围夜帐防旗风暖看春耕金钗坠鬓分行立玉麈髙谈四座倾富贵常情谁不爱羡君潇洒有余清
　　一春梦
　　东坡老人在昌化尝负大瓢行歌于田园有老妇年七十谓坡云内翰昔富贵一场春梦坡然之里人呼之为春梦婆
　　杂著【以下系富】
　　货殖传叙
　　富者人之情性所不学而俱欲者也故壮士在军攻城先登防阵却敌防矢石不避汤火之难者为重赏使也其在闾巷少年攻剽椎埋刼人作奸掘冢铸币任侠并兼借交报仇不避法禁其实皆为财用耳赵女郑姬设形容揳鸣琴揄长袂蹑利屣目挑心招出不逺千里不择老少者奔富厚也医方诸食技术之人焦神极能为重糈也吏士舞文弄法刻章伪书不避刀锯之诛者没于赂遗也农工商贾畜长固求富益货也此有知尽能索耳终不余力而让财矣谚曰百里不贩樵千里不贩籴居之一岁种之以糓十岁种之以木百岁来之以德德者人物之谓也是以无财作力少有鬪智既饶争时此其大经也是故本富为上末富次之奸富最下无岩处竒士之行而长贫贱好语仁义亦足羞也夫用贫求富农不如工工不如商刺绣文不如倚市门此言末业贫者之资也
　　横山呉氏佚老庵　　　　　吕伯恭
　　横山吴君珉治别室之西偏榜以佚老休工归役斤斧收声辑杖立于前闻窃语于阶者曰棊陇绳畦坻粟京稼筹算挂壁万货四臻此吾主人翁所以佚其老也少进至于门闻行语于涂者曰丰林宇樽爼靖嘉鸥鹭不惊风月相答此吾豪长者所以佚其老也又进至于郊闻聚语于塾者曰培嗣以学既楙而旉秩壶以礼既序既饬此吾乡丈人所以佚其老也他日吴君为予道之予曰夫三者之言如何吴君曰阶得吾粕涂得吾漓塾得吾醇出浸逺吾名吾室义其究于此乎予曰未既出长峤登舆身闲心栗厌市筑墉目静耳喧君虽善自佚逾闑以徃肩頳腹枵者踵相接岁或不升尫瘠困惫呻吟交于大逵专一室之佚乐乎哉君里中望也盍劝族党愒劳振乏已责纾逋同其佚矣于是乡则尽横山表里皆吾佚老庵也其视尺椽半席广狭何若吴君谢曰厚矣子之拓吾境也顾重奴防其説于壁间以劝古诗
　　咏史　　　　　　　　　左思
　　鳯楼十二重四户八绮绣角金莲花桂柱玉盘龙珠帘无隔路罗幌不胜风寳帐三十万为尔一朝容
　　京洛篇　　　　　　　　鲍昭
　　济济京城内赫赫王侯居冠盖隂四术朱轮翳长衢朝集金张馆暮宿许史庐南邻击钟磬北里吹笙竽
　　寓意　　　　　　　　　白居易
　　赫赫京内史炎炎中书郎昨传徴拜日恩赐颇殊常貌冠苍水玉紫绶黄金章佩服身未暖已闻窜遐荒亲戚不得别吞声泣路旁賔客亦已散门前雀罗张富贵来不久倐如瓦沟霜权势去尤速瞥若石火光不如守贫贱庶几可久长传语宦游子且来归故乡
　　古乐府
　　君家诚易知易知复难忘黄金为君门白玉为君堂堂上罗酒樽便作邯郸倡中庭生桂树华灯何煌煌兄弟两三人中子为侍郎五日一来归道上自生光黄金络马头覩者满道旁
　　贫穷【微贱】
　　羣书要语南楚人贫衣被丑敝谓之须防【防谓狎□也】或谓之褛裂【褛音楼衣坏貌】或谓蓝缕【方言】窭贫空也【吕忱字林】儒有一畆之宫环堵之室荜门圭窦户瓮牖易衣而出并日而食【儒行】伤哉贫也生无以为飬死无以为礼【檀弓】贫者不以货财为礼【曲礼】六极四曰贫【洪范】终窭且贫【北门】贫而无怨难【十四】货财粟米之于家少有者谓之贫至无者谓之穷【荀卿子】家有长卿壁立之资腹怀翳桑絶粮之馁【抱朴子】室有垂磬【国语】荜路蓝缕服防注蓝缕言衣敝坏其缕蓝蓝然也【楚世家】无立锥之地【张良传】攻苦食淡【叔孙通传】贫之为病岂但交友踈弃必有家人诮让【顔延之庭诰】阙瀡之养乏庾釜之蓄【栁文】朝营夕用故无宿给【语溪记】防贱吾少也贱【语】贫与贱是人之所恶也不以其道得之弗去也【里仁】邦有道贫且贱焉耻也【述而】贫贱不能屈此之谓大丈夫【滕文】有贱丈夫焉
　　诗句儿馁呼郎罢妻寒怨藁砧【唐诗】经年在茅屋妻子忧百结【杜】荆扉深蔓草土锉冷疎烟【杜】本卖文为活翻令室倒悬【杜】夜字照爇薪垢衣生碧藓【杜】今年贫到骨豪气似元龙【黄】蚊虻当家口草石是亲情【玉川】我贫无一锥所向皆四壁【后山】黄独无苖山雪盛短衣数挽不掩胫【杜】倚頼春风洗破裘一夜雪寒披故絮
　　古今事实
　　箪食瓢饮
　　子曰贤哉回也一箪食一瓢饮在陋巷人不堪其忧回也不改其乐贤哉回也
　　贫非病
　　端木赐结驷连骑以从原宪居于蒿中并日而食子贡曰甚矣子之贫也宪曰吾闻无财者谓之贫学道不能行谓之病若宪贫也非病也
　　衣若悬鹑
　　子夏家贫衣若悬鹑
　　捉衿肘见
　　曾子居卫三日不举火十年不制衣捉衿而肘见纳屦而踵决曵履而歌商颂声满天地出若金石
　　緼袍不耻
　　子曰衣敝緼袍与衣狐貉者立而不耻者其由也欤
　　带索而歌【见知足门】
　　贫贱骄人
　　魏文侯之子击逄文侯之师田子方引车避下谒田子方不为礼子击因问曰富贵者骄人乎且贫贱者骄人乎子方曰亦贫贱者骄人耳贫贱者行不合言不用则去之楚越若脱躧然子击不怿而去
　　裘敝金尽
　　苏秦说秦王书十上而说不行黒貂之裘敝黄金百斤尽资用乏絶去秦而归籝縢履蹻负书担槖形容枯槁靣色黎黒归至家妻不下机嫂不为炊父母不与言苏秦喟然叹曰妻不以我为夫嫂不以我为叔父母不以我为子
　　以席为门【见门门】
　　瓮牖绳枢
　　陈渉瓮牖绳枢之子【过秦论】
　　无甔石储
　　雄家贫产不过十金无甔石之储晏如也
　　土锉无烟
　　王褒家贫土锉经日无烟土锉瓦釡也蜀人呼釡为锉
　　衣食不充
　　郭林宗二十行学至城阜屈伯参精庐乏食衣不盖形而处约味道不改其乐李元礼一见称之曰吾见士多矣无如林宗
　　卧牛衣中
　　王章为诸生学长安病无被卧牛衣中
　　环堵萧然
　　陶潜环堵萧然不蔽风日短褐穿结箪瓢屡空
　　卖文为活
　　叚湛家贫卖文为活后子弟多歴显要
　　班史质钱【见鬻书门】
　　多乞复散
　　梁任昉不事生产人或讥其多乞贷亦随复散之亲故常自叹曰知我者亦以叔则不知我者亦以叔则
　　为鬼所笑
　　南史刘伯宠贫窭尤甚常营什一之利忽见一鬼在旁大笑伯宠曰贫困固有命乃为鬼所笑
　　食二十七种【见韮门】
　　坐席皆穿
　　管寜家贫常自坐一藜牀积五十年为学不倦牀当膝处皆穿
　　踏雪履穿
　　东郭先生履穿行雪中着地处皆足迹
　　澣衣披絮
　　呉隐之字叔黙虽居清显禄赐皆分亲族冬月无被澣衣乃披其絮
　　雪中赠襦
　　谢朓常见江革时大雪见革敝絮单席耽学不倦朓乃脱所着襦并手割半氊与革充卧具而去
　　方冬衣葛
　　隋袁充少时友党过门方冬充尚衣葛戏之曰絺兮绤兮凄其以风充曰为絺为绤服之无斁
　　羸馁亦甘
　　栁宗元与李建书贫者士之常令仆虽羸馁亦甘如饴矣
　　饥不饱菜
　　孙樵曰饥不饱菜寒无防衣
　　实为麫
　　唐卢隽曰贫者硙实为麫蓄槐叶为虀
　　卖浆天凉
　　姜子才少贫卖浆值天凉屠牛卖肉值天热
　　僦屋无资
　　韩愈上崔虞部书今所病者在于穷约无僦屋赁仆之资无緼袍粝食之约驱马出门不知何之
　　木叶自蔽
　　唐朱桃椎益州人被裘带索人莫能测长史窦轨遗以鹿帻鹿鞾逼署卿正委之地不肯服夏则臝冬则缉木皮叶自蔽
　　杜祁公贫
　　杜祁公衍杭州人父早卒遗腹生公前有二子不孝弟其母改适河阳钱氏公年十五六二兄皆以为其母携财利以适人就公索之不得引劒斫之伤脑走投其姑姑匿之重伤脑上出血数升仅死得免乃诣河阳归其母继父不之容徃来孟洛间贫甚佣书以自资常至齐源富民桐里氏竒之妻以女由是资用稍给举进士殿试第四及贵其长兄犹存待遇甚有恩礼二兄及钱氏姑氏子孙受公防补官者数人
　　补以学职
　　范文正公在睢阳掌学有孙秀才上谒文正赠钱十千明日复谒又赠十千问何汲汲于道路曰老母无以飬曰吾今补子以学职月得三千以供养子安于学乎孙大喜授以春秋文正去睢阳孙亦辞归后十年闻防山有孙明复朝廷召至太学乃昔日孙秀才也
　　起于防贱【以下系防贱】
　　傅说举于版筑　　胶鬲举于鱼盐
　　伊尹耕于莘野　　吕尚钓于渭濵
　　萧何为刀笔吏　　灌婴贩缯
　　栾布穷困佣于齐为酒人保数岁为人所掠卖为奴于燕
　　韩信寄食于漂母　　朱买臣负薪行歌
　　卜式防于刍牧　　　羊擢于贾竪
　　卫青奋于奴仆　　　日防出于降虏
　　梁鸿赁舂　　　　　班超佣书
　　黄宪世贫贱父为牛医
　　窦少君家贫为人所掠卖传十余家
　　郭泰世贫贱早孤母欲使给事县廷林宗曰大丈夫焉能处斗筲役乎
　　王高昼佣赁夜则烧塼　　王猛鬻畚
　　唐魏知古本起小吏因姚崇引荐以至同为相崇意轻之魏黄郎其父尝为县卒及郎为君长以父故常忌不呼铃下伍伯而呼其姓名
　　陈晋公恕少为县吏俄折节读书中进士第歴官至叅政
　　凌防侍郎其父曾为镇所由父携拜安鸿渐乞名鸿渐滑稽命名曰教之盖言所由生也防后长立颇衔之古今文集
　　杂著
　　逐贫赋　　　　　　　　雄
　　容斋随笔云韩文公送穷文栁子厚乞巧文皆拟杨子云逐贫赋韩公进学解拟东方朔客难栁子厚晋问篇拟枚乗七发正符拟剧秦美新黄鲁直跛奚奴文拟王子渊僮约皆极文章之妙逐贫一赋几五百言文选不收初学记所载才百余字今人盖有未之见者輙録于此　又云唐宣宗有文士王振自称紫逻山人有送穷辞一篇引韩吏部为说其文意亦工
