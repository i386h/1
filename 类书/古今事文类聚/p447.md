<!-- { "loadSidebar": true } -->
　　三后在天轶洪猷于今古百王冠徳纪茂实于典谟爰勤信书上干乙览【中贺】臣窃以炎宋开万年之祚裕陵发六叶之祥丕显哲宗于皇徽祖渊神心之相授炜圣烈之増光载纉武功叠西羌湟鄯之绩称秩元祀踵原庙丘泽之规纷纶图谍之符璀璨梯航之贡辑众髦而建学嗣养化源宪六典以训官世严朝着前揖商王之躅俯俾唐帝之规运啓中兴统承丕绪南阳基命建武之元号重开东观抽书太初之后阙不録延新学论次旧闻逮继照以龙飞甫终篇于麟获视诸故府配五圣金匮之藏副在有司为千载石渠之镇于斯为盛莫之与京恭惟尊号孝通神明诚賛化育有典有则仰思祖武之绳记动记言下叶孙谋之燕播诸琬琰炳若丹青臣职总编摩功慙润色莫测乾坤之蕴第输鈆椠之勤述羲农黄帝之书既垂成式由尧舜文王之道愿轸宸
　　律诗
　　寄孙之翰国史　　　　　　曽子固
　　孙侯腹载天下书崔嵬岂啻重百车伏羲以来可悉数孰若自作何有余归来已絶褒贬笔进用秪调敖仓储合持诗书白虎观东防日月金华居
　　和尹谏议史馆　　　　　　王维
　　史馆接天居霓裳侍玊除洞有百年禄山藏太史书君恩隆二帝且莫上穹虚
　　酬魏少侍直史馆　　　　　邢恕
　　丽藻髙郑卫専学美齐韩容揄难有属笔削少能干
　　送分司陈郎中祗召直史馆刘禹锡
　　逺取南朝贵公子重修东观帝王书当时载笔窥金匮暇日登临到石渠
　　送史馆刘道原　　　　　　苏子瞻
　　十年闲坐乐忧独百金搆书收散亡朅来东观弄笔墨聊借旧史诛奸强

　　古今事文类聚新集卷二十二
　　钦定四库全书
　　古今事文类聚新集卷二十三
　　元　富大用　撰
　　诸院部
　　监脩国史
　　歴代防革北齐诏魏收撰史又诏平原王髙隆之总监之书名而已唐太宗以宰相监脩国史及以他官兼领注【房龄为监修给事中余敬宗兼】唐制宰相四人内一人带监修国史职宋朝从唐制史馆有监脩皆宰相兼领职皆内降制处分干徳初以赵普兼监脩止用勑非旧典也开寳中薛居正以叅知政事监脩自后参知政事亦有管勾修国史者不常置至道三年脩太宗实録宰臣吕端虽带监修国史而不预焉其后重脩太祖实録遂诏吕端与钱若水等同修端罢相李沆继成焉景徳二年监修国史毕士安卒遂命参知政事王旦权领史馆事实为监修国史之职庆厯三年吕夷简罢相带监修国史优延老臣也【宋朝有三馆首相领昭文次相领集贤杂监修国史】监修国史修日厯也故常带入衔自元丰王珪后宰辅皆不入衔中兴之六年命吕頥浩兼提举监脩国史当时国史但指日厯頥浩引元祐故事并及正史自是首相即兼监修监修之名废于元丰而复于绍兴绍兴二十六年沈该万俟卨并为左右仆射始分监修提举为二至今因之权监修国史自钱处和始时汤进之去位陈长卿未至故以执政领之淳熈五年赵温叔为右丞相陞兼提举国史院钱景魏为监修国史不带权字景魏辞免周益公在翰林荅诏乞援故事仍带权字许之自后率带权字元置国史院有监修国史而无权字
　　羣书要语监综史氏润色大猷【李固制】主张惩劝总领典坟必使书法弥精动契春秋之防【郑朗制】兼刋综之荣【萧邺】践黄枢之峻级总青简之刋修
　　诗句褒贬唐书天厯上捧持尧日庆云间
　　古今事实
　　相臣总统
　　唐大诏令令狐绹监修国史制史阁要重近代以来率命相臣总统其务
　　秘监总知
　　史通曰太宗以梁陈齐周隋并未有书乃命学士分修使秘书监魏徴总知其务凡有纉论徴多预焉
　　对时政记
　　李吉甫为监修国史时宪宗尝御延英问时政记记何事吉甫对曰是宰相记天子事以授史官之实録也古者右史记言今起居舍人是左史记事今起居郎是永徽中宰相姚璹监脩国史虑造膝之言或不下闻因请随奏对而记于仗下以授于史官今时政记是也
　　论古宫室
　　许敬宗拜侍中监修国史髙宗常幸故长安城按跸徘徊视古区处问侍臣秦汉以来几君都此敬宗曰秦居咸阳汉惠帝始城之其后苻坚姚苌宇文周居之帝复问汉武开昆明池实何年对曰元狩三年将伐昆明实为此池以肄战帝乃诏与文学士讨论古宫室故区具条以闻
　　委在正人
　　天福六年监修国史赵莹奏歴览故事文册之重委在正人编修之官择诸髦士
　　不敢虚美
　　太宗谓监修国史房龄曰前世史官所记皆不令人主见之何也对言史官不虚美不隠恶若人主见之必怒故不献
　　陈五不可
　　刘知几景龙初转太子中允依旧修国史时侍中韦巨源纪处讷杨再思宗楚客萧至忠并监修国史知几以监脩者多甚为国史之于是求罢史任因为至忠言五不可曰古之国史皆出一家惟汉东观集羣儒称述无主条章不建今史司取士滋多人自为荀袁家自为政骏每记一事载一言阁笔相视含毫不断头白可期汗青无日一不可汉郡国计书先上太史副上丞相后汉公卿所撰先集公府乃上兰台故史官载事为广今惟询采二史不注起居百官弗通行状二不可史局深籍禁门所以杜顔面防请谒今作者如林褒贬曽未絶口而朝野咸知孙盛取嫉权门王邵见雠贵族常人之情不能无畏三不可古者史氏各有指归故司马迁退处士进奸雄班固抑忠臣饰主阙今史官注记类禀监脩或须直辞或当隠恶十羊九牧其令难行四不可今监者不肯指授修者又不遵奉务相推避以延嵗月五不可
　　古今文集
　　杂著
　　论日厯劄子
　　臣伏以史者国家之典法也自君臣善恶功过与其百事之废置可以垂戒示后世皆得直书而不隠故事前世有国者莫不以史职为重臣伏见国朝之史以宰相监修学士脩撰又以两府之大臣撰时政记选三馆之士当陞擢者乃命修起居注如此不为不重矣然近年以来员具而职废其所撰述简畧遗漏百不存一至于事关大体者皆没而不书此实史官之罪而臣之责也然其在于修撰之官惟据诸司供报而不敢书所见闻故也今时政记虽是两府臣僚修纂然圣君言动有所宣谕臣下奏议事关得失者皆不纪録惟书除目辞见之类至于起居注亦然与诸司供报文字无异修撰官只据此铨次系以日月谓之日厯而已是以朝廷之事史官虽欲书而不得书也自古人君皆不自阅史今撰述既成必録本进呈则事有讳避史官虽欲书而又不敢书也加以日厯时政记起居注例皆承前积滞相因故纂録常务追修累年前事而嵗月既逺遗失莫存至于事在目今可以详于见闻者又以追修积滞不暇及之若不革其则前后相因史官永无举职之时使圣人典法遂成废坠臣窃见赵元昊自初叛至复称臣始终一宗事节皆不曽书亦闻修撰官甚欲纪述以纂修后时追求莫得故也其于他事又可知焉臣今欲乞特诏修时政记起居注之臣并以徳音宣谕臣下奏对之语书之其修撰官不得依前只据诸司供报编次除目辞见并书考验事实其除某官者以某功如狄青等破侬智髙文彦破王则之类其贬某职者坐某罪如昨来麟州守将及并州厐籍縁白草平事近日孙沔所坐之类事有文据及迹状分明皆备书之所以使圣朝赏罸之典可以劝善惩恶昭示后世若大臣用情朝廷赏罸不当者亦得书以为警戒此国家置史之本意也至于他大事并详史所据所闻见书之如闻见未详者直牒诸处防问及臣竂奏议异同朝廷裁置处分并书之以上事节并令修撰官逐时旋据所得録为章卷标题分于史院躬亲入柜封鎻候诸司供报齐足修为日厯仍乞每至节终命监脩宰相亲至史院防检修撰官纪録事迹内有不勤其事隳官失职者奏行责罸其时政记起居注日厯等除今日以前积滞者不往追修外截自今后并令次月供报如稍有迟滞许修撰官自至中书枢宻院催请其诸司供报拖延及史院有所防问诸处不画时报应致妨修纂者其当行手分许史院牒开封府勾追严断其日厯时政记起居注并乞更不进本所贵少修史职上存圣朝典法此乃臣之职事不敢不言谨具状奏闻伏候勅防
　　修史
　　歴代防革唐初令狐徳棻请修近代史遂命修撰名始于此唐史馆修撰四人掌修国史宋从唐制史馆有修撰以他官领取最上一员判馆事故事史馆每月撰日厯皆判馆与脩撰官直馆分季撰録其后上修撰官及判馆撰次大中祥符九年以刑部郎中髙绅为史馆修撰绅即枢宻使王钦若所引不令修纂止命权判吏部铨自是领修撰者须两省五品以上方掌修撰天圣元年石中立以户部郎中充史馆修撰有司引绅例亦不修日厯干兴元年判馆李淮修撰宋绶言修撰官旧四人今只二人望择馆阁官二员充之元丰官制行国史秘书省元祐中就门下省置局号国史院绍圣初复还秘书省旧有修撰官至是改为修国史以列曹尚书翰林学士充同修国史以侍郎以下充【四朝志】绍兴初实録国史皆属史馆后罢史馆遇修实録即置实録院遇修国史即置国史院二十八年以修神宗哲宗徽宗正史置院修史一人同修史一人编修官二人【中兴防要】同修国史故事未有以庶官为之者隆兴胡邦衡以起居郎兼权中舍始特命焉乾道洪景卢亦以起居舍人兼同修葢用此例嘉泰后吕务观李季章皆踵为之元国史院监脩国史之下有修史
　　羣书要语可使执简列为史官记事书法必无所拘【白集除韩愈制】立词措意有班马之风【同上】窜定阙文裁成义类此仲尼春秋之职业也【元防之行独孤朗制】臣适执笔太史【韩文】马融三入东观汉代称荣张华再典史官晋朝推美【史通论】丘明之愽采众记【晏公类要】属刋集于国典【杨表】亿讨论一代之善恶而撰次之【荆公行范正制】眷言笔削宜属英髦【通典】古今事实
　　彤管记事
　　牛亨问彤管何也答曰史官载事用彤管以记事【古今注】
　　直笔正载
　　唐李翺转史馆修撰以史官记事不实奏曰臣得秉笔以记注为职夫劝善惩恶正言直笔史官之任今善恶皆取行状諡议盖行状多虚美今请但指事实直载事功
　　纪録为职
　　元和十四年史馆修撰李翶奏臣谬得秉笔史馆以纪録为职夫劝善惩恶正言直笔纪圣朝功徳述忠臣贤士事业载奸臣佞人丑行以无穷者史官之职也
　　核综有才
　　蒋乂外祖吴兢位史官幼从外家肄史得其书核综羣籍有史才
　　宜选名才
　　朱敬则兼修国史乃请髙史官选以求名才
　　宜迁秘监
　　贞元十一年史馆修撰张荐为左諌议大夫修撰如故裴延龄言于上曰諌议大夫论朝廷得失之官史臣修撰书朝廷得失之事则领史职者不为諌议宜迁秘书少监【续通典】
　　三世踵修
　　蒋乂迁起居舍人兼史任乂子伸大中二年为史馆修撰偕歴史馆修撰
　　四人并命
　　中和元年以諌议大夫王彦威户部郎中杨汉公礼部员外郎苏涤右补阙裴休并以本官充史馆修撰故事史官不过三员少或止于两员至是四人并命时论深以为非【同上】
　　操履无玷
　　淳化二年史馆修撰杨徽之次对上言徽之操履无玷州郡非其所长置之馆殿正得其宜
　　神情冲澹
　　天圣中国史王安简谢阳夏黄唐卿李邯郸为编修官安简神情冲澹唐卿刻意篇什谢李戱为句曰王貎闲如鹤黄吟苦似猿最切当
　　独以付巩
