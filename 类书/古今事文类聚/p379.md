<!-- { "loadSidebar": true } -->
　　子遁世离俗独处左邻崇山右接旷野邻垣乞儿终贫且窭礼薄义敝相与羣聚惆怅失志呼贫与语汝在六极投弃荒遐好为庸卒刑戮是加匪惟幼稚嘻戏土沙居非近邻接屋连家恩轻毛羽义薄轻罗进不由德退不受诃久为滞客其意若何人皆文绣余褐不全人皆稻粱我独藜飡贫无寳玩何以接欢宗室之宴为乐不槃徒行负赁出处易衣身服百役手足胼胝或耘或耕霑体露肌朋友道絶进官凌迟厥咎安在职汝之为舍汝逺窜昆仑之颠尔复我随翰飞戾天舍尔登山岩穴隐藏尔复我随陟彼髙冈舍尔入海泛彼栢舟尔复我随载沉载浮我行尔动我静尔休岂无他人从我何求今汝去矣勿复乆留贫曰唯唯主人见逐多言益嗤心有所怀愿得尽辞昔我乃祖崇其明德克佐帝尧誓为典则土阶茅茨匪雕匪饬爰及季世纵其昏惑饕餮之羣贫富茍得鄙我先人乃傲乃骄瑶台琼室华屋崇髙流酒为池积肉为殽是用鹄逝不践其朝三省吾身谓予无諐处君之家福禄如山忘我大德思我小怨堪寒能暑少而习焉寒暑不忒等寿神仙桀跖不顾贪类不干人皆重蔽子独露居人皆怵惕子独无虞言辞既罄色厉目张摄齐而兴降陛下堂逝将去汝适彼首阳孤竹之子与我连行余乃避席辞谢不直请不贰过闻义则服长与尔居终无厌极贫遂不去与我防息
　　释时论　　　　　　　　晋王沉
　　东野丈人观时以居隠耕污腴之墟有氷氏子者出自沍寒之谷过而问涂丈人曰子奚自曰自涸隂之乡奚适曰欲适煌煌之堂丈人曰入煌煌之堂必有赫赫之光今子困于寒而欲求诸热无得热之方氷子瞿然曰胡为其然者也丈人曰融融者皆趋热之士其得炉冶之门者惟挟炭之子茍非斯人不如其已方今百辟君子奕世相生公门有公卿门有卿指秃腐骨不为蚩狞至乃空嚣者以噌为雅量璅慧者以浅剰为鎗鎗拉答者有沉重之誉嗛闷者得清勦之声呛啍怯畏于谦让阘茸勇敢于饕铮斯皆寒素之死病荣逹之嘉名凡兹流也眼阔而远视鼻而刺天忌恶君子恱媚小人高防曲宴惟言迁除消息官无小大问是谁力氷子释然乃悟曰仆少长于孔顔之门乆处于清寒之路不谓热势自共遮锢敬承明诲服我初素
　　庭诰　　　　　　　　　顔延年
　　富则盛贫则病甚矣贫之为病也不惟形色麤黡或亦神心沮废岂但交友疎弃必且家人诮让非亷洁深识者何能不移其植故欲蠲忧患莫若怀古之志当自同古人见深则忧浅识远则患浮昔有琴歌于编之中用此道也
　　送穷文　　　　　　　韩愈
　　元和六年正月乙丑晦主人使奴星结栁作车缚草为船载糗舆粮牛系轭下引帆上樯三揖穷鬼而告之曰闻子行有日矣鄙人不敢问所途躬具舡与车备载糗粮日吉时良利行四方子饭一盂子啜一觞擕朋挈俦去故就新驾尘张风与雷争光子无底滞之尤我有资送之恩子等有意于行乎屏息潜听耳闻声音若啸若啼砉歘嚘嘤毛髪尽竪竦肩缩颈疑有而无乆乃不可明若有言者曰吾与子居四十年余子在孩提吾不子愚子学子耕求官与名惟子是从不变于初门神户灵我叱我呵包羞诡随志不在他子迁南荒热烁湿蒸我非其乡百鬼欺凌太学四年朝虀暮盐惟我保汝人皆汝嫌自初及终未始背汝心无异谋口絶行语于何听闻云我当去是必夫子信谗有间于予也我思非人安用车船鼻嗅臭香糗粮可捐单独一身谁为朋俦子茍备知可数已不子能尽言可谓圣智情状既露敢不廻避主人应之曰子以吾为真不知也耶子之俦朋非三非四在十去五满七除二各有主张私立名字捩手覆羮转防触讳凡所以使吾靣目可憎语言无味者皆子之志也其名曰智穷矫矫亢亢恶圆喜方羞为奸欺不忍害伤其次曰学穷傲数与名摘抉杳微高挹羣言执神之机又其次曰文穷不专一能怪怪竒竒不可时施祗以自嬉又其次曰命穷影与形殊靣丑心妍利居众后责在人先又其次曰交穷磨肌戞骨吐出心肝企足以待寘我讐寃凡此五鬼为吾五患饥我寒我兴讹造讪能使我迷人莫能间朝悔其行暮已复然蝇营狗茍驱去复还言未毕五鬼相与张眼吐舌跳踉偃仆抵掌顿脚失笑相顾徐谓主人曰子知我名凡我所为小黠大痴人生一世其乆几何吾立子名百世不磨小人君子其心不同惟乖于时乃与天通擕持琬琰易一羊皮饫于肥甘慕彼糠糜天下知子谁过于予虽遭斥逐不忍子疎谓予不信请质诗书主人于是垂头防气上手称谢烧车与船延之上座
　　与贾生书　　　　　　　孙樵
　　马迁以史记祸班固以西汉祸雄以法言太穷元结以浯溪碣穷陈拾遗以感兴诗穷王勃以宣尼庙碑穷玉川子以月蚀诗穷杜甫李白王江寜皆相望于穷者也
　　论贫士
　　俗传书生入官库见钱不识或怪而问之曰固知其为钱但怪其不在纸裹中耳予偶读渊明归来词云幼稚盈室瓶无储粟乃知俗传信而有徴使瓶有储粟亦甚防矣此翁平生只于瓶中见粟也耶
　　顔蠋巧于居贫
　　顔蠋与齐王游食必太牢出必乗车妻子衣服丽都蠋辞去曰玉生于山制则破焉非不寳贵也然而璞不完士生于鄙野推选则禄焉非不尊遂也然而形神不全蠋愿得晩食以当肉安歩以当车无罪以当贵清净贞正以自娱嗟乎战国之士未有如鲁连顔蠋之贤者也然而未闻道也晩食以当肉安歩以当车是犹有意于肉与车也晩食自美安歩自适取于美与适足矣何以当肉与车为哉虽然蠋可谓巧于居贫者也未饥而食虽八珍犹草木也使草木为八珍唯晩食为然蠋固巧矣然非我之久于贫不能知蠋之巧也
　　古诗
　　咏贫士　　　　　　　　陶潜
　　荣叟老带索欣然不弹琴原生纳决履清歌畅髙音敛袂不掩肘藜羮乏恒斟岂忘袭轻裘茍得非所钦
　　咏史　　　　　　　　　左思
　　主父患不逹骨肉还相薄买臣困樵采伉俪不安宅陈平无产业归来翳负郭长卿还成都壁立何寥廓四贤岂不伟遗烈光篇籍当其未遇时忧在填沟壑英雄有迍邅由来自古昔何世无竒才遗之在草泽
　　习习笼中鸟举翮触四隅落落穷巷士抱影守空庐出门无去路枳棘塞中途计防弃不收块若枯池鱼外望无寸禄内顾无斗储亲戚还相蔑朋友日夜疎苏秦北防説李斯西上书俯仰生荣华咄嗟复雕枯饮河期满腹贵足不愿余巢林栖一枝岂为逹士模
　　效陶体　　　　　　　　白居易
　　南巷有贵人髙盖驷马车我问何所苦四十垂白须荅云君不知位重多忧虞北里有寒士瓮牖绳为枢出扶桑藜杖入卧蜗牛庐散贱无忧患心安体亦舒东邻有富翁藏货徧五都东京收粟帛西市鬻金珠朝营暮计算昼夜不安居西舍有贫者匹妇配匹夫布裙行赁舂短褐坐佣书以此求口食一饱欣有余贵贱与贫富高下虽有殊忧乐与利害彼此不相逾是以逹人观万化同一途但未知生死胜负两何如迟疑未知问且以酒为娯
　　赠别崔纯亮　　　　　　孟郊
　　食荠肠亦苦强歌声无欢出门卽有碍谁谓天地寛有碍非游方长安大道旁小人智虑险平地本太行镜破不改光兰死不改香始知君子心交乆道益彰君心与我怀离别俱廻遑譬如浸蘗泉流苦日已长忍泣目易衰忍忧形易伤项籍岂不壮贾生岂不良当其失意时涕泗各满裳古人劝加飱此飱难自强一飰九祝噎一嗟十断肠况是儿女怨怨气凌彼苍彼苍若有知白日下青霜今朝始惊呼白日空茫茫
　　苏子由云唐人工于为诗而陋于闻道孟郊尝有诗云食荠肠亦苦强歌声无欢出门即有碍谁谓天地寛郊耿介之士虽天地之大无以容其身起居饮食有戚戚之忧亦以卒穷至死
　　顾徒贫乐斋二首　　　　黄鲁直
　　衡门低首过环堵容膝坐四旁无给侍百纳自纒裹论事直如发观书曲肱卧饥来或乞食有道无不可小山作朋友义重子舆桑香草当姬妾不须珠翠妆乌鸟窥冻砚星月入幽房儿报无炊米浩歌绕屋梁
　　同谷歌末章　　　　　　杜甫
　　男儿生不成名身已老十年饥走荒山道山中儒生旧相识但话宿昔伤怀抱呜呼七謌兮悄终曲仰视皇天白日速
　　朱文公防云杜陵此歌豪宕竒崛诗流少及之者至其卒章叹老嗟卑则志亦陋矣人可以不闻道哉
　　诗话
　　随僧饭
　　罗史君向庐州人不事产业以至困穷常投福泉寺随僧饭而力学未尝废二十年间持节归乡里及境至僧房中书壁曰二十年前此布衣鹿鸣西上虎符归故时賔从论前事到处松杉长旧围野老共遮官路拜沙鸥遥认隼旟飞春风一宿琉璃殿唯有泉声惬素机
　　饭后钟【见佛寺门】
　　为贫宰相
　　夏文庄谪守黄州时厐頴公为郡掾文庄识之优待頴公有病意谓不起文庄亲视之曰异日当为贫宰相亦有年寿病非所忧頴公曰宰相岂得贫耶文庄曰一等人中贫尔故頴公作退老诗曰田园贫宰相圗史富书生











　　古今事文类聚别集卷二十九
<子部,类书类,古今事文类聚>
　　钦定四库全书
　　古今事文类聚别集卷三十
　　宋　祝穆　撰
　　人事部
　　祸福【嫁祸乐祸】
　　羣书要语作善降之百祥作不善降之百殃【书】天道福善祸滛【汤诰】为善者天报之以福为恶者天报之以祸【家语】君子祸至不惧福至不喜【家语】祸福无不自己求之者【孟子】祸兮福之所倚福兮祸之所伏孰知其极【老子】祸福无门惟人所召【襄十二】能者养之以福不能者败以取祸【成十三】世有无望之福又有无望之祸【春申君传】福生有基祸生有胎【枚乗传】福不盈眦祸溢于世【班賔戏】霆震乎市木未尝在罪春滋乎堇荼未尝择善【刘禹锡天论】祸是自求祸也【孟子】婴儿常病伤于饱也贵臣常祸伤于宠也【王符论】网罗未改纵羽翮而何施【栁文】夫兽深居而简出鸟俛而啄仰而四顾惧物之为己害也犹且不免焉【韩文】福福者备也备者百顺之名也【礼记】九五福一曰寿二曰富三曰康寜四曰攸好德五曰考终命【洪范】自求多福【大明】降福穰穰降福简简【执竞】福禄如茨【瞻洛】夫德福之基也无德而福犹无基而厚墉也其坏也无日矣【晋语】中外禔福【相如传】休嘉砰隠【西汉礼乐志　碑隠盛意】因才取祸丰狐文豹栖于山林伏于岩穴静也然且不免于罗机辟之患者其皮为之灾也【庄子】桂可食故伐之漆可用故割之【庄子】直木先伐甘井先竭【庄子】铎以声自毁膏烛以明自烁【淮南子】翠饰羽而体分象美牙而身防蚌怀珠而致剖兰含香而遭焚【金楼子】苍鹰鸷而受緤鹦鹉慧而入笼【张华赋】麝怀香以贾害狙伐巧而招射【文粹】勇畧震主者身危功盖天下者不赏【淮隂传】凡物之生不愿为材牺尊青黄乃木之灾【韩文】木有瘿石有晕犀有通以取妍于人皆物之病也【坡文】因言取祸惟口起羞【书】御人以口给屡憎于人【语】多言多败口是祸之门也【家语】伤人之言深于矛防【荀子】言轻则招忧【杨子】口语致罪诗句吾生如寄耳何者为祸福【坡】陷身泥沟间谁复禀指挥【韩】失身陷危机【坡】世路廹窄多穽机【坡】劝君休嗟恨未必不为福【杜】因才取祸直木忌先伐芬兰哀自焚【杜】以灵故燋雉以文故翳
　　古今事实
　　始凶终吉
