<!-- { "loadSidebar": true } -->
　　元豊间文潞公以太尉留守西京未交印先就第庙坐见监司府官唐介参政之子义问为转运判官退谓其客尹焕曰先公为台官尝言潞公今岂挟以为恨耶某当避之焕曰潞公所为必有理姑聼之明日公交府事以次见监司府官如常仪或以问公公曰吾未视府事三公见庶僚也既交印河南知府见监司矣义闻之复谓焕曰微君始有失于潞公也
　　布衣抗礼
　　宰相自唐以来谓之礼絶百寮见者无长防皆拜宰相平立少垂手扶之送客未尝下阶客坐稍乆则吏从旁喝相公尊重客踧踖起退及富郑为相虽微官布衣谒见皆与之抗礼送之及门视共上马乃还自是羣公稍效之
　　逰谒有遇
　　范文正在睢阳掌学有孙秀才者索逰上谒文正赠钱一千明年孙生复谒文正又赠一千因问何为汲汲于道路孙生戚然动色曰母老无以养若日得百钱则甘防足矣文正曰吾观子辞色非乞客也吾今补子为学职月可得三千以供养子能安于学乎孙生大喜于是授以春秋后十年有孙明复先生以春秋教授学者道徳髙迈朝廷召至乃昔日索逰孙秀才也
　　相见不言
　　东坡在黄州邀一隐士相见但视传舍不言而去坡曰岂非以身世为传舍耶
　　饮酣不见
　　蔡文忠公齐大中祥符登进士第为状元山东人贾同亦名士也与公同州部累徃谒公值公饮酣不得见贾乃留诗一絶云圣君宠厚龙头选慈母防深鹤髪随君宠母恩俱未报酒如为患悔何追公因此戒饮
　　坐春风
　　侯师圣云朱公掞见明道于汝归谓人曰光庭在春风中坐了一个月
　　立寒雪
　　防杨初见伊川瞑目而坐二子侍立既觉顾谓曰贤軰同在此乎日既晩且休矣及出门门外之雪深一尺
　　一团和气
　　谢顕道云明道先生坐如泥塑人及至接人则浑是一团和气
　　见客端重
　　刘忠定公见賔客谈论逾时体无欹侧肩背竦直身不少动至手足亦不移也
　　坐不交谈
　　刘元城与人相见终坐不肯交谈欲起屡留之然终不交谈或问之曰人坐乆必倾仄久而不倾仄必贵人也
　　拜跪有礼
　　王贻孙字象贤溥之子太祖尝问赵普拜礼何以男子跪妇人不跪徧问礼官无有知者贻孙曰古诗云长跪问故夫即妇人亦跪也唐天后朝始拜而不跪普问其所出对曰大和中幽州从事张建章渤海国记以溥藏书万卷贻孙遍覧之
　　门题午字
　　李安义者谒富人郑生辞以出安义于门上大书午字而去或问其故答曰牛不出头耳此亦昔人题凤之意
　　因徐辟见【以下系先容】
　　墨者夷之因徐辟而求见孟子
　　因景监见
　　衞鞅因景监求见孝公
　　请为绍介
　　平原君谓鲁仲连曰胜请为绍介注相佑助也
　　因介而见
　　郭林宗始入京师时人莫识符融一见叹服因以介于李膺由是知名
　　无先容
　　唐张行成曰古今用人必因媒介若行成者无先容也
　　沐髪不见【以下系简傲】
　　王导子恬性傲诞不拘礼法谢万尝造恬既坐少顷恬便入内万以为必厚待已殊有喜色恬乆之乃沐头被髪而出防胡床于庭中晒髪神气傲迈竟无賔主之礼万怅然而还
　　自恃其贵
　　后魏任城王澄子顺为给事中时尚书令髙肇帝舅权重天下顺曽懐刺诣肇门门者以其年少答云在坐大有賔客不肯为通顺叱之曰任城王儿可是贱也及见直徃登牀捧手抗礼王公先逹莫不恠惧而顺辞吐傲然若无所覩谓众曰此儿豪气尚尔况其父乎澄闻之大怒杖顺数十
　　古今文集
　　杂著
　　门不停賔
　　昔者周公一沐三握髪一饭三吐餐以接白屋之士一日所见七十余人晋文公以沐辞竪头须致有图反之诮门不停賔为所贵也失教之家阍寺无礼或以主君寝食嗔怒拒客未通江南深以为耻黄门侍郎裴之礼好待賔客或有此軰对賔杖之僮仆引接折旋俯仰莫不肃敬与主无别
　　上节度使书　　　　　　房鲁
　　今之君侯垂金印结紫绶处内则堂奥数仞侍婢娟然衣罗纨鸣珥环出声态者累百居外则防列重扉介夫毅然执弩矢拥鈇钺俟指令者数千君侯目视飞鸿气如蟥蜺而贡士布衣有尘饥童无色蹇驴竭麾而来干谒诚志业不怍气容自若且以干望为心亦不能无愧其望非望饮醲齧肥被鲜曵华指防乗骏也所以望者盖砥行立名之流非附青云之士焉得施于世其愧非愧布衣粝食饥童蹇驴也所以愧者彼何人也予何人也
　　温公客位榜
　　司马温公作相日亲书榜掲于客位曰访及诸君若覩朝政阙遗庶民疾苦欲进忠言者请以奏牍闻于朝廷光得与同僚商议择可行者进呈取防行之若但以私书宠喻终无所益若光身有过失欲赐规正即以通封书简分付吏人令传入光得内自省讼佩服改行至于整防官职差遣理雪罪名凡干身计并请一面进状光得与朝省众官公议施行若在私第垂访不请语及某再拜咨白
　　朱文公客位榜【见致仕门】
　　冠带出谒
　　符舜功曰去嵗初得官欲冠带参先生以道言而止今思之亦是失礼文公曰毕竟是君命良乆笑曰顕道亦出世间法索防闻刘谏议初仕时尝冠带乗凉轿还人事后又闻李先生云杨山初得官时亦冠乗轿还人事徃徃前軰皆如此今人都不理防其间有如此者遂哂之要之冠带为礼
　　与湖北陈提举　　　　　杨廷秀
　　仆与执事出处不齐如相避然寸心欿然至今遗恨今乃欲以尺纸之敬抒中情之勤以纳交于英荡之未光前无契好后无介绍或者以为骤一则野人一则仕或者以为僣焉仰闻孔文举与李元礼初无一日雅而文举逺引仲尼伯阳之交以为世契元礼然之吾家徳祖与公家孔璋同为子建之賔客非世契乎岂曰骤之云乎张文潜与公家后山初不相识而以一书空交所谓朝阳之光在防乆矣者其书云耳则仆之尺书岂曰僣之云乎太史公曰可为智者道难与俗人言也古诗
　　赠张徐州谡　　　　　　范彦能
　　田家采樵去薄暮方来归还闻稚子説有客欵柴扉傧从皆珠玳裘马悉轻肥轩盖照墟落传瑞生光辉疑是徐方牧既是复疑非思旧昔言有此道今已微物情弃疵贱何独顾衡闱恨不具鸡黍得与故人挥懐情徒草草泪下空霏霏寄书云间鴈为我西北飞
　　嘲热客　　　　　　　　程暁
　　平生三伏时道里无行车闭门避暑卧出入不相过只今褦襶子触热到人家主人闻客来嚬蹙柰此何摇扇臂中疼流汗正滂沱传戒诸髙明热行宜见呵
　　欧阳永叔王原叔二翰林韩子华吴长文二舍人同过敝庐值出不及见
　　司马君实
　　枯竹为门扉不可容车骑况如郑广文无毡借賔位穷冬月破七贵客聨玉辔传驺肃里闾下搨呼童稚问我何所徃共留墙上字儿愚不知谁金章言照地既居卿大夫恨莫亲帚篲星躔囬已髙麟距寕复致戢戢邻巷居相见窃自喟岂料瘦老翁能令贤逹至昔时蓬蒿径安有此盛事
　　袖刺　　　　　　　　　刘彦冲
　　袖刺谒诸邻徘徊寄心赏潭潭广厦深咳唾生余响兹邦懐地寳比屋夸雄敞何如蓬庐士贫贱安所养
　　髙轩过
　　华织翠青如葱金环压辔摇玲珑马蹄隐耳声隆隆入门下马气如虹云是东京才子文章钜公二十八宿罗心胸元精耿耿贯当中殿前作赋声摩空笔补造化天无功厐眉书客感秋蓬谁知死草生华风我今垂翅附防鸿他日不羞蛇作龙
　　摭言云李贺年七嵗以长短之制名动京华时韩文公与皇甫覧贺所作竒之因连骑造门求见贺总角荷衣而出二公不之信因令面赋一篇贺承命欣然操觚染翰傍若无人仍名髙轩过二公大惊
　　寻山家　　　　　　　　羊士谔
　　独访山家歇还渉茅屋斜连隔松叶主人闻语未开门绕篱野菜飞黄蝶
　　寻隐者不遇　　　　　　魏野
　　寻真误入蓬莱岛香风不动松花老采芝何处未归来白云满地无人扫
　　谒客　　　　　　　　　张文潜
　　入门投谒吏翩翩我非欲见礼则然异哉賔主无两语客起疾走如避然我已不恭愧昔贤忍使涂炭朝衣冠人生暂聚鸿集川春风吹飞何后先
　　律诗
　　郑果州相过　　　　　　王维
　　斜日照残春初晴草木新牀前磨镜客树下灌园人五马惊穷巷双童逐老身中厨办麄饭皇恐阮郎贫
　　喜孙状元访　　　　　　魏野
　　道同忘贵贱陋巷毎来看相见唯呼字留题不着官狂吟无所忌静话有余懽却恨归公署茅堂防宿难
　　谒华州李相不遇　　　　唐平曽
　　老夫三日门前立珠箔银屏昼不开诗卷却抛书袋里何如闲看华山来
　　谒李廓不遇　　　　　　韦应物
　　九日驱驰一日门寻君不见又空还恠来诗思清人骨门对寒流雪满山
　　谢寇相公相访　　　　　魏野
　　昼睡方浓向竹斋柴门日午尚慵开惊回一觉逰仙梦村巷传呼宰相来　中书两入寇尚书出镇雄藩半载余棠树隂中无讼聼闲骑白马到茅庐
　　阍吏　　　　　　　　　司马君实
　　敝车羸马犯尘泥愁到朱门徧徧辞相国舍人虽骤见将军马监岂相知因循嵗月劳何补颠倒风埃辱固宜惆怅东冈旧坡在素心空负白云期
　　诗话
　　东阁不见
　　李商隐为彭阳公令狐楚从事彭阳之子绹继有韦平之拜恶商隐从郑亚之辟以为忘家恩踈之重阳日谒令狐绹不见商隐留诗于其防事曰曽共山公把酒巵霜天白菊正离披十年泉下无消息九日樽前有所思不学汉臣栽首蓿空教楚客咏江蓠郎君官贵施行马东閤无因再得窥绹见之乃补太学博士寻为东川栁仲郢判官罢归客荥阳卒
　　献其父诗
　　李吉甫之父微时以一絶投维阳都防宋甄大夫宋殊无意李后生吉甫吉甫节判青州有学子吴武陵诣府投献并不礼之武陵遂书前诗以献吉甫厚赂之请为寝黙诗曰十处投人九处违家乡万里又空归严霜昨夜催人骨谁念髙堂未授衣【监戒録】
　　典谒所阻
　　刘鲁风投谒所知为典谒者阻因赋诗云万卷书生刘鲁风烟波万里谒文翁无钱乞与韩知客名纸毛生不为通
　　题屏寓嘲
　　江南处士朱贞白善嘲咏尝谒一贵人不礼防事有格子屏风贞白题诗云道格何曽格言糊又不糊浑身都是眼还觧识人无
　　托寝不见
　　韩魏公知中山李清臣谒见其侄吏报曰太祝方寝清臣因题诗于壁云公子乗闲卧綘厨白衣老吏慢寒儒不知梦见周公不曽説当年吐哺无魏公见之曰吾知此人乆矣竟有东牀之选
　　懒谒朱门
　　李观初为太学官因上言被法不便出通判处州题诗云十谒朱门九不开利名渊薮日徘徊自知不是公侯骨夜夜江山入梦来
　　小嫌不见
　　陈希亮字公弼刚正人也嘉祐中知凤翔府东坡初擢制科签书判官事吏呼苏贤良公怒曰府判官何贤良也杖其吏不顾或谒入不得见故东坡客次假诗云谒入不得去兀坐如枯株岂惟主忘客我今亦忘吾同僚不觧事愠色见髯髭虽无性命忧且复忍斯湏后九日不预府宴登真兴阁诗云忆弟恨如云不散归乡心似雨难开其不堪如此
　　古今事文类聚别集卷二十七
　　钦定四库全书
　　古今事文类聚别集卷二十八
　　宋　祝穆　撰
　　人事部
　　知人【昩于知己知己不见知】
