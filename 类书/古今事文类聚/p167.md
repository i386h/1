<!-- { "loadSidebar": true } -->
　　李贺为人纎瘦通眉长指爪能疾书
　　赋诗嘲瘦【见本部诗话】
　　贵亦枯瘦
　　司马温公枯瘦自如岂非不以冨贵动其心耶【谈丛】
　　如不胜衣【以下系短小】
　　赵文子其中退然如不胜衣其言呐呐如不出诸口所举于晋国筦库之士七十余家时以为知人
　　短入狗门
　　晏子身短奉使于楚楚为小门晏子不入曰使狗国即从狗门入使楚不从狗门入也
　　短小应对
　　齐遣淳于髠到楚髠为人短小楚王甚薄之谓曰齐无人而使子来何长也对曰臣无所长臣腰中七尺之劔欲斩无状王王曰止吾但戏子耳即与髠共饮酒【谈苑】
　　小丈夫
　　孟尝君之赵赵人出观之笑曰始以薛公为魁然也今视之小丈夫耳
　　侏儒幸休【见俳优门】
　　七寸短人
　　东郡送短人长七寸衣冠具足疑其山精常令其案上行召东方朔问之朔至呼短人曰巨灵汝何忽叛来阿母还未短人不答因指朔谓上曰王母种桃三千年一作子此儿不良已三过偷之矣遂失王母意故被謪来此上大惊始知朔非世中人短人谓上曰王母使臣来告陛下求道之法惟有清浄不宜躁扰后王母与帝防言终不见【汉武故事】
　　不副所闻
　　龚遂召见形容短小宣帝望见不副所闻心颇轻焉
　　貌似老妪
　　蔡义为丞相时年八十余短小无须眉如老妪状行步俛偻常两吏夹持乃前
　　短小精悍
　　郭觧为人短小精悍　顔延年为人短小精悍而敏于事　娄防为人短小精悍　李绅为人短小精悍
　　子娶长妻
　　后汉冯勤祖偃长不满五尺常自耻短陋恐子孙之似之也乃为子伉娶长妻伉生勤长八尺三寸仕至尚书迁司徒
　　短主簿【见髭门】
　　身短而伛
　　五代崔善为左丞令史恶其聪察以其身短而伛嘲之曰崔子曲如钩随例得封侯膊上全无项胷前别有头【续世説】
　　貌不
　　裴君退然才中人而神观迈爽平蔡之功名震四夷使外国者其君长必问度年今防状貌孰似其自赞云尔形不长尔貌不
　　州产侏儒
　　阳城为道州刺史州产侏儒嵗贡诸朝城哀其生离不进徳宗使求之城曰州民尽短小若以贡不知何者可供自是罢贡
　　戏其短小
　　迩英阁讲讽之所阁后有隆儒殿在丛竹中制度特小王遵叔久在讲筵而身品短小同列戏之曰公宜为隆儒殿学士
　　恶而不飏【以下系寝陋】
　　鬷明叔向适郑鬷蔑恶【貌丑也】立于堂下一言而善叔向曰必鬷明也今子少不飏【不显】若复不言吾防失子矣【昭二十八】
　　状貌甚恶
　　澹台灭明字子羽状貌甚恶孔子以为才薄既而授业名震诸侯孔子曰吾以言取人失之宰我以貌取人失之子羽
　　夫丑妻美
　　贾大夫貌恶娶妻而美【详见美女门】
　　魋顔蹙頞
　　蔡泽魋顔蹙頞而为丞相
　　貌侵而贵
　　田蚡为丞相为人貌侵【一音寑】生甚贵注侵短小也生贵谓自尊髙视贵宠
　　貌丑口讷
　　左思为人貌丑而口讷游遨于市羣妪乱唾之委顿而还
　　以美代丑
　　魏武将见匈奴使自以形衰面陋不足雄逺国使崔琰季珪代帝自捉刀立牀头既毕令间谍问曰魏主何如匈奴使答曰魏主雄望非常然牀头捉刀人实乃英雄也魏武闻之追杀使者
　　形陋何如
　　宋沈攸之诣领军刘遵考求补白下队主遵考以为形陋不堪及明帝世攸之以功为中领军封公遵考为光禄大夫攸之在御座谓遵考曰形陋之人今何如帝问之攸之以实对帝大笑
　　敛頥折頞
　　周燮字彦祖敛頥折頞貌甚丑母欲不举其父曰吾闻诸圣贤之状皆有异于人兴我宗者必此儿遂育之【汝南先贤传】
　　掷瓦盈车
　　张孟阳生而貌陋每出人恶之掷瓦砾盈车
　　貌陋心险【见问疾门】
　　貌丑而文
　　卢携貌不尝以文上尚书韦宙韦氏子弟輙肆轻侮宙曰卢虽人物不观其文章有首有尾异日必贵
　　形如猕猴
　　欧阳率更貌寝陋长孙无忌嘲之云谁令麟阁上画此一猕猴好事者遂造白猿之説谤及其亲【后村】
　　麞头鼠目
　　李揆传初苗晋卿数荐元载揆轻载貌寒谓晋卿曰龙章鳯姿士不见用麞头鼠目子乃求官耶载闻衔之
　　土木形骸
　　刘伶身长六尺貌甚丑恠而悠悠忽忽土木形骸
　　颈有赘
　　王兾公钦若貌踈瘦举止山野复赘于颈尝以文谒钱公希白希白颇蔑视之有术者曰此乃人中之贵何可轻也公曰中堂内便有此等宰相乎术者曰第恐不免事不逺矣【详见相者门】
　　赋诗嘲黒【见本部诗话】
　　各有所类【以下系形貌相似】
　　孔子独立郑人谓子贡曰东门有人其颡似尧其项类臯陶其肩类子产【世家】
　　孔子类阳虎
　　孔子过匡匡人以为阳虎阳虎尝暴匡人匡人以孔子状类阳虎拘五日【世家】
　　优孟似叔敖
　　优孟为孙叔敖衣冠抵掌谈论楚王及左右见之不知其伪
　　丑父似顷公
　　逢丑父似齐顷公故代顷公为晋获也【公羊】
　　纪信似汉王
　　纪信貌似汉王荥阳之役信乗黄屋车左纛诈称出降
　　虎贲似蔡邕
　　孔融与蔡邕素善邕卒有虎贲士貌类邕融毎酒酣引与同坐曰虽无老成尚有典刑
　　蔡邕似张衡
　　张衡死蔡邕母始孕生子才貌相似时人谓邕是张衡后身【世説】
　　桓温似刘琨
　　桓温自比宣帝刘琨之俦征还北方得一巧作老婢访云乃刘琨妓女也一日见温便潸然而泣曰公甚似刘司空温大恱出外整理衣冠又问婢云面甚似恨薄眼甚似恨小须甚似恨赤形甚似恨短声甚似恨雌温于是褫冠觧带昏然而睡不怡者累日
　　伯偕似仲偕
　　陈国张伯偕弟仲偕形貌相似仲妻新妆竟忽见伯偕问曰今日妆饰好否答曰我伯偕也仲妻趋避须臾又见伯偕犹以为仲偕告之曰向大错误伯偕曰我故伯也
　　状类天子
　　王武功徳用状貌魁伟而面色正黒虽匹夫下卒闾巷小儿外至逺夷君长皆知其名识与不识称之曰黒王相公北边尝呼其名以惊小儿苏绅孔道辅等言其宅枕干冈貌类艺祖公奏曰宅枕干冈朝廷所赐貌类艺祖父母所生云【渑水燕谈】
　　如冠玉【以下系外貌徒美】
　　陈平美丈夫如冠玉耳其中未必有也
　　泥车瓦狗
　　王符云今人或好取土作瓦卖之外不足御冦盗内不足禁鼠雀或作泥车瓦狗诸戏防之具以巧诈小儿皆无益也【潜夫论】
　　吊丧监厨
　　或问荀文若赵稚长二人云何曰文若可借面吊丧稚长可使监厨注荀仪容但有貌故可吊丧赵有大腹健噉肉故可监厨
　　珉中玉表
　　贾躭杜佑令狐楚皆醇儒大衣髙冠雍容庙堂道古今处成务可也以大节责之盖珉中而玉表欤【唐赞】
　　麒麟楦
　　杨炯每见朝官目为麒麟楦言如弄假麒麟刻画头角脩饰皮毛覆之驴上循场而走乃脱皮饰还是驴焉无徳而衣朱紫与此麒麟楦何异【朝野佥载】
　　没字碑
　　五代安千秋事唐晋累更藩镇千秋为人状貌堂堂而不通文字人谓之没字碑晋末为金吾上将军契丹犯京师晋百官迎于赤冈千秋出班夷言耶律徳光劳曰是安没字否当与汝一吃饭处
　　古今文集
　　襍着
　　杂说　　　　　　　　　陆蒙
　　谈生云崔山君传称鹤言者岂不怪哉然吾观于人其能尽其性而不类于禽兽异物者希矣将愤世嫉邪长徃而不来者之所为乎昔之圣者其首有若牛者其形有若蛇者其喙有若鸟者其貌有若防倛者彼皆貌似而心不同焉不谓之人耶即有平胁曼肤顔如渥丹美而都者貌则人矣其心则禽兽又乌可谓之人也然则观貌之是非不若论其心与其行事之为不失也怪神之事孔子之徒不言予将特取其愤世嫉邪而作之故题之云耳
　　诗话
　　赋诗嘲黒
　　朱彦时赋黒儿诗云世有非常人实惟彼元士禀兹至缁色内外皆相似卧如骊马立似乌牛峙忿如鸜鹆鬭乐似鸬鷀喜【太平御览】
　　赋诗嘲瘦
　　李白以杜甫龌龊故有饭山之嘲其诗曰饭颗山头逢杜甫头戴笠子日亭午为问因何太瘦生总为从前作诗苦
　　赋诗嘲肥
　　山谷戏和文潜谢穆父松扇末云张侯哦诗松韵寒六月火云蒸肉山谓文潜诗虽清如松风之韵而体则肥如肉山之蒸又云形如弥勒一布袋文字江河万古流襍着【系外貌徒美】
　　鞭贾　　　　　　　　　栁宗元
　　市之鬻鞭者人问之其贾值五千必曰五万复之以五十则伏而笑之以五百则小怒五千则大怒必五万而后可有冨者子适市买鞭出五万持以夸予予视其首则拳蹙而不遂视其握则蹇仄而不植其行水者一去一来而不相承其节朽黒而无文搯之灭爪而不得其所穷举之翲然若挥虚焉予曰子何取于是而不爱五万曰吾爱其黄而泽且贾者云余乃召僮瀹汤以濯之则遫然枯苍然白则黄者栀也泽者蜡也冨者不恱然犹持之三年后出东郊争道长乐坂下马相踶因大击鞭折为五六马踶不已坠之地伤焉视其内则空空然其理则粪壌无所赖者今之栀其貌蜡其言以求贾技于朝者一误而过其分则喜当其分则怒曰予曷不至于公卿然而至焉者亦良多矣居无事虽过三年不为害当其有事驱之于陈力之列以御乎物以夫空空之内粪壌之理而以责其大击之效不折其用而获坠伤之患乎
　　头面
　　羣书要语首头也【说文】头独也处体独髙也【释名】元首明哉【书】头容直【少仪】头圆象天足方象地【孝经援神契】勇士不忘丧其元注元首也【孟子】头方命薄【韩文】
　　诗句一生空哦诗不觉成白头【孟郊】鬓发还应雪满头【杜】新贵只今多黒头【山谷】
　　面面顔前也从一目象人面也面慙赤也【说文】子产曰人心不同如其面焉吾岂敢谓子面如吾面乎【襄六】相者三停九定于一尺之面【子】
　　诗句李邕求识面【杜】防面嗟黧黒【杜】
　　古今事实
　　头异常人
　　神农蛇首　伏羲人头蛇身【帝系】汤长面而髯须【晏子】平原君头小而锐【史】
　　头与璧碎
　　蔺相如为赵使秦持璧却立倚柱谓秦王曰赵王斋戒七日使臣奉璧今大王见臣礼节甚倨得璧之美人以戏弄故臣复取璧大王必欲急臣臣今头与璧俱碎矣
　　漆头为饮器
　　三晋分智氏赵襄子最怨智伯漆其头以为饮器
　　贾长头
　　贾逵在太学不通人间事身长八尺二寸诸儒为之语曰问事不休贾长头
　　鼎角匿犀
　　李固鼎角匿犀足履文注鼎角顶有骨如鼎足也匿犀伏犀也谓骨当额上入发际隠起也
　　斩头便斩头
　　先主与张飞赵云等分定郡县时巴郡严顔率众守城不降及城陷缚顔至飞呵曰汝见大将军何以不降而敢拒战命左右牵去斩头顔大笑曰斩头便斩头何必怒耶飞壮而释之引为上客
　　头触屏风【见教子门】
　　系头悬梁
　　孙敬好学晨夕不休及至眠睡夜寝以绳系头悬之屋梁
　　一朝科头
　　管宁避难辽东还泛海遭风船垂倾没宁思曰吾尝一朝科头三晨晏起今天怒猥集过恐在此
　　黒头公
　　王珣与谢俱被辟桓温曰王掾当作黒头公
　　行常缩头
