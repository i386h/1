<!-- { "loadSidebar": true } -->
　　工相佩刀
　　晋吕防有佩刀命工相之当为三公防以赠别驾王祥曰以子有台辅之望故相赠后祥果为太保临薨以刀授弟覧曰汝后必兴足称此刀覧后历世多贤才兴于江左
　　手文可占
　　陶侃左手有文直逹中指至横文上节便絶占者以为此文通位无极侃针挑令彻血流弹壁上乃作公字以纸裛之公字愈明【异苑】
　　父子居位
　　晋司马望安平王孚之长子有伟才早著名咸熈中位司徒入晋封义阳王迁太傅大司马时孚为太宰父子居上公位百代以来未之有也
　　累世三公
　　汉杨彪博覧众书有恭孝称位至司马太尉自以累世三公耻为魏臣乃不复行又袁宏袁绍四世三公
　　黒头三公
　　晋诸葛恢为临沂令名亚王导庾亮谓曰明府当作黒头三公又后魏书宗室元彧少有才学当时甚美侍中崔光见而谓人曰黒头侍中当此人也
　　折臂三公
　　有善相墓者言羊祜祖墓所有帝王气祜遂凿之相者见曰犹出折臂三公而祜竟堕马折臂位至三公【晋羊祜】
　　平世三公
　　宋武帝云羊徽蔡廓可为平世三公【南史】
　　格外三公
　　齐明帝卽位陈显逹以太尉判鄱阳郡公为三公事虽职典连率人以为格外三公【陈显逹】
　　三公封侯
　　崔邑为司空封安阳亭侯三公封侯自此始也
　　三登公台
　　后汉胡广在公台三十余年礼任甚优凡一履司空再作司徒三登太尉又为太傅其所辟命皆天下之士与故吏陈蕃李咸并为三司蕃等每朝輙称疾避时人荣之
　　督察三公
　　光武时江冯上言宜令司校尉督察三公陈元上疏不宜令有司察公辅之名
　　兼领六卿
　　周成王立三公而云官不必备惟其人以书考之皆兼领六卿未尝特置也【容斋随笔】
　　我不独拜
　　世说王丞相旣拜司徒叹曰王乔若过江我不独拜公
　　吾不敢先
　　后汉黄宪字叔度同郡陈蕃为三公临朝叹曰叔度若在吾不敢先佩印绶
　　三公备员
　　后汉光武虽置三公事归防阁三公之职备员而已
　　天下无人
　　晋陆玩谓賔客曰以我为三公是天下为无人
　　布被钓名
　　汲黯曰位三公俸禄甚多然为布被此诈也上问谢曰有之夫以三公为布被诚饰诈以钓名【公孙】
　　食不兼味
　　长孙道生拜司空加侍中性忠厚亷谨身为三司而衣不华饰食不兼味一熊皮障泥十年不易时人比之晏婴【分纪】又汉纪荀为三公食不过一肉脱粟饭
　　并除双员
　　真宗天禧元年司徒平章事王旦彭王元俨同日降制加太保三公并除双员
　　坐见庶僚
　　元丰三年除太尉判河南文彦博至河南未交印先就第庙坐以见监司旣交府事见监司府官如常式或以问彦博彦博曰吾未视府事三公见庶僚也旣交印河南尹见监司矣六年请老拜太师致仕【事畧】
　　九居八座
　　张齐贤四践两府九居八座以三公就第康宁福夀世罕其比【事畧】
　　手植三槐
　　王文正公旦沉黙好学父祐器之常曰此儿异日必为三公辅臣因手植三槐于庭以为识
　　古今文集
　　杂著
　　三槐堂铭　　　　　　　　苏轼
　　天可必乎贤者不必贵仁者不必夀天不可必乎仁者必有后二者将安取衷哉吾闻之申包胥曰人众者胜天天定亦能胜人世之论天者皆不待其定而求之故以天为茫茫善者以怠恶者以肆盗跖之夀孔顔之厄此皆天之未定者也松栢生于山林其始也困于蓬蒿厄于牛羊而其终也贯四时阅千嵗而不改者其天定也善恶之报至于子孙而其定也久矣吾以所见所闻所闻考之而其可必也审矣国之将兴必有世徳之臣厚施而不食其报然后其子孙能与守文太平之主共天下之福故兵部侍郎晋国王公显于汉周之际历事宋太祖太宗文武忠孝天下望以为相而公卒以直道不容于时葢尝手植三槐于庭曰吾子孙必有为三公者已而其子魏国文正公相真宗皇帝于景徳祥符之间朝廷清明天下无事之时享其福禄荣名者十有八年今夫寓物于人明日而取之有得有否而晋公修徳于身责报于天取必于数十年之后如持左契交手相付吾是以知天之果可必也吾不及见魏公而见其子懿敏公以直諌事仁宗皇帝出入侍从将帅三十余年位不满其徳天将复兴王氏也欤何其子孙之多贤也世有以晋公比李栖筠者其雄才直气真不相上下而栖筠之子吉甫其孙徳裕功名富贵略与王氏等而忠信仁厚不及魏公父子由此观之王氏之福葢未艾也懿敏公之子巩与吾游好徳而文以世其家吾是以录之铭曰
　　呜呼休哉魏公之业与槐俱萌封植之勤必世乃成旣相真宗四方砥平归视其家槐隂满庭吾侪小人朝不及夕相时射利皇防厥徳庶防儌幸不种而获不有君子其何能国王城之东晋公所庐鬰鬰三槐惟徳之符呜呼休哉
　　律诗
　　君臣庆防阁三首　　　　　汪藻
　　相第新成寳阁开箫韶声自九天来恩荣屡遣王人出慈慧仍宣禁从陪御茟丹青争炳焕宸章云汉共昭回君臣庆防诚难得舜禹方资稷契才
　　又
　　万叠彤云拂晓开使华亲自日边来恩颁御墨函初啓燕及羣臣鼎有陪仙掌共承霄露滴客槎拟泛斗星回人间未识乾坤象斧藻先凭造化才
　　又
　　一徳君臣运有开千龄盛事冠将来神仙迥与人寰隔賔主亲縁国论陪贺厦有情均鼔舞攀云无路独迟回尚怜夙被奎文润曽是崇宁乐育才

　　古今事文类聚新集卷一
　　钦定四库全书
　　古今事文类聚新集卷二
　　元　富大用　撰
　　三师部
　　太师
　　歴代防革太师古官也殷纣时箕子周武王时太公成王时周公并为太师周公薨毕公代之周武王时周公旦为太宰掌邦治居六卿之首太师之职秦汉不常置平帝始复置汉东京献帝初董卓为太师卓诛又废魏世不置晋初依周礼备置三公太师居首以景帝名师置太宰以代之太宰卽古之太师也后齐循后魏置太师太傅太保为三师唐置太师一人以仪刑四海宋朝尤重太师赵韩王以勲文潞公以年方得之比旷年不拜自司空五迁方至太师元详见三公类
　　羣书要语尹氏太师维周之氐【诗节南山】维师尚父时维鹰扬【大雅】赫赫师尹民具尔瞻【同上】太师维垣注墙也太师为垣墙屛蔽之义【诗板篇】王若曰父师今予祗命公以周公之事【书毕命】召公为保周公为师相成王为左右书太师官之极【五代史】天子礼乐是经学业不法凡是之属太师训之【同上】太公股肱周室世胙太师以表东海【左襄十四】冠三公之首为四逸之仪【六帖】文王得尚父于盘溪以为师【史记】师也者教之以事而谕诸徳者也【记文王世子】伊尹奉嗣王归于亳王拜手曰旣徃背师保之训弗克于厥初尚頼匡救之徳【书太甲】登拜师垣【曽文肃除呈叔頴制】以一品之贵【绍圣除制】跻上公之品秩【初竂除郑绅制】公师　帝师【类要】徳茂师台【杨大年制】公师极品【曽曲阜制】帝师维垣【公是制】维师极品【曲阜行太师制】卿勲在庙社名闻华夷【东坡文太师口宣】
　　诗句我公厌富贵常苦勲业寻【东坡次韵韩太师】文武成功后居为百辟师【韩愈贺裴公】元辉极上台【山谷】
　　古今事实
　　赐杖免朝
　　前汉平帝卽位太后称制王莾白太后帝幼少宜置师傅乃以孔光为太傅明年徙光为太师莾为太傅光常称疾不敢与莾并及莾为宰衡位诸侯王上光愈恐固称疾辞位太后诏无朝十日一赐食赐太师灵夀杖黄门令为太师省中位坐置几太师入省中用杖
　　賛拜不名
　　隋高祖受禅李穆来朝高祖降坐礼之拜太师賛拜不名子孙虽襁褓悉拜仪同一门执象笏者百余人贵盛当时无比
　　缟巾居位
　　蜀李夀以安车束帛聘龚壮为太师壮固辞特听缟巾素帯居师友之位【晋书】
　　鸿鹄逺志
　　汉献帝时董卓自号太师御史中丞以下皆拜皇甫嵩与卓争权后嵩为中丞见卓拜卓曰可以服未嵩曰安知明公乃至于是卓曰鸿鹄固有远志但燕雀不知尔嵩曰昔与明公俱为鸿鹄但明公今日变为凤凰卓笑曰卿早服何得不拜
　　旧徳自处
　　冯道为太师以旧徳自处然当世之士无贤愚皆仰道为元老而喜为称誉【五代史】
　　正色立朝
　　顔真卿徳宗立拜太师立朝正色刚而有礼賛云晩节偃蹇为奸臣所挤毅然之气折而不沮可谓忠矣【唐夲】
　　全徳始终
　　裴度拜太师平章事事四朝以全徳始终及殁天下莫不思其风烈【夲】
　　就赐器币
　　宋淳化二年遣右正言张康赍太师赵普生辰器币鞍马就西京赐之故事非同平章无生辰国信之例上以普勲旧故特异其礼【防要】
　　壐书加赐
　　赵普上章告老拜太师封魏国公给宰相俸仍遣其弟赍诏赐之又遣使以玺书赐普曰朕以居守之重虑烦耆耋维师之命用表尊贤仍赐铜羊上尊酒太师其爱精神以副眷注之意【东都事畧】
　　以尊老成
　　文彦博召赴阙司马公言若令以正太师平章军国重事亦足以尊老成矣遂诏一月两赴经筵六日一入朝至都堂商量事【事畧】
　　徧歴公孤
　　文彦博凝简庄重有大臣体位将相者五十余年徧歴公孤两以太师致仕虽位貎隆重而平居接物谦抑尊徳乐善如恐不及邵雍程颢程頥以道学名世而彦愽与之交游元丰中与富弼等十一人为洛阳耆英防【同上】
　　未尝并除
　　故事太师未尝并除绍圣初始有文潞公【彦博】吴荣王【灏】宣和中蔡鲁公【京】童【贯】郑平乐王【绅】靖康初燕王【俣】越王【偲】绍兴中秦申王【桧】张鲁王【俊】绍兴末史防稽王【浩】嗣秀王【白圭　朝野杂记】
　　特拜加恩
　　建隆至绍熈宰臣生拜太师者五赵普文彦愽蔡京秦桧史浩惟蔡秦二人以相臣特拜其他皆还政加恩云【朝野杂记】
　　独班减拜
　　元祐元年四月诏守太师致仕文彦愽赴阙独班起居减拜肩舆至下马处子弟一人扶掖出入仪制依见任宰臣【防要】
　　宗室特拜
　　本朝亲王生拜太师者五人楚王元佐燕王元俨吴王灏燕王俣越王偲皆以父兄行而得之绍熈中嗣秀王伯圭以宗室特拜太师葢王以光宗为亲叔父用优礼也【同上】
　　元臣优拜
　　西京留守太保赵普为太师西京养疾以普开国元臣故优拜非常例也【分纪】
　　古今文集
　　杂著
　　除文彦博太师制　　　　邓润甫
　　师傅道之教训先王所以迪厥官老成重于典刑天下所以资其智廼眷旧徳时谓元勲谋合祖宗之心名载鼎彜之器申颁賛防播告外朝守太师开府仪同三司文彦愽廓大而清明方严而信厚出则秉乎旄钺入则总我钧衡文武兼备其才夷险能致其力毕公之弼四世三纪于兹傅说之总百官万邦其乂爵隆无富溢之累名遂有身退之荣神明相其夀康人心想其风采是用还之论道倚以经邦以帝者之师臣谋议庙堂之上以天下之大老制驭夷狄之情庶防有为底于极治晋陪多井申衍真封于戏吕望惟贤起佐文王之治周公已老留为孺子之师矧我耆英无愧前哲徃宣一徳用格多盘
　　除文彦博太师河东节度使致仕制
　　苏辙
