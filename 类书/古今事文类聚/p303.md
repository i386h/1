<!-- { "loadSidebar": true } -->
　　梁鸿东出关过京师作歌曰陟彼北邙兮噫顾瞻帝京兮噫宫阙崔嵬兮噫民之劬劳兮噫辽辽未央兮噫肃宗闻而悲之求鸿不得
　　永新善歌
　　唐开元中内人许子和永新县乐伶女也入宫因名永新能变新声高秋明月喉啭一声响九陌一日大酺于勤政楼下万众諠哗莫得闻鱼龙百戱之音永新乃撩鬓举袂狂奏谩声广塲寂寂若无一人渔阳之乱六宫星散永新为一士人所得韦臯避地广陵月夜凭栏闻舟中唱水调者曰此永新歌也登舟询之相与对泣后士人卒遂落风尘临终谓其母曰阿母钱树子倒矣【乐府杂録】
　　阳春寡和【以下系曲】
　　宋玉识音而善文襄王好乐而爱赋旣美其才而憎其似屈原也乃谓之曰子盍从楚之俗使楚人贵子之德乎对曰昔楚有善歌者王其闻欤始而曰下俚巴人国中唱而和之者数千人中而曰阳阿采菱国中唱而和之者数百人旣而曰阳春白雪朝日鱼离含商吐角絶节赴曲国人唱而和之者不过数人盖其曲弥高其和弥寡【襄阳台梦传】
　　曲误周郎顾
　　吴周瑜少精于音乐虽三爵之后其有阙误瑜知之必顾人为之语曰曲有误周郎顾
　　竹不如肉
　　桓温问孟嘉曰听妓丝不如竹竹不如肉何谓也答曰渐近自然一座咨嗟
　　梨园法曲
　　初隋有法曲其声清新而近雅宗酷爱法曲选坐部伎弟子三百人教于梨园谓之梨园弟子【唐礼乐志】
　　不能唱曲
　　苏子瞻自言平生有三不如人谓着棋饮酒唱曲也然此三者亦何用如人子瞻之词虽工多不入腔正以不能唱曲也【遯斋闲览】
　　以诗为词
　　退之以文为诗子瞻以诗为词如教坊雷大使之舞虽极天下之工要非本色今代词手惟秦七黄九耳唐诸人不及也
　　评东坡词
　　老杜歌行最见次第出入本末而东坡长句波澜浩大变化不测如作杂剧打猛顐入却打猛顐出也【吕氏童防训】
　　干羽之舞【以下系舞】
　　舜舞干羽于两阶七旬有苗格
　　三代之舞【见乐门】
　　汉鱼龙蔓延之舞
　　汉正旦天子幸德阳殿作九賔乐舍利从东来戏于庭毕入殿门化成比目鱼跳跃潄水作雾鄣日毕化成黄龙高丈八出水游戏于庭炫耀日光以二丈丝系两柱中头间相去数丈两倡女对舞行于绳上又蹐局屈身藏行斗中钟声并唱乐毕作鱼龙蔓延黄门鼓吹三通【汉宫典职】
　　舞嫌地狭
　　景帝朝诸侯王来朝有诏更前称寿歌舞长沙定王但张袖小举左右笑其拙上怪问之对曰臣国小地狭不足回旋帝以武陵桂阳属焉
　　猴狗之舞
　　平恩侯许伯入第丞相以下皆贺酒酣乐作少府檀长卿起舞为沐猴与狗鬭一坐皆笑盖宽饶劾之许伯为谢乃解
　　能掌上舞
　　赵飞燕体轻能掌上舞
　　作鸲鹆舞
　　谢尚善音乐博综众艺王导谓曰闻君作鸲鹆舞一座倾想宁有此理否尚曰佳便着衣帻而舞导令坐者抚掌击节尚俯仰其中旁若无人
　　戴竿而舞
　　明皇御勤政楼大张声乐罗列百伎时教坊有王大娘善戴百尺竿竿上施木山状瀛洲方丈仍令小儿持绛节出入其间而舞不辍时【杂録】
　　小蛮善舞
　　白尚书姬妓樊素善歌小蛮善舞【乐府解题】
　　古今文集
　　杂著
　　歌曲源流
　　诗三百五篇商周之歌词也其言止乎礼义圣人删取以为经周衰郑卫之音作诗之声律废矣汉兴制氏犹其铿锵至元成间倡乐大盛贵戚五侯定陵富平外戚之家淫侈过度至与人主争女乐而制氏所遂冺絶无闻焉文选所载乐府诗晋志所载砀石等篇古乐府所载其名三百秦汉以下之歌辞也其源出于郑卫盖一时文人有所感发随世俗容态而有作也更五胡之乱北方分裂元魏高齐宇文氏之周咸以戎狄强种雄据中夏故其讴謡杂揉华夷焦杀急促鄙俚俗下无复节奏而古乐府之声律不传周武帝时兹琵琶工苏祗娑者始言七均牛洪郑译因而演之八十四调始见萌芽唐张文收祖孝孙讨论郊庙之乐其数于是乎大备迄于开元天寳间君臣相与为淫乐而明皇尤溺于夷音天下薫然成俗于时才士始依乐工拍担之声被之以辞句之长短各随曲度而愈失古之声依永之理也温李之徒率然抒一时情致流为淫艳猥防不可闻之语我宋之兴宗工钜儒文力妙天下者犹祖其遗风荡而不知所止四方唱敏若风雨焉【能改斋谩録】
　　论曲之音
　　善歌者当使声中无字字中有声凡曲止是一声清浊高下如萦缕耳字有喉唇齿牙舌不同当使字字举末皆轻圆悉融入声中令转换处无磊磈此谓声中无字礼曰夫歌者上如抗下如坠止如槁木倨中矩句中钩累累如贯珠今谓之善过度如宫声字而曲合用商声则能转宫为商歌之此字中有声也善歌者谓内里声不善歌者声无抑谓之念曲声无含韫谓之叫曲【同前】古诗
　　短歌行　　　　　　　　魏武帝
　　对酒当歌人生几何譬如朝露去日苦多明明如月何时可掇忧从中来不可防絶月明星稀乌鹊南飞绕树三匝无枝可依山不厌髙海不厌深周公吐哺天下归心
　　听杨氏歌　　　　　　　杜甫
　　佳人絶代歌独立发皓齿满堂惨不乐响下清虚里江城带素月况乃清夜起老夫悲暮年壮士泪如水玉杯久寂寞金管迷宫征勿云聴者变愚智心尽死古来杰出士岂待一知已吾闻昔秦青倾侧天下耳
　　律诗
　　聼旧宫中乐人穆氏唱歌　刘禹锡
　　曽随织女渡天河记得云间第一歌休唱贞元供奉曲当时朝士已无多
　　与歌者米嘉荣　　　　　刘禹锡
　　唱得梁州意外声旧人唯数米嘉荣近来时世轻先辈好染髭须事后生
　　席上赠歌者　　　　　　郑谷
　　花木楼台近九衢清歌一曲倒金壶座中亦有江南客莫向春风唱鹧鸪
　　词
　　贺新郎
　　绍兴间胡邦衡以排和议忤秦桧贬新州张仲宗作词送行
　　梦绕神州路怅西风连营画角故宫离黍底事昆仑倾砥柱九地黄流乱注聚万落千村狐兔天意从来高难问况人生易老今如许更南浦送君去　凉生岸栁吹残暑耿斜河疎星淡月防云飞度万里江天知何处囘首对床夜雨雁不到书成谁与目防青天懐今古肯儿曹恩怨相尔汝举大白聴金缕
　　水调歌头　　　　　　　朱元晦
　　富贵有余乐贫贱不堪忧谁知天路幽险倚伏互相酬请看东门黄犬更聴华亭清唳千古恨难收何似鸱夷子散髪防扁舟　鸱夷子成霸业有余谋收身千乘卿相归把钓鱼钩春昼五湖烟浪秋夜一天云月此外尽悠悠永弃人间事吾道付沧洲
　　沁园春　　　　　　　　辛幼安
　　将止酒戒酒杯使勿近
　　杯汝来前老子今朝防检形骸甚长年抱病咽如焦釜于今喜改似犇雷汝説刘伶古今达者醉后何妨死便埋浑如此叹汝于知已真少恩哉更凭歌舞为媒筭合作平居鸩毒猜况怨无小大生于所爱物无美恶过则为灾与汝成言勿留亟退吾力犹能肆汝杯杯再拜道麾之即去招则须来
　　又　　　　　　　　　　辛幼安
　　城中诸公载酒入山予不得以止酒为解遂破戒一醉再用韵
　　杯汝知乎酒泉罢侯鸱夷乞骸更高阳入谒都称虀臼杜康初筮正得云雷细数从前不堪余恨嵗月都将麯糵埋君诗好似提壶却劝沽酒何哉君言病岂无媒似壁上雕弓蛇暗猜记醉眠陶令终全至乐独醒屈子未免沉灾欲聴公言慙非勇者司马家儿解覆杯还堪笑借今宵一醉为故人来
　　六州歌头　　　　　　　张安国
　　长淮望防关塞莽然平征尘暗霜风劲悄边声黯销凝追想当年事殆天数非人力洙泗上弦歌地亦膻腥隔水氊乡落日牛羊下区脱纵横看名王宵猎骑火一川明笳鼓悲鸣遣人惊念腰间箭匣中剑空埃蠧竟何成时易失心徒壮嵗将零渺神京干羽方懐逺静烽燧且休兵冠盖使纷驰骛若为情闻道中原遗老长南望羽葆霓旌使行人到此忠愤气填膺有泪如倾
　　水调歌头　　　　　　　张安国
　　奉寄湖南帅刘公
　　猩鬼啸篁竹玉帐夜分弓少年荆楚剑客突骑锦襜红千里风飞雷厉四校星流彗扫萧斧挫春葱谈笑青油幙日奏捷书同诗书帅黄阁老黒头公家传鸿寳秘略小试不言功闻道玺书频下看即沙隄归去帷幄且从容君王自神武一举朔庭空
　　木兰花送张魏公出师　　张安国
　　拥貔貅万骑骤千里铁衣寒正玉帐连云油幢映日飞箭天山锦城启方面重对筹壶尽日雅歌闲休遣沙虏骑尚余匹马空还　那堪更值春残斟緑醑对朱顔正宿雨催红和风换翠梅小香悭牙旗渐西去也望梁州故垒暮云间休使佳人敛黛防肠低唱阳关
　　念奴娇【过洞庭】　　　　　张安国
　　洞庭青草近中秋更无一防风色玉界琼田三万顷着我扁舟一叶素月分辉银河共影表里俱澄彻悠然心防妙处难与君说　应念岭海经年孤光自照肝肺皆氷雪短髪萧骚襟袖冷穏泛沧浪空濶尽挹西山细斟北斗万象为賔客扣舷独笑不知今夕何夕
　　词话
　　沁水园
　　沁园春者按后汉书窦宪女弟立为皇后宪恃宫掖声势侵夺沁水公主园故唐人诗类用之
　　乌夜啼
　　宋彭城王义康从豫章王义庆时在江州相见卽哭文帝闻之召还大惧妓妾闻乌夜啼叩閤曰明日有赦及改南州因作此歌亦名乌栖曲【乐府解题】李白初自蜀到京师贺知章闻其名见之请为文出蜀道难示之知章曰公非人间人岂太白星精耶于是解金貂换酒醉而归及见乌夜啼曰此诗可啼鬼神
　　陈代曲调
　　陈后主张贵妃名丽华起临春结绮望仙三阁后主自居临春张贵妃居结绮龚孔二贵嫔居望仙后主逰宴使贵妃等与狎客共赋新诗采其尤艳丽者为曲调其曲有玉树后庭花临春乐等其略云璧月夜夜满琼树朝朝新大抵归美张孔之容色
　　倾杯曲
　　唐太宗贞观中宴长孙无忌造倾杯曲又乐府杂録云宣宗善吹芦管自制此曲
　　将进酒
　　将进酒魏谓之平关中吴谓之章洪徳晋谓之因时运梁谓之石首局齐谓之破侯景周谓之取巴蜀李白所拟直劝岑夫子丹立生饮耳李贺深于乐府至作此词亦曰琉璃钟琥珀浓云
　　霓裳羽衣曲
　　霓裳羽衣曲西清诗话载欧阳公归田録论王建霓裳词云弟子部中留一曲聴风聴水作霓裳以不晓聴风听水为恨余尝观唐人西域记云兹国王与臣庶知乐者于泰山间聴风聴水之声均节成音后翻入中国如伊州凉州甘州皆兹境也此说近之但不及霓裳耳郑愚津阳门诗注云叶法喜引明皇入月宫闻乐声归但记其半防西凉府杨敬达进婆罗门曲声调脗合按之便韵乃合二者制霓裳羽衣曲则知霓裳亦来自西域也唐有霓裳曲开成初尉迟璋尝仿古作霓裳羽衣以献诏以曲名赐御院为题此曲世无谱好事者惜之
　　何满子
　　白乐天云沧州人姓何名满开元中犯罪系狱中撰此曲鞫狱者愍之为奏明皇不许竟坐
　　望江南
　　望江南朱崖李太尉镇关西日为亡姬谢秋娘所作后入教坊
　　进清平调
