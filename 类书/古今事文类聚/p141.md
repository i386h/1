<!-- { "loadSidebar": true } -->
　　韦贤字长孺子成字少翁俱以明经位至丞相故语曰遗子黄金满籯不如教子一经　齐栁世隆盛事坟典张绪曰观君举措当以清名遗子孙耶荅曰一身之外亦复何须子孙不才将为争府如其才也不如一经
　　教谄
　　陈万年子咸数言事讥刺近臣万年病召咸戒床下语至半夜咸睡头触屏万年大怒曰乃公教戒汝汝反不听何也咸曰具晓所言大要教咸谄也万年乃不复言
　　戒子承家
　　郑以书戒子益恩曰入此嵗来已七十矣家事大小汝一承之家今颇多于昔勤力务时无恤饥寒菲饮食薄衣服尚可令吾寡恨
　　子各通经
　　邓禹有十三男各命通一经　晋刘殷有七子五子皆授一经一子授太史公一子授汉书
　　怒其骄傲
　　顔延之甞早诣竣见賔客盈门竣尚未起延之怒曰汝出粪土之中升云霞之上遽骄傲如此其能乆乎
　　屏风书诫
　　房龄恐诸子骄侈集古今家诫书为屏风令各取一具曰留意于此足以保躬矣
　　居家有法
　　栁公绰最名有家法中门东有小斋自非朝谒之日每平旦輙出至小斋诸子仲郢皆束带晨省于中门之北公绰决私事接賔客与弟公权及羣从弟再防食自旦至暮不离小斋烛至则命子弟一人执经史躬读一过乃讲议居官治家之法或论文或听琴至于定钟然后归寝诸子皆昏定于中门之内
　　已肉子蔬
　　五代唐刘賛父玭为县令賛始就学衣以青布衫每食则自肉食别以蔬食食賛牀下曰肉食君之禄也尔欲之则勤学以干禄吾食非尔之食也由是賛力学举进士
　　戒子安分
　　韩忠宪戒其子曰穷达祸福固有定分枉道以求之徒丧所守切勿为也余以孤忠自信未甞有因縁慿借而每遭人主为知已今忝三公所恃者公道与神明而已焉可诬也　唐介一日自政府归语诸子曰吾备位政府知无不为桃李固未甞与汝栽培而荆棘则甚多矣然汝等穷逹亦自有命惟安分自勉而已
　　燕客索杖
　　韩忠宪亿教子严肃知亳州第二子舎人自西京倅谒告省觐康公与右相及侄柱史宗彦皆中甲科归公喜置酒召僚属之亲厚者俾诸子坐于席隅惟持国多深思知必有义方之训托疾不赴坐中忽云二郎吾闻西京有疑狱奏谳者其详云何舎人思之未得已诃之再问未能对遂推案索杖大诟曰汝食朝廷厚禄倅贰一府事无巨细皆当究心大辟奏案尚不能记则细务不举可知吾在千里无所干预犹能知之尔叨冒廪禄何顔报国必欲挞之众賔力解方已诸子股栗家法之严如此所以多贤子孙也忠宪八子曰纲综綘绎纬缜维綘缜皆宰相维门下侍郎
　　教子毋诳
　　司马公云光五六嵗弄胡桃女兄欲为脱其皮不得女兄去一婢以汤脱之女兄复来问脱胡桃者光曰自脱也先君适见之诃曰小子何得漫语自是不敢漫语后公以诚授学者曰从不妄语入是也
　　责子不贤【见父子门】
　　戒婢往来
　　丁彦辅云予昔官洛阳有外医媪张氏公卿士人家无不到説富郑公治家严肃有二子舎凡使女仆辈戒不得互相往来闺门肃如也【尘史】
　　三徙择隣【以下系母教】
　　孟轲母其舎近墓孟子少嬉逰于墓间为其事母曰此非所以处子也乃去舍市傍其嬉戏为贾人衒卖之事又曰此非所以处子也复徙舎学宫之傍其嬉戏乃设爼豆揖逊进退母曰此真可以居吾子遂居焉【列女】
　　买肉教信
　　孟子少时闻东家杀猪问母何为曰欲啖汝既而母悔曰吾甞教以割不正不食席不正不坐今适有知而欺之是教之不信也乃买隣猪肉以食之【韩诗外】
　　断机勉学
　　孟母三徙居孟子学而归母问学所至孟子自若也孟母以刀断机曰子之废学若吾断机织孟子惧勤学不息遂成名儒
　　不受鱼鲊
　　吴孟仁为盐池司马自能结网手捕鱼作鲊寄母母还之曰汝为鱼官而以鲊寄我非所以避嫌也
　　不受蚶鲊
　　陶侃为浔阳县吏甞监鱼梁以一蚶鲊遗母湛氏母封还其鲊更贻书责之曰汝为吏以官物遗我非惟不能益吾反以増吾忧矣
　　壮犹捶挞
　　王大司马母魏夫人性甚严王在湓城时为三千人将年逾四十少不如意犹捶挞之故能成其勲业【顔氏家训】
　　笥金易书
　　唐孟昌王弟麴智湛入朝位骁骑大将军其子昭好学有鬻异书者母顾笥中金曰何爱此不使子有异闻乎遂持易之
　　入仕欲贫
　　崔元晖为军校员外郎母卢氏戒之曰吾见辛驭云儿子从官者闻有人来云贫乏不能自存此是好消息吾闻货资充足衣马轻肥此是恶消息吾重此言汝今坐食俸禄若不能忠清何以戴天履地须特加修洁勿累吾此意也【职官分纪】
　　内训甚严
　　吕荣公希哲字原明申国正献公之长子正献公居家简重寡黙不以时事经心而申国夫人性严有法虽甚爱公然教公事事循蹈规矩甫十嵗祁寒盛暑侍立终日不命之坐不敢坐也日必冠带以见长者平居虽甚热在父母长者之侧不得去巾袜袴衣服唯谨行歩出入无得入茶肆酒肆市井里巷之语郑衞之音未甞一经于耳不正之书非礼之色未甞一接于目正献公与申国夫人教训之严如此故公徳器大异于人
　　秤槌投足
　　冦莱公凖少时不脩小节颇爱飞鹰走犬太夫人性严毎不胜怒举秤槌投之中足流血由是折节从学及贵母已亡每扪其疮痕輙哭【郡记闻】
　　杖碎金鱼
　　陈尧咨善射号小由基及守荆南回其母冯夫人问汝典郡有何异教尧咨曰每以弓矢为乐母曰汝父教汝以忠孝辅国家今汝不务行仁化而专务一夫之勇岂汝父之志耶杖之碎其金鱼【燕谈】
　　听客与语
　　张宻学奎弟宻省亢母宋氏白之族也亲教督二子读书客至輙于间听之客与其子论文学政事则为之设殽馔或闲话谐谑则不设也后二子皆登第奎少嗜酒甞有酒失母怒欲笞之遂不饮终身
　　古今文集
　　杂著
　　弟子职
　　先生施教弟子是则温恭自虚所受是极见善从之闻义则服温柔孝弟毋骄恃力志毋虚邪行必正直防居有常必就有徳顔色整齐中心必式夙兴夜寐衣带必饬朝绎暮习小心翼翼一此不懈是谓学则
　　教子　　　　　　　　　顔之推
　　上智不教而成下愚虽教无益中庸之人不教不知也古者圣王有胎教之法怀子三月出居别宫目不邪视耳不妄听音声滋味以礼节之书之玉版藏之金匮子生孩提师保固明仁孝礼义导习之矣凡庶纵不能尔当及婴孩识人顔色知人喜怒便加教诲使为则为使止则止比及数嵗可省笞罚父母威严而有慈则子女畏慎而孝矣吾见世间无教而有爱每不能然饮食运为恣其所欲宜诫翻应诃反笑至有识知谓法当尔骄慢已习方复制之捶挞至死而无威忿怒日隆而增怨逮于成长终为败徳孔子云少成若天性习惯如自然是也俗谚曰教妇初来教儿婴孩诚哉斯语
　　古诗
　　责子　　　　　　　　　陶潜
　　白髪披两鬓肌肤不复实虽有五男儿总不好纸笔阿舒已二八懒惰故无匹阿宣行志学而不爱文术雍端年十三不识六与七通子垂九龄但覔梨与栗天运茍如此且进杯中物
　　黄山谷云观渊明此诗想见其人慈祥戏谑可观也俗人便谓渊明诸子皆不肖而渊明愁叹见于诗耳又杜子美诗陶潜避俗翁未必能逹道观其着诗篇颇亦恨枯槁逹生岂是足黙识葢不早生子贤与愚何其挂怀抱夫子美困顿于山川葢为不知者诟病以为拙于生事又往往讥议宗文宗武失学故聊解嘲耳其诗名曰遣兴可解也俗人便谓讥病渊明所谓痴人前不得説梦也
　　赠张籍　　　　　　　　韩愈
　　吾老嗜读书余事不挂眼有儿虽甚怜教示不免简君来好呼出踉蹡越门限惧其无所知见则先愧赧昨因有縁事上马挿手版留君住防食使立侍盘琖薄暮归见君迎我笑而莞指渠相贺言此是万金产吾爱其风骨粹美无可拣试将诗义授如以肉贯丳开袪露毫末自得高嵼我身蹈丘轲爵位不早绾固宜长有人文章绍编刬感荷君子徳怳若乗朽栈吾今吐所记解摘了瑟僴顾视防壁间亲戚竞觇矕喜气排寒冬逼耳鸣睍睆如今更谁恨便可耕防浐
　　符读书城南　　　　　　韩愈
　　木之就规矩在梓匠轮舆人之能为人由腹有诗书诗书勤乃有不勤腹空虚欲知学之力贤愚同一初由其不能学所入遂异闾两家各生子提孩巧相如少长聚嬉戏不殊同队鱼年至十二三头角稍相疎二十渐乖张清沟映汚渠三十骨骼成乃一龙一猪飞黄腾踏去不能顾蟾蜍一为马前卒鞭背生虫蛆一为公与相潭潭府中居问之何因尔学与不学欤金璧虽重宝费用难贮储学问藏之身身在则有余君子与小人不系父母且不见公与相起身自犁锄不见三公后寒饥出无驴文章岂不贵经训乃菑畬潢潦无根源朝满夕已除人不通古今马牛而襟裾行身陷不义况望多名誉时秋积雨霁新凉入郊墟灯火稍可亲简编可卷舒岂不旦夕念为尔惜居诸恩义有相夺作诗劝踌躇
　　王得臣尘史云王荆公集唐李杜韩吏部洎欧阳文忠公歌诗谓之四选集王莘乐道谓予曰集不取韩公符读书城南一篇何也予曰是篇大概教子以取富贵宜荆公之不取也且有子贤与愚何其挂怀抱渊明犹不免子美之讥况示以取富贵哉乐道以为然
　　寄男抱孙　　　　　　　卢仝
　　别来三得书书道违离乆书处甚粗杀且喜见汝手殷十七又报汝文颇新有别来才经年囊盎未合斗当是汝母贤日夕加训诱尚书当毕功礼记速须剖喽啰儿读书何异摧枯朽寻义低作声便可养年夀莫学村学生麄气强呌吼下学偷工夫新宅锄藜莠乗凉劝奴婢园里耨葱韭逺篱编榆棘近眼栽桃栁引水灌竹中蒲池种莲藕捞漉蛙防脚莫遣生蝌斗竹林吾最惜新笋好防守万箨苞龙儿攅迸溢林薮吾眼恨不见心肠痛如搊宅钱都未还债利日日厚箨龙正称寃莫杀八汝口丁寜嘱托汝汝活箨龙否殷十七老儒是汝父师友读有疑误辄告咨问取两手莫破拳一吻莫饮酒莫学捕鸠鸽莫学打鸡狗小时无大伤习性防已后顽发苦恼人汝母必不受任汝恼弟妹任汝恼姨舅姨舅非吾亲弟妹多老丑莫恼添丁郎【添丁诗见爱子门】泪子作面垢莫引添丁郎赫赤日里走添丁郎小小别吾来乆乆脯脯不得吃兄兄莫撚捜他日吾归来家人若弹纠一百放一下打汝九十九
　　律诗
　　遣兴　　　　　　　　　杜甫
　　骥子好男儿前年学语时问人知客姓诵得老夫诗
　　示宗武【名骥】　　　　　　　杜甫
　　觅句新知律摊书解满床试唫青玉案莫带紫罗囊假日从时饮明年共我长应须饱经术已似爱文章十五男儿志三千弟子行曾参与防夏逹者得升堂
　　闻儿咏诗　　　　　　白居易
　　怜渠已解防诗章摇膝支頥学二郎莫学二郎吟太苦才年四十鬓如霜
　　爱子【知子昧于知子并附】
　　羣书要语抚我育我顾我复我出入腹我【蓼莪】恩斯勤斯鬻子之闵斯【鸱鸮】爱其子择师而教之【韩师説】
　　诗句骄儿不离膝畏我却复去【杜】得书报平安肥字如栖鸦【黄】
　　知子知子莫若父【昭十三】
　　昧于知子人莫知其子之恶【大学】
　　古今事实
　　爱共叔段
　　郑庄公寤生惊姜氏遂恶之爱共叔段欲立之请京使居之谓之京城大叔大叔完聚缮甲兵具卒乗将袭郑【隐三】
　　教以义方【见教子门】
