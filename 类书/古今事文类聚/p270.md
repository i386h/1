<!-- { "loadSidebar": true } -->
　　嘉定四年二月黄岩县浮桥成林鼒叔和为其知县杨君言曰桥长千尺籍舟四十栏楯縴索隄其两旁梱图狻猊讫三十旬斤铁九千木石二万五千夫工六万余县东南车马担负而客之途皆达于桥西北樵采携挈而民之市皆趋于桥诸公跨天台陟鴈荡行过黄岩皆喜曰増一桥矣盖奔渡争舟倾覆蹴蹋之患既免而井屋之富廛肆烟火与桥相望不絶甚可壮也古无而今有难也桥于江之险又难也台州有桥自唐守始君一县作之抗其力如州倍难也愿子记以为君酬余病未暇也叔和又曰桥以未成为难众人所知尔以既成为难君所自知也今嵗别一囷以待异日之缺尚惧不足虽然县籍壊七十年矣君聚田百万畆算而步折之更二载始得经界之旧君之力虽无难而承其后者易矣易则思无穷而桥可恃以常存也愿并着之余卧水心乆徃来皆村野人语不到门前不知君材乃若是郑大夫非异人耶举郑国解落整毖大效小验具于春秋至捐一车则天下以为笑彼溱洧之易视今之难奚百倍趐耶岂古人于此则或有故欤世常言极今人所难不足以进古人所易而充古人所易不能为今人所难何哉叔和之论未余质也可无为书余少从叔和兄弟游每为余言县直北山爽气浮动花栁之丽雪月之胜无不在江北余间至程头必徘徊瞻顾辄阻江而屡返矣今既施桥而叔和与邑人日曳杖娱嬉于北山潮生汐落随江降升悠然如泳汉浴沂以咏歌令君之遗德而余已老不复有四方之事徒慨想而不能从也因附见之亦以志余之不忘斯游尔
　　古诗
　　方桥　　　　　　　　　韩愈
　　非阁复非船可居兼可过君欲问方桥方桥如此作
　　英州何公桥　　　　　　苏子瞻
　　天壤之间水居其多人之徃来如鹈在河顺水而行云驶鸟疾惟水之利千里咫尺乱流而涉过膝则止惟水之害咫尺千里沔彼滥觞蛙跳鯈游溢而懐山神禹所忧岂无一木支此大壊舞于盘涡冰折雷解坐使此邦画为两州鸡犬相闻胡越莫救允毅何公甚勇于仁始作石梁其艰其勤将作复止更此百难公心如铁匪石则坚公以身先民以悦使老壮负石如负其子疏为玉虹隠如金隄直栏横槛百贾所栖我来与公同载而出驩呼阗道抱其马足我叹而言视此滔滔未见刚者孰为此桥愿公千嵗与桥夀考持节复来以慰父老如朱仲卿食于桐乡我作铭诗子孙不忘
　　惠州东新桥　　　　　　苏子瞻
　　羣鲸贯铁索背负横空霓首摇翻雪江尾挿崩云溪机牙任信缩涨落随髙仾辘轳卷巨索青蛟桂长隄犇舟免狂触脱筏防撞挤一桥何足云讙传广东西父老有不识喜笑争攀跻鱼龙亦惊逃雷电生马蹄嗟此病涉乆公私困留稽奸民食此险出没如鳬鹥似卖失船壶如去登楼梯不知百年来几人如沙泥岂知涛澜上安若堂与闺往来无晨夜醉病休扶携使君领我言妙割无牛鸡不云二子劳叹我捐腰犀我亦夀使君一言听扶藜常当修未壊勿使后噬脐
　　西新桥　　　　　　　　苏子瞻
　　昔桥本千柱挂湖如断霓浮梁陷积淖破版随奔溪笑防逺岸没坐觉孤城低聊因三农隙稍进百步隄炎洲无坚植潦水轻推挤千年谁在者铁柱罗浮西独有石盐木白蚁不敢跻似开铜驼峰如凿铁马蹄岌岌类鞭石山川非防稽嗟我乆阁笔不书纸尾鹥萧然无尺棰欲驾飞空梯百夫下一杙防此百尺泥探囊赖故侯宝钱出金闺父老喜云集箪壶无空携三日饮不散杀尽西村鸡似闻百歳前海近湖有犀那知陵谷变枯渎生茭藜后来勿忘今冬涉水过脐
　　垂虹桥　　　　　　　　王介甫
　　三江五湖口地与天不隔日月所蔽亏东西然白漫漫浸北斗浩浩浮南极谁投此虹蜺欲济两间阨中流杂蜃气栏楯相承翼初疑神所为灭没在顷刻晨兴坐其上傲兀至中仄独怜造化功不谓因人力今君持酒浆谈笑顾宾客颇夸九州物壮丽此无敌荧煌丹砂柱璀璨黄金壁中家不虑始助我皆豪殖喟予独不可还当采民力
　　吴江长桥　　　　　　　王逢原
　　老匠铁手风运斤一挟刃入千山髠明堂有柱不见用此为失地犹济人西潴巨泽江海通阳侯利溺惊涛风当道谁能支地险更东安得与天通莫比垂天绅莫比跨地带渴龙干死枯无鳞絶海失舟踏鲸背秦帝东游逐仙迹累重肉多飞不得三洲水隔不到山借得紫虹千万尺平时尘土埋英雄吾亦弃劒来游东欲观水尽朝宗海安得身乗破浪风为约他年可归处独倚阑干不思去季鹰范蠡不足竒待我为名千古归
　　律诗
　　竹桥　　　　　　　　　杜甫
　　伐竹为桥结搆同褰裳不病往来通天寒白鹤归华表日落青龙见水中顾我老非题柱客知君才是济川功合欢却笑千年事驱石何时到海东
　　垂虹桥　　　　　　　　郑毅
　　三百阑干锁畵桥行人波上踏琼瑶挿天防蝀玉腰濶跨海鲸鲵金背髙路直凿开元气白影寒压破大江豪此中自是银河接不必仙槎八月涛
　　洛阳桥　　　　　　　　刘彦冲
　　跨海飞梁叠石成暁风千里渡瑶琼雄如建业虎城峙势若常山蛇阵横脚底江涛时汹涌望中烟屿晩分明徃来利涉歌遗爱谁复题桥继长卿
　　井
　　羣书要语井清也泉之清洁也【释名】井一有水一无水为汋【尔雅】改邑不改井注井以不变为德者也井泥不食注乆不渫治者也井甃无咎注可以脩井之壊井冽寒泉食注水清也羸其瓶防注几至而覆【井卦】井门户灶中霤为五祭【礼记注】坎井之蛙【庄子】辘轳井上圆转木也【说文】诗句双桐生枯井【魏明帝】林间凿井新里巷汲来频及见羸瓶者翻思抱瓮人【魏野】古甃冷苍苔寒泉湛明月【李白】汲井漱寒齿【栁】有井朱夏时辘轳冻阶戺【杜】络纬秋啼金井栏【李】井底泉通竹下池【贾岛】静院时闻放辘轳【韩偓】古今事实
　　黄帝穿井
　　黄帝始穿井亦云伯益作井【世本】
　　尧民凿井
　　帝尧之时有老人撃壤于路曰吾日出而作日入而息凿井而饮耕田而食帝何力于我哉【通厯】
　　舜穿井
　　瞽瞍使舜穿井瞽瞍与象共下石填井舜为匿孔旁出
　　井得土羊
　　鲁哀公穿井得土羊孔子曰此羵羊也土之恠【韩诗外传】
　　九井相通
　　襄邑县南濑乡有老子庙庙中有九井能洁斋入祠者水温清随人意念汲一井余井水皆动【刘义庆幽明録】
　　抱瓮灌畦【见园门】
　　桔橰汲井
　　衞有五丈夫负缶入井灌韭终日一区邓析过下车教曰为机重后轻前命曰桔橰终日溉百区五丈夫曰吾师言有机智之巧必有机智之心吾不为也【庄子又说苑】
　　刺山泉涌【见泉门】
　　拜井泉出
　　耿恭居疏勒匈奴攻城絶其水源穿井十五丈无水恭曰闻贰师将军抜刀刺山飞泉涌出今汉德神明岂有穷哉乃整衣服向井再拜请祈有顷泉出
　　凿井太大
　　贾耽镇滑台城北凿八角井以镇黄河于是潜令人伺之果有老父至问曰谁人凿此井曰贾君老父曰大妙手但近东近西近南近北耳耽闻之曰是井太大也【广记】
　　凿井得铜
　　庞俭凿井得铜因以致富
　　渇中让饮
　　晋阮籍尝羣行冒热渇甚逆旅有井众人竞趋之籍独逡巡在后须饮者毕乃进
　　苏耽橘井【见神仙门】
　　母堕井死
　　白居易拜左赞善俄有言居易母堕井死居易赋新井篇言浮华无行出为州刺史
　　始为凿井
　　栁宗元曰始州之人各以甖甈负江水莫克井饮【井铭序】
　　视井生男
　　妇人妊身三月未满者着偦衣冠平旦绕井三匝映水视影勿反顾必生男陈成者生十女其妻绕井三匝呪曰女为隂男为阳女多灾男多祥绕井三日不汲及期果生一男【博物志】
　　陆羽井【见茶门】
　　蜀盐井【见盐门】
　　古今文集
　　杂著
　　塞废井文　　　　　　　杜牧
　　井废辄不塞于古无所据今之州府防事有井废不塞居第在堂上有井废亦不塞或匣而防之或横木以土覆之至有歳乆木朽陷人以至于死世俗终不塞之不知出何典故而井不可塞井虽列在五祀在都邑中物之小者也若盘庚五迁其都若社稷宗庙尚毁其旧而独井岂不塞耶古者井田九顷八家环而居之一夫食一顷中一顷树蔬凿井而八家共汲之所以借齐民而重泄地气以小喻大人身有疮不医即死木有疮乆不封即亦死地有千万疮于地何如哉古者八家共一井今家有一井或至大家至于四五井十倍多于古地气漏泄则所产脆薄人生于地内今之人不若古之人浑刚坚一寜不由地气泄漏哉易曰改邑不改井盖取象言安也非井不可塞也天下每州春秋二时天子许抽常所上赋锡宴刺史及州吏必廓其地为大宇以张其事黄州当是地古井不塞故为文投之而实以土
　　龙井记　　　　　　　　秦少游
　　龙井旧名龙距钱塘十里吴赤乌中方士葛洪尝炼丹于此事见图记其地当西湖之西浙江之北风篁岭之上实深山乱石中之泉也每歳旱祷雨于他有不获则祷于此其祷辄应故相传以为有龙居之然泉者山之积气所发也西湖深靓空濶纳光景而涵烟霏菱芡荷花之所附丽鱼虫鸟之所依慿漫衍而不迫纡余以成文隂晴之中各有竒态而不可以言尽也故岸湖之山多为所诱而不克以为泉浙江介于吴越之间一昼一夜潮头自海而上者再疾击而逺驰兕虎骇而风雨怒遇者摧当者壊乗髙而望之使人毛发尽立心悼而不禁故岸江之山多为所胁而不暇以为泉惟此地蟠幽而据阻内无□史之诱以散越其精外无豪悍之胁以亏疎其气故岭之左右大率多龙泉井其尤者也夫畜之深者发之逺其养也不茍则施也无穷龙井之德盖有至于是则其为神物之托也亦奚疑哉元丰二年辩才法师元浄自天竺谢讲事退休于此山之夀圣院去龙井一里凡山中之人有事于钱塘与游客之将至夀圣者皆取道井旁法师乃即其处为亭又率其徒以浮屠法环而呪之庶几有慰夫所谓龙者俄有大鱼自泉中跃出观者异焉然后知井之有龙不谬而其名由此益大闻是歳余自淮南如越省亲过钱塘访法师于山中法师防杖送余于风篁之上指龙井曰此泉之德至矣美如西湖不能淫之使迁壮如淛江不能威之使屈受天地之中资隂阳之和以养其源推其绪余以泽于万物虽古有道之士又何以加于此盍为我记之余曰唯唯三年八月日髙邮秦观记
　　卓锡泉记【见泉门】
　　古诗
　　浚井　　　　　　　　　苏子瞻
　　古井没荒莱不食谁为恻缾罂下两绠蛙蚓飞百尺腥风被泥滓空响闻防滴上除青青芹下洗凿凿石沾濡愧童仆杯酒暖寒栗白水渐渟青天落寒碧云何失旧机底处来新洁井在有无中无来亦无失
　　引水　　　　　　　　　杜甫
　　月峡瞿塘云作顶乱石峥嵘俗无井云安沽水仆奴悲鱼复移居心力省
　　白帝城西万竹蟠接筒引水喉不干人生留滞生理难斗水何直百忧寛
　　律诗
　　留题石经院　　　　　　苏子瞻
　　窈窕山分井泉流伏涧清欲知深几许听放辘轳声
　　新井
　　源逺匠难寻加栏底更深汲新闻土气凿彻见天心滴乱缾初发痕移甃渐深云雷如震用飞出便为霖
　　井泉　　　　　　　　　刘彦冲
　　石井水溅溅寒莎映碧鲜雨声添溜急天影入波圆晓汲连山寺春耕润野田杖藜三咽罢毛发更萧然
　　龙泉寺石井　　　　　　王介甫
