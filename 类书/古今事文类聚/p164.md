<!-- { "loadSidebar": true } -->
　　东坡云齐丘子陈季常自洛之蜀载二女持戎装骏马至溪山佳处輙住终日见者以为异人然季常妻栁颇悍忌季常畏之故东坡因诗戏之有河东狮子吼之句观此则知季常载二侍女以逺游及暮年甘于枯寂盖有所制而然耳【复齐漫録】
　　妾不容见
　　李公择有婢名云英屡欲出不果东坡有诗云怪君一身都是徳近之清润沦肌骨细思还有可恨时不许蓝桥见倾国
　　作诗托讽
　　山谷戏书秦少游壁云丁令威化作辽东白鹤归朱顔未改故人非微服过宋风退飞宋父拥篲待来归秦氏乌生八九子鸦鸟之兄毕逋尾忆炊门牝烹伏雌未肯増巢令汝栖莫愁野雉疎家鸡但愿主人印累累观此诗当是少游过南京有所盼主翁待少游厚欲令从归而其家难之也此篇因有秦氏乌故事遂皆寄言众禽以为戏丁令威以指少游鸜鹆以指所盼者秦氏庭乌指少游之细君鸦之兄言其生子已长矣宋都今南京宋父指南京主翁末句戏谓少游异时富贵虽有姬妾何伤以开广细君之意也古乐府云乌生八九子端坐秦氏桂树间盖用此也
　　嫁妾非偶
　　荆渚田氏侍儿名国香山谷自南溪召为吏部员外郎留荆州乞守当涂待报所居与此女子为隣山谷偶见之以谓幽闲姝美目所未覩后其家以嫁下里贫民因赋水仙花寓意至云淤泥觧作白莲藕粪壤能开黄玉花可惜国香天不管随縁流落小民家俾髙子勉和之后数年山谷卒于岭表当时賔客云散此女既生二子矣防荆南嵗荒其夫鬻之田氏家田氏一日邀子勉置酒出之掩袂困悴无复故态坐间话当时事相与感叹子勉请田氏名曰国香以成太史之意云
　　蒨桃能诗
　　防莱公有妾曰蒨桃公因防赠歌者以束绫蒨桃作二诗呈公曰一曲清歌一束绫美人犹自意嫌轻不知织女寒窻下防度抛梭织得成风动衣单手屡呵幽窻轧轧度寒梭腊天日短不盈尺何似妖姬一曲歌公和曰将相功名终若何不堪急景似奔梭人间万事何须问且向樽前听艶歌
　　婢妾
　　羣书要语扬雄方言凡男而有婢谓之臧女而归奴谓之获张揖云壻婢之子谓之臧妇奴之子谓之获【庄子音义】方言谓荆淮海岱之间骂奴曰臧骂婢曰获燕齐亡奴谓之臧亡婢谓之获或曰取货谓之臧笞得谓之获皆谓有罪为奴婢者【周礼】其奴婢男子入于罪女子入于舂藁【荀子王伯】卑人不可以爲主【汉刘辅防】爲傅婢所毒【王吉傅谓傅相衣服祍席之事】
　　诗句一婢赤脚老无齿【韩赠卢仝】越婢脂肉滑【元稹】小婢立我前　赤脚两髻丫【欧】自遣赤脚沽村酿【欧】
　　古今事实
　　婢两尽忠
　　周室大夫仕于周妻淫于邻主父还恐觉之爲毒药使媵婢进之婢私曰进之则杀主父告之则杀主母因僵覆酒主父怒而笞之妻恐婢言之因他过欲杀之婢就杖将死而不言主父之弟闻之直以告主父放其妻将纳婢辞以自杀主父乃厚币嫁之【列女】
　　家僮万人
　　吕不韦家僮万人师古曰婢妾之总称
　　孕者不幸
　　张苍长八尺余免相后口中无齿食乳女子为乳母妻妾以百数甞孕者不复幸年百余嵗乃卒
　　卖妾求名
　　汉王莽成帝时折节为恭俭敢为激发之行甞私买侍婢昆弟频闻知莽曰后将军朱子元无子闻此儿种宜子爲买之即日以婢奉子元其匿情求名如此
　　羮烂婢手【见徳量门】
　　婢皆读书
　　郑家奴婢皆读书一婢不称防使人拽着泥中须臾一婢来问曰胡爲乎泥中答曰薄言徃愬逢彼之怒
　　幻术得婢
　　郭璞至庐江爱主人婢无由而得乃取小豆三升绕主人宅散之主人晨见赤衣人数千围其家就视则灭甚恶之请璞爲卦璞曰君家不宜畜此婢可于东南二十里卖之慎勿争价则此可除主人从之
　　幸姑之婢
　　阮咸素幸姑之婢姑当归于夫家初云留婢既而自从去时方有客咸闻之遽借客马追婢既及与婢累骑而还论者非之【详见姓名门】
　　婢欲奸诱
　　王武子左右人尝于閤中就婢取济衣服婢欲奸之其人云不敢婢云若不从我当大呼其人终不从婢呼曰甲欲奸已济令杀之其人具述前状武子不信其人曰枉不可受当讼府君于天武子经年疾困此人见形云府君当去矣遂卒【殷芸小说】
　　织当问婢
　　宋沈庆之为步兵校尉文帝欲北伐庆之固谓不可帝使徐湛之谓庆之曰为国譬如家耕当问奴织当问婢陛下今欲伐国而与白面书生辈谋之事何由济帝大笑
　　以婢马赌
　　北齐尔朱文畧豪纵不逊平秦王有七百里马文略敌以好婢赌取之明日平秦王致请文略杀马列婢以二银器盛婢头马肉遗之
　　担水通婢
　　齐张敬儿为襄阳府将时家贫每休假辄佣赁自给尝爲东呉泰家担水通泰所爱婢事发将被泰杀逃卖棺材中以盖加上乃免
　　渔童樵青
　　帝赐张志和奴婢各一志和配以为夫妇号渔童樵青
　　婢各爲业
　　唐崔觐老无子以田宅财赀分给奴婢各爲业身与妻隠南山约奴婢过其舎则给酒食夫妻啸咏相视爲娱
　　质婢许赎
　　子厚得栁州其俗以男女质钱约不时赎子本相侔则没为奴婢子厚与设方计悉令赎归其尢贫力不能者令书其佣足相当则使归其质观察使下其法于它州比一嵗免而归者且千人矣
　　买前令女
　　江南有国日有县令钟离君与邻县令结婚钟离女将出适买一婢以从嫁一日其婢执箕帚至堂前熟视泣曰幼时我父于此穴地为毬窝导我戏剧也钟离曰汝父何人婢曰我父此县前令也身死家破我流落民间令询得实以书抵许令曰吾买婢得前令之女怜而悲之义不可久辱当辍吾女嫁赀先为求婚更俟一年别为吾女营办奁篚以归君子可乎许君答书曰蘧伯玉耻独为君子愿以前女配吾子君别求良媒以嫁君女于是前令之女卒归许氏【东轩笔録】
　　失身遭辱
　　王琼奴乃王郎中幼女父死失身于赵奉常家为主母凌辱道出淮上书其事于驿壁见者哀之王平甫为作【青髙议】
　　古今文集
　　律诗
　　失婢　　　　　　　　　白居易
　　宅院小墙庳坊门榜帖迟旧恩慙自薄前事悔难追笼鸟无常主风花不恋枝今宵在何处唯有月明知
　　和乐天诮失婢榜者　　　刘禹锡
　　把镜朝犹在添香夜不归鸳鸯拂瓦去鹦鹉透笼飞不逐张公子即随刘武威新知正相乐从此脱青衣诗话
　　嫂婢赠扇
　　晋中书令王珉与嫂婢情好甚笃嫂鞭挞过苦婢素善歌而珉好持白团扇其婢制白团扇歌以赠珉云团扇复团扇许持自障面憔悴无复理羞与郎相见
　　私其姑婢
　　崔郊居汉上其姑有婢端丽善音律郊尝私之既贫鬻婢于连帅于頔家给钱四十一万宠盻弥深郊思慕无已其婢因寒食来从事家值郊立于栁隂马上涟泣誓若山河崔生赠之以诗曰公子王孙逐后尘緑珠垂泪湿罗巾侯门一入深如海从此萧郎是路人或有嫉郊者冩诗于座公覩诗令召崔生左右莫之测也及见郊握手曰侯门一入深如海从此萧郎是路人便是公作耶遂命婢同归至于帷幌奁匣悉为增饰之【唐宋遗史】
　　子烝父妾
　　观察使李耕之女奴名却要美容止善辞令李有四子皆欲烝之而不得遇清明中堂翫月四子各在一处待之长子遇于樱桃花影中却要绐之曰可于东南隅相待少顷却要燃蜜炬豁扉照曰阿堵贫儿争敢向这里宿四子掩面而走

　　古今事文类聚后集卷十六
<子部,类书类,古今事文类聚>
　　钦定四库全书
　　古今事文类聚后集卷十七
　　宋　祝穆　撰
　　娼妓部
　　娼妓
　　羣书要语娼倡优也【说文】刺绣纹不如倚市门【货殖序】营妓古以待军士之无妻者【杂志】
　　诗句彩云易散琉璃脆【白集】
　　古今事实
　　幕客逸游
　　牛竒章公帅维阳杜牧在幕中夜防服逸游后牧以拾遗召公以纵逸为戒牧始隠讳公取一箧皆街子辈报帖云杜书记平善【芝田録】
　　写真寄郎
　　崔徽河中娼也裴敬中以兴元幕使河中与徽相从累月敬中归情懐怨抑后东川白知退归徽乃写真奉书谓知退曰为妾谓敬中崔徽一旦不及卷中人且为郎死矣元稹为作歌
　　书仙
　　长安中有娼女曹文姬尤工翰墨为闗中第一时号书仙【丽情集】
　　判僧游娼【见僧门】
　　葱岭女肆
　　唐葱岭以东俗喜淫兹于阗女肆征其钱【兹传】古今文集
　　古诗
　　有所思　　　　　　　　卢仝
　　当时我醉美人家美人顔色娇如花今日美人弃我去青楼朱箔天之涯娟娟嫦娥月三五盈又缺翠眉蝉鬓生别离一望不见心断絶心断絶几千里梦中醉卧巫山云觉来泪滴湘江水湘江两岸花木深美人不见愁人心含愁更奏緑绮琴山高弦絶无知音美人兮美人不知为暮雨兮为朝云相思一夜梅花发忽到窻前疑是君
　　律诗
　　竹枝词　　　　　　　　刘禹锡
　　杨栁青青江水平闻郎江上唱歌声东边日出西边雨道是无晴还有晴
　　席上赠歌者　　　　　　郑谷
　　花月楼台近九衢清歌一曲到金壶坐中亦有江南客莫向春风唱鹧鸪
　　赵令答诗约携山妓见访　黄山谷
　　晴波鸂鶒漾潭隈能使游人判不回风入园林寒漠漠日移宫殿影枚枚未尝緑蚁何妨拨宿戒红妆莫待催缺月西南光景少仍须挽取烛龙来
　　诗话
　　杜牧狎游
　　杜牧既为御史久之分务洛阳时李聪罢镇闲居声妓豪华为当时第一尝宴客女妓百余人皆殊色牧瞪目注视问李闻有紫云者孰是宜以见惠李俯而笑诸妓亦皆回首破顔牧自饮三爵朗吟而起曰华堂今日绮筵开谁唤分司御史来忽发狂言惊满座两行红粉一时回意气闲逸旁若无人后三年狎游诗曰落拓江湖载酒行楚腰纎细掌中情三年一觉州梦赢得青楼薄幸名觥船一棹百分空十载青春不负公今日鬓丝禅榻畔茶烟细飏落花风【本事诗】
　　约妓愆期
　　杜牧太和末徃游湖州刺史崔君素所厚者悉致名妓殊不惬意牧曰愿张水嬉使人毕观牧当闲行寓目使君如其言两岸观者如堵忽有里姥引髽髻女年十余嵗真国色也将至舟中姥女皆惧牧曰且不即纳当为后期吾十年后必为此郡若不来乃从他适因以重币结之洎周墀入相牧上牋乞守湖州比至郡则十四年所约之姝已从人三载而生二子牧亟使召之夫母惧其见夺携幼以诣母曰向约十年不来而后嫁嫁已三年矣牧俛首曰其词直强之不祥乃礼而遣之为怅别诗自是寻春去较迟不须惆怅怨芳时狂风落尽深红色茂緑成阴子满枝【丽情集】
　　司空见惯
　　刘禹锡罢苏州过州帅杜鸿渐饮大醉归宿传舍既醒见二妓在侧因问之乃曰郎中席上与司空诗因遣某来问何诗曰高髻云鬟宫様妆春风一曲杜韦娘司空见惯浑闲事恼乱苏州刺史肠【一云韦应物过杜鸿渐】
　　骰子赌酒
　　张祐客淮南幕中赴宴杜牧同坐有所属意索骰子赌酒防吟骰子逡巡裹手拈无因得见玉纎纎祐曰但知报道金钗坠髣髴还应露指尖【摭言】
　　章台栁
