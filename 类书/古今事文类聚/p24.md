<!-- { "loadSidebar": true } -->
　　秋兴赋【并序】　　　　　　潘岳
　　晋某年余春秋三十二始见二毛以太尉掾寓直于散骑之省髙阁连云阳景罕曜珥蝉冕而袭纨绮之士此焉游处仆野人也偃息不过茅屋茂林之下谈话不过农夫田父之客摄官承乏猥厠朝列夙兴晏寝匪遑底寜譬犹池鱼笼鸟而有江湖山薮之思于是染翰操纸慨然而赋于时秋也以秋兴命篇
　　四运忽其代序兮万物纷以回薄览华莳之时育兮察盛衰之所托感冬索以春敷兮嗟夏茂而秋落虽末士之荣悴兮伊人情之美恶嗟秋日之可哀兮谅无愁而不尽野有归鷰隰有翔隼游氛朝兴槁叶夕陨于是乃屏轻箑释纎絺借莞蒻御袷衣庭树摵以洒落劲风戾而吹帷蝉嘒嘒以寒吟兮鴈飘飘而南飞天晃朗而弥髙兮日悠扬而浸微何微阳之短晷觉凉夜之方永月朣朦以含光兮露凄清以凝冷熠燿灿于阶闼蟋蟀鸣乎轩屏聴离鸿之晨吟望流火之余景宵耿介而不寐兮独展转于华省悟嵗时之遒尽兮慨俛首而自省班鬓髟以承弁兮素髪飒以垂领且敛衽以归来兮忽投绂以髙厉耕东皋之沃壌输黍稷之余税逍遥乎山川之阿放旷乎人间之世优防游防聊以卒嵗
　　秋声赋【并序】　　　　　　刘禹锡
　　相国中山公赋秋声以属天官太常伯唱和俱絶然皆得时行道之余兴犹有光隂之叹况伊郁老病者乎吟之斐然以寄孤愤
　　碧天如水兮窅窅悠悠百虫迎暮兮万叶吟秋欲辞林而萧飒潜命侣以啁啾送将归兮临水非吾土兮登楼晩枝多露蝉之思多蔓趣寒螀之愁至若松竹含韵梧楸早脱惊绮疏之晓吹堕碧砌之凉月念塞外之征行顾闺中之骚屑夜蛩鸣兮机杼促朔鴈呌兮音书絶非竹非丝合自然之宫徴动终嵗之别离废井苔冷荒园露滋草苍苍兮人寂寂树摵摵兮虫咿咿则有安石风流巨源多可平六符而佐主施九流而自我犹复感阴虫之鸣轩叹凉叶之初堕异宋玉之悲伤觉潘郎之么麽嗟乎骥伏枥而已老鹰在鞲而有情聆朔风而心动盼天籁而神惊力将痑兮足受绁犹奋迅于秋声
　　秋声赋　　　　　　　　欧阳永叔
　　欧阳子方夜读书闻有声自西南来者悚然而之曰异防初淅沥以萧飒忽奔腾而砰湃如波涛夜惊风雨骤至其触于物也鏦鏦铮铮金鉄皆鸣又如赴敌之兵衔枚疾走不闻号令但闻人马之行声予谓童子此何声也汝出视之童子曰星月皎洁明河在天四无人声声在树间予曰噫嘻悲哉此秋声也胡为而来防葢夫秋之为状也其色渗淡烟霏云敛其容清明天髙日晶其气栗冽砭人肌骨其意萧条山川寂寥故其为声凄凄切切呼号奋发丰草緑缛而争茂佳木葱茏而可悦草拂之而色变木遭之而叶脱其所以摧败零落者乃其一气之余烈夫秋刑官也于时为隂又兵象也于行用金是谓天地之义气常以肃杀而为心天之于物春生秋实故其在乐也商声主西方之音夷则为七月之律商伤也物旣老而悲伤夷戮也物过盛而当杀嗟夫草木无情有时飘零人为动物惟物之灵百忧感其心万事劳其形有动乎中必摇其精而况思其力之所不及忧其智之所不能宜其渥然丹者为槁木黟然黒者为星星柰何非金石之质欲与草木而争荣念谁为之戕贼亦何恨乎秋声童子莫对垂头而睡但闻四壁虫声唧唧如助予之叹息
　　秋阳赋　　　　　　　　苏子瞻
　　为赵令畤作故云不土之里无言之诗
　　越王之孙有贤公子宅于不土之里而咏无言之诗以告东坡居士曰吾心皎然如秋阳之眀吾气肃然如秋阳之清吾好善而欲成之如秋阳之坚百谷吾恶恶而欲刑之如秋阳之陨羣木夫是以乐而赋之子以为何如居士笑曰公子何自知秋阳哉生于华屋之下而长游于朝廷之上出拥大葢入待帷幄暑至于温寒至于凉而已矣何自知秋阳哉若予者乃真知之方夏潦之流也云蒸雨泄雷电发越江湖为一后土冐没舟行城郭鱼龙入室菌衣生于用器蛭蚓行于几席夜违湿而五迁昼燎衣而三易是犹未足病也耕于三吴有田一防禾已实而生耳稻方秀而泥蟠沟堘交通墙壁頽穿面垢落塈之涂目湿薪之烟釡甑其空四邻悄然鹳鹤鸣于户庭妇宵兴而永叹计无食其几何矧有衣于穷年忽釜星之杂出又灯花之双悬清风西来鼔钟其镗奴婢喜而告予此雨止之祥也蚤作而占之则长庚澹其不芒矣浴于谷升于扶桑曾未转盻而倒景飞于屋梁矣方是时也如醉而醒如瘖而鸣如病而起行如还故乡初见父兄公子亦有此乐乎公子曰善哉吾虽不身履而可以意知也居士曰日行于天南北异宜赫然而炎非其虐穆然而温非其慈且今之炎者昔之湿者也云何以夏为盾而以冬为衰乎吾侪小人轻愠易喜彼冬夏之畏爱乃羣狙之三四自今知之可以无惑居不鄣户出不御笠暑不言病以无忘秋阳之徳公子拊掌一笑而作
　　古诗
　　秋风辞　　　　　　　　汉武帝
　　上行幸河东祠后土顾视帝京欣然中流与羣臣饮燕上欢甚作此文中子曰秋风乐极而哀来其悔心之萌乎辞曰
　　秋风起兮白露飞草木黄落兮鴈南归兰有秀兮菊有芳携佳人兮不能忘泛楼船兮济汾河横中流兮扬素波箫鼓鸣兮发棹歌欢乐极兮哀情多少壮几时兮奈老何
　　秋风三叠寄秦少游　　　邢居实
　　朱文公云居实为此诗年未弱冠然味其言神会天出如不经意而无一字作今人语同时之士号称前辈名好古学者皆莫能及使夭夀之则其所就岂可量哉曽慥云观其诗大槩气索如秋风三叠殆类鬼诗其能乆乎
　　秋风夕起兮白露为霜草木憔悴兮窃独悲此众芳明月皎皎兮照空房昼日苦短兮夜未央有美一人兮天一方欲往从之兮路茫登山无车兮涉水无航愿言思子兮使我心伤
　　秋风淅淅兮云溟溟防枭昼号兮蟋蟀夜鸣歳月徂迈兮忽如流星少壮几时兮老冉冉其相仍展转反侧兮从夜达明怅独处此兮谁适为情长歌激烈兮涕泣交零愿言思子兮使我心怦
　　秋风浩荡兮天宇高羣山逶迤兮溪谷寂寥登髙望逺兮不自聊驾言适野兮谁与游遨空原无人兮四顾萧条猿狖与伍兮麋鹿为曹浮云千里兮归路遥愿言思子兮使我心劳
　　懐秋　　　　　　　　　谢惠连
　　平生无志意少小婴忧患如何辛苦心矧复値秋晏皎皎天月明奕奕河宿烂萧瑟寒风蝉寥戾云度鴈寒商动清闺孤灯暧幽幔耿介繁虑积展转长宵半夷险难豫谋倚伏昧长筭未知古人心且从性所玩賔至可命觞朋来当染翰魄不再圎倾羲无两旦金石终销毁丹青暂雕焕各勉发欢无贻白首叹
　　秋热　　　　　　　　　王介甫
　　眉山李壁注元丰末公居金陵秦淮小宅甚热中折松枝架栏御暑因有此作公以前宰相奉祠居处之陋如此今之崇饰第宅者视此得无愧乎
　　火腾为虐不可摧屋窄无所逃吾骸织芦编竹继櫩宇架以杉栎之条枚岂惟賔至得清坐因有余地苏陪台愆阳陵秋更暴横焮我欲作昆明灰金流玉熠何足恠鸟焚鱼烂为可哀忆我少年亦值此翛然但以书自埋老衰奄奄气易夺抚卷岂复能低回西风忽送中夜湿六合一气窑新开帘窓幕户便防冷且恐霰雪相随来
　　早秋苦热　　　　　　　杜甫
　　七月六日苦炎蒸对食暂飡还不能每愁中夜自足蝎况乃秋后转多蝇束带发狂欲大呌簿书何急来相仍南望青松架短壑安得赤脚踏层氷
　　秋懐　　　　　　　　　何正平
　　霜禽惊呼山麓音霜风急吹溪上林羲和揽辔不可缓夏后苦身惊寸隂横河明明月皎皎连山苍苍水深深哀鸿万里绕云阵游子不眠中夜心
　　律诗
　　秋夜　　　　　　　　　杜甫
　　竹凉侵卧内野月满庭隅重露成防滴稀星乍有无飞萤自照水宿鸟竞相呼万事干戈里空悲清夜徂
　　秋夜雨　　　　　　　　白居易
　　凉冷三秋夜安闲一老翁卧迟灯灭后睡美雨声中灰宿温瓶火香添暖被笼晓晴寒未起霜叶满堦红
　　凉思　　　　　　　　　吴融
　　松间小槛接波平月澹烟沈暑气清半夜水禽栖不定緑荷风动露珠倾
　　长安秋望　　　　　　　赵嘏
　　云物凄凉拂曙流汉家宫阙动髙秋残星几鴈横塞长笛一声人倚楼紫艳半开篱菊静红衣落尽渚莲愁鲈鱼正美不归去空戴南冠学楚囚
　　秋日偶成　　　　　　　程正叔
　　闲来无事不従容睡觉东窻日已红万物静观皆自得四时佳兴与人同道通天地有形外思入云烟变态中富贵不贫贱乐男儿到此是豪雄
　　七月
　　羣书要语孟秋之月日在翼昏建星中旦毕中其日庚辛其帝少皥其神蓐收律中夷则凉风至白露降寒蝉鸣鹰乃祭鸟用始行戮是月也以立秋盛德在金天子乃命将帅选士厉兵简练桀俊专任有功以征不义命有司修法制缮囹圄具桎梏禁止奸务搏执戮有罪严断刑是月也农乃登谷天子甞新先荐寝庙【月令】
　　诗句是时新秋七月初金神按节炎气除【韩文】哲匠感萧晨注萧秋晨言萧索也【殷仲文】时秋积雨霁清凉入郊墟【韩】金柔气尚低火老候愈浊【韩】开秋肇凉气【选】清商应秋至溽暑随节阑【选】秋风生桂枝【杜】凉风动万里【杜】残暑已俶装好风方来归【山谷】
　　古今事实
　　周公陈王业
　　七月陈王业也周公遭变故陈后稷先公风化之所由致王业之艰难也
　　古今文集
　　古诗
　　七月乐辞　　　　　　　李贺
　　星依云渚冷露滴盘中圆好花生木末衰黄愁空园夜天如玉砌池叶极青钱仅厌舞衫薄稍知花簟寒晓风何拂拂北斗光阑干
　　立秋
　　羣书要语先立秋三日太史谒之天子曰某日立秋盛德在金天子亲帅三公九卿诸侯大夫以迎秋于西郊【月令】祭白帝蓐收车旗服饰皆白【后汉郊祀志】
　　古今事实
　　取奸恶
　　汉孙宝为京兆尹以立秋日署侯文为东部督邮入见勅曰今日鹰隼始击当従天气取奸恶以成严霜之诛又裴德容制汉家授御史多于立秋日盖以风霜已严鹰隼初击
　　戴楸叶
　　京师立秋满街卖楸叶妇女儿童皆剪成花様戴之形制不一【梦华录】
　　古今文集
　　律诗
　　立秋日　　　　　　　　司空曙
　　律变新秋至萧条自此初花酣莲报谢叶在桞呈踈淡日非云映清风似雨余卷帷凉暗度迎扇暑先除草静多翻燕波澄下露鱼今朝散骑省作赋兴何如
　　七夕
　　羣书要语七月初七其夜洒扫于庭露施几筵设酒脯时果散香粉于河鼔织女二星神当会守夜者咸懐私愿或云见天汉中有奕奕正白气有光曜五色以此为征应见者便拜而愿乞富乞夀无子乞子唯得乞一不得兼求三年乃言之颇有受其诈者【崔氏四民月令】天河之西有星煌煌与参俱出谓之牵牛天河之东有星防防在氐之下谓之织女【焦林大斗记】织女天女孙也【史记天官书】河鼔谓之牵牛【小雅】黄姑即河鼔也【岁时记】牵牛星荆州呼为河鼓主闗梁织女星即主果尝见道书云牵牛娶织女取天帝二万钱下礼乆不还被驱在营室【荆楚岁时记】七月六日有雨谓之洗车雨七日雨则曰洒泪雨【岁时杂记】乌鹊塡河而渡织女【淮南子】
