<!-- { "loadSidebar": true } -->
　　齐书曰始兴王铠镇蜀于州园地得古冢珍寳甚多金银为蚕形者数斗又以朱沙为阜水银为池
　　为盗所发
　　张侍中耆遗言厚晏丞相殊遗言薄二公俱阳翟元祐中同为盗所发侍中圹中金玉犀珠充塞盗不近其棺所得已不胜慰皆列拜而去丞相圹中瓦器数十盗怒不酬其劳斵棺取金带亦木也遂以斧碎其骨厚免祸薄致祸杨王孙之计疎矣【闻见録】
　　送车千乗【以下系送葬】
　　剧孟母使自逺方送葢千乗
　　四方来防
　　陈蕃窦武为阉人所害林宗哭之于野慨然而叹曰人之云亡邦国殄瘁瞻乌爰止不知于谁之屋耳明年卒四方之士千余人皆来防葬
　　因梦防葬
　　范式字巨卿张邵字元伯相与为友元伯寝疾而卒式忽梦元伯呼曰巨卿吾以某日死以某日子未我忘岂能相及式便服朋友之服驰徃赴之式未及到而丧已发引既至圹将窆之而柩不肯进其母抚之曰元伯岂有望耶遂停柩移时乃见有素车白马号哭而来母曰是必巨卿也式因执绋而引柩于是乃前【本传】
　　乞骸归【以下系归】
　　韦成嗣封扶阳侯初父贤平陵成后徙杜陵病且死因使者自白曰不胜父子恩愿乞骸骨归父茔上许焉
　　梦欲归
　　温序为防羌校尉为隗嚣将所拘伏剑而死主簿从事持尸归殓光武闻而怜之命送到洛阳赐城旁为冢长子夀梦序告曰乆客思乡里夀即弃官上书乞骸骨归帝许之乃返旧茔
　　见梦归【见迁谪门】
　　助归费
　　栁子厚之得归葬也费皆出观察使河东裴君行立行立有节概重然诺与子厚结交子厚竟赖其力【墓志】古今文集
　　杂著
　　臝书　　　　　　　　杨王孙
　　葢闻古之圣王縁人情不忍其亲故为制礼今则越之吾是以臝将以矫世也夫厚诚亡益于死者而俗人竞以相高靡财殚币腐之地下或乃今日入而明日发此真与暴骸于中野何异且夫死者终生之化而物之归者也归者得至化者得变是物各反其真又曰精神者天之有也形骸者地之有也精神离形各归其眞故谓之鬼鬼之言归也其尸块然独处寜有知哉裹以币帛鬲以棺椁交纒络束口含玉石欲化不得郁为枯腊千载之后棺椁朽腐乃得归土就其眞宅由是言之焉用乆客昔帝尧之葬也窽木为柜葛藟为缄其穿下不乱泉上不泄殠故圣王生易尚死易葬也
　　笃终论　　　　　　　　皇甫谧
　　生不能保七尺之躯死何故隔一棺之土然则衣衾所以秽尸棺椁所以隔真故桓司马不如速朽季孙璠璵比之暴骸文公厚春秋以为华元不臣汉王孙亲土汉书以为贤于秦始皇夫者藏也藏也者欲人不得见也而大为棺椁备存器物无异埋金路隅而书表于上也吾气絶之后便即时服幅巾故衣以籧篨裹尸择不毛之地穿坑下尺平生之物皆无自随唯赍孝经一卷示不忘孝籧篨之外便以亲土若不如此则寃悲没世长为恨鬼
　　诗话
　　留待沈彬
　　沈彬临终指葬处以示家人宂其所乃一冢未尝人石灯台上有漆灯一盏圹头有一铜碑防篆文诗云佳城今已开虽开不埋漆灯犹未防留待沈彬来【江南野録】杂著【以下系归】
　　祭崔使君神柩归上都文　栁宗元
　　嘻乎崔公之柩嘻乎崔公楚之南其土不可以室或坋而頽或确而萃隂流泄漏瀐没渝溢硕鼠大蚁傍穿侧出亏疎脆薄乆乃自窒不如君之乡式坚且宻嘻乎崔公楚之南其鬼不可与友躁戾佻险睒眒败茍脞贱暗曶轻嚣妄走不思已类好是羣丑不如君之乡式和且偶日月其良子姓甚勤具是舟轝宁君之神去尔夷方返尔故邻奕奕其归且乐且忻君死而还我生而留永矣殊世曷徃之游酹觞于座与涕俱流
　　律诗
　　闻故相房公灵榇自阆州啓殡归东都
　　杜甫
　　逺闻房太守归陆浑山一徳兴王后孤魂乆客间孔明多故事安石竟崇班他日嘉陵泪仍霑楚水还
　　哭严仆射归榇　　　　　杜甫
　　素幔随流水归舟返旧京老亲知宿昔部曲异平生风送蛟龙雨天长骠骑营一哀三峡暮遗后见君清
　　送卢十四防韦尚书榇归上都
　　杜甫
　　素幙渡江逺朱幡登陆防悲鸣驷马顾失涕万人挥参佐哭辞毕门阑谁送归清霜洞庭菊故就别时飞

　　古今事文类聚前集卷五十七
<子部,类书类,古今事文类聚>
　　钦定四库全书
　　古今事文类聚前集卷五十八
　　宋　祝穆　撰
　　丧事部
　　墓【吉地　防地　省祭旌祀先贤墓并附】
　　羣书要语天子坟高三仞树以松诸侯半之树以柏大夫八尺树以栾士四尺树以槐庶人无坟树以杨栁【白虎通】朋友之墓有宿草而不哭焉【曲礼】适墓不登垅【曲礼】适墓不歌【同上】墟墓之间未施哀于民而民哀【檀弓】羡门葢冢中之门【西京杂记】墓门前开道建石柱以为梁乃谓之神道【后汉中山王传】蝼蚁卜邻乌鸢食祭【李商隐表】隂堂是夜古木非春【杨盈川传】牛岗得兆马鬛将封【栁集】青乌升卜白马临茔【晏类要】摘果人迷侵林兽死【燕公集】介士送即封征虏之坟单于入朝当祭度辽之墓【燕集】式墓表文终之徳象山昭去病之勲【郭子仪赠官诏】杜元凯以入朝之次自表洛城之东温太真以受世之勲宜陪建陵之北【杨炯明豫州碑】劵台【墓前拜坛程集】诗句荒郊疎古木寒队积空荄【骆賔王】千秋掩夜台【同上】佳城无白日【同上】惟余松柏垅朝夕起寒烟【张説之】坟荒草已陈墓湿土犹新【白集】夜寒月照青枫树【杨衡】
　　古今事实
　　狐死首丘
　　太公封于营丘比及五世皆反于周君子曰乐乐其所自生礼不忘其本古之人有言曰狐死正丘首仁也
　　坎不至泉
　　延陵季子长子死于嬴博之间其坎深不至于泉既而封广轮揜坎其高可隠也既封且号者三曰骨肉归复于土命也
　　挂剑于墓
　　季札初使徐徐君好季札佩劒口不言而色欲之季子以有上国之事未献心已许之季子还而徐君死矣遂挂劒于墓树
　　合于防
　　孔子少孤不知其墓【父鄹叔梁纥】殡于五父之衢问于曼父之母然后得合于防曰吾闻之古也墓而不坟今丘也东西南北之人也不可以弗识也于是封之崇四尺【檀弓】
　　孔墓不生荆
　　孔子鲁城北泗上注云冢茔百畆冢茔中树以百数皆异种鲁人无能名其树者民传言弟子异国人各持其方树来种之茔中不生荆棘及刺人草【孔子世家】孔子当泗水而水为之却流下不冲其墓【晏类要】
　　宰上木拱
　　秦伯袭郑百里子与蹇叔子谏秦伯怒曰若尔之年者宰上之木拱矣【公羊僖三十二年宰冢也拱可以手对抱】
　　树墓槚
　　子胥赐属镂死将死曰树吾墓槚槚可材也吴其亡乎三年吴始弱矣【左哀公十一年】
　　九原可作
　　赵文子与叔誉观乎九京文子曰死者如可作也吾谁与归又晋献文子成室文子曰武也得歌于斯哭于斯聚国族于斯是全要领以从先大夫于九京也注谓晋卿大夫之墓在九原京当作原【檀弓】
　　樵牧踯躅
　　雍门周以琴见孟尝君曰臣窃恐千秋万嵗外坟墓生荆棘狐兎穴其中樵儿牧竖踯躅而歌其上行人见之怆凄曰孟尝君之尊贵如何成此乎孟尝喟然叹息泪下承睫【桓谭新论】
　　预知其墓
　　秦樗里子疾卒于渭南章台之东曰百嵗后当有天子之宫夹我墓汉兴长乐宫在其东未央宫在其西武库直其墓秦人谚曰力则任鄙智则樗里【史】
　　反间发墓
　　田单行反间令燕人劓所得齐卒又掘城外冢墓即墨人望见皆涕泣怒自十倍田单因而用之【史】
　　营高敞地
　　韩信母行营高敞地令旁可置万家者【本传】
　　下马过坟
　　胶西相董仲舒坟在长安人为致敬过者必下马名下马陵后人语讹为虾蟇陵非是【西京杂记】
　　弟子负土
　　扬子卒安陵坂上桓君山弟子侯芭负土作坟号曰冢【家谋】
　　象祁连山
　　霍去病至祁连山捕首虏甚多益封五千四百户及薨上悼之为冢象祁连山
　　佳城郁郁
　　汉滕公夏侯婴死送至东都门外驷马不行踣地悲鸣即掘马蹄下得石椁其铭云佳城郁郁三千年见白日于嗟滕公居此室乃斯地谓之马冢【博物志】
　　过家上冢
　　后汉彭岑传有诏过家上冢
　　布囊负土
　　范训母亡以布囊盛土负以成坟【谢承后汉书】
　　郭璞相地
　　郭璞以母忧去职卜塟地于暨阳去水百歩许人以近水为言璞曰当即为陆矣其后沙涨去墓数百里皆为桑田璞尝为人明帝微服徃观之因问主人何以龙角此法当灭族主人曰郭璞云此龙耳不出三年当致天子也帝曰出天子耶答曰能致天子问耳帝甚异之
　　鹿触墓松
　　晋许孜亲殁负土成坟植松柏五六里时有鹿触其栽松孜悲叹曰鹿独不念我乎明日忽见鹿为猛兽所杀置所栽松下
　　泪着树枯
　　晋王裒父仪为司马文王所杀裒尝至墓下拜跪悲号涕泪着树树为之枯
　　郡守致敬
　　徐孺子墓在郡南白社牧守徐兴于墓隧种松太子谢景立碑太守夏侯嵩于碑边立思贤亭【豫章记】
　　古冢得竹书
　　晋大康二年汲郡人盗发魏襄王墓或云安厘王冢得竹书数十车其中与经传大异者云夏年多殷益干啓位啓杀之太甲杀伊尹文王杀季歴自周受命至穆王百年非穆王夀百嵗也幽王既亡共伯和者摄行天子事非二相共和也初发冢者烧防照取寳物及官收之多烬简防防【束晳传】
　　买墓前田
　　宋郭原平父母坟前有数十畆田不属原平毎农月耕者裸袒原平不欲使人慢其坟墓乃货家资贵买此田三农之月辄束带垂泣躬自耕垦
　　发墓而
　　晋世王公贵人多梅岭及叔陵所生母彭氏卒啓求梅岭乃发故太傅谢安旧墓弃去安柩以其母【陈始兴王叔陵传】
　　发墓斩臂
　　王谟从弟象位下邳太守好发冢墓时人闻垣内有小冢或告象墓上见一女子近视则亡便命发之有一棺上有金蚕铜人以百数一女子可二十资质若生卧而言曰我东海王家女应资财相奉幸勿见害女臂有玉钏斩臂取之于是女复死【宋书】
　　刍牧不禁
　　栁子厚谪永州与许孟容书曰先墓在城南无异子弟为主惧便毁伤松柏刍牧不禁以成大戾
　　盗发父墓
　　唐郭子仪为鱼朝恩所忌使人发其父墓盗未得子仪来朝中外惧有变入见代宗唁之号泣曰臣乆主兵不能禁士残人之墓人今发先臣墓此天谴非人力也
　　谏发大臣墓
　　章蔡同肆罗织迁谪元祐诸公蔡率章以奏乞发司马光墓门下侍郎许将独无言蔡等退哲宗留将问曰卿不言何也将曰发人之墓非盛徳事哲宗曰朕与卿同乃不从【邵伯温辨诬】
　　免发直臣墓
　　石介作圣徳颂孙复曰子之祸自此始矣未防介病卒防山东举子孔直温谋反或言直温尝从介学于是夏英公言于仁宗曰介实不死北走胡矣出中使与京东部刺史发介棺以验实是时吕居简为转运使谓中使曰万一尸在即是朝廷无故剖人坟墓何以示后世耶遂令介亲属及门人姜潜以下各结状保证中使持以入奏仁宗亦悟竦之奸有防赦介妻子还乡【东轩录】
