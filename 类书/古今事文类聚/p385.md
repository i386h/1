<!-- { "loadSidebar": true } -->
　　天可必乎贤者不必贵仁者不必夀天不可必乎仁者必有后二者将安取衷哉吾闻之申包胥曰人定者胜天天定亦能胜人世之论天者皆不待其定而求之故以天为茫茫善者以怠恶者以肆盗跖之夀孔顔之厄此皆天之未定者也松栢生于山林其始也困于蓬蒿厄于牛羊而其终也贯四时阅千岁而不改者其天定也善恶之报至于子孙而其定也乆矣吾以所见所闻所传闻考之而其可必也审矣国之将兴必有世德之人厚施而不食其报【暗指晋公】然后其子孙能与守文太平之主共天下之福故兵部侍郎晋国王公显于汉周之际歴事太祖太宗文武忠孝天下望以为相而公卒以直道不容于时盖尝手植三槐于庭曰吾之子孙必有为三公者已而其子魏国文正公相真宗皇帝于景德祥符之间朝廷清明天下无事之时享其福禄荣名者十有八年今夫寓物于人明日而取之有得有否而晋公修德于身责报于天取必于数十年之后如持左契交手相付吾是以知天之果可必也吾不及见魏公而见其子懿敏公以直谏事仁宗皇帝出入侍从将帅三十余年位不满其德天将复兴王氏也欤何其子孙之多贤也世有以晋公比李栖筠者其雄才直气真不相上下而栖筠之子吉甫其孙德裕功名富贵略与王氏等而忠恕仁厚不及魏公父子由此观之王氏之福盖未艾也懿敏公之子巩与吾游好德而文以世其家吾是以録之铭曰
　　呜呼休哉　魏公之业　与槐俱萌　封植之勤必世乃成　既相真宗　四方砥平　归视其家槐隂满庭　吾侪小人　朝不及夕　相时射利遑防厥德　庶几侥幸　不种而获　不有君子其何能国　王城之东　晋公所庐　郁郁三槐惟德之符　呜呼休哉
　　张佛子传　　　　　　　王拱辰
　　予少之时闻都下有张佛子者惜其未之见也又虑好事者之偏辞也逮予之职御史得门下给事张亨者始未之竒明年于直舍廼闻其徒相与语始知亨乃张佛子之子予因诘其详于亨亨遂书其本末闻而惊且叹曰是其后必昌乎輙以亨之言纪其实以垂鉴将来张佛子名庆京师人也以淳化元年生生三岁而父母俱亡亦无伯仲昆季遂养于外戚赵氏洎长因袭姓赵氏亦未知自明赵氏之邻有郭荣者世为右军巡院吏赵氏因以庆属焉郭氏告老庆遂补郭氏之阙实祥符三年也庆之司狱常以矜慎自持好洁狱应囚具必亲沐至暑月尤数毎戒其徒曰人之丽于法岂得已哉我辈以司狱为职若不知恤则罪者何所赴愬耶饮食汤药卧具必加精洁常为其徒侮之曰若区区为此乃欲要福乎庆亦莫之顾也好看法华经毎有重囚就戮则为之斋素诵佛一月乃止囚有无辜者輙私释之放其去乃祝之曰若无辜我愿以身赎若也坐罪后遇恩赦旋亦自免其囚狱有讹鞫者庆以至诚防画条令美言以喻之故不讯考而疑狱常决狱官徃徃属意焉其妻袁氏年四十八景祐五年京师疫袁氏染疾而毙已三日矣尚未殓也忽然而坐不语众覩以为更生逾时遍体流汗遂苏因告其家属曰我始行一所秽汚所聚不觉身之在其间乃啓念欲得一清凉处忽见一白衣端严修长谓袁氏曰汝不当在此何为而来急去急去汝夫隂功甚多子孙当有兴者汝今尚未有嗣胡为来此言未终白衣人乃以手提袁氏之足抛出秽汚遂乃复苏袁氏自念常事白衣观音精防必有感应自是里巷人相与言曰信乎赵佛子乃获隂报也其后族人因告庆曰尔本张姓也乃述其始末因归其姓张焉庆年八十二一夕无病而卒袁氏更生之明年生子乃亨亨生三日有一道士者丐于庆之门庆因延入不复询其谁何既坐谓庆曰若本无嗣今乃闻婴儿声非若子乎庆曰今四十九岁止有二女三日前偶得一子道者曰信乎隂功未易量也尔必积累善事非一朝一夕听婴儿声不独尔之有嗣又喜子孙有文学者相继而出也尔善保之饭讫乃去庆止生是男既长记名于门下后省予以亨乃得其实于是知庆之后必大皇祐六年以宣徽出守太原因用门下给使恩例乃以亨之年劳丐诸朝廷补授亨以三班借职今亨乃生六子戒之曰当令读书无怠乃诫旋顾尔考之余泽当有所授矣至和元年六月太原王拱辰撰
　　书张佛子传后　　　　　虞防
　　元初末年予罢给事中恩除龙圗阁待制出守青社有张洪者因予校阅后圃出宣徽所撰佛子文予因诘洪曰张佛子非尔族乎洪曰乃祖父也曰尔考非亨乎洪曰然元祐二年以左藏库副使终于家所谓六子者尔预之乎曰洪其长也又诘其季曰锷曰鏄曰铎三弟也于元丰五年同登黄裳榜曰镐曰锐并预荐开封然后信宣徽王公为知人崇寜元年予自髙阳诣阙明年试户部侍郎辟洪为检讨文字官是岁洪之子公裕公庠亦同登霍端友榜京师士大夫无不相传为盛事信乎天之祐善人也如影响之速今洪又出宣徽所撰文求予为后传因勉从其善应之实以成前事之羙云张佛子今赠左司御率府帅袁氏赠原德太君乃亨之赠也崇寜二年钱塘虞防书
　　论商鞅客舍之报　　　　少頴
　　孟子曰戒之戒之出乎尔者反乎尔者也自古用严刑以毒民者未有不反于己然亦未有如鞅之速也鞅之出亡至闗下欲舍客舍人不知其商君也曰商君之法令舍人无验者坐之商君叹曰呜呼为法之一至此哉商君以舍人无验者困秦民卒以自困非特是也始也刑太子之傅公子防终也公子防告商君欲反始也与分子卬防盟而终也伏甲以袭之及其终也出奔亡魏魏人以袭公子卬之故扼而不纳反送以归秦遂遭车裂之祸即是以观孟子之所谓出乎尔者反乎尔岂不信哉
　　论三世为将　　　　　　胡明仲
　　或谓李陵乃广孙三世为将道家所忌也曽不知吕望秉旄仗钺其子继掌虎贲开封营丘传数十世太公兵法至于今用之是何欤
　　论张汤宜无后　　　　　胡明仲
　　世疑张汤文深意忌用法严酷不当有后而其子孙蕃衍盛大则又为之说曰逹贤者有后张汤是也汤宜无后者也愚谓不然人之为善与恶天未必逐逐然而祸福之也尧之子丹朱为何恶而致之瞽之子舜为何善而来之然尧舜之后不絶者数百年盖尧之德盛非朱所能逃黄帝之德逺非瞽所能遏也上无以报引乎其前下无以承翼乎其后苟有寸功薄善遽已责报于天曰吾宜夀宜贵宜有子孙也至于憎疾小人见其罪恶又以为天必谴怒曰是宜天宜贫宜无余类也小辽缓不应则指天为髙逺茫乎善恶之报是皆以偏心浅智妄量天道而不知善祥恶殃必以类至理存感应如寒暑雨旸之消息不可诬也故人亦自修而已矣不必为明有赏幽有福然后为善不必为明有罚幽有祸然后不为恶斯人也其天之所祐欤何也天者公也非有所亲踈而取舍之者也必为明有赏幽有福然后不为恶斯人也其天之所不祚欤何也天者理也非有所利害而去就之也
　　栁胜传
　　栁胜字平之夘金乡升平里人也滥得一官借以武断乡曲性鸩毒而防贪苟可攫财虽亲族比邻亦反眼不相顾其所居乡素产书籍流布天下无问宦族儒家皆畜书板以资生理乡有两市相距仅一舍隔徃来贸易惟人之便其印书佣工则有私约非纳钱于众不许輙以佣售此乃小民欲擅衣食之源其习俗亦从古然矣胜视书市可为龙断以防其利不惮身为市驵攘取鬻书之权一聴于己则下令曰此市之书不许鬻于彼市违者罚钱若干其印书佣工不许以私约限违者亦罚钱若干行之未乆适有征商其官殷述庆字去贫瑞芝乡卿云里人也贪酷之声素着刻剥乡邻正与胜等始至交篆胜徃谒之一见首告以取财之法述庆大喜自此同恶相济互为表里胜挟私以行科罚述庆假公以施敲朴乡人严惮而心不以为便仍以书籍越境售之胜乃嗾乡之恶少巡逻搜捕如犯私鹾遭罚者不知其几佣工则各使纳价于官而不理私约以此得镪甚丰每遇休澣胜与述庆设燕对饮综计所得鸿沟以分虽书板之家恶其贪鄙不欲与竞而诸佣工不堪其害怨讟之声籍籍于道于是羣聚爇香而诉于庙之神通昼夜礼阿育王塔以诅以呪者余二百人未半载胜果以暴死死之日七窍流血如注不数日述庆亦以恶疾殂防无与主丧者吏遣人驰讣报其家比其反则尸虫出户臭溢街巷过者掩鼻于时众佣工相与鼔乐歌舞于市以幸二贪之死虽古之燃脐袜口有不足以喻其快也然尤有一异事胜家有老仆病忽与一黒犬同日而死越一宿仆犬皆复苏仆良乆蹶然起坐徧体汗流且告人曰吾适登一所若世之官府兵卫森列有王者戴平天冠衣猩红袍庙坐殿上吏卒传呼甚严堦下有数夜叉鬼押二罪人至皆囚首械系毎囚各有恶蛇六纒绕其身而囓之髣髴能认其一乃吾主人翁其一即征官也吾见之不觉战惧须臾引问二囚皆若隠讳不实者后令绷拷捶挞痛楚之声至不忍闻又敕左右取呪诅者书来示二囚又取帖子一沓则是记吾为主人翁领钱数而黒犬则常随吾徃领钱以归者以此为证二囚乃伏辩殿上若有呼者云栁胜殷述庆再押入地狱不以赦原永不在轮回之数恍惚间夜义鬼推吾及犬皆堕河水中及开目则此身乃在卧榻上而黒犬亦呜呜然若有所诉者是后书市复通融贸易如旧而佣工私约亦竟不可破云
　　寿樟先生赞曰始吾读书至殷人厥口诅咒特以为怨詈之辞读春秋至防盟之事特以为要约之信耳殆至叔末凡有寃不能自伸者则质诸神而呪诅焉凶祸之报其应如响吁亦异矣余昔以贫故尝效穆伯长所为亦为乡贪胁取钱一万二千余素懦既性不喜讼且不暇呪诅又不能效昔人之报怨今观栁胜之事适与余相类意者包藏祸心害人利己其必有报乎世之居乡而不能如周处之去害居官而不能如吴隠之之酌泉敢于嗜利无耻者其亦知所警哉
　　数有报论　　　　　　李德裕
