<!-- { "loadSidebar": true } -->
　　我想古人伊郑之侨以礼相国人未安其教游于乡之校众口嚣嚣或谓子产毁乡校则止之曰何患焉可以成美夫岂多言亦各志其善也吾行不善吾避维善维否我于此视川不可防言不可弭下塞上聋邦其倾矣既乡校不毁而郑国以理在周之兴养老乞言及其已衰谤者使监成败之迹昭然可观维是子产执正之式维其不遇化止一国诚率是道相天下君交畅旁逹施及无垠放乎四海所以不理者有君无臣谁其嗣之我思古人
　　伯夷颂【见清亷门】
　　大唐中兴颂【幷序】　　　　　元
　　天宝十四年安禄山防洛阳明年防长安天子幸蜀太子即位于灵武明年皇帝移军鳯翔其年复两京上皇还京师于戯前代帝王有盛德大业者必见于歌颂若令歌颂大业刻之金石非老于文学其谁宜为颂曰
　　噫嘻前朝孽臣奸骄为昏为妖边将骋兵毒乱国经群生失宁大驾南巡百寮窜身奉贼称臣天将昌唐繄睨我皇匹马北方独立一呼千麾万旟戎卒前驱我师其东储皇抚戎荡攘群凶复复指期曾不逾时有国无之事有至难宗庙再安二圣重欢地辟天开蠲除妖灾瑞庆大来凶徒逆俦涵濡天休死生堪羞功劳位尊忠烈名存泽流子孙盛德之兴山髙日升万福是膺能令大君声容沄沄不在斯文湘江东西中直浯溪石崖天齐可磨可镌刋此颂焉何千万年
　　中兴颂云复复指期或云以复两京故曰复复非也此两字出汉书按匡衡传云所更或不可行而复复之注云下复【扶目反】又何武为九卿时奏言宜置三公官又与翟方进共奏罢刺史更置州牧后皆复复故注云依其旧也下复【扶目反】上【扶又反】谓复如故也中兴颂亦宜以此读之
　　元和圣徳诗一首【并序】　　韩愈
　　臣愈顿首再拜言曰臣伏见皇帝陛下即位以来诛流奸臣朝廷清明无有欺蔽外斩杨惠琳刘辟以收夏蜀东定青徐积年之叛海内怖骇不敢违越郊天吿庙神灵欢喜风雨明晦无不从顺太平之期适当今日臣被恩泽日与群臣序立紫宸殿下亲望穆穆之光而其职业又在以经籍教道国子诚宜率先作歌诗以称道盛德不可以词语浅薄不足以自效为解輙依古作四言元和圣德诗一篇凡千有二十四字指事实録具载明天子文武神圣以警动百姓耳目传示无极其诗曰皇帝即阼物无违拒曰旸而曰雨而雨维是元年有盗在夏欲覆其州以踵近武皇帝曰嘻岂不在我负鄙为艰纵则不可出师征之其众十旅军其城下告以福祸腹败枝披不敢保聚掷首陴外降旛夜竖疆外之险莫过蜀土韦臯去镇刘辟守后血人于牙不肯吐口开库防士曰随所取汝张汝弓汝伐汝鼓汝为表书求我帅汝事始上闻在列咸怒皇帝曰然嗟逺士女茍附而安则且付与读命于庭出节少府朝发京师夕至其部辟喜谓党汝振而伍蜀可全有此不当受万牛腐炙万瓮行酒以绵纒股以红帕首有恇其凶有饵其诱其出穰穰队以万数遂刼东川遂据城阻皇帝曰嗟其又可许爰命崇文分卒禁御有安其驱无暴我野日行三十徐壁其右辟党聚谋鹿头是守崇文奉诏进退规矩战不贪杀擒不滥数四方节度整兵顿马上章乞讨俟命起坐皇帝曰嘉无汝烦苦荆并洎梁在国门户出师三千各选尔丑四军齐作殷其如阜或披其角或脱其距长驱洋洋无有龃龉八月壬午辟弃城走载妻与妾包裹稚乳是日崇文入处其宇分散逐捕摉原剔薮辟穷见窘无地自处俯视大江不见洲渚遂自颠倒若杵投臼取之江中枷脰械手妇女累累啼哭拜叩来献阙下以告庙社周示城市咸使观覩解脱挛索夹以砧斧婉婉弱子赤立伛偻牵头曳足先断腰膂次及其徒体骸撑拄末乃取辟骇汗如雨挥刃纷纭争切脍脯优赏将吏析珪缀组帛堆其家粟塞其庾哀怜阵殁廪【疑作我】给孤寡赠官封墓周市宏溥经战伐地寛免租簿施令酬功急疾如火天地中间莫不顺序幽恒青魏东尽海浦南至徐蔡区外杂虏烜威赫德踧踖蹈舞掉弃兵革私习簋簠来请来觐十百其耦皇帝曰吁伯父叔舅各安尔位训厥甿畮正月元日初见宗祖躬执百礼登降拜俯荐飨新宫视瞻梁梠慼见容色泪落入俎侍祠之臣助我恻楚乃以上辛于郊用牡除于国南鳞笋毛簴庐幕周施开掲磊砢兽盾腾挐圆坛帖妥天兵四顾旂常婀娜驾龙十二鱼鱼雅雅霄升于丘莫璧献斝众乐惊作轰豗融冶紫熖嘘呵髙灵下堕羣星从坐错落侈哆日君月妃焕赫婐姽凟鬼蒙鸿岳祗嶫峨饫羶燎芗产祥降嘏鳯凰应奏舒翼自拊赤鳞黄龙穨陀结紏乡士庻人黄童白叟踊跃叹呀失喜噎呕乾清坤夷境落褰举帝车廻来日正当午幸丹鳯门大赦天下涤濯刬磢磨灭瑕垢续功臣嗣拔贤任耉孩养无告仁滂施厚皇帝圣神通逹今古听聪视明一似尧禹生知法式动得理所天锡皇帝为天下主并包蓄养无异细钜亿载万年敢有违者皇帝勤俭盥濯陶瓦斥遣浮华好此绨纻勑戒四方侈则有咎天锡皇帝多麦与黍无召水旱耗于雀防亿载万年富存贫窭皇帝正直别白善否擅命而狂既剪既去尽逺羣奸靡有遗侣天锡皇帝厐臣硕辅博问遐观以亲左右亿载万年无敢予侮皇帝大孝慈祥弟友怡怡愉愉奉太皇后被于族亲濡及九有天锡皇帝与天齐寿登兹太平无怠求乆亿载万年为父为母博士臣愈职是训诂作为歌诗以配吉甫
　　庆厯圣德颂　　　　　　石守道
　　三月二十一日大昕皇帝御紫宸殿朝百官相得象殊拜竦枢宻使夷简以司徒归第二十二日制命昌朝知政事弼枢宻副使二十六日勑除修靖素并充谏官四月八日皇帝御紫宸殿朝百官衍枢宻使仲淹琦枢宻副使乃用御史中丞拱辰御史邈御史方平谏官脩靖十一防追竦枢宻使敇十三日敕又除入为諌官天地人神昆虫草木无不欢喜皇帝退奸进贤发于至聪动于至诚奋于睿断见于刚克陟黜之明赏罚之公也上见汉魏隋唐五代凡千五百年其间非无圣神之主盛明之时未有如此选人之精得人之多进人之速用人之尽实为希濶殊尤旷絶盛事在皇帝之德之功为卓荦瑰伟神明魁大古者一云气之祥一草木之异一蹄角之怪一羽毛之瑞当时羣臣犹且浓墨大字金头钿轴以称述颂羙时君功德以为光前之休丕天之绩如仲淹弼实为不世出之贤求之于古尧则防龙舜则稷契周则闳散汉则萧曹唐则房魏陛下有之诸臣亦皆今天下之人望为宰相谏官者陛下尽用之此比云气草木蹄角羽毛之异万万不侔岂可翻无歌诗雅颂上播吾君之休声烈光神功圣德刻于琬琰流于金石告于天地奏于宗庙存于万千年而无穷尽哉臣实羞之臣尝爱慕唐大儒韩愈为博士日作元和圣德颂千二百言使宪宗功德赫奕炜昭于千古至今观之如在当日陛下今日功德无让宪宗臣文学虽不逮韩愈而亦官于大学领博士职歌诗赞颂乃其职业切拟于愈輙作庆厯圣德颂一首四言凡九百六十字文辞鄙俚固不足以发圣明臣子之心亦欲使陛下功德赫奕炜昭于千古万千年后观之如在今日也臣不胜死罪臣贱其诗无路以进姑藏诸家以待乐府之采焉于维庆厯三年三月皇帝龙兴徐出闱闼晨坐太极昼开阊阖躬揽贤英手鉏奸枿大声沨沨震摇六合如干之动如雷之发昆虫蹢躅妖怪藏灭同明道初天地嘉言初闻皇帝慼然言曰予父予祖付予大业予恐失坠实赖辅弼汝得象殊重谨微宻君相予乆予嘉君伐君仍相予笙镛斯叶昌朝儒者学问该洽与汝论政传以经术汝贰二相庻绩咸秩惟汝仲淹汝诚予察大后乗势汤沸火热汝时小臣危言嶪嶪为予司谏正予门闑为予京兆堲予防说贼叛于夏徃予式遏六月酷日大冬积雪汝暑汝寒同于士卒予闻辛酸汝不告乏予晩得弼予心弼悦弼每见予无有私谒以道辅予弼言深切予不尧舜弼自笞罚谏官一年奏防满箧侍从周岁忠力尽竭契丹仁义梼杌饕餮敢侮大国其辞慢悖弼将予命不畏不慑卒复旧好民得食褐沙碛万里死生一节视弼之肤霜剥风裂观弼之心链金锻铁宠名大官以酬劳渇弼辞不受其志莫夺惟仲淹弼一防一契天实赉予予其敢忽并来弼予民无瘥札曰衍汝来汝予黄发事予二纪毛秃齿豁心如一兮率履弗越遂长枢府兵政毋蹶予早识琦琦有竒骨其器魁礧岂视扂楔其人浑朴不施剞劂可属大事敦厚如勃琦汝副衍知人予哲惟修惟靖立朝谳谳言论磥砢忠诚特逹禄微身贱其志不怯尝诋大臣亟遭贬黜万里归来刚气不折屡进直言以补予阙素相之后含忠履洁昔为御史几叩予榻至今谏防在予箱匣襄虽小臣名闻于彻亦尝献言箴予之失刚守粹慤与修俦匹并为谏官正色在列予过汝言无钳汝舌皇帝明圣忠邪辩别举擢俊良扫除妖魃众贤之进如茅斯拔大奸之去遇距斯脱上倚辅弼司予调燮下赖谏诤维予纪法左右正人无有邪孽予望太平日不沦浃皇帝嗣位二十二年神武不杀其黙如渊圣人不测其动以天赏罚在予不失其权恭已南面退奸进贤知贤不易非明不得去邪惟艰惟断乃克明则不贰断则不惑既明且断惟皇之德群下踧踖重足屏息交相告语曰惟正直毋作侧僻皇帝汝殛诸侯危栗堕玉失舄交相告语皇帝神明四时朝觐谨修臣职四夷走马坠镫遗防交相告语皇帝神武解兵修贡永为属国皇帝一举羣臣慑焉诸侯畏焉四夷服焉臣愿陛下寿万千焉
　　石守道作庆厯圣德诗忠邪太明白韩公与范公适自陜而来朝道中得之范公拊股谓公曰为此怪鬼軰坏之也公曰天下事不可如此必坏【别録】
　　厯代史賛并见史书【以下系賛】
　　孔北海賛【并序】　　　　　蘓子瞻
　　文举以英伟冠世之资师表海内意所予夺天下从之此人中龙也而曹操隂贼险狠特鬼蜮之雄者耳其势决不两立非公诛操则操害公此理之常而前史乃谓公负其髙气志在靖难而才踈意广讫无成功此盖当时奴婢小人论公之语公之无成天也使天未欲亡汉公诛操如杀狐兎何足道哉世之称人豪者才气各有髙卑然皆以临难不惧谈笑就死为雄操以病亡子孙满前而咿嘤泣涕留连妾妇分香卖履区处衣物平生奸伪死见真性以成败论人物故操得在英雄之列而公见谓才踈意广岂不悲哉操生平畏刘备而备以公知天下有已为喜天若祚汉公使德诛操无难也予观公所作杨四公赞叹曰方操害公复有鲁国一男子慨然争之公庻几不死乃作孔北海赞曰
　　晋有羯奴盗贼之靡欺孤如操又羯所耻我书春秋与齐豹齿文举在天虽亡不死我宗若人尚友千祀视公如龙视操如鬼
　　诸贤赞【并见传神门】






　　古今事文类聚别集卷八
　　钦定四库全书
　　古今事文类聚别集卷九
　　宋　祝穆　撰
　　文章部
　　诗上【题品　　瑕疵　　能穷人能达人　诗防】
　　羣书要语诗者志之所之也在心为志发言为诗情动于中而形于言言之不足故嗟叹之嗟叹之不足故咏歌之咏歌之不足不知手之舞之足之蹈之也【诗大序】诗言志歌永言【舜典】好诗圆羙流转如弹丸【南史王筠传谢朓云】临清流而赋诗【陶集】诗縁情而绮丽【陆士衡文赋】诗以声律为窍物象为骨意格为髓
　　诗句笔落惊风雨诗成泣鬼神【杜】遣兴莫过诗【杜】新诗句句好应任老夫传【杜】君诗多态度蔼蔼春空云【韩】今代风骚将谁登李杜坛【杜牧】只将五字句用破一生心【杜荀鹤】诗成珠玉在挥毫【杜】为人性癖耽佳句语不惊人不肯休【杜】知君苦思縁诗瘦【杜】李白一防诗百篇【杜】窃攀屈宋宜方驾恐与齐梁作后尘【杜】
