<!-- { "loadSidebar": true } -->
　　杨凝式滑稽精舍老尼即王令公家乳母公至苦不为礼乃书壁云暇日游老比丘院延待甚厚尼甚感之后悟老比之言立圬镘之【纪异录】
　　古今文集
　　杂著
　　曹溪第六祖赐諡大鉴禅师碑
　　栁宗元
　　扶风公廉问岭南三年以佛氏第六祖未有称号疏闻于上诏諡大鉴禅师塔曰灵照之塔元和十年十月十三日下尚书祠部符到都府公命部吏洎州司功掾告于其祠幢盖钟鼓増山盈谷万人咸防若闻鬼神其时学者千有余人莫不欣踊奋厉如师复生则又感悼涕慕如师始亡因言曰自有生物则好鬬夺相贼杀防其本实誖乖淫流莫克返于初孔子无大位没以余言持世更杨墨黄老益杂其术分裂而吾浮图说后出推离源合所谓生而静者梁氏好作有为师达摩讥之空术益显六传至大鉴大鉴始以能劳苦服役一听其言言希以究师用感动遂受信具遁隠南海上人无闻知又十六年度其可行乃居曹溪为人师防学去来尝数千人其道以无为为有以空洞为实以广大不荡为归其教人始以性善终以性善不假耘锄本其静矣中宗闻名使幸臣再徴不能致取其言以为心术其说具在令布天下凢言禅者皆本曹溪大鉴去世百有六年凢治广部而以名闻者以十数莫能掲其号乃今始告天子得大諡丰佐吾道其可无辞公始立朝以儒重刺防州都防安南由海中大蛮夷连身毒之西浮舶听命咸被公德受旂纛节防来莅南海属国如林不杀不怒人畏无噩允克光于有仁昭列大鉴莫如公冝其徒之老乃易石于宇下使来谒辞其辞曰
　　达磨干干传佛语心六承其授大鉴是临劳勤专黙终揖于深抱其信器行海之隂其道爰施在溪之曹龙合猥附不夷其髙传告咸陈惟道之褒生而性善在物而具荒流奔轶乃万其趣匪思愈乱匪觉滋误由师内鉴咸获于素不植乎根不耘乎苗中一外融有粹孔昭在帝中宗骋言于朝隂翊王度俾人逍遥越百有六祀号諡不纪由扶风公告今天子尚书既复大行乃诔光于南土其法再起厥徒万亿同悼齐喜惟师教所被洎扶风公所履咸戴天子天子休命嘉公德美溢于海夷浮图是视师以仁传公以仁理谒辞图坚永不已
　　送浮屠文畅师序　　　　韩愈
　　人固有儒名而墨行者问其名则是校其行则非可以与之游乎如有墨名而儒行者问其名则非校其行则是可以与之游乎扬子云称在门墙则挥之在夷狄则进之吾取以为法焉文畅喜为文章其周游天下凢有行必请于缙绅先生以求咏歌其所志贞元十九年春将行东南栁君宗元为之序解其装得所叙诗累百余篇非至笃好其何能致多若是耶惜其无以圣人之道告之者而徒举浮屠之说赠焉夫文畅浮屠也如欲闻浮屠之说当自就其师而问之何故谒吾徒而来请也彼见吾君臣父子之懿文物礼乐之盛其心必有慕焉拘其法而未能入故乐闻其说而请之如吾徒者冝当告之以二帝三王之道日月星辰之所以行天地之所以着鬼神之所以幽人物之所以蕃江河之所以流而语之不当又为浮屠之说而渎告之也民之初生固若禽兽夷狄然圣人者立然后知宫居而粒食亲亲而尊尊生者养而死者藏是故道莫大乎仁义教莫正乎礼乐刑政施之于天下万物得其宜措之于其躬体安而气平尧以是传之舜舜以是传之禹禹以是传之汤汤以是传之文武文武以是传之周公孔子书之于册中国之人世守之今浮屠者孰为而孰传之耶夫鸟俛而啄仰而四顾夫兽深居而简出惧物之为已害也犹且不脱焉弱之肉强之食今吾与文畅安居而暇食优游以生死与禽兽异者宁可不知其所自耶夫不知者非其人之罪也知而不为之者惑也恱乎故不能即乎新者弱也知而不以告之者不仁也告而不以实者不信也余既重栁请又嘉浮屠能喜文辞于是乎言
　　送简师序　　　　　　　皇甫湜
　　凤羽而麟毛鸟与兽也经传以比圣人岂非以其心不以其形者耶师虽佛氏而儒其行虽夷狄其衣服而仁义其心虽未齿于士与凤麟类矣不犹愈于冠服朝服或漏于淫恠之说以斁伦者耶呜呼师吾独贤也刑部侍郎昌黎韩愈既贬于潮浮屠之徒驩快以抃师独愤起访予求叙行以资适潮不顾蛇山鳄水万里之险毒若将朝得进拜而夕死可矣呜呼悲吾绊不得侣师以驰
　　送文畅上人序　　　　　栁宗元
　　昔之桑门上首好与贤士大夫游晋宋以来有道林道安逺法师休上人其所与游则谢安石王逸少习凿齿谢灵运鲍照之徒皆时之选由是真乘法印与儒典并用而人知向方今有释文畅者道源生知善根宿植深嗜法语忘甘露之味服道江表盖三十年谓王城雄都宜有大士遂蹑虚而西驱锡逾纪而秦人利者益众云代之间有虗山焉与竺干鹫岭角立相望而徃解脱者去来回复如在歩武则勤求秘寳作礼大圣非此地莫可故又舍筏西土振尘朔陲将欲与文殊之防脱去秽累超诣觉路吾徒不得而留也天官顾公夏官韩公廷尉郑公吏部郎中杨公有安石之德逸少之髙习凿齿之才皆厚于上人而袭其道风伫立瞻望惧徃而不返也吾軰常希灵运明逺之文雅故诗而序之又从而谕之曰今燕魏赵代之间天子分命重臣典司方岳辟用文儒之士以缘饰政令服勤圣人之教尊礼浮图之事者比比有焉上人之徃也将统合儒释宣涤凝滞然后蔑衣械之赠委财施之防不顾矣其来也盍亦徴其歌诗以焜耀迥躅伟长德琏之述作岂擅重千祀哉庻欲窃观风之职而知郑重耳
　　论禅学之始
　　后汉明帝时佛始入中国当时楚王英最好之然都不晓其说直至晋宋间其教渐盛然其广大自胜之说幻妄寂灭之论自斋戒变为义学如逺法师支道林皆义学当时文字亦只是将庄老之说来铺张如逺法师诸论皆成片尽是老庄意思梁防通间达磨入来武帝不晓其说只从事于因果遂去面壁几年只说人心至善即此便是不用辛苦修行达磨一切埽荡不立文字直指人心又翻了许多窠臼说出禅来又髙妙于义学以为可以直指径悟而其始者祸福报应之说又足以钳制愚俗以为资足衣食之计也【朱语录】
　　古诗
　　太白赠胡僧歌【并序】　　　李白
　　太白中峯絶顶有胡僧不知几百嵗眉已长数寸身不制缯帛衣以草叶常持楞伽经路僻迥絶人迹罕到尝东峯有鬪虎弱者将死而僧以杖解之西湫有毒龙乆而为患而僧于噐贮之商山赵叟前年采茯苓深入太白偶值此僧宿余尝有独徃之意闻而恱之乃为歌曰闻有胡僧在太白兰若去天三百尺一持楞伽入中峯世人难见但闻钟窓邉锡杖解两虎床下鉢盂盛一龙草衣不针亦不线两耳垂肩眉覆面此僧年纪那得知手种青松今十围心将流水日清浄身与浮云无是非商山老人已曾识愿一见之何由得山中有僧人不知城里看山空黛色
　　律诗
　　赠楚云上人　　　　　　温庭筠
　　松根满苔石尽日闭禅闗有伴年年月无家防防山烟波五湖逺瓶屦一身闲岳寺蕙兰晩几时幽鸟还
　　赠僧　　　　　　　　　杜荀鹤
　　利门名路两何凭百歳风前短焰灯只恐为僧心不了为僧心了揔输僧
　　赠老僧　　　　　　　　薛能
　　清痩形容八十余瓠悬篱落似村居劝师莫羡人间有幸是元无免破除
　　诗话
　　韩诗戏僧
　　韩退之不喜僧每为僧作诗多侮之如送灵师诗云围碁鬪白黒生死随机权六在一掷枭卢叱回旋争战谁与敌活计横戈鋋饮酒尽百杯嘲谑恩逾鲜有时醉花月髙唱清且绵言僧之事乃云围碁饮酒六醉花唱曲良为不雅可谓出丑矣【侯鲭】
　　杂著【系尼】
　　慈竺院记　　　　　　　吕伯可【午】
　　嘉熙三年某月某日歙尼祖证状于郡曰祖证俗家灵山之前里中旧祠僧伽大士有水旱疾疫必祷祷必应今頽毁乆矣过者太息祖证不揆不谋于众不丐于人自输家财因其遗址以崇成梵宇凢费钱五百万三年而后成与徒众晨香夕灯上祝圣人寿下俾乡人复有所皈依顾昔焉榛莽今焉道塲于吾佛法固善而名额不得上赐如国王法何创而求之实难惟因其废于彼而取以名于此则亦条例之所许也城南太平兴国寺中有废院曰慈竺祖证愿徙以榜之惟慈悲幸听郡嘉其意为上之部部上之省至四年某月符下黒白众瞻仰歓喜叹未曽有予友人汪翔甫述其顚末来以记祖证翔甫之诸姑也自干竺法入中国其徒备着天堂地狱鬼神为张因果罪福之说以为人死为鬼鬼复为人随善恶报还复无穷若善男子善女人悉当如是观故其诱人甚速入人甚深无智愚皆知之妇人女子亦信向焉然流有二彼其朝辞房闼暮宿禅寂割父母深爱絶男子大欲离弃骨肉瓦食壊衣以自屏于山颠水涯足迹罕到之境而人道灭矣复有曲眉丰颊命薄志违不得已发勇猛心为式义摩那卒之胥训胥效龙蛇汚杂而礼法阙矣证则不然幼即茹蔬诵经萧然有物外意尝徃师能仁寺尼如通旋返其家静居一室日以焚诵为事或问之曰出家児当如是耶证曰此吾教七众中所谓优婆夷道师林所谓在家菩萨而金色女所谓名出家者不必在阿兰若防也已而户外之屦常满僧俗混防非便始别营室庐以居之而必于其党宻迩之地庻恩相爱文相接无异于在家时也证虽以度人为事然不轻受徃徃择其家世之良气质之美与其有以自给无求于外者乃与之进惧不尔则外诱内移将不能以守吾教矣此岂防人道阙礼法者所可同日语哉向使其不具室罗未尼之相而从事于君臣父子兄弟夫妇之常则柔则懿妇德母仪当必有可观者士大夫平日于亲故交际缪相爱敬一旦利害相及名位相轧反眼若不相识而弯弓下石者有之茍可以求冨贵利达不背公死党则左右诡随虽行不顾言壊名败义不恤也闻证之风宁不少愧昔韩吏部于谢自然深致其告戒感伤之意至咏华山女颇独假借得非以雾阁云窓追攀不可其持守甚严有以自防于流俗者欤彼有证之一犹见取于吏部吏部而遇证当如何其称予也予故因翔甫之请极陈其事以警世之为尼者且以警吾党之士而亦以自警云
　　佛寺
　　羣书要语招提菩萨皆古佛号故寺谓之招提或名伽蓝或名道塲其实一也【释书】○精舍○梵宫○寳地○绀园○化城○净土○鹫峯○布金之地【并六帖】○尚书御史所止皆曰寺故后代道塲及祠宇皆取其称焉【应劭风俗通】
　　诗句若耶溪傍云门寺青鞋布袜从此始【杜】绀宇出青莲【坡蒋山】
　　古今事实
　　建寺之始
　　汉明帝于东都门外立精舍以防摄摩腾竺法兰即白马寺也腾始自西域以白马防经来初止鸿胪寺遂取寺名剏置白马寺即僧寺之始也【事物纪原】
　　袛园
　　佛大檀越须达多长者居舍卫国常施孤独故曰给孤园因徃王舍城护弥长者家为男求聘因见其家请佛说法须达本事外道忽闻佛法生歓喜心接足作礼而白佛言我舍卫国人多信邪弟子欲营精舍请佛住化佛黙受请即遣舍利佛指授规则徧防永踏唯有祗陁太子一园广八十顷林木鬱茂幽静可居既得胜地徃白太子太子戏曰满以金布便当相与须达出金布八十顷精舍告成九千二百防白王遣使请佛安居【经符异相】
　　舍宅为寺
　　晋司徒王珣及弟珉舍宅为虎丘寺白居易东都履道第卒后为佛寺荆公居金陵自东门徃蒋山至其故宅方半道乃凿渠决水以通城河后请以宅为寺因号半山
　　尝曹溪水
