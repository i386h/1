<!-- { "loadSidebar": true } -->
　　周公未尝之鲁老亦居丰留侯晩虽彊飱终不任事葢委寄之重初无间然而知足之风所不敢废惟我耆旧歴事祖宗纉服之初复命以位虽师保之地优秩不烦而丘樊之心朝夕以请布告在位俾闻高风太师平章军国重事上柱国潞国公文彦博克孝而忠允文且武其在师旅有方召之勲其在朝廷有崇璟之业士民视其去就夷狄震其威名时更四朝躬蹈一节先皇帝愍劳以事旣许其归越予访落之年凛有渉渊之志起之旣老待以仰成出入五年始终全徳进而论道日闻典训之言倚以折冲率靖边防之警委成功而不处指莫景以求安勤请屡闻诚心莫夺顾瞻闾井近在洛师郭氏有永巷之严裴公有緑野之胜岂以簮绂之累久致形气之劳贵极上公旣无复加之爵秩分领全晋仍畀久还之节旄増广旧封益衍真食殚尽人臣之宠归从父老之游于戯音声不遐尚有就问之礼几杖以俟复期亲祀之陪勿以进退之殊而废谋猷之告式燕且誉俾寿而康
　　赐太师文彦博乞致仕不允批荅
　　苏轼
　　昔师尚父九十秉旄杖钺犹未告老此诸葛元逊所以屈张昭也而衞武公百年犹箴儆于国曰无以我老耄而舍我此左史倚相所以诲申公也今卿寿考康宁而退托衰病自引求去独不念天下之士有如彼二子者议其后乎姑安厥官以荅公论
　　赐太师文彦博乞致仕不允批荅
　　苏轼
　　卿出入四世师表万民无羡于功名而有厌于富贵其所以忘身狥国舍逸就劳者岂有求而然哉凡以先帝之恩生民之欲也卿之在朝如玉在山如珠在渊光景不陈而草木自遂去就之际损益非轻昔西伯善养老而太公自至鲁穆公无人子思之侧而长者去之卿自为谋则善矣独不为朝廷惜乎药饵有间时游庙堂家居之乐何以异此
　　回文太师啓　　　　　　　　欧阳修
　　右脩啓恭承显奉制恩荐膺宠拜伏惟驩庆恭惟太师太中器深宏逹业茂经纶弛张文武之才出入将相之任而日者来觐冕旒之喜闻履舄之声从容话言固多仁者之利体貎耆哲亦惟先帝之臣宜加异数之优以为一面之重维方劳于忧顾籍有素之威名然而患轻四支不足爬搔于虮虱坐制万里理当根本于朝廷卽期廊庙之来归始慰士夫之素望过蒙谦挹曲示诲言趋賔戺以无由积感悰而徒切
　　律诗
　　上蔡太师生辰　　　　　　　汪藻
　　万古储英气生贤镇庙祧方春回暖律随帝下神霄早岁陪兴运清忠服迩僚三篇俱说命两纪独承尧为国隆堂陛中天斡斗杓光华归使谍宁谧载民謡九牧金成鼎三山石峙桥元圭来旧锡神寳献新雕堂起房心次音谐角徴韶车书人一统符瑞嵗千条壁海材逾盛沙场敌不骄献獒逺译入彀有垂髫郭解双封国班超五日朝嘉谋从昔合頥业更谁昭眷礼羣臣异恩光此日饶授图开地壮傍阙筑堤遥供帐移金屋歌钟实绮寮名园藏茂宻华阁耸岧嶤诏跸迃临幸宸毫纪宴招弟兄聨衮绣孙子列蝉貂印瑑金为彩鱼悬玉在腰中姻连筑沁外族缀涂椒帝子杯杓宫嫱侑皷箫果新无独享羮美或亲调
　　上蔡太师生辰　　　　　　汪藻
　　宇宙将昭泰风云必会同帝师黄阁老人羡黒头公庆节同尧厯新阳应嶰筒仪韶来彩凤占梦得真熊寿考天资鲁神灵岳降嵩典仪尊赤舄歌咏美彤弓夷险无殊节诚明信保躬济川先众楫遵渚集飞鸿炳炳丹青笔堂堂社稷忠斗杓还列宿帘陛倚层穹文武俱为宪诗书孰比隆规模三代逺谋畧万夫雄字画诸王品文章两汉风早登青琐闼频入紫防宫器敏无余刃才豪妙吐虹声光连日月气槩俯华戎天上经纶合人间制作工向来凝庶绩谁复简清衷经诵三雍富舟车四海通地归铜柱北眷满玉闗东养士菁莪盛抡才骏马空圣时方宻勿贤业助昭融螭纽干符正龙文帝鼎崇伊汤咸有徳房杜不言功礼秩羣臣异恩波此日丰宸章颁琬琰相第列帡幪东壁文昭烂西昆气郁葱节旄藏棨防茅土啓龟蒙衮绣卿云里貂蝉瑞蔼中御奁金寳帯神廐玉花骢蓬岛波全濶天钧乐未终禁香纷缥缈朝佩杂玲珑芝草盈田紫蟠桃照海红后雕疑秀髪难老湛方瞳氷质期姑射丹砂唤葛洪潜机神宇定睟表徳符充瑞鹤千年羽灵蓍五色丛旧调鼎客今识钓璜翁世世聨台衮年年拱帝聪欲知耆筭永元气等无穷
　　太傅
　　歴代防革太傅古官也太傅品秩冠服同太宰成王卽位周公为之后康叔毕公亦为之秦无其职汉恵帝崩高后元年以丞相王陵为少帝太傅金印紫绶位在三公上后汉光武惟置太傅有府寮拜故宻令卓茂为之明帝以邓禹为之章帝已下初卽位皆置太傅録尚书事魏初唯置太傅以钟繇为之晋宣帝为魏太傅齐唯置太傅梁武帝受命之初官班多同宋齐之旧有太傅陈以为赠后齐置太师太傅太保是为三师唐置太傅一人元见三公类
　　羣书要语凡三王教世子立太傅少傅以养之欲其知父子君臣之道也【文王世子】天子不恵于庶人不信于诸侯不戒于戎事凡事之属太傅之任【大戴记】傅相天子于徳义【书孔安国注】太傅审父子君臣之道以示之少傅奉世子以观太傅之徳行而审喻之太傅在前【文王世子】
　　诗句吾爱白乐天逸才生自然谁谓辞翰器乃是经济贤【皮日休白太傅诗】贤相谢世运逺图因事止高揖九州外拂衣五湖里注贤相太傅谢安也【文选谢灵运祖徳诗】
　　古今事实
　　逃奔国盗
　　晋使随会为太傅于是晋国之盗逃奔于秦【左】
　　芟夷阉宦
　　陈蕃年十五尝闲处一室芜秽不扫曰大丈夫当扫除天下安事一室乎窦后临朝以蕃为太傅録尚书事蕃与后父大将军窦武同心尽力徴用名贤共参政事其志欲芟夷阉宦以清本朝
　　正身立朝
　　赵熹内典宿卫外干掌职正身立朝未尝懈惰肃宗卽位进为太傅録尚书事
　　在位修身
　　和帝卽位以邓彪为太傅録尚书事赐爵关内侯永光初窦氏专权骄纵朝廷多有諌诤而彪在位修身而已不能有所匡正
　　研覈是非
　　曹植辅臣论曰精防聼察理析毫分规矩可则阿保不倾羣言系于口而研覈是非典诰总于心而唯所用之者遂拜太傅
　　练逹事体
　　后汉胡广字伯始为太傅年八十四练逹事体明解朝章虽无蹇直之风屡有补阙之益故京师语曰万事不理问伯始天下中庸有胡公【本】
　　无咎无誉
　　后汉胡广賛曰邓张作傅无咎无誉胡公庸庸饰情恭貎朝章虽理据正或挠
　　三让弥高
　　和帝防邓彪曰元功之族三让弥高可令为太傅【百官志】
　　百僚为式
　　邓彪在位清白为百僚式和帝卽位拜太傅多有諌诤【汉夲传】
　　赐爵封侯
　　汉元帝卽位萧望之周堪夲以师傅见尊重后诏御史国之将兴尊师而重傅前将军萧望之傅朕八年道以经术厥功茂焉其赐爵关内侯给事中【萧望之】
　　东向如賔
　　汉明帝以邓禹先帝元功拜为太傅进见东向甚见尊宠注臣当北向尊如賔故令东向【邓禹】
　　恩宠莫比
　　和帝卽位防弱以邓彪有高名海内归仁召为太傅百官总己以聼之恩宠之隆莫与为比【通鉴】
　　载车上殿【见三公门】
　　乗舆上殿
　　晋何曽为太傅乞逊位诏令防朝劒履乗舆上殿如汉相国萧何魏太傅钟繇故事焉【夲】
　　几杖不朝
　　晋郑冲抗表致仕诏曰太傅韬徳深履行高洁可谓朝之隽老屡以年高告退令聼其所执以寿光公就第位同保傅几杖不朝【夲纪】
　　赐几杖车马
　　光武卽位诏曰前宻令卓茂名冠天下当受天下重赏今以茂为太傅封褒徳侯赐几杖车马【卓茂】
　　给帷帐床褥
　　后汉张禹拜太傅録尚书事刘苍以殇帝防育欲令重臣居禁内乃诏禹舎宫中给帷帐床褥太官朝夕进食五日归府每朝賛与三公絶席【本】
　　赐女乐田亩
　　北齐高归彦作乱冀州段绍与东安王楼叡率众讨平之迁太傅赐女乐十人并归彦田园一千亩
　　金印紫绶【见防革】
　　三为太傅
　　后魏淮阳王欣大统中为太傅文帝谓欣曰王三为太傅再为太师自古人臣未闻有此例欣逊谢而已
　　三世元老
　　章帝诏曰行太尉事赵憙三世在位为国元老其以憙为傅时年八十继母在堂言不称老【东观汉纪】
　　不骄势位
　　后周王盟为太傅姿度宏雅仁而泛爱虽居师傅礼冠羣后而谦恭自处未尝以势位骄人
　　不持威仪
　　逹奚武拜太傅贱时好华饰及居重位不持威仪行常单马门不施防常昼揜一扇或谓武曰公位冠羣后功名葢代出入仪卫不称具瞻何轻率若是武曰且天下未平国恩未报安适事威仪乎言者慙而退【分纪】
　　自号退傅
　　张士逊上章请老就拜太傅进封邓国公致仕宰相谢事自士逊始也就第十年而薨年八十士逊归老号退傅啓国于邓范仲淹适守邓州士逊还乡仲淹置酒高会明日士逊复置会挥金甚盛时人荣之【东都事畧】
　　退闲杜门
　　绍兴十一年韩世忠以太傅奉朝请秦桧主和议世忠乃力求闲退自此杜门谢客絶口不言兵时骑驴擕酒从一二童奴游西湖以自乐平时将佐亦罕得见【系年録】
　　进封国公
　　绍兴十一年少师枢宻使济国公张俊除太傅进封广国公又十一月太保枢宻使韩世忠除太傅仍奉朝请古今文集
　　杂著
　　除吕公弼枢宻使检校太傅制　张方平
　　本朝之制地分二府之严执政之臣共干庻邦之重文武承式兵民是图属在贤明总司使职诞敷明制敭告大廷具官吕公弼器緼纯明机灵精逺瓌林任重中广厦之栋梁雅音自和合清庙之琴瑟登贰枢机之宻洽闻议虑之长屡陈忧国之言多发便时之防深明玉体有简朕心宜陞帝傅之崇以正本兵之任爰田増赋真食衍封名器益隆典章允穆于戯信而能用尝思明哲之难知无不为期尽臣邻之益祗若休命以賛大猷
　　王介甫赠太傅制　　　　　宋景文
　　勅式观古初灼见天命将有非常之大事必生希世之异人使其名高一时学贯千载知足以逹其道辨足以行其言瑰玮之文足以藻饰万物卓絶之行足以风动四方用能于期嵗之间靡然变天下之俗具官某少学孔孟晩师瞿昙网罗六艺之遗文断以巳意粃糠百家之陈迹作新斯文属熈宁之有为冠羣贤而首用信任之笃古今所无方需功业之成遽起山林之兴浮云何有脱屣如遗屡争席于樵渔不乱羣于麋鹿进退之美雍容可观朕方临御之初哀疚罔极乃眷三朝之老邈在大江之南究观规模想见风采岂谓告终之问在予谅闇之中胡不百年为之一涕于戯死生用舎之际孰能违天赗赙哀荣之文岂不在我宠以师臣之位蔚为儒者之光庶防有知服我大命可赠太傅
　　律诗
　　纪送太傅相公归阙　　　　范仲淹
　　缙绅谁敢望差肩独向昌朝协半千首防云龙游少海亲扶日月上中天碧油两就元戎镇黄阁三提冢宰权坐致唐虞成大化退居师傅养高年闲披丹诀开炉灶醉度清歌被管弦同榜防人登将相满朝今日望神仙松楸薙草思纯孝里巷挥金过昔贤归赴诞晨知兊说轻鞍拜舞寿觞前
　　张太傅生日诗　　　　　　晏元献
　　三陟槐庭二将坛册书文武载勲贤辞荣尚峻经邦秩养素方临钓渭年清防别开金谷墅新吟多杂蕊珠篇惊姜今日増华耀海内簮绅共祝延
　　太保
