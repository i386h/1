<!-- { "loadSidebar": true } -->
　　次韵　　　　　　　　　韩子华
　　径尺千余朶矜夸古复今锦城春物异粉面瑞云深赏爱难忘酒珍竒不贵金应知色空理梦幻即懽心刘梦得浑侍中家花诗云径尺千余朶人间有此花今图花面亦尔此乃洛花之瑞云红也
　　次韵　　　　　　　　　韩持国
　　胜事当归蜀竒葩又验今仙冠裁様巧彩笔费功深白岂容施粉红须陋间金【洛花名】不嗟珍赏异千里见君心
　　次韵　　　　　　　　　司马君实
　　髙士闲居旧名花独歩今移从洛浦逺灌自锦江深传得巫山貌非因延寿金不须天女散已解动禅心近嵗举世谈禅独景仁未耳今有空相之句故卒章戏之
　　次韵　　　　　　　　　范尧夫
　　牡丹开蜀圃盈尺莫如今姸丽色殊众栽培功倍深矜夸传万里图写费千金难就珠栏赏徒摇逺客心
　　牡丹【云斋广録】　　　　　　　杨轩
　　杨妃歌舞态西子巧谗魂利剑斩不断余妖钟此根光华自已盛栏槛岂长存寄语寻芳者须知松桂尊
　　白牡丹　　　　　　　　裴璘
　　长安三月五日看牡丹奔走车马慈恩寺元果院牡丹半月开故裴兵部题此诗于佛殿东头虚壁之上太和中敬宗自夹城出芙蓉园路幸此寺见所题诗吟翫久之因令宫嫔讽念及暮此诗满六宫矣【南部新书】
　　长安豪贵惜春残争赏先开紫牡丹别有玉杯承露冷无人肯向月中看
　　牡丹　　　　　　　　　炙毂子
　　牡丹妖艳乱人心一国如狂不惜金曷若东园桃与李果成无语且成隂
　　牡丹　　　　　　　　　栁浑
　　近来无柰牡丹何数十千钱买一窠今朝始得分明见也共戎葵不校多
　　和令狐相公别牡丹　　　张籍
　　平章宅里一栏花临别开时不在家莫道两京非逺别春明门外即天涯
　　牡丹　　　　　　　　　李　白
　　名园国色两相欢常得君王带笑看解释春风无限恨沉香亭北倚栏杆
　　牡丹　　　　　　　　　王文康
　　花至小能成实桑叶虽柔解吐丝堪笑牡丹如斗大不成一事又空枝
　　白牡丹　　　　　　　　欧阳永叔
　　蟾精雪魄朶云荄春入香腴一夜开宿露枝头藏玉块暖风庭面捣银杯
　　牡丹　　　　　　　　　罗邺
　　落尽春红始见花花时比屋自豪奢买栽池馆恐无地看到子孙能几家门倚长衢攅绣毂幄笼轻日护香霞歌钟满座争欢赏肯信流年鬂有华
　　牡丹　　　　　　　　　罗隐
　　似共东君别有因绛罗髙卷不胜春若教解语应倾国便是无情也动人芍药与君为近侍芙蓉何处避芳尘可怜韩令功成后辜负秾华过此身
　　曹唐云倾国动人之句乃咏女子障耳【国史补】
　　戏题牡丹　　　　　　　韩愈
　　幸自同开俱隠约何须相倚鬬轻盈凌晨并作新妆面对客偏含不语情双燕无机还拂掠游蜂多思正经营长年是事皆抛尽今日栏邉暂眼明
　　牡丹　　　　　　　　　李商隠
　　锦帏初卷卫夫人绣被犹堆越鄂君垂手乱翻雕玉佩招腰频换郁金裙石家蜡烛何曽剪荀令香炉可待薰我是梦中传彩笔欲舒花片寄朝云
　　和君贶寄河阳侍中牡丹　司马君实
　　真宰无私呕喣同洛花何事占全功山河势胜帝王宅寒暑气和天地中尽日玉盘堆秀色满城绣毂走春风谢公髙兴看春物倍意清伊与碧嵩
　　赋益公平园牡丹白花青縁　杨廷秀
　　东阳封作万花王更赐珍华出尚方白玉杯将青玉縁碧罗领衬素罗裳古来洛口元无种今去天心别作香涂改欧家记文看此花未出说姚黄
　　诗话
　　能染花色
　　韩湘愈之侄孙自言解造逡巡酒能开顷刻花愈曰子岂能夺造化而开花乎湘乃聚土以盆覆之俄而举盆有碧牡丹二朶叶有小金字云云横秦岭家何在雪拥蓝关马不前愈后谪潮州至蓝关遇雪乃悟湘又言能染花红者可使碧献于退之后堂之前染白牡丹一丛云来春必作金棱碧色明年花开果如其说【太平广记】
　　斸去牡丹
　　罗隠牡丹诗云自从韩令功成后辜负秾华过一生余考之唐元和中韩罢宣武节制始至长安私第开花命斸之曰吾岂效儿女軰耶当时为牡丹包羞之不暇故应有辜负秾华之语【艺苑雌黄】
　　酥煎牡丹
　　东坡雨中明庆赏牡丹诗云霏霏雨雾作清姸烁烁明灯照欲然明日春阴花未老故应未忍着酥煎又云千花与百草共尽无姸鄙未忍汚泥沙牛酥煎落蕋孟蜀时兵部尚书李昊每将牡丹花数枝分遗朋友以兴平酥同赠且曰花凋谢即以酥煎食之无弃秾艳其风流贵重如此【复斋谩録】
　　芍药
　　羣书要语赠之以芍药【溱洧】芍药根主和五脏辟毒气故合之于兰桂五味以助诸食因呼五味之和为芍药烹【上林赋注】
　　诗句欹红醉浓露窕留余春
　　古今事实
　　四相赏花
　　花之名天下者洛阳牡丹广陵芍药耳红叶而黄腰号金带围而无种有时而出则城中当有宰相韩魏公守广陵日一出四枝公当其一选客具乐以赏之是时王岐公以髙科为倅王荆公以名士为属皆在选而阙其一莫有当者数日不决而花已盛公命戒客而私自念今日有过客不问何如召使当之及暮南水门报陈太博来亟使召之乃秀公也明日酒半折花歌以挿之其后四公皆为首相【后山丛谈】
　　东轩笔録云四枝正紫重跗累蕚中有金叶绕之号腰金紫余色并同
　　万花会
　　东坡云州芍药为天下冠蔡防卿为守始作万花会用花千余万枝既残诸园又吏因縁为奸民大病之余始至问民疾苦以此为首遂罢之万花本洛阳故事亦必为民害也会当有罢之者钱惟演为留守始置驿贡洛花识者鄙之曰此宫妾爱君之意也【渔隐丛话】
　　古今文集
　　杂著
　　维芍药序　　　　　　孔常父
　　州芍药名于天下与洛阳牡丹俱贵于时四方之人尽皆赍携金帛市种以归者多矣吾见其一嵗而小变三嵗而大变卒与常花无异由此芍药之美益专于州焉大抵粗者先开佳者后开髙至尺余广至盈手其色以黄为最贵所谓绯红千叶乃其下者郑诗引芍药以明土风说者曰香草也司马长卿子虚赋曰芍药之和具而后御之说者曰芍药根主和五脏又辟毒气也谢省中诗曰红药当堦翻说者曰花色红者也其义皆与今所谓芍药者合但未有专言州者唐之诗人最以模写风物自喜如卢仝杜牧张祐之徒皆居之日乆亦未有一语及之是花品未有若今日之盛也余官于学讲习之暇尝裁而定之葢可纪者三十有三种乃具列其名从而释之
　　芍药花谱序　　　　　　刘贡父
　　天下名花洛阳牡丹广陵芍药为相侔埒禹贡记州草夭木乔圣人之言然未有效其夭乔也广陵芍药有自他方移来种之者经嵗则盛至有十倍其初而胜广陵所出远甚地气所宜信其为夭乎然则医书草木所载药物方土所出山川原野气力不同或相倍蓰十百如此花矣不可不察也然芍药之盛繁广陵四五十里之间为然外是则薄劣不及洛阳牡丹由人力接种故嵗嵗更变日新而芍药自以种传独得于天然非剪剔培壅平植灌溉以时亦不能全盛又有风雨天寒气节不齐故其名花絶品有至十四五年得一见者其间开不能成或变为他品此天地尤物不与凡品同待其地利人力天时参并具美然后一出意其造物亦且珍惜之耳芍药始开时可留七八日自广陵至姑苏北入射阳东至通州海上西止滁和州数百里间人人厌观矣广陵到京师千五百里骏马疾足可六七日至也上不以耳目之玩勤逺人而富商大贾逐利纎啬不顾又无好事有力者招致之故芍药不得至京师而洛阳牡丹独擅其名其移根北方者二年以徃则不及初年自是嵗加劣矣故北人之见芍药者皆其下者也然种芍药为生者而得厚价重利云熙宁六年攽罢海陵牧至广陵时正四月花时会友人傅钦之孙莘老偕行相与歴览人家园圃及佛舍所种凡三万余株芍药防好及虽好而不至者尽是矣扶风马玿府大尹给事公子也博物好奇为予道芍药本末及取广陵人所第名品示予按唐氏藩镇之盛杨府号为第一万商千贾珍货之所丛集百氏小说尚多记之而莫言有芍药之美者非天地生物无祖于古而特隆于今也殆时所好尚不齐而古人未必能知正色耳白乐天诗言牡丹取丛大花朶繁者为佳此最洛人所卑下者古人之不知芍药何疑然当时无记録故后世莫知其详今此复无传说使后胜今犹不足恨或人情好尚更前浸浸日逺则名品竒花遂将泯黙无传来者莫知有此不亦惜哉故因次序为谱凡三十一种皆使画工图写之以示未尝见者使知之其尝见者固以吾言为信矣彭城刘攽记
　　冠羣芳【大旋心冠子深红】赛羣芳【小旋心冠子】寳妆成【髻子色防紫】尽天工【青心红冠子】晓妆新【白撷子】　防妆红【红撷子】叠香英【紫楼子】　积娇红【红楼子】　醉西施【大软条冠子色淡红】道妆成【黄楼子】　掬香琼【青心玉版冠子】素妆残【初开粉红后渐退白】试梅妆【白冠子】　浅妆勺【粉红冠子】　醉娇红【深红冠子】拟香英【紫寳相冠子】妬娇红【红玉相冠子】缕金囊【金线冠子】怨春红【硬条冠子】　妬鹅黄【黄丝头】　蘸金香【金蕋子单叶】试浓妆【绯多叶】　宿妆殷【紫髙多叶】　取次妆【淡红多叶】聚香丝【紫丝头】　簇红丝【红丝头】　效殷妆【小矮多叶】会三英【三头聚一蕚】合欢芳【双头并蔕】　拟绣鞯【鞍子两邉垂下】银含棱【银緑】
　　州芍药谱后序　　　　王观
