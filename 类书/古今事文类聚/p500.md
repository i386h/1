<!-- { "loadSidebar": true } -->
　　李皋字子简爲温州长史无几摄行州事岁歉有官粟数十万斛皋欲行赈救掾吏乞候上防皋曰夫人日不再食当死安暇禀君命若杀我一身活人数千命利莫大焉于是开仓尽散之以擅贷之罪飞章自劾上嘉之
　　开仓赈给
　　张须陁爲齐郡丞属岁饥将开仓赈给官属咸曰待诏勑不可擅与须陁曰吾若以此获罪死无所恨先开而后上状帝知之而不责【隋书】
　　开廪赈民
　　王恂为许州长史岁旱将假刺史开廪赈民即自劾宗赦之
　　决渠漑田
　　李听改灵州大都督府长史境内有光禄渠废塞岁久欲起屯田以代转输听复决旧渠漑田千余顷至今赖之
　　唐彬公亮
　　晋书唐彬檄爲治中别驾忠肃公亮正救违阙尽规诲以纳谏不显言以彰主当朝正色焉
　　元忠严明
　　魏元忠检校洛州长史治号严眀张易之家奴暴横甚元忠杖杀之权豪惮伏
　　所至廉介
　　皇甫无逸徙益州大都督府长史所至辄闭閤不通宾客左右无敢出入者所须皆希易他境尝按部防民家灯炷尽主人将续进无逸抽佩刀断带爲炷其廉介如此然过自思谨上表疏读数十犹惧未审使者上道进省再三乃得遣
　　爲政仁恕
　　陆象先爲益州大都督府长史剑南按察使爲政尚仁恕司马韦抱真谏曰公当峻扑罚以示威不然民慢且无畏答曰政在治之而己必刑罚以立威乎卒不从而蜀化
　　政条简肃
　　姚崇爲扬州刺史政条简肃人爲纪德于碑
　　文思益深
　　柳宗元贬永州司马自放山泽间其堙厄感郁一寓诸文久而文思益深
　　以戎服见帝
　　张说迁荆州长史俄以右羽林将军检校幽州都督入朝以戎服见帝帝大喜授检校并州长史兼脩国史勅赍草军中论撰
　　见刺史致恭
　　孔若思爲衞州刺史故事以宗室爲州别驾见刺史骜放不肯致恭若思劾奏别驾李道钦请讯状有诏别驾见刺史致恭
　　宜得英儒
　　管宁辟文云州民管诞燕雀之贱栖朝桐之华别驾者明使君之羽翼宜得英儒
　　有宰相器
　　宋富文忠公弼从王曾辟通判郓州赵元昊反公上疏陈八事议者以爲宰相之才召还【东坡作行状】
　　有台辅量
　　宋赵昌言喜推奬后进掌漕湖外时李沆通判澶州昌言谓其有台辅之量表闻于朝【真宗实録】
　　得秉钧材
　　吕许公通判滨州人称其材王文正公谓王沂公曰此人异日与舍人对秉钧轴沂公曰何以得之曰以其奏请知之如不税农具数事卒与沂公竝相【言行録】
　　以赐对除
　　太宗朝前河南府通判刘昌言赐对称防五月除少卿六月知枢密院亊
　　佐郡守治
　　知成都席益奏州郡置倅所以佐郡守之治入则贰政出则按县【中兴防要】
　　改府判称
　　高宗日厯常同劾陆寘疏云寘乃内侍王通之客爲明州通判避通名改称府判今浙东州军有呼通判爲府判自寘始也
　　入直史馆
　　孙何通判陜州召入直史馆迁秘书丞西京转运副使
　　出爲转运
　　王随通判同州代还直史馆出爲西京转运使
　　不买贾珠
　　潭州一巨贾私藏蚌胎爲关吏所搜太守而下轻其估悉自售焉唐质肃公介时以言事谪潭州倅分珠狱发奏方入仁宗谓近侍曰唐介必不肯买案其奏覆览之果然
　　号称灯笼
　　刘随待制爲成都通判严明通达人谓之水晶灯笼
　　爲文戮鳄
　　陈文惠公尧佐通判潮州潮之恶溪有鳄鱼食人公命捕得以文告而戮之其患屛息
　　责高丽书
　　苏文忠公通判杭州髙丽入贡使者骄横发币于官吏书称甲子公却之曰髙丽于本朝称臣而不禀正朔吾安敢受使者易书称熈宁然后受之
　　抗罢内侍
　　刘文安公沆通判舒州州有大狱歴岁不决沆诣治数日而决之是时章献太后诏脩山谷寺资圣浮图内侍张怀信督役严急州将移疾不敢出沆抗言于朝罢怀信归
　　受命佐公
　　王质字子野通判苏州与知州黄宗旦数争事宗旦曰少年敢与丈人抗耶质曰受命佐公事有当争职也尝以病在告一日宗旦省视因言狱有盗铸钱百余人吾以术隂钩得之质曰弋不射防恶隂中于物也今杀数人而徒流者又数十百人公中之也宗旦大惊爲贷其死罪而余悉轻出之【仁宗实録】
　　使我监郡
　　国朝始置诸州通判既非官属故尝与知州争州每云我是监郡朝廷使我来监汝举动无所制有钱昆少卿家世杭人也嗜蟹常求补外郡人问所欲何郡但曰且得有螃蠏无通判处可矣
　　左右其政
　　赵淸献公抃通判泗州泗守昏不事监司欲罢遣之公独左右其政而诲其所以然使若权不出于己者守得以善罢【言行録】
　　裁济以宽
　　蔡文忠公齐通判兖州太守王臻治政严急公务爲裁损济之以宽狱讼爲之不寃【同上】
　　戮郡奸民
　　李及通判曹州州有赵谏者交通权贵持郡短长纵爲奸利及既受命而諌适至京师求见及及拒之乃慢骂而去因诬及毁朝政会有发谏事者命及察其状尽数前后所爲以闻下御史鞫之斩于都市及由是知名【言行録】
　　籍郡司吏
　　公通判滑州兵马司吏王实结宦官横甚公一日摄行郡事适有讼实者捕寘狱籍其家赃万计杖而黥之【詹定庵齐昭逺墓志】
　　减市木数
　　天圣间建太乙宫及洪福院市木于陜西通判陈州范仲淹言宜罢修寺观减定常岁市木之数事虽不行以仲淹爲忠【九庙通略】
　　自实粟数
　　曾巩字子固爲通判岁饥常平不足仰以赈给而田居野处之人不能皆至城郭前期喻属县召富人使自实粟数总得十五万石民得从便受粟不出田里而食有余粟价爲平【言行録】
　　除筭农器
　　吕夷简通判濠通二州往河北按行水灾还奏田器有筭非所以重本请除之因诏天下农器皆免筭【仁宗实録】
　　言置常平
　　王文正公旦通判郑州建言置常平仓以抑兼幷【言行録】
　　请择储贰
　　司马光通判幷州上疏请择宗室贤者摄储贰疏三上一留中二付中书【东坡集】
　　策献平戎
　　张文定公方平字安道通判陆州赵元昊欲叛公献平戎十策方元昊之叛也条上利害八事【言行録】
　　古今文集
　　杂著
　　江州司马防记　　　　　白居易
　　自武徳以来庶官以便宜制事大摄小重侵轻郡守之职总于诸侯帅郡佐之职移于部从事故自五大都督府至于上中下郡司马之事尽去惟员与俸在凡内外文武官左迁右移者递居之凡执役事上与给事于省寺军府者遥署之凡仕久资髙耄昏懦弱不任事而时不忍弃者实涖之涖之者进不课其能退不殿其不能才不才一也若有人畜器贮用急于兼济者居之虽一日不乐若有人养志忘名安于独善者处之虽终身无闷官不官系乎时也适不适在乎人也江州左匡庐右江湖土髙气淸富有佳境刺史守土臣不可逺观游羣吏执事官不敢自暇佚惟司马绰绰可从容于山水诗酒间由是郡南楼山北楼水湓盆百花亭风篁石岩瀑布庐宫源潭洞东西二林寺泉石松雪司马尽有之矣茍有志于吏隐者舍此官何求焉按唐六典上州司马秩五品岁廪数百石月俸六七万官足以亢身食足以给家州民康非司马功郡政坏非司马罪无言责无事忧噫爲国谋则尸素之尤蠧者爲身谋则禄仕之优隐者予佐是郡行四年矣其心休休如一日二日何哉识时知命而已又安知后之司马不有与吾同志者乎因书所得以告来者时元和十六年七月八日记
　　潭州通判谢上表　　　　唐　介
　　始窜岭南人皆谓之必死及迁湖外恩是出于再生仍复前官俾关郡政仰叨成命增激微衷窃念臣寒素立身孤直无援歴官再纪才贰郎曹入朝逾年幸兼风宪臣自以逢圣明之治当言责之司只知忠义以事君不顾祸患之及己凡所上奏必尽至公流辈爲臣寒心奸邪见臣切齿臣本欲爲耳目于陛下勉副旁求不能効鹰犬于他人以希进用心虽无愧迹已甚孤属权臣之擅朝肆己私而害政辄输忠欵冀补涓尘陛对之间未能悉意天威之下卒莫自明得罪一时窜身万里流离逺道殆及朞年摈弃遐荒分甘散秩岂谓皇帝陛下存国大体察臣愚忠欲招谏者之言免爲后来之诫三推皇泽特与一官以邕广之寇攘择湖湘之守倅俾从狂筦得佐郡符然臣粗识义方薄知臣节纳忠获罪顾百谪以诚甘尽瘁报君虽一死而不悔谨当益勤官守以助军兴夙夜以思冀免于败事毫分有补少答于大恩
　　吉州通判防记　　　　　周必大
　　郡丞秦官惟掌兵马自汉迄唐其名不常曰别驾曰司马曰治中曰长史虽均号上佐其实从事之长耳故缇油屛轼下与主簿同赐而州牧或得辟置间以处王子及近臣之左降若起废者其于政事空尝与闻邦国不空之謡宜其寥寥也艺祖皇帝创业之四年继五代扰攘藩镇跋扈兵强民弱治少乱多之后首置诸州通判不动声色于朝廷之上而兴利除害功徧天下是冬又诏凡公事非守倅佥议连书勿行规摹宏逺岂歴代明君贤臣思虑所能及呜呼盛哉吉大州也其爲贰则在唐顔鲁公以谪至本朝向文简公以徳选其他名贤炳炳相望嘉泰二年五月朝请大夫开封郑临实来适二千石缺倂绾郡组其家世之盛仕学之优施于有政见谓明敏初升防事则支倾頽朽惧将压焉竹木瓦甓幸储庭下君问缓故则曰卜未利也君曰覆压之不虞隂阳之是拘其可乎是月庚申亟僝功蒇事七月乙巳落成拓题名记示某曰公大父秦国公以宣和七年春居是官尝行州事逾四考乃得代士民怀德固请家焉旧防载新是宜爲记某追思始能言侍亲于祖父母之侧今七十有五年兼燕楚之城社置桑梓之恭敬安敢以老誖荒唐爲解抑尝读衞诗美文公营宫室曰得其时制百姓说之今君思一日之辑破拘挛之义得其时也用成材依旧贯加显敞焉其东故有风月轩又辟西偏以相映带得其制也自是入仪天朝遗后人以安俾之交脩郡政惠此千里仰称艺祖设官之美意其本立矣因土木之工而纪岁月某请事其末云
　　密州通判防题名记　　　苏子瞻
　　始尚书郎赵君成伯爲眉之丹棱令邑人至今称之余其邻邑人也故知之爲详君既罢丹棱而余适还眉于是始识君其后余出官于杭而君亦通守临淮同日上谒辞相见于殿门外握手相与语已而见君于临淮剧饮大醉于先春亭上而别及移守胶西未一年而君来倅是邦余性不慎语言与人无亲疎辄输写腑脏有所不尽如茹物不下必吐乃已而人或记防以爲怨咎以此尤不可与深中而多数者处君既故人而简易疎达表里洞然余固甚乐之而君又勤于吏职视官事如家事余得少休焉君曰吾防事未有壁记乃集前人之姓名以属于余余未暇作也及爲彭城君每书来辄以爲言且曰吾将托子以不朽昔羊叔子登岘山谓从事邹湛曰自有宇宙而有此山登此逺望如我与卿者多矣皆堙灭无闻使人悲伤湛曰公之名当与此山俱传若湛辈乃当如公言耳夫使天下至今有邹湛者羊叔子之贤也今余顽鄙自放而且老矣然无以自表见于后世自计且不足而况能以及子乎虽然不可不以一言使数百年之后得此文于頽垣废井之间者茫然长思而一叹也
　　利州通判防记　　　　　洪咨防
