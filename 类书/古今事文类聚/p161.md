<!-- { "loadSidebar": true } -->
　　齐棠公之妻东郭偃之妹棠公死偃御崔子吊之见棠妻美使偃娶之偃曰同宗也君出自桓我出自丁又筮之不吉曰妇也何害前夫当之矣【左】
　　不纳妇
　　鲁人有独处室者隣之妇亦独处一室夜暴风雨至妇室壊趋而托焉鲁人闭户而不纳妇自牖与之言子何不仁而不纳我乎子不如栁下惠然妪不逮门之女国人不称其乱鲁人曰栁下惠则可吾固不可吾将以吾之不可学栁下惠之可孔子闻之曰善哉欲学下惠者未有似于此者【家语】
　　寡妇擅财
　　巴寡妇清其先得丹穴而擅其利数世家亦不赀清能守其业用财自卫人不敢犯始皇以为贞妇而容之为筑懐清防
　　过寡妇饮
　　陈遵字孟公为河南太守弟级为荆州牧当之官俱过长安富人故淮阳王外家左氏饮食作乐司直陈崇劾奏遵过寡妇左阿君置酒讴歌辞宿免归
　　妇寡改适【见再嫁门】
　　古今文集
　　杂著
　　失节事大
　　防问孀妇于理似不可取如何伊川先生曰然凡娶以配身也若娶失节者以配身是已失节也又问防有孤孀贫穷无托者可再嫁否曰只是后世怕寒饿死故有是说然饿死事极小失节事极大【语录】
　　寡妇赋【并序】　　　　　　　潘岳
　　乐安任子咸者有韬世之量与余少而欢焉虽兄弟之爱无以加也不幸弱冠而终良友既没何痛如之其妻又吾姨也少丧父母适人而所天又殒孤女藐焉始孩斯亦生民至艰而荼毒之极哀也昔阮瑀既没魏文悼之并命知旧作寡妇之赋余遂拟之以作叙其孤寡之心焉曰
　　仰皇穹兮叹息思恩怜兮何极省微身兮孤弱顾稚子兮未识如涉川兮无梁若凌虗兮失翼上瞻兮遗像下临兮泉壤窈窕兮濳翳心存兮目想奉灵座兮肃清愬空宇兮旷朗廓孤立兮顾影块独言兮听响顾影兮伤催听响兮増哀遥逝兮逾逺绵邈兮长乖四节流兮忽代序嵗云暮兮日西頽霜被庭兮风入室夜既分兮星汉廻梦良人兮来游若阊阖兮洞开怛惊悟兮无闻超惝恍兮恸懐恸懐兮奈何言陟兮山阿墓门兮肃肃修垅兮峨峨孤鸟婴婴兮悲鸣长松萋萋兮根柯哀欝结兮交流泪横流兮滂沱蹈共姜兮明誓咏栢舟兮清歌终归骨兮山足存凭托兮余华要吾君兮同穴之死矢兮靡他
　　古诗
　　妇人苦　　　　　　　　白居易
　　蝉鬓加意梳蛾眉用心扫防度晓妆成君看不言好妾身重同穴君意轻偕老惆怅去年来心知未能道今朝一开口语少意何深愿引他时事移君此日心人言夫妇亲义合如一身及至死生际何曽苦乐均妇人一丧夫终身守孤孑有如林中竹忽被风吹折一折不重生枯死犹抱节男儿若丧妇能不暂伤情应似门前栁逢春易发荣风吹一枝折还有一枝生为君委曲言愿君再三听须知妇人苦従此莫相轻
　　律诗
　　邻妇苦征夫　　　　　　张籍
　　双鬟初合便分离万里征夫不得随今日军回身独没去时鞍马别人骑
　　诗话
　　寡妇扶丧
　　范文正公镇越民曹孙居中卒子幼家贫公助之以俸钱百缗治巨舟差老衙校送归作一絶戒其吏曰过闗津但以吾诗示之诗云十口相将泛巨川来时暖热去凄然闗津若要知名姓便是孤儿寡妇船
　　出妻
　　羣书要语妇有七出不顺父母者无子者滛辟者嫉妬者恶疾者多口舌者窃盗者三不去谓有所取无所归也与其三年之丧也先贫贱后富贵也【家语】子甚宜其妻父母不说出【内则】怨耦曰仇【桓二】有女仳离【中谷有蓷】姜诗出妇盖为小瑕鲍永去妻亦非大过【白集判】
　　古今事实
　　三世出妻
　　自叔梁纥始出妻及伯鱼亦出妻子思又出妻故称孔氏三世出妻【家语后序】
　　无子出妻
　　梁叔鱼三十无子欲出其妻商瞿曰吾年四十有子五人恐子晩出耳非妻之过也【六帖】
　　蒸梨出妻
　　曾参后母遇之无恩供养不衰其妻以蒸梨不熟因出之人曰非七出也参曰蒸梨小物耳吾欲使熟而不用吾命况大事乎【家语】
　　取去妇
　　王吉妻取东家枣啖吉乃去之
　　留其妇【见姑舅门】
　　遣妻遭詈
　　后汉郭林宗见黄允以俊才知名谓曰卿守道不笃将失之矣后司徒袁隗为従女求婚见允叹曰得婿如此足矣允闻乃遣其妻夏侯氏妇谓姑曰今当见弃与黄氏长辞乞一防亲属扵是大集賔客三百余人妇中坐攘袂数黄允隠匿秽恶十五事言毕登车而去允以此废于时
　　分财出妻
　　后汉李充贫兄弟六人同衣逓食妻窃谓充曰妾有私财愿分异充曰醖酒具防乡里共议及賔至充従座中跪白母曰此妇无状教充离异充母兄弟不可承宗事遂呵叱妻出门
　　叱狗去妻
　　鲍永养后母至孝妻甞于母前叱狗永即去其妻
　　取水遣妻
　　姜诗事母至孝母好饮江水妻甞泝流而汲值风不得还母渴诗责而遣之
　　离妻致怨
　　晋王珣及珉皆谢氏婿太傅安死既与珣絶婚又离珉妻遂为仇怨
　　因妬告絶
　　晋谢邈为吴兴太守邈妻郄氏妬以邈取妾怨怼与书告絶邈疑门下生仇达为妻作斥达达投孙恩害邈
　　违姑去妻
　　季迥秀妻骂媵婢母闻不乐迥秀即出其妻防问之答曰娶妇要欲事姑茍违顔色何可留
　　古今文集
　　杂著
　　古人因事出妻
　　防问妻可出乎曰妻不贤出之何害如子思亦甞出妻今世俗乃以出妻为丑行遂不敢为古人不如此妻有不善便当出也只为今人将此作一件大事隠忍不敢发防有隠恶为其隂持之以至纵恣养成不善岂不害事人修身刑家最急才修身便到刑家上也又问古人出妻有以对姑叱狗蒸梨不熟者亦无甚恶而遽出之何也曰此古人忠厚之道也古人交絶不出恶声君子不忍以大恶出其妻而以微罪去之以此见其忠厚之至也且如叱狗于亲前亦有甚大故不是处只为他平日有故因此一事出之尔防曰彼以此细故见逐安能无辞兼他人不知是与不是则如之何曰彼必自知其罪但自己理直可矣何必更求他人知然有识者当自知之是亦浅丈夫而已君子不如此大凡人说话多欲令彼曲我直若君子自有一个含容意思防曰古语有之出妻令可嫁出友令可交乃此意否曰是也【伊川语録】古诗
　　弃妇词　　　　　　　　顾　况
　　古人有弃妇弃妇有归处今日妾辞君辞君何处去本家零落尽恸哭来时路忆昔未嫁君闻君甚周旋及与同结发值君适幽燕孤魂托飞鸟两眼如流泉流泉咽不燥万里闗山道及至见君归君归妾已老物情弃衰贱新宠方妍好拭泪出故房伤心剧秋草妾以顦顇捐羞将旧物还余生欲有寄谁肯与相连空牀对虗牖不觉尘埃厚寒水落芙蓉秋风堕杨栁记得初嫁君小姑始扶牀今日君弃妾小姑如妾长囬头语小姑莫嫁似兄夫
　　去妇怨　　　　　　　　孟　郊
　　君心匣中镜一破不复全妾心藕中丝虽防犹牵连安知御轮去今日飜回辕一女事一夫安可再移天君听去鹤言哀哀七丝
　　去妇怨　　　　　　　　戴叔伦
　　出户不敢啼风悲日凄凄心知恩义絶谁忍分离别下坡车辚辚畏逢乡里亲空持床前幔却见家中人忽辞王吉去为是秋胡死欲比今日情烦寃不相似
　　白头吟　　　　　　　　李　白
　　锦水东北流波荡双鸳鸯雄巢汉宫月雌弄秦草芳宁同为死碎绮翼不忍云间两分张此时阿娇正娇妒独坐长门愁日暮但愿君恩顾妾深岂惮黄金买词赋相如作赋得黄金丈夫好新多异心一朝将聘茂陵女文君因赠白头吟东流不作西流水落花辞条羞故林兔丝本无情随风任倾倒谁使女萝枝而来强索抱两草犹一心人心不如草莫卷龙须席从他生网丝且留琥珀枕防有梦来时覆水再收岂满杯弃妾已去难重回古来得意不相负只今惟有青陵台
　　诗话
　　出妻复还
　　严灌夫娶愪氏十年无嗣乃出之妻乃为诗以别日当时心事已相闗雨散云收一晌间便是孤帆従此去不堪重过望夫山遂如初
　　妬妻
　　羣书要语女无美恶入宫见妬【史记】有嫡不以其媵备数媵遇劳而无怨嫡亦自悔也【江有汜】妬宠而负恃争妍而取怜【韩文】
　　古今事实
　　杀婢髠头
　　后汉袁绍死妻酷妬杀绍宠妾五人为死者有知恐见绍地下乃髠头墨面以毁其形
　　不畜媵妾
　　冯衍字敬通妻妬悍不畜媵妾儿女自操井臼刘孝标云予与敬通三同不遇一同也刚直二同也冯有忌妻自操井臼予亦有忌妻家道坎轲三同也
　　书遣妬妻
　　冯敬通有一婢妻任酷妬之虐婢无所不至敬通乃弃遣之因与妇弟任武达书曰不去此妇则家不宁不去此妇则家不清不去此妇则福不生不去此妇则家不荣不去此妇则事不成吾数竒命薄端相遭逢
　　疑夫私乳母
　　贾充妇广城君郭槐性妬忌初充子黎民三嵗乳母抱之当閤黎民见充入喜笑就而拊之槐望见谓充私乳母即便杀之黎民恋念而死充遂无嗣
　　帏婢作乐
　　谢安夫人刘氏帏诸婢使在前作伎太傅暂见便下帏太傅索更开夫人云恐伤盛徳　梁栁惔甚重其妻颇成畏惮性爱音乐女妓精丽畧不敢视仆射张稷与惔狎而为惔妻赏敬稷诣惔先相问夫人惔每欲见妓常因稷请奏乐其妻隔幔坐妓然后出惔因得留目
　　周姥当无此
　　谢太傅刘夫人不令公有别房公既深好声乐后遂颇欲立妓妾兄子外生等微达此防共问讯刘夫人因方便称闗雎螽斯有不忌之徳夫人知以讽已乃问谁撰此诗答云周公夫人曰周公是男子相为尔若是周姥撰诗当无此也
　　宻置妓馆
　　王导妻曹氏性妬导惮之乃宻置众妾于别馆以处之曹氏知而将往导恐被妻辱遽命驾犹恐迟以所执麈尾柄驱牛而进司徒蔡谟闻之戏导曰朝廷欲加公九锡导弗之觉但谦退而已谟曰不闻余物惟有短辕犊车长柄麈尾导大怒谓人曰吾往与羣贤共逰洛中何曽闻有蔡克儿也
　　我见亦怜
　　桓温平蜀以李势女为妾甞着斋中妻南郡主始不知既闻与数十婢拔白刃袭之正值李梳头发委借地肤色玉耀不为动容徐徐结髪敛手曰国破家亡无心至此今日若能见杀乃其本懐辞甚凄惋主于是掷刀前抱之曰阿子我见汝亦怜何况老奴遂善待之
　　夫死犹妬
　　齐刘瑱妹为鄱阳王妃王为明帝所诛妃追伤成疾瑱令陈郡殷蒨画鄱阳王与宠姬照镜状如欲偶寝以示妃妃唾之骂曰故宜早死于是病亦徐差
　　推婢墓中
　　干寳父有所宠侍婢母甚妬忌及父亡母乃生推婢于墓中后十余年开墓而婢伏棺如生载还经日乃苏言其父常取饮食与之恩情如生在家中吉凶輙语之考校悉騐地中亦不觉为恶既而嫁之生子
　　宁死亦妬
　　兵部尚书任瓌赐二美妻妬烂其发秃尽太宗闻之赐金瓶酒云饮之立死不妬即不须饮栁氏拜勑曰妾与瓌倶出微贱更相辅翼遂致荣宦今多内嬖诚不如死乞饮尽无他帝谓瓌曰人不畏死不可以死恐朕尚不能禁卿其奈何二女令别宅安置【朝野佥载】
　　刻眉灼眼
　　房孺复妻崔氏性忌左右婢不得浓糚一婢新买糚稍佳崔怒刻其眉以青填之烧锁梁灼其两眼角以朱傅之及脱瘢如糚焉【酉阳杂俎】
　　佯许就婢
