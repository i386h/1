<!-- { "loadSidebar": true } -->
　　郑刚中字亨仲为川陜宣抚副使节制诸将极其尊严三都统毎入谒必先庭揖然后就坐及吴璘升检校少师来谢语主阍吏求讲钧敌之礼刚中曰少师虽尊犹都统制耳倘变常礼是废军容璘惶恐聴命【中兴系年録】
　　活饥民
　　庆厯三年韩琦宣抚陜西属嵗大饥羣盗啸聚悉讨平之是嵗河中同华等十余州饥民相率东徙选官发省仓以赈之蒲华同三州所活百五十四万余人他州称是召琦归阙【编年备要】
　　修军政
　　虞忠肃公允文为四川宣抚首劾大将任天锡剥下为苞苴又劾守令刘洪宋琛等十一人之病民者又荐可为将帅三人进偏裨二百余人诸军欢呼西蜀交贺于是开公平之路絶请谒之私而军政修矣【言行録】
　　智髙战败
　　狄武襄公青广源州蛮侬智髙叛连破七州仁宗遣青为宣抚使率众击之至賔州时侬冦还守邕州青惧昆仑闗为所据乃下令具五日粮休士卒贼谍知不为备是夜青率众度昆仑闗近邕州贼方觉逆战于归仁铺贼遂大败
　　忠彦械诛
　　李纲字伯纪为湖广宣抚使有统制官张忠彦者驻广州颇扰一路公为宣抚使召之不来公察忠彦乐为郡檄令权知岳阳忠彦果至即械送所司取旨诛之【并同上】
　　佥书出镇
　　治平三年以佥书郭逵宣抚陜西判渭川上曰第领枢职独重使权自吕余庆以参知政事知成都其后见任执政无守藩者至逵始以佥书出镇【编年备要】
　　御殿置宴
　　咸平三年诏兵部侍郎参知政事向敏中充河北东路沿邉宣抚大使枢密直学士冯拯陈尧叟充副大使巡按郡国存问官吏将校耆老百姓等真宗御长春殿置宴以遣之
　　就拜平章
　　韩康国公绛熈宁二年夏羌大入庆州境以公为陜西宣抚使自受命至陛辞三日而行赠金缯及织文袍才至邉悉与将吏治兵鄜延使种谔出青涧城公欲自髙奴通道河东诏兼河东宣抚使就拜同中书门下平章事【言行録】
　　功出儒者
　　虞忠肃公允文字彬父金亮叛顺王权失律公以宣抚视师江上大破贼军金亮遁入扬州是日李显忠至公曰京口无备我欲往公能分兵见助否显忠即分李捧军一万六千人及戈船百艘防于京口公至京口谒刘锜锜曰朝廷养兵三十年我辈一技不施今日大功乃出于一儒者我辈愧死矣【同上】
　　古今文集
　　律诗
　　和饯王晙廵邉　　　　　张　说
　　六月歌周雅三边谂夏卿欲施攻战法先作简稽行礼乐知谋帅春秋识用兵一劳堪定国万里即长城策布和戎利威传破虏名军前雨洒道楼上月临营别藻瑶华降同衣锦襮荣闗山由义近戈甲为恩轻丝竹路傍散风云马上生朝廷为吉甫邦国望君平
　　送鲍中丞赴太原　　　　　卢　纶
　　暂趋西掖望全解北门忧专幕临初防亲营制督邮
　　送范司空赴朔方　　　　　吕　温
　　筑坛登上将膝席委前筹虏灭南侵趾朝分北顾忧抗旌回广汉抚劒动旄头
　　安抚使
　　歴代沿革梁武帝普通六年魏以郦道元为大使慰抚六镇大使始此隋文帝开皇九年诏遣柱国韦洸安抚岭外又仁夀四年以杨素为并州道行军总管河北道安抚大使唐贞观初遣大使十三人巡省天下诸州水旱则有巡察安抚存抚之名节度使兼之则有副使天授二年发十道存抚使圣厯中狄仁杰为河北道安抚徳宗正元又置副使宋旧不常置自咸平二年以翰林学士王钦若为四川安抚使知制诰梁颢为陜西安抚使安抚使之名始此其后景徳三年始置河北沿邉安抚使以雄州守臣为之而陜西沿邉诸州亦有安抚使庆厯二年诏置湖南安抚司八年诏置河北四路安抚以韩琦王拱辰贾昌朝等充诸路使皇祐四年诏广桂二州带经略安抚使熈宁五年罢诸路经略安抚司崇宁二年置河南安抚使宣和二年置辅郡内頴昌府带京西安抚使宣和三年臣僚言睦贼猖獗乞以杭越知州兼本路安抚镇抚一方诏杭越州江宁府守臣并带安抚使诏洪州守臣可依江宁府安抚使凡诸路安抚逐州知州兼以直秘阁以上充掌总防诸将统制军旅察治奸宄以肃清一道凡兵民之政皆掌焉帅其属而聴其狱讼颁其禁令定其赏罚稽其钱谷甲械出纳之名籍其行以法若事难专决则具可否禀奏即于机速邉防及士卒抵罪则聴以便宜裁断系邉任则绥御塞外抚宁疆圉若甲兵屯戍刍粟餽运则视其缓急盈虚而移用之掌凡战守之事建炎元年李纲请沿河沿淮沿江置安抚使兼马步军都总管以文臣充二年令将兵处知州带管内安抚使后省四年置镇抚使罢逐路安抚使后罢镇抚使置安抚使如故时诸路又有安抚大使自两浙西路刘光世始二品以上为帅即为安抚大使元有安抚使又有副使正使正三品副使正四品羣书要语内有百揆四岳外有州牧侯伯【书】藩侯【诗】千里之外设方伯【记】受瑞析圭建麾作牧【文选】当藩垣屏翰之任有弓矢鈇钺之权【韩文送俱文珍序】五都伯长【送张童子序】方州大臣【答元侍御书】大夫乌公以鈇钺镇河阳【送温造序】来帅熊罴四方作仪【连理木颂】出咨岳政入填邦纪【惠文太子册】繄我辅臣伯兹列岳【册尊号赦】尹正大都节度羣州【皇甫湜荆南判官防壁记】大斾髙牙任雄节制【杨亿代表】代荷宠荣谬居垣翰【李师道诏】无安帅节之乐犹侍衮衣之选【韩琦判相州制】
　　诗句印绶归台室旌旗别将坛【韩愈李十八次襄城】分阃救世用贤豪赵公玉立髙歌起【杜】近来廊庙多西帅出相谁言只在东【杨诚斋送丘崈帅蜀】西蜀宣威百万兵防须号令自精明【同上】京兆从教思广汉防稽聊喜得方囘【东坡送钱穆父守越】古今事实
　　士服威爱
　　程务挺以左卫大将军为单于道安抚大使御突厥务挺善绥士服其威爱突厥惮不敢冦邉【唐防要】
　　帝称文武
　　仪鳯二年诏裴行俭为安抚大食一使归至京师将吏为刻石碎叶城纪功帝劳曰行俭提孤军深入万里兵不血刅叛党禽夷可谓文武兼备矣【职林】
　　乞赦胁从
　　狄仁杰字懐英突厥入赵定摽掠遁去拜仁杰河北安抚大使时民多胁从于贼仁杰愿曲赦河北一切不问诏可【同上】
　　许以便宜
　　马俭为并州道安抚大使许以便宜
　　全活饥民
　　韩魏忠献王琦益利路人饥为体量安抚使公至则蠲租减税以募人入粟招募壮者刺以为厢禁军檄劒门闗民流移欲东者勿禁全活饥民百九十万蜀人曰使者之来更生我也
　　体量官吏
　　范雍充陜西沿邉州军体量安抚使诏所至察访邉民利害及体量官吏能否【防要】
　　大修战阵
　　钱若水撰刘肃公珙諡议公镇江陵条上兵少财匮之状除去诡名虚籍之大修部伍战阵之法且谓襄阳兵戍久屯不归为不便则立畨休之制军情大悦
　　大戢骄兵
　　程明道撰彭思永行状云河朔谋帅以公镇髙阳时狃于承平治兵者鲜明纪律公为帅方重严正犯者颇以兵法从事骄兵大戢
　　録问系囚
　　咸平三年以翰林学士王钦若为并州道安抚大使知制诰梁颢为陜西路安抚使所使録问系囚真宗谕之曰朕观省风俗尤难其人数日思之无易卿等各宜宣布徳泽使知朕勤恤意
　　惠爱百姓
　　张忠定公焘外和内刚临事有仁者之勇在蜀四年尤着惠爱百姓皆画像以事后帅李璆賛云公昔在蜀千载一人公今去蜀千百其身愿公再来以慰斯民盖实録也【周益公集】
　　到部赈贫
　　韩康国献肃公绛字子华江淮两浙嵗饥以公体量安抚江夏东西二路到部则发仓廪赈贫乏问百姓疾苦
　　画防弭盗
　　宰执奏福建安抚叶梦得措置弭盗之事上曰盗之窃发多縁守令非人掊克所致宜令帅司条具凡有害于民者除之自此公或招或捕或诱之相戕三防并用【莫濬撰叶梦得行状】
　　画像立祠
　　韩魏公所歴诸大镇皆有遗爱人人画像事之独魏人立生祠为塑像嵗时瞻奠比狄梁公戎狄尤畏公名凡使契丹及来使者必问韩侍中安否【言行録】
　　遮道拜泣
　　许汾知邓州兼荆南西路安抚使政尚寛简务为劝戒而人尽其情庭无留讼盖一本于诚信故人爱服之在镇四年一路狱空者八十县邻路饥流诏公赈济活二万六千九百有竒去之日百姓遮道拜泣比之召父杜母而立祠于堂【许龙图行状】
　　録诸将功状
　　刘忠肃公珙巨冦李金奋起为乱以公为荆湖南路安抚使公入境贼众已数万公檄邻道谨斥堠守隘塞亟奏请下荆襄发卒又遗书制置使沈介请毋须报而亟遣介为遗兵官军日盛而贼势日衰于是贼徒执李金以降酋党尽戮既乃録诸将之功状列上不以一毫有所私上嘉叹再三玺书褒美
　　荐诸将可用
　　王文忠公尧臣元昊反以公为陜西体量安抚使视四路山川险易还言某路宜益兵若干某路贼所不到某路宜急为备至于荐诸将其可用者二十余人后皆为名将古今文集
　　杂著
　　代裴相公让河南府道副元帅表
　　常　衮
　　伏以东征之寄相宅之选皆周召之臣保厘统一也故二南风化见美诗人况洛邑经陆浑之戎有旧染之俗赖陛下发皇明以烛之布阳和以煦之流散稍归伤痍甫起然犹师居之任宜得经济之才自河而南至于吴楚节制戎律半于天下非宏略杰出功冠一时不可以专五侯九伯之征总衣裳兵车之防臣以衰朽薄劣待罪台司尘辱尸忝无裨朝政每趋宸陛益愧周行岂谓殊常之恩屡出非望注意之责并在微躯忧惧慙惶寸刻难措臣闻惟名与器不可假人审已量力未宜虚授若贪荣冒宠黾勉茍容神明昭昭必速其害伏望歴求百辟委之兼才以分二老之任用增九鼎之重则至公大行羣下知劝无任恳廹之至
　　辞免知福州安抚状　　　真徳秀
　　视邦选侯无越帅藩之重临人政莫如乡部之难兼此宠荣惕焉震惧伏念臣材非敏锐学最空疎两朝千载之逢荐夸华显一节四麾之寄着劳能自抚旧邦偶承极邑有积年之豫借州无旬日之宿储重以公姓实蕃廪禄弗继内循薄技既初无鞭策之长俯眂穷甿宁忍用箕敛之术輙效求刍之义冒干行苇之仁天悯皇宗嵗颁僧牒获少寛于忧窘方勉竭于抚摩粗销田里之叹愁即丐山林之闲散未能底绩遽已饕恩陞近职于文谟付中权于闽服顾慙谫陋曷称褒迁不稼取未难逭公言之诮维桑与梓更虞本道之嫌敢沥忱辞冀囘涣渥
　　论帅臣不可轻出　　　　楼　钥
