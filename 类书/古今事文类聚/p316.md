<!-- { "loadSidebar": true } -->
　　作稗官小説
　　汉艺文志小说出于稗官注曰细米为稗王者欲知闾巷风俗细碎之言故立稗官今世谓偶语为稗
　　未备而终
　　陆平原作子书未成吾门生有在陆军中者说陆君临亡曰穷通时也遭遇命也古人贵立言以为不朽吾所作子书未成以此为恨耳余谓仲长统作昌言未竟而亡后董袭撰次之桓谭新论未备而终班固为成之今才士何不賛成陆公子书【抱朴子】
　　着潜夫论
　　王符耿介不得升进蕴愤隐居著论三十余篇以讥当世不欲章题其名号曰潜夫论
　　不好其书
　　魏严干善春秋公羊钟繇不好公羊而好左氏谓左氏为太官而谓公羊为卖饼家干口讷临时屈无以应繇曰公羊高竟为左丘明服矣干曰直故吏为明使君服耳公羊未肯也【裴谞传】
　　作博物志
　　晋张华读三十车书作博物志四百卷武帝以为繁只作十卷【殷文奎启注】
　　撰华阳国志
　　常璩叙蜀事谓之华阳国志
　　着昌言
　　仲长统每论说古今及时俗行事尝发愤叹息因著论名昌言三十四篇
　　同注庄子
　　向秀义注庄子唯秋水至乐未竟而卒郭象为人薄行见秀义传遂窃为已注乃注秋水至乐又易马蹄一篇后秀义别本出故今有向郭二庄其义一也【世说】
　　窃人所着
　　南史郄绍尝撰晋中兴书数以示何法盛法盛有意图之谓绍曰卿名位贵达不俟此延誉我寒士无闻于时宜以为惠绍不与书成在斋内厨中法盛诣绍绍不在直入窃书绍还失之无复兼本于是遂行何书
　　编千文
　　梁武帝教诸王书令殷铁石于钟王书中榻一千字不重者每字片纸杂碎无序帝召周兴嗣曰卿有才思为我韵之兴嗣一日编缀进上须发皆白【尚书故事】
　　躬自抄録
　　南史王筠自序云余少好抄书老而弥笃虽遇见瞥观皆即疏记后重省览懽兴惟深习与性成不觉笔倦未尝倩人假手并躬自抄録大小百千卷不足传之好事盖以备忘而已
　　一官为一集
　　王筠所撰文章以一官为一集自洗马中书中庶吏部左佐临海太守各十卷宋杨亿为文每一官成一集所着括苍武夷颍隂韩成退居汝阳蓬山辞云冠鼇等集近世杨万里诗集亦以一官为一集云
　　撰区宇志
　　隋大业初敕内史舍人窦威崔祖濬及龙川賛治侯伟等三十余人撰区宇图志一部五百余卷新成奏之又着丹阳郡风俗乃见以呉人为东夷度越礼义及属辞比事全失脩撰之意帝不恱遣内使舍人栁达宣敕责威等云昔汉末三方鼎峙大呉之国以人物称故晋武帝云江东之有呉防犹江西之有汝颍衣冠人物千载一时及永嘉之末华夏衣缨尽过江表此乃天下之名都自陈平之后硕学通儒莫非彼士尔等着其风俗乃为东夷之人度越礼义于尔等可乎然于著述之体又无次序各赐杖一顿即日敕遣秘书学士十八人脩十郡志内史侍郎虞世基总检于是世基先令学士各序一郡风俗拟奏请体式学士著作郎虞作序京兆郡风俗学士宣惠尉凌敬序河南郡风俗学士宣徳郎杜寳序呉郡风俗四人先成以简世基世基奏闻去取听敕及奏帝曰学士脩书颇得人意各赐帛二十段付世基择善用之脩成一千二百卷卷头有图叙山川则卷首有山水图叙郡国则卷首有郭邑图叙城隍则卷首有公馆图其图上山川城邑题字及细并用欧阳肃书即率更令询之长子攻于草为时所重云【大业拾遗】
　　作元经中説
　　隋王通为蜀郡司户书佐大业末弃官归以著书讲学为业作元经中説皆为儒林所称
　　着玉烛寳典
　　隋杜台卿常采月令触类而广之为书玉烛寳典十二卷奏之台卿患聋不堪吏职请脩国史上许之
　　着经典音义
　　宋太宗阅陆德明经典音义美其益学者叹曰德明虽亡此书可传
　　着北堂书钞
　　唐虞世南为秘书于省后堂集羣书中事可为文用者号北堂书钞
　　作六帖
　　白居易作六帖以陶家瓶数十各题门目作七层架列斋中命诸生求集事类投瓶中倒取抄録成书故记代无次【谈苑】白乐天取凡书精语可备词赋志文采用者各以门目类粹而总名其书为六帖既不自释所以名后人亦无辩者偶阅唐制其时取士凡六科科别其所试条件每一事名一帖其多者明经试至十帖而说文极于六帖白之书为应科第设者以帖为名其取此矣白书不止六类而帖之取数止于用六者说文小学之试小学又试之小者也从试云小者取其极数而名其书者谦取其十也【程泰之演繁露】
　　自镂板
　　五代和凝为文章以多为富有集百余卷自镂板行于世识者非之
　　着鹖冠子
　　鹖冠子隐于幽山衣敝履穿以鹖为冠莫测其名因服成号著书言道家事马援尝师事之援后显于赵鹖冠子惧其荐已乃与援絶【高士传】
　　奉诏撰著
　　宋太宗锐意文史太平兴国中诏李昉等撰太平御览一千卷又诏集野史小说为太平广记五百卷类选前代文章为文苑英华一千卷太宗日览二卷因事有阙则暇日追补尝曰开卷有益朕不为劳也【渑水燕谈】
　　着唐文粹
　　呉兴姚铉集唐人所为古赋乐章歌诗賛颂碑铭文论箴表传録书序凡百卷名文粹予在开封时长子渝游相国寺得唐潭州刺史张登文集一防三卷权文公为序其略曰如求居寄别怀人三赋与证相一篇意有所激锵然玉振傥有继昭明之为者斯不可遗也然观文粹并不徧载由是知姚亦有未见者予读文粹欲以登之文裒而録之以广前集今病矣不詶其志【麈史】姚谪居连州尝写所注文粹一百卷好事者于县建楼贮之官属多遣吏写録吏以为苦以盐水噀之冀其速坏后以火焚其楼【该闻】
　　着春秋编年
　　栁开知润州胡旦秘监为淮漕二人俱以文鸣于时旦造春秋编年立五始先经后传发明凡例之类窃侔圣作书甫毕邀开于金山观之颇以作书自矜开从其招而赴焉方拂案开编未暇阅开杖剑叱之曰小子乱常名教之罪人也生民以来未有夫子者至若丘明以下公谷邹郑数子止敢传述而已尔何辈輙敢窃圣经之名冠于篇首今日聊赠一剑以为强裴之戒语讫俄逐旦旦濶歩摄衣急投旧舰锋几及之【玉壶清话】
　　作正蒙
　　横渠作正时中夜有得亦须起写了方放下而睡不然放不下无顿处【朱语録】
　　着佛经
　　释氏只四十二章经是他古书其余皆中国文士润色成之维摩经亦南北时作道家之书只祖述老子庄列及丹经而已【朱语録】
　　着传灯録
　　传灯録极陋盖眞宗时一僧做上之真宗令杨大年删过故出杨大年名便是杨大年也晓不得【朱语録】
　　古今文集
　　杂著
　　评楚词注
　　楚词注下事皆无这事是他晓不得却就那语意撰一事为证却都失了他那正意如淮南子山海经皆是如此【朱语録】
　　书圣庚家藏楚词后　　　黄鲁直
　　章子厚尝为余言楚词盖有所祖述余初不谓然子厚遂言曰九歌盖取诸国风九章盖取诸二雅离骚经盖取诸颂余闻斯言也归而考之信然顾尝叹息斯人妙解文章之味此其于翰墨之林千载一人也但颇以世故废学耳惜哉
　　跋文苑英华后　　　　　周子充
　　臣伏覩太宗皇帝丁时太平以文化成天下既得诸国图籍聚名士于朝诏脩三大书曰太平御览曰册府元曰文苑英华各一千卷今二书闽蜀已刋惟文苑英华士大夫家絶无而仅有盖所集止唐文章如南北朝间存一二是时印本絶少虽韩栁元白之文尚未甚传其他如陈子昂张説九龄李翺诸名士文集世尤罕见故脩书官于宗元居易权徳舆李商隐顾云罗隐或全卷收入当真宗朝姚铉铨择十一号唐文粹由简故精所以盛行近岁唐文摹印浸多不假英华而传况卷帙浩繁人力难及其不行于世则宜臣事孝宗皇帝间闻圣谕欲刻江钿文海臣奏其去取差谬不足观帝乃诏馆职裒集皇朝文鉴臣因及英华虽秘阁有本然舛误不可读俄闻传防取入遂经乙览时御前置校正书籍一二十员皆书生稍习文墨者月给餐钱满数歳补进武校尉既得此为课程往往妄加涂注缮写装餙付之秘阁后世将遂为定本臣过计有三不可国初文籍虽写本然校讐颇精后来浅学改易浸失本指今乃尽以印本易旧书是非相乱一也凡庙讳未祧止当阙笔而校正者于赋中以商易殷以洪易或值押韵全韵随之至于唐讳及本朝讳存改不定二也元阙一句或二句或颇用古语乃以不知为知擅自増损使前代遗文幸存者转増疵类三也顷甞属荆帅范仲艺均倅丁介稍加校正晩幸退休徧求别本与士友详议疑则阙之凡经史子集传注通典通鉴及艺文类聚初学记下至乐府释老小说之类无不参用惟是元脩书歴年多非出一手丛脞重首尾衡决一诗或析为三二诗或合为一姓氏差误先后颠倒不可胜计其间赋多用员字非读泰誓正义安知今日之云字乃员之省文以尧韭对舜荣非读本草注安知其为菖蒲又如切磋之磋驰驱之驱挂防之防僊装之装广韵各有侧音而流俗改切磋为效课以驻易驱以席易防以仗易装今皆正之详注逐篇之下不复徧举始讐于嘉泰改元春至四年秋讫工盖欲流传斯世广熈陵右文之盛章阜陵好善之优老臣发端之志深惧来者之莫知其由故列兴国至雍熈成书岁月而述证误本末如此阙析尚多谨候来哲
　　秘书省书繁露后　　　　程泰之
　　右繁露十七卷绍兴间董某所进臣观其书辞意浅薄间掇取董仲舒防语杂置其中輙不相伦比臣固疑非董氏本书又班固记其説春秋凡数十篇玉杯繁露清明竹林各为之名似非一书今董某所进本通以繁露冠书而玉杯清明竹林特各居其篇卷之一愈益可疑他日读太平寰宇记及杜佑通典颇见所引繁露语言顾今书皆无之寰宇记曰玉皇驱车抵谷口通典曰剑之在左苍龙之象也刀之在右白虎之象也韨之在前朱雀之象也冠之在首武之象也四者人之盛餙也此数语者不独今书所无且其体致全不相似臣然后敢言今书之非本真也牛亨问崔豹冕旒以繁露者何答曰缀玉而下垂如繁露也则繁露也者古冕之旒似露而垂是其所从假以名书也以杜乐所引推想其书皆句用一物以发已意有垂旒凝露之象焉则玉杯竹林同为托物又可想见也汉魏间人所为文有名连珠者其聨贯物象以达已意略与杜乐所引同如曰物胜权则衡殆形过镜则形穷者是其凡最也以连珠而方古体其殆繁露之自出欤其名其体皆契合无殊矣
　　题王充论衡后　　　　　吕南公
　　传言蔡伯喈初得此书常秘玩以谈或捜其帐中见之辄抱以去邕且丁宁戒以勿广也嗟乎邕不得为贤儒岂不宜哉夫饰小辩以惊俗充之二十万言既自不足多道邕则欲以独传为过人之功何谬如之良金美玉天下之公寳为其贵于可用耳小夫下人偶获寸片则卧握行怀如恐人之弗知又兢兢于或吾冦也而金玉果非天下所无信以充书为果可用乎孰御天下之同贵有如不然也邕之至虑曽小夫下人之及耶
　　评文选去取
　　东坡云余读文选恨其编次无法去取失当齐梁文章衰陋而萧统尤为卑弱文选引斯可见矣今观渊明集可喜者甚多而独取数首则知其余忽遗者多矣渊明作闲情赋所谓国风好色而不淫正使不及周南与屈宋所陈何异而统大讥之此乃小儿强作解事者【志林】
　　评龙城録
