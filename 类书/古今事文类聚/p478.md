<!-- { "loadSidebar": true } -->
　　只拜休命内揣薄才委任专崇周章失据臣某中谢臣闻边之安危系于所用事之成败谅在先谋故寸璧必求良工尺锦亦资善制况夫谋无智勇备列戎旃自守封疆颇淹歳序肃将朝筭剪灭凶徒此乃天功匪惟臣力陛下不遗犬马念以驱驰收其分寸之劳加以丘山之赏礼因位重恩与日深常恐颠危不克负荷所以非有陈让乞停范阳而手诏曲垂不允许退就私室切愧明时素飱之诗自臣攸作今又更承奬命兼以河东边境相连三千余里烽燧列警斥须明虽则居安终资有备以臣独制谓必无失然以能处一事身任一官犹择其人且愧旷职况臣旁绾三节控带数藩智有所不周心有所不及兵权倘失奔驷宁追实虑授受乖宜简书是畏特望矜臣不逮察臣愚謏更选良能付以旄钺则樵夫絶议官序有伦
　　谢浙西节度使表　　　顔真卿
　　圣德含不遗簮履舍其罪戾假以麾幢感戴恩荣死生知报臣某中谢臣以为全吴旧国分阃重权煮东海以自资堑西河而作固九州天险之地六代帝王之都是以魏文兴嗟甘従南北之限苻坚恃众爰防百万之师岂不以形胜是先腹心斯切亲贤重寄镇遏攸难矧在庸防宁堪及此是以拜命之日以荣为忧制书以今月四日至饶州臣以今日发赴本道取都统节度观察使李峘处分讫即赴升州即当缮修甲兵抚循将士观察要害以备不虞假陛下英武之威守陛下圣明之理一心勠力上答天慈伏惟陛下察臣愚衷则死且不朽无任感戴屏营之至
　　代辞节度使表　　　　　汪　藻
　　误恩隆洽久旷责之讥小已兢惭敢缓辞荣之请具输愚恳仰冐隆威中谢伏念臣早滥褒扬浸阶华近虽孤忠图报誓糜殒以为期然晩节知非悟满盈之可戒昨侍言于帷幄祈休迹于田庐甫解烦机遽颁异数以章句小儒而窃授方之宠以斗升素志而叨制禄之优方涣号之已行固牢辞而莫获坐贪名器荐歴歳时若犹冐昧以自如将至颠隮而靡悔伏望皇帝陛下特垂公听俯谅忱辞镌筑坛节制之名守留钥允厘之任岂独少安于分愿固将无累于恩私既圣度曲全许保益谦之终吉况天威未逺敢忘归美之余忠
　　代薛门下辞免节度使表　汪　藻
　　引疾辞荣方幸机衡之解疏恩越等乃旄节之颁凛如渊谷之临莫测云天之施輙布由衷之恳仰干方命之诛伏念臣承学阙如起家寒甚早被圣神之遇遂参丞弼之司黾勉十年周旋三省妨贤最乆自知罪戾之盈容迹每安实赖恩怜之至比失衞生之理益怀误国之忧力丐投闲仅赐可所愿退安于散秩敢图并受于隆名惟斋钺临师本人主待有功之士而祠廷置使亦朝家优元老之臣顾平时犹惧于素飱岂病质乃堪于徴使伏望皇帝陛下不忘旧物深谅防忠量才能小大之宜尽庇覆始终之意特回涣号靡速烦言未冺余生尚可筋骸之强誓坚晩节仰酬体貎之优
　　真定府总管谢上表　　　张太傅
　　河朔雄藩戎昭重柄猥承选用俯愧踈愚事方初抚躬増惧中谢伏念臣素无器业孤奉明恩自尘换秩之劳洊被董戎之寄西人外镇累分经讨之权北敌近边即授抚绥之任曽防绩效但掇僭尤顾摈弃以诚甘居冗散而为戒敢冀皇明下烛寒灰复然召従江海之滨再立轩墀之下仍分戎柄兼处兵冲臣昨入侍禁廷及赴卑职将辞黼座亲奉玉音怜其驱防辛勤察其迁徙频并许令今任且俾安居虽均劳逸之宜实被丁宁之诲此盖伏遇皇帝陛下熈隆寳运维御羣才特推求旧之恩得展自新之效矧又不兼它局专治兵家惟纪律之素严寔诏条而慎守谨当愈坚成节曲尽训齐无事之秋使懐忠而知劝临敌之际则授命以忘身冀竭愚忠上酬恩造
　　河西节度使防壁记　　　杨炎
　　皇帝肇建节制之任位以上将主四方之兵济河而西五侯四将十有六县大海磅礴乎终始山河廻流其左古旄头虎力之劲剑服穹庐之长煌煌乎长车千乘横合万里皆主乎是邦故秦已上为戎都汉已下为巨防有城府襟带焉有良将大勲焉有五都汚杂焉其风悍其国险鲜车龙服嚣然相荡非古之战守曷以成其业而树其风者哉昔在武德之初上用雄武大才则我陇西李王肃明乎神化大冢宰宇文公驸马乔公出将我前军中兴之后循吏继作则馆陶侯郭公鷞鸠氏司马公相国韦公萧公庻绩交修以被升平之化当今王室多故云海沸腾则仆射哥舒公以縦横之竒判总军国其意者将复用雄武大才乎君子曰武德之官神以略其化咸成中兴之政俭以行其俗阜当今之理动以合而人安宜乎尽天下之才随质文之变以永来裔大康乎斯时天寳十二年夏六月记
　　邠州节度使防记　　　郑处晦
　　邠为古国其俗质而厚其人朴而易理业尚播种畜扰有后稷公刘之遗风始皇并天下地属乔辅后汉析为新平郡后魏改置豳州国朝因之开元中诏以豳幽为疑因改为邠天寳已前太平岁乆西通伊凉万里而逺邠实为近郡申王薛王以亲贤之贵居之太尉房公以盛德之重居之洎禄山勃起幽朔西戎尘坌汤涌乘艰难际盗据河右蕃兵去王城不及五百里邠由是为边郡斥候近郊镇要害大厯中尚父汾阳王始以朔方军壮其威容后益选武勇骁健有胆决竒谋者继之今天子三年西戎欵闗献河湟数州故地西鄙益托邠为近藩上念兵戎方息边备愈逺始诏司空白公由丞相府持节来镇丞相功成继命文雅忠恕之风煦然而起边人若寝寤拭目心意苏醒始知礼让文化之为急务廷议以我季父尚书公前为夏帅夷甿乂安宼盗弭息储廪果实兵械果完懋赏休绩迁镇是军季父又以理夏之政移之于邠邠人嬉嬉薫为太和尝观屋壁志前帅是军者之名氏因曰曩之帅此者岂不知是邳始务公车而角材坚垒未暇及此尔吾既承数君子大理之后敢不勤督吾之未至者况今冦盗既夷不宜独以鸣鼓鼙教撃刺为事因命疏自开元已来刺是郡帅是军者追书扵屋壁季父尚书公曰吾思将有以警于吾前警于吾后者邠之土实妇人无桑绩不能自衣朔方之军雄男子勇扵公战无他业以自厚故郡之人以耕稼为事军之卒以勇敢得赏后之抚于人者宜勉农畆时其徴调人不扰而完富矣帅于军者宜严其刑赏时其衣食卒不骄而勇敢矣人既完富卒既勇敢生聚之训练之吾知青海之西不数年为内郡矣命处晦记其终始序于前后处晦谨以季父之言志于后将永于后之人俾无怠大中二年三月日记
　　邠州节度使院壁记　　李直方
　　自西汉始置幕府得颛辟士其聘举之盛与公府置吏王国命官为比于是有班固傅毅崔骃蔡邕陈琳阮瑀之徒出焉大抵多廵御封略经参戍事居无恒处秩靡常品故命之曰宾国朝笃方岳之任慎求其佐颁以职贡为之定制或辟自诸侯或降于朝廷皆命于天子其所司也调政敎之和防军筭之秘出入聘觐应对宾客其立署也行有戎次处有公堂与方伯周旋弥缝润色而已王畿之腋划为巨防外殿朝那作捍西羌中拱皇都以临诸夏漆沮之仁既逺华夷之俗相猾非瓌材英杰莫典封守非庄明纯固莫参甿佐六年春皇帝劳韩侯牧圉之觐俾尹西夏申命御史中丞王君等九人为之使介既而师贞于律农勤其功惠和威武泽浸火烈孟秋述职曜兵河塞亭障萧条千里晏清然后用虎旗矛定功于蒲入觐皇都増秩受赐旋师旧服勲明德举非元臣雄略能贤嘉绩蔑用济此先是尚父郭公开府是邦搜贤勿二俊乂咸集不十数年持枢衡治邦宪司诰命者咸布职于清朝今韩侯亦能详延端士辅相威德则是府将来宜为骏贤之郊薮荣达之阃阈卫多君子邠其有之夫敬其事则命始春秋之谊也是邦当徴号朔方而以名师建为三郡肇基于我书事举德宜始韩侯此记旧题于堂之北墉虑它日文字湮灭作者之文莫传遂刻石以纪之李公自正字歴金吾掾廷评长安主簿迁监察殿中侍御史左司贠外郎今为韶州刺史某早与公游知公异时之大来也庻斯文之不泯贞元二十年十月日记
　　镇海军使院记　　　　　罗　隠
　　惟天子建国必维九牧九牧既序区分局署两汉三公府有掾属魏晋而降则置行台若魏以秦王仪镇中都高齐以辛术监治东徐州事皆行台之任也其官属则令仆以至于尚书丞郎唐制由行台而置采访使殆今节制之始也镇海军旧治京口大丞相以钱塘之众东揕汉宏西殱逆朗天子不欲易其土故自符竹四命然后移军于钱塘生以物冝租赋以便斥去旧址广以新规廓开闬闳拔起阶级俾幢节之气色貔武之出入得以周旋焉庚申年始辟大防之西南以为宾従宴息之所左界飞楼右劘严城地势峻约而有敞肥楹巨栋间架相称雕焕之下朱紫苒苒非若越之今而润之旧也疆场之事则议之于斯聘好之礼则接之于斯生民之疾痛则啓之于斯军旅赏罚则参之于斯非徒以酒食骈罗而语言嘲谑者也其府属以下或八都旧将或従公于征或禀之于朝廷或拔之于乡里故天子用青宫传道之选以佐之辍教民论道之任以副之其余省秩卿曹职领相次自我朝藩服官属之盛无加也噫大丞相之勲德既藏之天府而攀鳞附翼者非镌刻乐石其可久乎是年冬十月始命观察判官罗隐记
　　防御使
　　歴代沿革唐武后圣厯元年以夏州领防御使防御使之名自此始开元二年薛讷为陇右防御使天寳中安禄山犯顺大郡要地当贼冲者置防御守捉使代宗授田承嗣魏等州都防御使大率防御所治州岁以八月考其治否以无虞为上考清苦为中考政戒为下考宋沿唐制置诸州防御使元置诸路防御使掌防制盗贼事
　　羣书要语朕之腹心【唐代宗永太制】兵防之任【同上】宜进厥位以称御侮之实【荆公除皇侄制】御侮之寄【曲阜除曲珍制】列位军防【淇水除皇伯克思制】正名闲御之任【栾城除曹评制】爰思扞防之秩【龙溪制】升军御之任増使节之华【胡文恭行李希及制】
　　古今事实
　　敌不能犯
　　薛可言少帝即位迁澶州防御使时契丹魏游骑晨夕至河上可言备豫有素敌不能犯
　　民皆便之
　　五代世宗时李王为安州防御使治郡寛简民皆便之吏民数百人诣监军冯守规请立碑颂德诏中书舍人富仪撰文赐之
　　州人立碑
　　郭玉世宗时为齐州防御使歳不登以俸钞分施饥民自隣境来者亦均给之人怀其惠相率诣阙颂其德政立碑
　　郡人立碑
　　宋李汉超为齐州防御使郡人爱之求为立德政碑太祖诏徐铉撰文赐之
　　边夷画像
　　杨畋字延昭为防御使屡有边功天下称为杨无敌代北皆画其像而事之云以御鬼疾












　　古今事文类聚外集卷五
<子部,类书类,古今事文类聚__古今事文类聚外集>
　　钦定四库全书
　　古今事文类聚外集卷六
　　元　富大用　编
　　统军司部
　　都元帅　附　【副元帅】
