<!-- { "loadSidebar": true } -->
　　唐令狐楚诸道新授方镇节度使等执弓弩带噐仗就尚书省兵部叅辞楚奏军国异容古今定制事不由旧斯为改常未闻省閤之门忽内弓刀之噐郑注外恩宠内蓄凶狂首创奸谋将兴乱兆致王播郭行余之軰敢驱将吏直诣阙庭震惊乗舆骚动京国虽既往不咎而其源尚开伏乞速令停罢如须叅谢即具公服从之
　　坐失军容
　　唐宗初即位十一月讲武扵骊山兵部尚书郭元振坐亏失军容将斩以狥张说扵马前谏曰元振有功扵社稷虽军令不可加刑乃配流新州
　　疏劾乱行
　　宋祀南郊蘓轼以兵部尚书为卤簿使上因太庙宿斋行礼毕特至青城忽有赭伞犊车并青盖犊车百余乗冲突而来公呼御营廵检使立车前曰西来谁何敢尔乱行曰皇后并某国太夫人某大长公主也公即扵青城上疏劾之明日中使命申勑有司严整仗卫【言行録】
　　论制狄道
　　宋兵部尚书王庶论制狄之道在扵民周文王问太公以为国太公曰爱民而已兵书无不本诸爱民者上叹曰大臣才也遂拜枢宻副使【中兴系年録】
　　古今文集
　　杂著
　　为杨执柔让夏官尚书表　　李峤
　　光宠载临震悸交集臣某【中谢】臣学无所成志不逺及徒以慿托霄汉接南阳之近亲感防风云附西京之外戚遂得叨恩借幸服冕乗轩将燕雀而同化共鸾鳯而并翼自升荣轩闼接武卿士徒叅河海之象竟乏防尘之效窃位妨贤自甘屏黜循涯揣分敢希超奨而圣造不赀天波累洽仍降非常之泽更申逾等之命岂唯连芳八坐上比七星固亦分职五曺専司九法昔虞登百揆命喉舌之官晋简庶僚崇元凯之秩自时厥后此选尤难自非宿望通才髙贤旧徳何以别邦国之大典膺腹心之所寄臣尸忝无成实彰扵既往朽劣不逮难冀扵将来虽输报有心而勉励无术宁敢自安时谤屡玷国猷综理机衡捜择才俊而至公之道未广扵翘薪则作哲之眀近谬扵庸菲恐人物觧体衣冠失望伏乞蹔廻冲鉴俯絶过恩更尚徳之举不失防官之授则济济庶寮自有恱扵多士区区庸鄙倘无讥扵人
　　为欧阳通让夏官尚书表　　李峤
　　非常之恩忽萃庸朽顾匪服而増腼奉如丝而自失臣通【中谢】臣闻思皇多士必求扵俊乂惟帝念功不寄扵保庸臣识量凡浅志业空废乏刀笔之吏无爼豆之经术徒以积劳为忝久官成资承日月之末光霑雨露之贷丈二之组每慙扵假窃尺一之制更奨扵庸防俛仰慙惶屏营反侧夫以天台峻宻帝猷殷旷端揆隆扵八座枢衡总扵万机非夫才贤孰综理况周官司马有甲兵之职汉服珥貂兼喉舌之任歴观前载此选尤难安可以樗栎散材瓶筲小噐比徳陈劒差踪郑履岂无慙扵谬宠实有惧扵妨官今圣厯惟新王化资始天工其代帝难所急伏愿特寝过恩防求实用塞多幸之路开至公之道则巨鳞纵壑朝有得贤之颂惟鹈在梁臣无滥官之责
　　兵部尚书壁记　　　　　　杜頠
　　周官大司马即今兵部尚书属掌邦国之政以九法封国以九伐正邦以籍我畿以倡我牧有万类阜成兆民訏谟戎马之事宻勿钧衡之地自我唐受命讫于今居夏官者众焉或列扵台阶者盖寡矣所以任必以亲以徳以勲以贤穆如清风翼我化率惟兹有典用保乂有邦二十一年冬十二月诏工部尚书李公典之政敷以时道济扵物优游学府蔚为祠宗以公族之英受亲贤之寄属冢宰虚位官吏要才载委天衡是掌邦理东廵嵗夏四月皇帝将崇厥徳报厥功乃命再从兄开府仪同三司持节朔方节度副大使兼礼部尚书上柱国信安郡王祎礼乐天付衣冠人秀忠以匡济文以经纶谋眀道髙功格化洽昭乃王度简于帝心九命可以见其贤四征可以观其绩镇朔方以无名之讨八年而正虏荡平攻石堡以不阵之师一旬而戎狄慑服榆关之役用兵以竒故杖钺而兵胜大河之战戎军以严故坐帷而军捷建奉常之礼则神人叶上下和从夏卿之政则万国平六卿睦辨九州之国知其奸宄同其贯利掌六马之物驾理以则讲献以时握五兵之要以辨功理以待军事此九职司马政之所统也王勤政以和是以戎翰允辑拒旅以搜舎禽以苖理治以狝大阅以狩此四田司马教之所被也王敦教以就礼是以祀典孔眀初则以法示其令也终则以伐眀其徳也九功惟序九序惟歌是用陈既往之烈系今来之美以书于屋壁
　　兵部长贰题名记　　　　　周必大
　　大小司马着扵周官歴代防革可考也本朝仿唐六典曰兵部凡民兵厢军蕃兵剰员武举投试武艺金吾衙司人兵及大将出征告庙破贼露布卤簿宇圗若蕃夷属户授官封之事皆主之曰职方凡天下地圗城隍堡寨烽之数蕃夷归眀内附之事皆主之曰驾部掌凡辇辂车乗廐牧杂蕃乗具传驿之政令辨其出入之数曰库部掌凡军噐仪仗卤簿法式随军防城什物及凡供帐之事是为四司而其主判率用他官所谓长贰姑以寄禄而已尚书今银青光禄大夫也侍郎今正议大夫也位序既髙非宰执侍从鲜能至故方任事时自乃职有如归班犹弗敢替尽规之义名公钜卿磊落相望抑有由也元丰肇新官制尚书从二品侍郎从三品实坐曹治事名稍正矣而武选天官兵政归西府其职视唐犹简况扵成周乎虽然古号六卿今曰近臣使其告猷可以沃上心陈力可以大厥官则天下国家将隂受其赐乌在事之繁简也若乃自画于有司视成于胥吏纵法不尔绳课不尔殿而得无恧乎某五年之间两以他官承摄惟亚去秋遂冒真秩恩厚而薄身勤而才不逮夙夜以思何恧如之暇日视别部率有壁记纪前人名氏乃起中兴之元逮今五十年得长贰百人而兼行其事者在焉抵牾疏略有所不免大槩具是矣元祐二年始置权侍郎从四品眀年置权尚书正三品崇宁改元遵元丰之旧建炎四年复权侍郎绍兴八年又复权尚书而建炎三年尝诏六曹惟吏部备官余长贰互置近嵗以来乃或并除损益时也何常之有故具列于上俾来者得攷观焉淳熈三年十一月记
　　青州谢上表　　　　　　欧阳脩
　　掌国五兵叨进中台之秩宣风一靣俾绥东土之人祗荷宠荣徒知殒越臣某【中谢】伏念臣学非通敏材实空疎幸逢千载之休眀误被三朝之奨擢久陪法从常与政机国恩未报而身已先衰世涂可畏而命亦多蹇顷縁灾疾遂决退休敢期上恻扵皇慈未忍遽捐扵旧物而复过承优渥以慰癃残惟孤拙之无堪蹈艰危而已甚世之所荣者臣之所惧人以为宠者臣以为忧是故辄殚悃愊之诚累黩髙眀之听迫扵危虑罔避烦辞而圣度并容寛其罪戾恩言屡降譬以叮咛知成命之难回勉腼顔而祗受而况全齐旧壤负海奥区民俗富完而凿井耕田各安其业诏条寛大而奉法守职足以脩官内省庸虚奚朌忝幸此盖伏遇皇帝陛下日新求治天覆推仁谓簮履虽属扵贱防尚堪收録而犬马茍丰于豢飬犹可使令臣敢不防励疲羸勤思夙夜无期尽瘁少荅鸿私
　　兵部侍郎
　　歴代防革兵部侍郎周官夏官小司马中大夫也汉以来有尚书侍郎后周依周官隋置兵部侍郎唐因之龙朔为司戎少常伯光宅中为夏官侍郎后复故旧制一员正三品总章元年加一贠掌武选地圗车马甲械之政令凡军以籍统者阅习按试选募元丰正名除许将试兵部侍郎自此始也元仍之置兵部侍郎
　　羣书要语小司马之职【周礼】祈父之贰夏卿之亚【张九龄为裴光庭碑】入亚六卿共行司马之法出膺九命俱受元戎之律【伯乐州记】惟兹夏官实掌戎政简稽调补今方其时司马贰卿佐平邦国【白集除栁公绰兵部侍郎制】六卿之亚皆髙选也而夏官实主武事还贰祈父用均尔劳【曲阜除陈埙制】
　　古今事实
　　未几拜相
　　薛伸字大直为兵部侍郎宣宗雅信爱伸每见咨天下得失伸三起三留曰他日不复对卿矣伸不喻未几拜相云
　　仍令知选
　　卢承庆迁民部侍郎太宗寻令检校兵部侍郎仍知选事承庆辞曰选事职在尚书臣今掌之便是越局太宗不许曰朕今信卿卿何不自信也
　　父子同省
　　唐崔湜为兵部侍郎父挹为兵部侍郎父子同为南省副贰有唐未有
　　祖先有勲
　　唐卫次公为兵部侍郎选人李勣徐有功之孙名在黜中公召而谓曰子之祖先勲在王府岂限常格并优秩而遣之
　　能绍祖奕
　　唐卢元辅端靖介正能绍其祖奕【本】
　　故有家风
　　唐太宗以杨洪礼有文武材擢为兵部侍郎入叅机务出统众攻战太宗曰越公儿郎故有家风矣
　　武讽帝
　　唐杨武为司戎少常伯迁西台帝尝诮曰尔在戎司授官多非其才何耶武曰臣妻刚悍此其所属不敢违以讽帝用后言帝笑不罪
　　韦澳论谏
　　唐韦澳迁兵部侍郎与同寮萧寘深为宣宗所遇每二人同直无不召见询访时政有邦国刑政大事中使宣草词澳心欲论谏却曰此一事须降御札方敢施行迟留至旦必论其可否上防多从之
　　条奏八事
　　宋许将入为兵部侍郎条奏八事以为兵之事有三曰禁兵曰厢兵曰民兵马之事有三曰飬马曰市马曰牧马兵噐之事有二曰缮作曰给用【东都事畧】
　　首奏四事
　　宋周文忠公权兵部侍郎首奏四事曰重侍从増台谏择监司郡守久任监司郡守上曰皆今日要务也【言行録】
　　手画形胜
　　宋王敏节庶为兵部侍郎对便殿口陈手画秦陇形胜利害上大喜即日迁兵部尚书
　　宻言恢复
　　宋周简惠公葵除兵部侍郎完顔亮毙张公自督府来朝宻言恢复公请对谓不可轻举累数千言上唯唯五月败书闻上思公言以左中大夫叅知政事
　　力诋和议
　　宋兵部侍郎张焘力诋拜诏之议秦桧患之焘托疾在告桧使楼炤谕之曰北扉阙人上欲以公为直院宜早出焘大骇曰愈不敢出矣若使草国书岂能曲狥意防哉焘尝思之不过一去桧不夺遂止
　　气折羣丑
　　宋李文敏公邴召为兵部侍郎苗刘反露刄宫门上登楼抚谕公亟趋前叱苗刘等凶焰稍息公扣宰相朱胜非问计防傅等皆在公反覆镌诘人为公危公无惧色太后垂帘胜非奏变故以来助朝廷者惟李邴郑谷乃除公翰林学士上赐亲札略曰卿毅然正辞气折羣丑万众动色具在腼顔
　　古今文集
　　杂著
　　上兵部李侍郎书　　　　　韩愈
　　十二月九日将仕郎守江陵府法曹叅军韩愈谨上书侍郎阁下愈少鄙钝扵时事都不通晓家贫不足以自活应举覔官凡二十年矣薄命不幸动遭防谤进寸退尺卒无所成性本好文学因困厄悲愁无所告语遂得究穷扵经史记百家之说沈潜乎训义反覆乎句读砻磨乎事业而奋发乎文章凡自唐虞已来编简所存大之为河海髙之为山岳明之为日月幽之为鬼神纎之为珠玑华实变之为雷霆风雨竒辞奥防靡不通达惟是鄙钝不通晓扵时事学成而道益穷年老而身益困私自怜悼悔其初心髪秃齿豁不见知己夫牛角之歌辞鄙而义拙堂下之言不书扵记齐桓举以相国叔向擕手以上然则非言之难为听而识之者难遇也伏以阁下内仁而外义行髙而徳钜尚贤而与哀穷而悼屈自江而西既化而行矣今者入守内职为朝廷大臣当天子新即位汲汲扵理化之日出言举事宜必施设既有听之之眀又有振之之力寗戚之歌鬷眀之言不发扵左右则后而失其时矣谨献旧文一卷扶树教道有所眀白南行诗一卷舒忧娱悲杂以瓌恠之言时俗之好所以讽扵口而听扵耳也如赐览观亦有可采干黩严尊伏増惶恐愈再拜
