<!-- { "loadSidebar": true } -->
　　卿罕通经术　梁武帝天监四年开五馆建国学以五经教授以明山賔陆琏沈浚严植之贺玚补博士各主一馆有数百生　庆厯二年侍御史王洙言国子监每科诏下许品官子弟投保官家状量试艺业给牒充广文太学律学三馆学生多或至千余人即随秋试召保取解及科场罢日则生徒散归居常讲筵无一二十人听讲欲自今听学满五百日者方得取应从之　熙宁四年增广太学生员分三等以初入学生员为外舍不限员自外舍升内舍自内舍升上舍以百员内舍以二百员为限　封爵先圣元帝赐孔霸爵关内侯号褒成君奉孔子后【孔光传】　平帝元始初諡孔子曰褒成宣尼公　后魏孝文大和十六年改諡宣尼曰文宣尼父后周宣帝大象二年封孔子为邹国公　唐髙宗干封元年赠孔子太师武后天授元年封孔子为隆道公宗开元二十七年諡孔子为文宣王其后嗣褒圣侯改封嗣文宣王是年顔子赠兖国公闵子骞十哲赠侯曾参七十二子赠伯　大中祥符元年諡宣尼曰元圣文宣王后避圣祖名改至圣文宣王立学后汉光武建武四年初起太学光武中年以后専事经学开门受徒者编牒不下万人光武中元元年初建三雍明帝永平二年亲行其礼正坐自讲圜桥门而观听者盖亿万计九年期门羽林之士悉令通孝经匈奴亦遣子入学【通鉴】安帝薄于艺文博士倚席不讲学舍鞠为园蔬【通鉴】顺帝永建六年起大学质帝时游学至三万余生然章句渐疎而浮华相尚　后汉灵帝熹平四年正五经文字刻石立于太学门外【本纪北齐昭帝诏文襄所运石经列于学馆外唐文宗命张参定五经镵之石嘉祐六年章友直篆石经碑】　魏文帝黄初五年立太学于洛阳　吴孙休永夀元年立学　蜀时文立游大学【按此七字疑有误】晋武帝修立学校荀顗以制度赞维新郑冲以儒学登保傅茂先以博学参朝政子真以好礼居秩宗　东晋元帝中兴贺荀刁杜诸贤并稽古博文东序西郊未闻弦诵自穆帝至武帝并以中堂为太学晋自中朝而迄于江左莫不崇饰华竞祖述虚无　后魏道武于平城先立太学太武始光三年春起太学于城东后征卢元髙允等而州郡各举才学于是人多砥砺儒术转兴孝文迁都洛邑立太学刘芳李彪以经书进崔允邢峦以文吏达　宋明帝大始中初置总明观元儒文史四科南齐武帝永明三年诏立学乃省总明观　北齐兴
　　和武定之间儒业复盛　后周文帝出魏晋之制度复姬旦之茂典卢景宣修五礼之缺长孙绍逺正六乐之壊明皇纂厯内有崇文之观外重成均之职宣帝大象二年幸露台问学　自梁武帝至陈天嘉初国学未立天嘉以后稍置学官成业盖寡　隋文帝京邑达于四方皆啓学校讲诵之声道路不絶暮年専尚刑名仁夀之间遂废天下学惟存国子一所炀帝复开庠序　四门学后魏孝文帝迁都洛邑立四门小学【诗灵台疏颖子容春秋释例云太庙四门之学谓之太学】　北齐隋皆有四门学隋开皇二十年废髙祖诏四门学生百三十员髙宗龙朔二年东都四门生三百员俊士二百员西京四门生千三百人【其五百人以六品七品及侯伯子男之子为之其八百人以庶人俊造者为之】　宋文帝元嘉十五年立儒学馆十六年命何尚之立素学何承天立史学谢元立文学雷次宗立儒学为四学【按通考及羣书考索谢元立文学下有雷次宗立儒学为四学九字今改正】元嘉二十年立国学二十七年废　律博士天监四年置胄子律博士　隋律学隶大理寺唐武徳初隶国子监寻废贞观六年复置髙宗显庆三年复废龙朔二年复置学生二十人熙宁六年于国子监制律学　书学隋国子寺统国子太学四门书算学　唐武徳初废贞观二年复髙宗显庆三年又废龙朔二年东西都复置石经説文字林为颛业　算学隋【见上】唐废唐显庆元年复三年又废龙朔二年东西都复置九章五曹周髀为颛业唐国子监领国子太学广文四门律书算学医学太宗贞观三年置医学　武学宗开元十九年两京诸州各置太公庙以张良配享春秋仲月上戊日祭武学人准明经进士行乡饮酒礼取自古名将十哲七十二弟子肃宗乾元元年不以张良配享上元元年太公望封为武成王享祭一同文宣王正元二年删去十哲　建隆三年建武成王庙四年帝幸武成王庙指白起像曰此人杀已降不武之甚杖画去之是年六月诏管仲宜塑像升于堂吴起宜画像降于庑下大中祥符元年诏武成王加諡昭烈武成王庆厯三年五月置武学于武成王庙以阮逸为教授八月罢武学熙宁五年六月诏于武成王庙置学【按此下原缺】












　　侍中髙阳王雍上表曰窃惟三载考绩百王通典今任事上中者三年升一阶散官上第者四载登一级闲冗官本非虚置或以贤能而进或因累勤而举如其无能不应忝兹髙选以勤以能进之朝伍或征官外戍逺使絶域催督逋悬察检州镇皆是散官以充剧使乃于考陟排同闲伍检散官之人才非皆劣称事之辈未必悉贤而考闲以多课烦以少上乖天泽之均下生不等之苦复寻正始之格泛后任事上中者三年升一阶泛前任事上中者六年进一级三年一考自古通经今以泛前六年升一阶检无僭犯倍年成级以此推之明以泛代考也徐州刺史萧宝寅又论曰方今守令厥任非轻及课悉以六载为程既而限满代还复经六年而叙是则嵗周十二始得一阶于东西两省文武闲职公府散佐无事冗官或数旬方应一直或朔止于暂朝及其考日更得四年为限是则一纪之内便登三级彼以实劳剧任而迁贵之路至难此以散位虚名而升陟之方甚易何内外之相悬令厚薄之如是孝明帝延昌二年又将大考百寮散骑常侍领三公郎中崔鸿以考令于体例不通乃建议曰窃惟王者为官求才使人以器黜陟幽明扬清激浊故绩效能官才必称位者朝升夕进年嵗数迁岂拘一阶半级阂以同寮等位者哉二汉以降太和以前茍必官须此人人称其职或超腾转陟数嵗而至公卿或长兼试守称允而迁进者披卷则人人而是举目则朝贵皆然故能时收多士之称国号丰贤之美窃见景明以来考格三年成一考转一阶贵贱内外万有余人自非犯罪不问贤愚莫不上中才与不肖比肩同转虽有善政如龚黄儒学如王郑才史如班马文章如张蔡得一分一寸必为常流所攀选曹亦抑为一槩不曾甄别琴瑟不调改而更张虽明防已行犹宜消息时不从　大唐考课之法有徳义清慎公平恪勤各一善自近侍至于镇防并据执事目为之最凡二十七焉一最以上有四善为上上一最以上有三善或无最而有四善为上中一最以上有二善或无最而有三善为上下一最以上有一善或无最而有二善为中上一最以上或无最而有一善为中中职事粗理善最弗闻为中下爱憎任情处断乖理为下上背公向私职务废阙为下中居官谄诈及贪浊有状为下下若于善最之外别有可嘉尚及罪虽成殿而情状可矜或虽不成殿而情状可责者省校之日皆听考官临时量定诸州县官人抚育有方戸口增益者各准见户为十分论每加一分刺史县令各进考一等【增户口谓课丁率一丁同一戸法増不课口者每五口同一丁例其有破除者得相折】其州户口不满五千县戸不满五百者各准五千五百户法为分若抚养乖方户口减损者各准增户法亦每减一分降一等【课及不课并准上文】其劝课农田能使丰殖者亦准见地为十分论每加一分各进考一等【此谓永业口分之外别能垦起公私荒田者】其有不加劝课以致减损者【谓永业口分之内有荒废者】每损一分降考一等若数处有功并应进考者并听累加贞观六年监察御史马周上疏曰今流内九品以上有九等考第自比年不过中上未得有上下以上考者臣谓所设九等正考当今之官必不施之于异代也纵使朝廷实无好人犹应于见在之内比校其尤善者以为上第岂容皇朝士人遂无堪上下之考朝廷独知贬一恶人可以惩恶不知褒一善人足以劝善臣谓宜每年选天下政术尤最者一二人为上上其次为上中其次为上下则中人以上可以自劝矣神龙中御史中丞卢懐慎上疏曰臣闻孔子曰为邦百年可以胜残去杀又曰茍有用我者期月已可三年有成故书云三载考绩校其功也子产贤者也其为政尚累年而化成况其常材乎窃见比来州县官佐下车布政有多者一二年少者三五月遽即迁除不论课考或厯时未改便倾耳而听企踵而覩争求冒进不顾防耻亦何暇宣风布化求瘼恤人哉户口流散百姓凋职为此也何则人知吏之不久则不从其吏吏知迁之不遥又不尽其能偷安茍且脂韦而已又古之为吏者长子孙仓氏庾氏即其后也臣请都督刺史上佐两畿县令等在任未【按此下原缺】













　　厯代制度详説卷二
<子部,类书类,历代制度详说>
　　钦定四库全书
　　厯代制度详説卷三　　　宋　吕祖谦　撰赋役
　　制度
　　水役禹曰惟荒度土功弼成五服至于五千州十有二师【孔氏传】服五百里四方相距为方五千里治洪水辅成之一州用三万人九州二十七万庸【正义大司马法二千五百人为师每州十有二师通计之一州凡三万人功】　汉武帝元光中河决瓠子使汲仁郭昌发卒数万人塞决河【汉志】　汉成帝河平元年河决馆陶王延世使塞三十六日河隄成以五年为河平元年【汉志】　隋炀帝大业元年发河南诸郡男女七百万开通济渠自西苑引谷洛水达于河自汲引河水通于淮【北史纪】　贡法禹别九州任土作贡【孔氏传任其土地所有定其贡赋之差】兖州厥贡漆丝厥篚织文　青州厥贡盐絺海物惟
