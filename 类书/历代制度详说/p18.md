<!-- { "loadSidebar": true } -->
　　冲诸府至无兵可校李林甫遂请停上下鱼书其后徒有兵额官吏而戎器驼马锅幕糗粮并废矣初府兵之制居无事时其畨上者宿卫京师而已若四方有事则命将以征事解辄罢兵散于府将归于朝故士不失业而将无握兵之重所以防微杜渐絶祸乱之萌也府兵法壊而方镇盛武夫悍将虽无事据要险専方面既有土地又有人民又有其甲兵有其财赋布列天下然则方镇不得不强京师不得不弱故曰措置之势使然者以此也　方镇节度使之兵也原其始起于边将之屯防者唐初兵之戍边者大曰军小曰守捉曰城曰镇而总之者曰道自武徳天宝以前边防之制其戍镇守捉皆有使而道有大将一人曰大总管已而更名曰大都督至太宗时行军征讨曰大总管在本道曰大都督髙宗永徽以后都督带使持节者谓之节度使然犹未以名官景云三年以贺拔延嗣为凉州都督河西节度使自此而后接乎开元朔方陇右河东河西皆置节度使及范阳节度使安禄山反天子之兵弱不能抗遂陷两京肃宗起灵武而诸镇之兵共起诛贼其后禄山子庆绪及史思明父子继起中国大乱肃宗命李光弼等讨之号九节度之师久之大盗既灭武夫战卒以功起行阵列为侯王者皆为节度使由是方镇相望于内天下之兵无复勤王者向之所谓三镇者徒能始祸而已自国门以外皆分裂于方镇矣　宋朝神宗将北伐取三晋之民十万为精鋭其后又诏陜右籍民兵比年以来复行什伍之令五家为保二十五家为甲有正有长以率其民　训练大司马仲春教振旅司马以旗致民平列陈如战之陈【云云】遂以搜田有司表貉誓民遂围禁火献禽以祭社【云云】仲夏教茇舍如振旅之陈羣吏撰车徒读书契辨号名之用【云云】遂以苗田如搜之法车献禽以享社【云云】仲秋教治兵如振旅之陈辨旗物之用【云云】遂以狝田如搜田之法罗献禽以祀祊【云云】仲冬教大阅前期羣吏戒众庶修战法【云云】徒乃致禽馌兽于郊入献禽以享烝　齐桓既没晋文接之先定其民作被庐之法总帅诸侯迭为盟主然其礼已僭差又随时茍合以求欲速之功故不能充王制鲁成公作丘甲哀公用田赋搜狩治兵大阅之事皆失其正春秋书而讥之以存王道于是师旅亟动百姓罢敝无仗节死难之谊孔子伤焉曰以不教民战是谓弃之其后灭弱吞小并为战国稍增讲武之礼以为戏乐用相夸视而秦更名角抵先王之礼没于淫乐中矣汉文帝躬戎服亲御鞍马从六郡良家材力之士驰射上林讲习战陈聚天下精兵军于坝上棘门细栁　后汉立秋之日郊礼毕始扬威武斩牲于东门以荐陵庙其仪乗舆御戎路白马朱鬛躬执弩射牲牲以鹿麛太宰令谒者各一人载获车驰驷送陵庙还官遣使者赍束帛以赐武官武官肄兵习战陈之仪斩牲之礼名曰防刘兵官皆肄孙吴兵法六十四阵名曰乗之　唐髙祖武徳八年十一月庚子讲武于同官宗开元初讲武新丰诏薛讷为左军节度时诸部颇失序惟讷与解琬军不动帝令召之至军门不得入礼成尤见慰劳先天二年宗讲武骊山唐绍以典仪失军容当斩帝怒甚坐绍纛下左右犹冀少贷金吾将军李邈遽传诏斩之时深咎邈帝亦悔宗讲武骊山既三令帝亲鼓之郭元振遽奏礼止帝怒军容不整引坐纛下将斩之刘幽求张説叩马谏曰元振有大功虽有罪当宥乃赦死流新州　宿卫周官宫正掌王宫之戒令纠禁以时比宫中之官府次舍之众寡为之版以待夕击柝而比之国有故则令宿其比亦如之辨外内而时禁稽其功绪纠其徳行几其出入均其稍食去其淫怠与其奇衺之民会其什伍而教之道艺月终则会其稍食嵗终则会其行事宫伯掌王宫之士庶子凡在版者掌其政令行其秩叙作其徒役之事授八次八舍之职事若邦有大事作宫众则令之月终则均秩嵗终则均叙以时颁其衣裘掌其诛赏　前汉郎中令秦官掌宫殿掖门户有丞武帝太初元年更名光禄勲属官有大夫郎谒者皆秦官又期门羽林皆属焉卫尉秦官掌宫门卫屯兵有丞景帝初更名中大夫令后元年复为卫尉属官有公车司马卫士旅贲三令丞卫士三丞又诸屯卫司马二十二官皆属焉郎掌守门户出充车骑有议郎侍郎郎中皆无员员多至千人　后汉光禄勲掌宿卫宫殿门户典谒署郎更直执防宿卫门户考其徳行而进退之五官中郎将五官中郎五官侍郎五官郎中凡郎官皆主更直执防宿卫诸殿门户出充车骑左右仆射主虎贲郎习射左右陛长主直虎贲朝会在殿中虎贲中郎将中郎郎中羽林中郎将羽林郎无员掌宿卫侍从常选汉阳陇西安定北地上郡西河凡六郡良家子弟补唐左右监门卫掌诸禁卫门籍之法左右千牛卫掌
　　侍卫及宫殿之仪仗亲卫一府勲卫二府翊卫二府凡五府每府中郎将一人左右郎将各一人凡府中郎将掌领校尉旅师亲卫之属宿卫者而总其府事左右郎将贰焉畨上者以名籍上于大将军而配以职武徳贞观世重资防二品三品子补亲卫二品曾孙三品孙四品子职事官五品子若孙勲官三品以上有封及国公子补勲卫及率府亲卫四品孙五品及上柱国子补翊卫及率府勲卫勲官二品及县男以上子散官五品以上子补诸卫及率府翊卫王府执仗亲事执乗亲事每月畨上者数千人宿卫内府及城门给廪食执扇三卫三伯人其后入官路难三卫非权势子弟辄退畨柱国子有白首不得进者流外虽鄙不数年给廪禄故三卫益贱人罕趋之左右卫凡五府三卫及折冲府骁卫畨上者受其名簿而配以职左右卫左右骁卫左右武卫左右威卫左右领军左右金吾左右监门卫左右千牛卫凡十六卫左右千牛卫掌侍卫及供御兵仗以千牛备身左右执弓箭宿卫以主仗守戎器折冲都尉掌领属备宿卫师役则总戎具资粮防习以三百人为团一校尉领之　国朝宿卫之法其任遥领于宗室散官其实则常处以武夫兵吏
　　详説
　　古制兵之善无如邱甸后世则无如府卫然此二者异用不可以不知自黄帝尧舜以来所以治天下出于一本故万民无以生养则授之田而使耕筑之室而使居及其可以养生而无以自卫则教之为兵盖本以备人之侵暴当是时尽天下之民皆可以为兵乃是其理当然而后世乃谓三代寓兵于农是未尝知立国意者也至于圣人不作而力征争夺之事起駈其民以为战者皆是为一人之私孟子所谓梁惠王以土地之故糜烂其民及善战者服上刑言后世之兵非为民之举尽徇人君之私欲虽桓文之师亦不过如此延及秦汉魏晋南北十二国割据天下无日不用兵既取其财又夺其耕又杀其身生民之祸最酷虽云兵农已分然其所谓调发皆具于民盖民无不可以为兵者故府卫之制取其人以为兵皆蠲其征徭而使之有定籍于官宿卫征行既有常数则天下之民稍得休息然则所谓府兵者盖始与民为二矣而论者方以为与井田一法岂不过哉其后府兵之法壊而安史乱作天下复被为兵之苦与秦闾左事无异杜甫歌诗可见本末矣欲一遵圣人治国之制则莫如复邱乗之兵既皆是自卫则无不为兵之理借不及此而所以立兵者或未免为一人之私则莫如复唐府兵彼得尽除赋役徭使而吾常得其人为兵是以利害相博亦足以偿矣宋朝制兵之失起于唐室方镇之兵盛自古未尝有养兵数十年而不用者孙武云兴师十万日费千金古人止论兴师之害耳昆阳之役八十万淝水之役几百万皆是临时取具于民岂有预养兵数十万人以待用者耶盖唐末诸镇各擅财赋养兵以抗人主唐以是亡而五代之变皆因于兵太祖皇帝惩艾前事所谓出削其权者乃是将权至于兵则未尝制置太祖方欲以兵定天下故严阶级之法明抚御之道其时止十五万则天下之大亦不知有养兵之用太宗皇帝既平太原欲遂取幽州而不克自是无嵗不有契丹之患故末年之兵已至三十万真宗与北方盟罢兵为和而兵盖已五十万矣及元昊为难西方益兵遂至八十万盖执国政者不考本末但以益兵为功为将帅者不知力战惟以益兵为请而天下自是遂以百万为籍矣呜呼循目前之而狃于后世兵农之既分则真以为兵者所以卫民而民者所以养兵也天下岂有弥厯百数十嵗具百万之师未尝有战鬭之事而饱食安坐以嬉者哉盖厯代兵制之失未有过此者今天下当分裂之余而养兵无异于全盛之世京口秣陵鄂渚之兵至二十万行都卫兵至十四五万诸州厢禁兵及其它量置戍守者又且二十余万而蜀之兵亦几二十万然则今世盖尝养八十万之兵也自绍兴与敌约和四十余年不大战矣自甲申与敌约和十余年无小鬭矣夫养八十万之师四五十年而无一日之用也然则若之何欤今天下所以财用虚竭天子焦劳于上而羣臣执事奔走尽力于其下尽用目前茍且之法以罔天下遗利十分之八尽举以食其兵也天下果可得而治欤论者莫不曰丰财强兵当世之急务夫循今日之养兵则兵益弱而不可强则财益竭而不可丰痈疽之患心腹之忧以制吾国家之命者是兵之为也是兵之为者踵末世之而不师古之过也然则执事者何惮而久不为之虑哉必有所并害必有所集适当其时甚深之忧必非空言之所能济也天下之患方其未形也则人以为难知及其既验也则人以为尚浅而可忽及其方盛也则又以为力之所不能为至其极甚也则遂熟眠退聴之而已矣此四者使有一智者出而维持经营之犹可以少善其后其最难者遭极甚之时天下耳目之所习熟同知其患而以无如之何而遂已者也且养兵之患芽蘖于唐之中世及其末年横流四出唐既已亡而遗毒余祸五代之民更迭受之四十余年其变故之数而天下有不可一朝居之患当此之时束而羁之如马之在闲虎之在圏也自以为安宁而无事矣而岂知承平百年之后养兵益多费财益广豢习而不用者益可为惴惴之忧哉观今天下天子大臣早夜皇皇于上郡县小吏栗栗于下尽有前世聚敛之害而莫当割剥之名夫明知其为天下之大患而不敢措意于其间与茍简于目前者益滋其患而举以遗后之人譬如风痹重腿之疾与人命为终始虽磨以嵗月疗以药石恐其犹无益也而甚者以为既若此矣而又加酒色焉故渐而为之者极难甚迂而不可以骤见其功不知为患反加甚焉若益薪于火者今世皆是也此其患则有二添募一也言民兵二也且非不知兵之为无用有汉唐百万之众而未见应敌一二之功其所以添募而不得已者真以儿戏待目睫者也又况于民兵乎竭吾力以养是兵而不得辞者彼尝怖之以冦贼之可畏锋刃之下性命俄顷之间非我莫能当也今又脱田畆耰鉏之事而助之乎以渐制之者有三精练习一也废招补二也复府卫三也夫为天下之浮论者曰兵不可不多为国家之实计者则兵益少而后能益精益精而后能以十万之师为百万之用敌之所畏畏其精也非畏其多也旧兵之额数名存实亡者尽勿复补迟以十年州郡之厢禁军其不存而可弃者大半矣于是而为之可庶几也然而此二事者人以为吾之未能耳不待智者而后知也非有奇防何足救患又况骄惰之兵议论所及变且随起练习未精拣汰先是【按是字疑有讹脱】则精兵未得其利而罢兵先为患矣况于府卫前世之遗法书传之轶事以言则可而何以行之其不为笑者几希故此三利者皆今世之所不得为也所不得为无以救患又加二焉嗟夫天下之事非有异术也行之欲坚持之欲久欲无所沮挠而中废耳然则天下之大体又将有在府卫之外者而何敢言之此故未易出也













