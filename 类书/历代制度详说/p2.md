<!-- { "loadSidebar": true } -->
　　【之制因后汉建安中衣冠多离本土置中正为之区别及法也唯能知其阀阅非复辨其贤愚九品及中正开皇中方罢】　进士隋炀帝始建进士科唐宝应二年杨绾上疏言进士科起于隋大业中　唐因隋旧明经进士二科初止试防贞观八年诏加进士试读经史一部至调露二年刘思立奏二科并加帖经【通典】及试杂文【会要】进士所试一大经及尔雅帖既通后试文试赋各一篇文通而后试策凡五条皆通者为第【通典】贞观二十三年王师旦知举而张昌龄王公谨声震京邑奏等第无二人名太宗召师旦问之对曰此辈体性轻薄文章浮艳擢之恐有变风雅帝以为名言　唐李揆乾元中进礼部侍郎揆病取士不考实徒露搜索禁所挟而迂学陋生葄枕图史且不能自措于词乃大陈书廷中进诸儒约曰上选士第务得才可尽所欲言由是人人称美【本传】　先是进士试诗赋建中二年赵赞以箴论表赞代诗赋大和八年复试诗赋　郑覃疾进士浮薄屡请罢之文宗曰敦厚浮薄色色有之进士科取人二百年矣不可遽罢【会要】　武宗即位李徳裕论进士不根艺实朝廷显官须公卿子弟为之【防要】　太平兴国三年诏律赋以平侧次用韵　天圣五年诏进士参考防论　庆厯四年宋祁等言使士皆土著而教之于学校先防论则文辞者留心于治乱简其程式则宏博者得以骋问以大义则执经者不専于记诵赋许依仿唐人赋体诏颁下　五年诏进士诸科如旧制考校【注云先是颁行宋祁等新制上封者言非便】熙宁四年诏进士罢诗赋帖经墨义令各占一经并论语孟子诸科稍令改进士科　嘉祐二年诏自今间嵗一开科【四年设科时颇淹久】　治平三年诏今后三嵗一开科　唐取士制唐制取士之科多因隋旧然其大要有三由学馆者曰生徒由州县者曰乡贡皆升于有司而进退之其科之目有秀才有明经有俊士有进士有明法有明字有明算有一史有三史有开元礼有道举有童子有史科此嵗举之常选也其天子之自诏者曰制举所以待非常之材焉【选举志】殿试武后天授元年防问贡士于洛城殿贡士殿试自此始【通鉴】　开宝六年三月帝御讲武殿复试进士　庆厯二年正月七日富弼言省试有三长殿试有三短请令南宫考定髙下于殿廷唱名著为彛式九月诏且依旧例　熙宁三年三月上御集英殿试进士内出制防　知举宗开元二十四年旧制考功员外郎掌试贡举人有进士李权陵侮员外郎李昂议者以员外郎位卑不能服众敇自今委礼部侍郎试贡举人【通鉴】　帖经帖经者以所习经掩其两端中间开为一行裁纸为帖凡帖三字随时增损得四得五得六者为通天宝十一载扬浚始开为三行试日设兵卫荐棘围之进士大抵千人得第者百一二明经倍之得第者十一二试已糊其名考之　别试初礼部侍郎亲故移试考功谓之别头正元十六年中书舍人髙郢奏罢议者是之　元和十三年庾承宣奏复考功别头试　太和三年姚中立奏停考功别头试　六年贾餗又奏复之【唐选举志】　家保状会昌四年中书门下奏举人于礼部纳家状后望依前五人自相保　公荐建隆四年诏不得更发公荐【故事每嵗知举将赴贡闱台阁得公荐所知】　累举赐出身开宝三年诏贡士十五举者具名以闻籍到司马浦等百六人赐本科出身　锁防天禧二年诏锁防应举人到省不及格勒停　元年诏锁防不合格除落罪名
　　详説
　　取士科目自夏商以前不见于经其可见者至周始有自周后数千载凡其间废置因革轻重就所偏者看皆自可考然而考论须见得废置因革轻重之所以然以大略观之大抵向前重向后愈轻且如周礼以乡三物教民谓之賔兴只看賔之一字当时盖甚尊士详考前一段他一个本末度数精详具备固不必説只看他賔兴之三年大比献贤能之书于王王拜受之登于天府内史贰之如此其重及至后世如饮墨水如夺席脱客刀如棘闱如糊名若防奸盗然为士者须深思其故何故古如此重后世如此轻须当深究之三代之时士一个进修之至惟上之人自求之故如此重又须看当时之于士待之甚重而攷之则甚详后世待之既轻攷之又畧且如王制论乡秀士升于司徒曰选士司徒又论其士之秀者而升之学曰俊士然后方免其徭役大乐正又论造士之秀者升诸司马曰进士这里方可以受爵禄司马政官也以其可使从政也凡经四级然后始从政然犹未也司马又辨论官材论其贤者以告于王而定其论论定然后官之任官然后爵之待其位定始与之以禄一人之身未入仕之前凡经四级已入仕之后凡经三级经七级然后始得禄其攷之详如此成周之时见得官爵皆天位天禄不敢轻授至后世与之甚遽全以文字髙下为进退盖有以一日之长而决取终身之富贵者然论其大略汉唐以来大抵自重而渐轻自缓而渐速由汉以来虽不能如三代拜受之礼然犹长州身劝为之驾虽以当时号为谄谀如公孙者犹是乡人劝勉而来未尝自进到得后来唐始令投牒自进【按原本作杨绾投牒自进通考作唐始令投牒自进考唐书宝应二年礼部侍郎杨绾请进士勿自投牒非绾投牒自进也今依通考改正】而士始甚轻此所谓自重而渐轻自汉至唐进士登第者尚未释褐或是为人所论荐或再应皆中或藩方辟举然后始得释褐至本朝始放进士及第即放释褐此所谓自缓而渐速科目虽多其间厯代常行自有数自汉至隋以前惟孝防与秀才常行自隋唐至本朝惟进士明经常行至熙宁后王荆公用事改取士之法自是进士独存明经始废此其大畧可见其次便是制科却厯代常行不废汉则因事而举六朝亦间举至唐及本朝亦未尝废到得熙宁间王荆公得政孔文仲对策议新法制科始罢至元祐初又再复得两三举至绍圣初章惇为相欲行荆公法又再罢大抵三代之时不耑是语言文章至汉以来则有所谓射防对防是时已成科举之习虽然尚理会经义入与时议到隋炀帝之时风俗浮华始有进士之科方有律赋自唐以来孝防秀才之科尚在但只是明经进士二科盛而孝秀衰是时才记传记则谓之明经文章之士则谓之进士故有记问者则得明经有辞藻者则得进士当时南北未分两边各自设科既分之后后周进士未设尚自理会秀孝二科是时南人髙南师北人髙北师各守家法莫之能定当时主司有欲优劣之者反为所难隋炀帝时风俗浮华进士科始立至唐初间进士明经都重及至中叶以后则进士重而明经轻盖当唐之时文华之士多了故如此到得本朝待遇不同进士之科往往皆为将相皆极通显至明经之科不过为学究之类当时之人为之语曰焚香收进士嗔目待明经才设进士试时便设香案有拜跪之礼才到明经试时则设棘监守惟恐他传义当时进士却有帖经之制他文士都不屑去记这传义于是有赎帖才是进士科试帖经不知是或作一篇文或作一赋便可赎帖经及至熙宁间荆公罢词赋帖经墨义并归进士一科齐鲁河朔之士徃徃守先儒训诂质厚不能为文辞所以自进士科一并之后榜出多是南人预选北人预者极少自哲庙以后立齐鲁河朔五路之制凡是北人试者皆别考然后取人南北始均庆厯中范文正公富郑公韩魏公执政欲先试论策使工文辞者言古今治乱简其程式使得以逞问以大义使不専记诵自是古文渐复一年而三公皆罢政此制遂停王文正为相南省试进士当仁不让于师赋时边让李迪皆有名屋榜出二人不与试官取其文观之李以落韵边以师为众与注疏异特奏令御试王公议以为落韵者不审尔若舍注疏而立説不可许遂取李黜边前辈之守注疏如此严至王荆公始以注疏皆不可用作三经説令天下士非从三经者不预选举之列罢词赋又以春秋有三传难通罢之至元祐间始复词赋增春秋又至绍圣章惇执政欲复介甫法遂复罢词赋去春秋后来至钦宗又始复元祐制大抵须是有乡举里选底风俗然后方行得乡举里选之制所以杨绾复乡举里选未几停罢縁是未有这风俗今已为士须思所以为风俗者何由又须深察三代之所以厚而后世之所以薄者何故则亦庶乎复古

　　厯代制度详説卷一
　　钦定四库全书
　　厯代制度详説卷二　　　宋　吕祖谦　撰学校
　　制度
