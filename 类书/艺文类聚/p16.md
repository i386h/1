<!-- { "loadSidebar": true } -->
    齐王俭侍皇太子九日玄圃宴诗曰：明明储后，冲默其量，徘徊礼乐，优游风尚，微言外融，几神内王，就日齐晖，仪云等望，本茂条荣，源澄流洁，汉称间平，周云鲁卫，咨我藩华，方轨前轶，秋日在房，鸿雁来翔，寥寥清景，霭霭微霜，草木摇落，幽兰独芳，眷言淄苑，尚想濠梁，既畅旨酒，亦饱徽猷，有来斯悦，无远不柔。
    梁简文帝九日侍皇太子乐游苑诗曰：离光丽景，神英春裕，副极仪天，金锵玉度，监抚昭明，善物宣布，惠润昆琼，泽熙垂露，秋晨精曜，驾动宫闱，露点金节，霜沉玉玑，玄戈侧影，［○原脱，据冯校本补。］翠羽翻晖，庭回鹤盖，水照犀衣，兰羞荐俎，竹酒澄芬，千音写凤，百戏承云，紫燕跃武，赤兔越空，横飞鸟箭，半转蛇弓。
    又九日赋韵诗曰：是节协阳数，高秋气已精，檐芝逐月启，帷风依夜清，远烛承歌黛，斜桥闻履声，梁尘下未息，共爱赏心并。
    梁沈约为临川王九日侍太子宴诗曰：凉风比起，高雁南翻，叶浮楚水，草折梁园，凄清霜野，惆怅晨，云轻寒树，日丽秋原，三金广设，六羽高陈，寒英始献，凉酎初醇，靡靡神襟，锵锵群彦，思媚储猷，洽和奉宴，恩畅兰席，欢同桂殿，景遽乐推，临风以眷，丽景天枝，位非德举，任伍辰阶，祚均河楚，负岳未胜，瞻云难侣，望古兴惕，心焉载伫。
    又九日侍宴乐游苑诗曰：凭玉宅海，端御天，上流飞壑，静震腾川，凝神贯极，ゼ道漏泉，西裘委衽，南风在弦，暮芝始绿，年桂初丹，上林叶下，沧池水寒，霜г玉树，雁动轻澜，停跸玉陛，徙卫璇墀，周箱凤采，羽盖鸾姿，虹旌迢，翠华葳蕤，礼弘灞，义高洛湄。
    梁丘迟九日侍宴乐游苑诗曰：朱明已谢，蓐收司礼，爰理秋祓，备扬旌，奉璋，金貂济济，上林弘敞，离宫非一，采殿回风，丹楼映日，随珠甲帐，屯卫周悉，容徐动，天仪澄谧，云物游，光景高丽，枯叶未落，寒花委砌，丝桐激舞，楚雅闲慧，参差繁响，殷勤流诣。
    梁任九日侍宴乐游苑诗曰：帝德峻韶夏，王功书颂平，共贯沿五胜，独道迈三英，我皇抚归运，时乘信告成，一唱革锺石，再抚被丝笙，黄草归雒木，梯山チ玉荣，时来浊河变，瑞起温洛清，物色动宸眷，民豫降皇情。
    梁刘苞九日侍宴乐游苑正阳堂诗曰：六郡良家子，幽并游侠儿，立乘争饮羽，倒骑竞纷驰，鸣珂饰华，金鞍映玉羁，膳羞殚海陆，和齐眠秋宜，云飞雅琴奏，风起洞箫吹，曲终高宴罢，景落树阴移，微薄承嘉惠，饮德良不赀，取效绩无纪，感恩心自知。
    梁王己九日诗曰：霜威始落翠，寒气初入堂，随珠烂似烛，悬黎疑夜光，舞步因弦折，歌声随袂扬，夜深闻漏缓，檐虚觉唱长。
    梁刘孝威九日酌菊花酒诗曰：露花疑始摘，罗衣似熏，馀杯度不取，欲持娇使君。
    梁何逊为西丰侯九日侍宴乐，游苑诗曰：皇德无与让，重规袭帝勋，垂衣化比屋，卷领慎为君，飞悦有道，卉木荷平分，宸襟动时豫，岁序属凉氛，城霞旦晃朗，槐雾晓氤氲，鸾和驰八袭，凤驾启千群，羽觞歌湛露，佾舞奏承云，禁林终宴晚，华池物色曛，疏树翻高叶，寒流聚细文，梁庾肩吾侍宴九日诗曰：辙迹光周颂，巡游减夏功，钩陈万骑转，阊阖九门通，秋晖逐行漏，朔气绕相风，献寿重阳节，回鸾上苑中，疏山开辇道，间树出离宫，玉醴吹花菊，银床落井桐，饮羽山西射，浮云冀［○《初学记》四作冀。］
    北骢，尘飞金埒满，叶破柳条空。
    周王九日从驾诗曰：黄山猎地广，青门官路长，律改三秋节，气应九锺霜，曙影初分地，暗色始成光，交旆长秋坂，缇幕杏间堂，射马垂双带，丰貂佩两璜，苑寒梨树紫，山秋菊叶黄，终惭属车对，空假侍中郎。
    【赋】宋傅亮九月九日登陵，嚣馆赋曰：岁九之暮月，肃晨驾而北逝，度回壑以停辕，凌孤馆而远憩，何物惨而节哀。又云悠而风厉，悴绿蘩於寒渚，陨丰灌於荒ㄛ，玩中原之芬菊，惜兰圃之蕙，旌竹柏之劲心，谢梧楸之零脆，尔乃流眄平隰，落日还皋，于感具盈，在物周骚，聆离之凄响，沂鸣林之浏飚，彼游子之苦伤，每寤叹於我劳，矧集悲而锺苦，疚寸心其如忉，眇天末以遥瞪，怨故乡之阻辽。
    【书】魏文帝与锺繇书曰：岁往月来，忽复九月九日，九为阳数，而日月并应，俗嘉其名，以为宜於长久，故以享宴高会，是月律中无射，言群木庶草，无有射而生，至於芳菊，纷然独荣，非夫含乾坤之纯和，体芬芳之淑气，孰能如此，故屈平悲冉冉之将老，思食秋菊之落英，辅体延年，莫斯之贵，谨奉一束，以助彭祖之术。
    ●卷五 岁时下
    ○社［○按当作祖，说详下。］  伏  热  寒  腊  律  历
    ◇社［○按本篇据北堂书钞一百五十五祖篇，当作祖，今篇目作社，及条内各社字，疑均後人臆改（详各条下。）正月祖祭，礼始汉代，见续汉书礼仪志注，通典四十四。］
    《风俗通》曰：谨按礼传，共工之子曰，好远游，舟车所至，足迹所达，靡不穷览，故祀以为社［○风俗通八，北堂书钞一百五十五作祖，神。］
    《毛诗》曰：韩侯出祖，出宿于屠，显甫饯之，清酒百壶，其肴惟何，い鳖鲜鱼。其蔌惟何，惟笋及蒲，其赠惟何，乘马路车。
    左传昭上曰：楚灵王成章华之台，原与诸侯乐［○左传昭七年作落。］之，启疆来召公，公将往，梦襄公社，［○左传昭七年作祖，下同。］梓慎曰：君不果行，襄公之楚也，梦周公社而行，今襄公实社，君不行，子服惠伯曰：行，先君未尝楚，故周公祖道之，襄公楚矣，而社以道，君不行何之，三月，公如楚。
    《魏志》曰：王年七岁，丧母，母以社［○北堂书钞一百五十五作祖，下同。］日亡，来岁邻里社，感念母悲哀，其邻里闻之，为之罢社。
    武陵先贤传，潘京为州辟，进谒，值社会，因得见，次及，探得不孝，刺史问曰：辟士为不孝耶，京举板答曰：今为忠臣，不得复为孝子，其机辩如此。
    魏台访议曰：帝问何用未社［○北堂书钞一百五十五作祖，下同。］丑腊，王肃对曰：魏，土也，土畏木，丑之明日便寅，寅，木也，故以丑腊，土成於未，故於岁始未社也。
    【诗】晋潘尼皇太子社［○北堂书钞一百五十五作祖，下准此。］诗曰：太簇协青阳，履端发岁首，孟月涉初旬，吉日惟上酉，我后迩天休，设社祈遐。
    【序】晋嵇含社［○北堂书钞一百五十五，《初学记》十三作祖，下同。］赋序曰：社之在於世尚矣，自天子至於庶人，莫不咸用，有汉卜日丙午，魏氏释［○《初学记》十三作择，用丁未，至於大晋，则社孟月之酉日，各因其行运，三代固有不同，虽共奉社，而莫议社之所由兴也，说文云，祈请道神为［○北堂书钞一百五十五，《初学记》十三作谓。］之社，有事於道者，吉凶偕名。
    【祭文】後汉蔡邕祝社［○北堂书钞一百五十五作祖。］文曰：元正令午，时惟嘉良，乾坤交泰，太蔟运阳，乃祀社灵，以祈福祥。
    晋应硕祝社［○按文云吉酉辰良，据嵇含赋，晋祖日用酉，是亦当作祖，下准此。］文曰：元首肇建，吉酉辰良，五政敷惠，四教初扬，万类资新，英颖擢章，谷风涤秽，日和时光，命于嘉宾，宴兹社箱，敬响社君，休祚是将，嘉肴绮错，白茅荐恭，有肉如墀，有酒如江，社君既眷，肃威容。
    ◇伏
    历忌释曰：伏者何也，金气伏藏之日也，四时代谢，皆以相生，立春木代水，水生木，立夏火代木，木生火，立冬水代金，金生水，至於立秋，以金代火，金畏於火，故至庚日必伏，庚者金故也。
    《汉书》曰：东方朔，伏日诏赐诸侍郎肉，朔独不待诏，拔剑割肉，怀之而去，［事具肉部。］
    《典略》曰：光禄刘松北镇，而袁绍夜酣酒，以盛夏三伏之际，昼夜与松饮酒，至於无知，云以避一时之暑，故河北［○明本作朔。］避暑饮。
    《世说》曰：郄嘉宾三伏之日诣谢公，炎暑熏赫，虽复当风交扇，犹沾汗流离，谢着故绢衣，食热白粥，晏然无异。
    《风俗通》曰：户律，汉中巴蜀广汉，自择伏日，俗说，汉中巴蜀广汉，正［○《太平御览》三十八作土。］地温暑，草木蚤生晚枯，气异中国，夷狄畜之，故令自择伏日也。
    【诗】晋程晓诗曰：平生三伏时，道路无行车，闭门避暑卧，出入不相过。今世衤戴子，触热到人家，主人闻客来，就奈此何，摇扇胛中疼，流汗正滂沱，传诫语高明，热行宜见诃。
    晋潘岳怀县诗，南陆迎景，朱明，送未垂，初伏启新节，隆暑方赫羲，朝想庆云兴，夕迟白日移，挥汗辞中宇，登城临清池，凉风自远集，轻衿随风吹，灵圃曜华果，通衢列高椅。
    ◇热
    《说文》：溽，湿暑也。
    《山海经》曰：寿麻之国，爰有大暑，不可以往。
    《礼记月令》曰：季夏之月，土润溽暑。
    《毛诗》曰：旱既太甚，蕴隆虫虫，赫赫炎炎，云我无所。
    《管子》曰：善为国者，使农寒耕而热耘。
    《楚辞》云，魂兮归来，东方不可以，十日代出，流金铄石。
    《淮南子》曰：南方之极，自北户之界，至炎风之野，赤帝祝融之所司。
    《神异经》曰：北方曾冰万里，厚百丈，有蛇奚鼠在冰下土中，其形如鼠，食冰草木根，肉重万斤，可以作脯，食之已热，［事见肉部。］
    京房《易飞候》曰：有云大如车盖十馀，此阳水之气，必暑，有者。
    《汉书 西域传》曰：宾国，道历大小头痛之山，赤土身热之坂，令人热无色，头痛欧吐。
    《桓子新论》曰：元帝被病，广求方士，汉中逸人王仲都者，诏问所能为，对曰：但能忍寒暑耳，因为待诏，至夏大暑日，使暴坐。又环以十炉火，不言热而身汗不出。
    《五经通义》曰：冬至阳动於下，推阴而上之，故寒於上，夏至阴动於下，推阳而之上，故大热於上。
    《易》［○《太平御览》三十四易上有故字，与上连，作一条。］曰：日月运行，一寒一暑，日在牵牛则寒，在东井则暑，牵牛水［○御览作外。］宿，远人，故寒，东井内宿，近人，故温也。
