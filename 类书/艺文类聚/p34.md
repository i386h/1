<!-- { "loadSidebar": true } -->
    又曰：孝昭帝时，太山莱芜山南，汹汹有数千人声，民视之，有大石自立，高丈五尺，大三十八围，入地深八尺，三石为足，石立後，有白乌数千集其旁，宣帝中兴之瑞也。
    又曰：昭帝时，上林柳树断，卧地，一朝起立，生枝叶，有虫食其叶，成文字，曰：公孙病已立。
    又曰：昌邑王问社，有枯树复生枝叶，眭孟以为木下民象，当有废改之象，公孙氏从民间受命为天子者，後宣帝立，帝本名病已。
    《隋巢子》曰：昔三苗大乱，天命夏禹於玄宫，有大神，人面鸟身，降而福之，司禄益富而国家实，司命益年而民不，四方归之，禹乃克三苗，而神民不违。
    《墨子》曰：夏桀时，天乃命汤於骊宫，有神来告曰：夏德大乱，往攻之，予必使汝大戡之。
    又商王纣时，周武王见三神曰：予既沉渍殷纣于酒德矣，汝往攻之，予必使汝大戡之。
    《东观汉记》曰：光武帝夜生时，有赤光，室中尽明，皇考异之，使卜者王长卜之，长曰：此善事，不可言，是岁有嘉禾生，一茎九穗，长大於凡禾，县界大丰熟，因名上曰秀。
    又曰：光武从邯郸避王郎兵，至呼沱河，导吏还言，河水流澌，无船，不可济，左右皆惶，畏为王郎所及，上命王霸前往视之，实然，霸念还言惊众，虽不可渡，且临水止，尚可为阻，即白曰：冰坚可渡，士众大喜，上大笑曰：果妄言也，叱至河，流澌冰合可履，︹以囊盛沙，布冰上，乃渡，渡未毕，而数车冰陷也。
    《琴操》曰：鲁哀公十四年，西狩，薪者获麟，击之，伤其左足。将以示孔子，孔子道与相逢见，俯而泣。抱麟曰：尔孰为来哉，孰为来哉，反袂拭面，仰视其人，龙颜日角。夫子奉麟之口，须臾吐三卷图，一为赤伏，刘季兴为王，二为周灭，夫子将终，三为汉制造，作《孝经》。夫子还谓子夏曰：新主将起，其人如得麟者。
    《帝王世纪》曰：燧人之世，有大迹出雷泽，华胥履之，生庖牺氏於成纪也。
    又曰：神龙感女登於常羊，生炎帝。
    又曰：电光绕北斗枢星，照郊野，感附宝，孕二十月，生黄帝於寿丘。
    又曰：黄帝时，有大星如虹，下流华渚，女节梦接之，意感，生少昊。
    又曰：陶唐之世，握登见大虹，意感，生舜於姚墟。
    又曰：巳山行，见流星贯昴，意感栗然。又吞神珠薏苡，坼而生禹。
    又曰：汉昭灵后名含始，游浴池，有玉鸡衔赤珠出，刻曰玉英，吞此者王，含始吞之，生高祖。
    魏氏春秋曰：明帝青龙三年，张掖郡删丹县金山玄川溢，涌宝石负图，状象灵龟，立于川西，有石马七，其一仙人骑之，其一羁绊之，其五有形而不善成，有玉匣，开盖於前，上有玉字，玉二，玉璜一。又有骐ら在东，凤皇在南，白虎在西，牺牛在北，马自中布列南方，有字曰：大讨曹，金但取之，此司马氏革运之徵。
    《魏志》曰：桓帝时，有黄星见於楚宋之分，辽东殷馗，善天文，言後五十岁，当有真人起於梁沛之间，其锋不可当，至是凡五十年，而太祖破袁绍，天下莫敌矣。
    《吴录》曰：孙坚墓上数有光，如云气五色，上属天，下蔓延数里，父老相谓曰：此非凡气，孙氏其兴乎。
    《吴书》曰：孙坚母怀妊，梦肠绕吴昌门，孙策母怀策，梦月入怀，怀孙权，梦日入怀，晋中兴书，中宗元皇帝初诞，有神光之异，一室尽明，所藉藁如始刈。
    豫章记曰：松阳门内有大梓树，大四十五围，举树尽枯死，永嘉中，一旦忽更荣茂，太兴中，元皇帝果继大业，庾仲初杨都赋所云，<疒鬼>木荟于豫章，郭璞南郊赋云，弊梓擢秀于祖邑也，宣帝祖为豫章太守，故云祖邑也。
    臧荣绪《晋书》曰：王е为鄱阳太守，有枯樟树更生，王敦表劝进中宗曰：皓兽应瑞而来臻，樟树久枯而更荣。
    孙盛《晋阳秋》曰：秦始皇时，望气者言，五百年後，金陵之地，有天子气，於是改金陵曰秣陵，北山，以绝其势，秦政东游以厌之，後五百二十六年，而中宗即位於江南。
    又曰：太安中，岁镇辰太白四星，聚於牛女之间，後中宗即位於杨州也。
    武昌记曰：孙权犭葛於樊山，见一姥，问犭葛何得，答曰：止得一豹，姥曰：何不坚［○《太平御览》六百八十作竖。］其尾，忽然不见，因为立樊姥庙。
    徐爰《宋书》曰：武帝夜生，有神光之异，室内尽明，是夕，甘露降于墓树。
    又，高祖举目瞻睐，常见二龙在焉，始尚微小，及贵，龙形渐长，光色转明，左右侍者，亦数见徵异。
    《宋书》曰：高祖既登祚，谓群臣曰：朕始望不至此，众人咸撰辞，欲盛称功德，王弘率尔对曰：所谓天命，求之不可得，推之不可去，众皆以为知言。
    【文】汉司马相如封禅文曰：伊上古之初肇，自昊穹之生民，历选列辟，以迄于秦，率迩者踵武，逖听者风声，纷纶葳蕤，湮灭而不称者，不可胜数也，继昭夏，崇号谥，略可道者，七十有二君，书曰：元首明哉，股肱良哉，因斯以谈，君莫盛於唐尧，臣莫贤於后稷，后稷创业於唐尧，公刘发迹於西戎，文王改制，大行厥成，故轨迹夷易，易遵也，湛恩鸿，易丰也，宪度著明，易则也，垂统理顺，易继也，是以业隆於襁褓，而崇冠于二后，未有殊尤绝迹，可考於今者也，然犹蹑梁父，登泰山，建显号，施尊名，大汉之德，烽［音蜂。］涌源泉，氵勿曼羡，旁魄四塞，云布雾散，上畅九垓，下溯八埏，昆虫凯泽，回首面内，然後囿驺虞之珍群。亻敫鹿之怪兽，导一茎六穗於庖，牺双共之兽，招翠黄乘龙於沼，钦哉符瑞臻兹，犹以为德薄，不敢道封禅，盖周跃鱼陨航，休之以燎，此之为符也，以登介丘，不亦恧乎，进让之道，何其爽与，於是大司马进曰：陛下仁育群生，义征不讠惠，德侔往初，功无与二，意者泰山梁父，设坛场望幸，盖上帝垂恩储祉，将以庆成，陛下谦让而弗发也，契三神之欢，缺王道之仪，群臣恧焉，夫德以锡符，奉符以行事，不为进越也，故圣王不替，而礼地祗，谒款天神，勒功中岳，以章至尊，皇皇哉斯事，天下之壮观，王者之丕业，不可贬也，原陛下全之，俾万世得激清流，扬微波，飞英声，腾茂实，前圣之所以永保鸿名，而常为称首者用此，宜命掌故，悉奏其仪而览焉，於是天子沛然改容曰：俞乎，朕其诚哉，乃迁思回虑，总公卿之仪，询封禅之事，诗大泽之博，演符瑞之富，遂作颂曰：自我天覆，云之油油，甘露时雨，厥壤可游，滋液渗漉，何生不育，嘉六穗，我穑曷蓄，匪唯雨之。又润泽之，匪唯遍之，我汜布护之，名山显位，望君之来，君乎君乎，侯不迈哉，般般之兽，乐我君囿，白质黑章，其仪可嘉，文文穆穆，君子之态，盖闻其声，今亲其来，厥途靡从，天瑞之徵，兹尔於舜，虞氏以兴，濯濯之麟，游彼灵，孟冬十月，君徂郊祀，驰我君舆，帝以享祉，宛宛黄龙，兴德而升，正阳显见，觉悟黎蒸，於传载之，云受命所乘，依类，喻以封峦，披艺观之，天人之际已交，上下相发，允答圣王之德，兢兢翼翼，故曰：於兴必虑衰，安必思危，是以汤武至尊严，不失肃祗，舜在假典，顾省阙遗，此之谓也。
    【颂】魏傅遐皇初颂云，寻盛德以降应，著显符于方臻，积嘉祚以待期，储鸿施於真人，昔九代之革命，咸受天之休祥，匪至德其焉昭，匪至仁其焉章，懿大魏之圣后，固上天之所兴，应灵运以承统，排阊阖以龙升，摅皇象以阐化，顺帝则以播音，遵阳春以行施，揆四时以立信，运聪明以举善，宣柔惠以养人，於赫我后，迈德如神，化不期月，令不浃辰，於是天地休豫，灵祗欢欣，嘉瑞云集，四灵允臻，甘露霄零於宫庭，醴泉冬涌於中原，白雉素乌，丹芝朱鱼，鳞集群萃，不可胜书，信应天之美瑞，受命之灵符也，然後览公卿之谠议，询百僚之典谟，天子乃登辇，戴羽盖，佩玉锵锵，銮声哕哕，拜上皇，告受位，兆休祚，导神气，於是建皇初之上元，发旷荡之明诏，眚灾肆赦，荡涤瑕秽，崇设九宾，溥延公卿，嘉羞千品，俎豆充庭，金石具悬，锺鼓毕作，歌九功，舞八佾，鸿泽普，皇恩洽，民欲得，神望塞。
