<!-- { "loadSidebar": true } -->
    《晏子》曰：齐景公使颜涿聚主鸟而亡，公召欲杀之，《晏子》曰：涿聚有三罪，请数之，尔为吾君主鸟而亡之，一罪也，使吾君以鸟杀人，二罪也，诸侯闻之，以吾君重鸟轻士，三罪也，公曰：勿杀之。
    《庄子》曰：上好智而无道，则天下大乱矣，何以知其然耶，弓弩弋，机变之智多，则鸟乱於上也。
    《孙卿子》曰：鸟穷则啄，兽穷则攫，人穷则诈。
    《史记》曰：秦仲知百鸟之音，与之语，皆应焉。
    《东方朔传》曰：武帝问朔，何知鸟之雌雄，对曰：雄左翼加右，声高，雌右翼加左，声小。
    谢承《後汉书》曰：杨震，卒，未葬，有大鸟五色，高丈馀，从天飞下，到震棺前，举头悲鸣，泪出г地，至葬日，冲升天上。
    华峤《汉书》曰：当时人，立石鸟象於震前。
    《十洲记》曰：东海中有祖洲，地方五百里，去海岸七万里，上有不死之草，似瓜苗，秦始皇时，大宛［○十洲记作苑。］中多死人横道，忽有鸟如乌状，衔此草以覆死人面，皆登时起坐，遂活。
    抱朴子军术曰：众鸟群飞，徘徊军上，不过三日，有暴兵至，鸟聚军中，将军当赏功增秩，鸟集将军之旗，将军增官，鸟集军中，莫知其名，军败。
    罗含传曰：含少时昼卧，忽梦一鸟，文色异常，飞来入口，含因惊起，心间如吞物，意甚怪之，叔母谓曰：鸟有文章，汝後必有文章，此吉祥也，含於是才藻日新。
    《搜神记》曰：常山张颢，为梁相，天新雨後，有鸟如山鹊，稍下堕地，民争取，即化为一圆石，颢椎破之，得一金印，文曰忠孝侯印，颢以闻，上藏之秘府，颢後官至太尉。
    《博物志》曰：子路与子贡过郑神社，社树有鸟，子路捕鸟，神社牵挛子路，子路子贡悦之，乃止。
    《会稽典录》曰：夏方，字文正，家遭疫疠，父母伯叔一时死，凡十三丧，方年十四，昼则负土，哀号墓侧，扶棺哭泣，比葬，年十七，乌鸟集聚，猛兽乳其侧。
    【诗】古诗曰：胡马依北风，越鸟巢南枝。
    梁朱超咏独栖鸟诗曰：河水闻寒已成冻，塞草愁霜悬自衰，可念无端失林鸟，此夜逆风何处归，列网遮山不听度，悬冰绕树滑难依，细石似燕能随雨，片木作鸢犹解机，但令积风多少便，何患有翼不能飞，寄语故林无数鸟，会入群里比毛衣。
    【赋】汉赵壹穷鸟赋曰：有一穷鸟，戢翼原野，网加上，机阱在下，缴弹张右，翼弓彀左，飞丸缴矢，交集于我，思飞不得，欲鸣不可，举头畏触，摇足恐堕，内怀怖急，乍冰乍火，幸赖大贤，我矜我怜，昔济我南，今振我西，鸟也虽顽，犹识密恩，内以书心，外用告天。
    晋夏侯湛观飞鸟赋曰：见逸游之高鸟，邈飘而殊逝，擢华毛以迅鹜，回劲翼以扬势，披六翮之联翩，振轻体之迢递，遂乃矜形辽廓，冯虚安翔，翩翻徘徊，上下颉颃，动素羽之习习，乱白质於日光，玩流气以差池，弄长风以抑扬，摄双翅以高举，舒颈以亻襄徉，目悦妙势，心嘉羽仪，爱惠音之嘤嘤，美弱翰之参差，高凌於景外。又抑身乎云崖，乍来乍往，若悬若垂，象流星之离天，似圆物之坠危，何斯游之自得，谅逸豫之可希，苟临川而羡鱼，亦观翔而乐飞。
    梁沈约天渊水鸟应诏赋曰：天渊池，鸟集水涟漪，单姿容与，群飞时合离，将骞复敛翮，回首望惊雌，飘薄出孤屿，未曾宿兰渚，飞飞忽云倦，相鸣集池，可怜九层楼，光影水上浮，本来止息，遇此遂淹留，若夫侣浴清深，朋翻迥旷，翠鬣紫缨之饰，丹冕绿襟之状，过波兮湛澹，随风兮回漾，竦臆兮开萍，蹙水兮兴浪。
    【序】晋王叔之伤孤鸟诗序曰：偶得二鸟，将欲放之，俄顷而一者死，一者既放，屡顾悲鸣，感微禽之有心，遂为诗以伤之。
    ◇凤
    《说文》曰：凤，神鸟也。
    《山海经》曰：轩辕之丘，鸾自歌，凤自舞。
    又曰：南禺之山，有凤皇雏。
    《周书 王会》曰：凤鸟戴仁抱义。
    《大戴礼》曰：羽虫三百六十，而凤皇为之长。
    《毛诗》曰：凤皇于飞，其羽，亦傅于天。
    又曰：凤皇鸣矣，于彼高岗，梧桐生矣，于彼朝阳。
    《礼记》曰：麟凤龟龙，谓之四灵。
    《左传》曰：陈大夫卜妻敬仲，其妻占之曰：凤皇于飞，和鸣锵锵，有妫之後，将育于姜。
    《冠子》曰：凤鹑火禽，阳之精也，德能致之，其精毕至。
    《论语》曰：凤鸟不至，河不出图，吾已矣夫。
    宋玉对问曰：凤皇上击九千里，绝云霓，负苍天乎窈冥之中，蕃篱之，岂能与之料天地之高哉。
    《庄子》曰：老子见孔子，从弟子五人，问曰：为谁，对曰：子路为勇，其次子贡为智，曾子为孝，颜回为仁，子张为式，［○《太平御览》九百十五作武。］老子叹曰：吾闻南方有鸟，其名为凤，所居积石千里，天为生食，其树名琼枝，高百仞，以ギ琳琅为实，天又为生离珠，一人三头，递卧递起，以伺琅，凤鸟之文，戴圣婴仁，右智左贤。
    《离骚》［○《太平御览》九百十五作楚辞。］曰：为凤皇作鹑笼，虽翕其不容，［言以鹑之笼，不能容藏凤之形体也。］
    《汉武内传》曰：西王母曰：仙之上药，有九色凤颈，次药有蒙山白凤之肉。
    《十洲记》曰：凤麟洲在西海之中，四面有弱水绕之，鸿毛不可越也，其上多凤麟，数万各为群，上仙之家，以凤喙麟角，合煎作胶，名为集弦胶，亦名连金泥，能属连刀剑弓弩弦。
    焦贡《易林》曰：凤生五雏，长於南郭，君子康宁，身悦荣乐。
    《列仙传》曰：箫史教弄玉吹箫，作凤声，凤皇来止其屋，秦穆公为作凤台，一旦皆随凤飞去。
    《抱朴子》曰：夫麟凤以形状为别，圣人以心神为异，古者太平之世，凤皇常居其国而生乳，至夏后始食卵而凤去之，此则凤有种矣。
    杨龙骧洛阳记曰：凤阳门五层楼，去地三十丈，安金凤皇二头，石虎将衰，一头飞入漳河，今日清朗，见於水中，［事具楼篇。］
    【诗】汉李陵诗曰：凤皇鸣高岗，有翼不好飞，安知凤皇德，贵其来见稀。
    魏刘桢诗曰：凤皇集南岳，徘徊孤竹根，於心有不厌，奋翅凌紫氛，岂不常勤苦，羞与黄雀群。
    晋枣据诗曰：有凤南中，终日无欢娱，自怨梧桐远，行飞栖桑榆，奋迅振长翼，俯仰向天衢，箫韶逝无闻，朝阳不可须。
    晋王叔之拟古诗曰：客从北方来，言欲到交趾，远行无他货，唯有凤皇子，百金我不欲，千金难为市。
    陈张正见赋得威凤栖梧诗曰：丹山下威凤，来集帝梧中，欲舞春花落，将飞秋叶空，影照龙门水，声入洞庭风，别有将雏曲，翻更合丝桐。
    【赋】晋桓玄赋曰：伊品之自品，亦在类而有别，惟羽族之殊诞，独鸾皇而构桀，邈区宇以超栖，抚朝阳於丹穴，备六德以成晖，奋藻翰之郁烈，集昆峰而敛翼，翔青云以遐越。
    晋傅咸仪凤赋序曰：鹪鹩赋者，广武张侯之所造也，以其形微处卑，物莫之害也，而余以为物生则有害，有害而能免，所以贵乎才智也，夫鹪鹩既无智足贵，亦祸害未免，免乎祸害者，不唯仪凤也。
    ◇鸾
    《春秋元命苞》曰：火离为鸾。
    《海外经》曰：轩辕之国，清沃之野，鸾鸟自歌。
    又曰：广都之野，鸾鸟歌。
    《汉武内传》曰：西王母曰：神仙次药，有灵丘苍鸾。
    焦赣《易林》曰：温山松柏，常茂不落，鸾凤以庇，得其欢乐。
    《东观汉记》曰：王阜为重泉令，鸾鸟集止学宫，阜使掾汝［○《太平御览》九百十六作沙。］叠，为张雅乐，击声，鸟举足垂翼，应声而舞，止县庭，留十馀日乃去。
    谢承《後汉书》曰：方储，家［○《太平御览》九百十六作字。］圣羽，［○御览作明。］幼丧名［○御览作父。］事母，母终，自负土成坟，种奇树千株，鸾鸟止其上，白兔游其下。
    《决录注》曰：辛缮，字公文，治春秋谶纬，隐居华阴，光武徵不至，有大鸟高五尺，鸡头燕颔，蛇颈鱼尾，五色备举而多青，栖缮槐树，旬时不去，弘农太守以闻，诏问百寮，咸以为凤，太史令蔡衡对曰：凡象凤者有五，多赤色者凤，多青色者鸾，多黄色者雏，多紫色者，多白色者鹄，今此鸟多青，乃鸾，非凤也，上善其言，三公闻之，咸逊位避，缮不起。
    《典略》曰：鸾鸟者，神灵之精，其象五彩，鸡形，鸣中五音，肃肃雍雍，喜则舞以乐，常处幽闲，颂声作则至。
    【诗】魏嵇叔夜赠秀才诗曰：双鸾匿景耀，戢翼太山崖，抗首嗽朝露，阳振羽仪，长鸣戏云里，时下息兰池。
    魏王粲诗曰：联翩飞鸾鸟，独游无所因，毛羽照野草，哀鸣入青云，我尚假羽翼，飞睹尔形身，原乃春阳会，交颈遘殷勤。
    宋范泰鸾鸟诗序曰：昔宾王结峻卯［○《太平御览》九百十六作祁。］之山，获一鸾鸟，王甚爱之，欲其鸣而不致也，乃饰以金樊，飨以珍羞，对之愈戚，三年不鸣，其夫人曰：尝闻鸟见其类而後鸣，何不悬镜以映之，王从其意，鸾睹形悲鸣，哀响中霄，一奋而绝，嗟乎兹禽，何情之深，昔锺子破琴於百［○按当作伯。］牙，匠石韬斤於郢人，盖悲妙赏之不存，慨神质於当年耳，矧乃一举而殒其身者哉，悲夫，乃为诗曰：神鸾栖高梧，爰翔霄汉际，轩翼轻风，清响中天厉，外患难预谋，高罗掩逸势，明镜悬高堂，顾影悲同契，一激九霄音，响流形已毙。
    ◇鸿
    《毛诗》曰：鸿雁，美宣王也。
    《周易》：初六，鸿渐于干，上九，鸿渐于陆，其羽可用为仪，吉。［鸿，水鸟也，进之义，始於下而升，故以鸿喻仪可贵也。］
    《礼记》曰：前有车骑，则载飞鸿，［取其飞有行列，举於旗首，以警众也。］
    又，孟春之月，鸿雁来，［雁自南方来，将北反其居。］季秋之月，鸿雁来宾，［宾言客止来去。］
    《左传》：卫献公诫孙文子宁惠子食，皆服而朝，日旰不召，［敕戒二子，欲共宴食，皆服朝衣待命也。］而射鸿於囿，二子从之，公不释皮弁而与之言，二子怒，如戚，［戚，孙子邑也。］
