<!-- { "loadSidebar": true } -->
    隋江总特进光禄大夫徐陵墓志铭曰：耕耘书囿，弋猎文场，藻思绮合，尺牍绣扬，辞奔太史，笔利干将，心缄武库，口定雌黄，奉使巡采，绝域遐深，市朝迁贸，陵谷相侵，形寄王绩，多宣攀附，高排阊阖，郁转云路，年逾致仕，齿及悬车，夜漏方尽，驰光复斜，平原出宿，庠序为家，陇愁宿雾，松悲闲鸟，地迥云低，山重树小，九原孤月，三泉送，畴曩行役，共上河梁，余因病免，君事远将，痛心期之徂谢，悯时代之销亡，冀镌石於玄冢，留清风於故乡。
    ●卷四十八 职官部四
    ○录尚书  尚书令  仆射  吏部尚书  尚书  吏部郎  侍中  黄门侍郎  散骑常侍  给事中  中书令  中书侍郎  骠骑
    ◇录尚书
    应劭《汉官仪》曰：章帝诏曰：司空牟融，典职六年，勤劳不怠，其以融为太尉，录尚书。
    又曰：和帝策书曰：故太尉邓彪，元公之族，三让弥高，海内归仁，为群贤首，其以彪为太尉，录尚书事，百官总己以听。
    又曰：殇帝策书曰：司徒徐防，以台阁机密，施政牧守，其以防为太尉，录尚书事，百官总己以听。
    又曰：冲帝策书曰：太尉赵峻，二世常典机衡，有匪石不贰其心，大司农李固，公族之苗，忠贞不回，今以峻为太傅，固太尉，参录尚书事。
    又曰：灵帝策书曰：故太尉陈蕃，忠亮謇谔，有不吐茹之节，司徒胡广，敦德允元，五世从政，今以蕃为太傅，与广参录尚书事。
    王隐《晋书》曰：贾充为太尉，录尚书，五年伐吴，为大都督，吴平，上遣侍中程咸犒劳，增邑八千户。
    《晋中兴书》曰：明帝后庾氏，为皇太后，九月癸卯，皇太后临朝，制司徒王导，录尚书事。
    沈约《宋书》曰：高祖永初三年，尚书令扬州刺史徐羡之为司空，录尚书事。
    又曰：孝武帝即位，以大将军江夏王义恭为太尉，录尚书事。
    又曰：诸公录尚书事，古制也，王肃解尚书纳于大麓曰：尧纳舜於尊显之官，使大录万机之政，案汉氏诸吏，平尚书奏事，後霍光以大司马大将军平尚书事。
    傅畅故事曰：何劭王戎张华裴楷杨济和峤，为愍怀太傅，通省尚书事，张华为光禄大夫，尚书七条事，皆谘而後行，惠帝之世，太保卫，太宰河间王，太傅东海王越，皆录三省尚书秘书事。
    【表】齐谢为明帝拜录尚书表曰：升降玉阶，对扬休命，六辔在手，千里何偕，司会天官之统，尚书百僚之本，弘之即庶绩惟凝，替之则彝伦斯ル，修身践言，本惭五美，果行育德，未阶六正，妄属负图之寄，多谢五仁之绩，操桧楫於龙津，荷梓梁於云构，无以辅位明堂，遗象麟阁。
    【启】陈徐陵安成王让录尚书表後启曰：臣闻间平就国，乃盛汉之常仪，成阝霍无官，实宗周之明典，何则，皇季之重，非待历阶，王爵之隆，自高群辟，况臣戢翼要荒，亟离寒暑，进惭赵胜，能定楚从，退匪齐文，驰免秦厄，固以内切皇心，外贻家耻，甘输重饵，降礼单于，城十五，如诸和璧，市乡三十，聊同宝剑，武夫力而获诸原，微臣还而反诸敌，瞻言马骏，著陇右之功，追念曹彰，克乌丸之虏，前王子弟，若此勋庸，偏其反而，岂可胜愧。
    ◇尚书令
    《汉书》曰：张安世，字子孺，少以父任为郎，因善书，令给事尚书，精力於职，休沐未尝出，行幸河东，亡书三箧，诏问莫能知，唯安世识之，具作其事，後购求得书，以相校，无所遗失，上奇其才，擢尚书令。
    汉杂事曰：尚书黄香，为东郡太守，乞留宿卫，拜为尚书令，秩二千石。
    汉官仪职曰：尚书令，主赞奏，总典纲纪，无所统，秩二千石。
    《东观汉记》曰：侯霸为尚书令，深见任用，樊准为尚书令，明习汉家旧事，周密畏慎，申屠刚为尚书令，謇謇多直言，无所屈桡。
    又曰：永平七年，宋均徵为尚书令，忠正直言，数纳策谋，每议，未尝不合上意。
    张《汉书》曰：左雄为尚书令，限年四十，先试经，然後举孝廉。
    《续汉书》曰：陈蕃出为豫章太守，性方峻，不接宾客，徵为尚书令，送者不出郭门。
    百官表曰：尚书令，是谓文章［○《初学记》十一作昌。］天府，铜印墨绶，五时朝服，纳言帻，进贤两梁冠，佩水苍玉，总摄诸曹，出纳王命，敷奏万机，书曰：龙，命汝纳言，夙夜出纳朕命，惟允，诗云，惟仲山甫，王之喉舌，盖此谓也。
    《魏志》曰：明帝即位，进陈峤为尚书令，车驾常幸，至尚书门，峤跪问帝曰：陛下何之，帝曰：欲案行文书耳，峤曰：此自臣职分，非陛下所宜临也，若臣不称其职，则请就黜退，陛下宜还，帝惭，回车而返。
    又曰：太祖进荀为汉侍中，守尚书令。
    又曰：裴潜为尚书令，奏正分职，简名实，出事使断官府者，百五十馀条。
    费别传曰：代蒋琬为尚书令，以朝脯听事，其间接纳宾客，加之博弈不废，後董允代之，旬日之间，事多愆积，允曰：人之才力，相悬若此。
    曹羲九品议曰：尚书，尊官也，亲作纳言，易曰：枢机之发，荣辱之主，汉和帝，南阳左雄为尚书令，天下皆慎选举，选举所知，自其职也。
    山涛启事曰：尚书令李胤，迁处，缺宜得其人，征南将军羊祜，体义玉立，可以肃整朝廷。
    王隐《晋书》曰：乐广为尚书令，所在无当时之功誉，然为後人所思。
    又曰：咸宁二年，李胤为尚书令，虽历职内外，而在公退食，家室至贫俭，儿病，无以市药，上赐钱十万，齐职仪曰：秦汉之世，委政公卿，尚书之职，掌於封奏，令赞文书，仆射主开闭，令不在，则仆射奏下其事，魏氏重内职，八座尚书，任同六卿，舜举八元八凯，以隆唐朝，令［○《太平御览》二百十作今。］号八座为元凯，谓以贤能用事，义如昔也。
    【箴】晋挚虞尚书令箴曰：舜纳大麓，七政以齐，内成外平，风雨不迷，补我衮阙，阐我王繇，王繇允塞，四海咸休，虽圣虽明，必赖良才，无曰我智，官不能任，发言如丝，其出成纶，千里之应，枢机在身。
    【碑】後汉潘勖尚书令荀碑曰：夫其为德也，则主忠履信，孝友温惠，高亮以固其中，柔嘉以宣其外，廉慎以为己任，仁恕以察人物，践行则无辙迹，出言则无辞费，纳规无敬辱之心，机情有密静之性，若乃奉身蹈道，勤礼贵德，动咨事间，匪云予克，然後教以黄中之，守以贞固之直，注焉若洪河之源，不可竭也，确焉若华岳之停，不可拔也，故能言之斯立，行之斯成，身匪隆污，直哉惟情，紊纲用乱，废礼复经，於是百揆时序，王猷允塞，告厥成功，用俟万岁。
    【表】後魏温子升临淮王或［○魏书十八作，谢封开府尚书令表曰：臣道愧山东，气惭陇右，激水弗堪，抟风无力，但以平源带地，资绪极天，发趾自高，理融以远，出临侯服，既乏刺举之能，入践帝阍。又无应对之美，空复受戈清庙，推毂朱门，效阙泪河，功惭汗海，大宝遂隆，横草未树，顾以有涯，原言知止。
    又为魏南阳王允宝炬［○原讹拒，据冯校本改。］让尚书令表曰：臣闻立而乘，乃成致远之功，坐以运舟，遂有利涉之用，若以轻任重课，凭虚责实，虽欲自勤，终焉靡效。
    梁范云为柳司空让尚书令初表曰：陛下继明南面，复垂显录，增荣益观，岂侧身限，而露不广海，尘不增山，微物知止，敢忘自退，诚以怀音感遇，久妨彝序，尸禄昧宠，取蹈风歌，中寐轸心，方餐凝虑，宁可冒综之重，负学制之谈，将玷朝徽，匪伊身议。
    第二表曰：臣闻圣人在上，愚智无以息隐，天下有道，方圆归其能是，如以驽蹇之才，不致问於千里，瓦砾之质，伫待价於十城，伏原陛下，矜臣负乘之尤，照臣匪饰之情，迹言观用，允授上才，敛会流恩，曲蠲下第，则云序斯平，彝章载穆。
    梁沈约拜尚书令到都坐表曰：窃位之讥，允当斯责，王命私请，有事相倾，油云湛露，从降昊之德，弱缟轻蝉，不载丘岳之重，登阶望席，焉失步。
    北齐邢子才为文襄皇帝让尚书令表曰：扬职万机，总任百揆，想衔庶物，准纳群寮，何以助日月之光华，增天地之高厚，反鉴取照，匹此何难，倒裳求领，方之为易。
    又表曰：正以昼览太山，不假秋毫之察，夜仰列宿，岂藉烛龙之明，爵人以世，既非盛德之举，公门有私，故足陵夷之运。
    隋江总让尚书令表曰：臣弱岁立朝，本无奇志，每谓任登常伯，足承基绪，值梁季不造，牧拙人间，东窜三江，南徂百越，不知秦汉，十有七年，心迹退黜，平生毕矣，但野性疏懒，不屑死增，俯仰乖时，人物多忤，天飞践阼，任寄隆布，谬以商丘之木，遂比舟伐之材，燕岱之石，混同瑚琏之器，当由崇贤传举，早守名节，窃以天府文昌，万方之薮，天官冢宰，无所不统，礼革三独，事昭百揆，旷职云久，三十馀载，一旦开置，必资望实，岂期廷典私偏，滥庸菲薄，陛下听览馀辰，曲垂昭纳，遂斯反汗，高选具瞻，则敝盖敝帷，使臣暮齿，岁制月制，赊臣皓发。
    隋江总除尚书令谢台启曰：窃以昔之冢司，今日端揆，顷同台衮，无人则阙，臣之朽薄，安可叨贲，谨当奏承夜月，冀奉三思之旨，声寄浮云，方祈九天之路。
    又除尚书令断表後启曰：司会治本，冢宰朝端，绅所属，仪形攸在，皇代以来，无人则阙，陛下将备厥职，用穆巨僚，不容始自庸菲，以ん物议，当今藩翰至戚，不无其才，廊庙重臣，亦有其器，伏原检俞往之则，阐平章之道，臣沿心布款，有理存焉。
    ◇仆射
    《汉书》曰：仆射，秦官也，古者重武，官有主射，以督课之，自侍中尚书博士及驺宰永巷官人皆有，取其领事之号。
    又曰：郑崇，哀帝擢为尚书仆射，数求见谏争，上初纳用之，每闻曳革履，上叹曰：我识郑尚书履声。
    《续汉书》曰：尚书仆射一人，六百石，令不在，则奏下众事。
    百官表注曰：仆射一人，铜印墨绶，五时朝，［○《初学记》十一，《太平御览》二百十一朝下有服字，此脱。］纳言帻，进贤两梁冠，佩水苍玉，建安以来，执金吾荣劭，为尚书左仆射，仆射之有左右，自此始也。
