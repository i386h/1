<!-- { "loadSidebar": true } -->
    《礼记》曰：季春之月，后妃斋戒躬桑，以劝蚕事，孟夏之月，蚕事既毕，后妃献茧。
    又曰：蚕事既登，分茧称丝，以供郊庙之服。
    又曰：后妃献茧，乃收茧税，以桑为均，贵贱长幼如一。
    《东观汉记》曰：明德马皇后，置织室蚕於濯龙中，数往来观视。
    《汉书》曰：孝元王皇后为太后，幸蚕馆，率皇后及列侯夫人桑北郊。
    ●卷四十 礼部下
    ○冠  婚  谥  吊  冢墓
    ◇冠
    《仪礼》曰：士冠礼，筮于庙门，主人玄冠朝服，缁带素，即位于门东，门［○仪礼士冠礼作西面。］有司如主人，即位于西方，筮宾，如求日之仪，祝曰：令月吉日，始加元服，弃尔幼志，从尔成德，寿考唯祺，介尔景福。又再加曰：吉月令辰，乃申尔服，敬尔威仪，淑慎有德，眉寿万年，永受厥福。又三加曰：以岁之正，以月之令，咸加尔服，兄弟具在，以成厥德，黄无疆，受天之庆。
    又醴辞曰：甘醴惟享，嘉荐令芳，拜受祭之，以定尔祥，承天之休，寿考不忘。
    又醮辞曰：旨酒既清，嘉荐以时，乃加元服，兄弟具来，孝友时格，永乃保之。又再醮曰：旨酒既清，嘉荐伊脯，乃伸尔服，礼仪有序，祭此嘉爵，承天之祜。
    又三醮曰：旨酒令芳，笾豆有楚，咸加尔服，肴升嘉［○《仪礼》作折。］俎，承天之庆，受福无疆。
    又字辞曰：礼仪既备，令月吉日，昭告尔字，爱［○《仪礼》作爰。］字孔嘉，髦士攸宜，宜之于嘏，永受保之。
    《礼记》曰：始冠，缁布之冠也，太古冠布，齐则缁之，子冠於阼，以著代也，醮於客位，加有成也，三加弥尊，喻其志也，冠而字之，敬其名也。
    又曰：成王冠，祝雍曰：使王近於民，远於年，啬於时，惠於财，任贤使能。
    《大戴礼》曰：太子既冠，成人，免於傅保，则有司过之史，有亏膳之宰，太子有过，史必书之。
    《汉记》曰：马防子钜，为常从小侯，上欲冠钜，夜拜为黄门郎，御章台，下殿陈鼎俎，自临冠之礼。
    《汉书》曰：安帝桓帝献帝加元服，并大赦，赐公卿金帛。
    【箴】萧子范子冠子箴曰：是月惟令，敬择良辰，式遵士典，讠筮于宾，嘉字爰锡，醮酒方陈，礼庄尔质，德成尔身，永变童心，长移悼齿，朱锦辞发，青约在履，丹石为操，冰泉厉己，务简朋匹，由苏游止，在我尚谦，推物尽美，面谄退言，弗纳于耳，直弦矢辞，斯为良士。
    ◇婚
    《释名》曰：婚，昏时成礼也，姻，女因媒也。
    《尔雅》曰：女之夫曰婿，婿父母为姻，妇父母为婚。
    《礼记》曰：仲春之月，玄鸟至，至之日，以太牢祀高，［玄鸟，燕也，燕以来巢，室于嫁娶之家，媒氏以为候也。］
    又曰：婚礼者，将合二姓之好，上以事宗庙，而下继後世矣，故君重之。
    又曰：嫁女之家，三夜不息烛，思相离也，娶妇之家，三日不举乐，思嗣亲也，三月而庙见，称来妇也，择日而祭於祢，成妇之义也。
    又曰：夫婚礼万世之始也，壹与之齐，终身不改，故夫死不嫁，男女别，然後父子亲，父子亲，然後义生，义生然後礼作，礼作然後万物安，婿亲御授，亲之也，出乎大门，男帅女，女从男，夫妇之义由此始，妇人从人者也，幼从父兄，嫁从夫，夫死从子。
    又曰：纳女於天子，曰备百姓，於国君，曰备酒浆，於大夫，曰备扫洒。
    又曰：哀公问孔子曰：冕而亲迎，不已重乎，孔子对曰：合二姓之好，以继先圣之後，以为天地宗庙社稷之主，君何谓已重乎，崔る婚礼结言曰：乾坤其德，恒久不已，爰定天纲，夫妇作始，乃降英媛，有淑其仪，姬姜是侔，比则姚妫，载纳嘉贽，申结ひ。
    《毛诗》曰：何彼矣，美王姬也，虽则王姬，亦下嫁於诸侯，车服不系其夫，下王后一等，犹执妇道，以成肃雍之德。
    又曰：岂其食鱼，必河之鲂，岂其娶妻，必齐之姜，岂其食鱼，必河之鲤，岂其娶妻，必宋之子。
    又曰：伐柯如之何，匪斧不克，娶妻如之何，匪媒不得。
    《左传》曰：齐侯与蔡姬乘舟于囿，荡公，公变色，禁之不可，公怒，归之，未之绝也，蔡人嫁之，齐侯以诸侯之师侵蔡，蔡溃，伐楚。
    又曰：楚昭王败，锺建负季芊以从，将嫁季芊，芊辞曰：所以为女子，远丈夫也，昔者锺建负我矣，以妻锺建。
    《白虎通》曰：天子诸侯，一娶［○《太平御览》五百四十一娶下有九女二字，此脱。］者何，重国广继也，法地有九州，承天之施，无所不生，一聚九女，亦足承君之施，九而无子，百无益也。
    郑氏婚礼谒文曰：纳采，始相与言语，采择可否之时，问名，谓问女名，将归上［○《初学记》十四作卜。］之也，纳吉，谓归卜吉，往告之也，纳徵，用束帛，徵成也，请期，谓吉日将亲迎，谓成礼也。
    刘恢与范注［○按当作汪。］论婚事曰：礼无拜时，拜时出於末世耳，将以世族多虚，吉事宜速，故以好岁拜时，新年便可婚也。
    《列女传》曰：邵南申女者，申人之女也，既许嫁於丰，夫家不备而欲迎之，女也遂不肯往，夫家讼之於理，致之於狱，女终以一物不具，一礼不备，守节持义，必死不往。
    《汉书》曰：陈平，邑富人张负，有女孙，五嫁夫辄死，平欲得之，邑中有大丧，平家贫，侍丧，以先往後罢为助，既见之丧所，随平至其家，家乃负郭穷巷，然门外多长者车辙，负以女孙妻平，曰：固有美如陈平，而长贫贱者乎。
    又曰：张耳，大梁人也，常亡命游外黄，外黄富人女甚美，庸奴其夫，亡抵父客，父客谓曰：必欲求贤夫，从耳，女听为请，决嫁之，女家厚奉给耳，耳以故致千里客。
    又曰：张放取［○原脱，据三十三卷宠幸篇引补。］皇后弟平恩侯许嘉女，上为放供帐，赐甲第，充乘舆服饰，时号为天子取妇，皇后嫁女，［事具人部宠幸篇。］
    《风俗通》曰：两袒，俗说齐人有女，二人求之，东家子丑而富，西家子好而贫，父母疑不能决，问其女定所欲，难指斥言者，偏袒令我知之，女便两袒，怪问其故，云欲东家食，西家宿，此为两袒者也。
    《楚国先贤传》曰：孙俊，字文英，与李元礼俱娶太尉桓焉女，时人谓桓叔元两女俱乘龙，言得婿如龙也。
    《世说》曰：王戎俭吝，其从子婚，与一单衣裁，後更责之，戎女裴氏，贷钱数万，女归，戎色不说，女还钱，乃怿。
    又曰：温峤从［○《太平御览》五百四十一下有姑字。］刘氏家，值乱离，唯有一女，甚有慧，姑以属峤索婚，峤密自有婚意，答云，佳婿难得，但如峤比云何，姑答曰：丧破之馀，乞得粗相存活，便足慰吾馀年，敢希汝比，却数日，峤报姑云，已得婚处，门地粗可，婿身不减峤，因下玉镜台一枚，姑大喜，既婚交礼，女以手披纱扇大笑，固嫌是此老奴，果如所疑，玉镜台是峤为刘越石长史北征刘聪所得也。
    【诗】晋嵇含伉俪诗曰：余执百两辔，之子诗采蘩，我被双丝绢，著以同功绵，夏摇比翼扇，冬卧蛩蛩毡，饥餐并粮粒，渴饮一流泉，临轩树萱草，中庭植合欢。
    梁何逊看新婚诗曰：雾夕莲出水，霞朝日照梁，何如花烛夜，轻扇掩红妆，良人已灼灼，席上自生光，所悲高驾动，环佩出长廊。
    梁刘瑗咏左右新婚诗曰：小使如初日，得妇类行云，琴声妾曾听，桃子婿经分，娥眉参意画，绣被共笼薰，偏增使君度，无趣遣相闻。
    陈周弘正看新婚诗曰：莫愁年十五，来聘子都家，婿颜如美玉，妇色胜桃花，带啼疑暮雨，含笑似朝霞，暂却轻纨扇，倾城判不赊。
    【赋】魏陈王曹植感婚赋曰：阳气动兮淑清，百卉郁兮含英，春风起兮萧条，蛰虫出兮悲鸣，顾有怀兮妖人，用搔首兮屏营，澄清台以荡志，状高轩而游情，悲良媒之不顾，惧欢媾之不成，慨仰首而叹息，风飘以动缨。
    晋张华感婚赋曰：婚姻者，竞赴良时，虽葩英肯顾，乃作感婚赋曰：窈窕初茂，玉质始盛，容华外丰，心神内正，接轸连骑，隐隐习习，充街塞里，晖曜城邑，相丽姿之绰约兮，遥仿佛以感心，怨佳人之幽翳兮，恨检防之高深。
    【箴】晋挚虞新婚箴曰：今在哲文，遭家不造，结发之丽，不同偕老，既纳新配，内芬外藻，厚味腊毒，大命将夭，色不可耽，命不可轻，君子是惮，敢告後生。
    晋潘岳答新婚箴曰：女实存色，男实好德，德在正色，色在不惑，故新旧兼弘，义申理得，君子过虑，爱己明箴，防微测显，文丽旨深，敬纳嘉诲，敢酬德音。
    晋王е妇德箴曰：团团明月，魄满则缺，亭亭阳晖，曜过则逝，天地犹有盈亏，况华艳之浮孽，是以淑女鉴之，战战乾乾，相彼七出，顺此话言，惧兹屋漏，畏斯新垣，在昧无愧，幽不改虔。
    【启】梁刘孝仪为王仪［○全梁文六十一仪下有同字。］谢国姻启曰：即日，主书王静民宣敕，安告［○全梁文作吉。］主降嫔臣第三息实，臣素里庸族，蓬衡贱品，事隔伊缗之礼，望绝下嫁之姬，而圣慈猥洽，皇姻曲建，荆布陋饰，已膺凡奖，负薪微胤，复降肃邕，频烦叨荷，内外荣。
    【教】梁简文帝资遣孔焘二女教曰：夫思人生至卿，［○句有讹。］事惟悼往，表闾式墓，义匪字孤，至如游殷之息，见抚张既，桥玄之子，受魏王，斯故美在令终，受兼身後，故无锡令孔焘，经术弘长，志履贞，游处积年，一朝长往，闻其在室二女，并未有行，可广访姻家，务求偶对。
    ◇谥《说文》曰：谥者，说行之迹也。
    韦昭辩《释名》曰：古者诸侯薨，则天子论行以赐谥，唯王者无上，故於南郊称天以谥之，当春秋时，周室卑微，臣谥其父，故诸侯之谥，多不以实。
    古史考曰：谥礼，待葬而谥，所以尊名也，其行善恶恶为谥，所以勉为善也。
    《礼记》曰：已孤暴贵，不为父作谥。
    又曰：公叔文子卒，其子请谥於君曰：日月有时，将葬矣，请所以易其名，君曰：昔者卫国凶饥，夫子为粥与国之饿者，是不亦惠乎，昔卫国有难，夫子以其死卫寡人，不亦贞乎，夫子听卫国之政，修其班制，社稷不辱，不亦文乎，谥夫子贞惠文子。
