<!-- { "loadSidebar": true } -->
    刘向别录曰：雅琴之意事，皆出龙德诸琴杂事中，赵氏者，渤海人赵定也，宣帝时，元康神爵间，丞相奏能鼓琴者渤海赵定梁国龙德，皆召，入见温室，使鼓琴待诏，定为人尚清静，少言语，善鼓琴，时间燕为散操，多为之涕泣者。
    《东观汉记》曰：上尝问宋弘通儒之士，弘荐桓谭，谭善鼓琴，郑声，上数听悦之，闻，坐府上，遣吏召谭，责问之，谭叩头良久乃遣，後上令谭鼓琴，谭为之失次，上问之，弘言其故，其後不复令谭给事中。
    孙登别传曰：孙登，字公和，汲郡人，清静无为，好读易弹琴，颓然自得，观其风神，若游六合之外者，当魏末，居北山中，以石窟为宇，编草自覆，阮嗣宗见登，被发端坐岩下，遥见鼓琴，嗣宗自下进，莫得与言，嗣宗乃长啸，与琴音谐和，登因啸和之，妙响动林壑。
    《语林》曰：嵇中散夜灯火下弹琴，有一人，面甚小，斯须转大，遂长丈馀，黑单衣草［○《太平御览》五百七十七，八百七十作革。］带，嵇视之既熟，乃吹火灭，曰：耻与魑魅争光。
    阮籍乐论曰：汉桓帝闻楚琴而悲，慷慨长息曰：善哉，为声如此而足矣，昔季流子向风而鼓琴，听之者泪下。
    蔡琰别传曰：琰，字文姬，蔡邕之女，年六岁，夜鼓琴，弦断，琰曰：第二弦，邕故断一弦，而问之，琰曰：第四弦，邕曰：偶得之矣，琰曰：吴札观化，知兴亡之国，师旷吹律，识南风之不竞，由此观之，何足不知。
    马明生别传曰：明生随神女入石室，金床玉几，弹琴有一弦，五音并奏。
    《搜神记》曰：吴人有烧桐以爨者，蔡邕闻其爆声曰：此良桐也，因请之，削以为琴，而烧不尽，因名ㄡ尾琴，有殊声焉。
    《晋中兴书》曰：戴逵，字安道，少有文艺，善鼓琴，太宰武陵王，闻其能琴，使人召焉，逵对使者前，打破琴曰：戴安道不能为王侯伶人。
    《世说》曰：会稽有防风鬼，屡见城邑，常雷门上，脚乘至地，晋横阳令贺韬善鼓琴，防风闻琴声，在贺中庭舞。
    沈约《宋书》曰：萧思话领左卫将军，尝从太祖登锺山北岭，中道有盘石清泉，上使於石上弹琴，因赐以银锺酒，谓曰：相赏有松石间之高意也。
    【诗】梁丘迟题琴朴奉柳吴兴诗曰：边山此嘉树，摇影出云垂，清心有素体，直无曲枝，凡耳非所别，君子特见知，不辞去根本，造膝仰光仪。
    陈沈为我弹鸣琴诗曰：为我弹鸣琴，琴鸣伤我衿，半死无人觉，入灶始知音，空为贞女引，谁达楚妃心，雍门何假说，落泪自淫淫。
    陈贺澈为我弹鸣琴诗曰：薄暮高堂上，调琴召美人，伯喈声未尽，相如曲复新，点徽还转弄，乱爪更留宾，聊持一弦响，杂起艳歌尘。
    隋江总赋咏待琴诗曰：可怜峄阳木，雕为绿绮琴，田文承睫泪，卓女弄弦心，戏鹤来应舞，游鱼听不沉，楚妃幸勿叹，此异丘中音。
    【赋】後汉傅毅琴赋曰：历嵩岑而将降，睹鸿梧於幽阻，高百仞而不枉，对条以持处，蹈通涯而将图，游兹梧之所宜，盖雅琴之丽朴，乃升伐其孙枝，命离娄使布绳，施公输之剞劂，遂琢而成器，揆神农之初制，尽声变之奥妙，抒心志之郁滞。
    後汉马融琴赋曰：惟梧桐之所生，在衡山之峻陂，於是遨间公子，中道失志，孤茕特行，怀闵抱思，昔师旷三奏，而神物下降，玄鹤二八，轩舞于庭，何琴德之深哉。
    後汉蔡邕琴赋曰：尔乃言求茂木，周流四垂，观彼椅桐，层山之陂，丹华炜烨，绿叶参差，甘露润其末，凉风扇其枝，鸾凤翔其巅，玄鹤巢其岐，考之诗人，琴瑟是宜，尔乃清声发兮五音举，发宫商兮动角羽，曲引兴兮繁弦抚，然後哀声既发，秘弄乃开，左手抑扬，右手徘徊，指掌反覆，抑案藏摧，於是繁弦既抑，雅韵乃扬，仲尼思归，鹿鸣三章，梁甫悲吟，周公越裳，青雀西飞，别鹤东翔，饮马长城，楚曲明光，楚姬遗叹，鸡鸣高桑，走兽率舞，飞鸟下翔，感激兹歌，一低一昂。
    晋嵇康琴赋曰：椅桐之所生，峻岳之崇冈，含天地之醇和，吸日月之休光，郁纷纭以独茂，飞英蕤於苍，其山川形势，则盘纡隐嶙，蛇崔嵬岑，丹崖，青壁万寻，若乃春兰被其东，沙棠植其西，涓子宅其阳，玉醴涌其前，玄云荫其上，翔鸾集其巅，乃斫孙枝，准量所任，至人摅思，制为雅琴，错以犀象，藉以翠绿，弦以园客之丝，徽以锺山之玉，爰有龙凤之象，古人之形，伯牙挥手，锺期听声，华容灼烁，发采扬明，伶伦比律，田连操张，进御君子，新声嘹亮，及其初调，则角羽俱起，宫徵相证，参发并趣，上下累应，若乃高轩飞观，广厦闲房，冬夜肃清，朗月垂光，新衣翠粲，缨徽流芳，於是器洽弦调，心闲手敏，触扌如志，唯意所拟，初涉渌水，中奏清徵，拊弦安歌，新声代起，曲引向阑，众音将歇，改韵易调，奇弄乃发，或徘徊顾慕，拥郁抑按，盘桓毓养，从容秘玩，牢落凌厉，布半散，英声发越，采采粲粲，穆温柔以怡怿，婉顺叙而委蛇，或乘险投会，邀隙危，嘤若离鸣清池，翼若游鸿翔增崖，或楼[QLXQ]栎捋，漂缭氵敝洌。远而听之，若鸾凤和鸣戏云中，迫而察之，若众葩敷荣曜春风，若次其曲引所宜，则广陵止息，东武太山，飞龙鹿鸣，鸡游弦，更唱迭奏，声若自然，下逮谣俗，蔡氏五曲，王昭楚妃，千里别鹤，论其体势，详其风声，器和故响逸，张急故声清，间辽故音埤，弦长故徽鸣，性静以端理，含至德之和平，诚可以感荡心志，而发泄幽情矣。
    晋成公绥琴赋曰：伯牙弹而驷马仰秣，子野挥而玄鹤鸣，清角发而阳气亢，白云奏而风雨零。
    【赞】晋殷仲堪琴赞曰：五声不彰，孰表太音，至人善寄，畅之雅琴，声由动发，趣以虚深。
    晋王琴赞曰：穆穆和琴，至至，如彼清风，泠焉经林。
    宋谢惠连琴赞曰：峄阳孤桐，裁为鸣琴，体兼九丝，声备五音，重华载挥，以养民心，孙登是玩，取乐山林。
    【铭】後汉李尤琴铭曰：琴之在音，荡涤邪心，虽有正性，其感亦深，存雅却郑，浮侈是禁，条畅和正，乐而不淫。
    ◇筝
    《释名》曰：筝，施弦高，筝筝然。
    《史记》曰：秦逐客李斯上书曰：夫击瓮［○《太平御览》五百七十六，瓮下有缶字。］叩瓶，弹琴［○御览作筝。］搏髀，而歌呼呜鸣快耳者，真秦之声。
    《风俗通》曰：谨案礼乐记，筝五弦筑身也，今并凉二州筝，形如瑟，不知谁改也。
    《英雄记》曰：吕布诣袁绍，绍患布，欲杀之，遣三十六兵被铠迎布，使著帐边卧，布知之，使於帐中鼓筝，诸兵卧，布出帐去，兵不觉也。
    傅子曰：郝素善弹筝，虽伯牙妙手，吴姬奇声，何以加之。
    又曰：筝者，上圆象天，下平象地，中空准六合，弦柱十二，拟十二月，乃仁智之器也。
    《语林》曰：桓野王善解音，晋孝武祖宴西堂，乐阕酒阑，将诏桓野王筝歌，野王辞以须笛，於是诏其常吹奴硕，赐姓曰张，加四品将军，引使上殿，张硕意气激扬，吹破三笛，末取者脚［○按世说轻诋篇，蔡伯喈睹睐笛条，注引伏滔长笛赋序（亦见本卷笛篇）桓子野有故长笛，云蔡邕之所作云云，疑当作睹睐笛。］笛，然後乃理调成曲。
    《俗说》曰：谢仁祖为豫州主簿，在桓温ト下，桓闻其善弹筝，便呼之，既至，取筝令弹，谢即理弦抚筝，因歌秋风，意气殊遒，桓大以此知之。
    【诗】梁王台卿咏筝曰：依歌时转韵，按曲动花钿，促调移轻柱，乱手度繁弦，唯有高秋月，秦声独可怜。
    梁孝元帝和弹筝人诗曰：琼柱动金丝，奏声发赵曲，流徵含阳春，美手过如玉。
    梁沈约咏筝诗曰：秦筝吐绝调，玉柱扬清曲，弦依高张断，声随妙指续，徒闻音绕梁，宁知颜如玉。
    【赋】後汉侯瑾筝赋曰：於是急弦促柱，变调改曲，卑杀纤妙，微声繁缛，散清商而流转兮，若将绝而复续，纷旷荡以繁奏，邈遗世而越俗，若乃察其风采，练其声音，美武荡乎，乐而不淫，虽怀思而不怨，似豳风之遗音，於是雅曲既阕，郑卫仍，新声顺变，妙弄优游，微风漂裔，冷气轻浮，感悲音而增叹，怆悴而怀愁，若乃上感天地，下动鬼神，享祀祖宗，酬酢嘉宾，移风易俗，混同人伦，莫有尚於筝者矣，魏阮筝赋曰：惟夫筝之奇妙，极五音之幽微，苞群声以作主，冠众乐而为师，禀清和於律吕，笼丝木以成资，身长六尺，应律数也，故能清者感天，浊者合地，五声并用，动静简易，大兴小附，重发轻随，折而复扶，循覆逆开，浮沉抑扬，升降绮靡，殊声妙巧，不识其为，平调足均，不疾不徐，迟速合度，君子之衢也，慷慨磊落，卓砾盘纡，壮士之节也，曲高和寡，妙妓难工，伯牙能琴，於兹为朦，怿翕纯，庶配其踪，延年新声，岂此能同，陈惠李文，曷能是逢。
    晋陶融妻陈氏筝赋曰：伊夫筝之为体，惟高亮而殊特，应六律之修和，与七始乎消息，括八音之精要，超众器之表式，后夔创制，子野考成，列柱成陈，既和且平，牙氏攘袂而奋手，锺期倾耳以静听，奏清角之要妙，咏驺虞以鹿鸣，兽连轩而率舞，凤踉跄而集庭，滥浮沉，逸响发挥，翕然若绝，皎如复回，尔乃秘艳曲，卓砾殊异，周旋去留，千变万态。
    晋贾彬筝赋曰：温颜既授，和志向悦，宾主交欢，声铎品列，锺子授筝，伯牙同节，唱葛天之高韵，赞幽兰与白雪，其始奏也，蹇澄疏雅，若将畅而未越，其渐成也，抑按铿锵，犹沉郁之舒彻，何以尽美，请徵其喻，剖状同形，两象著也，设弦十二，太蔟数也，列柱参差，招摇布也，分位允谐，六龙御也。
    晋顾恺之筝赋曰：其器也，则端方修直，天隆地平，华文素质，烂蔚波成，君子嘉其斌丽，知音伟其含清，罄虚中以扬德，正律度而仪形，良工加妙，轻缛彬，玄漆缄响，庆云被身。
