<!-- { "loadSidebar": true } -->
    《晋中兴书》曰：咸和四年，阴霖五十馀日，苏峻灭後乃霁。
    《长沙耆旧传》曰：文虔字仲孺，时霖雨废民业，太守忧色，虔补户曹掾，虔奉教斋戒，在社三日，夜梦见白头翁谓曰：尔来何迟，虔具白所梦，太守曰：昔禹梦绣衣男子，称沧水使者，禹知水脉当通，若掾此梦，将可比也，明日，果大霁。
    扶南传曰：金阵［○原作障，据冯校本改。］国，入四月便雨，六月乃止，少有晴日。
    【诗】晋嵇含悦晴诗曰：劲风归巽林，玄云起重基，朝霞炙琼树，夕景映玉芝，翔凤轻翮，应龙曝纤，百偃而立，大木颠复持。
    宋谢瞻答康乐秋霁诗曰：夕霁风气凉，闲房有馀清，开轩灭华烛，月露皓已盈。
    梁简文帝开霁诗曰：景落商飚靖，烟开四郊谧，偃蹇暮山虹，游扬下峰日，水文城上动，城楼水中出，竟徵共治功，空卧淮阳秩。
    梁王筠夕霁诗曰：连山卷族云，长林息众籁，密树含绿滋，遥峰凝翠霭，物华方入赏，跋予心期会。
    周庾信初晴诗曰：湿花飞未远，阴云敛尚低，燕［○原讹鸾，据冯校本改。］燥还为石，龙残便是泥。
    【赋】魏文帝喜霁赋曰：乃命驾而言归，启吉日而北巡，厌群萌之至原，感上下之明神，密云兴之央北，［○当作。］甘雨降以洒尘，既洒尘而为涂，惟平路之未，激清风以漂潦，发皎日之阳晖，振余策而长驱，忽临食而忘饥。
    魏陈王曹植喜霁赋曰：禹身誓於阳旰，［○当从淮南子务篇作盱。］卒锡圭而告成，汤感旱於殷时，造桑林而敷诚，动玉辋而云披，鸣鸾铃而日阳，指北极以为期，吾将倍道以兼行。
    晋陆云喜霁赋曰：靖屏翳之洪隧，戢太山之触石，凌风绝而谧宁，归云反而徽霍，改望舒之离毕，曜六龙於紫阁，於是朱明启候，凯风来南，复火正之权司兮，默后土於重阴，夷中原之多潦兮，反高岸於嵩岑，萎禾竦而振颖兮，偃木竖而为林，阴阳交泰，万物方遒，炎神送暑，素灵迎秋，四时逝而代谢，大火忽其西流，年冉冉其易颓，时靡靡而难留。
    【文】宋孝武帝祈晴文曰：幽明失序，就阴则滞，连云霖淫，注而不替，润既违时，泽而非惠，幸辍霖而吐景，权停风而敛翳，昭鸾辂於天郊，光龙於田际，耒耨得施，黍稷获艺，增高廪於嘉年，登十千於兹岁。
    ◇雷
    《易》曰：鼓之以雷霆，润之以风雨。
    又曰：震为雷，动万物者，莫疾於雷。
    《礼记》曰：仲春之月，日夜分，雷乃发声，仲秋之月，雷乃收声。
    大戴礼夏小正曰：正月，雉震鸣鸲，鼓其翼也，正月必雷，雷不正闻，唯雉闻。
    《毛诗》曰：殷其雷，在南山之阳。
    又曰：虺虺其雷。
    《左传》曰：藏冰以时，则雷出不震，弃冰不用，则雷不发而震。
    《尚书 中候》曰：秦穆公出狩，天震大雷，下有火，化为白雀，衔丹书，集公车，［事具祥瑞部。］
    《史记》曰：高祖母曰刘媪，尝息大泽之陂，梦与神遇，时雷电冥晦，［事具帝王部。］
    《山海经》曰：翔次之山，有鸟名橐{非己}，服其毛羽，令人不畏雷也。
    《淮南子》曰：阴阳相薄，感而为雷。
    焦赣《易林》曰：白日扬光，雷车避藏，云雨不下，各自正乡。
    《物理论》曰：积风成雷。
    《易》曰：雷风相薄。
    《洪范五行传》曰：夫雷，人君象也，入能除害，出能兴利。
    河图帝纪通曰：雷，天地之鼓也。
    又曰：黄帝以雷精起。
    《冠子》曰：夫耳之主聪，目之主明，一叶蔽目，不见太山，两豆［○原讹头，据冯校本改。］塞耳，不闻雷霆。
    《论衡》曰：图画之功，［○《初学记》一，《太平御览》十三作工。］图雷之状，如连鼓形。又图一人若力士，谓之雷公，使之左手引连鼓，右手椎之。
    《晋阳秋》曰：王母，性畏雷，及母死，每雷震，辄就墓侧启曰：在此，在此。
    盛弘之《荆州记》曰：胡［○水经注二十九作湖。］阳县，春秋蓼国，樊重之邑也，重母畏雷，为石室避之，悉以文石为阶砌，今犹存。
    王韶《孝子传》曰：竺弥父生时畏雷，每至天阴，辄至墓，伏坟悲哭，有白兔在其左右。
    《华阳国志》曰：曹公从容谓先主曰：天下英雄，唯使君与操，本初之徒，不足数也，先主方食，失匕箸，会雷大震，先主曰：圣人言，迅雷风烈必变，良有以也，一震之威，乃可致此，公亦悔失言。
    雷於天地为长子，以其万物为出入也，雷二月出地百八十日，雷出则万物出，八月入地百八十日，雷入则万物入，入则除害，出则兴利，人君之象也，［○本条《初学记》一引於郎ダ上书下，北堂书钞一百五十二，《太平御览》十三作洪范五行传，此脱书名。］
    孟奥北征记曰：凌云台东南角一百步，有白石室，名为避雷室。
    《续搜神记》曰：义兴人姓周，永和中，出都，日暮，道边有一新草小屋，有一女出门，望见周，曰：日已暮，周求寄宿，向一更中，闻外有小儿唤阿香，官唤汝推雷车，女子乃辞去，明朝视宿处，乃见一新冢。
    《尔雅》曰：疾雷谓之霆。
    《梁传》曰：阴阳相薄，感而为雷，激而为霆，《五经通义》曰：震与霆，皆霹雳也，公羊注曰：雷疾而甚者为震，震与霆，皆谓霹雳也，雷谓电之先，［○初学记一作电谓之雷光也。］
    《易》曰：天地解而雷雨作，雷雨作而百草木皆甲坼。
    《山海经》曰：飞鱼如豚，赤文无羽，食之辟兵，不畏雷也。
    《淮南子》曰：丛轻折轴，众呼成雷，庶女叫天而雷下击，景公台损，支体伤折，海水大出。
    汉书［○《太平御览》十三作续汉书。］曰：桓帝建和二年，六月乙卯，雷震宪陵寝屋，是梁太后听兄冀枉诛乔也。
    蔡顺母平生畏雷，［○本条《初学记》一，《太平御览》十三作周斐汝南先贤传，此脱书名。］自亡後，每有雷，顺辄还［○《初学记》，御览作环。］冢泣曰：顺在此。
    《论衡》曰：雷霆迅疾，击折树木，坏败屋室，时犯杀人，俗以为天取龙，其犯杀人，谓之有阴过。
    《杂兵书》曰：雷电霹雳，破军内若树木屋舍，急徙去，吉也，雷电风所从来，不可逆而伐，宜慎之。
    论语谶曰：雷震百里，声相附近，宋均注曰：雷动百里，故因以为言也，雷声谓诸侯之政教所至，相附近也。
    《说文》曰：雷霆馀声钤钤，［○《太平御览》十三作铃铃。］所以挺出万物也。
    【诗】晋傅玄杂言诗曰：雷隐隐，感妾心，倾耳清听非车音。
    又曰：童女掣电策，童男挽雷车。
    又惊雷歌曰：惊雷奋兮震万里，威陵宇宙兮动四海，六合不维兮谁能理。
    【赋】晋李雷赋曰：伊有阳之肇化兮，陶万殊於天壤，结郁蒸而成雷兮，鼓訇棱之逸响，若乃骇气奔激，震响交搏，沦隐辚，崩腾磊落，来无辙迹，去无阡陌，君子恐惧而修省，圣人因象以制作。
    ◇电
    《毛诗》曰：烨烨震电。
    《易》曰：离为电。
    又曰：雷电噬嗑。
    《月令》曰：仲春始电。
    《晋书》曰：王戎视日不玄，目烂烂若岩下电。
    《山海经》曰：列缺，电名。
    《庄子》曰：阴气伏於黄泉，阳气上通於天，阴阳分争故为电，玉女投壶，天为之笑则电，［○此十字，本书十七引作神异经，此脱书名，当另作一条。］
    《河图握拒起》曰：大电绕枢星，郊野，感符宝而生黄帝。［事具符命部。］
    《淮南子》曰：电以为鞭策，［电，激气也。］
    甘泉赋曰：电倏闪於墙藩。
    【赋】晋顾凯之雷电赋曰：太极纷纶，元气澄练，阴阳相薄，为雷为电，是以宣尼敬威忽变，夫其声无定响，光不恒照，砰訇轮转，闪罗曜，若乃太阴下沦，少阳初升，蛰虫将启，动灵先应，殷殷徐振，不激不凭，林锺统节，褥暑烟カ，星月不朗，衣床若焚，尔乃清风前飒，荡浊流尘，丰隆破响，列缺开云，当时倦容，廓焉精新，岂直惊安竦寐，乃以畅精悟神，天怒将凌，赤电先发，窥岩四照，映流双绝，雷电赫以惊衡，山海磕其崩裂。
    ◇雾
    《尔雅》曰：地气发，天不应，曰雾，雾谓之晦。
    《帝王世纪》曰：黄帝时，天大雾三日，帝游洛川之上，见大鱼，杀三牲以醮之，天乃甚雨，七日七夜，鱼流，始得图书。
    黄帝玄女之宫战法曰：黄帝与蚩尤对，力战九不胜，黄帝归於太山，三日三夜，天雾冥冥，有一妇人，人首鸟形，黄帝稽首再拜，伏不敢起，妇人曰：吾所谓玄女者，子欲何问，黄帝曰：小子欲万战万胜，万隐万匿，首当何从起。
    《曾子》曰：阴阳之气乱则雾。
    《龙鱼河图》曰：山冬天雾十日已上不除者，山崩之候。
    《地镜图》曰：古之王者，行游诸侯，其所居国，国必有三日浸，变而为日中之雾。
    陈留风俗传曰：雍丘县有祠，名曰夏后公祠，神井能致雾。
    汉武帝内传曰：东方朔乘云飞去，仰望，大雾覆之，不知所在。
    《东观汉记》曰：马援谓官属曰：吾在浪泊西里乌［○东观汉记作扌鸟。］间虏未灭之时，下潦上雾，毒气薰蒸，仰视乌鸢，ㄢㄢ堕水中。
    谢承《後汉书》曰：河南张楷，性好道术，能作五里雾，时关西人裴优，亦能作三里雾，自以不如楷，往从学之，楷避不肯见。
    《英雄记》曰：曹公赤壁之役，行至云梦大泽中，遇大雾，迷失道。
    《魏略》曰：刘雄鸣每出行，云雾中识道不迷惑，时人因谓能为云雾。
    望气经曰：六月三日有雾，岁熟。
    《博物志》曰：王肃［○《太平御览》十五作尔。］张衡马均，昔俱冒雾行，一人无恙，一人病，一人死，问其故，无恙者云，我饮酒，病者饱食，死者空腹。
    王隐《晋书》曰：乐广为尚书郎，尚书令卫见奇之，命诸子造焉，曰：此人之水镜，每见，令人莹然，若披云雾睹青天。
    《神仙传》曰：栾巴为尚书，忽一旦天大雾，对坐不相见，失巴所在，寻问之，云其日还成都，亲故别，时亦风雨晦冥。
