<!-- { "loadSidebar": true } -->
    荀悦汉纪曰：孝宣任法审刑，综名实，听断精明，事业修理，下无隐情，是以功光前世，号为中宗，然不甚用儒术，是以德化不能纯备。
    【述】後汉班固宣帝述曰：中宗明明，寅用刑名，时举博纳，听断惟精，柔远能迩，威灵，龙荒漠朔，莫不来庭，丕显祖烈，尚於有成。
    ◇後汉光武帝
    《东观汉记》曰：世祖光武皇帝，高祖九世孙，出自长沙定王，定王生舂陵节侯，舂陵本在零陵郡，节侯孙孝侯，以土地下湿，元帝时，求封南阳蔡阳白水乡，因故国名曰舂陵，上隆准日角，大口，美须眉，身长七尺三寸，仁智明达，多权略，乐施爱人，在家重慎畏事，勤於稼穑，兄伯升，好侠，笑上事田作，比之高祖兄仲，上归旧庐，望见庐南有火光，以为人持火，呼之，光遂赫然属天，有顷不见，上异之，初伯升之起也，诸家子弟皆亡逃自匿，曰：伯升杀我，及闻上至，绛衣大冠，乃惊，以为独伯升如此，谨厚者亦为之。
    又曰：王莽遣大司徒王寻大司空王邑，将兵来征，莽欲盛威武，王齐则［○三字有讹脱，《太平御览》九十作以振山东，至驱六字。］虎豹犀象，奇伟猛兽，以长人巨无霸为垒校尉，秦汉以来师出，未尝有也，时汉兵八九千人，二公兵以五六十万，到，遂环昆阳城作营，且围之数百重，有流星坠寻营，营中正昼有云气，如坏山直下营而不及地尺而散，吏士皆厌伏，上选精兵三千人与战，大破之，杀司徒王寻，赴水溺死者以万数，氵蚩水为之不流，更始以上为大司马，遣之河北，安集百姓，破邯郸，诛王郎，入宫收文书，寻得吏民谤毁上言可击者数千章，上会诸将烧之，曰：令反侧子自安也，更始遣使者立上为萧王。又击破铜马，受降毕，贼亦两心，上敕降贼各归勒兵待，上轻骑入，按行贼营，贼曰：萧王推赤心置人腹中，安得不投死，由是皆自安。
    又曰：诸将请上尊号，初王莽时，上与伯叔及姊婿邓晨攘人蔡少公坐语，少公道谶言刘秀当为天子，或曰是国师刘子骏也，上戏曰：何用知仆非也，坐者皆大笑，时传闻赤伏符，不见文章军中所，上未信，到高阝，上所与长安同舍诸生强华，自长安奉赤伏符诣高阝，与上会，群臣复伏固，［○御览固下有请字。］乃命有司设坛高阝之千秋亭，六月，即皇帝位。
    袁宏汉纪曰：南顿令钦，生光武皇帝，讳秀，字文叔。
    《帝王世纪》曰：春秋兴［○《太平御览》九十作称。］夏少康之起，有田一成，有众一旅，若汉之策命世祖，不阶成旅之资，平暴反正，遂建中兴，夏少康同美矣。
    《续汉书》曰：昔羿寒浞篡夏数十年，少康生为牧人，能修德复夏，厥勋大矣，然尚有虞思及靡有鬲内外之助，至於光武，承王莽之篡，起自疋庶，一民尺土，靡有凭焉，发迹於昆阳，以数千屠百万，非胆智之至，孰能堪之，讨贼平乱，克复汉业，号称中兴，虽初兴者无以加之矣，中国既定，柔远以德，爱慎人命，下及至贱，武功既抗，文德术修，［○武功以下，《太平御览》九十作武功既备，抗文德，经术，此有讹倒。］勋绩弘矣。
    薛莹汉纪曰：王莽之际，天下云乱，英雄并发，其跨州据郡，僭制者多矣，人皆有冀於非望，然考其聪明仁勇，自无光武俦也，加以宽博容纳，计虑如神，是以任光窦融，望风景附，马援一见，睹颜识奇，故能以十数年间，扫除群凶，清复海内，岂非天人之所辅赞哉，古者师不内御，而光武命将，皆授以方略，使奉图而进，其有违失，无不折伤，意岂文史之过乎，不然，虽圣人其犹病诸。
    袁山松《後汉书》曰：前汉自成哀已下，天地纵横，巨猾窃命，刘氏旧泽犹存，而瞻乌之望殆绝，世祖以眇眇之胤，起白水之滨，身屈无妄之力，位举群贤并列，［○御览九十作位与群竖并列，此有讹文。］于时怀玺者十馀，建旗者数百，高才者居南面，疾足者为王公，茫茫九州，瓜分脔切，苍生，尘消鼎沸，我扇之以仁风，驱之以大威，雪霜被而茨棘枯，横网振而逆鳞扫，群材毕凑，人鬼与能，数年之间，廓清四海，虽曰中兴，与夫始创业者，庸有异乎，诚哉马生之言，固已寥廓大度，同符高祖。又等太宗之仁，兼孝宣之明，一人之体，其殆于周，故能享有神器，据乎万乘之上矣。
    【碑】後汉蔡邑光武济阳宫碑曰：王室中微，哀平短祚，奸臣王莽，偷有神器，十有八年，罪盈恶熟，天人致诛，帝乃龙见白水，渊跃昆氵蚩，破前队之众，殄二公之师，收兵略地，经营河朔，於是群公诸将，据河洛之文，协符瑞之徵，佥曰历数在帝，践祚允宜，乃以建武元年六月，即位于高阝县之阳，五成之陌，祀汉配天，罔失旧物，享国三十有三年，方内安，蛮夷率服，巡狩太山，禅梁父，皇代之遐迹，帝者之上仪，罔不毕举，道德馀庆，延于无穷，先民有言曰：乐乐其所自生，而礼不忘其本，是以虞称妫，姬美周原，皇天乃眷，神宫实始于此，厥路藐哉，所谓神丽显融，越不可尚，小臣河尹玮，来在济阳，顾见神宫，追惟桑梓褒述之义，用敢作颂，其辞曰：赫赫炎天，爰曜其晖，笃生圣皇，贰汉之微，稽度虔则，诞育灵姿，黄孽作慝，篡握天机，帝赫斯怒，爰整其师，应期潜见，扶阳而飞，祸乱克定，群凶殄夷，匡复帝载，万国以绥，巡于四岳，展义省方，登封降禅，升于中皇，爰兹初基，天命孔彰，子子孙孙，保之无疆。
    【论】魏陈王曹植汉二祖优劣论曰：客有问余曰：夫汉二帝，高祖光武，俱为受命拨乱之君，此时事之难易，论其人之优劣，孰者为先，余应之曰：昔汉之初兴，高祖因暴秦而起，遂诛强楚，先［○《太平御览》四百四十七作光。］有天下，功齐汤武，业流後嗣，诚帝王之元勋，人君之盛事也，然而名不继德，行不纯道，身没之後，崩亡之际，果令凶妇肆酷之心，嬖妾被人豕之刑，亡赵幽囚，祸殃骨肉，诸吕专权，社稷几移，凡此诸事，岂非高祖寡计浅虑以致，然彼之雄才大略，ㄈ傥之节，信当世至豪健壮杰士也。又其枭将画臣，皆古今之鲜有，历世之希睹，彼能任其才而用之，听其言而察之，故兼天下，有帝位，流巨勋而遗元功也，世祖体乾灵之休德，禀贞和之纯精，通黄中之妙理，韬亚圣之懿才，其为德也，聪达而多识，仁智而明恕，重慎而周密，乐施而爱人，值阳九无妄之世，遭炎光厄会之运，殷尔雷发，赫然神举，用武略以攘暴，兴义兵以扫残，神光前驱，威风先逝，军未出於南京，莽已毙于西都，夫其荡涤凶秽，剿除丑类，若顺迅风而纵烈火，晒白日而扫朝云也，尔乃庙胜而後动众，计定而後行师，故攻无不陷之垒，战无奔北之卒，是以群下欣欣，归心圣德，宣仁以和众，迈德以来远，故窦融闻声而影附，马援一见而叹息，股肱有济济之美，元首有穆穆之容，敦睦九族，有唐虞之称，高尚纯朴有羲皇之素，谦虚纳下，有吐握之劳，留心庶事，有日昃之勤，乃规弘迹而造皇极，创帝道而立德基，是以计功则业殊，比隆则事异，旌德则靡愆，言行则无秽，量力则势微，论辅则力劣，卒能握乾图之休徵，应五百之显期，立不刊之遐迹，建不朽之元功，金石播其休烈，诗书载其勋懿，故曰光武其优也。
    ◇汉明帝
    《东观汉记》曰：孝明皇帝，世祖中子也，母光烈皇后，初让尊位为贵人，故帝年十二，以皇子立为东海公，三岁，进爵为王，幼而聪明智，容壮丽，世祖异焉，数问以政议，应对敏达，谟虑甚深，温恭好学，敬爱师傅，所以承事兄弟，亲密九族，内外周洽，世祖愈珍上德，以为宜承先序，诏废郭皇后，立阴贵人以为皇后，上以东海王立为皇太子，治尚书，备师法，兼通四经，略举大义，博观群书，以助术学。
    又曰：建武四年，皇子阳生，丰下锐上，颜赤色，有似尧，上以赤色，名之曰阳，年十三，通春秋，上循其颈曰：吴季子，袁山松《後汉书》曰：皇帝讳阳，一名庄，字子丽。
    华峤《後汉书》曰：世祖既以吏事自婴，明帝尤任文法，总揽威柄，权不借下，值天下初定，四民乐业，户口滋殖，中兴以来，追踪宣帝，以锺离意之廉淳，谏争恳恳，常以宽和为首，以此推之，难得而言也。
    薛莹汉纪曰：明帝自在储宫，而聪允之德著矣，及临万机，以身率礼，恭奉遗业，一以贯之，虽夏启周成，继体持统，无以加焉，是以海内安，四夷宾服，断狱希少，有治平之风，号曰显宗，不亦宜乎。
    范晔《後汉书》曰：帝善刑理，法令分明，日晏坐朝，幽枉必达，外内无亻幸曲之私，在上无矜大之色，断狱得情，号居前世十二，故後之言事者，莫不先建武永平之政，然而锺离意宋均之徒，常以察惠为言，夫岂弘仁之度未优乎。
    【赞】晋傅玄汉明帝赞曰：肃矣孝明，杖法任刑，勤综万机，察下以情，未弘道治，用致太平，专信俗儒，非礼之经。
    【诔】汉傅毅明帝诔曰：惟此永平，其德不回，恢廓鸿绩，遐方是怀，明明肃肃，四国顺威，赫赫盛汉，功德巍巍，躬履圣德，以临万国，仁风弘惠，云布雨集，武伏蚩尤，文腾孔墨，下制九州，上系皇极，丰美中世，垂华亿载，冠尧佩舜，践履五代，三雍既洽，帝道继备，七经宣畅，孔业淑著，明德慎罚，尊上师傅，薄刑厚赏，惠慈仁恕，明并日月，无有偏照，譬如北辰，与天同曜，发号施令，万国震惧，庠序设陈，礼乐宣布，璇玑所建，靡不奄有，贡篚纳赋，如归父母，正朔永昌，冠带儋耳，四方共贯，八极同轨。
    ◇汉和帝
    《东观汉记》曰：孝和皇帝，章帝中子也，上自歧嶷，至於总角，孝顺聪明，宽和仁孝，帝由是深珍之，以为宜承天位，年四岁，立为太子，初治尚书，遂兼览书传，好古乐道，无所不照，上以五经义异，书传意殊，亲幸东观，览书林，阅篇藉，朝无宠族，惠泽沾濡，外忧庶绩，内勤经艺，自左右近臣，皆诵诗书，德教在宽，仁恕并洽，是以黎元宁康，万国协和，符瑞八十馀品，帝让而不宣，故靡得而纪。
    《帝王世纪》曰：孝和之嗣世，正身履道，以奉大业，宾礼耆艾，动式旧典，宫无嫔嫱郑卫之燕，囿无般乐游畋之豫，躬履至德，虚静自损，是以屡获丰年，远近承风。
    范晔《後汉书》曰：自中兴以後，逮于永元，虽颇有施张，而俱存不扰，是以齐民岁增，辟土世广，偏师出塞，则汉［○後汉书和纪作漠。］北地空，都护西指，则通驿四万，岂其道远三代，术长前世，将服叛怀来，自有数也。
