<!-- { "loadSidebar": true } -->
    先时交趾屯兵，及有司举贾琮为刺史，即移书告示，使其安资业，百姓歌之曰：贾父来晚，使我先反，今见清平，吏不敢饭，乃以琮为冀州刺史，旧典，骖驾乘亦帷裳，迎於州界，及琮之部，升车，言刺史当远视广听，纠察美恶，何有反垂帷裳，以自掩塞乎，乃命御者褰之，百城闻风，自然悚震。
    又曰：百里嵩为徐州刺史，州境遭旱，嵩行部，传车所经，甘雨辄注，东海金乡祝其两县，僻在山间，嵩传驷不往，二县独不雨，老父干请，嵩曲路到二县，入界即雨。
    又曰：巴祗为扬州刺史，帻毁坏，不复改易，以水渗曝用之，处暝暗之中，不燃官烛。
    《华阳国志》曰：赵琰为青州刺史，有贵要属，琰於厅事前置大器水，发书，悉投置水中，无有所报。
    又曰：郭贺为荆州刺史，百姓歌之曰：厥德仁明郭乔卿，明帝到南阳巡狩，赐三公服，去露冕，使百姓见之，以彰有德。
    《三辅决录》曰：苏章为冀州刺史，行部，有故人为清河太守，案得其好货，乃请太守设酒，接以温颜，太守喜曰：人各有一天，我独有二天，章曰：今夕苏孺文与故人欢饮，私恩也，明日冀州刺史白奏事，公法也，遂举正其罪。
    又曰：韦康代父为凉州刺史，父出上传，康入官，时人荣之。
    《魏志》云：刘馥为扬州刺史，馥既受命，单马造合肥空城，建立州治，贡献相继，数年恩化大行。
    《晋阳秋》曰：胡质为荆州刺史，子威，自洛阳至荆州定省，家贫，自驱驴单行，见父，停十馀日，临归，质赐绢一匹为道粮，威跪曰：大人清高，不审安得此，质曰：吾俸禄之馀，故以为卿粮尔，晋武帝问威曰：卿孰与卿父清，威曰：臣不如也，帝曰：何以为不如，威曰：臣父清，畏人知之，臣清，畏人不知之。
    《魏志》曰：徐邈为凉州刺史，进善黜恶，风化大行，百姓归心焉，西域流通，荒戎入贡，皆邈勋也。
    又曰：田豫护匈奴中郎将，领并州刺史，胡闻其威名，相率来献，州界宁肃，百姓怀之。
    又曰：陈泰为并州刺史，怀柔民夷，去有威惠，京邑贵人，多寄宝货，因泰市奴婢，泰皆挂之於壁，不发其封，及徵为尚书，悉付还之。
    又曰：张既为雍州刺史，太祖谓既曰：还君本州，可谓衣绣昼行矣。
    又曰：贾逵为豫州刺史，其二千石以下，阿纵不如法者，皆举奏免之，帝曰：逵真刺史矣，布告天下，当以豫州为法。
    《魏略》曰：裴潜为兖州时，尝作一胡床，及去，留以挂柱。
    王隐《晋书》曰：羊祜都督荆州诸军事，招携以礼，怀远以德，吴人悦服，称为羊公。
    又曰：山涛转为冀州刺史，自涛居州，甄拔隐屈，搜求贤才，旌命所加，三十馀人，皆显名当世，冀州之士，於是为盛。
    又曰：杜预为镇南大将军，都督荆州诸军事，南土美而谣之曰：後世无叛有杜翁，孰识智名与勇功。
    又曰：陶侃为都督荆雍益梁四州诸军事，是时荆州大饥，百姓多饿死，侃至，秋熟辄籴，至饥，复价粜之，士庶欢悦，咸蒙济赖。
    又曰：庾冰为中书监扬州刺史，乃心夙夜，情存治道，宾礼朝资，升擢後进，由是朝野注心，咸曰贤相。
    又曰：庾翼都督江荆益三州刺史，制度规模，每出於人，数年之中，军国充实，人情翕然，称其才明，由是自河以南，皆怀归附。
    又曰：吴隐之为广州刺史，州界有水，名贪泉，父老云，饮此者，皆使廉士变贪，隐之始践境，先到水所，酌而饮，因赋诗曰：古人云此水，一歃重千金，若使夷齐饮，终当不易心。
    曹嘉之晋纪云，羊暨为青州刺史，暨牛产犊，及迁，以官舍所生，遗之而去。
    【诗】梁元帝後临荆州诗曰：拥旄去京县，褰帷辞未央，弱冠从王役，从容游岂涨，［○句有讹。］不学胡威绢，宁挂裴潜床，所冀方留犊，行当息饮羊，戏蝶时飘粉，风花乍落香，高栏来蕙气，疏帘度晚光，绮钱临仄宇，阿ト绕长廊。
    又示民吏诗曰：阙里尚谦，厉乡裁知足，咨余再分陕，少思宜寡欲，霞出浦流红，苔生岸泉绿，方令江汉士，变为邹鲁俗。
    又别荆州吏民诗曰：玉节居分陕，金貂总上流，麾军时举扇，作赋且登楼，年光遍原隰，春色满汀洲，日华三翼舸，风转七星游，向解青丝缆，将移丹桂舟。
    梁刘孝绰和湘东王理讼诗曰：冯翊乱京兆，广汉欲兼治，岂若兼邦牧，朱轮褰素帷，淮海封畿地，杂俗良在兹，禁奸レ铢两，驭黠震豺狸。
    【碑】後汉蔡邕荆州刺史庾侯碑曰：君资天地之正气，含太极之纯精，明鲜於白，贞操厉乎寒松，视鉴出於自然，英风发乎天骨，事亲以孝，则行侔於曾闵，结交以信，则契明於黄石，温温然弘裕虚引，落落然高风起世，信荆山之良宝，灵川之明珠也，爰在弱冠，英风固以扬於四海矣，拜为荆州刺史，杖冲静以临民，施仁义以接物，恩惠著於万里，诚信畅於殊俗，由是抚乱以治，缓扰以静也，帝嘉其功，锡以车服，方将扫除寇逆，清一宇宙，廓天步之艰难，宁陵夷之屯否。
    晋潘岳荆州刺史东武戴侯扬使君碑曰：君诞保灵和，继期载德，宣哲清朗，直道高尚，若乃嘉号推贤，博爱济众，邦党服其义，而缙［○原作绪，据冯校本改。］绅慕其风，于时文后，历数在躬，相国幕府，实允华夏，九德咸事，俊在官，成君名器，纳字参军，宏略被于南国，美化行乎江汉，西陵之役，悬军深入，亲薄寇垒，躬行天诛，既而救兵不进，粮尽道穷，君乃怃然回虑，殿其众而返，虽为法受黜，勋庸未崇，而天下伏其勇，世主思其忠。
    晋潘尼益州刺史杨恭侯碑曰：君乾灵之醇德，挺高世之殊量，禀天然不渝之操，体兰石芳坚之质，夫其器膺弘济，智能周达，穷不怨否，显不矜泰，履行则为模楷，吐言则成隐括，德实充於内，而光华发乎外也，君发迹州国，委质明主，自景皇帝摄政，文皇帝继业，值天下多虞，疆埸未静，以君先帝所拔，怀宝後时，而深达远识，有经国之量，故为腹心谋臣，而监度政事焉，君出则简练熊罴，职司是图，入则从容讽议，尽规帷幄，其所以进可替否，决疑定策者，皆言效於既往，而事简于帝心，君再临司官，三抚名郡，方将宣文德以来远，建武功於所牧，铭曰：天生蒸民，有类有则，诞育恭表，应期秀特，文兼六行，武备七德，忠肃弘毅，柔嘉温克，机事无瑕，临疑不惑，我谋既精，我化既清，泽流河朔，勋著王庭，西南未夷，侯其是宁，上天不惠，早世潜灵。
    北齐邢子才冀州刺史封隆之碑曰：公世载儒雅之风，家传锺鼎之业，出三代而克阜，历两都而盛转，五世［○原作出，据冯校本改。］祖游，游子孚，耻斯鸟兽，狭此且［○全北齐文三作丘。］壑，濡足焚首，念在一匡，委质中山，并充衮阙，故已援坠拯溺，大庇生民，祖定功业，建旆怀藩，扬旌冀部，耳目相接，歌咏独存，文［○按隆之父回，卒赠司空，谥孝宣，是文当作父。］司空孝宣公，禀润玉府，承华桂簿，望振鹭而齐举，轶归鸿而并运，以兹一德，光事三主，七登九伯之重，再处八元之任，必有馀庆，事属才子，莫之与京，理归世禄，非因原隰之气，讵待河岳之灵，发纯粹而成址，禀中和而树质，神体秀异，志识间爽，幼体成人，弱不好弄，同凤皇之五色，非豫章之七年，太昌初，平洛，除侍中骠骑大将军，密勿枢功，逶迤衮职，貂蝉承弁，华藻披衣，鸣双璜於峻陛，驱六辔於广路，升华辇以弼一人，践太阶而平天下。
    周王褒故陕州刺史冯章碑曰：其先陶唐氏之苗裔，尧少子，生而手有冯字，因以为氏，俾侯于鲁，义等房心之地，余与之广，事符河汾之邑，使君禀灵河岳，此［○全北周文七作比。］德璁珩，闺门和美，誉圣开宗，握文命氏，浊水北流，秦关东徙，岩险襟带，山河枕倚，陆离组甲，从容青紫。
    周庾信少保幽州刺史豆卢府君碑曰：本姓慕容，燕文帝晃之後也，其先保姓受氏，初存柳城之功，开国承家，始静辽阳之乱，尚书府君，改姓豆卢，筮仕于魏，公资忠履孝，蕴义怀仁，直百寻，澄波千顷，留心职仕，爱玩图籍，官曹案牍，未尝烦拥，戎马交驰，不妨殊俗，兄弟公侯，国朝亲戚，宜春有汤沐之盛，濯龙无流水之讥，渭南千亩之竹，尚惧盈满，池阳三顷之田，常思止足，铭曰：朝鲜称国，孤竹为君，地称高柳，山名密云，辽阳赵列，武遂秦分，宝世胄，雕戈旧勋，名称实宾，言谓身文，朝倾地镇，夜落台星，石坛承祀，丰碑颂灵，渭城高柏，昌陵下亭，须知地布，为读山铭。
    【墓志】梁王僧孺豫州墓志曰：自姬发系，因魏传绪，留路在赵，名贤世袭，相秦将汉，英雄系踵，忘宠辱，无愠喜，靡矜夸，慎嗜欲，其行军用武，勋合奇正，乃治边御众，威裕兼行，常懔懔然以中原为己任，或欲十万而横行，乍思五千而深入，克反旧京，饮马函渭，然後高卧间帷，晤言空谷，思鲁连之辞赏，慕田畴之高跪，［○句有讹。］而火传川逝，长涂已迫，虽景锺良史，有功必书，刻板镂石，宜兼不朽，铭曰：高勋蔼蔼，长旌高旆，入作牙爪，出司襟带，民谣不息，王言有会，功为上等，正称九最，日隆宠秩，方登远大，羲辔难留，水易收，秘丘玄户，杳杳悠悠。
    陈徐陵裴使君墓志铭曰：君五音之候，兼其方牧，八阵之图，穷其巧变，用能战必胜，攻必取，督称无难，兵号解烦，朝飞火箭，夜耸云梯，燧象从奔，联狼已合，於是厥［○本集作严。］颜不桡，极ㄉ诸戎，庞德高声，肆言群逆，胡夷总至，犹持子路之缨，锋刃相交，终荷温生之节，每以财轻{票}箨，义重嵩衡，割宅字贫友之孤，开门延故人之殡，笃好朋游，居常满席，每至鲜云蔼蔼，披王安之衣，明月团团，似班姬之扇，日带花以如笑，风鸣条而若歌，傍列丝桐，对扬文酒，一石之後，逾能断狱，五斗之量，犹未解醒，嗟乎潘岳之诗，致哀周密，庄公之诔，用愍相责，［○本集作遗。］
