<!-- { "loadSidebar": true } -->
    晋石崇明君辞曰：王明君者，本为王昭君，以触文帝讳改之，匈奴盛，请婚於汉，元帝以明君配焉，昔公主嫁乌孙，令琵琶马上作乐，以慰其道路之思，其送明君，亦必尔也，诗曰：我本汉家子，将单于庭，辞诀未及终，前驱已抗旌，仆御涕流离，辕马悲且鸣，行行日已远，遂造匈奴城，延我於穹庐，加我阏氏名，杀身良不易，默默以苟生，原假飞鸿翼，弃［○《文选》二十七作乘。］之以遐征，昔为匣中琴，今为粪上英，朝华不足欢，甘与秋草并，传语後世人，远嫁难为情。
    梁沈约昭君辞曰：朝发披香殿，夕济汾阴河，於兹怀九折，自此敛双蛾，г妆如湛露，绕脸状流波，日见奔沙起，稍觉转蓬多，唯有三五夜，明月暂经过。
    魏陈王曹植箜篌引曰：置酒高殿上，亲友从我游，中厨辨丰膳，烹羊宰肥牛，秦筝何慷恺，齐瑟和且柔，阳阿奏妙舞，京洛出名讴，乐饮过三爵，缓带倾庶羞，主称千金寿，宾奉万年酬，惊风飘白日，光景驰西流，盛时不再来，百年忽我忧，生存华屋处，零落归山丘。
    晋石崇思归引曰：思归引，归河阳，假余翼，鸿鹤高飞翔，经芸阜，济河梁，望我旧馆心悦康，清渠缴，鱼彷徨，雁惊溯波群相将，终日周览乐无方，登云阁，列姬姜，拊丝竹，叩宫商，宴华池，酌玉觞。
    梁简文帝江南曲曰：阳春路，时使佳人度，枝中水上春并归，长杨扫地桃花飞，清风吹人光照衣，光照衣，景将夕，掷黄金，留上客。
    梁沈约江南行阳春曲曰：杨柳至地燕差池，缄情忍思落容仪，弦伤曲怨心自知，心自知，人不见，动罗裙，拂珠殿。
    朝云曲曰：阳台氛氲多异色，巫山高高上无极，云来雨去长不息，长不息，梦来游，经万世，度千秋。
    梁简文帝悲楚妃叹曰：闺闲漏永永，漏长宵寂寂，草萤飞夜户，丝虫绕秋壁，薄笑未为欣，微叹还成戚，金簪鬓下垂，玉箸衣前滴。
    宋孝武帝夜听妓诗曰：寒夜起声管，促席引灵寄，深心属悲弦，远情逐流吹，劳衿凭苦辰，谁谓怀忘易。
    梁简文帝听夜妓诗曰：合欢蠲忿叶，萱草忘忧条，何如明月夜，流风拂舞腰，朱唇随吹尽，玉钏逐弦摇，留宾惜残弄，负态动馀娇。
    梁元帝春夜看妓诗曰：蛾眉渐成光，燕姬戏小堂，胡舞开春ト，铃盘出步廊，起龙调节奏，却凤点笙篁，树交临舞席，荷生夹妓行，竹密无分影，花疏有异香，举杯聊转笑，叹兹乐未央。
    梁何逊咏妓诗曰：管随罗荐合，丝惊雪袖迟，逐唱回纤手，听曲动蛾眉，凝情顾眄堕，微睇含辞，日暮留佳客，相看爱此时。
    周庾信看妓诗曰：绿珠歌扇薄，飞燕舞袖长，琴曲随流水，箫声逐凤皇，细ぇ缠锺板，圆花钉鼓床，悬知曲不误，无事顾周郎。
    陈刘删侯司空第山园咏妓诗曰：石家金谷妓，妆罢出兰闺，看花争欲笑，闻瑟似能啼，山边歌落日，池上舞前溪，持人当桃李，无处不成蹊。
    陈阴铿侯司空第山园咏妓诗曰：佳人遍绮席，妙曲动弦，楼似阳台上，池如洛水边，莺啼歌扇後，花落舞衫前，翠柳将斜日，俱照晚妆鲜。
    陈萧琳隔壁听妓诗曰：徒闻弦管切，不见舞腰回，唯有歌梁共，尘飞一半来。
    隋卢思道夜闻邻妓诗曰：娼楼对三道，吹台临九重，笙随山上鹤，笛奏水中龙，谁能暂眉各，［○句有讹。］解一相从。
    【论】晋阮籍乐论曰：昔者圣人之作乐也，将以顺天地之性，体万物之生也，故定天地八方之音，以迎阴阳八风之声，故律吕协则阴阳和，音声而万物类，奏之圆丘，而天神下降，肆之方岳，而地上应，天地合其德，则万物合其生，刑赏不用而民自安，车服旌旗，宫室饮食，礼之具也，锺磬な鼓琴瑟，乐之器也，礼逾其制则尊卑乖，乐失其序则亲疏乱，礼定其众，乐平其心，礼治其外，乐化其内，故清庙之歌，咏成功之绩，宾飨之诗，称礼让之则，百姓化其善，异俗服其德也。
    ●卷四十三 乐部三
    ○舞  歌
    ◇舞
    《尔雅》曰：婆娑，舞也，［舞者之容也。］
    《尚书》曰：苗民逆命，帝乃诞敷文德，舞干羽于两阶，七旬有苗格。
    乐纬曰：武王承命兴师，渡盟津，前歌後舞。
    《周官》曰：乐师掌教国子六舞，凡舞有舞，有羽舞，有旄舞，有干舞。
    《礼记》曰：治民劳者，舞行缀远，治民逸者，舞行缀短，故观其舞，知其德，［民德薄，故舞劳人少。］
    又曰：以礼祀周公於太庙，朱干玉戚，冕而舞大武。
    《毛诗》曰：舍其坐迁，屡舞仙仙，侧弁之俄，屡舞ェェ。
    《左传》曰：考仲子之宫，将万焉，公问羽数於众仲，对曰：天子用八，诸侯用六，大夫四，士二，夫舞，所以节八音而行八风也。
    《楚辞》曰：二八齐容起郑舞，衽若交竽抚案下。
    又曰：飞兮翠曾，［曾，舞也，言舞工巧似翠鸟之举。］展诗兮会舞。
    《韩子》曰：长袖善舞，多钱善贾。
    《淮南子》曰：今鼓舞者，身若秋药被风，［药，白芷也，被风言其弱也。］《汉书》曰：孝武李夫人，本以倡进，兄延年，知音善歌舞，延年侍上起舞，歌曰：北方有佳人，绝世而独立，一顾倾人城，再顾倾人国，宁不知倾国与［○原坏，据冯校本改。］倾城，佳人难再得，平阳公主因言延年女弟，上召见，实妙丽善舞，由是幸，生昌邑哀王。
    又曰：高祖庙奏武德文始五行之舞，武德者，象天下乐己行武以除乱也，文始者，本舜韶舞也，高祖更名曰文始，示不相袭。
    范晔《後汉书》曰：蔡邕坐上章事徙，及归，将就还路，五原太守王智饯之，酒酣，智起舞，属邕，邕不为报，智者中常侍王甫之弟，智衔之，密告邕，怨於囚放，谤讪朝廷，邕虑卒不免祸，乃亡命江海，远迹吴会。
    《吕氏春秋》曰：陶唐氏之始，阴多滞伏，民气壅阏，故为作舞，以宣导之。
    《家语》曰：子路戎服见孔子，拔剑而舞曰：古之君子，固以剑自卫乎，孔子曰：古之君子，忠以为质，仁以为卫。
    蔡邕《月令章句》曰：乐容曰舞，有俯仰张翕，行缀长短之制。
    三巴记曰：阆中有渝水，ク民锐气喜舞，高祖乐其猛锐，数观其舞，使乐人习之，故名巴渝舞。
    魏名臣奏，王朗表曰：凡音乐以舞为主，自黄帝云门，至周大武，皆大庙舞乐名也，乐所以乐君之德，舞所以象君之功。
    《吴书》曰：陶谦为舒令，郡守张磐，耻为之下，磐舞，属谦，谦不为起，强之乃舞，舞不转，磐曰：不当转耶，曰：转则胜人。
    又曰：陆逊破曹休，上与群僚大会，酒酣，命逊舞，解所著白鼯子裘赐之。
    【诗】宋南平王白舞曲曰：仙仙徐动何盈盈，玉腕俱凝若云行，佳人举袖曜青蛾，掺掺擢手映鲜罗，状似明月云河，体如轻风动流波。
    梁简文帝咏舞诗曰：娇情因曲动，弱步逐风吹，悬钗随舞落，飞袖低鬟垂。
    又咏舞诗曰：戚里多妖丽，重娉蔑燕馀，逐节工新舞，娇态似凌虚，纳［内音。］花承概，垂翠逐舒，扇开衫影乱，巾度履行疏，徒劳交甫忆，自有专城居。
    又咏舞诗曰：可怜称二八，逐节似飞鸿，悬胜河阳伎，ウ与淮南同，入行看履进，转面望鬟空，腕动苕华玉，衫随如意风，上客何须起，啼乌未肯终。
    梁刘遵应令咏舞诗曰：倡女多艳色，入选尽华年，举腕嫌衫重，回腰觉态妍，情绕阳春吹，影逐相思弦，履度开裙，鬓转匝花钿，所愁馀曲罢，为欲在君前。
    梁王训应令咏舞诗曰：新妆本绝世，妙舞亦如仙，倾腰逐韵管，敛色听张弦，袖轻风易入，钗重步难前，笑态千金动，衣香十里传，将持比飞燕，定当谁可怜。
    梁杨敫咏舞诗曰：红颜自燕赵，妙妓迈阳阿，就行齐逐唱，赴节ウ相和，折腰送馀曲，敛袖待新歌，容生翠羽，曼睇出横波，虽称赵飞燕，比此讵成多。
    梁庾肩吾咏舞诗曰：飞鸟袖始拂，啼乌曲未终，聊因断续唱，试往还风。
    梁刘孝仪和舞诗曰：回履裾香散，飘衫钏响传，低钗依促管，曼睇入繁弦。
    又和诗曰：转袖随歌发，顿履赴弦馀，度行过接手，回身乍敛裾。
    又舞就行诗曰：依歌移弱步，傍烛艳新妆，徐来翻应节，乱去反成行。
    周庾信咏舞诗曰：洞房花烛明，燕馀双舞轻，顿履疏随节，低鬟逐上声，步转行初进，衫飘曲未成，鸾回镜欲满，鹤顾市应倾，已曾天上学，讵是世中生。
    陈徐陵咏舞诗曰：十五属平阳，因来入建章，主家能教舞，城中巧旦［○原作且，据冯校本改。］妆，低鬟向绮席，举袖拂花黄，烛送空回影，衫传箧里香，当由好留客，故作舞衣长。
    【赋】後汉傅毅舞赋曰：楚襄王既游云梦，将置酒宴饮，谓宋玉曰：寡人欲觞群臣，何以娱之，玉曰：臣闻激楚结风阳阿之舞，材人之穷观，天下之至妙，噫可进乎，王曰：试为寡人赋之，玉曰：唯唯，郑女出进，二八徐侍，姣服极丽，句俞致态，貌妙以妖冶，红颜烨其杨华，眉连娟以增绕，目流睇而横波，珠翠的而照曜，华飞{髟肖}而杂纤罗，顾形影，自整装，顺微风，挥若芳，动朱唇，纡清阳，亢音高歌，为乐之方，其始兴也，若俯若仰，若来若往，雍容惆怅，不可为象，罗衣从风，长袖交横，骆驿飞散，飒Ш合并，绰约闲靡，机迅体轻，於是合场递进，安步而俟，埒材角妙，夸容乃理，轶态横出，瑰姿谲起，回身还入，迫於急节，纡形赴远，ㄘ以摧折，纤俄飞，缤焱若绝，体如游龙，袖如素，迁延微笑，退复次列，观者称丽，莫不怡悦。
    後汉张衡舞赋曰：昔客有观舞於淮南者，美而赋之曰：音乐陈兮旨酒施，击灵鼓兮吹参差，叛淫衍兮漫陆离，於是饮者皆醉，日亦既昃，美人兴而将舞，乃容而改袭，服罗之杂错，申绸缪以自饰，拊者啾其齐列，盘鼓焕以骈罗，抗袖以翳面兮，展清声而长歌，歌曰：惊雄逝兮孤雌翔，临归风兮思故乡，搦纤腰而互折，倾倚兮低昂，增芙蓉之红花兮，光的以发扬，腾雩目以顾眄，盼烂烂以流光，连翩骆驿，乍续乍绝，裾似飞燕，袖如回雪，於是粉黛施兮玉质粲，珠簪挺兮缁发乱，然後整笄揽发，被纤垂萦，同服骈奏，合体齐声，进退无差，若影追形。
