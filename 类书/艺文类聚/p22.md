<!-- { "loadSidebar": true } -->
    【箴】汉杨雄并州箴曰：雍别朔方，河水悠悠，北辟獯鬻，南界泾流，尽兹朔土，正真［○《初学记》八作直。］幽方，自昔何为，莫敢不来贡，莫敢不来王，周穆遐征，犬戎不享，爰藐伊意，侵玩上国，宣王命将，攘之泾北，宗幽罔识，日用爽蹉，既不俎豆，又不干戈，犬戎作难，毙于骊阿，太上曜德，其次曜兵，德兵俱颠，靡不悴荒，牧臣司并，敢告执纲。
    交州
    《苗恭交广记》曰：汉武帝元鼎中，开拓土境，北开朔方，南置交刺史，建安二年，南阳张津为刺史，交太守土燮表言，伏见十二州皆称曰州，而交独为交刺史，何天恩不平乎，若普天之下，可为十二州者，独不可为十三州，诏报听许，拜津交州牧，加以九锡，彤弓彤矢，礼乐征伐，威震南夏，与中州方伯齐同，自津始也。
    《太康地记》曰：交州本属杨州，取交以为名，虞之南极也，周有天下，越裳氏慕圣人之德，重九译，贡白雉，秦灭六国，南开百越，置桂林象郡，以赵他为龙川令，因秦之末，自擅南裔，汉高革命，加以王爵，始变椎髻，袭冠冕焉。
    【箴】汉杨雄交州箴曰：交州荒裔，水与天际，越裳是南，荒国之外，爰自开辟，不羁不绊，周公摄祚，白雉是献，昭王陵迟，周室是乱，越裳绝贡，荆楚逆叛，大汉受命，中国兼该，南海之宇，圣武是恢，稍稍受羁，遂臻黄支，抗海三万，来牵其犀，盛不可不忧，隆不可不惧，泉竭中虚，池竭濑乾，牧臣司交，敢告执宪。
    ◇郡部
    《风俗通》曰：周制，天子方千里，分为县，县有四郡，故《左氏传》曰：上大夫受县，下大夫受郡，至秦始皇，初置三十六郡，以监县。
    应劭《汉官》曰：秦用李斯议，分天下为三十六郡，凡郡，或以列国，陈鲁齐吴是也，或以旧名，长沙丹阳是也，或以山陵，太山山阳是也，或以川源，西河河东也，或以所出，金城城下有金，酒泉泉味如酒，豫章樟树生庭中，雁门雁之所育是也。
    苗恭十四州记曰：秦兼天下，始皇二十六年，废五等之爵，立郡县之官，以公国为大郡，侯伯为小郡，大郡曰守，小郡曰尉，郡之言君也，今之郡字，君在其左，邑在其右，君为元首，邑以载民，故取名於君，而谓之郡也。
    【箴】後汉刘余郡太守箴曰：有嬴丘除，焚典纪旧，荡灭蕃畿，罢侯置守，秦发闾左，陈涉奋威，楚筑乾，灵王不归，征遐由近，可不肃祗，守臣司境，敢告执机。
    河南郡
    应劭《汉官》云，河南尹，所治周地，秦兼天下，置三川守，河雒伊也，汉更名河南，孝武皇帝，增云太守，世祖中兴，徙都雒阳，改号为尹，尹，正也。
    谢承《後汉书》曰：华山松，为河南尹，优贤养民，兴教崇化，至其剪治强宗。威烈不亏，遂见谮毁。
    又曰：羊陟，迁河南尹，下车，计日受俸，尝食乾饭茹菜，禁断豪右嘱。书疏不与交通，断理冤徒，进用善士，节操者旌表异行。
    《魏志》云：司马芝为河南尹，抑强抚弱，私请不行，芝为教与群下曰：盖君能设教，不能使吏必不犯也，吏能犯教，而不能使君必不闻也，夫设教而犯，君之劣也，犯教而闻，吏之祸也，君劣於上，吏祸於下，此政事所以不理也，可不各勉之哉。
    《傅子》曰：傅嘏为河南尹，治以德教为本，然持法有恒，简而不可犯，见理识情，狱讼不任贾楚而得其实，不为小惠，有所荐达，及有大益於民，皆隐其端迹，若不由己。
    又曰：乐广为河南尹，郡中前厅，多怪病，後人皆於廊下督邮传中治事，无敢在厅事者，唯广处之，白日户自闭，二子凯横等慑怖，广使掘墙孔，得狸乃绝。
    【箴】後汉崔る河南尹箴曰：茫茫天区，画冀为京，商邑翼翼，四方是营，唐虞商周，河洛是居，成王郏辱阝，以处鹑墟，诸夏劲强，是从是横，彻我墙屋，而师尹不匡，霸夺其权，宗器以分，图籍迁齐，九鼎入秦。
    京兆郡
    《汉书》曰：赵广汉为京兆尹，以和颜接士，事善，推功归之下，曰：某掾属所为，非二千石所及，吏皆输写心腹，无所隐匿。
    又曰：张敞守京兆尹，尹自赵广汉诛後，皆不称职，京师寝废，长安市偷盗尤多，百贾苦之，敞既视事，求问长安偷盗首长数人，居皆温厚，出从僮仆，闾里以为长者，敞皆召，既见责问，因贷其罪，乃署吏，令致诸偷以自赎，为置酒。小偷皆来贺之，饮醉，偷长阴以赭其衣裾，吏坐门阅，赭者辄收之，一日捕得数百人，由是χ鼓希鸣，市无偷盗。
    又曰：王骏为京兆尹，成帝欲大用之，故试以政事，先是京兆有赵广汉张敞王遵王章王骏，皆有名，京师称曰：前有赵张，後有三王。
    【碑】後汉蔡邕京兆尹樊陵碑曰：於显哲尹，诞德孔彰，膺帝休命，谓笃不忘，爰纳忠式，规悟圣皇，钦崇园邑，大孝允光，九命车服，昭示采章，轩轺四牡，承祀蒸尝，多士时贡，繇役永息，进路孔夷，民清险棘，同体诸旧，兆萌蒙福，惠垂无疆，守以罔极。
    宣城郡
    陶氏家传云，陶汪，晋咸康中为宣城内史，君从父猷，先为之，君到郡，乃招隐逸，广开学舍，以此教民，民有向方者，则辟为掾吏，百姓歌之曰：人当勤学得主簿，谁使为之陶明府。
    《晋中兴书》曰：桓彝少孤，家贫，而性度高豁，不以箪瓢屑意，年在弱冠，便有知人之鉴，为宣城太守，百姓怀之。
    沈约《宋书》曰：羊玄保为黄门郎，善弈棋，棋品第三，太祖亦好弈，数蒙引见。嘉其温谨，与太祖赌郡，戏胜，以补宣城太守。
    【诗】齐谢始之宣城郡诗曰：簪发逢嘉惠，教义承君子，心迹苦未并，忧欢将十祀，幸г云雨庆，方辔参多士，振鹭徒追飞，群龙难隶齿，烹鲜止贪竞，共理属廉耻，伊余昧损益，何用祗千里，解剑北宫朝，息驾南川，宁希广平咏，聊慕华阴市。
    又宣城郡内登望诗曰：借问下车日，匪直望舒圆，寒城一以眺，平楚正苍然，山积棱［○《文选》三十作陵。］阳阻，溪流春泉，威纡距遥甸，带远天，切切阴风暮，桑柘起寒烟，怅望心已极，敞魂屡迁，结发倦为侣，平生早事边，谁规鼎食盛，宁要狐白鲜，方弃汝南诏，［○《文选》作诺。］言税辽东田。
    会稽郡
    司马彪《续汉书》曰：任延拜会稽南部都尉，时年十九，迎吏见其少，皆惊，会稽多名士，延到官，皆聘请高行俊，警［○後汉书六十六作敬。］待师友之礼。及掾吏贫乏，辄分俸禄，以赈给之。
    《晋中兴书》曰：诸葛恢为会稽太守，临行，上为置酒，谓之曰：会稽，晋之关中，足食足兵，在於太守，以君有氵位任之方，是以相屈，四方分崩，当匡振否运，治之所先，君为言之，恢陈谢，因对曰：今天下丧乱之馀，风俗凌迟，宜尊五美，屏四恶，进忠实之士，退浮华之党，中宗深纳之。
    又曰：王彪之为镇军将军会稽内史，加散骑常侍，居郡八年，豪强敛迹，亡户出者三万馀口。
    又曰：王述作会稽太守，外白请讳，答曰：惟祖惟考，四海所知，过此无所复讳。
    【启】齐谢为王敬则谢会稽太守启曰：臣本布衣，不谋远大，折冲之勤不举，燮理之义何阶，常恐覆饣束是贻，咎徵斯应，陛下继历胜统，日月重光，得以桓衮服，拜奉岁时，视濯献牲，鞠躬郊庙，而鸿恩妄假，复授龟符，玉节迈於双璜，表东侔於四履，临边三事，既谢张温，颖川再抚，亦惭黄霸。
    ●卷七 山部上
    ○总载山  昆仑山  嵩高山  华山  衡山  庐山  太行山  荆山  锺山  北芒山  天台山  首阳山  燕然山  罗浮山  九疑山
    ◇总载山
    《春秋说题辞》曰：山之为言宣也，含泽布气，调五神也。
    《国语》曰：禹封九山，山者土之聚也。
    《论语》曰：仁者乐山。
    《春秋元命苞》曰：山者气之包含，所［○《太平御览》三十八所下有以字。］含精藏云，故触石布山。
    《尔雅》曰：山西曰夕阳，山东曰朝阳。
    又曰：山大而高曰崧，山小而高曰岑，多草木曰屺，无草木曰岵，石戴土谓之崔嵬，土戴石为蛇且。
    《礼记》曰：夫山，一拳石之多，及其广大，草木生之，禽兽居之，宝藏兴焉。
    《史记》曰：黄帝东至于海，登丸山，西至于崆峒，登鸡头，南至熊湘，北逐獯鬻，合符金［○明本作，当作釜，金系釜之坏体。］山。
    《蜀王本纪》曰：天为蜀王生五丁力士，能献［○《太平御览》八百八十八作徙。］山，秦王献美女与蜀王，蜀王遣五丁迎女，见一大蛇入山穴中，五丁并引蛇，山崩，秦五女皆上山，化为石。
    《河图》曰：武关山为地门，上为天高星，主囹圄，岐山在昆仑东南，为地乳，上为天糜星，汶山之地为井络，帝以会昌，神以建福，上为天井。
    《吕氏春秋》曰：何谓九山，会稽太山王屋首阳山太华歧山太行羊肠孟门。
    《汉名臣奏》曰：汉得阴山，匈奴长老过之，未尝不哭。
    地镜曰：入名山，必先斋五十日，牵白犬，抱白鸡，以盐一胜，［○太平御览三十八作升。］山神大喜，芝草异药宝玉为出，未到山百步，呼曰林林央央，此山王名，知之却百邪。
    袁山松宜都记曰：郡西北陆行四十里，有丹山，山间时有赤气，笼盖林岭如丹色，因以名山。
    又曰：自西陵东北陆行百二十里，有方山，其岭四方，素崖如壁，天清朗时，有黄影似人像，山上有神祠场，特生一竹，茂好，其В垂场中，场中有尘埃，则风起动此竹，拂去如洒扫者。
    盛弘之《荆州记》曰：宜都西陵峡中，有黄牛山，江湍纡回，途经信宿，犹望见之，行者语曰：朝发黄牛，暮宿黄牛，三日三暮，黄牛如故。
    又曰：桂阳郡西南五十里，有万岁山，有石室锺乳，山上悉生灵寿木。
    又曰：武陵舞阳县，有淳于白雉二山，在宁州武陵二界畔，绝壑之半，有一石雉，远望首尾，可长二丈，申足翔翼，若虚中翻飞，颈缀著石。
    又曰：衡山有三峰极秀，一峰名紫盖。
    又曰：宜都夷道县西南九十里，有望州山，四面壁立，登此见一州内，东有涌泉，欲雨，辄有赤气，故名丹水。
    又曰：宜都宜昌县三峡七百里，两岸连山，略无绝处，渔者歌曰：巴东三峡巫峡长。
