<!-- { "loadSidebar": true } -->
    《河图括地象》曰：天有九部八纪，地有九州八柱。
    《尚书大传》曰：古之处师，八家［○《太平御览》一百五十七家下有而为邻三字。］三邻而为明，［○御览作朋，下同。］三明而为里，五里而为邑，十邑而为都，十都而为师，州十有二师焉。
    张衡灵宪图曰：昆仑东南，有赤县之州，风雨有时，寒暑有节，苟非此土，南则多暑，北则多寒，东则多阴，故圣王不处焉。
    《史记》曰：邹衍著书云，中国於天下，八十一分居其一分耳，中国名赤县，赤县内自有九州，禹之叙九州是也，不得为州数，中国外，如赤县州者有九，乃谓九州也，有神［○《初学记》八，《太平御览》一百五十七作裨。］海环之，如一区中者，乃为一州，如是者九，乃有大瀛海环其外，天地之际焉。
    冀州
    《尔雅》曰：两河间曰冀州。
    《周官》曰：河内曰冀州，其山镇曰霍山，其泽薮曰杨纡，其川漳，其浸汾潞，其利松柏。
    《春秋元命苞》曰：昴毕间为天街，散为冀州，分为赵国，立为常山。
    《淮南子》曰：往古之时，四极废，九州裂，於是女娲杀黑龙，以祭冀州，［事具帝王部。］
    《释名》曰：冀州，取地以为名也，其地有险有易，帝王所都，乱则冀治，弱则冀强，荒则冀丰也。
    【赋】汉班彪冀州赋曰：夫何事於冀州，聊公以游居，历九州而观风，亦哲人之所娱，望常山之峨峨，登北岳而高游，建封坛於岱宗，瘗玄玉於此丘，遍五岳与四渎，观沧海以周流。
    【箴】汉杨雄冀州箴曰：洋洋冀州，鸿原大陆，岳阳是都，岛夷皮服，潺河流，表以碣石，三后攸降，列为侯伯，隆周之末，赵魏是宅，冀土麋沸，炫如汤，更盛更衰，载从载横，汉兴定制，改列藩王，故治不忘乱，安不忘危，牧臣司冀，敢告在阶。
    杨州
    《尚书 禹贡》：淮海惟杨州，厥贡瑶琨筱，厥苞橘柚。
    《周官》曰：东南曰杨州，其山镇曰会稽，其泽薮曰具区，其川三江，其浸五湖，其利金锡竹箭。
    《春秋元命苞》曰：牵牛流为杨州，分为越国，立为杨山。
    《续汉书》曰：张禹拜杨州刺史，当济江行部，土人皆以江有子胥之神，难於济涉，禹厉声云，子胥若其有灵，知吾志在理察枉讼，岂危我哉，令鼓楫而过，历行部邑吏民希见者，人怀喜悦。
    益部耆旧传云，严遵为杨州刺史，行部，闻道傍女子哭声不哀，问所哭者谁。对云，夫遭烧死，遵敕吏舁尸到，与语讫，语吏云，死人自道不烧死，摄女，令人守尸，云当有［○《太平御览》二百五十八作有物，此脱。］往，吏白有蝇聚头所，遵令披视，得铁锥贯顶，考问，淫杀夫。
    【箴】汉杨雄杨州箴曰：天矫杨州，江汉之浒，彭蠡既潴，阳鸟攸处，橘柚羽贝，瑶琨筱，闽越北垠，沅湘攸往，翩彼昭王，南征不旋，人咸踬於垤，莫踬於山，太伯逊位，其吴绍类，夫差一误，太伯无祚，周室不匡，勾践入霸，当周之隆，越裳重译，春秋之末，侯甸叛逆，元首不可不思，股肱不可不慈，尧崇屡省，舜盛钦谋，牧臣司杨，敢告执筹。
    荆州
    《尚书 禹贡》曰：荆及衡阳惟荆州，厥贡羽毛齿革，惟金三品，屯栝柏。砺砥丹，惟{路}苦，苞匦菁茅，厥篚玄玑组，九江纳锡大龟。
    《释名》曰：荆州，取名於荆山也，荆，警也，警南蛮数为寇逆，其民有道後服，无道先强，常警备之也。
    《春秋元命苞》曰：轸星散为荆州，分为楚国，荆之为言强也，阳盛物坚，其气急悍也。
    元康地记曰：荆州於古，蛮服之地也，秦灭楚，置郡县，汉武分为交州，至魏晋而荆州所部郡国二十。
    《周官》曰：正南曰荆州，其山镇曰衡山，其泽薮曰云梦，其川江汉，其浸颍湛，其利丹银齿角。
    沈约《宋书》曰：朱之为荆州刺史，百城士民赠贶，一毫无所受，去镇之日，秋毫无犯，计在州以来，内外燃油，及私牛马食费，以私钱六十万裨之。
    【箴】汉杨雄荆州箴曰：杳杳巫山，在荆之阳，江汉朝宗，其流汤汤，云梦涂泥，包匦菁茅，金玉砥砺，象齿元龟，贡篚百物，世世以饶，战战栗栗，至桀荒溢，我在帝位，若天有日，不顺庶国，孰敢余夺，亦有成汤，果秉其钺，放之南巢，号之以桀，南巢茫茫，多楚与荆，风飘以悍，气锐以刚，有道後服，无道先强，世虽安平，无敢逸豫，牧臣司荆，敢告执御。
    青州
    《尚书 禹贡》曰：海岱惟青州，厥贡盐，海物惟错，岱畎丝，铅松怪石。
    《春秋元命苞》曰：虚危之精，流为青州，分为齐国，立为莱山。
    《太康地记》曰：青州，东方少阳，其色青，其气清，岁之首，事之始也，故以为名，周之建国，表齐东海，居於青州，故吴季札观乐于鲁，闻齐之诗，云泱泱乎大国之风也，其表东海者乎。
    《周官》曰：正东曰青州，其山镇曰沂山，其泽薮曰望诸，其川淮泗，其浸沂沐，［○周礼职方氏作沭。］其利蒲鱼。
    王隐晋书云，苟为青州刺史，役烦赋重，民不堪命，日斩十人，流血成川，号云屠伯。
    【箴】汉杨雄青州箴曰：茫茫青州，海岱是极，盐铁之地，铅松怪石，群水攸归，莱夷作牧，贡篚以时，莫怠莫违，昔在文武，封吕於齐，厥土涂泥，在丘之营，五侯九伯，是讨是征，马殆其衔，御失其度，周室荒乱，小白以霸，诸侯虽服，复尊京师，小白既没，周卒陵迟，嗟兹天王，附命下土，失其法度，丧其文武，牧臣司青，敢告执矩。
    徐州
    《尚书 禹贡》曰：海岱及淮惟徐州，厥贡惟土五色，峄阳孤桐，泗滨浮磬，淮夷珠暨鱼，厥篚玄纤缟。
    《春秋元命苞》曰：天弓星，主司弓弩，流为徐州，别为鲁国，徐之为言舒也，言阴牧内安详也
    【箴】汉杨雄徐州箴曰：海岱伊淮，东海是渚，豫州之土，邑于蕃宇，大野既猪，有羽有蒙，孤桐珠，泗沂攸同，降周任姜，镇于琅琊，姜氏绝苗，田氏攸都，事犹细微，不虑不图，祸如丘山，本在萌牙，牧臣司徐，敢告仆夫。
    兖州
    《尚书 禹贡》曰：济河惟兖州，厥贡漆丝，厥篚织文，浮于济漯，达于河。
    《春秋元命苞》曰：五星流为兖州，兖之言端也，言是精端，故其气纤杀，分为郑国。
    《周官》曰：河东曰兖州，其山镇曰岱山，其泽薮曰大野，其川河沛，其浸卢维，其利蒲鱼。
    【箴】汉杨雄兖州箴曰：悠悠济河，兖州之，九河既导，雷夏攸处，草繇木条，漆丝，济漯既通，降丘宅土，成汤五徙，卒都于亳，盘庚北度，牧野是宅，箕子欷，厥居为墟，牧臣司兖，敢告执书。
    豫州
    《尚书 禹贡》曰：荆河惟豫州，厥贡漆，厥篚纤纩，锡贡磬错，浮于洛。达于河。
    《春秋元命苞》曰：钩钤星，别为豫州，豫之为言序也，言阴阳分布，各得处也。
    《周官》曰：河南曰豫州，其山镇曰华山，其泽薮曰圃田，其川荥洛，其浸波氵差，其利林漆丝。
    【箴】汉杨雄豫州箴曰：郁郁荆河，伊洛是经，荥れ漆，惟用攸成，田田相，庐庐相距，夏殷不都，成周攸处，豫野所居，爰在鹑墟，四奥咸宅，内莫如，毋曰我大，莫或余败，毋曰我强，靡克余亡，王赧为极，实绝周祀，牧臣司豫，敢告柱史。
    雍州
    《尚书 禹贡》曰：黑水西河惟雍州，厥贡惟球琳琅，浮于积石，至于龙门西河。
    《春秋元命苞》曰：东井鬼星，散为雍州，分为秦国，东距ゾ阪，西有汉中，南含高山，北阻居庸，得东井动深之萌，其气险也。
    《春秋文钩》曰：华岐以北，龙门积石，南至三危之野，雍州，属魁星。
    《太康地记》曰：雍州兼得梁州之地，西北之位，阳所不及，阴气雍阏，故取名焉。
    《周官》曰：正西曰雍州，其山镇曰曰［○曰字衍。］岳山，其泽薮曰弦蒲，其川泾，其浸洛，其利玉石。
    【箴】汉杨雄雍州箴曰：黑水西河，横截昆仑，邪指阊阖，尽为雍垠，上侵积石，下碍龙门，盖安不忘危，盛不讳衰，牧臣司雍，敢告赘衣。
    益州
    《春秋元命苞》曰：觜参流为益州，益之言隘也，谓物类并决，其气急切决列也。
    杨雄《蜀本纪》曰：蜀始王曰蚕丛，次曰伯雍，次曰鱼凫。
    又曰：武都人有女，蜀王纳以为妃，疾卒，葬於成都，作石镜一枚，以表其墓。
    《十三州志》曰：蜀王杜宇，自号望帝。
    左思蜀都赋曰：外负铜梁宕渠，内函要害膏腴。
    【箴】汉杨雄益州箴曰：岩岩岷山，古曰梁州，华阳西极，黑水南流，秦作无道，三方溃叛，义兵征暴，遂国于汉，拓开疆宇，恢梁之野，列为十二，光羡虞夏，牧臣司梁，是职是图，经营盛衰，敢告士夫。
    幽州
    《周官》曰：东北曰幽州，其山镇曰医无闾，其泽薮曰<豸奚>养，其川河沛，［○周礼职方氏作。］其浸时，其利鱼盐。
    《春秋元命苞》曰：箕星散为幽州，分为燕国，幽之为言窈也，言风出入窈冥，敏劲易晓，故其气躁急。
    《释名》曰：幽州在北，幽昧之地也。
    【箴】汉杨雄幽州箴曰：荡荡平川，惟冀之别，伊昔唐虞，实为平陆，周末荐臻，迫于獯鬻，六国擅权，燕赵本都，东限秽犭百，羡及东湖，［○《初学记》八作胡。］︹秦北排，蒙公城疆，大汉初定，分狄之荒，元戎屡征，如风之腾，义兵涉漠，偃我边萌，既定且康，复古虞唐，盛不可不图，衰不可不忘，是溃蚁穴，器漏藏亡，牧臣司幽，敢告侍旁。
    并州
    《春秋元命苞》曰：营室流为并州，分为卫国之镇，立为明山，并之为言诚也。精舍交并，其气勇抗诚信也。
    《太康地记》曰：并州不以卫水为号，又不以恒山为名，而云并者，盖以其在两谷之间乎，韩魏赵谓之三晋，即并冀二州，是其地也。
    《周官》曰：正北曰并州，其山镇曰恒山，其泽薮曰昭馀祁，其川池呕夷，其浸漆［○周礼职方氏作氵来。］易，其利布帛。
