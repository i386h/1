<!-- { "loadSidebar": true } -->
    陈张正见从籍田应衡阳王教作诗曰：帝京惟赤县，神居应紫微，涂山万国仰，沧海百川归，东郊事平秩，仲月祀灵威，含光开早扇，阊阖启朝扉，［其一。］
    洛城锺漏息，灵台云雾卷，森森虎戟前，蔼蔼銮转，属车游绛阙，风乌度丹，帐殿幸金舆，旌门拥玉辇，［其二。］
    玉辇带非烟，金舆映绿川，雨师清远路，风伯静遥天，分渠通沃野，激水入公田，草发青坛外，花飞苍玉前，［其三。］
    苍玉临璧，青坛躬帝籍，冒橛乃三推，齐衡均百辟，兰场俨芝驾，桂圃芳瑶席，山禽韵管弦，野兽和锺石，［其四。］
    锺石既相和，江海复无波，梁客簪裾盛，陈王文雅多，修涂参弱骀，乔木间轻萝，幸承温吹末，击壤自为歌，［其五。］
    【赋】晋潘岳籍田赋曰：伊晋之四年正月，皇帝亲率群后籍于千亩之甸，礼也，於是乃使甸师清畿，野庐扫路，封人匮宫，掌舍设互，青坛蔚其岳立，翠幕点以云布，沃野坟腴，膏壤平砥，清洛浊渠，引流激水，葱服于缥轭，绀辕缀於黛耜，俨储驾於廛左，俟万乘之躬履，袭春服之萋萋，接游车之辚辚，森奉璋以阶列，望皇轩而肃震，若湛露之朝阳，似众星之拱北辰，於是前驱鱼丽，属车辚萃，阊阖洞启，参涂方驷，常伯陪乘，太仆秉辔，后妃献童之种，司农撰播植之器，天子乃御玉辇，荫华盖，冲牙铮钅仓，绡纨纟卒纟蔡，表朱玄於离坎，飞青镐於震兑。中黄晔以发晖，方采纺其繁会，震震填填，以幸乎藉田，蝉冕以灼灼，碧色肃其芊芊，似夜光之剖荆璞，若茂松之依山巅，於是我皇，乃降灵坛，抚御耦，三推而舍，庶人终亩，贵贱以班，或五或九，蹑踵侧肩，椅裳连袂，黄尘为之四合，阳光为之潜翳，动容发音，而观者莫不舞乎康衢，讴吟乎圣世，有邑老田父，进而称曰：盖损益随时，理有常然，高以下为基，民以食为天，九土之宜弗任，四人之务不一，展三时之弘务，致仓廪之盈溢，固尧汤之用心，而存救之要术，若乃庙祧有事，祝宗诹日，黍稷馨香，旨酒嘉栗，古人有言曰：昔者明王以孝治天下，其或继之者希矣，逮我皇晋，实光斯道，仪形孚于万国，爱敬尽於祖考。
    宋任豫籍田赋曰：瞻望圭景，咫尺三川，缅彼帝籍，百有馀年，映至德於盛位，俪列晷於微辰，纡汾阳以昧旦，信尧心而禹勤，史奉载耜之礼，民奏举趾之歌，膏壤千亩，与式既同，区势平易，畎陌通，提携丘泽，眺岭面松。
    隋江总劳酒赋曰：在阳春之仲序，览具物之芳菲，帅公卿而播百，亲耒耜而命三推，开青坛於回甸，列翠幕於清沂，乃遵执爵之典，爰降食苹之宴，豁朱鸟之高窗，启黄龙之抗殿，奏帝鸿之万舞，动钧天之九变，顾曲私之亭育，递寒暑而徂迁，谬陈力而策骀，岂酬恩於暮年。
    【文】齐谢为随王粲东耕文曰：躔星景，穑表昔先，八政奚首，六府兹宣，嗟非国，登颂有年，一夫惑怠，望岁谁天。
    梁元帝祭东耕文曰：三农九，为政所先，万箱亿庾，是曰民天，系称斫耜，书美厥田，花开杏树，冻解新泉，当使黍稷莫莫，民翳胥乐，甘雨祁祁，遂及我私，我私之熟，表里礻是福，礻是福中田，岁取十千，是是衮，登颂有年。
    【启】梁元帝庆东耕启曰：伏惟陛下，敬授民时，造幄籍圃，汉之元凤，未足捧羁，晋之太始，非堪扶毂，但承明侍从，即事未由，周南留滞，伏深恋仰。
    【论】魏陈王曹植籍田论曰：春耕于籍田，郎中令侍寡人焉，顾而谓之曰：昔者神农氏始尝万草，教民种植，今寡人之兴此田，将欲以拟乎治国，非徒娱耳目而已也，夫营畴万亩，厥田上上，经以大陌，带以横阡，此亦寡人之封疆也，日殄没而归馆，晨未昕而即野，此亦寡人之先下也，菽特畴，禾黍异田，此亦寡人之政理也，及其息沸涌，庇重阴，怀有虞，抚素琴，此寡人之所习乐也，兰蕙荃蘅，植之近畴，此亦寡人之所亲贤也，藜蓬臭蔚，弃之乎远疆，此亦寡人之所远佞也，若年丰岁登，果茂菜滋，则臣仆小大，咸取验焉。
    又曰：封人有能以轻凿钩，去树之蝎者，树得以繁茂，中舍人曰：不识天下者亦有蝎乎，寡人告人曰：昔三苗共工鲧兜，非尧之蝎与，问曰：诸侯之国，亦有蝎乎，寡人告之曰：齐之诸田，晋之六卿，鲁之三桓，非诸侯之蝎与，然三国无轻凿钩之任，终於齐篡鲁弱，晋国以分，不亦痛乎，曰：不识为君子者亦有蝎乎，寡人告之曰：固有之也，富而慢，贵而骄，残仁贼义，甘财悦色，亦君子之蝎乎，天子勤耘以收一国，大夫勤耘以收世禄，君子勤耘以显令德，夫农者始於种，终於获，泽既时矣，苗既美矣，弃而不耘，则故为荒畴，盖丰年者期於必收，譬修道亦期於没身也。
    ◇社稷
    《孝经纬》曰：社，土地之主也，土地阔不可尽敬，故封土为社，以报功也，稷，五之长也，众不可遍祭，故立稷神以祭之。
    《礼记》曰：夫圣王之制礼也，法施於民则祀之，以劳定国则祀之，能御大灾则祀之，能大患则祀之，是故厉山氏之有天下也，其子曰柱，能殖百，夏之衰也，周弃继之，故祀以为稷，共工氏之霸九州也，其子曰后土，能平九州，故祀以为社。
    又曰：社祭土而主阴气也，君南向，於北墉下，答阴之义也，［墙谓之墉，北墉，社内地也。］日用甲，用日之始也，［国中之神，莫贵於社。］天子大社，必受霜露风雨，以达天地之气也，是故丧国之社屋之，不受天阳也，薄社北墉，使阴明也，社所以神，地之道也，地载物，天垂象，取财於地，取法於天，是以尊天而亲地也。
    又曰：王为神群姓立社，曰太社，自立社，曰王社，诸侯为百姓立社，曰国社，自为立曰侯社，大夫以下置社。
    《左传》曰：魏献子问於蔡墨曰：社稷五祀，谁氏之五官也，对曰：少有四叔，曰重，曰该，曰，曰熙，实能金木及水，使重为句芒，该为蓐收，及熙为玄冥，此其三祀也，颛顼氏有四［○左传昭二十九年四字无。］子，曰黎，为祝融，共工氏有子，曰句龙，为后土，此其二祀也，后土为社稷，田正也，有烈山氏之子，曰柱，为稷，自夏以上祀之，周弃亦为稷，自商以来祀之。
    又曰：宋使邾文公用曾阝子於次睢之社，欲以属东夷，司马子鱼曰：古者六畜不相为用，小事不用大牲，况敢用人乎，祭祀以为人，民，神之主，用人，其谁飨之。
    《尚书》曰：海岱及淮，惟徐州，厥贡惟土五色，王者封五色土以为社，建诸侯，则割方色土立社，焘以黄土，苴以白茅，茅取其，黄取王者覆四方也。
    又曰：汤既胜夏，欲迁其社，不可，汤承尧舜禅之後，顺天应人，逆取顺守，而有惭德，故革命创制，改正易服，委宜［○《初学记》十三作变置。］社稷，以稷代无及句龙者，故不可而止。
    又曰：越翼日戊午，乃社于新邑，牛羊豕各一，注云，告社稷用太牢也。
    《周书》曰：诸侯受命于周，乃建立太社于国中，其匮，东青土，南赤土，西白土，北骊土，中央焘以黄土，将建诸侯，凿取方一面之土，苴以白茅，以土封之，故曰列土于周也。
    《周官》曰：小宗伯，掌建国之神位，右社稷，大宗伯，掌以血祭祭社稷。
    又曰：封人设王之社，为畿，封而树之，注云，，坛也。
    公羊传曰：日有食之，鼓用牲于社，求乎阴道也，以朱丝营社，或曰胁之，或曰暗恐犯之，故营也。
    尚书逸篇曰：北社惟松惟柏，南社为梓，西社为槐。
    《白虎通》曰：王者所以有社稷何，为天地报功也，社稷所以有树何，所以表功也。
    《淮南子》曰：禹劳天下，故死而为社，周弃作稼穑，死而为稷。
    又曰：夫穷乡之社，叩瓮拊缺，相和而歌曰：以为乐也，常试为之，击建鼓，撞巨锺，乃始知夫瓮缺之足羞也，夫至道之论，亦学者之建鼓也，芜乡之社，易为黍肉，芜国之稷，易为求福。
    《庄子》曰：匠石之齐，至于曲辕，见栎社树，其大蔽牛，其高临山，十仞而後有枝，其可以为舟者旁十数，观者如市。
    《论语》曰：哀公问社於宰我，宰我对曰：夏后氏以松，殷人以柏，周人以栗。
    《论衡》曰：亡国之社，屋其上，栈其下，绝於天地，夫春秋藩社，周以为戒。
    《汉书》曰：高祖时，天下已定，诏御史，宜於丰治榆社，尝以春羊彘祀之。
    又曰：社者土地，宗庙王者所居，稷者百之王，所以奉宗庙，共粢盛，人所食以生活也，王者莫不尊重，亲祭者为之主礼。
    《毛诗》曰：乃立冢土。
    又曰：以御田祖，以祈甘雨。
    《汉书》曰：汉兴，礼仪稍定，已有官社，未立官稷，遂於官社後立官稷，以夏禹配飨官社，后稷配食官稷，徐州牧岁贡五色土各一斗。
    又曰：陈平既娶张氏女，资用益饶，游道日广，里中社，平为之宰，分肉食甚均，里父老曰：善陈孺子之为宰，平曰：嗟乎，使平得宰天下，亦如此肉矣。
    又曰：栾布，吴军时，以功封为俞侯，燕齐之间，皆为立社，号曰栾公社。
    又曰：［○本条《太平御览》五百三十二作博物志。］周之正月受社牲之首，以出种于帝籍，蚕人受社雍祭，以沐蚕种，上辛，乃射里社［○御览作黑牲。］于帝郊，以祈来年之丰。
    汉旧事曰：天子太社，以五土为坛，封诸侯者，取其土，苴以白茅，授之，各以其所封方色，立社於其国，故曰受茅土。
    《搜神记》曰：中兴初，有应妪者，生四子，而尽［○《初学记》十三作昼。］见神光照社，初探试之，乃得黄金，自是诸子官学，并有芳名，至七世显，云云。
    戴延之《西征记》曰：洛阳建春门外迎道北，有白社，董威辇所住也，去门二里，白社有牛马市，即嵇公临刑处也。
    伍辑之《从征记》曰：临沂厚丘间，有次雎里社，常以人祭，襄公使邾子用曾阝子处，相承雇贫人，命斋，祭时缚着社前，如见牲牺，魏初乃止。
    荆州图记曰：郑［○字有讹。］县东百步，有县故城，县南里名伍伯村，有白榆连理树，异根合条，高四丈馀，土民奉为社。
    湛方生盟文曰：仰推先王建社之义，俯从诗人匍伏之仪，遂艺树立坛，结誓明神。
