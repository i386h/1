<!-- { "loadSidebar": true } -->
    後汉冯衍说曰：皇帝圣德灵威，龙兴凤举，率宛叶之效，摧九虎之军，雷震四海，席卷天下，攘除祸乱，继高祖之休烈，修文武之绝业，社稷复存，炎精更辉，德冠往初，功无与二，天下因以去亡新，就圣汉，故易以树恩布德，易於周洽，其犹顺惊风而蜚鸿毛，然而诸将卤掠，至乎逆伦绝理，杀人父子，妻人妇女，燔其室屋，殄尽其财产，冤结失望，无所归命，今大将军以明淑之德，秉大使之权，统三军之政，存抚并州之民，惠爱之诚，加乎百姓，高世之声，闻乎群士，故其延颈举踵而望者，非特二［○後汉书五十八冯衍传作一。］人也，且大将军之事，岂得在於璧束而已哉，将定国家之大业，成天地之元功也，昔周宣中兴之主，齐桓霸强之君耳，犹有申伯邵虎，夷吾申［○衍传作吉。］甫，安其疆宇，况乎万里之汉，明帝复兴，而大将军为之梁栋，此诚不可以忽也，且衍闻之，兵久即力屈，民愁即变生，今邯郸之贼未灭，真定之际复扰，兵革云朔，［○衍传作翔。］百姓震骇，奈何自怠，不为深忧乎。
    魏阮为魏武与孙权书曰：每览古今所由改趣，因缘侵辱，用成大变，若韩信伤心於失楚，彭宠积望於无异，卢绾嫌畏於已隙，英布忧迫於情漏，此事之缘也，孤与将军，恩如骨肉，而忍绝王命，明弃硕交，不能远度孤心，近虑事势，遂赍见薄之决计，秉翻然之成议，常思除弃小事，更申前好，二族俱荣，祚流後嗣，高帝设爵以延田横，世祖指河而誓朱鲔，君之负累，岂如二子，是以至情，原闻德音，智者之虑，虑於未形，达者所规，规於未兆，是故子胥知姑苏之有麋鹿，辅果识智伯之为赵禽，穆生谢病以免楚难，邹阳北游，不同吴祸，此四士者，岂圣人哉，徒通变思深，以微知著耳，若能内取子布，外击刘备，以效赤心，用复前好者，则江表之任，长以相付，高位重爵，坦然可观。
    晋孙楚为石苞与孙告书曰：吴之先主，起自荆州，遭时扰攘，播潜江表，刘备震惧，逃迹巴岷，遂依丘陵积石之固，三江五湖，浩汗无涯，假气游魂，迄于四纪，二邦合从，东西唱和，卒相扇动，拒捍中国，自谓三分鼎足之势，可与泰山共相终始，晋王辅相帝室，文武桓桓，独见之鉴，与众绝虑，主上钦明，委以万机，长辔远御，妙略潜授，偏师同心，上下用力，威棱奋伐，深入其阻，并敌一向，奋其胆气，小战江界，成都自溃，曜兵剑阁，而姜维面缚，开地五千，裂郡三十，师不逾时，梁益肃清，使窃号之雄，稽颡绛阙，球琳重锦，充於府库，夫虢灭虞亡，韩并魏徙，此皆前鉴之验，後事之师也，方今百寮济济，俊盈朝，虎臣武将，折冲万里，国富兵强，六军精练，思复翰飞，饮马南海，自顷国家整治器械，修造舟楫，简习水战，伐树北山，则太行木尽，决河洛，则百川流通，楼船万艘，千里相望，自刳木以来，舟车之用，未有如今日之盛者也，骁勇百万，畜力待时，役不再举，今日之谓也。
    晋刘琨与石勒书曰：将军诞禀雄姿，勇略自然，大呼於纷扰之中，奋臂於骇乱之际，发迹河朔，席卷兖豫，饮马江沔，折冲淮汉，自古名将，未足为喻，所以攻城而不有其民，略地而不有其士，聚徒百万，而莫为己用，翕尔云合，忽复星散，周流天下，而无容足之地，百战百胜，而无尺寸之功，将军岂知然乎，存亡决在得主，成败要在所附，得主则为义兵，附逆则为贼众，义兵虽败，而功业必成，贼众虽克刂，而终殄灭者也，赤眉盛於东海，黄巾连带三州，张昌李辰，僭逆荆豫，或拥众百万，横逸宇内，所以一旦败亡，正以兵出无名，聚而为乱，刘聪父子，戎狄凡才，乘衅肆毒，寇虐人神，煞父害弟，偷窃位号，自古及今，岂有聪比而可以王天下者乎，见将军明鉴灼然，所宜悬了者也，况附聪之弊，渐以彰著，资财不为己用，名位不可得守，有若晨霜秋露，雾之气，虽朝凝而夕消，见而寻没也，今将军附贼，而望为民主，不亦难乎。
    晋桓玄与刘牢之书曰：今君战败则倾宗，战胜则覆族，以是安归乎，孰若翻然改图，唯理是宅，保其富贵，全其勋业，则身与金石等固，名与天壤俱穷，孰与头足异处，身名俱灭，为天下笑哉，夫明者见於无形，愚夫安於所，二者成败，惟君图之。
    宋谢庄为朝臣与雍州刺史袁ダ书曰：夫夷险相因，兴革逮数，或殷忧而启圣明，此既著於闻见，天道辅顺，讴歌有奉，高祖之孙，文皇之子，德洞九幽，功贯二曜，匡拯家国，提敏苍生，若不南面子民，将使神器何主，当誓众奋戈，剪此朝食，若自延过听，迷涂未远，圣上临物以仁，接下以爱，岂直雍齿先封，乃当射钩见相矣。
    梁简文帝与魏东荆州刺史李志书曰：卿门世英叶，中州旧族，自金天失驭，帝鼎南迁，衣冠播越，不及俱迈，岂可屈志膻戎，久沦胡壤，今皇师外埽，天钺四临，海荡电飞，云蒸雨合，所摧所克刂，是卿之具闻也，且伪国沸腾，四方幅裂，主虐臣奸，牝鸡乱政，若能早识事机，翻归有道，岂直图形长乐，刻像锺鼎，时事易差，相思勉励，但明月ウ投，昔人为诫，邻蕃赠药，有可虚怀，密驿轻邮，侧望归简。
    梁邵陵王萧纶与元帝书曰：先朝圣德治天下，九亲维睦，四表无怨，诚为国政，实亦家风，弟弘识远鉴，无俟傍说，事重情切，不能默已，劳兵损义，亏失多矣，可谓吞冰疗寒，扬汤止沸，侯景所以未敢窥兵江外，正为蕃屏盘固，宗镇强密，若自相鱼肉，是谓代景行师，昔廉蔺二虎，且犹不斗，况弟与湘雍，方须叶力，惟亲惟急，万倍於斯，同怨同耻，尤甚昔事，岂得各恣目前，不思久远，安卧积薪，日待焚炽，狂夫尚犹阻之，智者反致其惑，所冀听识，一闻斯悟。
    梁丘迟与陈伯之书曰：将军勇冠三军，才为世出，弃燕雀之小志，慕鸿鹤以高翔，昔因机变化，遭遇明主，立功展事，开国称孤，朱轮华毂，拥旄万里，何其壮也，如何一旦为奔亡之虏，闻鸣镝而股栗，对穹庐以屈膝。又何劣耶，暮春三月，江南草长，杂花生树，群乱飞，见故国之旗鼓，感平生於畴昔，抚弦登陴，岂不怆恨，所以廉公之思赵将，吴子之泣西河，人之情也，将军独无情哉。
    ◇嘲戏
    《毛诗》曰：善戏谑兮，不为虐兮。
    《左传》曰：晋人或以广队，不能进，楚人之，脱扃，少进马还。又之，拔旆投衡乃出，顾曰：吾不如大国之数奔也。
    《晏子春秋》曰：晏子短小，使楚，楚人为小门於大门侧，而延晏子，晏子不入，曰：使狗国者，从狗门入，今臣使楚，不当从狗门入，王曰：齐无人耶，对曰：齐之临淄，张袂成帷，挥汗成雨，何为无人，齐使贤者使贤王，不肖者使不肖王，婴不肖，故使王尔。
    又曰：晏子使楚，楚王谓左右曰：晏婴习辞者也，吾欲伤之，若坐定，缚一人来，及婴坐，左右缚人，王问何谓者，曰：齐人，坐盗，王视《晏子》曰：齐人善盗乎，晏子对曰：婴闻橘生江北则为枳，叶徒相似，其实味不同，水土异也，今此人生於齐不为盗，入楚则盗，得无楚之水土使为盗耶，王笑曰：寡人反取病焉。
    孔子曰：平原君与子高饮，强子高酒，曰：昔有遗谚，尧舜千锺，孔子百觚，子路溘溘，尚饮百，古之贤圣，无不能饮也，吾子何辞焉，子高曰：以穿所闻，贤圣以道德燕人，未闻以饮也，平原君曰：即如先生言，则此言何出，子高曰：出於嗜酒者，盖其劝励探戏之辞，非实然也，平原君忻然曰：吾弗戏子，无所闻此雅言也。
    《汉书》曰：东方朔自公卿在坐，朔皆傲弄，无所为屈，上以朔口谐辞给，尝问朔曰：先生视朕何如主也，朔对曰：自唐虞之隆，成康之际，未足以谕当世，臣伏观陛下功德，陈五帝之上，在三王之右，非若此而已，诚得天下贤士，公卿在位，咸得其人矣，譬若以邵公为丞相，孔丘为御史大夫，太公为将军，毕公高拾遗於後，卞庄子为卫尉，皋陶为大理，后稷为司农，伊尹为少府，子贡使外国，颜闵为博士，子夏为太常，孙叔敖为诸侯相，子产为郡守，王子庆忌为期门，上乃大笑。
    续《汉书》：边韶，字孝先，以文学知名，教授数百人，韶口辩，曾昼假卧，弟子嘲之曰：边孝先，腹便便，懒读书，但欲眠，韶潜闻之，应时对曰：边为姓，先为字，腹便便，五经笥，但欲眠，思经事，寐与周公通梦，坐与孔子同意，师而可嘲，出何典记。
    《魏略》曰：丁谧父斐，初随太祖，太祖以斐乡里，特饶爱之，太祖征吴，斐随行，以家牛羸困，私易官牛，坐免官，後太祖啁斐曰：文侯印绶所在，斐知见戏，对曰：以易饼，太祖大笑，谓左右曰：东曹毛掾，数白此家，欲我重治，我非不知清良也，譬如人家有盗狗，而善捕鼠，盗虽有小损，而完我囊贮，遂复斐官如初。
    《魏略》曰：太祖请会，啁王朗曰：饮太祖［○按饮太祖三字，魏志王朗传注引无，疑本作太祖请会饮，太祖啁王朗曰：此有讹倒。］不能效君，昔在会稽折粳米饭也，朗仰而叹曰：宜难值，如朗昔者，未可折而折，如明公今日，可折而不折。
    《蜀志》曰：张裕饶鬓，［○《太平御览》四百六十六作须，下同。］先主嘲之曰：涿县特多毛姓，东西南北皆诸毛也，涿令称曰：诸毛饶涿居乎，裕即答曰：昔有作上党潞长，迁为涿令者，去官还家，时人与书，欲署潞则失涿，署涿则失潞，乃署曰潞涿君，先主无鬓，故裕云此也。
    又曰：蜀遣邓芝使吴，孙权谓芝曰：若天下太平，二主分理，不亦乐乎，芝对曰：夫天无二日，土无二王，如并魏之後，大王未深识天命，则战争方始耳，权大笑曰：君之诚款，乃当尔耶。
    《吴志》曰：蜀使张奉使，於孙权前，以姓名啁阚泽，泽不能答，薛综下行酒，用劝云，蜀者何也，有犬为独，无犬为蜀，横目句身，虫入其腹，奉曰：不当复说君吴耶，综应声曰：无口为天，有口为吴，君临万邦，天子之都，於是众坐喜笑，而奉无对。
    《江表传》曰：孙权以郑泉为郎中，尝为之言，卿好於众中面谏，或失礼敬，宁不畏龙鳞乎，对曰：臣闻君明臣直，朝廷上下无讳，实恃洪恩，不畏龙鳞，後侍宴，权乃怖之，命提出有司治罪，泉临出，屡顾，权呼还，笑曰：卿言不畏龙鳞，何以临出而顾乎，对曰：实恃恩覆，无忧至死，当出ト，感惟威灵，不能不顾耳。
