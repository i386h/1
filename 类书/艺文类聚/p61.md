<!-- { "loadSidebar": true } -->
    梁沈约丽人赋曰：有客弱冠未仕，缔交戚里，驰骛王室，遨游许史，归而称曰：狭斜才女，铜街丽人，亭亭似月，燕婉如春，凝情待价，思尚衣巾，芳逾散麝，色茂开莲，陆离羽，杂错花钿，响罗衣而不进，隐明灯而未前，中步而一息，顺长廊而回归，池翻荷而纳影，风动竹而吹衣，薄暮延伫，宵分乃至，出ウ入光，含羞隐媚，垂罗曳锦，鸣瑶动翠，来脱薄妆，去留馀腻，г妆委露，理鬓清渠，落花入领，微风动裾。
    ◇贤妇人
    《毛诗》曰：柏舟，共姜自誓也，卫世子共伯蚤死，其妻守义，父母欲夺而嫁之，誓而弗许，故作是诗，以绝之也。
    《列女传》曰：楚昭贞姜，齐侯之女，楚昭王之夫人也，昭王出游，留夫人渐台之上而去，王闻江水大至，使使者迎夫人，忘持符，使者至，请夫人出，夫人曰：大王与宫人约，命曰：召宫［○列女传四，《太平御览》四百四十一，宫下有人字。］必以符，今使者不持符，妾不敢从使者而行，妾闻之，贞女之义不犯约，勇者不畏死，守节而已，妾知从使者必生，留必死也，然妾不敢弃约，越义而求生，大水至而死，乃号曰贞姜。
    又曰：楚白贞姬者，楚白胜之妻也，白公早死，其妻纺绩不嫁，吴王闻其美，使大夫操金百镒，白璧一双，以聘焉，因以辎三十乘迎之，将以为夫人，夫人辞曰：白公无恙时，妾幸得充後宫，执箕帚，今白公不幸而死，妾原守其坟墓，以终天年，今王赐金璧之聘，夫人之位，非愚妾之所闻也，吴王贤其守节而有义，号曰楚贞姬。
    又曰：鲁秋胡洁妇者，鲁秋胡之妻也，秋胡子既纳之，五日而去，宦於陈，五年乃归，未至家，见路傍有一美妇人，方采桑，秋胡子下车日，［○列女传五，《太平御览》四百四十一作谓曰。］若曝独采桑，吾行道远，原桑阴下一食，妇人采桑不辍，秋胡子谓曰：力田不如逢少年，力桑不如见公卿，今吾有金，原与夫人，妇人曰：采桑力作，纺织经织，以供衣食，奉二亲，养夫子而已矣，吾不原人之金也，秋胡子还家，奉金遗母，母使人呼其妇，妇乃向采桑妇，妇乃自投於河而死。
    又曰：梁寡高行者，梁之寡妇，早寡不嫁，梁贵人争欲取之，不能得，梁王闻之，使相聘之，高行曰：妾之夫，不幸先犬马填沟壑，妾宜以身荐棺椁，守养幼孤，不得专意，妾闻妇人之义，一往不改，以全贞信之节，弃义而从利，无以为人，乃援镜操刀，以割其鼻，曰：妾已刑馀之人，殆可释矣，王高其节，号曰高行。
    又曰：［○《太平御览》四百四十引作皇甫谧列女传，下罗静，景奇妻，相登妻，刘长卿妻，同。］汉中赵高［○御览作嵩。］妻者，同郡张氏之女也，字礼，姑严酷无道，小怒则骂，大怒则罚，礼恭承，初无愠色，引过自咎，姑後知之，乃变意，厚加爱敬，後姑疾病，其女来视，临困，却女曰：我困矣，绝命当在贤妇之手，妇前抱持乃绝，後郡内遭贼，高死君难，礼以碧涂面，乱头称痛，怀刀在身，意气烈决，贼不迫也，叔父矜其年壮，欲更嫁之，礼慷慨，至死为誓。
    又曰：丹阳罗静者，广德罗勤之女也，为同县朱旷所聘，昏礼未成，勤遇病丧没，邻比断绝，旷触冒经营，寻复病亡，静感其义，遂誓不嫁，有杨祚者，多将人众，自往纳币，静乃逃窜，祚劫其弟妹，静惧为祚所害，乃出见之曰：实感朱旷为妾父而死，是以身亡者，自誓不贰，辛苦之人，原君哀而舍之，如其不然，请守之以死，乃舍之。
    又曰：蜀景奇妻者，罗氏之女，字贡罗，奇亡无嗣，贡罗专心供养，父青以许同郡宰诗，贡罗与父书，陈其情志，历年不归，後青受远使，诗白州，告县，发遣贡罗，贡罗乃由径道，诣州白诉，言意慷慨，请死不从，州嘉而许焉。
    又曰：犍为相登妻者，名度，登一年而寡，守令吴厚，因入问度，度引刀截发，县长吏复遣媒介，度曰：前已断发，谓之表心，何误复有斯言哉，欲取刀割鼻，左右救止。
    又曰：沛郡刘长卿妻者，生一男，字玉，玉五岁而长卿卒，惧见谤［○《太平御览》四百四十作诱。］嫁，既不归宁，兄弟时往，防渐远疑，言不及外，玉年十五死，乃援刀割耳，明己不二，在丧侧者，无不感伤。
    又曰：［○本条《太平御览》三百六十七引，作列女後传。又与下许妻条，同见御览四百四十引，只作列女传，当均出皇甫谧书。］吴孙奇妻者，广陵范慎女，名姬，年十八，配奇一年而奇亡，慎以姬少寡无子，迎还其家，姬不肯归，迎者以父母命迫之，姬遂操刀，割耳及鼻曰：父迎我者，不过以我年少而色美，今已残矣，行将焉如，於是迎者空反。
    又曰：广汉廖伯妻者，同郡段氏之女，名纪配，性聪敏，达於诗书，进退闲暇，父母将有所许，纪配曰：梁高行割鼻告诚，以全其节，求生害仁，仁者不为，纪配生见礼义，岂独使古人擅名哉，作诗三章，以讽父母，乃援刀断指。
    又曰：吴许升妻者，吕氏之女，名荣，升游诞博戏，不治操行，荣躬勤家业，以养其姑，劝升学问，未尝不垂泪而言，荣父疾升，呼荣，欲改嫁之，荣曰：命之所遭，义无离贰，终不肯归，升後感悔，寻师远学，四年乃归，遂致名誉，为州所辟，遇劫被害，荣手刃杀升者，以首还祭。
    又曰：［○按本条亦见後汉书列女传，当亦出皇甫谧书。］河南贞义者，乐羊子之妻，羊子出学，贞义截发卖，以供其费，後羊子得遗金一饼，以与贞义，贞义曰：妾闻君子不以利ㄜ行，羊子惭而弃之，邻人欲犯贞义而劫其姑，贞义操刀而出，邻人曰：从者可，不从者杀汝姑，贞义仰天而叹，以刀刎颈而死，太守以大夫礼葬之，号曰贞义。
    又曰：［○《太平御览》四百四十一引作皇甫谧列女传。］留子直妻者，汉末扰攘，随夫之从父，客居豫章，从父与贼交通，郡收族之，妻年少有色，太守客请以为妻，守死不从，以还太守，付吏杀之，临死颜色不变，口无怨言，郡吏及客怜，更还救请免，既得活，乃自割耳，久之，太守闻其夫在，遂还其妻。
    又曰：［○《太平御览》五百引作列女後传。］会稽翟素者，翟氏之女也，受聘，未及配，遭乱，贼欲犯之，临之以刃，曰：不从者，今即死矣，素曰：我可得而杀，不可得而辱，贼遂杀素。
    【诗】晋傅玄秋胡诗曰：秋胡纳令室，三日宦他乡，皎皎洁妇姿，泠泠守空房，燕娩不终夕，别如参与商，精诚驰万里，既至两相忘，行人悦令颜，借息此树傍，言以逢卿喻，遂下黄金装。
    宋颜延之秋胡诗曰：燕居未及好，良人顾有违，脱巾千里外，结绶登王畿，戒徒在昧旦，左右来相依，蚕月观时暇，桑野多经过，佳人从所务，窈窕援高柯，倾城谁不顾，弭节停中阿，南金岂不重，聊自意所轻，义心多苦调，密此金玉声，如何久为别，百行愆诸己，愧彼行露诗，甘之长川。
    【赞】晋左九嫔班婕妤赞曰：恂恂班女，恭让谦虚，辞辇进贤，辩祝理诬，形图丹青，名侔樊虞。
    又孟轲母赞曰：邹母善导，三徙成教，邻止庠序，俎豆是效，断织激子，广以坟奥，聪达知礼，敷述圣道。
    又狂接舆妻赞曰：接舆高，怀道行谣，妻亦冰清，同味玄昭，遗俗荣津，志远神辽。
    又荆武王夫人邓曼赞曰：天道恶盈，极数则微，邈哉邓曼，心英祸几，睹兆叹亡，考德知衰，贤智卓殊，邈哉难追。
    又齐杞梁妻赞曰：遭命不改，逢时险屯，夫卒莒场，郊吊不宾，哀崩高城，诉情穹，遂赴淄川，躯清津。
    又齐义继母赞曰：圣教玄化，礼贵信诚，至哉继母，行合典经，不遗宿诺，义割私情，表德来裔，垂则後生。
    又鲁敬姜赞曰：邈矣敬姜，含德之英，于行则高，于理斯明，垂训于宗，厉发奇声，宣尼三叹，万代遗馨。
    晋滔钮［○按当作钮滔，详下荐环夫人书。］母孙氏公孙夫人序赞曰：夫人姓公孙氏，会稽剡人也，夫人资三灵之淳懿，诞华宗之澄粹，奇朗照於龆龀，四教成於弱笄，慈恩温恭，行有秋霜之洁，祗心制节，性同青春之和，敦悦宪章，动遵礼规，居室则道齐师氏，有行则德配女仪，礼服有盈，笾豆无阙，猗欤夫人，天姿特挺，行高冰，操与霜整，性扬兰芳，德振玉颖，猗彼琼林，奇翰有集，展彼硕媛，含德来缉，动与礼游，静以义立。
    【碑】晋张林陈夫人碑曰：夫人姓徐，吴郡嘉兴人也，夫人少膺灵粹，诞兹淑贞，聪哲明敏，温恭柔顺，体仁足以长人，嘉德足以合礼，恭顺不隋其心，明烈备其体，若夫柔惠清顺，中和圣善，妇德既备，母道亦践，志厉冰玉，厥德靡显，靡靡其操，翼翼其仁，明景内英，朗节外新，芳徽风迈，淑慎其身。
    【书】晋钮［○原讹钧，据明本改，按晋书九十六虞潭母孙氏传，卒谥定夫人，此当是与虞潭母书，钮滔晋松阳令，见隋书经籍志集部。］滔母与虞定夫人荐环夫人书曰：琼闻兴贤崇德，圣主令典，旌善表操，有邦盛务，伏见族祖吴国亡民富春孙彦妻环，少厉令节，服膺道教，逮孙氏，恪居妇职，宗姻有声，奉礼未周，彦母丧殒，丧殒半年，彦奄亡没，环率礼奉终，抗义明节，倾竭私产，以供葬送，礼服既终，前无立子，家欲改醮，誓而不许。
    【解】晋湛方生上贞女解曰：伏见西道县治下里龙怜，年始弱笄，出皮氏，未逾半年，婿京殒没，京兄弟三人，相寻凋落，外靡期功之亲，内绝胤嗣之继，怜货其父母之资，躬亲机杼之勤，数年之间，三丧俱举，四节蒸尝，于今不辍，志存匪石之固，行无片言之玷，贤良屡聘，誓而弗许，守节穷居，於今五十馀年矣，详观之遗烈，［○句有脱文。］书于记传者，或毁发肤之体，以绝求者之望，或自经沟中，苟全不夺之志，虽操存而身亡，行立而形亏，寡能兼全其道，始终若斯者也，怜盖草莱之妇人耳，生於幽谷之中，长於荒榛之下，目不见尺素之文，耳不闻今古之说，师心率己，蹈兹四德，抑可谓禀灵山岳，自然天知者矣，而彤管未挥，令问不彰，非所以表贤崇善，激扬贞风也。
    ◇老
    《说文》曰：老，考也，七十曰耆，八十曰耋，九十曰耄。
    《释名》曰：九十曰鲐背，或曰黄，或曰冻梨，或曰鲵齿，或曰眉寿。
    《易》曰：枯杨生荑，老夫得其女妻。
    《尚书》曰：五福，一曰寿。
    《礼记》曰：百年曰期颐。
