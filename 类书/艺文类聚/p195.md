<!-- { "loadSidebar": true } -->
    又曰：高祖击英布时，为流矢所中，高祖问医，曰：病可治，於是高祖慢骂之曰：吾从布衣，提三尺剑，取天下，此非天命乎，命乃在天，虽扁鹊何益。
    又曰：陈平间行杖剑，亡渡河，舡人见其美丈夫独行，疑其亡将，腰中有金宝，因之欲杀平，平恐，解衣佐刺舡，舡人知其无，乃止。
    《说苑》曰：经侯往过魏太子，左带玉具剑，右带环佩，左光照右，右光照左，［事具衣冠部觖佩篇。］《异苑》曰：晋惠帝元康三年，武库火，烧孔子履高祖斩白蛇之剑，咸见此剑，穿屋飞去，莫知所向。
    《汉书》曰：隽不疑，字曼倩，帝使暴胜之为直指使者，素闻不疑贤，遣吏请与相见，不疑冠进贤冠，带衤具剑，［衤磊落壮大之。］
    又曰：陆贾常乘安车驷马，从歌鼓琴瑟侍者十人，宝剑直百金，其游汉庭，名声藉甚，［言狼藉其盛。］
    《汉武内传》曰：西王母带分景之剑，上元夫人带流黄择精之剑。
    《东观汉记》曰：世祖时，有献名马宝剑，直百金，马以驾鼓车，剑以赐骑士。
    《吴越春秋》曰：伍子胥过江，解其剑与渔父曰：此剑中有七星北斗，其直百金。
    《典论》曰：建安二十四年二月壬午，魏太子丕造百辟宝剑，长四尺二寸，淬以清漳，厉以蛇监诸，饰以文玉，表以通犀，光似流星，名曰飞景。
    雷次宗豫章记曰：吴未亡，恒有紫气见牛斗之间，张华闻雷孔章妙达纬象，乃要宿，问天文，孔章曰：惟牛斗之间有异气，是宝物也，精在豫章丰城，张华遂以孔章为丰城令，至县，掘深二丈，得玉匣，长八尺，开之，得二剑，其夕斗牛气不复见，孔章乃留其一匣，而进之，剑至，光曜炜晔，焕若电发，後张华遇害，此剑飞入襄城水中，孔章临亡，戒其子，恒以剑自随，後其子为建安从事，经浅濑，剑忽於腰间跃出，遂视，见二龙相随焉。
    《文士传》曰：魏文帝爱杨才，诛後，追忆，曾以宝剑与文帝，帝後佩之，告左右曰：此杨剑也。
    沈约《宋书》曰：初世祖赐谢庄宝剑，庄以与豫州刺史鲁爽，别後，爽反叛，世祖因宴集，问剑所在，答曰：昔以与鲁爽别，窃为陛下杜邮之赐，上甚悦，当时以为知言。
    【诗】宋鲍昭诗曰：双剑将别离，先在匣中鸣，雌沉吴江里，雄飞入楚城，吴江深无底，楚阙有崇扃，一为天地别，岂直限幽明，神物终不隔，千祀傥还并。
    梁吴筠咏宝剑诗曰：我有一宝剑，出自昆吾溪，照人如照水，切玉如切泥，锷边霜凛凛，匣上风凄凄，寄语张公子，何当来见携。
    【铭】後汉士孙瑞剑铭曰：天生五材，金德惟刚，从革庚辛，含景吐商，辩物利用，勋伐弥彰，暨彼良工，区冶干将，爰造宝剑，巨阙墨阳，精通皓灵，获兹休祥，剖山竭川，虹消亡，曜威武，震动遐荒，楚以定霸，越以取强。
    晋裴景声文身剑铭曰：器以利显，实以名举，长剑耿介，体文经武，陆断玄犀，水截轻羽，九功斯像，七德是辅。
    晋张协太阿剑铭曰：太阿之剑，世载其美，淬以清波，砺以越砥，如玉斯曜，若影在水，不运自肃，率土从轨。
    【启】梁简文帝谢敕赉方诸剑等启曰：才发紫函，奇溢目，始开泥检，丽饰交陈，已匹丹霞之晖，乍比青云之制，身文且贵，器用惟宜，寒暑兼华，左右相照。
    梁沈约为东宫谢敕赐孟尝君剑启曰：田文重气徇名，四豪莫及，宝剑雄身，故能威陵秦楚，人高事远，遗物足奇，谨加玩服，以深存古之怀。
    ◇刀
    《字林》曰：奉，佩刀下饰也，天子以玉，诸侯以金，卑，佩刀上饰也。
    《太公兵法》曰：刀子之神，名曰脱光。
    《礼记》曰：割刀之用，鸾刀之贵，贵其义也。
    《论语》曰：子之武城，闻弦歌之声，夫子莞尔而笑曰：割鸡焉用牛刀，［事具人部笑篇。］
    《楚辞》曰：铅刀进御，遥弃太阿。
    《孔丛子》曰：秦王得西戎利刀，以之割玉，如割木焉，《汉书》曰：龚遂为渤海太守，民有带持刀剑者，使卖剑买牛，卖刀买犊，何为带牛而佩犊。
    班固与弟超书曰：窦侍中遗仲叔，楚滕陵错横刀玉戚早削一枚，金错半垂刀一枚。
    《东观汉记》曰：马严为陈留太守，建初中，严病，遣功曹，史李龚，奉章诣阙，上召见龚，问疾病形状，以黄金十斤，葛缚佩刀书刀革带付龚，赐严。
    又曰：赐邓遵金对［○东观汉记作刚。］鲜卑绲带一具，金错［○东观汉记，《太平御览》三百四十五下有刀字，此脱。］五十，辟把刀墨再屈环横刀金镜［○《东观汉记》、《御览》作错。］屈尺八佩刀各一。
    魏武帝令曰：往岁作百辟刀五枚，成，先以一与五官将，其馀四，吾诸子中有不好武而好文学，将以次与之。
    《典论》曰：昔者周鲁宝赤刀孟劳。
    又曰：平造百辟宝刀，名灵宝，其二采似丹霞，名曰含章，其三铿似崩霜，名曰素质。
    费衤韦别传曰：孙权以手中常所执宝刀赠之。
    《蜀志》曰：初孙权以妹妻先主，妹才捷刚猛，有诸兄风，侍婢百馀人，皆亲执刀侍立，先主每入，心常栗栗。
    《物理论》曰：古有阮师之刀，天下之所宝贵也，初阮之作刀，受法於金精之灵，七月庚辛，见金神於冶监之门，其人光色炜，向而再拜，神执其手曰：子可教也，既致之，闲宴设馔而问焉，神教以水火之齐，五精之陶，用阴阳之候，取刚软之和。
    陆机《晋书》曰：王之在郡也，梦悬四刀於其上，甚恶之，主簿李，拜贺曰：夫三刀为州，而见四，益一也，明府其临益州乎。
    圣证论曰：昔国家有优曰史利，汉氏旧优也，云梁冀有火浣布切玉刀，一朝以为诞而不信也，正始初，得火浣布，乃信。
    《晋中兴书》曰：初魏徐州刺史吕虔，有佩刀，工相之，以为必三公可服此刀，虔谓别驾王祥曰：苟非其人，刀或为害，卿有公辅之量，故以相与。
    蒲元传曰：君性多奇思，於斜谷，为诸葛亮铸刀三千口，刀成，自言汉水钝弱，不任淬用，蜀江爽烈，是谓大金之元精，天分其野，乃命人於成都取江水，君以淬刀，言杂涪水，不可用，取水者捍言不杂，君以刀画水，言杂八升，取水者叩头云，於涪津覆水，遂以涪水八升益之，以竹筒内铁珠满中，举刀断之，应手虚落，因曰神刀，金屈耳环者，乃是其遗范。
    【赋】魏陈王曹植宝刀赋曰：建安中，魏王命有司造宝刀五枚，以龙熊鸟雀为识，太子得一，余及余弟饶阳侯，各得一焉，有皇汉之明后，思潜达而玄通，飞文义而博致，扬武备以御凶，然後砺以五方之石，鉴以中黄之壤，规圆景以定环，摅神功而造像，陆斩犀象，水断龙舟，轻击浮截，刃不氵流，逾南越之巨阙，超西楚之太阿，真精之攸御，永天禄而是荷。
    【铭】後汉冯敬通刀阳铭曰：尔甲兵，用戒不虞，见危致命，临事而惧，文不可匿，武不可黩，文武孔纯，荷天子禄。
    又刀阴铭曰：温温穆穆，配天之威，苗裔无疆，福报永绥。
    後汉李尤错佩刀铭曰：佩之有错，抑武扬文，岂为丽好，将戒有身。又金马书刀铭曰：巧冶炼刚，金於刑，［○《初学记》二十二，《太平御览》三百四十六作金马形。］黄又［○御览作文。］错镂，兼勒工名。
    魏文帝露陌刀铭曰：於铄良刀，胡炼时，譬诸麟角，靡所任兹，不逢不若，永世宝持。
    魏陈王曹植宝刀铭曰：造兹宝刀，既砻既砺，匪以尚武，予身是卫，麟角匪独，鸾距匪蹶。
    魏王粲刀铭曰：相时阴阳，制兹利兵，和诸色刳，考诸浊清，陆犀兕，水截鲵鲸，君子服之，式章威灵。
    魏何晏斫猛兽刀铭曰：徒抟不兵，作戒宣丘，用造斯器，螭兽是刘，制禽允良，昏明时，永厥後，蠲民之灾。
    晋张协文身刀铭曰：宝刀既成，穷理尽妙，繁文波回，流光电照。
    又把刀铭曰：弈弈名金，昆吾遗璞，裁为把刀，利亚切玉，时文斯偃，含精内烛，威助虽化，武不可黩。
    晋裴景声文身刀铭曰：良金百炼，乙名［○《太平御览》三百四十六作名工。］展巧，宝刀既成，理［○御览作穷。］理尽妙，文繁波流，回光电照，在我皇世，戢而不耀。
    【启】梁简文帝谢敕赉善胜威胜刀启曰：冰锷含采，雕琰表饰，名均素质，神号脱光，五宝初成，曹丕先荷其一，二胜今造，愚臣总被其恩，锡韩非之书，未足为比，给博山之笔，方此更轻。
    梁刘孝仪为晋安王谢东宫赐玉环刀启曰：苗峰珍铤，利极钩，谨当拥以雄身，藉而安体，不令北海小雍，孤擅穿滕之寄，庐江佩刀，独表不欺之验。
    ◇匕首
    《通俗文》曰：匕首，剑属，其头类匕，故曰匕首，短而便用。
    《说苑》曰：秦王以五十里封鄢陵之君，辞不受，使唐且谢秦，秦王怒曰：尝见天子之怒乎，一怒伏尸百万，流血千里，唐且曰：大王尝闻布衣韦带之士怒乎，一怒伏尸二人，流血五步，即按其匕首起曰：今将是矣，王变色曰：先生就坐，寡人喻矣，秦破韩灭魏，鄢陵独以五十里存者，徒用先生故也。
    诸葛故事曰：成都作匕首五百枚，以给骑士。
    《典论》曰：昔周鲁宝雍狐之戟，屈卢之矛，孤父之戈，徐氏匕首，凡斯皆上世名器，君子虽有文事，必有武备矣。
    又曰：魏太子造百辟匕首二，其一理似坚冰，名曰清刚，其二曜似朝日，名曰扬文。
    《神仙传》曰：有书生姓张，就李仲文学隐术，久无所得，患之，张怀匕首斫之，仲文笑曰：我宁可杀。
    【铭】晋张载匕首铭曰：元民造制，戒豫惟谨，匕首之设，应速用近，既不忽备，亦无轻忿，利以形彰，切以道隐。
    ◇铗
    《战国策》曰：冯谖为孟尝客，弹剑铗而歌曰：长铗归来乎食无鱼。
    【铭】晋张协长铗铭曰：五才并建，金作明威，长铗陆离，弭凶防违，素刃霜厉，溢景横飞。
    又短铗铭曰：器用多品，诡制殊观，亦有短铗，清晖载烂，昔在先朝，戢兵静乱，惟皇宝之，优而弗玩。
    ◇弓
    《释名》曰：弓，穹也，张之穹隆然，其末曰箫，言箫稍，［○原讹邪，据冯校本改。］又谓之弭，以骨为之，滑弭弭也，中央曰付，付，抚也，所抚持也。
