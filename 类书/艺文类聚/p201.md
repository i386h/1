<!-- { "loadSidebar": true } -->
    北齐邢子才新宫赋曰：拟二仪而构路寝，法三山而起翼室，何大厦之眈眈，而斯干之秩秩，岂西京之足伟，故东都之所匹，尔其状也，则谲屈奇，澜漫陆离，嵯峨崔嵬，岩参差，若密云之乍举，似鹏翼之中垂，布菱华之与莲蒂，咸反植而倒施，若承露而将转，似含风而欲披，土成黼黻，木化蛟螭，布红紫之融泄，间朱黄之赫曦，兽狂顾而犹动，鸟将骞而中疲，木神水怪，海若山，千变万化，殊形异宜，阴梁北注，阳鸟南施，百楹列倚，千栌代支，或据险而形固，或居安而势危。
    【颂】汉王褒甘泉宫颂曰：甘泉山，天下显敞之名处也，前接大荆，後临北极，左抚仁乡，右望素域，其宫室也，仍截而为观，攘抗岸以为阶，壅波澜而鳞坻，驰道列以曲远，览除阁之丽靡，觉堂殿之巍巍，径落莫以差错，编玳瑁之文[QLXQ]，镂螭龙以造牖，采云气以为楣，神星罗於题鄂，虹往往而绕榱，缦倏忽其无垠，意能了之者谁，窃想圣主之优游，时娱神而款纵，坐凤皇之堂，听和鸾之弄，临麒麟之域，验符瑞之贡，咏中和之歌，读太平之颂。
    宋孝武帝巡幸旧宫颂曰：惟皇敬眷，永慕徐京，列装青野，动斩丹廷，荣和首律，景泽开年，林发色，川郊列泉，沿溯遥衍，登陟回悬，践域负外，即宫临山，思甲陵寝，欢结都，眇怀沛济，勤念宛吾，纳寿遗老，设饮先居，堂序朝秀，廷［○全宋文六廷上有充字。］集闾。
    梁沈约齐朝丹徒故宫颂曰：圣祖神杰，尧踪汉烈，岳峻雄图，天张武节，坠命既升，霸略将骋，清渭走烽，浊河献警，特峭剑关，凭深桂岭，彝章委阙，礼乐沉河，极压倾构，引溺危波，尽物称瑞，穷灵委和，玄精翼日，丹羽巢阿。
    【铭】後汉李尤永安宫铭曰：合欢黄堂，中和是遵，旧庐怀本，新果畅春，候台集道，俾司星辰，丰业广德，以协天人，万福来眇，嘉娱永欣。
    【表】梁沈约为柳兖州世隆上旧宫表曰：旧宫蕴灵千古，合祥百代，万相祉，八神警室，事超齐甸，义迈谯宫，故能属辇道於天阶，命帝阙於霄路，实宜树阙疏壤，写极上穹，克播徽尘，永光盛烈。
    ◇阙
    《广雅》曰：象魏，阙也。
    《释名》曰：阙，阙也，在门两旁，中央阙然为道也。
    《周官》曰：太宰以正月悬治法於象魏。
    《礼记》曰：昔者仲尼与於蜡宾，事毕，出游于观之上，喟然而叹，仲尼之叹，盖叹鲁也，［郑言观阙也。］
    《左传》曰：哀公三年，司铎火，逾公宫，季桓子至，命藏象魏，曰旧章不可忘，［象魏，门阙也，法令悬之，故谓其书为象魏也。］
    《文子》曰：老子云，身处江海之上，心在魏阙之下。
    《史记》曰：蓬莱方丈瀛洲，此三山在海中，诸仙人不死药皆在焉，黄金白银为阙。
    又曰：建章宫东凤阙，高二十丈。
    《神异经》曰：东南有石井，其方百丈，上有二石阙，侠东南面，上有蹲熊，有榜著阙，题曰地户。
    又曰：东北大荒中，有金阙，高百丈，上有明月珠，径三丈，光照千里，中有金阶，西北入两阙中，名天门。
    《十洲记》曰：昆仑山有水精阙。
    《列仙［○《太平御览》一百七十九作女，此讹。］传》曰：卫灵公与夫人夜坐，闻车声辚辚，至阙而止，过阙复有声，公问夫人曰：知此为谁，夫人曰：此蘧伯玉也，公曰：何以知之，夫人曰：妾闻礼下公门，式路马，今蘧伯玉卫之贤大夫也，敬於事上，必不ウ昧废礼，是以知之，公使人视之，果伯玉也。
    《三辅旧事》曰：未央宫东有苍龙阙，北有玄武阙。
    应劭《汉官仪》曰：高祖既登帝位，阳固始细阳岁遣鸡鸣歌士，常讴於阙下。
    汉官典职曰：偃师去宫三十五里，望朱雀阙，其上郁朴与天连。
    《魏志》曰：明帝作凌霄阙。
    《蜀志》曰：谯周尝闻杜琼曰：昔周徵君群，以为当涂高者，魏也，其义何也，琼答曰：魏，阙名也，当涂言高，圣人取类言尔。
    《关中记》曰：未央宫东有青龙阙，北有玄武阙，汉书所谓北阙者也，建章宫圆阙，临北道，凤在上，故曰凤阙也，阊阖门内东出，有折风阙，一名别风阙。
    王隐《晋书》曰：汉末，博士敦煌侯瑾，善内学，语弟子曰：凉州城西有泉水当竭，当有双阙起其上，魏嘉平中，武威太守起学舍，筑阙於此。
    赖［○《太平御览》一百七十九作濑，下同。］乡记曰：老子庙前有两石阙，大阙高九尺八寸，下三重石庶，阙边各有子阙。
    山谦之《丹阳记》曰：太兴中，议者皆言汉司徒许墓阙，可徙施之，王茂弘弗欲，後陪乘出宣阳门，南望牛头山两峰，曰：天阙也，岂烦改作，帝然之。
    邓德明《南康记》曰：南康县归义山，去县七百里，下有石城，高数丈，远望嵯峨，灵阙腾空，故老谓之神阙。
    【诗】隋江总咏双阙诗曰：象阙连驰道，反宇照方疏，刻凤栖清汉，图龙入紫虚，屡逢膏露洒，几遇祥烟初，竞言百尺丽，宁方万丈馀。
    【赋】魏繁钦建章凤阙赋曰：筑双凤之崇阙，表大路以遐通，上规圜以穹隆，下矩折而绳直，长楹森以骈停，修桷揭以舒翼，象玄圃之层楼，肖华盖之丽天，当蒸暑之暖赫，步北楹而周旋，鹪鹏振而不及，岂归雁之能翔，抗神凤以甄甍，似虞庭之锵锵，栌六翮以抚寺，俟高风之清凉，华锺金兽，列在南廷，嘉树蓊，奇鸟哀鸣，台榭临池，万种千名，周辇道，屈绕纡萦。
    【铭】後汉李尤阙铭曰：皇上尊严，万姓载依，国都攸处，建设端闱，表树两观，双阙巍巍，梁陆亻垂石阙铭曰：昔舜格文祖，禹至神宗，周变商俗，汤黜夏政，虽革命殊乎因袭，揖让异於干戈，而晷纬冥合，天人启基，［○《文选》五十六作。］克明俊德，大庇生民，其揆一也，在齐之季，昏虐君临，威侮五行，怠弃三正，地无归，瞻乌靡，我皇帝拯之，乃操斗极，把钩陈，翼百神，提万福，指麾而四海隆平，下车而天下大定，以为象阙之制，其来已远，春秋设旧章之教，经礼垂布宪之文，戴记显游观之言，周史书树阙之梦，北荒明月，西极流精，海岳黄金，河廷紫贝，苍龙玄武之制，铜爵铁凤之工，或以听穷省冤，或以布治悬法，或表正王居，或光崇帝里，晋氏浸弱，宋历威夷，礼经旧典，寂寥无记，鸿规盛烈，堙没罕称，乃假双阙於牛头，远图於博望，有欺耳目，无补宪章，惟帝建国，正位辨方，周营洛，汉启岐梁，居因业盛，文以化光，爰有象阙，是惟旧章，青盖南洎，黄旗东指，悬法无闻，藏书不纪，大人造物，龙德休否，建此百常，兴兹双起，伟哉偃蹇，状矣巍巍，傍映重叠，上连翠微，布教方显，挟日初晖，悬书有附，委箧如归。
    【表】梁沈约上建阙表曰：恭惟哲后，旧章必修，眇瞩前王，後古为贵，伏惟陛下，钦咨故实，率由令典，昔在有晋，经创江左，邦训莫，远国多缺，万雉之外，两观弗兴，空指南峰，悬法无所，世历三代，年将二百，非所以经世成务，垂业後昆，天德圆应，宪章自远，诏匠人建兹象阙，俯藉爱礼之心，以申子来之原，式表端闱，仪刑万国，使观风而至，复闻正岁之典，遐想之士，少寄怀古之目。
    ◇台
    《尔雅》曰：四方而高曰台，［积土四方者。］
    《山海经》曰：西王母之山，有轩辕台，射者不敢西向，畏轩辕之台，归藏曰：昔者夏后启葬，享神於晋之墟，作为台，於水之阳。
    《左传》曰：夏后启，有钓台之飨，［在河南阳翟县。］
    又曰：楚子成章华之台，以与诸侯落之。
    《老子》曰：九层之台，起於累土。
    《穆天子传》曰：盛姬，盛伯之子也，［盛国名。］天子赐之上姬之长，乃为之台，是曰重璧之台。
    《贾子》曰：翟王使使者之楚，楚王欲夸之，飨客章华之台，三休，乃至於上。
    《吕氏春秋》曰：有氏有二佚女，为九成台，饮食必以鼓。
    王孙子曰：昔卫公坐重华之台，侍御数百，随珠照日，罗衣从风。
    《史记》曰：汉武帝起柏梁台，高数十丈。
    又曰：寡妇清，其先得丹穴而擅其利，清寡妇也，能守其业，用财自卫，秦始皇以为贞妇而客之，为筑女怀清台。
    陆贾《新语》曰：楚灵王作乾之台，百仞之高，欲登浮云，窥天文。
    《新序》曰：魏王将欲为中天之台，许绾负插而入曰：闻大王将为中天之台，原加一力，臣闻天与地相去万九千里，其趾当方一千里，尽王之地，不足为台趾，王默然，罢筑者。
    《三辅故事》曰：龙台高六丈，去丰水县五里。
    《汉书》曰：文帝尝欲作露台，召工计之，直百金，曰：百金中民十家之产，吾奉先帝宫室，常恐羞之，何以台为。
    《三辅宫殿簿》曰：长乐宫有临华台，神仙台。
    《博物志》曰：江陵有台甚大，而唯有一柱，众梁皆共此柱。
    《魏志》曰：黄初六年，筑东巡台，七年，筑九华台。
    晋宫阙名曰：邺有铜雀台织室台。
    陈留风俗传曰：浚仪有师旷仓颉城，城上有列仙吹台。
    《邺中记》曰：邺城西北立台，皆因城为基趾，中央名铜雀台，北则冰井台。
    又曰：西台高六十七丈，上作铜凤，窗皆铜笼，疏云母幌，日之初出，乃流光照曜。
    嵩高山记曰：山有玉女台，云汉武帝见三仙玉女，因以名台。
    《益州记》曰：雁桥东，有严君平卜处，土台高数丈也。
    荆州图记曰：江陵县东有天井台，飞轩光映，背邑面河，郊ㄩ游憩之佳处也。
    《幽明录》曰：海中有金台，出水百丈，结构巧丽，穷尽神工，横光岩渚，竦曜星汉。
    吴地记曰：吴王阖闾十一年，起台於姑苏山，因山为名，西南去国三十五里，春夏游焉，後夫差复高而饰之，越伐吴，遂见焚，太史公云，余登姑苏，望五湖，五湖去此台二十馀里。
    戴延之《西征记》曰：官度台，去青口泽六十里，魏武所造也，破袁绍於此。
    杨龙骧洛阳记曰：陵云台高二十三丈，登之见孟津。
    邓德明《南康记》曰：雩都君山上，有玉台，方广数丈，周回尽是白石柱，柱自然石覆，如屋形也，四面多松杉，遥眺峨峨，乡像羽人之馆，风雨之後，景气明净，颇闻山上有鼓吹之声，山都木客，为舞唱之节。
