<!-- { "loadSidebar": true } -->
    《大戴礼》曰：武王践阼曰：谥者行之迹也，是以大行受大名，小行受小名，行出乎己，名出乎人。
    《左传》曰：无骇卒，羽父请谥与族，公问於众仲，众仲对曰：天子建德，因生以赐姓，胙之土而命之氏，诸侯以字，官有世功则有官族，邑亦如之，公命以字，为展氏。
    《论语》曰：子夏问曰：孔文子何以谓之文也，子曰：敏而好学，不耻下问，是以谓之文也，［事具文部文质篇目。］
    《春秋说题辞》曰：号者功之表，谥者行之迹，所以追劝成德，使尚务节。
    《穆天子传》曰：为盛姬谥曰哀淑人。
    《列女传》曰：鲁黔娄先生死，曾子与门人往吊焉，曰：何以为谥，其妻曰：以康为谥，昔者先生，君尝赐之粟二十锺，先生辞而不受，是其有馀富也，君尝欲授之国相，先生辞而弗为，是有馀贵也，求仁而得仁，求义而得义，其谥为康，不亦宜乎。
    《汉书》曰：霍去病，元狩六年薨，上悼之，发属国玄甲军，陈自长安至茂陵，为冢象祁连山，谥之景桓侯，［谥法，仁义行刚曰景，辟土行远曰桓。］
    又曰：贾山奏事曰：古者圣王作谥，三四十世尔，虽尧舜禹汤文武，累世广德，以为子孙基业，无过二三十世也，秦始皇帝曰：死而以谥法，是父子名号，有时相袭也，以一至万，则世世不相复也，故死而号曰始皇帝。
    《五经通义》曰：谥者死後之称，累生时之行而谥之，生有善行，死有善谥，所以劝善戒恶也，谥之言列其所行，身虽死，名常存，故谓谥也。
    《东观汉记》曰：吴汉爵位奉赐最尊重，然但治宅，不起巷第，恭俭如此，病薨，奏谥曰：有司议宜以为武昭，特赐谥曰忠侯。
    张《汉记》曰：范丹，中平二年卒，三府各遣令史奔吊，累行论谥，佥曰宜为贞节先生，会葬二千馀人。
    荀氏家传曰：荀爽对策曰：臣闻火生於木，故其德孝，汉之谥帝称孝者，其义取此也，故汉制，使天下皆诵孝经，选吏则举孝廉，以孝为务也。
    《中兴书》曰：中宗即尊号也，时赐谥多由封爵，不考德行，王导曰：近代以来，唯爵得谥，武官牙门，有爵必谥，卿校常伯，无爵悉不赐谥，甚失制谥之本，今中兴肇建，勋德兼备，宜深体前训，使行以谥彰，中宗纳焉，自後公卿无爵而谥，自导始也。
    【表】梁陆亻垂为张缵谢兄尚书谥靖子表曰：亡兄夙遘皇慈，早邀灵庆，立言著绩，未酬天宠，门衰祚寡，遽辞昌运，拊心摧恨，私怀罔极，日月告时，幽埏浸远，王人猥集，佳册光临，荣溢里庭，恩沉松贾。
    【议】晋张华晋文王谥议曰：殊位盛礼，实隆明德，班爵崇宠，亦光茂勋，至於表名赠号，世考洪烈，冠声无穷者，莫尚於号谥也，论功高於禹稷，比德迈於伊周。
    【书】齐虞义［○按当作羲。］与萧令王仆射书，为袁彖求谥曰：袁侍中体高亮之宏姿，挺孤奇之逸操，孝友结於衡闾，忠正表於邦域，怀抱七经，该综百氏，清文丽目，几义穷神，言非义而不发，容导礼而後动，居贫无闷，事等安期，处显不惊，道均无叹，兄弟亲从，同居共财，怡怡雍穆，人所不间，顾与善无徵，报施徒语，岱山委岫，昆岳摧峰，四海绅，谁不掩泣，明公德冠时宗，道高物表，若得横议圣时，斟酌今古，采茂实於当年，衤票芳流於千载，驰徽谥於山道，润贞气於泉门，岂非体国之至公，典谟之盛轨者哉。
    ◇吊
    《左传》曰：齐侯遇杞梁之妻於郊，使吊之，辞曰：殖之有罪，何辱命焉，若免於罪，犹有先人之弊庐在，下妾不得与於郊吊，齐侯吊诸其室。
    又曰：庄公十一年，宋大水，公使吊焉，曰：天作淫雨，害於粢盛，若之何不吊，对曰：孤实不敬，天降之灾，以为君忧，拜命之辱。
    《礼记》曰：知生者吊，知死者伤，知生而不知死，吊而不伤，知死而不知生，伤而不吊，吊丧弗能赙，弗问其所欲。
    又曰：五十无车者，不越疆而吊人，吊於人，是日不乐，妇人不越疆而吊人，行吊之日，不饮酒食肉焉，吊於葬者，必执引，若从及圹，皆执绋。
    又曰：子夏丧其子而丧其明，曾子吊之曰：吾闻之曰：朋友丧明，则哭之。
    《家语》曰：史鱼将卒，命其子曰：吾在朝，不能进蘧伯玉，退弥子瑕，是不能正君，不可以成礼，我死，汝其置尸牖下，灵公吊焉，怪而问之，其子以父言告，公曰：寡人过也，令殡於客位，进蘧伯玉，退弥子瑕，孔子曰：史鱼死而尸谏，可谓直乎，［事具人部讽篇。］
    《庄子》曰：孔子围於陈蔡之间，七日不火食，太公任吊之曰：几死乎，曰：然，子恶死乎，曰：然，任曰：直木先伐，甘井先竭，子其意者，饰智以惊愚，修身以明行，昭昭乎如揭日月而行，故不免。
    又曰：庄子妻死，惠子吊之，则方箕踞鼓盆而歌。
    《淮南子》曰：北塞上之有道者，其马无故亡入胡中，人皆吊之，其父曰：此何讵不乃为福，居数月，其马将胡骏马而归，人皆贺之，其父曰：此何讵不乃为祸，家富马良，其子骑马，堕而拆髀，人皆吊之，其父曰：此何讵不乃为福，居一年，胡夷大出，丁壮者皆控弦而战，塞上之人死者十九，此独足，故子父相保，［事具战部马篇。］
    《说苑》曰：孙叔敖为楚令尹，吏民皆贺，有一老父，衣粗衣冠，後吊曰：身贵而骄人者，民去之，位高擅权者，民恶之，禄厚而不知止者，患处之，孙叔敖再拜曰：敬受命，原闻馀教，父曰：位已高而身益卑，意益大而心益小，禄已厚而慎不敢取，言［○《太平御览》五百六十一言字无。］君谨守此三者，足以治楚。
    《汉书》曰：龚胜死，有老父来吊，其哭甚哀，既而曰：嗟乎，薰以香自烧，膏以明自销，龚生竟夭天年，非吾徒也，遂而出，莫知其谁。
    虞翻别传曰：翻放弃南方，自恨疏斥，当长没海隅，生无可与语，死以青蝇为吊客，天下一人知己者，足以不恨，以典籍自慰。
    挚虞决疑要注曰：礼，臣丧其父母，则赴於君，君吊之，汉太傅胡广丧母，天子使谒者，以中牢吊祭，具送葬，魏司空陈群丧母，使者吊祭如故事。又使黄门侍郎杜恕，奉诏慰问。
    又曰：国家同姓王公妃主，发哀於东堂，凡使者监哀吊祭同姓者，素冠帻，白练深衣，器用皆素，吊祭异姓者，服色器用不变也。
    又曰：古素冠锡衰为吊服，今以白袷深衣为服，深衣即单衣也，锡细麻疏也。
    【赋】汉司马相如吊秦二世赋曰：登陂之长坂，入曾宫之嵯峨，临曲江之氵岂州，望南山之参差，岩岩深山，氵空々通谷，豁乎<谷阑>，泊乎沟反以永逝，注平皋之广衍，观众树之蓊，览竹林之榛榛，东驰土山，北偈石濑，弭节容与，历吊二世，持身不谨，亡国失势，信谗不寤，宗庙灭绝，呜呼掺行之不得，坟墓芜秽而不修，魂魄亡归而不食。
    晋傅咸吊秦始皇赋曰：余治狱至长安，观乎阿房，而吊始皇曰：伤秦政之为暴，弃仁义以自亡，搦纸申辞，以吊始皇，有姬失统，命不于常，六国既平，奄有万方，政虐刑酷，如火之扬，致周章之百万，取发掘於项王，疲斯民乎宫墓，甚癸辛於夏商，未旋踵而为墟，屯獐麋乎庙堂，国既颠而莫扶，孰阻兵之为强。
    【文】汉贾谊吊屈原文曰：鸾鸟伏窜，鸱枭翱翔，谓随夷溷兮，跖乔为廉，莫耶为钝兮，铅刀为，腾驾罢牛骖蹇驴，骥垂两耳服盐车，所贵圣人之神德，远浊世而自藏，使骐麟可系而羁，岂云异夫犬羊。
    後汉蔡邕吊屈原文曰：宁轩翥，鸾凤挫翮，啄碎琬琰，宝其瓴<瓦>，皇车奔而失辖，执辔忽而不顾，卒坏覆而不振，顾抱石其何补。
    晋潘岳吊孟尝君文曰：人罔贵贱，士无真伪，延入如归，望宾若企，出掘秦机，入专齐政，右眄而嬴强，左顾而田竞，且以造化为水，天地为舟，乐则齐喜，哀则同忧，岂区区之国，而大邦是谋，琐琐之身，而名利是求，畏首畏尾，东奔而囚，志挠於木偶，命悬於狐裘。
    晋陆机吊魏武帝文曰：夫以回天倒日之力，而不能振形骸之内，济世夷难之智，而受困魏阙之下，格乎上下者，藏於区区之木，光于四表者，翳乎蕞尔之土，雄心权於弱愤，壮图终於哀志，长屈於短日，远迹顿於促路，持姬女而指季豹以示四子曰：以累汝，因泣下，伤哉，曩以天下自任，今以爱子人。
    又曰：吾婕妤伎人，皆著铜爵台上，施六尺床，下む帐，朝脯设脯Я之属，月朝十五日，辄向帐作伎，汝等时时登铜雀台，望吾西陵墓田。又云，馀香可与诸夫人，诸舍中无为，学作履组卖也，吾历官所得绢，皆著藏中，吾馀衣裘，可别为一藏，不能者，兄弟可共分之，威先天而盖世，力荡海而拔山，厄奚险而弗济，敌何强而不残，违率土以靖寐，戢弥天之一棺，惜内顾之缠绵，恨未命之微详，纡家人於履组，尘清虑於馀香，结遗情之婉娈，何命促而意长，宣备物於虚器，发哀音於旧倡，矫戚容以赴节，掩零泪而荐觞，徵清丝而独奏，进脯Я而谁尝，悼む帐之冥漠，怨西陵之茫茫，登雀台而群悲，宁美目其何望，览遗籍以慷恺，献兹文而凄伤。
    又吊蔡邕文曰：彼洪川之方割，岂一等［○本集作篑。］之所堙，故尼父之惠训，智必愚而後贤，谅知道之已妙，曷信道之未坚，忽甯子之保己，效苌叔之违天，冀澄河之远日，忘朝露之短年。
    晋庾阐吊贾生文曰：飞荣洛，濯颖山东，质清浮磬，声若孤桐，琅琅其璞，岩岩其峰，信道居正，天下为公，方驾逸步，不以曲路期通，是以张高弦悲，声激柱落，清唱未和，而桑濮代作，昔皋陶虞，吕尚归昌，德协允符，乃应帝王，夷吾相桓，汉登萧张，草庐三顾，臭若兰芳，奈何摧景飚风，独丧厥明，悠悠大素，存亡一指，道来斯通，世往斯否，吾哀其生，未见其死，敢不敬吊，寄之渌水。
    宋袁淑吊古文曰：贾谊发愤於湘江，长卿愁悉於园邑，彦真因文以悲出，伯喈史而求入，文举疏诞以殃速，德祖精密而祸及，夫然，不患思之贫，无若识之浅，士以伐能见斥，女以骄色贻遣，以往古为镜鉴，以未来为针艾，书余言於子绅，亦何劳乎蓍蔡。
    ◇冢墓
    《礼记》曰：《曾子》曰：朋友之墓，有宿草而不哭焉。
