<!-- { "loadSidebar": true } -->
    梁王僧孺诗曰：青丝控燕马，紫艾饰吴刀，朝风吹锦带，落日映珠袍，陆离关右客，照曜出西豪，虽非学诡遇，终是任逢遭，人生会有死，得处如鸿毛，宁能偶鸡鹜，寂寂隐蓬蒿。
    梁何逊拟轻薄篇曰：城东美少年，重身轻万亿，拓弹随珠丸，白马黄金饰，长安九逵上，青槐阴道植，毂击晨已喧，肩摩暗不息，走狗通西望，牵牛亘南直，相期百戏傍，去来三市侧，象床沓绣被，玉盘传绮食。
    周王游侠篇曰：京洛出名讴，豪侠竞交游，河南朝四姓，关西谒五侯，斗鸡横大道，走马出长楸，桑阴徙将夕，槐路转淹留。
    周庾信诗曰：侠客重连镳，金鞍被桂条，细尘障路起，惊花乱眼飘，酒醺人半醉，汗湿马全骄，归鞍畏日晚，争路上河桥。
    陈沈长安少年诗曰：长安好少年，骢马铁连钱，陈王装脑勒，晋后铸金鞭，步摇如飞燕，宝剑似舒莲，去来新市侧，遨游大道边。
    陈阴铿西游咸阳中诗曰：上林春色满，咸阳游侠多，城斗疑连汉，桥星像跨河，影里看飞毂，尘前听远珂，还家何意晚，无处不经过。
    陈杨缙侠客控绝影诗曰：青门小苑物华新，花开鸟弄会芳春，仙掌层台浮丽日，长楸广路起红尘，园中追寻桃李径，陌上逢迎游侠人，游侠英名驰上国，人马意气俱相得，白玉鹿卢秋水剑，青丝宛转黄金勒，复有鱼目并龙文，蹑影追风本绝群，影入吴门疑曳练，形来西北似浮云，寄语幽并驰射客，未肯推名持借君。
    ◇报恩
    《毛诗》曰：投我以木瓜，报之以琼琚，匪报也，永以为好也。
    又曰：无言不讠州，无德不报。
    《左传》曰：晋魏颗败秦师于辅氏，获杜回，秦之力人也，初魏武子有嬖妾，无子，武子疾，命颗曰：必嫁是妾，疾病，曰：必以为殉，及卒，颗嫁之，曰：疾病则乱，从其治也，及辅氏之役，颗见老人结草以亢杜回，踬而颠，故获之，夜梦老人曰：所嫁妇人之父也，尔用先人之治命，予是以报。
    《晏子》曰：晏子以粟金遗北郭骚，骚辞金受粟，有闻，［○晏子春秋五，太平御览四百七十九作间。］晏子见疑於景公，出奔，北《郭子》曰：养及亲者，身更其难，遂造公廷曰：晏子天下之贤，去齐，齐国必侵，不若先死，乃自杀，公自追晏子，及郊而反之。
    《吕氏春秋》曰：秦穆公失右服马，公自往求焉，见野人方食之於歧山之阳，穆公笑曰：食骏马肉，不饮酒，予恐伤汝也，遂遍饮而去，及一年，为韩原之战，晋人已环穆公之车，晋梁由靡已扣穆公左骖，尝食马肉三百馀人，疾斗车下，遂大克刂晋，反获晋惠公以归。
    又曰：简子有两白嬴，甚爱之，阳城胥渠处，［阳城姓，胥渠名，处犹病也。］广门之官夜款门而谒曰：主君之臣胥渠有疾，医教之曰：得白嬴之肝则止，不得则死，请入通，董安于［○原讹亏，据冯校本改。］御於侧，简子杀白嬴取其肝以予阳城胥渠，无何，赵兴兵而攻翟，广门之官七百人皆先登。
    《战国策》曰：中山君飨都大夫，司马子期在焉，羊羹不遍，子期怒而走於楚，以伐中山君，中山君亡走，有人挈戈随其後者，顾谓二人，子奚为，对曰：臣父尝饿且死，君下壶餐臣父，臣父且死曰：中山有事，汝必死之，故来死君也，中山君慨然曰：吾以一杯羊羹亡国，以一壶餐得二人。
    《史记》曰：爰盎为吴相，时有从吏，尝盗爰盎侍儿，盎知之不泄，遇之如初，人有告从吏，言君知尔与侍者通，乃亡归，盎驱自追，遂以侍者赐之，复为从吏，及爰盎使吴见守，从吏为校司马，守盎，夜引爰盎起曰：君可以去矣，吴王期旦日斩君，盎谢之而去。
    又曰：项王使说韩信，韩信谢曰：臣事项王，官不过郎中，位不过执戟，故背楚而归汉，汉王授我上将军印，解衣衣我，推食食我，言听计用，夫人深亲信我，我倍之不祥，虽死不易。
    《说苑》曰：楚庄王赐群臣酒，日暮灯烛灭，有人引美人衣，美人援绝其冠缨，告王曰：有引妾衣者，妾绝其缨，取持火来，视绝缨者，王曰：今日饮不绝缨者不忄，君臣百官皆绝冠缨，乃出火，居二年，晋与楚战，有一人常在前，五合五获首，怪而问之，对曰：臣乃夜绝缨者也，王隐忍不曝而诛，常原肝脑涂地，用颈血湔敌久矣，遂平晋君，［○《太平御览》四百七十九作军。］
    《汉书》曰：张苍，秦时为御史，有罪亡归，及沛公略地过阳武，苍以客从攻南阳，苍当斩，解衣伏质，身大肥白如瓠，王陵乃言沛公，赦勿斩，以为常山相，苍德王陵，及贵，父事陵，陵死，苍为丞相，洗沐，常先朝陵夫人，上食，然後敢归家。
    又曰：盖宽饶为卫司马，躬案行士卒庐室，视其饮食居处，有疾病者，身自抚循临问，加致医药，遇之甚恩，及岁终交代，卫卒数千人，皆叩头自请，原复更留一年，以报宽饶厚德，宣帝嘉之，以宽饶为太中大夫。
    《吴越春秋》曰：伍子胥伐楚还，过溧阳濑水之上，长叹息曰：吾常饥，於此乞食，而杀一妇人，将欲报之百金，不知其家，遂投金濑水之中而去。
    《三辅决录》曰：高陵庞勃，为郡小吏，东平衡农为书生，穷乏，容［○太平御览四百七十九作客。］钅於勃家，勃知其贤，礼待酬直过常，农曰：为冯翊，乃相报，别七八年，累［○御览作果，为冯翊，勃为门下书佐，忘之矣，农召问，乃悟，遂举勃。
    《魏略》曰：杨沛为新郑长，课民蓄桑椹［○原讹营，据冯校本作。］豆，积浸得千馀斛，太祖西迎天子，军无粮，沛乃进乾椹，後为邺令，赐其生口十六人，绢五百疋，以报乾椹也。
    《魏志》曰：太祖平幽州，召孙礼司空军谋掾，初荒乱时，礼与母相失，同郡马台，求得礼母，礼推家财，尽以与台。
    《华阳国志》曰：曹公察关羽不安，张辽以情问之，羽叹曰：吾极知曹公待我厚，然吾受刘将军恩，誓以共死，不可背之，要当立效报公，公闻而义之，颜良攻东郡太守刘延於白马，公使辽羽为先锋，羽望见良麾，策马刺於万众中，斩其首，尽封其物，称书告辞，而归先主。
    【赋】齐谢酬德赋曰：右卫沈侯，眷予以国士，四年，忝役朱方，见赠以诗，诗不云乎，无言不酬，无德不报，故称之酬德赋云，悲夫四游之代序，六龙骛而不息，轻盖靡於骏奔，玉衡劳於抚翼，嗟岁晏之鲜欢，曾阴默以凄恻，嗟民生之知用，知莫深於在己，彼知己之为深，信怀之其何已，君奉笔於帝储，我曳裾於皇穆，籍风云之光景，申游好於兰菊，结德言而为佩，带芳猷而为服，予窘迹以多悔，愧离厄而独处，君纡组於名邦，贻话言於川渚，尔要戟於戎禁，我拂剑於郎闱，原同车以日夜，诚望昏而掩扉，时游般以未极，眷落景之徂晖，苦清颜之倏忽，吝欢赏之多违。
    【书】汉谷永谢王凤书曰：永斗筲之材，质薄学朽，将军悦其狂言，擢之皂衣之吏，厕之宾朋之末，不听浸润之谮，不食肤受之，虽齐桓晋文，用士笃密，察父哲兄，覆育子弟，诚无以加，昔豫子吞炭坏形，以奉见异，齐容［○汉书八十五，谷永传作客。］陨首公门，以报恩於［○汉书作施。］智氏孟尝，犹有死士，何况将军之门。
    ◇报雠
    《礼记》曰：父母之雠，不与共戴天，兄弟之雠，不反兵，交游之雠，不同国。
    又曰：居父母之雠，寝苫枕块，不仕，不与共国，遇诸市，不反兵而斗。
    《左传》曰：齐高发伐莒，莒子奔纪鄣，初莒有妇人，莒子杀其夫，己为妇，於纪鄣，纺焉，以度而去之，及师至，则投诸外，齐师夜纟追而登，莒共公惧，启西门而齐师入纪。
    又曰：吴伐越，越王句践御之，陈于李，阖庐伤将指，还卒於陉，夫差使人立於庭，出入必谓曰：夫差，而忘越王之杀而父乎，则曰：唯，不敢忘，三年乃报越。
    《越绝书》曰：子胥入吴，阖庐将为之报雠，其後荆将军伐蔡，使子胥伐荆，十五战十五胜，子胥操捶，笞平王之墓而数之曰：吾先人无罪，而子杀之，今以此报子。
    《战国策》曰：豫让欲为智伯报雠，赵襄子当出，豫让伏剑桥下，襄子至桥，马惊，曰：必是让也，求之，果是，数之曰：子不事范中行氏乎，智伯尽灭之，子不为报雠，反臣於智伯，智伯亦已死，何报雠深也，答曰：范中行众人遇我，我以众人报之，智伯国士遇我，我以国士报之，襄子曰：为智伯，名既成，寡人赦子，亦已，答曰：君前赦臣，天下莫不称君之贤，臣固伏诛，然原请君之衣而击之，以致报雠之意，乃使使持衣与让，让拔剑三跃而击之，曰：吾可以下报智伯矣，遂伏剑死。
    《史记》曰：秦昭王闻魏齐在平原君所，欲为睢报仇，乃为书遗平原君曰：原与君为布衣之交，十日之饮，平原君见昭王，昭王与平原君饮，数日，谓曰：范君之仇在君家，原使入归取头来，平原君曰：不在臣所，昭王乃令赵王发卒围平原君家，魏齐夜亡。
    《东观汉记》曰：海曲有吕母，其子为县吏，犯小罪，县宰杀之，吕母家素丰赀产，乃益酿醇酒，少年来沽者，贳之，视其乏者，辄假衣装，少年欲相与偿之，吕母垂泣曰：县宰枉杀吾子，欲报怨尔，诸君宁肯哀之乎，少年许诺，遂相聚得数百人，因与吕母入海，自称将军，遂破海曲，执县宰斩之，以其首祭子冢。
    又曰：郅恽与董子张友，子张父为乡人所害，及子张病将终，恽候子张，视恽欷不能言，恽曰：吾知子不悲天命，而痛雠不复也，恽即将客遮仇人，取其头以示子张，子张见而气绝。
    又曰：赵喜少有节操，从兄为人所杀，无子，喜常思欲报之，遂往复仇，而仇家皆疾病，喜以因疾报杀，非仁者心，且释之而去，顾谓仇曰：尔曹若健，远相避，後病愈，悉自缚诣喜，喜不与相见，後竟杀之。
    《吴书》曰：甘宁杀陵统父，孙权命不得雠之，尝於吕蒙舍酒酣，统乃以刀舞，宁起曰：宁能双戟舞，蒙曰：未若蒙之巧也，因操刀，以身分之。
    《列女传》曰：缑氏女玉，为父报雠，吏执玉，以告外黄令梁配，欲论杀玉，申徒蟠时年十五，进谏曰：玉之节义，足以感无耻之孙，激忍辱之子，不遭明时，尚当表旌庐墓，况在清听，而不加哀矜，配善其言，乃为减死论。
