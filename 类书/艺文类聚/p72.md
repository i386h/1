<!-- { "loadSidebar": true } -->
    谯子曰：夫交之道，犹素之白也，染之以朱则赤，染之以蓝则青。
    又曰：交得其人，千里同好，固於胶漆，坚於金石，贡公之於王吉，可谓推贤矣。
    《汉书》曰：翟公署门，一贵一贱，交情乃见，一死一生，乃知交情，一贫一富，乃知交态，［事具职官部廷尉篇。］
    贾［○《太平御览》四百零六作要。］览曰：势利之交，难以经远，士之相知，温不增华，寒不改叶，贯四时而不衰，历夷险而益固。
    谢承《後汉书》曰：张元伯范巨卿二人友，元伯卒，巨卿梦见元伯死，当葬，曰：卿，子未我忘，当奔葬，巨卿往赴之，［事具梦部。］《晋中兴书》曰：郄超所交，皆一时秀美，虽寒门後进，亦拔而友之。
    竹林七贤传曰：山涛与阮籍嵇康，皆一面契若金兰，涛语妻曰：吾当年可为交者，唯此二人耳。
    世记［○《太平御览》四百零九作说。］曰：荀巨伯远看友人疾，值胡贼攻郡，巨伯不忍去，贼既至，谓巨伯曰：大军至，一郡并空，汝何男子，敢独止此，巨伯曰：有友人疾，不忍委之，宁以我身代友人之命，贼知其贤，疾旋军而还。
    【诗】魏陈王曹植离友诗曰：乡人有夏侯威者，少有成人之风，余尚其为人，与之昵好，王师振旅，送余于魏邦，心有眷然，为之陨涕，乃作离友之诗，其辞曰：王旅游兮背故乡，彼君子兮笃人纲，媵予行兮归朔方，驰原隰兮寻旧疆，车载奔兮马繁骧，涉浮济兮轻航，迄魏都兮息兰房，展宴好兮惟乐康。
    晋郭璞赠温峤诗曰：人亦有言，松竹有林，及尔臭味，异苔同岑，言以忘得，交以淡成，同匪伊和，惟我与生，尔神余契，我怀子情，携手一豁，安知尘冥。
    齐谢赠友人诗曰：芳洲有杜若，可以赠佳期，望望忽超远，何由见所思，我行未千里，山川以间之，离居方岁月，故人不在兹，清风动帘夜，孤月照窗时，安得同携手，酌酒赋新诗。
    梁陆亻垂赠京邑僚友诗曰：余本水乡士，闭门江海隅，时逢道世泰，蹇足出高衢，江中寒事早，夜露伤秋草，心属姑苏台，目送邯郸道，追惟畴昔时，朝府多欢暇，薄暮埃尘静，飞盖相追迓，李郭或同舟，潘夏时方驾，娱欢追美景，敷文永清夜，促膝岂异人，戚戚皆姻娅。
    【赋】梁丘迟思贤赋曰：岂顾问哉，相然信死，斯则结深念於抚翼，雄飞而俱起，知我於财利之间，何足多於鲍子，目击而道存，至味其如水，未见其人，吾闻其理矣，夫子长之意，甘执鞭於异世，在慈明之慕义，聊惭驭而追悦，况至德之可师，无兼裘以共弊，有乐安之任子，伟群才而称杰，备百行之高致，该九流之洪艺，谅可杂而非染，迹每同而常别，墙易入而难窥，关无键而有闭，思若神而泉涌，翰如云而积袂，沉潜於怀抱之间，萧散于天人之际，日下愧其未双，关西惭於上哲，纷吾既有此固陋，荷君子之渥惠，尘非府而分深，叶未移而好结，寻宿草之宴处，历三纪於兹日，性有同於杞梓，心获变於丹漆，文何属而不辩，理何疑而匪质，问不休而锺扣，答无穷而座谧。
    【赞】晋夏侯湛管仲像赞曰：堂堂管生，忘存兴仁，仁道在己，唯患无身，苞辱远害，思济彝伦，心寄鲍子，动成生民。
    又鲍叔像赞曰：鲍子，式昭德音，绸缪敬叔，二人同心，厥芳犹兰，其坚如金，遥遥景迹，君子攸钦。
    【箴】宋周氏执友箴曰：四辅扬辉，伐木幽林，抚乔鸾飞，爰逮姬衰，俗遂凋成，交缘利昵，用因伪情，谷风兴哀，繁霜夏零，道之未尽，弘焉由人，自室有回，过门则亲，微言绵邈，清谈辍响，金虽能照，尘积翳朗，西河感离，口悟投杖，慊慊文侯，友贤好学，英英燕昭，礼郭致乐，推诚岁寒，功В松竹，落落高札，辽辽庄惠，解带一愚，道映万世，人亦有言，贵则易交，利重太山，道轻鸿毛，久而致敬，见之晏平，霜雪既至，劲柏冬青。
    ◇绝交
    《毛诗》曰：天下俗薄，朋友道绝焉，习习谷风，维风及雨，将恐将惧，惟予与汝，将安将乐，汝转弃予。
    又曰：伐木废，则朋友缺矣。
    《汉书》曰：张耳陈馀，始居约时，相然信死，岂顾问哉，及据国争权，卒相灭亡，势利之交，古人羞之。
    又曰：萧育少与朱博为友，著闻当世，故长安语曰：萧朱结绶，王贡弹冠，始育公卿子显，博尚为杜陵亭长，为育进举，遂至丞相，与博有隙。
    世记曰：王恭王都［○本条见世说识鉴篇，云王恭随父在会稽，王大（忱）自都来拜墓云云，此有脱讹。］二人素相友善，恭父曰：恐非子之，［○世说之下有友字。］後遂不终。
    【书】魏应报庞惠恭书曰：夫萧艾之歌，发於信宿，子衿之思，起不嗣音，况实三载，能不有怀，虽萱草树背，皋苏在侧，悒愤不逞，氏以增毒，朝隐之官，宾不往来，乔木之下，旷无休息，抱劳而已，足下剖符南面，振威千里，行人子羽，朝夕相继，曾不枉咫尺之路，问蓬室之旧，过意赐书，辞不半纸，慰藉轻於缯缟，讥望重於丘山，是角弓之诗，所以为刺也，植鹭羽於宛丘，骋骏足於株林，发明月之辉光，照妖人之窈窕，斯亦所以眩耳目之视听，亡声命於知友者也。
    晋嵇康与山涛绝交书曰：柳下惠东方朔，达人也，安乎卑位，吾岂敢短之哉，仲尼兼爱，不羞执鞭，子文无欲卿相，而三登令尹，且延陵高子臧之风，长卿慕相如之节，志气所，亦不可夺也，吾每读尚子平台孝威传，慨然慕之，想其为人。又纵逸来久，情意傲散，简与礼相背，懒与慢相成，而为侪类见宽，不攻其过，故使荣进之心日颓，任实之情转笃，此由禽鹿，少见驯育，则服从教制，长而见羁，则狂顾顿缨，赴蹈汤火，虽饰以金镳，飨以嘉肴，愈思长林，而志在丰草也。又人伦有礼，朝廷有法，自惟至熟，有必不堪者七，甚不可者二，卧喜晚起，而当关呼之不置，一不堪也，抱琴行吟，弋钓草野，而吏卒守之，不得妄动，二不堪也，危坐一时，Φ不得摇，性复多虱，把搔无已，而当裹以章服，揖拜上官，三不堪也，素不便书，不喜作书，而人间多事，堆案盈几，不相酬答，则犯教伤义，欲自勉强，则不能及，四不堪也，不喜吊丧，而人道以此为重，己为未见恕者所怨，至欲见中伤者，虽惧然自责，然不可化，终不能获无咎无誉如此，五不堪也，不喜俗人，而当与之共事，或宾客盈坐，鸣声聒耳，嚣尘臭处，千变百技，在人目前，六不堪也，心不耐烦，而官事鞅掌，机务缠其心，世故繁其虑，七不堪也。又每非汤武而薄周孔，人间不止此事，会显世教所不容，此甚不可一也，刚肠疾恶，轻肆直言，遇事便发，此甚不可二也，以促中心［○《文选》四十三心上有小字。］之性，统此九患，不有外难，当有内病，宁可久处人间邪。又闻道士遗言，饵术黄精，令人益寿，意甚信之，游山泽，观鱼鸟，心甚乐之，一行作吏，此事便废，足下见直木必不可以为轮，曲者必不可以为桷，盖不欲以枉其天才，令得其所也，不可自见好章甫，强越人以文冕也，今但原守陋巷，教子孙，时时与亲旧叙阔，陈说平生，浊酒一丕，弹琴一曲，志原毕矣。
    【论】後汉朱穆绝交论曰：世之务交游也，甚矣，不敦于业，不忌于君，犯祀以追之，背公以从之，事替义退，公轻私重。
    魏徐中论曰：大夫州郡牧守，王事不恤，宾客为务，冠盖阗门，服膺盈道，殷殷，俾夜作昼，星言夙驾，送往迎来，停传常满，吏卒侍门，炬火夜行，阍寺不关，文书委於官曹，系囚积於囹圄，为师无以教训，弟子亦不受业，或身没他邦而不归，父母怀独之思，室人抱东山之哀，嗟乎，王教之败，乃至於此，林宗之时所谓交游者也，轻位不仕者，则有巢许之高，废职待客者，则有仲尼之称，委亲远学者，则有优游之美，是以各眩其名，而忘天下之乱也。
