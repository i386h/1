<!-- { "loadSidebar": true } -->
    【墓志】宋谢庄豫章长公主墓志铭曰：禀中枢之照，体星轩之华，肃恭在国，掖庭钦其风，恪勤衡馆，庶族仰其德，神叶灵条，爰自帝尧，文信启鲁，肇京于楚，宵烛载照，娥英是从，婉娩，优柔肃雍，蘅蕙有宝，金碧不居，泉庭一夜，里馆长芜。
    齐王融永嘉长公主墓志铭曰：作仪阿媛，取俪汉妃，相金漏质，李惭晖，肃穆妇容，静恭女德，顾史求箴，披图问则，庆善郁夷，与仁冥默，宵燧亡明，晓挽已声，松门严阔，泉帐寒清，悠哉白日，郁彼佳城。
    齐谢临海公主墓志铭曰：长发有祥，瑶台乃构，玄鸟归飞，北音斯奏，聿来徐土，祯符爰授，帝体灵柯，华以秀，饰馆东鲁，言归景族，有教公宫，无系车服，既肃簪珥，亦崇汤沐，率礼衡门，降情云屋，彼月斯望，在钓维缗，瞻须配景，望烛齐神，霾华昆岫，灭采上春，慈缠云陛，悲动外姻，郁彼崇芒，卷然城辇，辎翟按辔，龙旒徐转。
    又新安长公主墓志铭曰：氛氲长发，时惟睿文，诞兹明淑，玉振兰芬，誉宣女师，德侔高行，肃穆嫔风，优游阃正，抚事成箴，临图作镜，如何冥默，方春委盛。
    【诔】魏陈王曹植平原懿公主诔曰：俯振地纪，仰错天文，悲风激兴，霜飚雪，凋兰蕙，良以泯，於惟懿主，瑛瑶其质，协策应期，含英秀出，岐嶷之姿，朗贵，［○《初学记》十作朗一，此有脱讹。］生在十旬，察人识物，仪同圣表，声协音律，骧眉识往，俯瞳知来，求颜必笑，和音则孩，阿保接手，侍御充傍，常在襁抱，不停笫床，专爱一宫，取玩圣皇，何图奄忽，罹天之殃，魂神迁移，精爽翔，号之不应，听之莫聆，帝用于嗟，呜呼［○《初学记》十作咽。］失声，呜呼哀哉，怜尔早殁，不逮阴光，改封大郡，惟帝旧疆，建土开家，邑移蕃王，绲惟鲜，朱绂斯煌，国号既崇，哀尔孤独，配尔名子，华宗贵族，爵以列侯，银艾优渥，成礼于宫，灵需交毂，生虽异室，殁同山岳，爰构玄宫，玉石交连。朱房告壁，曜电鲜，饰终备卫，法生象存，长埏缮，神闺掩扉，二柩并降，双魂孰依，人谁不殁，怜尔尚微，阿保激摧，圣上伤悲，城阙之诗，以日喻岁，况我爱子，神光长灭，扃关一阖，曷其复。
    晋潘岳南阳长公主诔曰：昔唐女嫔妫，书叙降之美，周姬齐，诗咏肃雍之歌，汉之新野，以节义垂号千载，伊晋之献主，以聪明智，考终定谥，兹可谓母仪纯备，迈踪古烈者已，惜乎不永，背世湮沉，爰素，式章徽音，主之诞育，既慕洪胄，德之休明，亦固天授，思心婉娈，淑质纯茂，母仪不忒，内则靡疚，肇自弱笄，有馥其芬，言告言归，作合于荀，在贵思降，处逸能勤，上虔诸姑，傍接支嫔，内谐闺阈，外和族姻，终温且惠，淑慎其身，积善馀庆，启兹名胤，厉以惠肃，诲以柔顺，主实体化，不言而信，二子遵式，匪严而峻，於穆献后，奕代熙盛，重作大司，黎牧火正，国之仁姑，家之慈母，天道辅贤，宜享遐寿，如何短命，曾不华首，寝疾弗兴，繁荣摧朽，呜呼哀哉，容车戒路，祖奠在庭，骖踌躇，服马悲鸣，皇舆亲临，望旗失声，列辟咸起，洒泪г缨，呜呼哀哉，既次墓门，降柩升盾，灵衣从风，素幕生尘，明燎守夜，竦绋俟晨，敫々遗嗣，孤臣，号无废音，涕不辍中。又皇女诔曰：厥初在鞠，玉质华繁，玄发曜，蛾眉连娟，清颅横流，明眸朗鲜，迎时夙智，望岁能言，亦既免怀，提携紫庭，聪惠机警，授色应声，其进，好曰之经，辞合容止，闲于幼龄，猗猗春兰，柔条含芳，落英矣，从风飘，妙妙弱媛，窈窕淑良，孰是人斯，而离斯殃，灵殡既祖，次此暴庐，披览遗物，徘徊旧居，手泽未改，领腻如初，孤魂遐逝，存亡永殊，呜呼哀哉。
    晋左九嫔万年公主诔曰：昔满［○疑当作蒲。］衣早智，周晋夙成，咸以岐嶷，名存典经，猗欤公主，在幼克哲，方德比齿，有邈先烈，何德之盛，而年或阙，何华之繁，而实不结，雨坠风逝，形影长灭，赫赫京室，河洛所经，阴精发曜，降兹淑灵，笃生公主，诞膺休祯，秀生紫微，日晖月明，既睇艳姿，徽音孔昭，盼其媚，婉曼其娇，宠玩轩陛，如琼如瑶，虽则弱齿，双德兼苞，五福所集，闻之先民，积善锺庆，祜德辅仁，宜终淑美，光晖日新，云何降戾，景命不振，晔晔荣曜，英蕤始芳，何辜于天，猥遇降霜，稚魂，飘遐翔，於戏何辜，痛兹不福，生而何晚，殁而何速，酷矣皇灵，谬哉司禄，呜呼哀哉，日月载驰，白露凝结，自主薨徂，奄离时节，吉凶乖邈，存亡异制，将迁幽都，潜神永翳，呜呼公主，魂岂是绥，岌岌灵需，骏驷，挽僮齐唱，悲音激摧，士女欷，高风增哀，一日不见，采萧作歌，况我公主，形灭体讹，精灵迁逝，幽此中阿，言思言念，涕泪滂沱，呜呼哀哉。
    【表】宋江当尚世祖女表让婚［○据宋书四十一，孝武王皇后传，乃刘骏使人为作。］曰：伏承诏旨，当以临海公主降嫔，荣出望表，恩加典外，顾审蔽，跪处忧遑，臣寒门悴族，人凡质陋，闾阎有对，本隔天姻，年近将冠，皆已有室，荆钗布裙，足得成礼，自晋氏以来，配尚王姬者，虽累经美胄，亟有名才，至如王敦慑气，桓温敛迹，王偃无仲都之质，而雪於北阶，何阙龙工之姿，而见投於深井，谢庄殆自同於蒙瞍，殷仲几不免於强锄，制勒甚於仆隶，防闲过於婢妾，行来出入，人理之常，当待宾客，朋从之义，而令扫辙息驾，无窥门之期，废筵抽席，绝接对之理，非惟交友离异，仍乃兄弟疏阔，姆尔争媚，相劝以急，尼媪竞说，相谄以严，其间又有应答问讯，止［○宋书作卜。］巫师母，乃至残馀饮食，诘辨与谁，衣被故弊，必责显［○宋书作头。］领，或进不获前，或入不听出，不入则嫌於欲疏，求出则疑於有别意，召必以三更为期，遣必以日出为限，夕不见晚魄，朝不识曙星，至於夜步月而弄琴，昼拱袂而被［○宋书作披。］卷，一生之内，与此乖矣。又声影表闻，则少婢奔迸，裾袂向席，而丑老来，左右整刷，以疑宠见嫌，宾客未冠，以小［○宋书作少］，容致斥，如臣门介，［○宋书作分。］代荷殊荣，足定家声，便预提拂，青宫美官，或由才升，一切婚戚，咸成恩侵，是以仰冒非宜，披露丹款，非唯上陈一己，规全身原，乃广申诸门，受患之切，若恩诏难降，扌及请不申，便当刑肤翦发，投山窜海。
    ●卷十七 人部一
    ○头  目  耳  口  舌  发  髑髅  胆
    ◇头
    《说文》曰：首，头也。
    《释名》曰：头，独也，体高而独也，首，始也。
    《黄帝素问》曰：头者精明之主也。
    《易说卦》曰：乾为首。
    《毛诗》曰：螓首蛾眉。
    《礼斗威仪》曰：君乘火而王，其民锐头，君乘水而王，其民大头。
    《春秋元命苞》曰：头者，神所居，上圆象天。
    《晏子》曰：汤长头而髯鬓。
    《史记》曰：蔺相如为赵使秦，持璧却立倚柱，谓秦王曰：赵王斋戒五日，使臣奉璧，今大王见臣，礼节甚倨，得璧传之美人以戏弄，故臣复取璧，大王必欲急臣，臣头今与璧俱碎於柱矣。
    《汉书》曰：陈遵长八尺馀，长头大鼻，容貌甚伟。
    帝系谱曰：神农牛首，结绳而治，伏羲人头蛇身。
    严尤三将叙曰：赵孝成王曰：谁能当武安君，平原君曰：渑池之会，臣察武安君，小头而锐，瞳子白黑分明，视瞻不转，小头而锐，断敢行也，目黑白分，见事明也，视瞻不转，执志强也，可与持久，难与争锋，廉颇足以当之。
    《东观汉记》曰：彭宠与吴汉围隗嚣於西城，敕彭书曰：西城若下，便可将兵南击蜀虏，人苦不知足，既平陇，重望蜀，每一发兵，头鬓为白。
    《魏志》曰：辰韩国儿生，以石押其头，欲其扁扁，今辰韩人皆扁头。
    《搜神记》曰：南方有落［○《太平御览》三百六十四落下有头字。］民，吴时，将军朱桓一婢，每夜卧後，头辄飞去，或从狗窦，或从天窗中出入，以耳为翼，将晓复还，数数如此，傍人怪之，夜照视，唯有身无头，其体微冷，乃蒙之以被，至晓头还，碍被不得安，再三堕地，而其体气急疾，若将死者，乃去被，头复起附，得安，复瞑如常人。
    《神仙传》曰：曹公捕左慈，数日得之，便断头，以白曹公，公大喜曰：果慈头，定视，是一束茅尔。
    洞林曰：郭璞为左尉周恭卜云，君且堕马伤头，尉後乘马行，黄昏，坂下犊车触马，马惊，头打石上，流血殆死。
    《秦记》曰：符坚祖洪，见坚状，欲令头坚腹软，字之曰坚头。
    《幽明录》曰：河东贾弼之，义熙中，为琅琊府参军，夜梦有一人，面查<面包>［防老反。］甚，多鬓大鼻闲目，请之曰：爱君之，欲易头，可乎，乃於梦中许易，明朝起，自不觉，而人悉惊走藏，云那汉何处来，弼取镜自看，方知怪异，因还家，家人悉惊，入内，妇女走藏，云那得男子，弼坐自陈说，後能半面笑，两足手口各捉一笔，俱书，辞意皆美，此为异也，馀并如先。
