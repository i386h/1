<!-- { "loadSidebar": true } -->
    又诣周承不值因赠此诗曰：竹枝任风转，兰心逐风卷，青云叶上团，白露花中泫，闻君入绮疏，聊寄锦中书，一随平原客，宁忆豫章徐。
    又遥赠周承诗曰：巨石乱天崖，杂树郁参差，伯鱼留蜀郡，长房还葛陂，练练波中月，亭亭云上枝，高岑蔽人者，无处得相知。
    又周承未还重赠诗曰：石渠阒无人，子云今何在，顾望独凝忧，衔杯竟谁待，散雪逐吹寒，蓬姿霜雪采，甘泉无竹花，雏欲还海。
    隋江总遇长安使寄裴尚书诗曰：传闻令［○文苑英华二百四十七作合，此讹。］浦叶，远向洛阳飞，北风尚嘶马，南冠独不归，去云目徒送，离琴手自挥，征蓬失处所，春草屡芳菲，太息关山月，风尘客子衣。
    【赋】梁劭陵王赠言赋曰：张云麾问望之美，作牧南蕃，维舟江汉，留连饮饯，发迈有期，会面无日，依依别袂，恨恨江干，古人赠别以言，聊为赠言赋曰：昔人有感於知己，深情投分，如斯已矣，相知势利之间，实君子之所鄙，静言神交之际，亦难得而具美，岂直鲜其令终，曾自闻其善始，日逾久而益敬，盖惟一人者尔，语同志而好合，谅今古之皆然，荀御而自说，徐因刍而请前，况英声与茂实，乃绝後而光先，似临潭而镜对，若披雾而睹天，钦爱顾之罔己，良佩服之在旃，资淑美之上才，超群雄而独峻，德既深於万顷，墙有高乎数仞，思若神而泉涌，文如华而玉振，伊薄躯之固陋，谬摄官於夏，知美锦之难裁，处棼丝而易结，幸中途而遘止，仰旌旆之踟蹰，似德星之东迈，类祥云之西徂，亟留连於河渚，或终宴於城隅，赏既延於宾友，忄亦洽於仆夫，嗟灰之易逝，慨离袂之云促，惜日车之不驻，恨流影之难续，观善诱而不倦，餐好音而未足，伫浮云之可寄，原无比乎金玉。
    梁张缵怀音赋并序曰：西平劭陵王，以亲贤作蕃夏首，下走叨窃时命，驱传湘罗，久下风，素蒙淑顾，及涂经鄢郢，淹泊累旬，君王弹随珠於千仞，乃贻之以丽则，诗云怀我好音，敢为怀音赋云尔，伊宗周之令望，巡召南而述职，襟带郧夏之乡，宣条江汉之域，服诗书於怀袖，抱仁义於臆，总九德以栖身，横四溟而抚翼，循微躬之末迹，谬驰传於衡嶷，由洞庭而左转，指酃醴而为期，仰芳尘於夏，路将近而弥滋，棹陵波以遄务，舟望浦而倦迟，自清光之末觏，逾一纪以历兹，敢凭情於往昔，逢君恩之未遗，陪桂苑之良游，接兰台之高会，既醉酒以饱德，亦倾羞而缓带，感平原之爱客，伤歧路之难留，恋西园之馀赏，泣南浦之徂舟，结烦言於将赠，情有重乎琳球，顾龙门其不见，过夏首而西浮，申服义之未沫，长寄言於还邮。
    梁陆亻垂感知己赋赠任曰：夜申旦而不寐，独匡坐而怨咨，命仆夫而夙驾，指南馆而为期，学穷书府，文究辞林，既耳闻而存口。又目见而登心，似临淄之借书，类东武之飞翰，轸工迟於长卿，逾巧速於王粲，固乃度平子而越孟坚，何论孔璋而与公，或欲涉其涯，求其界畔，则浩浩氵卷々，彪彪氵旰々，譬长铗於削中，若龙渊与蜀汉，济济冠盖，祁祁俊逸，有窃风以味道，咸交臂而屈膝，或望路以窥门，罕升堂而入室，彼春兰及秋菊，尚无绝於众芳，矧重仁与袭义，信辽辽兮未央，言追意而不逮，辞欲书而复忘，窃仰高而希骥，忽脂车而秣马，既一顾之我隆，亦东壁之余假，似延州之如旧，同伯喈之倒屣，附苍蝇於骥尾，明镜於朝光，谓虚无而为有，布籍甚於游扬，於是柔条飒其成劲，白露变而为霜，岁忽忽而遒尽，忧与爱兮未忘，聚落茎於虚室，听羁雀於枯杨，忄屯郁悒其谁语，独抚抱而增伤，异人以蠲忧，类其文而愈疾，索黄琼之寄居，造安仁之狭室，车出门其已欢，无论衔杯与促膝，譬邹子之吟松，故未寒而能栗，徒纳壤以作高，陋吞舟而为罔，值墨子之爱兼，逢太丘之道广，陪九万以齐征，激三千而同上，识公沙於杵臼，拔孝相於无名，非夫人之为惑，孰云感於余情，指北芒以作誓，期郁郁於佳城。
    梁任答陆亻垂感知己赋曰：原知己之时义，故相知之信然，乃贪廉之异贯，奈勇怯之相悬，贪在物而成累，怯在我而可甄，既自得於为御。又甘心於执鞭，矧相知其如此，独揽涕而潺，虽有望於己知，更非谓其知己，信伟人之世笃，本侯服於陆卿，缅风流与道素，袭衮衣与绣裳，逮伊人而世载，并三骏而龙光，过龙津而一息，望凤条而载翔，彼白玉之虽洁，此幽兰之信芳，思在物之取譬，非升斛而能量，匹方峙於东岳，比凝厉於秋霜，不一饭以忘过，每三钱以投渭，匪蒙袂之敢嗟，岂沟壑之能衣，既蕴籍其有馀。又淡然而无味，得意同乎卷怀，违方似乎仗气，类平叔而靡雕，似子台而不朴，冠众善而胎操，综群言而名学。折高戴於后台，异邹颜乎董幄，探三诗於河间，访九师於淮曲，术兼口传之书，艺广铿锵之乐，时坐睡而悬梁，裁据梧而锥幄，唯忘年之陆子，定一遇於班荆，余获田苏之价，尔得海上之名，信落魄而无产，终长勤於短生，饥虚表於徐步，逃责显於疾行，子比我於叔则。又方余於耀卿，心照情交，流言靡惑，万类ウ求，千里悬渴，言象可废，筌蹄自默，居非连栋，行待舟车，冬夜不长，夏日靡馀，肴核非饵，丝竹岂娱，我未舍驾，子已回舆，中饮相顾，怅然动色，邦壤虽殊，离会难测，存异山阳之居，没非要离之侧，以胶投漆中，离娄岂能识。
    【书】後汉崔瑗与葛元甫书曰：今遣奉书，钱千为贽，并送许子十卷，贫不及素，但以纸耳。
    後汉马融与窦伯向书曰：孟陵奴来，赐书，见手迹，欢喜何量，次於面也，书虽两纸，纸八行，行七字，七八五十六字，百一十二言耳，後汉延笃答张奂书曰：惟别三年，梦想言念，何日有违，伯英来，惠书盈四纸，读之三复，喜不可言。
    後汉张奂与阴氏书曰：笃念既密，文章灿烂，名实相副，奉读周旋，纸弊墨渝，不离于手。
    晋庾冰与王羲之书曰：得示，连纸一丈，致辞一千，祗增其叹耳，了无解於往怀。
    ●卷三十二 人部十六
    ○闺情
    ◇闺情
    《毛诗》曰：自伯之东，首如飞蓬，岂无膏沐，谁为容。
    又，角枕粲兮，锦衾烂兮，予美忘此，谁与独旦。
    又，我徂东山，滔滔不归，我来自东，零雨其，鹳鸣于垤，妇叹于室。
    又，采绿，刺怨旷也，幽王之时，多怨旷者，终朝采绿，不盈一，予发曲局，薄言归沐，终朝采蓝，不盈一，五日为期，六日不詹。
    又，静女其姝，俟我於城隅，爱而不见，搔首踟蹰
    又，燕尔新婚，如兄如弟。
    又曰：未见君子，忧心忡忡，亦既见止，亦既觏止，我心则降。
    又，未见君子，忧心忄忄，亦既见止，亦既觏止，我心则悦。
    《左传》：晋叔向曰：昔贾大夫恶，娶妻而美，三年不言不笑，御以如皋，射雉获之，其妻始笑而言。
    又，晋文公谓季隗曰：待我二十五年不来而後嫁，季隗曰：我二十五年矣。又如是而嫁，则就木焉。
    《说苑》曰：齐王起九重之台，募国中能画者，赐之钱，有敬君，居常饥寒，其妻妙色，敬君工画台，贪赐画台去家日久，思忆其妻，像向之而笑，傍人见以白王，王召问之，对曰：有妻如此，去家日久，心常念之，窃画其像，以慰离心，不悟上闻。
    汉［○汉下脱书字。］张敞为妇画眉，帝知问之，敞曰：闺房之内，夫妇之私，有过此者。
    又，李夫人得幸武帝而卒，上怜悯焉，图画其像於甘泉宫，初李夫人病笃，上自临候之，夫人蒙被谢曰：妾久寝病，形貌毁坏，不可以见帝，上曰：夫人病亦甚，殆将不起，一见我，属王及兄弟，岂不快哉，夫人曰：尊官在帝，不在一见，上复言，欲必见之，夫人遂转面向壁欷，上不悦而起，夫人姊妹让之曰：独不可一见上，属兄弟耶，夫人曰：不见帝者，乃欲深兄弟也，夫以色事人者，色衰则爱弛，上所恋恋念我，以平生容貌也，今见我毁坏，颜色非昔，必且畏恶我，尚肯思复录其兄弟哉。
    《风俗通》曰：有张伯偕仲偕兄弟，形貌绝相类，仲偕妻新妆竟，忽见伯偕，乃戏问曰：今日妆饰好不，伯偕应之曰：我伯偕也，妻乃避之，须臾。又见伯偕，犹以为仲偕，告云，向大错误，伯偕曰：我故伯偕也。
    《世说》曰：王浑妻锺夫人，每尝卿浑，浑曰：讵可尔，妻曰：怜爱卿，是以卿卿，我不卿卿，谁当卿卿。
    又曰：荀奉妻曹氏，有艳色，妻常病热，奉乃出中庭取冷，还，以家［○世说惑溺篇作身。］熨之，妻亡人吊，不哭而神伤，无几，奉亦卒。
    又曰：孙楚妻亡，至祥，仍为诗以悼之，王武子见其文曰：未知文生於情，情生於文，见此使人增伉俪之重。
    湘川记曰：舜巡狩苍梧而崩，三妃不从，思忆舜，以泪染竹，竹尽为班。
    【诗】古诗曰：青青河畔草，郁郁园中柳，盈盈楼上女，皎皎当窗牖，红粉妆，纤纤出素手，昔为娼家女，今为荡子妇，荡子行不归，空床难独守。
    又曰：上山采{艹麋}芜，下山逢故夫，长跪问故夫，新人复何如，新人虽云好，未若故人姝，其色似相类，手爪不相如，新人从门入，故人从ト去，新人工织缣，故人工织素，织缣日一匹，织素五丈馀，持缣将比素，新人不如故。
    又曰：兰若生春阳，涉冬犹盛滋，原言追昔爱，情款感四时，美人在云端，天路隔无期。
    後汉焦仲卿妻刘氏，为姑所遣，时人伤之，作诗曰：孔雀东南飞，五里一徘徊，十三能织绮，十四学裁衣，十五弹箜篌，十六诵书诗，十七嫁为妇，心中常苦悲，君既为府史，守节情不移，鸡鸣入机织，夜夜不得息，三日断五疋，大人故言迟，非为织作迟，君家妇难为，妾有绣腰襦，葳蕤金缕光，红罗衤复斗帐，四角垂香囊，交文象牙簟，宛转素丝绳，鄙贱虽可薄，犹中迎後人。
    魏陈王曹植诗曰：揽衣出中闺，逍遥步两楹，闲房何寂寥，绿草被阶庭，空穴自生风，百鸟翩南征，春思安可忘，忧戚与君并，佳人在远道，妾身单且茕，欢会难再遇，兰芝不重荣，人皆弃旧爱，君岂若平生，寄松为女萝，依水如浮萍，赍身奉衿带，朝夕不堕倾，傥终顾眄恩，永副我中情。
