<!-- { "loadSidebar": true } -->
    周王裒灵坛铭并序曰：悠悠五纬，乃钦若於尧典，茫茫九州，爰致功於禹迹，犹以天步悬远，隶首而弗穷，地载遐荒，章亥驰而未极，浩庭霄度，吐纳天和，昆阆沧溟，胞胎元一，九灵之府，神液所以降祥，五英之阙，华以之昭应，推劫运之短长，校河源之广狭，谷永上书，譬流风之不系，桓谭作论，明弱水之难航，岂知回天金简，惟传上圣，洞神玉策，尚隔中仙，于时金风戒辰，三光澄曜，香雨乘空，天花入室，帝乃升法座，说玄言，肴覆洞微，阐扬众妙，洪锺应叩，衢樽待酌，铭曰：锺鸣上界，梵响玄宫，紫辰濯水，青树摇风，八觉修行，七教弘通，神机诣理，秋毫坼空，函席广开，法轮徐转，入神精义，谈天胜辩，逐境晦明，逗机深浅，或照盛业，方图云篆。
    又馆铭曰：云桥启馆，景曜开扉，明庭朝礼，仙宫羽衣，燕履霄去，凫晨归，练石三转，烧丹七飞，昆吾陶铸，丹杨鋈铣，尽写龙文，图开篆，声随地气，调均天辩，九宫方应，万灵称善。
    【书】梁沈约与陶弘景书曰：先生糠秕俗流，超然独远，烈霓羽带，总辔云霞，方当名书绛简，身游玄阙，凭星夕卧，望日朝餐，而至理深微，亻匡焉难睹，惟欲下风问道，未知厥路，若夫栖迟闲远，咀咽琼芝，出入清都，师友灵圣，循崖反迹，无缺惟心。
    梁陶弘景答朝士访仙佛两法体《相书》曰：某等曰：尝窃观仙书，辄嗟欣忘倦，徒羡其文，莫测其理，寻七尺之体，既同禀太始，俱服五常，以何因缘，独超青云而弊金石者乎，先生领袖玄门，学穷仙苑，必有以竭其川岸，请略闻雅说，隐居答曰：至哉嘉讯，岂蒙生所辩，虽然，试言之，若直推竹柏之匹桐柳者，此本性有殊，非今日所论，若引庖刀汤稼，从养溉之功者，此又止其所从，终无永固之期，夫得仙者，并有异乎此，但斯族复有数种，今且谈其正体，凡质像所结，不过形神，形神合时，则是人是物，形神若离，则是灵是鬼，其非离非合，佛法所摄，亦离亦合，仙道所依，今问以何能而致此，仙是铸练之事极，感变之理通也，当埏埴以为器之时，是土而异於土，虽燥未烧，遇湿犹坏，烧而未熟，不久尚毁，火力既足，表里坚固，河山可尽，此形无灭，假令为仙者，以药石练其形，以精灵莹其神，以和气濯其质，以善德解其缠，众法共通，无碍无滞，欲合则乘云驾龙，欲离则尸解化质，不离不合，则或存或亡，於是各随所业，道进学，渐阶无穷，教功令满，亦毕竟寂灭矣。
    【论】魏陈王曹植辩道论曰：世有方士，吾王悉所招致，甘陵有甘始，庐江有左慈，阳城有郄俭，始能行气导引，慈晓房中之术，［○冯校本术上有玄字。］俭善辟，悉号数百岁，所以集之魏国者，诚恐此人之徒，接奸诡以欺众，行妖恶以惑民，岂复欲观神山於瀛洲，求安期於边海，释金辂而顾云舆，弃文骥而羡飞龙哉，夫帝者位殊万国，富有天下，威尊彰明，齐光日月，宫殿阙庭，等耀紫微，何顾乎王母之宫，昆仑之域哉，夫三乌备役，不如百官之美也，素女娥，不若椒房之丽也，云衣羽裳，不若黼黻之饰也，驾螭载霓，不若乘舆之盛也，琼蕊玉华，不若玉圭之也，而顾为匹夫所罔，纳虚妄之辞，信眩惑之说，隆礼以招弗臣，倾产以供虚求，散王爵以荣之，清闲馆以居之，经年累稔，终无一验，虽复诛其身，灭其族，纷然足为天下笑矣，若夫玄黄所以娱目，铿钅仓所以乐耳，媛妃所以绍先，刍豢所以悦口也，何必甘无味之味，听无声之乐，观无采之色乎。
    晋庾阐列仙论曰：夫无怪物之所以，然後可以通于命，以达变化之情者，不怪诡於异端，测自然之根者，不猖狂於一物，故形骸虽细，推之愈广，天地虽巨，别之弥狭，然则形骸华岱之秋毫，太虚天地之掌握耳。又何足以言其变化哉。又若秦皇汉武，体无灵骨，虽怀奇化，绛［○疑当作终。］於尸没，倾天下之资，忽万乘之位，方士辐凑，万端鳞萃，无救於颓年，终无补於一至，若天［○疑当作夫。］禀分有方，［云云。］
    ●卷七十九 灵异部下
    ○神  梦  魂魄
    ◇神
    《左传》曰：有神降于莘，惠王问诸内史过曰：是何故也，对曰：国之将兴，明神降之，监其德也，将亡，神又降之，观其恶也，故有得神以兴，亦有以亡，虞夏商周皆有之。
    《山海经》曰：西海水赤，有章尾山，有神人面蛇身而赤，身长千尺，其眠乃晦，其视乃明，不食不寝，风雨是谒，［能请致风雨。］是谓烛龙。
    又曰：蚩尤作兵，犯黄帝，黄帝乃令应龙攻於冀州之野，蚩尤谓［○太平御览八百八十二作请。］风伯，所从大风雨，黄帝乃下天女妖，止雨，遂杀蚩尤，妖不得复上，故所居不雨。
    三齐略记曰：始皇作石桥，欲过海观日出处，于时有神人，能驱石下海，城阳一山石，尽起立，嶷嶷东倾，状似相随而去，云石去不速，神人辄鞭之，尽流血，石莫不悉赤，至今犹尔。
    又曰：始皇於海中作石桥，非人功所建，海神为之竖柱，始皇感其惠，通敬其神，求与相见，海神答曰：我形丑，莫图我形，当与帝会，乃从石塘上入海三十馀里相见，左右莫动手，巧人潜以脚画其状，神怒曰：帝负我约，速去，始皇转马还，前脚犹立，後脚随崩，仅得登岸，画者溺於海，众山之石皆住，今犹岌岌，无不东趣。
    《史记》曰：伍子胥死，吴人怜之，为立祠於江上，因名曰胥山。
    又曰：始皇西南渡淮，之衡山南郡，浮江至湘山祠，逢大风，几不得渡，上问博士曰：湘君何神，对曰：闻尧女舜之妻也，而葬於此，於是始皇大怒，使刑徒三千人，伐湘山树，赭其山上。
    《列女传》曰：舜陟方，死於苍梧，二妃葬於江湘之间，俗谓之湘君。
    《搜神记》曰：蒋子文者，广陵人也，嗜酒好色，常自谓己骨清，死当为神，汉末为秣陵尉，逐贼至於锺山之下，贼击伤额，因解绶以缚之，有顷遂死，及吴先主之初，其吏见文於道，乘白马，执白羽扇，侍从如平生，文曰：我当为此土地神也，为吾立祠，不尔，使虫入耳为灾，吴主以为妖言，後果有虫入人耳，皆死，医不能治。又云，不祠我，将有大火，是岁数有大火，吴主患之，封为都中侯，加印绶，立庙堂，改锺山为蒋山，以表其灵也。
    又曰：济北弦超，嘉平中，夜梦神女从之，自称天上玉女，东郡人，姓成公，字智琼，早失母，天帝哀其孤苦，令得下嫁从夫，当其梦也，嘉喜非常，觉寤钦想，如此三夕四旦，显然来游，驾辎车，从八婢，服绫罗绮绣，状若飞仙，自言年十七，遂为夫妇，赠诗曰：飘浮勃述，敖曹云石滋，神仙岂虚降，应运来相之。
    又杜兰香别传曰：杜兰香，自称南阳人，以建兴四年春，数诣张传，传年十七，望见其车在门外，婢通言，阿母所生，遣授配君，君可不敬从，传先改名硕，硕呼女前，视可十八九，说事邈然久远，有妇子二人，大者萱支，小者松支，钿车青牛，上饮食皆备，作诗曰：阿母处灵岳，时游云霄际，众女侍羽仪，不出墉宫外，飘轮送我来，岂复耻尘秽，从我与福俱，嫌我与祸会，至其年八月旦来，复作诗曰：逍遥云雾间，呼嗟发九嶷，流汝不稽路，弱水何不之，出署豫子三枚，大如鸡子，云，食此，令君不畏风波，辟寒温，硕食二，欲留一，不肯，令硕尽食，言本为君作妻，情无旷远，以年命未合，其小乖，太岁东方卯，当还求君。
    王隐《晋书》曰：镇南刘弘，以故刺史王毅子衡阳太守矩为广州，矩至长沙，见一人长大，著布单衣，自持奏在岸上，矩省奏云，京兆杜灵之，仍入舡共语，称叙希阔，矩问君京兆人，何时发来，答曰：朝发，矩怪京兆去此数千，那得朝发今到，杜答云，仆天上京兆，去此乃数万，何止数千乎。
    《异苑》曰：衡阳山九嶷，皆有舜庙，汉世零陵文学姓奚，於泠道县舜祠下，得笙玉管，舜时西王母献。
    又曰：陆机初入洛，次河南之郾师，时夕，望道左若有民居，因往逗宿，见一年少，神姿端达，与机言玄门妙物，机心伏其能，无以讠州抗，机提纬古今，总验名实，此年少不堪欣解，既晓便去，机税骖逆旅，逆旅妪曰：此东数十里无村落，止有山阳王家墓耳，机乃怪，怅然，还睇昨路，空野霾云，ㄆ木蔽日，知所遇者信王弼墓也。
    又曰：吴相伍员庙，永嘉中，吴郡人叔父为台郎，在洛，值京都倾覆，归涂阻塞，当济江，南风不得进，既投奏，即日得渡。
    又曰：长沙罗县，有屈原自投之川，山水明净，异於常处，民为立庙，在汨潭之西，岸侧盘石，马迹尚存，相传云，原投川之日，乘白骥而来。
    《幽明录》曰：王辅嗣注易，辄笑郑玄为儒，云老奴无意，王时夜分，忽然闻外ト有着屐声，须臾进，自云郑玄，责之曰：君年少，何以轻穿文凿句，而妄讥诮老子耶，极有忿色，言竟便退，辅嗣心生畏恶，少年遇厉疾而卒。
    【诗】梁简文帝祠伍员庙诗曰：去国资孝本，循忠全令名，舟里多奇计，芦中复吐诚，偃月交吴舰，鱼丽入楚营，光功摧妙，手载籍馀声，洪涛犹鼓怒，灵庙尚凄清，行潦承椒奠，按歌杂凤笙，无劳晋后璧，讵用楚臣缨，密树临寒水，疏扉望远城，窗寮野雾入，衣帐积苔生，惟有三青鸟，敛翅时逢迎。
    梁刘遵和简文帝赛汉高帝庙诗曰：分蛇纶霸迹，提剑灭雄威，空馀清祀处，无复瑞云飞，仙车照丹穴，霓裳影翠微，投要汉女，吹管召湘妃，幸逢怀精日，豫奉沐休归。
    梁徐陵和诗曰：山宫类牛首，汉寝若龙川，玉碗无秋酎，金灯灭夜烟，丹帷迫灵岳，绀席下群仙，堂空沛筑响，钗低戚舞妍，何殊后庙里，子建作华篇。
    梁刘孝仪和诗曰：币崇明祀，牲樽礼贵神，风惊如集庙，光至似来陈，徘徊灵驾入，叫兆倡歌新，将言非为己，致敬乃祈民，多才与多事，今古独为邻。
    梁王台卿和诗曰：沐芳事椒糈，驾言遵寿宫，瑶台斜接岫，玉殿上凌空，树出垂岩影，竹引带山风，阶长雾难歇，窗高云易通，所悲樽俎撤，按歌曲未终。
    梁王僧孺湘夫人诗曰：桂栋承薜帷，眇眇川之湄，白徒可望，绿芷竟空滋，日暮思公子，衔意嘿无辞。
