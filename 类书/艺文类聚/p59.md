<!-- { "loadSidebar": true } -->
    《吴志》曰：吕蒙病笃，孙权问曰：卿如不起，谁可代者，对曰：朱然，胆守有馀，愚以为可任。
    《管辂别传》曰：辂年十五，琅琊太守单子春，雅有才度，欲见辂，辂造之，客百馀人，有能言之士，辂谓子春曰：府君名士，加有雄贵之资，辂既年少，胆未坚刚，若欲相观，惧失精神，请先饮酒三斗，然後而言，子春大喜，酌三斗，独使饮之，於是辂人人答对，言皆有馀。
    刘琨书曰：胆识坚定，临难无苟免之意。
    《世说》曰：姜维死时见剖，胆大如斗。
    【论】魏嵇康明胆论曰：有吕子春者，精义味道，研是非，以为人有胆可无明，有明便有胆矣，嵇先生以为明胆殊用，不能相生，论曰：夫元气陶铄，众生禀焉，赋受有多少，故才性有昏明，唯至人，特锺纯美，兼周外内，无不毕备，降此已往，盖阙如也，或明於见物，或勇於决断，人情贪廉，各有所止，譬诸草木，区以别矣，兼之者博於物，偏受者守其分，故吾谓明胆异气，不能相生，明以见事，胆以决断，专明无胆，虽见不断，专胆无明，则违理失机。
    ●卷十八 人部二
    ○美妇人  贤妇人  老
    ◇美妇人
    《方言》曰：秦晋之间，美貌谓之娥，美状为窕，美色为艳，美心为窈。
    《毛诗》曰：窈窕淑女，君子好逑。
    又曰：硕人其颀，衣锦衣，手如柔荑，肤如凝脂，领如蝤蛴，齿如瓠犀，螓首娥眉。
    又曰：有美一人，婉如清阳。
    《左传》曰：宋华父督见孔父之妻于路，曰：美而艳。
    又曰：昔有仍氏生女，<黑真>黑而甚美，光可鉴，名曰玄妻。
    《礼含文嘉》曰：禹卑宫室，垂意沟洫，则玉女敬养。
    《穆天子传》曰：赤乌之人甚好，献二女于天子，以为嬖人，赤乌，美人之地。
    《韩子》曰：魏王遗楚王美女，王甚悦之。
    《庄子》曰：毛嫱骊姬，人之所美也，鱼见之深潜，鸟见之高飞。
    尹《文子》曰：齐有黄公者，二女皆国色，以其美也，常谦辞毁之为丑恶，丑恶之名远布，而一国之人无敢娉者。
    《慎子》曰：毛嫱西施，天下之至姣［胡茅反。］也，衣以皮褐亻其，［欺既反。］则见者走，易以玄裼，则行者皆止。
    《楚辞》曰：夸容态め洞房，娥眉曼绿目腾光。
    又曰：粉白黛黑施芳泽，长袂拂面善留客。
    又曰：美人既醉朱颜酡。
    《淮南子》曰：曼容皓齿，形夸骨佳，不待傅粉芳泽而美者，西施阳文也。
    《战国策》曰：张仪曰：郑周之女，粉白黛黑，非知而见之者以为神。
    又曰：司马喜谓赵王曰：赵，佳丽之所出也。
    《史记》曰：纣囚西伯，而闳夭之徒，以有莘氏美女献纣，纣大悦，乃放西伯。
    又曰：尹夫人邢夫人，同时并幸，武帝有诏，不得相见，尹夫人自请武帝，原见邢夫人，帝令他夫人饰，从者数十人来前，尹夫人见之曰：非邢夫人，帝曰：何以言之，对曰：视其体，形状不足以当人主，有诏邢夫人，衣故衣，独身来，尹夫人望见之曰：真是矣，於是乃低头俯而泣，自痛其不如也。彦曰：美女入室，恶女之仇也。
    《汉书》曰：李延年善歌，侍武帝，歌曰：北方有佳人，绝世而独立，一顾倾人城，再顾倾人国，宁不知倾城国，佳人不可再得，上叹曰：善，岂有此人乎，平阳主因言延年有女弟，上乃召见之，实妙丽善舞，以为夫人。［事具乐部舞篇。］
    《汉武故事》曰：起明光宫，发燕赵美女二千人充之，率取十五以上，二十以下，凡诸宫美人，可有七八十，与上同辇者十六人，员数恒使满，皆自然美丽，不使粉白黛黑。
    《东观汉记》曰：初，光武闻阴丽华美，心悦之，叹曰：娶妻当得阴丽华，後为皇后，［事具叙志篇。］
    华峤《汉书》曰：梁冀妻孙寿，色美，能作愁眉啼妆，堕马髻，折腰步，龋齿笑，以为媚惑也。
    妒记曰：桓大司马以李势女为妾，桓妻南郡主，拔刀率数十婢往李所，因欲斫之，见李在窗前梳头，发垂委地，姿貌绝丽，乃徐下地结髻，敛手向主曰：国破家亡，无心以至今日，若能见杀，实犹生之年，神色闲正，辞气凄婉，主乃掷刀前抱之曰：阿子，见汝不能不怜，何况老奴，遂善遇之。
    干宝《晋纪》曰：石崇有妓人曰绿珠，美而工舞，孙秀乃使人求焉，崇方登凉观，临清水，妇人侍侧使者以告崇，崇出妓妾数十人，皆蕴兰麝而被罗，曰：在所择，使者曰：君侯服御，丽则丽矣，然本受旨索绿珠，崇勃然曰：绿珠吾所爱重，不可得也，使者还，以告，故秀劝赵王伦杀之。
    桓谭《新论》曰：陈平说单于阏氏，言汉有好丽美女，其容貌天下无双，急以进单于，单于见此，必大爱之，则阏氏疏矣。
    《典论》曰：司隶冯方女，国色也，袁术登城见，悦之，遂纳焉，甚爱幸，诸姬害其宠，杀之。
    《魏略》曰：初袁绍子熙，纳甄后，熙出幽州，后留侍姑，及邺破，绍妻及后，坐堂皇上，绍妻自缚，文帝曰：袁夫人令新妇举头，姑乃奉后令仰，帝审视，见其颜色非凡，称叹之，太祖为迎取焉。
    《吴志》曰：孙权步夫人，以美丽得幸，宠冠後庭。
    又曰：周瑜从孙策皖城，得桥公两女，国色也，策自纳大桥，瑜纳小桥，俗说曰：宋是石崇妓绿珠弟子，有国色，善吹笛，後入晋明帝宫，［事具乐部笛篇。］
    《邺中记》曰：陈逵妹，才色甚美，发长七尺，石季龙以为夫人。
    【诗】古诗曰：燕赵多佳人，美者颜如玉，被服罗裳衣，当户理清曲，音响一何悲，弦急知柱促，原为双飞燕，衔泥巢君屋。
    魏陈王曹植诗曰：有美一人，被服纤罗，妖姿艳丽，蓊若春花，红颜к晔，云髻峨峨，弹琴抚节，为我弦歌，清浊齐均，既亮且和，取乐今日，遑恤其他。又杂诗曰：南国有佳人，容华若桃李，朝游江海岸，夕宿潇湘，时俗薄朱颜，谁为发皓齿，俯仰岁将暮，荣曜宁久恃。
    又美女篇曰：美女妖且闲，采桑岐路间，攘袖见素手，皓腕约金环，头上三爵钗，腰佩翠琅，明珠交玉体，珊瑚间木难，罗衣何飘，轻裾随风还，顾ツ遗光采，长笑气若兰，行徒用息驾，休首以忘餐，借问女何居，乃在城南端，青楼临大路，高门结重关，容华晖朝日，谁不希令颜。
    魏阮籍诗曰：西方有佳人，皎若白日光，被服纤罗衣，左右佩双。
    又诗曰：周郑天下郊，卫衢当三河，妖冶闲都子，英曜何芬葩，玄发发朱颜，睇眄有光华，倾城思一顾，遗视来相过，原为三春游，朝阳忽蹉跎。
    又诗曰：二妃游江滨，逍遥从风翔，交甫怀环，婉娩有芬芳，绮靡情欢爱，千岁不相忘，倾城迷下蔡，容华结中肠，感激生忧思，萱草树兰房。
    晋傅玄诗曰：有女怀芬芳，是々步东厢，蛾眉若双翠，明眸发清阳，丹唇翳皓齿，秀颜若璋，令仪希世出，无乃古毛嫱，首戴金步摇，耳系明月，珠环约素腕，翠羽垂鲜光，容华既已艳，志节拟秋霜。
    梁简文帝晚景出行诗曰：细树含残影，春闺散晚香，轻花鬓畔堕，微汗粉中光，飞凫初罢曲，啼鸟忽度行，羞令白日暮，车马郁相望。
    又诗曰：丽旦与妖嫱，共拂可怜妆，同安鬟里拨，异作额间黄，罗裾宜细简，画さ重高墙，含羞未上砌，微笑出长廊，取花争宝镊，攀枝念蕊香，但歌聊一曲，鸣弦未肯张，自矜心所爱，三十侍中郎。
    又咏内人昼眠诗曰：北窗聊就枕，南檐日未斜，攀钩落倚障，插捩举琵琶，梦笑开娇靥，眠鬟压落花，簟文生玉腕，香汗浸红纱，夫婿恒相伴，莫误是倡家。
    又咏美人看画诗曰：殿上图神女，殿里出佳人，可怜俱是画，谁能辩写真，分明净眉眼，一种细腰身，所可持为异，长有好精神。
    梁元帝古意诗曰：妾在成都县，原作高唐云，樽中石榴酒，机上蒲萄纹，停梭还敛色，何时劝使君。
    梁昭明太子咏照流看落钗诗曰：相随照渌水，意是重凉风，流摇妆影坏，钗落鬓花空，佳期在何许，徒伤心不同。
    又名士悦倾城诗曰：美人称绝世，丽色譬花丛，经居李城北，来往宋家东，教歌公主第，学舞汉城宫，多游淇水曲，好在凤楼中，履高疑上砌，裾开特畏风，袖轻见跳脱，珠扌既杂青虫，垂丝绕帷幔，落日度房栊，妆窗隔柳色，井水照桃红，非怜交甫，羞使春闺空。
    又美人晨妆诗曰：北窗朝向镜，锦障复斜萦，娇羞不肯出，犹言妆未成，散黛随眉广，烟支逐脸生，试将持出众，定得向怜名。
    梁邵陵王萧纶见姬人诗曰：春来不复赊，入苑驻行车，比来妆点异，今世拨鬟斜，却扇承枝影，舒衫受落花，狂夫不妒妾，随意晚还家。
    梁萧子显美女篇曰：章丹暂辍舞，巴姬请罢弦，佳人淇洧出，艳赵复倾燕，繁既为李，照水亦成莲，朝酤成都酒，暝数河间钱，馀光幸未惜，兰膏空自煎。
    梁庾肩吾咏美人看画诗曰：欲知画能巧，唤取真来映，并出似分身，相看如照镜，安钗等疏密，着领俱周正，不解平城围，谁与丹青竞。
    又诗曰：绛树及西施，俱是好容仪，非关能结束，本自细腰枝，镜前难并照，相将映渌池，看妆畏水动，敛袖避风吹，转手齐裾乱，横簪历鬓垂，曲中人未取，谁堪白日移，不分他相识，唯听使君知。
    又南苑看人还诗曰：春花竞玉颜，俱折复俱攀，细腰宜窄衣，长钗巧扶鬟，洛桥初度烛，青门欲上关，中人应有望，上客莫前还。
    梁徐君初春携内人行戏诗曰：梳饰多今世，衣著一时新，草短犹通さ，梅香未［○原讹末，据冯校本改。］著人，树斜牵锦帔，风横入红纶，满酌兰英酒，对此得娱神，梁刘孝绰爱姬赠主人诗曰：卧久疑妆脱，镜中私自看，薄黛销将尽，凝朱半有残，垂钗绕落鬓，微汗染轻纨，同羞不相难，对笑更成忄，妾心君自解，挂玉且留冠。
    又为人赠美人诗曰：巫山荐枕日，洛浦献珠时，一遇便如此，宁关先有期，幸非使君问，莫作罗敷辞，夜长眠复坐，谁知ウ敛眉，欲寄同花烛，为照遥相思。
    又咏姬人未肯出诗曰：帷开见钗影，帘动闻钏声，徘徊定不出，常羞华烛明。
