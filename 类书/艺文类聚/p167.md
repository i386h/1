<!-- { "loadSidebar": true } -->
    《魏志》曰：田畴从太祖入卢龙塞，太祖独欲侯之，畴素与夏侯善，太祖语曰：且往以情喻之，答曰：岂可卖卢龙塞以易赏禄哉，纵国私畴，畴独不愧於心乎，涕泣横流，具答太祖，太祖喟然，知不可屈，乃拜为议郎。
    晋《起居注》曰：故南城侯羊祜，固辞历年，志不可夺，身没让存，遗操益厉，此亦夷齐所称贤也，今听复本封，以彰厥美。
    【表】齐谢为齐明帝让封宣城公表曰：如其悬旌灞，刷马伊，洒酒望属车之尘，整笏侍升平之礼，陛下︳谟玄览，钦若宏图，鉴臣匪躬，共申彝训，虽量能之请，近遂微躬，则弘长之风，足轨来世。
    梁简文帝为子心［○按心上当有大字。］让当阳公表曰：月蚀之馀，无黄童之对，荷戟入榛，异子乌之辩，遂复早建茅社，夙开井赋，爵列五等，绶参四色。又帝为子大款让石城公表曰：诡对鹤书，俯羞鹈翼，臣生处深宫，未觌焦原之险，不出户庭，岂观砥柱之峻，臣闻坳塘水，岂议大渎之流，覆匮为峰，终乖小鲁之说。
    又为长子大器让宣城王表曰：襄野之辩，尚对轩君，弘羊之计，犹干汉主，徒以结庆源，乘荫霄极，一日千里，困骐骥之驰，高阴百尺，藉云崖之远，熙祖流聪慧之称，方建临淮之国，元仲表岐嶷之姿，［○原讹妾，据冯校本改。］乃启平原之封，南郡奥部，春名区，民化仲翔之俗，山峻陵阳之岭，而绿车赤绶，交映相晖，金玺银券，灼光彩。
    梁江淹为齐高帝让进爵为王表曰：昔虞思勤夏，不别殊物之锡，晋叔臣周，岂颁上公之典，鲁蕃懿亲，裁蒙衮齐之荣，梁国戚属，方忝旌旗之贵。
    梁任为齐明帝让宣城郡公表曰：臣本庸才，智力浅短，太祖高皇帝，笃犹子之爱，降家人之慈，世祖武皇帝，情等布衣，寄深同气，武皇大渐，实奉话言，虽自见之明，庸近所蔽，愚夫至此，已实不忍，自固於缀衣之辰，推违於玉几之侧，遂荷原［○疑当作顾。］，道扬末命，虽嗣君弃常，获罪宣德，王室不造，职臣之由，何者，亲则东牟，任惟博陆，徒怀子孟社稷之对，何救昌邑争臣之讥，四海之议，於何逃责，且陵土未乾，训誓在耳，家国之事，一至於斯，非臣之尤，谁任其咎，将何以肃拜高寝，虔奉武园，悼心失图，泣血待旦，宁容复徼荣於愧耻，晏安於国危，且虚饰宠章，委成御侮，臣知不惬物，谁谓攸［○冯校本作咸。］宜，命轻鸿毛，责重山岳，存没同归，毁誉一贯，辞一官不减身累，增一职已黩朝经，便当自同体国，不为饰让，至於功均一匡，赏同千里，光宅近甸，奄有全邦，殒越为期，弗敢闻命，亦原曲留降鉴，即垂顺许，乃君臣之道，绰有馀裕，苟曰易照，敢守难夺。
    梁沈约为柳世隆让封公表曰：臣闻悬旌玉塞，贰师尚黜其功，伐鼓炎州，伏波犹惧其赏，徒以兼委之施，或难固辞，抽心之情，必无双夺，是故俯容青阁，原还慈於裂壤，窃步丹墀，希收宠於开赋，昔窜命穷雉，难迫势孤，沈板未难，负户非切，及顾温青［○全梁文二十七作清。］之馆，惧结尊慈之怀，累叶喁喁，举门惴惴，臣事逼君亲，理非外奖，实赖朝谟谨肃，宰略遐震，奔鲸外剿，臣何力焉，幸得扶老携弱，重出幽堵，还轴归骖，再践乡路，岂可资国眚以邀其功，因豕［○全梁文作众。］功而飨其报，遂使甘霜受电之心，有同於饰请，皎日大河之志，匪殊於谒。
    【书】魏武帝上书让增封曰：无非常之功，而受非常之福，是用忧结比章，归闻天慈无已，未即听许，臣虽不敏，犹知让不过三，所以仍布腹心，至于四五，上欲陛下爵不失实，下为臣身免於苟取。
    又上书让封曰：臣诛除暴逆，克定二州，四方来贡，以为臣之功，萧相国以关中之劳，一门受封，邓禹以河北之勤，连城食邑，考功效实，非臣之勋，臣祖父中常侍侯，时但从辇，扶翼左右，既非首谋。又不奋戟，并受爵封，暨臣三叶，臣闻易豫卦曰：利建侯，行师有功，乃当进立以为诸侯也。又讼卦六三曰：食旧德，或从王事，谓先祖有大德，若从王事有功者，子孙乃得食其禄也，伏惟陛下，垂乾坤之仁，降云雨之润，远录先臣扶掖之节，采臣在戎犬马之用，优策褒崇，光曜显量，非臣顽，所能克堪。
    又上书让费亭侯曰：臣伏读前後策命，既录臣庸才微功，乃复追［○原讹退，据冯校本改。］述先臣，幽赞显扬，见得思义，屏营怖惧，未知首领，所当所授，故古人忠臣或有连城而不辞，或有一邑而违命，所以然者，欲必正其名也。又礼制，诸侯国土以绝，子孙有功者，当更受封，不得增袭，其有所增者，谓国未绝也，或有所袭者，谓先祖功大也，数未极，无故断绝，故追绍之也，臣自三省，先臣虽有扶辇微劳，不应受爵，岂逮臣三叶，若录臣关东微功，皆祖宗之灵，陛下之圣德，岂臣愚陋，何能克堪。
    又上书让增封武平侯及费亭侯曰：伏自三省，姿质顽素，材志鄙下，进无匡辅之功，退有拾遗之美，虽有犬马微劳，非独臣力，皆由部曲将校之助，陛下前追念先臣微功，使臣续袭爵土，祖考蒙光照之荣，臣受不赀之分，未有丝发，以自报效，昔齐侯欲更晏婴之宅，婴曰：臣之先容焉，臣不足以继之，卒违公命，以成私志，臣自顾省，不克负荷，食旧为幸，虽上德在弘，下有因割，臣三叶累宠，皆统极位，义在殒越，岂敢饰辞。
    ◇外戚封
    《史记》曰：武帝卫后弟青，封长平侯，四子皆封侯，贵震天下，天下歌曰：生男无喜，生女勿怒，独不见卫青子夫霸天下。
    《汉书》曰：汉兴，外戚与定天下，侯者三人，后父据春秋纪之美，帝舅缘大雅申伯之恩，浸广博矣。
    又曰：高祖封吕后父吕公为临泗侯，兄泽为周吕侯。
    又曰：文帝封后弟薄昭为轵侯。又封齐淮南王舅驷钧等二人为侯。
    又曰：景帝封太后弟侄窦广国为章武侯，窦彭祖为南皮侯，窦婴以破吴楚功，封魏其侯，后弟王信为益静侯。
    又，河平二年，上悉封舅谭为平阿侯，商成都侯，根曲阳侯，逢时高平侯，立红阳侯，五人同日封，故世谓之五侯。
    又曰：武帝封太后同母弟田为武安侯，胜周阳侯，皇后姊子［○原讹乎，据冯校本改。］霍去病，伐匈奴，封冠军侯。
    《东观汉记》曰：马防兄弟三人，各六千户，防为颖阳侯，特以前参医药勤劳，绥定西羌，以襄城羹亭一千二百户增防，防身带三绶，宠贵至盛。
    又，光武封新野王［○後汉书五邓晨传作主。］子邓泛为吴［○後汉书吴下有房字，此脱。］侯，伯父皇皇考姊子周均为富波侯，追封外祖樊重为寿张侯，重子丹为射阳侯，孙茂为平望侯，彝［○《东观汉记》作寻，乡［○《东观汉记》乡上有元字，此脱。］侯，从子冲更父侯，后父阴隆，［○《东观汉记》作睦。］宣阳侯，子识原鹿侯，就为信阳侯，皇考女弟子来歙征羌侯，弟由宜西侯，以宁平公主子李雄为新市侯，后父郭昌为阳安侯，子氵充绵曼侯，兄子竟新妻阝侯，匡发干侯，以姨子冯邯为锺离侯。
    又曰：明帝封太后弟阴兴为阳侯，子傅隐强侯，阴盛为无锡侯，楚王舅子许昌龙舒侯。
    又曰：邓训自中兴後，累世宠贵，凡侯者二十九人，东京莫比，《魏志》曰：文帝欲追封太后母父，尚书傅群议，自古无妇人分王命爵之制，秦违古法，汉氏因之，非先王之令典也，帝曰：此议是也。
    【表】晋庾亮让封公表曰：观圣贤之於名爵，敬戒之甚重，岂先哲宜重之於古，而圣朝可轻之於今耶，譬犹回太阳以消湛露，运沧海以灌燎火，其功易成，其事易立。
    ◇妇人封
    《左传》曰：晋败齐师，齐侯遂自徐关入，见保者曰：勉之，齐师败矣，嬖子女子曰：君免乎，曰：免，锐司徒免乎，曰：免矣，苟君与吾父免矣，可若何，乃奔，齐侯以为有礼，既而问之，辟司徒之妻也，封之石。
    陈留风俗传曰：封丘者，高祖与项氏战，厄於延乡，有翟母者免其难，故以延乡为封丘县，以封翟母焉。
    【表】魏陈王曹植谢妻改封表曰：玺书今以东阿王妃为陈王妃，并下印，绶因故，上前所假印，以其拜授书以即日到，臣辄奉诏拜，其才质底下，谬同受私，遇宠素餐，臣为其首，陛下体乾坤育物之德，东海含容之大，乃後随例，显封大国，光扬章灼，非臣负薪之才，所宜克当，非臣秽衅，所宜蒙获，夙夜忧叹，念报罔极，洪施遂隆，既荣枝，猥复正臣妃为陈妃，熠宣朗，非妾妇愚，所当蒙被，葵藿草物，犹感恩养，况臣含气，衔佩弘惠，没而後已，诚非翰墨屡辞，所能报答。
    梁沈约谢母封建昌国太夫人表曰：伏见诏书，以臣母封为建昌国太夫人，庆溢蓬门，荣流素族，恭荷屏营，罔识攸，臣禀训私闺，志涂靡立，勉以为义，诚有由然，输力致身，曾无万一，天慈罔已，至德弥光，探其私志，降此洪泽，荣亲之至，始自微臣，率斯道也，方流万物，草卉轻命，固莫云酬。
    又为长城公主谢表曰：奉策书，封妾为长城县公主，徽命降临，惭腆妄，妾膺灵禀气，育景璇闺，弱志易沦，柔德难树，虽复式姆保，莫敢或遑，而肃雍不著，华盖阙，不悟宸晖曲渐，彝章夙贲，籍此恩加，遽延典策，汤沐光启，珩绲昭被。
    梁王僧孺为南平王妃拜改封表曰：拜妾为南平王妃，奉命震惭，有灼丹寸，妾瞻丝望，且或多惭，镜史观图，是焉知愧，以兹眇薄，有俪蕃仪，纟川组不闻，饣酡盖阙，不悟玄造曲被，徽渥愈臻，改服递名，事华品贵，恩深外邸，荣照下庭，岂期弱，所能胜荷。
    【表】宋谢庄为尚书八座改封郡长公主奏曰：臣闻爵厚懿戚，国之恒典，景祚既新，礼与时渥，永兴等七公主，可封郡长公主。
    ◇尊贤继绝封
    《礼记》曰：天子存二代之後，犹尊贤，尊贤不过二代，武王克殷，未及下车，而封黄帝之後於蓟，而封夏后氏之後於杞，殷之後於宋。
    《左传》曰：郑子产曰：昔虞过［○左传襄二十五年作阏。］父为陶正，以服事我先王，先王赖其利器用，与其神明之後也，庸以元女太姬配胡公，而封诸陈，以备三恪。
    《史记》曰：高帝过赵，问乐毅有後乎，得乐臣叔，封之嚣乡，号华成君，成君毅之孙也。
