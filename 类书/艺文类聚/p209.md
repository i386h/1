<!-- { "loadSidebar": true } -->
    《韩子》曰：昔弥子瑕有宠於卫，与君游於果园，食桃而甘，以其半啖君，君曰。爱我哉。
    《史记》曰：公仪休相鲁，拔园葵，去织妇。
    又曰：董仲舒下帷讲诵，三年不观於舍园。
    《汉书》曰：和帝诏有司，自京师果园，悉假与贫人。
    《国语》曰：赵简子田于蝼，蝼园名。
    《三秦记》曰：汉武有名园曰樊川，一名御宿，有大梨如五升，名含消。
    《汉书》［○案本条，本书九十八，《初学记》二，《太平御览》十二，八七二引作魏明帝与东阿王植诏，疑汉当作魏。］曰：明帝诏，先帝时灵芝生芳林园中，自吾建成承露已来，甘露复降芳林园。
    《淮南子》曰：夫临江之乡，其人汲水以溉其园，江水弗减也。
    又曰：山有猛兽，林木为之不斩，园有螫虫，藜藿为之不采。
    谢承《後汉书》曰：法真隐居大泽，讲论术艺，历年不问园圃。
    又曰：吴迁胶东侯相，时济北戴宏父为县丞，宏年十六，从在丞舍，每行园，常闻讽读之音，甚奇之，与为友，宏卒成儒宗，知名东夏，为河间相，因自免归家，不复仕，灌园蔬，以经书教授，年九十八卒。
    《华阳国志》曰：何随家养竹园，人盗其笋，随行遇见，恐盗者觉怖走，竹伤其足，挈履徐步而归。
    桂阳先贤记曰：苏纟冗尝除门廷，有众宾来，纟冗告母曰：人招纟冗去，已种药著後园梅树下，可治百疾，一叶愈一人，卖此药过，足供养。
    《魏志》曰：明帝起景阳山於芳林园中。
    又曰：京城内有园，患无水，傅玄先生［○按本条见魏志二十九杜夔传注傅玄叙马钧事，傅文中称马钧为先生，此衍傅玄二字。］乃作翻车，令童转之，灌水更入，其功百倍。
    向秀别传曰：秀常与吕安灌园於山阳，收其利以供酒食之费。
    晋宫阙名曰：洛阳宫有琼圃园灵芝园石祠园，邺有鸣鹄园蒲萄园华林园，世说曰：简文入华林园，顾谓左右曰：会心处不必在远，翳然林水，便自有濠濮间想，觉鸟兽禽鱼，自来亲人。
    又曰：王子敬入会稽，经吴门，顾辟强有名园，先不识主人，遥往其家，值顾方集宾友，酣燕园中，而王游历既毕，指麾好恶，傍若无人，顾勃然曰：不足齿之伧尔，使驱其左右出门，王独坐舆上，展转顾望，而仆从不至，遂移时。
    又曰：管宁华歆，园中锄菜，见地有片金，管挥锄与瓦石不异，华捉而掷之。
    法显记曰：舍卫精舍东北六百里，毗舍亻去母作精舍，请佛及借此处，故在氏洹舍大园落，有二门，一门东向，一北向，此园即须达长者布金钱买地处也，精舍当中央，佛住此处最久，说法度人，经行坐处，亦尽起塔，皆有名字。
    又曰：拘夷那竭城东行，到毗舍离城北，有大林，重阁精舍，佛住处，及阿难半身塔，其城里本婆罗女家，为佛起塔，今故在城南三里道西，婆罗女以园施佛住处。
    【诗】宋陶潜杂诗曰：开荒南野际，守拙归园田，方泽十馀亩，草屋八九间，榆竹荫後檐，桃李罗堂前，结庐在人境，而无车马喧，问君何能尔，心远地自偏，采菊东篱下，悠然望南山，秋菊有佳色，总露掇其英，此忘忧物，远我达世情。
    宋谢灵运还旧园诗曰：浮舟千仞壑，总辔万寻颠，流沫不足险，石林岂为艰，夫子昭情素，探怀授往篇。
    宋谢庄北宅秘园诗曰：夕天霁晚气，轻霞澄暮阴，微风清幽幌，馀日照青林，收光渐窗歇，穷园自荒深，绿池翻素景，秋槐响寒音，伊人傥同爱，弦酒共栖寻。
    齐竟陵王游後园诗曰：性本禽鱼，栖情闲物外，萝径转连绵，松轩方杳蔼，丘壑每淹留，风云多赏会。
    齐王俭春日家园诗曰：徙倚未云暮，阳光忽已收，羲和无停晷，壮士岂淹留，苒苒老将至，功名竟不修，稷契匡虞夏，伊吕翼商周，抚躬谢先哲，解绂归山丘。
    梁简文帝游韦黄门园诗曰：息车冠盖里，停辔仲长园，檐疏远兴积，宾至羽觞繁。
    又夜游北园诗曰：星芒侵岭树，月晕隐城楼，暗花舒不觉，明波动见流。
    又临後园诗曰：隐沦游少海，神仙入太华，我有逍遥趣，中园复可嘉，千株同落叶，百尺共寻霞。
    梁元帝游後园诗曰：暮春多淑气，斜景落高舂，日照池光浅，云归山望浓，入林迷曲径，度渚跃危峰。
    又晚景游後园诗曰：高轩聊骋望，焕景入川梁，波横山渡影，雨罢叶生光，日移花色异，风散水文长。
    梁沈约宿东园诗曰：槿篱疏复密，荆扉新且故，树顶鸣风飚，草根积霜露，惊去不息，征鸟时返顾，茅栋啸愁鸱，平冈走寒兔，夕阴带层阜，长烟引轻素。
    又行园诗曰：寒瓜方卧垅，秋菰亦满陂，紫茄纷烂漫，绿芋郁参差，初菘向堪把，时韭日离离。
    【赋】汉枚乘梁王兔园赋曰：竹檀栾，夹池水旋，兔园并驰，鹗鹞雕，翡翠鸲鹆，巢枝穴藏，被塘临谷，声音相闻，啄尾离属，於是晚春早夏，邯郸襄国，相与杂沓而往款焉，高冠扁焉，长剑闲焉，左挟弹焉，右执鞭焉，日移乐衰，游观西园，从容安步，斗鸡走兔，俯仰钓射，煎熬い炙，极乐到暮，若夫采桑之妇，连袖方路。
    齐谢游後园赋曰：积芳兮选木，幽兰兮翠竹，上芜芜兮阴景，下田田兮被谷，左蕙畹兮弥望，右芝原兮写目，山霞起而削成，水积明以经复，於是敞风闼之蔼蔼，耸云馆之迢迢，周步檐以升降，对玉堂之寥，尔乃日栖榆柳，霞照夕阳，孤蝉已散，去鸟成行，惠气湛兮帷殿肃，清阴起兮池馆凉。
    梁裴子野游华林园赋曰：谅无庸於殿省，且栖迟而不事，譬笼鸟与池鱼，本山川而有思，伊暇日而容与，时遨游以荡志，正殿则华光弘敞，重台则景阳秀出，赫弈焕，阴临郁律，绝尘雾而上征，寻云霞而蔽日，经增城而斜趣，有空垅之石室，在盛夏之方中，曾匪风而自栗，溪谷则沱潜氵瓜别，峭峡则险难壁立，积峻窦溜，阑干草石，苔藓荦，丛攒既而，登望徙倚，临远凭空，广观逖听，靡有不通。
    梁江淹梁王兔园赋曰：或重古轻今者，仆曰：何为其然哉，无知音则已矣，聊为古赋体，以奋枚叔之制云，於是金塘缅演，绿竹被陂，缭绕青翠，若近复远，水鸟鹅，雏鸱鸨雁，上飞衡阳，下宿沔汉，十十五五，忽合而复散，於是大夫之徒，称诗而归，春阳始晚，未华未稀，卒逢邯郸之女，蕙色玉质，绮裳下见，锦衣上出。
    周庾信小园赋曰：若夫一枝之上，巢甫得安巢之所，一壶之中，壶公有容身之地，岂必连闼洞房，南阳樊重之第，绿墀青琐，西汉王公之宅，余有数亩弊庐，寂寞人外，聊以拟伏葛，聊以避风霜，虽复晏婴近市，不求朝夕之利，潘岳面城，且见闲居之乐，尔乃窟室徘徊，聊同凿坏，琴号珠柱，书名玉杯，有棠梨而无馆，足酸枣而非台，犹得欹侧八九丈，从斜数十步，榆柳三两行，梨桃百馀树，拨蒙密兮见窗，行欹斜兮得路，蝉有蓊兮不鸣，雉无罗兮何惧，草树混淆，枝格相交，山为匮覆，水有堂坳，崎岖兮狭室，穿漏兮茅茨，檐直倚而妨帽，户平行而碍眉，坐帐无鹤，支床有龟，鸟多闲暇，花随四时，心则历陵枯木，发则睢阳乱丝，一寸二寸之鱼，三竿两竿之竹，离披落格之藤，烂熳无丛之菊，落叶半床，狂花满屋，名为野人之家，是谓愚公之谷，诚偃息於茂林，乃久羡於抽簪，虽有门而长闭，实无水而恒沉，草无忘忧之意，花无长乐之心，鸟何事而逐酒，鱼何情而听琴，薄晚闲闺，老幼相携，蓬头王霸之子，椎髻梁鸿之妻，树搔搔而风急，天惨惨而云低，聚空仓而雀噪，惊懒妇而蝉啼，昔早滥於吹嘘，藉文言而庆馀，门有通德，家藏赐书，遂山崩川竭，水碎瓦裂，关山则风月凄怆，陇水则肝肠断绝，百龄兮倏忽，菁华兮已晚，不雪雁门之羁，先念房陵之远，非淮海兮可变，非金丹兮能转，不曝骨兮龙门，终低头兮马阪。
    【颂】晋潘尼後园颂曰：芒芒在昔，悠悠结绳，大朴未散，玄化г凝，羲皇继踵，三代相承，五德更王，文质迭兴，天命匪谌，谦辅信，乃眷我皇，光有大晋，应期纳祚，天人是顺，和气四充，惠泽旁润，神告祥，四灵效质，游龙升云，仪凤翳日，甘露晨流，醴泉涌溢，华夏既宁，八荒静谧，人亦有言，吾何以休，乃延卿士，从皇以游，长筵远布，广幕四周，嘉肴惟芳，旨酒思柔，岩岩峻岳，汤汤玄流，翔鸟鼓翼，游鱼载浮，明明天子，肃肃庶官，文士济济，武夫桓桓，讲艺华林，肆射後园，威仪既具，弓矢斯闲，恂恂谦德，穆穆圣颜，赐以宴饮，诏以话言，黍稷既登，货财既丰，仁风潜运，皇化弥隆，征夫释甲，战士罢戎，遐夷慕义，绝域望风，无或慢易，在始虑终，无或安逸，在盈思冲。
    【引】谢庄怀园引曰：鸿飞从万里，飞飞河岱起，辛勤越霜雾，联翩溯江汜，去旧国，违旧乡，旧海悠且长，回首瞻东路，延翮向秋方，登楚都，入楚关，楚地萧瑟楚山寒，岁去冰未已，春来雁不还，风肃幌兮露濡庭，汉水初绿柳叶青，朱光霭霭云英英，离禽喈喈又晨鸣，菊有秀兮松有蕤，忧来年去容发衰，流阴逝景不可追，临堂危坐怅欲悲，试意兮向芳荪，心绵绵兮属荒樊，想绿兮既冒沼，念幽兰兮已盈园，夭桃晨暮发，春旦夕喧，青苔芜石路，宿草尘蓬门。
    【咏】晋湛方生游园咏曰：谅兹境之可怀，究川阜之奇势，水穷清以澈鉴，山邻天而无际，乘初霁之新景，登北馆以悠瞩，对荆门之孤阜，傍渔阳之秀岳，乘夕阳而含咏，杖轻策以行游，袭秋兰之流芬，幕长猗之森，任缓步以升降，历丘墟而四周，智无涯而难恬，性有方而易，差一豪而遽乖，徒理存而事隔，故羁马思其华林，笼雉想其皋泽，矧流客之归思，岂可忘於畴昔。
    【启】梁张缵谢东宫赉园启曰：性爱山泉，颇乐闲旷，虽复伏膺尧门，情存魏阙，至於一丘一壑，自谓出处无辨，常原卜居幽僻，屏避喧尘，傍山临流，面郊负郭，依林结宇，憩桃李之夏阴，对径开轩，采橘柚之秋实，而王畿陆海，亩号一金，泾渭土膏，豪杰所竞，徙居好，必待使越之装，别馆河阳，亦资牧荆之富，此园左带平湖，修陂千顷，右临长薄，清潭百仞，前逼逸陌，朝夕爽垲，後望锺阜，表里烟霞，每春迎夏，华卉竞发，背秋向冬，云物澄霁，窥瞰户牖，不异登临，升降阶墀，已穷历览，舟楫所届，累日不能究其源，鱼鸟之丰，山泽不能逾其美。
    ◇圃
