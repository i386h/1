<!-- { "loadSidebar": true } -->
    【赋】晋郭璞井赋曰：益作井，龙登天，凿后土，洞黄泉，潜源存溱，涓涓，尔乃冠玉槛，鳞错，鼓鹿卢，挥劲索，飞轻之缤纷，手争鹜而互弱，长纟累委蛇以曾萦，瑶瓮龙腾而洒激，乃回澄以静映，状ぁ然而镜灼，挹之不损，停之不溢，莫察其源，动而愈出，信润下而德施，壮邑移以不改，独星陈於丘墟兮，越百代而犹在，守虚静以玄澹兮，不东流而注海。
    晋孙楚井赋曰：苦行潦之滓浊，靡清流以自娱，乃喟尔而有感，率邻左之数夫，脉厥土以兴作，登甘醴於玄虚，渴人来翔，行旅是赖，辍耕息肩，不期而会，沉黄李，浮朱柰，杂狸首之班如，飞清尘以洮汰，枕玄石以盥嗽，喜遨怡以缓带。
    晋江井赋曰：穿重壤之十仞兮，构玉之百节，营之不日，既汲既渫，潜流，寒泉冽冽，挹之不损，氵畜之不充，纳而不处其有，兴而不匮其丰，先王借象以辩义，君子拟淡以自绥，神龙来蟠以育鳞，列仙一嗽而云飞。
    【赞】晋卞敬宗沟井赞曰：爰有邃井，冽彼下泉，引流重壤，合耀青天，蕴甘澄洁，湛尔终年，图象怀恻，寄旨嘉荃。
    【铭】後汉李尤井铭曰：井之所尚，寒泉冽清，法律取象，不自平，多取不损，少汲不盈，执宪若斯，何有邪倾。
    ◇冰
    《易坤卦》曰：初六，履霜坚冰至，象曰：履霜坚冰至，阴始凝也。
    《毛诗》曰：诞之寒冰，鸟覆翼之。
    又曰：二之日，凿冰冲冲，三之日，纳于凌阴，二日，夏之十二月，三日，夏之正月，凿，取冰，冲冲，声，凌阴，冰室也。《汉书》曰：晁错上书曰：夫胡之地，积阴之处也，木皮三寸，冰厚六尺。
    孙盛《杂语》曰：王祥字休徵，性至孝，後母苛虐，欲危害祥，祥色养无怠，盛寒之月，後母曰：吾思生鱼，祥脱衣，将剖冰求之，有少处冰解，下有鱼出，因以奉养。
    《楚词》曰：魂兮归来，北方不可以止，增冰峨峨，飞雪千里。
    《邓析书》曰：明君之御民，若乘奔而无辔，履冰而负重也。
    《孙卿子》曰：冰生於水而寒於水。
    《淮南子》曰：见一叶之落，知岁之将暮，睹瓶中之冰，而知天下之寒，以近谕远也。
    《左传》曰：古者日在北陆而藏冰，西陆朝觌而出之，其藏冰也，深山穷谷，固阴冱寒，於是乎取之。
    《老子》曰：涣若冰将释。
    《史记》曰：周纪曰：姜原为帝喾元妃，出里，见巨人迹而履之，身动如孕，暮而生子，以为不祥，弃於冰之上，鸟以翼覆荐之。
    《论衡》曰：夫然一炬火，爨一镬水，终日不热也，倚一尺冰，置庖厨中，终夜不寒也，何则，微小之感，不能动大也，今邹衍之叹，不过如一炬尺冰，而皇天巨大，不徒镬水庖厨也，一夫仰叹，天为降霜，何天之易感，霜之易降也。
    《吴越春秋》曰：越王念吴，欲复怨，非一旦也，苦思劳心，夜以接日，冬寒则抱冰，夏热则握火，愁心苦志，悬胆於户，出入尝之，不绝於口。
    魏子曰：危殆之国，治不益之民，是犹薄冰当白日，聚毛过猛火也。
    《博物志》曰：削冰令圆，举以向日，以艾承其影，则有火出。
    束集曰：君闻薄冰凝池，非登庙之宝，零露垂林，非缀冕之饰，必将采素璧於层山，探圆珠於重泉也。
    【赋】晋顾凯之冰赋曰：激厉风而贞质，仰和景而融晖，清流离之光彻，邈云英之巍巍，尔乃连绵络幕，乍结乍无，义刚有折，照壶则虚，形超象，比朗玄珠，若乃上结薄英，下镜长泉，灵葩随流，含馨杨鲜。
    晋庾倏［○按当作。］冰井赋曰：嘉阴阳之博施，美天地之广宣，万物杂而无越，不易类以相干，或专阳负暑，或固阴冱寒，涂虽殊而同归，信协德而俱延。於是孟冬之月，群阴毕升，霜雪纷其交沦，流波结而成凌，启南墉之重奥，将却热以藏冰，纳远宫之邃宇，静幽淡以清徵，抱坚精之玄素，发川灵而长凝，於是寒往暑来，四时代序，帝将攘患，炎灾是御，尔乃携我同类，援我蒸徒，将涉寒薮，害气是除，攀灵舰而增举，爰自於城隅，仰瞻重构，俯临阴穴，凄清惊冷，发栗烈，馀寒严悴，凄若霜雪。
    【启】梁沈约谢敕赐冰启曰：窃惟司寒辍响，眇自前代，凌室旷官，历兹永久，圣功阐物，逸典备甄，穷深既采，园池靡用，有籍羔，无灾霜雹。
    ◇津
    《说文》曰：津，水渡也，濮，小津也。
    《论语》曰：长沮桀溺，耦而耕，孔子过之，使子路问津焉，长沮曰：夫执舆者为谁，子路曰：孔丘，曰：是知津矣。
    《列女传》曰：赵简子南击楚，津吏醉卧，不能渡，简子召，欲杀之，津吏女子，持楫而前曰：妾父闻君东渡不测之水，恐风波之起，故祷九江三淮之神，不胜巫祝杯酌馀沥，醉至於此，妾原以鄙躯易父之死，简子将渡，少一人，乃备员持楫，遂与渡，中流，发激棹之歌，简子悦，以为夫人。
    续汉志曰：河东大阳县，有茅津，北屈县，有采桑津。
    【铭】後汉李尤孟津铭曰：洋洋河水，赴宗于海，经自中州，龙图所在，黄函白神，赤符以信，昔有周武，集会孟津，鱼入王舟，乃往克殷。
    ◇桥
    《说文》曰：桥，水梁也，东楚谓桥为圯。
    纪年曰：周穆王三十七年，伐楚，大起九师，至于九江，比鼋鼍为梁。
    《燕丹子》曰：燕太子丹质於秦，秦王遇之无礼，乃求归，秦王为机发之桥，欲以陷丹，丹过之无虞，《战国策》曰：豫让欲为智伯报雠，赵襄子当出，伏於桥下，至桥马惊，曰：必是豫让也，求之果是。
    《史记》曰：秦昭王四十九年，初作河桥。
    又曰：文帝行出中渭，有一人从桥下走出，乘马惊，使骑捕之，属廷尉，廷尉张释之治问，曰：县人来，闻跸，匿桥下，见车骑即走耳，张廷尉奏，一人犯跸，当罚金，［汉书亦云，事具官职部。］
    黄图曰：秦始皇兼天下，都咸阳，端门四达，以则紫宫，渭水贯都，以象天汉，横桥南渡，以法牵牛，《论衡》曰：高丽国有侍婢，自云有气如鸡子，来下我，故有身，後生子，曰东明，东明善射，王恐害其国，欲杀之，东明走至掩水，以弓击水，鱼鳖浮而为桥梁，［事载魏略，亦具鳞介部。］
    苏子曰：微生与妇人期，不来，水至，抱梁柱而死，［或作尾生。］王隐《晋书》曰：杜豫启建河桥于富平津，众论以为周所都，经圣贤而不作者，必不可作故也，豫曰：昔造舟为梁，则河桥之谓也，遂作桥成，上从百官临会，举杯劝豫曰：非君桥不立也，豫答诏曰：非陛下之明，臣亦不获奉成圣制也，众咸称善。
    【诗】梁简文帝赋得桥诗曰：浮梁既冲，通波信可陵，乘空写渭石，跨岸拟河冰，斜阑隐浊雾，布影入清渑，方知歌渌水，无待榜苍鹰。
    又咏坏桥诗曰：虹飞亘林际，星度断山隅，斜梁悬水迹，画柱脱轻朱。
    又石桥诗曰：惠子临濠上，秦王见海神，写虹便欲饮，图星逼似真。
    梁萧若静石桥诗曰：连延过绝涧，迢递跨长津，已数逢仙客，兼曾度犭葛人。
    梁徐ゼ坏桥诗曰：匝拦生ウ藓，覆板没鱼衣，岸曲斜梁，何时香步归。
    周庾信看治渭桥诗曰：大夫参下位，司职渭之阳，富平移铁钅巢，甘泉运石梁，跨虹连绝岸，浮鼋续断航，春洲鹉色，流水桃花香。
    周王和治渭桥诗曰：东流仰天汉，南度似牵牛，长堤通角道，飞梁跨造舟，使者开金堰，太守拥河流，广陵候涛水，荆峡望阳侯，波生从故舶，沙涨涌新洲，天星识辩对，捡玉应沉钩。
    陈阴铿赋得度岸桥诗曰：画桥长且曲，傍复凭流，写虹晴尚饮，图星昼不收，跨波连断岸，接路上危楼，栏高荷不及，池清影自浮，何必横南渡，方复似牵牛。
    太宗文皇帝赋得浮桥诗曰：曲岸非千里，桥斜异七星，低逢辇度，还高值浪惊，水摇文动，缆转锦花萦，远近随轮影，轻重应人行。
    梁庾肩吾石桥诗曰：秦王金作柱，汉帝玉为栏，仙人飞往易，道士出归难。
    张文琮赋桥诗曰：造舟浮渭日，鞭石表秦初，星文遥泻汉，虹势尚凌虚，已授文成履，空题武骑书，别有临濠上，栖偃独观鱼。
    後周宗羁登渭桥诗曰：仲山朝饮马，还坐渭桥中，南瞻临别馆，北望尽离宫，四面衣裾合，三条冠盖通，兰香想和季，云起忆成公，圯上相知早，鸡鸣幸共同。
    ●卷十 符命部
    ○符命
    ◇符命
    《春秋潜潭巴》曰：里社鸣，此里有圣人，其则百姓归之，［社，里之君也，鸣则教令行，唯圣人能之，，鸣之怒也。］
    春秋合诚图曰：尧母庆都，出观三河，奄然阴风，赤龙与庆都合，生尧。
    《河图》曰：汤母扶都，见白气贯月，意感而生汤。
    《春秋元命苞》曰：殷纣之时，五星聚於房，房者苍神之精，周据而兴，［周起於房，而五星聚之，得天下之祥。］
    《尚书 中候》曰：季秋，赤雀衔丹书，入酆，止于昌户，昌拜稽首，受最［最，要者也。］曰：姬昌苍帝子。
    又曰：吕尚钓，得玉璜，刻曰：姬受命，吕佐旌，［旌，理也。］
    吕氏春秋曰：周文王时，见大赤鸟衔书，集于周社，文王曰：火气胜，故其色上赤。
    《尚书 中候》曰：武王发渡于孟津，中流，白鱼跃入王船，王俯取鱼，长三尺，有文王字。
    《史记》曰：帝喾少妃有氏女简狄，以春分玄鸟至之日，祀于高，有玄鸟遗其卵，简狄吞之，孕，生契，为殷始祖。
    又曰：帝高阳氏元妃姜原，见大人之迹，履之，歆然若感，而生后稷，弃之寒冰之上，鸟翼覆之。又弃之隘巷，羊牛乳之。又弃之平林之上，人收养之，为周始祖。
    又曰：高祖母媪，尝息大泽之陂，梦与神遇，时雷电晦冥，父太公往视，见蛟龙於上，已而有娠，遂生高祖。
    又曰：高祖被酒，夜经酆西泽中，令一人行前，行前者还报曰：前有大蛇当径，高祖乃前，拔剑斩蛇，蛇分为两，道开，後人来至蛇所，有一老妪夜哭，问之，妪曰：吾子白帝子，化为蛇当道，今为赤帝子斩之，因忽不见。
    《汉书》曰：高祖元年，冬十月，五星聚于东井，从岁星也，［东井，秦分野，汉以义取天下之应也。］
