<!-- { "loadSidebar": true } -->
    《汉书》曰：自古受命及中兴之君，必兴灭继绝，修废举逸，然後天下归仁，四方之政行焉，传称武王克殷，追存贤圣，至乎不及下车，世代虽殊，其揆一也，高祖拨乱，日不暇给，然犹祀六国，求［○原讹永，据冯校本改。］聘四皓，过魏则宠无忌之墓，赵则封乐毅之後，孝武畴咨前代，初得周後，复知［○汉书十八作加。］爵邑，元成之间，晚得殷世，以备宾位。
    又曰：武帝还过洛阳，二三代邈远，以其三十里地，封周後为周子南君。
    又曰：高祖功臣侯者，子孙骄逸，多陷法禁，讫于孝武，靡有孑遗，於是成帝复绍萧何，而哀平之世，曹参周勃之後。
    又曰：元康四年，立靳翕夏侯婴陈平张良周勃等一百一十八人後，绍爵复家也。
    又，汉武元狩中，复以ガ户二千四百，封萧何曾孙庆为ガ侯，布告天下，令明知朕报以萧相国德庆厚也。
    《东观汉记》曰：高祖功臣，萧曹为首，有传世不绝之谊，曹相国後容城侯无嗣，朕甚愍焉，望长陵东门，见二臣之墓，生既有节，终不远身，谊臣受宠，古今所同，遣使者以中牢祷，大鸿胪悉求近亲，宜为嗣者，顷［○《东观汉记》作须。］景风［○原讹夙，据冯校本改。］绍封，以彰厥功。
    《晋阳秋》曰：夏侯，魏之元功，勋书竹帛，昔庭坚不祀，［○原讹死，据冯校本改。］犹或悼之，况朕受终于魏，而可忘其功臣哉，其择近属封之。
    《晋中兴书》曰：泰元二年，兴灭继绝後，故陈骞後浩之为高平公，裴秀後球为钜鹿公，王沉後朴之为博陵公，荀勖後轨为济北侯，何曾後阐为朗陵侯，羊祜後法兴为钜平侯。
    又曰：元帝绍封魏後曹励为陈留王。
    【表】魏武帝谢袭费亭侯表曰：不悟陛下，乃寻臣祖父厕豫功臣，克定寇逆，援立孝顺皇帝，谓操不忘，获封茅土，圣恩明发，远念桑梓，日以臣为忠孝之苗，不复量臣材之丰否，既勉袭爵邑，忝厥祖考，复宠上将钺之任，兼领大州万里之宪，内比鼎臣，外参二伯，身荷兼绂之荣，本枝赖无穷之祚也，昔大彭辅殷，昆吾翼夏，功成事就，乃备爵锡臣，束无称，统御无绩，比荷殊宠，策命褒绩，未盈一时，三命交至，双金重紫，显以方任，虽不识义，庶知所尤，［○冯校本作死。］
    又郭嘉有功早［○原作臣，据冯校本改。］死宜追赠封表曰：臣闻褒忠示宠，未必当身，念功惟绩，恩隆後嗣，是以楚宗孙叔敖，显封厥子，岑彭既没，爵及枝庶，诚贤君殷勤於清良，圣祖敦笃於明勋也，故军祭酒洧阳亭侯颖川郭嘉，立身著行，称成乡邦，与臣参事，尽节为国，臣今日所以免戾，嘉与其功，方将表显，使赏足以报效，薄命天陨，不终美志，上为陛下悼借［○疑当作惜。］良臣，下自毒恨，丧失奇佐，昔霍去病蚤死，孝武为之咨嗟，祭遵不究功业，世祖望柩悲恸，仁恩降下，念发五内，今嘉陨命，诚足怜伤。
    梁任为褚蓁代兄袭封表曰：一日被司徒符印，称诏二日许臣兄贲所请，以臣绍封南康郡公，臣世属启圣，运偶时来，尚德畴庸，先锡土宇，臣贲载世承家，兄居长德，而量己夙退，内事园蔬，以臣行达幽明，早酷荼苦，贲天伦冥至，友爱淳深，非直引脊推温，故能逃迹让位，鞠育提养，以及人次，事死让生，尚均脱屣，取信十室，本若锱铢，乃远谬推恩，近г庸薄，能以国让，弘义有归，匹夫难夺，守以勿二，昔武始迫家臣之策，陵阳感鲍子之言，张以诚请，丁为理屈，且大宗绝绪，命臣出缵傍统，禀承在昔，理绝终天，永怀情事，触感崩裂，伏惟陛下，俯权孤门哀荣之重，爰夺臣贲一至之轻，察其丹款，特赐停绝，至公允穆，微臣克刂幸。
    又表曰：近冒披款，庶蒙哀亮，奉被还诏，未垂矜允，伏读周遑，罔心诚，臣本凡劣，身名不限，В一善不足以验风流，存小让不足以弘进止，若乃富埒千驷，贵有邦家，二者之来，不期而至，中人犹其趑趄，凡近固宜勉勖，直以门绪有归，长德无二，若使贲高延陵之风，臣忘子臧之节，是废德举，岂曰能贤，陛下留心孤门，特深追远，故臣穷必呼天，凭威咫尺，贲婴疾沉固，公私废礼，逢不世之恩，遂良己之志，确然难夺，有理存焉，臣既承先旨，出缵傍统，受命有资，反身何奉，叙心感悼，免义迫躬，诚贲息霁，［○句有脱文。］年将志学，礼及趋拜，且私门世，二三攸序，若天眷无已，必降殊私，乞以臣霁奉膺社，伏原陛下圣慈，曲垂矜慎，如蒙哀允，施重含育。
    周庾信功臣不死王事请门袭封表曰：臣闻以法施民，必传祀典，以劳定国，必有承家，孙叔敖祭酹无闻，有伤良相，汝叔齐胤嗣绝没，实贬贤臣，谨案大统十六年格，先有封爵，死於王事绝嗣者，听以支子继袭，非死王事，不许承封，前牒五等功臣，皆是勤劳王室，身当患难，御灾祸，翼赞大猷，一日遇疾，身捐馆舍，不幸无胤，享祀便绝，於礼则不足，於义则有伤，未求上林之猎，已削其侯，不服プ之衣，先除其国，伏惟皇帝，崇德旌庸，兴亡继绝，闻鼓鼙而思将帅，画云台而念旧臣，岂有功存社稷，而无後可守，事尽忠贞，而无祠可祭，周於蕃屏为约，事在世功，汉以山河为誓，义存长久，臣闻存人之国，大於救人之灾，立人之後，重於封人之墓，窃以殷朝继及，无废小宗，周室兴亡，贵存身後，绍高密者累叶，岂专邓万［○本集作禹，之正胤，嗣平阳者重世，何必曹参之嫡孙，愚谓生有其劳，死非王事，虽在支庶，并听承袭，幸使伯有之魂，不能为厉，若敖之鬼，其无馁而，幽显对扬，人神咫尺。
    ●卷五十二 治政部上［○据明本补］
    ○论政  善政  赦宥
    ◇论政
    《释名》曰：政，正也，下所取正也。
    《礼记》曰：圣人南面而听天下，所宜先者五，一曰治亲，二曰报功，三曰举贤，四曰使能，五曰存爱，［察有仁爱者也。］五者一得於天下，民无不足不赡者。
    《大戴礼》曰：德法者，御民之衔勒也，吏者辔也，刑者策也，天子御者，内史太史，左右手也，古者以法为衔勒，以官为辔，以刑为策，以人为手，故御天下数百年而不解惰。
    《管子》曰：国有四维，一维绝则倾，二维绝则危，三维绝则覆，四维绝则灭，倾可正，危可安，覆可起，灭不可得复也，四维，一曰礼，二曰义，三曰廉，四曰耻。
    又曰：尧舜之民，非生而治，桀纣之民，非生而乱，故治乱在上。
    又曰：圣君设度量，置仪治，如天地之坚，如列星之固，如日月之明，如四时之信，然正令往，而民从之。
    《晏子》曰：景公问治国何患，对曰：患社鼠，社有鼠，不可灌，人君之左右，出则卖重寒热，入则矫谒收利。
    《老子》曰：治大国，若烹小鲜。
    《书》曰：懔乎若朽索之驭六马。
    《商君书》曰：凡人主所以劝民者，官爵也，国之所兴者，农战也，令民求官爵，皆不以农战，而以巧言虚道也，此为劳民，劳民者，其国必无力，无力者其国必削。
    又曰：善治者，使盗跖可信，不能治者，使伯夷可疑。
    《韩子》曰：夫尧生在上位，虽十桀纣不能乱者，势治也，桀纣亦生在上，虽有十尧舜而不能治者，势乱也。
    《史记》曰：齐威王召即墨大夫而语之曰：自子之居即墨也，毁日至，然吾使人视即墨，田野辟，民人给，官无留事，是子不事吾左右，以求誉也，封之万家，召阿大夫语之曰：自子之守阿，誉日闻矣，然使使视阿，田野不辟，民贫，若是子以币享吾左右，以求誉也，是日烹阿大夫，及左右尝誉者，於是齐国震惧，人不敢饰非。
    陆贾《新语》曰：君子为治也，混然无事，寂然无声，官府若无人，亭落若无吏，邮无夜行之卒，乡无夜召之正，耆老甘味於堂，丁男耕芸於野。
    《淮南子》曰：治国者，若耨田，去害苗而已，今沐者堕发，而犹为之不已，以其所去者少，所利者多也。
    又曰：盛国之道，工无伪事，农无遗力，士无谄行，官无失法，譬若设网者，引其纲而万目张。
    又曰：张琴瑟者，小弦而大弦缓，［者急也。］立事者，贱者劳而贵者逸也，禹［○淮南泰族篇作舜。］为天下，弹五弦之琴，歌南风之诗，周公肴膳不撤於前，钟鼓不解於悬，而四夷服，嬴秦正昼决狱，夜理书，［正，秦始皇名也。］御史冠盖相接於道，戍五岭以备越，［五岭，钅覃城之岭，九疑之塞，番禺之都，南野之界，射（淮南人间篇作馀。）干之水。］桀［○泰族篇作筑。］修城以守胡，然奸邪萌生，而乱愈滋。
    又曰：太清之始，天覆以德，地载以乐，四时不失其序，风雨不降其虚，日月淑清而扬光，五星循轨而不失行，凤麟至，蓍龟兆，甘露下，竹实满，流黄出，朱草生，［满，成也，流黄，土精也，朱草生於庭，皆瑞应也。］逮至衰世，松柏，宛而夏槁，江河三川，绝而不流，夷羊在牧，［夷羊，土神也，殷之将亡，见於商郊也。］飞蛩满野，［蛩，蝉蔑蒙属。］
    又曰：楚王问詹何曰：治国奈何，詹何曰：何明於治身，不明於治国，楚王曰：寡人得奉宗庙社稷，原学所以守之，詹何对曰：臣未尝闻身乱而国治者也，故本身不敢对以末，楚王曰：善。
    《说苑》曰：政有三品，王者之政化之，霸者之政威之，强国之政胁之，夫此三者，各有所施，而化之为贵矣，化之不变，而後威之，威之不变，而後刑之，夫［○原讹尖，据冯校本改。］至於刑，则非王者之所贵也。
    《新序》曰：臧孙行猛政，子贡非之曰：夫政犹张琴瑟也，大弦急则小弦绝矣，是以位尊者，德不可以薄，宫大者，治不可以小，地广者，制不可以狭，民众者，政不可以苛，独不闻，子产相郑乎，其抡材推贤，抑恶而扬善，故有大略者，不问其所短，有德厚者，不非其小疵，其牧民之道，养之以仁，教之以礼，因其所欲而与之，从其所好而劝之，赏之疑者从重，罚之疑者从轻。
