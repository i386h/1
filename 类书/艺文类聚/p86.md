<!-- { "loadSidebar": true } -->
    魏韦［○按当作诞。］叙志赋曰：胤鸿烈之末流，蒙祖考之馀德，奉过庭之明训，纳微躬於轨则，勉四民之耕耘，遂能辩乎菽麦，自弱冠而立朝，无匡时之异才，每寤寐以叹息，思损己而降阶，遭大魏之革命，罔群士於行职，虽固陋之无用，犹收录而序饰，历文武於机衡，拥大於帝侧，随伦侪以按牒，乃剖符而封殖，顾仪服而增愤，心夕惕以愧恧，蒙圣皇之宏恩，过待罪於卿士，奏朝请於朔望，恭享於郊祀，念余年之冉冉，忽一过其如驰，微奇功以佐时，徒旷官其何为，匪逊让之足殉，信神气之稍衰，将诉诚於明后，乞骸骨而告归，晋夏侯怀思赋曰：何天地之悠长，悼人生之短浅，思纵欲以求欢，苟抑沉以避免，嗟圣王之制作，所以贵夫善善，信循道以从法，何世路之蹇，始操以迄今，每道而靡违，思典言以摄事，弗履过而循非，恒战战以矜栗，杜秽衅而防微，敛规节以践迹，冀天鉴之诚，勤恭肃以端厉，常苦心而劳形，桑榆掩其薄没，既白首而无成，世务多故，吾固甘夫无为，名不足以为尚，空劳秽以自卑，永无事以安神，故幸殁之无知。
    晋枣据表志赋曰：据忝职门下，在帷幄之末，与群士斜齐，［○句有讹，全晋文六十七斜作叙。］登玉陛，待日月，久矣，出为冀州刺史，犬马恋主，既有微情，且志之所存，不能无言，因而赋之曰：过承嘉惠，擢身泰晨，俯蹑丹墀，仰承三辰，当乐夏之<岂风>南，蒙朱阳之和仁，接鸣鸾之垂翼，因神虬之光鳞，浮眇末之纤质，济吾身於天津，邈卢敖之所涉，阶多士之遗尘，登九垓之虚轨，觌汗漫之威神，情飘飘而凌云，意仿佛于真人，扶摇薄於悬圃，增城郁以嵯峨，被羽衣之飞飞，握若蕙之芳华，蹈纠纷之绝轨，攀大椿之疏柯，意翘翘而慕远，思濯发於天波，悲落叶之思条，情恋恋於昊仓，怀圣德之弘施，情惨切而内伤，感有莘之媵臣，原致主於陶唐。
    晋潘尼怀退赋曰：伊畴昔之怀愤，思天飞以远迹，望循涂而投轨，溯翔风以理翮，冀云雾之可凭，希天路之开辟，何时原之多违，奄就羁以服役，困吴坂之峻，畏盐车之严，嗟游处之弗遇，奚郁悒之难任，背宇宙之寥廓，罗网罟之重深，常屏气以敛迹，焉游豫以娱心，傅释板以亮殷，望投竿而相姬，穷独善以全质，达兼利以济时，聃安志於柱史，由抗迹於嵩箕，理殊涂而同归，虽百虑其何思，敢因虚以谈，遂逡巡而造辞。
    晋傅咸申怀赋曰：何天施之弘普，厕瓦砾於琼瑛，备东宫之妙选，奉储君之圣明，穆穆清禁，济济群英，鸾翔凤集，羽仪上京，芬芳并发，我秽其馨，德音光宣，我累厥声，岂伊不愧，顾影惭形，虽自百於殒越，惧恩隆而命轻，命既轻而才下，谅无补於明时，塞贤哲之显路，而尘损之日滋，匪荣而忘替，实结恋之有违，忍厚颜於寮类，甘获戾而受讥，不悟皇恩之弥崇，授大县乎近畿，畿云近而防远，情眷眷而含悲，悲则兼怀，忧虑深，雍可南面，千载心，微微小子，斯之莫任，莫斯之任，求仁在我，将反初服，毕志训雅，尽乌鸟之至情，竭欢敬於膝下，进抗疏以归诚，退抽簪而脂车，庶所乞之克从，永收迹於蓬庐。
    晋曹摅述志赋曰：慕浮云以抗操，箪食之自娱，羡首阳之皎节，叹南山之高疏，哀夫差之溷惑，咏楚怀之失图，悲伍员之沉悴，痛屈平之无辜，嘉沮溺之隐约，羡接舆之狂歌，顾大雅之先智，纬明哲之所经，微见机而遂逝，比舍生而亲名，道殊涂而同归，要逾世而并荣，舜拘忤於焚廪，孔怵惕於陈匡，纷蹇之若斯，何遭命之可常，情惚以回迷，梦乘云而飞，驾麟凤之靡靡，截龙之洋洋，周九州而骋目，登四岳而永望，承圣而砥砺，奋羽仪而翱翔，被兰之芳华，带锺山之玉英，饰吾冠之岌岌，美吾之玲玲，悲盛衰之递处，情悠悠以纡结，揽萱草以掩泪，曾一叹而九咽。
    晋陆机遂志赋曰：昔崔篆作诗，以明道述志，而冯衍又作显志赋，班固作幽通赋，皆相依仿焉，张衡思玄，蔡邕玄表，张叔哀系，此前世之可得言者也，崔氏简而有情，显志壮而泛滥，哀系俗而时靡，玄表雅而微素，思玄精练而何［○集作和。］惠，欲丽前人，而优游清典，漏［○疑当作陋。］幽通矣，班生彬彬，切而不绞，哀而不怨矣，崔蔡冲虚温敏，雅人之属也，衍抑扬顿挫，怨之徒也，岂亦穷达异事，而声为情变乎，余备作者之末，聊复用心焉，武定鼎于洛，胡受瑞於汝坟，繇鸣凤於百祀，启敬仲乎方震，苟天光之所，岂舜族其必陈，厌祀於故墟，飨礻龠祭于东邻，祢八叶而松茂，舞九韶乎降神，系姜叟於海曲，表沧流以远震，仰前踪之绵邈，岂孤人之能胄，匪世禄之敢怀，伤兹堂之不构，理或睽而後合，道有夷而弗顺，傅栖岩而神交，伊荷鼎以自进，萧绸缪於丰沛，故攀龙而先跃，陈倾覆於楚魏，亦陵霄以自濯，伍被刑而伏剑，魏和戎而拥乐，彼殊涂而并致，此同川而偏溺，祸无景而易逢，福有时而难学，惟万物之运动，虽纷纠而相袭，随性类以曲成，故圆行而方立，要信心而委命，援前以自呈，拟遗迹於成轨，咏新曲於故声，任穷达以逝止，亦进仕而退耕，庶斯言之不渝，抱耿介以成名。又怀土赋曰：余去家渐久，怀土弥笃，方思之殷，何物不感，曲街委巷，罔不兴咏，水泉草木，咸足悲焉，故述斯赋，背故都之沃衍，新邑之丘墟，遵黄川以葺宇，被苍林而卜居，悼孤生之已晏，恨亲没之何速，排虚房而永念，想遗尘其如玉，眇绵邈而莫觏，徒伫立其焉属，感亡景於存物，惋ㄨ年於拱木，悲顾眄而有馀，思俯仰而自足，留兹情於江介，寄瘁貌於海曲，玩通川以悠想，抚归涂而踯躅，伊踯躅之徒勤，惨归途之良难，愍栖鸟於南枝，吊离禽於别山，念庭树以悟怀，忆路草而解颜，甘堇荼於饴茈，纬萧艾其如兰，神何寝而不梦，形何兴而不言。
    梁元帝玄览赋曰：岁次旃蒙，月建司空，变蕤宾之吕，扇广莫之风，萧子褰帷九水，作牧三宫，乃盱衡而言曰：唯天为大，唯尧则之，唯地为厚，唯王国之，粤羲皇之握镜，实乃神而乃圣，陈六联於八则，弘九职於三令，惟天纵於副后，逾启诵而为首，既论儒而肃成，复断狱於长寿，尔其湘水之东，即我龟蒙，魏正元而分邑，吴太平而定中，镇鳞山之崔嵬，傍龙迹而穹隆，将游目於五湖，夕结览於姑苏，临阊门之跨水，耸重阙而开都，观泉亭之涌波，窟巍巍而，张素盖而萦洲屿，驰白马而赴江沱，登舜桥而延首，暇禹井而淹留，御史之床犹在，督护之门不，详夫皇王爰处，本无定所，尧都平阳，舜在冀方，商王居亳，成周卜洛，故知黄旗紫盖，域中为大，天地之所合，风云之所会，爰八命而建，诚非亲而勿居，应鸣な於龙角，覆缇幕於熊车，经钓台而高迈，过鄂渚而西浮，变青门之三袭，为黄尘之一丘，临章华而留眄，见旧楚之凄凉，试极目乎千里，何春心之可伤，其渚宫也，夹江带阡，布井田，通逵交迸，高门接连，人腰水心之剑，家给火耕之田，尔乃树之榛栗，椅桐梓漆，三巴黄甘，千户朱橘，矧高宴於城隅，驻五马而踟蹰，乃有青琴碧玉，绛树绿珠，西河王豹，东野绵驹，兰缸夕燃，合璧斜天，照流风之回雪，映出水之初莲，奉信而入朝，驱骏驷而乘轺，既总司於戍旅，亦兼饰於丰貂，幼坟籍以自娱，迄方今而不渝，云气芝英之简，悬针倒薤之书，拟河献之留真，希淳于之席珍，临秋水之至乐，登春台而目欣，凿户牖而长望，混木雁而兼陈，嗟今来而古往，聊绝笔於获麟。
    又言志赋曰：天文既表，人文可观，知负之来易，信握镜之云难，差立极而补天，验璧合而珠连，有庖羲之八索，称朱襄之五弦，闻夏王之铸鼎，重农皇之播田，虽车轨之未同，弥愧於栋隆，戮封豕於海内，斩长狄於区中，怀宿昔之，并来游於菟园，悲元瑜之已逝，叹灵光之独存，想延宾於北阁，因置酒於南轩，闻鸣而怀友，听长笛其何言，夙有尚於清静，叨再□［○原坏，疑是驻字。］於鄢郢，东窥文命之穴，南望鸿崖之井，遂抚运而登庸，谬垂旒而卷领，虽有愧於前英，每求衣於未明，召司ピ而照夜，观执而满庭，诚虽休以勿休，旨酒之忘忧，绝何杨之妙舞，废绵驹之善讴，彼知止与知足，复何营而何欲，柱何用於黄金，案宁劳於青玉，尔乃高步北园，用荡嚣烦，桂偃蹇而临栋，石穹隆而架门，对灌木之耸，观激水之飞奔，涧不风而自响，天无云而昼昏，闻宾鸿之夜飞，想过沛而г衣，况登楼而作赋，望怀海而思归。
    【书】汉司马迁报任安书曰：仆亦尝厕下大夫之列，陪奉外廷末议，不以此时，引维纲，尽思虑，今已亏形为埽除之隶，在茸之中，乃欲仰首伸眉，论列是非，不亦轻朝廷羞当世之士邪，仆与李陵，俱居门下，素非相善也，趋舍异路，未尝衔杯酒，接殷勤之馀欢，今举事一不当，而全躯保妻子之臣，随而媒蘖其短，仆诚私心痛之，且李陵提步卒，不满五千，深践戎马之地，矢尽道穷，救兵不至，士卒死伤如积，然李陵一呼劳军，士卒无不起，张空拳，冒白刃，北乡争死敌者，愚以为李陵素与士大夫绝甘分少，能得人之死力，虽古名将不过也，身虽陷败，亦足以曝於天下也，会召问，即以此指，推言陵之功，欲以广主上之意，塞睚眦之辞，未能尽明，明主不晓，以为仆沮贰师，而为李陵游说，遂下於理，奉拳拳之忠，终不自明，交游莫救视，左右亲近不为一言，身非木石，独与法吏为伍，深幽囹圄之中，谁可告者，此真少卿所亲见，仆行事岂不然乎，且夫臧获婢妾，犹能引决，况仆之不得已乎，所以隐忍苟活，身函粪土之中而不辞者，鄙没世而文采不表於後世也，古者富贵而名磨灭，不可胜记，唯倜傥非常之人称焉，盖西伯拘而演周易，仲尼厄而作春秋，屈原放逐，乃赋离骚，左丘失明，厥有《国语》：孙子膑脚，兵法修列，不韦迁蜀，世传吕览，韩非囚秦，说难孤愤，诗三百篇，大抵贤圣发愤之所为作也，仆窃不逊，近自於无能之辞，网罗天下放失旧闻，略考其行事，综其终始，稽其成败兴坏之纪，欲以究天地之际，通古今之变，成一家之言，惜其不成，是以就极刑而无愠色，仆诚已著此书，藏之名山，传之其人，通邑大都，则仆偿前辱之责，虽万被戮，岂有悔哉，然此可为智者道，难为俗人言也。
