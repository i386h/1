<!-- { "loadSidebar": true } -->
    周庾信三月三日华林园马射赋曰：于时玄鸟司历，苍龙驭行，羔献冰开，桐华萍合，皇帝幸於华林之园，千乘雷动，万骑云屯，落花与芝盖同飞，杨柳与春旗一色，乃命群臣，陈大射之礼，驺虞九节，狸首七章，於是选朱汗之马，校黄金之埒，红阳飞鹊，紫燕陆沈，唐成公之，海西侯之千里，莫不饮羽衔竿，吟猿落雁，锺鼓振地，埃尘涨天，采则锦市俱移，钱则铜山合徙，实天下之至乐，景福之欢欣者也，岁次昭阳，月在大梁，其日上巳，其时少阳，春吏司职，青祗效祥，徵万骑於平乐，开千门於建章，皇帝翊四校於仙园，回六龙於天苑，华盖平飞，风乌细转，帷宫宿设，帐殿开筵，傍临细柳，斜界宜年，河ぞ草，渭口浇泉，崩云五色，的晕重圆，阳管既调，春弦实抚，玉律调锺，金钅享节鼓，於是咀衔拉铁，逐日追风，并试长秋之埒，俱下兰池之宫，鸣鞭则赭，入埒则尘红，变三驱而画鹿，登百尺而悬熊，礼正六耦，诗歌九节，弓如明月对堋，马似浮云向埒，雁失群而行断，猿求林而路绝，乃有六郡雄才，五陵高选，新回马邑之兵，始罢龙城之战，尚带流星，犹乘奔电，始听鼓而唱筹，即移竿而В箭，熊耳刻杯，浮云画，水衡之钱山积，织室之锦霞开，司筵赏至，酒正杯来，既而日下泽宫，筵阑相圃，怅从跸之留欢，眷回銮之馀武。
    【序】晋王羲之三日兰亭诗序曰：永和九年，岁在癸丑，暮春之初，会于会稽山阴之兰亭，禊事也，群贤毕至，少长咸集，此地有崇山峻岭，茂林竹。又有清流激湍，映带左右，引以为流，流觞曲水，列坐其次，虽无丝竹管弦之盛，一觞一咏，亦足以畅叙幽情，是日也，天朗气清，惠风和畅，仰观宇宙之大，俯察品类之盛，所以游目骋怀，足以极视听之娱，信足乐也。
    晋孙绰三日兰亭诗序曰：古人以水喻性，有旨哉斯谈，非以停之则清，混之则浊耶，情因所习而迁移，物触所遇而兴感，故振辔於朝市，则充屈之心生，闲步於林野，则辽落之志兴，仰瞻羲唐，邈已远矣，近咏台尚，顾深增怀，为复於暧昧之中，思萦拂之道，屡借山水，以化其郁结，永一日之足，当百年之溢，以暮春之始，禊于南涧之滨，高岭千寻，长湖万顷，隆屈澄汪之势，可为壮矣，乃席芳草，镜清流，览卉木，观鱼鸟，具物同荣，资生咸畅，於是和以醇醪，齐以达观，泱然兀矣，焉复觉鹏之二物哉。
    宋颜延之三日曲水诗序曰：夫方策既载，皇王之迹已殊，钟石毕陈，舞咏之情不一，虽渊流遂往，详略异闻，然其宅天衷，立民极，莫不崇尚其道，神明其位，拓世贻统，固万叶而为量者也，有宋函夏，帝图弘远，高祖以圣武定鼎，规同造物，皇上以文承历，景属宸居，隆周之卜既永，宗汉之兆在焉，正体毓德於少阳，上宰宣哲於元辅，晷纬昭应，山渎效灵，五方杂Ш，四奥来暨，茎素毳并柯共穗之瑞，史不绝书，栈山航海逾沙轶漠之贡，府无虚月，日躔胃维，月轨青陆，皇祗发生之始，后王布和之辰，思对上灵之心，以惠庶萌之原，加以二王于迈，出饯戒吉，有诏掌故，爰命司历，献陈洛饮之礼，具上巳之仪，南除辇道，北清禁林，左关岩登，右梁潮源，略亭皋，跨芝廛，苑大液，怀曾山，松石峻危，葱翠阴烟，游泳之所攒萃，翔骤之所往还，阅水环阶，引池分席，春官联事，苍灵奉涂，然後升秘驾，胤缇骑，抚玉銮，发流吹，以降于行所，礼也，龙文饰辔，青翰侍御，华裔殷至，观听骛集，扬袂风山，举袖阴泽，靓妆藻野，ㄚ服缛川，故以隐赈外区，焕衍都内者矣，上膺万寿，下礻是百福，布筵禀和，阖堂依德，情盘景遽，欢洽日斜，怅钓台之未临，慨酆宫之不悬，方且排凤阙以高游，开爵园而广宴，并命在位，展诗发志，则夫诵美有章，陈信无愧者欤。
    齐王融三日曲水诗序曰：臣闻出豫为象，钧天之乐张焉，时乘既位，御气之驾翔焉，是以得一奉宸，逍遥襄城之域，体元则大，怅望姑射之阿，然眇寂寥，其独者也，至如夏后两龙，载驱台之上，穆王八骏，如舞瑶水之阴，亦有飨云，固不与万民共也，我大齐之握机创历，诞命建家，接礼贰宫，考庸太室，昭华之珍既徙，延喜之玉攸归，革宋受天，保生万国，度邑静鹿丘之叹，迁鼎息大之惭，骏发开其远祥，定尔固其洪业，皇帝体膺上圣，运锺下武，冠五行之秀气，迈三代之英风，昭章云汉，晖丽日月，犹且具明废寝，昃晷忘餐，惧负重於春冰，怀御奔於秋驾，储后睿哲在躬，妙善居质，内积和顺，外发英华，斧藻至德，琢磨令范，若夫族茂麟趾，宗固磐石，跨展昌姬，韬轶炎汉，元宰比肩於尚父，中铉继踵乎周南，分陕流勿剪之欢，来仕允克施之誉，本枝之盛如此，稽古之政如彼，故免群生於汤火，纳百姓於休和，引镜皆明目，临池无洗耳，沉冥之怨既缺，轴之疾已消，谗莠蔑闻，攘争扌息，稀鸣桴於砥路，鞠茂草於圆扉，侮食来王，左言入侍，一尉候於西东，合车书於南北，偃革辞轩，销金罢刃，天瑞降，地符升，泽马来，器车出，江海呈象，龟龙载文，功既成矣，世既贞矣，信可以优游暇豫，作乐崇德者欤，于时青鸟司开，条风发岁，粤斯上巳，惟暮之春，禊饮之日在兹，风舞之情咸荡，载怀平圃，乃卷芳林，芳林园者，福地奥区之凑，丹陵若水之旧，殷殷均乎姚泽，无々尚於周原，飞观神行，虚檐云构，离房乍设，层楼间起，负朝阳而抗殿，跨灵沼而浮荣，镜文虹於绮疏，浸兰泉於玉砌，幽幽丛薄，秩秩斯干，新萍泛，华桐发岫，杂夭采於柔荑，乱嘤声於锦羽，禁轩承幸，清宫俟宴，缇帷宿置，幕宵悬，既而灭宿登［○《文选》四十六作澄。］霞，登光辨色，徐銮警节，鸣钟畅音，七萃连镳，九ヵ齐轨，尔乃回舆驻早，［○《文选》作罕。］岳镇川氵亭，容有穆，宾仪式序，授几肆筵，因流波而成次，蕙肴芳醴，任激水而推移，葆佾陈阶。金匏在席，戚奏翘舞，动诗，召鸣鸟于山，追伶伦於ㄍ谷，清歌有阕，羽觞无，上陈景福之赐，下献南山之寿，信凯宴於在藻，知和乐於食苹。
    梁简文帝三日曲水诗序曰：窃以周城洛邑，自流水以禊除，晋集华林，同文轨而高宴，莫不礼具义举，沓矩重规，昭动神明，雍熙锺石者也，皇太子生知上德，英明在躬，智湛灵珠，辩均河注，腾茂实於三善，振嘉声於八区，是节也，上巳属辰，馀萌达壤，仓庚应律，女夷司候，尔乃分阶树羽，疏泉泛爵，兰觞沿溯，蕙肴来往，宾仪式序，盛德有容，吹发孙枝，声流ㄍ谷，舞艳七盘，歌新六变，游云驻采，仙鹤来仪，都人野老，云集雾会，结轸方衢，飞轩照日。
    ◇五月五日
    《琴操》曰：介子绥割其腓股，以啖重耳，重耳复国，子绥独无所得，绥甚怨恨，乃作龙蛇之歌以感之，终不肯出，文公令燔山求之，子绥遂抱木而烧死，文公令民五月五日不得发火，［国语云介子推。］
    《续汉礼仪志》曰：五月五日，朱索五色柳桃印为门户饰，以止恶气。
    《风土记》曰：仲夏端五，烹鹜［○原讹骛，据冯校本改。］角黍，端，始也，谓五月初五日也。又以菰叶裹黏米煮熟，谓之角黍。
    续齐谐记曰：屈原五月五日投汨罗而死，楚人哀之，每至此日，竹筒贮米，投水祭之，汉建武中，长沙欧回，白日忽见一人，自称三闾大夫，谓曰：君当见祭甚善，但常所遗，苦蛟龙所窃，今若有惠，可以楝树叶塞其上，以五采丝缚之，此二物蛟龙所惮也，固依其言，世人作粽，并带五色丝及楝叶，皆汨罗之遗风也。
    崔《四民月令》曰：五月五日，取蟾蜍，可合恶疽疮，取东行蝼蛄，治妇难产。
    《会稽典录》曰：女子曹娥者，会稽上虞人，父能弦歌为巫，汉安帝二年五月五日，於县江溯涛迎波神，溺死，不得尸骸，娥年十四，乃缘江号哭，昼夜不绝声，七日，遂投江而死。
    抱朴子，蟾蜍万岁者，头上有角，颔下有丹书八字再重，五月五日午时取之。阴乾百日，以其足画地，即为流水。
    又曰：或问辟五兵之道，答曰：以五月五日，作赤灵符，着心前。
    《风俗通》曰：五月五日，以五采丝系臂者，辟兵及鬼，令人不病温，亦因屈原。
    又曰：五月五日续命缕，俗说以益人命。
    夏小正曰：此日蓄采众药，以蠲除毒气。
    荆楚记曰：荆楚人，以五月五日并蹋百草，采艾以为人，悬门户上，以禳毒气。
    又曰：屈原以是日死於汨罗，人伤其死，所以并将舟楫以拯之，今之竞渡，是其遗迹。
    《大戴礼》曰：五月五日蓄兰为沐浴。
    《楚辞》曰：浴兰汤兮沐芳华。
    【诗】梁王筠五日望采拾诗曰：长丝表良节，金缕应嘉辰，结芦同楚客，采艾异诗人，折花竞鲜彩，拭露染芳津，含娇起斜眄，敛笑动微，献依洛浦，怀似江滨。
    ◇七月七日
    《列仙传》曰：陶安公者，六安铸冶师行火者，朱雀止冶上，曰：安公，冶与天通，七月七日，迎汝以赤龙，［事具仙部。］
    又曰：王子乔见柏长［○初学记四，《太平御览》三十一作桓良。］曰：告我家，七月七日，待我於缑氏山头，至时，乘白鹤在山头，望之不得到，举手谢时人，数日而去。
    《汉书》曰：武帝七月七日，生於漪兰殿。
    《汉武故事》曰：七月七日，上於承华殿斋，正中，忽有一青鸟从西方来，集殿前，上问东方朔，朔曰：此西王母欲来也，有顷王母至，［事具鸟部。］
    崔《四民月令》：七月七日，曝经书，设酒脯时果，散香粉於筵上，祈请於河鼓织女，言此二星神当会，守夜者咸怀私原，或云，见天汉中，有奕奕正白气，如地河之波，辉辉有光曜五色，以此为徵应，见者便拜乞原，三年乃得。
    《竹林七贤论》曰：阮咸，字仲容，籍兄子也，诸阮前世皆儒学，内足於财，唯籍一生，尚道弃事，好酒而贫，旧俗，七月七日，法当晒衣，诸阮庭中烂然，莫非纟弟锦，咸时总角，乃竖长竿，В大布犊鼻於庭中，曰：未能免俗，聊复尔尔，［○原讹耳，据冯校本改。］
    《世说》曰：郝隆，七月七日，见邻人皆曝晒衣物，隆乃仰卧出腹，云晒书。
    续齐谐记曰：桂阳城武丁，有仙道，谓其弟曰：七月七日，织女当渡河，诸仙悉还宫，弟问曰：织女何事渡河，答曰：织女暂诣牵牛，世人至今云织女嫁牵牛也。
