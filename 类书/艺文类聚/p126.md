<!-- { "loadSidebar": true } -->
    又祭颜子文曰：钦哉体一，恶彼至人，乍分介石，时知落鳞，不先称宝，席上为珍，致虚守静，曲巷安贫，钦风味道，其德有邻。
    梁陆亻垂释奠祭孔子文曰：於惟上德，是曰圣真，克明克俊，知化穷神，研几善诱，藏用显仁，利同道济，成俗教民，道尊功倍，德博化光，离经辨志，济济洋洋。
    ●卷三十九 礼部中
    ○巡守  籍田  社稷  朝会  燕会  封禅  亲蚕
    ◇巡守
    《礼》注［○《太平御览》五百三十七作礼记逸礼。］曰：王者必制巡守之礼何，尊天重民也，所以五年一巡守何，五岁再闰，天道大备，王者恩亦当竟也，所以至四岳者，盛得之，［○御览作盛德之山，此有讹脱。］四方之中，能兴致雨也。
    又曰：［○按此礼记王制文。］天子五年一巡守，二月东巡守，至于岱宗，柴而望祀山川，觐诸侯，问百年者，就见之，命太师陈诗，以观民风，命市纳贾，以观民之好恶。
    《易》曰：先王以省方，观民设教。
    《尚书》曰：岁二月，东巡守，至于岱宗，柴。
    《传》曰：天子非展义不巡守，注云，巡守所以布德展义。
    《周礼》曰：职方氏，掌天下之图，王巡守，则戒于四方，考职事，无不敬戒。
    《风俗通》曰：巡者，循也，守者，守也，道德太平，恐远近不同化，幽隐有不得所者，故自躬亲行之。
    《白虎通》曰：巡守所以时出何，当承宗庙，故不逾也，以夏之中月，同律度，得其中也。
    《越绝书》曰：禹巡守大越，见耆老，纳诗书，审铨衡，平斗斛。
    《汉书》曰：元封五年冬，行南巡，至于盛唐，望祠虞舜于九疑，登天柱山，自寻阳浮江，亲射蛟江中，获之，舳舻千里，薄枞阳而出，作盛唐枞阳之歌。
    《东观汉记》曰：章帝东巡，至岱宗，祀五帝於汶上。
    黄帝太一察［○《初学记》十三，《太平御览》五百三十七作密。］推曰：欲先知巡之年，当视太一与白［○《初学记》，御览作天目。］在四维之岁，为狩。
    蔡邕《独断》曰：巡守校猎还，公卿以下陈雒阳亭前街，上乘舆到，公卿以下拜，天子下车，公卿亲识颜色，然後还宫，古语曰：在宫惟下，唯此时施行。
    挚虞新礼仪曰：魏元氏巡守故事新礼，守方岳，柴望告至，设匮，［○明本作，下同。］诸侯之觐者乃挚，皆如仪，而不建旗，臣虞谨按，觐礼天子各建其旗，旗章所以殊爵命，视等威也，诗称君子至止，言观其，宜定新礼，建旗如旧。
    三齐略记曰：尧山在广固城西七里，尧巡守所登，遂以为名，山顶立祠，祠边有柏树，枯而复生，不知几代树也。
    【诗】隋虞世基和幸江都尉［○文苑英华作虞世南和幸江都尉诗。］诗曰：南国行周化，稽山秘夏图，百王岂殊轨，千载协前谋，肆觐遵时豫，顺动悦来苏，安流进玉舳，戒道翼金吾，龙焕辰象，凤吹溢川涂，封唐昔敷锡，分陕被荆吴，沐道咸知让，慕义久成都，冬律初飞管，阳乌正衔芦，严飚肃林薄，暖景澹江湖，鸿私浃幽远，厚泽润凋枯，虞琴起歌咏，汉筑动巴俞，多幸г行苇，无庸类散樗。
    又曰：［○《初学记》十三作虞茂奉和幸江都应诏诗。］巡游光帝典，征吉乃文先，泽国翔宸驾，水府楼船，七华萦长薄，三翼亘通川，夙兴大昕始，求衣昧旦前，澄澜浮晓色，遥林卷宿烟，晨霞稍含景，落月渐亏弦，回塘响歌吹，极浦望旌旃，方陪觐东后，登封禅肃然。
    【赋】汉杨雄甘泉赋曰：孝成帝时，客有荐雄文似相如者，上方祀甘泉泰，雄从上甘泉，故述斯赋，惟汉十世，将郊上玄，乃命群僚，星陈而天行，诏招摇与太阴兮，伏钩陈使当兵，八神奔而警跸兮，飞蒙茸而走陆梁，骇云迅，奋以方攘，半散照烂，粲以成章，於是帅尔阴闭，然阳开，流星旄以电烛兮，咸翠盖而鸾旗，临高衍之容だ，超纡谲之清澄，据令轩而周流，忽央轧而无垠，翠玉树之青葱，璧马犀之扁，历倒景而绝飞梁，浮蠛蠓而撇天，曳虹彩之流离，翠气之宛延，排玉户而金铺，发兰蕙与芎，靡薜荔而为席，折琼枝以为芳，吸青云之流霞，饮若木之露英，集乎礼神之囿，登乎颂之堂，攀璇玑而下视，行游目乎三危，玉女亡所眺其清卢，宓妃曾不得施其蛾眉，於是钦柴宗祈，燎薰皇天，樵蒸上，配藜四施，选巫咸兮叫帝阍，开天庭兮延群神，由是事毕功弘，回车而归，登长平兮雷鼓磕，度三蛮兮偈棠梨，云飞扬兮雨霈，于胥德兮丽万世，乱曰：崇崇圜丘，隆隐天兮，增宫参差，骈嵯峨兮，上天之纟宰，杳旭卉兮，圣皇穆穆，信厥对兮，来祗郊，神所依兮，辉光炫，降厥福兮，子子孙孙，长无极兮。
    又幸河东赋曰：其三月，将祭后土，上乃帅群臣，横大河，凑汾阴，既祭毕，登历观，陟西岳，以望八荒，迹殷周之墟，眇然以思唐虞之风，雄以为临川羡鱼，不如归而结网，还，上河东赋以劝，其辞曰：伊年暮春，将瘗后土，礼灵，谒汾阴於东郊，乃抚翠凤之驾，驰光影之乘，棹奔星之流旃，攫天狼之威弧，奋电鞭，骖雷辎，鸣洪锺，建逐，羲和司日，颜伦奉舆，乐往昔之遗风，喜虞舜之所耕，瞰帝唐之嵩高兮，ツ隆周之大宁，叱风伯於南北，呵雨师於西东，参天地而独立，廓荡荡其无双。
    【颂】後汉班固东巡颂曰：窃见巡狩岱宗，上稽帝尧，中述世宗，遵奉世祖，礼仪备具，动自圣心，是以明神屡应，休徵仍降，不胜狂简之情，谨上岱宗颂一篇曰：若稽古在汉迪哲，聿修厥德，宪章丕烈，六龙，较五辂，齐百僚，陶质素，命南重以司历，厥中月之六辰，备天官之列卫，盛舆服而东巡。
    又南巡颂曰：惟汉再命，系叶十一，帝典协景，和则天经，郊高宗，光六幽，通神明，既祖於西都。又将于南庭，是时圣上运天官之法驾，凭列宿而赞元。
    後汉崔る东巡颂曰：伊汉中兴三叶，於皇惟烈，允迪厥伦，矩坤度以范物，规乾则以陶钧，於是考上帝以质中，总列宿於北辰，开太微，敞禁庭，延儒林以谘询岱岳之事，于时典司耆，载华抱实，尔而造曰：盛乎大汉，世增其德，此神人之所庶［○《初学记》十三作庆。］幸，海内之所想思，颂有乔山之征，典有徂岳之巡，时迈其邦，民斯攸勤，不亦宜哉，乃命太仆，训六驺，闲路马，戒师徒，於是乘舆登天灵之威路，驾太一之象车，升九龙之华旗，建扫霓之旌旄，裒胡之元老，赏孝行之农。
    後汉马融东巡颂曰：允迪在昔，绍烈陶唐，殷天衷，充摇光，若时则，运琼衡，敷六典，经八成，肆类乎上帝，实柴乎三辰，祀乎六宗，祗燎乎群神，遂发号群司，申戒百工，卜筮称吉，蓍龟袭从，南征□□，冯相告祥，清夷道而後行，曜四国而扬光，展圣义於巡狩，喜圻而咏八荒，指宗岳以为期，固岱神之所望，散斋既毕，越翼良辰，或增构，烈火燔燃，晖光四炀，焱烂薄天，萧香肆升，青烟冒云，璋，牺牲纯，郁鬯宗彝，明水玄樽，空桑孤竹，咸池云门，六八匝变，神并存。
    【诰】後汉张衡东巡诰曰：惟二月初吉，帝将狩于岱岳，展义省方，观民设教，率群宾，备法驾，以祖于东门，届于灵宫，是日也，有凤双集于台，壬辰，祀上帝于明堂，帝曰：咨予不材，为天地主，栗栗翘翘，百僚万机，心之谓矣，孰朕之劳，上帝有灵，不替朕命，诞敢不祗承，凡庶与祭於坛单之位者曰：怀尔邦君，原先帝，载厥太宗，以左右朕躬，群臣曰：帝道横被，旁行海表，一人有韪，万民赖之，从巡助祭者，兹惟嘉瑞，乃歌曰：皇皇者凤，通玄知时，萃于山趾，与帝邀期，吉事有祥，惟汉之祺，帝曰：朕不敢当，亦不敢蔽天之吉命。
    ◇籍田
    《说文》曰：帝籍千亩者，使民如借，故谓之籍。
    《毛诗》曰：载芟，春籍田而祈社稷也。
    《周官》曰：上春，诏王后帅六宫之人，而生童之种，而献之于王。
    又曰：甸师，率其属而耕耨王籍，以时入之，以供粢盛。
    《礼记》曰：孟春之月，天子乃以元日，祈于上帝，天子亲载耒耜，帅三公九卿，诸侯大夫，躬耕帝籍，天子三推，三公五推，卿诸侯九推，庶人终亩，反，乃执爵于太寝，命曰劳酒。
    又曰：天子耕於南郊，诸侯於东郊。
    又曰：天子为籍千亩，冕而朱，躬执耒，以事天地山川，以为醴酪粢盛，於是乎取之，敬之至也，诸侯百亩，冕而青。
    梁五礼籍田仪注曰：其田东去宫八里，远十六里，为千亩，天子耒耜一具，九卿耒耜九具，立方坛，以祠先农。
    应劭《汉官仪》曰：天子升坛，公卿耕讫，啬夫下种，籍田千亩，亦曰帝籍，亦曰亲耕，亦曰王籍。
    又曰：东耕之日，亲率公卿，戴青帻，载青车，驾苍马，公卿以下，车驾如常法。
    五经要义曰：天子籍田千亩，孟冬启蛰，既郊之後，率公卿大夫而亲耕焉，所以先百姓而致孝敬。
    《国语》曰：宣王即位，不籍千亩，虢文公谏曰：夫民之大事在农，上帝之粢盛，於是乎出，民之蕃庶，於是乎生，先时九日，太史告稷曰：阳气俱蒸，土膏其动，稷［○原作即，据冯校本改。］以告王，王即御事，王耕一拨，班三之，庶人终乎千亩，王不听，师败於姜戎也。
    《论衡》曰：立春东耕，为土象人，男女各二，执耒Θ钱，或立土牛，象人土牛未毕而耕也，从气应时，示帅下也。
    汉书文帝诏曰：夫农天下之本，其籍田，朕亲率耕，以给宗庙粢盛。
    《东观汉记》曰：永平十三年二月，耕籍田毕，赐观者食，有一诸生前言，善哉文王之遇太公也，上书版曰：生非太公，予亦非文王。
    【诗】宋颜延之侍东耕诗曰：题封经地域，辰角丽天部，浮蔼起青坛，沉腴发绀耦，草服荐同穗，黄冠献嘉寿。
    宋谢庄侍东耕诗曰：肃镳奉晨发，恭带厕朝闻，仙乡降朱蔼，神郊起青云，阴台承寒采，阳树迎初薰，观德欣临籍，瞻道乐游汾。
    梁武帝籍田诗曰：寅宾始出日，律中方星鸟，仁化洽孩虫，德令禁胎夭，耕籍乘月映，遗滞指秋杪，年丰廉让多，岁薄礼节少。
    梁简文帝和诗曰：礼经闻往说，观宝著遐篇，岂如春路动，祈重民天，三春润榆荚，七月待鸣蝉，鳐鱼显嘉瑞，铜雀应丰年，不劳郑国雨，无荣邺令田。
