<!-- { "loadSidebar": true } -->
    《春秋元命苞》曰：嘉置弧北指一大星为老人星，治平则见，见则王寿，常以秋分，候之南郊。
    《论语谶》仲尼曰：吾闻尧率舜等游首山，观河渚，有五老飞为流星，上入昴。
    《庄子》曰：傅说得之以相武丁，奄有天下，乘东维，骑箕尾，而比於列星。
    《尸子》曰：自井中视星，所见不过数星，自丘上以望，则见始出也，非明益也，势使然也，私心，井中也，公心，丘上也。
    《吕氏春秋》曰：宋景公时，荧惑在心，公召子韦问焉，子韦曰：祸当君，虽然，可移於宰相，公曰：宰相所与治国家也，曰：移於民，公曰：民死，寡人将谁为君，曰：可移於岁，公曰：岁饥民饿必死，为人后而杀其民，谁以我为君乎，子韦曰：君有至德之言三，天必三赏君，荧惑必徙三舍，行［○吕氏春秋制乐行上有舍字。］七星，星当一年，君延年二十一矣，荧惑果徙三舍。
    《列仙传》曰：东方朔，楚人也，後卖药五湖，知其岁星焉。
    《史记》曰：天曜而景星见，景星，德星也，其状无常，常出有道之国。
    《汉书》曰：五星不失行，则年丰昌。
    又曰：五星同色，天下偃兵，百姓安宁，歌舞以行，不见灾疾，五蕃昌。
    《魏志》曰：桓帝时，有黄星见於楚宋之分，後五十年而公破袁绍之应，［事具帝王部。］
    《会稽典录》曰：严遵字子陵，与世祖俱受业长安，建武五年，下诏徵遵，设乐阳明殿，命宴会，暮留宿，遵以足荷上，其夜客星犯天子宿，明旦，太史以闻，上曰：此无异也，昨夜与严子陵俱卧耳。
    孙氏《瑞应图》曰：景星者，大星也，状如半月，生於晦朔，助月为明，王者不敢私人则见。
    又曰：王者承天，则老人星临其国。
    李传曰：公好天文之术，和帝遣使者观风俗，有二使向益州，夏月，露坐，问二人曰：君发京师，宁知二使何时发，二人惊问曰：何以知之，公指星曰：有二使星来向益部。
    《续晋阳春秋》曰：桓玄庶母马氏，本袁真之妓也，与同列薛氏郭氏夏夜同出，月下有铜盆，水在其侧，见一流星堕盆中，惊喜共视，星如二寸火珠，於水底ぁ然明净，乃相谓曰：此吉祥也，当谁应之，於是薛郭更以瓢杓接取，并不得，马最後取，星正入瓢中，便饮之，既而若有感焉，俄而怀玄，玄虽篡位不终，而数年之中，荣贵极矣。
    《异苑》曰：陈仲弓从诸子侄造荀季和父子，于时德星聚，太史奏，五百里内有贤人聚。
    【诗】晋傅玄众星诗曰：朗月并众星，日出擅其明，冬寒地为裂，春和草木荣，阳德虽普济，非阴亦不成。
    又诗曰：东方大明星，光景照千里，少年舍家游，思心昼夜起。
    北齐邢子［○原讹于，据冯校本改。］才贺老人星诗曰：瑞动星光照，化穆月轮重，庶徵符祉，将以赞时邕。
    【赞】晋郭璞星图赞曰：茫茫地理，粲烂天文，四灵垂象，万类群分，眇观六，咎徵惟君。
    【表】晋傅玄贺老人星表曰：老人星见，挥景光明，圣主寿延，享祚元吉，自天之，莫不舞。
    又贺老人星表曰：老人星见，体色光明，嘉占元吉，弘无量之，隆克昌之祚，普天同庆，率土含［○原作会，据冯校本改。］欢。
    晋卞贺老人星表曰：陛下圣德应乾，嘉瑞屡臻，玄象垂耀，老人启徵，万寿无疆。
    晋王述庆老人星表曰：老人星见，光色明朗，玄象晖焕，表尔休祥，率土民庶，庆赖罔极，北齐邢子才贺老人星表曰：冥贶未已，灵应犹臻，以某夜老人星见，达旦扬光，经旬未灭，虽三星共色，五老同游，拟之於此，故无与匹，自非玄风感极，圣敬回天，何能使休徵秘祉，相寻而至，故以朝夕相，史无停笔。
    ◇云
    《归藏》曰：有白云出自苍梧，入于大梁。
    《周易》曰：云从龙。
    又曰：密云不雨，自我西郊。
    又曰：坎为云，《毛诗》曰：英英白云，露彼菅茅。
    又曰：荟兮蔚兮，南山朝跻，［荟蔚，云兴也。］
    《左氏传》：郯子曰：黄帝以云纪官，故为云师而云名。
    又曰：凡分至启闭，必书云物，为备故也。
    《易通卦验》曰：冬至初阳，云出箕，如树木之状，立春青阳，云出房，如积冰，春分正阳，云出张，如白鹄，雨太阳，云出张，如车盖，立夏初阴，云出觜，赤如珠，夏至少阴，云如水波，寒露正阴，云如冠缨，霜降大阴，云出，上如羊，下如石。
    《礼统》曰：云者，运气，布恩普也。
    《周礼》曰：保章氏，以五云之物，辨吉凶水旱，降丰荒之，［二至二分观云色，青为虫，白为丧，赤为兵荒，黑为水，黄为丰。］
    《礼记》曰：天降时雨，山川出云。
    《东方朔传》曰：凡占长吏不［○《太平御览》八作东。］耕，当视天，有黄云来覆车，五大熟。
    《河图》曰：昆仑山五色云气。
    京房《易飞候》曰：视四方常有大云，五色具，其下贤人隐，青云润泽蔽云［○《开元占经》九十四，《太平御览》八作日。］在西北，为举贤良。
    《尚书大传》曰：於时俊百工，相和而歌卿云，帝舜乃唱之曰：卿云烂兮，礼缦缦兮，日月光华，旦或旦兮。
    又曰：五岳皆触石而出云，肤寸而合，不崇朝而雨。
    《春秋孔演图》曰：黄帝之将兴，黄云升於堂，文命之候，玄龙御云，天命於汤，白云入房，［事具祥瑞部。］
    《孝经援神契》曰：天子孝，天龙负图，地龟出土，天孽消灭，景云出游，［事具祥瑞部。］
    《史记》曰：若烟非烟，若云非云，郁郁纷纷，萧索轮，是谓卿云，［事具祥瑞部。］
    《汉书》曰：高祖在砀山，上常有云气。
    又曰：武帝封禅，昼有白云入封中，［事具祥瑞部。］
    《汉武帝故事》曰：上禅肃然，白云为盖。
    又曰：宣帝祠甘泉，紫云从西北来，散於殿前，［事具祥瑞部。］
    《吕氏春秋》曰：山云草莽，水云鱼鳞，旱云烟火，雨云水气，无不比类其所生以示人。
    孙氏《瑞应图》曰：景云者，太平之应也，一曰：非气非烟，五色纷，谓之庆云，［事具祥瑞部。］
    《魏志》曰：文帝生於沛国谯郡，时有云气青色，而圆如车盖，当其上终日，望气者以为至贵之证，非人臣之气。
    《庄子》曰：广成子谓黄帝曰：汝治天下，云气不待簇［○冯校本作族。］而雨。
    又曰：华封人谓尧曰：夫圣人鹑居而っ食，天下有道，与物皆昌，乘彼白云，至于帝乡，［事具人部圣篇。］
    《孟子》曰：油然作云，沛然下雨。
    《帝王世纪》曰：尧母庆都，生而神异，常有黄云覆其上，［事具帝王部尧篇。］
    《搜神记》曰：蓟子训到洛，见公卿数十处，後数十处皆有云起，［事具神仙部。］
    《兵书》曰：韩云如布，赵云如牛，楚云如日，宋云如车，鲁云如马，卫云如犬，周云如轮，秦云如行人，魏云如鼠，齐云如绛衣，越云如龙，蜀云如。
    《楚辞》曰：云霏霏而承宇。
    又曰：青云衣兮白霓裳。
    又曰：冠青云之崔嵬。
    【诗】魏文帝浮云诗曰：西北有浮云，亭亭如车盖，惜哉时不遇，忽与飘风会，吹我东南行，行行至吴会。
    魏刘桢诗曰：玄云起高岳，终朝弥八方。
    晋傅玄诗曰：白云翩翩翔天庭，流景仿佛非君形，白云飘飘，舍我高翔，青云徘徊，为我愁肠。
    梁简文帝咏云诗曰：浮云舒五色，马脑映霜天，玉叶散秋影，金风飘紫烟。
    梁沈约和王中书白云诗曰：白云自帝乡，氛氲屡回没，蔽亏昆山树，含吐瑶台月，秋风西北起，飘我过城阙，城阙已参差，白云复离离，皎洁在天汉，倒影入华池，将过丹丘野，时至碧林垂，九重迎飞燕，万里送翔螭，梁吴均咏云诗曰：飘飘上碧虚，蔼蔼隐青林，氛氲如有意，萦郁讵无心。
    又咏云诗曰：白云苍梧来，过拂章华台，逢河散复卷，经风合且开。
    【赋】楚荀况云赋曰：有物於此，居则同静，致下则动，其高以钜，圆者中规，方者中矩，大齐天地，德厚尧禹，精微於毫毛，充盈于天宇，冬日作寒，夏日作暑。
    晋陆机浮云赋曰：有轻虚之艳象，无实体之真形，原厥本初，浮沉混并，六律应，八风时迈，玄阴触石，甘泽霈，势不崇朝，露彼无外，若层台高观，重楼叠阁，或如钟首之郁律，乍似寒门之寥廓，金柯分，玉叶散，绿翘明，岩英焕，鸾翔凤翥，鸿惊鹤奋，鲸鲵溯波，鲛鳄冲遁，朱丝乱纪，罗失领，飞仙凌虚，随风游骋，有若芙蓉群披，华会，车渠绕理，马脑缛文。
    又白云赋曰：摅神景於八幽，合洪化乎烟カ，充宇宙以播象，协元气而齐勋，发愤灵石，擢性洪流，兴曜曾泉，升迹融丘，盈八以馀愤，虽弥天其未泄，岂假期於迁晷，迈崇朝而倏忽，红蕊发而菡萏，金翘援而含葩，神收鬼化，弼性违序，鸟殊类而比栖，兽异迹而同处，蛟引翳而并潜，龙攀鸿而双举，鸾舞角以轩罢，鸷企翮而延伫，长城曲蜿，采阁相扶，耸瑶台之截，构琼闼之离娄，雄虹矫而垂天，翠鸟轩而扶日。
    晋成公绥云赋曰：於是玄气仰散，归云四旋，冰消瓦离，弈弈翩翩，去则灭轨以无迹，来则幽ウ以杳冥，舒则弥纶覆四海，卷则消液入无形，或狎猎鳞次，参差交错，上捷业以梁倚，下垒危而相薄，状崴嵬其不安，吁可畏而欲落，或粲烂绮藻，若画若规，繁缛成文，一绩一离，［○绩，《初学记》一作续。］或绣文锦章，依微要妙，绵邈凌虚，轻翔浮漂。
    晋杨［○原讹入，据冯校本改。］云赋曰：天地定位，淳和肇分，刚柔初降，阴阳烟カ，於是山泽通气，华岱兴云，则缥缈翩绵，郁若升烟，蹇萦以诘屈兮，若虬龙之蟠蜿，嶷岐岐以岳立兮，状有似乎列仙，东西络绎，南北油裔，随风徘徊，流行蔼，豁兮仰披，杳兮四会，凝寒冰於朱夏，飞素雪於玄冥，洒膏液於天汉，腾鸿泉於泰清，乾坤以之交泰，品物以之流形，江海以之深满，川谷以之丰盈，毛羽以之光泽，草木以之葩荣，萌芽以之挺殖，苗秀以之积成，始於触石而出，肤寸而征，终於г濡六合，浸润群生，荡涤尘秽，含吐嘉祥，施畅凯风，惠加春阳，拟神化於后土，与三曜兮齐光。
