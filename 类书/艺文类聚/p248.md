<!-- { "loadSidebar": true } -->
    【赞】晋郭璞款冬赞曰：吹万不同，阳煦阴蒸，款冬之生，擢颖坚冰，物体所安，焉知涣凝。
    ◇天门冬
    《本草经》曰：天门冬一名颠勒，味苦，杀三虫。
    《尔雅》曰：蔷靡葳冬。
    《山海经》曰：条谷山草多葳冬。
    《列仙传》曰：赤项子食天门冬，齿落更生，细发复出。
    《抱朴子》曰：杜子微服天门冬，御十八妾，有子百四十人，日行三百里。
    又内篇曰：天门冬或名地门冬，或名筵门冬，或名颠棘。
    《神仙传》曰：甘始者，太原人，服天门冬，在人间三百馀年。
    《建康记》曰：建康出天门冬，极精妙。
    《名山略记》曰：郁州出天门冬。
    【启】梁简文帝谢敕赉益州天门冬启曰：远自星桥，见珍玉垒，本草称其轻身，延寿实为上药，姬晋之重丹桂，曹丕之爱落英，一家恩锡，窃幸往代。
    ◇苡
    《尔雅》曰：苡，马舄，马舄，车前。
    《毛诗》曰：采采苡，薄言采之。
    【赞】晋郭璞苡赞曰：车前之草，别名苡，王会之云，其实如李，名之相乱，在乎疑似。
    ◇署预
    《本草经》曰：署预一名山芋，益气力，长肌肉，除邪气，久服轻身，耳目聪明，不饥延年，生嵩高山。
    吴氏曰：署预一名诸署。
    《湘中记》曰：永和初，有采药衡山者，道迷粮尽，过息岩下，见一老公，四五年少，对执书，告之以饥，与其食物，如署预，指教所去，六日至家，而不复饥。
    《异苑》曰：署预入药。又复可食，野人谓之土{艹诸}，若欲掘取，嘿然则获，唱名者便不可得，人有植者，随所种之物而像之也。
    【颂】梁江淹署预颂曰：华不可炫，叶不足怜，微根傥饵，弃剑为仙，黄金共寿，青争年，君谓无妄，我验衡山。
    ◇菖蒲
    《春秋运斗枢》曰：玉衡星散为菖蒲，远雅颂，著倡优，则玉衡不明，菖蒲冠环。
    《山海经》曰：［○按本条疑当移下罗浮山记一寸二十节句下，误窜此。］菖蒲一十九节，韩终王兴所服并然，而此过之，有足珍也。
    《左传》曰：王使周公阅来聘飨，有昌蜀。
    《孝经援神契》曰：菖蒲益聪。
    《抱朴子》曰：韩终服菖蒲十三年，身生毛。
    吴氏《本草》曰：菖蒲一名尧菲，一名昌阳。
    《神仙传》曰：王兴者，阳城人，汉武帝上嵩高，忽见有仙人，长二丈，耳出头，下垂肩，帝礼而问之，仙人曰：吾九疑人也，闻中岳有石上菖蒲，一寸九节，食之可以长生，故来采之，忽然不见，帝谓侍臣曰：彼非欲服食者，以此喻朕耳。
    《罗浮山记》曰：罗浮山中菖蒲，一寸二十节。
    【诗】梁江淹石上菖蒲诗曰：琼琴久芜没，金镜废不看，不见空闺里，从横愁思端，缓步遵汀渚，杨泛春澜，电至烟流绮，水绿桂涵丹，凭酒意未悦，半景方自叹，每为忧见及，杜若讵能宽，冀采石上草，得以驻馀颜。
    【颂】梁江淹菖蒲颂曰：药实灵品，爰乃辅性，除こ卫福，蠲邪养正，缥色外妍，金光内映，草经所珍，山图是咏。
    ◇术
    《本草经》曰：术一名山筋，久服不饥，轻身延年，生郑山。
    《山海经》曰：首山之阴，多术，女几之山，其草多术。
    吴氏《本草》曰：术一名山连，一名山芥，一名天苏，一名山姜。
    范子曰：术出三辅，黄白色者善。
    《列仙传》曰：涓子饵术，接食其精，三百年乃见於齐。
    崔《四民月令》曰：二月采术。
    《神仙传》曰：陈子皇得饵术要方，服之得仙，入霍山去，其妻姜疲病，念其婿采术之法，服之，病自愈，至三百七岁，登山取术，檐而归，不息不极，颜色气力，如二十时。
    《抱朴子 内篇》曰：南阳文氏，其先祖汉中人，值乱，逃华山中，饥困欲死，有二人教之食术，云，遂不饥，数十年，乃来还乡里，颜色更少，气力转胜，故术一名山精。
    《神药经》曰：必欲长生，当服山精。
    《广州记》曰：彰平县偏饶术。
    《建康记》曰：建康出精术。
    《异术》曰：术草者，山之精也，结阴阳之精气，服之令人长生绝，致神仙。
    【启】梁庾肩吾答陶隐居赉术煎启曰：窃以绿叶抽条，生於首峰之侧，紫花В色，出自郑岩之下，百邪外御，六府内充，山精见书，华神在，术荣火谢，尽采撷之难，启旦移申，穷淋漉之剂，故能竞爽云珠，争奇水玉，自非身疲掌砚，役倦攀桃，岂可立致还年，坐生羽翼，临洗［○疑当作沅。］丹井，方觉可捐，郦县菊泉，无劳复汲，庶得遨游海岸，追涓子之尘，驰骛霍山，共陈生为侣，谣俗轻施，尚曰难酬，出世鸿恩，宁知上报。
    又答陶隐居赉术蒸启曰：味重金浆，芳逾玉液，足使芝惭明，［○句有脱文。］丹愧芙蓉，坐致延生，伏深铭戴。
    ◇草［香附出。］
    《尔雅》曰：卉，百草，总［名也。］草谓之荣，荣而实谓之英，ぼ，根也。
    《方言》曰：苏芬莽草也，江淮南楚之间曰苏，自关西曰草，或曰莽，南楚江湘之间，谓之莽。
    《周书》曰：霜降之日，草木黄落。
    《周官》曰：氏掌杀草，春始生而萌之，夏日至而夷之，秋绳而芟之，冬日至而耜之，［含实曰绳。］
    《毛诗》曰：无草不死，无木不萎。
    又曰：野有蔓草，零露团兮。
    又曰：湛湛露斯，在彼丰草。
    《大戴礼》曰：孟春冰泮，百草权舆。
    《师旷占》曰：黄帝问师旷曰：吾欲知苦乐善恶，可知否，对曰：岁欲丰，甘草先生，甘草荠也，岁欲苦，苦草先生，苦草亭苈也，岁欲恶，恶草先生，恶草水藻也，岁欲旱，旱草先生，旱草蒺藜也，岁欲疫病，病草先生，病草艾也。
    《博物志》曰：黄帝问天老曰：天地所生，岂有食之令人不死者乎，天老曰：太阳之草，名黄精，饵之可以长生，太阴之草，名曰钩吻，不可食之，入口立死，人信钩吻之杀人，不信黄精之益寿，不亦惑乎。
    【序】嵇含怀香赋序曰：余以太蔟之月，登于历山之阳，仰眺崇峦，俯察幽坂，及睹怀香，生蒙楚之间，曾见斯草，植於广厦之庭，或被帝王之圃，怪其遐弃，遂迁而树于中唐，华丽则珠采婀娜，芳实则可以藏书。又感其弃本高崖，委身阶庭，似傅说显殷，四叟归汉，故因事义赋之。
    【诗】古诗曰：四顾何茫茫，东风摇百草。
    又诗曰：新树兰蕙葩，杂用杜衡草，终朝采其华，日暮不盈抱，采之欲遗谁，所思在远道。
    又曰：穆穆清风至，吹我罗裳裾，青袍似春草，长条从风舒。
    又曰：青青陵中草，倾叶朝日，阳春被惠泽，枝叶可揽结。
    魏刘桢诗曰：青青女萝草，上依高松枝，幸蒙庇养恩，分惠不可赀，风雨虽急疾，根株不倾移。
    梁元帝细草诗曰：依阶疑绿癣，傍渚若青苔，漫生虽欲遍，人迹会应开。
    梁丘迟玉阶春草诗曰：发溜始参差，扶阶方沃若，杂叶半藏蜻，丛花未隐雀，葳蕤乱碧紫，苍黄间浓薄。
    陈刘删咏青草诗曰：雨沐三春叶，风传十步香，映袍怜色重，临书喜带长。
    【赋】晋傅玄紫华赋曰：紫华一名长乐华，旧生於蜀，其东界特饶，中国奇而种种，余嘉其华纯耐久，可历冬而服，故与友生，各为之赋，有遐方之奇草，禀二气之纯精，仰紫微之景曜，因令色以定名，刚茎劲立，纤条繁列，从回风以摇动，纷兰畅而蕙，蔚青葱以增茂，并含华而未发，於是散绿叶，秀紫荣，蕴若芝草之始敷，灼若百枝之在庭，独参差以，何光丽之杂形，涣涣昱昱，夺人目精，下无物以借喻，上取象於朝霞，妙万物而比艳，莫兹草之可嘉。
    梁萧子晖冬草赋曰：有闲居之蔓草，独幽隐而罗生，对离披之苦节，反葳蕤而有情，若夫火山灭焰，汤泉沸泻，日悠扬而少色，天阴霖而四下，於时直木先摧，曲蓬多陨，众芳ㄘ而萎绝，百卉飒以徂尽，未若兹草，凌霜自保，挺秀色於冰涂，厉贞心於寒道，已矣哉，徒抚心其何益，但使万物之後凋，夫何独知於松柏。
    梁沈约愍衰草赋曰：愍衰草，衰草无容色，憔悴荒径中，寒ぼ不可识，昔时兮春日，昔日兮春风，衔华兮佩实，垂绿兮散红，岩陬兮海岸，冰多兮霰积，布绵密於寒皋，吐纤疏於危石，芳卉之九衢，灵茅之三脊，风急崤道难，秋至客衣单，既伤檐下菊，复悲池上兰，飘落逐风尽，方知岁早寒，流萤暗明烛，雁声断裁续，霜夺茎上紫，风销叶中绿，秋鸿兮疏引，寒乌兮聚飞，径荒寒草合，草长荒径微，园庭渐芜没，霜露日г衣。
    【赞】卞敬宗怀香赞曰：有卉惟翠，因实制名，べ叶，荏荏弱茎，寄芬微风，寓秀闲庭，怀而芳之，为玩于情。
    宋谢惠连仙人草赞曰：余之中园，有仙人草焉，春颖其苗，夏秀其英，秋有贞实，冬无雕色，可谓贯四时而不改者也，既嘉其名，而美其质，染笔作咏，庶以摅述云，园有嘉草，名曰仙人，晔晔炜炜，莫莫臻臻，颖发炎暑，苗秀和春，奇尔灵质，乃植中邻。
    ◇兰
    《说文》曰：兰，香草也。
    《易》曰：同心之言，其臭如兰，［兰，芳也。］
    《礼记》曰：妇人或赐之ぇ兰，则受，献诸舅姑，《左传》曰：郑文公有贱妾，曰燕吉，梦天使与己兰，曰：余为伯，余而祖也，以是为而子，以兰有国香，人服媚之，文公与之兰而御之，辞曰：妾不才，幸而有子，将不信，敢徵兰乎，公曰：诺，生穆公，名之曰兰。
    《家语》曰：芝兰生於深林，不以无人而不芳，君子修道立德，不为困穷而改节。
    《文子》曰：日月欲明，浮云盖之，丛兰发，秋风败之。
    又曰：兰芷不为莫服而不芳，君子行道，不为莫知而止。
    《离骚》曰：□［○离骚作余。］既滋兰之九畹兮，畹，畦也。
    又曰：纫秋兰以为佩。
    又曰：秋兰兮糜芜，罗生兮堂下，绿叶兮素茎，芳菲兮袭予，秋兰兮青青，绿叶兮紫茎。
    《孙卿子》曰：民之好我芬若椒兰。
