<!-- { "loadSidebar": true } -->
    又曰：江妃二女，不知何许人，出游江湄，逢郑交甫，不知其神人也，女遂解与之，交甫悦爱，去数十步，空怀无，女亦不见。
    又曰：汉淮南王刘安，言神仙黄白之事，名为鸿宝万毕三卷，论变化之道，於是八公乃诣王，授丹经及三十六水方，俗传安之临仙去，馀药器在庭中，鸡犬舐之，皆得飞升。
    又曰：赤松子，神农时雨师，服水玉，教神农，能入火自烧，至昆仑山西王母石室，随风雨上下，炎帝少女追之，亦得仙俱去，高辛时为雨师。
    又曰：，采药父也，好食松实，体毛数寸，能飞行，逐走马，以松子遗尧，尧不服，时受服者，皆三百岁。
    又曰：安期生，琅耶阜乡人，卖药海边，时人皆言千岁公，秦始皇请见，与语三日三夜，赐金璧数万，出於阜乡亭皆置去，留书，以赤玉一量为报，曰：复千岁，来求我於蓬莱山下，始皇遣使者数人入海，未至蓬莱山，辄风波而还，立祠阜乡亭，海边十处。
    又曰：负局先生，语似燕代间人，因摩镜，辄问主人得无有疾苦者，若有，辄出紫丸赤药与之，莫不愈，数十年後，大疫，每到户与药，愈者万计，不取一钱，後止吴山绝崖，世世悬药与人，曰：吾欲还蓬莱山，为汝曹下神水，崖头一旦有水白色，从石间来下，服之多所愈，立祠十馀年。
    《神仙传》曰：董威辇，不知何许人，晋武末，在洛阳白社中寝息，身上蓝缕，衣不蔽形，恒吞一石子，经日不食，或市乞佣作，人或往观之，亦不与言，时或著诗，莫知所终。
    又曰：汉期门郎程伟妻者，能通神变化，伟尝从出，而无时衣，甚愁，妻即为致两缣，无故至前，伟好黄白，连时不成，妻乃出囊中药，以少投其已煎水银，须臾成银，伟欲从授方，终不可得，云伟骨相不应得之，逼之不已，妻死，尸解去。
    又曰：葛玄，字孝先，从左元放受九丹液［○太平广记七十一液上有金字。］仙经，与客对食，并言及变化之事，客曰：食毕，先生作一事特戏者，玄曰：君得无促促欲有所见乎，乃嗽口饭，尽成大蜂数百，皆集客身，亦不螫人，食久，玄乃张口，蜂皆飞入口都毕，玄嚼食之，是故饭也，玄指床使行，指虾蟆及诸行虫飞燕雀龟之属使舞，弦节如人也，玄以冬为客设生瓜枣，夏致冰雪。又以数十钱，使人散投井中，玄以一器，於井上呼钱出，於是钱一一飞从井出，皆向所投也。
    又曰：为客设酒，无人传之，杯自至前，如或不尽，杯不去也，帝问曰：百姓思雨，宁可得乎，玄曰：雨易得耳，乃书符著社中，一时之间，天地晦冥，大雨流潦。
    又曰：老子，姓李，名耳，字伯阳，楚国苦县赖乡人也，其母感大星而有娠，虽受气於天，然生於李家，犹以李为姓。又云，其母怀之八十一岁乃生，生时，剖其母左腋出，出而白首，故谓之老子，云母到李树下生老子，生而能言，指李树曰：以此为我姓。又有老聃之号，老子黄色美眉，广颡长耳，大目疏齿，方口厚唇，额有参牛［○《太平御览》三百六十三作午。］达理，日角月庭，鼻骨双柱，耳有三门，足蹈三［○御览作二。］五，手把十文，以周武王时为柱下史，时俗见其久寿，故号之老子，所出度世之法，九丹八石，玉醴金液，治鬼养性，绝变化，役使鬼之法。
    又曰：彭祖，讳铿，帝颛顼玄孙，至殷之末世，年已七百馀岁而不衰，少好恬静，惟以养神治生为事，王闻之，以为大夫，称疾不与政事，善於补导之术，并服水桂云母粉麋角，常有少容，采女乘辎，往问道於彭祖，采女具受诸要以教王，王试为之有验，欲秘之，彭祖知之，乃去，不知所如，其後七十馀年，门人於流沙西见之。
    又曰：王烈，字长休，邯郸人也，烈入河东抱犊山中，得一石室，室中有两卷素书，烈读不知其字，不敢取，颇谙十数字形体，归书作以示嵇叔夜，叔夜尽知其字，烈喜，乃将叔夜往识其经，分明了了，往至失石室所在，烈窃语弟子曰：叔夜不应得道故也。
    又曰：栾巴者，蜀郡人也，正朝大会，巴独後到。又不饮而南巽，有司奏巴大不敬，有诏问巴，巴顿首谢曰：臣乡里以臣能治鬼护病，为臣生立庙，今旦耆老皆入臣庙，不可委之，是以颇有酒色，臣来，本县成都市上失火，臣故巽酒为雨以灭火，非敢不敬，罪当可坐，诏原复坐，即驿书问成都，成都答言，正旦失火，食时有大雨从东北来，火乃息，雨皆作酒臭。
    又曰：河上公，莫知姓名也，汉孝景［○太平广记十作文。］帝时，结草为于河湄，尝读老子经，景帝好老子之言，有所不知数事，莫能通者，闻人说河上公读老子，乃遣人谘所不解事以问之，河上公曰：道尊德贵，非可遥问也，帝即驾而从之，公以素书二卷与帝，曰：熟省此，则皆疑了，不事多言言也，勿以示非人，言毕失其所在，须臾云雾晦冥，天地斗合，论者为景帝好老子之言，一世不能尽通之，故神人将下教之便去也。
    又曰：封君达，陇西人，初服黄连五十馀年，入鸟鼠山。又於中服水银百馀年，还乡，年如二十者。
    关令内传曰：关令尹喜，周之大夫也，母氏尝昼寝，梦天下绛绡，流绕其身，见长人语，令咽之，既觉，口有盈味，及真人生时，有双光若日，飞游其侧，室内皆明，良久不知所在，其家陆地自生莲华，光色鲜盛，眼有日精，姿形长雅，垂臂下膝，堂堂有天人之貌，少好学坟素，善於天文秘纬，仰看俯察，莫不洞彻，虽鬼神无以匿其真状，老子感焉，未至九十日，关令登楼四望，见东极有紫气西迈，喜曰：夫阳气尽九，星宿值合，岁月并王，复九十日之外，法应有圣人经过京邑，至期，乃斋戒，其日果见老子。
    真人周君传曰：紫阳真人周义山，字委通，汝阴人也，闻有栾先生，得道在蒙山，能读龙峤经，乃追寻之，入蒙山，遇羡门子，乘白鹿，执羽盖，佩青毛之节，侍从十馀玉女，君乃再拜叩头，乞长生要诀，羡门子曰：子名在丹台玉室之中，何忧不仙，远越江河来，登此何索。
    《汉武内传》曰：李少君，字云翼，齐国临淄人，好道，入泰山采药，修绝全身之术，遇安期生，少君疾困，叩头乞活，安期以神楼散一匕与服之，即愈，乃以方干上，言臣能凝Е成白银，飞丹沙成黄金，金成服之，白日升天，身生朱阳之翼，艳备员光之异，竦则凌天，伏入无间，控飞龙而八遐遍，乘白鸿而九陔周，冥海之枣大如瓜，锺山之李大如瓶，臣以食之，遂生奇光，师安期授臣口诀，是以保万物之可成也，於是上甚尊敬，为立屋第。
    《汉武故事》曰：上巡狩，过河闻，［○按当作间。］见青紫气，自地属天，望气者以为其下有奇女，必天子之祥，求之，见一女子在空馆中，姿貌殊绝，两手皆拳，上令开其手，数百人擘莫能开，上自披，手即申，由是得幸，为拳夫人，进为婕妤，居钩弋宫，解黄帝素女之术，大有宠，有身，十四月，产昭帝，上曰：尧十四月而生，钩弋亦然，乃命其门曰尧母门。
    《搜神记》曰：辽东城门有华表柱，忽有一白鹤集柱头，时有少年，举弓欲射之，鹤乃飞，徘徊空中而言曰：有鸟有鸟丁令威，去家千岁今来归，城郭如故人民非，何不学仙冢垒垒，遂高上冲天，今辽东诸丁，云其先世有升仙者，不知名字。
    又曰：蓟子训，不知所来，到洛，见公卿数十处，皆持斗酒片脯候之，曰：远来无所有，示致微意，坐上数百人，饮啖终日不尽，去後，数十处皆白云起，从旦至暮，时有百岁公，说小儿时，见训卖药会稽市，颜色如此，训不乐住洛，遂遁去，正始中，长安东霸城中，有见之者，与一老公，摩娑铜人曰：见铸此，已近五百岁。
    《神异经》曰：昆仑有柱焉，其高入天，所谓天柱也，围三千里，圆如削，下有仙人九府治，与天地同休息。
    《十洲记》曰：聚窟洲，在西海中，洲上有大树，与枫木相似而材芳，华叶香闻数百里，名此为反魂，叩其树，树亦能自声，声如群牛吼，闻之者皆心震神骇，伐其根心，玉釜中煮取汁，更微火熟煎之，如饴，令可丸，名曰惊精香，或名之振灵丸，或名之为反生香。
    又曰：昆仑山三角，一角正干北辰星辉，名曰阆风岭，其一角正西，曰玄圃台，其一角正东，曰昆仑宫，其一处有积金，为天墉城，面千里，城安金台。
    又曰：锺山在北海之子地，仙家数十万，耕田种芝草，课计顷亩，风俗通曰：孝明帝时，尚书郎河东王乔，迁为叶县令，乔月朔，常诣台朝明帝，帝怪其来数而无车骑，密令太史候望，言其临至时，常有双凫从东南飞来，因伏伺见凫，举罗但得一只舄，使尚方识，乃四年所赐尚书官履也，每朝，叶门下鼓，不击自鸣，闻於京师，後天下一玉棺於厅事前，乔曰：天帝独欲召我，沐浴寝其中，盖便上覆，葬於城东，土自成坟，人无知之者，百姓为立祠，号叶君祠。
    《异苑》曰：陶侃，字士衡，微时，遭父艰，有人长九尺，端悦，通刺子，字不可识，心怪非常，出庭拜送，此人告侃曰：吾是王子晋，君有巨相，故来相看，於是脱衣合，服仙羽，升鹄而腾。
    【诗】魏文帝游仙诗曰：西山一何高，高高殊无极，上有两仙童，不饮亦不食，与我一丸药，光曜有五色，服药四五日，臆生羽翼，轻举生风云，倏忽行万亿，流览观四海，茫茫非所识。
    魏陈王曹植游仙诗曰：人生不满百，戚戚少欢娱，意欲奋六翮，排雾陵紫虚，蝉蜕同松乔，翻迹登鼎湖，翱翔九天上，骋辔远行游，东观扶桑曜，西临弱水流，北极登玄渚，南翔陟丹丘。
    又五游咏曰：九州不足步，原得凌云翔，逍遥八外，游目历遐荒，披我丹霞衣，袭我素霓裳，华盖纷蔼，六龙仰天骧，曜灵未移景，倏忽造昊仓，阊阖启丹扉，双阙曜朱光，徘徊文昌殿，登陟太微堂，上帝伏西棂，群后集东厢，带我琼瑶佩，嗽我沆瀣浆，踟蹰玩灵芝，徙倚弄华芳，王子奉仙药，羡门进奇方，服食享遐纪，延寿保无疆。
    又远游诗曰：灵戴方丈，神岳俨嵯峨，仙人翔其隅，玉女戏其阿，琼蕊可疗饥，仰首嗽朝霞，昆仑本吾宅，中州非我家。
    晋何劭游仙诗曰：羡昔王子乔，友道发伊洛，迢递陵峻岳，连翩御飞鹤。
    晋张协游仙诗曰：峥嵘玄圃深，嵯峨天岭峭，亭馆笼云构，梁流三曜，兰葩盖岭披，清风缘隙啸。
    晋郭璞游仙诗曰：京华豪侠窟，山林隐遁栖。
