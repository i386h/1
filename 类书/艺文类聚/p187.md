<!-- { "loadSidebar": true } -->
    魏文帝连珠曰：盖闻琴瑟高张则哀弹发，节士抗行则荣名至，是以申胥流音於南极，苏武扬声於朔裔，盖闻四节异气以成岁，君子殊道以成名，故微子奔走而显，比干剖心而荣。
    盖闻驽蹇服御，良乐咨嗟，铅刀剖截，区冶叹息，故少师幸而季梁惧，宰任而伍员忧。
    魏王粲仿连珠曰：臣闻明主之举也，不待近习，圣君用人，不拘毁誉，故吕尚一见而为师，陈平乌集而为辅。
    臣闻记功志过，君臣之道也，不念旧恶，贤人之业也，是以齐用管仲而霸功立，秦任孟明而晋耻雪。
    臣闻振鹭虽材，非六翮无以翔四海，帝王虽贤，非良臣无以济天下。
    臣闻观於明镜，则疵瑕不滞於躯，听於直言，则过行不累乎身。
    晋陆机演连珠曰：臣闻日薄星回，穹天所纪物，山盈川冲，厚地所以播气，五行错而致用，四时违而成岁，是以百官恪居，以赴八音之离，明君执契，以要克谐之会。
    臣闻髦俊之才，世所希乏，丘园之秀，因时则扬，是以大人基命，不擢才於后土，明主幸与，不降佐於昊苍。
    臣闻禄放於宠，非隆家之举，官私於亲，非兴邦之选，是以三卿世及，东国多衰弊之政，五侯并轨，西京有陵夷之运。
    臣闻灵晖朝觏，称物纳照，时风夕洒，程形赋音，是以至道之行，万类取足於世，大化既洽，百姓无匮於心。
    臣闻鉴之积也无厚，而照有重泉之深，目之察也有畔，而氐周天壤之际，何则，应事以精不以形，造物以神不以器，是以万邦凯乐，非悦锺鼓之娱，天下归仁，非感玉帛之惠。
    臣闻智周通塞，不为时穷，才经夷险，不为势屈，是以凌霄之羽，不求反风，曜夜之目，不思倒日。
    臣闻利眼临云，不能垂照，朗璞蒙垢，不能吐辉，是以明哲之君，时有蔽壅之累，俊之臣，屡抱後时之悲。
    臣闻因云洒润，则芳泽易流，垂风载响，则音徽自远，是以德教俟物而济，荣名缘时而显。
    臣闻弦有常音，故曲终则改，镜无畜影，故触形则照，是以虚己应物，必究千变之容，挟情事，不观万殊之妙。
    臣闻目无常音之察，耳无照景之神，故在乎我者，不殊之於己，存乎物者，不求备於人。
    臣闻触非其类，虽疾弗应，感以其方，虽微则顺，是以商飚漂山，不兴盈尺之云，谷风垂条，必降弥天之润，故ウ於理者，唱繁而和寡，审乎物者，力约而功峻。
    宋谢惠连连珠曰：盖闻献技者易忽，养德者难致，是以子张重趼，不获哀公之禄，干木偃息，不受文侯之位。
    盖闻机心难湛，不接异类，淳德易孚，可狎殊方，是以高罗举而云鸟降，海人萃而水禽翔。
    盖闻春兰早芳，实忌鸣，秋菊晚秀，无惮繁霜，何则，荣乎始者易悴，贞乎末者难伤，是以傅长沙而志沮，登金马而名扬。
    盖闻己知足，虑德其逸，竟荣昧进，志忘其审，是以饮河满肠，而求安愈泰，缘木务高，而畏下滋甚。
    宋颜延之范连珠曰：盖闻夫履顺则天地不违一物，投诚则神明可交，事有微而逾著，理有ウ而必昭，是以鲁阳倾首，离光为之反舍，有鸟拂波，河伯为之不潮。
    齐王俭畅连珠曰：盖闻王佐之才虽远，岂必见采於当世，陵云之气徒盛，无以自致於云间，是故魏人指玉於外野，和氏泣血於荆山。
    梁武帝连珠曰：盖闻水镜不以妍蚩殊照，芝兰宁为贵贱异芳，是以弘道归於兼济，至德由乎两忘。
    盖闻一眚不足以掩德，五刑非可以妄加，是以径寸之珍，有时而，盈尺之宝，不能无瑕。
    盖闻理渐其萌，岂须拔岳之力，物有易伤，不待凌云之缴，是以微照积而山飘，虚弦动而隼落。
    梁宣帝连珠曰：常闻盈虚之道，虽平而必陂，损益之由，在至象而无蠲，是以谓地之厚，而东南缺，唯天为大，而西北悬。
    常闻山有藏玉，则卉草常荣，林有猛兽，则丛枝莫采，是以汉仪重见，皇王之迹有真，周礼犹存，龟蒙之田无改。
    梁沈约连珠曰：臣闻烈风虽震，不断蔓草之根，朽壤诚微，遂崇山之峭，是以一夫不佳，威於赫怒，千乘必致，亡於巧笑。
    臣闻鸣籁受响，非有志於要风，涓流长迈，宁厝心於归海，是以万窍怒号，不叩而咸应，百川是纳，用卑而为宰。
    梁吴筠连珠曰：盖闻艳丽居身，而以蛾眉入妒，贞华物，而以绝等见猜，是以班姬辞宠，非无妖冶之色，阳子寂寞，岂乏炫曜之才。
    盖闻义夫投节，未必识君，烈士赴危，非期要利，是以墨子萦带，不蒙肉食之谋，申胥泣血，非有执圭之位。
    梁刘孝仪探物作艳体连珠曰：妾闻洛妃高髻，不姿於芳泽，玄妻长发，无籍於金钿，故云名由於自美，蝉称得於天然，是以梁妻独其妖艳，卫姬专其可怜。
    妾闻芳性深情，虽欲忘而不歇，薰芬动虑，事逾久而更思，是以津亭掩馥，氏结秦妇之恨，爵台馀妒，追生魏妾之悲。
    【表】梁沈约注制旨连珠表曰：窃寻连珠之作，始自子云，放易象论，动模经诰，班固谓之命世，桓谭以为绝伦，连珠者，盖谓辞句连续，互相发明，若珠之结排也，虽复金镳互骋，玉大并驰，妍蚩优劣，参差相间，翔禽伏兽，易以心威，守株胶瑟，难与变，水镜芝兰，随其所遇，明珠燕石，贵贱相悬。
    ●卷五十八 杂文部四
    ○书  檄  移  纸  笔  砚
    ◇书
    《广雅》曰：书记曰书。
    《汉书》曰：苏武使匈奴，被留，昭帝即位，求武等，匈奴言武已死，後汉使至匈奴，教者谓单于，言天子射上林中，雁足有系帛书，言武等在某泽中，单于顾左右而惊，谢汉使曰：武等实在，於是遣还，［事具鸟部雁篇。］
    《汉书》曰：陈遵为河南太守，既至官，遣从吏，乃召善书吏十人於前，治私书，谢京师故人，遵凭几口授书吏，且省官事，数百封亲疏各有意。
    又曰：谷永，字子云，便於笔札，故时人云，谷子云之笔札，楼君卿之唇舌。
    《吴录》曰：王宏为冀州刺史，不发私书，不交豪族，号曰王独坐。
    《典略》曰：太祖尝使阮作书与韩遂，於马上具草，书成呈之，太祖览［○《太平御览》五百九十五作揽。］笔欲有所定，而竟不能增损。
    嵇康与山涛书曰：素不便书，不作书，而人间多事，堆案盈几，不相酬答，则犯教伤义，欲自勉强，则不能久堪。
    《蜀志》曰：王平，字子均，生长戎旅，手不能书，所识不过十字，而占授作书皆有意，使人读史汉诸书听之，通知其义，往往论说，不失其旨。
    《鲁国先贤志》曰：孔翊为洛阳令，置器水於前庭，得私书，皆投其中，一无所发，弹治贵戚，无所回避。
    张华别传曰：大驾西征锺会，至长安，华兼中书侍郎，从行，掌军事中书疏表檄，文帝善之。
    《语林》曰：殷洪乔作豫章郡，临去，人寄百馀函书，既至石头，悉掷水中，因咒之曰：沉者自沉，浮者自浮，殷洪乔不能作达书邮。
    沈约《宋书》曰：刘穆之朱龄石，并便尺牍，尝於高祖坐，与龄石共答书，自旦至日中，穆之得百函，龄石得八十函，而穆之应对无废。
    【书】汉邹阳上书梁王曰：昔者荆轲慕燕丹之义，白虹贯日，太子畏之，卫先生为秦画长平之事，太白食昴，昭王疑之，夫精变天地，而信不谕两主，岂不哀哉，昔玉人献宝，楚王诛之，李斯竭忠，胡亥极刑，是以箕子佯狂，接舆避世，语曰：白头如新，倾盖如故，苏秦相燕，人恶之於燕王，燕王按剑而怒，食以是。白圭显於中山，人恶之於魏文侯，文侯投以夜光之璧，女无美恶，入宫见妒，士无贤不肖，入朝见嫉，故百里奚乞食於道，缪公委之以政，甯戚饭牛车下，桓公任之以国，此二者，岂素官於朝，借誉左右，然後二主用之哉，昔鲁听季孙之说，逐孔子，宋信子舟之计，囚墨翟，夫以孔墨之辩，不能自免於谗谀，而二国以危，何则，众口铄金，积毁消骨也，今人主诚能去骄傲之心，怀可报之意，则桀之狗可使吠尧，跖之客可使刺由，况因万乘之权，假圣王之资乎，臣闻明月之珠，夜光之璧，以ウ投人於道，众莫不按剑相眄者，何则，无因而至前也，蟠木根柢，轮离奇，而为万乘器者，以左右先为之容也。
    後汉班固上书东平王曰：必有非常之人，然後有非常之事，有非常之事，然後有非常之功，将军膺千年之任，蹑先王之踪，体弘懿之资，据高明之势，昔卞和献宝，以罹折趾，屈子纳忠，终於沉身，已而和氏之璧，千载垂光，屈子之篇，万世弥章。
    齐陆厥与沈约书问声韵曰：长门上林，殆非一家之赋，洛神池雁，便成二体之作，孟坚精整，咏史无亏於东主，平子恢富，羽猎不累於凭虚，王粲初征，他文未能称是，杨敏捷，暑赋弥日不献，率意寡尤，则从事乎一日，医医［○南齐书五十二陆厥传作翳翳。］愈伏，而理赊於七步，一人之思，迟速天悬，一家之文，工拙壤隔，何独宫商律吕，必责其一人也。
    梁简文帝答张缵谢示集曰：缵好文章，於今二十五载矣，窃尝论之，日月参辰，火龙黼黻，尚且著於玄象，章乎人事，而况文辞可止，咏歌可辍乎，不为壮夫，杨雄实小言破道，非谓君子，曹植亦小辩破言，论之科刑，罪在不赦，至如春庭落景，转蕙承风，秋雨旦晴，檐梧初下，浮云生野，明月入楼，时命亲宾，乍动严驾，车渠屡酌，鹦鹉骤倾，伊昔三边，久留四战，胡雾连天，征旗拂日，时闻坞笛，遥听塞笳，或乡思凄然，或雄心愤薄，是以沉吟短翰，补缀庸音，寓目写心，因事而作。
    又答新渝侯和诗书曰：垂示三首，风云吐於行间，珠玉生於字里，跨蹑曹左，含超潘陆，双鬓向光，风流已绝，九梁插花，步摇为古，高楼怀怨，结眉表色，长门下泣，破粉成痕，复有影里细腰，令与真类，镜中好面，还将尽［○全梁文十一作画。］等，此皆性情卓绝，亲致英奇，故知吹萧入秦，方识来凤之巧，鸣瑟向赵，始睹驻云之曲，手持口诵，喜荷交并。
    梁元帝答刘缩求述制旨义书曰：学山学海，未臻其极，为龙为光，或从王事，所赖昔经陕服，颇足良书，凭几据梧，静供游目，枕中之记，即用为枕，帷前之秩，仍可为帷，对此自娱，敬而待命，叩而必应，已谢悬锺，汲而无竭，复乖井养。
