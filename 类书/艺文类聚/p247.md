<!-- { "loadSidebar": true } -->
    《列仙传》曰：宁封子，黄帝时人，为陶正，有神人过之，为其掌火，能令火出五色烟。
    又曰：教封子积薪自烧，而随烟气上，犹有骨，时人葬之。
    谢承《後汉书》曰：吴郡徐相，为长沙太守，常食乾饭，不发烟爨。
    许迈别传曰：迈有道术，烧香皆五色烟出，後莫知所在。
    【诗】梁简文帝咏烟诗曰：浮空覆杂影，含露密花藤，乍如洛霞发，颇似巫云登，映光飞百仞，从风散九层，欲持翡翠色，时吐鲸鱼灯。
    ●卷八十一 药香草部上
    ○药  空青  芍药  百合  兔丝  女萝  款冬  天门冬  苡  薯预  菖蒲术  草［香附出］  兰  菊  杜若  蕙  蘼芜  郁金  迷迭  芸香  藿香  鹿葱蜀葵  蔷薇  蓝  慎火  卷施
    ◇药
    《本草经》曰：太一子曰：凡药上者养命，中者养性，下者养病。
    《礼记》曰：君有疾，饮药，臣先尝之，亲有疾，饮药，子先尝之，医不三世，不服其药。
    《左传》曰：臧孙曰：季孙之爱我，疾疹也，孟孙之恶我，药石也，美疹不如恶石。
    《尚书》曰：若药弗瞑眩，厥疾弗瘳。
    《论语》曰：康子馈药，拜而受之曰：丘未达，不敢尝。
    墨子南游，见楚惠王，穆贺谓《墨子》曰：子言诚善矣，王无乃曰：贱人所为，不用子，《墨子》曰：譬若药焉，夫子食之，以疗其疾，岂曰一草之本，而不食哉。
    《战国策》曰：有献不死之药於荆王者，谒者操以入，中射之士问曰：可食乎，曰：可，因夺而食之，王怒，使人杀中射之士，中射之士使人说王曰：臣问谒者，谒者曰可食，臣故食之，是臣无罪，罪在谒者也，且客献不死之药，臣食之而王杀臣，是死药也，王乃不杀。
    《史记》曰：长桑公与扁鹊药，服之，三十日见人五藏。
    东方朔记曰：武帝好方士，朔曰：陛下所使取神药者，皆天地之间药，不能使人不死，独使取神药天上药，能使人不死耳，上曰：天何可上，朔曰：臣能上天，既辞去，出殿门，复还曰：今臣上天，似谩诞者，原得一人为信验，上即遣方士与朔俱，期三十日而返，朔等辞而行，日日过诸侯传饮，方士昼卧，朔遽呼之曰：若极久不应我何耶，今者属从天上来，方士大惊，乃具以闻，上问朔，朔曰：诵天上之物，不可称原，上以为面欺，诏朔下狱问之，左右方提去，朔啼泣对曰：使须几死者再，上曰：何也，朔对曰：天公问臣，下方人何衣，臣对曰：衣虫，虫何若，臣对曰：虫喙页々类马，色类虎，天公大怒，以臣为谩，使使下问，还报，名曰蚕，天公乃出臣，今陛下苟以为诈，原使人上天问之，上大惊曰：善，欲以喻我止方士也。
    《淮南子》曰：羿请不死之药於西王母，娥窃以奔月。
    《列仙传》曰：负局先生者，负摩镜局，循吴市中，得一钱便磨，辄问主人，得无有疾苦，若有，辄出紫丸药以与之，得莫不愈。
    又曰：崔文子卖黄散，发疫死者万计，服皆愈，愈者亦万计。
    《汉武内传》曰：西王母谓武帝曰：其太上之药，乃有风实云子，玉津金浆，冥陵ら胆，炎山夜日，东掇扶桑之丹椹，俯采长河之文藻，大真红芝，九色凤脑，有得食之，後天而老，此太上之所服，非众仙之所宝也，次药有班龙黑胎，阆风石髓，蒙山白凤之，灵丘苍鸾之血，有得服之，後天而逝，此天帝之所服，非下仙之所逮也，其次药有丸丹金液，紫华红芝，五云之浆，玄霜绛雪，若得食之，白日升天，此飞仙之所服，非地仙之所见，其下药有松柏之膏，山术［○按本部术篇引，吴氏本草术一名山姜，此术字疑衍。］姜沉精，菊草泽写，苟杞茯苓，菖蒲麦门冬，巨胜黄精，草类烦多，若有数千，子得服之，可以延年。
    《汉书》曰：灌夫击吴，身中大钅仓十馀，有万金良药，故得不死。
    《东观汉记》曰：上尝与朱［○东观汉记作祜，下同。］共买蜜合药，上追念之，即赐白蜜一石，问何如在长安时共买蜜乎。
    曹毗《杜兰香传》曰：神女兰香降张硕，硕问祷祀何如，香曰：消摩自可愈疾，淫祀无益，香以药为消摩。
    邴原别传曰：魏太子为五官郎将，原为长史，太子宴会，众宾客数十人，太子建议曰：君父各［○原讹冬，据冯校本改。］有笃疾，有药一丸，可救一人，当救君耶，父耶，众人纷葩，或君或父，时原在坐，不与此论，太子谘之於原，原勃然对曰：父也，太子亦不复难。
    《魏志》曰：太祖性严，掾属公事，往往加杖，何夔常蓄毒药，誓死无辱，是以终不见及。
    皇甫谧《高士传》曰：韩康，字伯休，京兆灞陵人，常采药名山，卖於长安市，口不二价，三十馀年，时女子从康买药，康守价不移，女子怒曰：公是韩伯休耶，乃不二价，康叹曰：我本避名，今女子皆知有我，何用药为，乃遁入灞陵山中。
    《晋阳秋》曰：吴陆抗与晋羊祜，推侨札之好，抗尝遗祜酒，祜饮之不疑，抗有疾，祜馈之药，抗亦推心而服之。
    《异苑》曰：魏武北征逾［○《太平御览》五百五十九作翕。］顿，升岭眺瞩，见一岗不生百草，王粲曰：是古冢，此人在世服矾石死，而石生热，蒸出外，故卉木ㄡ灭，即令凿看，果得大墓，有矾石满茔，仲宣博识强记，皆此类也，一说，粲在荆州，从刘表登彰山，见此异，按魏武之平乌丸，粲犹在荆南，此言为谲。
    沈约《宋书》曰：张衤韦，字少微，衤韦少有操行，历官为琅琊王国郎中令，王还京都，高祖封酒一罂付衤韦，使密加王毒，衤韦受命既还，於道自饮药酒而卒。
    【诗】古诗曰：仙人骑白鹿，发短耳何长，来至主人门，奉药一玉箱，主人服此药，身体日康强，发白复更黑，延年寿命长。
    宋鲍昭遇铜山采药诗曰：土中经，术芝韬内策，宝饵缓童年，命药驻衰历，铜溪昼森沉，乳窦夜沥滴，蹀蹀寒叶离，淙淙秋水积，松色随野深，月露依草白。
    梁沈约憩郊园和约法师采药诗曰：郭外三十亩，欲以贸朝饣，繁蔬既绮布，密果亦星悬。
    梁吴筠采药大布山诗曰：我本北山北，缘涧采山麻，九茎日反照，三叶长生花，可用蠲忧疾，聊持驻景斜，景斜不可驻，年来果如丘，安得昆仑山，偃蹇三珠树，三珠始结ぼ，绛叶，凌朱台，玉台白凤弗，金鼎青龙胎，韩众及王子，何世无仙才，安期傥欲顾，相见在蓬莱。
    陈刘删采药游名山诗曰：名山本郁盘，道士贵黄冠，独驭千年鹤，来寻五色丸，石床新溜乳，金灶欲成丹，定知无二价，非复在长安。
    【启】梁刘孝绰谢给药启曰：一物之微，遂留亭育，名医上药，爰自城府，虽巫咸视诊，岐伯下针，松子玉浆，卫卿云液，比妙竞珍，实云多愧。
    ◇空青
    《本草经》曰：空青生山谷，久服轻身延年，能化铜铅作金，生益州。
    范子《计然》曰：空青出巴郡，白青曾青出弘农，豫章白青出新淦，青色者善。
    《博物志》曰：徐公时，令人於西平青山，采取空青。
    江乘地记曰：樵采者，常於山上得空青，此山一朝出云，零雨必降，民人以为常占。
    【赋】梁江淹空青赋曰：夫赤琼以照燎为光，碧石以葳蕤为色，咸见珍於东国，并被贵於西极，况空青之丽宝，挺山海之不测，於是写云图气，学灵状仙，宝波丽水，华峰艳山，汤谷之树，崦嵫之泉，西海之草，炎州之烟，有曲帐画屏，素女采扇，锦色郁，绮质蔓延，点拂浓薄，如隐如见，山水万象，丹青四变，咸百溢而可珍，亦千金而不贱。
    ◇芍药
    《本草经》曰：芍药一名白犬，生山谷及中岳。
    《古今注》：芍药一名可离。
    《毛诗》曰：惟士与女，伊其相谑，赠之以芍药。
    【赋】宋王徽芍药华赋曰：原夫神区之丽草兮，凭厚德而挺授，翕光液而发藻兮，风晖而振秀。
    【颂】晋傅统妻芍药花颂曰：晔晔芍药，植此前庭，晨润甘露，昼阳灵，曾不逾时，荏苒繁茂，绿叶青葱，应期秀吐，缃蕊攒挺，素华菲敷，光譬朝日，色艳芙蕖，媛人是采，以厕金翠，发彼妖容，增此婉媚，惟昔风人，抗兹荣华，聊用兴思，染翰作歌。
    ◇百合
    吴氏《本草》曰：百合一名重迈，一名中庭，一名重匡，生宛朐及荆山。
    【诗】梁宣帝咏百合诗曰：接叶有多重，开花无异色，含露或低垂，从风时偃抑。
    ◇兔丝
    《尔雅》曰：唐蒙女萝，女萝兔丝。
    《吕氏春秋》曰：或谓兔丝无根也，其根不属地，茯苓是也。
    《史记 龟策传》曰：下有茯苓，上有兔丝。
    《淮南子》曰：兔丝无根而生，茯苓抽，兔丝死。
    《抱朴子》曰：按仙方中，自有合离草，一名独摇，一名离母，所以谓之合离，离母者小草，为物下根如芋魁，有游子十二枚，周环之，去大魁数尺，虽相须而实不连，但以气相属耳，如兔丝之草，下有伏兔之根，无此兔在下，则丝不得生於上，然实不属也。
    又内篇云，兔丝初生之根，其形似兔，掘取，剖其血以和丹，服之立变化，任意所作。
    【诗】齐谢兔丝诗曰：轻丝既难理，细缕竟无织，澜漫已万条，连绵复一色，安根不可知，萦心终不测。
    ◇女萝
    《广雅》曰：女萝，松萝也，免丝也。
    《毛诗》曰：茑与女萝，施于松上。
    【诗】齐王融咏女萝诗曰：幂历女萝草，蔓衍旁松枝，含烟黄且绿，因风卷复垂。
    陈刘删赋松上轻萝诗曰：叶绕千年盖，条依百尺枝，属与松风动，时将薜影垂，学带非难结，为衣或易披，山河若近远，独自楚人知。
    ◇款冬
    《本草经》曰：款冬一名颗冬，一名菟爰，生常山。
    《尔雅》曰：菟爰颗冬，［生水中，茎紫赤。］
    范子曰：款冬花出三辅。
    吴氏曰：款冬十二月花，花黄白。
    《述征记》曰：洛水至岁凝厉，则款冬茂悦曾冰之中。
    【赋】晋傅咸款冬赋曰：惟兹奇卉，款冬而生，原厥初之载育，禀淳粹之至精，用能体固阴，利此坚贞，恶采紫之相夺，患居众之易倾，在万物之并作，故韬华而弗逞，远皆死以枯槁，独保质而全形。
