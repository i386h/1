<!-- { "loadSidebar": true } -->
    【表】梁刘孝仪为雍州柳津请留刺史晋安王表曰：楚备宝臣，秦兵不入，齐多君子，魏未耻昭，足使文公惧而侧席，孟轲叹而废寝，敢缘借寇之原，切望申耿之恩，陛下昔在潜龙，因兹或跃，固以陋无々於周原，包之佳气，昔次君出抚，近驾班轮，乔卿在政，遥授衮服焉，冯熊轼而督盗，御龙章而行部，无亏燮理，有光司牧。
    【教】梁简文帝图雍州贤能刺史教曰：冀州表朱穆之象，太丘有陈之画，或有留爱士氓，或有传芳史籍，昔越王金，尚思范蠡，汉军染画，犹高贾彪，矧彼前贤，宁忘景慕，可并图象厅事，以旌厥善。
    ◇赦宥
    《易》曰：雷雨作解，君子以赦过宥罪。
    《周官》曰：国君过市，刑人赦。
    《尚书》曰：象以典刑，流宥五刑，鞭作官刑，朴作教刑，眚灾肆赦，怙终贼刑。
    又曰：五刑之疑有赦，五罚之疑有赦。
    《论语》曰：赦小过，举贤才，《管子》曰：凡赦者，小利而大害也，久而不胜其祸，无赦者，小害而大利也，久而不胜其福，故赦者，马之委辔也。
    《汉书》曰：宣帝元年诏曰：乃者凤皇集泰山陈留，甘露降未央宫，其赦天下。
    《史记》曰：陶朱公中子杀人，囚於楚，朱公曰：杀人死，职也，使少子往视之，装黄金千镒，长男请行，公不许，长男曰：长子家督也，今不遣，是吾不肖，欲自杀，不得已，乃为一封书及金，令遗故所善庄生，庄生乃见王曰：某星犯某宿，宜以德报，王乃使使封三钱之府，长男为王当赦，弟固当出，见庄生曰：弟今自赦，固辞去，乃取金，庄生耻为儿子所卖，乃入见王曰：陶朱公子多赂王左右，今赦，恐失望，王遂杀之，载丧而归。
    《东观汉记》曰：吴汉疾笃，车驾亲临，问所欲言，对曰：臣愚无所识知，唯原慎无赦而已。
    谢承《後汉书》曰：学中诸生，与李膺等更相褒重，莫不思其贬议，时河内张成，善说风角，推占当赦，遂教子杀人，李膺为河南尹，督之，促收捕，既而逢宥获免，膺愈愤，竟案杀之，初成以方伎交通宦官，帝亦颇讯其占，成弟子牢，因上书诬告膺等，多养太学游士，交结诸郡生徒，更相驱驰，共为部党，於是天子震怒，班下郡国，逮捕党人。
    《续汉书》曰：建武二年，诏曰：其赦天下，惟残贼用刑戮深刻，狱多冤人，朕甚愍之，自今已後，有犯者，将正厥辜。
    袁崧《後汉书》曰：贾彪，字伟节，游京师，与郭林宗等为谈论之首，一言一行，天下以为准的，党事起，彪谓同志曰：吾不西行，大难不解，即入关，设方略，天子为之大赦。
    《华阳国志》曰：诸葛亮时，有言公惜赦者，亮答曰：治世以大德，不以小惠，故匡衡吴汉，不原为赦，先帝亦言，吾周旋陈元方郑康成间，每见启告治乱之道悉矣，曾不语赦也，若刘景叔［○《太平御览》六百五十二作升。］父子，岁岁赦宥，何益於治。
    《蜀志》曰：孟光，字孝裕，延熙九年秋，大赦，光众责大将军贾［○太平御览六百五十二作费。］曰：夫赦者，偏枯之物，非明世所宜有也，衰弊穷极，必不得已，然後乃可权而行之尔。
    《裴集》曰：臣闻感神以政，应变以诚，故桑之异，以勉己而消，汉末屡赦，犹凌不反，由此言之，上协宿度，下宁万国，唯在贤能，慎厥庶政，殆非孤赦所能增损也。
    《郭子》曰：孙秀降晋，武帝厚存宠之，妻以姨妹蒯氏，室家甚穆，妻尝妒秀，乃骂为貉子，秀大不平之，遂出不复入，蒯氏自悔责，请救於帝，时大赦，群臣咸见，既出，帝独留秀，从容言曰：天下旷荡，蒯夫人可得从其例不，秀免冠谢，遂为夫妇如初，［事具人部妒篇。］
    风角书曰：春甲寅日，风高去地三四丈，鸣条以上，常从申上来，为大赦，期六十日。
    【赋】後汉崔大赦赋曰：惟汉之十一年四月，大赦，涤恶弃秽，与海内为始，乎恩［○《初学记》二十作思。］隆平之进［○《初学记》作道。］也，就而赋焉，以为五帝异制，三王殊事，然其承天据地，兴设法制，一也，陛下以苞天之大，承前圣之迹，朝乾乾於万机，夕处敬以厉惕，然犹痛刑之未错，厥将大赦，所以创太平之迹，旌颂声之期，新邦家而更始，垂祉羡乎将来，此诚不可夺也，方将披玄云，照景星，获嘉禾於疆亩，数荚於阶庭，拦麒麟之肉角，聆凤皇之和鸣，农夫欢於时雨，工女乐於机声，虽皇羲之神化，尚何斯之太宁。
    【诏】後魏温子孝庄帝杀尔朱荣诏曰：盖天道忌盈，人伦疾恶，疏而不漏，刑之无舍，是以吕霍之门，祸谴所伏，梁董之家，咎徵斯在，尔朱荣爰自晋阳，同忧王室，义旗之建，大会孟津，与其乐推，其成鸿业，论其所由，乃有勋效，但致远恐泥，终之难，习未崇朝，豺声已露，既位极宰衡，地逾齐鲁，容养之至，岂复是过，但心如猛火，山林无以供其暴，意等漏卮，江河无以充其溢，既见金革稍宁，方隅渐泰，不推天功，谓为己力，与夺任情，臧否肆意，无君之迹，日月已甚，乃有裂冠毁冕之心，将为拔本塞源之事，天既厌乱，人亦悔祸，将而有闻，罪无攸纵，是而可怀，孰不可忍，并以伏辜，自贻伊戚，元恶既除，人神庆泰，便可大赦天下。
    又迁都拜庙邺宫赦文曰：建国所先，理属於宗庙，立事为大，礼归於祀，大丞相渤海王，神武命世，重匡颓历，导塞源於将竭，扶神器於已倾，立天地之大功，成人臣之重义，朕以冲昧，猥当乐推，关路多虞，衿带难固，瞻言往事，取则前，乃袭去酆，用追迁亳，定鼎邺都，卜世惟永，民用子来，功成不日，今清庙初兴，宫始就，灵祗萃止，祖考来格，神光夜照，香气朝闻，令月吉辰，躬展诚敬，时和气婉，景丽云柔，四表来庭，万国在位，哀乐相交，感庆兼集，固宜观象雷雨，布宽大之恩，取类泽风，申肆眚之令，可大赦天下。
    北齐邢子才为受禅登极赦诏曰：无德而称，化刑以礼，不言而信，先春後秋，故知恻隐之心，天地一揆，弘宥之道，今古同风，朕以寡薄，功烈无纪，昔先献武王，值魏世不造，四海幅裂，九鼎行出，祭器无归，乃驱御侯伯，大号燕赵，拯厥颠坠，俾亡若存，父襄王，外挺武功，内资明德，纂戎先业，辟土服远，年逾二纪，世历两都，狱讼有，讴歌斯在，魏帝俯遵历数，念在褰裳，远取唐虞，终同脱屣，实幽忧未已，志在阳城，而群公卿士，诚守逾切，遂属代终，居於民上，如涉深冰，有倦终朝，始发晋阳，九尾呈瑞，升坛告天，赤雀效祉，惟尔文武不二之臣，股肱爪牙之将，左右先王，光隆大业，永言诚烈，共兹休庆，然三皇存教，非易可免，七名改咒，庸可庶几，思共亿兆，同始兹日。
    【教】梁陆亻垂豫章王拜後赦教曰：夫议狱缓死，著自令图，疑罪惟轻，闻诸雅诰，是以虞经恻隐，流涕冬决，锺意垂仁，哀矜寒送，吾以虚薄，夙颁宠章，光宅襟险，奄有全粤，非有沛献矜严，空纡青组，东平智思，徒举赤帷，思所以仰述皇猷，导扬弘泽，遵彼下车，譬兹解网。
    ●卷五十三 治政部下［○据明本补］
    ○锡命  荐举  奉使
    ◇锡命
    周官，九仪之命，正邦国之位，一命受职，再命受服，三命受位，四命受器，五命赐则，六命赐官，七命赐国，八命作牧，九命作伯。
    《韩诗外传》曰：诸侯之有德，天子锡之，一锡车马，再锡衣服，三锡虎贲，四锡乐器，五锡纳陛，六锡朱户，七锡弓矢，八锡钺，九锡鬯，谓曰九锡。
    《易》曰：王三锡命怀万邦也。
    《尚书》曰：平王锡晋文侯鬯圭瓒，作文侯之命。
    《左传》曰：王命尹氏策晋文公为侯伯，锡之大辂之服，戎辂之服，彤弓一，彤矢百，弓矢千，鬯一卤，虎贲三百人。
    范晔《後汉书》曰：董昭等欲共进曹操爵国公，九锡备物，密以访荀，曰：曹公本兴义兵，以匡振汉朝，虽勋德崇著，犹禀忠贞之节，君子爱人以德，不宜如此，事遂寝，操心不能平，会南征孙权，劳军于谯，表辄留。
    《晋中兴书》曰：烈宗冲幼，桓温威震外内，人情尊沓，互生同异，谢安与王坦之，尽忠匡翼，讽朝廷为九锡，使骁骑将军袁宏具草，时温已疾笃，宏以呈安，安视，辄云不好，更勾改之，使弥历旬日，至于温薨，锡命遂寝。
    【文】後汉潘勖策魏武帝九锡命文曰：朕以不德，少遭愍凶，越自西土，迁于唐卫，当此之时，危若缀旒然，宗庙乏主，社稷无位，群凶觊觎，连城带邑，一人尺土，朕无获焉，即我高祖之命，将坠于地，朕用夙兴假寐，震悼于厥心，乃诱天衷，诞育丞相，保我皇家，弘济于艰难，朕实赖之，今将授君典礼，其敬听朕命，昔者董卓初兴国艰，群后释位，以谋王室，君则摄进，首启戎行，此君之忠於本朝也，後乃黄巾反易天常，侵我三州，延于平民，君又讨之，翦除其迹，以宁东夏，此又君之功也，君有定天下之功，重之以明德，班叙海内，宣美风俗，旁施劝教，恤慎刑狱，敦崇帝族，援继绝世，旧德前功，罔不咸秩，虽伊尹格于皇天，周公光于四海，方之蔑如也，朕闻先王并建明德，祚之以土，分之以民，崇其宠章，备其礼物，所以蕃卫王室，左右厥世也，其在周成，管蔡不静，惩难念功，乃使邵康公锡齐太公履，东至于海，西至于河，南至于穆陵，北至于无棣，五侯九伯，实得征之，爰及襄王，亦有楚人不供王职。又命晋文，登为侯伯，锡以二辂，虎贲钺，鬯弓矢，大启南阳，世作盟主，故周室之不坏，ム二国是赖，今君称丕显明德，［○魏志一，文选三十五作德明，此倒。］保朕，［○《魏志》：文选朕下有躬字，此脱。］奉答天命，导扬弘烈，绥爰九域，莫不率俾，功高於伊周，而赏卑乎齐晋，朕甚恧焉，今以十郡，封君为魏公，锡君玄土，苴以白茅，爰契尔龟，用建冢祖，昔在周室，毕公毛公，入为卿佐，周召师保，出为二伯，外内之任，君实宜之，其以丞相领冀州牧如故。又加君九锡，其敬听朕命，魏国置丞相以下，群卿百寮，皆如汉初诸侯之制，君往钦哉，敬服朕命，简恤尔众，时亮庶功，用终尔显德，对扬我高祖之休命。
