<!-- { "loadSidebar": true } -->
　　傅元峤情赋序曰我太宗文皇帝命臣作西征赋又命陈齐诸臣作箴皆含玉吐金烂然成章　司空图与王驾书曰吾适自编一鸣集撑霆裂月劼作者之肝脾亦当吾言之无怍也
　　文肃不虚林宗无愧
　　防稽典録云虞歆字文肃厯郡守有髙操曹植为东阿王东阿先有三十碑铭多非实植皆毁除之以歆碑不虚独全焉　后汉郭泰传曰泰卒四方防葬者共刻石立碑蔡邕为碑文曰吾为碑铭多矣皆有惭徳惟郭有道无媿耳
　　十字百函
　　蜀志曰王平字子均巴西人手不能书所识不过十字而占授作书皆有意　沈约宋书曰刘穆之朱龄石并便尺牍尝于髙祖坐与龄石共答书自旦至日中穆之得百函龄石得八十函而穆之应对无度
　　垂金屈玉萃昴张箕
　　法书苑窦泉小篆赞曰丞相斯法神虑精深钗头屈玉鼎足垂金　齐王僧虔书赋曰沈若云郁轻若蝉稠必昴萃约实箕张
　　凌云垂露
　　蔡邕篆书体曰波振激龙跃鸟震延颈胁翼体似凌云　王谙文字志曰垂露书如悬鍼而不遒劲婀娜若浓露之垂汉中郎曹喜所作
　　驱鸠致獭
　　朝野佥载曰润州兴国寺苦鸠鸽栖梁上秽汚尊客张僧繇乃于东壁畵一鹰西壁畵一鹞自是鸠鸽不复来　齐谐记曰魏明帝游洛水水中有白獭美净可爱见人輙去帝欲见之而不可得侍中徐景山于畵板作两鰡鱼悬置岸上于是羣獭争逐一时执得帝甚嘉之
　　十全万变
　　周礼曰医师掌医之政令以供医事歳终则稽其事以制其食十全为上十失一次之失二失三又次之十失四为下　吕子曰良医病万变药亦万变病变而药不变向之夀民今为殇子矣
　　金液银丸
　　梁帝劝医文云更六一于金液改三七于银丸
　　瓦占碁卜
　　庾阐蓍龟论曰殊方之卜或责象草木或取类瓦石吉凶之应不异蓍龟元微之诗病赛乌称鬼巫占瓦代龟　方术记曰有十二碁卜黄石公用之行师万不失一
　　磨车轮扇
　　邺中记曰石虎有磨车置石磨于车上行十里輙磨十斛　西京杂记曰丁缓作七轮扇连以七轮大皆径尺并相连续一人运之满堂生风

　　续编珠卷一
　　钦定四库全书
　　续编珠卷二
　　詹事府詹事髙士竒撰
　　花木部【附众草】
　　尘尾松龙鳞栁
　　周景式庐山记曰石门北岩有松数百树攒生絶崖上南临石门涧中仰视之离离如骈尘尾号麈尾松陈琳栁赋曰龙鳞鳯翼绮错交施
　　守宫槐防门草
　　尔雅曰守宫槐叶昼聂宵炕注聂合炕张也　物类志曰防门草出常山取置户下或有过其门者草必叱之一名百灵草
　　王孙木帝女桑
　　续博物志曰王孙一名黄孙或曰黄昏木似梧桐枝叶互相结风来解使人捐忿嵇康种于舍前　山海经曰宣山上有桑其枝四出叶大尺赤理青华名曰帝女之桑
　　五木精百药长
　　典术曰桃者五木之精能压伏邪气　説文曰桂江南树百药之长
　　郎榆人栁
　　广志曰郎榆无荚材任车用有善蚕者出渤海以供官　三辅故事曰汉苑中柳状如人形曰人栁一日三眠三起
　　枫子桃奴
　　南方草木状曰枫香树子大如鸭卵二月华发乃连着实八九月熟曝干可烧惟九真郡有之庾信诗曰枫子留为械桐孙待作琴　陶真君曰桃终冬不落者为桃枭亦云桃奴
　　桂子松人
　　骆賔王游灵隠寺诗曰桂子月中落天香云外飘玉防记曰千载松树其中有物或如青牛或如青犬或如人皆夀万嵗
　　青犬白羊
　　上见松人　金陵记曰茅山有野人见一使者牵一白羊野人问居何地曰偃葢山随至古松下而没松形果如偃葢使者乃松树精羊乃茯苓耳
　　槐市栁衙
　　三辅黄图曰元始元年起明堂辟雍为博士舍三十区为防市植列槐树数百行诸生朔望防此市论议树下　中朝故事曰曲江池畔多柳号为栁衙以其成行排列也天街两畔多槐亦号槐衙
　　申椒辛桂
　　离骚曰杂申椒与菌桂【申重也】　韩诗外传曰姜桂因地而生不因地而辛女因媒而嫁不因媒而亲
　　桐云桂露
　　万毕术曰桐木成云注取十石大瓮满水中置桐木葢之至三四日气如云形　洞防记曰酆过国献能言之龟盛青玉匣东方朔曰惟桂露以饮之
　　模楷文章
　　淮南王木谱曰模木生周公冡上其叶春青夏赤秋白冬黒以色得其正也楷木生孔子冡上其枝疎而不屈以质得其直也　谯周巴蜀异物志曰文章草赞曰文章作酒能成其味以金买草不言其贵即五加皮也
　　仙杏佛桑
　　述异记曰东海郡尉于台有杏一株花杂五色六出号曰仙人杏　余皇日疏曰佛桑出岭南花类芍药二三月开
　　不灰无患
　　览曰上党有不灰之木蘸以石脑油则然　古今注曰拾栌木曰无患者昔有神巫能作符劾百鬼以此木为棒杀之世人相传以此木为鬼所恶取为器以厌鬼故号无患又纂文曰实可以去垢
　　八桂五芝
　　山海经曰臯涂之山多桂木八树成林言其大也神农经曰山川云雨五行四时隂阳昼夜之精以生五色神芝赤名丹芝黄名金芝白名玉芝黑名芝紫名木芝
　　舜华尧韭
　　説文曰舜木槿也朝华暮落　吴氏本草曰菖蒲一名尧韭一名昌阳淮南子云昌羊
　　日及夜舒
　　郭义恭广志曰日及木槿也　拾遗记曰汉灵帝时南国献夜舒荷其叶夜舒昼卷
　　睡莲夣草
　　段公路北户録曰睡莲叶如荇而大其花布叶数重不房而蕊当夏昼开夜缩入水与夣草昼缩入地遇夜复出二者相背夣草色红即方朔献武帝者
　　长卿简子
　　萧子云赋曰长卿晚翠简子秋红注长卿草中药名徐长卿也简子藤生縁树木实如梨出齐民要术
　　蜻蜓树麒麟草
　　酉阳杂爼曰娄约居常山据禅座有一野妪手持一树植之于庭言此是蜻蜓树　鳯翔退耕传曰唐元和时馆阁汤饮待学士者煎以麒麟草
　　朱英紫脱
　　礼斗威仪曰人君乘土而王其政太平逺方之神献其朱英紫脱并瑞草也
　　华苹萐莆
　　孝经援神契曰王者徳至于地则华苹感注并头莲也　白虎通曰萐莆瑞草也王者孝徳至则生
　　迎凉却睡
　　酉阳编曰迎凉草碧色盛暑时挂之牕户间则凉风自至　洞防记曰有五味草初生味甘花时味酸食之使人不眠名却睡草武帝时多末国献此
　　长生不死
　　邺中记曰金华殿后有皇后浴室种双长生树冬日不雕世人谓之西王母长生树　十洲记东海祖洲有不死之草生琼田中人已死者以草覆之即活
　　三花五味
　　裴渊广州记曰嵩山记曰嵩寺有思惟树即贝多也有人坐贝多树下思惟因名焉树与众木异一年三花　下见却睡
　　知风迷阳
　　郭义恭广志曰南海琼州有草名知风土人视其节以占一歳之风每一节则一风无节则无风　庄子楚狂之歌曰迷阳迷阳无伤吾行其肤多刺罥足故云
　　玉脂石胆
　　抱朴子曰玉脂芝生于有玉之山玉膏流出凝而成芝以无心草汁和之须臾成水服之益夀　又曰松脂入地千年变为茯苓又千年为琥珀又千年为石胆又千年为威喜
　　长乐花忘忧草
　　晋傅咸紫花赋序曰紫花一名长乐花旧生于蜀东界特饶其华耐久可厯冬而服　博物志神农经曰中药养性谓合欢蠲忿萱草忘忧也
　　青岚帚绀文钱
　　陈陶咏竹诗曰青岚帚亚思君祖緑润偏多忆蔡邕蔡邕竹赞曰緑润碧鲜绀文紫钱
　　鸟兽部
　　三文六像
　　皇甫谧帝王世纪曰黄帝服斋于中宫坐于扈乃有大鸟状如鹤体备五色三文成字首文曰顺徳背文曰信义膺文曰仁智鳯也　论语摘衰圣曰鳯有六像九苞六像者头像天目像日背像月翼像风足像地尾像纬
　　同心共命
　　宋书曰同心鸟王者徳及遐方则至　释氏经曰极乐国有迦陵频迦共命之鸟昼夜六时出和雅音杜工部道林寺诗莲花交响共命鸟
　　藏珠吐绶
　　拾遗记曰瀛洲有鸟如鳯名藏珠每鸣翔则吐珠累斛仙人常以珠饰裳　述异记曰吐绶鸟五色出巴东山中天晴淑景则吐绶长一尺须臾还吞之隂晦则不吐一名锦带功曹
　　石印金钩
　　干寳搜神记曰常山张颢为梁相有鸟如鹊飞坠地化为圆石颢椎破之得金印文曰忠孝侯印后官至太尉　又曰长安有张氏者有鸠飞入室张祝曰为我福耶入我懐鸠飞入懐以手探之得金带钩焉自是子孙盛昌闗西称张氏传钩
　　日知风
　　洞防记曰毕勤国贡细鸟以笼盛数百头形如大蝇善鸣国人常以此鸟时亦名日虫帝置宫内有集宫人衣者輙爱幸　曲礼曰前有尘埃则载鸣鸢注鸢知风尘埃风所为也
　　嘉宾巧妇
　　古今注曰雀一名嘉宾言栖宿人家如宾客　尔雅曰桃虫鹪其雌鴱俗名巧妇
　　朱翁乌鬼
　　风俗通曰呼鸡曰朱朱俗云鸡本朱氏翁化为之州图经曰峡中人谓鸬鷀为乌鬼蜀人皆养此鸟使捕鱼杜甫诗曰家家养乌鬼
　　信鸥义鹘
　　禽经曰鸥信鸟也张华注云随潮往来故谓之信鸥又曰鹰不击伏鹘不击姙其义性如此
　　竹鹊木鹄
　　墨子曰公输削竹木为鹊鹊成飞三日不下自以为巧　异苑曰魏有隠游者献木鹄于安厘王王曰此有形无用者也夫作无用之器奸民也欲加刑焉游曰王知有用之用未悟无用之用也请为王翔之乃取而骑焉飞去
　　穷乌饿雉
　　梁何逊穷乌赋曰时复枪榆决至触案穷归若中气而自堕似惊之不飞　博物志翟雉长尾遇雨雪惜其尾栖髙树杪不敢下食往往饿死
　　唤起催归
　　韩退之诗唤起牕全曙催归日未西注唤起声如络纬春晓鸣江南云春唤催归即子规此物催人归故云
　　含樱鸟升蕖鸭
　　庾信诗树宿含樱鸟花留酿蜜蜂谓莺也　洞防记曰都翠水上有升蕖鸭赤色每止于芙蕖上不食五谷惟唼叶上露亦曰丹毛鳬
　　探花使决云儿
　　李徳裕有桐花鳯扇赋刘缋云即东坡词所谓倒挂緑毛么鳯是也此鸟以十二月来名探花使好集美人钗上　天寳遗事曰申王有髙丽赤鹰岐王有北古黄鹘上甚爱之每猎必置驾前号决云儿
　　青衣童子碧海舍人
　　太平广记曰后魏元道康斋前常有双燕为巢忽一日一化为青衣童子一化为青衣女子语道康曰今我便归无以留别夀卿更四十嵗以此相报言讫复为双燕飞去　隋书宦者刘继诠献芙蓉鸥二十四只毛色如芙蓉帝甚喜曰鸥字三品鸟宜封碧海舍人
　　锦带功曹金衣公子
　　上见吐绶鸟　开元遗事曰明皇于禁苑中见黄莺呼为金衣公子
　　知更雀应湖鸡
　　天寳遗事曰裴耀卿勤于政事夜阅案牍常养一雀每夕自更初有声至漏尽则急鸣裴呼为知更雀孙绰望海赋曰石鸡清响以应潮临海异物志曰伺潮鸡潮水上则鸣
　　吊鹤贺燕
　　陶侃传曰侃丁母忧在墓下忽有二客来吊不哭而退仪服鲜洁知非常人随而看之但见双鹤飞而冲天　淮南子曰大厦成而燕雀相贺
　　嗽月鸣风
　　拾遗记曰嗽月兽形似豹饮金泉之液食银石之髓夜喷白气其光如月可照数十亩轩辕时获焉　周书曰吐谷浑西北有流沙万里夏有热风伤行人风将发老驼知之即引项鸣埋鼻沙中人以为即以氊蔽鼻口其风须臾即过不尔则死
　　嗅石听氷
