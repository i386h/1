<!-- { "loadSidebar": true } -->
唐开元中，乐工李龟年、彭年、鹤年兄弟三人皆有才学盛名。彭年善舞，鹤年、龟年能歌，尤妙制《渭川》。特承顾遇，于东都大起第宅。僭侈之制，逾于公侯。宅在东都通远里，中堂制度，甲于都下。（今裴晋公移于定鼎门南别墅，号绿野堂）其后龟年流落江南，每遇良辰胜赏，为人歌数阕，座中闻之，莫不掩泣罢酒。则杜甫尝赠诗，所谓"歧王宅里寻常见，崔九堂前几度闻。正值江南好风景，落花时节又逢君。"崔九堂殿中监崔涤、中书令湜之弟也。（出《明皇杂录》）
又开元中，禁中初重木芍药，即今牡丹也。（开元《天宝花木记》云，禁中呼木芍药为牡丹）得四本，红、紫、浅红、通白者。上因移植于兴庆池东沉香亭前。会花方繁开，上乘照夜白，太真妃以步辇从。诏特选梨园弟子中尤者，得乐十六部。李龟年以歌擅一时之名，手捧檀板，押众乐前，将歌之。上曰："赏名花，对妃子，焉用旧乐词为？"遂命龟年持金花笺，宣赐李白，立进《清平调》辞三章。白欣然承旨，犹苦宿酲未解，因援笔赋之。辞曰："云想衣裳花想容，春风晓拂露华浓。若非群玉山头见，会向瑶台月下逢。一支红艳露凝香，云雨巫山枉断肠。借问汉宫谁得似，可怜飞燕倚新荘。名花倾国两相欢，长得君王带笑看。解释春风无限恨，沉香亭北倚栏杆。"龟年遽以辞进。上命梨园弟子，约略调抚丝竹，遂促龟年以歌。太真妃持玻璃七宝盏，酌西凉州葡萄酒，笑领歌意甚厚。上因调玉笛以倚曲，每曲遍将换，则迟其声以媚之。太真饮罢，敛绣巾重拜上。龟年常语于五王，独忆以歌得自胜者，无出于此，抑亦一时之极致耳。上自是顾李翰林，尤异于他学士。会高力士终以脱靴为深耻。异日，太真妃重吟前词，力士戏曰："此为妃子怨李白，深入骨髓。何反拳拳如是？"太真因惊曰："何翰林学士能辱人如斯？"力士曰："以飞燕指妃子，是贱之甚矣。"太真颇深然之。上尝三欲命李白官，卒为宫中所捍而止。（出《松窗录》）

李衮
李衮善歌于江外，名动京师。崔昭入朝，密载而至。乃邀宾客，请第一部乐及京邑之名倡，以为盛会。昭言有表弟，请登末座，令衮弊衣而出，满坐嗤笑之。少顷命酒，昭曰："请表弟歌。"坐中又笑。及喉啭一声，乐人皆大惊曰："是李八郎也。"罗拜之。（出《国史补》）

韩会
韩会善歌，绝妙。名辈号为四夔，会为夔头。（出《国史补》）

米嘉荣
歌曲之妙，其来久矣。元和中，国乐有米嘉荣、何戡，近有陈不嫌。不嫌子意奴，一二十年来绝不闻善唱，盛以拍弹行于世。拍弹起于李可久。（明抄本久作及）懿宗朝恩泽曲子，《别赵十》、《哭赵十》之名。刘尚书禹锡《与米嘉荣》诗云："三朝供奉米嘉荣，能变新声作旧声。于今后辈轻前辈，好染髭须事后生。"又自贬所归京，《闻何戡歌》曰："二十年来别帝京，重闻天乐不胜情。旧人唯有何戡在，更请殷勤唱渭城。"（出《卢氏杂说》）

笛
昭华管
秦咸阳宫有玉笛长二尺三寸，二十六孔。吹之则见车马山林，隐隐相次，息亦不见，名曰昭华之管。（出《西京杂记》）

唐玄宗
玄宗尝坐朝时，以手指上下按其腹。朝退，高力士进曰："陛下向来数以手指按其腹，岂非圣体小不安耶？"玄宗曰："非也。吾昨夜梦游月宫，诸仙娱余以上清之乐。流亮清越，殆非人所闻也。酣醉久之，合奏清乐。以送吾归。其曲凄楚动人，杳杳在耳。吾向以玉笛寻，尽得矣。坐朝之际，虑或遗忘，故怀玉笛，时以上下寻之。非不安也。"力士再拜贺曰："非常之事也，愿陛下为臣一奏之。"上试奏，其音寥寥然，不可名也。力士又奏拜，且请其名。上笑曰："此曲名《紫云回》。"载于乐章，今太常刻石在焉。（出《开天传信记》）

汉中王瑀
汉中王瑀为太卿。早起朝，闻永兴里人吹笛，问是太常乐人否。曰："然。"已后因阅乐而唤之，问曰："何得某日卧吹笛耶。"（出《传记》）

许云封
许云封，乐工之笛者。贞元初，韦应物自兰台郎出为和州牧，非所宜愿，颇不得志。轻舟东下，夜泊灵璧驿。时云天初莹，狄露凝冷，舟中吟瓢，（明抄本瓢作凮，疑当作讽）将以属词。忽闻云封笛声，嗟叹良久。韦公洞晓音律，谓其笛声，酷似天宝中梨园法曲李謩所吹者。遂召云封问之，乃是李謩外孙也。云封曰："某任城旧土，多年不归。天宝改元，初生一月。时东封回，驾次至任城。外祖闻某初生，相见甚喜，乃抱诣李白学士，乞撰令名。李公方坐旗亭，高声命酒。当炉贺兰氏年且九十余，邀李置饮于楼上。外祖送酒，李公握管醉书某胸前曰：'树下彼何人，不语真吾好。语若及日中，烟霏谢成宝。'外祖辞曰：'本于李氏乞名，今不解所书之语。'李公曰："此即名在其间也。树下人是木子，木子李字也。不语是莫言，莫言謩也。好是女子，女子外孙也。语及日中，是言午，言午许也。烟霏谢成宝，是云出封中，乃是云封也。即李謩外生许云封也。"后遂名之。某才始十年，身便孤立。因乘义马，西入长安。外祖悯以远来，令齿诸舅学业。谓某性知音律，教以横笛。每一曲成，必抚背赏叹。值梨园法部置小部音声，凡三十余人，皆十五以下。天宝十四载六月日，时骊山驻跸，是贵妃诞辰。上命小部音声，乐长生殿。仍奏新曲，未有名。会南海进荔枝，因以曲名《荔枝香》。左右欢呼，声动山谷。其年安禄山叛，车驾还京。自后俱逢离乱，漂流南海，近四十载。今者近访诸亲，将抵龙丘。"韦公曰："我有乳母之子，其名千金，尝于天宝中受笛李供奉。艺成身死，每所悲嗟。旧吹之笛，即李君所赐也。遂囊出旧笛。云封跪捧悲切，抚而观之曰："信是佳笛，但非外祖所吹者。"乃为韦公曰："竹生云梦之南，鉴在柯亭之下。以今年七月望前生，明年七月望前伐，过期不伐。则其音窒。未期而伐，则其音浮。浮者外泽中干，干者受气不全，气不全则其竹夭。凡发扬一声，出入九息。古之至音者，一叠十二节，一节十二敲。今之名乐也，至如落梅流韵，感金谷之游人，折柳传情，悲玉关之戍客。诚为清响，且异至音，无以降神而祈福也。其已夭之竹，遇至音必破，所以知非外祖所吹者。"韦公曰："欲旌汝鉴，笛破无伤。"云封乃捧笛吹《六州遍》，一叠未尽，騞然中裂。韦公惊叹久之，遂礼云封于曲部。（出《甘泽谣》）

吕乡筠
洞庭贾客吕乡筠常以货殖贩江西（明抄本江西作山海）杂货，逐什一之利。利外有羡，即施贫亲戚，次及贫人，更无余贮。善吹笛，每遇好山水，无不维舟探讨，吹笛而去。尝于中春月夜，泊于君山侧，命樽酒独饮，饮一杯而吹笛数曲。忽见波上有渔舟而来者，渐近，乃一老父鬓眉皤然，去就异常。乡筠置笛起立，迎上舟。老父维渔舟于乡筠舟而上，各问所宜。老父曰："闻君笛声嘹亮，曲调非常，我是以来。"乡筠饮之数杯，老父曰："老人少业笛，子可教乎？"乡筠素所耽味，起拜，愿为末学。老父遂于怀袖间出笛三管。其一大如合拱；其次大如常人之蓄者；其一绝小如细笔管。乡筠复拜请老父一吹，老父曰："其大者不可发，次者亦然，其小者为子吹一曲。不知得终否。"乡筠曰："愿闻其不可发者。"老父曰："其第一者在诸天，对诸上帝，或元君，或上元夫人，合上天之乐而吹之。若于人间吹之，人消地拆，日月无光，五星失次，山岳崩圯，不暇言其余也。第二者对诸洞府仙人、蓬莱姑射、昆丘王母、及诸真君等，合仙乐而吹之，若人间吹之，飞沙走石，翔鸟坠地，走兽脑裂，五星内错，稚幼振死，人民緾路，不暇言余也。其小者，是老身与朋侪可乐者。庶类杂而听之，吹的不安。（明抄本安作妨）未知可终曲否。"言毕，抽笛吹三声，湖上风动，波涛沆瀁，鱼鳖跳喷。乡筠及童仆恐耸詟況。五声六声，君山上鸟兽叫噪，月色昏昧，舟楫大恐。老父遂止。引满数杯，乃吟曰："湖中老人读黄老，手援紫藟坐翠草。春至不知湘水深，日暮忘却巴陵道。"又饮数杯，谓乡筠曰："明年社，与君期于此。"遂棹渔舟而去，隐隐渐没于波间。至明年秋，乡筠十旬于筠山伺之，终不复见也。（出《博异志》）

觱篥李蔚
咸通中，丞相李蔚拜端揆日。自大梁移镇淮海，政绩日闻。未期周，荣加水土，移风易俗，甚洽群情。洎彭门乱常之后，藩镇疮痍未平，公按辔恭己而治之。补缀颓毁，整葺坏纲，功无虚日。以其郡寡胜游之地，且风亭月观，既以荒凉；花圃钓台，未惬深旨。一旦，命于戏马亭西，连玉钩斜道，开剏池沼，构葺亭台。挥斤既毕，号曰"赏心"。栽培花木，蓄养远方奇禽异畜，毕萃其所。芳春九旬，居人士女得以游观。一旦，闻浙右小校薛阳陶，临押度支运米入城。公喜其姓名，有同曩日朱崖李相左右者。遂令试询之，果是旧人矣。公甚喜，如获古物，乃命衙庭小将代押运粮，留止别馆。一日，公召阳陶游，询其所闻，及往日芦管之事。薛因献朱崖李相、陆畅、元、白所撰歌一轴。公益喜之。次出芦管，于兹亭奏之。（其管绝微。每于一觱篥中。常容三管也。明抄本三作一。）声如天际自然而来，情思宽闲。公大加赏之，（亦赠其诗不记，终篇云；虚心纤质雁衔余，凤吹龙吟定不如。明抄本终作全）于是锡赉甚丰。出其二子，皆授牢盆倅职。初公构池亭毕，未有嘉名，因目曰"赏心"。诸从事以公近讳，（盖赏字有尚字也）公曰："宣父言征不言在，言在不言征。且非内官宫妾，何避其疑哉。"遂不改作。其亭自秦毕乱逆，乃为刍豢之地。嗟呼！公孙弘之东阁，刘屈牦后为马厩，亦何异哉！（出《桂苑丛谈》）

卷第二百五　乐三
羯鼓　玄宗　宋璟　李龟年　曹王皋　李琬　杜鸿渐　
铜鼓　张直方　郑续　
琵琶　罗黑黑　裴洛儿　杨妃　段师　汉中王瑀　韦应物　宋沇　皇甫直　王沂关别驾　王氏女
五弦　赵辟
箜篌　徐月华

羯鼓
