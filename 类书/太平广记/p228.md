<!-- { "loadSidebar": true } -->
龙朔二年四月，高宗自书与辽东诸将。许敬宗曰：□□□□□□□□□□□□□□上谓凤阁侍郎王方庆曰："卿家合有书法。"方庆奏曰："臣十代再从伯祖羲之，先有四十余纸。贞观十二年，先臣进讫。有一卷，臣近已进讫。臣十一代祖导，十代祖（导十代祖四字原缺，据《法书要录》补）洽，九代祖询，八代祖昙首，七代祖僧绰，六代祖仲宝，五代祖骞，高祖规，曾祖褒，并九代三从伯祖晋中书令献之。以下二十八人书，共十卷，见在。"上御武成殿召群臣，取而观之。仍令凤阁舍人崔融作序，自为宝章集，以赐方庆，朝野荣之。（出《谭宾录》）


二王真迹
开元十六年五月，内出二王真迹及张芝、张昶等书，总一百六十卷，付集贤院。令集字拓两本进，赐诸王。其书皆是贞观中，太宗令魏征、虞世南、褚遂良等定其真伪。右军之迹，凡得真行二百九十纸，装为七十卷；草书二千纸，装为（按上自右军之迹至装为共二十五字，原缺，据《法书要录》补）八十卷。小王张芝等迹，各随多少勒帙。以"贞观"字为印，印缝及卷之首尾。其草迹，又令褚遂良真书小字，帖纸影之。其中古本，亦有是梁隋官本者。梁则满骞、徐僧权、沈炽文、朱异，隋则江总、姚察等署记。太宗又令魏褚等，卷下更署名以记之。其《兰亭》本，相传云在昭陵玄宫中。《乐毅论》，长安中太平公主奏借出外拓写，因此遂失所在。五年，陆元悌、魏哲、刘怀信等检校换褾。每卷分为两卷，总见在有八十卷，余并失坠。元悌又割去前代记署，以己之名氏代焉。玄宗自书"开元"二字，为印记之。右军凡一百三十卷，小王二十八卷，张芝、张昶各一卷。右军真行书，惟《黄庭》、《告誓》等卷存焉。又得滑州人家所藏右军《扇上真尚书宣示》，及小王行书《白骑遂》等二卷。其书有"贞观年"旧摽织成字。（出《谭宾录》）


八体
张怀瓘《书断》曰："篆、籀、八分、隶书、章草、草书、飞白、行书，通谓之八体，而右军皆在神品。右军尝醉书数字，点画类龙爪，后遂有龙爪书。如科斗、玉箸、偃波之类，诸家共二十五般。（出《尚书故实》）


李都
李都荆南从事时，朝官亲熟。自京寓书，踪甚恶。李寄诗戏曰："草缄千里到荆门，章草纵横任意论。应笑钟张虚用力，却教羲、献枉劳魂。惟堪爱惜为珍宝，不敢留传误子孙。深荷故人相厚处，天行时气许教吞。"（出《抒情诗》）


东都乞儿
大历中，东都天津桥有乞儿，无两手，以右足夹笔，写经乞钱。欲书时，先用掷笔高尺余，以足接之，未尝失落。书迹官楷书不如也。（出《酉阳杂俎》）


卢弘宣
李德裕作相日，人献书帖。德裕得之执玩，颇爱其书。卢弘宣时为度支郎中，有善书名。召至，出所获者书帖，令观之。弘宣持帖，久之不对。德裕曰："何如。"弘宣有恐悚状曰："是某顷年所临小王帖。"太尉弥重之。（出《卢氏杂说》）


岭南兔
岭南兔，尝有郡牧得其皮。使工人削笔，醉失之。大惧。因剪己须为笔，甚善。更使为之，工者辞焉。诘其由，因实对。遂下令，使一户输人须。或不能致，辄责其直。（出《岭南异物志》）





卷第二百十　画一
烈裔　敬君　毛延寿　赵岐　刘褒　张衡　徐邈　曹不兴　卫协　王献之顾恺之　顾光宝　王慄　王濛　戴逵　宗炳　黄花寺壁


烈裔
秦有烈裔者，骞霄国人。秦皇帝时，本国进之。口含丹墨，噀壁以成龙兽。以指历地（地字原缺。据拾遗记补）如绳界之，转手方圆，皆如规度。方寸内有五岳四渎，列国备焉。善画龙凤，轩轩然唯恐飞去。（出王子年《拾遗记》）


敬君
齐敬君善画。齐王起九重台，召敬君画。君久不得归，思其妻，遂画真以对之。齐王因覩其美，赐金百万，遂纳其妻。（出刘向《说苑》）


毛延寿
前汉元帝，后宫既多，不得常见。乃令画工图其形，按图召幸之。诸宫人皆赂画工，多者十万，少者不减五万。唯王嫱不肯，遂不得召。后匈奴求美人为阏氏，上按图召昭君行。及去召见，貌美压后宫。而（压后宫而四字原缺，据明抄本补）占对举止，各尽（各尽二字原缺，据明抄本补）闲雅。帝悔之，而业已定。帝重信于外国，不复更人。乃穷按其事，画工皆弃市。籍其家，资皆巨万。画工杜陵毛延寿为人形，丑好老少，必得其真。安陵陈敞，新丰（新丰原作杂画，据《西京杂记》改）刘白、龚宽并工（刘白、龚宽并工六字原缺，据明抄本补）牛马众势，人形丑好，不逮（逮原作在，据《西凉杂记》改）延寿。下杜阳望亦善画，尤善布色，同日弃市。京师画工，于是差希。（出《西京杂记》）


赵岐
后汉赵歧字邠卿，京兆杜陵人。多才艺，善画。自为寿藏于郢城中。画季札、子产、晏婴、叔向四人居宾位，自居主位，各为赞诵。献帝建安六年，官至太常卿。（出范晔《后汉书》）


刘褒
后汉刘褒，桓帝时人。曾画云台阁。（明抄本台阁作汉图）人见之觉热；又画北风图，人见之觉凉。官至蜀郡太守。（出张华《博物志》）


张衡
后汉张衡字平子，南阳西鄂人。高才过人，性聪，明天象，善书。累拜侍中，出为河间王相，年六十二。昔建州满城县山有兽名"骇神"，豕身人首，状貌丑恶，百鬼恶之。好出水边石上，平子往写之，兽入水中不出。或云，此兽畏写之，故不出。遂去纸笔，兽果出。平子拱手不动，潜以足指画之。今号巴兽潭。（出郭氏《异物志》）


徐邈
魏徐邈字景山，性嗜酒，善画。魏明帝游洛水，见白獭爱之，不可得。邈曰："獭嗜鲻鱼，乃不避死。"遂画板作鲻鱼，悬岸。群獭竞来，一时执得。帝嘉叹曰："卿画何其神也。"答曰："臣未尝执笔，所作者自可庶几。"（出《齐谐记》）


卫协
晋卫协。《抱朴子》云："卫协、张墨、并为画圣。孙鸿之《上林苑图》，协踪最妙。又《七佛图》，人不敢点眼睛。"恺之论画云，《七佛》与《烈女》，皆协之迹，壮而有情势。《毛诗北风图》亦协手，巧密于情思。"此画短卷，长装八分。张彦远题云，元和，宗人惟素将来，余大父答以名马精绢二百匹，惟素后却又将货与韩愈。韩之子昶借与相国段文昌，却以模本归于昶。会昌元年见段家本。后于襄州从事见韩家本。谢赫云，"古画皆略，至此始精。六法颇为兼善，虽不备该形似而有气韵，陵跨群雄。旷代绝笔。在第一品曹不兴下，张墨、荀勖上。"（出《名画记》）


顾恺之
晋顾恺之字长康，小字虎头，晋陵人。多才气，尤工丹青，傅写形势，莫不妙绝。谢安谓长康曰："卿画自生人已来未有。"又云："卿画苍苍，古来未有。"曾以一橱画暂寄桓玄，皆其妙迹所珍秘者，封题之。其后玄闻取之，诳云不开。恺之不疑被窃，直云："妙画通神，变化飞去，犹人之登仙也。"恺之有三绝：才绝、画绝、痴绝。又尝悦一怜女，乃画女于壁，当心钉之。女患心痛，告于长康，康遂拔钉。乃愈。又尝欲写殷仲堪真，仲堪素有目疾，固辞。长康曰："明府无病，若明点瞳子，飞白拂上，便如轻云蔽日。"画人物，数年不点目睛。人问其故，答曰："四体妍蚩，本无关于妙处。传神写貌，正在阿堵之中。"又画裴楷真，颊上乃加三毛。云："楷俊郎，有鉴识。具此，观之者定觉殊胜。"嵇康赠以四言诗，画为图。常云："手挥五弦易，目送归鸿难。"又画谢幼舆于一岩中，人问其故。云："一丘一壑，此（明抄本此字上有谓之二字）子宜置岩壑中。"长康又尝于瓦棺寺北殿内画维摩居士，画毕，光辉月余。《京师寺记》云，兴宁中，瓦棺寺初置僧众，设刹会，请朝贤士庶宣疏募缘。时士大夫莫有过十万者，长康独注百万。长康素贫，众以为大言。后寺僧请勾疏，长康曰："宜备一壁。"闭户不出（不出原作往来，据明抄本改）一月余，所画维摩一躯工毕。将欲点眸子，乃谓僧众曰："第一日观者，请施十万；第二日观者，请施五万；第三日观者，可任其施。"及开户，光照一寺。施者填咽，俄而及百万。刘义庆《世说》云，桓大司马每请长康与羊欣讲论画书，竟夕忘疲。（出《名画记》）
又《清夜游西园图》，顾长康画。有梁朝诸王跋尾处云，图上若干人并食天厨。贞观中，褚河南诸贤题处具在。本张惟素家收得，至相国张公弘靖。元和中，宣惟素并钟元常写《道德经》，同进入内。后中贵人崔谭峻自禁中将出，复流传人间。惟素子周封前泾州从事在京，一日有人将此图求售，周封惊异之，遽以绢数匹易得。经年，忽闻款门甚急。问之，见数人同称，仇中尉愿以三百素绢，易公《清夜图》。周封惮其迫胁，遽以图授之。明日，果赍绢至。后方知诈伪，乃是一豪士求江淮大监院。时王淮判盐铁，酷好书画，谓此人曰："为余访得此图，然遂公所请。"因为计取耳。及王家事起，复流一粉铺家。郭侍郎承嘏阍者以钱三百市得。郭公卒，又流传至令狐家。宣宗尝问相国有何名画，相国其以图对。后进入内。（出《尚书故实》）


顾光宝
顾光宝能画。建康有陆溉，患疟经年。医疗皆无效。光宝常诣溉，溉引见与卧前，谓光曰："我患此疾久，不得疗矣，君知否？"光宝不知溉患，谓溉曰："卿患此，深是不知。若闻，安至伏室。"遂命笔，以墨图一狮子，令于外户榜之。谓溉曰："此出手便灵异，可虔诚启心至祷，明日当有验。"溉命张户外，遣家人焚香拜之。已而是夕中夜，户外有窸窣之声，良久，乃不闻。明日，所画狮子，口中臆前，有血淋漓，及于户外皆点焉。溉病乃愈，时人异之。（出《八朝画录》，明抄本作出《八朝穷怪录》）


王慄
晋王慄字世将，琅琊临川（明抄本，许刻本川作沂）人。善属词，攻书画。过江后，为晋朝书画第一。音律众妙毕综。元帝时为左卫将军，封武康侯。时镇军谢尚于武昌乐寺造东塔，戴若思造西塔，并请慄画。（出《名画记》）


王濛
晋王濛字仲祖，晋阳人。放诞不羁，书比慄（《历代名画记》五慄作庾。）翼。丹青甚妙，颇希高远。尝往驴肆家画轜车。自云："我嗜酒好肉善画，但人有饮食美酒精绢，我何不可也。"特善清谈，为时所重。（出《名画记》）


戴逵
晋戴逵字安道，谯郡铚县人。幼年已聪明好学，善琴攻画。为童儿时，以白瓦屑鸡卵汁和溲作郑玄碑，时称绝妙。庾道季看之，语逵云："神犹太俗，卿未尽耳。"逵曰："唯务允当，免卿此语。"（出《名画记》）
