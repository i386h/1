<!-- { "loadSidebar": true } -->
唐巢寇将乱中原。汴中有妖僧功德山，（原本功德山三字在妖僧二字上。据明抄本改。）远近桑门皆归之。至于士庶，无不降附者。能于纸上画神寇，放入人家，令作祸祟，幻惑居人。通宵继画，不能安寝，或致人疾苦。及命功德山赠金作法，则患立除之。又画纸作甲兵，夜夜与街坊嘶鸣，腾践城郭，天明即无所见。又多画其犬，焚祝之，夜则鸣吠，相咬啮于街衢，居人不得安眠。命而赠之，即悄无影响。人即异其术，趋术者愈众。又滑州有一僧，颇善妖术，与功德山无异，公私颇患之。时中书令王铎镇滑台，遂下令曰："南燕地分有灾，宜善禳之。"遂自公衙，（衙原作卫。据明抄本改。）至于诸军营，（军营原作营军。据明抄本改。）开启道场，延僧数千人。僧数不足，遂牒汴州，请（请原作诸。据明抄本改。）功德山一行徒众悉赴之。遂以幡花螺钹迎至卫。赴道场之夕，分选近上名德，入于公衙，其余并令散赴诸营礼忏。洎入营，悉键门而坑之，方袍而死者数千人。衙中只留功德山已下奠长，讯之，并是巢贼之党，将欲自二州相应而起，咸命诛之。（出《王氏见闻》）


襄阳老叟
唐并华者，襄阳鼓刀之徒也。尝因游春，醉卧汉水滨。有一老叟叱起，谓曰："观君之貌，不是徒博耳。我有一斧与君，君但持此造作，必巧妙通神，他日慎勿以女子为累。"华因拜受之。华得此斧后，造飞物即飞，造行物即行。至于上栋下宇，危楼高阁，固不烦余刃。后因游安陆间，止一富人王枚家。枚知华机巧，乃请华临水造一独柱亭。工毕，枚尽出家人以观之。枚有一女，已丧夫而还家，容色殊丽，罕有比伦。既见深慕之，其夜乃逾垣窃入女之室。其女甚惊。华谓女曰："不从，我必杀汝。"女荏苒同心焉。其后每至夜，窃入女室中。他日枚潜知之，即厚以赂遗遣华。华察其意，谓枚曰："我寄君之家，受君之惠已多矣，而复厚赂我，我异日无以为答。我有一巧妙之事，当作一物以奉君。"枚曰："何物也？我无用，必不敢留。"华曰："我能作木鹤，令飞之。或有急，但乘其鹤，即千里之外也。"枚既尝闻，因许之。华即出斧斤，以木造飞鹤一双，唯未成其目。枚怪问之。华曰："必须君斋戒，始成之能飞。若不斋戒，必不尔飞。"枚遂斋戒。其夜，华盗其女，俱（俱原作但。据明抄本改。）乘鹤而归襄阳。至曙，枚失女，求之不获，因潜行入襄阳，以事告州牧。州牧密令搜求，果擒华。州牧怒，杖杀之，所乘鹤亦不能身飞。（出《潇湘记》）


青城道士
伪蜀青城山道士能幻术，往往入锦城，施其法，有所获，即潜挈归洞穴。或闻其行甚秽，官吏中有识者，颇恶之。后于成都诱引富室及勋贵子弟，皆潜而随之。或于幽僻宅院中，洒扫焚香设榻，张陈帷幌。则独于室内作法，或召西王母、或巫山神女、或麻姑、鲍姑神仙，皆应召而至，与之杯馔寝处，生人无异。则令学者隙而窥之。欢笑罢，则自帘帷之前蹑而去。又忽城中化出金楼，众皆睹之，惑众颇甚。其民间少年，膏梁子弟，满城如狂。少主知其妖，密使人擒之，累月不获。后有人报云："已出笮桥门去。"因使人逐之，乃以猪狗血赍行。至青城路上三十余里，及之，遂倾血沃之。不能施其术，及下狱讯之，云："年年采民家处子住山中，行黄帝之道。"死于岩穴者不知其数。豪贵之家，颇遭秽淫。所通辞款，指贵达之门甚多。少主不欲彰其恶，潜杀之。（出《王氏见闻》）


蜀都妇人
元和子尝因暇日，出蜀都东郭门，见二人踞坐江岸，排治舟艦，方怒篙棹者，且呼且叫。忽有妇人衣布襦拜于前，有所乞焉。其人盛怒，且叱之。久而不去，将加殴击，妇人乃去。傍江岸伫立，四顾久之，以手推腰引步，直视二客船。其船即似有物牵拽，飘然而逝，直抵大岸，应时粉碎，财货悉皆溺于水。二人大骇，疑妇人所为，欲擒之，已亡去矣。（出《野人闲话》）


卷第二百八十八　　妖妄一
蔡诞　须曼卿　马太守　邺城人　纥干狐尾　李恒　惠范　史崇玄　岭南淫祀贺玄景
瀛州妇人　薛怀义　胡僧宝严　胡超僧　调猫儿鹦鹉　骆宾王　冯七姨姜抚先生


蔡诞
蔡诞好道，废家业，昼夜诵《黄庭》、《太清》、《中经》、《观天》、（天字原缺。据明抄本补。）《节解》之属，谓道尽于此矣。家患之，己亦惭悔。忽弃家，言："我仙道成矣。"因走入深山，卖薪以易衣。三年不堪苦而还家，黑瘦骨立，欺家云："吾但为地仙，位卑，为老君牧数十龙。有一斑龙五色，老君尝与吾，后与仙人博戏，输此龙。为此见谪，送吾付昆仑下芸锄芝草三四顷，皆生细石中，多莽秽，甚苦。当十年乃得原。会偓佺、子乔来案行，吾首诉之，并为吾作力，得免也。"（出《抱朴子》）
卷第二百八十八
蔡诞总想得道成仙，连家业都废弃了，夜以继日地研读《黄庭》、《太清》、《中经》、《观天》、《节解》等著作，说：道，全都在这里呢！他的家人跟着受罪，他自己也觉得惭愧和懊悔。一天，他忽然离开了家，并说道："我的成仙之道有望了！"于是，他走进深山，平时用卖柴的钱买衣服穿。三年里苦不堪言，终于又回到家中。他又黑又瘦，瘦骨嶙峋，还欺骗家人说："我现在只是个地仙，地位卑微，为太上老君管理几十条龙。其中有一条五色的斑龙，老君曾送给了我，后来我与仙人们赌博玩，又把它输掉了。结果，我便受到了贬谪，被流放到昆仑山下管理三四顷地的灵芝草。这些灵芝草都生长在细碎的石头里，且多林木荒草，很苦，按规定得十年之后才能回来。一天，正赶上偓佺、子乔等大仙来此巡察，我先向他们诉说了自己的情况，他们共同为我出力，我才免遭那么大的苦难。"


须曼卿
蒲坂有须曼卿者曰："在山中三年精思，有仙人来迎我，乘龙升天。龙行甚疾，头昂尾低，令人在上危怖。及到天上，先过紫府，金床玉几，晃晃昱昱，真贵处也。仙人以流霞一杯饮我，辄不饥渴。忽然思家，天帝前谒拜失仪，见斥来还。令更自修责，乃可更往。昔淮南王刘安，升天见上帝，而箕坐大言，自称寡人，遂见谪，守天厕三年。吾何人哉？"河东因号曼卿为斥仙人。（出《抱朴子》）


马太守
兴古太守马氏在官，有亲故人投之，求恤焉。马乃令此人出住外，诈云："是神人道士，治病无不手下立愈。"又令辩士游行，为之虚声，云："能令盲者明，躄者即行。"于是四方云集，赴之如市，而钱帛固已山积矣。又敕诸来治病者："虽不便愈，其当告人已愈也，如此则必愈也；若告人言未愈者，则后终不愈也。道法正尔，不可不承信。"于是后人问前来者，辄告之云已愈，无敢言未愈者也。旬月之间，乃致巨富焉。（出《抱朴子》）


邺城人
北齐后主武平中，和士开讽百官。奏胡太后临朝，所在皆言有狐魅，截人头发。邺城北两三坊无人居住，空墙。时有某家婢子，年十六七，独行。荷一大黄袱。袱内有锦被。忽逢一妪。年可五十余，面作白妆，漫糊可畏，以皂巾抹头。四顾无人，便走逐婢子，脱却皂巾，头发尽作屈髻十余道，綖束之，手持一剃刀。云："我是狐魅，汝急舍袱反走。"此妪得袱，趋走入东坊。婢子行啼，逢同州人乘马来，借问何为。云："狐夺我被袱，始入东坊。"人驰马往，执得之，盖是人也。数百人看之，莫不竞笑，天下有如此造妖事。经略财货，殴击垂死，行路劝放之。（出《广古今五行记》）


纥干狐尾
并州有人姓纥干，好剧。承间在外有狐魅。遂得一狐尾，缀着衣后。至妻旁，侧坐露之。其妻私心疑是狐魅，遂密持斧，欲斫之。其人叩头云："我不是魅。"妻不信。走遂至邻家，邻家又以刀杖逐之。其人惶惧告言："我戏剧，不意专欲杀我。此亦妖由人兴矣。"（出《广古今五行记》）


惠范
周有婆罗门僧惠范，奸矫狐魅，挟邪作盅，趑趄鼠黠，左道弄权。则天以为圣僧，赏赉甚重。太平以为梵王，接纳弥优，生其羽翼，长其光价。孝和临朝，常乘官马，往还宫掖。太上登极，从以给使，出入禁门。每入，即赐绫罗金银器物。气岸甚高，风神傲诞，内府珍宝，积在僧家。矫说妖祥，妄陈祸福。神武斩之，京师称快也。（出《朝野佥载》）


史崇玄
唐道士史崇玄，怀河内县缝靴人也，后度为道士。矫假人也，附太平，为太清观主。金仙、玉真出俗，立为尊师。每入内奏请，赏赐甚厚，无物不赐。搜鸿胪卿，衣紫罗裙帔，握象笏，佩鱼符。出入禁闱。公私避路。神武斩之，京师中士女相贺。（出《朝野佥载》）


岭南淫祀
岭南风俗：家有人病，先杀鸡鹅等以祀之，将为修福；若不差，即刺杀猪狗以礼之；不差，即次杀太牢以祷之；更不差，即是命也。不复更祈。死则打鼓鸣钟于堂，比至葬讫。初死，但走大叫而哭。（出《朝野佥载》）


贺玄景
唐景云中，有长发贺玄景，自称五戒贤者。同为妖者十余人，陆浑山中结草舍，幻惑愚人子女，倾家产事之。绐云："至心求者，必得成佛。"玄景为金薄袈裟，独坐暗室。令愚者窃视，云佛放光，众皆慑伏。缘於悬崖下烧火，遣数人于半崖间，披红碧纱为仙衣，随风习飏。令众观之，诳曰："此仙也。"各令着仙衣，以飞就之，即得成道。克日设斋，饮中置莨菪子，与众餐之。女子好发者截取，为剃头。串仙衣，临崖下视，眼花恍惚，推崖底，一时烧杀。没取资财。事败，官司来检，灰中得焦拳尸骸（骸原作柩。据明抄本改。）数百余人。敕决杀玄景，县官左降。（出《朝野佥载》）


瀛州妇人
唐景龙中，瀛州进一妇人，身上隐起浮图塔庙诸佛形像。按察使进之，授五品，其女妇留内道场。逆韦死后，不知去处。（出《朝野佥载》）


薛怀义
