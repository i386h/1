<!-- { "loadSidebar": true } -->
西蜀有僧惠进者，姓王氏，居福感寺。早出，至资福院门，见一人长身，如靛色，迫之渐急，奔走避之。至竹箦桥，驰入民家。此人亦随至，撮拽牵顿，势不可解。僧哀鸣祈之，此人问："汝姓何？"答曰："姓王。"此人曰："名同姓异。"乃舍之而去。僧战摄，投民家，移时稍定，方归寺中。是夕，有与之同名异姓者死焉。（出《录异记》）

田达诚
庐陵有贾人田达诚，富于财，颇以周给为务。治第新城，有夜扣门者，就视无人，如是再三。因呼问之："为人耶？鬼耶？"良久答曰："实非人也，比居龙泉，舍为暴水所毁。求寄君家，治舍毕乃去耳。"达诚不许，曰："人岂可与鬼同居耶？"对曰："暂寄居耳，无害于君。且以君义气闻于乡里，故告耳。"达诚许之，因曰："当止我何所？"达诚曰："唯有厅事耳。"即拜辞谢而去。数日复来，曰："（"曰"原作"君"，据明抄本改。）家已至厅中，亦无妨君宾客。然可严整家人慎火，万一不意，或当云吾等所为也。"达诚亦虚其厅以奉之。达诚尝为诗，鬼忽空中言曰："君乃能诗耶？吾亦尝好之，可唱和乎？"达诚即具酒，置纸笔于前，谈论无所不至。众目视之，酒与纸笔，俨然不动。试暂回顾，则酒已尽，字已著纸矣。前后数篇，皆有意义。笔迹劲健，作柳体。或问其姓字。曰："吾倘言之，将不益于主人，可诗以寄言之。"乃赋诗云："天然与我一灵通，还与人间事不同。要识我家真姓字，天地南头一段红。"众亦不谕也。一日复告曰："吾有少子，婚樟树神女。将以某日成礼，复欲借君后堂三日，以终君大惠，可乎？"达诚以虚其堂，以幕围之，三日复谢曰："吾事讫矣，还君此堂。主人之恩，可谓至矣。然君老婢某，可笞一百也。"达诚辞谢。召婢，笞数下，鬼曰："使之知过，可止矣。"达诚徐问其婢，言曾穴幕窃视，见宾客男女，厨膳花烛，与人间不殊。后岁余，乃辞谢而去。达诚以事至广陵，久之不归，其家忧之。鬼复至曰："君家忧主人耶？吾将省之。"明日还曰："主人在扬子，甚无恙，行当归矣。新纳一妾，与之同寝，吾烧其帐后幅，以戏之尔。"大笑而去，达诚归，问其事皆同。后至龙泉，访其居，亦竟不获。（出《稽神录》）

徐彦成
军吏徐彦成恒业市木，丁亥岁，往信州汭口场，无木可市，泊舟久之，一日晚，有少年从二仆往来岸侧，状若访人而不遇者。彦成因延入舟中，为设酒食，宾敬之。少年甚愧焉，将去，谢曰："吾家近此数里别业中，君旦日能辱顾乎？"徐彦成许诺，明日乃往。行里余，有仆马来迎，奄至一大宅，门馆甚盛。少年出延客，酒膳丰备。从容久之，彦成因言住此久，无木可市，少年曰："吾有木在山中，明当令出也。"居一二日，果有材木大至，良而价廉。市易既毕，往辞少年。少年复出大杉板四枚，曰："向之木，吾所卖，今以此赠君。至吴，当获善价。"（"善价"原作"菩提"，据明抄本改。）彦成回，始至秦淮，会吴师殂，纳杉板为棺。以为材之尤异者，获钱数十万。彦成大市珍玩，复往汭口，以酬少年，少年复与交市。如是三往，颇获其利。间一岁，复诣之，村落如故，了无所见。访其里中，竟无能知者。（出《稽神录》）

郑郊
郑郊，河北人，举进士下第，游陈蔡间。过一冢，上有竹二竿，青翠可爱，因驻马吟曰："冢上两竿竹，风吹常袅袅。"久不能续，闻冢中言曰："何不云'下有百年人，长眠不知晓。'"郊惊问之，不复言矣。

李茵
进士李茵，襄阳人。尝游苑中，见红叶自御沟流出，上题诗云："流水何太急，深宫尽日闲。殷勤谢红叶，好去到人间。"茵收贮书囊。后僖宗幸蜀，茵奔窜南山民家。见一宫娥，自云宫中侍书，名云芳子，有才思，茵与之款接。因见红叶，叹曰："此妾所题也。"同行诣蜀，具述宫中之事。及绵州，逢内官田大人识之，曰："书家何得在此？"逼令上马，与之前去，李甚怏怅。其夕，宿逆旅，云芳复至，曰："妾已重赂中官，求得从君矣。"乃与俱归襄阳。数年，李茵疾瘠，有道士言其面有邪气，云芳子自陈："往年绵竹相遇。实已自经而死。感君之意，故相从耳。人鬼殊途，何敢贻患于君。置酒赋诗，告辞而去矣。（出《红梦琐言》）

柳鹏举
唐龙纪中，有士人柳鹏举，游杭州，避雨于伍相庙。见一女子，抱五弦，云是钱大夫家女仆。鹏举悦之，遂诱而奔。藏于舟中，为厢吏所捕，女仆自经而死。一日，却到柳处，柳亦知其物故。其仆具道其情，故留之，经时而去。（出《北梦琐言》）

周洁
霍丘令周洁，甲辰岁罢任，客游淮上。时民大饥，逆旅殆绝，投宿无所。升高而望，远见村落烟火，趋而诣之。得一村舍，扣门久之，一女子出应门。告以求宿，女子曰："家中饥饿，老幼皆病，无以延客。至中堂一榻可矣。"遂入之。女子侍立于前，少顷，其妹复出，映姊而立，不见其面。洁自具食，取饼二枚，以与二女，持之入室，闭关而寝，悄无人声。洁亦耸然而惧，向晓将去，便呼二女告之，了无声应者，因坏户而入。乃见积尸满屋，皆将枯朽。唯女子死可旬日。其妹面目已枯矣，二饼犹置胸上，洁后皆为瘗之云。（出《稽神录》）

卷第三百五十五　　鬼四十
杨副使　僧珉楚　陈守规　广陵贾人　浦城人　刘道士　清源都将　王誗妻林昌业　潘袭　胡澄　王攀　郑守澄　刘骘

杨副使
壬午岁，广陵瓜州市中，有人市果实甚急。或问所用，云："吾长官明日上事。，有问长官为谁，云："杨副使也。"又问官署何在，云："金山之东。"遂去，不可复问。时浙西有副使被召之扬都，明日，船至金山，无故而没。（出《稽神录》）

僧珉楚
广陵法云寺僧珉楚，常与中山贾人章某者亲熟。章死，珉楚为设斋诵经。数月，忽遇章于市中，楚未食，章即延入食店，为置胡饼。既食，楚问："君已死，那得在此？"章曰："然，吾以小罪而未得解免，今配为扬州掠剩鬼。"复问何为掠剩，曰："凡吏人贾贩，利息皆有数常，过数得之，即为余剩，吾得掠而有之。今人间如吾辈甚多。"因指路人男女曰，某人某人，皆是也。顷之。有一僧过于前，又曰："此僧亦是也。"因召至，与语良久，僧亦不见楚也。顷之，相与南行，遇一妇人卖花，章曰："此妇人亦鬼，所卖花，亦鬼用之，人间无所见也。"章则出数钱买之，以赠楚曰："凡见此花而笑者，皆鬼也。"即告辞而去。其花红芳可爱而甚重，楚亦昏然而归，路人见花，颇有笑者。至寺北门，自念吾与鬼同游，复持鬼花，亦不可，即掷花沟中，溅水有声。既归，同院人觉其色甚异，以为中恶，竞持汤药以救之。良久乃复，具言其故。因相与覆视其花，乃一死人手也，楚亦无恙。（出《稽神录》）

陈守规
军将陈守规者，常坐法流信州，寓止公馆。馆素凶，守规始至。即鬼物昼见，奇形怪状，变化倏忽。守规素刚猛，亲持弓矢刀杖，与之斗。久之，乃空中语曰："吾鬼神，不欲与人杂居。君既坚正，愿以兄事，可乎？"守规许之。自是常与交言，有吉凶，辄先报。或求饮食，与之，辄得钱物。既久，颇为厌倦，因求方士，手书章疏，奏之上帝。翌日，鬼乃大骂曰："吾与君为兄弟，奈何上章诉我。大丈夫结交，当如是耶？"守规曰："安得有此事？"即于空中掷下章疏，纸笔宛然。又曰："君图我居处，谓我无所止也。吾今往蜀川，亦不下于此矣。"由是遂绝。（出《稽神录》）

广陵贾人
广陵有贾人，以柏木造床，凡什器百余事，制作甚精。其费已二十万，载之建康，卖以求利。晚至瓜步，微有风起，因泊山下。顷之，有巨舟，其中空，惟篙工三人乘之，亦泊于其侧。贾人疑之，相与议："此为群盗也，将伺夜而劫我。"前浦既远，风又益急，逃避无所。夜即相与登岸，深林中以避之。俄而风雨雷电，蒙覆舟所。岸上则星月了然。食顷、雨止云散。见巨舟稍稍前去。乃敢归。舟中所载柏木什器，都不复见，余物皆在。巨舟犹在东岸，有人呼曰："尔无恨，当还尔价。"贾人所载既失，复归广陵。至家，已有人送钱三十万，置之而去。问其人，即泊瓜步之明日也。（出《稽神录》）

浦城人
浦城人少死于路，家有金一斤，其妻匿之，不闻于其姑。逾年，忽夜扣门，号哭而归。其母惊骇，相与哀恸，曰："汝真死耶？"曰："儿实已死，有不平事，是以暂归。"因坐母膝，言语如平生，但手足冷如冰耳。因起握刀，责其妻曰："我此有金，尔何供老母而自藏耶？"即欲杀之，其母曰："汝已死矣，倘杀是人，必谓吾所杀也。"于是哭辞母而去。复自提刀，送其妻还父家。迨晓，及门数十步，忽然不见。（出《稽神录》）

刘道士
庐山道士刘某，将游南岳，路出宜春，宿一村家。其家至贫，复丧其子，未有以敛。既夕，忽有一男子，行哭而来，但抚膺而呼曰："可惜，可惜。"刘出视之，见面白如雪，作两髽结。径入其家，负其□去，莫知所之。（出《稽神录》）

清源都将
清源都将杨某，为本郡防过营副将，有大第在西郭。某晨趋府未归，有人方食，忽有一鹅，负纸钱，自门而入，径诣西廊房中。家人云："此鹅自神祠中来耶？"乃令奴逐之，奴入房，但见一双髻白髯老翁，家人莫不惊走。某归，闻之怒，持杖击之，鬼出没四隅，变化（"变化"二字原空阙，据明抄本补。）倏忽，杖莫能中。某益怒曰："食讫，当复来击杖之。"鬼乃折腰而前曰："诺。"杨有二女，长女入厨切肉，且食，肉落砧辄失去。女执刀向空四（"四"原作"曰"，据明抄本改。）斫，乃露一大黑毛手，曰："请斫。"女走气殆绝，因而成病。次女于大瓮中取盐，有一猴，自瓮突出，上女子背。女走至堂前，复失之，亦成疾。乃召巫女，坛召之。鬼亦立坛作法，愈甚于巫。巫不能制，亦惧而去。顷之，二女及妻皆卒。后有善作魔法者，名曰明教，请为持经一宿，鬼乃唾骂某而去，尔因遂绝。某其年亦卒。（出《稽神录》）

王誗妻
