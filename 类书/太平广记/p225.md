<!-- { "loadSidebar": true } -->
蜀将皇甫直别音律。击陶器，能知时月。好弹琵琶。元和中，尝造一调，乘凉，临水池弹之。本黄钟而声入蕤宾，因更弦，再三奏之，声尤蕤宾也。直甚惑不悦，自意不祥。隔日又奏于池上，声如故。试弹于他处，则黄钟也。直因切调蕤宾，夜复鸣于池上，觉近岸波动，有物激水如鱼跳，及下弦则没矣。直遂集客车水，竭池穷泥，索之数日，泥下丈余，得铁一片，乃方响蕤宾铁也。（出《酉阳杂俎》）


王沂
王沂者平生不解弦管。忽旦睡，至夜乃寤。索琵琶弦之，成数曲。一名《雀啅蛇》，一名《胡王调》，一名《胡瓜苑》。人不识闻，听之者莫不流泪。其妹请学之，乃教数声，须臾总忘，不复成曲。（出《朝野佥载》）


关别驾
昭宗末，京都名娼妓儿，皆为强诸侯所有。供奉弹琵琶乐工，号关别驾。小红者，小名也。梁太祖（祖原作宗，据明抄本改）求之，既至，谓曰："尔解弹手（明抄本手作羊）不采桑乎。"关俛而奏之。及出，又为亲近者，俾其弹而饮酒。由是失意，不久而殂。复有琵琶石潨者号石司马，自言早为相国令狐绹见赏，俾与诸子涣、沨、连水边作名。乱后入蜀，不隶乐籍，多游诸大官家，皆以宾客待之。一日会军校数员，饮酒作欢，石潨以胡琴在坐非知因者，喧哗语笑，殊不倾听。潨乃扑檀槽而诟曰："某曾为中朝宰相供奉，今日与健儿弹而不我听，何其苦哉。"于时识者叹讶之。（出《北梦琐言》）



王氏女
王蜀黔南节度使王保义，有女适荆南高从诲之子保节。未行前，暂寄羽服。性聪敏，善弹琵琶。因梦异人，频授乐曲。所授之人，其形或道或俗，其衣或紫或黄。有一夕而传数曲，有一听而便记者。其声清越，与常异，类于仙家《紫云》之亚也。乃曰，此曲谱请元昆制序，刊石于甲寅之方。其兄即荆南推官王少监贞范也，为制序刊石。所传曲，有《道调宫》、《王宸宫》、《夷则宫》、《神林宫》、《蕤宾宫》、《无射宫》、《玄宗宫》、《黄钟宫》、《散水宫》、《仲吕宫》。商调，《独指泛清商》、《好仙商》、《侧商》、《红绡商》、《凤抹商》、《玉仙商》。角调，《双调角》、《醉吟角》、《大吕角》、《南吕角》、《中吕角》、《高大殖角》、《蕤宾角》。羽调，《凤吟羽》、《背风香》、《背南羽》、《背平羽》、《应圣羽》、《玉宫羽》、《玉宸羽》、《风香调》、《大吕调》。其曲名一同人世，有《凉州》、《伊州》、《胡渭州》、《甘州》、《缘腰》、《莫靼》、《项（明抄本项作顷。疑当作倾）盆乐》、《安公子》、《水牯子》、《阿滥泛》之属，凡二百以上曲。所异者，征调中有《湘妃怨》、《哭颜回》。当时胡琴不弹徵调也。王适高氏，数年而亡，得非谪坠之人乎。孙光宪子妇（妇原作父。据明抄本改）即王氏之侄也，记得一两曲，尝闻弹之，亦异事也。（出《北梦琐言》）


五弦
赵辟
赵辟弹五弦，人或问（或问原作闻无，据明抄本改）其术，辟曰："吾之于五弦也，始则神遇之，终则天随之。方吾浩然，眼如耳，目如鼻，不知五弦为辟，辟之为五弦也。"（出《国史补》）


箜篌
徐月华
魏高杨王雍美人徐月华能弹卧箜篌，为明妃出塞之声。有田僧起能吹笳、为《壮士歌》、《项羽吟》。将军崔延伯出师，每临敌，令僧起为《壮士声》，遂单马入阵。（出《酉阳杂俎》）



卷第二百六　　书一
古文　大篆　籀文　小篆　八分　隶书　章草　行书　飞白　草书　汲冢书
李斯　萧何　蔡邕　崔瑗　张芝　张昶　刘德升　师宜官　梁鹄　左伯胡昭　钟繇　
钟会　韦诞


古文
按古文者，黄帝史苍颉所造也。颉首有四目，通于神明。仰观奎星圜曲之势，俯察龟文鸟迹之象，博采众美，合而为字，是曰古文。《孝经》援《神契》云："奎主文章，苍颉仿象是也。"（出《书断》）


大篆
按大篆者，周宣王太史史籀所作也。或云，柱下史始变古文，或同或异，谓之篆。篆者传也，传其物理，施之无穷。甄酆定六书，三曰篆书。八体书法，一曰大篆。又《汉书?艺文志》、《史籀》十五篇，并此也。以此官制之，用以教授，谓之史书，凡九千字。（出《书断》）


籀文
周太史史籀所作也，与古文大篆小异，后人以名称书，谓之籀文。《七略》曰："《史籀》者，周时史官教学童书也，与孔氏壁中古文体异。甄酆定六书，二曰奇字是也。（出《书断》）


小篆
小篆者，秦丞相李斯所作也。增损大篆，异同籀文，谓之小篆。亦曰秦篆。（出《书断》）


八分
按八分者，秦时人上谷王次仲所作也。王愔云："王次仲始以古书方广，少波势。"建初中，以隶草作楷法，字方八分，言有模楷。始皇得次仲文，简略，赴急疾之用。甚喜。遣使召之，三征不至。始皇大怒，制槛车送之，於道化为大鸟飞去。（出《书断》）


隶书
按隶书者，秦下邽人程邈所作也。邈字元岑，始为县吏，得罪，始皇幽系云阳狱中。覃思十年，益小篆方圆，而为隶书三千字，奏之。始皇善之，用为御史。以奏事烦多，篆字难成，乃用隶字。以为隶人佐书，故曰隶书。（出《书断》）


章草
按章草，汉黄门令史史游所作也。卫恒、李诞并云："汉初而有草法，不知其谁。"萧子良云："章草者，汉齐相杜操，始变藁法。"非也，王愔云：（云字原缺，据明抄本补）"元帝（帝原作章，据明抄本改）时，史游作急就章。解散隶体，粗书之。汉俗简惰，渐以行之是也。"（出《书断》）


行书
按行书者，后汉隶川刘德升所造也。行书即正书之小变，（变原作伪，据明抄本改）务从简易，相闻流行，故谓之行书。王（王原作云，据明抄本改）愔云："晋世以来，工书者多以行书著名。钟元常善行书是也。尔后王羲之、王献之，并造其极焉。"（出《书断》）


李斯
秦丞相李斯曰："上古作大篆，颇行于世，但为古远，人多不能译。今删略繁者，取其合体，参为小篆。"斯善书，自赵高以下，咸见伏焉。刻诸名山，碑玺铜人，并斯之笔。书秦望纪功石，乃曰："吾死后五百三十年，当有一人，替吾迹焉。"（出蒙恬《笔经》）斯妙篆，始省改之为小篆，著（著原作者，据明抄本改）《苍颉篇》七章。虽帝王质文，世有损益，终以文代质，渐就浇醨。则三皇结绳，五帝画象，三王肉刑，斯可况也。古文可为上古，大篆为中古，小篆为下古。三古为实，草隶为华。妙极于华者羲、献，精穷其实者籀、斯。始皇以和氏之壁，琢而为玺，令斯书其文。今泰山峄山及秦望等碑，并其遗迹。亦谓传国之伟宝，百世之法式。斯小篆入神，大篆入妙。李斯书，知（明抄本知作如）为冠盖，不易施乎。（出《书评》并出《书断》）


萧何
前汉萧何善篆籀。为前殿成，覃思三月，以题其额。观者如流，何使秃笔书。（出羊欣《笔阵图》）


蔡邕
后汉蔡邕字伯喈。陈留人。仪容奇伟，笃孝博学，能画善音，明天文术数。工书，篆隶绝世。尤得八分之精微，体法百变，穷灵尽妙，独步今古。又剏造飞白，妙有绝伦。伯喈八分飞白入神，大篆小篆隶书入妙。女琰甚贤，亦工书。伯喈入嵩山学书，于石室内得一素书，八角垂芒，篆写李斯并史籀用笔势。伯喈得之，不食三时，乃大叫喜欢，若对数十人。伯喈因读诵三年，便妙达其旨。伯喈自书五经于太学，观者如市。（出羊欣《笔法》）蔡邕书，骨气风透，精爽入神。（出袁昂《书评》并出《书断》）


崔瑗
崔瑗字子玉，安平人。曾祖蒙，父骃。子玉官至济北相，文章盖世，善章草书。师于杜度，媚趣过之，点画精微，神变无碍，利金百练，美玉天姿，可谓冰寒于水也。袁昂云："如危峰阻日，孤松一枝。"王隐谓之"草贤"，章草入神，小篆入妙。（出《书断》）


张芝
张芝字伯英，性好书。凡家之衣帛，皆书而后练。尤善章草，又善隶书。韦仲将谓之《草圣》。又云，"崔氏之肉。张氏之骨。"其章草急就章字，皆一笔而成。伯英章草行入神，隶书入妙。（出《书断》）伯英书，如汉武爱道，凭虚欲仙。（出袁昂《书评》）


张昶
张昶字文舒，伯英季弟。为黄门侍郎，尤善章草。书类伯英，时人谓之"亚圣"。文舒章草入神，八分入妙，隶入能。（出《书断》）


刘德升
刘德升字君嗣，颍川人。桓、灵世以造行书擅名。即以草剏，亦甚妍美。风流婉约，独步当时。胡昭、钟繇，并师其法。世谓钟繇善行狎书是也。而胡书体肥，钟书体瘦，亦各有君嗣之美也。（出《书断》）


师宜官
师宜官，南阳人。灵帝好书，征天下工书于鸿都门者数百人。八分称宜官为最，大则一字径丈，小则方寸千言。甚矜能而性嗜酒，或时空至酒家，因书其壁以售之，观者云集。酤酒多售，则铲灭之。后为袁术将钜鹿耿球碑。术所立，宜官书也。（出《书断》）
宜官书，如鵰翅未息，翩翩自逝。（出袁昂《书评》）



梁鹄
梁鹄字孟皇，安定乌氏人。少好书，受法于师宜官。以善八分书知名，举孝廉为郎，亦在鸿都门下，迁选部郎。灵帝重之。魏武甚爱其书，常悬帐中，又以钉壁，以为胜宜官也。于时邯郸淳亦得次仲法，淳宜为小字，鹄宜为大字，不如鹄之用笔尽势也。（出《书断》）


左伯
左伯字子邑，东莱人，特工八分，名与毛弘等列，小异于邯郸淳。已擅名汉末，又甚能作纸。汉兴，有纸代简。至和帝时，蔡伦工为之，而子邑尤得其妙。故萧子良答王僧虔书云："子邑之纸，妍妙辉光；仲将之墨，一点如漆；伯英之笔，穷声尽思。"妙物远矣，邈不可追。（出《书断》）


胡昭
胡昭字孔明，颍川人。少而博学，不慕荣利。有夷、皓之节，甚能籀书，真行又妙。卫恒云："胡昭与钟繇，并师于刘德升，俱善草行。而胡肥钟瘦，尺牍之迹，动见模楷。"羊欣云："胡昭得张芝骨，索靖得其肉，韦诞得其筋。"张华云："胡昭善隶书，茂先与荀勖共整理记籍。又立书博士，置弟子教习，以钟胡为法，可谓宿士矣。"（出《书断》）


钟会
钟会字士季，元常子。善书，有父风。稍备筋骨，美兼行草，尤工隶书。遂逸致飘然，有凌云之志。亦所谓"剑则干将镆铘焉。"会尝诈为荀勖书，就勖母钟夫人取宝剑。兄弟以千万造宅，未移居。勖乃潜画元常形象，会兄弟入见，便大感恸。勖书亦会之类也，会隶行草章草并入妙。（出《书断》）


韦诞
