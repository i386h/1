<!-- { "loadSidebar": true } -->
海鱼，即海上最伟者也，小者亦千余尺。吞舟之说，固非谬矣。每岁，广州常发铜（《太平御览》卷九三八“铜“作“舟同”。）船过南安货易，北人有偶求此行，往复一年，便成斑白。云，路经调黎（地名，海心有山，阻东海涛，险而急，亦黄河之三门也。）深阔处，又见十余山，或出或没，初甚讶之。篙工曰：“非山，海（海原作岛。据明抄本改。）鱼背也。”果见双目闪烁，鬐鬣若簸米箕。危沮之际，日中忽雨霂霡。舟子曰：“此鱼喷气，水散于空，风势吹来若雨耳。”及近鱼，即鼓船而噪，倏尔而没去。（“鱼畏鼓”，物类相伏耳。）交趾回，乃舍舟，取雷州缘岸而归，不惮苦辛，盖避海之难也。乃静思曰：“设使老瞋目张喙，我舟若一叶之坠眢井耳，宁得不为人皓首乎？”（出《岭表录异》）


鳄鱼
鳄鱼，其身土黄色，有四足，修尾，形状如鼍，而举止矫疾。口森锯齿，往往害人。南中鹿多，最惧此物。鹿走崖岸之上，群鳄嗥叫其下，鹿必怖惧落崖，多为鳄鱼所得，亦物之相摄伏也。故太尉相国李德裕贬官潮州，经鳄鱼滩，损坏舟船，平生宝玩，古书图画，一时沈失。遂召舶上昆仑取之，见鳄鱼极多，不敢辄近，乃是鳄鱼之窟宅也。（出《岭表录异》）


吴余鲙鱼
吴王孙权曾江行，食鲙有余，因弃之中流，化而为鱼。今有鱼犹名吴余鲙者，长数寸，大如箸，尚类鲙形也。（出《博物志》）


石头鱼
石头鱼，状如鱼，随其大小，脑中有二石子，如乔麦。莹白如玉。有好奇者，多市鱼之小者，贮于竹器，任其坏烂，即淘之，取其鱼脑石子，以植酒筹，颇脱俗。（出《岭表录异》）


黄腊鱼
黄腊鱼，即江湖之横鱼。头嘴长，鳞皆金色，脔为炙，虽美而毒。或煎煿干，夜即有光如笼烛。北人有寓南海者，市此鱼食之，弃其头于粪筐。中夜后，忽有光明，近视之，益恐惧，以烛照之，但鱼头耳，去烛复明。以为不祥，各启食奁，窥其余脔，亦如萤光。达明，遍询土人，乃此鱼之常也，忧疑顿释。（出《岭表录异》）


乌贼鱼乌贼，旧说名河伯从事。小者遇大鱼，辄放墨方数尺以混身，江东人或取其墨书契，以脱人财物。书迹如淡墨，逾年字消，唯空纸耳。海人言，昔秦王东游，弃算袋于海，化为此鱼，形如算袋，两带极长。一说，乌贼有矴，遇风则前一须下矴。（出《酉阳杂俎》）


横公鱼
北方荒中有石湖，方千里，岸深五丈余，恒冰，唯夏至左右五六十日解耳。有横公鱼，长七八尺，形如鲤而赤，昼在水中，夜化为人。刺之不入，煮之不死，以乌梅二枚煮之则死，食之可止邪病。（出《神异录》）


骨雷
扶南国出鳄鱼，大者二三丈，四足，似守宫状。常生吞人，扶南王令人捕此鱼，置于堑中，以罪人投之。若合死，鳄鱼乃食之；无罪者，嗅而不食。鳄鱼别号忽雷，熊能制之。握其嘴至岸，裂擘食之。一名骨雷，秋化为虎，三爪，出南海思雷二州，临海英潘村多有之。（出《洽闻记》）


彭蚏
蟹属名彭蚏，以螯取土作丸，从潮来至潮去，或三百丸，因名三百丸大彭蚏。（出《感应经》）


鲮鱼
鲮鱼吐舌，蚁附之，因吞之。又开鳞甲，使蚁入其中，乃奋迅，（“迅”原作“近”，据明抄本改。）则舐取之。（出《异物志》）


鲵鱼
金（宋乐史《太平环宇记》卷一六二“金”作“全”）义岭之西南，有盘龙山，山有乳洞，斜贯一溪，号为灵水溪。溪内有鱼，皆修尾四足，丹其腹，游泳自若，渔人不敢捕之。《尔雅》云：“鲵似鲇，四足，声如小儿。”金商（《太平环宇记》卷一六二“金商”作“今高”。）州溪内亦有此鱼，谓之魶鱼。（出《岭表录异》）


比目鱼
比目鱼，南人谓之鞋底鱼，江淮谓之拖沙鱼。《尔雅》云：东方有比目鱼焉，不比不行，其名谓之鲽。状如牛脾，细鳞紫色，一面一目，两片相合乃行。（出《岭表录异》）


鹿子鱼
鹿子鱼，頳色，其尾鬣皆有鹿斑，赤黄色。《罗州图经》云：“州南海中有洲，每春夏，此鱼跳出洲，化而为鹿。”曾有人拾得一鱼，头已化鹿，尾犹是鱼。南人云：“鱼化为鹿，肉腥，不堪食。”（出《岭表录异》）


子归母
杨孚《交州异物志》云：“鲛之为鱼，其子既育，惊必归母，还其腹。小则如之，大则不复。”《潘州记》云：“鱼昔鱼长二丈，大数围。初生子，子小，随母觅食，暮惊则还入母腹。”《吴录》云：“鱼昔鱼子，朝出索食，暮入母腹。”《南越志》云：“暮从脐入，旦从口出也。”（出《感应经》）


鲋鮧鱼
鲋鮧鱼，文斑如虎。俗云，煮之不熟，食者必死。相传以为常矣。饶州有吴生者，家甚丰足，妻家亦富。夫妇和睦，曾无隙（“隙”原作“戏”，据明抄本改。）间。一旦，吴生醉归，投身床上，妻为整衣解履，扶舁其足。醉者运动，误中妻之心胸，其妻蹶然而死，醉者不知也。遽为妻族所凌执，云（“云”原作“去”，据明抄本改。）殴击致毙。狱讼经年，州郡不能理，以事上闻。吴生亲族，惧敕命到而必有明刑，为举族之辱，因饷狱生鲋鮧。如此数四，竟不能害，益加充悦，俄而会赦获免。还家之后，胤嗣繁盛，年洎八十，竟以寿终。且烹之不熟，尚能杀人，生陷数四，不能为害，此其命与？（出《录异记》）


鲫鱼
东南海中有祖州，鲫鱼出焉。长八尺，食之宜暑而避风，此鱼状，即与江湖小鲫鱼相类耳。浔阳有青林湖，鲫鱼大者二尺余，小者满尺，食之肥美，亦可止寒热也。


鯌鱼
鯌鱼，济南郡东北有鯌坑，传云，魏景明中，有人穿井得鱼，大如镜。其夜，河水溢入此坑，坑中居人，皆为鯌鱼焉。


黄魟鱼
黄魟（音烘）鱼，色黄无鳞，头尖，身似大槲叶，口在颔下，眼后有耳，窍通于脑，尾长一尺，末三刺，甚毒。（并出《酉阳杂俎》）


蟕虫隽
蟕虫隽者，俗谓之兹夷，乃山龟之巨者。人立其背，可负而行。产潮循山中，乡人采之，取壳以货。要全其壳，须以木楔出肉。龟吼如牛，声响山谷。广州有巧匠，取其甲黄明无日脚者，（甲上有散黑晕为日脚矣。）煮而拍之，陷黑玳瑁花，以为梳篦杯器之属，状甚明媚。（出《岭表录异》）


海燕
齐监官县石浦有海鱼，乘潮来去，长三十余丈，黑色无鳞，其声如牛，土人呼为海燕。（出《广古今五行记》）


鲛鱼
鲛鱼出合浦，长三丈，背上有甲，珠（明抄本“珠”作“蛛”。）文坚强，可以饰刀口，又可以鑢物。（出《交州记》）



卷第四百六十五　水族二
峰州鱼　海虾　瓦屋子　印鱼　石斑鱼
井鱼
异鱼　螃　鱓鱼　玳瑁　海术　海镜
水母
蠏　百足蠏　螗蠏　鱼　鹦鹉螺　红螺　鸯龟
鲵鱼　鲎　飞鱼　虎蠏　蠔　赤鯶公　雷穴鱼
虬尾　牛鱼　蝤(石多)　奔(鱼孚)　係臂
鸡嘴鱼　剑鱼　懒妇鱼　黄雀化蛤　天牛鱼


峰州鱼
峰州有一道水，从吐蕃中来，夏冷如冰雪。有鱼长一二寸，来去有时，盖水上如粥。人取烹之而食，千万家取不可尽。不知所从来。（出《朝野佥载》）


海虾
刘恂者曾登海舶，入舵楼，忽见窗板悬二巨虾壳。头、尾、钳、足具全，各七八尺。首占其一分，嘴尖利如锋刃，嘴上有须如红箸，各长二三尺。双脚有钳，钳粗如人大指，长二尺余，上有芒刺如蔷薇枝，赤而铦硬，手不可触。脑壳烘透，弯环尺余，何止于杯盂也。《北户录》云：“滕循为广州刺史，有客语循曰：‘虾须有一丈长者，堪为拄杖。’循不之信，客去东海，取须四尺以示循，方伏其异。”（出《岭表录异》）


瓦屋子
瓦屋子，盖蚌蛤之类也，南中旧呼为蚶（音憨）子。顷因卢钧尚书作镇，遂改为瓦屋子，以其壳上有棱如瓦垅，故以此名焉。壳中有肉，紫色而满腹，广人犹重之，多烧以荐酒，俗呼为天脔炙。食多即壅气，背膊烦疼，未测其性也。（出《岭表录异》）


印鱼
印鱼，长一尺三寸，额上四方如印，有字，诸大鱼应死者，先以印印之。（出《酉阳杂俎》）


石斑鱼
僧行儒言，建州有石斑鱼，好与蛇交。南中多隔蜂窠，窠大如壶，常群螫人。土人取石斑鱼就蜂侧炙之，標于竿上，向日，令鱼影落其窠上，须臾，有鸟大如燕数百，互击其窠，窠碎落如叶，蜂亦全尽。（出《酉阳杂俎》）


井鱼
唐段成式云，井鱼脑有穴，每嗡水，辄于脑穴蹙出，如飞泉，散落海中，舟人竞以空器贮之。海水咸苦，经鱼脑穴出，反淡如泉水焉。成式见梵僧善提胜说。（出《酉阳杂俎》）


异鱼
异鱼，东海人常获鱼，长五六尺，腹胃成胡鹿刀槊之状，或号秦皇鱼。（出《酉阳杂俎》）
异鱼是东海人常常捕到的鱼，长五六尺，肚子里的胃，呈现出盛箭器和刀槊的样子，有人叫它秦皇鱼。$
螃　
傍海大鱼，脊上有石十二时，一名篱头溺，一名螃，其溺甚毒。（出《酉阳杂俎》）


鱓鱼
郫县侯生者，于沤麻池侧得鱓鱼，大可尺围，烹而食之，发白复黑，齿落复生，自此轻健。（出《录异记》）


玳瑁
玳瑁形状似龟，唯腹背甲有烘点。《本草》云：“玳瑁解毒，其大者悉婆萨石，兼云辟邪。”广南卢亭，（海岛彝人也。）获活玳瑁龟一枚以献连帅嗣薛王。王令生取背甲小者二片，带于左臂上以辟毒。龟被生揭其甲，甚极苦楚。后养于使宅后北池，伺其揭处渐生，复遣卢亭送于海畔。或云，玳瑁若生，带之有验，是饮馔中有盅毒，玳瑁甲即自摇动；若死，无此验。（出《岭表录异》）


海术
南海有水族，前左脚长，前右脚短，口在肋旁背上，常以左脚捉物，置于右脚，右脚中有齿啮之，方内于口。大三尺余，其声“术术”，南人呼为海术。（出《酉阳杂俎》）


海镜
海镜，广人呼为膏叶，盘两片，合以成形。壳圆，中甚莹滑。日（“日”原作“白”，据《太平御览》卷九四三改。）照如云母光。内有少肉如蚌胎，腹中有红蟹子，其小如黄豆，而螯具足。海镜饥，则蟹出拾食，蟹饱归腹，海镜亦饱。或迫之以火，则蟹子走出，离肠腹立毙。或生剖之，有蟹子活在腹中，逡巡亦毙。（出《岭表录异》）


水母
