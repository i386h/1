<!-- { "loadSidebar": true } -->
春州南门外有仙署馆，馆中有卢公亭。房千里贬官，寻医于斯州，太守馆之于是。东厢有内室，仆夫假寐，忽有朱衣人，甚魁伟，直来其前。仆辈惊走，告千里。既一二夕，又然。千里不信，然不复置于室内。后累月，徒居溪亭。复有假掾吏寄与东室，昼日，见一男子披纱裳，屣履而来，曰："若无久驻此。"掾惊出户，俱以状白于僚吏。有老牙门将陆建宗曰："元和中，诛李师道，其从事陆行俭流于是州，赐死于是。掾所白之状，（"状"原作"将"，据明抄本改。）果省不谬。（出《投荒杂录》）


韦氏子
京兆韦氏子，举进士，门阅甚盛。尝纳妓于洛，颜色明秀，尤善音律。韦曾令写杜工部诗，得本甚舛，妓随笔改正，文理晓然。是以韦颇惑之。年二十一而卒，韦悼痛之，甚为羸瘠。弃事而寐，意其梦见。一日，家僮有言嵩山任处士者，得返魂之术。韦召而求其术，任命择日斋戒，除一室，舒帏于室，焚香。仍须一经身衣以导其魂，韦搜衣笥，尽施僧矣。惟余一金缕裙，任曰："事济矣。"是夕，绝人屏事，且以暱近悲泣为诫。燃蜡炬于香前，曰："覩烛燃寸，即复去矣。"韦洁服敛息，一禀其诲。是夜，万籁俱止，河汉澄明。任忽长叹，持裙面帏而招。如是者三，忽闻吁叹之声。俄顷，蚑帏微出，斜睇而立，幽芳怨态，若不自胜。韦惊起泣，任曰："无庸恐迫，以致倏回。"生忍泪揖之，无异平生。或与之言，颔首而已。逾刻，烛尽及期。欻欲逼之，纷然而灭。生乃捧帏长恸，既绝而苏。任生曰："某非猎食者，哀君情切，故来奉救。沤沫槿艳，不必置怀。"韦欲酬之，不顾而别。韦尝赋诗曰："惆怅金泥簇蝶裙，春来犹见伴行云。不教布施刚留得，浑似初逢李少君。"悼亡甚多，不备录。韦自此郁郁不怿，逾年而殁。（出《唐阙史》）


李浔
咸通中，中牟尉李浔，寓居圃田别墅。性刚戾，不以鬼神为意。每见人酹酒，必怒而止之。一旦，暴得风眩，方卧于庑下，忽有田父立于榻前，云："邻伍间欲来省疾。"见数人，形貌尪劣，服饰或紫或青。有矮仆，提酒两壶，历阶而上。左右妻子，悉无所睹。谓浔曰："尔常日负气，忽于我曹。醪醴之间，必为他人爱惜。今有醇酎数斗，众欲为君一醉。"俄以巨杯，满酌饮浔，两壶俱尽，余沥满席。谓浔曰："何以常时惜酒也耶？"自尔百骸昏悴，如宿宿酲惙然，数月方愈。（出《剧谈录》）


段成式
太常卿段成式，相国文昌子也，与举子温庭筠亲善。咸通四年六月卒。庭筠居闲辇下，是岁十一月十三日冬至，大雪，凌晨有扣门者。仆夫视之；乃隔扉授一竹筒，云："段少常送书来。"庭筠初谓误，发筒获书，其上无字。开之，乃成式手札也。庭筠大惊，驰出户，其人已灭矣。乃焚香再拜而读，但不谕其理，辞曰："恸发幽门，哀归短数。平生已矣，后世何云。况复男紫悲黄，女青惧绿。杜陵分绝，武子成覠。自是井障流鹦，庭钟舞鹄。交昆之故，永断私情。慷慨所深，力占难尽。不具。荆州牧段成式顿首。"自后寂无所闻。书云覠字，字书所无，以意读之，当作"群"字耳。温段二家，皆传其本。子安节，前沂王傅，乃庭筠婿也，自说之。（出《南楚新闻》）


鬼葬
辰州溆浦县西四十里，有鬼葬山。黄闵《沅川记》云，其中岩有棺木，遥望可长十余丈，谓鬼葬之墟。故老云，鬼造此棺，七日昼昏，唯闻斧凿声。人家不觉失器物刀斧，七日霁，所失之物，悉还其主，铛斧皆有肥腻腥臊。见此棺俨然，横据岸畔。（出《洽闻记》）


董汉勋
汝坟部将董汉勋，善骑射，力兼数人，矫捷能斗。累戍于西北边，羌人惮之。乾符丙申岁，为汝之龙兴镇将。忽一日，谓其妻曰："来日有十余故人相访，可丰备酒食。"其家以为常客也，翌日，盛设厅事。至辰巳间，汉勋束带，出镇门，向空连拜，或呼行第，或呼字，言笑揖让而登厅。其家大愕，具酒食，若陈祭焉。既罢，其妻诘之，汉勋曰："皆曩日边上阵没同侪也，久别一来耳，何异之有？"后汉勋终亦无恙。至明年秋八月晦，青土贼王仙芝数万人奄至。时承平之代，郡国悉无武备。是日，郡选锐卒五百人，令勇将爨洪主之。出郡东二十里苦慕店，尽为贼所擒，唯一骑走至郡。郡人大惊，遂闭门登陴，部分固守。汉勋以五百人据此门。九月朔旦，贼至合围，一鼓而陷南门，执太守王镣。汉勋于北门，乘城苦战。中矢者皆应弦饮羽，所杀数十人，矢尽，贼已入。汉勋运剑，复杀数十人。剑既折，乃抽屋椽击之，又杀数十人。日上饥疲，为兵所殪，贼帅亦嗟异焉。（出《三水小牍》）





卷第三百五十二　鬼三十七
牟颖　游氏子　李云　郑总　王绍　王鲔　李戴仁　刘璪　李矩　陶福巴川崔令
冯生


牟颖
洛阳人牟颖，少年时，因醉，误出郊野，夜半方醒，息于路旁。见一发露骸骨，颖甚伤念之。达曙，躬身掩埋。其夕，梦一少年，可二十已来，衣白练衣，仗一剑，拜颖曰："我强寇耳，平生咨意杀害，作不平事。近与同辈争，遂为所害。埋于路旁，久经风雨，所以发露。蒙君复藏，我故来谢君。我生为凶勇人，死亦为凶勇鬼。若能容我栖托，但君每夜微奠祭我，我常应君指使。我既得托于君，不至饥渴，足得令君所求狥意也。"颖梦中许之。及觉，乃试设祭飨，暗以祀祷祈。夜又梦鬼曰："我已托君矣，君每欲使我，即呼赤丁子一声，轻言其事，我必应声而至也。"颖遂每潜告，令窃盗，盗人之财物，无不应声遂意，后致富有金宝。一日，颖见邻家妇有美色，之，乃呼赤丁子令窃焉。邻妇至夜半，忽至外逾垣而至。颖惊起款曲，问其所由来，妇曰："我本无心，忽夜被一人擒我至君室。忽如梦觉，我亦不知何怪也。不知何计，却得还家。"悲泣不已，颖甚闵之，潜留数日。而其妇家人求访甚切，至于告官。颖知之，乃与妇人诈谋，令妇人出别墅，却自归，言不知被何妖精取去，今却得回。妇人至家后，再每三夜或五夜，依前被一人取至颖家，不至晓，即却送归。经一年，家人皆不觉。妇人深怪颖有此妖术，后因至切，问于颖曰："若不白我，我必自发此事。"颖遂具述其实，邻妇遂告于家人，共图此患。家人乃密请一道流，洁净作禁法以伺之。赤丁子方夜至其门，见符箓甚多，却反。白于颖曰："彼以正法拒我，但力微耳。与君力争，当恶取此妇人。此来必须不放回也。"言讫复去。须臾，邻家飘骤风起。一宅俱黑色，但是符箓禁法之物，一时如扫，复失妇人。至曙。其夫遂去官，同来颖宅擒捉，颖乃携此妇人逃，不知所之。（出《潇湘录》）


游氏子
许都城西之北陬，有赵将军宅，主父既没，子孙流移，其处遂凶，莫敢居者。亲近乃榜于里门曰，有居得者，便相奉。乾符初，许有游氏子者，性刚悍，拳捷过人，见榜曰："仆猛士也，纵奇妖异鬼，必有以制之。"时盛夏，既夕，携剑而入。室宇深邃，前庭广袤，游氏子设簟庭中，絺绤而坐。一鼓尽，闻寂无惊，游氏子倦，乃枕剑面堂而卧。再鼓将半，忽听轧然开后门声，蜡炬齐列，有役夫数十，于堂中洒扫。辟前轩，张朱帘绣幕，陈筵席宝器，异香馥于檐楹。游子心谓此小魅耳，未欲迫之，将观其终。少顷，执乐器，纡朱紫者数十辈，自东厢升阶，歌舞妓数十辈自后堂出，入于前堂。紫衣者居前，朱绿衣白衣者次之，亦二十许人。言笑自若，揖让而坐。于是丝竹合奏，飞觞举白，歌舞间作。游氏子欲前突，擒其渠魁。将起，乃觉髀间为物所压，冷且重，不能兴。欲大叫，口哆而不能声。但观堂上欢洽，直至严鼓。席方散，灯火既灭，寂尔如初。游氏子骇汗心悸，匍伏而出。至里门，良久方能语。其宅后卒无敢居者。（出《三水小牍》）


李云
前南郑县尉李云，于长安求纳一姬，其母未许。云曰："予誓不婚。"乃许之。号姬曰楚宾。数年后，姬卒。卒后经岁，遂婚前南郑令沈氏女。及婚日，云及浴于净室，见楚宾执一药来，径前，谓云曰："誓余不婚，今又与沈家作女婚。无物奉，赠君香一贴，以资浴汤。"泻药末入浴斛中，钗子搅水讫而去。云甚觉不安，困羸不能出浴，遂卒，肢体如棉，筋骨并散。（出《闻奇录》）


郑总
进士郑总，以妾病，欲不赴举。妾曰："不可为一妇人而废举。"固请之，总遂入京。其春下第东归，及家妾年。既葬旬月后，夜深，偶未（"未"原作"来"，据明抄本改。）寝，闻室外有人行声，开户观之，乃亡妾也。召入室而坐，问其所要，但求好茶，总自烹与之。啜讫，总以小儿女也睡，欲呼与相见。妾曰："不可，渠年小，恐惊之。"言讫辞去，才出户，不见。（出《闻奇录》）


王绍
明经王绍，夜深读书。有人隔窗借笔，绍借之，于窗上题诗曰："何人窗下读书声，南斗阑干北斗横。千里思家归不得，春风肠断石头城。"诗讫，寂然无声，乃知非人也。（出《闻奇录》）


王鲔
凤翔少尹王鲔，礼部侍郎凝之叔父也。年十四五，与童儿辈戏于果园竹林下，见二枯首为粪壤所没，乃令小仆择净地瘗之，祭以酒馔。其后数夕阴晦，忽闻窗外窸窣有声，良久问之，云："某等受君深恩，免在芜秽，未知所酬，聊愿驱策。尔后凡有吉凶，肸飨间必来报。"如此数年，遂与灵物通彻。崔珙为度支使，雅知于鲔。一夕，留饮家酿，酒酣稍欢，云："有妓善歌者。"令召之，良久不至，珙自入视之，云："理妆才罢，忽病心痛，请饮汤而出。"珙复坐。鲔具言歌者仪貌，珙怪问之。云："适见一人，著短绫绯衣，控马而去。"语未毕，家仆报中恶，救不返矣。珙甚悲之，鲔密言："有一事或可活之，须得白牛头及酒一斛。"因召左右，试令求觅。有度支所由（"由"原作"用"，据明抄本改。）甚干事，以善价取之，不逾时而至。鲔令扶歌者，置于净室榻上。前以大盆盛酒，横取板，安牛头于其上。设席焚香，密封其户，且诫曰："专伺之，晓鼓一动，闻牛吼。当急开户，可以活矣。"鲔遂去。禁鼓忽鸣，果闻牛吼。开户视之，歌者微喘，盆酒悉干，牛怒目出于外。数日方能言，云，其夕治汝既毕，有人促召，出门，乘马而行。约数里，见室宇华丽，开筵张乐。四座皆朱紫少年，见歌者至，大喜，致于妓席。欢笑方洽，忽闻有人大呼，声振庭庑，座者皆失色相视，妓乐俱罢。俄见牛头人，长丈余，执戟径趋前，无不狼狈而走，唯歌者在焉。牛头引于阶前，背负而出，行十数步，忽觉卧于室内。珙后密询其事，鲔终不言。（出《剧谈录》）


李戴仁
