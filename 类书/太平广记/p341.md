<!-- { "loadSidebar": true } -->
宋安定梁清，字道修，居扬州右尚方闲桓徐州故宅。元嘉十四年二月，数有异光，又闻擗箩声，令婢子松罗往看。见二人，问；云："姓华名芙蓉，为六甲至尊所使。从太微紫室仙人，（仙人二字原空缺，据黄本补。）来过旧居。"仍留不去。或鸟首人身，举面是毛。松罗惊。以箭射（毛松罗惊以箭射七字原空缺，据黄本补。）之，应弦而灭，并有绛汙染箭。又覩一物，仿佛如人行（仿佛如人行五字原空缺，据黄本补。）树摽，令人刺中其髀，堕地淹没。经日，又从屋上跛行，就婢乞食，团饭授之，顿造二升。数日，众鬼群至，丑恶不可称论。拉椤床障，尘石飞扬，累晨不息。婢采药，路逢一鬼，著衣帻，乘马。卫从数十，谓采药曰："我是天上仙人，勿名做鬼。"问何以恒掷秽汙。答曰："粪汙者，钱财之像也；投掷者，速迁之征也。"顷之，清果为扬武将军北鲁郡太守。清厌毒既久，乃呼外国道人波罗迭诵呪，见诸鬼怖惧，逾垣穴壁而走，皆作鸟声，如此都绝。在郡少时，夜中，松罗复见威仪器械，从众数十人，戴帻。送书粗纸，七十许字，笔迹婉媚，远拟羲、献。又歌云："坐侬孔雀楼，遥闻凤凰鼓。下我邹山头，仿佛见梁鲁。"鬼有叙吊，不异世人。鬼传教曾乞松罗一函书，题云"故孔修之死罪白笺。"以吊其叔丧。叙致哀情，甚有铨此。复云，近往西方，见一沙门，自名大摩杀，问君消息，寄五丸香以相与。清先本使敦煌，曾见此僧。清家有婢产，于是而绝。（原缺出处，今见《异苑》卷六。）

崔茂伯
崔茂伯女，结婚裴祖儿。婚家相去五百余里，数岁不通。八月中，崔女暴亡，裴未知也。日将暮，女诣裴门，拊掌求前。提金罂，受二升许。到床前而立，裴令坐，问所由。女曰："我是清河崔府君女，少闻大人以我配君，不幸丧亡。大义不遂，虽同牢未显，然断金已著，所以故来报君耳。"便别以金罂赠裴。女去后，裴以事启父，父欲遣信参之。裴曰："少结崔氏姻，而今感应如此，必当自往也。"父许焉。裴至，女果丧，因相吊唁。裴具述情事，出罂示茂伯，先以此罂送女入瘗，既见罂，遂与裴俱造女墓。未至十余里，裴复见女在墓言语，旁人悉闻声，不见其形。裴怀内结，遂发病死，因以合葬。

巢氏
元嘉中，太山巢氏，先为湘县令，居晋陵。家婢采薪，忽有一人追之，如相问讯，遂共通情。随婢还家，仍住不复去。巢恐为祸，夜辄出婢。闻与婢讴歌言语，大小悉闻，不使人见，见者唯婢而已。恒得钱物酒食，日以充足。每与饮，吹笛而歌，歌云："闲夜寂已清，长笛亮且明。若欲知我者，姓郭字长生。"（出《幽明录》）

卷第三百二十五　鬼十
王骋之　孟襄　司马文宣　虞德严猛　郭庆之　薄绍之　索万兴　郭秀之庾季随　申翼之　王怀之　柳叔伦　刘廓　王瑶　王文明　夏侯文规

王骋之
琅邪王骋之妻，陈郡谢氏，生一男，小字奴子。经年后，王以妇婢招利为妾，谢元嘉八年病终。王之墓在会稽，假瘗建康东冈，既窆反虞，舆灵入屋，凭几忽于空中掷地。便有嗔声曰："何不作挽歌，令我寂寂而行耶？"聘之云："非为永葬，故不具仪耳。"（出《法苑珠林》）

司马文宣
司马文宣，河内人也，颇信佛。元嘉元年，丁母艰。弟丧数月，望旦，见其弟在灵座上，不异平日。回惶叹咤，讽求饮食。文宣试与言曰："汝平生勤修行善，若如经言，应得升天，或在人道，何故乃坠此鬼中。"即沉吟俯仰，默然无对。文宣即夕梦见其弟云："生所修善，蒙报生天。灵床之鬼，是魔魅耳，非某身也。恐兄疑怪，故以白兄。"文宣明旦请僧转《首楞严经》，令人扑击之。鬼乃逃入床下。又走户外，形稍丑恶，举家骇惧，詈叱遣之。鬼云："饥乞食耳，经日乃去。"顷之，母灵床头有一鬼。肤体赤色，身甚长壮。文宣长子孝祖与言，往反答对周悉。妆虽恐惧，久稍安习之。鬼亦转相附狎，居处出入，殆同家人。于京师转相报告，往来观者，门限迭迹。时南林寺有僧，与灵珠寺僧舍沙门，与鬼言伦，亦甚款曲。鬼云："昔世尝为尊贵，以犯众恶，受报未竞，果此鬼身。"云："寅年有四百部鬼，大行疾疠，所应罹灾者。不悟道人耳，而犯横极众，多滥福善，故使我来监察之也，僧以食与之。"鬼曰："我自有粮，不得进此食也。"舍曰："鬼多知，我生来何因作道人。"答曰："人中来，出家因缘，本誓愿也，问诸存亡生死所趣，略皆答对，具有灵验，条次繁多，故不曲载。"舍曰："人鬼道殊，汝既不求食，何为久留。"鬼曰："此间有一女子，应在收捕。而奉戒精勤，故难可得。比日稽留，因此故也。籍乱主人，有愧不少。"自此以后，不甚见形。复往视者，但闻语耳。时之喜十年也。至三月二十八日，语文宣云："暂来寄住，而汝倾家营福，见畏如此，那得久留。"孝祖云："听汝寄住，何故据人先亡灵筵耶。"答曰："汝家亡者，后有所属，此座空设，故权寄耳。"于是辞去。（出冥报记）

虞德严猛
武陵龙阳虞德，流寓益阳，止主人夏蛮舍中。见有白纸一幅，长尺，标蛮女头，乃起扳取。俄顷，有虎到户而退。寻见何老母摽如初，德又取之，如斯三返。乃具以语蛮，于是相与执杖侍候，须臾虎至，即共格之。同县黄期，具说如此。又会籍严猛，妇出采薪，为虎所害。后一年，猛行至蒿中，忽见妻云："君今日行，必遭不善，我当相免也。"既而俱前，忽逢一虎，跳梁向猛。妇举手指撝，状如遮护。须臾，有二胡人前过，妇因指之，虎即击胡，婿得无他。（出《异苑》）

郭庆之
黄州治下，有黄父鬼，出则为崇。所著衣袷皆黄，至人家，张口而笑，必得疫疠。长短无定，随篱高下。自不出已十余年，土俗畏怖。庐陵人郭庆之，有家生婢，名采薇，年少有色。宋孝建中，忽有一人，自称山灵。如人裸身，长丈余，臂脑皆有黄色，肤貌端洁。言音周正，土俗呼为黄父鬼。来通此婢，婢云，意事如人。鬼遂数来，常隐其身，时或露形。形变无常，乍大乍小。或似烟气，或为石，或作小儿或妇人，或如鸟如兽。足迹如人，长二尺许，或似鹅迹，掌大如盘。开户闭牗，其入如神。与婢戏笑如人。（出《述异记》）

索万兴敦煌索万兴，昼坐厅事东间斋中，一奴子忽见一人著帻，牵一駾马，直从门入。负一物，状如乌皮隐囊，置砌下，便牵马出行。囊自轮转，径入斋中，缘床脚而上，止于兴膝前。皮即四处卷开，见其中周匝是眼，动瞬甚可憎恶。良久，又还更舒合，仍轮转下床，落砌而去。兴令奴子逐至司厅事东头灭，恶之，因得疾亡。（出《述异记》）

郭秀之
郭秀之，寓居海陵。宋元嘉二十九年，年七十三，病止堂屋。北有大枣树，高四丈许。小婢晨起，开户扫地，见枣树上有一人，修壮黑色，著皂幞帽，乌韦裤褶，手操弧矢，正立南面。举家出看，见了了。（了字原缺。据明抄本补。）秀之扶杖视之。此人谓秀之曰："仆来召君，君宜速装。"日出便不复见，积五十三日如此，秀之亡后便绝。（出《述异记》）

庾季随
庾季随，有节概，膂力绝人。宋元嘉中，得疾昼卧。有白气如云，出于室内，高五尺许。有顷，化为雄鸡，飞集别床。季随斫之，应手有声，形即灭，地血滂流。仍闻蛮妪哭声，但呼阿子，自远而来，径至血处。季随复斫，有物类猴，走出户外，瞋目顾视季随，忽然不见。至晡，有二青衣小儿，直从门入，唱云："庾季随杀官！"俄而有百余人，或黑衣，或朱衣，达屋，齐唤云："庾季随杀官！"季随挥刀大呼，鬼皆走出灭形，还步忽投寺中。子勿失父所在，至寺，见父有鬼逐后，以皮囊收其气。数日遂亡。（出《述异记》）

申翼之
广陵盛道儿，元嘉十四年亡，讬孤女于妇弟申翼之。服阕，翼之以其女嫁北卿严齐息，寒门也，丰其礼赂始成。道儿忽室中怒曰："吾喘唾乏气，举门户以相讬，如何昧利忘义。结婚微族！"翼大惶愧。（出《搜神记》）

王怀之
王怀之，元嘉二十年，丁母忧。葬毕，忽见□树上有妪，头戴大发，身服白罗裙，足不践柯，亭然虚立。还家叙述，其女遂得暴疾，面仍变作向树杪鬼状。乃与麝香服之，寻如常。世云，麝香辟恶，此其验也。（出《异苑》）

柳叔伦宋孝武大明初，太尉柳叔伦，住故衡阳王故第。大明五年，忽见一脚迹，长二寸。伦有婢细辛，使取水浣衣，空中有物，倾器倒水。伦拔刀呼婢，在侧闻有物行声，以刀斫之，觉有所中。以火照之，流血覆地。后二十日，婢病死。伦即移尸出外，明日觅尸，不知所在。（出《广古今五行记》）

刘廓宋沈攸之在镇，朱道珍尝为孱陵令，刘廓为荆州户曹，各相并居江陵，皆好围棋，日夜相就。道珍元徽三年六日亡，至数月，廓坐斋中，忽见一人，以书授廓云，朱孱陵书。题云："每思棋聚，非意致阔。方有来缘，想能近顾。"廓读毕，失信所在，寝疾寻卒。（出《诸宫旧事》）

王瑶
王瑶，宋大明三年，在都病亡。瑶亡后，有一鬼，细长黑色，袒著犊鼻褌，恒来其家。或歌啸，或学人语。常以粪秽投入食中，又于东邻庾家犯触人。不异王家时，庾语鬼："以土石投我，了（了原作子，据明抄本改。）非所畏，若以钱见掷，此真见困。"鬼便以新钱数十，飞掷庾额。庾复言："新钱不能令痛，唯畏乌钱耳。"鬼以乌钱掷之，前后六七过，合得百余钱。（出《述异记》）

王文明
王文明，宋太始末江安令。妻久病，女于外为母作粥，将熟，变而为血。弃之更作。复如初。母寻亡。其后儿女在灵前哭，忽见其母卧灵床上，如平生，诸儿号戚，奄然而灭。文明先爱其妻所使婢，妊身将产。葬其妻日，使婢守屋，余人悉诣墓所。部伍始发，妻便入户打婢。其后诸女为父办食，杀鸡，割洗已竟，鸡忽跳起，轩道长鸣。文明寻卒，诸男相续丧亡。（出《述异记》）

夏侯文规
