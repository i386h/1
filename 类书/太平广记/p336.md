<!-- { "loadSidebar": true } -->
甄冲，字叔让，中山人，为云社令。未至惠怀县，忽有一人来通，云："社郎，须臾便至。"年少，容貌美净，既坐寒温，云："大人见使，贪慕高援，欲以妹与君婚，故来宣此意。"甄愕然曰："仆长大，且已有家，何缘此议？"（议原作里，据明抄本改。）社郎复云："仆妹年少，且令色少双，必欲得佳对。云何见拒？"甄曰："仆老翁，见有妇，岂容违越。"相与反复数过，甄殊无动意。社郎有恚色，云："大人当自来，恐不得违尔。"既去，便见两岸上有人著帻，捉马鞭，罗列相随，行从甚多。社公寻至，卤簿导从如方伯，乘马辇，青幢赤络，覆车数乘。女郎乘四望车，锦步障数十张，婢子八人，来车前，衣服文彩，所未尝见。便于甄旁边岸上，张幔屋，舒荐席。社公下，隐膝（明抄本膝作漆。）几坐，白旃坐褥，玉唾壶。以玳瑁为手巾笼，捉白塵尾。女郎却在东岸，黄门白拂夹车立，婢子在前。社公引佐吏令前坐，当六十人，命作乐，器悉如琉璃。社公谓甄曰："仆有陋女，情所钟爱，以君体德令茂，贪结亲援。因遣小儿，已具宣此旨。"甄曰："仆既老悴，已有室家，儿子且大。虽贪贵聘，不敢闻命。"社公复云："仆女年始二十，姿色淑气，四德克备。今在岸上，勿复为烦，但当成礼耳。"甄拒之转苦，谓是邪魅，便拔刀横膝上，以死拒之，不复与语。社公大怒，便气呼三斑两虎来，张口正赤。号呼裂地，径跳上。如此者数十次，相守到天明，无如之何，便去。留一牵车，将从数十人，欲以迎甄。甄便移至惠怀上县中住，所迎车及人至门中。有一人著单衣帻，向之揖，于此便住，不得前。甄停十余日，方敢去。故见二人著帻捉马鞭，随至家。至家少日而染（染原作归。据明抄本改。）病，遂亡。（出《幽明录》）





卷第三百一十九　鬼四
张子长　桓道愍　周临贺　胡茂回　阮瞻　临湘令　顾氏　江州录事　陈素胡章　苏韶　夏侯恺　刘他　王戎　王仲文


张子长
晋时，武都太守李仲文，在邵丧女。年十八，权假葬邵城北。有张世之代为邵，世之男字子长，年二十，侍从在廨中。梦一女，年可十七八，颜色不常。自言前府君女，不幸早亡，会今当更生，心相爱乐，故来相见就。如此五六夕，忽然昼见，衣服薰香殊绝，遂为夫妻。寝息衣皆有洿，如处女焉。后仲文遣婢视女墓，因过世之妇相问。入廨中，见此女一只履，在子长床下，取之啼泣，呼言发冢。持履归，此以示仲文。仲文惊愕，遣问世之："君儿何由得亡女履也？"世之呼问，儿具陈本末，李张并谓可怪。发棺视之，女体已生肉，颜姿如故，唯右脚有履。子长梦女曰："我比得生，今为所发，自尔之后，遂死肉烂，不得生矣。万恨之心，当复何言？"泣涕而别。（出《法苑珠林》）


桓道愍
晋桓道愍，谯人也，隆安四年丧妇，内顾甚笃，缠痛无已。其年，夜始寝，视屏风上，见一人手。擎起秉炬，照屏风外，乃其妇也。形貌装饰俱如生，道愍了不畏惧，遂引共卧。言语往还，陈叙存亡，道愍曰："卿亡来初无音影，今夕哪得忽还？"答曰："欲还何极。人神道殊，各有司属，自由自任耳。新妇生时，差无余罪，止恒疑君怜爱婢使，以此妒忌之心，受报地狱，始获免脱。今当受生为人，故来与君别也。"道愍曰："当生何处？可得寻之不？"答曰："但知当生，不测何处。一为世人，无容复知宿命，何由相寻求耶？"至晓辞去，涕泗而别。道愍送至步廊下而归，已而方大怖惧，恍惚时积。（出《法苑珠林》）


周临贺
晋义兴人姓周，永和年中，出郭乘马，从两人行。未至村，日暮。道边有一新小草屋，见一女子出门望，年可十六七，姿容端正，衣服鲜洁，见周过，谓曰："日已暮，前村尚远，临贺讵得至？"周便求寄宿。此女为燃火作食。向一更，闻外有小儿唤阿香声，女应曰："诺。"寻云："官唤汝推雷车。"女乃辞行，云："今有事当去。"夜遂大雷雨。向晓女还，周既上马，看昨所宿处，只见一新冢，冢口有马尿及余草。周甚惊惋，至后五年，果作临贺太守。（出《法苑珠林》）


胡茂回
晋淮南胡茂回，能见鬼，虽不喜见，而不可止。后行至扬州，还历阳。城东有神祠，正值民将巫祝祀之。至须臾，有群鬼相叱曰："上官来。"各迸出祠去。茂回顾，见二沙门来，入祠中。诸鬼，两两三三相抱持，在祠边草中，望见沙门，皆有怖惧。须臾沙门去后，诸鬼皆还祠中。茂回于是精诚奉佛。（出《法苑珠林》）



阮瞻
阮瞻素秉无鬼论。有一鬼通姓名，作客诣之，寒温，聊谈（谈原作诸，据明抄本改。）名理。客甚有才情，末及鬼神事，反复甚苦。客遂屈之，仍作色曰："鬼神古今圣贤所共传，君何独言无？"即变为异形，须臾便灭。阮嘿然，意色大恶，年余病死。（出《幽冥录》）


临湘令
隆安初，陈郡殷氏为临湘令。县中一鬼，长三丈余，跂上屋，犹垂脚至地。殷入，便来命之。每摇屏风，动窗户，病转甚。其弟观亦见，恒拔刀在侧，与言争。鬼语云："勿为骂我，当打汝口破。"鬼忽隐形，打口流血。后遂喁偏，成残废人。（出《幽明录》）


顾氏
吴中人姓顾，往田舍。昼行，去舍十余里，但闻西北隐隐。因举首，见四五百人，皆赤衣，长二丈，倏忽而至。三重围之，顾气奄奄不通，辗转不得。旦至晡，围不解。口不得语，心呼此斗。又食顷，鬼相谓曰："彼正心在神，可舍去。"豁为雾除。顾归舍，病极卧。其夕，户前一处，火甚盛而不燃，鬼纷纭相就。或往或来，呼顾谈，或入去其被，或上头而轻于鸿毛，开晨失。（出《幽明录》）


江州录事
晋桓豹奴为江州时，有甘录事者，家在临川郡治下。儿年十三，遇病死，埋著家东群冢之间。旬日，忽闻东路有打鼓倡乐声，可百许人，径到甘家，问："录事在否？故来相诣。贤子亦在此。"止闻人声，亦不见其形也。乃出两罂酒与之，俄倾失去，两罂皆空。始闻有鼓声，临川太守谓是人戏，必来诣己。既而寂尔不到，闻甘说之，大惊。（出《幽明录》）


陈素
晋升平元年，剡县陈素家富，娶妇十年无儿。夫欲娶妾，妇祷祠神明，突然有身。邻家小人妇亦同有，因货邻妇云："我生若男，天愿也；若是女，汝是男者，当交易之。"便共将许。邻人生男，此妇后三日生女，便交取之。素忻喜，养至十三。当祠祀，家有老婢，素见鬼，云："见府君家先人，来到门首便住。但见一群小人，来座所食噉此祭。"父甚疑怪，便迎见鬼人至。祠时转令看，言语皆同。素便入问妇，妇惧，且说言此事。还男本家，唤女归。（出《幽明录》）


胡章
郯县胡章，与上虞管双，喜好干戈。双死后，章梦见之，跃刃戏其前，觉甚不乐。明日，以符贴壁。章欲近行，已汎舟理楫。忽见双来攀留之，云："夫人相知，情贯千载，昨夜就卿戏。值眠，吾即去。今何故以符相厌，大丈夫不体天下之理，我畏符乎？"（出《幽明录》）


夏侯恺
夏侯恺，字万仁，病亡。恺家宗人儿狗奴，素见鬼，见恺数归。欲取马，及其弟阮公将去。阮逃狗奴家，解喻，及冬得止。恺长子统，向其家说："昨梦人见缚，与力大争，尔乃得解。"语讫，阁门忽有光明为昼，见恺著平上情单衣，入坐如生平。坐西壁大床，悲笑如生时，声讫，便切齿作声，言："人易我门户，诬统藏人。袒衫见缚，赖我遣人救之，得解。将数十人，大者在外，八行随恺。"阮牵床离壁，恺见语阮："何取床？"又说："家无主，不成居。"阮答何不娶妻。恺曰："卿与其居尔许年，而作此语也。诸鬼中当有一人达。"阮问谁，恺曰："儿辈意，不足悦也。"呼见孙儿，云："少者气弱，勿令近我。"又说："大女有相，勿辄嫁人。"恺问阮："欲见亡女，可呼之。"阮曰："女亡已久，不愿见也。"恺曰："数欲见父，而禁限未得见。"又说："我本未应死，尚有九年。官记室缺，总召十人，不识，书不中，皆得出。我书中，遂逼留补缺。"（出王隐《晋书》）


王戎
安丰侯王戎，尝赴人家殡殓。主人治棺未竞，送（送字原缺，据《搜神后记》补。）者悉在（在字原空缺，据黄本补。）厅事上。安丰车中卧，忽见空中有一异物，如鸟，熟视转大。渐近，见一乘赤马车，一人在中，著帻赤衣，手持一斧。至地下车，径入王车中，回几容之。谓王曰："君神明清照，物无隐情，亦有身，故来相从。然当赠君一言。凡人家殡殓葬送，苟非至亲，不可急往。良不获已，可乘青牛，令髯奴御之。及乘白马，则可禳之。"谓戎："君当致位三公。"语良久，主人内棺当殡，众客悉入，此鬼亦入。既入户，鬼便持斧，行棺墙上。有一亲趣棺，欲与亡人诀，鬼便以斧正打其额，即倒地，左右扶出。鬼于棺上视戎而笑，众悉见，鬼变持斧而出。（出《续搜神记》）


王仲文
王仲文为何南郡主簿，居缑氏县北。得休应归，道经水泽，见后有一白狗，仲文甚之。欲便取，忽变如人。长六尺，状似方相。目赤如火，磋齿嚼舌，甚有憎恶。欲击之，或却，或欲上车。仲文大怖，便使奴打，不能奈何。因下车，佐奴共又打，亦不禁。并力尽，不能复打，于是舍走。告人家，合十余人，持刀捉火，自来视之，便不知所在。月余日，仲文忽复见之，与奴并走，未到人家，伏地俱死。（出《续搜神记》）





卷第三百二十　鬼五
蔡谟　姚元起　闾勦　孙稚　索逊　冯述　任怀仁　王明　王彪之　王凝之　姚牛　桓恭　阮瑜之　刘澄刘道锡　赵吉　司马隆


蔡谟
蔡谟征为光禄大夫，在家，忽闻东南啼哭声，有若新死。便见一少年女，死（明抄本死作此）人并离（明抄本离作篱）啼哭。不解所为，恐是人家忿争耳。忽闻呼魂声，便见生（明抄本生作此）女。从空中去上天，意甚恶之。少时疾患，遂薨。（出《灵异志》）
又一说，谟在厅事上坐，忽闻邻左复魄声。乃出庭前望，正见新死之家，有一老妪，上著黄罗半袖，下著缥裙，飘然升天。闻一唤声，辄回顾，三唤三顾。徘徊良久，声既绝，亦不复见。问丧家，云，亡者衣服如此。（出《幽明录》）


姚元起
河内姚元起，居近山林，举家恒入野耕种。唯有七岁女守屋，而渐觉瘦，父母问女，女云："常有一人，长丈余而有四面，面皆有七孔。自号离天大将军，来辄见吞，迳出下部。为此数过"。云："慎勿道我，道我，当长留腹中。"阖门骇惋，遂移避。（出《灵鬼志》）


闾勦
