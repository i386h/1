<!-- { "loadSidebar": true } -->
麦铁杖，韶州翁源人也。有勇力，日行五百里。初仕陈朝，常执伞随驾。夜后，多潜往丹阳郡行盗。及明，却趁仗下执役。往回三百余里，人无觉者。后丹阳频奏盗贼踪由，后主疑之，而惜其材力，舍而不问。陈亡入隋，委质于杨素。素将平江南诸郡，使铁杖夜泅水过扬子江，为巡逻者所捕。差人防守，送于姑苏，到庱亭，过夜。伺守者寐熟，窃其兵刃，尽杀守者走回，乃口衔二首级，携剑复浮渡大江。深为杨素奖用。后官至本郡太守。今南海多麦氏，皆其后也。（出《岭表录异》）


彭乐
北齐将领彭乐勇猛无双。时神武帝率乐等十余万人，于沙苑与宇文护战。时乐饮酒，乘醉深入，被刺得肝肚俱出，内之不尽，截去之，复入战。护兵遂败，相枕籍死者三万余人。（出《独异志》）


高开道
隋末，高开道被箭，镞入骨，命一医工拔之，不得。开道问之，云："畏王痛。"开道斩之。更命一医云："我能拔之。"以一小斧子，当刺下疮际，用小棒打入骨一寸，以钳拔之。开道饮啗自若，赐医工绢三百匹。后为其将张金树所杀。（出《独异志》）


杜伏威
隋大业末，杜伏威与陈棱战于齐州，裨将射中伏威额。怒曰："不杀射者，终不拔此箭。"由是奋入，获所射者，乃令拔箭，然后斩首。棱乃大败。（出《独异志》）



尉迟敬德
王充兄子琬使于窦建德军中，乘炀帝所御骏马，铠甲甚鲜。太宗曰："彼所乘真良马也。"尉迟敬德请往取之。乃与三骑，直入贼军擒琬，引其马以归。贼众无敢当者。敬德常侍宴庆善宫，时有班在其上者，敬德怒曰："汝有何功，合坐我上？"任城王道宗次其下，解喻之，敬德勃焉，拳殴道宗，目几至眇。（出《谭宾录》）


柴绍弟
唐柴绍之弟某，有材力，轻矫迅捷，踊身而上，挺然若飞，十余步乃止。太宗令取赵公长孙无忌鞍鞯，仍先报无忌，令其守备。其夜，见一物如鸟，飞入宅内，割双鞎而去，追之不及。又遣取丹阳公主镂金函枕，飞入内房，以手拈土公主面上，举头，即以他枕易之而去。至晓乃觉。尝著吉莫靴走上砖城，且至女墙，手无攀引。又以足蹈佛殿柱，至檐头，捻掾覆上。越百尺楼阁，了无障碍。太宗奇之曰："此人不可处京邑。"出为外官。时人号为壁龙。太宗尝赐长孙无忌七宝带，直千金。时有大盗段师子从屋上椽孔间而下露，拔刀谓曰："公动即死。"遂于枕函中取带去，以刀拄地，踊身椽孔间出。（出《朝野佥载》）


秦叔宝
唐太宗每临阵，望贼中骁将骁士，炫耀人马，出入来去者，颇病之。辄命秦叔宝取之。叔宝应命跃马，负枪而进，必刺之于万众之中，人马俱倒。及后叔宝居多疾病，谓人曰："吾少长戎马，前后所经二百余阵，屡中重疮，计吾出血亦数斛矣，何能不病乎？"（出《谭宾录》）


公孙武达
唐左武卫大将军公孙武达有膂力。尝遇贼，尽劫其衣物，逼武达索靴，武达授足与之。贼俯就引靴，武达殴之，死于手下，以其兵仗御余寇，获免。（出《谭宾录》）


程知节
唐裴行俨与王充战，先驰赴敌，为流矢所中，坠于地。程知节救之，杀数人，充军披靡。知节乃抱行俨，重骑而还，为充骑所逐，刺槊洞过。知节回身，捩折其槊，斩获者，与行俨皆免。（出《谭宾录》）


薛万
唐契苾阿（明抄本"阿"作"何"，下同），力征辽东。以骑八百，遇贼合战，被槊中腰，为贼所窘。尚辇奉御薛万备单马入杀贼骑，救阿力于群贼之中，与之俱出。阿力气尽，束疮而战，贼乃退。（出《谭宾录》）


李楷固
唐天后时，将军李楷固，契丹人也，善用搨索。李尽忠之败也，麻仁节、张玄遇等并被搨将。獐鹿狐兔，走马遮截，放索搨之，百无一漏。鞍马上弄弓矢矛矟，状如飞仙。天后惜其材，不杀，用以为将。稍贪财好色，出为潭州乔口镇将，愤恚而卒也。（出《朝野佥载》）


王君毚
唐王君毚摄御史中丞，判凉州都督事。玄宗于广达楼，引君毚及妻夏氏宴设，赐金帛。夏氏亦勇决，每君毚临阵，夏氏亦有战功。凉州有回纥契苾思结阵（明抄本"阵"作"战"，按《旧唐书?王君毚传》"阵"作"浑"），四部落为酋长。君毚微时往来凉府，为回纥所轻。及君毚为河西节度使，回纥等怏怏，耻在麾下。君毚奏回纥等部落难制，潜有谋叛，遂留四部都督。后四部落党与谋叛君毚以复怨。会吐蕃间道往突厥，君毚率精骑往肃州掩之。还至甘州南巩笔驿，四部落伏兵突起，君毚与贼力战，自朝至晡，左右尽死，遂杀君毚。（出《谭宾录》）


宋令文
唐宋令文者有神力。禅定寺有牛触人，莫之敢近，筑圈以阑之。令文怪其故，遂袒褐而入。牛竦角向前，令文接两角拔之，应手而倒，颈骨皆折而死。又以五指撮碓觜，壁上书得四十字诗。为太学生以一手挟讲堂柱起，以同房生衣于柱下压之，许重设酒，乃为之出。令文有三子，长之问有文誉，次之逊善书，次之悌有勇力。之悌后左降朱鸢。会贼破欢州，以之悌为总管击之。募壮士得八人。之悌身长八尺，被重甲，直前大叫曰："獠贼，动即死！"贼七百人，一时俱剉，大破之。（出《朝野佥载》）


彭博通
唐彭博通者，河间人也，身长八尺。曾于讲堂阶上，临阶而立。取鞋一双，以臂夹，令有力者后拔之，鞋底中断，博通脚终不移。牛驾车正走，博通倒曳车尾，却行数十步，横拔车辙深二尺，皆纵横破裂。曾游瓜步江，有急风张帆，博通捉尾缆挽之，不进。（出《朝野佥载》）


李宏
唐定襄公李宏，虢王之子，身长八尺。曾猎，遇虎搏之，踣而卧，虎坐其上。奴走马旁过，虎跳攫奴后鞍。宏起，引弓射之而毙。宏及奴一无所伤。（出《朝野佥载》）


辛承嗣
唐忠武将军辛承嗣轻捷。曾解鞍绊马，脱衣而卧，令一人百步，走马持枪而来。承嗣鞴马解绊，著衣擐甲，上马盘枪，逆拒刺马，擒人而还。承嗣后与将军元帅奖驰聘，一手捉鞍桥，双足直上捺蜻蜓，走马二十里。与中郎裴绍业，于青海被吐番所围。谓绍业曰："将军相随共出。"绍业惧，不敢。承嗣曰："为将军试之。单马持枪，所向皆靡，却迎绍业出。承嗣马被箭，乃跳下，夺贼壮马乘之，一无所伤。裴旻与幽州都督孙佺北征，被奚贼所围。旻马上立走，轮刀雷发，箭若星流，应刀而断。贼不敢取，蓬飞而去。（出《朝野佥载》）




卷第一百九十二　骁勇二
来瑱　哥舒翰　马璘　白孝德　李正己　李嗣业　马勋　汪节　彭先觉王俳优　钟傅　
墨君和　周归祐　王宰


来瑱
唐来瑱，天宝中至赞善大夫，未为人所知。安禄山叛逆，召朝臣各举智谋果决才堪统众者。左拾遗张镐荐瑱有纵横才略。表入，即日召见，称旨，拜颍川太守，充招讨使，累奏战功。肃宗继位，以瑱武略，尤加任委。北收河洛，属群贼蜂起，频来攻战，皆为瑱所败。贼等惧之，号为来嚼铁。（出《谭宾录》）


哥舒翰
唐哥舒翰捍吐蕃，贼众三道从山相续而下，哥舒翰持半段折枪，当前击之，无不摧靡。翰入阵，善使枪，追贼及之，以枪搭其肩而喝。贼惊顾，翰从而刺其喉，皆高三五丈而坠。家僮左车年十五，每随入阵，辄下马斩其首。（出《谭宾录》）


马璘
唐广德元年，吐蕃自长安还至凤翔，节度孙守直闭门拒之。围守数日，会镇西节度马璘领精骑千余，自河西救杨志烈回，引兵入城。迟明，单骑持满，直冲贼众。左右愿从者百余骑。璘奋击大呼，贼徒披靡，无敢当者。翌日，又逼贼请战。皆曰："此将不惜死，不可当，且避之。"（出《谭宾录》）


白孝德
唐白孝德为李光弼偏将。史思明攻河阳，使骁将刘龙仙卒骑五千，临城挑战。龙仙捷勇自恃，举足加马鬣上，谩骂光弼。光弼登城望之，顾诸将曰："孰可取者？"仆固怀思请行，光弼曰："非大将所为，历选其次。"左右曰："孝德可。"光弼召孝德前，问曰："可乎？"曰："可。"光弼问所加几何人而可？曰："独往则可，加人多不可。"光弼曰："壮哉！"终问所欲，对曰："愿备五十骑于军门，候入而继进，及请大众鼓噪以假气，他无用也。"光弼抚其背以遣之。孝德挟二矛，策马截流而渡。半济，怀思贺曰："克矣。"光弼曰："未及，何知其克？"怀恩曰："观其揽跋便僻，可万全。"龙仙始见其独来，甚易之，足不降鬣。稍近欲动，孝德摇手止之，若使其不动，龙仙不之测。又止龙仙。孝德曰："侍中使予致词，非他也。"龙仙去三十步，与之言，亵骂如初。孝德伺便，因瞋（"瞋"原作"瞑"，据明抄本改）目曰："贼识我乎？"龙仙曰："何也？"曰："国之大将白孝德。"龙仙曰："是猪狗乎？"发声虓然，执矛前突，城上鼓噪，五十骑亦继进。龙仙矢不及发，环走堤上，孝德逐之，斩首提之归。（出《谭宾录》）


李正己
唐李正己本名抱玉。侯希逸为平卢军帅，希逸母即正己姑也。后与希逸同至青州，骁健有勇力。宝应中，军中讨史朝义，至郑州。回纥方强恣，诸节度皆下之。正己时为军候，独欲以气吞之，因与角逐，众军聚观。约曰："后者批之。"即逐而先，正己擒其领而批其颡，回纥屎液俱下。众军呼突，繇是不敢暴。会军人逐希逸，希逸奔走。众立正己为帅，朝廷因授平卢节度使。（出《谭宾录》）


李嗣业
唐李嗣业领安西北庭行营，常为先锋将，持棒冲击，众贼披靡。与九节度围贼，因中流矢，数日疮欲愈。卧于帐中，忽闻金鼓声乱。问之，知战。因阚，疮中血如注，奄然而卒。（出《谭宾录》）


马勋
