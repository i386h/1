<!-- { "loadSidebar": true } -->
唐贞观十八年十月，文水县天大雷震，云中落一石下，大如碓觜，脊高腹平。县丞张孝静奏，时有西域摩伽筜菩提寺长年师到西京。颇推（"推"原作"持"。据明抄本改。）博识。敕问之，是龙食，二龙相争，故落下耳。（出《法苑珠林》）


玄宗圣容
玄宗皇帝御容，夹苎作。本在周至修真（"修真"原作"县贞"。据明抄本改。）观中。忽有僧如狂，负之，置于武功潜龙宫。宫即神尧故第也，今为佛宇。御容唯衣绛纱衣幅巾而已。寺僧云："庄宗入汴，明宗入洛，洎清泰东赴伊（"伊"原作"依"。据明抄本改。）瀍之岁。额上皆有汗流。"学士张沆，尝闻之而未之信。及经武功，乃细视之，果如其说。又意其雨漏所致，而幅巾之上则无。自天福之后，其汗遂绝。高陵县又有神尧先世庄田，今亦为宫观矣。有柏树焉，相传云，高祖在襁褓之时，母即置放柏树之阴，而往饷田。比饷回，日斜而树影不移，则今柏树是也。史传不载，而故老言之。（出《玉堂闲话》）



渝州莲花
渝州西百里相思寺北石山，有佛迹十二，皆长三尺许，阔一尺一寸，深九寸，中有鱼文。在佛堂北十余步。贞观二十年十月，寺侧泉内，忽出红莲花，面广三尺。游旅往还，无不叹讶，经月不灭。昔齐荆州城东天子井，出锦。于时士女取用，与常锦不异，经月乃歇。亦此类也。（见吴均《齐春秋》）


玉马
沈傅师为宣武节度使。堂前忽马嘶，其声甚近，求之不得。他日，嘶声渐近，似在堂下。掘之，深丈余，遇小空洞。其间得一玉马，高三二寸，长四五寸，嘶则如壮马之声。其前致碎朱砂，贮以金槽。粪如绿豆，而赤如金色。沈公恒以朱砂喂之。（出《闻奇录》）


华山道侣
处士元固言，贞元初，尝与道侣游华山。谷中见一人股，（"股"原作"服"，据《酉阳杂俎》十改。）袜履甚新，断处如膝头，初无痕迹。（出《酉阳杂俎》）


郑仁本弟
唐大和中。郑仁本表弟，不记姓名。常与一王秀才游嵩山，扪罗越涧，境极幽夐，忽迷归路。将暮，不知所之。徙倚间，忽觉丛中鼾声。披榛窥之，见一人布衣，衣甚洁白，枕一袱物，方眠熟。即呼之曰："某偶入此径，迷路，君知向官道无？"其人举首略视，不应复寝。又再三呼之，乃起坐，顾曰："来此。"二人因就之，且问其所自。其人笑曰："君知月七宝合成乎？月势如丸，其影多为日烁。其亚处也，常有八万二千户修之。子即一数。"因开袱，有斤凿事。玉屑饭两裹，授与二人曰："分食此，虽不足长生，无疾耳。"乃起，与二人指一歧径，曰："但由此，自合官道矣。"言已不见。（出《酉阳杂俎》）


楚州僧
楚州界内小山，山上有室而无水。僧智一掘井，深三丈遇石。凿石穴及土，又深五十尺，得一玉。长尺二，阔四寸，赤如榴花。（"榴花"二字原空阙，据明抄本补。）每面有六龟子，紫色可（"紫色可"三字原空阙，据明抄本补。）爱，中若可贮水状。僧偶击一角视之，遂沥血，半月日方止。（出《酉阳杂俎》）


胡氏子
洪州胡氏子，亡其名。胡本家贫，有子五人，其最小者，气状殊伟。此子既生，家稍充给。农桑营赡，力渐丰足。乡里咸异之。其家令此子主船载麦，溯流诣州市。未至间，江岸险绝，牵路不通。截江而渡，船势抵岸，力不制，沙摧岸崩。穴中得钱数百万，乃弃麦载钱而归。由是其家益富，市置仆马，营饰服装。咸言此子有福。不欲久居村落，因令来往城市。稍亲狎人事。行及中道，所乘之马跪地不进。顾谓其仆曰："船所抵处得钱，今马跪地，亦恐有物。"因令左右副斫之。得金五百两。赍之还家。他日复诣城市，因有商胡遇之，知其头中有珠，使人诱而狎之，饮之以酒，取其珠而去。初额上有肉，隐起如球子形，失珠之后，其肉遂陷。既还家，亲友眷属，咸共嗟讶之。自是此子精神减耗，成疾而卒，其家生计亦渐亡落焉。（出《录异记》）


王蜀先主
唐僖宗皇帝，播迁汉中，蜀先主建为禁军都头。与其侪于僧院掷骰子，六只次第相重，自幺至六。人共骇之。他日霸蜀。因幸兴元，访当时僧院，其僧尚在。问以旧事，此僧具以骰子为对。先主大悦，厚赐之。（出《北梦琐言》）


庐山渔者
庐山中有一深潭，名落星潭，多渔钓者。后唐长兴中，有钓者得一物，颇觉难引，迤逦至岸。见一物如人状，戴铁冠，积岁莓苔裹之。意其木则太重，意其石则太轻，渔者置之潭侧。后数日，其物上有泥滓莓苔，为风日所剥落，又经雨淋洗，忽见两目俱开，则人也。歘然而起，就潭水盥手靧面。众渔者惊异，共观之。其人即询诸（"询"原作"语"。"诸"字原空阙，据明抄本改补。）渔者，本处土地山川之名，及朝代年月甚详审，问讫，却入水中，寂无声迹。然竟无一人问彼所从来者。南中吏民神异之，为建祠坛于潭上。（出《玉堂闲话》）


桂从义
池阳建德县吏桂从义，家人入山伐薪，常所行山路，忽有一石崩倒。就视之，有一室。室有金漆柏床六张，茭荐芒簟皆新，金翠积叠。其人坐床上，良久，因揭簟下，见一角柄小刀，取内怀中而出。扶起崩石塞之，以物为记。归呼家人共取。及至，则石壁如故，了无所见。（出《稽神录》）


金精山木鹤
虔州虔化县金精山，昔长沙王吴芮时，仙（"仙"字原阙，据明抄本补。）女张丽英飞升之所，道馆在焉。岩高数百尺，有二木鹤，二女仙乘之。铁锁悬于岩下，非榜道所及，不知其所从。其二鹤，恒随四时而转，初不差忒。顺义道中，百胜军小将陈师粲者，能卷簟为井，（"井"原作"牛"，据明抄本改。）跃而出入。尝与乡里女子遇于岩下，求娶焉。女子曰："君能射中此鹤目，即可。"师粲即一发而中，臂即无力，归而病卧。如梦非梦，见二女道士，饶床而行。每过，辄以手拂师粲之目，数四而去。竟失明而卒。所射之鹤，自尔不复转，其一犹转如故。辛酉岁，其女子犹在。师粲之子孙，亦为军士。（出《稽神录》）


卖饼王老
广陵有卖饼王老，无妻，独与一女居。王老昼日，自卖饼所归家，见其女与他少年共寝于北户下。王老怒，持刀逐之，少年跃走得免。王老怒甚，遂杀其女。而少年行至中路，忽流血满身。吏呵问之，不知所对。拘之以还王老之居，邻伍方案验其事。王老见而识之，遂抵罪。（出《稽神录》）


桃林禾
闽王审知，初为泉州刺史。州北数十里，地名桃林。光启初，一夕，村中地震有声，如鸣数百面鼓。及明视之，禾稼方茂，了无一茎。试掘地求之，则皆倒悬在土下。其年，审知尅晋安，尽有瓯闽之地。传国六十年。至于延羲立，桃林地中复有鼓声。时禾已收，惟余梗在田。及明视之，亦无一茎。掘地求之，则亦倒悬土下。其年，延羲为左右所杀，王氏遂灭。（出《稽神录》）


王延政
王延政为建州节度，延平村人夜梦人告之曰："与汝富，旦入山求之。"明日入山，终无所得。尔夕，复梦如前。村人曰："旦已入山，无所得也。"其人曰："但求之，何故不得？"于是明日复入。向暮，息大树下，见方丈之地独明净，试掘之，得赤土如丹。既无他物，则负之归。饰（"饰"字原阙，据明抄本改。）以墙壁，焕然可爱。人闻者，竞以善价。从此人求市。延政闻之，取以饰其宫室，署其人以牙门之职。数年，建州亦败。（出《稽神录》）


洪州樵人
洪州樵人，入西山岩石之下。藤萝甚密，中有一女冠，姿色绝世，闭目端坐，衣帔皆如新。众观之不能测，或为整其冠髻，即应手腐坏。众惧散去。复寻之，不能得。（出《稽神录》）





前生后世卷（第375-392卷)目录
卷第三百七十五　再生一　史姁　范明友奴　陈焦　崔涵　柳苌　刘凯　石函中人
　杜锡家婢　汉宫人　李俄　河间女子　徐玄方女　蔡支妻
　陈朗婢　于宝家奴　韦讽女奴　邺中妇人　李仲通婢　
崔生妻　东莱人女
卷第三百七十六　再生二　郑会　王穆　邵进　李太尉军士　五原将校　范令卿
　汤氏子　士人甲李简　竹季贞　陆彦
卷第三百七十七　再生三赵泰　袁廓　曹宗之　孙回璞　李强友　韦广济　郄惠连
卷第三百七十八　再生四刘宪　张汶　隰州佐史　邓俨　贝禧　干庆　陈良　
杨大夫　李主簿妻
卷第三百七十九　再生五刘薛　李清　郑师辩　法庆　开元选人　崔明达　王抡
　费子玉　梅先
卷第三百八十　　再生六王璹　魏靖　杨再思　金坛王丞　韩朝宗　韦延之　张质
　郑洁
卷第三百八十一　再生七赵文若　孔恪　霍有邻　皇甫恂　裴龄　六合县丞　薛涛
　赵裴　邓成　张瑶
卷第三百八十二　再生八支法衡　程道惠　僧善道　李旦　梁甲　任义方　齐士望
　杨师操　裴则子河南府史　周颂　卢弁
卷第三百八十三　再生九索卢贞　琅邪人　胡勒　颜畿　余杭广　曲阿人　贺瑀
　食牛人　丘友庾申　李除张导　石长和　古元之
卷第三百八十四　再生十周子恭　李及　阿六　崔君　刘溉　朱同　郜澄　王勋
　苏履霜　景生　许琛
卷第三百八十五　再生十一崔绍　辛察　僧彦先　陈龟范
卷第三百八十六　再生十二贾偶　章泛　谢弘敞妻　梁氏　朱氏　李强名妻
　荆州女子　周哲滞妻刘长史女　卢顼表姨　刘氏子妻
　延陵村人妻　赵某妻
卷第三百八十七　悟前生一羊祜　王练　向靖女　崔彦武　岐王范　太华公主
　马家儿　采娘　刘三复　圆观
卷第三百八十八　悟前生二顾非熊　齐君房　刘立　张克勤　孙缅家奴　文澹　王鄂
　僧道杰　袁滋崔四八　马思道
卷第三百八十九　冢墓一聪明花树　相思木　广川王　袁安　丁姬　浑子　王粲
　孙钟　吴纲　陆东美潘章　胡邕　戴熙　王伯阳　羊祜
　闾丘南阳　古层冢　隋王　楚王冢　舒绰李德林
　郝处俊　徐勣　韦安石　源乾曜　杨知春　唐尧臣　陈思膺
卷第三百九十　　冢墓二奴官冢　卢涣　赵冬曦　丁永兴　严安之　女娲墓　李邈
　贾耽　张式　樊泽齐景公墓　郭谊　寿安土棺　李思恭
　武瑜　曹王墓　韩建　海陵夏氏　庐陵彭氏武夷山
　林赞尧　张绍军卒　马黄谷冢　秦进崇　和文
卷第三百九十一　铭记一李斯　夏侯婴　张恩　高流之　高显洛　谢灵运　王果
　丰都冢　樊钦贲姜师度　邬载　郑钦悦
卷第三百九十二　铭记二韩愈　裴度　张惟清　王璠　柳光　李福　熊博　王敬之
　王承检









卷第三百七十五　　再生一
