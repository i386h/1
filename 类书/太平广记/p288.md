<!-- { "loadSidebar": true } -->
贞元壬申岁春三月，丞相窦参居光福里第。月夜，闲步于中庭。有常所宠青衣上清者，乃曰："今启事，须到堂前方敢言之。"窦亟上堂，上清曰："庭树上有人，恐惊郎，请谨避之。"窦曰："陆贽久欲倾夺吾权位，今有人在庭树上，即吾祸之将至矣。且此事将奏与不奏。皆受祸，必窜死于道路。汝於辈流中不可多得，吾身死家破，汝定为宫婢。圣居如顾问，善为我辞焉。"上清泣曰："诚如是，死生以之。"窦下阶大呼曰："树上人应是陆贽使来，能全老夫性命，敢不厚报？"树上人应声而下，乃衣粗者也，曰："家有大丧，贫甚，不办葬礼。伏知相公推诚济物，所以卜夜而来，幸相公无怪。"窦曰："某罄所有，堂封绢千匹而已，方拟修私庙次，今日辄赠可矣。"粗者拜谢，窦答之如礼。又曰："便辞相公。请左右齐所赐绢，掷于墙外。某先于街中俟之。"窦依其请，命仆人侦其绝踪且久，方敢归寝。翌日，执金吾先奏其事，窦公得次，又奏之。德宗厉声曰："卿交通节将，蓄养侠刺，位崇台鼎，更欲何求？"窦顿首曰："臣起自刀笔小才，官已至贵，皆陛下奖拔，实不因人。今不幸至此，抑乃仇家所为耳。陛下忽震雷霆之怒，臣便合万死。"中使下殿宣曰："卿且归私第，待候进止。"越月，贬柳州别驾。会宣武节度刘士宁通好于柳州，廉使条疏上闻，德宗曰："交通节将，信而有徵。"流窦于欢州，没入家资，一簪不遗身。竟未达流所，诏赐自尽。上清果隶名掖庭且久，后数年，以善应对，能煎茶，数得在帝左右。德宗谓曰："宫内人数不少，汝大了事，从何得至此？"上清曰："妾本故宰相窦参家女奴，窦参妻早亡，故妾得陪扫埽。乃窦参家破，幸得填宫，既奉龙颜，如在天上。"德宗曰："窦参之罪，不止养侠刺，兼亦甚有赃污，前时纳官银器至多。"上清流涕而言曰："窦参自御史中丞，历度支户部监铁三使，至宰相，首尾六年，月入数十万，前后非时赏赐，当亦不知纪极。乃者彬州送所纳官银器，皆是恩赐。当部录日，妾在彬州，亲见州县希陆贽恩旨，尽刮去，所进银器上刻藩镇官衔姓名，诬为赃物（为赃物原作物赃为，据明钞本改）。伏乞下验之。"於是宣索窦参没官银器，覆视其刮字处，皆如上清之言。时贞元十二年。德宗又问养侠刺事，上清曰："本实无，此悉是陆贽陷害，使人为之。"德宗至是大悟，因怒陆贽曰："老獠奴，我脱却伊绿衫，便与紫着，又常呼伊作"陆九"。我任使窦参，方称意次，须教我杀却他。乃至权入伊手，其为软弱，甚於泥团。"乃下诏雪窦参冤。时裴延龄探知陆贽恩衰，得恣行媒蘖，乘间攻之。贽竟受谴不回。上清特敕削丹书，度为女道士，终嫁为金忠义妻。世以陆贽门生名位多显达者，世不可传说，故此事绝无人知。（出《异闻集》）


李锜婢
李锜之擒也，侍婢一人随之。锜夜自裂衣襟，书已冤（明钞本无冤字）。管榷之功，言为张子良所卖，教侍婢曰："结之于带。吾若从容赐对。当为宰相，杨、益节度使；若不从容，受极刑矣。我死，汝必入内，上必问汝，汝当以是进。"及锜伏法，京城大雾，三日不解，或闻鬼哭。宪宗又于侍婢得帛书，颇疑其冤，内出黄衣数袭，赐锜及子弟，敕京兆府收葬之。李铦，锜之从父弟也。为宋州刺史，闻锜反状，恸哭，驱妻子奴婢，无老幼，量颈为枷，自拘于观察使。朝廷悯之，因为薄贬。按李锜宗属，亟居重位，颇以尊豪自奉，声色之选，冠绝于时。及浙西之败，配掖庭者，曰郑、曰杜。郑得幸于宪宗，是生宣宗皇帝，实为孝明皇太后，次即杜，杜名秋，亦建康人也，有宠于穆宗。穆宗即位，以为皇子漳王傅姆。太和中，漳王得罪国除，诏赐秋归老故乡。或曰，系帛书者，即杜秋也。而宫闱事秘，世莫得知。夫秋女婢也，而能以义申锜之冤，且逮事累朝，用物殚极，及其被弃于家也，朝饥不给，故名士闻而伤之。中书舍人杜牧为诗以谚之曰："荆江水清滑，生女白如脂，其间杜秋者，不劳朱粉施。老濞即山铸，庭后千蛾眉，秋持玉斝醉，与唱金缕衣。濞既白首叛，秋亦红泪滋。吴江落日渡，灞上绿杨垂。联裾见天子，盼眄独依依。椒壁悬锦幕，镜奁蟠玉螭，低鬟认新宠，窈袅复融怡。月上白壁门，桂影凉参差，金阶露新重，闲捻紫箫吹。莓苔夹城路，南苑雁初飞。红妆羽林仗，独赐辟邪旗。归来煮豹胎，厌饫不能饴。咸池升日庆，铜雀分香悲，雷音后车远，事往落花时。燕媒（媒原作祺，据明钞本改）。得皇子，壮发绿丝丝。书堂亲傅姆，天人相捧持。虎精珠络褓，金盘犀镇帷。长杨射熊罴，武帐弄哑咿；渐抛竹马戏，稍出舞鸡奇。崭崭整冠佩，侍宴坐瑶池，眉宇俨图画，神秀射朝晖。一尺桐偶人，江充知自欺。王幽茅土削，秋放故乡归。觚棱拂斗极，回首尚迟迟，四朝三十载，似梦复疑非。潼关识旧吏，吏鬓已成丝；却唤吴江渡，舟人那得知。归来四邻改，茂苑草菲菲。清血洒不尽，仰天知告谁？寒衣一尺素，夜借邻人机。我昨金陵过，闻之为歔欷！自古皆一贯，变化安能推。夏姬灭两国，逃作巫臣妻；西子下姑苏，一舸逐鸱夷；织室魏豹俘，作汉太平基，语置代籍中，两朝尊母仪。光武绍高祖，本系生唐儿；珊瑚破高齐，作婢春黄糜；萧后去杨州，突厥为阏氏（音支）。女子固不定，士林亦难期；射钩后呼父，钩翁王者师；无国邀孟子，有人毁仲尼；秦因逐客令，柄归丞相斯；安知魏齐首，见断箦中尸。给丧蹶张辈，庙廊冠峨巍。珥貂七叶贵，何妨戎虏支。苏武却生返，邓通终死饥。主张既难测，翻覆亦其宜。地尽有何物？天外复何之？指何为而捉，足何为而驰？耳何为而听，目何为而窥？己身不自晓，此外何思惟。因倾一樽酒，题作杜秋诗，愁来独长詠，聊可以自贻。（出《国史补》并《本事诗》）


李福女奴
李福妻裴氏性妒忌，姬侍甚多，福未尝敢属意。镇滑台日，有以女奴献之者，福意欲私之而未果。一日，乘间言于妻曰："某官已是至节度使矣，然所指使者，不过老仆。夫人待某，无乃薄乎？"裴曰："然，不能知公意所属何人？"福所指，即献之女奴也，裴许诺。尔后不过执衣侍膳，未尝一得缱绻。福又嘱妻之左右曰："设夫人沐发，必遽来报我。"既而果有以夫人沐发来告，曰："夫人沐发。"福即伪言腹痛，召其女奴。其女奴既往，左右以裴方在沐，难可遽已，即告以福所疾。裴以为信焉，遽出发盆中，跣问福所苦。福既业以疾为言，既若不可忍状。裴极忧之，由是以药投儿溺中进之。明日，监军使及从事，悉来候问。福即具以事告之，因笑曰："一事无成，固其分。所苦者，虚咽一瓯溺耳。"闻者无不大笑。（出《玉泉子》）


却要
湖南观察使李庾之女奴，曰却要，美容止，善辞令。朔望通礼谒于亲姻家，惟却要主之，李侍婢数十，莫之偕也。而巧媚才捷，能承顺颜色，姻党亦多怜之。李四子：长曰延禧，次曰延范，次曰延祚，所谓大郎而下五郎也。皆年少狂侠，咸欲蒸却要而不能也。尝遇清明节，时纤月娟娟，庭花烂发，中堂垂绣幕，皆银釭，而却要遇大郎于樱桃花影中，大郎乃持之求偶。却要取茵席授之，曰："可于庭中东南隅，竚立相待，候堂前眠熟，当至。"大郎既去，至廊下，又逢二郎调之。却要复取茵席授之，曰："可于厅中东北隅相待。"二郎既去，又遇三郎束之，却要复取茵席授之，曰："可于厅中西南隅相待。"三郎既去，又五郎遇着，握手不可解。却要亦取茵席授之，曰："可于厅中西北隅相待。"四郎皆去。延禧于厅角中，屏息以待。厅门斜闭，见其三弟，比比而至，各趋一隅。心虽讶之，而不敢发。少顷，却要密燃炬，疾向厅事，豁双扉而照之，谓延禧辈曰："阿堵贫儿，争敢向这里觅宿处。"皆弃所携，掩面而走。却要复从而咍之。自是诸子怀惭，不敢失敬。（出《三水小牍》）



梦幻妖妄卷（第276-290卷)目录
卷第二百七十六　梦一　　周昭王　吴夫差　汉武帝　司马相如　阴贵人　张奂　郑玄
　范迈　许攸薛夏　蒋济　周宣　王戎　邹湛　陈桃　吕蒙
　王穆　张天锡　张骏　索充宋桶苻坚　后赵宣咸　张甲
　张茂　晋明帝　冯孝将　徐精　商仲堪　商灵均　桓豁
司马恬　贾弼　王奉先　宗叔林　沙门法称　刘穆之
　徐羡之　沈庆之　明歒之刘诞　袁愍孙　刘沙门　诸仲务
　孙氏　桓誓　张寻　徐祖　桓邈　周氏婢　何敬叔
卷第二百七十七　梦二　　闾英　宋琼　宋颖妻　卢元明　元渊　许超　北齐李广　萧铿
　徐孝嗣梁江淹　代宗　徐善
梦休征上隋文帝　唐高祖　戴胄　娄师德　顾琮　天后　薛季昶　玄宗
　　　　魏仍　陈安平　李瞿昙　赵良器　奚陟　张鷟　裴元质　潘玠
樊系　吕諲
卷第二百七十八　梦三　　
梦休征下张镒　楚实　杨炎　窦参　李逢吉　王播　豆卢署　韦词
　皇甫弘　杜牧　高元裕　杨敬之　卢贞犹子　国子监明经
　薛义　郑光　宋言　曹确　刘仁恭　唐僖宗　刘檀晋少主
　辛夤逊　何致雍　郭仁表　王玙　谢谔　崔万安　江南李令
　毛贞辅
卷第二百七十九　梦四　　梦咎征萧吉　侯君集　崔湜　李林甫　杜玄　召皎　李捎云
　李叔霁　李诉　薛存诚　李伯怜　张瞻　于堇　卢彦绪
　柳宗元　卫中行　张省躬　王恽　柳凌　崔暇　苏检　韦检
　朱少卿　覃骘　孟德崇　孙光宪　陆洎　周延翰　王瞻　邢陶
卷第二百八十　　梦五（鬼神上）　炀帝　豆卢荣　杨昭成　扶沟令　王诸　西市人
　王方平　张诜　麻安石阎陟　刘景复
卷第二百八十一　梦六（鬼神下）　李进士　侯生　袁继谦　邵元休　周蔼　郑起　朱拯
　韦建　郑就
梦游上樱桃青衣　独孤遐叔
卷第二百八十二　梦七
梦游下　元稹　段成式　邢凤　沈亚之　张生　刘道济　郑昌图　韩确
卷第二百八十三　巫　　　巫师舒礼　女巫秦氏　杨林　来俊臣　唐武后　阿来　雍文智
　彭君卿　何婆来婆　曾勤　阿马婆　白行简　许至雍　韦觐
　高骈
厌咒　厌盗法　雍益坚　宋居士
卷第二百八十四　幻术一　客隐游　天毒国道人　骞霄国画工　营陵人　扶娄国人　徐登
　周眕奴　赵侯天竺胡人　鞫道龙　阳羡书生　侯子光
卷第二百八十五　幻术二　宋子贤　胡僧　祖珍俭　叶道士　河南妖主　梁州妖主
　明崇俨　刘靖妻鼎师　李慈德　叶法善　罗公远
　北山道者　东明观道士　东岩寺僧　荆术士梵僧难陀
　太白老僧
