<!-- { "loadSidebar": true } -->
防陵楚山，有朱神李圃三十六所。潘岳《闲居赋》云“房陵朱神之李”。又李尤《果赋》云“三十六之朱李”。盖仙李缥而神李红。陆士衡《果赋》云“中山之缥李”是也。（出《述异记》）


武陵桃李
武陵源在吴中。山中无他木，尽生桃李，俗呼为桃李原。原上有石洞，洞中有乳水。世传秦乱，吴人于此避难者，食桃李实者，皆得仙去。（出《述异记》）


金李
杜陵有金李。李之大者，谓之夏李；尤小者谓之鼠李。（出《述异记》）


汉帝杏
济南郡之东南，有分流山。山上多杏，大如梨，色黄如桔。土人谓之汉帝杏，亦曰金杏。（出《酉阳杂俎》）


仙人杏
杏圃洲，南海中多杏，海上人云，仙人种杏处。汉时，尝有人舟行遇风，泊此洲五六日，日食杏，故免死。云，洲中有冬杏。王充《果赋》云。冬实之杏，春熟之甘。”晋郭太仪《果赋》云：“杏或冬而实”。（出《述异记》）


御李子
许昌节使小厅，是故魏景福殿。董卓乱，魏武挟令迁帝，自洛都许。许州有小李子，色黄，大如樱桃，谓之御李子。即献帝（“帝”字原阙，据明抄本补）时所植，至今有焉。（出《述异记》）


朱李
魏文帝安阳殿前，天降朱李八枚。啖一枚，数日不食。今李种有安阳李，大而甘者，即其种也。（出《述异记》）


兔头柰
白柰，出凉州野猪泽，大如兔头。（出《酉阳杂俎》）


脂衣柰
脂衣柰，汉时紫柰。大如升，核紫花青。研之有汁，可漆，或著衣，不可浣。（出《酉阳杂俎》）


朱柰
唐贞观年中，顿丘县有一贤者，于黄河渚上拾菜，得一树栽子。大如指。持归莳之，三年，乃结子五颗。味状如柰，又似林檎。多汁，异常酸美。送县，县上州，以其奇味，乃进之。上赐绫一十匹。后树长成，渐至三百颗。每年进之，号曰朱柰。至今存。德贝（“贝”原作“具”，据明抄本改）博等州，取其枝接，所在丰足。人以为从西域浮来，碍渚而住矣。（出《朝野佥载》）


文林果
唐永徽中，魏郡临黄王国村人王方言，尝于河中滩上，拾得一小树栽，埋之。及长，乃林檎也。实大如小黄瓠，色白如玉，间以珠点。亦不多，三数而已，有如缬。实为奇果。光明莹目，又非常美。纪王慎为曹州刺史，有得之献王。王贡于高宗，以为朱柰，又名五色林檎，或谓之联珠果。种于苑中。西城老僧见之云：“是奇果亦名林檎。”上大重之，赐王方言文林郎，亦号此果为文林郎果。俗云频婆果。河东亦多林檎，秦中亦不少。河西诸郡。亦有林檎。皆小于文林果。（出《洽闻记》）


圣柰
河州凤林关有灵岩寺。每七月十五日，溪穴流出圣柰，大如盏。以为常。（出《洽闻记》）


木桃
桃之大者木桃。诗云．“投我以木桃”是也。（出《述异记》）


东方村桃
东方村有桃树。其子径三尺二寸。和核羹食之，令人益寿。食核中仁，可以治嗽。小桃温润，既嗽人食之即止也。（出《神异经》）


仙桃
出郴州苏耽仙坛。有人至心求之者，桃落坛上。或至五六颗。形似石块，赤黄色。破之，如有核三重。研饮之，愈众疾。尤治邪气。（出《酉阳杂俎》）


勾桃
邺华林苑勾桃子，重三斤，或二斤半。亦有名梨者。比众果气味甘美，入口消释，人间有名果。季龙作虾蟆车，四箱广一丈，深一丈，合土载中植之，则无不生也。（出《洽闻记》）


石桃
吐谷浑桃，大如石瓮。（出《洽闻录》）


偏桃
偏桃出波斯国，波斯呼为婆淡。树长五六丈，围四五尺，叶似桃而阔大。三月开花，白色。花落结实，状如桃子而形偏。其肉苦涩，不堪啖。核中仁甘甜。西域诸国并珍之。（出《酉阳杂俎》）


王母桃
王母桃，洛阳华林园内有之。十月始熟。形如括篓。俗语曰：“王母甘桃，食之解劳。”亦名西王母桃。（出《酉阳杂俎》）


食核桃
杨子留后吴尧卿家，有佣赁者。役之既久。一日，持一大桃核，可容数升，以献尧卿。尧卿知其异，稍磨之取食。食尽，颇觉轻健。尧卿为吏，贪猥残虐。毕师铎之难，投所居后阁井中死。师铎求得类尧卿者杀之。后有得其故居者，窃知其尸在井中，取而得之。举体皆腐坏，而藏府有成金者。（出《积神录》）


韶子
初宁县里有石榆子，一名山枣，又时呼为韶子也。（出《南越志》）


罗浮甘子（二种）
罗浮甘子，唐开元中，始有山僧种于南楼寺。其后进献。幸蜀奉天之岁，皆不结实。（出《国史补》）


天宝甘子
唐天宝十年，上谓幸臣曰：“近于宫内种甘子数株，今秋结实一百五十颗，与江南蜀道所进不异。”宰臣贺表曰：“雨露所均，混天区而齐被。草木有性，凭地气而潜通。故得资江外之珍果，为禁中之华实。”相传云，玄宗幸蜀年，罗浮甘子不实。岭南有蚁，大于秦中马蚁，结巢于甘树。实时，幸循其上，故甘皮薄而滑。往往甘实在巢中，冬深取之。味数倍于常者。（出《酉阳杂俎》）


北方枣
北方荒中，有枣林焉。其高五十丈，敷张枝条数里余。疾风不能偃，雷电不能摧。其子长六七寸，围过其长。熟色如朱。乹之不缩。气味润泽，殊于常枣。食之可以安驱益气。故方书云：“此枣枝条，盛于常枣，亦益气安躯。”赤松子云。北方大枣味有殊，既可益气又安躯。”（出《神异记》）


西王母枣
邺华林苑中西王母枣，冬夏有叶，九月生花，腊月乃熟。三子一尺。又有圭（明抄本“圭”作“羊”）角枣（“枣”字原阙，据明抄本补）。亦三子一尺。（出《洽闻记》）


仙人枣
晋时。太仓南有翟泉，西有华林园，园有仙人枣。长五寸。核细如针。（出《酉阳杂俎》）


仲思枣
信都献仲思枣四百枝。枣长四五寸，紫色（原本“紫”上有“国”字，“色”下有“细”字，据明抄本删），皮（“皮”原作“又”，据明抄本改）皱细核。实（“实”字原阙，据明抄本补）肥有味，贤于青州枣。北齐时，有仙人仲思得此枣，种之。亦名仙枣。时海内唯有数树。（出《大业拾遗》）


波斯枣
波斯枣出波斯国。波斯呼为窟莽。树长三四丈，围五六尺。叶如土藤，不凋。二月生花。状如蕉。花有两甲，渐渐开罅，中有十余房。子长二尺（明抄本“尺”作“寸”），黄白色，有核。熟则紫黑，状类干枣。味甜如饴，可食。（出《酉阳杂俎》）





卷第四百一十一　　草木六
果下樱桃　檽枣　柿　底栎树实　柿盘　融峰梨　六斤梨　紫花梨　胡榛子　酸枣
蒲萄　王母蒲萄　侯骚子　蔓胡桃　仙树实　橄榄子　东荒栗　猴栗　
瓜　　五色瓜　瓜恶香
菜　　蔓菁　越蒜　三蔬　菠薐　芥菹　芥末　水韭　茄子树　昆仑紫瓜　茄子故事
　儋崖瓠


果下
樱桃
唐时新进士，尤重樱桃宴。乾符四年，刘邺第三子覃及第。时邺以故相镇淮南。敕邸吏曰：“以银一锭资醵置。”而覃所费往往数倍。邸吏以闻，邺命取足而已。会时及荐新，状头已下，方议醵率。覃潜遣人，厚以金帛，预购数十树矣。于是独置是宴，大会公卿。时京国樱桃初出，虽贵达未适口。而覃山积铺席，复和以糖酪。用享人蛮献一小盘，亦不啻数升。以至参御辈，靡不沾足。（出《摭言》）


檽枣
晋赵莹家，庭有檽枣树，婆娑异常，四远俱见。有望气者，访其邻里，问人云：“此家合有登宰辅者。”里叟曰：“无之。然主人小字相儿，得非此乎？”术士曰：“王气方盛，不在其身，当在其子孙。”其后莹由太原判官大拜，出将入相。（出《北梦琐言》）


柿
俗谓柿树有七德：一寿，二多阴，三无鸟窠，四无虫，五霜叶可玩，六嘉实，七落叶肥大。（出《酉阳杂俎》）


底栎树实
阿驿，波斯呼为阿驿，拂林呼为底栎。树长丈四五。枝叶繁茂。叶有五出，似蜱麻。无花而实。实赤色，类蜱子。味似干柿，而一年一熟。


柿盘
木中根固，柿为最，俗谓之柿盘。（出《酉阳杂俎》）


融峰梨
仙梨。融峰上有青坛，方五丈。有烧香行道处。古形铜器数种。有梨树。高三十丈，子如斗。至摇落时，但见其汁核，无得味者。（《出洽闻记》）


六斤梨
洛阳报国寺梨，重六斤。（出《酉阳杂俎》）


紫花梨
清泰中，薄游京辇。曾与卢泳巡官、郑扆博士、僧季雅，及三五知友，夜会与越波隄僧院。是时清秋欲杪，明月方高。句联五字之奇，酒饮八仙之美。柿新红脯，茗醶绿芽。一咏一觞，或醒或醉。座上因相与征引古今，遂及果实之事。有叙及紫花梨者。众云：“真定有之。”雅公独颦蹙而言曰：“此微僧先祖之遗恨。”众惊而问之。雅曰：“昔武宗皇帝御天下之五载，万国事殷，圣情不怿。忽患心热之疾，名医进药，厥疾罔瘳。遂博诏良能，遐徵和、缓。时有言青城山邢道士者，妙于方药。帝即召见之。道士以肘后绿囊中青丹两粒，及取梨数枚，绞汁而进之。帝疾寻愈。旬日之内。所赐万金，仍加广济先生之号。帝从容问其丹为何物，先生曰：‘赤城山顶，有青芝两株。太白南溪，有紫花梨一树。臣之昔岁，曾游二山，偶获两宝，合炼成丹。五十年来，服食殆尽，唯余两粒，幸逢陛下服之。更欲此丹，须求二物也。’经数月，邢生辞帝归山。后疾复作，再诏邢先生于青城，则不知何适也。帝遂诏示天下，有紫花梨，即时奏上。时恒州节度太尉公王达，尚寿春公主，即会昌之女弟。闻真定李令，种梨数株，其一紫花梨，即遣寺人，就加封检，剪其旁树，匝以朱栏。宝惜纤枝，有同月桂。当花发之时，防蜂蝶之窥耗，每以轻绡纱縠，远加笼罩焉。守树者不胜艰苦。洎及秋实，公主必手选而进之。此达帝庭，十得其六七。帝多食此梨，虽不及邢氏者，亦粗解其烦躁耳。是时有李遵来侍御，任恒州记室，作《进梨表》云：‘紫花开处，擅美春林。缥蒂（“蒂”原作“帝”，据明抄本改）悬时，迥光秋景。离离玉润，落落珠圆。甘不待（“待”原作“得”，据明抄本改）尝，脆难胜口。’表达阙下，公卿见者，多大笑之曰：‘常山公何用进残梨于天府也？盖以其表有脆难胜口之字。’明年，武宗崩，公主亦相次逝。此梨自后以为贡赋之常物。县官岁久，亦渐怠于宝守焉。至天祐末焉，赵王为德明（“德明”原作“明德”，据明抄本、陈校本改）之所篡弑。其后县邑公署，多历兵戎。紫花之梨，亦已枯朽。今之真定，无复继种者焉。当武宗时，县宰李公，名尚，即雅之祖也，尝以守树不谨，曾风折一枝，降为冀州典午。由是追感而颦蹙也。”（出《耳目记》）


胡榛子
