<!-- { "loadSidebar": true } -->
故相李逢吉，尝为司空范希朝从事于单于府。时金城寺有老僧无为者，年七十余。尝一日独处禅斋，负壁而坐，瞬目数息。忽有一介甲持殳者，由寺而至。食顷，闻报李从事来，自是逢吉将游金城寺。无为辄见向者神人先至，率以为常。衙将简郢，与无为弟子法真善，常为郢语之。（出《宣室志》）

樊宗训
硖石县西有圣女神祠，县令韦谋，与前县令樊宗训游焉。宗训性疏复，不以神鬼为意，以鞭划其墙壁，抉剔其衣祛，言笑慢亵。归数日，邑中有狂僧，忽突入县门大呼曰："县令当持法，奈何放纵恶人，遣凌轹恣横？"谋遣人逐出，亦不察其意也。旬余，谋小女病，召巫者视之曰："圣女传语长官，土地神灵，尽望长官庇护。岂有教人侵夺？前者遣阿师白于长官，又不见喻。"韦君曰："恶人是谁？即与捕捉。"曰："前县令樊宗训，又已发，无可奈何。以后幸长官留意，勿令如此。小娘子疾苦即应愈。"韦君谢之，令人焚香洒扫，邑中皆加敬畏，其女数日即愈。（出《室异记》，黄本作出《述异记》）

裴度
裴度少时，有术士云："命属北斗廉贞星神，宜每存敬，祭以果酒。"度从之，奉事甚谨。及为相，机务繁冗，乃致遗忘。心恒不足，然未尝言之于人，诸子亦不知。京师有道者来谒，留之与语。曰："公昔年尊奉神，何故中道而止？崇护不已，亦有感于相公。"度笑而已。后为太原节度使，家人病，迎女巫视之。弹胡琴，颠倒良久，蹶然而起曰："请裴相公。廉贞将军遣传语'大无情，都不相知耶？'将军甚怒，相公何不谢之。"度甚惊。巫曰："当择良日洁斋，于净院焚香，具酒果，廉贞将军亦欲现形于相公。其日，度沐浴，具公服，立于阶下，东向奠酒再拜。见一人金甲持戈，长三丈余，北向而立。裴公汗洽，俯伏不敢动，少顷即不见。问左右，皆云无之。度尊奉不敢怠忽也。（出《逸史》）

张仲殷
户部郎中张滂之子，曰仲殷，于南山内读书，遂结时流子弟三四人。仲殷性亦聪利，但不攻文学，好习弓马。时与同侣挟弹，游步林薮。去所止数里，见一老人持弓，逐一鹿绕林，一矢中之，洞胸而倒。仲殷惊赏。老人曰："君能此乎？"仲殷曰："固所好也。"老人曰："获此一鹿，吾无所用，奉赠君，以充一饭之费。"仲殷等敬谢之。老人曰："明日能来看射否？"明日至，亦见老人逐鹿。复射之，与前无异，复又与仲殷。仲殷益异之。如是三度，仲殷乃拜乞射法。老人曰："观子似可教也。明日复期于此，不用令他人知也。"仲殷乃明日复至其所。老人还至，遂引仲殷西行四五里，入一谷口。路渐低下，如入洞中，草树有异人间，仲殷弥敬之。约行三十余里，至一大庄，如卿相之别业焉。止仲殷于中门外厅中，老人整服而入，有修谒之状。出曰："姨知君来此，明日往相见。"仲殷敬诺而宿于厅。至明日，敕奴仆与仲殷备汤沐，更易新衣。老人具馔于中堂，延仲殷入拜母。仲殷拜堂下，母不为起，亦无辞让。老人又延升堂就坐，视其状貌，不多类人，或似过老变易，又如猿玃之状。其所食品物甚多，仲饮食次，亦不见其母动匕箸，倏忽而毕。久视之，敛坐如故，既而食物皆尽。老人复引仲殷出，于厅前树下，施床而坐。老人即命弓矢，仰首（首原作卧，据明抄本改。）指一树枝曰："十箭取此一尺。"遂发矢十枝，射落碎枝十段，接成一尺，谓仲殷曰："此定如何？"仲殷拜于床下曰："敬服。"又命墙头上立十针焉，去三十步，举其第一也。乃按次射之，发无不中者也。遂教仲殷屈伸距跗之势。但约臂腕骨，臂腕骨相柱，而弓已满。故无强弱，皆不（不字原缺，据明抄本补。）费力也。数日，仲殷已得其妙。老人抚之，谓仲殷曰："止于此矣。勉驰此名，左右各（明抄本名作且）教取五千人，以救乱世也。"遂却引归至故处。而仲殷艺日新，果有善射之名。受其教者，（者字原空缺，据明抄本、黄本补。）虽童子妇人，即可与谈武矣。后父卒除服，偶游于东平军，乃教得数千人而卒。其老人盖山神也。善射者必趫度通臂，故母类于猿焉。（出《原化记》）

凌华
杭州富阳狱吏曰凌华，骨状不凡。常遇施翁相曰："能舍吏，当为上将军。"华为吏酷暴，每有缧絏者，必扼喉撞心，以取贿赂。元和初，病一夕而死。将死，见黄衫吏赍诏（诏原作印。据明抄本改。）而前，宣云："牒奉处分，以华昔日曾宰剧县，甚著能绩。后有缺行，败其成功。谪官圜扉，伺其修省。既迷所履，太乖乃心。玉枕嶷然，委于庸贱。念兹贵骨，须有所归。今镇海军讨逆诸臣，合为上将。骨未圆实，难壮威棱。宜易之以得人，免块然而妄处。付司追凌华，凿玉枕骨送上。仍令所司，量事优恤。"于是黄衫人引入。有绿冠裳者隔帘语曰："今日之来，德之不修也。见小吏而失禄，窃为吾子惜焉。"命左右取钳槌。俄顷，有缁衣豹袖执斤斧者三人。绿裳赐华酒王盅，昏然而醉。唯闻琢其脑，声绝而华醉醒。复止华于西阶以听命。移时，有宣言曰："亡贵之人，理宜裨补。量延半纪，仍赍十千。"宣讫，绿裳延华升阶语曰："吾汉朝隐屠钓之人也。盖求全身，微规小利。既殁之后，责受此官。位卑职猥，殊不快志。足下莫叹失其贵骨，此事稍大，非独一人。"命酒与华对（明钞本无对字）酌别。饮数杯，冥然无所知。既醒，宛然在废床之上。扪其脑而骨已亡，其侪流赙助，凡十千焉。后十五年而卒。（出《集异记》）

卷第三百八　神十八
李回　李序　蔡荣　刘元迥　郑翦　柳澥　马总　崔龟从

李回
唐故相李回，少时常久疾。兄軿，召巫觋，于庭中设酒食，以乐神。方面壁而卧，忽闻庭中喧然。回视，见堂下有数十人，或衣黄衣绿，竞接酒食而啖之。良久将散，巫欲撤其席，忽有一人自空而下，左右两翅。诸鬼皆辟易而退，且曰："陆大夫神至矣。"巫者亦惊曰："陆大夫神来。"即命致酒食于庭。其首俯于筵上，食之且尽，乃就饮其酒。俄顷，其貌頳然，若有醉色。遂飞去，群鬼亦随而失。后数日，回疾愈。（出《宣室志》）

李序
元和四年，寿州霍丘县有李六郎，自称神人御史大夫李序。与人言，不见其形。有王筠者，为之役。至霍丘月余，赁宅住，更无余物，唯几案绳床而已。有人请事者，皆投状。王筠铺于案侧，文字温润，须臾满纸。能书。字体分明，休咎皆应。时河南长孙郢为镇遏使，初不之信，及见实，时与来往。先是官宅后院空宽，夜后或枭鸣狐叫，小大为畏。乃命李六郎与疏理，遂云诺。每行，似风雨霎霎之声，须臾闻笞捶之声。遣之云："更不得来。"自是后院遂安。时御史大夫李湘为州牧，侍御史张宗本为副使。岁余，宗本行县。先知有李序之异而不信，乃长孙郢召之，须臾而至。宗本求一扎，欲以呈于牧守，取纸笔而请。序曰："接对诸公，便书可乎？"张曰："可也。"初，案上三管笔，俄而忽失一管，旋见文字满纸。后云："御史大夫李序顿首。"宗本心服，归而告湘，湘乃令使邀之。遂往来数日，云："是五狱之神之弟也。第七舍弟在蕲州，某于阴道管此郡。"亦饮酒，语声如女人，言词切要，宛畅笑咏。常作笑巫诗曰："魍魉何曾见，头旋即下神。图他衫子段，诈道大王嗔。"如此极多，亦不全记。后云："暂往蕲州看舍弟。"到蕲乃七月中，仍令王筠送新粳米二斗，札一封，与长孙。邻（邻原作郢，据陈校本改。）近数（数原作姿，据陈校本改。）州人，皆请休咎于李序。其批判处犹存。（出《博异志》）

蔡荣
中牟县三异乡木工蔡荣者，自幼信神祈。每食必分置于地，潜祝土地，至长未常暂忘也。元和二年春，卧疾六七日。方暮，有武吏走来，谓母曰："蔡荣衣服器用，速藏之，勿使人见，乃速为妇人服饰。有来问者，必绐之曰：'出矣。'求其处，则亦意对，勿令知所在也。"言讫走去。妻母从其言。才毕，有将军乘马，从十余人，执弓矢，直入堂中，呼蔡荣。其母惊惶曰："不在。"曰："何往。"对曰："荣醉归，怠于其业，老妇怒而笞之，荣或潜去，不知何在也，十余日矣。"将军遣吏入搜，搜者出曰："房中无丈夫，亦无器物。"将军连呼地界。教藏者出曰："诺，"责曰："蔡荣出行，岂不知处。"对曰："怒而私出，不告所由。"将军曰："王后殿倾，须此巧匠。期限向尽，何人堪替？"对曰："梁城乡叶干者，巧于蔡荣。计其年限，正当追役。"将军者走马而去。有顷，教藏者复来曰："某地界所由也，以蔡荣每食必相召，故投恩耳。"遂去。母视荣，即汗洽矣。自此疾愈。俄闻梁城乡叶干者暴卒。干妻乃荣母之犹子也。审其死者，正当荣服雌服之时。有李复（按，疑当作复言）者，从母夫杨曙，为中弁团户于三异乡，遍周其事。就召荣母问之。回以相告。其泛祭之见德者，岂其然乎？（出《续玄怪录》）

郑翦
穆宗有事于南郊，将谒太清空。长安县主簿郑翦主役，于御院之西序，见白衣老人云："此下有井，正值黄帝路过，汝速实之。不然，罪在不测。"翦惶惧，使修之。其处已陷数尺，发之则古井也。惊顾之际，已失老人所在。功德使护军中尉刘弘规奏之。帝至宫朝献毕，赴南郊，于宫门驻马。宰臣及供奉官称贺，遂命翰林学士韦处厚撰记，令起居郎柳公权，书于实井之上，名曰《望瑞感应纪》。仍赐郑翦绯衣。（出《唐统记》）

柳澥
柳澥少贫，游岭表。广州节度使孔戣，遇之甚厚，赠百余金，谕令西上。遂与秀才严烛、曾黯数人，同舟北归。至阳朔县南六十里，方博于舟中，忽推去博局，起离席，以手接一物。初视之，若有人投刺者。即急命衫带，泊舟而下。立于沙岸，拱揖而言曰："澥幸得与诸君同事。符命虽至，当须到桂州。然议行李，君宜前路相候。"曾严见澥之所为，不觉懔然，亦皆肸蚃如有所睹。澥即却入舟中，偃卧吁嗟，良久谓二友曰："仆已受泰山主薄，向者车乘吏从毕至，已与约至桂州矣。"自是无复笑言，亦无疾。但每至夜泊之处，则必箕踞而坐。指挥处分，皆非生者所为。阳朔去州尚三日程，其五十滩，常须舟人尽力乃过，至是一宿而至。澥常见二紫衣，具军容，执锤，驱百余卒，在水中推挽其舟。澥至桂州，修家书才毕而卒。时唐元和十四年八月也。（出《河东记》）

马总
