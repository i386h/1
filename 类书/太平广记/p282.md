<!-- { "loadSidebar": true } -->
来俊臣、侯思止、王弘义、郭霸等数十人，为推官。俊臣父操。与乡人蔡本善。本与操樗蒲，赢本钱数十万。本无以酧。遂将其妻冯折。及至操家，已有娠，而产俊臣于禾州。犯盗，遂因密告。则天以忠，累拜侍御史。按制狱，无不会意，拜左台中丞。道路以目。与侯思止等，以告事为罗织。则天于丽景门侧，别置推院，令俊臣等按之。但入新开门。百不全一。弘义戏为例竟门。俊臣与其党朱南山等，造《罗织经》一卷。每鞠囚，无轻重，先以醋灌鼻，禁地牢中。以火围绕，绝其粮，多抽衣絮以啗之。将有赦，必先尽杀其囚。又作大枷凡十（一曰定百脉、二曰喘不得、三曰突地吼、四曰著即承、五曰失魂胆、六曰实同反、七曰反是实、八曰死猪愁、九曰求得死、十曰求破家。）遭其枷者，闷转于地，莫不自诬。则天尤赏之。朝士每入朝，多与妻子诀别。及禁狄仁杰，仁杰置书于绵衣中，请狱吏付家人。家人得之，讼于则天。则天令验之，果冤。问仁杰何以自诬，对曰："若不承反，即已死于枷棒矣。"俊臣后坐赃，御史劾之，除殿中丞，又拜中丞。复坐赃，出为同州参军，夺同列参军妻。旋为合官尉，又拜洛阳令。复图西番酋长阿史那斛瑟罗婢，称其谋反。其党剺面诣阙讼之，得免。将告诸武太平公主，乃反为其所发，弃市。人竞脔其肉。中宗诏酷吏并配流远恶处，子孙不得仕进。周兴累为司刑少卿，上疏请除李家属籍，后徙岭表，为仇人所杀。傅游艺除左补阙，上书言武氏革命，拜给事中，又为鸾台平章事。天授元年，改姓武氏。梦登湛露殿，陈于所亲，及事发伏诛。游艺一年内，青绿绯紫皆遍转，号为"四时仕宦"。请则天置六道使，死后竟从其言。于是万国俊、丘神勣皆酷虐。思止告舒王元名反，授游击将军。初元礼教思止，上必问候大不识字，但云："獬豸岂识字，只能触邪。"果问而对，则天大悦，授左台侍御史。又教，上若问要宅，得赐没官者，但云："臣恶其名，不愿居止。"上又悦。尝按魏元忠曰："急承白司马，不然吃孟青。"孟青者，姓孟名青，即杀琅邪王冲者也。白司马，坂名。思止庸奴，常以此语吓元忠。元忠不挠，思止以其拒制命、倒曳之。元忠曰："我如乘恶驴而坠，为镫所挂。"思止又怒，欲奏斩之。元忠曰："汝为御史，须识礼数。若要元忠头，便将去，何必以锯截将。"思止惊悚，与之坐。思止言音不正，霍献可笑之。思止怒，奏之。则天知，亦大笑。时俊臣逼娶太原王庆诜女，思止亦奏娶赵郡李自挹女，昭德抚掌谓诸宰相曰："往年来俊臣贼劫王庆诜女，已大辱国。今此奴又请索李自挹女，无乃又辱乎？"竟为昭德榜杀。万国俊按岭南，流人三百余人，拥于水次，一时杀之。来子珣除右台监察，时朝士有不著靴带而朝者，必弹之曰："臣闻束带立于朝。"举朝大噱。后赐武氏家臣，多按制狱，常衣锦半臂。郭霸应革命举，为监察，又为侍御史。见则天曰："往年征除敬业，臣愿抽其筋、食其肉、饮其血、绝其髓。"上大悦。人呼为"郭四其"。御史大夫魏元忠患病，霸请嚐其粪。元忠不许，竟尝之曰："其味苦，病即愈。"元忠以以其佞，大恶之。尝推苏州刺史索（明抄本索作李）思微，微不胜其捶拷而死。后屡见思微。遂设斋转经。俄见思微止于庭曰："汝陷我，今来取汝。"霸恐惧，遂自刳腹而卒。时洛桥初成，人便之。则天问人曰："外有何好事"。舍人张元一素滑稽，曰："喜洛桥成，幸郭霸死。"（出《神异经》）


李全交
唐监察御史李全交等，以罗织酷虐为业，台中号为"人头罗刹"。殿中王旭，号为"鬼面夜叉。"讯囚引枷柄向前，名为"驴驹拔橛"。缚枷头著树，名曰"犊子悬车"；两手捧枷，累砖于上，号为"仙人献果"；立高木之上，枷柄向后拗之，名"玉女登梯"。拷郴州典廖福、司门令史张性，并求神狐魅，皆遣唤鹤作凤，证蛇成龙也。（出《朝野佥载》）



卷第二百六十九　　酷暴三
胡元礼　诬刘如璿恶党　宋昱韦儇　萧颖士　李希烈　卢杞　襄样节度史牟　李绅
胡淛
（以下俱缺文）
韦公干　陈延美　赵思绾　安道进


胡元礼
唐胡元礼，定城人也。进士擢第，累授洛阳尉。则天朝，右台员外监察，寻即真，加朝请大夫。丁忧免，起复，寻检校秋官郎中。累迁司刑少卿、滑州刺史、广州都督。性残忍深刻，不可以情祈。时李日知任司刑丞，每按狱，务从宽。元礼屡折之，日知终不易。尝出一死囚，元礼异，判杀之。与日知往复，至于再三。元礼怒，命府吏谓曰："元礼不离刑曹，此囚无活法。"日知命报曰："日知不离刑曹，此囚无死法。"竟以两状申，日知果直。时人忌元礼之苛刻，尝于宣仁门外，为冤家罗辱于泥中，幸金吾救助。敕榜仇者百。台中罚元礼五千，以其辱台也。（出《御史台记》）


诬刘如璿恶党
刘如璿事亲以孝闻。解褐唐昌尉累迁乾封封尉，为侍御史，转吏部员外。则天朝，自夏官郎中，左授都城令，转南郑令，迁司仆司农少卿秋官侍郎。时来俊臣党人，与司刑府史姓樊者不协，诬以反诛之。其子讼冤于朝堂，无敢理者，乃援刀自刳其腹。朝士莫不目而悚惕，璿不觉唧唧而泪下。俊臣奏云：党恶，下诏狱。"璿诉曰："年老，因遇秋风而泪下。"俊臣劾之曰："目下涓涓之泪，作可因风。口称唧唧之声，如何取雪。处以绞刑。"则天特流于瀼州。子景宪讼冤，得征还，复秋官侍郎。辞疾，授兖州都督。好著述，文集四十卷行于代。俊臣但苛虐，无文，其劾乃郑愔之词也。（出《御史台记》）


宋昱韦儇
李林甫是姜皎外甥，杨国忠是张易之外甥。杨国忠为剑南，召募使远赴泸南，粮少路险，常无（常无原作韦先，据明抄本改）回者。其剑南行人，每岁，令宋昱、韦儇为御史，迫促郡县征之。人知必死，郡县无以应命。乃设诡计。诈令僧设斋，或于要路转变，其众中有单贫者即缚之。置密室中，授以絮衣，连枷作队，急递赴役。（出《谭宾录》）


萧颖士
萧颖士性异常严酷。昔有一仆，事之十余载，颖士每一棰楚百余，不堪其苦。人或激之择木，其仆曰："我非不能他从，迟留者，乃爱其才耳。"（出《摭言》）


卢杞殿中侍御史郑詹与张镒厚善。每伺卢杞昼寝，辄诣镒。杞知之。他日。杞假寐佯熟，伺詹果来。知与镒偶语。杞遽至镒閭中，詹趋避。杞遂言密事。镒曰："殿中郑侍御在此。"杞佯愕曰："向者所言，非他人所宜闻也。"后深劾詹之罪，以排严郢。三司使方按二人，狱犹未具，而杞已奏杀詹黜郢。中外侧目。（出《谭宾录》）


襄样节度
襄阳人善为漆器，天下取法，谓之襄样。及于司空为师，多暴；郑元镇河中，亦暴，远近呼为襄样节度。（出《国史补》）
襄阳人很善于油漆家具，天下各地都学习他们的样子，人们都称为襄样。等到襄阳人做了主管牢狱的长官，多数人都很残暴。当时郑元镇守河中，也很残暴，远近都称他为襄样节度使。$
史牟
史牟榷盐于解县，初变榷法，以中朝廷。有外甥十余岁，从牟检畦（畦原作哇，据明抄本改），拾盐一颗以归。牟知，立杖杀之。共姊哭而出救，已不及矣。（出《国史补》）


李绅
李绅以旧宰相镇一方，恣威权。凡戳有罪，犹待秋分，永宁吴尉弟湘，无辜盛夏被杀。崔元藻衔德裕斥己，即翻其辞，因言御史覆狱还，皆对天子，别白是非。权轧天下，使不得对，具狱不付有司，但用绅奏而置湘死。是时德裕已失权，而宗闵故党令狐绹、崔铉、白敏中，皆当路，因是逞憾。以利诱动元藻等，使三司结绅，杖钺作藩，虐杀良平，准神龙诏书。酷吏殁者，官爵皆夺。子孙不得进宦。绅虽亡，请从春秋戮死之比（比字原缺，据《新唐书》六一《李绅传》补）。
诏削绅三官，子孙不得仕，贬德裕等。擢汝纳左拾遗，元藻武功令。始绅以文艺、节操见用，然所至务为威烈，或陷暴刻，故卒坐湘冤云。唐李绅既治淮南，决吴湘狱。持法峻，犯者无宥。狡吏奸豪潜形叠迹。然出于独见，僚佑莫敢言。评事李元将弟仲将侨寓江都，李公羁旅时，每馆于元将而叔呼焉。荣达后，元将称弟称侄皆不悦，及为孙，方似相容。又有崔巡官居郑圃，与绅同年之旧，特来谒。才及旅次，家仆与市人竞。诘其所以，仆曰："宣州馆驿崔巡官下。"仆与市人皆抵极法，令捕崔至，曰："昔常识君，到此何不相见。"崔叩头谢曰："适憩旅舍，日已迟晚，相公尊重，非时不敢具陈毕礼，伏希哀怜，获归乡里。"遂縻之，具罪笞二十，送过秣陵，貌若死灰，莫敢恸哭。时人相谓曰："李公宗叔翻为孙子，故人忽作流囚。"于是邑客黎人，惧罹不测，渡江淮者众矣。主吏启曰："户口逃亡不少。"绅曰："汝不见掬麦乎？秀者在下，粃粏随流者不必报来。"忽有少年，势似疏简，自云辛氏子，谒绅。晤对间未甚周至。先是白尚书寄元相公诗曰："闷劝迂辛酒，闲吟短李诗。"盖谓辛丘度性迂嗜酒，李绅短而能诗。辛氏即丘度子也，谓李曰："小子每忆白二十二丈诗："闷劝畴昔酒，闲吟二十丈诗。"李笑曰："辛大有此狂儿，吾敢不存旧矣。"凡是官族，相抉辛氏子之能忤诞。丞相之受侮，刚肠暂屈乎。又有一曹官到任，仪质颇似府公，李见而恶之。书其状曰："着青把笏，也请料钱。睹此形骸，足可伤叹。"左右皆窃笑焉。又宿将有过请罚，绅云："老兵倚恃年老而刑不加，若在军门，一百也决。"竟不免检槚楚。（出《去溪友议》，据谈氏初印本附录）


胡淛
潘之南七十里至办州为陵水郡。办之守曰胡淛，故淮西吴少诚之卒。鸱张荒陬，多法河朔叛将所为。且好蹴鞠，南方马痹小，不善驰骋，淛每召将吏鞠，且患马之不习，便更命夷民十余辈肩舆，淛辇挥杖，肩者且走且击，旋环如风。稍怠，淛即以策叩其背，亟（纪力反）鞭亟走，用为笑乐。嘻！淛一叛卒耳，彼虽夷獠，天子之民也。天意岂使可封者受毒痛于可诛者乎？淛之不道，弹人刳孕，斯近之矣。岂命吏者以远人为刍狗耶？何其用斯人也毒虐一方之民哉？后一岁，淛以罪闻，诏流于九直。自办五十里至罗州为招义郡。郡旁海，海有煮海场三。然郡民盗煮，亦不能禁。郡多蜜，洁白如雪。（出《投荒杂录》，原缺，据谈氏初印本附录）


韦公干
