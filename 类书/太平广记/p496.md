<!-- { "loadSidebar": true } -->
鸺鹠即鸱也，为圝，可以聚诸鸟。鸺鹠昼日，目无所见。夜则飞撮蚊虻。鸺鹠乃鬼车之属也，皆夜飞昼藏。或好食（明抄本“食”作“拾”）人爪甲，则知吉凶，凶者辄鸣于屋上，其将有咎耳。故人除指甲，埋之户内，盖忌此也。亦名夜游女，好（“好”字原空阙，据明抄本补。）与婴儿作祟，故婴孩之衣，不可置星露下，畏其祟耳。又名鬼车，春夏之间，稍遇阴晦，则飞鸣而过，岭外尤多，爱入人家，烁人魂气。或云，九首，曾为犬啮其一，常滴血，血滴之家，则有凶咎。《荆楚岁时记》云：“闻之，当唤犬耳。”又曰：“鸮大如鸩，（明抄本“鸩”作“鸱”）恶声，飞入人家不祥。”其肉美，堪为炙，故《庄子》云：“见弹思鸮炙。”又云：“古人重鸮炙。”尚肥美也。《说文》：“枭不孝鸟，食母而后能飞。”《汉书》曰：“五月五日作枭羹，以赐百官。”以其恶鸟，故以五日食之。古者重鸮炙及枭羹，盖欲灭其族类也。（山《岭表录异》）
又或云，鸺鹠食人遗爪，非也，盖鸺鹠夜能拾蚤虱耳，爪蚤声相近，故误云也。（出《感应经》）

夜行游女
又云，夜行游女，一曰天帝女，一名钓星，夜飞昼隐，如鬼神。衣毛为飞鸟，脱毛为妇人，无子，喜取人子，胸前有乳。凡人饴小儿，不可露。小儿衣亦不可露晒，毛落衣中，当为鸟祟，或以血点其衣为志，或言产死者所化。（出《酉阳杂俎》）

禳枭
常骞为齐景公以周礼之法禳枭，枭乃布翼伏于地死。（出《感应经》）

张率更
有枭晨鸣于张率更庭树，其妻以为不祥，连唾之，张云：“急洒扫，吾当改官。”言未毕，贺客已在门矣。（出《朝野佥载》）

雍州人
贞观初，雍州有人夜行，闻枭鸣甚急，仍往来拂其头。此人恶（“恶”字原空缺，据明抄本补。）之，以鞭击之，枭死，以土覆之而去。可行数里，逢捕贼者，见其衣上有血，问其何血，遂具告之。诸人不信，将至埋枭之所。先是有贼杀人，断其头，瘗之而去，又寻不得。及拨土取枭，遂得人头。咸以为赋，执而讯之，大受艰苦。（出《异闻录》）

韦颛
大中岁，韦颛举进士，词学赡而贫窭滋甚。岁暮饥寒，无以自给。有韦光者，待以宗党，辍所居外舍馆之。放榜之夕，风雪凝沍，报光成事者，络绎而至，颛略无登第之耗。光延之于堂际小阁，备设酒馔慰安。见女仆料数衣装，仆者排比车马。颛夜分归所止，拥炉愁叹而坐。候光成名，将修贺礼，颛坐逼于坏牖，以横竹挂席蔽之。檐际忽有鸣枭，顷之集于竹上。颛神魂惊骇，持策出户逐之，飞起复还，久而方去。谓（“谓”原作“诸”，据明抄本改。）候者曰：“我失意，亦无所恨，妖禽作怪如此，兼恐横罹祸患。”俄而禁鼓忽鸣，榜放，颛已登第，光服用车马，悉将遗焉。（出《剧谈录》）

卷第四百六十三　禽鸟四
飞涎鸟　精卫　仁鸟　鸐韩朋　带箭　细鸟　王母使者鸳鸯　五色鸟
新喻男子　张氏　漱金鸟　鹙　营道令　纸鸢化鸟　鹑　戴文谋　瑞鸟
报春鸟　冠凫　秦吉了　韦氏子　鸟贼　鸟省　刘景阳　食蝗鸟　卢融
张氏　王绪　武功大鸟　鹳鹴　吐绶鸟　杜鹃　蚊母鸟　桐花鸟　真腊国大鸟
百舌　鹳甘　虫　戴胜　北海大鸟　鵶　仙居山异鸟　莺

飞涎鸟
南海去会稽三千里，有狗国，国中有飞涎鸟似鼠，两翼如鸟而脚赤。每至晓，诸栖禽未散之前，各各占一树，口中有涎如胶，绕树飞，涎如雨（“如雨”二字原缺，据明抄本补。）沾洒众枝叶。有他禽之至而如网也，然乃食之。如竟午不获，即空中逐而涎惹之，无不中焉。人若捕得脯，治渴。其涎每布后半日即干，自落，落即布之。（出《外荒记》）

精卫
有鸟如乌，文首白喙赤足，名曰精卫。昔赤帝之女名女婧，往游于东海，溺死而不返，其神化为精卫。故精卫常取西山之木石，以填东海。（出《博物志》）

仁鸟
晋文公焚林以求介推，有白鵶绕烟而噪，或集介子之侧，火不能焚。晋人嘉之，起一高台，名曰思烟台。种仁寿之木，木似柏而枝长软，其花堪食。故《吕氏春秋》云：“木之美者，有寿木之华。”即此是。或云，此鵶有识，于焚介之山，数百里不复织网罗。（此“鵶有识于焚介之山数百里不复织罗网”，《拾遗记》三作戒所焚之山数百里居人不得设罗网。）呼之曰仁鸟。俗亦谓仁鸟白臆为慈乌，则此类也。（出王子年《拾遗记》）

鸐
幽州之墟，羽山之北，有善鸣禽。人面鸟喙，八翼一足，毛色如雉，行不践地，名曰鸐，其声似钟磬笙竽也。《世语》曰：“青鸐鸣，时太平。”乃盛明之世，翔鸣薮泽，音中律吕，飞而不行。禹平水土，栖于川岳，所集之地，必有圣人出焉。自上古铸诸鼎器，皆图象其形。铭赞至今不绝。（出《拾遗录》）

韩朋
韩朋鸟者，乃凫鹥之类。此鸟为双飞，泛溪浦。水禽中鸂鹥、鸳鸯、鶄，岭北皆有之，唯韩朋鸟未之见也。案干宝《搜神记》云：“大夫韩朋，（一云“凭”）其妻美，宋康王夺之。朋怨，王囚之，朋遂自杀。妻乃阴腐其衣，王与之登台，自投台下，左右提衣，衣不胜手。遗书于带曰：‘愿以尸还韩氏而合葬。’王怒，令埋之，以相望。经宿，忽见有梓木生二塚之上，根交于下，枝连其上。又有鸟如鸳鸯，恒栖其树。朝暮悲鸣。”南人谓此禽即韩朋夫妇之精魂，故以韩氏名之。（出《岭表录异》）

带箭
带箭鸟，鸣如野鹊，翅羽黄绿间错，尾生两枝，长二尺余，直而不枭，唯尾稍有毛，宛如箭羽，因目之为带箭鸟。（出《岭表录异》）

细鸟
汉元封五年，勒毕国贡细鸟，以方尺玉笼盛数百头，大如蝇。其状如鹦鹉，闻声数里，如黄鹄之音。国人常以此鸟候时，亦名曰候虫。上得之，放于宫内，旬日之间，不知所止，惜甚，求不复得。明年，此鸟复来集于帷幄之上，或入衣袖，因更名曰蝉鸟。宫人婕妤等皆悦之，但有此鸟集于衣上者，辄蒙爱幸。武帝末，稍稍自死，人尤爱其皮，服其皮者，多为男子媚也。（出《洞冥记》）

王母使者
齐郡函山有鸟足青嘴赤，素翼绛颡，名王母使者。昔汉武帝登此山，得玉函，长五寸，帝下山，玉函忽化为白鸟飞去。世传山上有王母药函，常令鸟守之。（出《酉阳杂俎》）

鸳鸯
汉时，鄢县南门两扇，忽一声称“鸳”，一声称“鸯”，晨夕开闭，声闻京师。汉末恶之，令毁其门，两扇化为鸳鸯，相随飞去，后遂改鄢为晏城县。（出《朝野佥载》）

五色鸟
杨震卒，未葬，有大鸟五色高丈余，从天飞下，到震棺前，举头悲鸣，泪出沾地。至葬日，冲天上升。（出谢丞《后汉书》）

新喻男子
豫章新喻县男子见田中有六七女，皆衣毛衣。不知是鸟，匍匐往，得其一女所解毛衣，取藏之。即往就诸鸟，诸鸟各飞去，一鸟独不得去。男子取以为妇，生三女，其母后使女问父，知衣在积稻下，得之，衣而飞去。后复以衣迎三儿，亦得飞去。（出《搜神记》）

张氏
京兆有张氏独处一室，有鸠自外入，止于床。张氏祝曰：“鸠为祸也，飞上承尘；为福也，即入我怀。”以手探之，而得一金鉤。是后子孙渐盛，资财万倍。蜀贾客至长安，闻之，乃厚赂婢，婢窃鉤以与客。张氏既失鉤，渐渐衰耗，而蜀客亦罹穷厄，于是赍鉤以反张氏，张氏复昌。（出《搜神记》）

漱金鸟
魏时，昆明国贡漱金鸟。国人云：“其地去然州九千里，出此鸟，形如雀，色黄，毛羽柔密，常翾翔海上，罗者得之，以为至祥。（“祥”原作“翔”，据明抄本改。）闻大魏之德，被于荒远，乃越山航海，来献大国。”帝得此鸟，蓄于灵禽之圃，饴以真珠，饮以龟脑。鸟常吐金屑如粟，铸之可以为器。昔汉武时，有献大雀，此之类也。此鸟畏霜雪，乃起小室以处之，名曰辟寒台。皆用水晶为户牖，使内外通光，而常隔于风雨尘雾。宫人争以所吐之金饰钗珮，谓之辟寒金，故宫人相嘲言曰：“不服辟寒金，那得君王心；不服辟寒钿，那得君王怜。”于是媚惑争以宝为身饰，及行卧皆怀挟以要宠也。魏代丧灭，珍宝池台，鞠为茂草，漱金之鸟，亦自高翔。（出《拾遗录》）

鹙
晋永嘉二年，有鹙集于始安县，木矢贯之，铁镞，其长六寸有半，以箭计之，其射者当身长丈五六尺。

营道令
晋太元中，营道令何偕之去职，于县界山中得一鸟，大如白鹭，青色赤目，膝上髀下，自然有铜环形，大小刻画转辗如（“画转辗如”四字原空缺，据黄本补。）揽子，绝妙人功，于是京邑皆传观之。营道经今属道州。（原缺出处，许本、黄本作出《酉阳杂俎》）

纸鸢化鸟
梁武太清三年，侯景围台城，远不通问，简文作纸鸢飞空，告急于外。侯景谋臣王伟（“伟”字原空缺，据黄本补。）谓景曰：“此纸鸢所至，即以事达外。”令左右善射者射之，及堕，皆化为鸟，飞入云中，不知所往。（出《独异志》）

鹑
安定原土筑时，奠祭以（“以”字原空缺，据明抄本补。）觚爵，忽有一鹑飞于觚上，因名鹑觚城。后魏文帝大统中，立为鹑觚县。（出《穷神秘苑》）

戴文谋
有戴文谋者，隐居阳城山中。曾于客堂食际，忽闻有呼曰：“我天帝使者，欲下凭君，可乎？”文谋闻甚惊，又曰：“君疑我也？”文谋乃跪曰：“居贫，恐不足降下耳。”既而洒扫设位，朝夕进食甚谨。后谋于室内窃言之，其妇曰：“此恐是狐魅依凭耳。”文谋曰：“我亦疑之。”乃祠飨之时，神乃言曰：“吾相从，方欲相利，不意有疑心异议。”文谋辞谢之际，忽堂上如数十人呼声，出视之，见一大鸟，五色，白鸠数十随之，东北入云而去。（出《穷神秘苑》）

瑞鸟
炀帝征辽回，次于柳城郡之望海镇。步出观望，有大鸟二，素羽丹嘴，状同鹤鹭，出自霄汉，翻翔双下，高一丈四五尺，长八九尺，徘徊驯扰，翔舞御营。敕著作佐郎虞绰制《瑞鸟铭》以进，上命镌于其所，仍敕殿内丞阎毗图写其状，秘书郎虞世南上《瑞鸟颂》，敕令写于图首。（出《大业拾遗记》）

报春鸟
顾渚山中有鸟如鸲鹆而小，苍黄色，每至正二月，作声云：“春起也！”至三月四月，作声云：“春去也！”采茶人呼为报春鸟。（出《顾渚山记》）

冠凫
石首鱼，至秋化为冠凫，冠凫头中有石也。（出《海陆碎事》，明抄本作出《地野记》）

秦吉了
