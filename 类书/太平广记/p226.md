<!-- { "loadSidebar": true } -->
魏韦诞字仲将，京兆人，太仆之子，官至侍中。伏膺于张伯英，兼邯郸淳之法。诸书并善，题署尤精。明帝凌云台初成，令仲将题榜。高下异好，宜就点正之。因危惧，以戒子孙，无为大字楷法。袁昂云："如龙拿虎据，剑拔弩张。"张茂先云："京兆韦诞、诞子熊、颍川钟繇、繇子会、并善隶书。"初、青龙中，洛阳许邺三都，宫观始就。诏令仲将大为题署，以为永制。给御笔墨，皆不任用。因奏："蔡邕自矜能书，兼斯、喜之法，非绔素不妄下笔。夫欲善其事，必利其器。若用张芝笔、左伯纸、及臣墨，兼此三者，又得臣手，然后可以逞径丈之势，方寸千言。然草迹之妙，亚乎索靖也。"嘉平五年卒，年七十五。仲将八分、隶书、章草、飞白入妙，小篆入能。兄康字元将。工书。子熊字少李（明抄本李作季。）亦善书。时人云，名父之子，克有二事。世所美焉。（出《书断》）
又云，魏明帝凌云台成，误先订榜，未题署。以笼成诞，辘轳长絙引上，使就榜题。去地二十五丈，诞危惧，诫子孙，绝此楷法。（出《书法录》）

卷第二百七　　书二
王羲之　王献之　王修　荀舆　谢安　王慄　戴安道康昕　韦昶　萧思话王僧虔　王融　萧子云　萧特　僧智永　僧智果

王羲之
晋王羲之字逸少，旷子也。七岁善书。十二，见前代《笔说》于其父枕中，窃而读之。父曰："尔何来窃吾所秘？"羲之笑而不答。母曰："尔看用笔法。"父见其小，恐不能秘之，语羲之曰："待尔成人，吾授也。"羲之拜请，今而用之，使待成人，恐蔽儿之幼令也。父喜，遂与之。不盈期月，书便大进。卫夫人见，语太常王策曰："此儿必见用笔诀，近见其书，便有老成之智。"涕流曰："此子必蔽吾名。"晋帝时，祭北郊文，更祝板，工人削之，笔入木三分。三十三书《兰亭序》，三十七书《黄庭经》。书讫，空中有语："卿书感我，而况人乎，吾是天台文（说郛九二文作丈）人。"自言真胜钟繇。羲之书多不一体，（出羊欣《笔阵图》）逸少善草、隶、八分、飞白、章行，备精诸体，自成一家法。千变万化，得之神功。逸少隶、行、草、章、飞白五体俱入神，八分入妙。妻郗氏甚工书。有七子，献之最知名。玄之、凝之、徽之，操之并工草。（出《书断》）
又羲之，书以章草答庾亮。示翼，翼见，乃叹伏。因与羲之书云，"吾昔有伯英章草八纸，过江颠沛，遂乃亡失。常叹妙迹永绝，忽见足下答兄书，焕若神明，顿还旧观。"羲之罢会稽，住蕺山下。旦见一老姥，把十许六角竹扇出市。王聊问："比欲货耶，一枚几钱？"答云："二十许。"右军取笔书扇，扇五字。姥大怅惋云："老妇（妇字原缺，据明抄本补）举家朝餐，俱仰于此，云何书坏。"王答曰："无所损，但道是王右军书字，请一百。"既入市，人竞市之。后数日，复以数扇来诣，请更书，王笑而不答。又云，羲之曾自书表与穆帝，专精任意。帝乃令索纸色类，长短阔狭，与王表相似。使张翼写效，一毫不异，乃题后答之。羲之初不觉，后更相看，乃叹曰："小人乱真乃尔。"羲之性好鹅，山阳昙忀村有一道士养好者十余。王清旦乘小船，故往看之。意大愿乐，乃告求市易，道士不与。百方譬说，不能得之。道士言性好道，久欲写河上公老子，缣素早办，而无人能书。府君若能自书老子（老子原作屈，据明抄本改）《道德》各两章，便合群以奉。羲之停半日，为写毕。笼鹅而归，大以为乐。又尝诣一门生家，设佳馔供给，意甚感之，欲以书相报。见有一新榧几，至滑净，王便书之，草正相半。门生送王归郡，比还家，其父已刮削都尽，儿还去看，惊懊累日。（出《图书会粹》）
又晋穆帝永和九年，暮春三月三日尝游山阴。与太原孙统承、公孙绰兴、公（公字原缺，据法书要录补）广汉王彬之道生、陈郡谢安石、高平郗罢重熙、太原王（王字原缺，据法书要录补）蕴叔仁、释支遁道林、并逸少子凝、徽、操之等四十一人，修袚禊之礼。挥毫制序，兴乐而书。用蚕茧纸鼠须笔，遒媚劲健，绝代更无。凡二十八行，三百二十四字，字有重者皆别体，就中之字最多。（出《法书要录》）

王献之
王献之字子敬，尤善草隶。幼学于父，习于张芝。尔后改变制度，别创其法。率尔师心，冥和天矩。初谢安请为长史。太元中，新起太极殿。安欲使子敬题榜，以为万代宝，而难言之。乃说韦仲将题灵云台之事。子敬知其旨，乃正色曰："仲将魏之大臣，宁有此事。使其有此，知魏德之不长。"安遂不之逼。子敬年五六岁时学书，右军从后潜掣其笔，不脱。乃叹曰："此儿当有大名，遂书《乐毅论》与之。学竟能极。小真书可谓穷微入圣，筋骨紧密，不减于父。如大则尤直而寡态，岂可同年。唯行草之间，逸气过也。及论诸体，多劣右军。总而言之，季孟差耳。子敬隶、行、草、章草、飞白五体，俱入神。八分入能。（出《书断》）
又羲之为会稽，子敬出戏。见北馆新白土壁，白净可爱。子敬令取扫帚，沾泥汁中，以书壁。为方丈一字，晻暧斐亹，极有势好。日日观者成市。羲之后见，叹其美，问谁所作。答曰："七郎。"羲之于是作书与所亲云："子敬飞白大有，（按说郛九二有下多一进字）直是图于此壁。"子敬好书，触遇造玄。有一好事年少，故作精白纸械，着往诣子敬。便取械书之，草正诸体悉备，两袖及標略周，自叹北来之合。年少觉王左右有凌夺之色，如是掣械而走。左右果逐及于门外，斗争分裂，少年才得一袖而已。子敬为吴兴，羊欣父不疑为乌程令。欣时年十五六，书已有意。为子敬所知，往县。入欣斋，著新白绢裙昼眠。子敬乃书其裙幅及带，欣觉欢乐，遂宝之，后以上朝廷。（出《图书会粹》）
又献之尝与简文帝书十许纸。最后题云，"下官此书甚合作，愿聊存之。"此书为桓玄所宝。玄爱重二王，不能释手。乃撰缣素及纸书正行之尤美者，合为一帙。尝置左右，及南奔，虽甚狼狈，犹以自随。将败，并没于江。（出《法书要录》）

王修
王修字敬仁，仲祖之子，官至著作郎。少有秀令之誉，年十六著《贤令论》。刘真长见之，嗟叹不已。善隶行书，尝就右军求书。乃写《东方朔画赞》与之。王僧虔云："敬仁书殆穷其妙，王子敬每看，咄咄逼人。"升平元年卒，年二十四岁。始王导爱好钟氏书，丧乱狼狈，犹衣带中藏（藏原作戏，据明抄本改）尚书宣示。过江后，以赐逸少。逸少乞敬仁。敬仁卒，其母见此书平生所好，以入棺。敬仁隶行入妙，殷仲堪书，亦敬仁之亚也。（出《书断》）

荀舆
荀舆能书，尝写狸骨方。右军临之，至今谓之《狸骨帖》。（出《尚书故实》）

谢安
谢安字安石，学正于右军。右军云："卿是解书者，然知（知原作之，据明抄本改）解书为难。"安石尤善行书，亦犹卫洗马，风流名士，海内所瞻。王僧虔云："谢安入能书品录也。"安石隶行草并入妙。兄尚字仁祖、万石，（《法书要录》万石作弟万字安石）并工书。（出《书断》）

王慄
晋平南将军后侍中王慄，右军之叔父，工隶飞白，祖述张卫法。复索靖书七月二十六日一纸，每宝玩之。遭永嘉丧乱，乃四叠缀衣中以渡江。今蒲州桑泉令豆卢器得之，叠迹犹在。（出《图史异纂》）

戴安道康昕
晋戴安道隐居不仕。总角时，以鸡子汁溲白瓦屑作郑玄碑，自书刻之。文既奇丽，书亦绝妙。又有康昕，亦善草隶。王子敬尝题方山亭壁数行，昕密改之，子敬后过不疑。又为谢居士题画像，以示子敬，嗟叹（嗟叹原作叹能，据明抄本改）以为奇（奇原作川河，据明抄本改）绝矣。昕字君明，外国人，官临沂令。（原缺出处，明抄本作出《书断》）

韦昶
晋韦昶字文林，仲将兄康字元将，凉州刺史之玄孙。官至颍川太守散骑常侍。善古文大篆及草，状貌极古。亦犹人则抱素，木则封冰，奇而且劲。太元中，孝武帝改治宫室及庙诸门，并欲使王献之隶草书题榜，献之固辞。及使刘瑰以八分书之，后又以文休以大篆改八分焉。或问王右军父子书名，以为云何。答曰："二王自可谓能，未知是书也。"又妙作笔，王子敬得其笔。叹为绝世。义熙末卒，年七十余。文体古文、大篆、草书并入妙。（出《书断》）

萧思话
宋萧思话，兰陵人。父源，冠军琅琊太守。思话官至征西将军左仆射。工书，学于羊欣，得具体法。虽无奇峰壁立之秀，连冈尽望，势不断绝，亦可谓有功矣。王僧虔云："萧全法羊，风流媚好，殆欲不减，笔力恨弱。"袁昂云："羊真孔草，萧行范篆，各一时之妙也。"（出《书断》）

萧子云
梁萧子云字景乔。武帝谓曰："蔡邕飞而不白，羲之白而不飞。飞白之间，在卿斟酌耳。"尝大书萧字，后人匣而宝之。传之张氏宾护，东部旧第有萧斋，前后序皆名公之词也。（出《尚书故实》）武帝造寺，令萧子云飞白大书萧字，至今萧字存焉。李约竭产，自江南买归东洛，建一小亭以玩，号曰"萧斋"。（出《国史补》）

萧特
海盐令兰陵萧特善草隶，高祖赏之曰："子敬之书，不如逸少；萧特之迹，逐过其父。"（出《谈薮》）

僧智果
隋永欣寺僧智果，会稽人也。炀帝甚善之。工书铭石，其为瘦健，造次难类。尝谓永师云："和尚得右军肉，智果得骨。夫筋骨藏于肤肉，山水不厌高深。而此公稍乏清幽，伤于浅露。若吴人之战，轻进易退，勇力而非武，虚张夸耀，无乃小人儒乎。智果隶、行、草入能。（出《书断》）

卷第二百八　书三
唐太宗　购兰亭序　汉王元昌　欧阳询　欧阳通　虞世南　褚遂良　薛稷高正臣
王绍宗　郑广文　李阳冰　张旭　僧怀素

唐太宗
唐太宗贞观十四年，自真草书屏风，以示群臣。笔力遒劲，为一时之绝。尝谓朝臣曰："书学小道，初非急务。时或留心，犹胜弃日。凡诸艺业，未有学而不得者也，病在心力懈怠，不能专精耳。"又云："吾临古人之书，殊不学其形势，惟在骨力。及得骨力，而形势自生耳。"尝召三品已上，赐宴于玄武门。帝操笔作飞白书，众臣乘酒，就太宗手中相竞。散骑常侍刘洎，登御床引手，然后得之。其不得者，咸称洎登床，罪当死，请付法。太宗笑曰："昔闻婕妤辞辇，今见常侍登床。"（出《尚书故实》）

汉王元昌
唐汉王元昌，神尧之子，善行书。诸王仲季并有能名，韩王、曹王，亦其亚也。曹则妙于飞白，韩则工于草行。魏王、鲁王，亦韩王之伦也。（出《书断》）

欧阳询
