<!-- { "loadSidebar": true } -->
蜀秀才杨铮（铮音竹觥反，自言杨铮不均，驷马奔郑，是以字奔郑），行恶思，或故作落韵，或丑秽语，取人笑玩。装修卷轴，投谒王侯门，到者无不逢迎。雄藩火幕，争驰车马迎之。铮每行，仆马甚盛，平头骑从骡，携书袋。偏郡小邑，尤更精意承事之，虑其谤渎。黔南节度使王茂权，聪明，有文武才。四方负艺之士，罔不集其门。召铮至，饬东阁，尽礼待之。时令贡恶诗，以为欢笑。诸客（客字原空缺，据黄本补）请召，有不得次者，以为怏怏。茂权一日忽屏（忽屏二字原空缺，据黄本补）从谓之曰："秀才客子，当州必欲咨留，相伴至罢镇同归，可乎？如可，则当（则当二字原空缺，据黄本补）奉为卜娶，所居（居字原空缺，据黄本补）奉留。"铮欣然从之。权令媒氏与问名某氏（名某氏三字原空缺，据黄本补）之属。至于成迎，筵宴（筵宴二字原空缺，据黄本补。为备焉。仍邀请从事赴会，铮亲见女（见女二字原空缺，据黄本补）容质异常端丽。及成礼，遽遭殴（殴字原空缺，据黄本补）辱，左右婢仆，皆是扶同共（扶同共三字原空缺，据黄本补）相毁詈，不胜其苦。乃是茂权诈饬无须少年数辈，皆浓装（皆浓装三字原空缺，据黄本补）艳服以绐之。然后茂权自赴会大笑。此后复就茂权。屡自（屡自二字原空缺，据黄本补）乞一邑。初有难色，宾从其谘，方许之。遂命给蕳署。及其治（期治二字原空缺，据黄本补）行李，择良日辞谢。本邑迎候人力，自衙门外至通衢。忽有二健步，手执一牒，当街趋拽下马，夺去中带，云："有府（府字原空缺，据黄本补）断，摄官送狱，荷校灭耳！"茂权遂诈作计，赠遗二夫，令脱逃（逃字原空缺，据黄本补）而遁。潜藏旬日，方召出之。军州大以为笑。（出《王氏见闻》）

谢柴书
唐有内大臣学作别纸言语。凤翔节度使寄柴数车，回书谢云："蒙惠也愚若干。"（出《卢氏杂说》）

长须僧
三蜀有长须长老，自言是宰相孔谦子，莫知谁何。不剃发须，皓然垂腹。拥百余众，自江湖入蜀。所在氓俗，瞻骇仪表，争相腾践而礼其足。凡所经曲，倾城而出，河目海口，人莫之测。至蜀，螺钹迎焉。先谒枢密使宋光嗣，因问曰："师何不剃须？"答曰："落发除烦恼，留髭表丈夫。"宋大恚曰："吾无髭，岂是老婆耶？"遂揖出，俟剃却髭，即引朝见。徒众既多，旬日盘桓，不得已剃髭而入。徒众耻其失节，悉各散亡。伪蜀主问曰："远闻师有长须之号，何得如是？"对曰："臣在江湖，尝闻陛下已证须陀洹果，是以和须而来；今见陛下将证阿那舍果，是以剃须而见。"少主初未喻，（喻原作预，据许本改）首肯之。及近臣解释，大为欢笑。后住持静乱寺，数为大众论讼，有上足，以不谨获罪。伶人藏柯曲深慕空门，而不知其中猥细。谓是清静，舍俗落发。谨事瓶钵，渐见秽监。诟詈而出，以袈裟挂于寺门曰："吾比厌俗尘，投身清洁之地，以涤其业鄣。今大师之门，甚于花柳曲，吾不能为之。"遂复归于乐籍。蜀人谓师曰："一事南（南字原空缺，据黄本补）无，折却长须。"（出《王氏见闻》）

三妄人
孙光宪在蜀时，曾到资州，见应贞观李道士，话州有姓赵人，闭关却扫，以廊庙自期。都虞侯阎普敬异之，躬自趋谒。阎魁梧丈夫，赵生迎门，愕眙良久，磬折叙寒温曰："伏惟貔貅。"阎乃质于先容者，俾询之，赵生曰："若云熊罴，即须宰相之才，方当此语。阎公止于都头已来，只销呼为貔貅。"人闻咸笑之。又一士自称张舍人。诉于光宪曰："兄长以术惑我心神。"宪谓曰："得非盅毒厌胜之术耶？"张曰："非也，乃用鬼谷子押阖，捭破我心神，至今患心风不禁。"又江陵颜云，偶收诸葛亮兵书，自言可用十万军，吞并四海。每至论兵，必攘袂叱咤，若对大敌。时人谓之"检谱角觝"也。时有行军王副使，幽燕旧将，声闻宇内。颜生候谒，称是同人，自言大志不伸（伸字原空缺，据黄本补），丧良友也，每恸哭焉。（出《北梦琐言》）

周韦二子
周（周字原缺，据黄本补）韦巽，太尉昭度之子也。尪懦昏钝，率由婢妪。仕伪蜀王氏，以事旧优容之，因至卿监。或为同列所讥，云："三公门前出死鼠。"巽曰："死鼠门前出三公。"周即蜀相周博雅之子，为王氏驸马都尉，性识庸鄙。国亡后，与贫丐者为伍，俾一人先导爵里于阛阓酒肆，有哀之者，日获三二百钱，即与其徒饮啖而已。咸嗟叹之。（出《北梦琐言》）

不识镜
有民妻不识镜。夫市之而归。妻取照之，惊告其母曰："某郎又索一妇归也。"其母也照曰："又领亲家母来也。"（出《笑林》）

外学归
甲父母在，出学三年而归，舅氏问其学何得，并序别父久。乃答曰："渭阳之思，过于秦康。"既而父数之："尔学奚益？"答曰："少失过庭之训，故学无益。"（出《笑林》）

齐人学瑟齐人就赵人学瑟，因之先调，胶柱而归，三年不成一曲。齐人怪之，有从赵来者，问其意，方知向人之愚。（出《笑林》）

市马
洛中有大僚，世籍膏梁。不分牝牡。偶市一马，都莫知其妍媸。为驵侩所（所字原空缺，据黄本补）欺曰："此马不唯驯良，齿及二十余岁。，合直两马之资。况行不动尘，可谓驯良之甚也。"遂多金以市之。侩既倍获利。临去又曰："此马兼有榅桲牙出也。"于是大喜。诘旦乘出，如鹅鸭之行。及至家。矜衒曰："此马不唯驯熟，兼饶得果子牙两所。"复召侩，别赠二十。（出《玉堂闲话》）

昭应书生
唐有德音，搜访怀才抱器不求闻达者。有人于昭应，逢一书人，奔驰入京。问求何事？答曰："将应不求闻达科。"（出《因话录》）

宗玄成
唐老三卫宗玄成，邢州南和人。祖齐黄门侍郎。玄成性粗猛，禀气凶豪，凌轹乡村，横行州县。纪王为邢州刺史，玄成与之抗行。李备为南和令，闻之，每降阶引接。分庭抗礼，务在招延，养成其恶。属河朔失稔，开仓赈给，玄成依势，作威乡野，强乞粟一石。备与客对，不命，玄成乃门外扬声，奋臂直入。备集门内典正一百余人，举牒推穷，强乞是实。初令项上著鏁，后却鏁上著枷，文案既周，且决六十，杖下气绝。无敢言者。（出《朝野佥载》）

孟神爽
孟神爽，扬州人，禀性狼戾，执心鸩毒，巡市索物，应声即来；入邸须钱，随口而至。长史县令，高揖待之，丞尉判司，颔之而已。张潜为扬州刺史，闻其暴乱，遣江都县令店上捉来。拖入府门，高声唱速付法曹李广业推鞠。密事并虚，准敕决百，杖下卒。（出《朝佥载》）

飞骑席人
则天之废庐陵也。飞骑十余人于客户坊同饮，有一人曰："早知今日无功赏，不及扶竖庐陵。"席上一人起出，北门进状告之。席未散，并擒送羽林。鞠问皆实。告者授五品，言者斩，自余知反不告，坐绞。（出《朝野佥载》）

韩令珪
周令史韩令珪耐羞耻，厚貌强梁。王公贵人，皆呼次第。平生未面，亦强干之。曾选，于陆元方下引铨。时舍人王勮夺情，与陆同厅而坐。珪佯惊曰："未见王五。"勮便降阶（阶原作皆，据黄本改）悯然（然原作默，据黄本改），令珪颦眉蹙刺，相尉而去。陆与王有旧，对面留住，问："勮是谁？"莫之识也。后吓人事败，于朝堂决杖。遥呼河内王曰："大哥何不相救？"懿宗目之曰："我不识汝。"催杖苦鞭，杖下取死。（出《朝野佥载》）

李宏
唐李宏，汴州浚仪人也。凶悖无赖。狠戾不仁。每高鞍壮马。巡坊历店，唬庸调租船纲典，动盈数百贯。强贷商人巨万。竟无一还。商旅惊波，行纲侧胆。任正理为汴州刺史，上十（十原作下。据黄本改。）余日，遣手力捉来，责情决六十。杖下而死。工商客生，酣饮相欢。远近闻之，莫不称快。（出《朝野佥载》）

长孙昕
唐长孙昕，皇后之妹夫。与妻表兄杨仙玉乘马二十余骑。并列（并列二字原空缺，据黄本补）瓜挝，于街中行。御史大夫李杰在坊中内参姨母，僮仆在门外。昕与仙郎，使奴打杰左右。杰出来，并波按顿。须臾。金吾及万年县官并到，送县禁之。昕妻父王开府，将二百百骑，劫昕等去。杰与金吾、万年，以状闻上，奏敕断昕杀，积杖至数百而卒。（出《朝野佥载》）

张易之兄弟
张易之兄弟骄贵，强夺庄宅奴婢姬妾，不可胜数。昌期于万年县街内行，逢一女人，婿抱儿相逐。昌期马鞭拨其头巾，女妇骂之。昌期顾谓奴曰："横驮将来。"婿投匦三四状，并不出。昌期捉送万年县，诬以他罪，决死之。昌仪常谓人曰："丈夫当如此，今时千人推我不倒，及其败也，万人擎我不能起。"俄而事败，兄弟俱斩。（出《朝野佥载》）

权怀恩
唐邢州刺史权怀恩，无赖，除洛州长史。州差参军刘犬子迎，至怀州路次拜。怀恩突过，不与语。步趁二百余步，亦不遣乘马。犬子觉不似，乃自上马驰之。至驿，令脱靴讫，谓曰："洛州几个参军？"对曰："正员六人，员外一人。"怀恩曰："何得有外员？"对曰："余一员，遣与长史脱靴。"怀恩惊曰："君谁家儿？"对曰："阿父为仆射。"怀恩抚然而去。仆射刘仁轨谓曰："公草里刺史，至神州，不可造次。参军虽卑微（微原作维，据黄本改），岂可令脱靴耶？"怀恩惭，请假不复出，旬日为益州刺史。（出《朝野佥载》）

宋之逊
唐洛阳丞宋之逊，太常主簿之问弟。罗织杀驸马王同皎。初，之逊谄附张易之兄弟，出为兖州司仓，遂亡而归，王同皎匿之于小房。同皎慷慨之士也，忿逆韦与武三思乱国，与一二所亲论之，每至切齿。之逊于帘下窃听之，遣侄昙，上书告之，以希韦之旨。武三思等果大怒，奏诛同皎之党。兄弟并授五品官，之逊为光禄丞，之问为鸿胪丞，昙为尚衣奉御。天下怨之，皆相谓曰："之问等绯衫，王同皎血染也。"诛逆韦之后，之逊等长流岭南。客谓浮休子曰："来俊臣之徒如何？"对曰："昔有狮子王于深山，获一豺，将食之。豺曰：'请为王送二鹿以自赎。'狮子王喜。周年之后，无可送，王曰：'汝杀众生亦已多，今次到汝，汝其图之？'豺默然无应，遂齚杀之。俊臣之辈，何异豺也。"（出《朝野佥载》）

彭先觉
