<!-- { "loadSidebar": true } -->
韦浦者，自寿州士曹赴选，至阌乡逆旅，方就食，忽有一人前拜曰："客归元昶，常力鞭辔之任，愿备门下厮养卒。"浦视之，衣甚垢而神彩爽迈，因谓曰："尔何从而至？"对曰："某早蒙冯六郎职在河中，岁月颇多，给事亦勤，甚见亲任。昨六郎绛州轩辕四郎同至此，求卞判官买腰带。某于其下丐茶酒直，遂有言语相及。六郎谓某有所欺，斥留于此。某佣贱，复鲜资用，非有符牒，不能越关禁。伏知二十二郎将西去，偿因而获归，为愿足矣。或不弃顽下，终赐鞭驱，小人之分，又何幸焉？"浦许之。食毕，乃行十数里，承顺指顾，无不先意，浦极谓得人。俄而憩于茶肆，有扁乘数十适至，方解辕纵牛，龁草路边。归趋过牛群，以手批一牛足，牛即鸣痛不能前。主初不之见，遽将求医，归谓曰："吾常为兽医，为尔疗此牛。"即於墙下捻碎少许土，傅牛脚上，因疾驱数十步，牛遂如故。众皆兴叹。其主乃赏（"赏"原作"买"，据明抄本改。）茶二斤，即进於浦曰："庸奴幸蒙见诺，思以薄伎所获，傚献芹者。"浦益怜之。次於潼关，主人有稚儿戏於门下，乃见归以手挃其背，稚儿即惊闷绝，食顷不寤。主人曰："是状为中恶。"疾呼二娘，久方至。二娘巫者也，至则以琵琶迎神，欠嚏良久，曰："三郎至矣。传语主人，此客鬼为崇，吾且录之矣。"言其状与服色，真归也。又曰："若以兰汤浴之，此患除矣。"如言而稚儿立愈。浦见归所为，已恶之。及巫者有说，呼则不至矣。明日又行，次赤水西。路旁忽见元昶，破弊紫衫，有若负而顾步甚重，曰："某不敢以为羞耻，便不见二十二郎。某客鬼也，昨日之事，不敢复言，已见责於华岳神君。巫者所云三郎，即金天也。某为此界，不果闲行，受笞至重。方见二十二郎，到京当得本处县令，无足忧也。他日亦此伫还车耳。"浦云："尔前所说冯六郎等，岂皆人也？"归曰："冯六郎名夷，即河伯，轩辕天子之爱子也。卞判官名和，即昔刖足者也。善别宝，地府以为荆山玉使判官，轩辕家奴客，小事不相容忍。遽令某失冯六郎意。今日迍踬，实此之由。"浦曰："冯何得第六？"曰："冯水官也，水成数六耳。故黄帝四子，轩辕四郎，即其最小者也。"浦其年选授霍丘令，如其言。及赴官至此，虽无所覩，肸飨如有物焉。（出《河东记》）

郑驯
郑驯，贞元中进士擢第，调补门下典仪，第三十五。庄居在华阴县南五六里，为一县之胜。驯兄弟四人，曰駉，曰骥，曰騊。騊与驯，有科名时誉，县大夫泊邑客无不倾向之。驯与渭桥给纳（"纳"原作"给"，据明抄本改。）判官高叔让中外相厚，时往求丐。高为设鲙食，其夜，暴病霍乱而卒。时方暑，不及候其家人，即为具棺椁衾禭敛之，冥器奴马，无不精备。题冥器童背，一曰鹰儿，一曰鹘子。马有青色者，题云撒豆搃。十数日，柩归华阴别墅。时邑客李道古游虢川半月矣，未知训之死也。回至潼关西永丰仓路，忽逢驯自北来。车仆甚盛，李曰："别来旬日，行李何盛耶？"色气忻然谓李曰："多荷渭桥老高所致。"即呼二童鹰儿、鹘子参李大郎。戏谓曰："明时文士，乃蓄鹰鹘耶？"驯又指所乘马曰："兼请看仆撒豆搃。"李曰："仆颇有羡色如何？"驯曰："但勤修令德，致之何难。"乃相与并辔，至野狐泉，李欲留食，驯以马策过曰："去家咫尺，何必食为。"有顷，到华阴岳庙东。驯揖李曰："自此迳路归矣。"李曰："且相随至县，幸不回路。"驯曰："仆离家半月，还要早归。"固不肯过岳庙。须臾，李至县，问吏曰："令与诸官何在？"曰："适往县南慰郑三十四郎矣。"李曰："慰何事？"吏曰："郑三十五郎，今月初向渭桥亡，神柩昨夜归庄耳。"李冁然曰："我适与郑偕自潼关来。"一县人吏皆曰不虚，李愕然，犹未之信，即策马疾驰，往郑庄。中路逢县吏崔频、县丞裴悬、主簿卢士琼、县尉庄儒，及其弟庄古、邑客韦纳、郭存中，并自郑庄回。立马叙言，李乃大惊，良久方能言，且忧身之及祸。后往来者。往往於京城中闹处相逢，行李仆马，不异李之所见，而不复有言。（出《河东集》）

魏朋
建州刺史魏朋，辞满后，客居南昌。素无诗思，后遇病，迷惑失心，如有人相引接，勿索笔抄诗言："孤愤临清江，每睹向日晚。松影摇长风，蟾光落岩甸。故乡千里余，亲戚罕相见。望望空云山，哀哀泪如霰。恨为泉台客，复此异乡县。愿言敦畴昔，忽以弃疵贱。"诗意如其亡妻以赠朋也。后十余日，朋卒。（出《玄怪录》）

道政坊宅
道政里十字街东，贞元中，有小宅，怪异日见，人居者必大遭凶祸。时进士房次卿假西院住，累月无患，乃众夸之云："仆前程事，可以自得矣。咸谓此宅凶，於次卿无何有。"李直方闻而答曰："是先辈凶於宅。"人皆大笑。后为东平节度李师古买为进奏院。是时东平军（"军"原作"君"，据明抄本改。）每贺冬正常五六十人，鹰犬随之，武将军吏，烹炰屠宰，悉以为常。进士李章武初及第，亦负壮气，诘朝，访太史丞徐泽。遇早出，遂憩马於其院。此日东平军士悉归，忽见堂上有伛背衣黮绯老人，目且赤而有泪，临街曝阳。西轩有一衣暗黄裙白褡裆老母，荷担二笼，皆盛亡人碎骸及驴马等骨，又插六七枚人胁骨於其髻为钗，似欲移徙。老人呼曰："四娘子何为至此？"老母应曰："高八丈万福。"遽云："且辟八丈移去，近来此宅大蹀聒，求住不得也。"章武知音亲说，此宅本凶。或云，章武因此玥粉黛（明抄本"玥"作"而"。"黛"作"饰"。）耳。（出《乾鐉子》）

郑琼罗
段文昌从弟某者，贞元末，自信安还洛，暮达瓜洲，宿於舟中。夜久弹琴，忽外有嗟叹声，止息即无。如此数四，乃缓轸还寝。梦一女年二十余，形悴衣败，前拜曰："妾姓郑名琼罗，本居丹徒。父母早亡，依於孀嫂。嫂不幸又没，遂来杨子寻姨。夜至逆旅，市吏子王惟举乘醉逼辱，妾知不免，因以领巾绞颈自杀。市吏子乃潜埋於鱼行西渠中。其夕，再见梦於杨子令石义，竟不为理。复见冤气於江，石尚谓非烟之祥，图而表奏。抱恨四十年，无人为雪。妾父母俱善琴，适听君琴声，奇弄翕响，不觉来此。"寻至洛北河清县温谷，访内弟樊元则，少有异术。居数日，忽曰："兄安得一女鬼相随？请言遣之。"乃张灯焚香作法，顷之，灯后窣窣有声，元则曰："是请纸笔也，好投纸笔于灯影中。"少顷，满（"满"原作"旅"，据明抄本改。）纸疾落，灯前视之，书盈於幅。书若杂言七字，辞甚凄恨。元则遽令录之，言鬼书不久辄漫灭。及晓，纸上若煤污，无复字也。元刚复令具酒脯纸钱，乘昏焚於道。有风旋灰，直上数尺，及闻悲泣声。诗凡二百六十二字，率叙幽冤之意，语不甚晓，词故不载。其中二十八字曰："痛填心兮不能语，寸断肠兮诉何处？春生万物妾不生，更恨香魂不相遇。"（出《酉阳杂俎》）

华州参军
华州柳参军，名族之子。寡欲早孤，无兄弟。罢官，於长安闲游。上巳日，曲江见一车子，饰以金碧，半立浅水之中。后帘徐褰，见掺手如玉，指画令摘芙蕖。女之容色绝代，斜睨柳生良久。柳生鞭马从之，即见车子入永崇里。柳生访其（"访"原作"知"，"其"下有"大"字，据明抄本改。）姓崔氏，女亦有母。有青衣，字轻红。柳生不甚贫，多方略轻红，竟不之受。他日，崔氏女有疾，其舅执金吾王，因候其妹，且告之，请为子纳焉。崔氏不乐，其母不敢违兄之命。女曰："愿嫁得前时柳生足矣。必不允，某与外兄终恐不生全。"其母念女之深，乃命轻红於荐福寺僧道省院达意。柳生为轻红所诱，又悦轻红，轻红大怒曰："君性正粗，奈何小娘子如此侍於君？某一微贱，便忘前好，欲保岁寒，其可得乎？某且以足下事白小娘子。"柳生再拜，谢不敏然。始曰："夫人惜小娘子情切，今小娘子不乐适王家，夫人是以偷成婚约。君可三两日内就礼事。"柳生极喜，自备数百千财礼，期内结婚。后五日，柳挈妻与轻红於金城里居。及旬月外，金吾到永崇，其母王氏泣云："某夫亡，子女孤独，（"独"字原空缺，据明抄本补。）被侄不待礼会，强窃女去矣。兄岂无教训之道？"金吾大怒，归笞其子数十。密令捕访，弥年无获。无何，王氏殂，柳生挈妻与轻红自金城赴丧。金吾之子既见，遂告父，父擒柳生。生云："某於外姑王氏处纳采娶妻，非越礼私诱也。家人大小皆熟知之。"王氏既殁，无所明，遂讼於官。公断王家先下财礼，合归王家。金吾子常悦表妹，亦不怨前横也。经数年，轻红竟洁己处焉。金吾又亡，移其宅於崇义里。崔氏不乐事外兄，乃使轻红访柳生所在，时柳生尚居金城里。崔氏又使轻红与柳生为期，兼赍看圃竖，令积粪堆与宅垣齐，崔氏女遂与轻红蹑之，同诣柳生。柳生惊喜，又不出城，只迁群贤里。后本夫终寻崔氏女，知群贤里住，复与讼夺之。王生情深，崔氏万途求免，讬以体孕，又不责而纳焉。柳生长流江陵。二年，崔氏女与轻红相继而殁，王生送丧，哀恸之礼至矣。轻红亦葬於崔氏坟侧。柳生江南闲居，春二月，繁花满庭，追念崔氏女，凝想形影，且不知存亡。忽闻扣门甚急，俄见轻红抱妆奁而进，乃曰："小娘子且至。"闻似车马之声，比崔氏女入门，更无他见。柳生与崔氏女契阔，悲欢之甚。问其由，则曰："某已与王氏诀，自此可以同穴矣。人生意专，必果夙愿。"因言曰："某少习乐，箜篌中颇有功。"柳生即时买箜篌，调弄绝妙。二年间，可谓尽平生矣。无何，王生旧使苍头过柳生之门，见轻红，惊不知其然。又疑人有相似者，未敢遽言。问闾里，又云流人柳参军。弥怪，更伺之，轻红亦知是王生家人，因具言於柳生，匿之。王生苍头却还城，具以其事言於王生。王生闻之，命驾千里而来。既至柳生家门，於隙窥之，正见柳生坦腹於临轩榻上，崔氏女新妆，轻红捧镜於其侧，崔氏匀铜黄未竟。王生门外极叫，轻红镜坠地，有声如磬，崔氏与王生无憾。遂入，柳生惊，亦待如宾礼。俄又失崔氏所在。柳生与王生从容言事，二人相看不喻，大异之。相与造长安，发崔氏所葬验之，即江陵所施铅黄如新，衣服肌肉，且无损败，轻红亦然。柳与王相誓，却葬之。二人入终南山访道，遂不返焉。（出《乾鐉子》）

赵叔牙
