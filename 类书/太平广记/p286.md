<!-- { "loadSidebar": true } -->
临济有妒妇津。传言晋太始中，刘伯玉妻段氏字明光，性妒忌。伯玉尝于妻前诵《洛神赋》。语其妻曰："取妇得如此，吾无憾焉。"明光曰："君何得以水神美而欲轻我？吾死，何患不为水神。"其夜乃自沉而死。死后七日，梦见与伯玉曰："君本愿神，吾今得为神矣"。伯玉遂终身不复渡水。有妇人渡此津者，皆坏衣枉妆，然后敢济。不尔，风波暴发。丑妇虽（虽下原有不字，据明抄本删）妆饰而渡，其神亦不妒也。妇人渡河无风浪者，以为丑不能致水神。丑妇讳之，莫不皆自毁形容，以塞嗤笑也。故齐人语曰："欲求好妇，立在津口。妇人水傍，好丑自彰。"（出《酉阳杂俎》）

王导妻
王导妻曹氏甚妒忌，制丞相不得有侍御，乃至左右小人。有姘少者，必加诮责。乃密营别馆，众妾罗列，有数男。曹氏知，大惊恚，乃将黄门及婢二十人，人持食刀，欲出讨寻。王公遽命驾，患迟，乃亲以尘尾柄助御者打牛，狼狈奔驰，乃得先至（至原作去，据明抄本改）。司徒蔡谟闻，乃诣王谓曰："朝廷欲加公九锡，知否？"王自叙谋（《世说?轻诋》篇注。谋作谦。）志，蔡曰："不闻余物，惟闻短辕犊车，长柄尘尾耳。导大惭。"（出《炉》记）

杜兰香
杜兰香降张硕。硕妻无子，娶妾。妻妒无已，硕谓香："如此云何？"香曰："此易治耳。"言卒而硕妻患创委顿。硕曰："妻将死如何？"香曰："此创所以治妒，创已亦当瘥。"数日之间，创损而妻无妒心，遂生数男。（出《杜兰香列传》）

任瑰妻
唐初，兵部尚书任瑰。敕赐宫女二，女皆国色。妻妬，烂二女头发秃尽。太宗闻之，令上宫赍金胡瓶酒赐之，云："饮之立死。瑰三品，合置姬媵。尔后不妬，不须饮之；若妬即饮。"柳氏拜敕讫曰："妾与瑰结发夫妻，俱出微贱，更相辅翼，遂致荣官。瑰今多内嬖，诚不如死。"遂饮尽。然非鸩也，既睡醒。帝谓瑰曰："其性如此，朕亦当畏之。"因诏二女，令别宅安置。（出《朝野佥载》）
又房玄龄夫人至妒。太宗将赐美人，屡辞不受。乃令皇后召夫人，语以媵妾之流，令有常制。且司空年近迟暮，帝欲有优崇之意。夫人执心不回。帝乃令谓曰："宁不妒而生，宁妒而死。"曰："妾宁妒而死。"乃遣酌一卮酒与之曰："若然，可饮此一鸠。"一举便尽，无所留难。帝曰："我尚畏见，何况于玄龄乎？"（出《国史异纂》）

房孺复妻
房孺复妻氏性妒忌，左右婢不得浓妆高髻见。给胭脂一豆，粉一钱。有一婢新买，妆稍佳，崔怒谓曰："汝好妆耶？吾为汝妆。"乃令刻其眉，以青填之，烧鏁桁，灼其两眼角，皮随焦卷，以朱傅之。及痂落，瘢如妆焉。（出《酉阳杂俎》）

李廷璧妻
李廷璧二十年应举，方于蜀中策名。歌篇靡丽。诗韵精能。尝为舒州军卒。其妻猜妒。一日铃阁连宴，三宵不归，妻达意云，来必刃之。泣告州牧，徙居佛寺，浃辰晦迹，因《咏愁》诗曰："到来难遣去难留，着骨粘心万事休。潘岳愁丝生鬓里，婕妤悲色上眉头。长途诗尽空骑马，远雁声初独倚楼。更有相思不相见，酒醒灯背月如钩。"（出《抒情集》）

吴宗文
王蜀吴宗文，以功勳继领名郡，少年富贵，其家姬仆乐妓十数辈，皆其精选也。其妻妒，每怏怏不惬其志。忽一日，鼓动趋朝，已行数坊，忽报云"放朝"。遂密戒从者，潜入，遍幸之。至十余辈，遂据腹而卒。（出《王氏见闻》）

蜀功臣
蜀有功臣忘其名，其妻妒忌。家畜妓乐甚多，居常即隔绝之。或宴饮，即使隔帘奏乐，某未尝见也。其妻左右，常令老丑者侍之。某尝独处，更无侍者，而居第器服盛甚。后妻病甚，语其夫曰："我死，若近婢妾，立当取之。"及属圹，某乃召诸姬，日夜酣饮为乐。有掌衣婢，尤属意，即幸之。方寝息，忽有声如霹雳，帷帐皆裂，某因惊成疾而死。（出《王氏见闻》）

秦骑将
秦骑将石某者，甚有战功。其妻悍且妒，石常患之。后其妻独处，乃夜遣人刺之。妻手接其刃，号救叫喊。婢妾共击贼，遂折镡而去，竟不能害。妇十指皆伤。后数年，秦亡入蜀，蜀遣石将兵，屯于褒梁，复于军中募侠士，就家刺之。褒蜀相去数千里，侠士于是挟刃，怀家书，至其门曰："褒中信至，令面见夫人。"夫人喜出见，侠拜而授其书，捧接之际，挥刃斫之。妻有一女跃出，举手接刃，相持久之，竟不能害。外人闻而救之，女十指并伤。后十年，蜀亡，归秦邦，竟与其夫偕老，死于牖下。（出《玉堂闲话》）

卷第二百七十三　　妇人四（附妓女）
周皓　李秀兰　杜牧　刘禹锡　李逢吉　洛中举人　蔡京　武昌妓　韦保衢曹生　罗虬　徐月英

周皓
太仆卿周皓，贵族子，多力负气。天宝中，皓少年，常结客为花柳之游，竟蓄亡命。访城中名姬，如蝇袭膻，无不获者。时靖恭有姬子夜来，稚齿巧笑，歌舞绝伦，贵公子破产迎之。皓时与数辈富者更擅之。会一日，其母白皓曰："某日夜来生日，岂可寂寞乎？"皓与往还，竟求珍货，合钱数十万，会饮其家。乐工贺怀智、纪孩孩，皆一时绝手。扃方合，忽觉击门声甚急。皓戒内忽开，良久，折关而入。有少年紫衣，骑从数十，诟其母，即将军高力士之子也。母与夜来泣拜，诸客将散。皓时血气方刚，且恃其力，顾从者不相敌。因前让其怙势，攘臂格之。紫衣者踣于拳下，且绝其颔骨。大伤流血，皓遂突出。时都亭驿所由魏贞，有心义，好养私客，皓以情投之。贞乃藏于妻女间。时有司追捉急切，贞恐踪露，乃夜办装具，腰白金数锭，谓皓曰："汴州周简老，义士也，复与郎君当家，今可依之，且宜谦恭不怠。"周简老盖大侠也，见魏贞书，喜甚。皓因拜之为叔，遂言其状。简老令居一船中，戒无妄出，供与极厚。居岁余，忽听船上哭泣声。皓潜窥之，见一少妇，缟衣甚美，与简老相慰。其夕，简老忽至皓处，问："君婚未？某有表妹，嫁与甲，甲卒无子，今无所归，可事君子。"皓拜谢之。即夕，其表妹归皓，有女二人，男一人，犹在舟中。简老忽语皓："事已息，君貌寝，必无人识者，可游江淮。"乃赠百余千，号哭而别，于是遂免。（出《酉阳杂俎》）

李秀兰
李秀兰以女子有才名。初五六岁时，其父抱于庭，作诗咏蔷薇，其末句云："过时未架却，心绪乱纵横。"父恚曰："此女子将来富有文章，然必为失行妇人矣。"竟如其言。（出《玉堂闲话》）
又秀兰尝与诸贤会乌程县开元寺。知河间刘长卿有阴疾，谓之曰："山气日夕佳。"长卿对曰："众鸟欣有托。"举坐大笑，论者两美之。秀兰有诗曰："远水浮仙棹，寒星伴使车。"盖五言之佳境也。上方班姬即不足，下比韩英则有余，亦女中之诗豪也。尝赋得三峡流泉歌曰："妾家本住巫山云，巫山流水常自闻。王琴弹出转寥夐，直似当时梦中听。三峡迢迢几千里，一时流入深闺里。巨石奔湍指下生，飞渡走浪弦中起。初疑喷涌含雷风，又似呜咽流不通。回湍濑曲势将尽，时复滴沥平沙中。忆昔阮公为此曲，能使仲容听不足。一弹既罢又一弹。愿与流泉镇相续。"（出《中兴间气集》）

蔡京
邕南朝度使蔡京过永州，永州刺史郑史与京同年，连以酒乐相邀。座有琼枝者，郑之所爱，而席之最妍。蔡强夺之行。郑莫之竟也。邕南之所为，多如此类。为德义者见鄙，终其不悛也。及邕南制御失律，伏法。（出《云谿友议》）

武昌妓
韦蟾廉问鄂州，及罢任，宾僚盛陈祖席。蟾遂书文选句云："悲莫悲兮生别离，登山临水送将归。"以笺毫授宾从，请续其句。座中怅望，皆思不属。逡巡，女妓泫然起曰："某不才，不敢染翰，欲口占两句。"韦大惊异，令随口写之："武昌无限新栽柳，不见杨花扑面飞。"座客无不嘉叹。韦令唱作《杨柳枝词》，极欢而散。赠数十笺，纳之，翌日共载而发。（出《抒情诗》）

韦保衢
韦保衢（明抄本衢作衡）尝访同人，方坐，李钜新及第，亦继至。保衢以其后先，匿于帷下。既入曰："有客乎？"同人曰："韦保衢秀才，可以出否？"钜新及第，甚自得意，徐曰："出也何妨。"保衢竟不之出。洎衢尚公主为相，李蠙镇岐下，钜方自山北旧从事辟焉。初保衢既登第，独孤云除东川，辟在幕下。乐籍间有佐饮者，副史李甲属意也。时以逼于他适，私期，回将纳焉。保衢既至，不之知，祈于独孤，且请降其籍。李至，意殊不平，每在宴席，辄以语侵保衢。保衢不能容，即携其妓人以去。李益怒之，屡言于云。云不得已，命飞牒追之而回。无何，堂牒追保衢赴辇下，乃尚同昌公主也。李固惧之矣。不日，保衢复入翰林，李闻之，登时而卒。（出《玉泉子》）

曹生
卢常侍鉟，牧沪江日，相座嘱一曹生，令署郡职，不免奉之。曹悦营妓名丹霞，卢沮而不许。会饯朝客于短亭，曹献诗曰："拜玉亭间送客忙，此时孤恨感离乡。寻思往岁绝缨事，肯向朱门泣夜长。"卢演为长句，和而勉之曰："桑扈交飞百舌忙，祖亭闻乐倍思乡。樽前有恨惭卑宦，席上无寥爱艳妆。莫为狂花迷眼界，须求真理定心王。游蜂采掇何时已，祗恐多言议短长。"（出《卢怀抒情集》）

徐月英
江淮间，有徐月英者，名娼也。其送人诗云："惆怅人间万事违，两人同去一人归。生憎平望亭中水。忍照鸳鸯相背飞。"又云："枕前泪与阶前雨。隔个窗儿滴到明。"亦有诗集。金陵徐氏诸公子，宠一营妓，卒乃焚之，月英送葬，谓徐公曰："此娘平生风流，没亦带焰。"时号美（美字原缺，据明抄本补）戏也。（出《北梦琐言》）

卷第二百七十四　　情感
买粉儿　崔护　武延嗣　开元制衣女　韦皋　欧阳詹　薛宜僚　戎昱

买粉儿
