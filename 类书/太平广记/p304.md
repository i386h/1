<!-- { "loadSidebar": true } -->
又高骈末年，惑于神仙之术。吕用之、张守一、诸葛殷等，皆言能役鬼神，变化黄金。骈酷信之，遂委以政事。用之等援引朋党，恣为不法。其后亦虑多言者有所漏泄，因谓骈曰："高真上圣，要降非难。所患者，学道之人，真气稍亏，灵咒遂绝。"骈闻之，以为信然，乃谢绝人事，屏弃妾媵。宾客将吏，无复见之。有不得已之故，则遣人先浴斋戒，诣紫极宫道士被除不祥，谓之解秽，然后见之。拜起才终，已复引出。自此内外拥隔。纪纲日紊。用之等因大行威福，傍若无人，岁月既深，根蒂遂固。用之自谓磻溪真君、张守一是赤松子、诸葛殷称将军。有一萧胜者，谓之秦穆公附马。皆云上帝遣来，为令公道侣。其鄙诞不经，率皆如此。江阳县前一地祗小庙，用之贫贱时，常与妻（与妻原作以□寓。据明抄本补改。）止其（其原作巫。据明抄本改。）舍。凡所动静，祷而后行。得志后，谓为冥助，遂修崇之。回廊曲室，妆楼寝殿，百有余间。土木工师，尽江南之选。每军旅大事，则以少牢祀之。用之、守一，皆云神遇。骈凡有密请，即遣二人致意焉。中和元年，用之以神仙好楼居，请于公廨邸北，跨河为迎仙楼。其斤斧之声，昼夜不绝，费数万缗，半岁方就。自成至败。竟不一游。扃鐍俨然，以至灰烬。是冬，又起延和阁于大厅之西，凡七间，高八丈，皆饰以珠玉，绮窗绣户，殆非人工。每旦，焚名香，列异宝，以祈王母之降。及师铎乱，人有登之者，于藻井垂莲之上，见二十八字云："延和高阁上干云，小语犹疑太乙闻。烧尽降真无一事。开门迎得毕将军。"此近诗妖也。用之公然云："与上仙来往。"每对骈，或叱咄风雨，顾揖空中，谓见群仙来往过于外。骈随而拜之。用之指画纷纭，略无愧色。左右稍有异论，则死不旋踵矣。见者莫测其由，但搏膺不敢出口。用之忽云："后土夫人灵仇，遣使就某借兵马，并李筌所撰《太白阴经》。"骈遽下两县，率百姓苇席数千领，画作甲兵之状，遣用之于庙庭烧之。又以五彩笺写《太白阴经》十道，置于神座之侧。又于夫人帐中塑一绿衣年少，谓之韦郎。庙成，有人于西庑栋上题一长句，诗曰："四海干戈尚未宁，谩劳淮海写仪刑。九天玄女犹无信，后土夫人岂有灵。一带好云侵鬓绿，两行嵬岫拂眉清。韦郎年少耽闲事，案上休夸《太白经》。"好事者竞相传诵。是岁，诏于广陵立骈生祠，并刻石颂。差州人采碑石于宣城。及至扬子院，用之一夜遣人密以健牯五十牵至州南，凿垣架濠，移入城内。及明，栅缉如故。因令扬子县申府，昨夜碑石不知所在。遂悬购之。至晚云，被神人移置街市。骈大惊，乃于其傍立一大木柱，上以金书云："不因人力，自然而至。"即令两都出兵仗鼓乐，迎入碧筠亭。至三桥拥闹之处，故埋石以碍之，伪云："人牛拽不动。"骈乃朱篆数字，帖于碑上，须臾去石乃行。观者互相谓曰："碑动也。"识者恶之。明日，扬子有一村妪，诣知府判官陈牒，云："夜来里胥借耕牛牵碑，误损其足。"远近闻之，莫不绝倒。比至失守，师铎之众，竟至坏墉而进。常与丞相郑公不叶，用之知之，忽曰："适得上仙书，宰执之间，有阴图令公者。使一侠士来，夜当至。"骈惊悸不已，问计于用之。曰："张先生少年时，尝学斯术于深井里聂夫人。近日不知更为之否？若有，但请此人当之，无不齑粉若。"骈立召守一语之。对曰："老夫久不为此戏，手足生疏。然为令公，有何不可？"及期衣妇人衣，匿于别室。守一寝于骈卧内。至夜分，掷一铜铁于阶砌之上，铿然有声。遂出皮囊中彘血。洒于庭户檐宇间，如格斗之状。明日，骈泣谢守一曰："蒙先公再生之恩。真枯骨重肉矣。"乃躬辇金玉及通天犀带以酬其劳。江阳县尉薛，失其名，亦用之党也。忽一日告骈曰："夜来因巡警，至后土庙前，见无限阴兵。其中一人云：'为我告高王，夫人使我将兵数百万于此界游奕，幸王无虑他寇之侵轶也。'言毕而没。"群妖闻之大喜悦，竞以金帛遗之。未久，奏薛六合县令。用之又以木刻一大人足，长三尺五寸。时久雨初霁，夜印于后土庙殿后柏林中，及江阳县前，其迹如较力之状。明日，用之谓骈曰："夜来有神人斗于夫人庙中。用之夜遣阴兵逐之，已过江矣。"不尔，广陵几为洪涛，骈骇然。遂以黄金二十斤，以饷用之。后骈有所爱马死，园人惧得罪，求救于用之。用之乃又见骈曰："隋将陈杲仁，用之有事命至淮东。果仁诉以无马，令公大乌（骈良马名。）且望一借。"顷刻，厩吏报云："大乌黑汗发。"骈徐应之曰："吾已借大司徒矣。"俄而告毙。初萧胜纳财于用之，求知盐城监。骈以当任者有绩，与夺之间，颇有难色。用之曰："用胜为盐城者，不为胜也。昨得上仙书云：'有一宝剑在盐城井中，须用灵官取之。'以胜上仙左右人，欲遣去耳。"骈俯仰许之。胜至监数月，遂匣一铜匕首献于骈。用之稽首曰："此北帝所佩者也。得之则百里之内，五兵不敢犯。"骈甚异之，遂饰以宝玉，常置座隅。时广陵久雨，用之谓骈曰："此地当有火灾，郭邑之间，悉合灰烬。近日遣金山下毒龙，以少雨濡之。自此虽无大段烧爇，亦未免小小惊动也。"于是用之每夜密遣人纵火，荒祠坏宇，无复存者。骈当授道家秘法，用之、守一无增焉。因刻一青石，如手扳状，隐起龙蛇，近成文字：玉皇授白云先生高骈，潜使左右置安道院香几上。骈见之，不胜惊喜。用之曰："玉皇以令公焚修功著，特有是命。计其鸾鹤，不久当降。某等此际谪限已满，便应得陪幢节，同归真境也。他日瑶池席上，亦是人间一故事。"言毕，欢笑不已。遂相与登延和阁，命酒肴，极欢而罢。后于道院庭中，刻木为鹤，大如小驷，鞍辔中设机捩，人或逼之，奋然飞动。骈尝羽服跨之，仰视空阔，有飘然之思矣。自是严斋醮，飞炼金丹。费耗资财，动逾万计。日居月诸，竟无其验。（出《妖乱志》）



董昌
董昌未僭前，有山阴县老人，伪上言于昌曰："今大王善政及人，愿万岁帝于越，以福兆庶。三十年前，已闻谣言，正合今日，故来献。其言曰：'欲识圣人姓，千里草青青。欲知圣人名，日人曰上生。'"昌得之大喜，因谓（谓原作读，据明抄本改）曰："天命早已归我，我所为大矣。"乃赠老人百缣，仍免其征赋。先遣道士朱思远立坛场，候上帝。忽一夕云，天符降于雨（《稽神录》雨作函）中，有碧纸朱文，其文又不可识。思远言"天命命与董氏"。又有王守真者，欲谓之王百艺，极机巧。初立生祠，雕刻形像。塑续官属，及设兵卫，状若鬼神，皆百艺所为也。妖伪之际，悉由百艺幻惑所致。昌每言："我（明抄本我下有得字。）兔子上金床谶我（明抄本无我字。）也。我卯生，来年岁在卯，二月二日亦卯，即卯年卯月卯日，仍当以卯时。万世之业，利在于此。"乾宁二年，二月二日，率军俗数万人，僣衮冕仪卫，登子城门楼，赦境内，改伪号罗平国，年号天册，自称圣人。及令官属将校等，皆呼"圣人万岁。"俯而言曰（云云）。词毕，复欲舞蹈。昌乃连声止之："卿道得许多言语，压得朕头疼也。"（缘土人所制天冠稍重，故有此言。）时人闻，皆大笑之。（出《会稽录》）


神鬼精怪卷（第291-374卷)目录
卷第二百九十一　神一　　龙门山　太公望　四海神　延娟　齐桓公　晋文公　郑缪公
　晋平公　齐景公妬女庙　伍子胥　屈原　李冰　土羊神
　梅姑　秦始皇　观亭江神　宛若　竹王刘向　何比干
卷第二百九十二　神二　　栾侯　阳起　欧明　李高　黄原　贾逵　李宪　张璞
　洛子渊　陈虞　黄翻阳雍　钱祐　徐郎　丁氏妇　阿紫
卷第二百九十三　神三　　度朔君　蒋子文　葛祚　虞道施　顾邵　陈氏女　王表
　石人神　圣姑　陈敏　费长房　胡母班　张诚之
卷第二百九十四　神四　　王祐　温峤　戴文谌　黄石公　袁双　商康　贾充　王文度
　徐长　陈绪白道猷　高雅之　罗根生　沈纵　戴氏女　孙盛
　湛满　竺县遂　武曾　晋孝武帝　蔺启之　王猛　封驱之
卷第二百九十五　神五　　王僧虔　陈悝　宫亭庙　安世高　曲阿神　谢奂　李滔
　树伯道　侯褚　卢循陈臣　张舒　萧惠明　柳积　赵文昭
　河伯　邵敬伯　吴兴人　刘子卿
卷第二百九十六　神六　　太室神　黄苗　龚双　萧总　萧岳　尔朱兆　蒋帝神
　临汝侯猷　阴子春苏岭庙　卢元明　董慎　李靖
卷第二百九十七　神七　　丹丘子　瀚海神　薛延陀　睦仁茜　兖州人
卷第二百九十八　神八　　柳智感　李播　狄仁杰　王万彻　太学郑生　赵州参军妻
卷第二百九十九　神九　　韦安道
卷第三百　　　　神十　　杜鹏举　河东县尉妻　三卫　李湜　叶净能　王昌龄　张嘉佑
卷第三百一　　　神十一　汝阴人　崔敏壳　张安　仇嘉福　食羊人　王晙
卷第三百二　　　神十二　皇甫恂　卫庭训　韦秀庄　华岳神女　王僴
卷第三百三　　　神十三　韩光祚　宣州司户　崔圆　郑仁钧　季广琛　刘可大　奴苍璧
　南缵　王常
卷第三百四　　　神十四　开业寺　女娲神　王籍　畅璀　乔龟年　张光晟　淮南军卒
　元载张谓　颖阳里正
卷第三百五　　　神十五　王法智　李佐时　韦皋　窦参　李伯禽　肖复第　李纳
　崔汾　卒秘
卷第三百六　　　神十六　陈袁生　冉遂　魏耽　卢佩陈
卷第三百七　　　神十七　沈聿　党国清　太原小吏　村人陈翁　乐坤　永清县庙
　崔泽　韩愈　李逢吉　樊宗训　裴度　张仲殷　凌华
卷第三百八　　　神十八　李回　李序　蔡荣　刘元迥　郑翦　柳澥　马总　崔龟从
卷第三百九　　　神十九　蒋琛　张遵言
卷第三百十　　　神二十　张无颇　王锜　马朝　郄元位　夏阳赵尉　卢嗣宗　
三史王生　张生
卷第三百十一　　神二十一萧旷　史遂　田布　进士崔生　张偃　裴氏子　韦驺
卷第三百十二　　神二十二楚州人　陷河神　謇宗儒　滑能　柳晦　刘山甫　尔朱氏
　李仲吕　新昌坊民裴氏女　夏候祯　徐焕　罗弘信　李嶢
卷第三百十三　　神二十三杨镳　张璟　崔从事　王审知　张怀武　李玫　赵瑜　
关承湍妻　李冰祠　郑君雄　钟离王祠　盘古祠　狄仁杰祠
葛氏妇　马希声　庞式
卷第三百十四　　神二十四清泰主　仆射陂　李泳子　谯乂俊　刘峭　袁州父老
　朱廷禹　僧德林　司马正彝　刘宣　黄鲁　张鋋　郭厚
　浔阳县吏　朱元吉　沽酒王氏　鲍回　刘皞　崔练师
