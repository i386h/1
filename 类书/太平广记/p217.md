<!-- { "loadSidebar": true } -->
唐白居易有妓樊素善歌，小蛮善舞。尝为诗曰："樱桃樊素口，杨柳小蛮腰。"年即高迈，而小蛮方丰艳，因杨柳词以托意曰："一树春风万万枝，嫩于金色软于丝。永丰坊里东南角，尽日无人属阿谁。"及宣宗朝，国乐唱是词，上问谁词？永丰在何处？左右具以对。遂因东使，命取永丰柳两枝，植于禁中。自感上知其名，且好尚风雅，又为诗一章，其末句云："定知此后天文里，柳宿光中添两星。"后除苏州刺史，自峡沿流赴郡。时秭归县繁知一，闻居易将过巫山，先于神女祠粉壁大署之曰："苏州刺史今才子，行到巫山必有诗。为报高唐神女道，速排云雨候清词。"居易睹题处畅然，邀知一至曰："历阳刘郎中刘禹锡，三年理白帝，欲作一诗于此，怯而不为。罢郡经过，悉去千余诗，但留四章而已。此四章者，乃古今之绝唱也，而人造次不合为之。沈佺期诗曰："巫山高不极，合沓状奇新。暗谷疑风雨，幽崖若鬼神。月明三峡曙，潮满九江春。为问阳台客，应知入梦人。"王无兢诗曰："神女向高唐，巫山下夕阳。徘徊作行雨，婉娈逐荆王。电影江前落，雷声峡外长。霁云无处所，台馆晓苍苍。"李端诗曰："巫山十二重，皆在碧空中。回合云藏日，霏微雨带风。猿声寒渡水，树色暮连空。愁向高唐去，千秋见楚宫。"皇甫冉诗曰："巫峡见巴东，迢迢出半空。云藏神女馆，雨到楚王宫。朝暮泉声落，寒暄树色同。清猿不可听，偏在九秋中。"白居易吟四篇诗，与繁生同济，而竟不为。（出《云溪友议》）

元和沙门
唐元和中，长安有沙门（不记名），善病人文章，尤能捉语意相合之处。张籍颇恚之，冥搜愈切。思得句曰："长因送人处，忆得别家时。"径往夸扬。乃曰："此应不合前辈意也。"僧笑曰："此有人道了也。"籍曰："向有何人？"僧冷吟曰："见他挑李发，思忆后园春。"籍因抚掌大笑。（出《摭言》）

卷第一百九十九　文章二
杜牧　天峤游人　谭铢　周匡物　王播　朱庆余　唐宣宗　温庭筠　李商隐刘瑑　郑畋　司空图　高蟾

杜牧
唐白居易初为杭州刺史，令访牡丹花。独开元寺僧惠澄近于京师得之。始植于庭，栏门甚密，他处未之有也。时春景方深，惠澄设油幕覆其上。牡丹自此东越分而种之也。会徐凝从富春来，未知白，先题诗曰："此花南地知难种，渐愧僧闲用意栽。海燕解怜频睥睨，胡蜂未识更徘徊。虚生芍药徒劳妒，羞杀玫瑰不敢开。唯有数苞红幞在，含芳只待舍人来。"白寻到寺看花，乃命徐同醉而归。时张祜榜舟而至，甚若疏诞。然张徐二生未之习隐，各希首荐焉。白曰："二君论文，若廉白之斗鼠穴，胜负在于一战也。"遂试《长剑依天外》赋，《余霞散成绮》诗，试讫解送，以凝为元，祜次之。张曰："祜诗有地势遥尊岳，河流侧让关。多士以陈后主"日月光天德，山河壮帝居。"此徒有前名矣。又祜题金山寺诗曰："树影中流见，钟声两岸闻。"虽綦毋潜云。"塔影挂青汉，钟声和白云。"此句未为佳也。白又以祜宫词，四句之中皆数对，何足奇乎？然无徐生云，"今古长如白练飞，一条界破青山色。"祜叹曰：荣辱纠纷，亦何常也。遂行歌而迈，凝亦鼓枻而归。自是二生终身偃仰，不随乡试矣。先是李林宗、杜牧，与白辇不较文，（"文"原作"之"，据《云溪友议》改）具言元白诗体舛杂，而为清苦者见嗤，因兹有恨。白为河南尹，李为河南令，道上相遇。尹乃乘马，令则肩舆，似乖趋事之礼。李尝谓白为嗫嚅公，闻者皆笑。乐天之名稍减矣。白曰："李直木（林宗字也。）吾之猘子也，其锋不可当。"后杜牧守秋浦，与张祜为诗酒之友，酷吟祜宫词。亦知钱塘之岁，白有非祜之论，尝不平之。乃为诗二道以高之曰："谁人得似张公子，千首诗轻万户侯。"又云："如何故国三千里，虚唱歌词满六宫。"张诗曰："故国三千里，深宫二十年。一声何满子，双泪落君前。"此为祜得意之语也。李杜已下，盛言其美者，欲以荀异于白而曲成于张也。故牧又著论，言近有元白者，喜为谣言亵语，鼓扇浮嚣。吾恨方在下位，未能以法治之。斯亦敷佐于祜耳。（出《云溪友议》）

天峤游人
麻姑山，山谷之秀，草木多奇。有邓先（明抄本"先"作"仙"）客至延康，四五代为国道师，而锡紫服。洎死，自京归葬是山，云是尸解也。然悉为丘陇，松柏相望，词人经过，必当兴咏，几千首矣。忽有一少年，偶题一绝，不言姓字，但云天峤游人耳。后来观其所刺。无复为文。且邓氏之名，因斯稍减矣。诗曰："鹤老芝田鸡在笼，上清那与俗尘同。既言白日升仙去，何事人间有殡宫。"（出《云溪友议》）

谭铢
真娘者，吴国之佳人也，比于钱唐苏小小。死葬吴宫之侧。行客感其华丽，竞为诗题于墓树，栉比鳞臻。有举子谭铢者，吴门之秀士也，因书一绝。后之来者，睹其题处，稍息笔矣。诗曰："武丘山下冢累累，松柏萧条尽可悲。何事世人偏重色，真娘墓上独题诗。"（出《云溪友议》）

周匡物
周匡物字几本，漳州人。唐元和十二年，王播榜下进士及第。时以歌诗著名。初周以家贫，徒步应举，落魄风尘，怀刺不偶。路经钱塘江，乏僦船之资，久不得济，乃于公馆题诗云："万里茫茫天堑遥，秦皇底事不安桥。钱塘江口无钱过，又阻西陵两信潮。"郡牧出见之，乃罪津吏。至今天下津渡，尚传此诗讽诵。舟子不敢取举选人钱者，自此始也。（出《闽川名士传》）

王播
唐王播少孤贫，尝客扬州惠照寺木兰院，随僧斋食。后厌怠，乃斋罢而后击钟。后二纪，播自重位，出镇是邦，因访旧游。向之题名，皆以碧纱罩其诗。播继以二绝句曰："三十年前此院游，木兰花发院新修。如今再到经行处，树老无花僧白头。""上堂未（明抄本"未"作"已"）了各西东，惭愧闻黎饭后钟。三十年来尘扑面，如今始得碧纱笼。"（出《摭言》）

朱庆余
唐朱庆余遇水部郎中张籍知音，索庆余新旧篇什数通，吟改只留二十六章。籍置于怀抱而推赞之。时人以籍重名，无不缮录讽咏，遂登科第。初庆余尚为谦退，作《闺意》一篇，以献张曰："洞房昨夜停红烛，待晓堂前拜舅姑。妆罢低声问夫婿，画眉深浅入时无。"籍酬之曰："越女新妆出镜（明抄本"镜"作"奉"）心，自知明艳更沈吟。齐绔未足人间贵，一曲菱歌敌万金。"由是朱之诗名，流入四海内矣。（出《云溪友议》）

唐宣宗
唐宣宗朝，前进士陈玩等三人应博士宏词，所司考定名第及诗赋论。上于延英殿诏中书舍人李藩等问曰："凡考试之中，重用字如何？"藩对曰："赋忌偏枯庸杂，论失褒贬是非，诗则缘题落韵，（缘题，如白云起封中诗，元封中白云起是也。按《云溪友议》七无"元"字。）其间重用文字，乃是庶几，亦作有常例也。"又曰："孰诗重用字？"对曰："钱起湘灵鼓瑟诗云：善抚云和瑟，常闻帝子灵。冯夷空自舞，楚客不堪听。逸韵谐金石，清音发杳冥。苍梧来怨慕，白芷动芳馨。流水传湘浦，悲风过洞庭。曲终人不见，江上数峰青。中有二不字。"上曰："钱起虽重用字，他诗似不及起。虽谢眺云：'洞庭张乐地，潇湘帝子游。云去苍梧远，水还江汉流'之篇。无以比也。"其宏词诗重用字者登科。起诗便付史选。（出《云溪友议》）

又唐宣宗
宣宗因重阳，赐宴群臣，有御制诗。其略去：欵塞旋征骑，和戎委庙贤。倾心方倚注，叶力共安边。宰臣以下应制皆和。上曰：宰相魏谟诗最出，其两联云：四方无事去，神豫抄秋来。八水寒光起，千山霁色开。上嘉赏久之。魏蹈舞拜谢，群僚耸视，魏有德色，极欢而罢。（出《抒情诗》）

温庭筠
唐温庭筠字飞卿，旧名岐。与李商隐齐名，时号温李。才思艳丽，工于小赋。每入试，押官韵作赋。凡八叉手而八韵成。多为邻铺假手，号曰救数人也。而士行有缺，搢绅薄之。李义山谓曰："近得一联句云，远比赵公，三十六年宰辅，未得偶句。"温曰：何不云，近同部令，二十四考中书。"宣宗尝试诗，上句有"金步摇"，未能对，遣求进士对之。庭筠乃以"玉条脱"续也。宣宗赏焉。又药有名"白头翁"，温以"苍耳子"对。他皆此类也。宣帝爱唱菩萨蛮词，丞相令狐绹假其修撰，密进之，戒令勿他泄，而遽言于人，由是疏之。温亦有言云："中书内坐将军。"讥相国无学也。宣皇好微行，遇于逆旅，温不识龙颜，傲然而诘之曰："公非长史司马之流耶？"帝曰："非也。"又白："得非大参簿尉之类耶？"帝曰："非也。"谪为坊城尉。其制词曰："死门以德行为先，文章为末。尔既德行无取，文章何以补焉。徒负不羁之才，罕有适时之用。"竟流落而死也。豳国公杜悰自西川除淮海，庭筠诣韦曲林氏林亭，留诗云："卓氏炉前金线柳，隋家堤畔锦帆风。贪为两地行霖雨，不见池莲照水红。"豳公闻之，遗绢千匹。吴兴沈徽云："温曾于江淮为亲槚楚，由是改名庭筠。又每岁举场，多为举人假手。"侍郎沈询之举，别施铺席，授庭筠，不与诸公邻比。翌日，于帘前请庭筠曰："向来策名者，皆是文赋托于学士。某今岁场中，并无假托，学士勉旃。"因遣之，由是不得意也。（出《北梦琐言》）

李商隐
唐李商隐字义山，为彭阳公令狐楚从事。彭阳之子绹，继有韦平之拜，假疏商隐，未尝展分。重阳日。商隐诣宅，于厅事上留题。其略云："十年泉下无消息，九日樽前有所思。郎君官重施行马，东阁无因许再窥。"相国睹之，惭怅而已。乃扃闭此厅，终身不处也。（原缺出处，今见《北梦琐言》卷七）

刘瑑
