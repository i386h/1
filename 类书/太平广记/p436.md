<!-- { "loadSidebar": true } -->
长安贵游尚牡丹，三十余年矣。每春暮，车马若狂，以不就玩为耻。金吾铺围外寺观，种以求利，一本有数万者。元和末，韩令侄（《国史补》中“侄”作“始”）至长安，私第有之，遽令斸去。曰：“吾岂效儿女子也？”（出《国史补》）


月桂花
月桂，叶如桂。花浅黄色，四瓣。青蕊，花盛发如柿蒂。出蒋山。（出《酉阳杂俎》）


牡桂花
牡桂，叶大如苦竹。叶中有一脉如笔迹。花蒂叶三瓣，瓣端分为两歧。其表色浅黄，近歧浅红色。花六瓣，色白。心凸起如荔枝。其枝紫。出婺州山中。（出《酉阳杂俎》）


桂花
桂花，三月开，黄而不白。大庾诗皆称桂花耐日，及张曲江诗“桂华秋皎洁”，妄矣。（出《酉阳杂俎》）


海石榴花
罗多海红并海石榴。唐赞皇李德裕言，花中带海者，悉从海东来。章川花差类海石榴，五朵簇生，叶狭长，重沓承。


南海朱槿
南海四时皆有朱槿，花常开。然一本之内，所发不过一二十花。且开不能如图画者，丛发烂熳。（原阙出处，明抄本作“出《酉阳杂俎》”）


岭表朱槿
岭表朱槿花，茎叶皆如桑树。叶光而厚（南人谓之弗桑）。树身高者（出《酉阳杂俎》），止于四五尺，而枝叶婆娑。自二月开花，至于中冬方歇。其花深红色，五出，如大蜀葵。有蕊一条，长于花叶，上缀金屑，日光所烁，疑有焰生。一丛之上，日开数百朵，虽繁而有艳，且近而无香。暮落朝开。插枝即活，故名之槿。俚女亦采而鬻，一钱售数十朵。若微此花，红梅无以资其色。（出《岭表录异》）


红槿花
岭南红槿，自正月迄十二月常开，秋冬差少耳。（出《岭南异物志》）


那提槿花
那提槿花，紫色，两重叶。外重叶卷心，心中抽茎，高寸余。叶端分五瓣，如蒂。瓣中紫蕊，茎上黄蕊。


佛桑花
闽中多佛桑树。枝叶如桑，唯条上勾。花房如桐花，含长一寸余，似重台状。花亦有浅黄者。南中桐花有深色者。


贞桐花
贞桐，枝端抽赤黄条，条复旁对，分三层。花大如落苏花，黄色。一茎上有五六十朵。


栀子花
诸花少六出者，唯栀子花六出。陶真白（“白”原作“曰”，据明抄本改）言：“栀子剪花六出，刻房七道。”其花香甚，相传即西域薝卜也。


山茶花
山茶，叶如茶树，高者丈余。花大盈寸，色如绯。十二月开。


三色石楠花
衡山石楠花，有紫碧白三色。花大如牡丹。亦有无花者。


比闾花
白州比闾华，其华若羽。伐其木为薪，终日火不败。


木莲花
木莲花，叶似辛夷，花类莲色。出鸣玉溪，卬州亦有。


那伽花
那伽花，状如三春，无叶，华色白，心黄，六瓣。出在舶上。


木兰花
长安敦化坊百姓家，唐大和中，有木兰一树，花色深红。后桂州观察使李勃看宅人，以五千买之。宅在水北。经年，花紫色。


异木花
唐卫公李德裕，尝获异木一株，春花紫。予思木中一岁发花，唯木兰。


碧玫瑰
洛中鬻花木者，言嵩山深处，有碧色玫瑰。而今亡矣。（自那提槿花下并出《酉阳杂俎》）


刺桐花
刺桐花，状如图画者不类。其木为材。三四月时，布叶繁密，后有赤花。间生叶间三五房，不得如画者。红芳满树（谪椽陈去疾，家于闽，因语方物。去疾曰：“闽之泉州刺桐，叶绿而花红房。照物皆朱殷然，与番禺者不同。乃知此地所画者，实阁中之木。非南海之所生也。“椽”原作“缘”，“方”下原有“风”字，“闽之泉州”上原阙“曰”字，皆朱原作家未，“生”原作“意”，据明抄本改）。（出《投荒杂录》）


怀风花
乐游苑自生玫瑰树。下多苜蓿。一名怀风。时人或谓之光风。风在其间常肃然，日照其花有光采，故名曰苜蓿怀风。茂陵人谓之连枝草。（出《西京杂记》）


踯躅花
南中花多红赤，亦彼之方色也，唯踯躅为胜。岭北时有，不如南之繁多也。山谷间悉生。二月发时，照耀如火。月余不歇。（出《岭南异物志》）


凌霄花
凌霄花中露水，损人目。（出《酉阳杂俎》）


分枝荷
汉明帝时，池中有分枝荷，一茎四叶，状如骈盖。实如玄珠，可以饰珮。（出《酉阳杂俎》）


夜舒荷
灵帝时，有夜舒荷，一茎四莲。其叶夜舒昼卷。（出《酉阳杂俎》）


睡莲花
睡莲。南海有睡莲，夜则花低入水。（原阙出处，今见《酉阳杂俎》十九）


碧莲花
宣平（“宣平”原作“唐室”，据陈校本改）中太傅相国卢公，应举时，寄居寿州安丰县别墅。尝游芍陂，见里人负薪者，持碧莲花一朵。公惊问之。答曰：“陂中得之。”卢公后从事浙西。因使淮服。话于太尉卫公李德裕。德裕令搜访芍陂，则无有矣。又遍寻于江渚间，亦终不能得。乃知向者一朵，盖神异耳。（出《尚书故实》）


染青莲花
唐韩文公愈之侄，有种花之异。闻其说于小说（“小说”二字原阙，据明抄本补）。杜给事孺休典（“典”原作“与”，据《北梦琐言》改）湖州，有染户家，池生青莲花。刺史命收莲子归京，种于池沼，或变为红莲，因异之。乃致书问染工。染工曰：“我家有三（“三”原作“公”，据陈校本改）世治靛瓮，尝以莲子浸于瓮底，俟经岁年，然后种之。若以所种青莲花子为种，即其红矣。盖还本质，又何足怪？”乃以所浸莲子寄之。道士申匡图，又见人以鸡矢和土，培芍药花丛，其淡红者悉成深红。染之所益信矣。伪蜀王先主将晏驾，其年，峨眉山娑罗花，悉开白花。又荆文献王未薨前数年，沟港城隍，悉开白莲。一则染以气类，一则表示凶兆，又何疑哉？（原阙出处，明抄本“作出《北梦琐言》”）


三朵瑞莲
伪蜀主当僭位，诸勋贵功臣，竞起甲第。独伪中令赵廷隐，起南宅北宅。千梁万拱，其诸奢丽，莫之与俦。后枕江渎，池中有二岛屿。遂甃石循池，四岸皆种垂杨，或间杂木芙蓉。池中种藕。每至秋夏，花开鱼跃。柳荫之下，有士子执卷者，垂纶者，执如意者，执塵尾者，谈诗论道者。一旦岸之隈，有莲一茎，上分两歧，开二朵。其时谓之太平无事之秋，士女拖香肆艳，看者甚众。赵廷隐画图以进，蜀主叹赏。其时歌者咏者不少。无何，禁苑中有莲一茎，歧分三朵。蜀王开筵宴，召群臣赏之。是时词臣已下，皆贡诗。当时有好事者，图以绘事，至今传之。


藕
苏州进藕，其最上者名伤荷藕。或云，荷名；或云，叶甘为虫所伤；或云，故伤其叶，以长其根。近多重台荷，实中又生花，亦甚异也。（出《国史补》）


莲实
石莲入水沉，唯煎碱卤能浮之。雁食之，粪落山中，百年不坏。相传橡子落水为莲。（出《酉阳杂俎》）


芰
芰一名水菜，一名藓苔。汉武昆明池中，有浮根菱，根出水上，叶沦波下，亦曰青水芰。玄都有芰，碧色，状如鸡飞，名翻鸡芰。仙人凫伯子常采之。（出《酉阳杂俎》）


菱
菱，今人但言菱芰。诸解草木书，亦不分别。唯伍安贫《武（“伍安贫武”原作“五安货五”，据《全唐文》七六一改）陵记》，言四角曰芰，两角曰菱。今苏州折腰菱多两角。荆州有僧，遗段成式一斗郢城菱，三角而无芒，可以挼莎。（出《酉阳杂俎》）





卷第四百一十　　草木五
果上柤稼柩树实　如何树实　仙梨　绮缟树实　波那婆树实　瞻波异果　神仙李
武陵桃李　金李　汉帝杏　仙人杏　御李子　朱李　兔头柰　脂衣柰　朱柰
文林果　圣柰　木桃　东方村桃　仙桃　勾桃　一石桃　偏桃　王母桃　食核桃
韶子　罗浮甘子　天宝甘子　北方枣　西王母枣　仙人枣　仲思枣　波斯枣


果上
柤稼柩树实
东方大荒之中，有树焉，名曰柤稼柩，柤，柤梨也；稼者，株稼也；柩，暱也。三千岁作花，九千岁作实。其花蕊紫色，其实赤色。亦高百丈，或千丈也。数张自辅。东西南北方枝，各近五十丈。叶长七尺，广五尺。色如绿青，木皮如梓。树理如甘草，味饴。实长九尺，围如长，无瓤核。竹刀剖之，如凝蜜。得食，复见实，即灭矣。言复见后实熟者，寿一万二千岁。（出《神异录》）


如何树实
南方大荒，有树焉，名曰如何。三百岁作花，九百岁作实。花色朱，其实正黄。高五十丈，敷张如盖。叶长一丈，广二尺余，似菅苎，色青。厚五分。可以絮，如厚朴。材理如支。九子，味如饴。实有核，形如枣。子长五尺，围如长。金刀割之则酸，芦刀剖之则辛。食之者地仙，不畏水火，不畏白刃（刃，刀之属。言地仙者，不能飞，在地久生而已。“久生而已”原作“从之法也”。据明抄本改）。（出《神异经》）


仙梨
南方有树焉，高百丈，敷张自辅。叶长一丈，广六尺。名梨。如今之柤梨，但树大耳。其子径三尺，剖之少瓤，白如素。和羹食之地仙，衣服不败，辟谷，可以入水火也。（出《神异经》）


绮缟树实
东南荒中有邪（音“耶”）木焉，高三千丈，或十余围，或七八尺。其枝有乔直上，不可那也。叶如甘瓜，三百岁尽（“尽”原作“昼”。据明抄本、陈校本改）。落而生花，形如甘瓜。花复二百岁，落而生萼。萼下生子，三岁而成熟。成熟之后，不长不减。子形如寒瓜，似冬瓜也，长七八寸，径四五寸。萼复覆生顶。言发萼而得成实。此不取，万世如故。若取子而留萼，萼复生子。如初年月复成熟。复二年则成萼，则复生子。其子形如甘瓤，少錬（音“练”）甘美。食之，令人身泽。不可过三升，令人冥醉，半日乃醒。木高，人取不能得。唯木下有多罗之人，缘能得之（多罗，国名）。一名无叶。世人后生，不见叶，谓之无叶也。一名绮缟。人见无叶，谓之绮缟。（出《神异经》）


波那婆树实
波那婆树，出佛林国，呼为阿萨亸。树长五六丈，皮色青绿。叶极光净，冬夏不凋。无花结实。其实从树茎出，大如冬瓜，有皮裹之。壳上有刺。瓤至甘甜，可食。核大如枣，一实有数枚。核中仁如粟黄，炒之食甚美。（出《酉阳杂俎》）


瞻波异果
瞻波国有人牧牛百余头。有一牛离群，忽失所在，至暮方归。形色鸣吼异常，牛主异之。明日遂独行，主因随之。入一穴，行五六里。豁然明朗，花木皆非人间所有。牛于一处食草，草不可识。有果作黄金色，牧牛人窃将还，为鬼所夺。又一日，复往取此果，至穴，鬼复欲夺。其人急吞之，身遂暴长。头才出，身塞于穴。数日化为石。（出《酉阳杂俎》）


神仙李
