<!-- { "loadSidebar": true } -->
唐坊州人上柱国（上柱国三字原空缺，据陈校本补）王怀智，显庆初年。其母孙氏，及弟怀善、怀表并存。至四年六月，雍州高陵，有一人失其姓名，死经七日，背上已烂而苏，云："在地下见怀智，见任太山录事。"遣此人执笔，口授为书，谓之曰："汝虽合死，今方便放汝归家，宜为我持此书至坊州。访我家，白我母云：'怀智今为太山录事，幸蒙安太。但家中曾贷寺家木作门，此既功德物，早偿之。怀善将死，不合久住。速作经像求助，不然，恐无济理。'"此人既苏，即赍书特送其舍。所谓家事，无不暗合。至三日，怀善暴死。合州道俗闻者，莫不增修功德。鄜州人勋卫侯智纯说之。（出《法苑珠林》）


沙门英禅师
唐法海寺沙门英禅师，具言每见鬼，寺主沙门惠兰，怪而问焉。英曰："向秦庄襄王遣人传语：'饥虚甚，以师大慈，又自有所见，从者二百许人，勿辞劳费也。'吾也报云：'后日晓时书来，（《两京新记》后日晓食书来作后日晚食当来）专相候待。'"惠兰便备酒脯之类。至时秦王果来，侍从甚众，贵贱罗列，坐食甚急，谓英曰："弟子不食八十年矣。"英问其故，答曰："吾生时未有佛法，地下见责功德，吾但以放生矜恤茕孤应之。以福薄，受罪未了。受此一餐，更四十年。方便得食。"因指坐上人云："是陈轸，多为虚诈。"又指二人云："是白起、王翦，为杀人多，受罪亦未了。"英曰："王何不从人索食，而自受饥窘也。"答曰："慈心少，且余人又不相见。吾贵人，不可妄作祸祟，所以然也。"因指酒脯曰："寺主将来耶？深耽愧。"临去时，谓英曰："甚愧禅师，弟子有物在，当相送。城东门通化外尖冢，是弟子墓。时人不知，妄云吕不韦冢耳。"英曰："往赤眉贼发掘，何得更有物在？"鬼曰："贼将麄物去，细者深，贼取不得。见在。"英曰："贫道出家，无用物处，必莫将来。"言讫谢去。（出《两京记》）


陈导
唐陈导者，豫章人也，以商贾为业。龙朔中，乃泛舟之楚，夜泊江浦，见一舟溯流而来，亦宿于此。导乃移舟近之，见一人厖眉大鼻如吏，在舟检勘文书，从者三五人。导以同旅相值，因问之曰："君子何往？幸喜同宿此浦。"厖眉人曰："某以公事到楚，幸此相遇。"导乃邀过船中，厖眉亦随之。导备酒馔，饮经数巡，导乃问以姓氏，厖眉人曰："某姓司徒，名弁。被差至楚，已来充使。"导又问曰："所主何公事也？"弁曰："公不宜见问。君子此行，慎勿以楚为意，愿适他土耳。"导曰："何也？"弁曰："吾非人也，冥司使者。"导惊曰："何故不得之楚？"弁曰："吾往楚行灾，君亦其人也。感君之惠，故相报耳。然君须以钱物计会，方免斯难。"导恳苦求之，弁曰："但俟我从楚回，君可备婚钱一二万相贶，当免君家。"导许诺，告谢而别。是岁果荆楚大火，延烧数万家，荡无孑遗。导自别弁后，以忧虑系怀，及移舟而返，既至豫章，弁亦至矣。导以悭鄙为性，托以他事未办所许钱，使者怒，乃命从者持书一缄与导。导开读未终，而宅内掀然火起，凡所财物悉尽。是夕无损他室，仅烧导家。弁亦不见，盖以导悭啬负前约而致之也。（出《集异记》）


王志
唐显庆三年，岐州人王志，任益州县令，考满还乡。有女美，未嫁道亡，停县州寺中累月。寺中先有学生停一房，夜初见此女来，妆饰华丽，欲伸缱绻，学生纳之。相知经月，此女赠生一铜镜，巾栉各一。令欲上道，女与生密共辞别。家人求此物不得，令遗巡房求索，于生房得之。令遗左右缚此生，以为私盗。学生诉其事，非唯得此物，兼留上下二衣。令遗人开棺验之，果无此衣。既见此征，于是释之。问其乡里，乃岐州人，因从父南任，父母俱亡，游诸州学问，不久当还。令给衣马装束同归，以为女夫，怜爱甚重。（出《法苑珠林》）


巴峡人
调露年中，有人行于巴峡。夜泊舟，忽闻有人朗咏诗曰："秋迳填黄叶，寒摧露草根。猿声一叫断，客泪数重痕。"其音甚厉，激昂而悲。如是通霄，凡吟数十遍。初闻，以为舟行者未之寝也，晓访之而更无舟船，但空山石泉，谿谷幽绝，咏诗处有人骨一具。（出《纪闻》）


陆余庆
陆余庆，吴郡人，进士擢第。累授长城尉，拜员外监察。久视中，迁凤阁舍人，历陕州刺史、洛州长史、大理寺少府监。主睿宗韫车不精，出授沂州刺史。余庆少时，尝冬日于徐亳间夜行，左右以囊橐前行，余庆缓辔蹑之。寒甚，会群鬼环火而坐，庆以为人，驰而遂下就火。讶火焰炽而不煖，庆谓之曰："火何冷，为我脱靴。"群鬼但俯而笑，不应。庆顾视之，郡鬼悉有面衣。庆惊，策马避之，竟无患。其旁居人谓庆曰："此处有鬼为祟，遭之者多毙。郎君竟无所惊惧，必福助也。当富贵矣！"（出《御史台记》）





卷第三百二十九　　鬼十四
夏文荣　张希望　郑从简　房颖叔　刘讽　相州刺史　王湛　狄仁杰李皓　张守珪　杨瑒


夏文荣
周长安年初，前遂州长江县丞夏文荣，时人以为判冥事。张鷟时为（为字原缺，据陈校本补。）御史，出为处州司仓，替归，往问焉。荣以杖画地作柳字，曰："君当为此州。"至后果除柳州司户，后改德州平昌令。荣尅时日，晷漏无差。又苏州嘉兴令杨廷玉，则天之表侄也，贪猥无厌，著词曰："回波尔时廷玉，打獠取钱未足。阿姑婆见作天子，旁人不得抵触。"差摄御史康訔推，奏断死。时母在都，见夏文荣。荣索一千张白纸，一千张黄纸，为廷玉祷。后十日来，母如其言。荣曰："且免死矣，后十日内有进止。"果六日有敕："杨廷玉奉养老母残年。"又天官令史柳无忌造荣，荣书卫汉郴字曰："卫多不成，汉郴二州，交加不定。"后果唱卫州录事，关重，即唱汉州录事。时鸾台凤阁令史进状，诉天官注拟不平。则天责侍郎崔玄暐，暐奏："臣注官极平。"则天曰："若尔，吏部令史官共鸾台凤阁交换。"遂以无忌为郴州平阳主簿，鸾台令史为汉州录事焉。（出《朝野佥载》）


张希望
周司礼卿张希望，移旧居改造。见鬼人冯毅见之曰："当新厩下，有一伏尸，极怒，公可避之。"望笑曰："吾少长已来，未曾信如事，公勿言。"后月余，毅入，见鬼持弓矢，随希望后。适及阶，鬼引弓射中肩膊，希望觉背痛，以手抚之，其日卒。（出《志怪》）


郑从简
周左司员外郎郑从简，所居厅事常不宁，令巫者视之，曰："有伏尸，姓宗，妻姓寇，在厅基之下。"使问之曰："君坐我门上，我出入常值君，君自不嘉，非我之为也。"掘地三尺，果得旧骸，有铭如其言。移出改葬，于是遂绝。（出《朝野佥载》）


房颖叔
周地官郎中房颖叔，除天官侍郎。明日欲上，其夜，有厨子王老，夜半起。忽闻外有人唤云："王老不须起，房侍郎不上。后三日，李侍郎上。"王老却卧至晓，房果病，两日而卒。所司奏状（状原作仗，据陈校本改。）下，即除李迥秀为侍郎，其日谢，即上。王老以其言问诸人，皆云不知，方悟是神明所告也。（出《朝野佥载》）


刘讽
文明年，竟陵掾刘讽，夜投夷陵空馆。月明不寝，忽有一女郎西轩至，仪质温丽，缓歌闲步，徐徐至中轩。回命青衣曰："紫绥取西堂花茵来，兼屈刘家六姨姨、十四舅母、南邻翘翘小娘子，并将溢奴来。"传语道："此间好风月，足得游乐。弹琴咏诗，大是好事。虽有竟陵判司，此人已睡，明月下不足回避也。"未几而三女郎至，一孩儿，色皆绝国。紫绥铺花茵于庭中，揖让班坐。坐中设犀角酒樽，象牙杓，绿罽花觯，白琉璃盏。醪醴馨香。远闻空际。女郎谈谑歌咏，音词清婉。一女郎为录，一女郎为明府，举觞酹酒曰："惟愿三姨寿等祁山，六姨姨与三姨婆等，刘姨夫得太山府乣成判官，翘翘小娘子嫁得朱余国太子，谥奴便作朱余国宰相。某三四女伴，唿嫁地府司文舍人。不然，嫁得平等王郎君六郎子七郎子，则平生望足矣。"一时皆笑曰："须与蔡家娘子赏口。"翘翘时为录事，独下一筹，罚蔡家娘子曰："刘姨夫才貌温茂，何故不与他五道主使，空称乣成判官，怕刘姨姨不欢。请吃一盏。"蔡家娘子即持杯曰："诫知被罚。直缘姨夫大年老昏暗，恐看五道黄纸文书不得，误大神伯公事。饮亦何伤。"于是众女郎皆笑倒。又一女郎起，传口令，仍抽一翠簪。急说，传翠簪过令，不通即罚。令曰："鸾老头脑好，好头脑鸾老。"传说数巡，因令翠绥下坐，使说令。翠绥素吃讷，令至，但称"鸾老鸾老"。女郎皆大笑曰："昔贺若弼弄长孙鸾侍郎，以其年老口吃，又无发，故造此令。"三更后，皆弹琴击筑，更唱迭和。歌曰："明月秋风，良宵会同。星河易翻，欢娱不终。绿樽翠杓，为君斟酌。今夕不饮，何时欢乐。"又歌曰："杨柳杨柳，袅袅随风急。西楼美人春梦长，繍帘斜卷千条入。"又歌曰："玉口金缸，愿陪君主。邯郸宫中，金石丝簧。卫女秦娥，左右成行。绔缟缤纷，翠眉红妆。王欢顾眄，为王歌舞。愿得君欢，常无灾苦。"歌竟，已是四更，即有一黄衫人，头有角，仪貌甚伟，走入拜曰："婆提王命娘子速来。"女郎等皆起而受命，即传语曰："不知王见召，适相与望月至此，敢不奔赴！"因命青衣收拾盘筵。讽因大声嚏咳，视庭中无复一物。明旦，拾得翠钗数双，将以示人，不知是何物也。（出《玄怪录》）


相州刺史
唐王道坚为相州刺史，州人造板籍，毕则失之。后于州室梁间散得之，籍皆中截为短卷，遂不用矣，弃之。又有李使君在州，明早将祀社，夜洁斋，卧于厅事。梦其父母尽来迎己，觉而恶之，具告其妻。因疾，数日卒。朱希玉为刺史，宅西院恒闭之，希玉退衙，忽一人紫服，戴高鬟，乘马直入，二苍头亦乘导之，至阁乃下。直吏以为亲姻家通信也，从而视之。其人正服徐行，直入中院，院门为之开，入已复闭。乃索苍头及马，皆无之。走白希玉，希玉命开中院，但见四周除扫甚洁，帐幄围匝，施设粲然，华筵广座，殽馔穷极水陆，数十人食具器物，尽金银也。希玉见之大惊，乃酌酒酹之以祈福。遂出，闭其门。明日更开，则如旧矣。室宇封闭，草蔓荒凉，二年而希玉卒。（出《纪闻》）


王湛
