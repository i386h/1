<!-- { "loadSidebar": true } -->
李章武，字飞卿，（"卿"字原阙，据明抄本补。）其先中山人。生而敏博，遇事便了。工文学，皆得极至。虽弘道自高，恶为洁饰，而容貌闲美，即之温然。与清河崔信友善，信亦雅士，多聚古物，以章武精敏，每访辨论，皆洞达玄微，研究原本。时人比之张华。贞元三年，崔信任华州别驾，章武自长安诣之。数日，出行，於市北街见一妇女甚美，因绐信云："须州外与亲故知闻。"遂赁舍于美人之家。主人姓王，此则其子妇也，乃悦而私焉。居月余日，所计用直三万余，子妇所供费倍之。即而两心克谐，情好弥切。无何，章武系事，先归长安，殷勤叙别。章武留交颈鸳鸯绮一端，仍赠诗曰："鸳鸯绮，知结几千丝。别后寻交颈，应伤未别时。"子妇答白玉指环一，又赠诗曰："捻指环相思，见环重相忆。愿君永持玩，循环无终极。"章有仆杨果者，子妇赍钱一千以奖其敬事之勤。既别，积八九年。章武家长安，亦无从与之相闻。至贞元十一年，因友人张元宗寓居下邽县，章武又自京师与元会。忽思曩好，乃回车涉渭而访之。日暝达华州，将舍于王氏之室，至其门，则阒无行迹，但外有宾榻而已。章武以为下里或废业即农，暂居郊野，或亲宾邀集，未始归复。但休止其门，将别适他舍。见东邻之妇，就而访之，乃云："王氏之长老，皆捨业而出游，其子妇殁已再周矣。"又详与之谈，即云："某姓杨，第六，为东邻妻，复访郎何姓？"章武具语之。又云："曩曾有傔姓杨名果乎？"曰："有之"。因泣告曰："某为里中妇五年，与王氏相善。尝云：'我夫室犹如传舍，阅人多矣。其于往来见调者，皆殚财穷产，甘辞厚誓，未尝动心。顷岁有李十八郎，曾舍于我家。我初见之，不觉自失，后遂私侍枕席。实蒙欢爱，今与之别累年矣。思慕之心，或竟日不食，终夜无寝。我家人故不可讬，复被彼夫东西，不时会遇。脱有至者，愿以物色名氏求之。如不参差，相讬祗奉，并语深意。但有仆夫杨果即是。'不二三年，子妇寝疾。临死，复见讬曰：'我本寒微，曾辱君子厚顾。心常感念，久以成疾，自料不治。曩所奉讬，万一到此，愿申九泉啣恨，千古睽离之叹。仍乞留止此，冀神会于仿佛之中。'"章武乃求邻妇为开门，命从者市薪刍食物。方将具絪席，忽有一妇人持帚扫地，邻妇亦不之识。章武因访所从者，云是舍中人。又逼而诘之，即徐曰："王家亡妇，感郎恩情深，将见会。恐生怪怖，致使相闻。"章武许诺，云："章武所由来者，正为此也。虽显晦殊途，人皆忌惮，而思念情至，实所不疑。"言毕，执帚人欣然而去。逡巡映门，即不复见。乃具饮馔，呼祭。自食饮毕，安寝。至二更许，灯在床之东南，忽尔稍暗，如此再三。章武心知有变，因命移烛背墙，置室东南（"南"原作"西"，据明抄本改。）隅。旋闻室北角窸窣有声，如有人形，冉冉而至。五六岁，即可辨其状。视衣服，乃主人子妇也。与昔见不异，但举止浮急，音调轻清耳。章武下床，迎拥携手，款若平生之欢。自云："在冥录以来，都忘亲戚，但思君子之心，如平昔耳。"章武倍与狎匿，亦无他异，但数请令人视明星，若出，当须还，不可久住。每交欢之暇，即恳讬在邻妇杨氏，云："非此人，谁达幽恨。"至五更，有人告可还，子妇泣下床，与章武连臂出门。仰望天汉，遂呜咽悲怨。却入室，自於裙带解锦囊，囊中取一物以赠之。其色绀碧，质又坚密，似玉而冷，状如小叶，章武不之识也。子妇曰："此所谓靺鞨宝，出昆仑玄圃中，彼亦不可得。妾近於西岳与玉京夫人戏，见此物在众宝珰上，爱而访之，夫人遂假以相授，云：'洞天群仙每得此一宝，皆为光荣。'以郎奉玄道，有精识，故以投献，常愿宝之，此非人间之有。"遂赠诗曰："河汉已倾斜，神魂欲超越。愿郎更回抱，终无从此诀。"章武取白玉宝簪一以酬之，并答诗曰："分从幽显隔，岂谓有佳期。宁辞重重别，所叹去何之。"因相持泣。良久，子妇又赠诗曰："昔辞怀后会，今别便终天。新悲与旧恨，千古闲穷泉。"章武答曰："后期杳无约，前恨已相寻。别路无行信，何因得寄心？"款曲叙别讫，遂却赴西北隅。行数步，犹回顾拭泪，云："李郎无捨，念此泉下人。"复哽咽伫立，视天欲明，急趋至角，即不复见。但空室窅然，寒灯半灭而已。章武乃促装，却自下邽归长安武定堡。下邽郡官与张元宗携酒宴饮。既酣，章武怀念，因即事赋诗曰："水不西归月暂圆，令人惆怅古城边。萧条明早分歧路，知更相逢何岁年？"吟毕，与郡官别。独行数里，又自吟诵。忽闻空中有叹赏，音调凄恻，更审听之，乃王氏子妇也。自云："冥中各有地分，今于此别，无日交会。知郎思眷，故冒阴司之责，远来奉送。千万自爱。"章武愈惑之。及至长安，与道友陇西李助话，亦感其诚而赋曰："石沉辽海阔，剑别楚天长。会合知无日，离心满夕阳。"章武既事东平丞相府，因闲召玉工视所得靺鞨宝。工不（"不"原作"亦"，据明抄本改。）知，不敢雕刻。后奉使大梁，又召玉工，粗能辨。乃因其形，雕作檞叶象。奉使上京，每以此物贮怀中。至市东街，偶见一胡僧，忽近马叩头云："君有宝玉在怀，乞一见耳。"乃引于静处开视。僧捧玩移时，云："此天上之物，非人间有也。"章武后往来华州，访遗杨六娘，至今不绝。（出李景亮为作传）





卷第三百四十一　鬼二十六
李俊　李赤　韦浦　郑驯　魏朋　道政坊宅　郑琼罗


李俊
岳州刺史李俊举进士，连不中第。贞元二年，有故人国子祭酒包佶者，通于主司，援成之。榜前一日，当以名闻执政。初五更，俊将候佶，里门未开，立马门侧。旁有卖糕者，其气烛烛。有一吏若外郡之邮檄者，小囊毡帽，坐于其侧，颇有欲糕之色。俊为买而食之，客甚喜，啗数片。俄而里门开，众竞出，客独附俊马曰："愿请间。"俊下听之。"某乃冥之吏送进士名者。君非其徒耶？"俊曰："然。"曰："送堂之榜在此，可自寻之。"因出视。俊无名，垂泣曰："苦心笔砚，二十余年，偕计者亦十年。今复无名，岂终无成乎？"曰："君之成名，在十年之外，禄位甚盛。今欲求之，亦非难。但于本录耗半，且多屯剥，才获一郡，如何？"俊曰："所求者名，名得足矣。"客曰："能行少赂于冥吏，即于此，取其同姓者易其名，可乎？"俊问："几何可？"曰："阴钱三万贯。某感恩而以诚告，其钱非某敢取，将遗牍吏。来日午时送可也。"复授笔，使俊自注。从上有故太子少师李夷简名，俊欲揩（"揩"原作"指"，据明抄本改。）之，客遽曰："不可，此人禄重，未易动也。"又其下有李温名，客曰："可矣。"乃揩去"温"字，注"俊"字。客遽卷而行曰："无违约。"即而俊诣佶，佶未冠，闻俊（"俊"原作"佶"，据明抄本改。）来怒，出曰："吾与主司分深，一言状头可致。公何躁甚？"频见问："吾其轻言者耶？"俊再拜对曰："俊恳于名者，若（明抄本"若"作"受"）恩决此一朝。今当呈榜之晨，冒责奉谒。"佶唯唯，色犹不平。俊愈忧之。乃变服伺佶出随之，经皇城东此隅，逢春官怀其榜，将赴中书。佶揖问曰："前言遂否。"春官曰："诚知获罪，负荆不足以谢。然迫于大权，难副高命。"佶自以交分之深，意谓无阻，闻之怒曰："季布所以名重天下者，能立然诺。今君移妄于某，盖以某官闲也。平生交契，今日绝矣！"不揖而行，春官遂追之曰："迫于豪权，留之不得。窃恃深顾，处于形骸，见责如此。宁得罪于权右耳。"请同寻榜，揩名填之。祭酒开榜，见李公夷简，欲揩，春官急曰："此人宰相处分，不可去。"指其下李温曰："可矣。"遂揩去"温"字，注"俊"字。及榜出，俊名果在已前所指处。其日午时，随众参谢，不及赴糕客之约。追暮将归，道逢糕客，泣示之背曰："为君所误，得杖矣。牍吏将举勘，某更他祈。"其止之，某背实有重杖者。俊惊谢之，且曰："当如何？"客曰："来日午时，送五万缗，亦可无追勘之厄。"俊曰："诺。"及到时焚之，遂不复见。然后筮仕之后，追勘贬降，不绝于道。才得岳州刺史，未几而终。（出《续玄怪录》）


李赤
贞元中，吴郡进士李赤者，与赵敏之相同游闽。行及衢之信安，去县三十里，宿于馆厅。宵分，忽有一妇人入庭中。赤于睡中蹶起下阶，与之揖让。良久既上厅，开箧取纸笔，作一书与其亲，云："某为郭氏所选为婿。"词旨重叠，讫，乃封于箧中。复下庭，妇人抽其巾缢之，敏之走出大叫，妇人乃收巾而走。乃视其书，赤如梦中所为。明日，又偕行，南次建中驿，白昼又失赤。敏之即遽往厕，见赤坐于床，大怒敏之曰："方当礼谢，为尔所惊。"浃日至闽，属寮有与赤游旧者，设燕饮次，又失赤。敏之疾于厕，见赤僵仆于地，气已绝矣。（出《独异志》）


韦浦
