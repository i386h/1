<!-- { "loadSidebar": true } -->
贞元中，有一将军家出饭食。每说："无物不堪吃，唯在火候，善均五味。"尝取败障泥胡盝，修理食之，其味佳。（出《酉阳杂俎》）


尚食令
冯给事入中书祗候宰相，见一老官人衣绯，在中书门立，候通报。时夏谯公为相，留坐论事多时。及出，日势已晚，其官人犹尚在。乃遣人问是何官。官人近前相见曰："某新除尚食局令，有事相见相公。"因令省官通之。官人入，给事偶未去。官人见宰相了，出谢云："若非给事恩遇，某无因得见相公。某是尚食局造包子手，不知给事宅在何处？"曰："在亲仁坊。"曰："欲说薄艺，但不知给事何日在宅？"曰："来日当奉候。然欲相访，要何物。"曰："要大台盘一只，木楔子三五十枚，及油铛灰火，好麻油一二斗，南枣烂面少许。"给事素精于饮馔，归宅便令排比。乃垂帘，家口同观之。至日初出，果秉简而入。坐饮茶一瓯，便起出厅。脱衫靴带，小帽子，青半肩，（明抄本"肩"作"臂"）三幅袴，花襜袜肚，锦臂沟。遂四面看台盘，有不平处，以一楔填之，后其平正。然后取油铛烂面等调停。袜肚中取出银盒一枚，银篦子银笊篱各一。候油煎熟，于盒中取包子豏。（"豏"原作"傔"，据明抄本改）以手于烂面中团之，五指间各有面透出。以篦子刮郤，便置包子于铛中。候熟，以笊篱漉出。以新汲水中良久，郤投油铛中，三五沸取出。抛台盘上，旋转不定，以太圆故也。其味脆美，不可名状。（出《卢氏杂说》）


大饼
王蜀时，有赵雄武者，众号赵大饼。累典名郡，为一时之富豪。严洁奉身，精于饮馔。居常不使膳夫，六局之中，中有二婢执役，常厨者十五余辈，皆着窄袖鲜洁衣装。事一餐，邀一客，必水陆俱备。虽王侯之家，不得相倣焉。有能造大饼，每三斗面擀一枚，大于数间屋。或大内宴聚，或豪家有广筵，多于众宾内献一枚。裁剖用之，皆有余矣。虽亲密懿分，莫知擀造之法，以此得大饼之号。（出《北梦琐言》）


能食
范汪
晋范汪能噉生梅。有人致一斛，汪食之，须臾而尽。（出《晋书》）


宋明帝
宋明帝韦彧，能食蜜渍鱁鮧，一食数升。噉猪肉炙，常至二百块。（出《宋书》）


苻坚三将
苻坚以乞活夏默为左镇郎，胡人（"人"原作"又"，据明抄本改。）护磨那为右镇郎，奄人申香为拂盖郎。并身长一丈三尺，多力善射。三人每食，饭一石，肉三十斤。（出《前秦录》）


菲食
茅容
后汉茅容字季伟，郭林宗曾寓宿焉。及明旦，容杀鸡为馔，林宗初以为己设。既而容独以供母，自以草蔬与客同饭。林宗因起拜之曰："卿贤乎哉。"劝之就学，竟以成德。（出《陈留耆旧传》）



陆机
陆机诣王武子，有数斛羊酪。指示陆曰："卿江东无（明抄本"无"作"何以"二字）敌此。"曰："有千里莼羹，但未下盐豉耳。"（出《世说》）


祢衡
祢衡字正平，少与孔文举作尔汝之交。时衡未二十，而文举已五十余矣。（出《本传》）


荀巨伯
荀巨伯远看友人疾，值胡贼攻郡。友人语伯曰："吾且死矣，子可去。"伯曰："远来视子，令有难而舍之去，岂伯行耶。"贼既至，谓伯曰："大军至此，一郡俱空。汝何人？独止耶。"伯曰："有友人疾，不忍委之，宁以己身代友人之命。"贼闻其言，异之。乃相谓曰："我辈无义之人，而入有义之国。"乃偃而退，一郡获全。（出《殷芸小说》）


管宁
魏管宁与华歆友善。尝共园中锄菜，见地有黄金一片。管挥锄不顾，与瓦石无异；管读书如故，华捉而掷之。又尝同席读书。有乘轩冕者过门，华废书出看；管割席分坐曰："子非吾友也。"（出《世说》，明抄本作出《殷芸小说》）


嵇康
嵇康素与吕安友，每一相思，千里命驾。安来，值康不在。兄喜出迎，安不前。题门上作"凤"字而去，喜不悟。康至云："凤凡鸟也。"（出《语林》）


孙伯翳
齐太原孙伯翳家贫，尝映雪读书。放情物外，栖志丘壑。与王令君亮、范将军云，为莫逆之交。王范既相二朝，欲以吏职相处。伯翳曰："人生百年，有如风烛。宜怡神养性，琴酒寄情。安能栖栖役曳若此？嵇康所不堪，予亦未能也。"（出《谈薮》）


唐霍王元轨
唐霍王元轨，高祖第十四子也。谦慎自守，不妄接士。在徐州，与处士刘玄平为布衣交。或问玄平，王之所长。玄平曰："无。"问者怪而诘之，玄平曰："夫人有短，所以见其长。至于霍王，无所不备，吾何以称之哉。"（出《谭宾录》）


吴少微
吴少微，东海人也。少负文华，与富嘉谟友善。少微进士及（"友善少微进士及"七字原缺，据《唐诗纪事》六补。）第，累授晋阳太原尉，拜御史。时嘉谟疾卒，为文哭之。其词（"嘉谟疾卒为文哭之其词"十字原缺，据《唐诗纪事》六补。）曰："维三月癸丑，河南富嘉谟卒，于时寝疾于洛阳北里。闻（时寝疾于洛阳北里闻"九字原缺，据《唐诗纪事》六补。）之投枕（"枕"字原缺，据《唐诗纪事》六补。）而起，泪沾乎衽（"泪沾乎衽"原作"疾行乎衫"，据《唐诗纪事》六改。）席。匍匐于寝门之外，病不能起。仰天而呼曰：'天乎天乎，予曷所朋。曷有律，曷可得而见。'抑斯文也，以存乎哀。"太常少卿徐公、鄜州刺使尹公、中书徐、元二舍人、兵部张郎中说，未尝值我不叹于朝。夫情悼之，赋诗以宠亡也。其词曰："吾友适不死，于戏社稷臣。直禄非造利，常怀大庇人。乃无承明藉，遘此敦牂春。药砺其可畏，皇穷故匪仁。畴昔与夫子，孰云异天伦。同病一相失，茫茫不重陈。子之文章在，其殆尼父新。鼓兴干河岳，真词毒鬼神。可悲不可朽，东輤没荒榛。圣主贤为宝，吁兹大国贫。"词人莫不叹美。既而病亟，长叹曰："生死人之大分，吾何恨焉。然官职十分未作其一，乃至是耶。"慷慨而终。（出《御史台记》）


张说
张说之谪岳州也，常郁郁不乐。时宰以说机辨才略，互相排摈。苏颋方当大用，而张说与瑰善。张因为《五君咏》，致书，封其诗以遗颋。戒其使曰："候忌日，近暮送之。"使者既至，因忌日，赍书至颋门下。会积阴累旬，近暮，吊客至，多说先公寮旧。颋因览诗，呜咽流涕，悲不自胜。翌日，乃上封。大陈说忠贞謇谔，有勤乎王室，亦人望所属，不宜沦滞于遐方。上乃降玺书劳问，俄而迁荆州长史。由是陆象先、韦嗣立、张廷珪、贾曾，皆以谴逐岁久，因加甄收。颋常以说，父之执友，事之甚谨。而说重其才器，深加敬慕焉。（出《明皇杂录》）


柳芳
柳芳与韦述友善，俱为史学。述卒后，所著书未毕者，芳多续成之。（出《国史补》）


杜佑
刘禹锡言："司徒杜公佑视穆赞也，如故人子弟。"佑见赞为台丞数弹劾，因事戒之曰："仆有一言，为大郎久计，他日少树敌为佳。"穆深纳之，由是少霁威（自"台丞"起至"霁威"上，原本作□□□□因□之曰，□有一言，为入郎久□□□□□□蔽为珪，穆□纳之，友□□威。今据宋钱易《南部新书》十补改。）也。（出《嘉话录》）


李舟
陇西李舟与齐映友善。映为将相，舟为布衣。舟致书于映，以交不以贵也。时映左迁于夔，书曰："三十三官足下，近年以来，宰臣当国，多与故人礼绝。仆以礼处足下，则足下长者，仆心未忍，欲以故人处足下。则虑悠悠之人，以仆为谄，凡欲修书，逡巡至今。忽承足下出守夔国，为苍生之望，不（明抄本"不"作"则"）为不幸；为足下之谋，则名遂身退，斯又为难。仆知（时抄本"知"作"昧"）时者，谨以为贺。但鄱阳云安，道阻且长。音尘寂蔑，永望增叹。仆所病沉痼，方率子弟力农，与世疏矣，足下亦焉能不疏仆耶。足下素仆所知，其于得丧，固恬如也。然朝臣如足下者寡矣，明主岂当不察之耶？唯强饭自爱，珍重珍重。"（出《摭言》）


陆龟蒙
吴郡陆龟蒙字鲁望。父宾虞进士甲科，浙东从事，家于苏台。龟蒙幼精六籍，长而攻文。与颜荛、皮日休、罗隐、吴融为益友。性高洁，家贫，思养亲之禄。与张抟为卢江、吴兴二郡倅，丞相李蔚、卢携景重之。罗隐《寄龟蒙诗》云：龙楼李丞相，（"龙楼李丞相"五字原空缺，据黄本补。）昔岁仰高文。黄阁今无主，青山竟不焚。"盖尝有征聘之意。唐末，以左拾遗授之。诏下之日，疾终于家。与皮日休为诗友。（出《北梦琐言》）


颜荛
颜给事荛谪官，殁于湖外。未间，自草墓志。性躁急，不能容物。其志词云："寓于东吴，与吴郡陆龟蒙，为诗文之交，一纪无渝。龟蒙卒，为其就木至穴，情礼不缺。其后即故谏议大夫高公丞之、故丞相陆公扆二君，于荛至死不变。其余面交，皆如携手过市。见利即解携而去，莫我知也。后有吏部尚书薛公贻矩、兵部侍郎于公兢、中书舍人郑公撰（明抄本"撰"作"僎"）三君子者，予今日以前不变。不知后日见予骨肉孤幼，复如何哉。（出《北梦琐言》）



卷第二百三十六　　奢侈一
吴王夫差　汉武帝　丁媛　淋池　霍光妻　韩嫣　袁广汉　霄游宫　沙棠舟赵飞燕　郭况　后汉灵帝　石崇　王敦　魏高阳王雍　元琛　隋炀帝则天后　许敬宗　张易之　宗楚客　安乐公主　杨慎交　唐睿宗　玄宗　虢国夫人


吴王夫差
吴王夫差筑姑苏台，三年乃成。周环洁屈，横亘五里。崇饰土木，殚耗人力。宫妓千人，又别立春霄宫。为长夜饮，造千石酒盅。又作大池，池中造青龙舟，陈妓乐，日与西施为水戏。又于宫中作灵馆馆娃阁，铜铺玉槛，宫之栏楯，皆珠玉饰之。（出《述异记》）


汉武帝
汉武帝时，身毒国献连环羁，皆以白玉作之，玛瑙石为勒，白光琉璃为鞍。在暗室中，常照十余丈，如昼焉。自是长安始盛饰鞍马，竟加雕镂。或一马之饰直百金，皆以南海白蜃为珂，紫金为花，以饰其上，犹以不鸣为患。或加铃镊，饰以流苏，走如钟磬，动若飞幡。后得二师天马，常以玫瑰石为鞍，镂以金银鍮石，以绿地五色锦为蔽泥。后稍以熊罴皮为之，熊毛有绿光，皆长三尺者，直百金。卓王孙□□□□□百余双，诏使献二十枚。（出《西京杂记》）


丁媛（明抄本"媛"作"缓"，下同）
