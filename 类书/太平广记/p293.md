<!-- { "loadSidebar": true } -->
伪吴鄂帅王玙少为小将，从军围颍州，夜梦道士告之曰："旦有流星堕地，能避之，当至将相。"明日，众军攻城，城中矢石如雨。玙仗剑，倚栅木而督战。俄有大石，正中其栅木及玙。铠甲之半皆糜碎，而玙无伤。因叹曰："流星正尔耶。"由是自负，卒至大官。（出《稽神录》）

谢谔
进士谢谔，家于南康，舍前有溪，常游戏之所也。谔为儿时。尝梦浴溪中，有人以珠一器遗之曰："郎吞此，则明悟矣。"谔度其大者不可吞，即吞细者六十余颗，及长，善为诗。进士裴说为选其善者六十余篇，行于世。（出《稽神录》）

崔万安
江南司农少卿崔万安，分务广陵。常病苦脾泄，困甚。其家祷于后土祠。是夕，万安梦一妇人，珠珥珠履，衣五重，皆编贝珠为之。谓万安曰："此疾可治。今以一方相与，可取青木香肉豆蔻等分，枣肉为丸，米饮下二十丸。"又云："此药太热，疾平即止。"如其言服之，遂愈。（出《稽神录》）

江南李令
江南有李令者，累任大邑，假秩至评事。世乱年老，无复宦情，筑室于广陵法云寺之西，为终焉之计。尝梦束草加首，口衔一刀，两手各持一刀，入水而行。意甚异之。俄而孙儒陷广陵，儒部将李琼屯兵于法云寺。恒止李令家，父事令。及儒死，宣城裨将马殷、刘建封辈，率众南走。琼因强令俱行。及殷据湖南，琼为桂管观察使。用令为荔浦令。则前梦之验也。（出《稽神录》）
江南有个叫李令的人，连任数城要职，后来做到代理评事。由于世道乱，年纪大，他再也没有当官的心了，便在广陵法云寺西边修起一座房子，以度晚年。不久，他做了一个梦，梦见自己头上插了一把草，口中叼着一把刀，两只手还各拿一把刀，入水而行。他醒后感到十分惊异。不久，孙儒攻陷了广陵，他的部将李琼把兵马驻扎在法云寺。李琼经常到李令家来，待李令像父亲一样孝敬。后来孙儒死了，宣城的副将马殷、刘建封之辈，率兵马南去。李琼就强迫李令一起走。后来马殷等占踞湖南，李琼任桂管观察使，他让李令做荔浦县令。前梦果然应验了。（头顶草口叼刀，双手各持一刀是"荔"字，入水而行是"浦"字。）$
毛贞辅
伪吴毛贞辅，累为邑宰。应选之广陵，梦吞日。既寤，腹犹热。以问侍御史杨廷式。杨曰："此梦至大，非君所能当。若以君而言，当得赤乌场官也。"果如其言。（出《稽神录》）

卷第二百七十九　　梦四
梦咎征萧吉　侯君集　崔湜　李林甫　杜玄　召皎　李捎云　李叔霁　李诉　薛存诚
李伯怜　张瞻　于堇　卢彦绪　柳宗元　卫中行　张省躬　王恽　柳凌　崔暇
　　苏检　韦检　朱少卿　覃骘　孟德崇　孙光宪　陆洎　周延翰　王瞻　邢陶

萧吉
大业中，有人尝梦凤凰集手上，深以为善征，往诣萧吉占之。吉曰："此极不祥之梦。"梦者恨之，而以为妾言。后十余日，梦者母死。遣所亲往问吉所以，吉云："凤鸟非梧桐不栖，非竹实不食，所以止君手上者，手中有桐竹之象。《礼》云：'苴杖竹也，削杖桐也。'是以知必有重忧耳。"（出《大业拾遗记》）

崔湜
唐右丞卢藏用、中书令崔湜太平党，被流岭南。至荆州，湜夜梦讲坐下听法而照镜。问善占梦张猷。谓卢右丞曰："崔令公大恶，梦坐下听讲，法从上来也。镜字金旁竟也。其竟于今日乎。"寻有御史陆遗免赍敕令湜自尽。（出《朝野佥载》）

李林甫
李林甫梦一人，细长有髯，逼林甫，推之不去。林甫寤而言曰："此裴宽欲谋替我。"（出《谈宾录》）

召皎
安禄山以讨君侧为名，归罪杨氏，表陈其恶，乃牒东京送表。议者以其辞不利杨氏，难于传送。又恐他日禄山见殛，乃使大理主簿召皎送表至京。玄宗览之不悦，但传诏言皎还。皎出中书，见国忠，问："送胡之表，无乃劳耶？赖其不相非状，忽有恶言，亦当送之乎？"呵使速去。皎还至戏口驿，意甚忙忙，坐厅上绳床，恍然如梦。忽觉绳床去地数丈，仰视，见一人介胄中立，呵叱左右二十余人，令扑己。虽被拖拽，厅上复有一人，短帽紫衣来云："此非蒋清，无宜杀也。"遂见释放。皎数日还至洛，逆徒寻而亦至。皎与流辈数人守扃待命，悉被收缚。皎长大，有容止，而立居行首，往见贼将田乹贞。乹贞介胄而立，即前床间所梦者也。逆呵呼皎云："何物小人，敢抗王师。"命左右仆杀。手力始至，严庄遽从厅下曰："此非蒋清，无宜加罪。"乹贞方问其姓，云："姓召。"因而见释。次至蒋，遂遇害也。（出《广异记》）

李捎云
陇西李捎云，范阳卢若虚女婿也。性诞率轻肆，好纵酒聚饮。其妻一夜，梦捕捎云等辈十数人，杂以娼妓，悉被发肉袒，以长索系之，连驱而去，号泣顾其妻别。惊觉，泪沾枕席，因为说之。而捎云亦梦之，正相符会。因大畏恶，遂弃断荤血，持金刚经，数请僧斋，三年无他。后以梦滋不验，稍自纵怠，因会中友人，逼以酒炙。捎云素无检，遂纵酒肉如初。明年上巳，与李蒙、裴士南、梁褒等十余人，泛舟曲江中，盛选长安名倡，大纵歌妓。酒正酣舟覆，尽皆溺死。（出《广异记》）

李叔霁
监察御史李叔霁者，与兄仲云俱进士擢第，有名当代。大历初，叔霁卒。经岁余，其妹夫与仲云同寝，忽梦叔霁，相见依依然。语及仲云，音容惨怆曰："幽明理绝，欢会无由，正当百年之后，方得聚耳。我有一诗，可为诵呈大兄。诗云：'忽作无期别，沉冥恨有余。长安虽不远，无信可传书。'"后数年。仲云亦卒。（出《广异记》）

李诉
凉武公诉，以殊勋之子，将元和之兵，擒蔡破郓，数年攻战，收城下壁，皆以仁恕为先，未尝枉杀一人，诚信遇物，发于深恳。长庆元年秋，自魏博节度使、左仆射、平章事诏征还京师。将入洛，其衙门将石季武先在洛，梦凉公自北登天津桥，季武为导。以宰相行呵叱动地。有道士八人，乘马，持绛节幡幢，从南欲上。导骑呵之，对曰："我迎仙公，安知宰相？"招季武与语，季武骤马而前。持节道士曰："可记我言，闻于相公。"其言曰："耸辔排金阙，乘轩上汉槎。浮名何足恋，高举入烟霞。"季武元不识字，记性又少，及随道士信之，再闻已得。道士曰："已记得，可先白相公。"乃惊觉，汗流被体。喜以为相国犹当上仙，况俗官乎！后三日，凉公果自北登天津桥，季武为导，因入憩天宫寺，月余而薨。时人以仁恕端悫之心，固合于道，安知非谪仙数满而去乎。（出《续幽怪录》）

薛存诚
御史中丞薛存诚，元和末，由台丞入给事中。未期，复亚台长。宪阁清严，俗尘罕到，再入之日，浩然有闲旷之思。及厅吟曰："卷帘疑客到，入户似僧归。"后月，阍吏因昼寝未熟，仿佛间，见僧童数十人，持香花幢盖，作梵唱，次第入台。阍吏呵之曰："此御史台，是何法事，高声入来？"其一僧自称："识达，是中丞弟子，来迎本师。师在台，可入省迎乎？"阍吏曰："此中丞，官亚台，本非僧侣，奈何敢入台门？"即欲擒之。识达曰："中丞元是须弥山东峰静居院罗汉大德，缘误与天人言，意涉近俗，谪来俗界五十年。年足合归，故来迎耳。非汝辈所知也。"阍吏将驰报，遂惊觉。后数日，薛公自台中遇疾而薨。潜伺其年，正五十矣。（出《续玄怪录》）

李伯怜
威远军小将梅伯成善占梦。有优人李伯怜游泾州乞钱，得米百斛。及归，令弟取之，过期不至。夜梦洗白马，访伯成占之。伯成抒思曰："凡顐人好反语，洗白马，泻（泻字原缺。据明抄本补。）白米也。君所忧。或有风水之虞乎？"数日弟至，果言渭河中覆舟，一粒无余。（出《酉阳杂俎》）

张瞻
江淮有王生者，榜言解梦。贾客张瞻将归。梦炊于臼中，问王生，生言："君归不见妻矣。臼中炊，因无釜也。"贾客至家，妻卒数月矣。（出《酉阳杂俎》）

于堇
有一人梦松生户前，一人梦枣生屋上，以问补阙于堇，堇言："松丘垅间所植，'枣'字重来，重来呼魄之象。"后二人俱卒。（出《酉阳杂俎》）

卢彦绪
许州司仓卢彦绪所居溷，夏雨暴至，水满其中，须臾漏尽。彦绪使人观之，见其下有古圹，中是瓦棺，有妇人，年二十余，洁白凝净，指爪长五六寸，头插金钗十余支。铭志云：是秦时人，千载后当为卢彦绪开，运数然也。闭之吉，启之凶。又有宝镜一枚，背是金花，持以照日，花如金轮。彦绪取钗镜等数十物，乃闭之。夕梦妇人云："何以取吾玩具。"有怒色。经一年而彦绪卒。（出《广异记》）

柳宗元
柳员外宗元自永州司马征至京，意望重用。一日。诣卜者问命，且告以梦，曰："余柳姓也，昨梦柳树仆地，其不祥乎？"卜者曰："无苦，但忧为远官耳。"征其意，曰："夫生则树柳，死则柳木。木者牧也，君其牧柳州乎？"竟如其言。后卒于柳州焉。（出《因话录》）

卫中行
卫中行为中书舍人时，有故旧子弟赴选，投卫论嘱，卫欣然许之。驳榜将出，其人忽梦乘驴渡水，蹶坠水中，登岸而靴不沾湿。选人与秘书郎韩皋有旧，访之，韩被酒，半戏曰："公今年选事不谐矣！据梦，卫生相负，足下不沾。"及榜出，果驳放。韩有学术，韩仆射犹子也。（出《酉阳杂俎》）

张省躬
枝江县令张汀，子名省躬，汀亡，因住枝江。有张垂者，举秀才下第，客于蜀，与省躬素未相识。大和八年，省躬昼寤，忽梦一人，（一人二字原缺。据明抄本补。）自言当家，名垂，与之接，欢狎弥日。将去，留赠诗一首曰："戚戚复戚戚，秋堂百年色。而我独茫茫，荒郊遇寒食。"惊觉，遽录其诗，数日而卒。（出《酉阳杂俎》）

王恽
进士王恽，才藻雅丽，尤长体物。著《送君南浦赋》，为词人所称。会昌二年，其友人陆休符忽梦被录至一处，有驺卒止于屏外，见若胥縻数十，王恽在其中。陆欲就之，恽面若愧色，陆强牵之语，恽垂泣曰："近受一职司，厌人闻。"指其类，"此悉同职也。"休符恍惚而觉。时恽住杨州，其子住太平，休符异所梦，迟明，访其家信，得王至洛书。又七日，其讣至，计其卒日，乃陆之梦夕也。（出《酉阳杂俎》）

柳凌
司农卿韦正贯应举时，尝至汝州。汝州刺史柳凌留署军事判官。柳尝梦有人呈案，中言欠柴一千七百束，因访韦解之，韦曰："柴，薪木也。公将此不久乎！"月余，柳疾卒。素贫，韦为部署，米麦镪帛，悉前请于官数月矣。唯官中欠柴一千七百束，韦披案，方省柳前梦。（出《酉阳杂俎》）
