<!-- { "loadSidebar": true } -->
唐刘瑑字子全。幼苦学，能属文，才藻优赡。大中初，为翰林学士。是时新复河湟，边上戎事稍繁。会院中诸学士或多请告，瑑独当制。一日近草诏百函，笔不停缀，词理精当。夜艾，帝复召至御前，令草喻天下制。瑑濡毫抒思，顷刻而告就。迟明召对，帝大嘉赏。因而面赐金紫之服。瑑以文学受知，不数年，卒至大用。其告喻制曰："自昔皇王之有国也，何尝不文以守成，武以集事，参诸二柄，归于大宁。朕猥荷丕图，思弘景业。忧勤戒惕，四载于兹。每念河湟土疆，绵亘遐阔。天宝末，犬戎乘我多难，无力御奸，遂纵腥膻，不远京邑。事更十叶，时近百年。卿士献能，靡不竭其长策。朝廷下议，皆亦听其直词。尽以不生边事为永图，且守旧地为明理。荏苒于是，收复无由。今者天地储祥，祖宗垂瑑，将士等栉沐风雨，暴露效野。披荆榛而刀斗夜严，出豺狼而穹庐晓破。动皆如意，古无与京。念此诚勤，宜加宠赏。"词不多载。（出郑处诲所撰《刘瑑碑》）


郑畋
马嵬佛堂，杨妃缢所。迩后才士经过，赋咏以道其幽怨者，不可胜纪。皆以翠翘香钿，委于尘泥，红凄碧怨，令人伤悲。虽调苦词清，无逃此意也。丞相郑畋为凤翔从事日，题诗曰："肃宗回马杨妃死，云雨虽亡日月新。终是圣朝天子事，景阳宫井又何人。"观者以为真辅国之句（出《缺史》）


司空图
唐晋国公裴度讨淮西，题名于华岳庙之阙门。后司空图题诗纪之曰："岳前大队赴淮西，从此中原息战鼙。石阙莫教苔藓上，分明认取晋公题。"（出《摭言》）


高蟾
唐高蟾诗思虽清，务为奇险，意疏理寡，实风雅之罪人。薛能谓人曰："倘见此公，欲赠其掌。"然而落第诗曰："天上碧桃和露种，日边红杏倚云栽。芙蓉生在秋江上，不向东风怨未开。"盖守寒素之分，无躁竞之心，公卿间许之。先是胡曾有诗云："翰苑何曾（明抄本"曾"作"时"）休嫁女，文昌早晚罢生儿。上林新桂年年发，不许平人折一枝。"罗隐亦多怨刺，当路子弟忌之，由是蟾独策名也。前辈李贺歌篇，逸才奇险。虽然，尝疑其无理。杜牧有言："长吉若使稍加其理，即奴仆命骚人可也。"是知通论不相远也。（出《北梦琐言》）




卷第二百　　文章三
李蔚　卢渥　韩定辞　姚岩杰　狄归昌　杜荀鹤　
武臣有文　曹景宗高昂　贺若弼　李密　高崇文　王智兴　高骈　罗昭威　赵延寿


李蔚
唐丞相李蔚镇淮南日，有布素之交孙处士，不远千里，径来修谒。蔚浃月留连。一日告发，李敦旧分，游河祖送，过于桥下，波澜迅激，舟子回跋，举蒿溅水，近坐饮妓，湿衣尤甚。李大怒，令擒舟子，荷于所司。处士拱而前曰："因兹宠饯，是某之过，敢请笔砚，略抒荒芜。李从之，乃以柳枝词曰："半额微黄金缕衣，玉搔头袅凤双飞。从教水溅罗裙湿，还道朝来行雨归。"李览之，释然欢笑，宾从皆赞之。命伶人唱其词，乐饮至暮，舟子赦罪。更有李嵘献诗云："鸡树烟含瑞气凝，凤池波待玉山澄。国人久依东关望，拟筑沙堤到广陵。"后果入相。（出《抒情诗》）


卢渥
唐左丞相卢渥，轩冕之盛，近代无比，伯仲四人咸居显列。乾符初，母忧服阕。渥自前中书舍人拜陕府观察使。又旬日，其弟绍自前长安令除给事中。又旬日，弟沆自前集贤校理除左拾遗。又旬日，弟沼自畿尉迁监察御史。诏书叠至，士族荣之。及赴任陕郊，洛城自居守分司朝臣以下，互设祖筵，遮于行路，洛城为之一空。都人观者肩望击毂，盛于清明洒扫之日。自临都驿以至于行，凡五十里，连翩不绝。有白须传卒，鸣指叹曰："老人为驿吏垂五十年，阅事多矣，而未曾见祖送之盛有如此者。"时士流窃语，以此日在家者为耻。渥有题嘉祥驿诗曰："交亲荣饯洛城空，善戏戎装上将同。星使自天丹诏下，雕鞍照地数程中。马嘶静谷声偏响，旆映清山色更红。到后定知人易化，满街棠树有遗风。"诗版后为易定帅王存尚书碎之。（出《唐阙史》）


韩定辞
唐韩定辞为镇州王镕书记。聘燕帅刘仁恭，舍于宾馆，命试幕客马或（按《北梦琐言》"或"作"或"，下同）延接。马有诗赠韩曰："燧林芳草绵绵思，尽日相携陟丽谯。别后巏嵍山上望，羡君时复见王乔。"或诗虽清秀，然意在徵其学问。韩亦于座上酬之曰："崇霞台上神仙客，学辨痴龙艺最多。盛德好将银笔术（明抄本"术"作"述"）。丽词堪与雪儿歌。"座内诸宾靡不钦讶称妙句，然亦疑其银笔之僻也。他日，或复持燕帅之命，答聘常山，亦命定辞接于公馆。时有妓转转者，韩之所眷也。每当酒席，或频目之。韩曰："昔爱晋文公分季隗于赵衰，孙伯符辍小乔于公瑾，盖以色可奉名人。但虑倡姬不胜贤者之顾，愿垂一咏，俾得奉之。或援笔，文不停缀，作转转之赋。其文甚美，咸钦其敏妙。遂传于远近。或从容问韩以雪儿银笔之事，韩曰：昔梁元帝为湘东王时，好学著书。常记录忠臣义士及文章之美者，笔有三品。或以金银雕饰，或用斑竹为管。忠孝全者用金管书之，德行清粹者用银笔书之，文章赡丽者以斑竹书之。故湘东之誉，振于江表雪儿者，李密之爱姬，能歌舞，每见宾僚文章，有奇丽入意者，即付雪儿叶音律以歌之。"又问"痴龙"出自何处？定辞曰："洛下有洞穴，曾有人误堕于穴中。因行数里，渐见明旷。见有宫殿人物凡九处。又见有大羊。羊髯有珠，人取而食之，不知何所。后出以问张华曰："此地仙九馆也。大羊者，名曰痴龙耳。"定辞复问或，巏嵍之山，当在何处？"或曰："此隋君之故事，何谦光而下问。"由是两相悦服，结交而去。（出《北梦琐言》）


姚岩杰
姚岩杰，梁公元崇之裔孙也。童卯聪悟绝伦，弱冠博通坟典。慕班固、司马迁为文，时称大儒。常以诗酒放逸江左，尤肆凌忽前达，旁若无人。唐乾符中，颜标典鄱阳郡，鞠场公宇初构。请岩杰纪其事。文成，灿然千余言。标欲刊去一二字，岩杰大怒，标不能容。时已勒石，遂命覆碑于地，磨于其文。岩杰以一篇纪之曰："为报颜公识我么，我心唯只与天和。眼前俗物关情少，醉后青山入梦（明抄本"梦"作"意"）多。田子莫嫌弹铗恨，宁生休唱饭牛歌。圣朝若为苍生计，也合公车到薜萝。"卢肇牧歙州，岩杰在婺源，先以著述寄肇。肇知其使酒，以手书褒美，赠以束帛。辞云："兵火之后，郡中凋弊，无以迎逢大贤。"岩杰复以长笺激之，肇不得已，迓至郡斋，待如公卿礼。既而日肆傲睨轻视于肇。肇常以篇咏夸于岩杰曰："明月照巴天，"岩杰大笑曰："明月照一天，奈何独言巴天耶？"肇渐不得意。无何，会于江亭。时蒯希逸在席，卢请目前取一事为酒令，尾有乐器之名。肇令曰："远望渔舟。不阔尺八。"岩杰遽饮酒一器，凭栏呕哕。须臾，即席，还令曰："凭栏一吐，已觉空喉。"其侮慢倨傲如此。（出《摭言》）


狄归昌
唐僖宗幸蜀，有词人于马嵬驿题诗云："马嵬烟柳正依依，重见鸾舆幸蜀归。泉下阿蛮应有语，这回休更泥杨妃。"不出名氏，人仰奇才。（此即侍郎狄归昌诗也，出《抒情诗》）


杜荀鹤
唐杜荀鹤尝吟一联诗云："旧衣灰絮絮，新酒竹篘篘。"或话于韦庄，庄曰："我道印将金锁锁，帘用玉钩钩。"庄后西蜀为相。（出《北梦琐言》）


武臣有文
曹景宗
梁曹景宗累立军功。天监初，徵为右卫将军。后破魏军振旅，帝于华光殿宴饮联句。左仆射沈约赋韵，景宗不得韵，意色不平，启求赋诗。帝曰："卿伎能甚多，人才英拔，何必止在一诗。"景宗已醉，求作不已。诏令赋"竞病"两字。景宗便操笔而成曰："去时儿女悲，归来笳鼓竞，借问行路人，何如霍去病？"帝欣不已，于是进爵为公。（出《曹景宗传》）


高昂
北齐高昂字敖曹，胆力过人，姿彩殊异。其父次同，为求严师教之。昂不遵师训，专事驰骋。每言男儿当横行天下，自取富贵，谁能端坐读书，作老博士也。其父以其昂藏敖曹，故名字之。东魏末，齐神武起义，昂倾意附之，因成霸业，除侍中司徒，兼西南道大都督。而敖曹酷好为诗，雅有情致，时人称焉。常从军，与相州刺史孙腾作《行路难》曰："卷甲长驱不可息，六日六夜三度食。初时言作虎牢停，更被处置河桥北。回首绝望便萧条，悲来雪涕还自抑。"又有征行诗曰："珑种千口羊，泉连百壶酒。朝朝围山猎，夜夜迎新妇。"顷之，其弟季式为齐州刺史，敖曹发驿以劝酒。乃赠诗曰："怜君忆君停欲死，天上人间无可比。走马海边射游鹿，偏坐石上弹鸣雉。昔时方伯愿三公，今日司徒羡刺史。"余篇甚多，此不复载。（出《谈薮》）


贺若弼
隋贺若弼字辅伯，少有大志。骁勇便弓马，解属文，涉书记，有重名。及隋文受禅，阴有平江南之志。访可任者，高颖荐弼有文武才干，拜总管，委以平陈之事，若弼欣然以为己任。与寿州总管源雄并为重镇。若弼遗诗曰："交河骠骑幕，合浦伏波营。勿使麒麟上，无我二人名。"献平陈十策，称上旨。开皇九年，大举伐陈，以若弼为行军总管，俘陈叔宝。（出《贺若弼传》）


李密
隋李密，蒲山公宽之子也。初授亲卫大都督，非其所好，称疾而归。大业中，佐杨玄感起兵。及玄感败，密间行入关，亡抵平原。贼帅郝孝德不礼之，遭饥馑，至削树皮而食。乃诣睢阳，舍于村中，变名姓称刘知远，聚徒教授。经数月，不得志。乃为五言诗曰："金风飏秋节，玉露凋晚林。此夕穷途士，郁陶伤寸心。眺听良多感，慷慨独沾襟。沾襟何所为，怅然怀古意。秦俗犹未平，汉道将何冀。樊哙市井屠，萧何刀笔吏。一朝时运合，万古传名谥。寄言世上雄，虚生真可愧。"诗成，泣下数行。义宁元年，密僣据洛口，会群盗百万，筑坛称魏公。建元二年，密自巩洛，鼓行伐隋，兵败归唐，授光禄卿。（出《河洛记》）


高崇文
唐相高崇文本蓟门之骁将也，以讨刘辟功，授西川节度使。一旦大雪，诸从事吟赏有诗。崇文遽至饮席，笑曰："诸君自为乐，殊不见顾鄙夫，鄙夫武人，亦有一咏雪诗。"乃口占曰："崇文崇武不崇文，提戈出塞旧从军。有似胡儿射飞雁，白毛空里落纷纷。"诗多中的，皆谓北齐敖曹之比。太尉骈，即其孙也。（出《北梦琐言》）


王智兴
