<!-- { "loadSidebar": true } -->
唐白居易初举未振，以歌诗谒顾况。况谑曰："居易。长安百物贵，居大不易。"及读至《赋得原上草送友》曰：野火烧不尽。春风吹又生。叹曰："有句如此，居大不难。老夫前言戏之耳！"（出《摭言》）


赵宗儒
唐宪宗问赵宗儒曰："人言卿在荆州，球场草生，何也？"对曰："死罪有之。虽然草生，不妨球子，上为启齿。"（出《国史补》）


韩皋
唐仆射韩皋镇夏口，常病小疮，令医付膏药，不濡。公问之，医云："天（天字原缺，据明抄本补。）寒骨硬。"公笑曰："韩膏实是硬。"（原缺出处，今见因话录卷二）




卷第二百五十一　　诙谐七
周愿　刘禹锡　袁德师　李程　杨虞卿　沈亚之　张祜　交广客　卢肇　章孝标南卓　王智兴　卢发　裴休　冯衮　邻夫　关图　杨玄翼　裴庆余　赵崇　郑光业


周愿
唐周愿，尝奉使魏州，节度使田季安引之连辔。路见一驴极肥，季安指示愿曰："此物大王世充。"应（愿曰下九字原空缺，据《因话录》补）声答曰："总是小窦（窦字原空缺，据因话录补）建德。"李巽性严毅，不好戏笑。时愿（严毅下八字原空缺，据因《话录补》）知河西盐铁留事，将至。李戒从事曰："周生好谐谑，忝僭无礼。幸诸贤稍庄以（周生下十五字原空缺，据《因话录》补）待之。及愿至，数燕。李公寒温外，不与之言，周（温外下七字原空缺，据《因话录》补）亦无由得发。一日，馔亲宾，愿亦预焉。李公有故人子弟来投，（公有下八字原空阙，据《因话录》补）落拓不事。遍问旧别墅及家童有技者。图书有名（技原作之，名原作笞，者图二字原空缺。据《因话录》改补）者。悉云货却。李责曰："未官家贫，产业从货，何至（至字原空缺，据《因话录》补）书籍古画店彼除？"惆怅久之。复问一曰："有一本虞永兴手书《尚书》，此又在否？"某人惭惧，不敢言货，云："暂将典钱。"愿忽言曰："此《尚书》大迍厄。"都忘先拒其诙谐是，遂问曰："《尚书》何迍？"愿曰："已遭《尧典》、《舜典》之苦，此而即典。"（明抄本之苦作又被。而即作儿郎。）李之颜大开，自更不舍。（原缺出处，今见《因话录》四）又陆长源以旧德为宣武军行军（军字原缺，据明抄本补）司马，韩愈为巡官，同在使幕。或讥年辈相悬，愿曰："大虫老鼠，俱为十二属，何怪之有？"旬日布于长安。（出《国史补》）


刘禹锡
唐刘禹锡牧连州，替高寓。寓后入羽林将军，自京附书曰："以承眷，辄举目代矣。"刘答书云："昔（答书云昔四字原空缺，据黄本补）有一话，曾有老妪山行，见大虫羸然跬步而不进，若伤其足。妪目之，而虎遂自举足以示妪，乃有芒刺在掌，因为拔之。俄奋迅阚吼而愧其恩。自后掷麋、鹿、狐、兔于庭，日无缺焉。妪登垣视之，乃前伤虎也。因为亲族具言其事，而心异之。一旦，忽掷一死人，血肉狼藉，妪乃被村胥诃捕。妪具说其由，始得释缚。妪乃登垣，伺其虎至而语曰：'感矣，叩头大王，已后更莫抛死人来也。'"（出《嘉话录》）


卢肇
唐卢肇初举，先达或问所来。肇曰："某袁民也。"或曰："袁州出举人邪？"肇曰："袁州出举人，亦犹沅江出鳖甲，九肋者盖稀矣。"又肇就江西解试，为试官末送。肇有启事谢曰："巨鳌屃赑，首冠蓬山。"试官谓之曰："某昨限以人数挤排，虽获申展，深惭名第奉浼。焉得翻有首冠蓬山之谓？"肇曰："必知明公垂问。大凡顽石处上，巨鳌载之。岂非首冠邪？"一座（座字原空缺，据明抄本补）闻之大笑。（出《摭言》）


章孝标
唐章孝标及第后，寄淮南李绅诗曰："及第全胜十政官，金汤渡了出长安。马头渐入扬州郭，为报时人洗眼看。"绅亟以一绝答之曰："假金只用真金镀，若是真金不镀金。十载长安得一第，何须空腹用高心。"（出《摭言》）


王智兴
唐王智兴带使侍中，罢镇归京。亲戚间有以选事求智兴论荐，固不允。遂请致一函与吏部侍郎。吏部印尾状云："选人名衔谨领讫。"智兴曰："不如侍中也有用处。"（出《卢氏杂说》）


裴休
曲江池本秦时岂洲。唐开元中，疏凿为胜境。南即紫云楼芙蓉苑，西即杏园、慈恩寺。花卉环周，烟水明媚，都人游赏。盛于中和上巳节。即锡宴臣僚，会于山亭，赐太常教坊乐。池备彩舟，唯宰相、三使、北省官翰林学士登焉。倾动皇州，以为盛观。裴休廉察宣城，未离京，值曲江池荷花盛发，同省阁名士游赏。自慈恩寺，各屏左右，随以小仆，步至紫云楼。见数人坐于水滨，裴与朝士憩其旁。中有黄衣半酣，轩昂自若，指诸人笑语轻脱。裴意稍不平，揖而问之："吾贤所任何官？"率尔对曰："喏，郎（明抄本郎作即，下同）不敢，新授宣州广德令。"反问裴曰："押衙所任何职？"裴效之曰："喏，郎不敢，新授宣州观察使。"于是狼狈而走，同座亦皆奔散。朝士抚掌大笑。不数日，布于京华。后于铨司访之，云："有广德令请换罗江矣。"宣皇在藩邸闻是说，与诸王每为戏谈。其后龙飞，裴入相。因书麻制，回谓枢近曰："喏，郎不敢，新授中书门下平章事矣。"（出《松窗杂录》，按见《剧谈录》卷下）


邻夫
有睹邻人夫妇相谐和者，夫自外归，见妇吹火，乃赠诗曰："吹火朱唇动，添薪玉腕斜。遥看烟里面，大似雾中花。"其妻亦候夫归，告之曰："每见邻人夫妇，极甚多情。适来夫见妇吹火，作诗咏之。君岂不能学也？"夫曰："彼诗道何语？"乃诵之。夫曰："君当吹火，为别制之。"妻亦效吹，乃为诗曰："吹火青唇动，添薪黑腕斜。遥看烟里面，恰似鸠盘茶。"（出《笑言》，明抄本作出《笑林》）


杨玄翼
唐咸（咸字原空缺，据明抄本补）通中（中字原缺，据明抄本补），杨玄翼怒举子车服太盛，欲令骑驴。时有诗曰："今年（今年原作□有看三字，据明抄本改）诏下尽骑驴，紫轴绯毡满九衢。清瘦儿郎犹自可，就中愁杀郑昌图。"（出《卢氏杂说》）


赵崇
虽卢氏衣冠之盛，而累代未尝知举。乾符中，卢携在中书，以宗人无掌文柄者，乃擢群从陕虢观察使卢渥，司礼闱。是年秋，黄巢犯阙，僖皇播迁，举人星迸。迨复京都，裴贽连知三举，渥有羡色。赵崇戏之曰："阁下所谓'出腹不生养主司'也。（出《北梦琐言》）





卷第二百五十二　　诙谐八
李曜　王铎　薛昭纬　孔纬　宇文翰　千字文语乞社　山东佐史　罗隐　卢延让俳优人　王舍城　顾夐　不调子　司马都　吴尧卿　李任为赋


李曜
唐尚书李曜罢歙州，与吴圆交代。有佐酒录事名媚川，聪明敏慧。李颇留意，而已纳营籍妓韶光，托于替人，令存卹之。临发洪饮，不胜离情，有诗曰："经年理郡少欢娱，为习干戈间饮徒。今日临行尽交割，分明收取媚川珠。"吴答曰："曳履优容日日欢，须言达德倍汍澜。韶光今已输先手，领得蠙珠掌内看。（出《抒情诗》）


薛昭纬
唐薛昭纬未登第前，就肆买鞋。肆主曰："秀才脚第几？"对曰："昭纬作脚来。未曾与立行第。"（出《北梦琐言》）


宇文翰
唐道士程子宵登华山上方，偶有颠仆。郎中宇文翰致书戏之曰。"不知上得不得，且怪悬之又悬。"（出《北梦琐言》）


山东佐史
唐山东一老佐史，前后县令，无不遭侮。家致巨富。令初至者，皆以文案试之，即知强弱。有令初至，因差丁造名簿，将身点过。有姓向名明府者、姓宋名郎君者、姓成名老鼠者、姓张名破袋者，此佐史故超越次第，使其名一处，以观明府强弱。先唤张破袋、成老鼠、宋郎君、向明府，其县令但点头而已，意无所问。佐史出而喜曰："帽底可知。"竟还即卖之。（出《启颜录》）


罗隐
唐罗隐与周繇分深，谓隐曰："阁下有女障子诗极好，乃为绝唱。"隐不喻何为也。曰："若教解语应倾国，任是无情也动人。"是隐题花诗。隐抚掌大笑。（出《抒情诗》）


卢延让
唐卢延让业诗，二十五举方登第。卷中有"狐冲官道过。狗触店门开"之句，租庸调张浚亲见此事，每称赏之。又有"饿猫临鼠穴，馋犬舔鱼砧"句，为中书令成汭所赏。又有"栗爆烧毡破，猫跳触鼎翻"，为蜀王建所赏。卢谓人曰："平生投谒公卿，不意得力于猫鼠狗子也。"人闻而笑之。（出《北梦琐言》）


俳优人
唐咸通中，俳优人李可及滑稽谐戏，独出辈流，虽不能托谊谕，然巧智敏捷，亦不可多得。尝因延庆节，缁黄讲论毕，次及倡优为戏。可及褒衣博带，摄齐以升座，自称三教论衡。偶坐者问曰："既言博通三教，释迦如来是何人？"对曰："妇人。"问者惊曰："何也？"曰："《金刚经》云：'敷座而座'，或非妇人。何烦夫坐然后儿坐也。"上为之启齿。又问曰："太上老君何人？"曰："亦妇人也。"问者益所不谕。乃曰："《道德经》云：'吾有大患，为吾有身。及吾无身，吾有何患'。傥非为妇人，何患于有娠乎？"上大悦。又问曰："文宣王何人也？"曰："妇人也？"问者曰："何以知之？"曰："《论语》云：'沽之哉，沽之哉，我待价者也。'向非妇人，待嫁奚为？"上意极欢，宠锡颇厚。（出《唐阙史》）
又天复元年，凤翔李茂贞请入朝奏事。昭宗御安福楼，茂贞涕泣陈匡救之言。时崔相胤密奏曰："此奸人也，未足为信，陛下宜宽怀待之。"翌日，宴于寿春殿，茂贞肩舆披褐（明抄本肩作乘，褐作甲），入金銮门，易服赴宴。咸以为前代跋扈，未之有也。时中官韩全诲深结茂贞，崔相惧之，自此亦结朱全忠，竟致汴州迎驾，劫迁入洛之始。以（明抄本始以作祸矣）王子带召戎，崔胤比之。先是茂贞入关，放火烧京阙，居人殆尽。是宴也，教坊优人安辔新，号茂贞为'火龙子'，茂贞惭惕俯首。仍窃怒曰："他日会杀此竖子。"安闻之，因请告，往岐下谒茂贞。茂贞见之，大诟曰："此赋胡颜敢来邪？当求乞耳。"安曰："只思上谒，非敢有干也。"茂贞曰："贫俭若斯，胡不求乞？"安曰："京城近日但卖麸炭，便足一生，何在求乞？"茂贞大笑而厚赐之。（出《北梦琐言》）
