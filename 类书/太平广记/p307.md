<!-- { "loadSidebar": true } -->
庐陵邑子欧明者，从贾客道经彭泽湖。每过，辄以船中所有，多少投湖中。见大道之上，有数吏皆著黑衣，乘车马，云是清洪君使，要明过。明知是神，然不敢不往。吏车载明，须臾见有府舍，门下吏卒。吏曰："清洪君感君有礼，故要君。以重送君，皆勿取，独求如愿耳。"去，果以缯帛赠之，明不受。但求如愿。神大怪明知之，意甚惜之，不得已，呼如愿，使随明去。如愿者，清洪婢，常使取物。明将如愿归，所须辄得之，数年成富人。意渐骄盈，不复爱如愿。正月岁朝，鸡初一鸣，呼如愿。如愿不即起，明大怒，欲捶之。如愿乃走于粪上，有昨日故岁扫除聚薪，足以偃人。如愿乃于此逃，得去。明渭逃在积薪粪中，乃以杖捶粪使出。又无出者，乃知不能得。因曰："汝但使我富，不复捶汝。"今世人岁朝鸡鸣时，辄往捶粪，云："使人富。"（出《博异录》。明乐本作出《录异传》。）


黄原
汉时，泰山黄原，平旦开门，忽有一青犬，在门外伏，守备如家养。原绁犬，随邻里猎。日垂夕，见一鹿，便放犬。犬行甚迟，原绝力逐，终不及。行数里，至一穴，入百余步，忽有平衢，槐柳列植，垣墙回匝。原随犬入门，列房可有数十间，皆女子，姿容妍媚，衣裳鲜丽，或抚琴瑟，或执博棋。至北阁，有三间屋，二人侍值，若有所伺。见原，相视而笑云："此青犬所引致妙音婿也。"一人留，一人入阁。须臾有四婢出，称太真夫人白黄郎，有一女，年已弱笄，冥数应为君妇。"既暮，引原入内。有南向堂，堂前有池，池中有台，台四角有径尺穴，穴中有光，照映帷席。妙音容色婉妙，侍婢亦美。交礼既毕，晏寝如旧。经数日，原欲暂还报家。妙音曰："人神道异，本非久势。至明日，解佩分袂，临阶涕泗，后会无期，深加爱敬。若能相思，至三月旦，可修斋戒。"四婢送出门，半日至家。情念恍惚。每至其期，常见空中有軿车，仿佛若飞。（出《法苑珠林》）


贾逵
贾逵在豫郡亡，家迎丧去。去后，恒见形于项城。吏民以其恋慕彼境，因以立庙。庙前有柏树。有人窃来砍伐，始投斧刃，仍著于树中，所著入寻而更生。项城左右人，莫不振怖。（出《贾逵碑》）


李宪
龙舒陵亭，有一大树，高数十丈，黄鸟十数巢其上。时久旱，长老共相谓曰："彼树常有黄气，或有神灵，可以祈雨。"因以酒脯往。亭中有寡妇李宪者，夜起室中，忽见一绣衣妇人曰："我树神也，以汝性洁，佐汝为生。朝来父老皆欲祈雨，吾已求之于帝。"至明日日中，果大雨，遂为立祠。宪曰："诸卿在此，吾居近水，当致少鲤鱼。"言讫，有鲤数十头，飞集堂下。坐者莫不惊悚。如此岁余。神曰："将有大兵，今辞汝去。"留一玉环，曰："持此可以避难。"后袁术、刘表相攻，龙舒之民皆流去，唯宪里不被兵。（出《搜神记》）


张璞
张璞，字公直，不知何许人也。为吴郡太守。征还，道由庐山。子女观于祠堂，婢使指像人以戏曰："以此配汝"。其夜璞妻梦庐君致聘曰："鄙男不肖，感垂采择，用致微意。"妻觉怪之。婢言其情。于是妻惧，催璞速发。中流，舟不为行。阖船震恐。乃皆投物于水，船犹不行。或曰："投女则船为进。"皆曰："神意已可知也，以一女而灭一门，奈何？"璞曰："吾不忍见之。"乃上飞庐卧，使妻沈女于水。妻因以璞亡兄孤女代之。置席水中，女坐其上，船乃得去，即璞见女之在也，怒曰："吾何面目于当世也！"乃复投己女。及得度，遥见二女在下。有吏立于岸侧，曰："吾庐君主簿也。庐君谢君，知鬼神非匹，又敬君之义，故悉还二女。"问女，言："但见好屋吏卒，不觉在水中也。"（出《搜神记》）


洛子渊
后魏孝昌时，有虎贲洛子渊者，自云洛阳人。孝昌中，戍於彭城。其同营人樊元宝，得假还京师，子渊附书一封。云："宅在灵台南，近洛水乡。但至彼，家人自出相看。"元宝如其言，至灵台南，见无人家。徙倚欲去，忽见一老翁，问云："从何而来？傍徨于此？"元宝具向道之。老翁云："是吾儿也。"取书，引元宝入。遂见馆阁崇宽，屋宇佳丽。既坐，命婢取酒，须臾，见婢抱一死小儿而过，元宝甚怪之。俄而酒至，酒色甚红，香美异常。兼设珍羞，海陆备有。饮讫告退。老翁送元宝出云："后会难期，以为凄恨。"别甚殷勒。老翁还入。元宝不复见其门巷。但见高崖对水，渌波东倾。一童子可年十四五，新溺死，鼻中血出。方知所饮酒。是其血也。及还彭城，子渊已失矣。元宝与子渊同戍三年，不知是洛水之神。（出《洛阳伽蓝记》）


陈虞
陈虞，字君度。妇庐江杜氏，常事鬼子母，罗女乐以娱神。后一夕复会，弦管无声，歌音凄忾。杜氏常梦鬼子母，遑遽涕泗云："凶人将来。婢先与外人通，以梯布垣，登之入。神被服将剥夺毕，加取影像焚剉而去也。（出《异苑》）



黄翻
汉灵帝光和元年，辽西太守黄翻上书："海边有流尸，露冠绛衣，体貌完全。翻感梦云：'我伯夷之弟，孤竹君子也。海水坏吾棺椁，求见掩藏。'民嗤视之，皆无病而死。"（出《博物志》）


钱祐
会稽余姚人钱祐，夜出屋后，为虎所取。十八日乃自还。说虎初取时，至一官府，见一人凭几坐，形貌壮伟，侍从四十人。谓曰："吾欲使汝知数术之法。"留十五日，昼夜语诸要术。祐受法毕，使人送出。得还家。大知卜占，无幽不验。经年乃死。（出《异苑》）


徐郎
京口有徐郎者，家甚褴缕，常于江边拾流柴。忽见江中连船，盖川而来，迳回入浦，对徐而泊，遣使往云："天女今当为徐郎妻。"徐入屋角，隐藏不出。母兄妹劝励强出，未至舫，先令于别室为徐郎浴。水芬香，非世常有。赠以缯绛之衣。徐唯恐惧，累膝床端，夜无醻接之礼。女怒遣之使出。（怒遣之使出五字原作然后发遣。据明抄本改。）以所赠衣物乞之而退。家大小怨惜煎骂。遂懊叹卒。（出《幽明录》）


丁氏妇
淮南全椒县，有丁新妇者，本丹阳丁氏女。年十六，适全椒谢家。其姑严酷，使役有程，不如限者，仍便笞捶，不可堪。九月七日自经死。遂有灵响，闻于民间。发言于巫祝曰："念人家妇女，作息不倦，使避九月七日勿用作。"见形，著缥衣，戴青盖，从一婢，至牛渚津求渡。有两男子共乘船捕鱼，仍呼求载。两男子笑，共调弄之，言："听我为妇。"言："当相渡也。"丁妪曰："谓汝是佳人，而无所知。汝是人，当使汝入泥死。是鬼，使汝入水。"便却入草中。须臾，有一老翁，乘船载苇，妪从索渡。翁曰："船上无装，岂可露渡。恐不中载耳。"妪言："无苦。"翁因出苇半许，安处（处下原有不字。据明抄本删。）著船中，径渡之，至南岸。临去语翁曰："吾是鬼神，非人也，自能得过。然宜使民间粗相闻知。翁之厚意，出苇相渡，深有惭感，当有以相谢者。翁速还去，必有所见，亦当有所得也。"翁曰："愧燥湿不至，何敢蒙谢。"翁还西岸，见两少男子覆水中。进前数里，有鱼千数，跳跃水边。风吹置岸上。翁遂弃苇载鱼以归。于是丁妪遂还丹阳。江南人皆呼为丁姑。九月七日不用作事，咸以为息日也。今所在祠之。（出《搜神记》）


阿紫
世有紫姑神。古来相传是人妾，为大妇所嫉，每以秽事相交役。正月十五日，感激而死。故世人以其日作其形，夜于厕间或猪栏旁迎之。祝曰："子胥不在，（是其婿名也。）曹姑亦归去，（即其大妇也。）小姑可出戏。"捉者觉重，便是神来。奠设酒果，亦觉貌辉辉有色。即跳躞不住。占众事，卜行年蚕桑。又善射钓。好则大儛，恶便仰眠。平昌孟氏恒不信，躬试往捉。便自跃穿屋，永失所在。（出《异苑》）





卷第二百九十三　　神三
度朔君　蒋子文　葛祚　虞道施　顾邵　陈氏女　王表　石人神　圣姑　陈敏　费长房　胡母班　张诚之


度朔君袁绍在冀州，有神出河东，号度朔君，百姓为立庙。庙有主簿大福。陈留蔡庸为清河太守，过谒庙。有子名道，亡已三十年。度朔君为庸设酒曰："贵子昔来，欲相见。"须臾子来。度朔君自云：父祖昔作兖州。有人士母病往祷。主簿云："君逢天士留待。"闻西北有鼓声而君至。须臾，一客来。着皂单衣，头上五色毛，长数寸。去，复一人着白布单衣，高冠，冠似鱼头，谓君曰："吾昔临庐山，食白李，忆之未久，已三千岁。日月易得，使人怅然。"君谓士曰："先来南海君也。"士是书生，君明通五经，善《礼记》，与士论礼，士不如也。士乞救母病。君曰："卿所居东有故桥，人坏之。此桥所行，卿母犯之。能复桥，便差。曹公讨袁谭，使人从庙换千匹绢，君不与。曹公遗张郃毁庙。未至百里，君遗兵数万，方道而来。郃未达二里，云雾绕郃军，不知庙处。君语主簿："曹公气盛，宜避之。"后苏并邻家有神下，识君声，云："昔移入胡，阔绝三年。"乃遣人与曹公相闻："欲修故庙，地衰不中居，欲寄住。"公曰："甚善。"治城北楼以居之。数日，曹公猎，得物，大如麂，大足，色白如雪，毛软滑可爱，公以摩面，莫能名也。夜闻楼上哭云："小儿出行不还。"太祖拊掌曰：此物合（物合原作子言真。据明抄本改。）衰也。"晨将数百犬绕楼下。犬得气，冲（冲原作衰。据明抄本改。）突内外。见有物大如驴，自投楼下，犬杀之，庙神乃绝。（出《搜神记》）


蒋子文
