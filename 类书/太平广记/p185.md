<!-- { "loadSidebar": true } -->
员半千本名余庆，与王义方善。谓曰："五百年一贤，足下当之矣。"遂改为半千。高宗御武成殿，召举人，问天阵地阵人阵如何？半千曰："师出以义，有若时雨，天阵也；兵在足食，且耕且战，地阵也；卒乘轻利，将帅和睦，人阵也。"上奇之，充土蕃使。则天即位，留之曰："境外不足烦卿。"撰明堂新礼上之。又撰封禅坛碑十二首。迁正谏大夫，兼控鹤供奉。半千以古无此名，又授者皆薄徒，请罢之。由是忤旨。（出《广德神异录》）

严安之
玄宗御勤政楼，大酺，纵士庶观看。百戏竟作，人物填咽，金吾卫士白棒雨下，不能制止。上患之，谓高力士曰："吾以海内丰稔，四方无事，故盛为宴，欲与百姓同欢。不知下人喧乱如此。汝有何方止之？"力士奏曰："臣不能也。陛下试召严安之，处分打场。以臣所见，必有可观也。"上从之。安之至，则周行广场。以手板画地，示众人，约曰："窬此者死。"以是终五日酺宴。咸指其画曰："严公界"，无一人敢犯者。（出《开天传信记》）

萧颖士
萧颖士，文章学术，俱冠词林，负盛名而洇沈不遇。常有新罗使至，云："东夷士庶，愿请萧夫子为国师。"事虽不行，其声名远播如此。（出《翰林盛事》，明抄本"翰"作"儒"）

萧嵩
萧嵩为相，引韩休同列。及在相位，稍与嵩不协，嵩因乞骸骨。上慰嵩曰："朕未厌卿，卿何庸去乎？"嵩俯伏曰："臣待罪宰相，爵位已极。幸陛下未厌臣，得以乞身。如陛下厌臣，臣首领不保，又安得自遂。"因殒涕。上为之动容曰："卿言切矣。朕思之未决，卿归私第，至夕当有使。如无使，旦日宜如常朝谒。"及日暮，命力士诏嵩曰："朕惜卿，欲固留。而君臣终始，贵全大义，亦国家之美事也。今除卿右丞相。"是日，荆州始进黄柑，上以素罗帕包其二以赐之。（出《柳氏史》）

于休烈
于休烈，至性真悫，机鉴敏悟。肃宗践祚，休烈自中都赴行在，拜给事中，迁太常少卿，知礼仪使。中原荡覆，文物未备。休烈献五代论，肃宗甚嘉之。迁工部，在朝凡三十余年，历掌清要，家无担石之蓄。恭俭温仁，未尝见喜愠于颜色。而亲贤下士，推毂后进，虽位重年高，曾无倦色，笃好书籍，手不释卷。（出《谈宾录》）

李廙
尚书左丞李廙，有清德。其妹刘晏妻也。晏方秉权，尝造廙。延至寝室，见其帘甚弊，乃令潜度广狭，以竹织成，不加缘饰，将以赠广。三携至门，不敢发言而去。（出《国史补》）

郑絪
顺宗风噤不言，太子未立，牛美人有异志。上乃召学士郑絪于小殿，令草立储宫德音。絪搦管不请，而书立嫡以长四字，跪而呈上。顺宗深然之，乃定。（出《国史补》）

独孤郁
独孤郁，权相之子婿也。历掌内外纶诰，有美名。宪宗叹曰："我女婿不如德舆女婿。"（出《国史补》）

讽谏
晏子
齐景公时，有一人犯众怒，令支解。曰："有敢救者诛。"晏子遂左手提犯者头，右手执刀，仰问曰："自古圣主明君，支解人从何而始？"公遽曰："舍之，寡人过也。"（出《独异志》）

东方朔
汉武帝欲杀乳母，母告急于东方朔。曰："帝怒而傍人言，益死之速耳。汝临去，但屡顾，我当设奇以激之。"乳母如其言。朔在帝侧曰："汝宜速去，帝今已大，岂念汝乳哺之时恩耶？"帝怆然，遂赦之。（出《独异志》）

简雍
蜀简雍，少与先主有旧，随从周旋，为昭德将军。时天旱禁酒，酿者刑。吏于人家索得酿具，论者欲令与造酒者同罚。雍从先主游观，见一男子路中行，告先主曰："彼人欲淫，何以不缚？"先主曰："卿何以知之？"雍对曰："彼有媱具，与欲酿何殊？"先主大笑，而原舍酿者罪。（出《启颜录》）

斛斯丰乐
北齐高祖尝宴群臣。酒酣，各令歌乐。武卫斛斯丰乐歌曰："朝亦饮酒醉，暮亦饮酒醉。日日饮酒醉，国计无取次。"上曰："丰乐不謟，是好人也。（出《谈薮》）

李景伯
景龙中，中宗游兴庆池，侍宴者递起歌舞，并唱下兵词，方便以求官爵。给事中李景伯亦唱曰："回波尔时酒卮，兵儿志在箴规。侍宴已过三爵，喧哗窃恐非宜。"于是乃罢坐。（出《国史异纂》）

苏颋
玄宗时，以林邑国进白鹦鹉，慧利之性，特异常者。因暇日，以金笼饰之，示于三相，上再三美之。时苏颋初入相，每以忠谠励己，因前进曰："诗云，鹦鹉能言，不离飞鸟。臣为陛下，深以为志。"（出《松窗录》）

李绛
宪宗时，中官吐突承璀，有恩泽，欲为上立德政碑。碑屋已成，磨砻石讫，请宣索文。时李绛为翰林学士，奏曰："大人者，与天地合其德，日月合其明，无立碑纪美之事。恐取笑夷夏。上深然之，遽命拆屋废石。承璀奏："碑屋用功极多，难便毁拆。"欲坚其请。上曰："急索牛拽倒。"其纳谏如此。（出《卢氏杂说》）

卷第一百六十五　廉俭（吝啬附）
廉俭陆绩　齐明帝　甄彬　高允　崔光　长孙道生　唐玄宗　肃宗　卢怀慎　李勉
杜黄裳　阳城　郑余庆　郑浣　文宗　夏侯孜　裴坦　温琏　仲庭预
吝啬汉世老人　沈峻　李崇　南阳人　夏侯处信　柳庆　夏侯彪　郑仁凯　邓祐韦庄　王叟　王锷　裴璩　归登

廉俭
陆绩
吴陆绩为郁林郡守，罢秩，泛海而归。不载宝货，舟轻，用巨石重之。人号"郁林石"。（出《传载》）

齐明帝
齐明帝尝饮食，捉竹箸，谓卫尉应昭光曰："卿解我用竹箸意否？"答曰："昔夏禹衣恶，往诰流言。象箸豢腴，先（"先"原作"告"，据明抄本改）哲垂诫。今睿情冲素，还风反古。太平之迹，唯竹箸而已。"（出《谈薮》）

崔光
后魏自太和迁都之后，国家殷富，库藏盈溢，钱绢露积于廊庑间，不可校数。太后赐百姓负绢，任意自量，朝臣莫不称力而去。唯章武王融与陈留侯李崇负绢过任，蹶倒伤踝。太后即不与之，令其空出。时人笑焉。侍中崔光止取两匹。太后问曰："侍中何少？"对曰："臣有两手，唯堪两匹，所获多矣。"朝贵服其清廉。（出《洛阳伽蓝记》）

长孙道生
司空上党王长孙道生，代人，性忠谨俭素。虽为三公，而居处卑陋。出镇之后，子颇加修葺。及还叹曰："吾为宰相，无以报国，负乘是惧。昔霍去病以匈奴未灭，无用宅为。今强寇尚游魂漠北，吾岂可安坐华美乎？"乃令毁之。时人比之晏婴焉。（出《谈薮》）

唐玄宗
肃宗为太子时，常侍膳。尚食置熟俎，有羊臂臑，上顾使太子割。肃宗既割，余污漫在手，以饼洁之，上熟视不怿。肃宗举饼啖之，上甚悦。谓太子曰："福当如是爱惜。"（出《柳氏史》）
唐肃宗作太子的时候，经常陪着皇帝玄宗吃饭。有一次御膳房准备了熟肉。其中有熟羊腿。皇帝让肃宗把羊腿分割开来，肃宗便将羊腿割开，然后他用饼将手上沾满的羊油擦下去，皇帝看了不高兴。肃宗擦完手将饼吃了，皇帝非常满意，对肃宗说："幸福的生活应当爱惜。"

肃宗
韩择木奏贺肃宗节俭，妓乐无绮绣之饰，饮食无珍馐之具。上因出衣袖以示之，曰："朕此三浣矣。"（出《谭氏史》）

李勉
天宝中，有书生旅次宋州。时李勉少年贫苦，与一书生同店。而不旬日，书生疾作，遂至不救（"不救"二字原无，据明抄本补）。临绝语勉曰："某家住洪州，将于北都求官。于此得疾且死，其命也。"因出囊金百两遗勉。曰："某之仆使，无知有此者，足下为我毕死事，余金奉之。"勉许为办事，余金乃密置于墓中而同葬焉。后数年，勉尉开封，书生兄弟赍洪牒来，而累金寻生行止。至宋州，知李为主丧事，专诣开封，诘金之所。勉请假至墓所，出金付焉。（出《尚书谭录》）
天宝年间，有个书生住在宋州旅店，当时李勉很贫穷，与这个书生住在同一个旅店，然而不到十天，书生得了重病，无法医治，临死前书生对李勉说："我家住在洪州，准备到北都去谋求官职，没想到在这里得病就要死了，这就是命啊！"说完从口袋里拿出一百两黄金交给李勉说："我的奴仆们不知道我带了这些金子，请你拿它为我办理丧事，剩下的金子送给你。"李勉安葬了他，但剩下的金子却秘密地放在墓中，一起掩埋了。过了许多年以后，李勉当上了开封县尉。书生的哥哥写信打听书生和金子的下落，到了宋州，知道是李勉为书生办理的丧事，便专程赶到开封，询问金子的下落。李勉请假来到埋葬书生的坟墓前，取出金子交给了书生的哥哥。$
杜黄裳李师古跋扈，惮杜黄裳为相，未敢失礼。乃命一干吏，寄钱数千绳，并毡车子一乘，亦近直千缗。使者未敢遽送。乃于宅门伺候累日。有绿舆自宅出，从婢二人，皆青衣褴褛。问何人，曰："相公夫人。"使者遽归，以白师古。师古乃折其谋，终身不敢失节。（出《幽闲鼓吹》）

阳城
阳道州城，未尝有蓄积，唯所服用不可阙者。客称某物可佳可爱，阳辄喜，举而授之。有陈苌者，候其出始请月俸（明抄本无"始"字，韩愈《顺宗实录》四无"出"字），常往称其钱帛之美，月有获焉。（出《传载》）
城之为朝士也，家苦贪，常以木枕布衾，质钱数万，人争取之。（出《传载》）

郑余庆
郑余庆，清俭有重德。一日，忽召亲朋官数人会食，众皆惊。朝僚以故相望重，皆凌晨诣之。至日高，余庆方出。闲话移时，诸人皆嚣然。余庆呼左右曰："处分厨家，烂蒸去毛，莫拗折项。"诸人相顾，以为必蒸鹅鸭之类。逡巡，舁台盘出，酱醋亦极香新。良久就餐，每人前下粟米饭一碗，蒸胡芦一枚。相国餐美，诸人强进而罢。（出《卢氏杂说》）

郑浣
郑浣以俭素自居。尹河南日，有从父昆弟之孙自覃怀来谒者，力农自赡，未尝干谒。拜揖甚野，束带亦古。浣子之弟仆御，皆笑其疏质，而浣独怜之。问其所欲。则曰："某为本邑，以民侍之久矣，思得承乏一尉，乃锦游乡里也。"浣然之。而浣之清誉重德，为时所归。或书于郡守，犹臂之使指也。郑孙将去前一日，召甥侄与之会食。有蒸饼，郑孙去其皮而后食之，浣大嗟怒。谓曰："皮之与中，何以异也？仆尝病浇态讹俗，骄侈自奉，思得以还淳反朴，敦厚风俗。是犹怜子力田弊衣，必能知艰于稼穑，奈何嚣浮甚于五侯家绮纨乳臭儿耶？"因引手请所弃者。郑孙错愕失据，器而奉之。浣尽食之，遂揖归宾闼，赠五缣而遣之。（出《阙史》）
