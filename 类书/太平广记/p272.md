<!-- { "loadSidebar": true } -->
唐南阳张登制举登科。形貌枯瘦，气高傲物。裴枢与为师友。枢为司勋员外，举公群至投文，枢才诋诃瑕谪。登自知江陵盐铁院会计到城，直入司勋厅，冷笑曰："裴三十六，大有可笑事。"枢因问登可笑之由，登曰："笑公驴牙郎，搏马价。"此成笑耳。（出《乾鐉子》）


朱泽
唐王轩少为诗，颇有才思。游西小江，泊舟苎萝川，题西施石曰："岭上千峰秀，江边细草春。今逢浣沙石，不见浣沙人。"俄见一女子，振璚珰，扶石笋，低回而谢曰："妾自吴宫还越国，素衣千载无人识。当时心比金石坚，今日与君坚不得。"既欢会，复有恨别之辞。后萧山郭凝素，闻王轩之遇，每过浣沙溪，日夕长吟，屡题歌诗于石，寂尔无人，乃郁怏而返。进士朱泽嘲之，闻之莫不嗤笑。凝素内耻，无复斯游。诗云："三春桃李本无言，苦被残阳鸟雀喧。借问东邻效西子，何如郭素拟（素擬原作凝素，据明抄本改）。王轩。"（出《云溪友议》）


冯涓
冯涓，旧唐名士，雄才奥学。登进士第，履厉已高。唐帝幸梁、洋，涓扈跸焉。至汉中，诏除眉州刺史。赴任，至蜀阻兵，王氏强縻于幕中。性耿概不屈，恃才傲物，甚不洽于伪蜀主。知王氏有异图，辄不相许。或赠缯帛，必锁柜中，题云"贼物"，蜀主虽知，怜其文艺，每强容之。时或不可，数揖出院。欲挝杀之，略无惧色。后朱梁遣使致书于蜀，命诸从事韦庄辈，具草呈之，皆不惬意。左右曰："何妨命前察判为之？"蜀主又有惭色。梁使将复命，不获已，遂请复职。便亟修回复，涓一笔而成，大称旨。于是却复前欢。因召诸厅同宴，饮次，涓敛衽曰："偶记一话，欲对大王说，可乎？"主许之。曰："涓少年，多游谒诸侯，每行，即必广赍书策，驴亦驮之，马亦驮之。初戒途，驴咆哮跳踯，与马争路而先，莫之能制。行半日后，抵一坡，力疲足惫，遍体汗流，回顾马曰："马兄马兄，吾去不得也，可为弟搭取书，马兄诺之，遂併在马上。马却回顾谓驴曰："驴弟，我为你有多少伎俩，毕竟还搭在老兄身上？"蜀主大笑。同幕皆遭凌虐。及伪蜀开国，终不肯居宰辅。（出《王氏见闻录》）


张浚伶人
唐宰相张浚，常与朝士于万寿寺阅牡丹而饮。俄有雨降，抵暮不息，群公饮酣未阑。左右伶人皆御前供奉第一部者，恃宠肆狂，无所畏惮。其间一辈曰张隐，忽跃出，扬声引词曰："位乖燮理致伤残，四面墙匡不忍看。正是花时堪下泪，相公何必更追欢。"告讫遂去。阖席愕然，相眄失色，一时俱散。张但惭恨而已。（出《南楚新闻》）


封舜卿
朱梁封舜卿文词特异，才地兼优，恃其聪俊。率多轻薄。梁祖使聘于蜀，时岐、梁眦睚，关路不通，遂溯汉江而上，路出全（明抄本全作金，下同。）州，土人全宗朝（明抄本朝作朗，下同。）为帅。封至州，宗朝致筵于公署。封素轻其山州，多有傲睨，全之人莫敢不奉之。及执斝索令，曰："《麦秀两歧》。"伶人愕然相顾："未尝闻之，且以他曲相同者代之。"封摆头曰："不可。"又（又原作文，据明抄本改）曰："《麦秀两歧》。"复无以措手。主人耻而复恶，杖其乐将。停盏移时，逡巡，盏在手，又曰："《麦秀两歧》。"既不获之，呼伶人前曰："汝虽是山民，亦合闻（闻原作门，据明抄本改）大朝音律乎！"全人大以为耻。次至汉中，伶人已知全州事，忧之。及饮会，又曰："《麦秀两歧》，亦如全之筵，三呼不能应。有乐将王新殿前曰："略乞侍郎唱一遍。"封唱之未遍，已入乐工之指下矣。由是大喜，吹此曲，讫席不易之。其乐工白帅曰："此是大梁新翻，西蜀亦未尝有之，请写谱一本。"急递入蜀，具言经过二州事。洎封至蜀，置设。弄参（参原作三，据明抄本改）军后，长吹《麦秀两歧》于殿前，施芟麦之具，引数十辈贫儿，褴缕衣裳，携男抱女，挈筐笼而拾麦，仍合声唱，其词凄楚，及其贫苦之意，不喜人闻。封顾之，面如土色，卒无一词。惭恨而返，乃复命。历梁、汉、安、康等道，不敢更言"两歧"字。蜀人嗤之。（出《王氏见闻》）


姚洎（洎原作涓，据明钞本改，下同）
唐裴廷裕字庸余，乾宁中，在内庭，文书敏捷，号为"下水船"。梁太祖受禅，姚洎为学士，尝从容。上问及廷裕行止，洎对曰："顷岁左迁，今闻旅寄衡永。"上曰："颇闻其人才思甚捷。"洎对曰："向在翰林，号为'下水船'。"太祖应声谓洎曰："卿便是'上水船'也。"洎微笑，深有惭色。议者以洎为"急滩头上水船"也。（出《摭言》）


李台瑕
伪蜀韩昭仕王氏为礼部尚书，丽文殿大学士。粗有文章，至于琴棋书算射法，悉皆涉猎，以此承恩于后主。朝士李台瑕曰："韩八座之艺，如拆袜线，无一条长。"时人韪之。（出《北梦琐言》）


织锦人
唐卢氏子不中第，徒步及都城门东。其日风寒甚，且投逆旅。俄有一人续至，附火良久，忽吟诗曰："学织缭绫功未多，乱投机杼错抛梭。莫教宫锦行家见，把此文章笑杀他。"又云："如今不重文章事，莫把文章夸向人。"卢愕然，忆是白居易诗，因问姓名。曰："姓李，世织绫锦。离乱前，属东都官锦坊织宫锦巧儿，以薄艺投本行。皆云：'如今花样，与前不同。'不谓伎俩儿以文綵求售者，不重于世，且东归去。"（出《卢氏杂说》）


陈癞子
唐营丘有豪民姓陈，藏镪钜万，染大风疾，众目之为陈癞子。自奉之道，则不薄矣，然切讳癞字。家人妻孥，或误言者，则必遭怒，或至笞棰。宾客或言所苦减退，则酒食延待，优丰甚至。言增添，则白眼相顾耳。有游客，心利所霑，而不能禁其口，遂谒之。初谓曰："足下之疾，近日尤减。"陈亦欣然，命酒馔延接，乃赍五缗。客将起，又问之曰："某疾果退否？"客曰："此亦添减病。"曰："何谓也？"客曰："添者面上添肉渤沤子，减者减却鼻孔。"长揖而去。数日不怿。又每年五月，值生辰，颇有破费。召僧道启斋筵。伶伦百戏毕备。斋罢，伶伦赠钱数万。时有顐者何岸，高不敏见，既去复入，谓曰："蒙君厚惠，感荷奚言，然某偶忆短李相公诗，落句一联，深叶主人盛德也。"陈曰："试诵之。"时陈君处于中堂，坐碧纱帏中，左右侍立，执轻篓白帚者数辈。伶伦曰："诗云：'三十年来陈癞子，如今始得碧纱幪。'"遭大诟而去。（出《玉堂闲话》）


患目鼻人
一人患眼侧睛及翳，一人患齆鼻，俱以《千字文》作诗相咏。齆鼻人先咏侧眼人云："眼能日月盈，为有陈根委。"患眼人续下句："不别似兰斯，都由雁门紫。"（出《启颜录》）





卷第二百五十八　　嗤鄙一
魏人钻火　齐俊士　元魏臣　并州士族　高敖曹　梁权贵　柳骞之　阮嵩郝象贤　朱前疑　张由古　侯思正　王及善　逯仁杰　袁琰　台中语　沈子荣武懿宗　张衡　李良弼　来子珣　阎知微　崔湜　权龙襄


魏人钻火
魏人夜暴疾，命门人钻火。是夕阴暝。督迫颇急。门人念然曰："君责人亦大无理。今暗如漆，何以不把火照我？当得觅钻火具，然后易得耳。"孔文举闻之曰："责人当以其方也。"（出《笑林》）


并州士族
北齐并州有士族，好为可笑诗赋，轻蔑邢魏诸公。众共嘲弄。虚相称赞，必击牛酾酒延之。其妻明鉴人也，泣而谏之。此人叹曰："才华不为妻子所容（容下原有与字，据明抄本删），何况（况原作兄，据明抄本改）行路。"至死不觉。（出《颜氏家训》）


高敖曹
高敖曹常为"杂诗"三首云："冢子地握槊，星宿天围棋。开坛瓮张口，卷席床剥皮。"又："相送重相送，相送至桥头。培堆两眼泪，难按满胸愁。"又："桃生毛弹子，瓠长棒槌儿。墙欹壁亚肚，河冻水生皮。"（出《启颜录》）


柳骞之
隋内史舍人河东柳骞之，奏事好错。尝有周家公主，表请出家。骞之奏云："周家公主上表，求作道人。"上大笑。及出，虞仆射庆则问之曰："奏事若为错。"骞之复错答曰："周家公主，欲得还俗。"骞之历位光禄卿。


阮嵩唐贞观中，桂阳令阮嵩，妻阎氏，极妒。嵩在厅会客饮，召女奴歌。阎被发跣足袒臂，拔刀至席。诸客惊散，嵩伏床下，女奴狼狈而奔。刺史崔邈为嵩作考词云："妇强夫弱，内刚外柔。一妻不能禁止，百姓如何整肃？妻既礼教不修，夫又精神何在？考下。"省符，解见任。（出《朝野佥载》）


郝象贤
唐郝象贤，侍中处俊之孙，顿丘令南容之子也，弱冠。诸友生为之字曰宠之，每于父前称字。父绐之曰："汝朋友极贤，吾为汝设馔，可命之也。"翌日，象贤因邀致十数人，南容引生与之饮，谓曰："谚云：'三公后，出死狗。'小儿诚愚，劳诸君制字，损南容之身尚可，岂可波及侍中也？"因泣涕，众惭而退。宠之者，反语为痴种也。（出《朝野佥载》）


朱前疑
周朱前疑浅钝无识，容貌极丑。上书云："臣梦见陛下八百岁。"即授拾遗，俄迁郎中。出使回，又上书云："闻嵩山唱万岁声。"即赐绯鱼袋，未入五品，于绿衣衫上带之。朝野莫不怪笑。后契丹反，有敕京官出马一匹供军者，即酬五品。前疑买马纳讫，表索绯。上怒，批其状："即放归丘园。"愤恚而卒。（出《朝野佥载》）


张由古
唐张由古有吏才而无学术，累历台省。尝于众中，叹班固有大才，而文章不入《文选》。或谓之曰："《两都赋》、《燕山铭》、《典引》等，并入《文选》，何为言无？"由古曰："此并班孟坚文章，何关班固事。"闻者掩口而笑。又谓同官曰："昨买得《王僧襦集》，（盖僧孺也）大有道理。"杜文范知其误，应声曰："文范亦买得《佛袍集》，倍胜《僧襦（襦原作儒，据许本改）集》。"由古竟不知觉。累迁司计员外。以罪放于庭州。时中书令许敬宗综理诏狱。帖召之。由古喜，至则为所责，惧而手战，笏坠于地，口不能言。初为殿中正班，以尚书郎有错立者，谓引驾曰："员外郎小儿难共语，可鼻冲上打。"朝士鄙之。（出《大唐新语》）


侯思正
