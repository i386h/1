<!-- { "loadSidebar": true } -->
又戴安道幼岁，在瓦棺寺内画。王长史见之曰："此童非徒能画，亦终当致名，但恨吾老，不见其盛耳。"（出《世说杂书》）


黄花寺壁
后魏孝文帝登位初，有魏城人元兆能以九天法禁绝妖怪。先邺中有军士女年十四，患妖病累年，治者数十人并无据。一日，其家以女来谒元兆所止，谒兆。兆曰："此疾非狐狸之魅，是妖画也。吾何以知？今天下有至神之妖，有至灵之怪，有在陆之精，有在水之魅，吾皆知之矣。汝但述疾状，是佛寺中壁画四天神部落中魅也，此言如何？"其女之父曰："某前于云门黄花寺中东壁画东方神下乞恩，常携此女到其下。又女常惧此画之神，因夜惊魇，梦恶鬼来，持女而笑，由此得疾。"兆大笑曰："故无差。"因忽与空中人语，左右亦闻空中有应对之音。良久，兆向庭嗔责之云："何不速曳，亟持来。"左右闻空中云："春方大神传语元大行，恶神吾自当罪戮，安见大行？"兆怒，向空中语曰："汝以我诚达春方，必请致之。我为暂责，请速鏁致之。"言讫，又向空中语曰："召二双牙八赤眉往要，不去闻（明抄本闻作问）东方。"左右咸闻有风雨之声，乃至。兆大笑曰："汝无形相，画之妍致耳，有何恃而魅生人也。"兆谓其父曰："汝自辨其状形。"兆令见形，左右见三神皆丈余，各有双牙长三尺，露于唇口外，衣青赤衣。又见八神俱衣赤，眼眉并殷色，共扼其神，直逼轩下。蓬首目赤，大鼻方口，牙齿俱出，手甲如鸟，两足皆有长毛，衣若豹鞹。其家人谓兆曰："此正女常见者。"兆令前曰："尔本虚空，而画之所作耳，奈何有此妖形？"其神应曰："形本是画，画以象真，真之所示，即乃有神。况所画之上，精灵有凭可通，此臣所以有感。感之幻化，臣实有罪。"兆大怒。命侍童取罐瓶受水，淋之尽，而恶神之色不衰。兆更怒，命煎汤以淋，须臾神化，如一空囊。然后令掷去空野，其女于座即愈，而父载归邺。复于黄花寺寻所画之处，如水之洗，因而骇叹称异。僧云敬见而问曰："汝此来见画叹称，必有异耶，可言之。"其人曰："我女患疾，为神所扰。今元先生称是此寺画作妖。"乃指画处所洗之神，僧大惊曰："汝亦异人也。此寺前月中，一日昼晦，忽有恶风玄云，声如雷震，绕寺良久，闻画处如擒捉之声。有一人云，势力不加元大行，不如速去。言讫，风埃乃散。寺中朗然，晚见此处一神如洗。究汝所说，正符其事。"兆即寇谦之师也。（出林登《博物志》）





卷第二百十一　画二
宗测　袁茜　梁元帝　陶弘景　张僧繇　高孝珩　杨子华　刘杀鬼　郑法士阎立德　阎立本　薛稷　尉迟乙僧　王维　李思训　韩干


宗测
南齐宗测字敬微，炳之孙也，代居江陵。不应招辟。骠骑将军豫章王嶷请为参军，测答曰："何得谬伤海凫，横斤山木？"性善书画。传其祖业，志欲游名山。乃写祖炳所画《尚子平图》于壁。隐庐山，居炳旧宅。画阮籍遇孙登于行障上，坐卧对之。又永业寺佛影台。皆称臻绝。（出《南齐记》）


袁茜
齐袁茜，陈郡人。时南康郡守刘缯妹为鄱阳王妃，伉俪甚笃。王为齐明帝所诛。妃追伤过切，心用恍惚，遂成癔病。医所不疗。袁茜善图写。画人面，与真无别。乃令画王形象，并图王平生所宠姬，共照镜，状如偶寝。密令媪奶示妃。妃见乃唾之，因骂曰："斫老奴晚！"于是悲情遂歇，病亦痊除。（出谢赫《画品》）


梁元帝
梁元帝常画圣僧，武帝亲为作赞。任荆州刺使时，画《蕃客入朝图》，帝极称善（据梁书）。又画《职贡图》，并序外国贡献之事（序具本集）。又游春苑，白麻纸《画鹿图》、《师利像》、《鹳鹤》、《陂池芙蓉》、《醮鼎图》。并有题印传于代。（出《名画记》）


陶弘景
梁陶弘景字通明，明众艺，善书画。武帝尝欲征用。隐居画二牛：一以金笼头牵之，一则逶迤就水草。梁武知其意，遂不以官爵逼之。（出《名画记》）


张僧繇
梁张僧繇，吴人也。天监中，为武陵王国将军吴兴太守。武帝修饰佛寺，多命僧繇画之。时诸王在外，武帝思之。遣僧繇传写仪形，对之如面也。江陵天皇寺，明帝置，内有柏堂。僧繇画庐舍那像及仲尼十哲。帝怪问："释门内如何画孔圣？"僧繇曰："后当赖此耳。"及后周灭佛法，焚天下寺塔，独此殿有宣尼像，乃不毁拆。又金陵安乐寺画四龙，不点眼睛。每云："点之即飞去。"人以为妄诞，因请点之。须臾，雷电破壁，二龙乘云腾上天。未点睛者见在。初吴曹不兴图青溪龙，僧繇见而鄙之，乃广其像于龙泉亭。其画留在秘阁，时未之重。至太清中，雷震龙泉亭。遂失其壁，方知神妙。又画《天竺二胡僧》。因侯景乱，散拆为二。一僧为唐右常侍陆坚所宝。坚疾笃，梦胡僧告云："我有同侣，离拆多年，今在洛阳李家。若求合之，当以法力助君。"陆以钱帛，求于其处，果购得之。疾亦寻愈。刘长卿为记述之。其张画所有灵感，不可具戴。（出《名画记》）
又润州兴国寺，苦鸠鸽栖梁上秽污尊容。僧繇乃东壁上画一鹰。西壁上画一鹞。皆则首向檐外看。自是鸠鸽等不复敢来。（出《朝野佥戴》）


高孝珩
北齐高孝珩，世宗第二子，封广宁郡王尚书大司徒同州牧。博涉多才艺。尝于厅壁画苍鹰，观者疑其真，鸠雀不敢近。又画《朝士图》，当时妙绝。为周师所虏，授开府，封县侯。孝珩亦善音律。周武宴齐君君臣，自弹琵琶，命孝珩吹笛。（出《名画记》）


杨子华
北齐杨子华，世祖时，任直阁将军员外散骑侍郎。常画马于壁。夜听，闻啼啮长鸣，如索水草声。图龙于素，舒之辄云气萦集。世祖重之，使居禁中。天下号为画圣，非有诏，不得与外人画。时有王子冲善棋通神，号为二绝。（出《名画记》）


刘杀鬼
北齐刘杀鬼与杨子华同时，世祖俱重之。画斗雀于壁间，帝见之，以为生，拂之方觉。常在禁中，锡赉巨万。任梁州刺史，名见北齐书。（出《名画记》）


郑法士
隋田杨与郑法士同于京师光明寺画小塔。郑图东壁北壁，田图西壁南壁，杨画外边四面。是称"三绝"。杨以簟蔽画处，郑窃观之，谓杨曰："卿画终不可学。何劳障蔽？"郑托以婚姻，有对门之好，又求杨画本。杨引郑至朝堂，指以宫阙衣冠、人马车乘曰："此是吾之画本也。"由是郑深伏。光明寺改为大云寺，在长安怀远里也。（出《名画记》）


阎立德
唐贞观三年，东蛮谢元深入朝。冠乌熊皮冠，以金络额，毛帔以裳，为行滕，著履。中书侍郎颜师古奏言："昔周武王治致太平，远国归款。周史乃集其事为《王会篇》。今圣德所及，万国来朝。卉服鸟章，俱集蛮邸。实可图写贻于后。以彰怀远之德。"从之，乃命立德等图画之。又赵郡李嗣真《论画》，其上品之第三，序右相博陵子阎立本，洎其兄工部尚书大安公立德之画曰："大安博陵，难兄难弟。自江右陆谢云亡，北朝子华长逝，象人之妙，实为中兴。至如万国来庭，奉涂山之玉帛，百蛮朝贡，接应门之序位，折旋矩规，端簪奉笏之仪，魁诡谲怪、鼻饮头飞之俗，莫不尽该豪末，备得精神。"（出《谭宾录》）


薛稷
天后朝，位至少保。文章学术，名冠当时。学书师褚河南。时称：买褚得薛不落节（称买褚得薛不落节八字原缺，据名抄本补）。画踪阎令。秘书省有《画鹤》，时号一绝。会旅游新安郡，遇李白。因留连，书永安寺额，兼画西方像一壁。笔力潇洒，风姿逸发，曹张之亚也。二妙之迹，李翰林题赞见在。又闻蜀郡多有画诸佛菩萨青牛之像，并居神品。（出《唐画断》）


尉迟乙僧
唐尉迟乙僧，土火罗国胡人也。贞观初，其国以丹青巧妙，荐之阙下云："其国尚有兄甲僧，未有见其画踪。"乙僧今兹恩寺塔前面中间功德，叉（明抄本叉作又）凹垤花，西面中间千手千眼菩萨，精妙之极。光宅寺七宝台后面画降魔像，千怪万状，实奇踪也。然其画功德人物花草，皆是外国之象，无中华礼乐威仪之德。（出《唐画断》）


王维
唐王右丞维家于蓝田玉山，游止辋川。兄弟以科名文学冠绝当代，故时称朝廷左相笔，天下右丞诗者也。其画山水松石，踪似具生，而风标特出。今京都千福寺西塔院有掩障，一画枫戍，一图辋川。山谷郁盘，云水飞动，意出尘外，怪生笔端。常自题诗云："夙世谬词客，前身应画师。"其自负也如此。慈恩寺东院，与毕庶子郑广文，各画一小壁。时号"三绝"。故庾右丞宅，有壁图山水兼题记，亦当时之妙也。山水松石，妙上上品。（出《唐画断》）
又维尝至招国坊庾敬休宅，见屋壁有画《奏乐图》。维熟视而笑。或问其故，维曰："此霓裳羽衣曲第三叠第一拍。"好事者集乐工验之，无一差者。（出《国史补》）


李思训
唐开元中，诸卫将军李思训，子昭道为中舍，俱得山水之妙。时人云："大李将军"、"小李将军"是也。思训格品高奇，山川绝妙。鸟、兽草木，皆其能。中舍之图，山水鸟兽，甚多繁巧。智思笔力不及也。天宝中，玄宗召思训，画大同殿壁兼掩障。异日因奏对，诏云："卿所画掩障，夜闻水声。通神之佳手，国朝山水第一。"思训神品。昭道妙上品。（出《唐画断》）



韩干
唐韩干，京兆人也。唐玄宗天宝中召入供奉。上令师陈闳画马，怪其不同。诏因诘之。奏云："臣自有师。陛下内厩马，皆臣之师也。"上甚异之。其后果能状飞龙之质，尽喷玉之奇。九方之识既精，伯乐之相乃备。且古之画马，有《周穆王八骏图》；国朝阎立本画马，似模展郑。多见筋骨，皆擅一时之名，未有希代之妙。开元后，四海清平。外域名马，重译累至。然而砂碛且遥，蹄甲多薄。玄宗遂择其良者，与中国之骏，同颁马政。自此内厩有"飞黄"、"照夜"、"浮云"、"五方"之乘。奇毛异状，筋骨既健（健原作同，据明抄本改），蹄甲皆厚。驾御历险，若举辇之安，驰骤应心，中韶頀之节。是以陈闳貌之于前，韩干继之于后。写渥洼之状，不在水中。移騕褭之形，出于天上。韩故居神品。陈兼写真，居妙品上。宝应寺三门神，西院北方天王，佛殿前面菩萨，西院佛像，宝圣寺北院二十四圣等，皆其踪也。画马高会菩萨西院鬼神等神品。（出《唐画断》）
