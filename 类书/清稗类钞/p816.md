<!-- { "loadSidebar": true } -->
　　二曲学派李颙，字中孚。不求仕进，于山中筑一土室居之，自署二曲土室病夫，以水曲曰盩，山曲曰厔，取所籍县名之义也。学者称二曲先生。尝读横渠、蓝田之书，慨然有修明关学意，勤于诲诱，从游者日多。论学以自新改过为极则，又谓《大学》明德与良知无分，学者当先观象山、慈湖、白沙之书，阐明心性，然后取二程、朱子以及康斋、敬轩、泾阳、整庵之书以身践履之，则其趣颇近乎姚江。与富平李因笃、郿李柏称「关中三李」。后鄠县王心敬作《关学编》以传之。

　　柏，字雪木，自号太白山人。初为诸生，及母卒，遂弃冠服，入太白山，率家人力耕，刻苦为学.家故贫，历兵盗水旱，滋益困。自富平李子德被征至京师，数称柏贤，人始有知之者。或欲周之，而柏虽难为衣食，尝一日两粥，半月食无盐，时时忍饿默坐，间临水把钓，夷然不屑也。自诵曰：「贫贱在我，实有其门.出我门死，入我门存。」又曰：「牛被绣，鸾刀就。」又曰：「古之人有七日不火食者，有三旬九餐者，有食木子、橡栗者，有屑榆者，有一日长坐者，有餐毡啮雪十九年者，盖有主于中，不动于外，抱节死义，不忘沟壑也。」

　　关学倡于明冯从吾，国初，华州白焕彩，同州党湛，蒲城王化泰诸人相与切（石靡），或步访二曲于盩屋，或迎二曲主其家，执弟子礼.焕彩有关中文献之目，湛与化泰亦有名于时.武功有冯云程，康锡吕，张承烈，同州有李士璸，张弭，朝邑有王建常，关独可，咸宁有罗魁，韩城有程良受，蒲城有宁维垣，邠州有王吉相，淳化有宋振麟，皆笃志励学，得知行合一之旨。至乾隆时，则有武功孙景烈，亦能接关中学者之传。

　　桴亭学派陆世仪，字道威。明亡，凿池十亩，筑亭其中，不通宾客，自号桴亭。少从蕺山讲学，与同里陈瑚、盛敬、江士韶相约为迁善改过之学.虑惊世骇俗，深自韬晦，于近代讲学家最为笃实，人称为「嘉定四先生」。世仪尝曰：「天下无讲学之人，此世道之衰，天下皆讲学之人，亦世道之衰。嘉、隆间书院徧天下，呼朋引类，动辄千人，附影逐声，废时失事，甚有借以行其私者，此所谓处士横议也。」其于薛敬宣、吴康斋、胡敬斋、陈白沙、王阳明诸儒，皆有评论，后儒以为允，大旨以不立门户为主。全祖望谓孙夏峯、黄梨洲、李二曲皆以儒名，而桴亭少知者，及读其书，而始叹其学之粹也。着有《思辨录辑要》三十五卷。诗才甚清，惜全藁不传。

　　杨园学派张履祥，字考夫。居桐乡之杨园，学者称杨园先生。幼孤，母口受四子书，曰：「孔孟只两家无父儿也。」后受业于蕺山，闻慎独之说，晚乃肆力紫阳。当时东南文社各立门户，履祥退然如不胜，惟与同里颜统、钱寅以文行相砥砺，继与海盐何汝霖、凌克贞切磋讲习，益务躬行。尝谓人多读书则识进，且能自见瑕疵，故终身都无足处。又曰：「稼穑者，治生之大端也。务稼穑，则无求于人，而廉耻立。不妄取于人，而礼让兴.廉耻立，礼让兴，然后风俗淳懿，而古道可复。」因着《补农书》以劝其子弟。朱竹垞曰：「考夫讲学，一以鹿洞为宗，仁宅义根，言规行矩，间作诗，不沿安乐窝头巾语也。」着有《杨园备忘录》三十四卷。

　　程山学派谢文洊，字约斋，号秋水，明诸生。先读龙溪王氏书，复读阳明书，自信益笃.年四十，会讲于新城之神童峯.有王圣瑞者，力攻阳明，文洊与争辩累日，为所动，取罗钦顺《困知记》读之，始一意程、朱。辟程山学舍于城西，名其堂曰尊洛。着《大学中庸切己录》，发明张子主敬之旨。其《程山十则》，亦以躬行实践为主。时宁都魏祥等称「易堂九子」，节行文章为当时所重。星子宋之盛等称「髻山七子」，亦以节概名。而文洊独反己闇修，务求自得。之盛过访，文洊遂邀魏禧、彭任会于程山，讲学旬余.于是皆推文洊，谓其笃躬行，识道本。及门甘京、封浚危、龙光、曾日都、汤其仁、黄熙，时号「程山六君子」，故西江言理学者，必首推文洊。康熙辛酉卒，门人黄熙等传其所著焉。

　　睢州学派汤斌，字孔伯，号潜庵。少读宋儒书，喜陆子，以清苦励学.顺治壬辰进士，授翰林院编修，出为陕西潼关道副使。时朝邑雷子霖以理学显，治事之暇，时时造其庐以志景慕。丁父忧，授徒自给，旋受业于孙夏峯.其生平论学，颇宗阳明，然能持朱、陆之平，以刻励讲求实用为主，无阳明杳冥放荡之弊。康熙己未，召试博学宏词，授侍讲，与修《明史》，疏请顺治甲申、乙酉以前抗拒本朝临危致命诸臣，皆据事直书，圣祖嘉与，颁之史馆为成命，由是明季诸义烈皆得表彰。后官至工部尚书。临终，戒其子溥曰：「孟子言乍见孺子，皆有怵惕恻隐之心，尔等当养此真心，禀至性，求实理，否则习为乡愿，无益也。」又曰：「吾数月来，心无一线放逸，得力深于平时.」可想见其克己之功矣。乾隆丙辰，追谥文正。同时登封耿介、上蔡张沐并有志操，学者称为「中州三大儒」。

　　安溪学派理学有相业者，魏文毅公裔介外，推安溪李文贞公光地、高安朱文端公轼.文贞，字晋卿，一字厚庵，官至文渊阁大学士，笃信程、朱之说.其注解《正蒙》二卷，疏通证明，多所阐发，于先儒异同之处，尤能别白是非。《性理大全》一书，明胡广等所采宋儒之说，凡一百二十家，其中撷录原书，自为部帙者九种，捃摭羣言，分门编纂者十三类，太抵襞积成书，未能于道学源流真有鉴别，圣祖特诏儒臣删为《性理精义》，皆文贞承旨纂修。门下士江阴杨文定公名时、漳浦蔡文勤公世远，并以理学著名，文端最称美之，盖同调也。仪封张清恪公伯行讲明正学，为天下第一清官。为江苏巡抚时，与两江总督噶礼讼，祸几不测.圣祖忽罢礼，复清恪官，文贞实阴赞之，亦可见其沆瀣一气矣。

　　平湖学派陆陇其，字稼书。少即有志圣贤，不肯碌碌。既长，博观先儒语录，尤斥阳明致良知之说.且曰：「白沙、阳明之病，今世学者知之。至于泾阳前选，偏于主静，虽本宗朱紫阳，终近禅学，亦弗足尚。」于是专以朱子为宗，异于朱子即谓为异端，判别区轸，不敢出入也。康熙庚戌，成进士，释褐为嘉定知县，将赴官，为铭以自警曰：「生者待汝养，死者待汝葬，天下后世待汝治，尔毋或轻尔身，以殉无穷之欲，而丧厥志。」旋因盗案落职。工部主事吴元起举应己未博学宏词科，其荐牍中有云：「理学深醇，久入程、朱之室；文章宏博，复登韩、柳之堂。」当时谓非虚誉.未及试，奔父丧归.后官监察御史。壬申卒。着有《四书大全》、《三鱼堂文集》、《问学录》等书十余种.乾隆初元，追谥清献.江阴学派杨名时，字宾实，一字凝斋.官至礼部尚书，卒谥文定。少有志圣学，为文章原本经训。康熙辛未，成进士，出李文贞公光地门.及入翰林，遂朝夕相从问学.方望溪侍郎苞与文贞辨析经义，常自日昃至夜中。文定端坐如植，言不及，终无言。及同直南书房，侍郎久与居，乃知其于文贞所讲授者，笃信力行，而凡古圣贤相传性命之旨要，皆能探其所以然，故能忠诚耿着，夷险一节，为世完人。其督云贵时，以受人诬奏落职，部议拟斩监候，而文定篝火治《诗》、《礼》，坦然如平时.狱词上，世宗特旨宽免。留滇七年，讲学不少倦。乾隆初元，以礼部尚书入教皇子，兼国子监祭，酒荐宁化雷翠亭副宪鋐、安溪官献瑶、南靖庄亨阳、无锡蔡德音等七人为助教，都下号为「四贤五君子」。未几卒。所著有《杨氏全书》。侍郎在都时，尝与蔡文勤公世远太息人才之难，计数朋辈，如杨宾实、陈沧洲，后生中尚未见坚然可信其几及者，况在古人。文勤曰：「吾门雷生， 「 即鋐七助教之一。」 乃后起之宾实也。」又歙县程晋芳《正学论》曰：「国朝以来有三大儒，曰汤文正公斌，陆清献公陇其，杨文定公名时.清献之立朝治人，可以无憾，所微惜者，攻陆、王太过，犹有讲学习气。若潜庵、宾实，则昭昭与日月并行，玉粹金坚，吾无间然矣。」

　　江阴有徐世沐者，字尔瀚，号青牧。笃信朱子，切己反求，务有益于身心，虚怀抑志，不敢自是，至耄年如一日。少年犹及交太仓陆桴亭、无锡高汇旃、武进马一庵，往来论学无虚日。关中李二曲南游，世沐与深谈久之。二曲曰：「子学笃而行未广.」答曰：「先生行高而学未醇。」其不苟同多类此。晚年，随子入都，闭户读书，日有记注。仇沧柱见而惊叹，扬言于众，由是文贞、清献亟与订交。所著书曰《惜阴录》，大旨以为圣贤之学即知即行，若知而不行，虽读尽《十三经》、《二十一史》，徒敝精神，其光阴可惜也。卒年八十有三。疾革，召老友陈克艰与诀，遗命勿作佛事，息心端坐而逝。克艰与世沐同里同学.继之者，文定也。

　　无锡学派明万历时，无锡顾端文公宪成、高忠宪公攀龙讲学东南，修宋杨时东林书院，恪遵程朱教法，力辟姚江无善无恶之说，有功于世，别为东林学派。一时名人先被权阉魏忠贤之难，后为马士英、阮大铖所排，困苦亦最甚。忠宪从子世泰，字汇旃，笃守家学，葺道南祠、丽泽堂于梁溪，与从子愈等讲习其中。祁州刁包闻声谒之，往返论学，尤莫逆，学者有「南梁北祁」之称.歙人汪学圣所学近禅，两至东林，乃大悟前失。其乡人汪知默、陈二典、胡渊、朱宏、吴慎、施璜、汪燧辈，方讲朱子之学于紫阳书院，因学圣以问业东林，志相得，乃作《紫阳通志录》。陆清献、张清恪皆与友善，若孝感熊文端公赐履，则世泰之徒所成就者矣。

　　愈，字紫超。十岁，读忠宪遗书，即知向学，谨言行，植身艰苦。尝言士求自立，当自不忘沟壑始。平居体安气和，虽子弟未尝诃责。终日危坐不欠伸，盛暑不裸跣，与人，食不越簋下箸。有忿争者，至其前，辄愧悔。顾栋高从之游，说经娓娓忘倦。所撰《朱子小学注》，乾隆时，侍郎尹会一督学江苏，以小学取士，颁行其书。

