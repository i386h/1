<!-- { "loadSidebar": true } -->
　　杏村尝于道光辛丑官川沙千总。壬寅五月，英人以禁烟启衅，犯吴淞，川之土匪乘间肆掠，杏村率民团兵勇赴乡，获渠魁，绳以法，地方遂安。川人为建报德堂以酬之。咸丰癸丑，摄南汇都司。八月，宝山陷于匪，杏村闻报，亟自海外归，招集逃兵二百人，与留守之典史曹锡焘筹寸御.而兵惑于人言，谓匪来时不杀人，从景公，无　类矣。于是亡去者泰半，余二十余人，合之乡人，仅四十有七，有泄之于匪者，匪喜其无助也，遂攻城。杏村亟偕其犹子持长棓，冒大雨，奋臂出，四十七人随其后。遇匪于昏暗中，挥棓，毙六七人，生擒其一。复与之巷战于南城下，并追出西门，杀百余人，生擒四十余人。时东门外海神庙有驻匪数百，闻城中有变，将入城，见城上灯火辉耀，大惊，逸去，由是宝山大定。

　　蔡某为粤寇卜咸丰朝，湘人有蔡某者，素善占卜，投粤寇，到河时，占课云：「逢沟必伤大将。」有黑力虎者，骁健绝伦，陷江宁时，首先登城者也。恃勇独行，至陈家沟，遇拳棒教师陈某，率其二子，环而攻之。争搏良久，陈家父子败回，向门逃进，黑力虎追入。教师一女，年止十七，持鎗伏门侧，从后直刺其股，黑力虎仆地，遂斩其首，众为之夺气。

　　牙牌数占字牙牌之戏，相传起于宋宣和时，其来久矣。近世有《牙牌数》一书，借以占卜，盖亦古者棋卜、摴蒲卜之类也。光绪己卯江南乡试，无锡诸士子于榜前占牙牌数，其辞云：「大开围场，射鹿得麞。顾盼自喜，中必迭双.」是科无锡县中式者二人，一顾姓，一章姓。顾字明见数中，「射鹿得麞」句，暗影章字，尤为巧合。

　　客为鲁伯阳占牙牌数光绪时，内监张秀林为直隶候补道鲁伯阳纳贿于朝，图江苏苏松太道。其所费，为银二十四万两，议定先付八万，得缺付八万，莅任半载付八万.道路传说，物议沸腾.丹徒丁叔衡太史闻之，偶与客谈及，客以牙牌数卜之，得句云：「鲁阳挥戈，千古奇事。朝暾熊熊，顷刻即逝。」

　　鲁在保定，其子留京，谋之于四大恒钱肆，愿出重息举此债，有成议矣。一老贾不允，谓鲁年逾七十，人寿几何，且资格未合，虑为疆吏所梗，不令到任，而又贿赂公行，言官未必箝口。以是，事遂不谐.乃商之于票号，而亦不应。然谕旨已下，索赇者多，争向其子勒索。而江督刘忠诚公坤一果电告总署，令暂缓赴任。御史高燮曾、李慈铭亦疏请交督抚察看。其子大惧而遁，鲁卒不得到任，仍留直隶候补，牙牌数之言，至是而验。

　　走信夫通壬遁术耒阳蒋霞初，尝于长沙旅舍中，见有信局之走信夫方卧病，困甚，乃为诊之，数日得痊。其人过谢，见蒋案头杂置壬遁占验诸书，因曰：「颇习此乎？非得名师传授，不易解也。」蒋讶其言，诘之，则曰：「承君治病，敢以实告，某于此习之久矣。」蒋因就求其术，其人曰：「是不难，但须请之吾师，吾师以为可教，当尽以授子。」问师在何所，曰：「夜当延之来。」是夕，为蒋洁治寓斋，置之复室中，语之曰：「有所闻，毋骇。」夜半，方延伫间，忽闻风声从空际来，月色骤晦，灯炬尽灭。窃窥之，见其被发长跪，向榻微语，答词尤细，不可审。久之，若见一人向牖间耸身而出，风声复作，满室飒然。须臾宁静，灯烛自明，因召蒋语之曰：「吾师谓子不可学此也。」

　　张延已为孝钦后筮张延已好占卜，弱冠，游四方。光绪辛丑，两宫将自西安回銮，时适馆临潼洪氏，以风角风闻于上。某日昧爽，以一骡车入行在。礼毕，孝钦后宣旨，令在溜下设坛，问善后事。筮得家人之九三，其爻曰：「家人嗃嗃，妇子嘻嘻，终吝。」张曰：「家人嗃嗃，刚严者也。妇子嘻嘻，喜乐过也。终吝，险蹶难遵也。卦直家人，其有顺阴道而至美者乎？九三之爻，君道也，亦夫道也，而位未大正，其有妇人而专制者也。」时侍郎陈某在侧，见多忌讳，不敢上闻，乃别易他爻之吉祥者入奏。孝钦亟赏之，赐银千两、鲈鲊两尾。延已方惴惴待罪，至是乃殊慰。 

　　拆字拆字，亦作测字。拆则有分析之意，测则有推测之意，为占法之一种.任举一字，触机附会，以判吉凶，昔所谓亥有二首六身者，其权舆也。唐裴度征吴元济，掘地得石，文曰：「鸡未肥，酒未熟。」相字者解曰：「鸡未肥，无肉也，为己；酒未熟，无水也，为酉。破贼在己酉。」果然。古亦谓之破字。《隋&#8231；经籍地》有《破字要诀》一卷，《颜氏家训》谓即今之拆字。其术始于何时，不可考，或谓见于前人记载者，当以宋之谢石为始。周栎园尝着《字触》一书详论之。

　　拆正字武字苏州上津桥朱某以家贫，图入山自尽，遇仙，授测字一书，其验如神。惟求之者必预定，日仅测一字，取银一两。悬牌门首，某日测某人字。吴三桂将反，向苏藩库借饷，时慕天颜方为藩司，踌躇莫决，延朱测字。告以故，朱曰：「请大人命字。」适几上有残柬，慕即翻转，指「正」字为枚。朱曰：「不可借。正似王字，王心已乱.且柬正面合几上，正而反矣，即反之兆也。」慕即拒之，果应其言。其子亦习父业，占验不减于父，但非一日测一字也。某拈一「武」字问有子否，朱曰：「绝矣，一代无人，自此而止。」其人果无后。

　　拆因字乾隆丁卯，福建乡试场后，士子谢廷光闻洪山桥有善拆字者，偕友人诣之，拈得「因」字，以询乡试之售否。曰：「国内一人，今科解首也。」友跃然曰：「我亦就此因字拆之。」曰：「此科恐无分，后有恩科，可望得志。彼之因，出于无心；君之因，出于有心也。」旁有一人方握折扇，即以扇指「因」字曰：「我亦就此字一决之。」其人蹙然曰：「君扇适加因字之中，乃困象也，其终于一衿乎？」后各如其言。

　　拆墨字纪文达于乾隆戊辰捷礼闱，未廷对时，在董文恪公座，偶遇浙士，乃善拆字者。文达书「墨」字，乞占殿试名次。浙士谓之曰：「一甲无望矣。墨字上截似里字，以里字倒拆之，为二甲。四点为庶字之脚，士乃吉字之首，必可得庶吉士。」果应其言。其后文达历官清秩，迭掌文衡。

　　拆董字名字乾隆戊子，纪文达以事获谴，狱未决时，伴守之军官精拆字，乃书「董」字叩之。军官测曰：「君必远戍。董字似万千里也。」又书「名」字，军官曰：「下为口字，上为外字偏旁，是口外矣。日在西为夕，其西域乎？」又问将来能否遇赦，曰：「字形类君字，亦类召字，必赐还。」又问遇赦当在何年，曰：「口字为四字之外围，而中缺二笔，殆不足四年也。」已而果遣戍乌鲁木齐，以辛卯六月赐还，一如军官所言。

　　拆棊字义字风字村字范时行，苏州人，乾隆时以拆字寓德清紫阳观.所言不烦，而悉有意义.日以得钱六百为率，钱足，则谢客寂坐，有君平买卜之风.一营兵拈「棊」字，问终身休咎，范曰：「凡围棊之子，愈着愈多；象棊之子，愈着愈少。今所拈是棊字，非碁字，从木不从石，则是象棊子，非围棊子也。恐家中人口日益凋零矣。」其人曰：「是也。然此非所问，问日后何如耳？」范曰：「观尔服装，是行伍中人，乃象棊中之卒也。卒在本界，止行一步，若过河，则纵横皆可行。以是言之，尔外出，方可得志。然卒过河，亦止行一步，亦不能大得志也。」

　　又有拈「义」字以问者。范问年若干，告之，范曰：「然则生年属羊也。义字从羊从我，是止一属羊之我耳，终身孤只，不能有妻子也。妻子且不能有，他何望焉？」

　　又有一人以「风」字问妻所孕为男为女，范曰：「移中间虫字于右旁，则似虺字。《诗》曰：「惟虺惟蛇，女子之祥。」所孕必女矣。」

　　又有一业理发者，盛冠服而往，拈「村」字问之。范曰：「木以长材为贵，一寸之木亦何所用。」其人以为道其剃刀之柄也，惊而失色。范曰：「凡事若能努力，则方寸之木，可使高于岑楼，君何必自堕其志乎？」后其人果发迹致富。

　　拆巍字乾隆己亥，江南乡试题为「巍巍乎唯天为大」三句。胡元音望捷心切，同人守榜。汪某在座，见其神情迫切，戏之曰：「吾为君拆一字，如何？」元音口报一「巍」字。汪沈思良久，指画再四，曰：「得之矣。上为出字之半，半出学也。偏旁有禾无乃，秀字去半也。有女无子，是半好也。加以魁字，有鬼无斗。其必中副车无疑。」越三日，揭晓，果以副榜第五名报隽焉。

　　拆道字乾隆庚戌万寿恩科，进士为一百零二名，其中有江南三十名，安徽十名。会元朱文翰，歙县人。胡先声中三十九名。当未揭晓时，同人集翟公树编修寓斋，公树出一「道」字，问安徽进士可中几名。先声大言曰：「必中十名，且得会元，而自身亦应与焉。」同人询以故，则曰：「道字已有进字框子，中首字，非会元乎？首字上两点为八字，中一字，下自字，是为自身，合之，非十名乎？」越日榜发，竟如其言。

　　拆鹦字乾隆时，上海有沈衡章者，善拆字，问休咎者趾相接。一日，有罪犯越狱宵遁，捕役往问，拈得「鹦」字，沈曰：「鹦鹉，能言之禽也。舌慧而身不自藏，卒为人所絷.且鸟而婴，羽毛未丰，其能远逸乎？去此尚近，速捕可得。」问何往，沈瞥见雀跨后檐，曰：「可往后面厕中觅之。」如其言，果获.邑令神其技，赠以「机测如神」之额.额悬邑庙豫园清芬堂之西偏，俗呼为董事厅者，即沈之安砚处也。

　　拆奏字赵介山、帅仙舟夙相契，在京同居，成进士。廷对前一日，蒋丹林往送考，介山举一「奏」字，令拆之。蒋云：「二人在三人之中，君与帅君皆可望鼎甲也。」及胪传，果然。

　　拆奁字太仓陆星农，名增祥。以殿撰出为道员，次湖南，郁郁不得志，蹭蹬以终.相传陆应礼部试时，就拆字者为卜官阶，陆掣得一「奁」字，云：「名居第一人，官不过三品。」盖奁字俗书，上从大，大字分析之为一人也；下从区，中为品字，空其一面为三数也。殁后，嘉定黄翰钦孝廉宗起挽之云：「苏内翰春梦一场，薄宦衡湘，回首觚棱经卅载；谢太傅东山高卧，屏除丝竹，等身铅椠足千秋。」

　　拆章字武昌李某拆字有神解，有陈某艰于子嗣，值妻临蓐，往问以「章」字。李云：「当为男，恐不育耳。」陈请其故，曰：「童字无根。」又有问其子之病者，以乳名六十，即举「六」字问之。李云：「汝口说六十，已是一卒字矣。虽去上一点，目前可望平安，恐终不免来年之忧也。」

