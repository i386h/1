<!-- { "loadSidebar": true } -->
　　内廷有当差者曰苏拉，满语，执役人之义也，隶于太监。凡引见者必向索费，然仅京钱四千文，合制钱四百文而已。引见毕，可随意观览，否则即为所逐，不容稍留。若吝而不予，则其恫喝有出人意料外者。某苏拉尝谓一选人曰：「亦携元青外褂乎？」选人曰：「何需此？」苏拉曰：「入对时语言有误，便砍头，彼时即须衣之。」又有引见既毕而回寓者，苏拉往谓之曰：「亦愿扬名天下乎？」其人漫应之。越日，持邸抄至，则有某某谢恩等字，每字索银二两。其人无奈，如数给之。又苏拉者，军机处、内务府皆有之，雍和宫则有苏拉喇嘛，乃喇嘛之执役者也。

　　各部之杂役开销

　　各部司员到部当差，有所谓杂役开销者，其数视名目多寡为差，其名目极可哂，约略举之，可得数种。大堂有大堂厅差，有堂皂，有堂小马，有七堂车轿班。丞参厅有茶房，有看厅，有长差，有小马，有皂役。本司有茶房，有皂役，有传事，有长差，有小马，有听差，有看司，有知会，有厨房，有当日巡逻。庶务科有事宜册，有住址单，有履历册，有画到簿，有礼部谢恩单。头门有门皂，有门小马。此外又有所谓送知会者，送请进署带见禀者，更有所谓赏皮衣者，五光十色，莫可究诘。而衙署之较大者，其开销约钱百千左右，叩之，则曰照例。每署司员，多者以千计，故或司员累年不得一差，而杂役开销固自若也。

　　库丁

　　户部有银库，额设库役四十人，曰库丁，一曰库兵，三年而替，以旗人充之。每届点充时，满尚书及其左右皆有规费，辄六七千金。费既纳，满尚书乃坐堂皇，唱名而点之，库丁跪谢而出。出时，必有保镖者护之以行，恐人刼之也。行刼者，大率为觑觎丁缺无力贿充之人，并纠集无赖而为之，伺新充者至大堂阶下，即刼之以去，囚于家，使误卯期而纵之归。盖冀其误卯而另派他人，则规费便虚掷矣。欲其即释，亦须赂以数千金。

　　番役

　　步军统领衙门番役私用之白役人等，俗名圆扁子，非额设，无定数，每藉番役索诈滋事。遂其所欲，事即消弭，否则告知捕役，捕治之，得赏银。往往出资设计，诱人犯法，大为人民之害。自干隆丙辰，高宗严谕革退，番役亦稍稍敛迹矣。

　　侦探告密之原始

　　国初，大将军祖某抚吴时，凡吴之不法者，悉鬻身于其部曲，谓之投旗。既投之后，平日小嫌细忿，以片上之幕府，即率其徒数十，以一锒铛锁其人去，非破产不止。同时闻风起者，不可枚举，至有大家闺妇不得意于其夫，亦欲投旗以陷之者。此与近世侦探诬人之风，无或稍异。然妻之控夫，仅于粤省偶一有之。

　　水卒报警

　　黄河报汛之水卒，有所谓羊报者。河在皋兰城西，有铁索船桥，亘两岸，立铁柱，刻痕尺寸以测水，河水高铁痕一寸，则中州水高一丈，例用羊报先传警汛。其法以大羊空其腹，密缝之，浸以苘油，令水不透，选卒勇壮者缚羊背，如乘马然，食不饥丸，腰系水签数十。至河南境，缘溜掷之，流如飞，瞬息千里。河卒操急舟于大溜，候之，拾签，知水尺寸，得豫备抢护。至江南，营弁以舟邀报卒登岸，解其缚，人无恙，赏白金五十两，酒食无算，令乘车从容归，三月始达，盖即元世祖革囊之遗法也。

　　巡丁

　　关卡有巡丁，役也，凡验货、收捐之事皆司之。验货时，手持铁签，故曰签子手。签，一作扦。随时点派，无卯缺。

　　桃花乞

　　桃花乞，不分男女，由张家口至察哈尔，凡四十四台，无论正台、帮台，轮应出蒙古包一座者，其人即为其地之守兵。例应男丁供役，无男，则可以女代之。盖蒙女壮健耐劳，同于男也。

　　号军

　　贡院，为试士之所，诸生席舍曰号房，人以一兵守之，谓之号军，始于明也。盖明代科举，功令极严，故派军役守之，以防枪替、传递。本朝亦有号军之名，则仅供扫除，为士子服役而已，且非军人也，充之者皆贫人。

　　门斗

　　旧称为学官供役者曰门斗，盖学中本为生员设廪膳，称门斗者，当是以司阍兼司仓，故合门子、斗子之名而称之耳。

　　乌拉娃

　　乌拉，西藏番人支差之名，牛曰马拉，马曰乌拉马，司其事之役人曰乌拉娃。其转运对象，既至其地，仅给犒金，不发足价。巴塘初设时，日需乌拉以千计，蛮民苦之。边务大臣赵尔丰乃定价，计程一站，给藏洋半元，「合通用银一钱六分。」行程远近，以此计算，足价之例，自此兴焉。

　　解役殴陈星斋

　　陈星斋太仆居忧时，河库道何某聘之课子。干隆己巳二月，赴淮，舟泊丹阳，遇秋审解犯数船，自镇江往苏。两船偶触，解役突率众囚徒入船，各持器械，杂手中铁链，指挥刼雄，罄所有以去。太仆方与客对弈，猝被一囚连殴三炼，头颅脊背受创极重，流血昏晕。盖每岁秋谳时，胥役囚徒互相狼狈，以亡命横行为利薮，而不知星斋之为贵人也。痛定，鸣官，得其主名，经丹阳令请抚军具奏，立置重典，嗣是此风稍戢矣。辛未，星斋服阕入京，高宗方自南巡还，星斋道旁迎銮，犹垂问此事甚详，且霁颜曰：「汝何不言鸡肋不足当尊拳耶？」

　　悍役不敢登王氏门

　　娄县泰来桥王氏晜弟三人，皆诸生。有催租役至，入门隳突，王怒，殴之，焚其船。役归，诉之令。令逮三生，置于狱，详革衣顶。学使李因培批其牍，驳斥数百言，后云：「要之，秀才欠粮，贫也。役禀被殴，索诈不遂也。因一役而革三生，何其酷也？本欲参处，念尔非个中人也。诸生完款，俟岁考毕，徐徐缴纳可也。」令遂出三生于狱。三生故不肯出，劝之，始赴岁试，由是悍役不敢登王氏门。

　　清稗类钞

　　奴婢类

　　奴婢之解释

　　古罪人之子女，从坐而没入官以给役使者，曰奴婢，后则价买而依主人之姓者亦曰奴，若给工值雇用者，则谓之雇工，然普通心目中，辄皆视之为奴。至于婢，则皆出价购之，鬻身以充役，非遣嫁，或转售，则终身不得出主人之门。然于雇用之女仆，亦或以婢视之，则源于韩愈诗「丁宁顾婢子」句也。

　　主人召仆呼来

　　主人之于仆从，有事传召，不呼其名，以人多不能悉记，且恐呼甲而甲适不在，呼乙而乙亦适不在也，故惟大声而曰「来」，堂上一呼，堂下百诺，即纷纷趋进矣。

　　荐头介绍佣仆

　　上海之介绍佣仆者，曰荐头，有店，设于通衢，以苏州、常熟、扬州为最多，且有松江、镇江、通海、绍兴、杭州、宁波人所设者。男女佣仆，均可介绍，惟车夫、厨子二项不荐。扬州荐头有证书，大姐工资大约半于娘姨，每领一人至，给荐头酒钱若干。试用三日，议定工资，即须先付一月，以后月杪照付。荐头用钱，则视工资多少，抽取四成，主仆各任其半。例如工资每月银三圆，则主仆各出六角。如有意外之事，虽可向荐头追问，然若辈类多狡滑，每不负责。佣仆之黠者，且常有盗窃银物、串拐妇女之事也。

　　管事

　　管事，见《史记？李斯传》：「高固内管之厮役也，幸而以刀笔之文进入秦宫，管事二十余年。」高，即赵高，秦宦者也。今人谓管理家事者曰管事，源于此。

　　大姓买仆

　　徽州之汪氏、吴氏，桐城之姚氏、张氏、左氏、马氏，皆大姓也，恒买仆，或使营运，或使耕凿。久之，积有资，即不与家僮共执贱役，其子弟读书进取，或纳资入官，主不之禁。惟既已卖身，例从主姓。及显达，即不称主仆，而呼主为叔矣，盖以同姓不婚，杜后日连姻之弊也。

　　京师阍人之恶习

　　达官贵人之仆役，其司阍者，谓之门上，侪辈尊之曰门政，客至则通报，不仅司启闭也。惟客之徒行者，或衣履朴素者，薄其穷酸，竟不传刺。又或客称有事欲面语，怠于伺候，主人在家，亦饰言外出。至修门生、属吏之礼者，必先餍所欲，而后为通，使得见。士子入京，初亦未尝不苦之，及自为达官，倚之为心腹耳目，容忍故纵，顿忘前苦矣。又有喧嚣于门者，主人虽达官，叱之亦不避，惟司阍者一挥便退。又凡有兴作及购物等事，多由司阍之手，司阍必先得贿，使昂其价值，然后引之进门。倘主人斥去，令其改招他人，虽易数家，其价递倍，主人无奈何，卒依初价，盖有折扣也，俗名之曰底儿钱。

　　从仆有随封

　　以财物馈人并馈其从仆，多者十分之一，少者百分之一，谓之随封，盖始于后汉。《后汉书？宦者传》云：「每郡国贡献，先输中署，为导行费。」注：「谓贡献外别有所入，以为所献物之导引。」此后世随封所自昉也。

　　长班

　　京师各会馆、各科分均有长班，凡同乡、同年有宴会及红白事，则传而指挥之，亦即奴仆也。

　　长随带驮子

　　外官以贫而不能赴任者，輙觅长随，向之假贷，藉以制冠裳，备舟车，一切费用皆取给焉。从之赴任所，派为司阍，任重事，数年而清偿子母，佣值必加丰，谓之带驮子，盖取马骡负重之意。世人讹驮为肚，已属费解，复以官有事故不能偿者，称为泻肚，尤讹之讹矣。若辈多有恃财傲上，难保其终者，器小易盈，无足怪也。

　　同、光间，乃有以幕友而为带驮子之事者，帐房是也。

　　坐省家丁

　　省外各府州县，皆有坐省家丁，驻会垣，以本官自派者为多，其有以藩司门丁兼之者，则由府州县给以工食，岁时亦有犒。通省大小文武官吏之黜陟、迁转、庆吊诸事，无不先日报告，曰坐省条子。间若干日，辄附辕门抄以寄之。且大吏及其父母夫人之寿辰，皆列一表，以红纸印之，年月为纲，以次叙列。

　　乌拉和尔嘉

　　青海、蒙古之王、公、台吉家，常资雇番人为佣，男仆曰乌拉，「西藏听差者亦曰乌拉。」女仆曰和尔嘉。主仆亲如家人，无尊卑亲疏之分，视世之颐动指使轻视臧获者，大有别矣。

　　康熙初八旗仆婢自尽之多

　　主仆之分，满洲尤严。康熙初，大司寇朱之弼疏言：「臣见八旗仆婢，每岁报部自尽者，不下二千人，岂皆乐死恶生哉？由其平日教不谨而养不备，饥寒切于中，鞭扑加于外，饮恨自尽，势固然也。请敕刑部岁终备造一年自尽人数，系某旗某佐领下某仆，注册呈览，俾人知儆惕，而生全者众。」圣祖然之，谕如所请。

　　张去瑕示饬约于诸僮

