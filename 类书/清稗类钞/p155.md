<!-- { "loadSidebar": true } -->
　　京都两万柳堂元廉希宪万柳堂，在广渠门内东南隅，地本拈花寺，康熙中，更建大悲、弥勒二殿，昔日之莲塘花屿，渺不可寻。国初，开博学鸿词科，海内应征之士，尚就其地为文酒之燕，后则台榭荆榛，衣冠凌替，徒存一万柳堂旧名而已。益都冯文毅公溥尝于崇文门外购隙地，建万柳堂，始创时，募人植柳堤上，凡植数株者即可称地主。李笠翁句云：「祇恨堤宽柳尚稀，募人植此栖黄鹂.但种一株培寸土，便称业主管芳菲。此令一下植者众，芳塍渐觉青无缝.十万纤腰细有情，三千粉黛浑无用。」盖纪实也。

　　万生园万生园，一名三贝子花园，沿旧称也，建于光绪丁未年。初设时，隶农工商部，仿博物院式，羽毛鳞角，以至一草一芥莫不兼收并蓄于其中，物力之大，国中得未曾有，或呼之曰万甡，言其众生并立立之充牣，而园门之题额，则书「农事试验场」，盖以供老农老圃之研求也。园在京师西直门西二三里，通大路，车水马龙，游人如织，夹道柳榆，远映山色，衫影鞭丝，若在画图中。园之四围筑短垣，周数十里。其间花圃数十亩，稻畦数十亩，亭台楼阁，溪涧林岩，又占地无算，大莫与京。游者入，须操券，值铜币十六枚。庭内有西式屋四五幢，穿廊右行过小溪，动物园在焉。行数武，至八角亭，亭分八方，围树铁栅，系猛兽其中，有美洲狮一，非洲狮二，亚洲熊一、豹一、狼一。由亭左行，长舍一行，有斑马，有梅花鹿，有野牛，有兕，种种非温带动物，中有一追风马，以技得名，产于蒙古，躯小眼碧，毛棕色。追风马厩之侧为鸡埘，鸡埘之侧为羊牢，山羊、绵羊、羚羊数十头，以蒙古所产为最良，白毛丛丛，可制轻裘。自羊牢右折，至一大室，围栅两重，饲一象，腾挪其鼻，见人辄作呼嗅声。再行过中庭，蓄爬虫类，虵蟒、玳瑁、龟鳖之属皆属焉。左为鹤亭，又孔雀一，锦鸡一，毛羽美丽，庭前有金鱼十数缸。再行，临小溪，溪侧筑温室二，形长方，仅启一户，前壁多置玻窗，后壁配樊笼，则鸟之种类奚止百十，有婴武十数种，芙蓉 「 鸟名。」 数种，雀数十种，大率皆温带物，热带间有之，又有相思鸟者，体小而色妍。自温室迂行，出动物园右折，过小河，跨梁一甚长，河中畜水族及两栖动物，且有鸳鸯、鹭鸶、野鸭等类。稍北，可绕园行，过此而北，途平坦，人行与车行分二道，极不相杂，车有盖，张之可蔽日。道旁左麦塍而右瓜田，是为果树试验区，瓜有金瓜、银瓜、白瓜、羊角瓜、西瓜，麦有平陆、陟县、海州、灵寿诸种.折而右向，见土阜，阜上有亭，亭下为水田，其旁种芋薯、木棉、芝麻、蔬菜，无所不备。水田尽处，溪流一带，菡萏含华，碧波澄清，源长出园外，宽约盈丈，游子荡奖其中。船有南北式之别，南式者若秦淮之画舫，可张筵。前行绕小阜，越溪梁，为果树试验第二区.再行过长桥，须下车步行，越桥南向，长杨夹道，右折有西式屋，花圃在其前。北步过桥，则为畅观楼，西式，高二层，构造宏壮，孝钦后避暑时曾游之。制拟殿阁，面临五龙桥，桥旁有二喷水池，铸铁狮形二，矗立其中。入门后，室中净不可唾，更上一层，若卧房，均西式。登楼下瞰，园景历历在目。下楼右折，逾桥一，复上乘，与下车时地点殆成圆形，由此屈曲而北，道路荡平，计自动物园环绕至此，得程之半，再行，折而右，逾大桥一，左转，至花舍。出舍左旋，偏于园之西隅，祗余绿荫碧草而已。复行半时许，为园门，可出。再言之，则动物园所畜，分禽兽二类，如鳄鱼、油鸡、斑马、德鹿、熊、狮、狼、猎犬、仓白猴、箭猪、金跳鼠、狝猴、东陵狐、印度豹、梅花鹿、羚羊、东陵貉、印度树猫、水旱獭、象、花猪为兽类，秃鹫、丹顶鹤、驼鸟、雉鸡、金翅雀、鹦鹉、芙蓉鸟、沉香鸟、青珍珠鸟、相思鸟、时辰雀、白玉鸟、紫丁香鹦鹉、倒挂线鹦鹉、鲵鱼鸱、枭鹰、啄木鸟、白班鸠、松鸦、喜雀、戴胜鸟、长寿鸟、鸰翻毛鸡、七面鸟、绒毛鸡、鹜、白鹈鹕、姊羽鸟、髻鹤为禽类。白右庄植物甚多，中以含羞草、美人蕉、仙人掌、文竹、班叶海棠、风船蔓为最佳，温室中之洋海棠、万年草、洋翠兰、君子兰、桃叶珊瑚、百子兰、文珠兰、荷花、五兰、夜合香诸种为最优美，标本陈列室所列分为涉禽、飞攀禽、猛禽、走禽、游禽、鳍足爬虫、啮齿哺乳，肉食有啼鸣禽、翼手各类，大可供博物学家之稽考。园中且有农商部所佣日本人大木氏，使当技师之任。

　　随园金陵小仓山，自清凉山胚胎，分两岭而下，蜿蜒狭长，中有清池水田，古木蓊郁而幽邃。康熙时，织造隋某当山之北巅构堂皇， 缭垣牖， 莳花种竹， 都人游者翕然盛一时， 号曰隋园， 因其姓也。 后三十年， 袁子才宰江宁， 园弛为茶肆， 杗瘤陊剥， 百卉芜谢， 因购得之， 茨墙剪阖， 易檐改涂， 随其陂陀纡回隆陷之势， 增营台榭， 恬然引退， 遂迎飬居之， 仍名随园， 同其音易其字也。 随园以小仓山房为主室， 宴客辄于是， 而子才朝夕常坐之处， 则为夏凉冬燠所， 在山房之左也。 壁嵌玲珑木架， 上置古铜炉百尊， 冬温以火， 旃檀馥郁， 暖气盎然， 举室生春焉。 夏凉冬燠所之上有楼， 曰绿晓阁， 亦曰南楼， 东南两面皆窗， 开窗则一围新绿， 万个琅玕， 森然在目， 宜于朝暾初上， 众绿齐晓， 觉青翠之气扑人眉宇间， 子才每看诸姬晓妆于此。 咸丰癸丑， 粤寇陷金陵， 至同治甲子夏六月既望始克复， 而城中名园胜迹， 皆成邱墟， 随园亦寸甓无存矣。

　　薛庐全椒薛慰农观察时雨，掌教江宁惜阴书院，时学舍设于汉西门之龙蟠里，里侧有乌龙潭，风景为西城冠，山水清澈，花木扶疏，宁人夙号为小西湖，薛策杖来游，亦觉故乡无此好湖山也。于是拓地三弓，筑庐数椽，挈眷居之，其中藏书最富，陈设亦古朴，回廊曲榭，连缀无痕，入其中者几迷出路。临溪辟一水榭，榭之对岸为驻马坡，相传诸葛武侯曾驻马于此，薛为之建专祠，悬画像，招僧主之。又建亭台为憩息之所，最幽僻者为小亭，在水中央，颜以「何必西湖」四字。

　　胡园胡园一名愚园，亦名植物社，在江宁城中凤凰台花盝冈之东南，为胡煦斋太守所筑.中汇大池，周以竹，因高就下，置亭馆数十所，地极幽僻，树木扶疏，正门内亦有竹。历房廊至正厅，厅三楹，厅后迭石为小山，据地不及亩许，而曲折回环，出人意表，且有亭台可憩。假山尽处为亭轩，曲折尽致，仍达于正厅之后，厅旁有室曰水石轩，厅外有隙地，陈列盆景，护以石栏，栏外有方塘，曰秋水。石栏之西通一小径，绕塘蜿蜒，循径左有一水榭，右为菊山，山颠有合抱之古松，数百年物也。松旁有古石矗立，相传为六朝遗迹.山之背，竹篱茅舍，鸡犬桑麻，名曰城市山林。循菊山而南，水中有舟亭，迤东有家祠，曰栖云阁.再东有海棠春睡轩，牕外芭蕉数本，又有鹿栅一、孔雀栏一。稍南竹深处有小屋数椽，曰竹坞.又来园江宁有又来园， 在南门外雨花台侧， 人以其为刘舒亭明府所筑也， 因呼之曰刘园， 刘相其林泉， 扩为屋宇， 皆就天然形势而位置榭台馆焉。 地当南郭， 里近长干有刘公墩， 为刘叔亮墓。由刘公墩渡山涧， 入默林， 曰访桥， 桥西有堤亘界溪， 于其曲为罢钓湾， 溪南为又来堂。 堂后拓水榭， 出溪间， 环以湖石， 缭以文槛， 曰凌波仙馆. 溪北为云起楼。 溪自南而西， 循荼縻廊， 自西而北， 曲径通幽， 师竹之轩居其左，倚竹之亭翼其右，自北而东，入水月虚明室，自东而南，越山涧，巡回廊，登萦青阁，俯瞰梅花数百本。沿堤过板桥，折而东，则广且数亩，循东皋西堤，南入卧波桥而西，亦纡曲。环溪夹岸，则垂杨与桃林相间，故有小桃源之目，溪莲尤盛。陈列之器具，皆以竹为之，极古朴。

　　韬园江宁有韬园，为蔡和甫观察之别墅，后入于官。门前皆垂杨，园景参以西式，南北有二大门，门内为圆形花田，外以马路环之。自北门入，有小屋数椽，进而为西式楼，楼上下垩以银光白粉，陈器亦西式。再进则剧场，可容数百人，剧场之上有露台，台西有厅十楹，四周皆玻璃窗，其外围以亚字栏，屋后有高楼，楼之后门作洞式，极西有一厅，极南有小亭，围以花木，享有石櫈石桌。院墙之旁开一门，临青溪，正屋后为桃园.公园江宁有公园，宣统己酉，端忠愍公方督两江时拨帑所建者也。正门在鼓楼狮子桥下，旁门在三牌楼右，铁道马路交错其间，实为南北之要冲.正门为一极峻之牌楼，仿法国式，亭台楼阁，亦皆摹拟各国而构之。二门则西式平屋五楹，围以高墉，其内则旁屋分列东西，门前筑圆形之马路。第三门为高塔，电梯设于其中，高悬电灯。第四层为圆形马路，屋后仍康庄，车马可并驰，约里许始为公园总门.门以铁栏为之，颜曰「绿筠花圃」，周以竹篱.园内路曲折，入二门，有憩息所，次为八角茅亭，在竹院中，以铁丝为槛，豢各鸟，再次为鹤亭，东有吸水机一部，张以风车，车动引水而上，至一大柜，柜底通铁管直至池中，池心设浮木，上有李拐仙像，背负葫芦，司铁筦者扳其机，则水自葫芦涌出。再东有玻璃屋六楹，中有中西花卉，再西为亭，翼然而立，有天然水晶高可丈许.园极北有茶杜，回廊绕之，园东有一亭，树铁栅，畜一虎于中。园外极西，有圆形高亭。

