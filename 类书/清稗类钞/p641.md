<!-- { "loadSidebar": true } -->
　　舟至某洲，未暮也，舟子果命系缆，诸客佥谓尚可趁程，何遽泊，舟子不答。众哗，少年以目止之。洲孤悬海中，四望无际，更无别舟。少选，饭熟，舟人但自饱啖，并不食客，众饥而索食，亦不听。久之，不能耐，舟子忽率其党各执刀械进前，厉声谓众曰：「此地险要，向为羣盗出没之区，汝等所挟赀可速献我，当为善藏之。不从我，有不虞，悔无及也。」客皆挟巨赀，闻言，互惊愕，乃哀告曰：「我等同舟，患难自当与共。薄赀固在，纵有不虞，亦全恃主人防卫，如可免患，不惜重酬，又何必劳君代藏也。」舟子怒目叱曰：「尔辈死在目前，犹哓哓饶舌，欲作守财虏耶？」言毕，回顾其党曰：「不速了，复何待！」其党争持刀械而入，诸客相视觳觫。

　　李依少年傍，亦窃自危，第见少年从容起立，喝舟子曰：「汝休孟浪，亦知步家兄弟乎？」舟子卒然敛容，答曰：「唯唯。小人不敢。」少年叱曰：「汝率党入内，将何为？」乃以肱一挥，即堕其最犷悍者五人于海。舟子等大恐，急弃刀械，环跪乞命。少年口中不知作何语，舟子等益恐，崩角叩舷，自称无知冒犯，罪应万死，愿出赀别为买舟，载众至沪，以求赎罪。少年叱曰：「汝既知罪，姑贷汝，仍乘汝舟。再萌恶念，决不轻恕。」舟子等稽颡唯唯而退，乃命具酒食款客。至沪，同人佥德少年，谋有以报，悉笑而却之。李私询其寓所，少年笑曰：「我居无定所，君盍告我所寓，暇当相访耳。」李具告之。后三日，少年来作别，问将何往，亦不答也。

　　刘壮肃杀陈总兵总兵陈振邦剿捻阵亡，无子，其妻方娠，扶榇南归.至清江，忽有陈姓者，亦总兵也，自诡为振邦子，欲夺其丧敛赙资.妇大哭，伏榇上，某强推之下，颠而小产，妇愤甚，自缢.家人控告府县官及宪司，皆相视嘿嘿。时刘壮肃公铭传方奉檄赴山东，过此，闻之，大怒，命卒缚某至，数其罪，斩以狥.虬髯客为人解盗厄同治时，川人某宦京师，有政声，耄年解职归.时值粤寇乱后，遍地伏莽，杀人越货，数见不鲜，北道为尤甚，行旅咸怀戒心。某舆马行装甚丰，所经皆山僻，以有仆从数人，自念当无他虑.一日，行山岭中，忽铃声琅然，一客自后飞骑至，状至修伟，虬髯如戟，睨视某车者久之始去。某惊骇，顾谓仆曰：「彼岂绿林豪客耶？不然，何目灼灼视吾车也？」仆故作暇豫态，曰：「彼手无寸铁，必为行路商贾耳。」

　　某意终不释，日未落，即投逆旅。坐甫定，遥闻歌声清越，出邻室，潜窥之，则途中所遇客也，袒胸危坐，饮酒高歌。某愈疑，晚餐毕，即扃户寝，辗转不成寐。黎明起就道，先众而发，盖冀客之追踪莫及也。及日暮，投旅邸，而客已先在，笑曰：「公至何暮耶？仆俟驾久矣。」某益骇，唯唯而已。翌日，朝暾已上，将首途，客请同行，某念事已至此，姑安之。

　　于是车马并发，客按辔徐行。正挥鞭纵谈间，忽凄风四起，林木瑟瑟有声，某悸甚，毛发森竖.回首四顾，一箭飞至，客接以手，曰：「此响箭也。少安，吾为公除之。」言未已，剧盗四五乘怒马至，客探囊，出一丸掷之，发箭者应声落马下，连掷数丸，无不中。近前视之，盗尸纵构，均贯脑死矣。括其囊，得数百两，宝石珍珠无数，皆所掠商民物也。客曰：「仆老于江湖，窥盗迹无不辨。今窥盗垂涎公装，尾公后者数日矣。仆以公宽和雍容，无时俗官习，故从公以相卫耳。今果得剪除丑类，大快事也。」并以盗赃归之，曰：「此物取之不祥，宜存之地方有司，招失物者具领.」某感谢不已，叹曰：「君真奇男子也。吾失物色于风尘矣。」赠以金不受，问其姓名亦不答，行数里扬鞭径去。

　　周绿以头颅报友同治时，京师有巨盗周绿者，积案甚多，屡捕未获.其室悬巨镜，镜前设榻一，周尝坐卧焉。一日，捕至，方假寐，捕就趋缚，周跃身入镜中去，而镜自若。盖镜有机，首触之，可转出镜后也。捕尾之，周自度不得脱，乃与俱行。至刑部署，悉承种种案，不少隐，遂下狱，死有日矣。周召妻子来，嘱付一切毕，乃曰：「吾尚有一事未了。」既而曰：「已矣，汝等归休。」周则遍向狱囚询罪状，大言曰：「若者固应死，若二人实不应死。」狱吏闻言，乃大觳觫，而防之愈严。当是时，刑部官吏方相庆慰，以为幸获周，今必死，除一患矣。无何，狱吏汗且喘，奔告曰：「周绿逃矣，又挟二囚俱逃矣。」部中人皆相顾失色，不知所措，既无可如何，姑悬重赏缉购。忽一日，一人与周俱来，自称顷所获得者。部中人皆狂喜，不暇诘获状，即给金使去，而周以死。

　　方周之逃也，非真逃也。周有友某，尝有德于周，周无以报。在狱时，使某妻先与之约，某日会于某茶肆。至期，周越狱往，则其人先在。周诘之，曰：「朝廷方悬赏购我，汝与我去，可得赏.」盖其语妻子尚有事未了者即此，又其所挟之二囚，即周所谓罪不应死者也。

　　鞾子李欲为宝文靖市义宝文靖公鋆以四川总督回京，一夕，在曲室与宠姬对酌，酒微醺，将就寝矣，忽见绣帘若被风吹起，突一豪客持白刃挑帘入，屈一膝，对宝言曰：「中堂安否？」宝惊问：「尔何人，夤夜至此何为？」曰：「小人自成都一路护送中堂到此，今夕无人，故特来见。如不信，中堂且回忆成都起程至某处时，宿某姓家，夜不成寐，戏索雏姬臂，并枕而卧，嫌其钏搁脑后不安，亟命脱之，置枕畔，明晨失之，怱怱晓发，不暇寻觅，有是事乎？此物当时即小人代收，盖预藏之，以为随行之券也。」遂从袖中出金钏一，掷案上，触酒盏，铿然有声。宝视之，果然，忆所言，亦验。卒然问曰：「然则尔欲何求？」曰：「可薄给旅费回蜀。」问须几何，曰：「十万八万不见多，三千五千不嫌少。小人乞赏，岂有奢望？惟中堂命。」宝曰：「畀尔五千金，何如？」曰：「谨谢.」宝复沈吟曰：「宅中现无此数，奈何？」曰：「是不难，就此夹室中某箱外有作何封识者，中储黄金甚伙，何妨取三百以犒小人。」宝不得已，开钥，如数予之。客受讫，就腰间解黄袱出而裹之，负剑于背，复拱手致谢.欲行，瞥睹案头有白玉鼻烟壶一具，莹然夺目，指曰：「此壶甚佳，但不审烟味若何？」宝瞋之曰：「尔亦识此雅趣乎？」曰：「然。小人不肖，颇有此癖。」便取壶倾烟嗅之，点首曰：「诚佳，但微觉未尽芳洌耳。小人欲奉借三日，待归璧时，当请易以曩年所藏之品，还为中堂寿，聊答厚赐，如何？」宝曰：「欲取，便取去，何托言借为？」客笑曰：「金则拜赐，壶必见还，不敢欺也。」遂袖之，掀帘去。宝忽遥呼曰：「来，我尚有一言忘问尔。」客返身曰：「中堂欲问小人姓名乎？小人姓李，未尝有名，平时侪辈因小人喜着短靴，辄以靴子李见呼。中堂如明日报步军统领、五城御史一体严拿时，勿忘。」乃耸身过檐际，如鸟飞去，庭前枯树叶，飒飒如雨下，久始定。

　　天明，宝急遣人报缉，并详言昨夜所见之装束年貌声音，命捕役记之。复曰：「三日内必执来，当厚赏.否则将迁怒于尔等也。」官吏急派兵役四出穷搜，至晚，绝无所见。明日，忽有一役于正阳门外某酒肆见有一人年若四十余，面瘦而颡广，目如愁胡下视，短衣窄袖，足蹑皂靴，当炉独酌，顷刻尽数器，复连呼取酒，详察之，果李也。欲擒之，虑不敌，驰归，告其伙，请共捕之。坊官有一黠者，闻而摇手曰：「此非常人，实不可以力取。我当先自往，动之以情，冀或有济，众尾我来，遥觇动静，可也。」众曰：「善。」此坊官某遂单骑直奔至某肆，下马入门，便长揖曰：「李二哥久不见，从何处来？」李见之，笑拊其背曰：「甚好。我在此待君等久矣。」亟让坐于己上，提壶酌之，戏曰：「君岂真问我从何来耶？祇欲浼我同往耳。」坊官俯首，曰：「不敢。中堂之命，大哥想早闻之，如能见怜，感且无尽，否则惟有随二哥马足之尘，相率偕逝耳。」李慰之曰：「我如欲累君等，早离此矣，何必久待？」因引满，请各尽一杯，把臂徒步出门去。

　　李既偕坊官入城，直赴刑部，将上堂，顾左右曰：「此法堂也，例宜加刑具。」左右乃以械械其手足。少顷，承审司员升座严讯，厉声问曰：「尔即靴子李乎？」曰：「然。」曰：「前夜劫宝中堂五千金者，尔也？」曰：「五千金数诚不误，乃中堂所赏，非劫也。」官曰：「玉壶想亦是赏与尔者矣？」李曰：「此小人求借一观，今夜当送还，非赏亦非劫。」官怒曰：「尔诚狡辩，待我请命中堂，再严办尔。」命先系于狱，众乃曳之下。至阶，李请少憩，就靴中取斑竹烟管吸烟，且吸且顾曰：「此处监狱颓败不堪，想历年修造之费，均被堂司各员蠹尽，各营私宅去矣。我今捐助二百金，烦公等略葺墙垣，恐目前即有逸犯也。」言已，顿足一呼，铁索寸折，上下桎梏如蜕脱，跃登屋瓦，三四转即不见，众相顾咋唶，莫敢谁何，懊恨而已。宝闻之，知其是夕必来，悚惧不能卧，室中环燃巨烛，令仆从持兵器，绕室三匝，待之。夜半寂然，喜其不果来。鸡初鸣，忽见李从空际翩然下，仆辈瞪目直视，身如缚，噤不能声。李直趋宝前，探囊，取玉壶置于几，从容谓曰：「小人前约今夕必自来，以此物见还，日间何必扰扰？中堂请试尝此烟。小人日来将有远行，更有一言，敢为临别之赠。中堂亦知当日开府蜀中时，吏治不修，纪纲隳坏，臣门如市，贿赂公行，辖境士民衔之刺骨。天灾人祸，必有一焉，可立而待也。小人前奉假五千金，原欲为中堂市义，稍济穷乏，冀赎前愆。岂知见利忘死，区区之数，犹难割爱，人之愦愦，孰过于此？想中堂上既不畏国法，下复不恤人言，犹幸天假手于靴子李其人，得以旦夕制其死命，使其有所畏惮而不敢肆行无忌。中堂如日后稍知悛悔，勉为善人，或犹得保首领以没.不然，靴子李随时可来致候也。中堂幸自爱，靴子李行矣。」言已，一揖而逝。

　　隐侠脱满翠亭于罪寿州有侠，不知其名，相称曰隐侠.侠行天下，多手贼达官与有权力之人，若无势而非所名者，不屑也。未几，漕督某为所侵，乃下符州牧，致此侠，曰：「不获，即以纵盗纠若官。」牧大恐，或曰：「是需满翠亭者。」翠亭者何？则能风影索贼者也。遂召翠亭。翠亭辞曰：「凡盗，即无踪，皆着翠亭手。此江淮异人也，安致力？」牧怒，叱之曰：「此漕帅下符所索盗，不获，则彼纠我官，我死汝杖。」翠亭曰：「愿死杖。」牧乃立致翠亭妻子于狱，迫翠亭行，曰：「急努力，苟违期者，妻子杖死矣。」

