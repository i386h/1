<!-- { "loadSidebar": true } -->
　　某年二十许，膂力方刚，负气自豪，与人鬬殴，濒死，惧罪潜逃，窜身大江南北之各寺，后之齐云，终焉。方逃时，妻有娠，不知也。逾八月，生男，即徽州守也。为所殴者遇良医，不死，得末减，亦不知也。后二十余年，子以包衣进士知县洊擢徽州守，时以不得父耗为痛。太夫人长斋绣佛，一日，进香于齐云，为夫祈冥福也。憩山麓，易山舆，而太夫人舆适为某所舁。于时春仲，气候已暖，众舆夫以登陟劳顿，汗流被体，皆赤膊。某以肩太夫人舆，未敢袒裼。太夫人在舆，察其貌，讶之，聆其同伴话言，若解若不解，徒以在道中，未便致诘。归而语守曰：「尔父出亡久矣，存亡未卜，即有之，声音笑貌亦不能记忆，然左胁下有黑毛一撮，实为暗记。昨见齐云舆夫，不知以何故而动心，儿可徐辨之。」于是守亟命役唤某至，太夫人垂帘坐于内，太守堂上立俟之。既至，命毋跪。亟命役去其衣。某立堂下，大惧，觳觫甚。及去衣，而胁下毛见，太夫人亟步出帘外，先审其旗籍祖父，次考其妻族父母，次问其因何至此，何罪而逃。某屏息，不敢声，太守下堂慰之曰：「毋畏，有语可徐陈之。」某色稍定，乃以次应对。语未半，太夫人泫然出涕曰：「是矣。」太守趋跪其前，某亦跪。太夫人指守而言曰：「彼，是尔子也。」某战栗，不知所答。太夫人携之上堂，曰：「犹识吾否耶？」是时之某，已若木偶，或推之，或挽之，茫然莫适所从。太夫人挽之入内，使沐浴，易冠履而出，大守扶之登堂。须臾，丝竹竞奏，水陆并陈，飘飘乎若羽化而登仙矣。

　　王广荫舆被阻

　　通州工部尚书王广荫官京师时，尝乘肩舆入朝，行至正阳门，见前有某世爵之旧呢后档车，疲骡驾之，从者亦寥寥，按辔徐行，阻王舆，不得进。前驱者以鞭挥之曰：「某马疾，且欲入朝，君等权时落后，何如？」从者大怒曰：「尔倚官势，敢打世家仆耶？」言未已，忽车中一戴珊瑚顶八团补服者搴帘，露半面，徐睨，手挥从者退，曰：「工部王大人，红人也，尔等不可犯，避路让之。」便揽辔路左不行。王知某世爵贫而狡，急降舆谢罪，某亦拉手相问讯，无怒容，乃分道去。过午归，有青衣持帖送一仆至云：「适在路获罪，送府领责。惟此奴体羸，为尊纪所捶伤，咯血数矣，祈药之，可无恙也。」王知其诈，顾无知何，赠白金二十笏，命从者致辞曰：「敬呈药资，小价已痛惩矣。」事乃已。

　　王壮武临阵乘舆

　　湘乡王壮武公錱为湘军儒将，帅师剿粤寇。其临阵也，不策骑而乘舆，辄端坐舆中，指挥将士。

　　拉旺多尔济乘四马轿

　　额驸拉旺多尔济多膂力，每扈跸，乘四马轿，驶行如飞。其法，用四马扛之，四仆别乘四马御之，齐手一鞭，马已驶数里矣。

　　马舆

　　干隆壬辰春，金匮秦大樽太守朝釪游晋，暮春，自晋入都，乘马舆以行。至正定，时桃李盛开，夹道绿杨如画，数十里不绝，大樽于舆中口占一诗云：「轻雷小雨涨山泉，净洗桃花彻骨妍。一枕软舆蝴蝶梦，春魂飞铙绿杨烟。」

　　骡轿

　　骡轿，形如箱，长四尺弱，阔一尺强，高三尺弱，以二长杠架于前后二骡之背。杠上置轿，颇宽大，可坐卧其中，并略载行李。其行较轿车为静稳，而次于人所舁之轿，北数省旅行多用之。

　　响舆

　　长沙之轿，制亦普通，惟舁行时，辄有声格格然，行愈疾，响愈甚，盖于机捩中膏以油也，俗谓之曰响轿。纨袴少年之招摇过市者，辄喜乘之。

　　泰山之舆

　　游泰山者必乘肩舆，其舆与南方绝异，仅有南方轿之上半，而去其下半，故两足下垂，以一木板托之。坐椅之两旁，贯以两木杠，木杠之两端，系以一皮条，而舆夫之肩此皮条，两肩不时更替。其行也，非若南方轿夫之一前一后，后者之面，对前者之背也。乃两人同时面向所行方向以行，故坐者为侧坐，而行者为横行。盖泰山高四五十里，独身步行数十武，即已不支，况曳百斤之重以升数十里之高乎。于是而两肩更替，使舆夫不至过劳也；于是而横行，使舆自下而上不至倾斜也。

　　衡山之舆

　　衡山舆夫矫健冠天下，走及奔马，上峻阪，走独木危桥，舆在肩侧，其足逡巡，二分在外，而舆平如衡，曾无少欹仄也。

　　藤轿

　　藤轿，以藤为之，有左右前后皆无所障者。宣统辛亥，始有人创之。且以其重量较竹制者为轻，舆人易于举步，遂能疾行，其赁价亦较廉。

　　粤中之舆夫

　　广州肩舆大而华，捷而稳，或谓如置杯水于乘客之手中，行百里，不欹倾也。而舆夫亦甚倨，值至昂，如乘舆至西关，「西关为广州最繁盛地，富商大贾多在焉。」往返须银币二圆数角，或至三圆。舆夫饮馔亦精，白饭粲然，非肉不饱。且每日得值可一圆有奇，多者辄二圆，约足一二日之用，即徜徉归家，非明日，不再服役，虽以重资雇之，不应也。

　　凡官吏之长雇舆夫者，本人之妻子乘之则可，如媳、女及妾乘之，则必须别给舆资之半，虽与之严重交涉，决不认可。其言曰：「此同行规则，虽欲不遵，而无如何也。」

　　长雇舆夫者，每人每月仅工银十余圆，较之短雇，则为值廉矣。舆夫举步极速，有飞轿之称。间有欲图廉价者，则别有湘籍之舆夫，可以雇用，每月工资人约七八圆，而出行之际，稳步徐进，不能速也。

　　病舆有四名夫，三名夫之别。三名夫，加一横木于舆门之前，以绳系之。四名夫，再加一横木于舆窗之后，距离至近，不开四，「开四即现任官所乘之四人肩舆。」亦不换肩。其中以第三人为最难，必老于此道者，方可为之。以其地位接近舆后，面向舆窗，不能俯首视地，以他人之迟速为迟速也。

　　八卦轿

　　粤西乡村妇女，率多天足，肩挑负贩，与男无异。柳州、来宾一带，时有舁肩舆为生者。世以阴阳爻象譬之，如坐客为男，二女肩舆则似坎卦，坐客为女，前女后男肩舆则似震卦，以此类推，则八卦全矣。

　　三丁拐轿

　　滇中有三丁拐轿，轿以竹片编成，以前二人后一人舁之。滇人名三丁拐，盖滇省万山丛积，道路崎岖，行旅至艰，俗有「路无三里平，家无三分银」之谚。

　　南昌舆夫

　　南昌官绅所乘之舆，舁之者皆奉新人。

　　庐山舆夫

　　有游庐山者，谓在牯牛岭有肩舆可乘，山南则无之。盖山南属南康府，族法至严，不许子弟充舁舆之贱役，偶或犯之，则削籍出族，不若牯岭之属九江，为舆夫产生之地也。

　　花轿

　　花轿，娶妇家用之，新妇自母家乘以赴夫家者也。晚近以来，虽有以摩托车、马车代之者，而顽固人家之闺媛，犹守其旧习，以不坐花轿自侪于妾为耻。轿以四人舁之，四周皆绘人物花鸟，罩帏于上。轿有小灯，虽白昼，亦燃烛。新妇坐其中，而垂帘焉，所谓闭置者是也。轿之前后，各有导从，且有奏乐之童子引之。

　　爬山虎

　　光绪时，皇后、妃嫔侍孝钦后膳毕，孝钦乘爬山虎还宫。爬山虎，竹兜之类也。垫分黄红蓝三色，皆绣繁花，以两太监荷之行。

　　驮运

　　驮，马负貌，凡以背负物者，不论人畜，皆谓之驮。青海草地行程，驮运最艰苦。牛马所载者轻，而脚价与驼价则一。每驮每日之价，有至银二两者。骆驼饲养最易，行路最便，草地一驼之费，岁仅需银四两耳。
　　《清稗类钞》廉俭类

　　清稗类钞廉俭类吴兴祚廉俭山阴吴督部兴祚仕宦四十余年，位一品，所得禄赐尽以养战士，遗亲故，而居无一廛，囊无赢金。及以粤督解任还京师，与无锡秦谕德遇于瓜洲，一日，会食，脱粟枯鱼，酸寒相对，谕德曰：「公贫乃至此乎？」明日与别，吴喜见眉宇，告谕德曰：「适有饟米数十石者，不忧馁矣。」

　　田山姜廉俭康熙己未开博学宏词科，一时名士率皆怀刺跨马，日夜诣司枋者之门，乞声誉以进.德州田山姜侍郎雯方以工部郎中膺荐辟，屏居萧寺，不见一客。比督学江南，舁以肩舆，从两驴，载衣裳一箱、《五经》子史两方厨，苍头奴二人，踽踽行道上，戒有司勿置邮传给供张，自市蔬菜十把、脱粟三斗，不为酒醪佳设，惟日矻矻以文章为事。

　　陈清端廉俭陈清端公璸释褐归里，讲学五年，足迹未尝入公门，每谓贪不在多，一二非分钱便如千百万.后尝举此入对，圣祖嘉之。旋令古田，调台湾，督川学，巡台、厦，开府湖南、福建，孑身在外，几二十年，未尝挈眷属，延幕宾.公子旷隔数千里，力不能具舟车一往省视。傔从一二人，官厨以瓜蔬为恒膳，其清苦有为人情所万不能堪者，陈晏然安之，终其身不少更变。圣祖目为苦行老僧，又曰：「从古清官，无逾璸者。」

　　于清端廉俭于清端公成龙令罗城，拊循残氓，悉除诸禁，诚意感人，民皆以田赋亲输清端手。或留数钱置案上，问何意，曰：「阿耶不纳火耗，不谋衣食，宁酒亦不买乎？」清端感其意，留数钱.计得酒一壶而止。

　　清端居罗城久，从仆或散去或死，罗人益怜之，每晨夕，集问安否，间敛金钱跪进，云：「知阿耶清苦，我曹供些少盐米费耳。」笑谢曰：「我一人，何须如许物，可持归易甘旨，奉汝父母，如我受也。」民怏怏持去。一日，闻其家人来，民大喜，奔哗庭中，言：「阿耶人来，好将物安家去。」又进金钱如初。又笑谢曰：「此去吾家六千里，单人携赀，适为累耳。」麾使去。民皆伏泣，清端亦泣，卒不受。比迁知合州，罗民遮道呼号曰：「耶今去，我侪无天矣。」追送数百里，哭而返。一眇者独留不去，清端问故，曰：「民习星卜，度公橐中赀不足行千里，民技犹可资以行也。」清端感其意，因不遣去。会霪雨赀尽，竟藉其力得达.其后清端薨于两江总督任所，先一夕，微觉体中不适，晨兴，坐内堂判事，少顷，瞑目不语，遂薨。藩臬入内寝，检遗囊，为棺敛计，见其衾帏敝陋，笥存白金三两、旧衣数袭、青钱二千、粟米五六斗，相率太息而出。性廉洁，俭于自奉，不为妻子计，恶衣粗食，安之若素。圣祖亦信之弥笃，以为廉吏第一。

