<!-- { "loadSidebar": true } -->
　　钱宝峯以鼻音胜，尤能一啸震人， 「 剧中谓之哇呀。」 直如海浪簸舟，人身为之起落者再，声巨至此，疑古人啸旨不外是矣。其唱以兼戏谑者为最佳，正唱如《沙陀国》、《取洛阳》，兼谑者如《白虎帐》 「 即《斩子》。」 中之焦赞，《大名府》中之李逵，《岳家庄》中之牛皋，极魏征妩媚之长，有阿叔不痴之概。光绪中叶，年已六十以外，头童齿豁，犹能发巨响以惊人。净以绘面为难，其花色极精极细。从前师弟授受，有专谱备载其式，谓之脸谱。宝峯固以绘面见长者，唱做并佳，各艺咸备，亦净界之名家大家也。

　　金秀山为净角第一

　　金秀山，京人，咸、同间在某部为官役。官役者，专伺官吏而司奔走者也。操作之余，恒引吭高歌，声若洪钟。闻者咸惊异之，谓之曰：「若之艺宜可以雄长曲部，睥睨一世，岂怀才而以潦倒终耶？」秀山心动，于是毅然辞役，而师何桂山。艺成，隶嵩祝成班。当是时，有小穆者，名净角也，铜锤架子，无不擅长，与孙菊仙同隶嵩祝成。秀山亲炙其绪余，益致力于铜锤，其艺乃骎骎乎驾诸名净而上也。

　　胜春、同春、四喜先后立，秀山实终始其事。光绪庚子拳乱后，同春蹶而复起，秀山在其中，与谭鑫培偕，论者推为净角第一。其为剧也，雄壮沉着，端凝浑厚，喑呜叱咤，四座为之震惊。晚年则苍劲更甚，凡就听者，莫不为之神往。

　　小穆用鼻音

　　小穆，即名净穆凤山。黑凈唱腔之用鼻音，小穆实作之俑。盖以气弱，遂藉鼻孔出气以取巧也。将登场，辄先以烟酒、大麦之属遍饷后台小角及前台之看座者，令俟其出台皆为之喝采。梨园中人之不满于小穆者，佥谓小穆之享名即由于此。

　　刘鸿声唱善用气

　　刘鸿声，京师阛阓中人也。以喉佳，能摹拟诸家唱法，人争誉之。遂入班，唱黑头，多剏新调，声名鼎鼎，见重一世。惟酷好酒色，兼容并包，夜无虚夕。积久，体不支，两胫竟废，失业贫甚。基库李某怜之，舆至其家，为之饮食医药。期年渐起，久之遂能步，后竟杖而行。未几大健，复能登台，惟略跛耳。李年老而慈，于刘有再生恩，刘遂父事之。初出，犹止宿其家，后乃自为室，而仍间日往省，李亦时时顾之，事无大小，多秉命而行。性绝骄，园人不能御，惟李可以强之。每近色，则李之所以防而戒之者严，故不至横逸，其技之进，皆李左右之也。

　　刘病起，气较弱，以净用力多，改唱生，而生唱中仍时时杂以净，盖习之久耳。其唱响脆高洪，以善用气，故能延极长之声，虽时以太过取讥于人，而音之充满，究特异于众也。

　　刘赶三敏于口

　　京师名丑之以有白有唱谐正兼行者，前有杨三胖丑，后有刘赶三。赶三敏于口，词组能欢座人，如扮《闯山》中之周鼎，《查关》中之娑罗院，皆尽扫陈言，独标新谛。扮贴者舌战少弱，为所窘者不知凡几矣。

　　刘于昆曲、徽调皆能之，居常一驴一笠，往来长安市。唱《探亲相骂》时，即以驴上台，驴亦熟谙台步，不异萧梁舞马也。惟詈人太过，往往口给取憎。然性至木强，屡辱不改，肆口伤众，受桎于巡城御史署中溺桶旁者屡矣。后以获罪亲贵，颇知悔，渐谨饬。每行，见车有前导者，则鞭驴避道。或喝问之，辄下骑，去顶上所盘发辫，垂手屈一膝作礼，敬对曰：「小的刘赶三。」其人乃大笑而去。

　　罗百岁为丑界翘楚

　　罗百岁，京师人，专唱丑角，而唱工特胜，能效汪桂芬、谭鑫培各音，故于丑界为翘楚。说白清利圆稳，有真能力，做工、台步靡不精到。扮蒋干，扮贾贵，均为人所难能，而独唱《拾金》之声调之佳，合唱《活捉》之台步之敏，更不可复得，固非以专工俚语，便可作丑也。

　　罗与秦腔老生十三红最莫逆。盖罗初甚窘迫，十三红与有解衣推食之谊。迨罗声誉既起，同辈争与交好，罗辄不为礼。问之，则曰：「十三红与我不同道，爱我而好我若此，是真知己也。若辈回想前数年待我如何者，可以休矣。」

　　赵仙舫满口新名词

　　赵仙舫，名丑也。以隆准故，人以大鼻子呼之。 「 都中好作此类谐称，如从前名丑大骨头之类，奇称甚多。」 齿牙伶利，语妙如环。光绪庚子以来，海内尚新学，赵颇通文理，专以新名词见长。每登台，改良、进化诸名词，满口皆是，妙在运用切合，不知者或误以为东瀛负笈归也。宣统辛亥以前，病死京师，后遂无继起者。然沪伶之似此者则较多，固不仅夏月珊、夏月润、潘月樵诸人已也。

　　草上飞张黑之纵跃

　　草上飞、张黑，京师武丑之旷世罕有者也，皆捷如猿猱，迅如飞燕，任意翻倒，随情纵跃。唱《三上吊》时，贯索两楼之颠，由台飞跨而上，或往或来，或倒悬，或斜绊，或踞坐其上，或徐步其端，最后以发挂而口衔之，掣令其身上下，此二人所并能者也。

　　草上飞不知其姓名，以鲤鱼打挺为最奇，平卧于地，初则身高五六尺，次八九尺，再则一丈以外，每下，复落于原处，不知何由运力也。张黑幼习拳术，殴人亡命，遂入梨园。其得意者为《卖艺》、《三上吊》等剧，能以手拍圈椅两足，跃而登，旋翻而上，即以手持椅，与之同翻，以椅之足为其手，足起则椅落，椅起则足落，凭空增其半身，翻腾自若。后以楼上有人议其微瑕，飞而及楼，将与寻衅。未至楼，而人掷以茗具，颠，遂伤胫腰，不复能奏奇技，一从事于说白，辄演《盗御马》中杨襄武之类，以自矜异。

　　昭容雪如觐高宗

　　高宗南巡至清江，曾召女伶昭容，旋以钿车锦幰送扬州，赐玉如意、粉盝、金瓶、绿玉簪、赤瑛、玉杯、珠串诸珍物。又有雪如者，高宗尝以手抚其肩，雪如乃于肩上绣小龙，以彰其宠。

　　黄翠儿色艺冠时

　　黄翠儿，字绿筠，嘉庆初之常熟女伶，王天福妾也。初，大妇三胖子遇之虐，旋以色艺冠时，举家仰食于翠，始善视之。山阴童杏浦见而倾倒，留顿浃旬，欲以多金赎之，翠亦愿奉杏浦盥匜，格于势，未果。无何，而遂有小玉奴之事。小玉奴者，天福之媳，早岁曾适童姓，继归于王，亦以脂粉为生，其父母知之有年，一旦讼之有司，意欲别售富室子。事本与翠不相涉，有以谗言进者，将居翠为奇货，遂被逮。时翠方娠，杏浦为之上下营救，始以疾放归。惊心甫定，怀珠遽陨，风雨梨花，几经摧折矣。

　　先是，有河南某丞慕翠名，思购为妾。某素渔色，且自顶及趾，无雅骨，翠百计辞之，仅而获免。会以讼余养疴江宁，某又极于所往，觇翠孤弱，将劫之以行。翠阖户悲号，截发以誓，事乃寝。比其反也，岁聿云暮，天福夫妇方以讼事破家，不能自存，翠虽心乎杏浦，而身处窘乡，义难恝然以去，且天福夫妇亦不欲遽舍此钱树子也，遂不果。时杏浦馆安宜，岁时问遗，常不绝也。

　　大宝龄气象峥嵘

　　大宝龄，广陵人。面目开阔，气象峥嵘，一洗青楼冶荡之习。旧在扬州演剧，扮大花面，声若洪钟，《红楼梦》中之葵官也。同治初，至江宁，或嫌其过于豪放，解之者曰：「柳耆卿晓风残月，与苏长公大江东去，并美词场，何必袅袅娉娉之为是，而铮铮佼佼之为非乎？」

　　张桂芬演女剧

　　光绪初，沪有女伶张圭芳者，专演女剧。其女芷香能继之，则扮小生、官生角色。

　　周处演御果园

　　沪有女伶曰周处者，以唱净着。一日，有豪客临剧场，使演《御果园》，语之曰：「果能袒裼登台，当以巨金为犒。」盖《御果园》中之饰尉迟恭者，每赤身出场，客故云云。周利其金，竟从之。其实周登台时，有长尺许之假须，披拂胸前，两乳被掩无迹，此外虽袒以示人，原无别于男子也。

　　金月梅以做工胜

　　女伶金月梅初以晋人而久居南方，故柔媚如苏杭佳丽。其于戏，用心甚至，每扮一角，必有所揣摩，或贞或淫，或悲或喜，或贤妻慈母，或静女妖姬，传意传神，惟妙惟肖，大抵尤以悲惋有情致者为最得手。且以识字，能阅小说，往往自排新戏，如演《占花魁》中之花魁，《怒沉百宝箱》中之杜十娘，抑郁牢骚，俨同实事。初著称于海上，一时名士颇有欲纳之者。且月梅有戏癖，悲欢一发于戏，故揣摩能工。后嫁伧伶李长山，致富数十万金，蛰居津门，母丧后亦不复出。女伶以做工胜者，惟此一人。惟做戏过近人情，口白亦流走太过，似新戏非旧戏，于戏界究为别派也。

　　谢珊珊演彩楼配

　　光绪癸卯冬，御史张元奇以某贵人狎妓，有失大臣体，具折严参。盖某美丰仪，喜狭邪游，南妓谢珊珊至京，某宴客于城东余园，招之侑觞。酒酣，就余园剧场演剧，与珊珊合演《彩楼配》，为张所闻，据实上奏也。其父某方绾枢要，怒甚，遂令南营将士悉将妓馆封闭数日以示惩。

　　王克琴有得意之作

　　女伶王克琴在津，亦以技名，惟喉音过尖，唱颇刺耳。性颇暴，往往于台上詈人。特尚能京语，较津音略佳。演《双钉计》等剧，凶焰大张，习与性合，亦为得意之作。他如《翠屏山》、《梵王宫》、《浣花溪》，或尚做工，或尚态度，或尚口齿，均能近似，然欲以名家则尚远也。

　　杨翠喜长身玉立

　　天津女伶，以杨翠喜为最着，实亦浪得虚名也。以亲贵某见而垂青，经台垣一疏，遂传不朽。某旋即内不自安，上疏请解职，疏略云：「臣系出天潢，夙叨门荫，诵诗不达，乃专对而使四方；恩宠有加，遂破格而跻九列。倏当时事艰难之会，本无资劳才望可言。卒因更事之无多，遂至人言之交集。虽水落石出，圣明无不烛之私；而地厚天高，局蹐有难安之隐。所虑因循恋栈，贻衰亲后顾之忧；岂惟庸懦无能，负两圣知人之哲。不可为子，不可为人。再四思维，惟有恳请开去一切差使，愿从此闭门思过，得长享光天化日之优容。倘他时晚盖前愆，或尚有坠露轻尘之报称。」

　　翠喜貌本平平，惟长身玉立，有弱柳迎风之致，观者重之。其唱口不佳，说白亦仅平稳。原籍本文安，稍长，从母鬻技津门，居常不与人往还，尚守伶界清律。鹾商王五夤缘得近之，旋与之约，以三千金贮之金屋，乃与有交。事定，适贝子至津，观之而善，以佳人难得为叹，为翠喜所闻，恐入侯门，遂急践五之约，得半价。其母挟以返里，料量田宅而归。五遣人伴之，虽来往过都，实未驻足，更无入府复出之事，至津即归于五。每梨园演剧，时与诸姬往观，人多识者，疏中所云「水落石出」，即指此也。

　　恩晓峯举止大雅

