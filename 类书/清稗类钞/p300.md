<!-- { "loadSidebar": true } -->
　　次日，又遇于他园，复携之饮于酒舍，酬赠如前。伶感之，邀至寓小酌，客不允，再三请，乃谓伶曰：「不必盛筵，但蔬菜数簋，清酒一壶，以佐清谈足矣。」遂订时而别。次日，伶一一设备。届时客至，驷马高车，俊仆三数辈从之。酣饮未终，日已薄暮，坚留客宿。客亦不辞，乃遣散仆从，令明日不须早来。既而入卧室，解衣并枕，笑谈甚洽。伶历述生平及箱箧所有，悉以告客。次日，家人起，重门洞开，知有异，入伶卧室，箱箧皆脱扃而空空矣。伶犹鼾卧，呼之，不应，知其中迷药，亟以凉水解之，乃觉。询以客往何处，懵然也。告以失物，则懊丧欲死。始悟客为大偷，始之重酬，饵之也；继之请宴不允，必俟再三而后诺，坚其心也。

　　冒为探事委员以行骗

　　某中丞抚浙时，尝访察官民之不法者，重惩之。温州守某簠簋不饬，闻风而惧。突有外来三人操北音者，寓府廨侧，不言所事。守出坐堂皇，必往观，暇则与馆人辨论守之是非曲直。馆人怪之，密以报守。守瞷三人出，亟搜其行李，得中丞访牌一，守之私事备列焉，所钤乃紫色印花也。又有首县致永嘉令一函，未缄，内云：「蒋厅尊奉大宪命，以探事来贵治，诸祈照察」云云。守益惧，密商永嘉令，将重赂之。三人归，见箱箧俱乱，召馆人诘之，馆人曰：「君出，太尊来，必欲面晤，在房坐半日始去，行李之乱，其太尊所为乎？」三人默然，既而曰：「机事泄矣，盍去诸。」遂买舟行。

　　馆人飞报守，守属永嘉令谒之。至舟，仅二人，令问蒋司马何在，二人曰：「主人回省矣，留函奉呈。」令收阅，一首县原函，一司马所自致，畧云公事匆促，不及谋面，深致抱歉之意。令白守，修书，馈柑橘四桶，中藏白物，因其仆追赠之。未几，守至省，晤蒋，讯无赴温事，乃知前物入骗子手而不敢言。

　　责妓偿金

　　秦淮某妓故富，一日有骗子至，手袱中包五两银锭十枚，入门，即以一付妓家，令易钱。次晨，易一枚，至第三日，又易一枚，置所余于枕旁。妓藐之，未开视也。第四日晨起，袱中七锭杳矣。客怒，以三日用十五金，足敷缠头，且入房三日，未出槛，此银应取偿于妓。妓无辞以辩，酬以三十五金乃罢。后渐侦知客银仅三枚，余七枚以面为之，而裹以银箔，夜中尽食之，而责妓偿也。

　　无赖子假雪弥勒以行骗

　　唐韩文公云：「偶然题作木居士，便有无穷求福人。」《风俗通》所载，如鲍君、李君、石贤士等，大率类此，从古然矣。乃若津门所传雪弥勒事，则尤可笑。某岁，津门大雪，好事者戏聚雪作弥勒，低眉垂目，笑态可掬，偏袒踞坐，大腹彭亨，右手持牟尼珠，左手持布袋。又作侍者二人，皆生动有致。愚夫愚妇见之，膜拜作礼，竟有以香烛供奉者。诸无赖子遂藉以敛钱，侈谈灵异。瞻礼者众，乃搭棚以覆之，檐前悬红灯二，居然一佛殿也。然人多气盛，又益以香气烛光，熏蒸终日，未浃辰，玉山颓矣，诸善信皆废然而返。

　　老人为某所骗

　　京师多骗子，遇之者辄无幸。有某者，为人经营商业，一日，其主予以银币三千圆，命入都购货，戒之曰：「君去，余即后至。至京，即居旅馆，勿轻出，倘遭巨骗，则余血本三千金将化为乌有矣。」乙曰：「诺。」翌晨，束装就道，加意防闲，苟有向之注目者，皆疑为骗矣。

　　未几，抵京师，下榻旅馆，私念都中商市繁盛，倘闭门不出，虚此一行，而主人所言，亦何敢忘，思之再四，忽以银币二圆嘱役人易锡饼，俄顷购至，藏之而寝。时方隆冬，晨起大雪，乃检囊中所实锡饼，间以银币，荷于肩以出。临行，谓役人曰：「如有人觅我，即告以入市易物去矣。」于是徐步出门，且行且顾，以为往来人中，果谁是巨煸者。偶见一钱肆，即入小憩，取银币二圆兑小银币，余则仍纳于囊。当兑换时，对门立一老者，鼻架墨晶眼镜，身披羊裘，外加织毛马褂，口衔京式短烟袋，目眈眈注视其囊中物。瞥见，喜曰：「骗在是矣。」坐憩片刻，仍取布囊荷之如故，并向老人佯作问路状。老人曰：「君所问者，正老朽欲往之路，同行可也。」乙曰：「某受主人重托，携巨金来京师购货，初至贵地，不识路径，承吾翁指示，深感。」微窥老人作何状。老人闻之，若不为动。行未里许，见一茶肆，老人曰：「君负重囊，惫甚，此茶肆尚不恶，盍小坐。」遂偕入。老人以京式短烟袋进某，复将织毛马褂置于几侧。某方衔烟袋，忽皱眉向老人曰：「腹痛腹痛，附近有厕所否？」老人曰：「在肆之东。」时风雪益厉，某曰：「翁之马褂乞暂假一披，藉以护体。某之布囊，请代为看护，囊失而某之生命且不保，乞留意焉。」老人许之。某遂御马褂，持烟袋去。老人固巨骗，第注意布囊已久，以为有此为质，不虞他变，乃慨然以衣物假之。讵某久不回，急倾囊视之，则所储银币实赝物，及追某，不知所往矣。

　　担水夫为道士所愚

　　光绪时，云南某县有担水夫，日荷双筩，往来井上。某年长夏，枕石酣眠，迨醒，一道士跪其前，口称贵人不置。担水夫嗤之以鼻，道士曰：「贵人不信，明日可至笻竹寺一觇异兆。」如其语，道士已延伫其间，令担水夫指地，掘尺许，得白金一锭，上凿曰「天赐桂王军饷。」更指，亦如之。担水夫既惊且喜。自是遍招党羽，欲图不轨，附之者三万余人。有门卒乘醉磨刀，妻诘之，得实，首诸汛地官，乃密陈总督刘某，拘担水夫及道士二人至，刑之于市。担水夫呜咽流涕，道士则掀髯大笑曰：「无妨，有金碧二神救驾。」比过金马碧鸡坊下，道士忽失声长叹曰：「天也，天也！」无言就戮。胁从尽散，后卒无他。

　　道士卖大力丸欺人

　　光绪己亥，京师某寺有一卖大力丸之道士，扬言于众，谓以刀斫我，如流血，则予尔银若干两；不流血，则予我银若干两。或试之，俨如铁石，未尝损及毫芒。一月中，环观者如堵墙焉。后忽不知何往。或曰，此即义和拳之始也。

　　绸缎店与外科医室之受骗

　　光绪时，吉林有某骗子至绸缎店购货，检定，告店伙曰：「余未挈现款，请遣人从余往取。」店主乃令一学徒与之偕行。某导入一外科医室，坐定，乃曰：「请稍待，余出即回。」学徒静俟之，久不至。医请诣内室，曰：「弛里衣。」学徒本十六七岁之少年，温婉若处女，闻之愕然。医又连促之曰：「既至此，何羞为！」学徒面愈頳，久之，乃曰：「余来此，乃取货价，若意欲何为？同来者非汝家人乎？」医曰：「安有是！余素不审其人，渠晨来，曰余有幼弟以生殖器患疡，乞与诊治，弟年少羞怯，须于无人时唤至密室，缓商之。君岂其弟耶？」学徒乃大愕，始悟两人均已受骗也，急踪其人，无及矣。

　　卖假药

　　桀黠之徒，辄以假药出售，猎取钱财，而以航船中为尤多。有某航者，自苏城往木渎，舟中杂坐十余客，有土著，有他方人。一乡人坐舟尾，右手五指浮肿，若巨灵之掌，时时抚之而呼痛。时船头坐有甲乙二人，语娓娓不倦，乙曰：「君近时何所为？」甲曰：「吾侨居西藏三四年，近甫归里。」乙问西藏风俗习惯，甲一一答之。舟中人闻所未闻，咸属耳焉。渐询及西藏土产，甲曰：「藏香驰名中外，神物也。凡跌打损伤、四肢浮肿等症，涂之靡不愈，惟价至昂，此行仅携得少许归耳。」乙请以一覩为快，甲有难色。其旁若丙若丁，均力劝甲出以示众，甲乃从行囊出一锦匣，满贮黄色丸，大如梧子，众客传观，大都疑信参半。丙忽指艄后手肿者而言曰：「如若人者，亦能以此丸治之否？」甲曰：「易易耳。」曰：「然则盍一试之？」甲曰：「彼不就余医，何能强医之。」语次，丁已至艄后，语手肿者曰：「汝运至佳，某先生有香，可消汝肿，速往就医，毋失之交臂。」手肿者尚未诺，而丁遽拥之至甲所，甲曰：「汝幸与我值，真有缘哉！吾为汝已疾，不索汝资也。」因启匣，出一丸，搓之使碎，和以唾沫，就其浮肿处摩擦不已。约数分钟，而其肿立平，于是同舟客咸呼神药神药。有出资向甲购药者，甲始不肯，强而后可，于是匣中累累之丸，须臾而尽，合计所获银币，逾十圆矣。舟抵跨塘，距木渎尚十余里，甲乙丙丁均纷纷登岸，向之手肿者，转瞬亦杳。于是舟子语客曰：「此即所谓卖假药者也，诸君受其愚矣。」众言假药何以能消肿，曰：「此非真肿也，彼预以绳紧切手腕，阻止血液流通，手自浮肿。及敷药之际，潜弛其缚，则血流通而肿立平矣。」众闻之，懊丧不置。谛视其药，则抟黄土以为之，不值半文钱也。

　　江湖医生卖膏药

　　江湖医生之卖膏药者，其探囊、送客二术殊巧，今特述之。

　　医立围场中，觅一受药之乡人，询以病状。乡人辄言腹痛，或胸闷，则应声以药粉至，令乡人以两掌向空，分置其中，并令坚握勿释。乡人至此，顿失其两手之自由，乃伸手入其腹或胸际，探试其囊货之几何，以定酬谢之多寡。医得谢后，恶乡人之在旁久立，或被窥知其奸也，则送客之术尚矣。其术大抵先期探知其人之家居方向，而语之曰：「今更畀汝一药，汝必向东南「或言西北，必如其家居方向。」方疾行，勿稍回顾，否则不验。行若干步，以药入口，汝病立愈。」乡人信而诺之。即令以背相向，且告之曰：「我为汝画一符，灵甚。」事毕，即驱之使去。

　　售假钏

　　愈风钏者，琥珀精也，其功能，能拾芥。某客初至沪，好闲游，一日，途遇二人，并作惊奇诡秘状，异之，驻足而旁听焉。俄闻龂龂争值，审其为货财交易，益欲以觇厥究竟。二人旋以论价不合，分道行。

