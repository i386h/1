<!-- { "loadSidebar": true } -->
　　超勇公海兰察从征西域、金川、台湾，有战功。值内廷时，与蒙古巴林郡王巴图相善，二人皆有骏骥。扈跸木兰，巴欲以己马易海骑，不许，巴曰：「余当夜使人盗去，勿瞋也。」海笑应之曰：「大佳。」及夕，巴果使人往窃，见骏马独立龁草，因潜捕之。讵土窟中一健夫执马缰伏其中，大呼曰：「寄语汝王，吾公行当窃王马矣。」盖海豫为之备也。使者归告，王命严防之。夜半，忽闻帐外大呼盗马者乘马遁矣。俄万帐齐呼捉贼，如山岳崩势，巴马皆惊逸出栈。及追转，而名骏已失。盖海潜至巴帐后，使从者羣呼，及防者出视，而海乘马行矣。翌夕相见，欢饮，巴深服其智，卒以马赠之。

　　马被烹

　　道光时，浙江抚标营有马雄劣，不受羁，久乃少驯。抚军出，或乘以从，马忽人立，掀其人仆地，前突卤簿，绝迹而驰。抚军惊，遽命烹之。四足有龙鳞，盖殊种也。

　　毘陵驿马

　　客有善相马者，告刘葆真太史可毅曰：「毘陵驿之当孔道也，羽檄急，则云阳、锡山南北三百里，吾驿枢其中，蹏声、铎声、棰声迕交衢，昼夜不绝。驿置马，故无弗良也。江阴金逸亭部卒善畜马，过武进，货之驿者，一帖耳曳尾，足涂泥，寖下矣，而曰：「是尝陷于贼，沉于渊，摧于锋刃者，固百战余也。」而厩故所畜者，阑筋竖面，雄健出马上。而马又不任施羁靮，蹏啮乘者，与踣。而时或风厉霜肃，林木瑟瑟下，则又仰首呜呜嘶，足奋踯地，绝辔，腾跃飚忽，若鹰隼追弗得，而他马则驯伏枥下。方是时，相马者等定他马，此下之。而厩卒以马弗良，益益他马刍，他马益壮，益善走，而马亦益老。」

　　逸亭从李勇毅公百战蕲、黄、潜、太、舒、桐间，折西，规德安、随州，北解南阳围，复东下，统防休宁。军畜名马，多能绝尘驰，战辄陷陈，奔突矛弹，望景不可见。葆真曰：「若客言，马固甚凡也。」客则又曰：「马既老，部卒以他事再至，见马曰：「是惫至此耶？昔陷于贼，沉于渊，摧于锋刃，而卒以自全，复卒以惫，毋宁其死于贼渊锋刃，犹有令名焉，而顾郁郁久居此耶？」马似闻言悲，卒去，不食死。厩卒剖马革，则腹胁隐旋作龙鳞文，惊报相马者，至，大言曰：「予固言马之良也，而驽视以死！」乃埋马于驿之阴。」

　　驴

　　驴体小于马，耳颊皆长，其毛夏为黄色，冬为褐色、鼠色，背之中央有黑线一，自鬣直达至尾。性温顺，能负物。

　　槽子驴

　　山左岱麓道中，有赁驴代步者，言明交半价，或竟不交价，则任客骑之而去，不以人随，多则百许里，近则十数里，不虞歧途他遁也。客不识途，则任驴自行，至其地，屹然止，虽力鞭之，不动矣。自有人牵之去，视笼口纽系，即知欠价几何，客不能遁欺也。号槽子驴。此亦练习之熟所致耳。

　　骡

　　骡，本作骡，驴马相合而生者，吾国产生最多。马牝驴牡，则体格强健，能任力役，驴牝马牡反是。此兽之精子不成熟，故不能传种。

　　蒙古人之所谓七刻贪者，野骡也。色黄，善奔，能知泉之所在。身极肥，权之，重可数百斤。耳至长。蒙人谓耳为奇勤，故必以奇勤名之。

　　豕

　　豕，俗谓之猪，本为野猪之变种，体肥满，鼻长尾短，每辗转污泥中，以冷其身体。岁产子二次，每次至十余头，故繁殖甚速，为肉食之常品，惟消化较牛肉等为迟。其脂肪可入药，并为制石碱及蜡之原料。

　　青海之豕，有黑白二色，皆内地种，随处可畜。汉人所居土舍，树高栅为楼，下养牲畜，必有豕圈。蒙番饲之者，不敢纵之野，以有猛兽为害也。

　　猪貛

　　猪貛，一名貒，状似猪而喙尖，足尾皆短，前肢有锐爪，便于掘地，毛黄褐色，脊有黑毛一道。体肥行钝，性敏捷，穴土而居，故常为堤岸之害。夜出捕食小动物及果实之属。

　　横宽兽

　　长白山有横宽兽，状如豕，前身白，后身黑，首尾甚小，身长六尺余，宽丈余，毛软如绵而暖。

　　野猪

　　野猪为家猪之原种，可食。脚长腹小，皮肤生粗毛，全体黑褐。牡者犬齿强大，向上弯曲，锋利无伦。栖息山野，春夏之际，夜出山麓，掘食芋类，至冬穴居。肉味颇美。

　　吉林多深林，猛兽恒跧伏其中，然熊虎虽猛，尚不及野猪之为害。野猪皮毛凝脂及草叶，矢弹不能入。巨齿露唇外，利于锋刃。且知合羣，出则十百成行，大者环外，夹小者于中，虎不敢与大者抗，惟尾之随行，伺隙攫小者去。冬日山积冰雪，野猪不得食，则偕出，人皆畏之。

　　豪猪

　　豪猪亦称箭猪，产于广西及印度、非洲等处。头齿皆如兔，以草为食，体肥。全身生棘毛，尖锐如针，其端色白，长者至尺许，向后，旧作妇女之首饰，怒则立如矢。然性驯良，《山海经》之所谓豪彘者是也。

　　跳兔

　　跳兔产沙漠，前足仅寸许，后足几一尺，行则用后足跳，一跃数尺，止则蹶然仆地。

　　沁达罕

　　沁达罕，兔类也，形倍大，肉鲜洁。春夏时，毛色与兔略同，至秋末冬初，则白如雪。产于兴安之索约尔济。

　　犬猫同牢而食

　　张惠生家畜一犬一猫，犬为泰西小种，矮足拳毛，仅比巨猫，而性甚驯扰，善解主人意。一日，猫与犬同乳并育，而猫忽死，幼猫日夜叫嗥。犬闻，时来视之，意似大不忍者。因哺子之余，兼哺数猫。久益狎，数月以后，毛泽丰润，猫犬遂同牢而食。犬亦爱之，无异于己子。

　　犬

　　犬，家畜也，轻猛好鬬，视觉、听觉、嗅觉皆锐敏，虽卧易醒，故善守夜。又能踪迹禽兽，以助田猎。

　　犬之小者曰狗，俗每混之。

　　世界最珍贵之狗，实推吾国京师所产。有六种，一曰京师狗，二曰哈叭狗，三曰周周狗，四曰小种狗，五曰顶毛狗，六曰小狮狗。尤以京师狗、哈叭狗、小狮狗三种为最上，价至昂，西人尤酷爱而购之，其价每头自银币七八百圆至银币四千圆。京师狗之所以可贵者，以毛色形状皆相称，耳大而短，鼻凹而孔上仰，腿短而弯，行时周身摆动，腿作键形，毛色花纹均匀。其成为此种种特殊形状者，由于天生者仅耳大、面大、身矮数项耳，余如鼻之凹、鼻孔之上仰、面之短，皆由人工造成。京师畜狗者于其初生后，人即以手日揉其面部使短，以指日按其鼻之中间使凹，以极浅之盆为饲餧之具。生二三月后，以人牙将尾唆去一半，并抽去其筋，面即不复长矣。至于毛色之匀净，则历选毛色匀净之牝牡使交，经多次选择，传种之后，毛色亦愈匀净矣。又于牝狗有孕时，其卧室壁上四周，悉精绘毛色匀净之狗，使之日夜睇视，则所生之狗，毛色自不至驳杂矣。京师养狗之专门家，为太监及旗人。然西人之购哈叭狗，佳者至外国，则所生之仔，其种立变，鼻不凹，鼻孔不上仰，腿直而面长矣。

　　内蒙之犬大如犊，而性猛，鸣声如牛，俗呼为挞子狗。汉商多畜之，日中锁以铁练，晚放之，使守门户，盗贼多不敢近。

　　青海之犬有二种，一猎犬，性极驯，善捕狐兔及野鼠。一家犬，巨者大于驴，能追及豺狼噬杀之，狐兔闻其声即遁。

　　蒙番牲畜贵于人，犬尤为众畜之主，至有以羊二三十头不能易一犬者。每帐必畜数头，帐外插木桩，用铁练系其一。人行近，必遥呼帐中人前引而后入，不得揭帐后而进，以犯其忌。每晨放牛羊羣，亦携二犬，一前导，探道路，一随后为殿。牛羊所止，两犬登山瞭望，无停趾，遇行道者辄狂吠，使主人有所防。野番驱牛羊，犬能啮其衣，使堕马，机警猛捷，虽数勇夫不能御。归则卧于牛羊之旁，顷刻不离，与牛羊相依为命，实为游牧不可缺少之物。凡筑舍以居者，屋顶平如露台，门外所系之犬，夜放之，登屋而嗥焉。尝有人得其牝牡各一，日饲以番产青稞、羊脯，兼常犬数倍之食料。其毛长二三寸，厚暖胜狼皮，亦皮毛品之美者，俗名西狗皮。

　　哈叭狗

　　哈叭狗，俗名狮子狗，亦作獬　八狗，盖始于明万历时。神宫监掌印太监杜用飬小獬　八小狗最为珍爱也。孝钦后绝爱之。

　　鞋狗

　　光绪庚辛间，西人有自京至沪者，携鞋狗三只求售，索价百金，云得之宫中。此盖以人工为之，法取普通哈叭狗搀朱砂于饭中以饲之，则所生者必小于常狗。又饲之如其母，所生者必更小。比至三四，小仅如鞋，售诸宫中，可得重价。

　　拂菻狗

　　拂菻狗，较常狗倍小，今为京师土产。

　　海狗

　　海狗出东海及宁古塔，土人跳冰而取之。

　　狗性恶棒

　　乡村每多凶恶之狗，见有行人，辄狺狺狂吠。近有效欧俗携杖以行者，然仍羣起狂吠，盖狗性固恶棒也。

　　狗宝

　　狗宝，生癞狗腹中，状如白石，带青色，其理层叠，为难得之物，旧以入药。

　　造猎犬

　　宁、绍等处有改家犬为猎犬者，法于犬生五六月，即闭之木笼中，取野兽粪堆笼下，焚之。犬得热，必大嗥叫，少顷，热减烟升，犬必细嗅其气。如是数次，纵犬入山，犬闻气若前状，亦必大嗥叫，则为猎犬矣。

　　犬寄诗

　　纳兰峻德尝寓盘山天成寺，与水庵僧然西以诗往还，系于小犬之项。有诗云：「相望一峯隔，相呼恐不闻。寄诗凭小犬，好去度深云。」僧答诗有「昔有鸿传信，今凭犬寄诗」句。此为吾国人利用犬之仅见者。以黄耳为奚奴，其事甚雅。峻德，干隆丙辰尝举宏博。有女弟曰筠德，工诗。其兄即成德也。

　　金冬心蓄犬

　　金冬心尝畜一犬，曰阿鹊，每食，必于银盘中饲以肉臡.阿鹊死，作诗哭之，甚哀。

　　犬友

　　李逸园僦高氏宅，与方望之同居，各畜一牡犬。李之犬曰龙，方之犬曰虎，食必共，寝亦偕，若良友然。逾三四载，方设帐于乡，携眷往。腊垂尽，方省李，虎尾之来。龙方卧大门外，遥见虎至，顿起趋；掉尾迎，即奔诣厨下，伺庖丁出，立衔几上肉，走往饲虎。入夜，与虎交颈卧。翌日，虎随方归，龙乃预伺其旁，频曳虎尾狂踊，意似挽留状，盘旋良久。且走诣河干，龙掉尾不已，声嗥嗥然，如怨如慕，虎亦踯躅焉。既登舟，虎反顾，龙亦目送。顷舣岸登陆，两两隔溪而蹲，目注神凝，留顾未已。久之，长吠数声而别。

　　犬知音

　　勾吴孙方伯藩，家畜一犬，闻弦歌声，辄摇尾至，坐于弹者之侧，侧耳倾听，声喑喑然，似遥相应和状，叱之不去。曲终自退，闻声则又来，家人呼之为知音犬。

　　犬捕鼠

　　同治癸酉，宁波江北岸裕顺洋行有西犬如獒，异常神骏，且能捕鼠，日夕所获，不下十数。

　　狗荒

