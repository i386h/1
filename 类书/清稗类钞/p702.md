<!-- { "loadSidebar": true } -->
　　人情多偏于贪，世之贪口腹而致病，甚有因之致死者，比比皆是，第习而不察耳。当珍馐在前，则努力加餐，不问其肠胃胜任与否，而惟快一时之食欲，此大忌也。人本恃食以生，乃竟以生殉食，可不悲哉！人身所需之滋养料，亦甚有限，如其量以予之，斯为适当。若过多，徒积滞于肠胃之间，必至腐蚀而后已。故食宜有一定限制，适可而止者，天然之限制也。顺乎天，即顺乎道矣。

　　于饮食而讲卫生，宜研究食时之方法，凡遇愤怒或忧郁时，皆不宜食，食之不能消化，易于成病，此人人所当切戒者也。急食非所宜，「不咀嚼之谓。」默食亦非所宜。「不言语之谓。」食时宜与家人或相契之友，同案而食，笑语温和，随意谈话，言者发舒其意旨，听者舒畅其胸襟，中心喜悦，消化力自能增加，最合卫生之旨。试思人当谈论快适时，饮食增加，有出于不自觉者。当愤怒或愁苦时，肴馔当前，不食自饱。其中之理，可以深长思焉。

　　食时宜从容不迫，午餐、晚餐之前，必休息五分时，餐后至少休息十分，能以二刻为最佳。食品中以富于滋养料而又易于消化者为上品，油煎之物与糖果之类，皆难消化，自以不食为是。具奋兴性之物，如胡椒等类亦然。三餐宜有定时，有节制，一切杂食均不宜进。

　　牛乳，饮时必煮沸之。伪造者，辄搀泔水，或以提取乳油之余料，其有腐败者，更加碱以灭其臭味。又有臭气或酸味者，以及病牛之乳，服之皆有害。且牝牛患结核病「传于人身即成肺痨。」者极多，故榨得之乳，尤宜多煮。

　　鱼鸟兽等肉，中多含滋养料，其成分大都为蛋白质与脂肪，若烹调之法不同，消化亦有难易之别。其中以焙烧为最，蒸煮次之。至牛豚及鱼等肉，每含寄生虫之卵，故最不宜生食。又细小之鱼骨、骨片以及一切尖细之物，若误食，其为害甚剧。

　　以肉入水久熬之汁，仅含灰质及越几斯，其蛋白质则凝结而留于肉片，故滋养料已少。至鱼鸟等肉熬出之汁，功用亦同。

　　卵含滋养分最多，内分卵白、卵黄二种。卵白乃水与蛋白质合成，卵黄则悉为脂肪。若生食，或烧煮得适当之火候，皆易消化，煮之过熟，则消化甚难。

　　贝类含水虽多，然合蛋白质亦甚富，中以牡蛎为最良。甲壳类肉质，亦与贝类无大异。惟此二类之物，煮时过多，则其质坚硬，食之不易消化。

　　谷类为米、大麦、小麦、稞麦、粟、稗、黍、玉蜀黍、荞麦等。米中所含之蛋白质与脂肪虽少，然多含小粉质，煮为饭而细嚼之，则消化吸收皆易。大麦、小麦及其它谷类等，其外面皆有木材质包之，故颗粒甚坚，食之不易消化。若磨成粉末，制为面包、糕饼等物，则功用转胜于米。

　　豆类为大豆、小豆、豌豆等，皆富蛋白质。大豆所含之脂肪，多于牛肉，故为廉价滋养品中之第一。豆类之皮膜，较硬于谷类，调制若不得宜，不易消化。若能磨成粉末，为最善。至豆腐、豆酱，均属滋养之美品，且易消化。

　　菜类之叶、茎、根、块茎等，皆可食。若白菜、菠菜，其中多含小粉与植物细胞质，惟含蛋白质甚少，其质老者颇难消化。薯、萝卜、茄、藕等物之功用，皆与菜类同。

　　果类无滋养之质料，惟含有糖质及果酸，可助消化，且能通利大便。食时宜去皮核，亦可加糖煮之。若食其未成熟者，或食之过多，即易致疾。小儿至夜，尤宜戒食。

　　菌类，即香蕈等，略合蛋白质，不易消化。更有数种含毒之蕈，误食即死。

　　海菜类为苔菜、海带等，虽有香味，而含滋养分甚少，然易消化。

　　香辛料为蕃椒、胡椒、姜、山萮菜等，皆助消化，惟其害与酒同。

　　酒类，如米酒、麦酒、葡萄酒等之仅由酦酵所成者，烧酒等之由蒸溜法而得者，要皆含有酒精。惟成于酦酵之酒，其酒精较蒸溜者所含为少。饮酒能兴奋神经，常饮则受害非浅，以其能妨害食物之消化与吸收，而渐发胃、肠、心、肾等病，且能使神经迟钝也，故以少饮为宜。

　　茶类为茶、咖啡、可可等。此等饮料，少用之可以兴奋神经，使忘疲劳，多则有害心脏之作用。入夜饮之，易致不眠。

　　饮食以气候为标准

　　人类所用之食物，实视气候之寒暖为标准。如气候寒冷时，宜多食富于脂肪质之动物类，饮料则宜用热咖啡茶及椰子酒。欲为剧烈之筋肉运动，如畏寒，则饮酒一杯，或饮沸水均可。至炎热时，宜多食易于消化之植物类，取其新鲜者，腌肉等则不可多食，饮料须多，以沸而冷者为宜，不宜饮酒。若悉任一己之所嗜，无论何时，皆取同样之食物，则缺乏植物质而消化不良，遂成坏血症矣。预防之物，以柠檬汁为最佳。总之，气候变化，食物亦宜更易，断不能一成而不变也。

　　我国欧美日本饮食之比较

　　欧美各国及日本各种饮食品，虽经制造，皆不失其本味。我国反是，配合离奇，千变万化，一肴登筵，别具一味，几使食者不能辨其原质之为何品，盖单纯与复杂之别也。

　　博物家言我国各事与欧美各国及日本相较，无突过之者。有之，其肴馔乎？见于食单者八百余种。合欧美各国计之，仅三百余，日本较多，亦仅五百有奇。

　　西人论我国饮食

　　西人尝谓世界之饮食，大别之有三。一我国，二日本，三欧洲。我国食品宜于口，以有味可辨也。日本食品宜于目，以陈设时有色可观也。欧洲食品宜于鼻，以烹饪时有香可闻也。其意殆以吾国羹汤肴馔之精，为世界第一欤？

　　食物消化时刻之比较

　　食物入腹，消化之时刻各有不同。一，米饭须一小时，二，鱼须一小时三十分。三，苹果须一小时三十分。四，野兽须一小时三十五分。五，生蛋须二小时。六，煮熟大麦及蚕豆须二小时。七，牛乳须二小时十五分。八，火鸡须二小时三十分。九，鸡须二小时三十分。十，牛须三小时。十一，熟蛋须三小时。十二，鸡面须三小时。十三，马铃薯须三小时。十四，胡萝卜须三小时三十分。十五，面包须三小时三十分。十六，蛤须三小时三十分。十七，燕菁须三小时三十分。十八，生玉蜀黍及蚕豆须三小时三十五分。十九，腌鱼须三小时。二十，腌牛须四小时十五分。二十一，甘薯须四小时二十分。二十二，猪须四小时三十分。

　　食物之所忌

　　食物之应忌者，疔疮误服火麻花，渴极思水，误饮花瓶中水；肴馔过荆林，食之；老鸡食百足虫有毒，误食之；驴肉荆芥同食；茅檐水滴肉上，食之；蛇虺涎毒，暗入饮馔，食之，以上皆无药可解。又有应忌者，黑砂糖与鲫鱼同食，生虫。与笋同食，成痴癖。鸡与韭菜同食，生虫。葱与蜜同食相反，伤命。蟹与柿同食，成膈疾。韭菜多食，神昏目眩。蒜多食，伤肝痿阳。苋菜与鳖或蕨菜共食，生血鳖。冬瓜多食，发黄疸。九月勿食土菌，误食，笑不止而死。中其毒者，饮粪清即愈。甜瓜沉水者，杀人，双蒂者亦然。鲫鱼春不食者，以头中有虫也，有脚气病者勿食。铜器盛水，隔夜不可饮。牛马驴自死者，食之，得恶疾。河豚鱼有毒，不宜食。中其毒者，橄榄汁解。鳝鱼多食，成霍乱。鳖之足赤者，腹下有主字形者，三足者，目白者，目大者，腹有蛇文者，皆杀人。夏月多有蛇化为鳖者，宜戒之。蟹背有星者，脚不全者，独目者，腹有毛者，能害人，有风疾者俱不宜食。

　　各处食性之不同

　　食品之有专嗜者，食性不同，由于习尚也。兹举其尤，则北人嗜葱蒜，滇、黔、湘、蜀人嗜辛辣品，粤人嗜淡食，苏人嗜糖。即以浙江言之，宁波嗜腥味，皆海鲜。绍兴嗜有恶臭之物，必俟其霉烂发酵而后食也。

　　日食之次数

　　我国人日食之次数，南方普通日三次，北方普通日二次。日食三次者，约午前八昤至九时为早餐，十二时至一时为午餐，午后六时至七时为晚餐。朝餐恒用粥与点心，午餐较丰，肉类为多，晚餐较淡泊。而昼长之时，中等以上之人家，又有于午后三四时进点心者，其点心为糕饼等物。日食二次者，朝餐约在十时前后，晚餐则在六时前后。朝餐多肉类，晚餐亦较淡泊。而早间起床后及朝晚餐之中，亦进点心，多用饼面及茶。普通饭食，半皆一次面饭一次米饭。商店有日食三次者，则无点心。至富贵之家，迟起晏寝，有日食四次而在半夜犹进食者，则为闲食之习惯，非普通之风俗矣。

　　兰州人日皆二食

　　兰州为甘肃之省会，其居民日皆二食，一米一麦。米产甘州，然非贫者所得尝。贫者仅以面条置水中炊熟之，临食加盐少许，佐以辛辣品而已。

　　苏州一日五餐之误传

　　高宗南巡，回銮后，曾语侍臣曰：「吴俗奢侈，一日之中，乃至食饭五次，其它可知。」盖谓江苏也。其实上达天听者，传之过甚耳。如苏、常二郡，早餐为粥，晚餐以水入饭煮之，俗名泡饭，完全食饭者，仅午刻一餐耳。其它郡县，亦以早粥、午夜两饭者为多。

　　苏州人之饮食

　　苏人以讲求饮食闻于时，凡中流社会以上之人家，正餐、小食，无不力求精美，尤喜食多脂肪品，乡人亦然。至其烹饪之法，概皆五味调和，惟多用糖，又喜加五香，腥膻过甚之品，则去之若凂。

　　沪人之饮食

　　沪多商肆，饮食各品，无不具备，求之至易，而又习于奢侈。虽中人以下之人，茶馆酒楼，无不有其踪迹。以常餐言，几无一人蔬食也。

　　沪丐之饮食

