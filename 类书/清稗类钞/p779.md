<!-- { "loadSidebar": true } -->
　　菩提子，一名川谷，为一年生草，所在有之。春生苗，茎高三四尺，叶如黍，开红白花作穗。夏秋间结实，圆而色白，有坚壳，如珐琅质，俗用为念佛之数珠，故名菩提子。木本者别为一种，我国惟天台山有之，谓之天台菩提。

　　紫茉莉

　　紫茉莉为多年生草，蔓衍易生，茎高二尺许，叶卵形，端尖，对生，叶柄甚长。花状如漏斗，蓓蕾略似茉莉，有红紫白黄等色，颇美艳，晚开午收，俗名夜繁花。实圆皮皱，中有白粉，可为化妆品。

　　伏牛花

　　伏牛花为常绿草，状如小灌木，高者二尺许，分枝甚多，叶小，叶间多刺，夏初开小白花。实圆小，熟则色红，至翌年结实时始落。人多以之为藩篱。

　　蓍

　　蓍，高二三尺，叶细长分裂，花白或淡红，略似菊花，茎多者一株五十余。古取其茎以为占筮之用，今儿童辄取之以为鬬草之戏，呼曰官私草。私音同蓍。

　　芸香

　　芸香为多年生草，茎高一二尺，而其下部则成木质，故古称芸草，亦曰芸香树，实一物也。叶为羽状复叶，夏开黄绿色花，花、叶香气皆强烈，可闻数十步，自夏至秋不歇。置叶于书间、席下，辟蠹、蚤。以其树皮或树脂杂诸香焚之，可熏衣袪湿。

　　蟋蟀草

　　蟋蟀草为一年生草，园圃自生，甚叶略似狗尾草，惟穗分为数枝。鬬蟋蟀者，常取此草之茎分裂作丝状，近其大顋诱之，故名。

　　兰

　　兰为常绿多年生草，俗称草兰，多生浙东，故又名瓯兰。叶细长而尖，长尺许，有平行脉，由根丛生。春日开花，淡黄绿色，瓣上有细紫点。无紫点者，谓之素心兰。皆一茎一花，幽香清远。种类甚多。

　　建兰

　　建兰至秋始开，一茎十数花，素瓣卷舒，清芬徐引。以产于福建，故名建兰。或以其叶背有剑脊，又名剑兰。以叶短者佳。

　　七出兰

　　何春巢寓如皋，所居静者轩秋兰盛开，中有七出者，绘图征诗。施慕白咏之云：「天与芳心似有私，宛如六一好丰姿。香分楚泽初纫后，花放银河朝渡时。写韵应须推柳永，截诗谁复抗陈思。七弦为谱《猗兰操》，说与灵均恐未知。」

　　朱兰

　　朱兰，色黄，多者十一萼，花头倒向一隅，干、叶长而瘦。

　　雪兰

　　兰花有一种色微绿若带白者，谓之雪兰，不可多得。

　　董小宛蓄兰

　　董小宛常蓄春兰九节及建兰，自春徂秋，皆有三湘七泽之韵，沐浴其手，尤增芳香。尝以碧笺手录《艺兰十二月歌》，黏之壁。某岁，以小宛病，枯萎过半。

　　漳兰一萼十瓣

　　宛平查莲坡所居天津水西庄之澹宜书屋，杂莳漳兰，有一萼而十瓣者，莲坡大喜，惊为创见，乃招同人赋诗以张之。吴东壁云：「重楼交结同心佩，一箭连抽十相花。」汪西颢云：「膏缀重台情暗结，香萦拥背画难成。」赵谷林云：「幽处探香怜二妙，秋来纫佩字双成。」

　　松顶生兰

　　汤西　侍郎右曾尝于湖南永州之奇兰铺，见古松数万株，是宋刺史柳开所植，亘数百里。有兰寄生于松之杈桠间，可径丈，葳蕤四垂。时方作花，香闻远近。

　　一线红丫兰

　　秀水朱文盎，名昆田，《咏并蒂兰》诗有云：「丹灶红休怜一线，珠江碧漫诧双丫。」盖闽之灶山，产一线红，有花，对节；粤之丫兰，一茎有两花，皆贵种也。灶山兰有十五萼，色碧玉，花枝开，体肤松美，兰中之魁品也。

　　树兰

　　海宁钟署香茂才继芸有《咏树兰》诗云：「讲堂有花树，数见名不知。香色如幽兰，形亦酷肖之。丛生缀木末，秀茁侪琼枝。吾舅雅好古，「自注：谓笠湖舅氏。」瓣香南丰师。检书惑始解，因各歌以诗。称名纵区别，臭味无差池。况邻善人室，岂数无根芝。俗呼凈瓶花，媕陋未可嗤。虽然仅皮相，意足深长思。言苟非同心，守口良亦宜。」

　　章子辛嗜兰成癖

　　钱塘章子辛司马廷彦嗜兰成癖，司训姚江时，与其邑之衿士按谱辨种，评花选蕊，晚春早夏，瓷盆檀几，罗列斋室，岁有雅会。咸丰庚辛间，粤寇起，航海避兵，犹携兰入北，中遭海盗，尽丧资。改官粤东，缘事罢职，遂又走奉天，疾殁旅次，可谓秋风激烈，败乃丛兰矣。

　　杭州粲花室之兰

　　光绪时，杭州有粲花室主人邵芝岩者，嗜兰，室中、庭中，列盆盎百余，多异种，素心、连理，遂为常品。然其所得，皆在西湖诸山中，非闽产也。

　　兰花会

　　上海康脑脱路有徐园，某岁开兰花会。园有堂，额曰印鸿，后有庭，庭之北又有屋三楹，自堂而至于斯，咸罗列名兰，幽香扑鼻，沁人肺腑。花之式不同，花之位置高下亦不等，有瓣似荷花者，有长而尖者，有素心者，有白色镶边者，有心中如人面口目俱备者，有叶作蝴蝶式者，皆一茎一花，惟一茎并蒂二花者为特色。

　　浙之瓯兰，有曰报春先者，叶细而长，四时常青。秋发蕊，冬末春初而花。有紫茎、玉茎、青茎之别，一茎一花。其紫花黄心、白花紫心者，酷似建兰，而香尤盛，盆种之，清芬可至一月而不萎。又有蕙兰，亦名九节兰，叶似瓯兰而长，一茎有八九花，形似瓯兰而瘦，其香亦不若焉，花时在瓯兰之后。总之，兰之名称繁多，或以地名，或以人名，或以形色名，每于五六月放花。一茎九花者，香馥异常，叶似瓯兰，而阔大劲直。

　　其紫花者：一，金棱边，花丰腴而娇媚，每干十二萼，色同吴兰，叶自尖上生一黄线，直下如金丝。二，陈梦良，每干十二萼，花头极大，为紫花之冠。三，吴兰，深紫色，有多至十五萼者，叶亦高劲，若善养者，则歧生可有二十萼。四，潘花，十五萼，紫色而整，疏密得宜，叶差小而花中近心处，色如吴兰。五，何兰，十四萼，紫色中红，花头不甚绿。六、仙霞花，以产自仙霞岭，故名。七，大张青，茎青花大。八，赵师傅，十五萼，初萌甚红，大放似晚霞。九，蒲统领，花之中品也。十，都梁，紫茎绿花。

　　其白花者：一，济老，一干十二萼，姿致不凡，叶似大施而更高。二，碧玉干，花色白，微黄，有十五萼，合并干而生，叶细而肥厚，花为深绿。三，惠知客，十五萼，花英淡紫，尾凝黄，叶虽绿茂而柔弱。四，马大同，色碧，有十二萼，花头微狭，间有向上者，中多红晕而叶高耸，故又名五晕绿。五，绿衣郎，又名宝山，色如碧玉，十五萼，每生并蒂，花干亦碧而瘦薄。六，鱼鱿，十二萼，花片澄澈，宛如鱼鱿，深沉似水，无影可指。七，玉整，花叶修长而瘦，色甚莹白，白花之最能生者也。八，名弟，花仅有五六萼，叶最柔软，如新叶茁出，则旧叶随枯。九，大施，花叶如剑而最长。十，四季兰，叶长劲苍翠，干青微紫，花白质紫纹，自夏至秋，相继而发，冬亦有之，惟不若夏之盛耳。

　　翠蟾蕙

　　兰之一茎数花者，为蕙，俗名蕙兰，亦春开。苏州木渎镇周氏塔影轩蓺之，多佳种，择尤佳者各十六品，命工缋其状，缮成巨袠，题其端曰「香国同心」，遍征题咏。中有翠蟾一种，为宜兴周止庵之女弟子月仪所植，严铁桥有诗咏之云：「名花端合依名士，天遣周郎对翠蟾。觅句灯前成一笑，月仪风貌在吴缣。」

　　衡山有野兰

　　衡山山峡中遍地皆野兰，叶不及福建所产，花绿色，如碧玉，而香远过之。

　　风兰

　　风兰，寄生于深山树干上，叶似兰而短，有厚剑脊，夏开小白花，有一二瓣曲而下垂，微香，无土亦可生。

　　草本之白兰花

　　滇中有一种白兰，花色如粉，叶似春兰，亦春开，香甚微。

　　光绪朝，有自海舶输入之白兰花，与此大异，沿其名耳，木本也，香甚烈，花如萼而不放，上海最多。

　　报岁兰

　　报岁兰为兰之异种，叶阔而厚，花如蕙，色深紫，亦谓之墨兰。其开常在腊月，故名报岁兰，闽、粤多有之。

　　书带草

　　书带草为常绿多年生草，叶如韭，长尺余，柔软丛生，鲜翠可爱，中央生短花茎，开淡紫色总状小花，实圆而碧。植之庭砌，蓬蓬四垂，堪供清玩。旧时出山东淄川县郑康成读书处，故名康成书带草。

　　规矩草

　　热河土肥草长，高不见人，然俱离披蒙密可憎，独行宫所生，修仅数寸，一望如翠罽平铺，略无半茎参差错出者，可异也。俗呼规矩草。成书《避暑山庄纪事》诗有「望见仙园规矩草，始知雨露胜人间」句，指此也。或疑即书带草。

　　铁扫帚

　　铁扫帚为多年生草，山野自生，茎高二三尺，叶羽状复生，形似倒卵而狭小。夏月开小花，形如蝴蝶，色白而有紫纹。一本凡生二三十茎，劲挺可为帚，故名。《尔雅》：「荓，马帚。」即此。

　　虎耳草

　　虎耳草为常绿多年生草，产于湿地，高五六寸，叶圆，有刚毛，背赤，匐枝为丝状，卧地延长，随处生苗。夏日抽茎开花，色白，五瓣，三小二大。

　　蜘蛛抱蛋

　　蜘蛛抱蛋为常绿多年生草，江西建昌、赣州二府产生甚多，叶根自生，长二尺余，形椭圆，两端皆尖，有平行脉，粗纹韧质，叶柄甚长，花深紫，生于茎顶。根、茎青黑如卵，周围密须稠结，以其形如蜘蛛抱蛋，故名。

　　蝴蝶花

　　蝴蝶花为常绿多年生草，自生于阴地，茎高二尺许，叶为剑状，叶脉平行，似鸢尾而狭薄。春日开花，花轴分枝，花被色白而有紫晕，中心色黄，颇美丽，有锯齿如毛，俗称紫蝴蝶。

　　蝶花

　　长白山之沙门产蝶花，深碧色，其形如蝶。

　　紫花地丁

　　紫花地丁为多年生草，所在有之，高三四寸，叶长椭圆形，有长柄，丛生。春初，叶丛出花茎，每茎开一花，五瓣，色紫，其瓣大小不等，中一瓣有长距。

　　紫堇

　　紫堇为多年生草，生于阴湿地，茎高二尺许，叶羽状分裂，略似水芹。春暮开总状花，色红紫。

　　毛莨

　　毛莨为多年生草，生于低湿之地，茎、叶皆有细毛，茎高二三尺，叶为单叶，掌状分裂。春暮开花，色黄，五瓣，甚光艳。实为多数小干果。有毒植物也。

　　地锦

　　地锦为多年生蔓草，田野阶砌间皆有之，叶为掌状分裂，经霜则成红色。春夏之交，开淡黄花，甚细。结实成球，色黑，味辛。又一种大戟科植物，茎有白汁，叶小而对生，花小，黄褐色，生于叶腋，亦名地锦。

　　铺地锦

