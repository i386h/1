<!-- { "loadSidebar": true } -->
　　吴江震泽之女僧，妆束与苏杭异，略如嘉兴.虽亦号称薙度，惟于顶心薙发一团，而前后有发覆于四周。其在后者，适与颈齐，自垂髫时至三十许，莫不如此。衣裙（　卒）襟，固犹俗家装束，缘饰甚华，惟襟领非圆而为直耳。至若荤素肴馔，亦有烹饪至精者，颇类吴中之船菜，一席之费，约四五金。以素餐言之。有以豆豉，面筋幻成鱼肉鸡鸭形者，惟妙惟肖，味亦绝佳，香积风味，固著称于世也。

　　盛泽一镇以产绸着，介于江、浙之间，风俗淫靡。比邱尼著称于时，名流宴会，辄假座禅宇，一席之费，恒数十金。盖素馔甚精，其制素燕菜、素鱼翅、素海参、素鸽蛋也，辄以嫩鸡、火腿熬取清汁，而以形似之物投入其中，浸淫既久，肥脓鲜美，味远胜于真者。盖尼庵教育，梵呗而外，烹饪实为专科，固非五侯鲭中所得有此隽品也。

　　太湖厅所辖之洞庭山，亦属吴县.山分东西，皆有尼庵，东山尤伙。庵尼缠足梳髻，不御道服。

　　昆山风气淳朴，无声色之乐，而颇多尼庵。有一种不薙发而裹足着裙者，亦有薙发而善自修饰者，大都皆青年妙龄，丰姿楚楚，伊蒲之馔，无不精美。游人亦能设酌其中，但不及乱而已。光绪时，城中某庵之尼却尘，神清骨秀，风雅宜人，某赠之以诗云：「闲叩禅关访素娥，醮坛药院覆松萝.一庭薝卜迎人落，满壁图书献佛多。作赋我应惭宋玉，拈花卿合伴维摩。尘心到此都消尽，细味前缘总是魔。」某乃次其韵云：「旧传奔月数嫦娥，今叩云房锁绿萝.才调玄机应不让，风怀孙绰觉偏多。谁参半分优婆塞，待悟三乘阿笈摩。何日伊蒲同设馔，清凉世界遣诗魔。」某和之云：「羣花榜上笑痕多，梓里云房此日过.君自怜才留好句，我曾击节听高歌。清阴远托伽山竹，冷艳低牵茅屋萝.点缀秋光篱下菊，尽将游思付禅魔。」却尘善书，藏名人字画甚富，有杨玉环手书金经一部，最珍重。后为匪骗去，遂致愤郁以死。

　　无锡惠泉山风景绝佳，山麓多尼庵，庵舍精雅，其门题牓，或有或无，间有以某某山庄数字揭橥于门楹者。庵尼多俗家装束，无异句栏，舞衫歌扇，且亦缠足，肴馔精美，海陆纷陈，亦略似船菜也。惟至光绪末而尽矣。

　　杭州女尼，惟城外者率披薙.城中有木庵，屋宇宏深，结构精雅，洞房曲室，有类迷楼。

　　嘉兴女尼，自昔著称，效摩登伽摄阿难故事者不少。元之慧秀，明之娟娘、惠容，皆以能诗善画闻。五百年来，流风未沫。鸳鸯湖畔，禅宇颇多，禾俗七夕，烟雨楼游人，挟妓之外，有挈尼而游者。其著称于城中者，曰观音堂，曰送子庵。

　　乌程县治之南浔镇，多富室，有九牛、十二虎、百二十阉狗之谚，喻富人之多也。其致富者，或以贸丝，或以业鹾，有拥资逾千万者。纨袴子弟，所恣为嬉游之地者，尼庵亦其一也。尼庵院宇深邃，陈设华丽。幼尼梳拢，须数千金，费亦巨矣。名流雅集，饮博皆宜。善治馔，饼饵尤精美适口。若其酬应周至，即上海房老亦不及也。

　　雪水真人作谍

　　国初，南昌有雪水真人者，道士也，常弄玄虚惑人。大兵围南昌日，明新建大学士姜曰广守城，信雪水言，以为有天兵来助，禁城中饮酒杀生，而日久不出战。及大兵增垒，攻益急，城中人始察知雪水为某官，伪托黄冠以侦谍军情者，怒而尸裂之。然是时城已早破，曰广亦已殉节，虽悔无及矣。

　　朱冲阳得詹真人法

　　道士朱太倥，字冲阳，昆山人。尝主江都之琼花观，读书好古，得詹真人法。笪在辛、诸干乙乐与之游，事之如师。问飞升、黄白之术，即叱曰：「外道也。」

　　张斗庵得异人授大法

　　清阳子者，太仓道士张灿，字斗垣，又字斗庵。年甫十六，多病，感吕仙飞鸾显化，授颐生术，遂霍然。因创太微仙院，徧延羽流。得异人授大法并金丹道，悉心修炼，指挥风霆，策役神将，远近奇之。

　　贺月轩澹泊宁静

　　海盐东岳庙道士贺炳，字松庵，号月轩。本世家子弟，性超洁，隐于黄冠，能默相天下士，不屑与俗人交。居恒坐一小楼，日读八大家古文数篇，手摹《黄庭》一二百字，澹泊宁静，不求人知。客至，则沦茗焚香，以弹琴赋诗为乐。

　　郭去胜拂袖白云

　　郭长彬，字去胜，平湖松麈山房道士也。母梦吕祖授桃，食之而生。年十三，从邑庙许自修为道士。及长，受穹窿施谅生正法，游句曲、龙虎山，得五雷法，历着奇验。访道名山，踪迹徧天下。至京师，栖白鹤道院，院为邱长春蝉蜕之所。去胜起道场于院中，四十余日将满，忽易新衣巾，沐浴焚香，端坐而逝。拜者接踵，豫亲王亲至瞻礼，为龛以葬之，题曰「拂袖白云」，张文贞公玉书颜曰「长春接轨」，未几，其弟子孙楚鹤迎龛南归，启之，颜色如生，乃葬之于松麈山房之后。

　　娄道人为真学道者

　　娄道人，名近垣，江西人。世宗召入京师，以光明殿居之。有妖人贾某为患，道人为设醮祈祷，祟立除。又于世宗前结幡招鹤，颇有左验，特封为妙应真人。

　　道人不喜言炼炁修真之法，谓此皆妄人借以谋生，焉有真仙肯向红尘中度世耶。恭亲王延至邸，叩养生术，道人曰：「王锦衣玉食，即真神仙中人。」时席上有烧猪，道人因笑曰：「今日食烧猪，即绝好养生术，又奚必外求哉！」王深服其言，曰：「娄公为真学道者，始能见及此。」后道人年九十余始逝。

　　李不器狂妄不法

　　康、雍间，陕西有道士李不器者，狂妄不法。至雍正戊申十二月初十日，遂奉世宗严诏逮捕，谕云：「据将军常色礼奏，道士李不器揭报岳锺琪谋反，甚为荒谬。李不器向因隆科多荐，在内廷行走。仁皇帝广大包涵，如喇嘛、西洋人及僧道等类，畜养甚多，其中不肖之人，借供奉名色，在外招摇，而李不器尤为狂妄。至仁皇帝宾天，朕以李本籍陕西，发回原籍，交年羹尧拘管。讵年将伊送往终南山内，厚加供养.李不器怙恶不悛，肆为大言，且捏造朕旨，有「只要他在，不要他坏」之语.今春朕问岳锺琪，锺琪奏称李在陕，每年供给，在通省存公银两内支给.朕批谕此事当日外结，甚为错误.李为有罪之人，留其性命，已属宽典，乌可厚待。随令岳锺琪将伊看守。讵李因此怀恨，造为无根之语，深可痛恨。常色礼容此奉旨拘禁之人，逃入将军署内，并令乘轿辕门，骇人观听。常色礼甚属无知，着巡抚西琳将李不器严加刑讯。」

　　金丹书受五雷正法

　　海盐三元庙道士金鼎，字丹书。工诗善画，兼精八法，力持戒行。尝与其邑清风泾之娄真人同游龙虎山上清宫，受五雷正法。

　　陆济苍受五雷正法

　　自号松间道人之平湖松麈山房道士，为陆微，字济苍.少受五雷正法，精符箓，善治鬼魅。邑宰延祷晴雨，无不立应。性好静，鹤泾昼闲，洞门夜闭，焚香步虚之暇，时抚瑶琴，鼓一曲，闻之者，令人作天际真人想。

　　张太虚王定干为高宗所逐

　　世宗慈悲觉世，喜召见僧衲。复因久闻外间有炉火修炼之说，欲观其术，乃召张太虚、王定干等数人，使居西苑。及高宗践阼，始驱逐回籍。

　　沈双桥有出尘志

　　乾隆时，杭州吴山文昌庙有道士沈仁安者，字纫一，号双桥，石门人。幼而聪明，超然有出尘之想，遂至吴山清秀房，受业于王克新。读书颖悟，间为韵语，辄工，尤善鼓琴。岁壬午，翠华幸浙，仁安跪迎于嘉禾水次，因倩朱笠亭为之图，沈文悫公德潜，钱文端公陈群，齐次风侍郎召南，傅玉（　氐），皆题诗纪之。

　　王野鹤所居幽洁

　　王聪，字王笈，号野鹤，结茅于天津三汊河之香林院。所居幽洁，老树古藤，奇花异石，错置庭户。与张帆斋、龙东溟、周月东诸名士相过从，廊庑户壁，所粘诗笺无隙地。

　　乔道人言兵家事

　　乾隆庚戌、辛亥间，有乔道人者，自陕至京师。貌臞，身如鹤立，面微红，自云数百岁，曾经明末鼎革事。与孙百谷、周忠武交，言皆妄诞，而谈兵家事，历历如绘.或言其为年羹尧溃卒，曾经青海战事，故所言了了，然无左证也。漕督李奕畴崇奉之。乔居一小庵，饮啖如常，毫无他异。嘉庆壬戌五月，卒于旅邸。

　　道士论自度法

　　粤东有巨商，喜学仙，招纳方士数十人，转相神圣，皆曰冲举可坐致，所费不资，然亦时时有小验，故信之益笃.一日，有道士来访，敝衣破笠，而神意落落，如独鹤孤松。与之言，微妙玄远，多出意表。试其法，则驱役鬼神，呼召风雨，如操券也；松鲈台菌，吴橙闽荔，如取携也；星娥琴竽，玉女歌舞，如仆隶也。握其符，十洲三岛可以梦游.出粟颗之丹，点瓦石为黄金，百炼不耗，商大骇服。

