<!-- { "loadSidebar": true } -->

　　宽定出洋经商之例旧例，凡内地商人赴外洋者，必戚里具结状，限往返期，逾限者连坐。长洲沈起元守福州时，谓「出洋者生死疾病无常数，货物利钝无常期，此岂戚里所能料乎？但令商人自具状，过三年不归者，不听回籍足矣」。议上，督抚皆从其言。

　　太祖与明互市本朝肇基于明季。太祖时，以势招徕各路，明亦遣使通好，岁以金币聘问。太祖因辟四关与之互市，以答其意。一、抚顺，即奉天兴京厅之抚顺城。二、清河，即奉天之西北边门.三、宽甸，即奉天凤凰厅之宽甸县.四、叆阳，即奉天之东南边门.满洲本境所产东珠、人参、紫貂、玄狐、猞猁狲诸珍异之物，悉听贸易、概无所禁。而长白山之鸭绿江路尚有抗阻者，太祖乃遣兵招抚之，尽收其众。时天命辛未春正月，满洲与明固尚对峙为敌国也。

　　茶叶大黄之互市西北游牧诸部咸视茶为第二之生命，盖以其日食膻酪，甚肥腻，非此无以清营卫助消化也。喀尔喀及蒙古回部无不仰给焉。西洋贾舶来华，所需之物，亦惟茶是急。俄罗斯则又以我国之大黄视为珍药，其入口处曰恰克图.政府曾以其渝约，禁止大黄出口，后复如初。

　　古瓷书画之出口自中外互市以还，吾国出口之货大抵皆原料也，制造品不经见。而古瓷之销于欧美、书画之销于日本者，良亦不鲜.光、宣间，则欧美人士亦购我国之古画矣。

　　发为出口之货发之营销欧美者，虽各国皆有，而要以法兰西为最。法人以贩运我国发为生活者，以滨地中海之玛色勒城为渊薮。玛色勒城每次进口之船除搭客外，所载者皆我国发。然泰西妇女所用之假发，我国之发不甚合用，率由法国布一潭尼省暨噢歪尼省运至，其价常较我国之发为昂。我国之发，仅为西国妇女装饰蓬头鬈发之品，此外则概销于戏园，如胡须、发网等类皆是。惟此等用途，须先以硫磺水浸洗数次，然后再用机器劈开. 「 顶上之发一根可劈作数根。」 其所以经如此之手续者，一、硫磺浸过，则发变为黄色，与西人发色相彷佛。一、我国之发太粗，不合用也。他若制造厂，有时亦用我国之发以织地毯，亦有以我国之发为经，以绒为纬，制成种种货物者。 「 发所织之物坚轫耐久。」 发之价分二等，普通者一基罗 「 斤数。」 值一百五十佛郎，下等者值十五佛郎。

　　张弼士经商南洋张振勋，字弼士，广东大埔人。壮年尚赤贫，至南洋羣岛，不二十年致富千万，为南洋巨商。某岁，乘英国某公司轮船航行槟榔屿、新嘉坡间，舟中无事，手《海国图志》一册入休憩室，同舟英人某就张手取视，以图绘模糊，意甚鄙夷，且嘲我国人不知学问。其人操巫来由语极熟，巫来由语，为马六甲羣岛所通行者，故张亦操巫来由语诘之曰：「子，英人也。来此，非经商乎？」曰：「然。」曰：「然则子必于商业学校毕业矣。」曰：「然。」曰：「子必于大公司有资本。」曰：「然。」曰：「余于学问，固非所知。且凡尔等之经商于海外者，所得国家种种之权利，吾国人皆无之。不若尔等今日近则有领事之保护，远则有兵舰为后盾，即遇亏折，政府尚有所补助，宜子之目无吾国人也。虽然，余甚愿以经商之赢绌戏与子博。今请与子约，各以银二十万圆为资本，舍开矿以外，各任择所宜为贸易，期以五年。倘吾业绌而子业赢，余誓仰卧通衢，任车马之碾吾腹，死以谢子。如子业绌而吾业赢者，则何如。子若许余，同舟人皆可作证，即订合同以从事，子意云何？」当张言时，英人瞠目弗语，不能置答。适船主自外入，与张酬酢，执礼甚恭。英人私询之，如其为张也，亦谦和其词色而谢之。张侃然日：「世界强盛之国，毋易视吾国人。夫吾国之衰弱，非吾国人民自为之，乃吾国国家政治不善故；英之强盛，亦非英人民自为之，而英国国家政治之善故。」时同船尚有他英人与他国人，闻是言莫不谓然。

　　西人收买珍珠珍珠向无出口者。宣统庚戌，始有三千一百五十两之价值，见于海关贸易册，辛亥，增至六万六千九十二两。盖欧洲妇女妆饰盛行多宝串， 「 以真珠贯串，如佛珠，围在项上。」 故真珠之需要大增。西人之来我国设肆于沪而收买者，如利华，如达兴，如罗森泰等，商标广告触目皆是，以收买出口，获利不止倍蓰也。


　　《清稗类钞》乞丐类动物类清稗类钞

　　乞丐类

　　丐头

　　各县有管理乞丐之人，曰丐头，非公役而颇类似之，本地之丐，外来之丐，皆为所管理，出一葫芦式之纸，给商店，使揭于门，曰罩门。罩门所在，羣丐不至。其文有「一应兄弟不准滋扰」字样，或无文字而仅有符号。商店既揭此纸，丐见之，即望望然而去。盖商店所出之钱，即交丐头，由丐头俵分于诸丐。丐若径索之于商店，可召丐头，由其加以责罚。其于人家，则听丐自乞，间亦有揭罩门者。

　　商店人家或已有罩门，而丐偶有至者，非未入行之丐，即不同类之丐，盖丐头权力之所及，亦自有限制也。

　　丐头之收入有二。一，商店所给诸丐之钱，可提若干。二，年节之赏，庆吊之赏，无论商店、人家均有之。

　　新入行之丐，必以三日所入，悉数献之于丐头，名曰献果。献果愈多者，光彩愈甚，恒尽心竭力，以自顾门面，如官家之考成焉。此后则按彼中定制，抽若干成献于丐头。「其数大略不逾二成。」若有死亡、疾病，则由丐头酌量给恤，重者并由同辈分担义务。入行之初，丐头示以规则，并行乞之诀，然亦粗浅庸劣，无一毫进步思想也。

　　乞丐之有丐头，尽人知之，而不知丐头必有杆子以为证，如官吏之印信然。《鸿鸾禧》剧本中，乙云：「兄弟才疏学浅，不能当此重任。」甲云：「老弟你休谦让，就此拜了杆儿罢。」是其证也。丐头之有杆子，为其统治权之所在，彼中人违反法律，则以此杆惩治之，虽挞死，无怨言。杆不能于至辄携，乃代以旱烟管，故丐头外出，恒有极长极粗之烟管随之。

　　京师丐头，向分蓝杆子、黄杆子两种。蓝杆子者，辖治普通之丐；黄杆子者，辖治宗室八旗中之丐也。盖自入关以来，旗人向不事生计，而宗室中亦有游手好闲之徒，余威未杀，市井横行，故其党魁黄杆子一席，必以属之位尊势厚桀骜不驯之王公贝勒，方足以慑伏之。所辖均旗人，犹之寻常一族之族长，不足为耻，且资格权力足以雄长其曹，被推之后，虽欲辞而不得也。

　　黄杆子者，实为一种高等之流丐，非端午、中秋、年终不外出，且不走居户，不伸手索钱。每至各店时，必二人或四人，以一人唱曲，一人敲鼓板和之。唱时，以手背向上，执鼓板使平，即为索钱之暗号。店伙以所应给之钱，「至少不得逾大钱五枚。」举之使高，约出头部少许，置之鼓板上，若辈乃去而之他。然有特别规约，给钱时，不得在唱逾五句之后，若不谙此例，或靳而不与，或与而不如仪，则若辈即旋身而走。明日倍其数来，后日更倍其数来，自启市及闭市止，不索钱，亦不出恶声，往往围聚于店门，往来居民恒指而目之曰：「黄杆子今日与某店开交涉。」则惴惴然惟恐祸及，势必贸易停止。迨后店主托人和解，则数千数十千，视其时日之多寡、情节之轻重而定之。然有大力者请得黄杆子来，若辈亦帖然奉命。此其服从法令，实为彼团体存在之要素，所以能绵历二百余年之久也。

　　丐之种类

　　无恒产，无恒业，而行乞于人以图生存之男女，曰丐，世界列邦皆有之，而我国为独多，以无教养之术故也。若欧洲之丐，或为路人擦火，或为游客刷靴，或扶挈老人，或以玩物、糖果上之儿童，鲜有徒手索钱者。实由权利义务对待之说，深入人心，虽在乞丐，亦于无职业之中勉求职业。即此一端，而吾国人之品格已远逊于外人矣。

　　丐之种类，有可得而言者，而以持棒挈钵，蹒跚躃（足薛）于市巷者为最多，沿路膝行磕头者次之，大声疾呼者又次之。此外则各守其习，不能任意变更。其口号有东项，西项，红项，白项之分。盖硬讨者属于红项，哀乞者属于白项，而东项，西项则未得其详。

　　商店、人家之有庆吊事也，乞丐例有赏封可得，上海亦然，分疆立界，各有门户，两不相犯。凡在其界中者，不论庆吊之为何事，皆有所获，其数视门户之大小以定多寡。即迎婚、出殡，所用夫役，亦皆由丐承充，得佣资焉。

　　专走江湖之丐，岁或一二至，至则索钱于丐头，亦有自乞于商店、人家者。

　　挟技之丐，亦或游行江湖，不专在一地。一唱，或不规则之戏曲，或道情，或山歌，或莲花落。一戏碗，以碗置于额，或鼻端或指尖而旋转之。一吞刀，置刀于口而吞之。一吞铁丸，自口吞入，于他处出之。一弄蛇，以蛇塞鼻中，使自口出。

　　劳力之丐，一为各种苦力之助手，一曳车上桥，一为人运送行李。

　　残疾之丐，一以霉毒伤身者，耳目口鼻均仅一小孔。一瞽者，一跛者，一烂腿者。更有手足合一，皆在其头之旁，旋转于地，盖采生折割之凶徒所为，迫使行乞以获利者也。

　　诡托之丐，一诡言避灾出外者，一诡言投亲不遇流落他乡者，一诡言父母有病者，一诡言自身有病者，甚且残手缺足、烂鼻削唇，穷极地狱之变相，而实则涂以猪血或烛泪贴以膏药也，一诡言家有死尸待殓者。

　　强索之丐，一徒流之罪人，方赴配所，所经城市乡镇，例得求乞者。一乞钱不与，则出刀自割，或额或颊以流血吓人者。

　　卖物之丐，物为耳刷，用以剔耳垢，一名扒耳。又有所谓消息子者，虽亦为小贩之一，而丐头得约束之，故亦可呼之曰丐。

　　如上所言，皆男丐，所索者为钱，与以残羹冷炙或不受。

　　至若女丐，则土著为多，间有走江湖者。无挟技者，无劳力者，无强索者，无卖物者。类皆贫乏不能自存之人，亦间有残疾或诡托者。

　　其为男女丐之所同为之者，如送香火、拂尘是也。送香火者，以寺庙中余香爇火，逐车送人以易一钱。人因吸烟之便，辄施舍当十钱一枚，合制钱二枚也。长幼均有之。京师多积尘，大道尤甚，驱车过之，虽无风，为轮所碾，衣履满矣。时有乞丐行道周，手一帚，见车过，辄为客拂之。所乞者当十钱一枚而已，长幼皆为之，此与欧洲乞丐之为人拭履者相类也。

　　花子院联

