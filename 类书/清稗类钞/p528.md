<!-- { "loadSidebar": true } -->
　　董文恭宥窃珠奴富阳董文恭公诰，未冠成进士，入直枢府几四十年。和珅当轴，谦冲自居，不为用。仁宗亲政，宠眷日隆，终身无过，时人贤之。尝有上赐朝珠，价值数万，一旦失之，绝不介意，但责有司捕治。后知为奴所盗，因训之曰：「余待汝甚厚，何得为此不肖事？使余逐汝，终身无倚矣。」仍令服役。奴感终身，及董薨，以身殉。

　　黄南熏以屋地假人嘉庆甲子，嘉善大水，米价骤腾，县官令行平粜.时众多避匿，黄南熏封翁凯钧独以身倡，大暑烈日，持盖步行，按户之上下，定米之多寡，罔有漏失，全活甚伙。尝以屋旁隙地假人，其后久假不归，且加辱焉，南熏笑置不问。又买邻人之屋，而其屋已先出赁为商店，虑其它徙失利，券垂成，毁之。

　　李翁谓金镕有耗乌程新市镇李翁饶于资，将嫁女，出赤余数斤，召匠制奁具。制毕，权之，几少其十之二，举室大哗，谓匠窃金，议欲褫其衣而搜之。匠初亦哓哓置辨，已而面赤不发一言。适翁自升至，笑曰：「金就镕，岂无耗。」以好言慰匠，遣之。匠归，其夕即死。盖匠实窃金，每夕必携少许归.是日亦藏少许于身，闻将搜之，亟纳于口，而不图争辨时误吞之也。设非翁置而不校，则匠死于翁家，而其家且执以兴讼矣。

　　徐华亭自引咎徐华亭督学浙江，生员某文中有「颜苦孔之卓」句，华亭批其语曰「杜撰」，置之三等。洎发落日，生员乃面陈曰：「颜苦孔之卓，出自扬子《太玄经》，非生员杜撰也。」华亭即起立曰：「本部院以侥幸太早，未读古书，予之过也。」即改为前列，俾附一等末。

　　蔡西斋承认为老头儿蔡西斋，名鸿业，道光庚寅，以奉讳罢官。家居之暇，辄荷衣箬笠，徒步田野，与二三老农课睛雨，话桑麻，人不知其为二品贵官也。某抚遣使送牍，使叩门，遇一老人方薙草，因呼之曰「老头儿」，辄应之。问以蔡大人第宅所在，老人指点之。及请见，则大人即薙草之老人也。使叩头请罪，笑掖之起，厚犒而去。

　　李复轩予偷儿以钱有偷儿潜匿李复轩家中堂之长案下，复轩见之，不明言，与其妇归佩珊在堂中吟诗，迭相赓和。夜半，复轩令偷儿出，邀之食粥。偷儿大骇，叩头不已。复轩给以钱二百文，戒之曰：「此后当为好人。」偷儿感之，后遂改行。

　　某封翁呼树上君子某封翁富而好德，某岁除夕，出厅事莅家燕，二婢执烛前导，过中庭，翁仰见树杪有人，即止不进，告二婢曰：「汝等留烛于亭，吾愿留此独酌，速移樽至。」既，翁屏退家人，仰树呼曰：「树上君子，此间已无外人，盍下，且畅饮耶！」树上人闻之，战栗几坠。翁曰：「毋恐，老夫岂忍执人者。」其人乃下，叩首称死罪。翁视之，邻人也，相将入亭，先酌之三杯，曰：「汝所需若干？」邻人泣告曰：「小人有母，遇年荒，无以卒岁，素谂翁家富有，故行此不肖事。今既不罪，尚敢他望耶？」言已，声酸嘶。翁曰：「不能周济邻居，以至为非，老夫之过也。今酒殽尚温，汝其饱飡，当以三十金畀汝。卒岁之余，小作贸易，可度日矣。勿再为此。他人不汝恕也，且陷老母于不义.一成为盗，没齿不能掩盖，其奈何！」食已，乃予银，并布裹食物，送之墙下，曰：「归遗尔母。汝仍出此，勿使我家人知之，余亦终勿告人也。」邻人俟母卒，弃家为僧，苦志虔修，为西湖灵隐寺方丈。闻翁死，千里赴丧，哭不成声，且自言其事。

　　王定九不怒批颊王定九相国尝家居，偶出游，至弄唐，私焉。无赖子不如其为相国也，批其颊，相国一笑置之。

　　陈硕士静退陈硕士侍郎奂家素封，以诸父仕宦，中落。待郎自御史回翰林院原衙门，贫益甚。人劝其出游，陈曰：「吾近臣矣，又为人客，奈何！」一日，有贷于友人，至则弈棋赋诗，尽日暮，忘所事而返。后骤迁至阁学，宣宗谕之曰：「汝非有保举人，朕知汝静退有操守，故进汝官。」

　　汤文端偿菜值萧山汤文端公金钊在京日，乘车过京师宣武门大街，有卖菜翁弛檐坐，前驱误触之，菜倾于地。翁不知为文端也，捽其仆下，詈且殴，欲索菜值。文端启帘笑曰：「值几何耶？我偿尔。」翁言钱一贯，仆曰：「此数文耳，何诈也！」翁怒曰：「即一文，谁使触我？」复欲斗.乃笑止之，且曰：「取钱我家，如何？」翁不肯，曰：「子无良，将愚我至家送我也。偿则此地偿耳。」文端为之窘。适南城兵马司指挥至，起居已，禀曰：「此小人，卑职帯回重惩可也。」翁始惧，叩首乞哀。文端谓指挥曰：「无庸，假贯钱足矣。」指挥请自给，翁不许，乃如数携至。文端面予翁，翁觳觫谢，固予之，乃叩首去。文端停辔，故与指挥言许久，意翁行已杳，乃别指挥，叱驭去。

　　琦善曲成二令琦善性豪爽，善判决，声如洪钟，奏对辄称旨。三十岁，督某省，一日，有试用令二人报谒，一截取，一大挑，老名士也，皆寒素。初见时，犹服便章，外饰补褂而已。投刺，不候传呼，直趋官厅，匡床对坐，论经史，侃侃有声。内巡捕官恶其荒唐，欲屏去。琦在牖后窃听其言论，嘉赏之，戒勿声。琦出，二令不知琦之年少也，坐微起，曰：「我辈谒见大人，候之久矣，烦后生为我请之。」琦微笑曰：「二位老先生请坐，我即琦某也。」二令急下拜，起而询曰：「大人好福命，如此英年，卑职方在塾中读书，大人已京外天子矣。是何出身？敢问贵科。」琦笑而不答。琦，满人，袭其先世侯爵官阶，不由科名，故未壮而居高位，二令不知也。然琦虽世禄之子，而雅重斯文，以延揽英豪自命，二人负重名，故优容之。督甘时，甫抵任，连劾司道以下数十人，其锋锷可知。

　　越数日，传二令入，各以女公子受读.二人请曰：「卑职在家半生教书，今一行作吏，复膺此任，不犹然故我耶？」琦曰：「候缺无期，姑吃无钱饭耳。」二令称善。逾时，请缺，琦曰：「易耳。」盖琦知其无吏才，授以州县，必一蹶不振，预为改教，得食读书之报以娱老也。又恐往返道途，艰于赀斧，故辟为教读.及部文转出，以示二令曰：「两先生缺在是矣。」二令愕然。乃各与一荐书，金五百，而归掌教书院，在籍候选.林文忠制怒侯官林文忠公则徐性卞急，抚苏日，尝手书匾额于听事之堂，曰「制一怒字」。久之，人亦服其有雅量矣。

　　林文忠怡然就道道光辛丑，林文忠戍伊犁时，王定九相国以其详悉水利，特请留办河工。未几，即合龙。一日，王宴客，文忠与焉，忽传旨到，使者谓于合龙日开读.明日启读，则曰：「林则徐于合龙后，着仍往伊犁。」王大骇。文忠自若，即日怡然就道。既至伊犁，将军某固夙器文忠者，问之曰：「君欲远乎，欲近乎？」文忠曰：「愿远.」乃遂批发极远之所。

　　陆韵梅夫人仁恕吴县潘申甫侍郎曾莹，为嘉庆朝大学士文恭公世恩仲子，学有根柢，尤长于史学.画以青藤、白阳为宗，书则初学吴兴，晚学襄阳，尤得其神髓。淑配陆夫人，名韵梅，字琇卿，亦知书，工书画。同时女史汪小韫端镌小印以赠，文曰「潘江陆海」。夫人性仁恕，每大雨初霁，闻门前有卖瓜果者，曰：「天凉如此，孰购之？徒赪其肩耳。」命尽买之。一日，婢不慎，偶布两瓯堕地，一碎一否，顾诸子曰：「汝曹识之，薄者破，厚者完也。」

　　万文敏犯而不校万文敏公官尚书时，自起宅第，高其闬闳.其对门有旗人某，所居殊卑隘，惑于风水之说，嫉万宅轩峻，势若凭陵己也，日必詈于其门.公子辈欲与校，文敏则设几门内而坐镇焉，论阖宅人等毋许出外与人争。久之，詈益肆，语侵及所生，公子曰：「至是宁尚可忍乎？」文敏曰：「彼所詈者若而人，我非若而人，则彼非詈我也，不可忍之有！」公子辈闻之释然。

　　官文恭不以细故介怀官文恭公文之督两湖也，胡文忠公林翼为巡抚，胡心轻之，事多径行，不与商搉.官所用人，辄为胡所劾，登之白简。幕僚皆不平，请之官，将劾胡所用者以报之，官力持不可。

　　胡军于外，以军械不继，遣弁持令箭至督署坐索，幕客皆怒曰：「彼无礼至此，公即不怒，我辈在此亦觉无颜。」为草一疏，请其入奏。官晓之曰：「诸君若提一军而御寇，能如胡乎？」曰：「不能。」「我即出而剿寇，能如胡乎？」曰：「亦似不能。」曰：「我辈之才皆不及胡，而胡身历行间，独任其劳，我辈安享其逸，所愧多矣。且此间大僚惟我与胡，我无胡不能御敌，胡无我不能筹饷，若以细故介怀，国事将谁任之？诸君休矣。」后胡闻之，深悔所为，躬诣请罪，官乃与之约为异姓兄弟焉。

　　胡文忠不欲置人危地胡文忠尝病，饮王远仲药而愈。已而治兵黄州，时军事方急，前病复发，或劝复迎王，文忠曰：「安可因己求生，置人危地！」

　　张秀才不怒邻人杀子张秀才，寿州人也，性任侠，重义气，好交当世奇士。寿俗尚武，比户蓄兵器。邻人有市鸟鎗归者，夜试之宅旁，猝闻号声，急往视之，有死者，则秀才子也。邻人惧，曰：「杀他人子且不可，况杀张秀才子乎！」乃率家人环跽秀才门，泣诉其故，且曰：「惟君所欲为。」秀才曰：「子岂敢故杀吾子哉，是吾子命当绝也。且安知非我不德，天之降罚，杀吾子以报吾耶？」命具棺瘗之，无他语.秀才时已年五十矣，邻人思有以报其德，求女以进，秀才不可，强而后受之，生二子。

　　曾文正大度曾文正未达时，尝肄业长沙岳麓书院，与某生同居。某性褊躁，其书案距窗可数尺，文正因置案窗前以取光，某怒曰：「吾案头之光全自窗中射入，今为汝遮，则减吾读书之光矣。」文正曰：「然则令我置之何处？」某指床侧曰：「可置此。」文正亦如其言。中夜读书，某又怒曰：「平日不读书，此时乃聒噪如此！」为之低声潜诵.后居军中，从居坐镇，绰有雅歌投壶气概，日必围棋一局以养心，前敌交绥，或逢小挫，亦无太息咨嗟之状。

　　曾文正毫无芥蒂新宁刘武慎公长佑以拔贡生入都朝考，时曾文正已贵，有阅卷大臣之望，索武慎楷书，欲预识其字体，固不与.其后为直隶总督，捻势方炽，文正主分堵，武慎主合剿，草疏将上之，或曰：「如曾公意不同何？」武慎曰：「顾事理何如耳，他何足恤！」文正见其疏，甚以为然。武慎知之，乃语幕客曰：「涤翁于此乃毫无芥蒂，良由做过圣贤工夫来也。」

