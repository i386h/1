<!-- { "loadSidebar": true } -->
　　潜哈哈萨克本为蒙古族，元之后裔分封于其地者也。初本不奉宗教，分封以后，子孙蕃衍，有徙居天山北路者，久之，与回族同化，则奉回教；有徙居东土耳其斯坦境内者，则奉基督教；其在外蒙者，则又相习而奉佛教。雍正丁未，恰克图界约及咸丰庚申中俄续约定，乃划归于俄。哈人以其地严寒，常潜行南来，在科布多、乌梁海、塔尔巴哈台等处，借地游牧，此潜哈之名所由昉也。

　　蒙族有汉族回族羼入同治癸亥，有临隆阿者，尝从忠亲王僧格林沁剿捻于雉河集，擒张洛行，以功，洊擢至副都统，赏穿黄马褂，编入蒙古旗籍。然其人实为湖北咸宁之裴元。少时，从其父贾于锺祥，咸丰时，为粤寇所掳，辗转投僧军，供刈刍拾马通诸杂役。一日，为僧所见，喜其貌秀，令给事左右，及擒洛行，益契重之，为命名临隆阿，以义子畜之。其后，僧督师至光山，有捻乞降，诸将虑其蹈降捻宋景诗复判之故辙也，持不可，临抗议纳之。乙丑，僧自剿捻于曹州，时军中有降捻，潜与外捻约，为内应，不战而溃，僧战殁于阵。穆宗闻之，追原祸始，临遂奉旨革职拏问，大惧，乃变姓名，遁归锺祥。又驮毛达子有因犯法而逃青海者，则变回为蒙矣。

　　回族回族，一称土耳其族，源出突厥，其先本平凉杂胡，后魏太武帝灭沮渠氏，有阿史那者，以五百家奔茹茹，居金山。 「 今阿尔泰山。」 金山之形似兜牟，彼土方言，谓兜牟曰突厥，因以名其部。当隋、唐之际，奄有漠北，其地东西万里，后分东西二部，自回纥兴而突厥亡，科布多、新疆、青海、额济纳等处之土尔扈特皆遗裔也。其余众西徙者，至明景泰朝，灭东罗马而有其地，即欧洲之奥拓蛮帝国也。 「 其人曰突而克，汉文译之讹为土耳其。」 　泰西地学家犹称天山南路曰东突厥斯单，葱岭以西曰西突厥斯单，而我国向称之曰回回。其散居内地者亦然。其人头形端而广，面带长卵形，间亦有蒙眼者，须多，颧骨隆起，唇厚，鼻直而略高。

　　其人以宗教为联合之具，自西亚而来，初蕃衍于内外蒙古，后则新疆南部最多，陕甘次之，川滇又次之。语言别为一派，为连结语.文字则横衍右行，有字头二十八。生业兼耕牧，其散居黄河上游东南各省者，已与汉族同化久矣。所得知识，则东取华夏，西取犹太，兼袭古西域遗风，惟恃其团体坚固，辄与他族有竞争。

　　甘回甘回者， 「 汉装回多从河湟迁徙，故别之曰甘回。」 突厥种人也。鼻高而眼微陷，男剔首，女缠足，居食衣服，皆从汉俗。惟入寺礼拜寺，戴六棱冠，上锐下圆，五色皆备，嘉峪关东西道上，往来者不绝于道。或谓回多聚居山岭，其妇女之强悍者，尝赤足裸上身，隐于小坳，伺汉族男子之清俊者，辄撺负以去，不如其意，即击杀之，弃尸于路隅。

　　伯德尔格喀什噶尔之回民，中有伯尔德格一种，夙以贩运为生，绝无恒产，岁例税金十两，金丝缎二疋。初仅八十余户，乾隆庚子，增至四百余户。

　　汉装回汉装回，泰半为回鹘之裔。回鹘者，唐书谓匈奴部落，故杂有匈奴、氐、羌诸种也。唐时回纥内乱，其众有入居陕甘等省者，汉族以其衣服语言皆与汉同，故呼曰汉装回，一曰汉回，亦称之曰小教。间有逃回入汉者，彼族谓之反教。

　　缠头回回缠头回回，因以白布缠头而得此称.居新疆，实羌人也。

　　驮毛达子青海柴达木西部之缠回，其改从青海蒙古籍者，谓之驮毛达子。

　　布鲁特有鲁特者，汉乌孙、休循、捐毒诸族人也， 「 东布鲁特为乌孙西鄙地，西布鲁特为休循、捐毒二国地。」 散处于喀什噶尔、英吉沙尔、蒲犁、叶城、乌什诸边境。其人好利喜争，尚牧畜，事耕种，与缠回同教，颇畏法。

　　番族河西所在多番族，回纥种也，久居内地者，号熟番。大族蓄马牛羊至千百蹄，织毛毯为屋，弥漫山谷，远望若鱼网然。妇女面目多狞恶可憎，常受佣于汉族，计其工资，日仅可购升粟而已。其服亦多毛织，首饰杂白金为之，缀以车渠，编发如欧人。处女以发数十根为一辫，细腻整齐，离离可数。

　　青海番族青海之番族本汉时鲜水诸羌也。唐以前为吐谷浑，唐末并入吐蕃，繇是佞佛成俗。始隶卫藏，有巴海、临蕃、巴哇等十三番族。明初，置西宁、河州诸卫，领以茜，给印敕。以其崇尚佛教也，授以国师、禅师名号。以其强大易乱也，使分部不相统属。时北沿甘凉，西接回部，南界川滇，番族衍至二三百部，皆吐蕃种.正德以后，厄鲁特自北边横越侵之，番民多为所戕灭，余皆远徙散落。其附之者不能自存，反为所役，陷于奴隶之境，蒙古则变为地主，番民纳租供牧，但知有蒙古，不知有中朝也。

　　国初，青海蒙古尤专横，与西套西域诸部声息相通，胁制番族，犯边无已时.雍正初，和硕特罗卜藏丹津败，内地大军深入青海，追各寺所藏明代国师、禅师印敕，限其庙舍毋过二百楹，每寺喇嘛毋过三百人，并禁藏兵器。盖以前酋均喇嘛，寺院之主，各辖番人如土司，番族多削发，寺僧无定额，遂致僧民混淆，良莠不齐，寺院即为逋逃薮矣。自是仿土司，设番目，改隶道厅卫所，以分厄鲁特之势。定其贡市之期与地，三年一贡，分三班，九年一周，定互市于日月山。厄鲁特遂不敢窥青海，其势亦日就孱弱，而数十年间，番族以生养休聚，渡河而北，大肆刦掠，蒙古不能御，至畏西番如虎狼矣。

　　道光朝，经边吏派兵剿办，河北肃清，又除汉奸，断粮茶，而番势遂蹙，投诚乞命，乃编户口，责成头目定贸易之所，限粮茶之数，而番患始息，此河南八族投诚之由来也。然当初受羁縻时，尚知遵守法令，后复扰及沿边。咸丰间，又将河南八族野番招安，移近青海一带住牧，派员清查荒地，又割分蒙古旷土，与八族番均分地界。赏其头目千户、百户等职，钤束其众。岁在青海大臣处请票，在丹噶尔采买粮茶，岁给千百户青稞仓斗一千零二十石，石例价五钱，合银五百两有奇。且于归附之野番所办口粮，每石日给市量青稞一合，每户月给茶一封，每岁运粮三次，每次限以四个月粮，地方文武官会同验明人数粮数放行，择要设卡稽查。其后人口蕃，生番渐熟，率皆富少贫多，亦无力能办大宗粮茶，其请票亦虚应故事，沿卡稽查禁物而已。综计投诚番子八大族，管四十小族。盖汪什代克族，管小族十二；刚咱族，管小族十；千布彔族，管小族十一；都受族，管小族二；完受族，管小族一；曲加洋冲族，管小族一，公洼他尔代族，管小族一；拉安族，管小族一。 「 后又分上下拉安二族。」 又刚咱族、千布彔族、完受族、公洼他尔代族，拉安族等，置千户五，别有总管二。刚咱族曰剌麻拉夫炭，汪什代克族曰完托，百户入册者十六，百总 「 亦称副百户。」 三十五，什长一百六十八。番族凡七千八百三十二户，男女大小一万八千四百二十口。其副千户、百户、百总、散百总等，由疆吏随时赏给，不入部册者不与焉。以上八族，皆已编为熟番，迁居河北。而其族之留于河南者，散而复聚，河北番又稍稍归附之，户口遂数倍于昔，蜂拥狼突，变为野番。千户势不能聚其民为一处，有仍归故土收聚旧族而不复北还者，则河北番族无主统驭，又变为野番矣。若河北郭密九族及阿里克族，河南鲁本科十七族及果洛族，皆世称西宁番者也，耕牧兼业，差同于汉族。

　　千布彔族之分地最近，地名倒淌河，原为蒙古陀莫公遗地。其旧地在黄河南萨莫楞地方，本管小族十有一，移居于此。逾六十年，族众散处河南者尚伙，大半流为匪徒。河北一部，户口稀少，正副千户以下，仅设百户一人，安居乐业，已历数世，而人称之曰哈目番，译之乃为野番，盖为河南同族所累也。千户秀氏名班玛，副千户名盆巴，百户名丹科。其人睛黑而突，浓眉，须连于鬓，颧骨突起，鼻平，口广，唇薄，皮肤黄色，身量中等，似吐蕃人，与内地之番异。盖内地之番与汉族杂处，久服水土，私通婚媾，血统混淆，形貌已难辨别.外番则不同，然亦择汉男为偶，抚汉孩为嗣矣。语为西藏语，亦杂蒙古音，文为唐古忒文，书页为梵经贝叶形，外用木板夹之。

　　青海之库车库尔，居大山中，汉番或耕或牧，其前后有番三大族，故其地之土著，番占十之八九。三族者，北为公洼他尔代族，中为都受族，南为曲加洋冲族，皆河南投诚八族之番安插于此，仅数十年。惟公洼他尔代有世袭千户，都受、曲加二族仅有百户，皆受辖于公洼他尔代之千户，两族有应办之务，青海办事大臣必告之千户，如蒙旗之盟长然。三族分地，于蒙番中为最远，人丁最寥落，毘连河南土司，时虞强邻侵扰，械鬬之案岁有数起。千户名青阿零，常游牧于柴达木以避之。

　　郭密据黄河南北之关键，为青海全属精华所萃。番族归化最早，世称西宁番之一也。内分尕让族、江拉族、多剌族、登楞族、焕木族、质盖族、作什纳族、当加却呼族、贺尔加族等九种. 「 贺尔加族在黄河北岸，渡河南至贵德城十里近。今舆图均以此族载在贵德南境，尚在哈克河以南。然彼处番户有拉安、完受诸族，无贺尔加族也。」

　　中惟贺尔加族有地界，余八族混在一处，每族百户一人，总属于尕让千户。千户名吉亥买尔多吉，副千户名先巴。郭密分上下二境，中有却卜藏沟，北接叶隆山，南通黄河，上下以此分界。所谓下郭密者，有二十余庄，大者曰尕让庄、贺尔加庄，北至索罗格山，接千布彔界，地瘠民贫，土人半以游猎为生，村庄约有四十余，大者曰郭密香卡，郭密大庄，膏腴之地不下数千顷，汉番且耕且牧，沿河一带，树木成林，可樵可猎，南与千格和蒙古地相连.大抵下郭密地段居十之三，居民重牧不重耕，上郭密地段居十之七，居民耕牧并重，西宁府属及四川民人争往垦荒，河南无主之番亦往投之。风俗介乎汉番者，为熟番，衣冠语言虽异，与汉族耦居无猜。若散处游牧忽来忽去者为生番，其人眼突多须，身短，皮肤苍而粗，半系川滇保罗种，贪狠嗜杀，无一不匪。所谓番匪者，此种最多。千百户不敢收纳其众，间有收纳者，必得番族公认而后可。汉族居其乡者，悉从其俗。又有赘于番族者，生子即为番，不复还汉籍矣，惟回民绝迹其境，间有之，土番亦必百出其计以驱之。

