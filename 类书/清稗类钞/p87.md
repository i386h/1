<!-- { "loadSidebar": true } -->
　　莫宝斋监试列前茅莫宝斋，名晋，仁和人，少入成均，法时帆祭酒式善最赏识之。每试必前茅。性和蔼，酷好宋儒书，尝注五子《近思录》，又默诵朱子《或问》不遗一字。成乾隆乙卯探花，数任江苏学政，所取皆寒畯士。

　　朝考殿试重楷法朝廷重视翰林，而取之之道以楷法，文之工拙弗计也。

　　新进士殿试用大卷，朝考用白折，阅卷者偏重楷法，乃置文字而不问，一字之破体，一点之污损，皆足以失翰林，此之流毒，实道光时大学士曹振镛种之。振镛在枢府，宣宗以阅疏太烦为苦，振镛教以挑剔小过误字加之严谴，则臣庶震慑，封事自稀，可不劳而治。宣宗纳之。其后廷试亦专剔误字，不复衡文。桎梏天下之人才，纳诸无用之地，振镛之罪也。

　　朝殿卷文须齐脚干、嘉以来，朝殿卷无齐脚之说，道光后，文不齐脚者概摈不录，于是齐脚成为惯例。咸丰庚申，张文襄公之洞廷对时，发挥时事，历引先朝圣训，皆三抬写，得一甲第三。其后有效之者，或误引圣训，或抬写错误，致失馆选，故不敢轻效也。

　　德宗阅朝考卷而叹德宗尝阅朝考卷，见其语多颂扬，意皆从同，乃掩卷而叹曰：「以此甄录人才，奚怪所学之非所用也。」

　　朝考避翠浪字孝钦后之咳名为翠妞儿三字，故馆阁中人应试，凡诗赋中翠字，均避不用，然惟久于京华者始知之，外省士子不及悉也。某年新进士朝考，题为「麦天晨气润」，一进士诗中用「翠浪」二字，阅卷者大骇，谓翠字已不可用，况更加以浪字。倘进呈，必大触圣怒。盖京中俗谚，以浪为妇女风骚之代名词也。同列以是卷诗文均佳，拟为周旋之，然终恐或遭不测，无人肯负责任，卷遂被斥。

　　禁殿试前进士颂联乾隆戊午，高宗谕曰：「向来新科进士于殿试之前，有呈送颂联之陋习，近来此风又觉渐炽。夫士子进身之始，即从事于请托奔竞，则将来服官，尚安望其有所树立，以备国家之用。而大臣等亦宜精白乃心，绝请托之私，为国家培正才。该部出示晓谕，严加禁止，倘有违旨仍蹈故辙者，经朕访闻，或科道官参奏，必将与受之人一体从重治罪。」寻以士子进身之始，即习为献谀之词，尤非导之以正。古人对策中无此体裁，殿试之期，上亲制策问，试题不拘旧式，以免诸生预先揣摩。诸生策内，不许用四六颂联。

　　进士殿试之胪唱进士及第，有胪唱，胪凡五唱，第一甲第一名某，第二名某，第三名某，二甲第一名某等，三甲第一名某等，其声凝劲以长.是日，榜眼探花送状元归第，探花送榜眼归第，探花自归第，无人送。然名曰归第，实归其本省之会馆，虽有私第，必先至会馆而后归也。其会馆中人，先已召集名伶演剧，张盛筵，待贺客，历科鼎甲之在京者毕至。

　　徐立斋殿试第一徐立斋相国元文胪传日，世祖召见干清门，还启皇太后曰：「今岁得一佳状元。」赐冠带服物，视旧典有加。尝从幸南苑，赐乘御马，命学士折纳库为执鞚，馆师也，元文逊谢，乃改使侍卫.又尝晚对便′殿，夜分，赐馔毕，世祖问从者得无饥乎？亦命赐以食。

　　刘子壮殿试第一顺治己丑，世祖临轩策士，谕令廷对不用四六旧套，刘子壮对策称旨，亲定一甲一名，与榜眼熊伯龙齐名。子壮，黄冈人，字克猷，名满天下，楚北文章家推为巨擘。伯龙，汉阳人，字次侯，尤工古文，着有《谷贻堂文集》。

　　秦鉽殿试卷书法顺治乙未，会试榜发，世祖命取诸进士之原卷进御，览之称善者数四。及殿试卷进呈，阅至第三人卷，顾谓读卷官傅以渐曰：「卿知此卷为谁？」傅谢不知。世祖曰：「此会元秦鉽作也，朕于其书法知之。」及折卷，果然。世祖大悦，召见于南海子，赐袍服，比第一人。

　　殿试之地址国朝策试进士，赐及第出身，本沿明代旧制，谕令射策于天安门外。至顺治戊戌，世祖从礼部之请，乃改于太和殿丹墀。或为六言诗以纪之，中有句曰：「从此太和翔洽，举头益见天安。」

　　叶九来殿试被摈叶九来，名奕苞，为掌院学士讱庵从弟。殿试本拟二甲第四名，圣祖已呼召，宣付至四十人矣，忽顾杜立德、冯溥、叶方霭、项景襄、李天馥曰：「此外岂无龙虎漏珊瑚之网者乎？」于是冯以徐源、林咸清、王嗣槐对，杜以白梦鼐、施清、高向台对，而叶操吴音以奕苞对，曰：「渠，臣从弟也，臣若不举，彼必衔恨刺骨。」天颜不怿，悉罢去，而以邵吴远、严绳孙补之。

　　姜西溟殿试第三慈溪姜西溟，名宸英，以布衣荐入史馆.圣祖尝语近臣曰：「姜宸英古文为当今作者。」每榜发，辄遣问姜宸英举否。然年七十，始以第三人及第。

　　父子殿试对策河南鄢陵王鸣球，为顺治庚子解元。康熙甲辰成进士，至丁未，补应殿试，适其子曰温以是科捷南宫，于是父子同日对策大廷。

　　殿试进呈十卷殿试卷先拟十本进呈，恭候钦定名次，自康熙乙丑会试始。

　　殿试策清汉合璧国初，新庶常年少者多派习清书，盖期其兼综九能储承明制诰之选也。至殿试对策，则从无以清书入卷者。康熙戊辰科进士仁和凌绍雯少习清书，廷对日，用清、汉合璧体书写，读卷诸臣，靡可位置，乃以之殿二甲。

　　大臣子弟殿试皆三甲康熙庚辰，殿试榜将发，上谕内阁曰：「大臣子弟皆置三甲。」

　　何义门为不殿试之翰林阎潜邱，名若璩，初交何义门.何年二十四岁，日与议论时文。潜邱将明二百年名家制义，其中错解题误用事者悉标出之，装为一帙，凡百条，谓此乃代圣贤立说，岂有使别字用讹事者。义门击节叹赏，归而钞撰制义，为《行远集》，悉如潜邱之旨，义门曰：「如此，方见制义之难.」

　　自是，义门益工制义，然构思颇不迅捷，每应举，俱曳白。而数游京师，其科第皆出钦赐，后以安溪李文贞荐，得校书秘阁.又好指摘人诗文疵累，贵人多侧目，忽构蜚语.时圣祖在圆明园，诏下狱，复诏亲王勘问，锒铛周身，官吏拥挟，而亲王尚未出，乃锁义门于别室。义门出袖中《易经》朗诵之，已而鼾声如雷。官吏怪诘之曰：「尔此时尚能熟睡耶？」义门笑曰：「我自读书外，不知有他也。」亲王出问曰：「尔既为读书人，当谨守礼法，岂可妄肆雌黄？若是则处士横议也。」义门曰：「王大人差矣，孟子当衰周无道之世，故言处士横议.方今圣王在上，岂有此事？」亲王复命，圣祖复命检其寓中笔墨可有狂悖语，竟无有。所存邸钞，凡有上谕者，下注曰：「臣何焯恭阅。」又有辞友人馈金札稿。圣祖嘉其忠爱廉洁，钦赐翰林院庶吉士，使校书如故。

　　王敬铭殿试第一嘉定王丹思殿撰敬铭以康熙丁亥迎銮进诗画，称旨，入直畅春园，充武英殿纂修。书成，议叙不就。癸巳春秋乡闱， 「 是科春闱乡试秋闱会试。」 联捷成进士，殿试一甲第一名。胪唱毕，圣祖谓近臣曰：「王敬铭久直内廷，是朕亲教出来者，授修撰，赐宅一区.」己亥，侍直热河，上问而父年几何？以父母年皆七十对，御书《齐年堂》额赐之。

　　尹似村为殿试秀才尹似村为尹文端公第六子，祖父宰相，兄弟皆尚书侍郎，而似村自号殿试秀才，不就职，赋诗种竹以林泉终.殿试秀才者，以乾隆丁卯科试，诸生闹场，高宗恶之，亲自监试，似村独蒙钦取故也。

　　殿试阅卷之圈御史眭朝栋既以乾隆辛巳会试充同考官之前，请复回避卷被诛，军机大臣、司员咸为人所指摘。而乾隆庚辰，状元毕秋帆、榜眼诸桐屿，亦皆官军机中书。故都下蜚语，有「历科鼎甲皆为军机所占」之说.会试榜发，赵云崧又以军机中书得隽.适刘文正公统勋、刘文定公纶充阅卷大臣，赵虑以避嫌见摈也，乃更易书法，仿欧阳率更体缮之。文正、文定初不知，已列之高等，及将定进呈十卷，文定恐赵卷入一甲，又或启形迹之疑，且得祸，乃遍检诸卷，意必将赵卷置十名外，彼此俱无累矣。及检一卷，独九圈，当以第一进呈。九圈者，卷面另黏纸条，阅卷大臣各以圈点别优劣于其上。是岁阅卷者九人，九人皆圈者，惟此一卷。文定疑为赵卷，以示文正，文正笑曰：「赵云崧字迹，虽烧灰，亦可认，此必非也。」盖赵初入京时，曾客文正第，爱其公子文清公墉书法，每仿之。及直军机，赵以起草多不楷书，偶楷书，即仿文清体，而不知赵更擅率更体也。文定则谓遍检二百七卷，无赵书，则必变体矣。文正又覆阅，谓赵文素跅弛不羁，亦不能谨严如此，而文定终以为疑。将军兆惠时方奏凯归，高宗为隆其遇，特派入阅卷。兆自陈不习汉文，上谕以诸臣各有圈点为记，但圈多者即佳。至是，兆检得赵卷独九圈，余或八或五，遂以第一进呈。

　　王文端殿试第一韩城王文端公杰未遇时，在陕甘总督尹文端公、巡抚陈文恭公幕府，立品正直，尹、陈皆甚重之。乾隆辛巳，捷南宫，殿试卷列第三。是科因御史奏改先拆弥封，传集引见，高宗是日阅十卷，几二十刻，特拔文端卷置第一。《御制辛巳御殿传胪纪事》诗有云：「西人魁榜西平后，可识天心偃武时.」盖是时西域底平，开疆蒇绩，而文端适抡元，故特及之。

　　任子田殿试为二甲首泰州任子田，名大椿，记诵博洽，尤长于三礼注疏，六书训诂.乾隆己丑成二甲一名进士，浮沈郎署，晚年始授御史，未上而卒。自开国以来，二甲一名进士不入词馆者仅三人，子田实居其一。

　　刘凤诰殿试给烛少保刘凤诰为乾隆己酉探花，殿试日，天已昏，文尚未成，监试大臣欲逐之出，常宗伯青曰：「此生书法极秀劲，可给烛，使终篇。」榜发，擢高第，遂于常终身执弟子礼.性豪宕，少假馆蒋司马元益宅，蒋喜其俊雅，欲纳为壻。久之，使酒詈仆夫，蒋曰：「非大器也。」善遣之，洊至吏部侍郎。与修高宗实录，告成，加太子少保。尝督学浙江，以严酷驭士子，为言官所劾，谪戍黑龙江。适将军有贺表，命代撰，表至，仁宗谓近臣曰：「此刘凤诰笔也。其文愈佳于昔，可谓穷始工也。」未久，放归田里。

　　殿试进呈十二卷乾隆庚辰，秦文恭公蕙田等以殿试进呈前十本外，尚有佳卷，特旨许以十二本进.是科十四名以前并入翰林。 「 同治以来二甲二十名前均入翰林，几同成例。」 至乙卯恩科，大学士和珅读卷，以无佳卷，止取八本呈御览.殿试有两传胪嘉庆某科，一甲一名为潘世恩，二名为陈云。二甲一名为张春山，三甲一名为马秋水。时人为之语曰：「必正妙常双及第，春山秋水两传胪.」盖世谓二甲一名为金殿传胪，三甲一名为玉殿传胪也。

