<!-- { "loadSidebar": true } -->
　　越数日，许方清晨理琴，突有一少年挟琴直入，长揖不拜，盖即茅亭所遇某少年之友也。询之曰：「子携琴造余，殆亦善琴耶？」其人曰：「非也。余不知琴，余友则善之。琴甚古，今奉其命持赠先生，幸受之。」言已，捧以献.许抚视其琴，则希世之奇珍也，亟曰：「余与子之友，未交词组，何敢承兹琼琚之赐，必不受。」其人曰：「此琴还故主之日，先生必受之。」且呜咽曰：「嗟乎！余友死矣。」许惊駴，诘之曰：「余与子之友遇，今才数日，奚以忽死？死于何病？又奚为以琴赠余？」其人曰：「余友死，昨日事耳。亦非死于病，盖别有故焉。死时有遗书在，所以留呈先生者，遗言属余携琴与书来谒，并欲有所求于先生，其诺之。」言次，出书以献.亟启缄读之，其文曰：「余不孝，无以得母驩，罪通于天，百死莫赎.今余与小妾俱死矣。先生硕德清望，戾止是邦，高山在望，夙所景行，独恨修谒无缘，郁郁终身，憾也何如。然秋风茅亭，犹获一觇清貌，并以琴声饷我，虽弦外余音，哀感动人，而得闻六艺，死亦愉快。余亦有古琴一，并世罕有其匹，愧余不德，既辱琴于生前，讵可复辱琴于死后，使落市侩之手。余罪滋深，今谨属友人，敬持献于先生，非先生不足为兹琴主，余当为琴贺.倘墨翟之言不谬，宣室之谈有征，兹琴既得长侍先生，余身后之魂亦得藉兹琴以追随左右，惟乞锡以鸿文，一志余墓，死且不朽。」许读其书而哀之，曰：「斯人之死，适死于茅亭听琴以后，其殆伯仁由我而死耶？」既而复语其友曰：「为文志墓，余之责也，敢不祗承。惟缘何而死，死又奚为与妾俱，皆未详。而其生平之言行及其遭际，必有特异于人者，尤所乐闻，幸详以诏我。」其人曰：「诺.」乃举其事以告，其言曰：「友之死，非死于病，乃死于家庭之变。友姓关，名以忠，邑人也，世居城西。其先世皆显达，饶资产.至以忠，家中落。幼丧父，惟一母一弟，母为继母，弟即继母所出。性孝友，尚任侠，外柔而内刚，视其状，恂恂然若处子，而其实气雄万夫，伟男子也。幼抱奇志，专究心于经史、诸子、兵家之学，下及琴棋书画、金石雕刻，亦皆博综兼通，而琴尤为所长.然愤时嫉俗之念太盛，往往流于偏激，每谈及挽近风俗日下，举世不识道德二字，辄扼腕狂呼，目眦怒欲裂。故生平择交甚严，落落不苟合，引为知己者，惟余一人。年既长，娶妻，未踰年即死，不复娶，纳一妾以事母，而常为母所憎，且以不应试而为布衣也，憎之益甚。母性善怒，累受鞭扑，均笑颜受之。俟母怒稍霁，始婉辞规劝，劝则母复怒，怒则复继以鞭扑，以为常。其妻亦以不能得母驩，忧虑而卒。及妾归，母鞭之益酷。妾本寒家女，美而贤，能文章，求婚者皆拒之，独愿为关妾。有以母性善怒告者，亦不惧。既归，日受鞭笞，体无完肤，无怨色。初，母之鞭妾也，关必厉声以责妾，助鞭之，母怒亦稍解。然母怒与年俱进，其后虽亦助鞭妾，亦不足以释其怒矣。然妾体素癯，不足以支夏楚，泣曰：「妾不职，常触母怒，罪宜死，今请死于君前。妾死而母子安，妾心亦慰。」关止之曰：「母性善怒，不自今始，皆由余不孝所致，奚涉于卿。宜竭诚事母，终有释怒日，徒死奚益！」妾涕泣受教，由是侍母益谨。距其家半里许，有古剎一，曰莲花庵，关幼时曾读书于此。庵地广而汲水则甚难，关乃命人浚一井，浚时，掘地得古琴，有石函藏之，殆数百年间物，而完好如新，居土中既久，色乃益润泽，可鉴毫发。喜甚，因专肆力于琴，且为文树碑于井旁，记其得琴之由焉。且以家庭不相安，乃恒藉琴以自遣。每鼓琴，妾必歌以和之，为状若甚乐。母初亦喜之，然未几而故态复作，鞭棰之声，仍昕夕达于外，且责妾以导夫于淫乐之罪。关泣曰：「逐妾耶？妾无罪。留妾耶？母益怒。而妾且死，将奈何？」不获已，乃挈妾暂居于庵，由是母始少安。然关与妾虽外徙，日必数返以省母。而母于关至，廑数语，即麾之行。妾至，则持帚以逐之。往往与妾长跪门外烈日下而痛哭，卒不省，闭门若不闻也者。族中子弟尝谒母，求为母子如初，母亦不顾。关自是顿发狂疾，常皇皇若有所失，日则散发乱服，踽踽独行，或数日不返，返则与妾相对而哭，竟日声不辍.有时席地鼓琴，作觱篥声，妾闻声起舞，和以楚歌，琴声苍凉，歌声凄咽，闻者咸陨涕。郁郁至于今三年矣。今年春，闻先生履兹土，喜甚，愿执贽晋谒.日前偶过茅亭，闻琴声，怅然有所触，号哭而归，昨日竟与妾投井而死，即得琴之井也。死时，有血书二，一辞其母，一别其弟，属弟善事母。又有遗书一，属转达，即此书也。」许闻言已，慨然为作墓志，更亲往哭之于庵，西风残照，两棺横陈，回忆茅亭相遇，惝恍如梦，爰取所赠琴，鼓一曲于棺侧，而以《招魂》之赋歌之，寻携琴弃官归.其后，有自羊城至廉江者，谓刘已得狂疾，常见其露体跣足，狂歌于市。或曰，非真狂，实有托而逃也。

　　杨时百善琴

　　杨宗稷，字时百，从长沙张文达公百熙游，不乐仕进.中年丧偶，独居寡欢，忧患忻戚，一寓于琴，冥神覃思，穷极幽妙。其本师江宁黄勉之以琴教授京师，弟子数百辈，精进无出时百右者。所著《琴话》四卷，则萃集古今琴学家言，一一论其源流，考其正变。久居京师，所入不丰，乃倾所蓄以购古琴，人皆迂之。

　　闵萝屏善琴

　　南汇闵苎，号萝屏，黄大昕继室。少时学琴于其叔某，兼习诗画，而琴尤擅长.归黄后，亲操井臼，不以翰墨妨女红，为闺阁所难.

　　梅雨田善胡琴

　　梅雨田，名大锁.精于乐，初以笛名，能吹昆曲三百余套。以昆曲不盛于世，乃改习胡琴。胡琴以手能发音者为佳， 「 俗谓之手音。人之指肉有厚薄，故音有高下。琴瑟贵甲肉之音，胡琴则纯贵肉音。」 梅体肥而肤润，故发音为天下第一。又性聪，闻声，辄能摹效， 「 俗谓之耳音。」 深得神趣。丝竹到手辄善，有孔能吹，有丝能弹，天生佳质也，而尤工者为锁吶、胡琴。

　　胡琴本无奇声，自梅弄之，凡喉所能至，弦亦能至，柔之令细则如蝇，放之令洪则如虎，连之令密则如雨，断之令散则如风，呼吸通神，清脆高响。他琴师皆板板数调，取足和音而止。梅自开板， 「 俗谓之过门.」 即出新声，至唱处，更丝丝入扣。大抵人之喉音，能密能久，丝则一响即杀。梅鼓之，尺寸加密，凡一隙，均加一音，节节填满，不令有丝毫空漏。手指上下，急如风轮，密如蛇足，而某音应深按使切，某音应浅抚令泛，虽繁不胜记之中，而以耳会，以神通，无不入妙入微，曲尽其趣。其二黄开板，迥不犹人，不独倜傥舒和，而煞尾处撮六七音于一轮指之中，如联珠并流，如轻环急转，紧处加密，而余处仍故放令疏，戛止徐来，界限清楚。其取径皆大方家数，又非徒以繁弦急管见长，唱调无穷，弦亦复无穷.每换句调，则易其法，每弄过门，则更其声，五花八门，层出不已。他人虽拾得一二，莫能窥其涯涘也。

　　陈彦衡善胡琴

　　陈彦衡，蜀中世家子，曾为吏，善鼓琴。自幼往来京师，即注意于唱，以喉短，遂师梅雨田，习胡琴，多传其法。而手音亦与之相亚，凡唱法、读字法、弄琴法，用力颇勤，均得梅之衣钵。梅死，首推陈，伶界、乐界均尊上之。陈亦善于指导，经其教授，无作门外唱者。名伶谭鑫培至沪，以琴师无当意人，重值聘陈往，以其曾为吏，故尊视之。惟陈本纨袴子，性骄亢，与谭等，致不能终其交。

　　瑟

　　瑟，前广后狭，面圆底平，中高，首尾俱下。通长六尺五寸六分一厘，为九倍黄锺之度，弦长四尺三寸七分四厘，为六倍黄锺之度，弦凡二十有五。通体桐木黑漆，身绘云龙，首尾绘锦，边绘云。梁用紫檀，弦孔用螺蚌为饰，以漆金架二承之。

　　李子金揄瑟鸣筝

　　李子金增生之铉性磊落，不拘形检，时与市贩孺子揄瑟鸣筝，遨游过市。即富贵家素不相识者，有邀之者，亦不辞.其在大庭广众中，虽谐语十九，然鄙猥之谈终不出之于口。

　　筝

　　筝，似瑟而小，十四弦，各随宫调设柱和弦，以谐律吕。通体用桐木，梁及尾金漆，边用紫檀，弦孔用象牙为饰。《唐书》言十三弦，或十二弦，制不可考。今十四弦，则五声二，变为七，倍之，故为十四也。

　　六弦筝

　　六弦筝，陈旸谓唐天宝中史盛作六弦琵琶。蒙古筝有六弦，意亦唐制。

　　轧筝

　　轧筝，为筝之一种，以竹片润其端而以木杆轧之者，唐时始有此器。十弦，长二尺二寸有奇。

　　琵琶

　　琵琶，一作批把，有四弦，刳桐木为之。曲首长颈，平面圆背，腹广而椭，内系细钢条为胆，面设四象十三品，犹琴之徽位，以为声音清浊之节也。《释名》谓其器本出于胡中，马上所鼓，推手前曰琵，引手却曰琶。旧皆用木拨，唐贞观中，裴洛儿始废拨用手，所谓搊琵琶者是也。今多有用六弦者。

　　白璧双之琵琶第一手

　　白璧双，名珏，苏州人。顺治初，琵琶称第一手。尝售技于南北，吴梅村《琵琶行》，为白作也。当时名流多有赠诗，王西樵曰：「四弦谁破夕烟昏，恰是香山老裔孙.国手那推贺怀智，妙音直压康昆仑。移时寂历鸣沙雁，一摘崩腾断峡猿。不是狂奴能作达，此中应有泪千痕。」陈其年曰：「玉熙宫外缭垣平，卢女门前野草生。一曲红颜数行泪，江南祭酒不胜情。十载伤心梦不成，五更回首路公明。依稀寒食秋千影，帘幙重重听此声。纵酒狂歌总绝伦，曾将薄艺傲平津。江南江北千余里，能说兴亡剩此人。醉抱琵琶诉旧游，秃衿矫帽脱梢头.莫言此调关儿女，十载夷门解报仇。」邓孝威曰：「北极诸陵黯落晖，南朝流水照乌衣。都来写入《霓裳》里，弹向空园雪乱飞.白狼山下白三郎，酒后偏能说战场。飒飒悲风飘瓦砾，人间何处不昆阳。」

　　赤陵姐善琵琶

