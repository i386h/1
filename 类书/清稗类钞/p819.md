<!-- { "loadSidebar": true } -->
　　曲阜有孔广森，所著曰《顨轩所著书》，孔广林所著曰《孔丛伯遗书》。广森受学于戴震，震为江永高弟，是当列于婺源派之再传。然北方为汉学者，纪文达公昀无传书，独孔氏一家为之，至马国翰而极盛，故特列为一派，以张汉帜。

　　其论经学南派也，则曰昆山派有顾炎武，所著曰《亭林遗书》、《音学五书》、《日知录》。徐干学为炎武甥，所著为《读礼通考》。潘耒为炎武弟子，刻《亭林遗书》。炎武之学，出于朱子，而实事求是，遂开东南汉学之先，论一代儒宗，当以炎武与元和惠周惕为不祧之祖。江藩《汉学师承记》退炎武与黄宗羲居于卷末，是诚所谓蚍蜉撼大树者矣。

　　元和派有惠周惕，所著曰《诗说》。士奇为周惕子，所著为《易说》、《礼说》、《春秋说》。栋为士奇子，所著为《易例》、《周易述》、《易汉学》、《易大义》、《易微言》、《周易本义辨证》、《古文尚书考》、《明堂大道录》、《禘说》、《左传补注》、《九经古义》。惠氏三世治经，至栋而益盛，吴中汉学，实惠氏一家开之。故周惕与炎武，不独化被三吴，泽及桑梓，即天下后世，亦当推为两巨师焉。栋之弟子，一为江藩，着《周易述》、《补尔雅小笺》。一为余萧客，着《古经解钩沈》，皆于汉学一派有功后学者也。

　　婺源派有江永，所著曰《周礼疑义举要》、《仪礼释例》、《仪礼释宫增注》、《礼记训义择言》、《深衣考误》、《礼书纲目》、《律吕新义》、《律吕阐微》、《春秋地理考实》、《乡党图考》、《羣经补义》。戴震为永弟子，所著曰《戴氏遗书》。段玉裁为震弟子，所著曰《经韵楼全书》、《说文解字注》。龚自珍为玉裁外孙，所著曰《尚书泰誓答问》、《春秋决事比》。龚橙为自珍子，所著曰《诗本谊》。永之学出于朱子，震乃操入室之戈，再传而为玉裁，犹是古文学一派。三传而为自珍，又转入今文学一派。此无他，师承之严重不如汉京，故学者但随风气为转移，遂不惜背师而驰，自乱统系。

　　常州派，一曰阳湖派，有庄存与，所著曰《周官记》、《周官说》、《周官说补》、《春秋正辞》四种.述祖为存与从子，所著曰《尚书校逸》、《尚书说》、《毛诗考证》、《周颂口义》、《夏小正考释》、《五经小学述》、《说文古籀疏证》。刘逢禄为述祖弟子，所著曰《尚书今古文集解》、《公羊何氏释例》、《公羊何氏解诂笺》、《论语述何》、《发墨守评》、《箴膏肓评》、《废疾申何》。龚自珍为逢禄弟子，所著曰《婺源三传书》。魏源亦逢禄弟子，所著曰《书古微》、《诗古微》。孙星衍所著曰《周堂集解》、《尚书今古文马郑注》、《尚书今古文注疏》、《明堂考》、《魏三体石经考》、《孔子集语》。张惠言所著曰《茗柯全书》、《仪礼图》。成孙为惠言子，所著曰《说文谐声谱》。常州之学，本分二派，一为今文学派，庄氏一家开之，传至龚、魏，横流极矣。然其学通天人之故，接西京之传，盖得董、贾之精微，而非如龚、魏之流于狂易。江藩《汉学师承记》不列其名与书，殆有彼哉之意乎？一为古文学派，孙星衍卓然名师，为古学之劲旅，当时与洪亮吉齐名乡里。亮吉所著《左传诂》，远不如孙之精深。盖洪后以史学地理名家，精神别有专用也。惠言精研《易》、《礼》，实惠氏之旁支。昆山元和以外，其学派未有过于常州者也。

　　仪征派有阮元，所著曰《皇清经解》、《诗书古训》、《车制图解》、《仪礼石经校勘记》、《曾子注释》、《十三经注疏校勘记》、《经籍纂诂》。元主持汉学，全在《经解》一书。节钺所至之处，于广州则创学海堂，于浙江则建诂经书院，两省承学之士，百年以来，犹沿其余风.湘省汉学，兴起最迟，然创湘水校经堂者，则其弟子巡抚吴荣光也。瞽宗之祀，其为先河乎？长沙王先谦续编《经解》一书，推衍宗风，网罗散佚，其嫡派终在湖湘。新学既兴，南风不竞矣。

　　高邮派有王念孙，所著曰《读书杂志》、《广雅疏证》。引之为念孙子，所著曰《经义述闻》、《经传释词》。高邮自创一派，专以形声训诂校勘古书，于是千古沈晦不可解之文词，循其例，无不涣然冰释。俞樾踵其后，为《羣经平议》，为《诸子平议》，为《古书疑义举例》，而后四部书之讹文脱简，重门洞开，可谓周、孔之扫夫，刘、班之嫡子。曾文正《圣哲画像记》推为集小学之大成，盖犹等夷之见矣。

　　南雷派有黄宗羲，所著曰《易学象数论》、《深衣考》、《孟子师说》。南雷得蕺山之传，其理学为阳明一派，然为全祖望所私淑，又为万斯大兄弟受业之师，浙中经学之风，故当以宗羲为鼻祖。

　　四明派有万斯大，所著曰《万氏经学五书》。斯同为斯大弟，有《石经考》。四明之学，为浙中汉学之先声，非毛奇龄逞其口辩一味叫嚣之比也。少时兄弟师事南雷，得闻蕺山之绪论，平日持论，以为非通诸经，不能通一经；非悟传注之失，则不能通经；非以经释经，则亦无由悟传注之失。至理名言，诚实事求是之义.当时并无汉学名帜，而治经之法，遂为一代宗风，不可谓非豪杰之士也。

　　桐城派有方苞，所著曰《望溪全集》。刘大櫆为苞弟子，不传经。姚鼐为大櫆弟子，有《左传补注》、《公羊补注》、《谷梁补注》、《国语补注》、《九经说》。桐城方氏说经诸书，源出北宋，再传为鼐，以参合义理、考据、词章为宗。桐城之学，至此一变，曾文正师之。东塾派有陈澧，所著曰《东塾读书记》、《汉儒通义》。澧为阮元再传弟子，然近世所谓汉、宋兼采一派者，至澧而始定其名，故别为派以殿于后。

　　经有六证叶奂彬深于经学，尝谓经有六证，可以经证经，以史证经，以子证经，以汉人文赋证经，以《说文解字》证经，以汉碑证经。今录其证经之言如下。

　　一以经证经　如以《礼》证《易》，则有张惠言《虞氏易礼》。以《春秋》证《易》，则有毛奇龄《春秋占筮书》。以《春秋》证《礼》，则有宋张大亨《春秋五礼例宗》。以《公羊》证《礼》，则有凌曙《公羊礼疏》、《公羊礼说》，陈奂《公羊逸礼考征》。以《谷梁》证《礼》，则有侯康《谷梁礼征》。以《礼》证《诗》，则有包世荣《毛诗礼征》。以《公羊》证《论语》，则有刘逢禄《论语述何》。昔人云，不通羣经，不能治一经，此解经第一要义也。

　　一以史证经　司马迁受经于孔安国，故言汉学者，推为古文家，不尽然也。《史记》一书，《五帝本纪》、《夏本纪》、《殷本纪》、《周本纪》可以证《尚书》，春秋列国《世家》可以证《尚书》，亦可证《左传》，《孔子世家》、《仲尼弟子列传》可以证《论语》，《荀孟列传》可以证《孟子》。自余前汉诸人，其列传中引用经文，多与今本殊异，缪佑孙有《两汉书引经考》，最为详洽，可以参观.《史》、《汉》以外，则《三国志》、《南北史》，不独经师遗说时有异同，即其授受源流，亦足以资考索。至《国语》、《国策》、《逸周书》，本属经类，或与《春秋》相表里，或与《尚书》相贯通，虽纯驳不同，而参考必备，《四库全书》均入于史部杂史，非知三书源流者也。

　　一以子证经　诸子皆六艺之支流，其学多出于七十子。周、秦、两汉九流分驰，诸儒往往摭其书之遗言，以发明诸经之古学，今试举其书论之。如京氏《易传》 「 《隋书经籍志&#8231；五行家》京《易占》即此书也。」 为孟喜《易》义，焦赣《易林》 「 翟云升考定为崔篆撰。」 为京房《易》义，《韩诗外传》为《韩诗》义，班固《列女传》为《鲁诗》义，《韩非子》、《淮南子》为《春秋左氏》义，《白虎通德论》为《春秋》礼义，《荀子》、蔡邕《独断》为《礼》义，此其彰明较著者。至《墨子》有《古尚书》，有《百国春秋》，《管子》有《周礼》遗法，《淮南子》有九师《易》义，是又在读者之善为沟通，而无用其比较已。

　　一以汉人文赋证经　王逸《离骚注》、《蔡中郎集》有《鲁诗》义，阮元辑《三家诗》，陈寿祺《三家遗说考》，已详举靡遗.其它《两汉书》中诸人封事、文赋，或释经有异义，或引经有异文，大抵诸儒各治一经，无不贯澈源流，搜采遗佚。其书见于前续两《经解》中者，可以按目求之。即小有出入异同，亦无损其全书之例。干、嘉两朝，江、浙间诸经师，不得不推为经苑之功臣矣。

　　一以《说文解字》证经　许为古文学而兼采众家之言，故其书同一引经，往往先后异字，解义亦不相同。陈瑑《说文引经考证》、吴玉搢《说文引经考》、柳荣宗《说文引经考异》，皆有专书，可取而细绎之也。

　　一以汉碑证经　汉儒治经，最重师说，凡流传碑本，其引经与他本异者，家法皆各殊。皮锡瑞有《汉碑引经考》一书，疏证详明，真伟作也。

　　顾亭林春夏温经顾亭林少时，每年以春夏温经，延请士子之声音宏畅者四人，设左右坐，置注疏于前，自居中央，其前亦置经，使一人读而己听之。遇其中字句不同或偶忘者，详问而辨论之。凡读二十纸，再易一人，四人周而复始，计一日温书二百纸。

　　陆紫宸于六经有撰述陆楣，字紫宸，无锡人。幼孤露，读书于鸡栖豚栅旁，志意慷慨，喜为古文辞.同邑有朱旗者，见楣所作，为之延誉于秦宫谕松龄，乃得纵观秦氏藏书。自是北走燕赵，南踰闽峤，其学益进.楣于《六经》皆有撰述。垂老，作《古今官制考》，未成而殁.其状巨肩蝎鼻，不知者以为河朔伧父也。

　　陈念兹疏注五经陈明管，号念兹，诸生也。好与人尚论千古，每及忠臣义士，则意气激昂，扬眉抵掌。至言及不平事，则目瞪口噤，气填胸薄喉，半晌不出声。耽嗜书史，朝夕科跣，坐卧一小斋，刿心鉥肾，研穷圣贤义蕴.尝疏注《五经》，沿流讨源，深造自得。

　　顾复初发明五经顾复初，名栋高。以经学授国子监司业，年逾七十，不复出山。康熙丁丑春，圣祖南巡，迎銮，献所著《诗书两义》，蒙恩加祭酒衔，又数年而终.复初为辛丑进士，性倨慢，不合时.官中书时，与堂上官龃龉，仅三载，即归田。生平以穷经著书为事，自幼至老，未尝一日不读书，于《五经》皆有所发明。掌教淮阴，从游者甚众。夏日不见客，闭重门，解衣脱袜履，至寸丝不挂，匿帷后，手一卷不辍.辛未经学，惟复初无愧色耳。

