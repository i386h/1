<!-- { "loadSidebar": true } -->
　　其短调蹋歌者，不用弦索，往往引物连类，委曲譬喻，多如《子夜》，《竹枝》。如曰：「中间日出四边雨，记得有情人在心。」曰：「一树石榴全着雨，谁怜粒粒泪珠红.」曰：「灯心点着两头火，为娘操尽几多心。」曰：「妹相思，不作风流到几时.只见风吹花落地，那见风吹花上枝？」《蜘蛛曲》曰：「天旱蜘蛛结夜网，想晴只在暗中丝.」又曰：「蜘蛛结网三江口，水推不断是真丝.」又曰：「妹相思，蜘蛛结网恨无丝，花不年年在树上，娘不年年作女儿。」《竹叶歌》曰：「竹叶落，竹叶飞，无望飜头再上枝。担伞出门人叫嫂，无望飜头做女时.」《素馨曲》曰：「素韾棚下梳横髻，只为贪花不上头.十月大禾未入米，问娘花浪几时收？」凡村落人奴之女，嫁日，不敢乘车，女子率自持一伞以自蔽。既嫁，人率称之为嫂，此言女一嫁不能复为处子也。梳横髻者，未笄也。宜笄不笄，是犹不肯在花棚上也。稻十月熟者名大禾，岁晏而米不入，花浪不收，是过时而无实也。此刺淫女也。有曰：「大姐姐，分明大姐大三年。担櫈井头共姐坐，分明大姐坐头边。」言女嫁失时也，妹自愧先其姊也。有曰：「官人骑马到林池，斩竿觔竹识筲箕。筲箕载绿豆，绿豆喂相思。相思有翼飞开去，只剩空笼挂树枝。」刺负恩也。有曰：「一更鸡啼鸡拍翼，二更鸡啼鸡拍胸。三更鸡啼郎去广，鸡冠染得泪花红.」有曰：「岁晚天寒郎不回，厨中烟冷雪成堆。竹篙烧火长长炭，炭到天明半作灰。」有曰：「柚子批皮瓤有心，小时则剧到如今，头发条条梳到尾，鸳鸯怎得不相寻？」有曰：「大头竹笋作三桠，敢好后生无置家。敢好早禾无入米，敢好攀枝无晾花。」敢好者，言如此好也。其蛋家女，荡髻如吴下唱杨花者，曰绾髻。有谣曰：「清河绾髻春意闹，三十不嫁随意乐。江行水宿寄此生，摇橹唱歌桨过滘。」桨者，摇船也，亦双关之意。滘者，觉也。若此者不可枚举，皆以比兴为工，辞纤艳而情深，颇有风人之遗，而《采茶歌》尤善。

　　粤俗岁之正月，饰儿童为彩女，每队十二人，人持花篮.篮中然一宝灯，罩以绛纱。以絙为大圈，缘之踏歌，歌十二月采茶。有曰：「二月采茶茶发芽，姊妹双双去采茶。大姊采多妹采少，不论多少早还家。」有曰：「三月采茶是清明，娘在房中绣手巾。两头绣出茶花朵，中央绣出采茶人。」有曰：「四月采茶茶叶黄，三角田中使牛忙。使得牛来茶已老，采得茶来秧又黄.」是三章，则几于雅矣。

　　东莞岁朝贸食妪所唱歌头曲尾者，曰汤水歌。寻常瞽男女所唱，多用某记，其辞至数千言，有雅有俗，有贞有淫，随主人所命唱之，或以琵琶，秦子为节。儿童所唱以嬉者，曰山歌，亦曰歌仔，多为诗余音调，辞虽细碎，亦绝多妍丽之句。大抵粤音柔而直，颇近吴越，出于唇舌间，不清而浊，当为羽音。歌则清婉浏亮，纡徐布情，听者亦多感动。而风俗好歌，儿女子天机所触，虽未尝目接诗书，亦解白口唱和，自然合韵。说者谓粤歌始自榜人之女，其原辞不可解，以《楚辞》译之，如「山有木兮木有枝，心悦君兮君不如」，则绝类《离骚》也。粤固楚之南裔岂屈，宋流风，多洽于妇人女子欤？

　　潮人以土音唱南北曲者，曰潮州调.潮音似闽，多有声而无字，或一字而演为二三字。其歌轻婉，闽、广相半，中有无其字而独用声口相授。曹好之以为新调者，亦曰輋歌。农者每春时，妇子以数十计，往田插秧，一老挝大鼓，鼓声一通，羣歌竞作，弥日不绝，是曰秧歌。南雄之俗，岁正月，妇女设茶酒于月下，罩以竹箕，以青帕覆之，以一箸倒插箕上，左右二人摙之，作书问事吉凶，又画花样，谓之踏月姊。令未嫁幼女，且拜且唱，箕重时，神即来矣，谓之踏月歌。长乐妇女，中秋夕拜月，曰椓月姑，其歌曰月歌。蛋人亦喜唱歌，婚夕，两舟相合，男歌胜，则牵女衣过舟也。黎人会集，则使歌郎开场，每唱一句，以两指下上击鼓，听者齐鸣小锣和之。其鼓如两节竹，而腰小，涂五色漆，描金作杂花，以带悬系肩上。歌郎毕唱，歌姬乃徐徐唱，击鼓亦如歌郎。其歌大抵言男女之情，以乐神也。

　　刘继廷听采茶歌

　　刘继廷尝客衡山，曾卧听《采茶歌》，赏其音调，而于辞句懵如也。翌年又至，则于其土音虽不尽解，然领其意义者，十可三四。因之而叹古今人相去不甚远，村妇稚子口中之歌，而有十五国之章法。顾左右，无可与言，浩叹而止。

　　曼殊歌梁司农祝家园词

　　毛西河之姬曼殊，张姓，小字阿钱，顺天丰台卖花翁女也。幼慧，能效百鸟音，工针黹。稍长，白皙而妍，绾发作连环，名百环髻。西河以冷宦在京，益都冯文毅公溥助赀作合。婚之夕，陈其年检讨为之更名曼殊。既侍西河，学书度曲，不半载而能，最爱歌梁司农《祝家园词》。既而得奇疾，渐就羸弱，年二十四而殀，西河作别志书之砖，士大夫争以词挽吊.其病中尝绘小影，名《留视图》。

　　王心逸闻弦歌声

　　长山王心逸进士德昌，尝告淄川蒲留仙曰：「在都过市，闻弦歌声，观者如堵。近窥之，一少年曼声度曲，无乐器，惟以一指捺颊际，且捺且讴，听之铿铿，与弦索无异。」

　　旗亭歌洪昉思词

　　钱塘洪昉思太学升工乐府，宫商不差唇吻，旗亭画壁，往往歌之。所作乐府，有《长生殿传奇》及《天涯泪》、《四婵娟》杂剧。娶同里黄文僖公机孙女，亦谙音律。

　　老胡应声而歌

　　圣祖亲征准噶尔，师还，次归化城，躬自犒劳西路凯旋之师，辍膳享士，献厄鲁特之俘，弹筝笳，歌者毕集。有老胡善吹笳，工口辩，有胆，兼能汉语.因赐以酒，使奏技，遂应声歌曰：「雪花如血扑战袍，夺取黄河为马槽。灭我名王兮，虏我使歌，我欲走兮无骆驼。呜呼！黄河以北兮奈若何？呜呼！北斗以南兮奈若何？」遂伏地谢.圣祖大笑，赦之，遣还，俘中多人亦分别赦免。

　　王采薇按笛歌词

　　孙渊如夫人王采薇尝言，唐五代词，率可倚声，被之箫管。春余夜静，辄取李后主「帘外雨潺潺」词，按笛谱之，令渊如审听。至「流水落花春去也，天上人间」二句，闻者欷歔.其后渊如写采薇遗影，为《落花流水图》，以此。

　　舒铁云夜闻吴歌

　　舒铁云尝于舟夜闻吴歌，宋左彝有诗，因和之曰：「远采芙蓉夜渡江，橹声欵乃近船窗。来朝惊破扬州梦，定是吴娘水调腔。」

　　王粹士每醉必歌

　　常宁王粹士布衣全兴好饮，每饮必醉，醉必歌，歌之长短高下必协律，士大夫多仿为之。

　　番人善歌

　　台湾番社有歌，词简情远，纯然古代之歌诗体也。歌云：「我所思兮貌何美，梦寐辗转不可忘。我今深山去捕鹿，心旌飘摇独彷徨。只好捕鹿归来日，与卿相馈共举觞.」首尾写情，自在流出。

　　俍人善歌

　　俍人善歌，女及笄，父母纵之山野间，少年从之，歌者且数十，视女答歌之意为去留。一人留，则众皆散。男子镌其歌词于木赠女，字细若蝇，间以金彩花鸟，髹以漆，女则具绣囊锦带以答男。妇多美姿，人即抚摩其身，不禁，及乳，则怒，甚且见杀，谓诸支窍皆天生，乳则己所成，不可侵也。

　　僮人善歌

　　僮女于春秋时，布花果、笙箫于名山。其衣上之饰，为五色丝同心结、百纽、鸳鸯纽.选其少妙者，伴峒官之女，曰天姬队。余则三三五五，采芳拾翠于山椒水湄，歌唱为乐。男亦三五成羣，歌而赴之。相得则唱和竟日，解衣结带，相赠以去。春歌正月初一，三月初三，秋歌中秋节。三月之歌曰浪花歌。峒官者，僮人之头目也。

　　蛮女善歌

　　桂林西鄙峒蛮十七八女子，披如云鬒发，系红丝绦，垂双金珥，跣趺玉映，袒臂酥凝，跳走笑歌，意态皎如也。歌蛮音，婉娈靡曼。谁家女郎以善歌著称于时，则光宠遍亲族，其父母恒以是骄人。

　　孙春山雅善歌唱

　　光绪中叶，京师知音之士以孙春山部郎为最。春山雅善歌唱，尤工青衣， 「 旦亦曰青衣。」 字正腔圆，非伶界所及。日常携二三朋辈，召集歌郎，画壁旗亭。伶界有难谐之字，不达之腔，无可问津者，必造春山请业.雏伶相见，咸呼以师。每集，则羊卫多人，环而受教惟谨。春山亦不厌不倦，或为之循声按拍，或为之砭误正讹，低唱轻敲，徐然下酒。宴饮他室者，往往辍杯就听，帘外重足一迹，赏叹深之。

　　大悦唱等韵

　　刘继庄髫年时，在京都仁寿寺，遇蜀僧大悦，自言善唱《等韵》，稍稍为之言其梗概，不及学也。继庄，名献廷，康熙时大兴人。

　　陆丽京度曲

　　钱塘陆丽京，名圻，度曲四出，薄游武塘，钱仲芳大集宾客，即令吴伶演唱。新声艳发，丝竹转清，四座之间，魂摇意深。

　　心头小人唱曲

　　安邱贡士张某寝疾，卧于床，忽见心头有小人出，长仅半尺，儒冠儒服，作俳优状，而唱昆曲，音清彻，说白自道名贯，一与己同。所唱节末，皆其生平所遭。四折既毕，吟诗而没.张犹记其梗概，为人述之。后为高西园，张（木巳）园所询，且犹为述其曲文也。

　　李笠翁挟妓度曲

　　李笠翁，名渔.性龌龊，善逢迎，遨游官绅间.喜作词曲及小说，常挟雏妓三四人，遇贵游子弟，便令隔帘度曲，故使之奉觞行酒，复纵谈房中术，诱重利。吴梅村亦识之，尝赠以诗曰：「家近西陵住薜萝，十郎才调岁蹉跎。江湖笑傲跨齐赘，云雨荒唐忆楚娥。海外九州岛书志怪，坐中三迭舞回波。前身合是玄真子，一笠沧浪自放歌。」尤悔庵亦曰：「十郎才调福无双，双燕双莺话小窗。送客留髠休灭烛，要看花睡照银缸。」自是而北里南曲中遂无不知有李十郎者矣。

　　王梦楼教僮度曲

　　丹徒王梦楼太守文治，尝买僮教之度曲，行无远近，必以歌伶自随，辨论音乐，穷极幽渺。客至其家，张乐共听，穷日不倦。海内求其书者，岁有馈遗，率费于声伎。人或谏之，不听，其自喜顾弥甚也。然至客去乐散，默然禅定。夜坐，胁未尝至席。持佛戒，日食蔬果而已，如是者数十年。

　　刘培珊为老伎师

