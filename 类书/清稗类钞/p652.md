<!-- { "loadSidebar": true } -->
　　秀水董氏五世善书画雍、干间，秀水董愚堂布衣隐居梅泾，读书尚志，雅好唫咏，书法宗怀仁《圣教序》，浑厚如其人，愚堂，名鸿。其弟养中布衣名涵，则擅诗、书、画三绝.养中之子乐闲布衣名棨，工诗，善镌刻。于书画尤致力，楷法宗褚、鲁公，行草宗文敏、允明，所绘山水、人物、花卉、翎毛、草虫，无不精妙入古，力追宋、元、明诸大家。性高介而慷慨，有假达官贵人之名以重润勒绘者，辄却之，曰：「此乌可以势力胁我耶！」平生鬻画之资，多至巨万，而自奉俭约，半以周给乡党.喜箴规世人，尝寓意于写生画中。所著《画学钩深》，已行世。乐闲之子为枯匏明经。枯匏，名耀，尤有声于时.早岁研经术，工书画，书法由董、赵而上溯唐、宋诸家，清超拔俗。其画尤长于山水，力追北苑，偶作平远者，则萧远枯澹，神似云林。枯匏有子，曰味青明经，名念棻，一号小匏。书画承家学，且能诗，亦称三绝.晚年鬻书画以养母，母寿至百岁有五，以所积润资建坊。其画得钱晓庭之传，工花卉、翎毛，尝摹南田作，得其神韵，尤喜画梅花，手写万本，随意题咏，流传江南，人呼之曰：「董梅花」。味青之子询五，名宗善，亦能画，精鉴别，藏弆名人书画甚伙。

　　徐新华能书画杭州徐室女新华，字彤芬，印香舍人恩绶次孙女。早慧能文，渊源家学，父珂、母何墨君皆钟爱之。工楷法，尝为其从伯花农侍郎及父执况夔笙太守、丁和甫舍人作楹联屏条，佥以笔意浑健酷类北海赞之。家藏左文襄为其曾大父辛斋理问孝酉所书楹联，心摹手追，亦颇神似。且精绘事，所作山水，不失宋、元人矩获.夔笙谓其冰雪聪明，流露楮墨之表，于石谷、麓台胜处，庶几具体.时宣统辛亥，年十有八也。

　　世祖作擘窠大字宏觉禅师，名道忞，善书。世祖尝问之曰：「老和尚习何帖？」宏觉曰：「道忞初习《黄庭》，不成，继习《遗教经》及《夫子庙堂碑》，不能专心致志，以至无成，往往落笔而即点画窜走。」上曰：「朕亦临此二帖，如何而能及老和尚乎？」宏觉曰：「皇上天纵之圣，自然不学而能，第道忞未及覩龙蛇势耳。」上曰：「老和尚可有大笔与纸乎？」宏觉曰：「皇上勑道忞所书手卷，尚有纸十余，惟新制鬃毫，恐不堪用耳。」上乃命侍臣研墨，即席濡毫，作擘窠大敬字。复起立，连书数幅，以一持示宏觉曰：「此幅何如？」宏觉曰：「此幅最佳，乞赐道忞。」上逊谢.宏觉就上手掣得之，曰：「恭谢天恩。」上笑曰：「朕字何足尚，明思宗之字乃佳耳。」即命侍臣取以来，则思宗所书，约八九十幅也。

　　傅青主论书傅青主工书，自大小篆隶以下无不精，尝自论其书曰：「弱冠学晋、唐人楷法，皆不能肖。及得松雪香山墨迹，爱其圆转流丽，稍临之，则遂乱真矣。已而乃媿之，曰：「是如学正人君子者，每觉其觚棱难近，降与匪人游，不觉其日亲者。松雪曷尝不学右军，而结果浅俗，至类驹王之无骨，心术坏而手随之也。」于是复学颜太师。」因语人学书之法，宁拙毋巧，宁丑无媚，宁支离毋轻滑，宁真率母安排。君子以为青主非止言书也。

　　陈元孝行草分隶皆有法陈恭尹，字符孝，号独漉，顺德人，邦彦子，有《独漉堂集》，自称罗浮布衣。诗清迥拔俗，得唐人三昧。行草分隶皆有法。始晤王文简，揖甫罢，即出一端石相示，曰：「吾得此水坑石，甚宝惜，欲以寄公于京师。既闻奉使，当至粤，辄留以俟。」视其侧，有铭八字，云：「独漉所赠，渔洋宝之。」恭尹工汉隶，此其手书也。文简甚珍之。

　　陈锡振仓卒书三十纸陈胤虞，字锡振。善书，偪似率更令。尝诣一僧舍，仓卒为人书三十纸，日就晡，侍者咸怠，欲去，一僧执卷踌躇，不敢进，察其意，曰：「公将无欲之乎？可添墨。」

　　吴渔山摹东坡真笔吴历，字渔山，所居有言子墨井，晚号墨井道人。其于书法好东坡，尝游吴兴，谒郡守，未入，信步至僧舍，见东坡《醉翁亭记》真迹，喜甚，即僦其寮，贸纸笔，布席展卷，临摹三四日，太守徧索不得，摹竟，径去。

　　吴岩子右手作书吴岩子为卞楚玉妇，能诗，家于青山。即转徙江淮，无常居。有《西湖》、《梁溪》、《虎邱》、《广陵》诸集。工书，晚更好道，疾作，则右手自运动，日夜作字不休，或濡笔书纸，悉成元理，疾止不复记忆，凡二年而愈。

　　釆薇子字甚工绩溪之岭北有宿于路亭者，拾枯枝，摭野菜，入沙罐煮食之，鹑衣百结，间入书馆作字题诗，诗不可解而字甚工，自署曰采薇子。

　　凌悦庵学书不用纸凌克闇，字悦庵，杭人。学书不用纸，以退笔蘸水，临帖于琴砖，日必千字。

　　吴三桂作擘窠大字吴三桂不善书而喜临池。苑中花木清幽，有列翠轩者，屋五间，窗外有隙地数丈，悉种短草，地尽则层峦迭嶂，高凌天际.春秋佳日，三桂辄携笔墨于轩中，作擘窠大字，侍姬数十辈环侍于前，鬓影钗光，与苍翠之色互相辉映，厕身其中，不复知世间有尘俗境也。

　　倪来周有七十二书诀康熙时，有倪来周者，以书法教人。其诀七十有二，将侧、勒、弩、趯、策、略、啄、磔分之，每笔别造形像若干而异其名，共得此数也。

　　周冲元左腕作字长沙周承翰，字冲元，工八法。以右腕断，辄用左腕写之。

　　李潜夫工八法李潜夫，名天植，平湖人，明崇祯癸丑贡士。明亡，杜门晦迹者二十七年。潜夫故工八法，人索书，辄应。宁都魏冰叔访之，见其案头仅有笔二枝，墨寸余，皆苦恶不堪用。检箧中得二枝笔，已磨墨一片，贻之。

　　宋师祁左手把笔枣强宋师祁，康熙丁未进士，工诸体书。知获嘉县时，忽遘风疾，遂以左手把笔，其工不减于旧.祝培之书桃源记于牙牌祝培之，年七十，能书《桃源记》于径寸牙牌，细发为行，微尘遮字，更留其下以作图.周烁园侍郎亮工见之，叹曰：「使刘子骥遇此，定应畏其局促，攒眉而去，岂复生问津想。」

　　姜西溟善行草小楷姜西溟素以行草擅长于康熙朝，登第后，乃善作小楷，以三指撮管端，悬腕疾挥，分行结体，疏密合度。其纸尾图记曰「丁丑后书」。

　　何义门善学钱牧斋书翁覃溪尝谓国朝人之善学钱牧斋书者，惟何义门编修焯。义门少受学于邵僧弥，僧弥出自牧斋，其书法精妙，则得之冯定远父子，徐坛长诗所谓「邹氏固无师，毛公有所授。君学谨派别，虞山切讲究」也。

　　印氏女仆书神似董字康熙时，长洲印氏有女仆，美而能诗，书法尤善。初习陈仁仲字，后得董玄宰真迹，专心学之，得其神似。印氏式微之日，此女仆作董字赝本鬻之，颇得善价，因以为活。世传香光墨迹，犹有出此女仆之手者。

　　四书家薛白杨唐康熙时，毘陵有四书家，薛瑨、白某、杨大鹤、唐某是也。时有「薛白杨唐」之目，可与「苏黄米蔡」作的对，又可以谐音呼之曰「雪白洋糖」。

　　张若霭书心经于玉佩桐城张阁学若霭，文和公廷玉之子也，以书画供奉内廷。一日，太后出方寸之玉佩，命书《心经》一篇，竟日而就，因赐上方珍玩无算。

　　彭息庵晨暮作书彭息庵，名志求，长洲人。大父贻令以善书名吴中。息庵幼时，以磨墨侍大父书，学之，点画精劲。大父喜，乃授以法。长而嗜书，人有好书，辄借得之。饰小斋独居，几上一炉香，一瓶水，晨暮作书。然耻不得及时有为，每秋风起，则大惊，扑笔起，徘徊焉，复作书。竟老于家，雍正丙午卒。

　　郑板桥字自为一体兴化郑板桥以书画名海内，真迹渐少，当时已有扬州某观道士，学其体足以乱真，后又有同县黎氏仿之，皆书也。兰竹，理氏昌凤能为之。板桥楹帖，粉笺为多。板桥初学晋帖，雍正辛亥，书杜少陵《丹青引》横幅，体仿《黄庭》。后乃自为一体，蒋心余指为晚摹《瘗鹤》兼山谷者。

　　伏鞍书字督抚参劾属吏，辄由折奏幕友以小楷誊正，人名下空数字，以备督抚亲填考语.督抚之年老者，或手颤，或眼花，所填之字，大小悬殊。然康、雍间之充记室者，辄能于马上作疏，横庋一板于鞍，伏而书之，马虽绝尘而驰，而行列疏整，不稍舛误，盖绝技也。

　　王潄田马上作小楷无锡王日杏，号潄田。善书法，于魏、晋以降之墨迹石刻悉取而临摹之，辄毕肖。又娴习制艺，慨然有用世志。乾隆癸酉，举于乡.甲戌，考取内阁中书，充军机章京。每扈从行围，遇公事旁午，则坐马上，盘一膝，膝置纸，信笔作小楷，疾如飞，而工秀独绝，同辈嗟叹以为莫能及也。

　　董文恭脂&#62556；书天下太平字富阳董文恭公诰晚岁，每元日朝贺归第，坐厅事，于脂&#62556；一粒上庄书「天下太平」四字，豪芒彪炳。

　　翟草田工大书泾县翟草田，名咏参。识趣超迈，生平无他嗜，独喜临池，尤工大书。某年，客金陵，李仙李殿撰之孙往访，乞书家祠联额，字高五尺余，联字亦二尺，挥汗立就，气如龙虎。李惊拜曰：「某足迹半天下，何意得如此神笔！」宛陵吴叔琦在座，作《大书歌》，「有先生绝技天下无」之句。赵然乙侍御《寄怀》诗则云：「下笔埽千军，往往兔毫秃.」

　　孔谷园书似张文敏曲阜孔谷园孝廉继涑，为孔子六十九代孙，衍圣公传铎第五子也。幼聘娄县张文敏公照女公子。文敏以书名海内，谷园能得其笔法，时以小司寇目之，求书者纸堆几案若束笋.中年进而学苏、黄，且学米，晚更学欧、虞、颜。高宗尊师重道，释奠阙里，谷园八逢盛典。少时尝选充讲书官。乾隆甲辰，礼成，上于中水行宫命仿文敏书以进，奉旨：「好像张照，留览，发懋勤殿。」

　　谷园殁后，所存墨迹子侄分藏之。其疏远族人无所得，乃辗转乞得一巨幅，碎裁之，均分其字。

　　张雪川善草书湘阴张雪川副贡廷禄，善草书。久客京师，性豪，嗜饮，数以所书易酒，不足，则质以衣。晚年归.客宁乡县署，适有疑狱，代白其冤。冤者酬以金，却勿受。尝于醉中作书，顾所亲曰：「可将去藏之，二十年后必有知宝贵者。」年六十余卒。

