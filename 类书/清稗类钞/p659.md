<!-- { "loadSidebar": true } -->
　　颜朗如以洋布作画古画多用绢，宋以后始兼用纸，明人又继以绫，皆取其易助神采。苏州叶调生偶以洋布极细密者，索颜朗如作墨山水。朗如言其质较绢稍涩，视宣纸则和润，颇能发笔墨之趣，而气韵又觉醇雅。同人咸以为新奇可喜，作诗咏之。程序伯云：「山林宜布素，尽洗华缛姿。莫嫌袜材费，烟污得所施。颇闻波弋国，香荃成几丝.金壶助余馥，墨渖含清滋。从此剡溪藤，贱作拭案资.晚窗喜展对，络纬啼凉飔.」印印川云：「宋细唐麤辨入微，几劳织女弄梭机.谁将卉服齐东绢，咏画林看列布衣。」俞骏岳亦曾为调生以洋布作山水立幅，谓与笔墨相宜，语同朗如。一时妙手如贝六泉点、沈竹宾焯率喜作布本画，盖皆自调生一幢开其先也。

　　姚伯昂画猫姚伯昂副宪元之曾豢一黑猫，形如虎，甚爱之，且亲为绘之于轴.刘少涂曾于其京邸中见之，觉神气如生，副宪固精于绘事也。

　　李筑夫画笔浓密嘉、道间，李筑夫岩以画名。初为漆工，彩绘栋宇，人物花鸟，厥状惟肖，故得值恒倍常工。既而悔曰：「瘁我心力，仅得一日之饱，徒供伧父玩赏，乌能传名不朽耶？吾十指自有所托。」遂改习绘事，用笔浓密，名噪一时.金云门画佛像山阴女士金云门，名礼嬴，秀水王仲瞿继妻也。通文史，尤善画。其画人物，逼似刘松年、赵千里、仇实父诸家，故嘉、道之间，海内称女士画为大宗。所画佛像尤多，传世者有《西王母降集灵台》、《班婕妤辞辇》、《唐昌观女仙观玉蕊花》、《吴彩鸾写韵》、《江采苹作楼东赋》、《周娥皇邀醉舞》诸图，而《建安七子图》尤着。

　　鲍阿滚缋像道光时，吴下有鲍某者，善追写人家祖父像，一一惟肖。将落笔时，辄就地作蜣螂转丸势，时人呼为鲍阿滚.梁侪石画得生趣顺德梁元翀，字侪石。善画，有苍气，无媚骨，如其人。试童子，屡北。年四十后，始决弃举业，欲专以画名于世，乃渐出以秀润，晚更得生趣，皴法喜拟董文敏，而淡水遥山，更超妙。间仿黄鹤山樵，万毛攒凑中，湿翠欲滴，论者诧为神似，然不可多得。所作小景，尤得倪高士意。疏杨枯竹，秋气萧然。又与黎二樵同癖。二樵以韵胜，侪石以骨胜，则两不相掩焉。远近索画者踵相接，得其尺幅，珍秘之。

　　侪石每遇得意画，辄自为韵语题其上，书法尤深入黄文节堂奥，故时人号之曰三绝，不独以得其画为喜也。

　　侪石尝谓人曰：「近世画人稍压俚耳，即自高声价，润笔之多寡，视纸幅大小为差，阿堵不至，虽至好，犹袖纸以还。钱至矣，纸收矣，或三四返，五六返，仅乃得之。其间之失而补，补而又失此纸者，不知凡几。予闻昔之人却钱币，不肯画，画复自毁，有之矣，未闻一行以市道，曾不亲疏别若今日者。夫谓之市，则不得问所从来，皁役，吾兄之；商贾，吾先生之。甚或取以糊其门，围其榻，践蹋弃之，谁之过哉？予家贫，既不能概屏钱币，称高尚，而来索者卒未尝锱铢较，有所酬，无不立应。然计终岁所入，实足备薪水而有余，向平婚嫁亦资此。故寒士之庐，惟予画可张，他不能致也。」

　　华秋岳卖画道光时，华秋岳岩在京卖画，顾知者鲜.一日，有人以名人字画求售，视之，无佳品，将返之，瞥见包画之纸亦为画残，似甚佳，异而视，即己之画也。华怅叹万状，遂浩然出都。

　　费晓楼画仕女乌程费晓楼，名丹旭，工画仕女。初甚贫，在杭州城隍山设摊售画，偶为汤贞愍所见，审非凡品。时某家方鼎盛，主人某好宾客，四方名俊，辐辏其门.汤因言费必能成名家，盍有以裁成之。某即延费至其家，月奉金若干。某家富图籍，因得纵观古名画，画日益工，某家又为延誉，于是费画名著东南诸省。又以闲暇习为诗词，某氏后人为裒集之，曰《依旧草堂遗稿》。

　　郎苏门画蟹安吉郎苏门观察葆辰画蟹入神品，人皆宝贵之，称为郎蟹。其自题诗亦多佳者，有七绝二首云：「秋来不减持螫兴，愿学东坡守戒难.聊借砚池无数墨，写生且作放生看。」「橙黄橘绿稻花疏，杯酒双螯小醉余.若使季鹰知此味，秋来应不忆鲈鱼.」

　　招子庸画半蟹南海招子庸工绘事，画蟹最佳，俨有秋水稻芒郭索横行之致。润有定格，酬不及格者，为之绘半面蟹，自石罅中微露半体，神采宛然如生，见者皆叹为绝笔.文宗画马文宗善画马，同治朝，由醇贤亲王恭摹上石，神采飞舞，雄骏中含肃穆之气。

　　吴让之鬻画仪征吴让之，名廷扬，又名熙载，蚤岁以画负盛名。入酒肆，恒不给赀，率涂抹数纸以博一醉。咸丰庚申乱后，生计日蹙，一家十数口，恒空乏无藉。其妇不贤，时以家庭细故相勃溪，至赁僧庐鬻字以为活焉。

　　苗沛霖画巨石苗沛霖工画，方为诸生时，尝为人画巨石一帧，题两绝句于其上曰：「星精耿耿列三台，谪堕人间大可哀。知己纵邀颠米拜，摩挲终屈补天才。」「位置豪家白玉栏，终嫌格调太孤寒。何如飞去投榛莽，留与将军作虎看。」

　　左恭人绘孤舟入蜀图四川曾吟村太仆以进士观政农部，出守章江，深得士民心。曾文正公国藩治军安庆，招致戎幕，以劳卒于军。其室左恭人移柩回蜀，过叉鱼滩，大风，几覆舟，恭人抚棺长号，呼天泣血，风遽止，舟竟无恙。乃自绘《孤舟入蜀图》，海内名公巨卿多题咏之。

　　瑜皇贵妃画山水穆宗之瑜皇贵妃能画山水，墨笔作兰，自题小诗，署款曰懒梦山人。孝钦后训政时，退居一室，图书满架，以画自遣而已。

　　项维仁不轻作画永嘉项维仁善画，嗜酒，性孤僻，不乐与人交。人属以画，辄大怒，或且申申詈不已。其画无师法，每当大风雨，辄饮酒极醉，破笠赤脚，登屋后山绝顶，蹲踞而遗，观其冈峦之冥蒙，云树之迷互，鼓掌狂叫。疾走归，据案伸纸，奋笔直追，濡染淋漓，烟气弥漫。昼已，张壁间，复取斗酒赏之，且饮且注视。良久，忽大哭，立毁之，弃炉火中。他日风雨复然，卒不知其故也。

　　维仁平生不妄见人，温州协守备钱大勇嗜酒，与之善者数年，终不敢乞一画。一日，大雨，过维仁，维仁方据案画，画已，自起入取酒，大勇急卷画怀之。维仁出，不得画，知为大勇所匿，则笑曰：「君欲得吾画，良苦，然未署款，当为补之。」大勇不许，曰：「得画足矣，奚必署款。」又尝具美扇，索名人书之，置维仁案而久不言。维仁顾扇美，信手作小树数株，已见背面书，乃大怒，曰：「奈何以某书罗我！」尽涂其画。大勇死，维仁益佗傺。有尚书督军者，阅边至温州，语及维仁画，兵备道立遣人召之。时方大雨，维仁破笠赤脚至，道降阶相迎，与抗礼，维仁曰：「某，庶人耳，辱公厚召，故来，将奚役？」道以情告，陈百金几上，维仁直视曰：「某不知画，即画，岂用以媚大府者！」不谢，走出。道无如何，饰他人画，署维仁名以献，维仁画终不可得。

　　杨景白画罗汉杨景白，名星灿，同治时人，自署伟头陀，又称不了头陀。其画专精于罗汉，美人，惟自耻以丹青觅利，囊有钱，即橐笔，虽求者以百金丐尺幅，靳不应。生平嗜鸦片烟，必俟烟尽，始稍稍为人下笔.广州佛照楼旅店所悬罗汉四小帧，乃其极贫困时，不得已馆于佛照楼，主人日供鸭腿面一碗，清膏一两，杨感之，乃殚精竭虑，为此生平最得意之作也。

　　景白常独居一室，终日不逾门限，几席有尘，亦略不拂拭。所卧烟榻，至留一人形，盖除身所蔽外，四围皆积尘垢也。每绘时，窒塞窗棂，满室黑暗，惟漏光如掌，就光中染翰，谓非此则不工，耗目力也。时欲作一罗汉，辄覃思数日，至遗精溺，自以为苦，故不多作。佛照楼下别有《杨贵妃教白鹦鹉念多心经图》，美人樱唇微绽，媚眼低垂，为且诵且聆之状，神妙不可思议，亦景白所作也。

　　续画中九友吴梅村有《画中九友歌》，评泊丹青，扬扢风雅，洵足为绘林增色。丹徒赵季梅中翰彦修用其韵，作《续九友歌》云：「剡溪侍郎荆关流，淋漓墨障烟云浮。放笔天外乌纱投，西溪高隐夫何求。 「 醇士」 雷州鉴赏珊瑚钩，游心艺苑春复秋。上官白简穷镜锼，金貂换酒百不忧. 「 鹤舟」 髯翁三十游皇州，宣南画史居上头，驱染子墨万象收。冷斋低首岁几周，未寒先补山羊裘。 「 少甫」 松圆后起追前修，疏篁古木摹丹邱。一僮一鹤随扁舟，虞山茂苑长句留。 「 序伯」 秋言大笔如戈矛，苍松巨壑师马刘，酒人八九来深楼，传觞作画心悠悠。 「 秋言」 谊亭细楷如锺繇，酒酣捉笔揩双眸。烟霞落纸松风飂，元气灏灏精神遒。 「 谊亭」 叔明汪子工吟讴，收拾烟墨赋宦游.劝耕原隰闻啼鸠，长宫稳跨折角牛。 「 叔明」 鸳湖下笔烟景稠，花鸟更比林良幽。辇金索画来瀛洲，脱巾笑傲东诸侯。 「 子祥」 阿弟生计无田畴，迂疏隐僻动见尤，抚印作画驱穷愁。浮家江上闲于鸥，放头烂醉万虑休。 「 弟荣」 」此外尚有《松陵画友》诗二十四首，续八首。江浙画手固多，而季梅搜罗不遗余力，以视朱竹垞之《论画绝句》，郑板桥之《画人诗》，其赅博不啻倍蓰矣。

　　孝钦后画观音像孝钦后所画宫体观音像，轴长五尺六寸，绢本，像高二尺一寸，朱绿隐隐迭起，衣褶间描以金粉。像之上有梵文四字，于中钤印一，文曰「慈禧御笔」。

　　孝钦后画葡萄孝钦后喜作画，而不能工。画兰竹，寥寥数笔而已，然设色布格，必苦心经营.画何种花，即捣何种花汁以为色。其得意者，莫若葡萄。盖葡萄惟数大圈，随手可成，藤蔓屈曲，如蛇如蚓，信笔所之，易于神似。或谓孝钦喜饮葡萄酒，因而推爱葡萄，暇必画一纸以自遣也。

　　孝钦后画有代笔孝钦后万几之暇，辄画扇及立幅以赐大臣，患不能给，乃觅代笔二人，一为归安姚彦侍方伯之嫂，一为云南缪中书嘉玉之妹。二人孀居也。月予三十金，然在内均有使费，恒患不给于用，某亲王为设法津贴，又画扇寄售厂肆，索润资极昂，一箑至二金有奇。

　　嘉玉之妹名嘉蕙，字素筠。通书史，善篆隶书，尤工画。归陈氏，蚤孀。光绪己丑五月四日，奉特宣，入储秀宫，供奉绘事。庚子西幸，随驾至长安。孝钦每于政暇，召入寝官，赐坐于地，闲论今古，内监皆称为缪先生。当随驾至秦时，有犹子留滞京师，侄妇年二十余，携以自随，居孝钦寝宫东偏之小室，终日不得出户。综计素筠之参承禁闼，入陪清燕，出侍宸游，垂二十余年。

