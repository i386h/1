<!-- { "loadSidebar": true } -->
　　爷头苗有外甥钱贵州之爷头苗为黑苗类，婚嫁，以姑女定为舅媳。舅无子，必重献银钱于舅，曰外甥钱，无则终不得嫁。或私召少年与合，呼为阿妹。男女多苟合，惟洞崽不敢通爷头，盖洞崽为下户，爷头为上户也。

　　洞寨苗分寨结婚洞崽苗与爷头分寨居，爷头称大寨，洞崽称小寨，听爷头使令。婚姻各分寨类，若私婚大寨，谓之犯上，则大寨聚党夺其资产，有伤命者。

　　黑苗及春而婚清江黑苗，男女好着锦袍，未婚男子曰罗汉，女曰老陪。春晴日，携酒食登山，互相歌舞，相悦者饮以牛角，遂奔。生子后，乃曰有后人矣，始从事于耕作。

　　车寨苗月场求婚车寨苗在黎平、古州，男习技业，女工刺绣.未婚者于旷野为月场，男弦女歌，声清越在诸苗上。旧古州凡四十五寨，相传马三保之兵遣六百余人入赘苗女家，名六百户生苗。

　　黑脚苗求婚先劫黑脚苗在清江、台拱，男短衣大袴，头插白翎，出入持刀镖，以劫夺为生。不事劫夺者，女不嫁之。欲求婚，必先行劫也。

　　黎人婚嫁黎人无时宪书，不知甲子，然于婚姻，亦必择吉日。其法：按十二兽，以手推算，所择日与选择家悉暗合。或云，虎猴牛，黎人以为恶兽，避之则吉。吉日，男家送绣花桶为礼，女家戚串年幼未婚者，竞送钗带等物，亲送女至夫家。夫家之幼男女伴新妇眠二十余日，俟造屋毕，乃同居。女家送亲者至，入屋饮酒，夫家宰牛猪等畜盛待之。饮食毕，将归，各送一物为谢.男送箭，女送红绒，曰压手。女嫁之日，亲属送至门外，痛哭而别，女亦痛哭。

　　黎女多外出野合，其父母亦不禁。至刺面为妇，则终身无二。其俗以既婚则不容有私，有则羣黎立杀之，故不敢犯。妇丧夫，谓之鬼婆，无敢娶之者。

　　僮官婚嫁僮人聚而成村者为峒，推其长曰峒官。峒官家之婚姻以豪侈相胜。壻来就婚，女家于五里外采香草异花结为庐，曰入寮。锦茵绮筵，鼓乐导男女而入，盛兵为备，小有言，则肃兵相鏖。既成婚，妇之婢媵若忤壻意，即手刃之。能杀婢媵多者，妻方畏惮，否则懦而易之。半年，始与壻归，盛兵陈乐，马上飞鎗走球，鸣铙角伎，曰出寮舞。

　　瑶人婚嫁瑶人之婚嫁也，每于仲冬既望，羣集狗头王庙，报赛宴会，男女杂沓，凡一切金帛珠玉，悉佩诸左右，竞相夸耀。其不尽者，贯以彩绳，而悬诸身之前后。宴毕，瑶目踞厅旁，命男女年十七八以上者，分左右席地坐，竟夕唱和，歌声彻旦，率以狎媟语相赠答。男意惬，惟睨其女而歌，挑以求凰意。女悦男，则就男坐所促膝而坐。既坐，执柯者以男女襟带絜其短长，如相若，俾男挟女去。越三日，女之父母操豚蹄一簋，清酎一瓢，往壻家，使之同牢合卺。否则互易其鞶，各系于腰以归，以为聘，踰一再岁，衣之短长同，则敦媒以导。

　　山官婚嫁则不然。先数月，嫁女之家购香木芳草构屋于中途，名曰寮。届期，男与女均集，鼓角鸣铙，人声与笙声迭作，雅乐共俗乐并陈。日将晡，鼓吹导之入营房，环四面，集豺手狼手豹手虎手千人供宿卫，豺狼虎豹手，瑶兵也。居六阅月，壻始率妇归，前后以童男女于马上演角抵鱼龙戏，曰出寮舞。将至里闬，壻先骋马归，遣女瑶眊，携五采竹筐，上图山魅百怪状迎之，瑶称巫曰瑶眊，取妇衵服，贮其中，名曰纳魄，又曰收魂，盖欲女惮魔之灵，安于其室，而不敢纵恣也。凡女已受聘，戴方版于顶，以发平绕其上，左右覆绣帕一，及肩，胶以黄腊膏，缀以琉璃五采珠无算，见男子不语不歌，谓其已有家也，羣以板瑶目之。未字，带箭竿一，分其发盘结之，披堆花迭草巾于箭尾，途遇姣好男子，歌遂作，有室者弗之和，否则赓歌之，辞半以淫，两相悦，各易其衫带以归，此箭瑶也。

　　其报赛于狗头王庙时，乐五合，旗五方，衣五彩，是谓五参。奏乐，则男左女右，乐器为铙、鼓、胡卢、笙、忽雷、响瓠、云阳。祭毕，合乐，男女跳跃，击云阳为节，以定婚媾。侧具大木槽，扣槽羣号，先献人头一枚，曰吴将军首级。有时无罪人，以桄榔面饰为之，羣乐毕作，然后用熊、罴、虎、豹、呦鹿、飞乌、溪毛各为九坛，分为七献，七九六十三，取斗数也。七献既陈，焚燎节乐，择其女之姱丽娴巧者劝客，极绸缪而后已。男女联袂而舞，谓之蹋瑶，相悦，则男腾跃跳踊，负女去。

　　倮倮婚嫁倮倮结婚，必以同族。结婚之法，互择门第相等者，由新郎赠品物，订约词，其承诺与否，视女家之纳品物与否，纳者为成约.婚日，新郎张祝宴于邱冈，迎新妇，合宗族亲友而宴之。宴毕，新妇偕其友往夫家，然飨宴不及三次，不亲睦也。订约时亦互有赠物，以新郎赠新妇者为较多。娶妻之数有定例。酉长三人，次二人，平民一人。

　　其又一法，则至婚期，妇家招宗族亲友行话别之式。其时令侍婢悲歌一曲，女欷歔呜咽，若不胜悲，强放声歌而和之，其歌意略言孝道有亏及生别离也。句之短长，各随其意。既而新郎之兄弟亲族等来迎新妇，妇家亲族侍婢等，悉持棍棒以拒之。男家亲族乃撒面粉、木灰，藉以表亲迎者敢于前进之意。新郎入，负新妇于肩，使乘马，疾驰至家。男之父母有所赠，马牛羊也。女之父母有所赠，衣服、谷物也。

　　六洞夷人婚嫁六洞夷人在黎平府，未婚男女翦衣换带，则卜而嫁之。邻女数十，各执蓝布伞送至壻家，欢饮三日夜，复携新妇归.壻时往妇家偕宿，生子方归夫家。

　　金川夷人婚嫁金川夷人无问名、纳采诸礼，男女率先私合而后婚配。男家倩喇嘛择吉日，告之女家。至期，两家各廷喇嘛诵经礼忏，戚串邻里咸集于女家，饫猪膘，吸杂酒。男家倩一人前往，如媒妁礼.女家亦倩一人壶浆以迎，酌之酒。男家人长跪而后饮之，女家人端坐不动也。饮毕，羣拥新妇至夫家，笑言谑浪，相率跳锅庄.跳毕，各侈饮啖，既醉既饱，如鸟兽散，而新妇亦行矣。自此往来不常，食宿无定所，迨生有子女，然后依栖夫家。

　　西康番人婚嫁西康番人婚嫁，如土司、头人、富室，皆用媒妁，虽有苟合为婚者，仍以媒妁为礼，且土司不得娶所部头人之女为妻。娶时，有衣服首饰，令人往迎，女以帕蒙首乘马而至，男家则令人扶之下马.入室，与夫并列，席地而坐。亲邻往谒，皆以白绫一方，曰哈达，搭于夫妇之肩以为礼.台湾番人婚嫁台湾近城社番颇知习礼，议婚时，令媒通言诹吉，以布帛、蔬果及牛二行聘礼.俗重女，赘壻于家谓之有赚。生男出赘，谓之无赚。盖以女配男，承宗支也。

　　婚日，女靓妆坐于板棚，四人肩之，揭彩竿于前，鸣锣前导，邀游里社，亲党各致贺，壻携手同归，两家父母亦共饮酒三五斗，以后遗簪绝缨，欢谑无度，数日方止。

　　其又一俗，则新妇于婚日，乘舆临门，先以长凳横列厅事，新郎华冠彩服，背荷雨盖一柄，立于凳之左端，以一足踏凳，作行色匆匆状。新妇离舆，即立于凳之右端，启口问曰：「郎往何处去？」郎必曰：「往泉州一路去。」于是新妇媚声柔态歌《妾送郎》曲以饯之。然后送入洞房，交拜花烛，众宾始欢呼畅饮，平视新妇而散。

　　畬客结婚处州畬客之结婚也，一言为定，与汉人之用礼帖者异。以铜钱十六节纳女家，新妇戴棉帽，步行至壻家，宗族亲友沿途唱歌以送之。

　　太祖与叶赫氏结婚初，叶赫贝勒扬吉弩识太祖为非常人，言：「我有幼女，俟其长，当奉侍。」太祖曰：「欲缔姻盟，盍以年长者妻我。」扬吉弩曰：「我非惜长女也。幼女容仪端重，举止不凡耳。」太祖因聘之，是为孝慈后，诞生太宗。

　　世祖嫁明长公主明思宗长公主，名徽娖，年十五，奉圣母命，偕宫人数十至嘉定伯周奎府中。以门禁森严，不便请钥为辞，及天将晓，仍归大内。顺治乙酉，上书求出家，世祖命访原配周都尉世显，得之，诏使成婚，婚一年而卒。

　　豫王娶嫠妇刘氏国初，豫亲王多铎之妃刘氏，字三季，常熟人。家世业儒，长兄赓虞守正不阿，仲兄肇周狡黠嗜利。刘生而聪颖，八岁母卒，父教之书，时学为笔札。十岁，父死，依两嫂以居，十四岁犹未字也。邑富人黄亮功，娶于陈而亡，年四十无子，谋娶刘为继室，遣媒妁致意，赓虞不允，肇周利黄多金，力劝之，资虞固执不可。未几，赓虞幕游山左，适讹言朝廷遣使至江浙选汉族女，婚嫁者一夕数百，肇周因嫁之于黄.逾年，刘生女，爱之甚，命名曰珍。黄五十无子，乃育肇周子七，欲以为子也。及长，好勇鬬很，喜与无赖游.刘悔，乃为珍赘直塘钱氏子为壻，将倚壻以终老。七窥其意，忿而愈横，刘逐之。黄死，七斩衰号柩前，欲分遗产，刘不与，摽诸门外，七大呼曰：「吾必有以报仇。」越数日，七引盗来劫，幸先有备，盗惊逸。刘遂以财谷迁直塘而将徙居焉。

　　时李成栋已降本朝，率兵纵掠，七方投旗为走卒，因大言刘氏之富，所部旗将乃率五百人往刼，以七导。至，则黄之仓廪、窖藏、箱笥皆空无所有矣。旗将怒，遂掳刘及其侍者张妪去。至江宁，则已有妇女三百余人，刘乃杂其中。初至，集于马棚。越日，豫王府总管满媪至矣。满媪能汉语，集众女，上下睨视，选得三十人，令至别所。谛视久之，复去其半，留十余人，审视其发眉耳目口鼻指臂，复隔衣而扪其乳，则存者仅五妇，乃令其列坐，殷勤问讯。其一音微涩，复去之，仅得四人，刘与焉。

　　四人乘舆至王府，张妪从。刘谓张妪曰：「吾欲与珍相见，故含垢忍辱而不死，今已矣，其死乎！」言罢，大哭。俄而王设宴，命四妇侍酒，刘独倚柱立，侧其面，不发一语，额光映灯烛，眼微红.王艳之，询以籍贯年岁及夫为谁某，均不应。忽大哭，求速死，撞首于柱，满媪抱持之，且号且踊，髻解，发丈余委地。王谕满媪曰：「善护持之。」而刘日夕悲泣，竟不食。

