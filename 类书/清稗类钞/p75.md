<!-- { "loadSidebar": true } -->
　　业尔仓巴有二，五品官也，掌征收钱粮.出缺，以喇嘛补之。

　　朗仔辖有二，五品官也，管理拉萨市政。

　　噶厦、协尔帮，各有二，五品官也，任司法。

　　达琫有二，为六品官，掌马厂事。

　　大中译有二，六品，卓尼尔有三，达赖之传事者也。小中译有三，七品，属于噶布伦，分掌文牍庶务。第巴以下，管达赖之杂事。

　　岁琫，为达赖喇嘛起居之内侍。其次曰森琫，曰曲琫，司经卷。曰济仲，司熬茶。诸人并佐班禅额尔德尼分掌后藏大小政务。

　　硕第巴为五品官，管理札什伦布市政。

　　堪布，僧官之总称也，前后藏皆同。管理寺院，讲习经典，有总堪布、通巴堪布、达尔罕堪布之别.其品级自三品至八九品不等，惟以寺院之大小，喇嘛之多寡为差。

　　札萨克三人，乃济隆第穆两呼图克图及那门汗 「 一作诺门汗，位在呼图克图之次。」 理事之大僧官也。传译语者曰罗藏娃。又有边缺大营官、小营官，皆主地方及兵事。外有管门、管草、管粑糌、账房、牛羊厂诸职事。此西藏官吏之制也。

　　西康番官西康呼图克图之官乃满人所称番官之名也。土司虽有宣慰司、宣抚司、安抚司。长官司之分，番人均不知，统称之曰人不齐，乃尊大无比之意也。而土司亦有属官焉，为总理者曰襄资，言赞襄土司也。此外有名鼓抄者，有名业巴者，各四人，皆土司之内官，分管粮税词讼等事。其管理地方之外官，或名协厂，或名恶巴，或名黑巴，或名学巴，所在不同，汉人统称之曰头人，番人则称之曰本。本，即官也。番人称汉官亦曰剖本。至呼图克图，番人称之曰佛都督，亦曰人不齐.呼图克图所属之官为总理者曰仓储巴，其余之官与土司所属者大同小异。又有呼图克图临事时派往他处办事之官与以全权者，曰替身。其各官职，在番人自有尊卑大小之别，而番官之名亦尚不止此。自边务大臣赵尔丰奏将土司改汉官，头人名称皆改为保正、村长矣。

　　宣慰司、宣抚司、安抚司、长官司之职，历代以之隶兵部，承袭时，由兵部发给札付。土司有不职，督抚得题参之。后改汉官，土千总改千总职，土把总改把总职，以此推之，则宣慰司秩视副将矣。

　　番官之妻称曰子莫姑学，头人之妻称曰姜姑学.亦有以姑学名土司者，惟姑学上加称之字不同耳。

　　二氏官职二氏者，释道也。凡民有出家为僧道者，置首领以约束之，在京师者曰僧录司：左、右善世二人，正六品；阐教二人，从六品；讲经二人，正八品；觉义二人，从八品。曰道录司：左、右正一二人，正六品；演法二人，从六品；至灵二人，正八品；至义二人，从八品。由礼部选择，移吏部补授。在各省者，府曰僧纲、道纪，州曰僧正、道正，县曰僧会、道会，均未入流。府二人，州县各一人，由各省咨部给札，择其朴谨者充之。惟仍服方外衣冠，异于行政司法之职官，且与喇嘛有别，不必竟视为朝廷之命官也。

　　府州县道教之首领，既有道纪司、道正、道会，以约束道士，而道士又服从于张天师。张世居江西贵溪县之龙虎山，其邸曰大真人府，亦复侈作威福，设官分职，各处道士且亦有入赀得官者。于潜赵伯英广文逢年言其邑有道会司，设衔牌五副于厅事，一为道会司正堂，则朝廷所授之职也，二为大真人府知事厅，三为大真人府赞教厅，四为大真人府仁静观提举厅，五为大真人府消遥观提举厅，凡此四职，皆天师所授也。

　　喇嘛官职喇嘛之职十数等，最尊者曰国师，曰禅师，其次曰札萨克大喇嘛，曰副札萨克大喇嘛，曰札萨克喇嘛，以上皆给印，余给札付。又其次曰大喇嘛，曰副喇嘛，曰闲散喇嘛。札萨克喇嘛之徒有德木齐格、思规格隆、班第等。

　　其在蒙古者有上柱特巴喇嘛掌印。多呢喇嘛为活佛之近侍，传达活佛号令。达喇嘛总理庙务，袋德喇嘛为王公世子，品最尊贵，位置无定。德木齐喇嘛专司经卷，戈什贵喇嘛专司清规，蚊子喇嘛为诵经喇嘛之领袖，诵经时，彼先倡，徒众和之。喇嘛为司诵经卷之徒众也，无专名称.达喀尔齐喇嘛管理佛堂，汉波喇嘛以喇嘛之齿尊者充之，有虚名无实权。高妞喇嘛司门户。此外又有呢式把，为活佛之侍仆，如王公府之包衣然。大庙喇嘛六七百，小庙百余，每旗之喇嘛至少亦千人。

　　青海僧官青海寺院所设僧官，视西藏制为略简，无堪布名号，各因其僧额之多寡、事务之繁简、田产之肥瘠而设之焉。惟森琫、曲琫、孜仲、商卓特巴、罗藏娃等职司，则无寺无之。森琫汉名僧纲，曲琫汉名法台，孜仲汉名法司，商卓特巴汉名管家，番语又名香错，盖即商卓二字之讹音也。其罗藏娃以下亦不辨其品级大小，概以僧官名之而已。职司之繁者，以香错为最，盖常以一职而兼数差，事务丛脞，日不暇给也。

　　土司官职滇、黔、蜀、桂有土司，官皆世袭，大率沿明之旧.官名为宣抚司，副宣抚司，安抚司，正长官司，副长官司，长官司，正左司，正右司，土知州，土知县，土州同，土县丞，土守备，土千总，土把总，土外委，土舍，土目。其初授官时，汉人为多，间有以土人充之者。遇有典礼，无论品秩崇卑，取《春秋》王人虽微序诸侯上之义，分列僚佐之末。

　　太平府土司太平府属有土司一十九处，其先世皆随宋狄武襄来者，故籍隶山东者为多。岁必采办山羊血石羊胆解府汇齐，贡之上方。

　　土州广西土州，吏目治汉人，土司治土人。汉知州不事事，相去数十里，有官署，岁收所输官税，遇应袭，报名，官死袭职，或仇杀用兵，土司移文相告，为之转达，平居给膳度日，年满候升而已。土司知州乃世袭，类似古蛮夷小国，自擅生杀。其官属，首老二人最尊，次首大四人，次曰都老，曰耆老，曰权户，曰权工，无礼兵刑，盖兵刑自有主者，礼弗尚也。州之峒甚多，每峒有峒官，有头目，有小目。主兵之官曰内兵，与首老敌体者一人，中军一人，先锋二三四人。有七总，总旗、总枪、总炮、总甲、总锚、总刀是也。兵无弓矢。又有八把，有马房，马房之官曰甲槽，曰马排。首老以下文职也，内兵以下武职也，峒官则县令巡司也，各得专刑杀。首老子弟送名于知州，补头目等职，次第迁转.送名注籍，馈献甚厚，每州输官税，岁三十六金，为重额，递轻至二十金而止。所取于其民者，盖万数而赢.内地士人之往客游者，礼敬备至，土官必延内地人为师，教其子弟。重价买内地人女为姬妾，宠则薄其妻。妻怒，或以蛊毒杀夫，而利使子袭.子幼，母得肆志与所延士人为偶，亦不畏人知也。土官之考终者，亦鲜克中寿，则由少时纵欲使然。然自南宁、泗城以下，与安南邻接，境域辽广，珍异储积，匿亡命，前代逸民颇遯迹其中，其藏书有中土所未觏者。

　　土司改流宣统庚戌以前，湖北、湖南土司悉已改为流官，而广西之土州县，贵州之长官司，尚仍旧贯，四川则未改流者十之六七，云南土司多接外服，甘肃土司从未变革。曾经民政部于宣统辛亥春，奏请饬该督抚暨边务大臣酌拟改流办法。

　　女官名数品级顺治戊戌十一月，礼部等衙门议定宫闱女官名数、品级及供事宫女名数，干清宫有夫人一员，秩一品；淑仪一员，秩二品；婉侍六员，秩三品；柔婉二十员，芳婉三十员，秩俱四品。尚宫局有尚宫司纪、司言、司簿各二员，司闱四员，女史六员.尚仪局有尚仪一员，司乐二员，司籍、司宾、司赞各四员，女史三员.尚服局有尚服一员，司仗四员，司宝、司衣、司饰、女史各二员.尚食局有尚食一员，司馔四员，司酝、司药、司供、女史各二员.尚寝局有尚寝一员，司设、司镫各四员，司舆、司苑、女史各二员.尚绩局有尚绩一员，司制四员，司珍、司彩、司计、女史各二员.宫正司有宫正、女史各二员，秩俱六品。慈宁宫有贞容一员，秩二品，慎容一员，秩三品，勤侍无品级。

　　萨满坤宁宫供奉神位，皆依盛京清宁宫旧制，应由皇后每日行礼，设一女官代之，食三品俸，名曰萨满，俗讹称撒麻太太，旧《会典》谓之赞祀女官。清晨入神武门，至宫礼神。萨满身故，传媳不传女，以所诵经咒不轻授人也。

　　奉圣夫人康熙丁巳，圣祖特颁恩诏，封世祖之乳母朴氏为奉圣夫人，盖与明客氏所得之封号同。

　　官员之妻有封典文武官员之妻有封典，五品以上曰诰封，七品以上曰敕封，正从同。一品曰一品夫人，曾祖母、祖母、母亦均得封。二品曰夫人，祖母、母均得封。三品曰淑人，祖母、母均得封。四品曰恭人，母得封。五品曰宜人，母得封。六品曰安人，母得封。七品曰孺人，母得封。八品九品文武之妻无封，文之母得貤封，曰孺人，武之母无貤封。然此为原则，自捐例推广而后，亦有照衔给封、踰品请封之事矣。

　　粤寇设官分爵粤寇所置官吏，以天地春夏秋冬别之，均有正有副，又有丞相、检点、指挥、侍卫挥御、总粮将军、坐关将军、巡狩将军，及女丞相、女掌教、女掌簿、女指挥、女百长各职。其王爵颇多。侯爵以下，有捐米五百石者，即加一等。又有金、木、水、火、土五将军，揠地道筑土墙为土将军之事，渡河掘沟为水将军之事，点放鎗炮为火将军之事，制造军器为金将军之事，列木栅、造木城、修理营帐，则为木将军之事也。


　　清稗类钞  徐珂 编  考试类

　　清稗类钞考试类以科名奔走天下士国家以科名奔走天下士，童子诵习经书，而通其句读文义，能敷之为文。每岁，所在郡县，羣聚而试之，其文之明而切、才之秀而可底于成者，则次第其名，以升于州县若府，州县若府又试而先后之，上督学使者。使者至，则以校而去取之，按其额以补学官弟子。

　　其旧为学官弟子者，亦试于使者。试有岁有科，岁分文与武，而科试惟文士而已。使者岁、科试，凡三岁而徧，其子、午、卯、酉之年则有乡试，取于新旧学官弟子，中是科者，号为举人。又进于礼部，则有会试，取于乡试之举人，中是科者曰进士。丁、辰、戌、丑、未之年，其乡、会试皆天子简京朝官之翰、詹、科、道、部曹娴文者及九卿大员主其试，大抵踵明之故。而士之怀才抱器，毅然思有所表见于当世者，靡不由是以进矣。

