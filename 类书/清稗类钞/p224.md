<!-- { "loadSidebar": true } -->
　　黄八子，太湖盗匪也。一日，往劫富室，明火执仗者十八人，破门入，搜劫财帛。一女年甫十五六，闻盗至，惊骇战栗，蒙被不敢声。盗魁艳其姿，强淫之，为八子所觉，顿足曰：「噫，行此不义，必遭诛戮，我等为汝误矣。」盗魁笑曰：「毋相诟也。」八子怒曰：「汝不记吾党规条乎？贪淫必败，天道昭彰，我将去之。」遂出告诸盗，辞别，欲挽留之，不听，与之财帛，亦不受，脱然而去。至海宁，投县，自首丝肆被窃案。然此案实非八子所为，盖与劫富室同时，冒之以就轻也。羁禁日久，以无原赃，案莫结。时有刑书某以办漕亏欠收禁，八子深与结纳，问得若干银可仍回刑房，某以四百金告。八子曰：「是不难，我为先生完此事。」某曰：「果如是，我必有以报。」自此交益密，某家送饭食，恒与八子共之。一日，晚餐食羊腿，八子甘之，问系自置乎，某曰：「买诸市肆。」八子曰：「何处有？」某曰：「熟食铺皆有之。」八子骤欲饱啖，某曰：「门已封矣，明日嘱家人多备可也。」八子不能俟，取钱出院，但闻锁镣脱落声，禁子出视，仅遗刑具，而八子不知所往矣。某嘱禁子勿张皇，谓彼去即来，必无他虑也。未几，仍锁镣而入，肩负羊腿，笑曰：「尚不辱命，共切食之。」某曰：「君来去何速？」八子曰：「我今与君交深，敢以实告。我因盗党采花必败，不愿共之，故避重就轻，以认此案。惟原赃难得，求先生出后，可托事主不必深究，见赃即领，我事毕矣。不然，脱禁而去，亦何难。不欲为者，避前事耳。况我日在禁中，夜则游行自在，同监多人皆不知之。今与先生言，明夜将往取财帛以了先生事。」因复潜出，伏臣室屋上，系库书某家，是日方得千金贿。八子俟夜深人静，窃取而回。明日，以四百金交某完亏释放。而富室女子已羞忿自谥矣，事主上控，都察奏参，春旨严拿，盗魁十七人全获，无一漏网者。供及黄八子，行文到县，刑书以八子是月日夜方在此行窃丝肆，岂能远往三百里外为盗乎，其为仇攀可知。据情移覆，亦不深究，并为书达事主，求其以物之相似者充原物领认。事主允，而八子之案遂决，照自首例减等。

　　胡大拒捕

　　粤东有胡大者，积年剧盗也，雄捷能跃楼门。少时习少林拳棒，得秘授。其师曰法云上人，尝戒之曰：「观子之貌，当入于邪僻，以非命终。然子之聪明才力，实为及门冠，吾传衣钵得矣。吾有绝技，舍汝无可传者。但传之，则恐汝为害于人；不传，恐此艺湮没，岂不可惜。」胡指天自誓，谓必束身正道，不为师门玷，法云乃尽心教之。

　　及胡父母亡，乃为盗，明火执仗，横行乡里，积案累累。捕役畏其勇，莫敢擒。一日，胡潜至省垣，匿城西塘鱼栏附近，踪迹诡秘。某弁亦以拳勇名，闻之，选壮勇百余，各持枪械前往，围之三匝。时胡手无利器，从容启户，以酒肴陈于厅事，高坐细嚼。众相视，莫敢先发。某弁大怒，持矛径入，众亦随之。胡掷杯大笑，跳而前，大声谓众曰：「勿太相逼，乃公去矣。」言未毕，滚入人丛，三起三仆，凡壮勇手中所持刀棍皆落地，若有摔之去者。某弁举刀飞掷之，误中阶石，火星迸发，而胡已逝矣。然壮勇已死三人，伤者十余人，盖皆在前列，而为其拳脚所奋踢者也。 

　　隶因谜获盗

　　昔有人幞被行山径间，遇恶少，意所负必楮镪也，击杀之。视幞中，特楮衾耳，大悔之，乃书楮衾曰：「的的的，孰令尔纸被似钞角。问吾何处住，五色云中住。问吾是何姓，杓子少个柄。尔也错，吾也错，不如归去，的的的。」愬官，不知主名，召商谜者问之，曰：「五色云，彩烟也，彩烟，新昌山名。杓子少柄，盂也，盖于姓也。」密令隶人往踪迹之，久而不得。隶人亦了事者，一日，坐镊肆栉发，见一人对门置饼，鼓其槌，作的的声，乃扬言曰：「某山中劫负纸被者，官察知贼处，即来捕也。」觇其人，有惧色。次日，竟闭门不卖饼矣。捕之，果服罪。

　　小德盗珠宝

　　光绪辛丑、壬寅间，有名噪京师之小德，佚其名，某部主事也，都人咸以德大爷呼之。父为奉天某部侍郎灵某。灵之幕宾多谙柔术，德从之习拳。及灵歾，德返京师，应官之暇，贩珠宝以为业。一日，侍郎景沣邸舍被盗，失珠宝二巨箱。景大怒，谓可悬重赏缉捕。景之夫人有心计，以小诸葛名于时，曰：「若是，则其人远扬，宜勿声。」居久之，扬言将嫁女，愿出重价购珠宝。未几，廊房头条胡同某肆有送至者，则原璧也。穷诘之，谓购之于德。景乃告步军统领，并令肆主邀德至肆。时番役已围肆之四周，德不知也。肆主诘其从来，德以购自前门外不知姓名之某摊对。对答间，德面已变色，肆主以危词恫之，德大怒曰：「君何逼人太甚，果见疑者，可以热水至，待我浴后，偕往觅之。」肆主诺，德起立，陡以水掷院中，热气弥漫，德已跳跃而去。顷刻至石头胡同四喜班，纵身下，蹲墙阴。一童奏厕，瞥见之，失声长号。名伶俞庄儿知有异，遽手铁杆出。德跃登屋顶，俞以铁杆扫其足，遂堕地就缚。俞送之于坊，讯知为盗景之珠宝者，旋由巡城御史咨送刑部，讯明斩决。

　　盗劫香港银行

　　香港虽割于英，为其属地，而近接广州，一苇可杭。其地警政修明，鹄立衢市之巡士，咫尺相望，而广州之盗亦聚焉。一日，谋劫银行，苦无从着手也，乃令其徒党伺巡士方值班时，即以物塞其口中，褫其制服，反接其手，缚于自来火柱。他巡士望见，意为此巡士方获一盗而缚之也，不之顾。于是左右之巡士，次第就缚，而银行旁近，閴然无巡士矣。盗乃相率入行，悉索金银，从容登其预泊之小汽船，鼓轮径去。

　　盗报仇

　　香港驻有英国武官，职若我国之总兵者，以能捕盗闻，杀盗无算。一日，骑而出，督队巡海岸，有一服装类乡人者，手持书，交其前驱。前驱指武官而告之，令面递。武官方伸手取书，则其人忽出利刃，断其臂，而跃入海舟遁矣。

　　枭匪有掳人勒赎之事

　　枭匪，以贩盐为生，虽亦商，而官吏齐民以其侵害鹾务，且亦有掳人勒赎之事也，故皆以盗视之，斥之曰匪。光绪末，苏属枭匪极猖獗。候补道某榷厘税于奔牛，积资颇厚，为枭所掳，索五万金以勒赎。

　　知府某方之任，为枭所劫，叩头乞饶命。枭曰：「汝头汝膝不值钱，祇合向尔上司乞怜耳，我等不惯见此卑鄙行径也。」某曰：「吾辈仕宦，譬之行乞，苟有所需，自当与君订立证书，分期以付。若需巨款，则实难应命。」因于身畔出质券数纸示之。盖某知道路不靖，特假之于人，以备临时却敌之用者也。枭乃不顾而去。

　　抖路

　　盗之中有所谓打闷棍者，夜伺于僻左之道路，见有徒行之孤客，即狙击之，劫其财物而去。晚近以来，则不必在僻径，不必在深夜，且不以棍，而以铁尺，以小刀，以手鎗矣。上海则谓之曰抖路。

　　硬爬

　　盗之中有所谓硬爬者，上海为多，黑暗之处，所在有之。然如公共租界静安寺路之跑马场与法租界邻接之城河浜，皆信道也，若辈亦横行其间。且犹不止此，如南京路、福州路者，行道之人，往来如织，较之跑马场、城河浜，繁盛且倍，乃亦有于日高舂、日下舂时，男失其冠，女失其珥者，转不若内地之安靖也。

　　陈老三劫某藩司

　　鄂人某宦川中，运动某权贵，得调江宁藩司。值秋高水涸，舟不可通，虑陆行多盗，严备之。舁行李者以千计，益以卫兵数百人，络绎道上，绵亘至数里，声势甚盛。开、万间有大盗曰陈老三，得部下报告，大喜，思攫取之。或言备严人多，着手不易，则掀髯笑曰：「老夫固操刀以割，目无全牛者也。」继又续得报告，谓黄白物约数十万，珠宝倍之，陈作色曰：「肥哉！」因选精壮者百余人，牛五十头，授以计。陈所据山，驿路出其下，冈峦起伏，亘官道可十七八里。山下道旁，每五里许，有茆屋数十家，辄见酒帘飘扬风中。山中林木蓊翳，羊肠险巘，入其中者，第见翠嶂拔起，鸟道横空而已。逾峻岭百数十里，为大江，芦苇菁密，碎石如斗，小艇数十，潜舣水涘。凡有所得，初藏山中，嗣由此分运长江一带货之，其所赖以为尾闾之宣泄者如是。

　　某既抵万，盛传有盗将袭夺，不敢前。然延宕非计，且无可绕道，不得已，更益卫兵，令实子弹于枪，备战。日旰，渐近山麓，见林木甚恶，大疑，令骑者探而后进。复十余里，路窄，仅容一车马，两旁层崖如削，林木间鸱鹘见人惊起，声格磔，应山谷。某大惧，以为有盗则殆矣。已而渐出谷，竟无异，心稍安。复十数里，日已哺，而弥望荒落，忽见山坡间有一人类樵者，亟命人往，询近处有无小市集，樵曰；「距此六七里，有居民数十家，可投宿，背山面路之茆屋是也。过此以往，须四五十里，今日不及矣。」问有盗否，樵沉吟曰：「盗不知。惟山中有虎，常出食人畜，吾侪皆畏之。」言已，担柴自去。

　　问者以樵之言告某，某喜，阴念既有虎，殆无盗，且人多，虎亦不足畏。方凝想间，陡见高峯插天，众惮登陟，相顾色骇。某方以樵言自慰，亦不疑虑。已而果见有茆屋倚山临路者数十家，鸡鸣狗吠，俨然村落。日已夕矣，于是遣人商宿处。此数十家中，有为客店者，有为沽肆者，然人多不能容，行李辎重及某之眷属，幸得屋宇以庇，余人皆求荫于大树若岩石。安置粗定，村中人宰猪割鸡，状至忙碌□已又出藏酿饷客，酒味芳冽，而值綦廉。众大悦，争取沽饮。肆数家，有酒数十瓮，顷刻都尽。

