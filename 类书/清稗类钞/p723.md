<!-- { "loadSidebar": true } -->
　　张芑堂尝至吴江之平望，市闵糕一甑，以馈龙泓丁敬身征君。敬身以奉其母，乃作歌云：「闵姓名糕深雪色，到眼团团秋半月。只少迷离玉兔儿，桂露犹凝昨宵湿。惟舂鲁望识香秔，不用渊明村酒秫。浮三淅九法方好，堪譬难委素交节。卖处曾游渔钓僊，噉来频见鸡苏佛。松甘软淡宜老齿，易慰贫儿供洁白。酒客操戈或偶然，茶人把盏宜三益。韦龙谢凤竞雕藻，徒衒华筵一金直。虹桥夸目双晕花，烟丝播咏加浇蜜。何如此糕平且淡，似水相与情转出。张生携馈登我堂，径尺浅浅疏筠筐。镵花绛纸相掩映，招人牓子看几行。兰余斋专殊胜寺，专久此斋无别房。老夫一笑为庋置，朝笾范甑腾馨香。燕颜倚桯见筦尔，婆娑鹤发神扬扬。淡然无味天人粮，黄庭有语义允臧。老人食之寿而康，感生之馈足慨慷。揽笔作歌嗟学荒，一雪忽霁开朝阳。歌成转觉情苍茫，独立矫首风吹裳，慈乌哑哑青天长。」芑堂录歌一通，寿诸梓，盖欲令市糕者人人得读此歌，以风世劝孝，不独为闵糕纪事也。敬身见之，书跋于后云：「余作此歌，有愧昔人多矣，字亦漫浪过甚。张生芑堂便尔装治，盖其至性不在诗与字耳，可敬可重。海内有心人定识其人，盖吾芑堂亦未易遽识者。」

　　面起饼

　　面起饼，即俗所言发面饼，俟面发酵制成之者也。

　　宫笔花饼

　　中秋节届，粤俗馈赠品于月饼而外，有所谓宫笔花饼者，涂以花草人物，灿染以五彩，以锦匣装潢之。

　　烧饼

　　饼，面餈也，溲面使合并也。有曰烧饼者，最普通，南北皆有之，而又最古。盖见于《齐民要术》，所引《食经》有作烧饼法也。或有馅，或无馅。无馅者亦咸。其表皆有芝麻，烘于火，略焦。

　　德宗食烧饼

　　德宗喜食烧饼，太监为购之以进，一枚须银一两。

　　家常饼

　　家常饼者，北人以之为饭。食时，置肴于上，卷而啖之，大率为炒里肌丝或摊黄菜。炒里肌丝者，缕精猪肉成丝，加以韭芽、木耳而炒之也。摊黄菜者，以鸡蛋之黄白搅和而炒之，其色黄，盛于盘，略如荷叶。

　　春饼

　　春饼，唐已有之。捶面使极薄，熯熟，即置炒肉丝于中，卷而食之，亦有置于油中以煎之者。初为春盘所设，故曰春饼，后则至冬即有之。

　　松花饼

　　松至三月而花，以杖扣其枝，则纷纷坠落，调以蜜，作饼，曰松花饼。

　　甘菊花饼

　　以甘菊花拌糖霜，捣成膏，和麦粉作饼。

　　玉兰花饼

　　玉兰花饼者，取花瓣，拖糖面，油煎食之。

　　百合饼

　　百合饼，以百合根曝干捣筛，和面作饼。

　　蓬蒿饼

　　蓬蒿饼者，采蓬蒿之嫩者洗净，加盐，略腌，和粉作饼，油灼之。

　　蓑衣饼

　　蓑衣饼，以冷水调干面，不可多揉，杆薄，卷拢再杆，使薄，用猪油、白糖铺匀，再卷拢杆成薄饼，用猪油煎黄。如欲其咸，加葱、椒、盐亦可。

　　糖饼

　　糖饼，糖水溲面，起油锅，令热，用箸夹入。

　　盲公饼

　　盲公饼出广州，以昔有一瞽者，制饼以致大富，后人因取「盲公」二字以为之名。

　　老婆饼

　　广州有饼，人呼之为老婆饼。盖昔有一人，好食此饼，至倾其家，后复鬻其妻购饼以食之也。以梁广济饼店所售者为尤佳。

　　西湖藕粉

　　藕粉以产自杭州之西湖者为佳，湖上茶肆、寺院悉售之，游客必就尝，以其调之得法也。仁和吴我鸥观察珩有咏藕粉诗云：「银芽揉碎碎，石臼捣团团。淘以霜泉洁，凝成雪片干。调冰双箸急，屑玉一瓯寒。云母何须炼，清心此妙丹。」

　　八仙藕粉

　　八仙藕粉者，以白花藕粉、白茯苓、炒白扁豆、川贝母、山药、白蜜各等分，另入人乳，入开水，冲食之。

　　莲粉

　　以莲洗净，不必定去皮，细磨作粉，食时加糖，以开水调之。

　　粟粉

　　以风栗一斤，切片晒干，磨细粉，食时以开水加糖调之。

　　菱角粉

　　菱角粉者，以老菱角四五斤，去壳，洗净，捣如泥，绞汁去渣，水澄取粉，晒干。食时加糖，以开水调之。

　　百合粉

　　以百合置矾水中，洗净苦味，然后捣烂，绞汁，澄粉，晒收细磨，食时以开水调之。惟以本味苦，须多加糖。

　　凉粉

　　广东罗浮山有凉粉草，茎叶秀丽，香犹檀藿。以汁和米粉煮之，为凉粉，名仙人冻。当暑出售，食之沁人心脾。然凉粉所在皆有，盖以鬼木莲及他物为之也。

　　面包

　　面包，欧美人普通之食品也，有白黑两种。白面包以小麦粉为之，黑面包以燕麦粉为之。其制法，入水于麦粉，加酵母，使之发酵，置于炉，热之，待其膨胀，则松如海绵。较之米饭，滋养料为富，黑者尤多。较之面饭，亦易于消化。国人亦能自制之。且有终年餐之而不粒食者，如张菊生、朱志侯是也。

　　圣餐，基督教徒所行之教礼也。其意谓面包为耶稣基督之肉所化，葡萄酒为其血所化，故谓面包曰圣肉，谓葡萄酒曰圣血。我国之基督教徒皆食之。

　　布丁

　　布丁为欧美人食品，以面粉和百果、鸡蛋、油糖，蒸而食之，略如吾国之糕。近颇有以之为点心者。

　　肴馔

　　家常肴馔，分荤素两类。今先言其荤者。海鲜非时时所有、处处可得之物，干者则价多贵重，通行者，猪、羊、鸡、鸭、鱼、虾耳。北方鸡贱，猪羊亦不昂，鸭贵，鱼、虾亦贵。铁道所达，鱼虾亦不贵。南方鱼、虾贱，猪、羊、鸡、鸭亦不甚贵。总之荤素四肴，两荤杂用猪羊、鱼、虾、腌肉、干肉、腌鱼、干鱼、鸡鸭蛋诸物，间用少许鸡鸭，若风干鸡鸭、卤鸡鸭、腌鸡鸭之类，及、猪、羊、鸡、鸭腹中之物，猪、羊头部之物尤便。再佐以蔬菜、瓜瓠、荚生、「各种豆类，皆荚生者。」实根「芋、萝卜、落花生之类。」及豆制各物，「如豆腐、豆干之类。」加以各种烹调，参互变换，已可得数十品之多。视其物品之衰旺，物价之低昂，或数日一易，或间日一易，亦可时出不穷矣。

　　荤肴有单纯用荤者，有不单纯用荤者。单纯者，红烧鸡鸭、猪羊肉之类，「俗称为焖。」白煮鸡鸭、猪羊肉之类，白切鸡鸭、猪羊肉之类。「红烧、白煮者带汤，白切者无汤。」不单纯者，杂以他物，如荤则杂以海参、蛏干、淡菜、鱼鮝之类，素则杂以笋、菜、豆荚、瓜瓠、萝卜、小芋之类，或红烧，或白煮，或炒，或炸。配搭得法，则荤肴沾素肴气味，减其肥腻；素肴吸荤肴膏脂，变为清腴，其可口，有过于单纯之荤者。其荤肴又杂以他物之荤者，亦以单纯荤肴，厌其味之一于肥腻，杂以干肴之近腥者，则一味中含有两味，亦以减其肥腻之意。其宜用干肴者，取其日干、风干之别有风味。若鲜鱼与鲜肉相杂，则两味相犯而不可食矣。

　　素肴亦有单纯用素者，有素肴为主而稍杂荤肴者。古人云：「春初早韭，秋末晚菘。」「即大白菜，南方呼黄芽菜。」又云：「千里莼羹，末下盐豉。」「相传千里为莼菜之名。末下或云地名，出盐豉处，或云细末糁下而已。」又云：「菜重芥姜。」皆生菜之美者。大抵食生菜有四法，一宜炒，一宜拌，一宜清煮，一宜红烧。烹饪得宜，甘芳清脆，可口不下于荤肴。至于菰、笋、蒲、「北方甚多，其质在竹笋、茭白之间、味甚清美。」椒「青椒、红椒。」之类，有特别风味。生菜四种食法，皆可斟酌加入，倍觉可口。其稍杂以荤物者，如大白菜、冬瓜最宜用虾米，「即小干虾。」壶瓜「即壶子。」最宜丁香鲄，「海滨一种小鱼，如丁香。」烧笋、烧茄、炒蚕豆、豌豆宜用虾米、肉丁、冬菰丁之类是也。

　　有素肴之中加以荤肴之汁者，仅用流质，如鸡肉汁、猪肉汁、鸡油、猪油之类。食之者惟觉其味之鲜美，而仍目之曰素菜也。

　　荤菜素菜

　　俗称肴为菜，不专指植物而言也。而又以肉食为荤，蔬食为素，曰荤菜，曰素菜。荤菜之中，虽杂以素菜，亦仍呼之曰荤菜也。

　　克食

　　世言上赐饼饵，皆曰克食。长洲吕兰衍则曰：「满洲以恩泽为克什，凡颁赐之食物，出自上恩者，皆谓之克什，即赐肴一桌及饼饵果品皆然。俗专以饼饵为克食者误。」而得食御厨之馂余者，辄以为苦。盖天厨余馔，经宿辄不可下咽，且内监婪索陋规。长洲沈文悫公德潜曾以赐克食致腹疾，「宁甘家食供藜藿，不向天厨餟糜飦」，鄂昌诗固己言之矣。

　　各省特色之肴馔

　　肴馔之有特色者，为京师、山东、四川、广东、福建、江宁、苏州、镇江、扬州、淮安。

　　即以江宁言之，干隆初，泰源，德源，太和，来仪各酒楼之肴馔，盛称于时。至末叶，则以利涉桥之便意馆，淮清桥河沿之新顺馆为最着。别有金翠河亭一品轩诸处，则大半伧劣，不足下箸。新顺盘馔极丰腆，而扣肉，徽圆，荷包蛋，咸鱼，焖肉，煮面筋，螺羹及菜碟之鲜洁，酒味之醇厚，则便意所制为尤美。每日暮霭将沉，夕餐伊迩，画舫屯集于阑干外。某船某人需肴若干，酒若干，碟若干，万声齐沸，应接不暇。但一呼酒保李司务者，噭然而应，俄顷胥致，不爽分毫也。而秦淮画舫之舟子亦善烹调。舫之小者，火舱之地仅容一人，踞蹲而焐鸭，烧鱼，调羹，炊饭，不闻声息，以次而陈。小泛清游，行厨可免。另买菽乳皮，以沸汤瀹之，待瀹挤去其汁，加绿笋干，虾米，米醋，酱油，芝麻拌之，尤为素食之美品，家庖为之，皆不能及。

　　五香

　　五香者，一株五根，一茎五枝，一枝五叶，一叶间五节，五节相对，故名。五香之木，烧之十日，上彻九天，即青木香也。近俗以茴香等香料烧煮食物，亦多以五香为名，如五香酱兔、五香酱鸭、五香熏杂等是也。

　　罐头食物

　　罐头食物所装为肉食、果物，可佐餐，可消闲，家居旅行，足备不时之需。惟开罐后不能过久，盖空气侵入，易致损坏也。

　　在理教徒之食

　　凡禁绝烟酒之在理教徒，于初入教时，先食茶膏，久之则食量倍增，而心广体胖，不至如侏儒之饱欲死矣。季子仁者，天津之在理教徒也。何芷汀尝与之会食，见其尽饭一盂、豚蹄二枚，更杂以鱼、虾、鸡、鸭也。

　　张南村胎性不纳荤血

　　张南村，名惣，字僧持。凡东南之古锥宿德，礼谒殆徧，以故生平多方外交，虀盂粥钵，宛然头陀，踪迹恒在僧寺中。口腹之奉，不过盐豉、菽乳。盖其家世奉佛，胎性不纳荤血。初犹食蟹。八岁，父将携之见博山禅师，前一夕，方持螯，父见之，惊曰：「儿将见博师，可食此乎？」南村闻言，即置不食。

