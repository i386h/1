<!-- { "loadSidebar": true } -->
　　廖季平关通羣经廖平，字季平，井研人，博闻人也，为湘潭王壬秋检讨闿运主讲蜀中时之高弟子。初明《公羊》，渐关通羣经，至老不倦。凡素王之道，昭遰于心，嶷然而不滞，炳然而大成。尝谓春秋以前，字若绳纽，孔子正名，乃制六书譒经，为孔氏古文，而旧之史文便从阙废.又谓人服礼化，各有伦等，为设六位，以别禽兽，肇乎野人，终于圣域，因其成德而为之分。故瀛士之士，未离质野，当广孔氏之教，有以正之。又谓《大学》修身为本，以喻襃圣临世，天下既平，一日克己，四海归仁，精感神明，乃能止定静虑，行先知后，始终之道，盖与旧说敻乎异焉。又谓诸子九流，皆出经术，有各明其一方，实非立乎二术.又谓六艺各有疆畛，与时偕行，不徒为我国取效朝夕。名物之号，异实同居，在善分别，乃无不贯。又谓《春秋》王制，所以治中国，《尚书》、《周礼》，所以治天下，六合之内，于兹备焉。又谓六合以外，《诗》、《易》主之，游神变化，不可方物。道释之流，兹其由枿。又谓六纬所传，天地成毁，来往变异，万族之故，殊域远鄙，播为教学.此虽独鬯微言，挢乎恒谊，亦可谓博雅广大，近世所无者矣。

　　易寅村服膺王氏长沙易培基寅村究心问学，结庐于黄道门外白沙泉畔，闭户读书。于高邮王氏之学，盖笃好之，少时肄业两湖书院，著书纠正王氏《公羊笺》之误.杨惺吾奇赏之，赋诗相赠，有「大着搥碎湘绮楼」之句。其服膺高邮王氏之学，乃过信湘乡曾文正之说.本朝考据家精博者甚多，王氏率意改字，开咸、同以来单文孤证之病，其不以「俔天之妹」为《山海经》「刑天」之妹也者，几希矣。

　　易经之精义《易》自明儒求知德舍义理而谈象数，先脱宋儒窠臼，元和惠氏三世传经，成《易》汉学，又自为解释曰《周易述》，大旨遵虞翻，补以郑、荀，学者多以未能专一少之。武进张惠言以为汉人之《易》，孟、费诸家势不能合，孟氏无传；具于虞氏，虞氏逸文断句，犹可考见大略，为《虞氏易》九卷，又表其大旨为《消息》二卷，又撰《虞氏易礼》、《易候》、《易事》、《易言》，孤绝经学，藉此大明。姚配中通消息于先天，焦循证王、韩非空说，皆《易》学之金桴也。

　　汪默庵深于易休宁汪璲，字文仪，号默庵，深于《易》，置象数而专言理，尝云：「今说《易》之家谓《易》以道阴阳，务以圆妙幽渺笼罩影响，如捕风，如捉影，无当实用。故愚以为学《易》，当就平实切近处用功。」

　　萧洪治精于易萧洪治，字自本，常宁诸生。博学多才艺，尤精于《易》。康熙癸丑吴三桂之叛，遣伪将访洪治，至夜，洪治指干象示之曰：「天意有在，若等徒自辱耳。」晚筑精庐，覃思撰着，以《易》之道虽万有一千五百二十，而皆本于一五一十，乃作《五十学易图》等书。

　　李恒斋精于易李恒斋以穷经为学，尤精于《易》，尝谓《易》本为卜筮而作，必先明象数而后其辞占可决.于是玩味《系辞》诸传之旨，参之枫林朱氏、瞿塘来氏之说，作《本义拾遗》。虽取象指数，若与朱子不相侔者，然其卦变卦互卦之则，本程子反复往来上下之言，与《系辞》所谓杂物撰德，非其中爻不备之云而阐明之，以补《本义》之所未备者，非臆说也。

　　胡文良治易光山胡文良公煦，康熙朝侍郎也，为道学名臣。治《易》，究图书之蕴，着《函书》数十万言。圣祖屡召见之，问爻象疑义，命画图讲说，叹曰：「真苦心读书人也。」其所著《周易函微》，推阐精微，穷搜象数，与洛、闽颇有异同，经河南抚臣于采书之役，续呈御览.胡本无谥，因是书收入《四库》，始追赐焉。纪文达公有句云：「四代经神四胡氏， 「 原注：宋胡瑗有《周易口义》，元胡一桂有《易本义附录纂疏》、《易学启蒙翼传》。明胡居仁有《易象钞》。」 两朝耆宿两文良。」 「 原注：雍正中，高公其倬先谥文良。」

　　程绵庄治易程廷祚，字绵庄，以经学名。其治《易》，乃专主义理而力排象数。然治《易》当以象为先，如以理而已，则卦爻中曷为多方设象，且言狐言鬼，而狐何以言三狐，鬼何以言一车乎？盖理处于隐，圣人设象以显之；理处于虚，圣人设象以实之。虚者实之，即祭祀为尸之意也；隐者显之，即铸鼎象物之意也。故曰《易》者象也，象者像也，使众人观象玩辞，而理见焉，此牖民觉世之苦心也。绵庄又曰：「墨守宋学已非，墨守汉学尤非。此袁子才谓为君子深造之以道，欲其自得之也，其知言乎！」

　　秦震宇枯坐玩易秦鸣雷，字震宇，无锡诸生。少以孝称，私淑其外大父王绳曾，得儒先一脉.弱冠遘疾，枯坐玩《易》，以己意参爻象。经年，学大进，尝言以心持心则不可，以心持志则可；以心詧心则不可，以心詧意则可；以心摄心则不可，以心摄情则可，吾儒存养宗旨如此。其治经，不偏主汉宋诸儒传注也。

　　焦里堂专治易焦里堂善读书，博闻强记，识力精卓，于学无所不通。著书数百卷，尤邃于经。于经无所不治，而于《周易》、《孟子》，则专勒成书。且自曾祖、祖、父三世均为《周易》之学.尝疑一号咷也，何以既见于《旅》，又见于《同人》；一拯马壮也，何以既见于《复》，又见于《明夷》；密云不雨之象，何以《小畜》与《小过》同辞；甲庚三日之占，何以《蛊》象与《巽》象相例。丁父忧后，乃徧求说《易》之书阅之，撰述成帙。嘉庆甲子后，复精研旧稿，悟洞渊九容之术，实通于《易》，乃以数之比例求《易》之比例，于是拟撰通释一书。丁卯，疾危，以《易》未成为憾。病瘳，誓于先圣先师，尽屏他务，专治此经，乃遂成《易通释》二十卷。

　　书经之精义《尚书》今古文并传，而攻古文者始自吴棫，朱子继之，明梅鷟大发其覆。而阎若璩之疏证，惠栋之《古文尚书考》，宋鉴之考辨，众证确凿，无可讳言。至江声之集注，孙星衍之注疏，汇羣儒之大成，示后学之良矩，固已至精至粹也。陈寿祺《大传辑说》，较卢见曾为优，朱右尊《逸书校释》，较卢文弨为精。庄述祖心精力果，以古义古音疏通精确，惜止刻行九篇，全书未能徧传也。

　　胡朏明之禹贡锥指圣祖南巡，德清胡朏明渭撰《平成颂》并所著《禹贡锥指》献诸行在。有诏嘉奖，召至南书房直庐赐馔，御书「耆年笃学」四大字赐之，儒者皆以为荣.后阎若璩垂老入都，谆谆以求御书为言，盖深羡朏明之遇也。

　　江宾谷精于书江都江昱，字宾谷，廪膳生。下帷研经，尤经于《书》，着《尚书私学》若干卷，析疑发覆，为一时治经诸儒所折服。尝在秣陵，与程绵庄辨论《尚书》古文，至日晡忘食，袁子才目之为经痴.王述庵引书论水利王昶，号述庵，嘉定人。尝以从征北至兴安，南逾蛮暮，有句云：「昔依北斗今南斗。」又从征金川句云：「我今更度大漠西，已踰江源一千里。」壮哉！又有诗自注云：「虞夏时，黄河循太行自北而东，至洚水，分九河以杀其势，复为逆河，归于海，其余衍沃，皆资种食。魏、晋、六朝以至辽、金，皆精水利，未有运南方粟米供给北方者。自明开会通河运济，而北方水利久废，昔日九河，今变为三十六淀、七十二沽，千里内外，沮洳淤淀。海门又复狭隘，不能迅速归墟，是以往昔膏腴，悉归芜没.」其论黄河今昔利病，颇为简括。年五十八，乞归修墓，还京，以病乞休。高宗鉴其老，允之，谕以岁暮寒，俟春融归.明年归，名其堂曰春融堂。嘉庆己未，分赔滇铜，鬻田宅以入官。居于庙庑，朋旧赠遗，尽以刻书。卒年八十三。提倡风雅，士藉品藻以成名致通显者甚众。生平重伦纪，尚名节。在军中时，和平简易，自科尔沁亲王以下皆重之。

　　曾太君命孙为禹贡山川图新化邹景山明经文苏，性至孝，事其母曾太君，尽色养.课子汉纪严，不及程，辄怒。怒时闻太君言，即解。一日，怒甚，太君使汉纪聚灰为《禹贡》山川图，自临上坐视，而命其妇吴氏侍焉，即景山之妇也。

　　诗经之精义西汉遗经，惟《毛诗》最称完整，孔颖达作疏，亦精博胜于他经。明吴江诸生朱鹤龄于明亡后，屏居著述，作《毛诗通义》二十卷。其邑人陈启源为参正之，因撰《毛诗稽古编》三十卷。曰《毛诗》者，明所宗也。曰《稽古编》者，为唐以前专门之学也。于欧阳修《本义》、朱子《集传》、吴祖谦《诗纪》，颇为释其疑误，学者以为胜于鹤龄.自后段玉裁、焦循、马瑞辰、胡承珙诸人拾遗补阙，各尽能事。其兼治三家者，苏则阮元，闽则陈乔枞。元有《三家诗补遗》三卷，乔枞有《三家诗遗说考》四十二卷。

　　赵损之撰毛诗辨论赵文哲，字损之，上海人。少有盛名于吴会间，尝撰《毛诗辨论》数十篇，博而能精，多东莱、华谷、贵与诸家所未发者，诚为经术湛深之士。

　　任太君以经教子孙顾九苞，字文子，兴化人。博闻强记，长于《毛诗》、三《礼》。母任太君，为子田之祖姑，通经达史，文子之学，母教之也。文子于乾隆辛丑成进士，未几，卒。子凤毛，字超宗，号小谢，亦受经于祖母，年十一，通《五经》。

　　劳莪野受毛诗于母劳潼，字莪野，南海人，幼聪颖，母谈太孺人常于榻上口授《毛诗》，辄能成诵.为诸生，以《毛诗》应试，两荐不售。或劝其改经，莪野曰：「吾不敢忘母教也。」乾隆乙酉乡试，以第二人冠其经。

　　于竹初深于毛诗宜兴于竹初上舍震，以妇家钱塘，遂侨居于杭。嘉庆戊辰十月某日，其友吴德旋过访之，则竹初适于是日还自吴，见吴，狂喜曰：「惟子知我，我望子久矣。」乃出其所著《诗经酌注》示之，曰：「子归而阅之，为我削其不合者，序而存之。」盖竹初治经尤深于《毛诗》也。

