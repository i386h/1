<!-- { "loadSidebar": true } -->
　　工部事较简，然遇大兴作，书吏辄大获利。

　　礼部向以穷署著称，然当会试或大婚、国丧之年，吏乃大忙，而书吏亦欣欣然以从事矣。

　　刑部书吏之私幸窃冀者，外省有大案之发生也。

　　光绪癸卯之裁书吏，实长沙张文达公百熙倡之。时张为吏部尚书，择新到司官，使代任书吏之事，他部起而效之。至户部裁书吏，而各部之吏遂无一存。

　　庚子拳祸，文武百官皆出走，而书吏犹在京。及回銮，德宗以有人建言例案太繁宜悉焚毁者，乃命陈雨苍尚书璧至户部，择而毁之，时陈方为御史也。陈往，书吏陈列诸例案，高与大堂之檐齐，启陈，请徧阅，陈瞠目不知所答。有顷，令择要存之，书吏以无一非要仍请自择为言。陈至是穷于术，惟使毁其残缺不全者而已。

　　胡文忠论部吏

　　胡文忠公林翼尝云：「大清律易遵，例难尽悉；刑律易悉，吏部处分律难尽悉，此不过专为吏部生财耳，于实政无丝毫之益。夫疆吏殚竭血诚以办事，而部吏得持其短长，岂不令英雄短气乎？」又云；「六部之胥，无异宰相之柄。」

　　蒙古不能延请内地书吏

　　内外扎萨克汗、王、贝勒、贝子、公、台吉、塔布囊等，不准延请内地书吏教读，或使充书吏。违者，王、公、台吉照不应重私罪议处，该书吏交地方官递籍，严行收管，但讯有串通唆教等情，则加等治罪。

　　供事

　　军机处、国史、会典、方略、玉牒各馆之吏，称供事，无俸，所觑觎者，保举也。军机处保举尤优，効力三年，保异常劳绩，有历三次而保至道员者。司官或得京察外放，转为之属。而曾为供事之上官，于司官之初至也，辄具旧属刺投之，不敢受也。光绪时，长芦盐运使陆嘉谷固曾充军机处供事者，而军机章京番禺凌福彭时方守天津，须堂参，陆乃先以旧属礼谒之是也。

　　周宗之横暴一时

　　顺治初，苏有周宗之者，为长洲县猾吏，横暴一时，为直指张慎学所访拿，杖毙之，大快人意。其门上春联，书「曲巷幽人宅，高门大士家」二句，胡溯翁乃作歌以咏之，歌云：「城南曲巷宗之宅，大士高门自标额。华堂丽宇初构成，粉壁磨砖净如拭。侧闻其内加精妍，洞房绮疏屈曲连。朝恩室中鱼藻洞，格天阁上簇花毡。百凡器皿皆精绝，花梨梓椅来滇粤。锦帐一床六十金，他物称是何须说。前列优俳后罗绮，食客平原无愧矣。势能炙手气熏天，忘却由来吏委琐。嗟嗟小吏何能为，泥沙漏？安从来？考课不明铨选杂，前后作令皆驽骀。钱谷讼狱懵无识，上下其手听出入。哆口嚼民如寇雠，官取其十吏取百。满堂知县人哄传，宗之相公阁老权。片言能合宰公意，只字可发官帑钱。涂脂衅膏曾未已，御史风雷申法纪。窗户青黄犹带温，主人骨肉飞红雨。廷中呼暴渐无闻，室内丁丁纔住声。斥卖屋居偿帑值，两妻削发投空门。人言宅兆凶有由，前伤沉胥今损周。骤然兴废同一辙，官府估价何人酬？吾谓此言犹耳食，人凶宅兆何由吉？鞭挞民髓供藻饰，筑愁府怨居安得！伏阙难留直指公，长悬秦镜照吴中。神奸敛迹吏道肃，比屋城南尽可封，曲巷之宅谁云凶？」

　　部吏索贿于福文襄

　　文襄王福安平西藏还，以奏销属部吏，吏索万金，福怒曰：「汝敢索我贿郡？」吏曰：「非敢索贿，为中堂计耳。中堂大功告成，圣衷悦豫，奏章速上，立邀谕旨。部书才十数人，帐牍云　几辱　，非二年不办，彼时交部核议，则事未可知矣，诚不如速上。欲速上，必多佣写人，多佣写人，需款必甚钜，职是之故，惟中堂图之。」福立予万金，越旬日，奏闻依议。

　　部吏索贿于某封翁

　　礼部尚书某之封翁，以某年阵殁，太夫人遗腹生某某，旋由翰林擢礼部尚书。同乡为其太夫人请旌，文已至部，方缮办间，一日，某归寓，三更后，忽有礼房吏造门，请曰：「有要公来见。」问何事，曰：「为公请旌事。」问请旌事胡来谒我，曰：「公请旌，须给小人万金。」曰：「然则汝敢向予搕诈耶？」曰：「索万金，正为公办事也。」问其故，曰：「封翁以某年阵殁。太夫人遗腹生公，公今年应若干岁。然公考试时，少报两岁，是太夫人生公，在封翁殁后二年，于理未洽。」某大愕，问计将安出，曰：「公考试时，府县院及吏部皆有档册，服官后，礼部及各衙门亦皆有档册，应将各衙门所报年岁逐一更正，然所费亦不赀矣。」从其言，赠金如数而去。

　　王书常私镌假印

　　嘉庆己巳冬，工部有书吏王书常者，恒私镌假印，冒支国帑，于钦派岁修工程，皆假捏大员姓名，重复向户曹支领，岁耗银至数千余万两。后为工头某告发，置书常于法，大员降黜有差。夫水曹支领，必诸司空签押毕，关知户曹，度支大员复加查核，然后发帑。定例本极详慎，乃诸部曹夤缘为奸，伺大员谈笑会饮时，将稿文雁行斜进，大员不复寓目，仰视屋梁，手画大诺而已，更有倩幕友代画者，遂使奸蠹胥吏，得肆其技焉。

　　部吏驳阻从祀

　　道光时，有请以明高忠宪公攀龙从祀圣庙者，部吏征贿不得，引忠宪遗疏中「愿毕来生」之语，以为出于释氏，力驳之。

　　鸦片启衅误于胥吏

　　世传林文忠公则徐焚鸦片而不给价，故致启衅，其实不然。当时固以茶叶一箱易烟一箱，而茶为胥吏所办，中多杂以沙石，既至欧洲，又以不能售也而寄回，商人耗本无算，遂致激成衅端。

　　文忠闻有伍氏通西人，乃屡苛罚之，曾令缴军饷至数百万。伍每入见，多署中人所侵，至费千金，始得一椅。后文忠复出而陨于军，或曰，实伍畏其复至，使人谋毙之。

　　库吏玩弄县令致死

　　光绪初，皖之庐江，有库吏陈运昌者，管库有年，老而多智。甲申冬，令刘某至，索金，故不遽应，刘怒其猾，易之，募人任其事。米贾唐端富有田宅，羡陈之长袖善舞也，欲垄断其事，赂刘巨金，得之。陈怨唐之惎己也，匿旧籍弗予。唐年少，初为吏，大喜，谓可致富，倩人为书春联，有「户吏堆金宝，房科积玉财」之句。乙酉春，上忙开征，刘责赋于唐，唐语众里胥。故事，田赋春纳其四，秋纳其六。以庐民春鲜种麦，无可偿，大半赖里胥贷于人，秋责偿于民，民亦相安无违言。刘嗜利，当春，督责无已。众里胥易唐，益不奉命。唐大窘，补苴弥缝，倾产不足偿赋，无以为计，大窘，乃自书其事，吞鸦片烟以死。其妻乃素服乘舆，诉之刘，出而号于市，人咸伤之。

　　游智开为胥吏所愚

　　光绪朝，游智开为永平知府时，好以察察为明。一日，微服私行，入一茶肆。时肆中人满，内有府中胥吏，伪不识游者，相与誉游清廉，天下无两。游故曰：「此官虽好，然自某观之，亦尚未尽善。」忽有一胥吏起批其颊，曰：「游公青天，汝一小民，敢谤清官耶！」游以为部民中心说而诚服也，不知其侮，转而大喜。

　　库吏中伤阎文介

　　部吏舞弊，当事者或议整饬，法久玩生，非第无效，或且有受其侮弄者。阎文介公敬铭长户部时，日坐堂皇，严查弊窦，库吏衔之刺骨。一日，文介将入朝，冠上红顶忽不翼而飞，仓卒间，假诸他处而入，则内监已向朝房催询数四。及返，见案上所置醇邸属题小影，亦不知所往，百计搜觅，终不能得。月余，则小影仍置于案，而红顶竟如金杯之羽化矣。文介知库吏所为，驭下益严，然不久即触孝钦后怒，出户部，盖仍为库吏贿内监所中伤也。

　　部吏索贿于某令

　　光绪时，浙江候补知县某，至浙，当补某缺，部吏贻书告之曰：「某缺，君依例当补，然须予我千金。」某不欲打点，意谓循例之事，何用赂吏，不许。已而缺出，补他人，大诧，托人探之，则某曾经保举，临补时，吏谓一人不能两班置之。某急丐吏为设法，吏曰：「今已无及，为将来计则可，然须五千金；若不可，则请两班中注销一班，亦可有补缺望也。」某不能措巨资，意保举班无补期，不若劳绩之可恃，遂注销保举班。逾日，吏又贻书曰：「保举班以人少，君当补，惜已注销，致为他人补矣。」某大懊丧。

　　藩吏索贿

　　州县之得委缺者，当藩署书吏送委札到寓时，例须给以赏封，数之多寡，悉以其缺之肥瘠而定。将赴任时，又须致送利市，务餍其欲而后已。否则凡有文书上省，多扞格，必使其忤上官之意而后止。此之谓陋规。

　　部吏库吏舞弊

　　光绪乙巳，有钱塘汪某者，以知县至京投供，署年为三十七。次年至吏部投供，视所书年，仍三十七，曰：「误矣。」部吏曰：「汝原开履历为三十七，何得误？」曰：「去年三十七，今年非三十八乎？」吏曰：「若欲改三十八，须取同乡官印结方可。」某不顾，去，出语人，莫不轩渠。

　　又凡州县官之前任亏空，上司无如之何，乃物色能代弥补者为之代，或竟强令后任代之，此虽非法，然各省多如是。河南洛阳县某令卒，亏空甚巨，藩司朱寿镛知武阳某令与之同居，乃勒令代填亏空，始准赴任。时某令适自藩署领库平银四千两，即缴入，代还亏款。藩署吏不受，云须照例加倾镕火耗，骇曰：「此适自署领出，缄识如故，何加耗之有？」询之朱，朱曰：「此库吏事，汝须与彼言之。」某不得已，加耗银，始得收纳。

　　差役之名称

　　差役，奔走于公家，执杂役者也，亦称差人。晚近以来，吏治混淆，循良者少，非悉由百官之不职也，亦胥役之营私舞弊有以害之耳。俗称衙署差役曰快手，盖沿《宋书》建平王左右勇士数十人，并荆楚快手，《南史》黄回募江西楚人得快手八百之名称也。捕盗贼者曰捕快，亦曰马快，则以事急时骑而行耳。

　　差役索草鞋钱

　　草鞋钱为陋规之一，差役出差，辄索草鞋钱于原告者。

　　蜀中差役之需索

　　蜀中差役滋扰，甚于他省，凡窃案呈报后，百端需索，择被窃之邻右殷实无权势者，诬指为窝户，拘押索贿，谓之贼开花。某典史尝书联悬之堂云：「若要子孙能结果，除非贼案不开花。」

　　苏拉

