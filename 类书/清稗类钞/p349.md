<!-- { "loadSidebar": true } -->
　　男女订婚，先请女家庚帖，庚帖所书，为年月日时之八字。问名曰卜吉，纳采曰小定，纳征曰行盘，请期曰道日。娶不亲迎，媒为先容，导舆以仪仗鼓吹，三朝庙见，满月归宁，舆儓饫犒，繁费不赀矣。

　　江宁婚礼之传红江宁人婚事有传红之礼.以男女生年月日时八字书之丹笺为质，俗谓之传红，即古纳采也。

　　淮安婚夕闹房闹房者，闹新房也。新妇既入洞房，男女宾咸人，以欲博新妇之笑，谑浪笑敖，无所不至。淮安闹房之时刻则在黄昏，以送房为限制。时男家预从男客中择一能言者为招待员.惟闹者，约分孩童与成年者二组.孩童闹房，其目的则在安息香。先自齐集三五童偕往男家，以闹意达于招待员，由招待员导至新房，孩童则人各唱一闹房歌，歌辞多不堪入耳之语.唱毕，由招待员分给各孩安息香若干枝而散。

　　成年者之闹房，其目的在侮弄新娘及伴房之女，淫词戏语信口而出，或评新娘头足，或以新娘脂粉涂饰他人之面，任意调笑，兴尽而止。男家听其所为，莫可如何也。

　　青州长女不嫁《史记》山东有长女不嫁之说，固始于汉也。至本朝，青州犹有此风.山西婚嫁山西某县，凡嫁女者，喜舆既出门，设几于堂，女之母辄服大红衣而坐其上。旁一人，持饴糖与食，且问之曰：「甜否？」必大声应之曰：「甜。」意谓若是，则女必为翁姑所爱宠也。无母，则父为之；无父，则伯叔父母为之；无伯叔父母，则疏属或戚串为之。不行此礼，则视为不祥。

　　山西冥婚俗有所谓冥婚者，凡男女未婚嫁而夭者，为之择配。且此男不必已聘此女，此女不必已字此男，固皆死后相配者耳。男家具饼食，女家备奁具。娶日，纸扎男女各一，置之彩舆，由男家迎归，行结婚礼.此事富家多行之，盖男家贪女家之奁赠也。

　　此风以山右为盛，凡男女纳采后，若有夭殇，则行冥婚之礼.女死，归于壻茔.男死而女改字者，别觅殇女结为婚姻，陬吉合葬，冥衣、楮镪，备极经营，若婚嫁然。且有因争冥婚而兴讼者。

　　汉中乱伦之婚嫁汉中恶俗，往往有指媳以继子，招夫以养夫，甚且以胞弟妻其孀嫂，谓之转房。弟若不可，则嫂可以吞房灭伦控之。且一女可嫁数家，曰放鸽。然如上所言，各省皆有之，特汉中为较多耳。

　　甘人兄弟合娶甘肃多男少女，故男女之事颇阔略。兄死妻嫂，弟死妻妇，比比皆是。同姓者，惟同祖以下不婚，过此不计也。有兄弟数人合娶一妻者，轮夕而宿。或在白昼，辄悬一裙于房门，即知回避。生子，则长者与兄，以次及诸弟。

　　石澳婚嫁闽之石澳濒海，其俗，当婚嫁之日，男家以青油幕之肩舆迎新妇，六人持红布旗为导。此六人者，皆家小康之少年也。美衣冠而跣足，持旗导舆往，谓之替新郎。至，则女家阻之，向索钱四五千文，始放行，谓之索青钱.日将晡，新妇升舆往夫家，从之者数女伴，曰新阿姨，并为新妇肩衣箱，随舆而至。新郎迎入室，预设酒筵于新房之卧榻旁，旋邀所谓替新郎者，招诸阿姨入房定席，相与鬯饮，谐谑嘲笑，罔有顾忌。二更尽，席撤，替新郎者散，主人导新阿姨入宿别室，而夫妇始行合卺礼焉。

　　台人无子娶媳台湾人以无媳为耻，故虽本无子，亦不以他人子为嗣而娶媳者。

　　新昌劫孀强醮浙江新昌俗例，凡孀妇无子，强横者每伺其葬夫时刧之，无过问者。若有子则不敢，恐激众怒也。

　　楚人重谐花烛楚俗，凡夫妇年六十以上而犹康强矍铄者，即视为两世伉俪。以其周一花甲，而又及成婚之年也。其子孙每强老人饰为新郎新妇，重行合卺，一切服饰礼仪，俱如成婚式，名曰重谐花烛.是日必大宴宾客，如新婚。

　　黄陂婚嫁黄疫婚嫁之礼，有迎亲、求亲二大别.壻偕媒至女宅，女宅闭门，请知宾者立于户左右以迎壻。壻降舆，鼓乐齐作，佐以爆竹。久之，启门纳壻。壻逢门必跪叩，所谓门下子壻是也。至厅事，壻谒外舅，铺红毡，毡下必实以三角形瓷瓦等物以戏之。拜已，升座，进三元汤。三元者：鱼圆、肉圆、汤圆，科举时代取连中三元之意也。汤圆必重油，馅必重糖，使难于下咽以为讪笑。食已，新妇登舆，壻向彩舆自粘封条.抵男宅，壻先出舆，行回銮礼，然后进宅交拜。闹房则雅俗不同，亦视其人之境遇家世何如耳。三日后，新妇入厨，古礼也。

　　醴陵婚嫁湖南醴陵之婚礼，重媒妁，慎门阀.文定时，先以红笺书男庚致女家，女家允，发女庚，曰草八字。于是择日迎女父或其亲属上门，以红绿笺互书男女庚，执为信，曰填庚。亦有亲迎时填者，谓之轿下庚。后多不填庚，即以草八字为定。将婚，诹吉，先期倩媒妁往女家报日。届期，不亲迎，惟以彩舆迓之，女绣帕蒙头，升舆。至门，择戚友夫妇之宜男者揭舆幕，命捧花烛者导引入房，交拜，亘饮，歌诗，曰合卺。是夜，众宾集房中，歌诗赞烛，曰闹房。次日拜祖先，次拜翁姑尊长亲党，曰拜茶。

　　衡州婚夕闹房衡州闹房之风盛行，稍文明者为抬茶。有所谓合合茶者，新郎新妇同坐一櫈，新郎以左足置新妇右腿上，新妇亦然，新郎左手与新妇右手相互置肩上，其余手之拇指及食指合成正方形，置茶杯于中，戚友以口就饮之。又有所谓桂花茶、安字茶等名称，无非为戏弄新妇而已。此外又有打传堂卦之名曰。公举戚友中之滑稽者作堂官，以墨涂面若丑角，着外褂，黼黻以荷叶为之，朝珠以算盘子为之，首冠大冠，红萝葡为顶，大蒜为翎，旁立差役若干，皆戚友中之有力者。拘新郎新妇及其翁姑跪堂下，命翁姑教新郎新妇以房术，新郎新妇既听受，必重述一过，否则以鞭笞从事，亦不敢出怨言。

　　衡州伴娘随婚新嫁娘之有伴娘也，各省皆然，一曰喜娘，又曰喜嫔。伴娘果美丽者，闹房之人视线所集，不于新嫁娘而于伴娘矣。衡州俗则更奇，每于未婚之前，必由媒氏传语女家，聘伴娘一二，以容貌清丽歌曲工雅者充之。俟亲迎日，肩舆而来，而客乃任意调笑，甚且苟合，少则三五日，多或一二月，随男家之贫富为转移。伴娘亦以其多金而安之，虽声名狼藉，不惜也。

　　衡人强媒妁以酒衡州俗，亲迎之日，媒氏峨冠华服而往。主人先于大门外设席，席置酒果，择善饮者二三人立俟于前。俟媒至，强令痛饮，多者十余碗，少者一二碗，必使尽醉，然后迎接升堂，款以上宾之礼.凤凰女喜嫁兵湖南凤凰厅女子喜嫁兵丁，以其有月饷可资赡养也。故男子之欲得妇者，必先求入伍。然此与西女之颐嫁军人者有别.盖彼俗尚武，此则志在谋生而已。亦以见吾国工艺之不讲，生计之枯寂，女子之多倚赖性也。

　　粤中婚嫁粤中婚事所用之迎亲彩舆，有金翠辉煌者，有红缎平金者，以金亭翠亭陈设礼物，至其仪仗之鲜明，灯彩之富丽，诚各省所不及也。

　　粤人之订婚，先议聘金，曰礼事，如礼饼若干斤、回门烧猪若干头是也。成婚之夕，喜娘为新郎脱靴，郎授一白巾，备交合后拭秽之用也。如有新红，即为完璧，可吃烧猪。三朝回门，即以烧猪送母家。富贵之家，辄用烧猪数十头焉。故嫁女者恒惴惴于心，惟恐烧猪不至。如待之不来，则家人对坐愁叹，引为大辱。既至，则举家相庆，且迎烧猪于门，以为吾家某姑，果能不辱门户也。于是重犒来使，即以烧猪分馈戚友，媵以红色馒首若干枚，所谓麻蛋者是也。

　　然男家以贪慕女家富贵而结婚者，不问如何，亦必送烧猪。

　　新妇入门， 直入洞房， 新郎即与新妇登床而寝， 室门亦砰然而阖， 新郎之父母宗族戚属皆静待于门外。 少焉， 室门辟， 新郎手捧朱盘， 盘置喜娘所授之白巾， 盖以红帕， 曰喜帕者也。 在门外者见新郎持喜帕而出， 则父母戚属皆大喜， 贺客至是始向新郎道贺. 其未见喜帕之先， 例不道贺， 盖恐新妇不贞， 则不以为喜而转以为辱也。

　　新郎既捧喜帕而出，女家之舆从已在男家门中立俟，新郎高捧朱盘，登舆端坐，直至女家。女家闻新郎至，外舅外姑迎于门，外舅揖新郎，新郎傲不为礼，直捧喜帕至外姑卧室，置于外姑之&#61711；，然后修谒见外舅外姑之礼，盛款而还。如新妇不贞，则即以女家来舆迫令新妇乘之大归，即须涉讼公庭，追索聘礼焉。故新郎新妇之交拜，必须俟至诘朝也。

　　新妇行礼后，戚友皆得请见，新妇盛妆而出，不着裙，后随二一佣媪，手持巨盘，盘盛茶杯无数，注茶满中。新妇见客，先以两手一拱至地，若男子之揖。一拱之后，即茶献客，客各一杯，即翩然入矣。而见新妇者，必有觐仪，或银币，或衣料、巾帕、香水，视亲疏以判厚薄。其最丰者，则以金玉珠饰，然绝无仅有也。

　　粤女将嫁脱褐粤俗，女子将嫁，祷神，谓之脱褐。羊城谭寿伯曾于《珠江竹枝词》中咏之云：「迎珠街口海珠南，花舫月凉云半缄.前日小姑初脱褐，香罗新试雪青衫。」

　　顺德婚嫁顺德婚礼，新妇既登彩舆，必沿途放声大哭，将抵男家时始辍.彩舆临门，无论寒暑，新郎必手持白纸扇。出门时，以扇击舆，谓之踢轿门.新妇既入，新郎必先俟于新房之门，门设竹梯，新郎衣礼服登梯之绝顶，戚友羣集梯下，劝新郎以酒，口呼步步高升者再。俟女仆背新妇至，新妇之高度适与梯等，新郎即乘势以手挑其头帕。时新妇戴一虎头形之冠，必俟入房始卸，且禁儿童遇之，谓煞气极大也。

　　新妇见舅姑时，必膝行，庭置方桌，膝行于桌之前方，必叩首数次，膝行至桌之后方，亦叩首数次，如是周而复始者约数时，曰跪茶跪酒，新妇多有不胜其苦而当堂痛哭者。闹房之际，俗有所谓会友者，盖以未冠者数人，联合一小团体，专备娶时之互相扶助也。是时，会友毕集，新妇立于庭，会友乃多方调笑，或迫令新妇为不能为之事，稍不如命，则多烧爆竹，新妇面目手足衣服常为火所伤，且不令新郎在侧也。

　　潮州以葛布嫁女潮州嫁女，以葛布办装，称其家之贫富，定布之多寡。其极精细者曰女儿布，以遗藁砧。

　　猪仔之婚姻粤东有被人略卖至外国为苦工者曰猪仔，若其家已为聘妻，久俟不归，则仍迎娶如仪.百两既归，礼行交拜，新妇左侧必缚一雄鸡以代之。俟行礼于天地、祖宗、翁姑后，羹汤一切，悉以责之。待男子归里，作破镜重圆之乐。否则亦有所牵制而不容他适也。

