<!-- { "loadSidebar": true } -->
　　一夕，璧独坐，闻叩门声，启视，乃翠也。袖出花笺，上书四绝句，笑曰：「妾效唐人作回文四时诗，请君改之。」其一为春：「花枝几朵红垂槛，柳树千丝绿绕堤。鸦鬓两蟠乌袅袅，径苔行步印香泥。」其二为夏：「高梁画栋栖双燕，叶展荷钱小迭青。腰细褪裙罗带缓，销魂暗泪滴围屏。」其三为秋：「明月晚天清皎皎，凛霜晴雾冷悠悠。情伤暗想闲长夜，泪血垂胸锁恨愁。」其四为冬：「天冷雪花香堕指，日寒霜粉冻凝腮。悬悬意想空吁气，夜月闲庭一树梅。」璧诵毕，大赞之。翠曰：「家君新构别墅，名流题咏甚富，但无作回文者，请君为之。」璧亦成四绝，其一云：「东西岸草迷烟淡，近远汀花逐水流。虹跨短桥横曲径，石嶙嶙砌路悠悠。」其二云：「墙矮筑轩当绿野，树高连屋近青山。香清散处残红落，酒兴诗怀遣日闲.」其三云：「溪曲绕村流水碧，小桥斜傍竹居青。啼乌月落霜天晓，岸泊闲舟两叶轻.」其四云：「歧路曲盘蛇袅袅，乱山羣舞凤层层。枝封雪蕊梅依屋，独坐闲牕夜伴灯。」翠读之，叹其敏妙，时漏下二鼓，乃各归就寝。张知之，乃倩媒赘璧为壻。后遭粤寇之乱，伉俪同殉焉。

　　孙淇娶盗妹苏城孙淇贾于杭，美丰姿。一日，以完娶归，过太湖，觅船以进.舟子兄弟二人，盗也。有妹，年十七八，美而武。孙登舟，见女少艾，心动，颇目之，女亦目注不已。少顷，舟子赴岸曳纤，舟中惟女与孙.女曰：「子何以视我？」孙婉答之。女曰：「子今夜恐不佳。」以手去板，出白刃示之。孙投地求救，女因问曰：「尔曾娶妻否？」孙答以回苏完婚，女乃不言。

　　俄顷，舟子回，少憩，又登岸。孙哭泣求救，女乃问曰：「尔箱有多金否？」孙白以无.女为设计，谓可佯病呼痛，付匙与舟子，开箱觅药，冀免祸。迨舟子回舟，孙如其言，舟子开箱，以无药告，孙自言误记。二人又登岸，女曰：「子衣服甚华，恐终不免。」因授以刀，使伏暗中，俟其钻首进，即手刃之。孙虽持刃，而战栗不已。女乃进舱持刃。移时，其长兄果钻首进，女手刃之。其次兄闻无声息，疑孙有备，不敢入，趋至船头.女跃上篷，持刀刺之，次兄亦死。孙钦逃，女含涕告曰：「事已如此，子将何往？吾当与尔同首官。」因手持一袱，中皆其兄所杀之人发辫也。见官后，历言其兄平日凶暴状，涕泣请死。官既见辫累累，又检查旧案，二人实为江湖大盗.女虽有杀兄罪，然大盗因此而殄，功不可没.悯其齿穉无归，命孙妻之。孙自言有室，且见其手刃二兄，心惴惴。官谆论再四，命携女归.孙之妻家闻之，遂解约，女乃随孙至家，成夫妇.女事翁姑孝，德性柔顺，伉俪亦得，颇以贤妇称于里中。

　　胡汉卿娶盗女胡汉卿，鲁人，幼孤，贫甚。寡母蔡率之至母家，母家故富室也。汉卿之衿氏亦寡，有子曰继宗，延师读于家，汉卿从之读.二人皆慧，一目辄数行俱下。继宗年十八，汉卿年十五，饮食卧起罔弗俱，昵甚。继宗好勇而躁，尝殴辱人，汉卿谏曰：「勇力所以卫身，非以害人。兄反之，非保身之道。」继宗韪之，然弗悛，性尤任侠，恶不平。

　　邑西有弥陀寺，寺僧法慧淫荡。有士人妻往礼佛，被污，归而自经。士人讼之官，僧惧，贿绅士张某求庇。张为言于官，得弗治。继宗闻而大怒，私属其徒至寺，觅法慧，弗得，益怒，聚薪焚之。方燃，法慧至，呼救，邻人毕集，救之。火息，乃执继宗而送之官。官素闻继宗富，无兄弟，大喜。即提鞫，继宗侃侃述法慧罪状，且斥官及绅受贿枉法。官大怒，杖而监之。继宗母大哭，上下营谋，费巨万.官绅持之急，欲未餍，卒弗释。汉卿日夜哭，忽遁去，徧觅弗得。去半月，汉卿寄书曰：「吾以兄事讼之省，未得当，将徧处设法，不报兄，必不复返。」察其书，发自省，急以人往，踪迹之，不得。而讼事已有成议，破产赎继宗。既出，继宗闻汉卿遁，以己故，大哭，亦遁去，往觅汉卿，遗书曰：「不得汉卿，吾亦不复归.已而汉卿闻继宗出，乃回。数日，或报继宗死于外，舁之归，有刀伤胸部二处。汉卿大哭曰：「兄以我死，我何生为！」母恐其复遁，严禁，弗俾出。汉卿踰垣遁，方夜半，直入弥陀寺，叩法慧寝门.问为谁，汉卿曰：「速启，蔡继宗案发矣。」法慧皇遽启门，汉卿出所挟刃猛刺之。即弃刃，返身奔，亟至张某家，觅得柴室，火之。众毕集，救灭火。翌日，羣讼之官，咸指继宗家，而继宗已死无人。官忽接书曰：「若以残慝贪婪治民，而妄刑无辜，亦闻大侠徐某否？不速悛，旦暮且取尔首。」时有大盗徐某者，以义侠闻，所诛杀贪官污吏及无赖辈不可数计。官得书，气馁，遂弗治。

　　汉卿之亡也，疾行数十里。天明，达一山，倦甚，藉茵卧.忽有人推之使醒，视之，则伟丈夫也。汉卿跪曰：「长者何人？」曰：「童子，而何为者？」汉卿曰：「吾倦甚，吾夜行已数十里矣。」曰：「此间多盗，若孤身，不虑劫邪？」汉卿奇之，目灼灼视，未答。曰：「童子，尔毋疑。吾即盗徐某也，亦闻之否？」于是汉卿长跪大哭，具告所苦。徐怒曰：「吾固闻彼等狼狈，旦暮且诛之，不图其恶如是之甚。尔年幼，能行大事，能父事我者，必为尔报仇。」汉卿大喜，跪拜称父，而虑母衿被累。徐曰：「此都无虑.」俄有一人过，徐耳语之，其人匆匆去。徐挟汉卿行数里，至寨。居久之，汉卿复泣，求报仇。徐曰：「毋躁，微子事，吾亦不渠赦，姑待之。」未几，有数人至山中，出书示汉卿。汉卿读之，则母及衿手书也。略谓法慧、张某已授首，大仇尽雪，官以罣误免，吾亦不能久居于此，已悉售业产，卜居某县某村，若得请于义父，早图聚合，实所深盼。汉卿泣谢徐，徐曰：「山泽非子居，子有老母，可速往奉养.吾无子嗣，有女颇慧，与子年相若，可挈之去。吾事败，彼得弗及，则子之赐也。」呼女出，随汉卿去。异日往探之，深箐丛密，杳无人矣。

　　顾秉藻冥婚华亭顾秉藻幼而慧，父母皆奇爱之。咸丰辛酉，粤寇扰江苏，与诸昆弟奉其母避于沪，得疾而卒。临终，牵母衣，请以仲兄子礼枢为嗣，母泣而许之。无何，母亦卒。及乱定，还里，诸昆弟将如母命，而以秉藻未娶，不得有嗣。适金山钱氏有女，未许嫁而死，与秉藻年相若也。遂媒合之，仿迎娶之礼，迎其枢归，合葬于秉藻之墓。

　　方某降妻为妾咸、同间，署某营都司方某，总兵而加提督衔者也。少为粤寇所得，投诚后，从征江阴，略一难女为妻。询女家世，父故明经也。美静而能，有大家风范，方甚重之，誓将老于是乡矣。后以积功故，位渐高，或言女之归也不正，无以承诰命而肃家人，乃别聘金陵某氏为妻，而降女为侧室。女即以妾礼事其嫡，无愠色，无怨词.而大妇卒不能容，诮让溪刻，女惟背人饮泣，自叹实命不犹耳。未几，方病卒，女之父至，欲挈以归，而大妇兄弟辈不可，迫之居金陵，遂郁郁以死。

　　杨利叔成人婚姻秀水杨利叔在苏州书局时，一日偶阅市，见一少年哭甚哀，旁立一人与以金，不受。异而问之，少年曰：「吾幼聘某富绅女，彼以我家渐落而悔盟。今遣人持聘金见还，令我作退婚书。谓如不从，则以旬日持三百金来，方为若妇.」利叔乃询其里居姓名，语之曰：「子且归，待我以一旬，庚帖勿还，还婚书勿具，聘金勿受，我姑为子谋之，成即幸也。」乃历叩所交富室门，为徧醵之，得三百金，持以赠少年，遂毕姻。

　　以寇乱娶妻致富同治壬戌，粤寇难作，江南几无孑遣，徽、宁、池、太等郡男丁百无一二，有妇女随人不计一文钱而任人选择者，且有潜藏金叶珠宝于身以购妇而致富者。先是，皖南山多于田，人习懋迁，重商贾，轻稼穑，俗尚奢侈，家蓄赀财，急金银，缓谷米，岁恒仰给于外，稍歉缺，即有钱无食。闻寇入境，恋家而不谋远徙，坐以待毙，老幼男丁，非杀则掳，惟余一二妇女，无所依归，故携其刦掠余赀，以苟延残命耳。

　　寇酋某姬嫁蜀人某同治甲子，湘军收复金陵，籍各酋家。姬色极艳，挟重赀，曾忠襄欲以赏将士，姬言非显官、才子、年少而美容仪者弗嫁。时蜀人某方筦粮储，四者皆备，而未娶。姬慕之，遂委身焉。

　　陈统领嫁朱记室多忠勇公隆阿自楚率师过荆紫关，召募长夫，有陈童，孤儿也，应募从军，供炊爨饲马之役。稍长，颇勇健，久之，得补勇额.每战必奋勇争先，忠勇爱之，积功保至记名提督巴图鲁，统五营矣。忠勇薨，历任总督皆委任如故。及左文襄公督陕甘，陈军驻兰州。皖人有朱紫光者为其记室，年少而白哲，陈待之甚厚。一日，招与同卧起，同事者于黎明时见朱自陈帐中出，咸匿笑，以朱为统领之娈童也。无何，陈之腹彭亨矣，大惧，与朱谋.朱教之言于文襄，取进止。文襄大骇，商之幕府，皆以为历岁既久，漫无觉察，且官已至极品，若据实上闻，恐以朦混获咎，不如使朱娶之，即以朱袭其名位而统领如故。朱于是骤贵，而陈则郁郁不得志。朱复不礼陈，陈大怒，遂与朱反目，而自挟赀回陕。朱于是请归宗，不复姓陈矣。陈居陕省时，其装束不男不女，常挟三五健儿出郊游猎以为乐，所生一子亦夭。后不知所终，闻者目之为花木兰第二。

　　易妇而婚赣省某县令慈惠爱民，而性拘执。有塾师为两家部署婚礼，乡僻少士人，两姓婚书，咸出塾师手。甲家以青年娶美妇，乙家则颁白衰翁，偶五十许老妪耳。塾师书竟，以归甲乙，既交换矣，始觉其互误.翁虽老，好色特甚，徒以力薄不能致美妇，闻状，大喜，以为天缘，坚持书，不欲更正，遂涉讼.令曰：「老夫女妻，老妇士夫，于经义有合，夫复何悔？」卒强成之。县故荒陋，无人救正之也。

　　吕凤梧因梦得妻楚士吕凤梧游姑苏，一日泛舟，见他舟一女子，美而艳，来桡去楫，一瞬即过，然思之，盈盈在目也。是夕就枕，梦有人告曰：「舟中人，汝妻也。」吕固未娶，心不能无动，然无可踪迹，亦姑置之。

