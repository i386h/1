<!-- { "loadSidebar": true } -->
　　嘉兴周青士，名篔.尝至嘉善，独行于岸，见有赤马船缚布为帆，问焉往，船人以入泖对。乃思就九峯访故人，亦良得，乃请附载。比及泖，则已暝，船人促登陆。伥伥无所之，忽望见有僧庐，即闯入。小沙弥见之骇，强令出，乃步琉璃镫下，覩壁间所揭诗笺，中有己作，因指示沙弥曰：「吾诗人耳，非贼也。」沙弥以语主僧，为煮白饭，止其宿。诘朝，自泖达九峯，抵华亭，遂访高士吴骐、王光承之居，兼旬乃返。

　　周栎园咏漕篷船

　　漕篷船前狭后广，闽之延平、建宁有之。周栎园侍郎《闽茶曲》有句云：「鸭母船开朱殷红。」即谓是也。

　　周栎园潘次耕咏白板艖

　　闽之延平、建宁二郡，船行屹囓间，全藉篙力。板薄，不过数分，不假丹漆。周栎园诗云「黯淡滩头白板艖」是也。又潘次耕《溪行杂咏》云：「门小不容舒眺望，篷低裁足展衾帱。」

　　吴中林查嗣瑮咏清流船

　　钱唐吴中林太守廷华尝守福建之兴化，有咏清流船诗，诗云：「五篙何处赋招招，一片云帆近大桥生。怕横山溪水急，开船趁得午时潮。」「横山梅溪水东下，船必乘潮而西，乃得济。」「篷如半月压船舷，只许侏儒自在眠。桅脚开窗方尺五，居然小有洞中天。」「荒村破晓一鸡鸣，朝日山头渐次明。不似惜花春起早，拥衾徐听戞锅声。」「天明，爨者戞锅，舟人乃起。」「不为和羹佐傅岩，何曾忘味有苏髯。上游玉粒成斤换，水口关头争食盐。」「上游盐价甚昂，舟人多私载觅利，水口设官巡查，许贮食盐五十斤。」「如戟如刀千万锋，羊肠鸟道水溶溶。铁稍公自夸能事，不怕崚嶒石有锋。」「花猪肥肉玉如肪，还买河鱼一尺强。菡萏滩高明日过，晚来先献九龙王。」「舟人专祀九龙山，盖九泷滩神也。」「铁脚层冰未觉寒，百钱水袴费艰难。赤身不怕阳侯怪，笑踏波涛过浅滩。」「水袴长不满尺，入水着之。」「村醪无过压茅柴，秫米朝蒸瓮晚开。一饭便浮三大白，餔糟不待漉巾来。」「樵苏水畔一舟横，留得青山客不争。柯斧满林谁是主，白云深处听丁丁。」「上水艰难千里多，柴枝米粒易消磨。今朝到岸都欢喜，小武当山一笑过。」「山在浦邑之南。」海宁查侍读嗣瑮尝偕梅定九、朱字绿、张青雨过建滩作诗，其一云：「初登清流船，船小妨内「入声。」首。一龛不盈丈，兀兀坐卯酉。及经火烧滩，滩浅尚难受。此地昔崄峡，山根蟠地厚。传闻用火攻，石烂泄水口。一线凿凶门，乖龙渴逾吼。榕城百水驿，硉矹十八九。直宜舍舟楫，复事牛马走。一笑谢长年，毁车吾已久。」其二云：「似罄众滩石，力聚堆一门。宁知跬步闲，滩转石愈繁。大者各磊落，五岳分位尊。小者尤纵横，八阵连云屯。此方昔割据，局促开乾坤。霸气郁未消，石势犹并吞。抚兹一长叹，恃暴安足存。」其三云：「积阴埋幽壑，湾环万古黑。形气所轧成，变幻谢绳墨，位置踰人工，并非造化力。欲以五字诗，竭意作镌刻。有如草闲虎，屡射镞不没。安得炼石手，叱汝变五色。」其四云：「石势逞雄杰，欲遣水郁盘。水从排空来，铁锁不可拦。有时千百丈，掣电飞云端。有时五三折，陡起咫尺间。两怒各未平，白昼蛟龙搏。舟子力难恃，应变须神完。倒缆挽逆篙，如作壁上观。决机在针锋，脱险过弹丸。」其五云：「水亦自相鬬，直立高于屋。我舟掷水底，低受浪不足。如逢吞舟鱼，突过满鱼腹。惊雷杂风雨，眩转失耳目。一跃出重围，天晴山水绿。」其六云：「山形乍开豁，滩怒似少息。荡桨聊吚哑，夷犹弛腕力。我亦揽幽赏，微吟意稍适。有石声砉然，忽破船底入。水面石可防，水中石难测。君子慎履坦，索涂须擿埴。」其七云：「造舟尔何人，斲木如纸薄。常恐遭鱼龙，未足当一攫。岂知逢击触，善受赖柔弱。百折付一招，绕指霹雳作。弯环象运鼻，屈曲蛇赴壑。招招真吾友，性命卬汝托。」其八云：「下水例买米，上水例买盐。买米利无几，买盐赢倍添。利多非汝福，官府禁最严。贪心溺不戢，终恐罹髠钳。往来各有欲，轻取已不廉。择利莫若轻，米贱汝勿嫌。」

　　鲍倚云乘清流船

　　闽船之篙师，多清流县人。船身甚长，即清流船也。客篷分五之二，其外容四人打桨之地，头尾驾两划以分水势，长各丈余，络以巨石，重百钧。篙师坐船头，高视滩孔，作虎踞势，如与滩鬬，间不容发，有「纸船鐡艄公」之谚。船制不一，视其木，率软薄而碎，以鐡皮鐡钉密钤之，如不可恃。干隆癸亥秋，歙县鲍倚云自永春下泉州，每下一滩，其危如堕，船底作磔裂声，罅缝千条水虢虢上涌如泉咽，篙师不惧也。

　　鲍西冈欲制坐吟辀

　　鲍铨，宇西冈，京师之汉军人，尝为长兴令。其在长兴时构一舫，取唐张志和语，题以扁，曰往来苕霅间。暇日数与钱唐诗人金寿门褰裳临泛，啜茗清谈，命工写为《双溪诗话图》，邑人啧啧倚为佳话。北归以来，杜门屏迹，每于春秋胜日，思欲徧游西山，徒有许掾之情，苦抱深明之疾，是以因循而不可得。比闻邻人造车，询其值，仅十金，度一驴之资不过五六金而已，于是欣然动念，拟置一乘，为消遥山野之具。顾橐中羞涩，未能猝办，预制一诗一铭以识之，并字之曰坐吟辀，示不与寻常车等也，异日傥或遂其欲，不与吴兴故事并传耶？诗曰：「行宜陆，居当屋。像飞蓬，利长毂。轮已膏，驴已粟。寻吾诗，向岩谷。」

　　马嶰谷之舟如仙槎

　　马嶰谷尝以己意命匠人造一舟，异常制，每乘之以游大江南北，清洁幽雅，见之者谓其如仙槎也。

　　和珅有独木舟

　　干隆时，和珅当国，威震中外。福建布政某承办材木，得一香樟，大十余围，高矗霄汉，乃伐而献于珅，自漳至京，运费至银三千余两。珅命匠刳削雕刻为一舟。舟成，长四丈余，广一丈六尺，不加髹漆，香气馥郁，名曰独木舟。上为楼船形，舱舷宽敞，可容百人，中有镜台、书室，红轩碧厨，上筑台榭，后植花木，吴省兰尝为之作记焉。

　　舟成，珅未尝一临坐。及事败，没入禁中。仁宗见而叹曰：「是奴所享受，朕亦不得望其项背也。国之精华，尽于是矣。」乃浮于后海，不一坐，目为妖物，比之宋陆放翕之南园焉。

　　两驳集赀造船

　　张樵野侍郎阴桓至美，某领事上书言，旅外商民，愿集赀造船，无事则商家运货，有事则备国家之用。张据以咨总署，总署谓恐轻易启衅，力驳之。已而张入总署，薛叔耘京卿福成出使英、法，复申前说，张亦驳之，盖己所不能成之事，亦不欲人成之也。

　　篺

　　篺，编木为之，用以渡水。设肆售木者之转运，每将木联缀成篺，使其顺流而下。司篺之人，即编茅为篷以居其上，旅客有附之者。且邮政未兴之时，信局未设之处，亦为人寄递书物也。

　　筏

　　筏为竹所联缀，藉以渡水之用。设肆售竹者以之转运，略如木篺.其司筏者，亦为人寄递书物，旅客且可附之以行，惟不能克期而至，与篺同。

　　汽车

　　汽车，俗称火车，又称火轮车。其制以汽机为原动力，曳引客车、货车行驶于铁路之上。其装设汽机之车，谓之机关车，俗称车头。

　　小汽车

　　英人杜兰德于同治乙丑七月，以长可里许之小铁路一条，敷于京师永宁门外之平地，以小汽车驶其上，迅疾如飞，京人诧为妖物。旋经步军统领饬令拆卸，羣疑始息。自是而后，遂有淞沪铁路矣。

　　利用汽车

　　天津初创汽车，先试行于租界土路，又以载货车一辆系其后，令中外五十人坐车中，分三等，驻津英领事与我国官员居上等，从人坐其下，车外四周则杂宾也。试行一周，便捷而精美，华人咸鼓掌称善，或锡其名曰利用焉。

　　慢车快车

　　铁路开车之速率，有慢车及快车、特别快车三种。吾国通行之快车，每一小时约二十六哩，尤快者约三十哩。欧美各国，则自四十五哩至五十五哩，尤快者七十五哩至八十哩。特别快车者，谓沿途之小站不停，较他种车为尤速也。

　　花车

　　花车为汽车之一，以头等车或头等卧车为之，其中陈设，无异常时，惟于门于窗，扎花为彩，缘于门及窗以为饰。花则五色具备，缀于松柏枝。政界于迎送长官时用之，藉表优待之意也。

　　手摇车

　　手摇车，铁路执事人所乘，于汽车开后以要事来往于各站者也。车有轮，行于轨，仅容六七人，以手摇之，并树红旗以进驶，使汽车之司机者得瞭见之，不至相撞也。客有要事而不及附乘汽车者，亦可出资雇之。

　　皇帝五辂

　　国朝初制，玉辂、大辂、大马辇、小马辇、香步辇，并称五辇。大朝日，设于太和门东。干隆癸亥，改大辂为金辂，大马辇为象辂，小马辇为革辂，香步辇为木辂，玉辂仍旧，并为五辂。戊辰，钦定五辂之制。

　　玉辂，木质髹朱，圆盖方轸，饰以青，衔玉圆版四。冠金圆顶，镂金垂云承之。檐帖镂金云版三层。青缎垂幨亦三层，绣金云龙及羽文相间。系绣金青缎帯四，属于轸。四柱绘以金龙。门垂朱帘，四面各三。环座以朱阑，饰间金彩。阑内周布花毯，中设金云龙宝座。两轮各有十八（车冏），镂花饰金。贯以轴辕二，两端饰金龙首尾。后建太常十有二斿，青缎为之，縿绣日月五星，斿绣二十八宿，里俱绣金龙，下垂五彩流苏。扞攒竹髹朱，左加阛戟。右饰龙首，并缀朱旄五，垂青緌.外用纳陛五级，左右阑皆髹朱，饰金彩。驾象一，靷以朱绒紃.陈设时，行马二承辕，亦髹朱直竿，两端钻以铜。金辂，圆盖方轸，饰以黄，衔金圆版四。黄缎垂幨三层，系黄缎帯四，属于轸。后建大旗十有二斿，各绣蛟龙。木辂，圆盖方轸，饰以黑，衔花梨圆版四。黑缎垂幨三层，系黑缎帯四，属于轸。后建大麾十有二斿，各绣神武。服马二，骖马四，设游环和铃。象辂，圆盖方轸，饰以红，衔象牙圆版四。红缎垂幨三层，系红缎帯四，属于轸。后建大赤十有二斿，各绣金凤。服马二，骖马六，设游环和铃。革辂，圆盖方轸，饰以泥银，衔圆黄革四。白缎垂幨三层，系白缎帯四，属于轸。后建大白十有二斿，各绣金虎。服马一，骖马三，设游环和铃。余俱如玉辂，大驾卤簿，法驾卤簿用之。过大朝会，则设于午门外。

　　皇帝辇舆

