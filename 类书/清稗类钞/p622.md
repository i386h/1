<!-- { "loadSidebar": true } -->
　　承勋至是大窘，计无所出。承勋之友陈卜年奋然曰：「达道有五，而君臣父子居其二。今管村有君臣之戹， 承勋有父子之戹， 徒以无朋友， 使大伦灭其一， 吾当偕行之。 」然卜年亦贫甚， 芒鞋布袜， 即日束装， 挟承勋去。 又以被盗， 尽丧其装， 沿途乞食于所知者， 得至陕。 寻入京， 再告急于个村之故人， 人皆义卜年所为， 复得金三千， 卒事而归. 方卜年在途， 承勋有过， 辄流涕而扑之曰： 「汝父当戹， 汝敢若是？ 」然所以护其寒暑饥渴者， 不翅慈母之于婴儿也。 卜年， 名坊， 鄞县人。

　　李延昰临死赠物于友康熙丁丑十一月，朱竹垞至平湖，访李延昰，而已疾革。视之，犹披衣起坐，出所著《南吴旧话录》、《放鹇亭集》以付朱，且命弟子以藏书二千五百卷畀焉。余若平居之玩好，一瓢一笠，一琴一砚，悉分赠友朋。越二日终，遗命弟子用浮屠法，盛尸于龛，焚其骨，瘗之塔。

　　张瑛听人赎田张瑛，字玉采，汾阳人。家素饶，每岁杪，辄出粟周乡邻。康熙丁丑，饥，既出财粟以助振矣。而振所不及，有持田契求售以踵门者，皆自贬其值，第如其愿售之，价视平时，盖不及十之二，于是得田且千亩。明年大熟，瑛乃榜示各村曰：「愿赎者听。」匝旬，悉赎之以去。

　　方望溪哭徐诒孙青阳徐诒孙，名念祖。内行洁修，文章冠郡邑，方望溪之友也。诒孙去京师，望溪送之岐路间.既与侪辈登车复返，下车，执望溪手而号恸曰：「惟子知我，何当归，吾与子得更相见，足矣。」其后诒孙一至金陵，望溪在外，竟不可得再见。会望溪有子新殇，意殊不自得，及闻诒孙死，出门西乡，号而哭之，不复觉子死之痛矣。

　　盗还沈节母诗文华亭沈临秋进士泓之母，守节久矣，临秋为征海内诗文得数百篇，置于箧.遇盗失之，沈号哭道中，七日不去。时畲山寺老僧晨起，见供桌有一卷书，封识甚密，署曰：「烦上人亲致沈孝子。」沈遂得之。

　　黄仙裳慷慨赠金商邱田雪龛为泰州牧，居官廉，州人黄仙裳与之周旋，绝不干以私。已而田落职，在州不得归，黄适返自汝宁，囊仅有二十金，乃先诣田寓，分半以赠。语人曰：「是日吾若先至家，则家中需金甚亟，不得分以赠田矣。」盖黄客汝宁时，太守金某为黄旧友，赠贻极厚。时有别驾郑某所知客，多不能成行，一日，黄徧召客，置酒高会，酒酣，以太守赠金尽散诸客而去，故归时止存二十金。其贫如故，人多笑之，黄不以为意也。

　　吴璟发言止搜粟康熙壬午、癸未间，齐、鲁大饥，谷价翔贵，白骨相望于道。素封之家，非昂其值以射倍蓗之利，辄扃鐍以自封殖，坐视道殣，弗恤也。沾化吴璟悯之，仿常平法贱售谷以活饿人，又计己家口，仅留以供饘粥，斥其羡，煮糜以济众，全活无算。

　　大吏以凶荒事具疏上闻，圣祖特遣旗员赍太仓银米分道振济，至沾者为曹某等五人。一日，召邑人士会议，众嗫嚅莫敢前。曹攘臂起曰：「今日之事，有尽者帑金，无穷者饥民，以有尽供无穷，是溪壑也，其何能济！计惟括富民粟，佐公家之不足，以拯此一方民耳。」言次，须发怒张，将胁众以必从，座客相顾失色。吴抗颜折之曰：「诚如天使言，祸踵至矣。天子使公等拊恤残民耳，而比户检括，是古所云搜粟都尉也，岂称上旨哉？且千里大祲，富室所余几何？破一中人之产，而闾左皇皇，尽室逃窜，是召乱也，是益之凶也。饥不可救，渐不可长，得毋偾公家事乎？何如酌金粟多寡，按户分振，以厌众望，而公亦坐收人心，计无便于此者。」使者默然，气为之夺，遂止不括富民粟。璟，字西峯.吴璟救饥民沾化大饥时，有贫民将鬻其妻，夫妇对泣，悲甚。吴璟闻之，急赒以银米，其人泣拜而去。岁稍稔，凡逋负者悉来相偿，合券而投之曰：「岁虽小稔，吾收若负，是再敛也。」悉折其券而焚之。

　　吴璟屡助邑令阳羡令蒋天麟以母丧离任，为同僚羁绊，不能归.吴璟出粟数百斛助其交代，蒋始得归.潘俨思，亦令也，坐官逋淹滞。吴首倡义佽助五十金，潘得补官帑而去。孙鼎鋐任某邑令，以罪谴，戍沾化，艰于衣食。吴资给之十余年，得免于冻饿.吴鸿锡助和顺振饥康熙癸未，山东大饥，朝廷遣官往振，和顺与焉。吴鸿锡曰：「此仁人君子尽心时也。」从以往，分振武城。廪未发，鸿锡即以私钱市米，因逐户稽册，先量给之。念居民有僻远不能至县者，度四乡中地，得南鲁集为散振所。又惧民饥久，不胜食，日为蒸饼万，计人给饼二。然饥肠骤饱有毙者，或言先饮萝卜汤则无患，亟为汤，遂日活无算。

　　韩乐吾分粮与友康熙戊子，广陵大饥，有寒士韩乐吾者，典鬻殆尽，余米二升而已。闻有友绝粮三日，欲分半与之，妻曰：「如明日何？」韩曰：「我明日无粮，则明日死。彼绝粮已三日，便恐今日死矣。」竟分半与之。至明日，灶穴坏，探之，得窖金焉。遂以买米，广济饥民。

　　潘玉符几至毁家吴县潘荣锦以布业起家，寓青浦之朱家角，往来襄、汉间.有伉爽声，喜周恤亲族里党.及老，家中落。其子玉符好读书，而屡厄院试，即弃去，纳粟太学，为上舍生，理父业，家仍稍稍起，渐饶益。朱家角为五方杂处之地，通贩鬻，土著轻稼穑，鲜盖藏。康熙戊子、己丑相继旱，民艰食，玉符以储积之米散给邻里，妇女工纺织者给以古贝，资其生，以是几毁家。

　　徐粤翰助人婚葬钱塘徐粤翰大令相为文敬公本仲弟，慷慨负义气，重然诺.有故人子未葬其亲，又贫不能娶，乃为称贷以助其葬，复佐之婚。已而偿其贷，其人弗知也。

　　程正家待张清恪康熙辛卯，仪封张清恪公伯行以纠发科场关节事，与总督噶礼讼，奉旨解任，即讯。时噶怙势作威，日遣谍诇其左右，籍记姓名，将罗织，致重罪。人皆惴恐避匿，独扬州程正家晨夕过从，只身往来维扬、姑苏间.岁余，事始解。

　　华希闵待张清恪华希闵，字豫元，无锡诸生也。喜任侠.与张清恪公善，然硁硁自守，未尝以私干之。康熙癸巳，清恪为总督赫寿诬陷被逮，奉诏令刑部尚书张鹏翮偕赫寿讯之镇江。拘之城隍庙，门生故吏无敢向迩者，希闵闻之，慷慨言曰：「此吾报知己之日也。吾闻受人知者分人忧，受人惠者急人难.今张公蒙不白之冤，陷不测之罪，吾岂可置身事外，坐见其死哉？」

　　于是希闵自无锡疾驰，一昼夜踰二百里至镇江，唁焉。既抵庙门，不得入，乃伪为皂隶者入之，与清恪劳苦如平生。谈久，辞去，越五日，而鹏翮之生祠毁矣。

　　初，鹏翮视学江左有声，吴中人为祠于江阴，歌舞之。康熙辛卯，清恪之与噶礼交讼也，鹏翮按事至苏，苏自士夫以下遮马首者以万数，愿无夺我抚军。而鹏翮私袒噶礼，苏人恨之刺骨。及是，鹏翮又与寿劾清恪挟诈欺君罪，且至死，苏人闻之，咸涕泣不知所为。会希闵自镇江来，具言抚军就逮良苦，则益汹汹然，顾无所发怒。希闵遂倡言曰：「昔父老之祠张鹏翮也，岂非以其有令誉耶？今若此，辱父老甚矣，祠之何为？愿与父老共毁之。」于是率众数千人奔鹏翮生祠下，争撤屋瓦，顷刻而尽，呼声动天，尘起数里。明日，寿闻状，大惊，阴使人廉问主名者，疏以去。当是时，希闵几不测，会圣祖知寿与鹏翮构陷状，免清恪罪，而苏人聚众毁祠事亦不究，希闵遂得免。

　　希闵虽慷慨，好急人难，然为人和易有容，不修苛节。见人无贵贱，皆自下，或凌践之，无忤色，人愈多之。善诗文，工书，后官教谕.吴薗次待赵龚吴薗次太守绮慷慨义烈，敦尚友谊.长沙赵洞门总宪当柄用时，车马辐辏，及罢归，出国门送者三数人，薗次与焉。其召还也，宾客复集，薗次独落落然，踪迹阔疏。合肥龚芝麓尚书提倡风雅，门生故吏徧九州岛，殁于客邸，两孙惸惸孤露，无过存者。薗次则哀而振之，抚其幼者如子，而字以爱女，至于成立。

　　蒋非磷赴人之急蒋坚，字非磷，铅山人，心余太史士铨父也。性慷慨，乐赴人之急。尝出为叔父收债，得金一镒归.过其友黄某，黄方负人金，索者至，出恶语，为解之。索者忿曰：「我索金于黄，何豫汝？汝诚庇之，何不以金与我？」蒋笑曰：「若以吾吝此金邪？」即尽出金予之，索者惭谢去。蒋向所主朱某者，将谒吏部选，欲邀与俱，未发，闻以金予黄而未有以偿也，乃曰：「黄，吾友也。君诚与我偕，吾当任其金。」蒋既失金，虑无以报叔父，乃许诺，从朱行。舟出大江，朱仓猝堕水，蒋故善泅，袒裼跃入洪涛中，浮里许，握朱发提其首出江面，翼而行，遇浮橹，凭焉，遂得脱。

　　康熙癸巳，蒋客泽州守佟国珑幕，时临汾令暴而贪，民不堪命，羣聚大噪，执殴之。城中民汹汹，各徙于郊以观变，巡抚檄佟往，令以兵从。蒋曰：「是速之变也。」乃与佟疾驰，以七人从，自日中至晡，行二百里。及郊，见四山人皆蚁聚，揭竿树鉏，且作乱.白之佟，取巡抚令箭先往视之，而号于众曰：「巡抚怜汝辈为吏所苦，令太守来治之。辠不在民，勿恐。」乃还，属佟入县治，坐听事，呼令出，及其胥五人并缚之。鞭胥流血，观者如堵。佟谓之曰：「尔等不顾父母妻子邪，何不复尔居？」众唯唯，皆散去。明日，佟挟诸囚复巡抚，临汾遂宁，及佟乞休，蒋始归.蒋旋遭母丧，服阕，乃娶妇，时年四十六矣。居家，笃于兄弟，在外时，闻将析产，乃让田于弟。尝累千金，施贫者辄尽.出游，见贫妇十余人率幼稚绕岸泣，衣不蔽身，问之，曰：「适遭焚剽，故致此。」乃出笥中布二十匹散之。已而闻佟以属官亏帑被逮，责偿数千金，狱急。遂走天津，省其家，至栾城，为佟索逋千金。复至泽州，泽州人故德佟，愿代之输，守弗听。及蒋至，守有疑狱欲委其决之，因责以必脱佟。守遂下令，有愿代佟输者听。三日得五千金，佟遂出狱，复质其衣裘赆之以归.喻全易急人之困康熙时，淮之北有豪强某，肆毒里闾，无不至，喻全易知之，恚甚，潜约人入其家，手刃之。事闻，官逮捕，系狱累累，喻挺身自首曰：「谋杀某而亲杀之者，小衲也。诸人何与焉？」众得释，喻从减论。其时喻已为僧矣。兴化洊饥，喻率众比邱急走遐方，杂募金钱粟米，设糜以振之，存活甚众。

