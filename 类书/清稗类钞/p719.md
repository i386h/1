<!-- { "loadSidebar": true } -->
　　李文忠督直时，尝以阅兵出巡，过某地，某官供张甚谨。上食时，某官恐不得当，肴膳咸自验，方敢进。犹恐味未醲厚，每汤一碗，辄杀鸡三五。不意撤膳时，仆人辄传语曰：「汝等所进之肴，中堂实不能食，已受饿矣。」某官大惶悚，乃传厨人至，呵斥之，复殷殷告戒。乃更加醲厚，五鸡而一汤，余率类是，自谓可告无罪矣。不意又命将所进肴撤出，且厉声斥曰：「实不足食，中堂愈受饿矣。」令大恐，无可为计。或教之曰：「中堂出，必自挈庖人，盍令其代办而以重金馈之，必谐矣。」令大悟，使人辗转托之，并先馈以重金，再三言，始可。令因思彼有何秘方，自往觇之。但见以一鸡煮汤，甫煮讫，厨子即举碗饮之尽，乃搀水入釜中，取其汤入他肴中。令大骇曰：「吾三五鸡制一汤，中堂犹曰不可食，汝乃以此进耶？」厨人睨视，咍之曰：「如汝言，彼在外得饮如此佳汤，将来回署时，我更以何物供给之耶？」令始悟前之作难，悉仆与庖人串通为之也。

　　鸡汁浸布以为汤

　　同、光间，杭城有潘厨子者，以烹调着。其初溧阳姚季眉为仁和令时，实奖拔之。杨石泉制军昌浚时为杭州守，亦甚赏之。已而杨擢陕抚，潘乃持粗布数疋及冬菇为献。杨问之曰：「冬菇，吾知浸酱油其中，甚善也。布何为者？」潘曰：「小人非献布也，盖沁鸡汁于布中，干之。大人至北地，或止顿荒僻处，不能时得佳肴，试翦此方寸入沸水，无殊鸡汤矣。」杨试之，果然，大称赏。

　　鸡血汤

　　鸡血细切成丝，以鸡汤、酱油、纤粉「又名索粉。」和之作汤，柔软滑泽，老年最宜。

　　蛋汤

　　制蛋汤有二法，一专用卵白，一并黄而用之。专用卵白者，亦称碎玉汤。取熟鸡蛋之白，切方圆长短尖角等各式小块，入鸡汤中，加香菌、笋片，煮滚起锅，下盐少许。并黄白而用之者，亦称蛋花汤，倾蛋于碗中，调匀，入鲜美之沸汤，略加盐及火腿丝、虾米，用铲刀截开，使不凝合，再煮一滚，即熟。二者并宜宽汤。

　　朱竹垞饮蛤汤

　　蛤有圆而白者。布花而白者，炒之醉之，不如蒸作汤之味隽也。朱竹垞尝以《双鸂鶒》词咏之。词云：「俊味盐官稠叠，一种小如瓜瓞。最爱兰汤渟雪，卯酒欲醒时节。云母乍分琼屑，玉楮刻成风叶。拾取黏双蝴蝶，惊飞鬓影奇绝。」又作《湘江静》词云：「犷壳深缄潭底并，任吹残老枫谁省？房同芦雉，花输石（虫去）占（鱼清）冷。网洒两筠竿，橛头响青泥成饼。西风古木，斜阳野田，寿啅雀更无影。甲卸初汤沸定，一痕纤嫩黄逾凈。不知许事，相逢且食，把膏脂都屏。犯卯未醒时，唤金钑小盘须钉。几番为尔勾留，住了早春归兴。」

　　蛤蜊鲫鱼汤

　　蛤蜊鲫鱼汤者，扬州人善制之。取极大鲫鱼，加大蛤蜊数枚，清炖白汤，味清醇，其汤莹洁，无纤毫油沫。《燕京杂记》所谓「汤可注砚」者，彷佛似之。此鱼肉用醋蘸食，绝似蟹螯。

　　玉兰片瑶柱汤

　　取玉兰片浸久切片，以江瑶柱若干入碗中，加水及绍兴酒少许，蒸透，取出撕碎，与玉兰片同盛一锅，加入浸玉兰片之清汤及盐一撮，煮透即成。

　　卷藦汤

　　卷藦汤之制法，以蘑菇、香蕈在清水中浸透，去泥沙及蒂，随意撕碎，略加盐花，「其浸剩之汤，滤去沙泥待用。」再用新鲜豆腐皮切小块、将藦菇、香蕈包入，卷成小筒形，至藦菇、香蕈包完为止。入锅，加猪油熬透，取出，即以原汤在他锅煮沸，加入藦菇小卷筒，及盐少许，略煮即成。

　　豆腐皮汤

　　豆腐皮泡软，加紫菜、虾肉作汤。又法，加藦菇、笋煨汤，以烂为度。

　　焯菜汤

　　焯菜者，以菜用沸水焯熟，入麻油、椒盐同焖，贮之罐，可泡汤。

　　宁古塔人饮黄虀汤

　　宁古塔俗尚黄虀汤，每饮用匙。箸曰叉不哈，碗曰么乐。

　　酸梅汤

　　酸梅汤，夏日所饮，京、津有之。以冰为原料，屑梅干于中，其味酸。京师卖酸梅汤者，辄手二铜盏，颠倒簸弄之，声锵锵然，谓之敲冰盏，行道之人辄止而饮之。

　　羊羹

　　羊羹者，切熟羊肉成小块，如骰子大，鸡汤煨，加笋丁、香蕈丁、山药丁。

　　羊肚羹

　　羊肚羹者，洗凈煮烂切丝，用本汤煨之，加胡椒及醋。

　　海参羹

　　切海参，使成碎丁，以笋、蕈入鸡汤，作羹。

　　鱼羹

　　鱼羹亦有块、整之则。整鱼以白腮鲈鱼为上品，其次鲫鱼。块鱼以青鱼为上品，其次鲤鱼。佐以冬笋、香菌，水宜宽，不宜紧；汤宜白，不宜红；味宜淡，不宜咸；调和宜薄盐重酒，不宜用油糖。临食宜麻油、椒末，则不腥，不宜葱蒜。盖煎鱼取其浓，鱼羹取其清，性质不同，故制法大异也。

　　黄鱼羹

　　黄鱼羹者，以黄鱼拆碎，入鸡汤作羹，微用甜酱水、纤粉收之。

　　鳝丝羹

　　作鳝丝羹者，煮鳝至半熟时，划丝去骨，以酒与酱油煨之，微用纤粉，加金针菜、冬瓜、长葱。

　　虾羹

　　虾羹者，去头尾足爪，取肉，切片，加鸡蛋，菉粉，香圆丝，香蓏丝，瓜子仁，和豆油，酒调匀，乃将头尾足爪用宽水煮数滚，去渣滓，再用猪油同微蒜炙滚，去蒜，将清汤倾入油中，煮滚，乃下和匀之虾肉等料，再煮滚，取起，勿太老。

　　蚶羹

　　蚶羹者，以蚶肉加猪肉、火腿，笋、木耳等丁而为之。

　　蟹羹

　　蟹羹者，剥蟹肉，以原汤煨之，不加鸡汁。现剥现炒，尤佳，过二小时，则肉干而味失矣。

　　朱竹垞食河豚羹

　　河豚，江淮河海均有之。腹白，背有赤道如印，目能开阖。触之，即嗔怒，腹胀如气球。渔者以物撩而取之。春暮云游水上，食飞絮而肥。食之者多与荻芽为羹，最美。朱竹垞亦尝食之，纪以《探春慢》词。词云：「晓日孤帆，腥风一翦，贩鲜江市船小。涤徧寒泉，烹来深院，不许纤尘舞到。听说西施乳，惹宾坐垂涎多少。阿谁犀箸翻停，莫是生年逢卯。闲把食经品第，量雀鲊蟹胥，输与风调。荻笋将芽，蒌蒿未叶，此际故园真好。鬬鸭阑边路，猛记忆溪头春早。竹外桃花，三枝两枝开了。」

　　陆二娄尝西施舌羹

　　西施舌为闽产，以之为羹，甚鲜腴。钱塘陆二娄茂才养和尝西施舌羹而甘之，有诗曰：「此是佳人玉雪肌，羹材第一愿倾赀。却当越网搜奇后，想见苏台软语时。碧海波摇冰作骨，琼筵夏赏滑流匙。若教比作杨家乳，不羡闽中进荔支。」

　　碎玉羹

　　碎玉羹者，鸡卵煮熟，去壳，去黄，以卵白切成三角形、五角形、方形、圆形各小块，入鸡汤中，加火腿片、鸡片、笋片煮之，待滚，加以适宜之盐，即起锅。

　　莼羹鲈脍

　　莼菜调羹，「佐以火腿丝、鸡丝、笋蕈丝、小肉圆。」鲈鱼作脍，「佐以鲜笋。」吴中风味，自昔艳传。制法与普通之调羹作脍，无大区别。如能两美合一，尤佳。法将鲈鱼蒸熟，去骨存肉，摘莼菜之嫩者煮汤，益以鲈肉，辅以笋屑，和以上好酱油，厥味之佳，不可言喻。

　　左文襄嗜莼羹

　　左文襄在浙时，最嗜莼羹。其后至新疆，胡雪岩尝以莼馈之。时尚无罐诘也，万里间关，邮致不易。然胡所馈，至疆后，瀹以为羹，仍如新摘。盖莼多滑涎，卷之于纺绸也。

　　黄培之咏扁豆羹

　　仁和黄树谷，字培之，雍正时人。尝旅京师，于客斋种扁豆，摘取为羹，诗以咏之。诗曰：「负郭无农课，他乡学圃能。短墙堪种豆，枯树借沿藤。带雨繁花重，垂条翠荚增。烹调滋味美，渐似在家僧。谷雨方携子，梅天己发秧。枝枝盘作盖，叶叶暗遮房。伏日炎风减，秋晨露气凉。连朝僮仆喜，采摘报盈筐。」

　　孙渔笙啜豆腐羹

　　罗定州之豆腐羹极精美，细腻洁白，其滑如脂，制以为羹尤佳。孙渔笙客粤时，时啜之。渔笙，名瑛，光绪时之定海名士也。

　　盛杏荪以晚香玉竹荪为羹

　　盛杏荪尚书宣怀之宴客，有鼎烹，盖掇晚香玉杂竹荪以为羹也，香味美绝。

　　煮石羹

　　桃源产白石，可煮羹。法以水煮石，俟沸而易其水，入青豆苗少许，味绝佳。

　　北人食奶酪

　　奶酪者，制牛乳，和以糖，使成浆也，俗呼奶茶，北人恒饮之。

　　蒙人所食之奶酪，曰奶茶，与京师之面茶相类，冲炒米食之，即朝餐矣。平时亦饮之。

　　鲍酪

　　干隆时，有以牛乳煮令百沸，点以青盐卤，使凝结成饼，佐以香秔米粥，食之，绝佳。复有以蔗饧法制如螺形，甘洁异常。始于鲍氏，故名鲍螺，亦名鲍酪。

　　蒙人饮牛乳

　　蒙古依克明安之妇女，晨起，辄就母牛取乳，以木桶置其腹下，半蹲牛胯旁，两手挤之，乳汁乃涌出。「每牛可得乳半桶，然不尽取。盛乳之桶，积垢且分许。」以乳入锅煮之，其浮出锅面之第一层曰乌鲁膜，提出，即晒干，译其名为牛奶豆腐，味微酸。不晒者，即以之泡蜜子米饭。第二层为黄油。第三层为牛奶皮子，厚二分许，圆径尺余，乃以之出售于人，不自食。若掺以白糖，烤以炭火，其味最腴美。既取奶皮之后，所余乳汁，则为寻常日用之饮料。

　　煎牛乳皮

　　取牛乳皮之法，以乳浆入钵，滚以热水，以扇扇之，使迎风而结皮，取起，再扇再起。弃其清乳不用，将皮再用滚水置火中煎化，加好茶卤一大杯，芝麻、胡桃仁各研极细，筛过调匀。若欲其咸，加盐卤少许。

　　文宗饮鹿血

　　文宗御宇时，体多疾，面常黄，时问医者以疗疾法，医谓鹿血可饮。于是养鹿百数十，日命取血以进。迨咸丰庚申，英法联军入京，焚圆明园，徇协办大学士肃顺等之请，幸热河。肃顺辈导之出游，益溺于声色。辛酉，咯疾大作，令取鹿血以供，仓卒不可得，遂崩。

　　闽人饮兰蚕汁

　　闽山多兰花，花多处产虫，俗称之曰兰蚕，状似蚕，饮兰花间之露，色淡碧，畏盐。得之，俟食时点白盐少许，即化为清露。一滴入口，香溢齿牙，为山中无上上品。

　　南北人饮杏酪

　　以果实煮之成浆者，曰酪，杏酪其一也，俗亦名杏仁茶。所用为甜杏仁，然必搀入苦杏仁数枚，以发其香。筵席备之，辄随八宝饭以进，以其皆加糖于中，味皆甜也。南北人皆饮之，或佐以莲子羹。

　　杏仁中含有一种物质，曰青酸，有大毒。幸所含不多，故食之无害，转有止咳之功效。杏酪之制也，用先去皮之杏仁，入石臼打烂，盛于布袋，用沸水冲之，滤去其渣，加入冰糖，即成。

　　假杏酪

