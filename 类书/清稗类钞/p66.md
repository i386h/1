<!-- { "loadSidebar": true } -->
　　康熙癸巳，方出狱，隶汉军。圣祖朱谕武英殿总管曰：「戴名世案内，方苞学问，天下莫不闻，可召入南书房。」遂命撰湖南峒苗归化碑文。越日，命作《黄锺为万事根本论》及赋一，每奏御，辄嘉赏曰：「此即翰林中老辈兼旬就之，不能过也。」命以白衣入直南书房，寻移蒙养斋，编校乐律历算书，乃与徐文定公元梦承修乐律。上命与诸皇子游，自诚亲王以下，皆呼之曰先生。时诚亲王为监修官，性严，承事者多被谯呵。方遇事持正，王敬之，延为王子师，则南面坐，移王子坐东向，始就讲.南书房翰林编书干清宫之东郎为端凝殿，西廊为懋勤殿，天府图书皆庋于此。干、嘉两代，命翰林编录为《石渠宝笈》、《天禄琳琅》、《閟殿珠林》、《西清古鉴》等书，入值者，皆南书房翰林也。

　　编修供奉内廷康熙癸丑春，圣祖御讲筵，从容谓学士曰：「朕欲得文学之臣，朝夕置左右，惟职经史讲诵，给内庐以居之，不令与外事，其慎择醇谨通达者以闻。」时举编修桐城张英，召入对，上心识之。自是再四咨询，对者无异辞，遂有内廷供奉之命。赐邸舍于瀛台之西，及辰而入，终戌而退。

　　上谕馆职掌列圣家法相承，谕旨颁自枢府，或每谕万言，或日颁数旨。积累繁富，恐有遗漏，乃特立上谕馆，设主事二人，笔帖式若干人，专司恭禄满、汉谕旨。每数月后汇奏一次，交起居注收藏，特简阁臣二人，综理其事。

　　批本处国初，鉴明季秉笔太监之弊，特简满翰林官一员，满内阁侍读一员，满书六员在内廷行走，专司批发.凡本章，大学士票拟以上，经御览毕，即交该处，用满宗批示，然后交付内阁学士，恭录圣旨发钞.故机宜慎密，无敢迟滞，俗谓之「红本」。其行走人员，皆许挂珠用红雨襜帽，每遇岁时，内廷赏赐，咸预其列，以示荣宠。

　　奏事人员自明太祖立通政司，凡内外章奏，皆于司挂号始入。故权相多以私人主之，上言者，非壅则泄。雍正朝，世宗命诸臣有紧密事，改用折奏，专设奏事人员，以通喉舌，自是，无不立达御前，通政司惟掌文书而已。

　　奏蒙古事侍卫旧制，选六班蒙古侍卫中之熟谙蒙古语者，与奏事官同事。凡外藩王公呈奏事件到京，为之呈递，满语谓之卓亲辖。以其语言气习与之相近，易通晓其意指也。

　　国史馆职掌国初沿明制，惟修列圣实录附载诸臣勋绩、屐历、官阶.康熙朝，圣祖钦定功臣传一百六十余人，名曰《三朝功臣传》，藏于内府。雍正朝，修《八旗通志》，诸王公大臣传始备。然惟载丰沛世家，其它中州士族勋业懋著者，仍缺如也。所取皆本家乘，秉笔词臣，又复视其好恶，任意褒贬.如开国名臣何温顺公和理、费直义公英东等诸传，寥寥数则，而蔡绥远毓荣、苏侍郎拜几至万言，皆剽窃碑版中语.高宗知其弊，乾隆庚辰，特命开国史馆于东华门内，简儒臣之通掌故者司之。将旧传悉行删薙，惟遵实录、档册所载，详录其生平功罪，案而不断，以待千古公论。后又重修《王公功绩表传》、《恩封王公表传》、《蒙古回部王公表传》等书，一如其例。嘉庆庚申，仁宗复命补修列圣本纪及天文、地理诸志乘，儒林、烈女等传附之。其续录者，以十年为则，陆续修之。

　　提学道改用翰林国初提学道多以郎中任之。康熙朝，江浙两省始改用翰林官，以吉水李振裕视学江南，太仓王掞视学浙江。王时为赞善，取士公明，浙人有「穷通翁」之谣，谓所奖拔，皆寒士之宿学而能文者也。

　　国初学政不差翰林康熙庚辰七月，内阁奉上谕：「各省学道，原不差遣翰林官员.嗣后各省学道，宜将翰林官员一并差遣，尔等与翰林院会议具奏。」时长洲韩文懿公菼方掌院事，议上，略云：「翰林官朝夕讲习文章，树立品谊，犹不足以补报万一。今奉学道一并差遣之旨，此固不次之鸿恩。然诸臣中有志有守者，固不乏人，傥有一之未称，不特一己之面目所关，深恐负我皇上格外擢用之意，臣愚，不敢轻议差遣。」

　　陆清献殁后放江南学政陆清献公以康熙壬申十月归道山。癸酉冬，会推直隶江南学使，廷臣咸拟翰詹大僚，圣祖皆不允，特旨：「直隶着李光地去，江南着陆陇其去。」相国王文靖公熙奏称陆某已身故，上曰：「何不启奏？」对曰；「七品官在籍身故，无启奏例。」上嗟叹久之，曰：「本朝如此人者，不可多得矣！」

　　部曹视学同、光两朝，部曹无得学政者。干、嘉以前之以部郎视学者，不可指数，风气变迁，未解何繇。

　　学政不得监临乡试嘉庆戊辰恩科，浙江学政刘凤诰代办乡试监临，闱后，人言藉藉，有「监临打监军，小题大作；文宗代文字，矮屋长鎗」之对语.密旨查询，经巡抚阮文达公元以对语达天听，仁宗复遣侍郎托津等三人赴浙按问。刘获重谴，阮亦以徇庇夺官。谕旨中有云：「乡试士子，系由学政录送入闱，刘凤诰本当避嫌，何以辄将监临之事，交伊代办？」然以学政代监临，必在巡抚适有要公之时，终科举时代，末尝改其例也。

　　考官不皆甲科出身国初掌文衡者，间用举人出身人员，不必皆甲科也。康熙癸卯，兵部主事蔡驺充云南乡试正主考，丙午，户部主事曹首望充广西乡试正主考，皆以拔贡典试。首望之兄鼎望，是科以刑部员外郎典试湖广.廷推考官查查浦翰林嗣瑮奉命典试粤东，有《午门宣旨恭纪》诗，诗云：「敢谓九重亲试用，尚烦诸老更廷推。」盖是日命下，复令九卿公核贤否，此康熙朝之故制也。

　　前科状元充顺天乡试正考官国朝承明例，顺天乡试正考官多以前一科一甲一名充之，康熙初年，几若定制，如壬子则以庚戌状元蔡启僔主考，乙卯则以癸丑状元韩菼主考，丁巳则以丙辰状元彭定求主考，辛酉则以己未状元归允肃主考。一时奔走声气者，遂先期辐辏于其门，场屋中多幸进者。及归入闱，关节不通，且撰文以自誓，榜发，下第者哗然，冀兴大狱.时魏敏果公象枢为大司寇，以朝端硕望，步行随一仆，携红褐垫，至归所居宅门外，行四拜礼，曰：「我为国家庆得人也。」复赋诗纪事，徧示朝列，外议始息。 「 朱竹垞检讨典江南试回，敏果亦朝服造门再拜，谓检讨曰：「非拜君也，庆朝使之得人也。」」 然此后北闱试事，遂不复令新殿撰持衡矣。

　　词臣不愿作考官康熙乙酉五月，圣祖驾幸西苑时，开列试差各员，适赴行在候御试，直庐请词臣同奏：「臣等蒙恩点派扈从，不愿作主考官，求免试。」得旨：「汝等所见极是。向来主考难得好声名，汝等既不愿出差，今年各省乡试，俱不必开列，传与掌院知道。」

　　直隶人不充顺天乡试考官顺天乡试考官，凡籍隶畿辅者，例不开列。乾隆癸卯，翁覃溪阁学方纲以洗马奉命充副考官，尤为异数。 「 洗马亦例不充顺天主考。」 嗣后纪文达公昀亦曾主京兆闱。

　　屡主文衡乡试主考，会试总裁，皆朱笔亲除。 「 朱签款式，如请简江南主考，阁臣票拟云；「江南正考官着某去，副考官着某去。」两「去」字上各留空白三字许，备朱笔填写。」 乾隆末，有满洲京卿名八十者，每科必膺简命，时高宗耄期倦勤，取其名仅四画，便于宸翰也。

　　五典礼部试五典礼部试者，孝感熊文端公赐履，长白德文庄公保，韩城王文端公杰，歙县曹文正公振镛，此外又有穆章阿。

　　进士举人充乡试同考雍正丁未，世宗谕将本省知县入帘之例，概行停止。议将邻省在籍候选之进士、举人，确访文行素优者，县府保送督抚，亲加验看，俟邻省调用，仍每人给路费银三十两。己酉、壬子两科皆然。

　　乡会同考无定额国初，乡会试房考无定额.顺治己亥会试，庶吉士为同考者九人，皆戊戌进士也。辛丑会试，庶吉士为同考者十六人，内丙戌进士五人，己亥进士十一人。雍正癸卯顺天乡试，庶吉士为同考者八人。乾隆甲子顺天乡试，庶吉士为同考者十人，皆后所无也。其同考人数最多者，则康熙乙未会试至三十二人，内翰林二十一人，部曹十一人。戊戌、辛丑二科亦三十二人。丁酉乡试，同考至三十六人，内翰林三十一人，给事中二人，部曹三人。而最所鲜遇者，惟乾隆甲午顺天乡试十八房中，彼此官阶，迥相悬绝.如宗丞窦光鼐，太常吴玉纶，光禄吴绶诏，理少周于理，仆少曹学闵，通参赵佑，皆九列也。中允童凤三，编修管干祯，则翰詹也。司业朱棻元，则国子监也。御史戈源，则都察院也。户部许宝善、善聪，礼部施学濂、郑源焘，则部属也。而此外又有助教吴省兰，学正徐立纲、汪如藻，皆举人，大理丞朱衣点，贡生。此四人皆例所不预开列者，是盖采选清望，不限阶资也。

　　帘官州县官之充乡试同考官者曰帘官，以贡院中分内帘外帘，同考官在内帘也。岁八月初二日，考帘官集于官厅，巡捕官延入别院，巡抚款曲数言而入，从者设笔砚，进茗碗，从容就坐，巡捕官揭题纸于楹。须臾午膳，午后完卷，俟同试者偕出。

　　初六日，赴藩署宾兴宴，宴毕，进贡院，入龙门.少顷，巡抚至，吏唱内帘官名，曰某某县某而不名。唱毕，入内帘门，则至公堂在焉。堂五楹，正面设两主试座，檐前设内监试、内收掌座，，两旁设各同考官座。正副两主试登堂，传同考官见。见则三揖，无跪拜礼，其时次序未分，任意而坐。正主试于筩内拈一签，吏曰第几房，副主试于筩内拈一签，吏曰某县，则是县归其座，而坐其座者，坐其所离之座。唱毕，各房坐次皆定，起而对两主试三揖，各散。

　　初八日，刊题纸，四帘官监之，内监试主政，四隅封锁严密，乃请主试官命题，饬匠人刊刷，闻炮声，即开场也。每一炮，一府点毕也，俄而又闻之，则封门也。

　　十一日，两主试传同考官登堂阅卷，三揖如初。卷分若干束，内收掌主政，两主试拈签，左吏曰第几束，右吏曰第几房，则将两签并约于束中，由内监试加盖第几房戮，送其房官展阅。分派之卷，总视外收掌所进之数，而内收掌分之。各于堂上阅卷，寂不闻声，见有佳者，实时呈荐，荐则由内监试加盖某房官阅荐戳，进于主试。两主试亦各于座上阅卷，其取中者，黜落者，仅在此俄顷间耳。而场中士子，此时方进二场，犹逢人道其得意文字，不知已落孙山外也。明日又然。始时进卷少，各分四五十本，终日而毕。至十三四日以后，各分一二百本，则堂上所未阅者，携归夜阅之。约十八九日，卷皆阅定，至二十日前后，则二三场卷各按头场红号分派，各房官第取已荐者品评之，余则点注而已。果二三场有佳者补荐头场，然亦仅矣。

