<!-- { "loadSidebar": true } -->
　　圣祖命纂清文鉴圣祖虑满文之口传笔授，或有异同也，乃命别类分门，一一排纂，勒为《清文鉴》一书，以昭法守。

　　高宗增定清文鉴高宗以《清文鉴》一书虽已详审，而惟未及音译.乃复指授馆臣，详加增定，为部三十有五，子目二百九十有二。每条皆左为清书，右为汉语.清书之左，译以汉音，用三合切韵。 「 满洲、蒙古、汉字为三合。」 汉书之右，译以清书，惟取对音。以清书之声，多汉字所无，故三合以取之。汉字之声，则清书所具，故惟用直音也。如开章六字，则用直音，如阿、额、伊、鄂、乌、谔，余用二字合音，如 「 纳讷、阿额、伊鄂、呢傩、努懦、乌谔.」 「 纳阿」 衣、 「 讷额」 衣、 「 呢伊」 衣、 「 努乌」 衣、 「 懦谔」 衣，而轻重缓急，由是分矣。

　　蒙文元初施用文字，用汉楷及畏吾字。畏吾，元时西北部名，或作畏吾儿，亦作畏兀儿，亦有作卫兀者，今定为辉和尔， 「 见《元史&#8231；博啰哈雅》及《释老传》。博啰哈雅，原作布鲁海牙。」 即唐之回纥也。简称之，直回字耳。故元于国子监学外，有回回国学.世祖即位，命国师吐蕃帕克思巴 「 原作八思巴。」 制蒙古新字，字仅千余，其母凡四十有一，曰察汉脱鲁格，其相关纽而成字者，则有韵关之法，其以二合、三合、四合而成字者，则有语韵之法，而大要则以谐声为宗也。至元己巳，诏颁行于天下。其诏曰：「朕惟字以书言，言以纪事，此古今之通制。我国家肇基朔方，俗尚简古，未遑制作，凡施用文字，因用汉楷及辉和尔字，以达本朝之言。考诸辽、金及遐方诸国，例各有字。今文治寖兴，而字书有阙，于制为未备，故特命国师帕克思巴创为蒙古新字，译写一切文字，期于顺言达事而已。今后凡有玺书颁降者，并用蒙古新字，仍各以其国字副之。」嗣又于州县各设蒙古字学教授以教习之。

　　四十一字母中，计元音七，谐音十七，双音七。其字略如结绳形，书写之式，与满文同，皆自上而下，自左而右也。驻防各省之蒙族，百人中鲜有二三谙此者，惟通行于内外蒙古耳。

　　青海蒙文不常见蒙文字母四十一中，亦有别，一为蒙古字，一为托忒字。蒙古字通行于漠南北及青海。托忒字则盛行于西域，而亦输被于青海。故青海蒙文性质，亦非纯粹。或言准噶尔字书名「托忒」，唐古忒本作托忒，是蒙古文字与唐古忒本同派异流也。青海盛行唐古忒文，若蒙文，则不常见。蒙人之识本文者盖寡，惟公牍犹沿用蒙文。二十九旗之内，如和硕特北左翼旗、西右翼中旗等，自旗主以至百姓，竟有目不识丁者。遇有公务，公文由本管盟长处文牍官兼办，或由青海办事大臣之翻译官代办，文义乖谬，仍藉言语通之。咨部之件，用汉文函达理藩部，饬档房代办，一纸文牍，聊以存案。盖唐古忒文，无论蒙古、番族，人人能通其音，以文字与言语连结为用。通行番语，不能离番文，学习梵经，更不能不偏重番文，其势然也。蒙民幼时，本文字母尚未熟读，便授以梵经读法，久而日用数目等字，亦利用番文而不可改，蒙文荒废，遂不可问矣。

　　禁止蒙古行用汉文内外札萨克、汗王、贝勒、贝子、公、台吉、塔布囊以及蒙古官员闲散人等，遇有禀牍呈词等件，不得擅用汉文，违者照违制例科罪。其代书之人，交地方官递解回籍，严加管束。若事涉词讼，代写汉字者，无论有无串通唆教情事，均按讼棍律治罪。同、光以来，此例渐弛。光绪丙午丁未间，科尔沁亲王自赴日本游学，归而设立学校，且兼课蒙人以汉文矣。

　　回文回文与土耳其文同，横衍右行，有字头二十八，分古字母及今字母两种，西域行之。徙居内地之回族，间亦有解此者。

　　藏文藏文，一曰唐古忒文，出于希伯来，与畏兀儿文同。缮写之法，由左行右。以烟为墨，以竹木削锥为笔.其字母音韵与汉文同，因汉文字母亦释神珙所传也。惟汉文音韵，如《字汇》所载为三十二字，中有两句系五言，藏文全系四言，故字母仅三十字。而汉文三十二字，大半有音无字，假借亦多。藏文皆有音有字，亦无假借。其元音二，父音二十有八。藏人以佛教为文学，而佛经多用藏文，学喇嘛者必先习之。

　　西康文西康番人概习藏文，其传世之书，佛经之外，医卜星相及记事、歌唱等书皆有之。惟与汉文不同，语言亦异，语文不通，故政治隔阂，所以难于用夏变夷也。光绪丙午，边务大臣赵尔丰以里塘、巴塘之改流也，文告宣布，语言咨询，必用舌人，舌人不良，行政大有窒碍.遂于丁未春，奏揆经费，委吴嘉谟充学务总办，选聘川中文士张卜翀出关设立学校，择番中幼年子女，教以汉语汉文，说礼乐而敦《诗》《书》。初于巴塘、里塘、河口、盐井、定乡、稻城、贡觉岭兴办.宣统庚戌，推广于江卡、乍了、察木多、德格、白玉。辛亥，三岩、贡觉、甘孜、绒坝、登科均设学校焉。甫届三年，巴塘之男女学生已能作数百言之汉文矣。

　　苗文苗族种类繁多，亦有文字。间有斫取树枝，部其修短巨细，标准一事，以识遗忘者，亦犹汉族上古之结绳纪事也。

　　贵州永宁州有红岩，千仞壁立，上有字数十，人名之曰红岩之碑。或谓为殷高宗克鬼方时，勒石以纪功者，于是强为之音义而成一铭。然其文似蝌蚪文而非，博古家以为古无是等文字，盖苗字也。

　　倮罗在诸苗族中文明程度最高，未被汉族征服时，已有组织政府之能力。其文字自上而下，自左而右。一字一音，有千数百异形之字。书以左手，发音颇类日本语.先名词，次动词.不知印刷，书籍皆牛皮誊写，后亦用纸。所载者则婚嫁、丧祭之礼仪，及占吉凶之法。能读此书者称为鬼师，人叩以祸福，但披书三四即为决之。婚丧祭祀，多用鬼师以主其事。用鬼师处渐少，读书者亦渐减.鬼师常谓人曰：「昔年读书者多被国王宠用，今无所用，谁复为此！」盖彼谓读书遭造物忌，必致绝嗣，殆以读书为冒险事业也。

　　瑶人圆印篆文瑶人在贵定，勤耕种，暇则采药，沿村行医.有书名曰《榜簿》，珍为秘笈，书皆圆印篆文。

　　韪书云南曲靖府山中有爨人，垢夷之后也，另习一种文字，以字母连合之，谓之韪书。

　　罢夷字&#62672；&#63140；罢夷字，大约袭爨字而为之。汉时有纳垢酋之后阿呵者，为马龙州人，弃职隐山谷，撰爨字，字如蝌蚪，二年始成。字母一千八百四十有奇，夷人号为书祖。

　　么些文云南么些种人有字，专象形，人则图人，物则图物，以为书契。

　　钱收斋读书法钱牧斋极淹贯经史之能，其读书法，每种各有副本，凡遇字句新奇者，即从副本抉取，粘于正本上格，以便寻览，供采撷.盖以正本或宋元精刻，不欲轻用丹黄也。

　　圣祖好学不倦圣祖英姿天纵，于书无所不窥，衡石自程，即秦始皇亦无其勤敏，虽老而好学不倦。 「 当时所洒宸翰，未必皆属己出，其捉刀者为高江邨士奇，故高于当时最承恩眷。高复物色二人，养于宫中，终其身弗令出外，其后竟杀之以灭口。」

　　阎百诗多读书徐健庵尚书尝直起居注，圣祖问曰：「古人有言，使功不如使过，此语出何处？」徐不能对，归以问阎百诗，以百诗多读书也。百诗谓宋陈良时论有「使功不如使过」题，通篇俱就秦穆公用孟明发挥，应是昔人论此事者，第不知出何书耳。

　　读书强记法张稷若尝云：强记之法，每读一书，遇意所好，即札录之。录讫，乃朗诵十余遍，黏之壁间.每日必三十余段，少亦六七段。揜卷，辄就壁间观所黏录，日三五次以为常，务期精熟，一字不遗.黏壁既满，乃取第一日所黏者投笥中，俟再读有所录，补黏其处，随收随补，岁无旷日。一年之内，约得千段，数年之后，腹笥自富。

　　邢懋循读书用连号法邢懋循尝言：其师教之读书，用连号法。初日诵一纸，次日又诵一纸，并初日所诵诵之。三日，又并初日所诵诵之。如是渐增，至十一日，乃除去初日所诵，每日皆连诵十号，诵至一周，遂成十周，遂成十周.资禀即中下，已无不烂熟矣。又拟目若干道，书之签，贮之筒。每日食后，黏十签，讲说思维，令有条贯。逮作文时，遂可不劳余力矣。

　　徐华隐读书法钱文端公陈羣少尝请益于徐华隐曰：「何以博耶？」华隐曰：「读古人文，就其篇中最胜处记之，久乃会通。」后述于朱竹垞，朱曰：「华隐言是也，世安有过目一字不遗者耶？」文端尝举以为读书法。

　　卢抱经读书卢抱经学士文弨勤读书，未尝一日废辍.官中书十年，及在上书房，与归田后主讲四方书院，凡二十余年，虽耄，孳孳无怠。昧爽而起，翻阅点勘，朱墨并作。几间（外斗内宾）（外斗内燹），无置茗盌处。日且冥，甫散步庭中，俄而篝灯如故，至夜半而后即安，祁寒酷暑不稍间.生平食禄卖文，不治生产，仅以蓄书。闻有善本，必借钞之，一策之间，分别迻写诸本之乖异，字细而必工。家藏数万卷，无不手勘。

　　闵象南手不释卷闵世璋，字象南，歙人。晚岁好观书，每夜漏下三二十筹，犹手不释卷。尝谓人曰：「吾生平不博弈，不美食炫服，不游倡优，无他嗜好也。」居室卑狭，无园亭之娱，坐卧一小室，人每劝其撤材新之。象南曰：「视吾不蔽风雨时何如？且久与之习，如故人，不忍弃也。」

　　孔某读图书集成七遍康、雍、干间，翰苑诸人，恃文傲物。袁子才虽雍容风雅，亦卒不能免此。一日，有客不告姓名，力请见，袁令阍人三拒之。已而大疑，因语阍者曰：「客如明日至，可诘其故，并请其书之于纸。」阍者诺.明日，果又至。阍者诘之，不答，曰：「非汝辈所知也。」奉以笔，请书示。客从容袖出一册，授仆曰：「尽于是矣，希达汝主，予三日后来取。」袁急视之，不觉悚然。盖册上分询百二十事，尽僻典，十之八九皆生平所未寓目者。徘徊阶下，苦思良久，仅得二十条.乃奔告座师尹文端，君亦不能增一字。因折柬尽招词林诸子，会于督署，萃众人所得，尚仅五十条.分检《图书集成》，得百条.余二十条，无觅处矣。届期，客至，索卷阅之，笑曰：「衮衮诸公技亦止此耳！」索笔按条补之，须臾而就。字法苍劲秀古，不类时家。袁大骇，以呈文端。文端叹赏.因向阍人究客之情状，阍具对，并曰：「聆其言，乃操山左语者。」遂遍访山左同僚，始悉为孔林遗脉，《图书集成》寓目七遍矣。一时翰苑锋棱，为之大敛。

