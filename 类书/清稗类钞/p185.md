<!-- { "loadSidebar": true } -->
　　李文恭知曾文正能办贼李文恭为钦差大臣时，曾遇曾文正公于逆旅。时粤寇方起，殊以为忧，谈竟夜。明日，李出京，临去时，按曾于坐而拜之曰：「吾视天下人，惟君真能办贼.星沅老矣，无足言者，此一拜，所以寄此任于君也。」

　　林文忠知左文襄左文襄微时，为林文忠所知。道光戊戌，林起自原籍，督师广西，胡文忠腾书荐左。林过湘，使县令觅左，时岁晚，将归家，拏舟江岸，县吏从小舟中大索得之，与共登林舟，忽失足落水，衣履尽湿。登舟，叙礼毕，即谓林曰：「闻古者待士以三熏三沐之礼，今三沐，已拜领之矣，若三熏，则犹未也。」林笑曰：「子犹作文语耶？速易衣，防中寒也。」是日，即宿舟中，为竟夕谈。谈次，及新疆边事，忽举手拍左肩曰：「他日竟某之志者，其惟君乎！」左亦殊自负，后卒如林言。左晚年尝引以语幕僚，谓一生荣幸，此为第一。是时，林即于舟中手书一联赠左，联云：「此地有崇山峻岭茂林修竹，是能读三坟五典八索九邱。」上款书「季高仁兄先生大人法正」，下款署「愚弟林某某」。左极感之，晚年，犹悬此联于斋壁。

　　陶文毅知左文襄左文襄礼部报罢，回籍，侘傺甚，充醴陵书院山长，修脯至菲，几无以给朝夕。时安化陶文毅公澍方督两江，乞假回籍省墓。当时轮舶未通，吴楚往来，皆遵陆取道江西。文毅奉优诏，驰驿回籍，地方官吏供张悉有加。醴陵为赣、湘孔道，县令特假书院为行馆，嘱文襄撰书楹帖，其上房联曰：「春殿语从容，廿载家山，印心石在，大江流日夜，八州子弟，翘首公归.」印心者，文毅家有古石一，其形正方，名之曰「印心石」，故文毅斋名即以印心石屋命之，召见时宣宗尝从容询及也。文毅覩楹帖，激赏不已。问县令孰所撰，令具以文襄姓名对，即遣舆马迎之至，谈一日夜，大洽，即延入幕府，礼为上宾.文毅得子晚，其公子尚在髫龄，而文襄有一女，年与相若。文毅一日置酒，邀文襄至，酒半，为述求婚意。文襄逊谢不敢当，文毅曰：「君毋然，君他日功名，必在老夫上。吾老而子幼，不及覩其成立，欲以教诲累君，且将以家事相付托也。」文襄知不可辞，即慨然允诺.未几，文毅骑箕，文襄经纪丧事，挈公子归里，亲为课读，且部署其家事，内外井井，如文毅在时.陶氏族人欺公子年幼，羣谋染指，赖文襄之御侮，得无事。文毅藏书綦富，文襄暇日皆遍读之，学力由是日进，一生勋业，盖悉植基于是时也。

　　骆文忠信任左文襄咸丰初年，左文襄以在籍举人，就张石卿中丞亮基之幕。张去位，骆文忠公秉章继之，信任文襄尤专。文忠每公暇，适幕府，值文襄与幕僚数人慷慨论事，援古证今，风发泉涌，文忠静听而已，未尝置可否也。

　　胡文忠知鲍武襄鲍武襄公超，四川奉节人。微时在蜀，拐某民家妇，遁而至湘，寄其妇于长沙理问街某刀店。刀店主妇收养之，武襄乃呼为干阿奶，只身赴鄂，谒鄂抚胡文忠公。文忠一见器之，曰：「汝诚将才，若统一二营，必为出奇制胜之偏师也。」武襄大喜，亟还湘，召募湘人两营，率以见文忠。文忠讶之，意谓实未给札令募兵，然既来，姑给游饷.自是遂率师剿寇，然以无的饷，故每克一城，许部曲掠三日，三日后则严戒秋毫无犯。

　　朱伯韩知张忠武临桂朱伯韩观察琦尝居谏垣，与苏廷櫆、陈庆镛齐声，号称三直。粤西寇起，方在籍办团练。张忠武公国梁之来归也，官吏多疑之，观察独谓忠武可任事，毅然以十口保其无他，忠武卒为名将。

　　邓保之知王闿运邓绎字保之，湖南武冈人。少有大志，不屑屑章句，喜访求才俊，尝谓求才为经济第一事。湘潭王壬秋检讨闿运幼时读书村塾，绎闻人诵其诗，有「月落梦痕」之句，喜曰：「此妙才也。」即往访订交。王故贫，绎资之，使学于名师，又逢人誉荐之，由是闿运学益精，声名大昌。

　　锺建霞受知于司帐者咸丰朝，有广东运使锺建霞者，起家寒微，以卖油为业.时漕运方盛，必担油赴粮艘求售。一日，以索值往，适司帐者方句稽款目，盘珠格格不已，锺睨其旁。久之，司帐者问何人，以索油值对，并谓君帐于某某处有误，故不符合。乃属锺代算，数悉符，则大喜，询姓名里居，留之舟中，相助为理，月酬以金，视担油丰且逸矣。

　　越数年， 粮艘裁， 司帐者谓：「吾今亦无所事， 我二人盍业贾. 」遂托以三千金往来贩运， 赢利倍蓰， 其人欲与分， 钟不可， 但计月取辛赀， 固与而固辞焉。 因为纳粟， 得巡检， 选授湖北鬲 底司。 未几， 胡文忠驻兵新堤， 饟糈支绌， 钟以随办捐输， 保升沔阳州州同， 旋擢知州， 积官至广东盐运使， 以精明综核见称.胡元炜捐官之奇遇胡元炜之初仕也，告贷戚友，得数百金，将入都捐从九杂职。方在渡口僦舟，忽有一人来共渡，与语甚洽，因结伴同行。入都，僦屋同居。月余，其人忽问胡曰：「子来何事？」曰：「将捐官。」曰：「盍将履历示我。」胡示之。数日，忽谓胡曰：「吾已为子上兑，捐知府矣。子携来之物，即可作归费.大丈夫生当斯世，何必龌龊为小官。且朋友有无相通，我有余财，敢不为子图耶？」胡惊喜拜谢，云不敢忘德而已。

　　胡出都，到省未久，即奉檄置庐州府。时为咸丰癸丑，粤寇悍党方攻庐州也。胡资望浅，忽权守雄郡，盖亦其人为之经营，胡初不知也。及在围城中，一日，忽有人持名帖入署，胡视之，大惊，盖即代捐知府之人也，出都后已久不相闻矣。属胡毋衣冠相迎，恐涉张皇，令外人知也。胡迎入，拜述前德。其人曰：「子毋然，吾将以十二月十七日下庐州，子能迎降，必受封王之赏；不然，则命在今日矣。且子受我德甚大，今庐州兵饷两绌，决不能守，与其执迷而自速厥死，孰若报德以取富贵乎？」胡踌躇良久，决意从寇。届期，寇由胡所守之门入城。庐民闻胡通寇状，至城破时，相率入府署灭其家。胡降，寇使担水执爨，旋授以职。后官军克安庆，执而戮之。

　　谭绍洸待士人粤寇谭绍洸据苏州时，有一士人为其徒所掳，拥之入见。谭见其温文尔雅，体羸甚，谓之曰：「知书否？」士人曰：「十年窗下，苦读未成，今不幸见获，家有老父，当倚闾而望矣。」谭曰：「姑居此，吾当送还家也。」因与谈《左传》，刺刺不休，士人亦背诵如流。谭大喜，抚其背，知其寒，解衣衣之。士人素佞佛，夜静无人，辄礼斗。谭偶见之，戒曰：「此间以拜偶像为例禁，幸余见之，尚无害。营中有墨面大汉，最粗暴无礼，苟为所见，则汝颈不足血彼刃矣。彼故渡僧桥恶丐也，以军功擢大将，幸自注意，勿撄其怒也。」居数日，谭曰：「吾见汝身躯孱弱，此间不可久居。今派小队，送汝归家矣。」士人称谢而归.石达开知熊倔熊倔字屈人，尝挟策金陵，干粤寇洪秀全，不能用也。石达开与语，奇之，告秀全曰：「熊某，奇才也。若用之，天下不足平矣；不然，即杀之，勿以资敌。」秀全犹豫未决.寻某酋被收，倔以书告达开，劝速遁。达开就其馆访之，已不知所之矣。

　　李文忠知王韬咸、同间，吴县王紫诠广文韬曾上书于粤寇之号称忠王者，洋洋数千言，皆足致官军于死命，而不见用，乃走南洋，历诸岛，息影于香港百步梯。初亦曾客忠幕，多所擘画，忠于是书乃交臂失之，不可谓非朝廷之幸也。盖粤寇不能善用五人，故致颠覆如是之疾。五人者，石达开、李秀成、钱江、容闳与韬也。韬名籍甚，斯时李文忠拟以上宾待之，聘使交至，胥逊谢，其答书有「此心久灰，老朽难用。同根相伐，敢再加厉」等语.文忠得书，数叹息曰：「张元不为宋用，谁之过欤？」

　　曾文正知杨毓柟拔贡朝考，得知县，以到省先后为补缺之序，授职后，即诣吏部领凭，既领凭，未有不实时遄往者。曾文正为侍郎时，有两门生，皆得直隶知县，同时往谒.问行期，其一为杨毓柟，遽对曰：「已雇车，即行矣。」其一则某，曰：「方待束装.」文正疑杨为巧宦，已而闻先去者乃某也，因叹曰：「人固难知哉！杨向者之对，正其拙耳。」文正后颇遗书直隶大吏，言杨之贤.及杨复至，文正问相待如何，杨曰：「上官待属吏皆好，待毓柟亦好。」文正大笑曰：「若真老实矣，好，好！」杨后官至大名府知府，某竟以事被劾，如文正言。杨澹于宦情，文正督直隶时，欲委署道缺，竟辞归.乃赠以联云：「已喜声华侔召杜，更看仁让式乡闾。」

　　曾文正知江忠烈程忠烈江忠烈公忠源初谒曾文正于京邸，既别去，文正目送之，曰：「此人必名天下，然当以节烈死。」时天下方无事，众讶其言之不伦。后十余年，忠烈果自领偏师，战功甚伟，嗣殉难庐州。

　　文正东征时，沪上乞师，乃奏请以合肥李文忠赴沪，而以程忠烈公学启从。临发，文正送之登舟，拊忠烈背曰：「江南人誉张国梁不去口，君去，亦一国梁也。行闻君克苏州矣，勉之！」李至沪，由下游进兵，自青浦、昆山转战，拔名城，殪大憝。虽尝借助英、法兵，而西人独推忠烈功为淮军诸将最，其声威殊不出张忠武下。嗣克嘉兴，先登，中鎗仆地，卒不救。其以死勤事，亦与忠武同。

　　曾文正重罗忠节塔忠武曾文正生平所最器重者二人，曰罗忠节公泽南，曰塔忠武公齐布，分兵杀贼，屡建奇勋。后罗、塔同时殉难，曾臂援顿失，东西南北，往来无定。湘人为之口号曰：「拆掉一座塔，打碎一面锣，穿烂一部□。」盖纪实也。

　　曾文正识拔杜文澜秀水杜小舫方伯文澜始以钱幕入仕，曾文正至金陵，颇不然之。适由行台移节府，见堂室所揭楹联，于人地事事切合，奇赏之。询为杜之手笔，即延见，谭至盐务、洋务，尤指画详明，并条陈利害，灼然可行，叹为奇才。旋奏署江宁藩司，由是徧历三司五道，然未曾引对入都也。及沈文肃公葆桢莅任，乃以嗜好太深，劾之去职。

　　曾文正知容闳容闳字纯甫，香山人。年七岁，即学于英教士。十三，从美教士普拉温。普爱其才，携之至美，使肄业于叶尔大学，时年十九。后七年，毕业回国。又十年，始受知于曾文正。同治中，奏设机器制造局于上海。文正使容赴美购料，容乃建议，遣聪俊子弟游学于美。文正从之，使为监督，兼充驻美副使。适华工在秘鲁、古巴诸国受虐待，事闻，中朝使容就近往查，属实，遂禁止移民秘鲁。已而文正薨，李文忠悉召游美学生回国，皆未毕业.容大失意，遂留美二十年，不还。

