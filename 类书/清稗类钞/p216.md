<!-- { "loadSidebar": true } -->
　　回语回语有二大别，其在内地与汉族杂处已久之人，本音已变，居新疆等处者则否，至接近蒙、藏之处，则多用蒙、藏语.藏语藏语杂有梵音，东境多参用汉语，东北多参用蒙古语，南境多参用印度语.例举如下：伊实，智慧也。达什，吉祥也。札实，亦吉祥也。多尔济，金刚也。帕克斯巴，圣也。僧格，狮也。昌，酒也。通，饮也。诺尔布，财也。苏陇，守护也。裕勒，地方也。绰尔济，法师也。鄂特色尔，金光也。敏珠尔，无违之谓也。额琳沁，宝也。佐特，库也。凌，长也。藏布，美好也。云丹，才也。索诺木，福也。策，寿也。贝实勒，琥珀也。众密克，智慧眼也。足克戬，首饰也。古尔，账房也。嘉勒斡，胜也。扎巴，徒弟也。默，火也。沙，肉也。明埒，好名也。栋，砗磲也。阿，五数也。年，妙也。图沁，大力也。绰斯，法也。安布，不善之谓也。古拉，身也。纳克楚，黑水也。嘉木阳，文殊菩萨也。

　　黔苗方言拔， 父也。 罢， 亦父也。 蒙， 母也。 明， 亦母也。 的， 孩也。 努介食， 食也。 侬身小， 亦食也。 忽往， 饮酒也。 呵交， 亦饮食也。 努拟， 食肉也。 呵巴， 饮茶也。 呵应， 吸烟也。 赛， 米也。 歹， 火也。 沱， 亦火也。 瓮， 水也。 大送春， 米也。 介， 鸡也。 拜一豕也。 拟， 牛也。 讹商， 亦牛也。 麻， 马也。 米巴， 亦豕也。 猛已， 赶集也。 大弄日， 午也。 条， 汉人也。 雅犇条， 不识汉语也。 雅务， 不好也。 雅道， 不得也。 身小娄， 雨也。 

　　或曰父为包，母为蔑，祖为大食，食为固脉，饮酒为固悖，食肉为固窝，啜茶为固高，鸡为大&#63139；步，鸭为呵，马为虐，犬为磨，一为序，二为瘦，三为大，四为布，五为目，六为逆，七为索，八为遮，九为梭，十为完，织布为陶，佣工为陶贡，赶集为拜，其丧祭为白号。

　　或又曰父谓之索，母谓之咪，兄谓之皮，朝饔谓之艮捱，再飰谓之艮林。夕飧谓之艮乔，饮酒谓之艮捞，吸烟谓之艮完，坐谓之壤，行谓之拜，揖谓之张，打谓之敌，畜豕谓之廛慕，佣工谓之果瓮，贸易谓之果介直，赶集谓之拜谒，雨谓之汶到，晴谓之汶艮，官谓之贯。

　　云南东北苗语人曰得热，子曰秃，眼曰阿马，手曰梯，豕曰怕，地曰替，河曰格利，银曰里，饭曰发，火曰特，风曰棋，去曰毛，二曰而，三曰及，四日格老，五曰拍，六曰各老，九曰其，十日口。

　　云南西北苗语人曰但南，曰潭明。子曰头，曰潭通。眼曰开.马曰美。手曰阿皮。豕曰豚。狗曰克利。地曰大。河曰廷。银曰了。饭曰毛。火曰头.风曰吹，曰清。来曰塔。去曰忙。二曰欧.三曰批，曰颇.四曰北，曰朴脑.五曰培。六曰仇。七曰心旦。八曰一。九曰球。十曰欺。

　　白苗语言贵定龙里白苗之语，则呼父曰已，母曰赖，祖曰阿包。若一至十之数，其呼法，以贵阳音译之，则一曰伊罗，二曰拗罗，三曰包罗，四曰卑罗，五曰别罗，六曰兜罗，七曰香罗，八曰易罗，九曰甲罗，十曰故罗.苖通汉语白苗、红苗久与汉族相习，虽妇女孺子，亦鲜有不通汉语音，不若青苗、黑苗，花苗之无一能通汉语也。

　　倮罗语倮罗亦苗类，呼门曰银古，掩曰比杜，掩门则曰银古比杜，盗曰娄树逋，打曰毒，打盗曰娄树逋毒。其语虽凑合单音而成，然亦似有变化。若与汉族有交际者，则能操汉语.四川边外番语四川边外诸番多用西藏语，而地名率与唐古忒字音不合，曾由国师章嘉呼图克图重译之，如沃日则改为鄂克什，斑斓山则改为巴朗拉，日耳则改为资哩也。

　　《清稗类钞》盗贼类

　　盗贼横行

　　凡财物所有权之在人者而我取之也，以强力行之者为盗，其得之也曰抢；以诡计行之者为贼，其得之也曰窃。然亦有谓盗为贼者，马贼是也。亦有谓贼为盗者，盗犹言取也。吾国盗贼多于他国，久为外人所诟病，致谥之曰盗贼国。晚近以来，四海承平，已历数十年之久，生齿日繁，生计日绌，遂至盗贼横行，明火执仗之徒，鼠窃狗偷之辈，几已所在皆是矣。

　　某乙先盗而后贼

　　淄川有贫民某乙者，残腊向尽，身无完衣，自念何以卒岁，不敢与妻言，潜操白梃出，伏墓中，冀有孑身而过者，劫其所有。悬望甚苦，渺无人迹，而松风刺骨，不复可耐，意濒绝矣。忽一人伛偻来，心窃喜，持梃遽出，则一叟负囊道左，哀曰：「一身实无长物，家绝食，适于壻家乞得五斗米耳。」乙夺米，复欲褫其絮袄，叟苦哀之。乙怜其老，释之，负米而归。妻诘其自来，诡以赌债对，阴念此策良佳也。

　　次日而复往，无几时，见一人荷梃来，亦投墓中，蹲踞眺望，意似同道。乙乃逡巡自冢后出，其人惊问谁何，答云：「行道者。」问何不行，曰：「待君耳。」其人失笑，各以意会，并道饥寒之苦。夜既深，无所猎，乙欲归，其人曰：「子虽作此道，然犹雏也。前村有嫁女者，营办中夜，举家必疲。从我去，得，当均之。」乙喜，从之。至一门，隔壁闻炊饼声，知未寝，伏伺之。无何，一人启关，荷杖出行汲，二人乘间掩入，见灯辉北舍，他屋皆暗黑，闻一媪曰：「大姐，可向东舍一瞩，汝奁具悉在椟，忘扃鐍未也？」闻少女作娇惰声。二人窃喜，潜趋东舍，暗中摸索，得卧椟，启覆，探之，深不见底。其人谓乙曰：「入之。」乙果入，得一裹，转递而出。其人问尽矣乎，曰：「尽矣。」又绐之曰：「再索之。」乃闭椟，加锁而去。乙在内，窘急无计。未几，灯火亮入，先照椟，闻媪云：「谁已扃矣。」于是母及女上榻，息烛。乙急甚，乃作鼠囓物声，女曰：「椟中有鼠。」媪曰：「勿坏而衣，我疲顿已极，汝宜自觇之。」女振衣起，发扃，启椟，乙突出，女惊仆。乙拔关奔去，虽无所得，而窃幸得免。嫁女家被盗，四方流播，或议乙，乙惧，东遁百里，为逆旅主人赁作佣。年余，浮言稍息，始与妻同居，不执白梃矣。

　　盗贼充斤

　　光绪时，浙人某观察被命为驻日本公使，时恭忠亲王当国，某抠衣入谒，偶谈时事，谓现在盗贼充斤，王不解，后始悟斤字为斥字之讹。翌日，至总理衙门，谓须更换。羣询其故，恭王谓日本为同文之国，某诞妄若此，恐贻笑柄，重为我国之羞也。旋经旁坐者竭力解围始已。

　　盗有徒为贼

　　劫盗之中，别有一类曰赶蛋，不为盗于齐民家，而为盗盗之盗。其行盗也，必伺羣盗之出发，或袭其巢，或要于路，出百计以劫盗所劫之财。谓为盗，则所获为赃；谓为非盗，则所为实盗。官无律可引，盗无力可制，皆强黠者为之也。

　　兴化沈庆龄广文暮年燕居，辄喜问米盐琐屑。适家有庆事，宾散，偕仆掩门户，以烛灼之，惧有野犬留厨下。不料炊草中一物蜷伏，以足蹴之，则起而跪陈，乃一五十许人。知是偷儿也，诘之，则为著名积盗，行劫于五百里之远近，巢穴在海子池茅屋中，人咸呼为老汉。沉以其憨老可悯，不之叱责，惠以铜钱数千，使之改行为善，以保残年，老汉叩谢而去。

　　未几，老汉以小资本作走贩，日积月计，称小康。门下贼徒累累，皆觊觎之，而莫之敢发。有樊川产之刘阿七者，老汉之徒也，夜入老汉室，冀倾其箧。漏三下，老汉卧矣，少顷，忽促其妇起，燃灯检门户曰：「今夕当有儿辈来作祟也。」妇怨为见鬼，不得已，索之，絮聒而入。老汉怒，起而亲检之，果大索不得。沈思良久，忽指盛水缸而詈曰：「小孽障必在此。黔驴之技止此耶？速出，毋自毙！」语甫讫，果一人破水出，阿七也。盖阿七闻老汉睡梦中言，知难苟免，因潜身缸水中，以瓢掩其顶，以芦管透其气，冀或避面也。老汉见阿七出，微笑而责之曰：「小孩子胆壮，智略亦高，特与老夫恶作剧，未免班门弄斧矣。今姑与尔约，尔能盗我尺寸缣，当予以百金，否则毋自贻丑也。」阿七惶恐去。未一月，阿七之母携幼孙哭于老汉之门云：「孽子自得罪后，归家懊丧，竟于前夜自缢死，乞赏粒米，得延命，誓世世不忘。」老汉疑其诈，密使人往探之，果有薄棺厝破屋中，当惠以米五升，钱一千，俾老幼分携而去。旋归，谓其妇曰：「阿七死，我安枕矣。」由是老汉遂不防阿七。

　　越月，老汉家忽被窃，而贼来无迹，因具诉于县，便道访旧同事者助缉。适由阿七家过，问之邻右云：「今晨阿七携母归樊川矣。」老汉顿足大呼曰：「我为阿七卖矣，我为阿七卖矣！」即归与妇言，装束赴樊川，访三月，卒莫见阿七面，是非赶蛋中之圣手耶？

　　上海多盗而少贼

　　上海多盗而少贼，通衢大道，商店民居，皆羣盗临存之所。盗之多，始于光绪之中叶，而蔓延于宣统时。租界警政尚修，俗所谓巡捕者，巡士也，有时植立于马路之中，有时巡逻于永巷之内，一二鼠偷狗窃者流，自能见而却步。若夫盗，则虽非明火，亦皆执仗，成羣结伴，携枪带刀，巡捕慑于其党之众、械之利，早已望望然去之。以是益肆无忌惮，出没自如，而日益横行矣。推原其故，盖裁兵逃匪时而集合，时而解散，生计所迫之故也。

　　趁火打劫

　　有所谓趁火打劫者，临时之盗也。遇有人家失火，即约一二伴侣，飞奔入内，见物即取，或持之，或负之，或扛之。主人加以诃斥，则曰：「将为汝寄顿于吾家也。」盖仓猝起意，利人之危而乘之耳。

　　掳人勒赎

　　掳人勒赎之事，初惟广东为甚，继而东三省之马贼尤而效之，后且及于江、浙。宣统时，上海亦有此风，虽人烟稠密，探捕林立，不顾也。限满不赎，则被掳者之生命不保矣。

　　掳船勒赎

　　水盗之猖獗者，当之者财物被夺，固无幸矣，且或掳其船舶以候赎，非予重金不还也。

　　盗有把风

　　盗之行劫也，必先探其地之富室为谁，既确知其居室之所在，乃始结党而趋之。虑其家中人之出而呼号，或有兵警往捕也，则以数人守其宅之前后左右，曰把风。

　　土国宝以盗投诚

　　土国宝者，明太湖盗也，国初归降，洪文襄公承畴荐授苏州巡抚。性残暴，一时缙绅故老，咸被其害。又因抗粮案株连生员数百，尽行斥革。后又交通郑氏，欲以地叛，为制府　文僖公勒吉所知，因尽调其兵马粮饷赴江宁，露章劾之。国宝侦知，欲逃，城门已闭，乃与其妇同缢死于钟楼。

　　苏盗打粮

