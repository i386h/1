<!-- { "loadSidebar": true } -->
　　京师有姜姓者，为刑部刽子手，有刀五口，刀头有五式，一龙、一虎、一鼠、一蛇、一龟。相传刀颇神异，如次日值行刑，先一夕必自出鞘而啸。且用之数百年，锋铓完好。闻明代曾封以五将军之号。刽子手，执行死刑者也。姜于明代已充此役，世守弗替。

　　番刀

　　青海出番刀，虽质坚如石，仍可折而屈之，盖以百炼钢为之者。长二尺，阔仅两指许，背厚分有余，自首至尾纯直，首不仰，锋利无比，光可鉴人，或嵌金丝纹，或镌蒙番文。其刀鞘为桃木质，而裹以银铸佛像及花草鸟兽形，满镶珊瑚、玛瑙、宝石。然刀鞘之价，不及刀价之半。非上客，不出以示。

　　台湾人各一刀

　　台湾人各一刀，顷刻不离，斫伐割剥，事事用之，不仅以之争鬬也。

　　毓贤之刀剑

　　光绪朝，毓贤守曹州，数月，杀人至六千。及巡抚山西，其山也，常以一刀一剑自随，锋皆甚锐，柄饰玉，治事之暇，辄出而摩挲之。自谓生平杀人，必收其兵器，所积既多，权之，重二十七斤，乃命人锻炼铸此刀剑，以为记念。

　　手枪

　　手枪为护身或军用之小军器，种类甚多，制法不一，旧多用Revolver，我国旧称为莲蓬枪。

　　臼炮

　　臼炮，粗短之大炮，可纳开花弹，向高开放，在四十五度角以上，取拋物线射击敌人。吾国旧名虎蹲炮，俗亦谓之田鸡炮，日本谓之曲射炮。

　　粤寇铜炮

　　咸、同间，粤寇洪秀全据江宁，凡通行文字音涉忌讳者，多为更易，如干支之癸丑易为国好，乙卯易为乙荣，癸亥易为国开。又军械亦多易名，如抬枪为长龙，炮弹为元码，药为红粉。光绪时，无锡渔人某在河中获铜炮一，其炮镌有「铸于癸开十三年」七字，即同治二年癸亥也。惟此癸字又不改国字。所刻「荣殿」，即荣王谭姓也。所刻「受汾」，殆粉字之蚀也。

　　炮弹

　　炮弹，炮膛内所用之子弹也。有数种。一，子母弹，弹膛阔大，内容多数铅丸炸药，膛有前后中各部之别，能在空中炸裂，地势高低，距离远近，皆所不论，用以击敌军之人马或物品。二，开花弹，内分单双层，又有钢铁等质之别，着地，炸为碎块，为力甚大，用以击敌人建筑物。三，实心钢甲弹，中心坚实，外包钢皮，击铁甲船用之。四，葡萄弹丸，铅丸，在炮膛中已炸裂，出口分飞，力不能及远，距敌极近时用之，后多以子母弹代用。上海德州制造厂皆能仿制之。

　　炸弹

　　炸弹，中装炸药之炮弹也。有二种。一可照算准时刻，使子弹飞行空中若干远，炸为极多之碎块以击敌。一可飞至所击之处，然后炸裂，以伤所击之物。其以炸药装置罐中，遥掷敌人而轰击之者，亦称炸弹，吾国人能自制之。

　　云梯

　　太宗攻取明城，多以云梯制胜。干隆戊辰金川之役，敌多筑坚碉于绝壁悬崖，官军屡攻弗克。高宗阅实录，仿其式以制云梯，命八旗子弟演习，隶健锐营。再征金川时，卒收云梯之功。嘉庆丙辰，湖北奸民窃发，毕秋帆制府沅屡攻当阳不克，仁宗乃命绿营皆习其技，以昭太宗威德焉。

　　骹箭

　　国初，礼烈王所用之箭，其镞与笴，皆以木为之，镞长一尺六寸，径三寸，围九寸，周围有觚棱者六，窅处穿孔，数亦如之，笴长三尺六寸。括之受弦处，宽可容指，非挽百石弓者不能发。

　　藤牌

　　蛮僚之属，所用旁牌，多以粗藤为之，中心突向外，内凹处，以藤为上下二环，俾手肱有所执持，轻而坚韧。其后仿其制，故统称旁牌曰藤牌。

　　铁标及屏风

　　康熙时，有木雅零者，本姓朱，河南人，明宗室之裔也，能制奇器，多异技。有铁标十二枚，藏两袖中，举手即发。又有屏风置座后，中藏万弩，机在座下，在军时辄施之坐后，猝有奸宄，一举足，则万弩齐发。

　　奏折

　　臣下上书于天子曰奏，其文件谓之奏折，以其用折本缮写，故名。

　　手本

　　手本，官场有之，属吏谒上官时所用者也，始于明。《通俗编》云「明万历间下官见上官，其名帖以青壳粘前后叶，中用绵纸六扣，称手本。门生见座师，则用红绫壳为手本」是也。

　　手折

　　手折，属吏禀陈公事于上官时所用，折纸为之，大率亲手呈递，故名。又商家贸易往来计数之小折，亦称手折。

　　领纸

　　领纸，凡向公家领取钱物者，出具领纸，以示信而备稽查也。官吏所具领纸，盖印其上者，谓之印领。常人则不盖印，谓之墨领，亦称领状。

　　虎头牌

　　虎头牌，始于金、元，衙门局所示威之具也。悬于门，左右各一，上书「禁止闲人」等字，与汪元量诗「文武官僚多二品，还乡尽带虎头牌」之所赋，异矣。然如上官于属吏之委缺委差，以及批示一切之事，亦皆以此牌书之。

　　水牌

　　水牌，以长形薄板为之，涂布油粉，有事则书其上，以其易去误字而省纸，用毕，可以水拭去而复用也。商店多用之。

　　火牌

　　火牌为符信之一，凡兵役驰驿者，给与火牌，以为沿途具领口粮之用，由兵部每年发给督抚提镇，有定数。

　　火票

　　凡马递公文，皆用兵部凭照，令沿途各驿接递，谓之火票，言其急速如火也。其由外达京，及各省彼此互达者，则各黏连排单，令按程登注时刻，以便稽核。

　　玉玺

　　自汉以来，历代天子沿用「受命于天，既寿永昌」之玉玺，即传国玺也。

　　或曰，历代传国玉玺，相传为元顺帝携之以遁至沙漠，后遂遗失。越二百余年，牧羊者见羊三日不食，以蹄跪地，乃掘获此玺，后归察哈尔林丹汗。天聪甲戌，睿亲王多尔兖获之于额哲母所，其文为汉篆「制诰之宝」四字。

　　传国玉玺之伪托

　　康熙丙午正月，江督郎廷佐奏称溧阳民人顾起龙等，浚河获玉玺，篆文「人心惟厄，道心惟微，惟精惟一，允执厥中」十六字，遣官赍送至京。圣祖大悦，命贮内府，颁重赏有差，并宣付史馆。时有知其事者，谓印为明弘光时新造，南都既陷，一中官怀之而逸，值追者急，乃瘗之于此也。

　　官印

　　国初官印，大率仍明之旧，官职大小，以分寸别之，右偏为九叠篆文，左偏为满文。至干隆己巳，傅文忠公恒奏称满文已有御制篆文，印中请用满篆，遂得旨改铸，乃不用九叠篆而用小篆，惟一品官仍用九叠。武职印与文职同，提督大员用柳叶篆以别之。

　　干隆一千八百九十七年铜印

　　云南孟连土司，极边烟瘴地也。国初，其地归版图，以邻缅甸故，几为瓯脱地。光绪时，以勘边事起，□省派员踏验，得其铜印一方，文为「孟连土司之印」，边镌一行小字，文曰「干隆一千八百九十七年制造」，其左侧又一行小字，文曰「干字四百二十九号」。此殆以天子万年之义，坚远夷归化之心欤？

　　印章

　　秦印多玉，多朱文，汉印多铜，多白文。其实非白文也，汉钤印，用紫泥印入泥中，篆文凹入者凸出，则亦朱文矣。间有金印，王侯以上用之。元王元章用花蘂石刻印，而石印乃盛行。其先有用石者，不甚着。此外尚有银印、铁印、瓷印、水晶、玛瑙、象牙、犀角、澄泥、烧料、黄杨、竹根等印。又有碧霞髓印，至坚不受刀，虽晶玉非其比。歙县汪启淑，字讱葊，号绣峯，世业鹾，拥高赀，尝剖巨珠为小印，侈丽极矣。

　　洪稚存楝印

　　洪稚存太史亮吉未通籍时，家贫，因取苦而不忘之义，刻楝木为印记，名曰楝印。

　　面面通

　　光绪末，南汇胡干生新发明一种木质观书器，曰面面通，颇以便中年以上人卧观之用，上下左右旋转欹侧，无不如意，其机关拨捩处皆用木。

　　羊毫

　　羊毫，羊毛所制笔也，世称湖笔，皆出于湖州之善连镇。有杂以紫毫者，曰二紫八羊，曰三紫七羊，曰五紫五羊，曰八紫二羊，曰九紫一羊。

　　紫毫

　　紫毫，笔之以兔毫制者，其锋尖利，作小楷尤宜。

　　小紫颖

　　浙江供御之笔，有名小紫颖者，为高宗所常用，中疏易散，第用其锋，书少时，辄易之，乃可。

　　经天纬地

　　有名经天纬地者，亦高宗常御之笔。一管中藏四笔，尚可用，微嫌其锋短少滞，其余虽饰观而未适于用也。

　　朱浣岳用笔

　　道光时，浙人朱浣岳，名沆，工书画，辄用羊毫，遇至纯者，即藏不复用。积数年，令工人就每笔选其至精者，成一笔，于是书画均以之，而巨细辄如意，历数十年不复易，亦未尝用他笔，身后且以为殉也。

　　笔饮

　　文房佳供，以锡或瓷为之。用以飬笔者，世皆称为笔插，实笔饮也，倡自钱塘梁山舟学士同书。学士工书，负重名，以毛颖染墨后，一经燥枯，便不适用，爰出新意，　　豕锡，方二寸余，高如之，面设四穿，大小各二，以受卓笔，中容水数合，使得上润毛颖，不致渐濡而止，名曰笔饮，学士自造铭以宠之。海盐张芑堂为镌其侧，并作长歌以落成之，歌曰：「管城徙就金城居，凿斯池也清不淤。咄哉非灌晋阳水，何以沉沉直同三板余？昃有灵气润枯槁，腾达上接元云腴。渴乌望见飞就饮，果腹不比滴蟾蜍。菡萏倒垂类藻井，无怪花生任猎渔。为想鹿豪松管初，仅得弢藏杂冠裾。「笔有簪有佩。」一床似得偃息舒，终无异与筒斗胪。颠毛未秃渴相如，金茎露迥不得呿。何如凌波若步虚，沆瀣饮绝烦燥除。先生书兴豪不咀，擘笺濡墨取此欤？帣褏抽毫信手涂，惊看池飞北溟鱼。中书君劳何慰渠，金印如斗非相于。寻思别有锡典诸，汤沐封邑从此书。」

　　徽墨

　　徽墨，安徽徽州府所产。古人制墨，率用松烟，汉取诸扶风，晋取诸庐山，唐则易州、上党。自李超徙歙，张谷徙黟，皆世其业，于是始有徽墨，以至于今。

　　墨盒

　　墨盒自昔推京都琉璃厂松竹斋所制为极品。同、光间，有名寅生者，不详其姓，以善镌墨盒名于世，书画皆极精妙。寅生殁，坊镌墨盒多冒其名。

　　墨水

　　宣统时，有仿西法制墨水以供书写者，人颇便之。更有以葱汁代之者，所写之字淡不易见，烘之使热，即显然可观。

　　连史纸

　　连史纸，色白，质细，实连四之讹。盖纸有连二、连三、连金之别，且造纸名凡二十八，曰结连三纸、绵连三纸、白连七纸、结连四纸、绵连四纸。

　　薛涛笺

　　蜀笺着于薛涛，至宋，蜀纸流行天下，江、浙间皆仿制之。今虽不如唐、宋之盛，然尚多佳制。

　　角花笺

