<!-- { "loadSidebar": true } -->
　　程春海精于诗礼程春海侍郎为阮文达公再传弟子，文达入相，与侍郎结邻，尝以暇相讲习。文达校《毛诗》「有椒其馨」，「椒」字讹「馥」字，其讹久在六朝，罕可相语者，持示侍郎。侍郎谓《诗》「苾芬孝祀」，《韩诗》作「馥芬孝祀」，「馥」字《毛》、《韩》两见，形声不谬，于六书为加一证.侍郎又谓近人治算，由九章通四元，可谓发明绝学，而仪器罕有传者，乃与郑君复光有修复古仪器之约.又尝深究《开元占经》，谓道光丁亥木火同度，当有火灾，果验。吉地案发，因水之故，曹文正问古有之乎，侍郎对水啮王季墓，见棺之前和，见《吕览》。所撰《国策地名考》，谓孟津在河北，非今孟津县，亦非古河阳县.蒲反非舜都，乃卫蒲邑，以尝入秦，仍归，故曰蒲反。文达甚韪之。

　　三礼之精义三《礼》之学，张尔岐于《仪礼》首正郑注句读，廓清之功，比于武事。专考讹脱者，则有卢文弨、金曰追诸人。专习汉读者，则有段玉裁、胡承珙诸人。分类专考者，则有任启运、程瑶田诸人。若胡培翚者，博闻笃志，阅数十年，上推周公、孔子垂教之旨，发明郑康成、贾疏之得失，旁逮鸿儒经生之议，成《正义》四十卷，唐宋以来，罕有其匹。《周礼》则戴震考工，熟精名物；段玉裁汉读，博通训诂；阮元校勘，广列异同。似此诸家，咸宜甄录。《礼记》则通校全书，不遗细微者，元与张敦仁是也。疏证明通，笃守师法者，李富孙、陈乔枞是也。若夫衣服宫室之度，冠昏丧祭之仪，军赋官禄之制，天文地理之说，能考求古义，集礼家之大成者，则莫如秦蕙田之《五礼通考》。而综贯羣经，博采众论，实事求是，惟善是，不墨守一家之学者，江永之《礼书纲目》，黄以周之《礼书通故》，亦其选也。

　　汤文起致疑于月令汤文起，名愈，常熟人，乾隆进士。座主秦文恭公蕙田着《五礼通考》，欲延之参纂，以亲老辞归，归二年而卒。文起生具慧相，舌端有川字文，好学深思，于经传古书皆有论说，而其论夏正为最善。以为《夏小正》文虽古雅，而雕琢过甚，不类三代以上之书。且《孟子》「夏后氏五十而贡」，无公田，而经曰「正月初服于公田」，其疑一；《月令》孟春，「昏参中」，而经亦曰「昏参中」，以岁差法推之，中星安得相同，其疑二；《月令》「二月桃始华，五月木堇荣」，而经「五月桃华，二月堇荣」，时物违异，其疑三；《虞书》「仲夏火中」，则六月而流，七月而伏矣，经「五月大火中」，与《虞书》合，而又曰「九月内火」，《大戴礼》以火为大火，则火岂至是始伏，其疑四；疑《月令》而信《小正》，吾未见彼失而此得也。文起卒时，年四十有六。

　　江慎修治礼江慎修为诸生数十年，博通古今，专攻《十三经注疏》，而于三《礼》尤深。以朱子晚年治《礼》为《仪礼经传通解》，书未就，黄氏、杨氏相继纂续，亦非完书，乃广摭博讨，大纲细目，一从吉凶军宾嘉五礼旧次，题曰《礼经纲目》，凡八十八卷。引据诸书，厘正发明，实足终朱子未竟之绪也。

　　陈凝斋遵古礼乾隆壬申，新城陈凝斋大令道奉父命有事于北，归途闻父讣，匍匐奔丧归.治丧葬，悉遵古礼，不用浮屠、鼓乐，吊客至，不饮燕。于是乡里之间皆知丧葬用浮屠者固非，即鼓乐燕客亦非所宜矣。既终葬事，本父遗意，立义田。以为范文正之义田，自高祖以下族之食者百口，故千亩之入，足以均其食。然力能自食者无所需此，不如斟酌其法，变而通之，由始祖以下，以待夫力不能自食者，庶几君子周急不继富之义.于是以二千亩为父祭田，自岁供祭祀而外，权其所入以赡族，立为规条.鳏寡孤独废疾者有养，力不能婚丧者有赠，有志向学力不能从师者有助，应试乏资斧者行李有资.于是乡里之间又知赡族有义田之制矣。其诸子复先后增设学田、祭田、小宗义田至七千石。

　　当凝斋持丧时，祝人斋赴吊，既与之谘诹丧礼，因叹议礼家言人人殊，欲荟萃先儒简要精义为一书，俾学者童而习之，稍有以窥古圣制礼之意，属其事于人斋.以人斋曾自任注《礼》，且以其年近五十，未举子，欲俾以著书家居，因资以膏火费，止其客游也。而自任《春秋》，以为左、公、谷三传传经，或诬或诞，不但彼此多抵牾，其于经意亦违悖，即后来胡氏传义理，正矣，而多以己意解经，非圣人本旨，至《国语》与《左传》互见，亦颇可采，故欲于其中择是去非以成一书。

　　华子宏习仪礼华孳亨，字子宏，无锡人。与顾栋高并习《仪礼》，尝画宫室制度于棋枰，以棋子记宾主升降之节，器物陈设之序，若以身揖让进退其间.徐舫亭作朱子释宫图证徐焕，字舫亭，嘉庆时进士，官礼部主事。少治《仪礼》，尝作《朱子释宫图证》，辟堂前方丈地，导诸生，令进退揖让于其间.王公子弟多执经门下，朱文正公珪题其楹曰：「先生画堵同绵蕞，弟子传经半绣衣。」

　　曾文正服习五礼通考秦文恭博学多识，官礼部尚书时，即其幼年所穷礼制，参阅石室金匮诸书，所撰成之《五礼通考》。湘乡曾文正谓是书举天下古今幽明万事，而一绳之以礼，可谓体大思精。盖文正中年以后，即服习是书，至老不倦。其在江南大营平乱也，治官书，上封事，指陈属官一切，有所施行，率多取诸《五礼通考》，而于后生小子，亦兢兢以是书为言。文恭之为是书也，精博宏雅，成一代大著述，洵属前无古人，后无来者也。

　　春秋三传之精义《春秋》三传，自唐孔颖达作《左氏疏》，徐彦作《公羊疏》，杨士勋作《谷梁疏》以后，注《左》者代不乏人，惟宋之张洽、元之赵汸最为明晳，大抵详书法而略纪载.近行林尧叟本，又泰半剿袭，绝少会心。当代巨儒综览诸家，旁采众籍，以广杜预之所未备者，如顾炎武之《左传杜解补正》，洪亮吉之《左传诂》，梁履绳之《左通补释》，其精确远过于前人。至《公羊》、《谷梁》二书，研究者寡，几成绝学.自孔广森、刘逢禄、陈立诸人出，而后《公羊》有《通义》、《释例》、《义疏》之作，自柳兴恩、锺文蒸诸人出，而后《谷梁》有《大义述》、《补注》之作。二传大义，昭如日星，皆诸人之功也。

　　华时亨着春秋法鉴录顺治甲申，世祖定鼎燕京而明亡，华时亨大悲，乃惟以杜门著述为事。日坐所谓剑光阁者，聚生徒，讲学其中。目虽失明，辄命一童子旁诵《春秋左氏传》，意有所发，复命一童子旁书之。所著有《春秋法鉴录》，盖自托于左氏也。

　　顾栋高笃好左氏春秋顾栋高少治《春秋》，笃好《左氏》学，昼夜研诵，辄未暂辍.偶有忿懥，家人以《左传》一卷置于其几，怡然诵之，不问他事。自壮至老，懃懃订述，常若不及。夏月闭户，不见一客，卸衣解袜，据案玩索，膝摇动不止，每仰视屋梁而笑，人知其一通毕矣。

　　左传非姓左者所作武陵赵文恪公慎畛尝闻人言，《左传》非姓左者所作，以传在经左，故名《左传》，昔之论左邱明者，均无确据也。

　　刘张侯世传左氏学仪征刘张侯师苍之曾祖文淇，祖毓崧，父寿曾，俱见国史《儒林传》。张侯世传《左氏》学，故师汉计相，而字其姓焉。中光绪丁酉拔贡，旋中本科举人。尝试经古覆试，诸人皆携书籍满竹笼，若负畚者，至力不能胜，张侯惟提一小篮，载笔砚数事。试题为《谷梁》大义，刘振笔直书，或与之语，口答手写，几于五官并用。其青溪旧屋，门署一联为「红豆三传，儒林趾美；青藜四照，宝树联芳。」或曰：「君家四传矣。」张侯亟对曰：「不敢，不敢。」其实惠氏亦四传也。从弟师培应秋试，张侯来江宁省其弟，在镇江怡和趸船，失足堕水死。盖其目短视，躯干庞硕，褦襶无比，黑夜登舟，故及于难也。

　　廖季平章太炎之左氏学廖季平初为王闿运入室弟子，其后学术颇与之异。廖初治《左氏春秋》，后变而治《谷梁》，成《谷梁春秋古义疏》十一卷，其说以《谷梁》与《王制》相出入。尝自谓与张文襄公之洞论《左氏》，为成条例若干事，其后章太炎绛谒文襄，文襄出所为条例示之。钱恂谓文襄之识绛，实先见绛所为《左氏》，故谓有大才可治事，因属其罗致之。时恂在文襄幕，求诸四方，得之于上海，与往湖北偕见文襄。时绛已稍稍有主张革命名，不敢昼见，匿之于恂室中，午夜屏人见之，谈达曙，大服之。月致百金，留匿署中而无所事。会文襄赴觐，后任为谭继洵，不敢留，送二百金，辞之去。绛大怒，颇詈文襄矣。绛，字太炎，后改名炳麟，余杭人。

　　孝经之精义《孝经》止存唐玄宗注、宋邢昺疏，郑注不传。严可均辑本一卷，过于零落。伪孔注、伪郑注出于日本，殊不足观.为之疏者，前则阮福，后则潘任而已。福着《孝经义疏补》九卷，任着《孝经郑注疏》十卷。

　　读书眼推勘深细《抱桐读书眼》一帙，款署镇洋顾陈垿玉停着。抱桐，殆别字也。书凡百余条，皆《四书》中别解，其精确处，实较集注之推勘为深细，而于古义有未安处，亦不为调停曲徇之说，择而存之，足备参考。陈垿为康熙甲午举人，后官行人。沈文悫公德潜尝谓娄东诗人，皆宗仰吴梅村，玉停独能自辟町畦，宜其读书能自具只眼也。

　　论孟之精义《论语》存于今者，有魏何晏注及梁皇侃、宋邢昺两疏，又有毛奇龄之《论语稽求篇》，钱坫之《论语后录》，刘台拱之《论语骈枝》，焦循之《论语补疏》。惟刘宝楠之《论语正义》二十四卷，体大思精，闳通淹雅，非他人之小小补苴者所可及也。

　　《孟子》存赵岐注，宋孙奭为之《音义》。未详何人儗他经为《正义》，于注义多所未解，而妄说之处，全钞《音义》，略加数语，署曰孙奭疏，即朱子所云邵武一士人为之者也。自明以来，学官所贮者止此。爰及国朝，戴震出，得旧校本，付曲阜孔继涵、安邱韩岱云锓板，于是经注之讹可正，阙可补.又撰《孟子字义疏证》，真有功于《孟子》者。循复着《正义》三十卷，遂得一洗伪疏之陋。

　　孟子有逸文《孟子》逸文，散见于经史者，「舜生五十，不失其赤子之心」，见康成《坊记》注.「尧舜之道，非远人也，而人不思之耳」，见桓宽《论》。「人皆知粪其田，而不知粪其心」，见《说苑》。「三见齐王而不言事」，见《荀子》。「尧舜不胜其美，桀纣不胜其恶」，见《史记》。又《后汉书&#8231；郅恽传》，恽曰：「孟轲以「强其君之所不能为忠，量其君之所不能为贼」」，今《孟子》无此语，亦逸文也。

