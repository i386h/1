<!-- { "loadSidebar": true } -->
　　届期，安策马前导，将入闱，众官见安来，有揖者，有屈半膝者。丁误以为施于己也，讶甚，据鞍拱手不已。抵闱门，即见一官手丁卷，呈安阅，众官前导，安与丁偕入号舍，为丁张号帘，敷考具者皆官也。安临去时，复谆嘱众官善视丁，众唯唯，如是者三场。

　　发榜前数日，安忽入贺曰：「师爷中式矣。」丁笑曰：「固所愿也，然谈何容易？吾命果泰者，通籍久犬，待今日耶？」安力言其确，丁怒曰：「关防严密，奴辈何由知之？汝敢造言以戏我，当告汝主扑汝也。」安疾趋而出，有顷，手一卷来，谓丁曰：「睹此，知小人之言确也。」丁视之，则一朱卷，卷面大书中式第几名，展视之，盖己作也。大惊，索卷将裂之，安见丁变色，急袖卷出，丁追之不及返，乃怒詈不已。其时丁犹谓安取他卷誊己所作文以诳己也。次晨，嘱明严治之，明唯唯而已。

　　阅数日，榜发，丁果中式，名数与前卷符。丁始晤明为之通关节，安所为，明所使也。大恸曰：「吾一生名节扫地矣。」急辞馆.明固留不可，具盛馔饯之，辞不赴。濒行，明嘱其子成德赆以万金之券，曰：「聊以将意，家父恐道远，携带不便，已汇袁浦矣。」丁固辞，成固请，丁乃索火吸烟，即以此券付之火，明父子嗟叹而已。又命沿途官吏具供张，丁悉屏弗受。既归，隐居城南之军山。及明败，凡与明往来者均株连，丁独否。

　　汪舍亭承父命赴会试康熙戊戌，杭人汪舍亭再举礼部，值母袁太孺人卒，痛己之远游而母死不能丧也，自誓不复应试。辛丑，计偕，其父察其无行意，一夕，召而语之曰：「而以乃翁为年迈乎？」因据案起立，张左右手，复坐，命进餐，食尽一升。舍亭知老人尚无恙，重违其志也，乃始行。

　　蒋恭棐两宴琼林长洲蒋太史恭棐中康熙乙未进士，未授职，后缘事被黜。越六年辛丑，捷南宫，入词苑，两宴琼林，世称奇遇。

　　世宗谕令副榜会试雍正丙午，世宗谕曰：「士子读书制行之道，首在明经。其以《五经》取中副榜者，必有志经学之士，着将今年各省《五经》取中副榜之人，俱准作举人一体会试。此系特典，后不为例。」

　　世宗谕应试贡士语雍正丁未试南宫，以春寒，赐贡士棉衣姜茶。试毕，羣诣谢恩，吴大宗伯襄宣言于众曰：「上有旨，汝辈他日作官，当如张鹏翮、朱轼，方不负朝廷。」张、朱皆谥文端。贡士，即进士也。

　　杜要徒步赴会试新化杜要，字明若，屡困场屋，佹得佹失，年六十四，始与同县杨琨、杨振铎同举于乡.已而琨与振铎相继登明通榜，要年辈先于二杨，耻居其后。乾隆丙辰，年已七十矣，徒步赴京，应会试。高宗登极，恩命，搜年老举人朱墨卷进呈，遂特赐要以国子监学正。

　　会试时皮衣不去面国初考试严怀挟之禁，会试士子计无所出，乃将文字抄成小本，缝衣裘中，遂有皮衣去面毡衣去里之例。然会试在三月，时犹严寒，士子着裘者入场时，悉去其面，一色皆白。乾隆乙丑，高宗降谕：「春月会试，风檐之下，非衣裘不足以御寒。若将制就皮衣悉令去其裼袭，应试多人，既不免改造之费，亦非所以饰观赡也。着将皮衣去面之例停止。」

　　阎循观会试下第乾隆丁丑会试，余姚卢抱经学士文弨与分校，得山东一卷，其辞简淡醇雅，以为非学有元本者不能。既呈荐，主司嫌其寂寥，弗善也。甲乙既定，诸分校者皆退，学士独抱卷上堂，与主司言，谓不宜失此士。力争再三，竟不能得，学士为之出涕。既撤棘，言颇传于外，争索此卷阅之，称叹.询邑里姓名，则昌乐阎考功循观也，以故阎虽不遇，而名闻京师。至丙戌会试，学士又与分校之列，揭榜日，唱名至第九，侍郎刘荫榆闻阎名，诧于众曰：「此即往年卢某所为抱卷而泣者也，今可为之一鼓掌矣。」满堂闻之，皆大噱。

　　会试易表判为诗乾隆丁丑会试，奉旨，易表判为诗，置经文于二场，永着为例。戊寅，复于头场增性理论一篇，其后无性理论，仅三文一诗而已。

　　会试有贡士谢恩折会试发榜，礼部必代贡士为谢恩折。乾隆丁丑，乃贡士所自撰，领衔者为龚起，其呈词，有「稽千佛之名经，载云从之诗」等句。高宗降谕申斥，谓「千佛名经，乃唐人下第者欣羡之词，语甚鄙俚。在制科巨典，自当诵习圣贤，非先王之法言不敢道，岂得漫为摭拾？至云从之诗，则与周宣悯雨诗相溷，龚起等草茅之士，未谙体制，尚无足责，而礼部堂官据词入奏，何以不加检点」云云。

　　眭朝栋请复会试回避卷乾隆辛巳会试，特派御史眭朝栋为同考官，命于入闱日，开列应避之亲族名单以进.刘文正、王文襄之亲族，颇多应回避者，而眭独无.高宗怒，下眭于部。部承旨，引结交近侍例，置极刑。盖眭当未派同考时，曾疏请复回避卷，高宗疑密语已泄，眭为刘、王地也，故诛之。

　　汪竺香会试不妄对苏州汪竺香，名元亮，博闻强记，为吴中名宿。中乾隆壬午经魁，朱文正公深器重之。每有不得意事，则风病时发.某科试，头二场卷已入彀矣，至三场，策问皆元元本本，通场无及。然仅对四问，有一问仅书「臣愚不敢妄对」六字，房官阅之大笑，遂落孙山。

　　会试名次已定复改顺治丙戌会试，柏乡魏文毅公裔介卷已拟第一，填榜时改为十二名，李奭棠本定十二名，改第一。乾隆癸未会榜第三名本定张书勋，以其论错误斥去，乃于落卷中搜得秦大成卷以补之。后秦占大魁，而张亦中丙戌状元。

　　新进士簪花礼新进士释褐于国子监，祭酒司业皆坐彝伦堂，行拜谒礼.簪花故事，三鼎甲皆簪金花，有备用一枝，为总理监事者所携归.乾隆辛丑，长洲钱棨适占三头，于时总理监事者为蔡文勤公世远，新司业则翁覃溪学士方纲也。文勤戏谓今科状元为翁公上年所得士，此花应归翁公，学士因携归，椟藏之，镌铭其上，并撰《三元考》、《三元喜燕》诗四律。京师士大夫及四方诗人和者数百家，梓为《三元诗集》。

　　高宗以五经试士乾隆戊申，高宗以相台《五经》镂板，特筑《五经》萃室藏之。旧例，科场试士，士各习一经，至是始用五经。

　　凌廷堪成进士歙凌次仲教授廷堪，少长习贾，常为人所绐，母王氏乃使从事于学.博通经史，尤精三礼，及推步之学，顾生平不好八股文，未尝作也。入都，谒翁覃溪，翁奇其才，强之习举业，遂以乾隆己酉、庚戌两榜成进士。

　　停会试明通榜乾隆庚戌以前，会试有明通榜，例得内阁中书，盖于遗卷中取之也。长洲王惕甫苞孙素有才名，上计时，和珅欲致之门下，王拒之，不通一刺。和衔之甚深，会试，王中明通榜　，和特奏停止，将榜撤回。会试明通榜，遂自庚戌永远停止矣。

　　会试搜落卷乾隆乙卯会试榜后，高宗简大臣搜阅遗卷，得三人，特旨授内阁中书。是科总裁为诸城窦光鼐，满洲瑚图礼，武进刘跃云，第一名王以铻、二名王以衔，归安人，同怀兄弟也。高宗疑其有私，将总裁降调有差，而命严行覆试，并恐有屈抑。别简大臣取遗卷悉心覆勘，大臣以萧山傅金、天津徐炘、山西李端三卷进呈，俱命授内阁中书。后徐官至某省藩司；李成嘉庆己未进士，入翰林；傅早卒，终中书军机处行走、方略馆纂修、文渊阁校理。

　　俞理初会试下第嘉庆朝，士之以博洽闻于时者，北为张石洲穆，南为俞理初。理初举于乡，数困公交车。某科，阮文达典会试，王菽原礼部为同考官，得一卷，惊喜曰：「此非理初不办！」亟荐之。是日，文达适小极，未阅卷。副总裁汪文端公廷珍素讲宋学，深疾汉学迂诞，得王所荐卷，阳为激赏，俟王退，亟鐍诸笥，亦不言其故。将发榜，文达料理试卷，诧曰：「何不见理初卷耶？」命各房考搜遗卷，王进曰：「某日得一卷，必系理初手笔，已荐之汪公矣。」文达转诘文端，坚称不知，文达无如何，浩叹而已。榜后，理初往谒王，王持之痛哭，折节与论友朋，不敢以师礼自居，且赠诗四首，有云：「如是我闻真识曲，最难人说旧知名。」又云：「冥鸿已分翔寥廓，暮雨萧萧识此心。」其倾倒也至矣！理初所著书，初名《米盐录》，王为鸠赀选刻其半，易名曰《癸巳类稿》。

　　龚定庵会试之起讲嘉庆乙丑春闱，同考官王植阅浙江一卷，至第三艺起讲，以为怪，大噱不止。邻房温平叔侍郎闻声往视之，为言此必龚定庵卷无疑，乃怂恿呈荐，遂获售。况夔笙太守尝言见是科第十房同门录，有定庵闱作，三题为「夏曰校，至小民亲于下」，其小讲云；「昔者三代之制，八岁入小学，十五入大学.小学学六书九数而已，大学之道，在明明德，在亲民。」虽简淡疏朴，然亦不甚怪异，其首次两艺，气格尤醇简，不骫时艺矩度。诗题为「春色先从草际归」，第四韵云：「出山名远志，入梦恋慈晖。」尤浑雅可诵也。此在定庵，盖已俛就绳尺矣。

　　龙汝言一体会试状元遭际之奇，莫过于龙汝言。龙未第时，馆某都统家，适仁宗万寿，都统属撰祝词备小贡。故事，每万寿及令节，凡一二品大臣及内廷翰林皆有小贡，为诗、词、序、颂之类，缮小册以进.龙乃集圣祖、高宗御诗百韵以进，仁宗大喜，特召都统奖之。都统以龙代作对，仁宗曰：「南方士子往往不屑读先皇诗，此人熟读如此，具见其爱君之诚.」立赏举人，一体会试。次年春闱下第，总裁复命，召见时，仁宗谓闱墨不佳。及出，密询近侍以今科闱墨不惬上意之故，近侍曰：「龙汝言落第耳！」于是朝臣咸识之。次科，即嘉庆甲戌，主司仰体上意，因中之。及殿试，即以一甲一名拟进，仁宗私拆弥封视之，乃无言。胪唱日，仁宗喜曰：「朕所赏果不谬也。」甫释褐，即派南书房行走、实录馆纂修等差。

　　龙幼孤贫，赖妻父卵翼之，故惧内，妻又悍。一日反目，避友家，适馆吏送高宗实录请校，龙妻受而置之。越日，吏往取，妻与之，龙不知也。一日，忽降旨革职，盖高宗纯皇帝之纯字，馆吏误书作绝，龙虽未寓目，而恭校黄签，则龙名也。仁宗大惊，降旨曰：「龙汝言精神不周，办事疏忽，着革职永不叙用。」及仁宗崩，龙入哭临，哀痛逾常。宣宗嘉其有良心，特赏给内阁中书，道光戊戌科，犹充会试同考官也。

