<!-- { "loadSidebar": true } -->
　　康熙时，天津杨柳青之妓，以真珠、金钱为尤。北地诸姬以金、玉、珠名者十七八，其俗尚也。真珠貌及中人，齿亦不卑，然恬雅无嚣陵习。赵秋谷遇之，意初不甚属，而真珠乘秋谷于醉，遂与同梦。秋谷乃为《柳梢青》词以赠之云：「无计枝梧，病身陡顿，春梦模糊。乱惹闲愁，惊开倦眼，斗帐红珠。醉浓不省欢娱，晓镜里临窥画图。闻道门前，烟波澹沲，杨柳萧疏。」

　　金钱为赵秋谷所眷

　　有金钱者，杨柳青之妓中翘楚也，与赵秋谷荏苒最久。风韵天然，修眉皓齿，楚楚动人。若其酬答敏慧，虽文士亦靡以加之。间能作吴语。尝至秋谷寓斋，秋谷曾仿元微之杂忆体，赋「不忘」十绝句以誉之。

　　李笠翁目王再来为韵友

　　乔复生、王再来者，李笠翁所蓄家妓也。殁后，笠翁为之传曰：「再来声容，虽逊复生一筹，然不宜女而宜男，易妆换服，即令人改观，与美少年无异。予爱其风致，即不登场，亦使角巾相对，执尘尾而伴清谈。不知者目为歌姬，实予之韵友也。」

　　乔秀婉媚可人

　　长洲戴药砰，名延年。有友昵一妓，曰乔秀，雪肤藕腕，婉媚可人，雅爱螺盘双髻，作佛鬘妆，故又字曰鬘奴。药砰尝从其友访之，梳楼寝阁，凈不容唾。客至不供茗，以玫瑰、蔷薇、兰桂诸花露手自调之，注于碧瓯，稍温以进，甘香沁腑，令人作玉液想。一日，晓妆甫毕，缓试新裙，绿罗八幅，纬色作腰。药砰奇其制，问之，曰：「君不读唐句乎？一渠春水赤栏桥，此仿其意也。」药砰赠以诗，有「桃花本是仙家种，谪作人间薄命来」之句。后为一豪贵所嬲，愤郁而死。

　　秋桂多子改子着于时

　　干隆末叶，秦淮妓家侍婢如秋桂、多子，均着称于时，狎客不敢以奴星视之。又有曰改子者，又兰家花面丫头也，其丰韵直轶秋桂、多子而上。或曰，甘蔗旁生，荔枝侧出，扫眉人固不可无此渲染也。

　　郭心儿为武状元

　　郭三，名心儿，丹阳人，父早亡。及笄之岁，母惑媒氏言，误字维扬郭某。成婚未几，竟以诱胁堕入风尘。年十九，颀而婉，丰而逸，素肌纤趾，温乎如莹，移家江宁之桃叶渡，妖冶倾一时。秦淮诸姬，以苏帮为文，扬帮为武，心儿虽产于云阳，而来自邗江，遂为维扬诸姬之冠，人戏以武状元目之。其所交好，皆达官贵人及文士之负盛名者，赶热郎未易得觏颜色也。

　　二汤为一双璧人

　　干隆末叶，秦淮名姝首推二汤。二汤者为土著，以九、十行称，孪生姊妹也。态度则杨柳晚风，容华若芙蕖晓日，并翠眉而玉颊，反卢瞳而頳唇，乍见者如一对璧人，无分伯仲。注目凝睇，觉九之靥辅微圆，左手背有黑痣一小点，可识别也。早堕风尘，从良未遂，阖户数十指，惟赖二人，虽车马盈门，而缠头资到手辄尽。居新桥之牛市，临流数椽，湫隘已甚，游者悯之。

　　王秀瑛姿首清妍

　　王秀瑛，小名爱儿，父母皆苏州人，生于江宁，遂家焉。以母命，适伶人张七。姿首清妍，举止闲雅，不乐与姊妹行为伍。所居钞库街之西，闺合幽深，翛然绝俗。有伧父某以白金四十啖其母，谋一夕欢，不可得。惟二三知己，相对永夕，杯茗清谈，鲜及于乱。周稼轩、孙楚侬皆与善，尝告人云：「秀瑛非五鼓不眠，非日中不起，早饭向午，晚膳三更，习以为常，不能改也。自奉甚薄，宴客必丰。盛服盈笥，弗以被体。能鼓琴，善南北曲，然非兴会所至，虽素心人不克强之发声。」

　　月上翦发赠客

　　干隆末叶，江宁有妓曰月上者，每与人厚，辄翦发以表情。或为之作诗，有句曰：「分明小试腾霄计，亲把琼刀割紫云。」然其所厚者不一人，而发亦不一翦，可笑也。

　　陈银儿亭亭玉立

　　陈银儿，苏州人，干隆末叶之秦淮妓也，居水关东。弱岁学歌，声如雏凤。尝一夕而工数曲，老伎师叹弗如。豪客赠遗无虚日，然性慷爽，阿堵物不以关怀。及长，益厌铅华，素服淡妆，亭亭玉立，璧人也。

　　赵小如神闲貌婉

　　赵姿，字小如，干隆末叶之秦淮妓也。尝云：「与其倚门而富，无宁补屋而贫。与其为伧父妻，无宁为才人妾。」故在院虽久，太璞犹完。有号梅隐者，初与之晤，即称其神闲貌婉，当不作率尔人也。

　　董三天然韶令

　　董三，苏州人，干隆末叶在秦淮为妓，肌肤不甚白，而天然韶令，虽粗服乱头，自有一顾倾城之致，或戏以墨牡丹名之。惜遇人不淑，孽海飘零，所得缠头之资，悉以偿博债，故眉黛间常若有恨色也。

　　许寿子如闺秀

　　许寿子，干隆末叶之秦淮妓也，为土著。年逾二纪，举止风韵，俨如闺秀。张某夙与善，以笔耕为业而未有室家，岁入悉以遗之，如是者有年。既而某以旅邸久居，饔飱不继，寿子闻而招致之，终岁日用皆取给焉，衣履亦代制之。继复为宛转营谋，得肤某邑侯之聘，馆谷丰美。濒行时，置酒祖饯，恋恋不忍别。酒半，寿子忽抗声曰：「青楼中有情好，所绸缪者钱耳。君留恋烟花，罔思自立，浪游数载，如梦如泡。今年已三旬，岂容再误。自兹以往，君当绝迹狭邪，亟图嘉耦。妾不能终事君，亦不愿继见君，此间君勿复来，亦毋复以妾为念也。」言已欷歔.某大感动，即振策去。旋就馆三年，积赀颇厚，且娶妾生子，不负寿子别时之所嘱也。

　　朱大为袁子才所眷

　　朱大，苏州人，干隆末叶之秦淮妓也。身体弱小，狎客戏以朱骨称之。细骨轻躯，践尘无迹，神光陆离，风度高雅。袁子才遂初既赋，寄兴扫眉，雅与之善，苍髯红粉，常相对于银灯绿酒之间。大有女，年十岁，教以歌曲，不肯发声，自言愿归里门，织布为业。或闻之，叹曰：「此大知识之女也，宜成其志。」

　　马如兰为袁子才所眷

　　马如兰少未有名，袁子才过吴门，乃为之命名，子才诗所谓「如兰二字付卿卿」者是也。濒行，与之约，返吴，当作两月留。至梁溪，盛称之于嵇公子集虚，谓向来评泊羣花，必如其分，独于马，莫得形容语。嵇曰：「岂即不着一字，尽得风流者与？」子才击节，乃相与大噱。

　　金三姐为袁子才所眷

　　杨笠湖厌闻名妓二字，袁子才尝引为同情，而贻书笠湖曰：「人世之有娼妓，犹人世之有僧道。仆不喜二氏家言，独不厌僧道。」子才六十初度，适在吴门，效明人康对山自寿之举，集名妓百人，使唱百年歌。惟谓庸脂俗粉，当意无多，加之平康习气太深，则亦如俗僧劣道之不足为伍耳。有金三姐者，含睇宜笑，矫矫庸中，遂为所赏。明年至苏，三姐故无恙，相与探梅邓尉，载艳同游。后三姐为官事所累，乃恳苏州守为之缓颊。

　　蕊仙为袁子才所眷

　　袁子才在苏，偕友泛舟横塘，停泊时，有船妓蕊仙者，舟与之邻。蕊仙貌绝丽，而以身分自矜，隔窗对语，不进舱侍饮。客许重赠缠头，蕊仙拒不受。子才知蕊仙之知文墨也，戏题一诗赠之。少顷，月出矣，蕊仙持扇求书。子才曰：「老人吟诗作字，能得美人磨墨为佳。」蕊仙乃一笑进舱，客戏谓子才曰：「人谓酒为色媒，君以诗为色媒，可谓巧于诱引矣。然夜已深，诱引人家子女，是为作奸犯科，何乃一无忌惮也！」子才大笑，蕊仙亦为之嫣然。

　　袁子才评广潮船妓

　　袁子才久闻广州珠娘之丽而羡之，及其弟香亭出守端州，遂以耄耋之年至广州。戚友招饮花船，则谓所见绝无佳者，故有「青唇吹火拖鞋出，难近都如鬼手馨」之句。旋闻潮州绿蓬船人物殊胜，犹未信也。及见毘陵太守李宁圃《程江竹枝词》，辄又为之神往。其《竹枝词》曰：「程江几曲接韩江，水腻风微荡小艭.为恐晨曦惊晓梦，四围黄篾悄无窗。」「江上潇潇暮雨时，家家蓬底理哀丝。怪他楚调兼潮调，半唱消魂妙绝词。」

　　琳娘风韵天然

　　干隆时，潮州有妓曰琳娘者，不好妆饰，粗服乱头，天然风韵。有洁癖，常手一尘，拂拭几榻尘，终日不去手。达官贾人挟重赀求见，概不纳。独与程介夫善，故介夫赠诗有「作客头将白，逢卿眼倍青」之句。介夫得疾旋里，逾年无讯，其乡人王百川过琳娘，见泪痕满面，伏枕不起。询其故，曰：「昨夜梦介夫死矣。」百川多方慰喻，终不释。已而凶问果至，琳娘为之哭泣者累日。

　　桂姐不苟言笑

　　干隆时，潮州有妓曰桂姐者，粗具姿首，而故自矜庄，不苟言笑。伧夫妄称其有闺阁态，互相推奉，桂姐益自信不疑，甚且客至其舟，白眼相对，无一言酬答。有恶少恨之，饰为贵公子，乘其舟至清溪道上，俟夜深人静，令乞儿数辈褫其衣而迭就之，创甚。自此稍敛戢，昔日伎俩不敢复试矣。

　　濮小姑为吴颉云所眷

　　濮小姑，潮州人，态度丰艳，柔情绰约，虽不娴文翰，而吐属温和。遇少年服饰炫丽举止浮荡者，厌薄之，名士骚客，联句飞觞，则樱唇微绽，粉靥生涡，辄侍坐终日。否则邀之亦不至，即至，酒数行，先姊妹歌《满江红》一曲，便向座客敛袵辞去。虽有力者啖以金帛，胁以威势，不顾也。是以当时才流，凡有雅集，必登小姑舟。

　　杭州吴颉云殿撰鸿校试潮嘉，适乘其舟，严谕从人，禁妓不得入谒。小姑窃窥而心慕之，然以学使尊严，不敢自荐，辘轳于中，莫可排解者累日矣。一日薄暮，舟次齐昌江口，密雨如注，小姑曰：「此天赞我也。」因与其母定计设筵，醉仆从于他舟，潜令篙师约当吴寝所穴篷数处，顷之，衾枕淋漓，吴急起狂呼，莫有应者。小姑佯自梦中惊觉，挑灯出视，谓吴曰：「湫隘何可憩息，后有小榻，尚洁，敢请移寝，何如？」吴睨之，嫣然一笑，媚致横流，不觉心动，遂与燕婉。及试罢，返省，题便面以赠小姑曰：「轻衫薄鬓雅相宜，檀板低敲唱竹枝。好似曲江春宴后，月明初见郑都知。」「折柳河干共黯然，分襟恰值暮秋天。碧山一自送人去，十日篷窗便百年。」小姑捧诗而拜，欲脱籍随行，吴不可，殷勤慰谕而止，于是潮人咸呼小姑为殿撰夫人矣。小姑益自矜贵，即名士骚人，亦难轻觌其面。假母逼之，小姑曰：「儿曾侍寝玉堂，何可复理故业！」遂出私囊千金，于湘子桥边筑精舍，焚香礼佛。后闻吴逝，设位哭奠，数日不食而卒。

　　曾春姑为金听涛所眷

