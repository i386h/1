<!-- { "loadSidebar": true } -->
　　毛西河默写染肆账册毛西河尝入染肆，与肆伙闲话，坐定，吸淡巴菰，且阅其账册，星火落焉，乘风而燃，册遂毁.肆伙窘而大号，毛曰：「勿惧。」取别纸，一一书之，凡染物人姓名、绸布、日期均无讹。

　　姜西溟不食猪肉姜西溟，名宸英，不食猪肉，偶见人食，辄避之，致有以回教徒称之者。朱竹垞戏曰：「假食猪肉，得淡墨书名，则何如？」西溟不答。相传朱竹垞自定诗集，不肯删《风怀》二百韵，曰：「我宁不食两庑特豚耳。」若西溟乃真不食特豚者。

　　潘次耕闇诵历书吴江潘次耕检讨耒，幼有圣童之目，览历书一过，即能闇诵，无所讹脱，首尾不遗一字。

　　徐健庵饮食之多昆山徐健庵司寇干学善饮啖，每早入朝，食饽饽五十、黄雀五十、鸡子五十、酒十壶，可竟日不饥。及解组言归，门生饯之，谓将供一日醉饱也。安一空腹铜人于座后，凡徐进一觞，则亦倾一觞于铜人腹，杀胾羹汤皆然。铜人腹满而倒换者再，徐则健啖自若也。

　　徐健庵十行俱下徐健庵之记忆力甚强，凡与有一面之缘者，终身不忘。无才艺者，不入门下。有执贽者，先缮帙以进，十行俱下，顷刻终篇。遇不善处，折角志之。其人进见，则面命指示，一字不爽。且尤能记忆人之面貌也。

　　徐健庵横阅碑文徐健庵尝与姜西溟编修观古碑，碑甚高，徐令人掖之以上，横阅之。已，又横阅其中下，遂举其文。编修大惊，叹为绝才。

　　张玉书饮食之少丹徒大学士张玉书，古貌清癯，每朝餐，仅食山药二片、清水一杯，可竟日不饥.魏经国饭米八升魏经国，汉军正白旗人，少为监者，供役大内，每夜饭米八升，所得不足给一餐，请于主者，愿加倍工食，以夜继之。某日漏下，圣祖出游禁苑，闻力作声，询知其情，即命以米如数作饭。经国跪食尽之。大为称异，擢厚载门守备，又擢通州副将，代白小民冤。后有湖广提督，复调江南提督，加太子少傅，并尚书衔。

　　简谦居过目不忘蜀中简谦居天姿绝人，凡有记览，过目不忘。康熙辛亥，视学江南，按临各郡，每发榜，辄进诸生而诲之，某某解题中款，某某用古入化，不必摊卷于案，自能背诵其文，无所讹脱。

　　周栎园记忆力河南周栎园，名亮工，尝观察维扬，簿书稍暇，辄手一编不辍.即以参拜大僚、酬访宾客而出，坐舆幙中，犹以十数卷自随.归语幕宾，辄能举其详曲。虽甚久远，偶析一字之疑，引据证明，必指其出何书载何卷以及行墨之次第，当命掌记依检，应手而出，不差絫黍。

　　陈句山背诵门牓钱塘陈句山太仆兆仑，幼清警好学.尝游西湖净慈寺，读门牓三过，还家试诵，略无遗脱。

　　孙文定过目成诵孙文定公家淦家世清贫，少耕且读书，过目辄成诵.尝上山斧薪，值大风雪，斧落层崖间，缘迹手探之，几至僵仆，而口中犹咿唔也。

　　纳兰容若转世纳兰容若，名成德，原名性德，太傅明珠子也。与无锡顾梁汾舍人贞观交最密，尝赋《贺新郎》词为梁汾题照云：「一日心期千劫在，后身缘恐结他生里.」梁盼答词亦有「结托来生休悔」之语.容若没，梁汾亦归里，一夕，梦容若至，曰：「文章知己，念不去怀，泡影石光，愿寻息壤。」是夜，举一孙，梁汾视之，面目与容若无二，灼然知为再来也。梁汾喜甚。弥月，忽得疾。梁汾一日晨卧未醒，骤梦容若来别，惊寤，闻哭声，则已殇矣，「泡影石光」之言亦验。容若故有小像在梁汾处，梁汾乃赋词题其上，词中隐寓其事，一时名流和者甚众。像存惠山草庵贯华阁.钱芳标为饭头陀转世钱芳标，华亭人，或言其父少司寇艰于嗣，与夫人往宁波之天童求子，大师为集众僧，问谁愿随钱居士往，众皆不答，一饭头陀老矣，自言愿往。已而果得子。名鼎瑞，字宝汾，后易名芳标，字葆馚.词华丽藻，有名东南。中康熙丙午顺天乡试，官中书舍人，既而假归.康熙戊午，以博学宏词荐，值丁内艰，不赴。一日，力与客坐书斋，有僧至门，持一椷书，云自天童来。舍人启视之，殊不骇讶，但云：「仓卒奈何？」明日晨起，徧召亲故与决，索笔书一偈云：「来从白云来，去从白云去，笑至天童山，是我旧游处。」微笑而逝。

　　赵撝谦百有六岁举子女闽人赵撝谦善容成御女术，康熙中，有人见之，年百有六岁矣，犹蓄数姬，举子女十余人。偶游京师，朝贵争相延致，竞作诗歌以赠之，且有执贽门庭称弟子者，羣尊之为赵老仙人。

　　李蟠食三十六饽饽康熙丁丑状元李蟠，字根大，书法不甚精，文思亦蹇涩。廷试日，试者薄暮皆出，蟠独留，殿前护军催督甚急，蟠泣告曰：「毕生之业在此一朝，幸毋相促，以成鄙人功名。」护军哂而诺之。直至四鼓，始获完卷。圣祖廉知之，意为苦心之士，拔置一甲一名，同榜探花则慈溪姜宸英也。姜作五言赠之云：「望重彭城郡，名高进士科。仪容如绛、勃，刀笔似萧何。木下还生子，虫边更着番。一般难学处，三十六饽饽.」蟠伟干虬须，状似武人，其为诸生时，以刀笔闻。廷试，怀面饼三十六枚餐之至尽.饽饽，都下方言也。

　　澎禹峯饮食之豪邓州彭禹峯，名而述，长身修髯，声若洪钟，一饮能举数升，一食能尽一彘肩，汪钝翁目为拨乱之异才。

　　允礽起居饮食之奇康熙己丑，圣祖以太子允礽肆恶虐众，暴戾淫乱，特下诏废为庶人。即其起居饮食以言，则昼多沈睡，夜半方食，饮酒数十巨觥不醉。每对越神明，则惊惧不能成礼，遇阴雨雷电，则畏沮不知所措。居处失常，语言颠倒，为鬼魅所凭，不安寝处，屡迁其居。啖饭七八碗尚不知饱，饮酒二三十觥亦不至醉。

　　方穉官饮酒数斗方穉官天怀坦易，饮酒数斗不乱，每良辰令节，辄携友诣狮山，剧饮欢呼，旷然自放。间独行道中，诸田父相谓曰：「村酿新熟，翁能从吾饮乎？但苦无佐酒具耳。」方亟归，左提鱼，右持盖，行烈日中，就其家酣醉，达旦始罢.卢西宁断乳后不食他物仁和卢西宁学士琦少有异秉，断乳后不食他物，昼夜饮酒三五升，一吸辄尽，家人谓之酒仙。

　　高士奇盛暑无汗钱塘高江村官詹士奇生有异质，身御盛服，虽时尝酷暑，曾无点汗，便遗之事，终日不行。以是出入禁闼，从容中礼，侍从诸臣俱莫能及。

　　邵僧弥有洁癖长洲邵僧弥，名弥，性舒缓，有洁癖。整拂巾屐，经营几砚，皆人世所不急之事，乃为之烦数纤悉，虽僮仆患苦，妻子窃骂，不为意也。

　　陈氏妇有洁癖海宁陈家有孀妇某氏，富而有洁癖。尝驾舟赴邓尉探梅，行数里，于船窗内见他舟倾粪溺于河，己舟方汲水为炊，遂命返棹。婢媪力言己炊乃自携雪水，已早熟。不听，竟归.氏平日饮食淡泊，一切腥腻从不沾唇，嫌秽浊也。最憎稳婆，望而却走，去后，必觅其茶杯弃之。所用物或为妇人所跨，即弃不用，以其秽也。或以此物适加他物上，则又大声疾呼，谓以秽遇秽也。晨起，面巾不用布，以绩时出妇人跨下，不可施之头面，以竹纸拭之。日啖莲实、山药及香稻米粥等物而已。此康、雍间事也。

　　汪积山好洁雍正时，钱塘汪积山惟宪善为诗，尤工五言，论者谓览其诗，非徒愔愔有雅致，乃别见贞白之性，有《积山集》六卷。少补诸生，好洁成癖，每受知于学使者，终不肯毕乡试，以场屋储积污秽，易沾垢渍也。

　　齐次风敏悟强识天台齐次风侍郎召南，敏悟强识，观书每十行下，既览则终身不忘。其应征北上时，谒某邑宰，留宿署中，见架有异书八册，请借观，宰诺.次日，将登程，宰奉书以出，齐曰：「已阅讫矣。」宰未信，抽一二册询之，探喉而出，不讹一字。

　　齐次风记军籍簿齐次风尝客杭州，将军某延其午饭，几有军籍簿，齐披阅，皆能记其姓名。翌晨，代将军传呼，不误一名，并皆识其状貌，遇于道辄呼之，皆应声而答。

　　李穆堂有夙慧临川李穆堂侍郎绂有夙慧，少贫，无赀买书，贷于邻，每一披览，无不成诵.及官翰林，库中旧藏有《永乐大典》，皆读之。同僚取架上书以难之，无不立对。典试江南，闱中试卷几及万本，一一批示，无不中肯。

　　李穆堂查阅册籍李穆堂尝由侍郎降光禄卿，履任之日，检阅册籍，复至实录馆，同僚问以今日何事，李历举筵宴器物制度，背诵无遗.盖一过目，辄能至老不改也。

　　严冬友十行并下江宁严冬友侍读长明，幼读书十行并下。年十一岁时，值李穆堂奉命典试江南，闻其早慧，欲见之，因介编修熊本往谒.李举「子夏」二字令对，即应声曰：「亥唐。」大奇之。谓方侍郎苞、杨编修绳武曰：「此将来国器也，公等善视之。」严遂执经二人之门，学以大成。

　　全祖谦为圣童鄞县全祖谦，谢山太史祖望之兄也。四龄入塾，即通诸经章句，蒋寥涯见而奇之，曰：「此圣童也。」一日，戏以小翦翦纸，伤指，感风而疾，遂笃.临危，大书「鲤也死」三字于几，而作破题以示意曰：「圣人不得有子，圣人之不幸也。」竟卒，时年仅六岁耳。

　　朱氏两神童大兴朱竹君学士筠、石君太傅珪，均幼负美才。太傅甫成童，受知于府丞石首郑太常其储，擢第一，学士次之，遂同入学，人称朱氏两神童。明年，府尹常州蒋炳约其同乡刘文定公纶、程文恭公景伊、钱文敏公维城、庄侍郎存设筵，招两神童面试。文定授题《昆田双玉歌》，诗成，合座惊喜，明日皆先就访焉。

　　焦里堂早慧甘泉焦里堂，名循，早慧，八岁至人家，客有举冯夷音如缝尼者，焦曰：「此出《楚辞》，冯字读皮冰切。」客大惊.和珅为世宗某妃转世世宗朝某妃，貌姣艳，高宗年将冠，以事入宫，过妃侧，见妃方对镜理发，遽自后以两手掩其目，盖与之戏耳。妃不知为太子，大惊，遽持梳向后击之，中其额.高宗觉痛，遂舍之。翌日为月朔，高宗往谒孝圣后，后瞥见其额有伤痕，问之，高宗隐不言。严诘之，始具以对。后大怒，疑妃之调太子也，立赐妃死。高宗大骇，欲白其冤，逡巡不敢发，乃染朱于指，迅往妃所，则妃已缳帛，气垂绝，亟以指朱印妃颈，曰：「我害尔矣。魂而有灵，俟二十年后，其复与吾相聚乎！」

