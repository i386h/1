<!-- { "loadSidebar": true } -->
　　「瓷有视其疵病之浅深以定其有碍无碍者曰串烟，曰伤釉，曰崩釉，曰暴釉，曰冲口，曰毛边，曰磕碰。串烟者，谓烧瓷之顷，偶为浓烟熏翳，或类泼墨之状，或呈果熟之形，若是者，视具浓淡多少以定优劣。伤釉者，谓器用日久，案磨布擦，细纹如毛，色呈枯闇。崩釉者，谓硬彩，历年既久，遂至崩坼，彩色剥落，坠纷残红.暴釉者，谓釉质凸起，形如水泡，手法欠匀，火力逼之，遂呈斯状，若是者，视其地位多寡，以判低昂。冲口者，谓器皿之口，或触或震，口际微裂，成直缝形。毛边磕碰，均谓器皿口边微有伤损，伤处甚小，而扪处畧有棱者曰毛边。伤处较多而胎骨少缺，但边际尚未露棱者曰磕碰。若是者，亦视其受病之大小以增减其价值焉。

　　「瓷有人工造作而成疵者曰磨边，曰磨底。磨边者，谓瓶具口际，曾经缺损颇巨，因将边磨平，或锯去颈项改成罐形，价值所失，十折八九矣。磨底者，因嫌底款年代不久，磨去其款，托于远代，然物品果美，亦有得善价者。」

　　瓷之人工伪造许守白曰：「瓷有人工之伪造者曰假底，曰真坯假彩。假底者，取旧瓷之底嵌于新瓷，伪物真款，以欺一时，然功劳而计拙，易于识破，不常有也。真坯假彩者，谓取白质无花之旧瓷，加以彩绘，胚质则确属古物，彩绘则后来所加，缘旧瓷之光。素者价值甚廉，且景镇积年遗物颇多，一经加彩，可冀得数倍之善价也。」

　　瓷器不宜专尚美术西人之重华瓷，良以质坚而洁，久益润泽而有宝光。非若洋瓷之硬度既低，用久则毛糙垢黑，色虽白，其中实含毒质，遇酸尤易侵蚀.常人不加深察，但取其适观趋时，价值低廉，以致利权外溢。洋瓷所通行者，以杯盘茶具为大宗，下至溺器，亦年增一年。而吾国各瓷业公司则惟注意于美术品，至普通品，仍窳败如故，价值且昂，欲保利权，难矣！

　　制宫灯罩官窑瓷器胜于前代，尤以康熙时制为最。同治朝，大婚典礼，饬九江道于景德镇御窑厂定造宫灯罩，颁发旧样，其质洁白，光透，中含花纹，胜于玻璃。厂中无人能造，百计采访，惟一旧工人年八十许，颇知之，家藏一书，备言制造之法，秘不示人。以重金赂之，始出此书，乃按其遗说精制进呈。与康、干间物无异。

　　制陶器宜兴陶器，色红润如古铜，坚韧亦仅逊之。蜀山以茶壶名，丁山以缸盆之属名，种类形式，粗细均有之。其泥亦分多种，红泥价最昂，紫沙泥次之。嫩泥富有黏力，无论制作何器，必用少许，以收凝合之效。夹泥最劣，仅可制粗器。白泥以制罐钵之属。天青泥亦称绿泥，产量亦少。豆沙泥则常品也。

　　泥初出山时大如煤块，舂以杵，必数次，始取其较细者浸之于池，经数月则粗分子下沈，其最上层皆有黏性，乃取以制器。

　　器既成，必加以釉，分青、黄、赤、白、黑五种.上釉之手术，视其器之精粗美恶量为注意。所用器具不甚精密，矩车、规车，以别大小方圆，篦子、明针，以事剔括范律，绝无模型。故器之形状大小欲求一律，全恃手势之适当也。

　　各种坭坯烧于蜀山窑中， 别于制作场设一烧釉炉， 用土（土撃）筑成圆形， 四周有孔， 俾可通气。 皿置其中， 小者可数百件， 大者亦数十件， 积炭于上， 凡烧四小时而器成矣。 炉之中心有孔， 自顶直贯炉底， 善别火候者， 立而俯视之， 即知器之成否， 非老于此者不能。 且用模型者， 转不如手制之精美。 工人无教育之所， 自幼实习， 以迄成材。 工资不等， 视货之精粗为准， 论件不论日。 坭产于蜀， 丁山， 每石仅银币二角有奇。

　　制泥人高宗南巡，驾至无锡惠泉山，山下有王春林者，卖泥人铺也。工作精妙，技巧万端。至此，命作泥孩儿数盘，饰以锦片金叶之类，进御时，大称赏，赐金帛甚丰.其物至光绪时尚存颐和园之佛香阁中，庚子之乱为西人携去矣。

　　乾隆时，苏州虎邱有捏泥人者，老少男女，惟妙惟肖，不必借径于绘事也。光、宣间，惠泉山所出售者，实远逊苏州矣。

　　制琉璃琉璃，以扁青石为药料而烧成之，宫殿及亲王邸宅所用琉璃瓦是也。色或黄或绿，其形则有筒瓦、版瓦之殊，率以圆木或斲木为模，而范土造之。扁青石，即铅与钠之硅酸化合物，有玻璃光，微透明，可为装饰品及青色颜料，陶器之釉药中亦用之。

　　制玻璃玻璃种类甚多，大别之，为钾玻璃、钠玻璃，铅玻璃三种.钾玻璃，以炭酸钾、石灰、白砂等制之，质坚难镕，宜作化学器具，是为上等品。铅玻璃，以铅丹、炭酸钠、石灰、白砂等制之，折光力颇强，宜作光学器具。钠玻璃，以炭酸钠、炭酸、石灰、白砂等制之，平板瓶管之属，多以此制，微带绿色，为最普通之品。性脆硬，不传电气，热之，则熔如饴，粘于铁管，吹泡入模为器。

　　制玻璃版者，亦先吹成大圆筒，后切开以制平板，通常皆透明如水，浸以弗化轻酸等腐蚀药，则不透明，俗称毛玻璃。制时，加各种颜料，即呈种种彩色，山东博山玻璃有限公司能制之。

　　吴山尊制玻璃联联语以纸书者为多，或刻以竹木，或用漆，加云母石，且有嵌牙玉者。吴山尊学士鼒始出意制玻璃联，一片光明，雅可赏玩，惟字画不能无反正之嫌。山尊又运其巧思，使之表里如一，其句云：「金简玉册自上古，青山白云同素心。」上制一横额，题「幽兰小室」四篆字。又乞孙渊如观察以双款篆书「山尊先生孙星衍」七字，正面反面皆一式。

　　制明瓦明瓦，以蛎壳磨薄，成半透明之片，夹以竹片，嵌于窗，未有玻璃以前多用之，南方制此至多。又有将贝壳之薄而透明者切四角，成方片，则自印度诸岛及暹罗输入，为用亦同。

　　捏粉近畿所传捏粉之术，匠心独运，须眉毕现，虽油画、铅画、毛笔画等，方之蔑如也。其法取面粉一团，与求画者对案坐，目不转瞬，私自于袖底捏其形状，捏成取出，则面部上之一凹一凸，一纹一缕，无不纤微适合。擅此技者，光绪朝为津人张姓。张初为人钞录戏曲，顾记闻极博，能将各曲本互异之处折衷改正，期于尽善而止，以是得名，津人称之曰百本张。

　　自百本张之号出，而其真姓名转隐.后改学捏粉，精其技，然性傲僻，非遇囊空爨绝，持金求之，不应也。时天津巨富首推海张五，张一日踵门往访，乞借五千金，海张五拒之，张曰：「君不应我，能无后悔乎？」曰：「何悔之有！」张退，乃依海张五之身量长短肥瘦，捏成一形，置之通衢，而插草标放其首曰：「出卖海张五。」过者骤见之，以为真海张五也，即而视之，乃哑然失笑，询其价值，则以五千金对，少一文不售也。海张五素以财力雄视一方，闻之引为大辱，而又莫可如何，乃潜使门客如数购之，而与张言和焉。张晚年目盲，偶坠地折伤肢体，不能营旧业，遂困顿以死。

　　织绸厂织绸厂以苏州为最发达.光、宣间，都凡五十八号，有创设于干、嘉至今相沿弗替者，如石恒茂、英记、李启泰等厂是也。

　　纱布厂我国于光绪时议设纱布厂，英、美商人闻之大惊，恐利权见夺，乃集资千万镑，将倩人设法阻其事。乃逡巡十年，始渐设立于上海。英、美商人复使人觇之，见局厂崇闳，而管事人既非夙习此事者，机器亦不研求，且多旧式，于是相与大笑，不以为意。

　　某年，有内地富家子过上海，为诸游食者所瞰，羣趋之，怂以开设纱布厂，言备本十万，十年之后，获利两倍，又约无业之西人同怂慂之。富家子遂大为所动，乃取家资十万付诸人，又以能获巨利也，于是流连忘反，狂用无节，有所需辄取之于厂，厂中人亦未尝拒之。不及三年，厂中人忽言资本不继，将倒闭，诘以巨本所在，曰：「历被支用不少，余皆为厂用耗去。」索观其簿籍，则购料若干，购地若干，建屋若干，西友华友薪俸若干，东人某日某日支若干，富家子曰：「汝等不言得利可二十万乎？今吾用不及五万，何遽倒也？」厂中人辨曰：「我等所谓得利二十万者，指十年后言，且须工料进价，货品出价与今无稍殊，办事毫无掣肘，而又须股东十年内不提用分毫乃可。今皆不然，岂能复执前语以相诘乎？」富家子无可言，遂尽其家资.光绪壬辰，盛杏荪尚书宣怀设华盛纱厂于上海。政府鉴于实业之趋势，思有以提倡之，而盛亦以提倡实业自负，见怡和在香港所经营之纱厂势力雄厚，盈余操券，乃遂决议从事纱业，自是而华商纱厂遂相踵而开矣。

　　印锡璋分设纱厂盛杏荪设厂于上海纺织纱布，时人民习用土货，未畅行。嘉定印有模运同锡璋为之力任代售，并集资设公信棉纱号于太仓，我国之分设纱厂于各地实自此始。

　　陕人织造绒褐陕西织造绒褐，国初设有专员监理其事。顺治辛卯，始省之，以此项钱粮充饷.蒙人织毡毯蒙人能织羊毛毡毯，织法甚简。秋时剪取绵羊毛，洗净使干，置石上，以棍击之令碎，浸水中三日，就井旁沙面铺旧毡于地，取碎羊毛匀铺其上，以马曳粗木柱压之即成。亦有卷毡于木柱而压之者，特视其用器何如耳。中等绒毡，长一丈，宽五尺，值银三两。除毡毯外，其它之绒料对象均不能自制，即所著之毡毯，亦系翦毡缝纫而成。惟蒙人质直，所织之毡多选羊绒为之，系物之绳，以驼绒马鬃浸水令透，捻结而成。

　　石绒织布道光时，庄芝阶舍人仲方尝于蜀中得火浣布一方，质厚且麤，以手扪之，泠泠然冷湿憯肤，虽入火不燃，而见焰则黑，惟无愈濯愈洁之说.盖火浣布有三，最上者为火鼠之毛所织；次为火木之皮所织，纹理细腻，并出海南诸国；最下则蜀中建昌所出，曰石绒，生岩间，土人采以为布，能去诸物之垢，不可为衣，芝阶所得即石绒也。

　　藻草织布宣统时，浙之淳安发现藻草，色甚白，质极细，土人以为上等料，试以织布，光洁异常。于是组织制草社，专选此种材料，以之染色，无色不艳.并知其有耐火原力，经化学家试验，确能受三百七十五度火力，不致灼伤。

