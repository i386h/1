<!-- { "loadSidebar": true } -->
　　会稽史宗芳，字菲莪，行六。其第四兄曰亮采，字如显，鳏居无嗣，事之如严父。或偶与客博戏，诸孙归，必敕之曰：「慎勿使四翁知，而翁惭死矣。」

　　王氏以博失园

　　康熙时，无锡王氏有巨宅，滨小河，上有魁星阁、重阳阁，阁后有园，园有五老峯.五老峯者，为太湖石五，嵌空玲珑，状若五老人，高逾苏州留园之冠云峯.咸、同间，粤寇扰锡，峯毁其四，屹立于荒烟废池之畔者，仅一而已。园左有巨室，为王丰亭大令世济所筑.丰亭宰雩都，四年，以失上官意，解印归，归而营此第，堂构焕然。及殁，后人溺于博。时邑中秦氏最强大，两家为中表亲.秦瞰王宅，王艳秦妾，乃相约以博戏决胜负。王胜，则挟秦妾归；秦胜，则亦为王宅之主人翁也。乃一掷而王负，大好园林，遂为秦氏所有矣。

　　寿思明以博得妇

　　宛平周之俊好博，贾于外。有妇李氏美而艳，方少艾。而周恒客游，岁无一月在家也。邻村有寿思明者，涎之久，一日薄暮，将入市，经其门，李适倚门立，寿与之通辞，不半月，审矣，自是遂时相过从。一日，两人方沦茗作清谈，猝闻叩门声，启之，则周方自上海归也。李仓皇欲遁，周曰：「勿尔，吾辈结邻久矣，半年不见，正思作情话。且有新购博具，乃得之于申者，盍稍缓须臾，一消遣乎？」李曰：「君初归，尚未卸装，不如订后期。」乃遂订期明日而别.及明日，寿访周，则已肆筵设席，陈牌于几矣。寿家小康，亦好博，博辄负。周意其亦必负也，曰：「君好自为之。君胜，吾以妇归君；吾胜，则于博进之外，当以田十亩为赠。」寿闻之，大喜，以为娟娟此豸，必为我有。既定议，遂博。博至日晡，寿胜矣。寿将挈妇行，周悻悻然，寿乃语周曰：「吾如约也，君奚怨！今即作为君胜，而以田十亩赠君为聘资，可乎？」周诺之。

　　某甲以妻作博注

　　某甲博尽，家无余物，而兴不衰，乃以其妻为孤注，博徒许之。临博，再三祝，期以必胜，一掷而北。遇严州人某乙之商于杭者，谋娶妾，以八十金就婚于其家。见故夫，曰：「兄也。」既寝，甲登床，乙觉，大怒，究其事，甲坦然曰：「固吾妻也。据吾室而反辱我，明当告官治之。」乙大惊，走不返。

　　宋某延师课子以博

　　莱阳宋某，荔裳按察琬之族子也。家素封，有二子，癖于博，百计惩戒，弗之听。因出重币，访江、浙之精于博者，延至家，使二子受业.年余，尽得其秘，自是博必胜，人无与博者，竟绝博而保其家。

　　何翁延师课子以博

　　有何翁者，不知其名，江南人。其祖以禺荚起家，积资数十万，至翁益富。翁四十始生一子，幼溺爱之，有所求，辄许之，长遂不肖，酷嗜赌。初输不过数十金、百金，已而市上无赖者利其富，百计诱之赌，虽千金，立与无难也。私畜金尽，则典衣，渐窃卖田宅。翁知之，责其改悔，卒不听，乃闭置空屋中数月，出而赌如故。翁乃扬言曰：「有名师能诲吾子者，当以家产之半酬之，免子赌而尽倾也。」于是老师宿儒争来教诲，咸晓以大义，或规以古训，皆无效。一日，有某某三人来，自言能诲公子戒赌。三人者，科头跣足，衣不蔽体，貌粗鄙，语游滑，门者拒之。中一人曰：「但白汝主，无恐。」始白翁，翁怪其人，曰：「试令入。」既入，问所自来，曰：「自京师。」问何业，曰：「业赌。」翁哑然笑曰：「业赌者，乃能劝人不赌耶？」一人曰：「此所谓以毒治毒也。」曰：「敢问何说？」曰：「吾三人者，博场名手也。居京师数十年，以赌获财无虑数十万，无局不赢，赢无不以千金计。后京师人见吾三人来，辄望而去，无乐与赌，吾等前所得财，既应手散去，今无人与赌，即无以为生。适闻公有是命，故来谒，思以吾等绝技教公子。公子博必赢，自无人敢与赌，则赌不戒自戒，而家可保矣。」翁喜曰：「然，请如命。」令子就学.二人又迫翁立券为据，许公子绝赌而酬以家产之半，翁立从之。三人居其家，朝夕教公子赌诀.二年，使出与人赌，无敢敌者。公子遂不复赌，三人乃领产而去。

　　尤展成劝人戒赌

　　长洲尤展成，名侗，尝着戒赌文，其言极沈痛。文云：「天下之恶，莫过于赌。牧猪奴戏，陶公所怒。一掷百万，刘毅何苦！今有甚焉，打马鬬虎。羣居终日，一班水浒.势如刼盗，术比贪贾.口哆目张，足蹈手舞。败固索然，胜亦何取？约有三费，未可枚举.既卜其昼，又卜其夜。寝尚未遑，食且无暇。不见日斜，宁闻漏下？讙呶辟寒，袒跣消夏。宾客长辞，琴书都罢.是曰费时，寸阴难借。三人合力，以攻一桩。兵不厌诈，敌必用强。杀机潜伏，诡计深藏。左顾右盼，千思万量。精神恍惚，面目焦黄.是曰费心，终必病狂。一文半文，千贯万贯。锱铢必较，泥沙无算。赢乃借筹，负或书券。家弃田园，祖遗宝玩。悭者不吝，贪者不倦。是曰费财，困穷立见。始作俑者，公卿大夫。退朝休沐，燕会相娱。点筹狎客，秉烛监奴。间同姬妾，角技氍毹。平章重事，岂在是乎？亦有儒生，厌薄章句。博弈犹贤，诗书没趣。引类呼朋，摊钱争注。赤脚无成，白头不遇。文鬼谁怜，牌神莫助。富人长者，公子王孙.珠玉满室，车马盈门.呼卢白日，喝采黄昏。千金忽散，一亩无存。墦间乞食，泉下埋魂。至如商旅，间关万里。竞利锥刀，窥窬倍蓰。火伴诱人，牙行弄鬼。囊破吴山，身漂越水。梦断娇妻，饥啼稚子。其下市人，肩挑步贩。体少完衣，厨无宿饭。脱帽遶床，投马翻案。登场醉饱，出门逃窜.卖儿鬻女，尽供撒漫。最恨奴仆，全无心肝。暖衣饱食，游手好闲.酒肴偷醵，房户牢关.忙中作耍，背后藏奸。狐羣狗党，非赌不欢.故赌虽百族，恶实一类。天理已绝，人事复废.盖以大灭小者不仁，以私害公者不义，式号式呼者无礼，佹得佹失者非智。分无贵贱，四座定位。上攀缙绅，下接皂隶.齿无尊卑，一家弗忌。父子摩肩，弟兄紾臂。闲无内外，男女杂次。绣阁抛妻，青楼挟妓。交无亲疏，惟利是视。陌路绸缪，故人睚眦。四端丧矣，五伦亡矣。身家荡矣，子孙殃矣。赌必近盗，对面作贼.战胜探囊，图穷凿壁。赌必诲淫，聚散昏黑。艳妇绝缨，娈童荐席。赌必衅杀，弱肉强食。老拳毒手，性命相逼。戒之戒之，凡戏无益。今有贪夫，开肆抽头.创立规则，供给珍羞。如张罗网，鸟雀来投。鹬蚌相持，渔利兼收。更有险人，合成毒药。蹑足附耳，暗通线索。彼昏不知，束手就缚.旁观咨嗟，当局笑乐。人之过也，必藉箴规。惟耽赌癖，阳奉阴违.父师呵叱，妻孥涕洟。勇足拒谏，巧能饰非。贫而无怨，死且不辞.及至悔悟，靡有孑遗.呜呼哀哉，谁为为之？吾闻此风，明末最盛。曰闯曰献，又曰大顺。流贼作乱，其名皆应。相公马吊，百老阮姓。南渡亡国，不祥先谶。圣王在上，岂容妖氛。敢告司寇，宜制严刑。天罡地煞，大盗余腥。诛不待教，有犯必黥。火其图谱，殛此顽民。圣人设教，君子反经。慢游用儆，骄乐当惩。人心禽兽，何去何存？借曰未知，请视斯文。」

　　郭节与子博

　　万安县卖酒者郭节，好博。无事，则与其三子终日博，諠争无家人礼.或问之，曰：「儿辈嬉，否则博于他人家，败吾产矣。」

　　郭节与客博

　　郭节以长者称，客或橐重赀于途，大雪，不能行，闻郭名，趋寄宿。雪连日，郭日呼客同博，以赢钱买酒肉相饮噉.客多负，私怏怏曰：「彼乃非长者耶？然吾已负，且大饮噉，酬吾金也。」雪霁，客偿博所负，行，郭笑曰：「主人乃取客钱买酒肉耶？天寒甚，不名博，客将不肯大饮噉.」乃取所偿之负尽还之。

　　李恒斋恶博

　　善化李恒斋，名文照，恶博，曰：「夫人破家荡产，皆由于此。」家人有犯之者，必痛惩之。亲友或以之娱宾，闻恒斋至，辄屏藏之。

　　霍亮雅一掷百万

　　霍亮雅，曲周人。任侠嗜酒，一掷百万.卒后，申凫盟为之作传。邑人刘津逮挽之曰：「门前债客雁行立，屋内酒人鱼贯眠。」

　　杭堇浦好博

　　仁和杭堇浦以编修里居时，好博，携钱数百，与里中少年博于望僊桥下。时武进钱文敏公维城视学浙中，词馆后进也。一日访杭，前驱过桥下，文敏已从舆中遥见之，披短葛衣，持蕉扇，与诸少年博正酣。文敏遽出舆，揖曰：「前辈在此乎？」时杭方以扇自障，至是，知不可揜，即回面语曰：「已见我耶？」文敏曰：「正诣前辈宅耳。」曰：「我屋舍甚陋，不足容从者。」文敏固欲前，杭固却之，遂别去。诸少年共博者始从桥下出，诧曰：「汝何人，学使见敬若此？」曰：「此吾衙门中后辈耳。」遂不告姓名而去。

　　顾宾臣得博进十二万金

　　嘉庆乙丑，有盛某者殇其独子，族人辄以立后嬲之，非盛所愿也，乃思倾产以绝觊觎.因与狎客纵博半年，博负七万金。同博者为之筹划，十偿以六，且准薄田折阅，计捐亩千五百余.或谓此犹不及乾隆时顾宾臣之一夕十万也。宾臣为小　侍读八十外举幼子，以四库馆誊镍寓京师，与辇下诸豪士习，岁首，辄从事于博。自正月至四月百日中，得博进十二万金，贮卧室高柜，皆精缪足兑，无折色，无平短。浴佛日，博徒皆集顾斋，作长夜之戏。是夕，顾独大负，遂一败涂地矣。

　　龚定庵嗜博常负

　　龚定庵嗜博，尤喜摇摊。尝于帐顶绘先天象卦，推究门道生死，自以为极精，而所博必负。

　　时杭州盐商家，每有宴会，名士巨贾毕集，酒阑，辄于屋后花园作摴蒱戏。有王某者，是日适后至，见龚独自拂水弄花，昂首观行云，有萧然出尘之概。王趋语云：「想君厌嚣，乃独至此，君真雅人深致哉！」龚笑曰：「陶靖节种菊看山，岂其本意，特无可奈何，始放情于山水，以抒其忧郁耳。故其所作诗文愈旷达，实为愈不能忘情于世事之征，亦犹余今日之拂水弄花，无以异也。」语次，复云：「今日宝路，吾本计算无讹，适以资罄，遂使英雄无用武之地，惜无豪杰之士假我金钱耳。」王本倾慕其文名者，乃解囊赠之。偕入局，每战辄北，不三五次，资复全没.龚怒甚，遂狂步出门去。

　　赵菁衫嗜博常胜

