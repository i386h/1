<!-- { "loadSidebar": true } -->
　　某见兵士及舁夫皆露宿，己独得安处，心惴惴不自安，因向众道歉。见众方欢呼鲸饮，无怨言，心始安。入夜，展转不成寐。三鼓，忽呼啸声自远而至，山鸣谷应，如风起潮涌，声势万千。乃大惊，知有变，急呼左右，无应者。遍蹴之，酣卧不能起，有一二起者，骇绝无人色，不知所为，而纠纠者执大刀阔斧破扉入矣。捉醒者，反絷之，从容辇金帛财货，并执主人以行。逾山冈，至一草寨，踞案高坐者，陈老三也。三数人曳某入，摔之使跪。某至此，知无幸，不敢自大，命跪即跪，不稍抗。老三含笑熟视，霁颜询姓名、籍贯、官阶，某具告之，有乞怜意。老三大怒，拍案骂曰：「狗官，无怪汝有如许启发，原以媚骨易得来。」启发者，彼等隐语，盖货财也。某俯伏惶恐而对曰：「是，是。」老三益怒，戟指呵之曰：「若为监司大员，不惜对强盗作此态，即此可见汝平日摇尾乞怜状。吾杀汝，如杀一狗，然不屑以汝龌龊血污乃公刃。」乃命健儿数辈褫其衣，移数百斤巨石压其一手一足，曰：「明日当有人来救汝。归后，为我告贪官污吏，刮地皮时勿太高兴，须以汝为鉴也。」乃于山谷中牵牛数十头至，分委所得辎重于牛背，驱之径去。翌晨，众醒，有大胆者，得主人于山半草屋中，一手一足已折，惟呼吸尚不绝如缕，救之得活。然自是残废，以贫病终。

　　以假凶器行劫

　　沪上虽鲜明火执仗之盗，而藏凶器于身者固有之，铁尺、刺刀、手枪是也。而又有徒事恐吓而实不足以致人生命者，为洋铁小手铳，盖以煤油箱之一小方圈，捶成一小管，不知者以为勃郎林手枪也。或且仅锈铁一段，充其极，亦惟代棍之作用而已。暮夜遇之，孰能辨别，自必听其劫夺财物而无敢或违也。

　　以药水迷人而行劫

　　有藏药水于身，行狭巷中，伺有人过，倾于手携之巾，按其手鼻，即能使人昏迷，亟褫其衣夺其物者，行劫之小盗也。

　　冒为邮差以行劫

　　自邮政创行快信，薄暮深夜，信至即递。于是有冒为邮差以叩门者，曰有快信，启户纳之，则盗也。少则三五人，多或十余人，即入即闭门，于是升堂入室，翻箱倒箧，辄饱掠而去。虽上海之租界亦常有之。

　　冒为人夫以劫衣

　　有小家妇持衣至长生库质钱者，方在柜外论价，突有短衣持竹筐状似买物之男子入门，掴其颊曰：「我以汝为何往，乃不顾家中儿女而在此质钱，果安所用者！」遂自柜夺其衣，飞步出门去。妇大愕而哭。库中人曰：「汝夫取归耳，何哭为！」妇曰：「彼何人斯，吾之夫弃世久矣。」

　　冯少村皮箧为盗所夺

　　冯少村自吴淞附汽车至沪，夜深矣，自负小皮箧携革囊以行于爱而近路，忽有以手枪拟其胸者，盗也，亟弃皮箧，而植立道旁。盗负箧疾行，为马车所撞，有声铿然落地，而人杳矣。少村趋视之，则废铁管也，始大悔皮箧之弃也。

　　盗棺

　　鸦片之禁既严，奸商辄以土置棺中，白衣号泣，伪为扶榇还乡者。宣统庚戌，厦门某卡有扶柩过门者，色怪异，关吏疑为私土，乃反复诘问。其人言语支吾，为状大惧。启视之，中卧一老人，鼻息尚存，逾时而欠伸曰：「吾诚醉耶？苟有醇膏，尚能饮十数斗。」瞠目四顾曰：「胡至此？得毋梦乎？」关吏大骇，知有异，送有司详审。盖老人为一富家翁，纵饮醉死，葬于附近某山。扶柩人盖盗墓者，因棺坚难开，欲久作盘桓，又恐为人所见，乃舁归，欲从容启之，意谓即废棺之木，亦可作爨薪，孰知事竟败露耶。

　　台湾生番劫人

　　台湾之山产藤，粗如绳，长数十丈。人迹不到，深林蓊翳之区，滋芃茸沿盘涧谷间，生番往往匿其中持刃以劫人。

　　九股苗喜为盗

　　九股苗在施秉凯里，与偏头黑苗同类。服尚青，性尤猛悍。头盔身铠，铠重三十余斤。又以铁片裹骽.左手木牌，右手镖杆，口衔大刀，上山如飞。挽强弩，名曰偏架，一人持之，二人蹶张，发无不贯，故常喜为盗。

　　番盗惨僇汉人

　　川边关外番盗，每擒获汉人，杀僇至惨，其最酷者，为剥皮、坐桩、放风筝诸名目。凡为番盗生擒者，先剥其皮至尽，乃斫开脑顶，注酥油其中，引火燃之，名曰人酥灯。

　　广南夷人为盗

　　滇中之广南一路多夷人，质而驯，不知为盗。汉人之出于其途者，若入其门，而以盐及槟榔，金丝烟馈之，必留宿，且必酬以豚酒薪米诸物。宣统时，滇、粤大通，商旅踵至，有外来之盗窜入，夷入其党，羣伏深箐中，持刃伺过客，得金二簏。自是遂以行劫为事，而聚众数百人，横行无忌矣。

　　某盗临刑书联

　　某盗临刑，索笔书一联云：「铁头何奇，借与你博斗大黄金印；热血可爱，还让我洒几行绝命书。」

　　贼之类别

　　凡非明火执仗、涂面毁容而攘人财物者，皆谓之贼。然其中正自有别，平时各执一门，不相混杂，且各有师传也。

　　-5354-

　　其行于陆者有十二：翻高头，即越墙贼也。不用器具，翻身上墙屋者曰上手把子，犹言本领大也。若下手把子，须有滑条。滑条，竹竿也。

　　开天窗，即在屋面掀去砖瓦，拍去椽子而下也。

　　开窑口，即掘壁贼也，又曰开桃源。窑口愈小，本领愈大。有专至稀窑者。稀窑，卧室也。有专至欢喜灯者。欢喜灯，灶室也。

　　排塞贼，即撬门而入者。

　　闯窑堂，即白日闯也，有早闯、日闯、黄昏闯之别。

　　踏早青，即侵晨窃物，亦早闯之流也。

　　跑灯花，即于薄暮时，出人不意，攫物而逸者，又曰灯花拍过。

　　吃恰子，即乘主人锁户外出，裂锁而入者。恰子，锁也。

　　铁算盘，盖役鬼以窃人财物者。其人入门，必先就主家乞茶或水饮之，否则不能算。且必主家自知所贮之数目，始能窃之。

　　拍花，即以迷药施于行道之人，使其昏迷不醒，攘夺财物也。

　　收晒朗，即乘人不备，窃其所晒衣物者也。

　　插手，即剪绺贼也。但用手指者曰清插，用银皮纸者曰浑插。翦绺二字，见于《明会典》。京师谓之小绺，疑是音转之讹。

　　扒手，乘人之不备而取其随身之财物也，亦作扒掱。

　　拾帐头，即偷鸡贼也。

　　对买，即以同形式或同重量之物易人财物者，如混入商店窃买主之手巾包，而易以同式之手巾包，或篮中有钱若干，而易以同重量之砖石等是也。

　　其行于水者有三：钻底子，即至船舱中窃物者。底子，船也。

　　挖腰子，即不上船而以能伸缩之竹竿伸入船窗，钩人衣被者也。

　　掉包，即在船冒充乘客，乘间而窃物者，亦对买之流也。

　　某乙再作贼致富

　　淄川某乙，故梁上君子也。其妻深以为惧，屡劝止之，乙遂改过自新。居二三年，贫窭不能自堪，思一作冯妇，乃托言贸易，就善卜者问何往之善。术者占曰：「东南吉，利小人，不利君子。」兆隐与心合，窃喜，遂南行。抵苏、松间，日游村郭，凡数月，偶入一寺，见墙隅堆石子二三枚，心知其异，亦以一石投之，径趋龛后卧。日既暮，闻寺中有聚语声，似有十余人。忽一人数石，讶其多，因共搜龛后，得乙，问投石者汝耶？乙诺。诘里居姓名，乙诡对之。乃授以兵，率与共去。至一巨第，出软梯，争踰垣入。以乙远至，径不熟，使伏墙外，司传递，守囊橐焉。少顷，掷一裹下，又少顷，缒一箧下。乙举箧，知有物，乃破箧，以手揣取，凡沉重物悉内之囊，负之疾走，竟取道归。由此建楼阁，买良田，为子纳粟，邑令匾其门曰善士。后大案发，羣偷悉获，惟乙无名籍，莫可查诘，得免。事寝既久，乙醉后，时自述之。

　　贼栽赃

　　康熙时，广西失窃之案，真者十一二，诬者十八九。刁险之徒，与人有隙，往往以些少财物，于夜中自墙外掷入其家，至旦，则偕乡约、村老往搜之，得所掷物，即以为真赃现获，拘之解县。当事者素审其恶，转将事主刑讯，科以诬良之罪，而蹈辙者犹屡效之而不悛。某岁，某诸生实被窃，所投呈曰贼不知何人，不敢妄指。当事者喜其愿也，批之曰：「贼本不当妄指，所控是，准差缉。」

　　贾五窃宝石顶

　　干隆时，京师有贾五者，率其徒为翦绺贼。一日，贾自外归，过某胡同，见车毂塞道，不能进，问其故，乃知为趋贺某相之以参赞军务功，而获赐宝石顶者也。越日，某设谢筵，席次，自述本朝王公以外，得膺是赏者几人，己年最轻，蒙恩最早，颇自得。席未终，忽报中使賷谕至，乃急具衣冠跽迎，开读之，则云：「有人奏汝于边事多掩饰，且侵冒军饷，念前功不深究，着收还前赐宝石顶。」中使既追取，即驰归，宾客闻信，稍稍散。

　　相素骄贵，骤遭此辱，则大惭，遂谢病。高宗闻之，遣使赐医药食物，不绝于途。某本无病，见恩礼尚优，意稍安。踰数日，入朝，召见于便殿，论事毕，上熟视笑曰：「前日赐汝宝石顶，胡不戴？」某以上戏之也，跪谢曰：「臣无状，负上恩。既追取，安敢复戴！」上讶曰：「朕未有是旨。」问内阁及吏、礼二部，皆不知，令严诘矫诏者。盖前日之中使追取，实贾使其徒诈为者也。相惊且怒，出谓步军统领某尚书及巡城诸御史曰：「钦赐物且被窃，要汝等何用？若三日不得，莫怪有大处分也。」诸人素慑某势，又奉有谕旨，遂百计穷搜，凡茶寮、酒肆、旅馆及形迹可疑之家，皆被骚扰。贾之徒告贾曰：「事亟矣，久则恐祸及。」贾曰：「吾以其太骄，故戏之。既扰民，可急还。」问诸人谁能为此者，一伙自荐曰：「能。」次日，相自朝回，方倦憩，司阍持某尚书名刺至，谓：「今日某处见有形状慌张者，搜其橐，果得顶，但未识果为相国之物否？其人已并获，或按惩，或送究，皆惟命。」相曰：「为我传语，物果是，惟须其人自将以至，吾将面诘之。」使者去未久，尚书旋至，坐定，相谢其获贼功，且问人曾否送至。尚书变色，曰：「某方以连日穷搜不获贼，来相国处请展限，乌得有是事？」某遂出宝石顶，且述使者形状言语，并其名刺，尚书皆不知，盖又贾之徒所为也。尚书大怒，曰：「鼠辈鬼蜮至此，誓不破案不休。」相沉吟久之，曰：「此辈皆亡命无赖，急持之，恐有意外变。吾之物已获矣，姑徐徐可也。」尚书喻其意，置不究。

　　胠箧者掴某生颊

　　某生夜读制艺，往复数百遍，犹不熟。漏四下，诵声益喧，意且达旦矣。有胠箧者伏床下，躁甚，突起掴之曰：「尔非生铁，何顽钝若此？余焉能待！」遽趋出门外，鼓掌而去。

　　窃牛贼为犬所捕

