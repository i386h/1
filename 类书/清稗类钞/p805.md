<!-- { "loadSidebar": true } -->
　　以上各区域，都凡正户四千九百九十三万二千八百三十三户，附户一千二百五十五万一千四百三十二户。其未经列入者，尚有奉天之二十七属，四川之八十九属，及热河之各府州县，杭州、乍浦、京口之驻防。此户数之大略也。至于人口，则大多数固未查报，度其总数，必在四五亿之间，大抵占世界人口三分之一，得亚细亚洲人口之半。 「 人口之数三倍于俄，八倍于德，七倍于法，十一倍于义，六倍于美，十倍于日本，四十倍于朝鲜.较之英吉利全国尚多一亿.」 以全国平均计之，每一英方里有九十五人，本部为十八省，居民尤稠，每一英方里，平均计之，为三百有七人。

　　人口密度，以内地为占多数，内地又以江苏、浙江、山东、安徽、福建为尤多。

　　人口速率之增加，不可思议，今姑举江苏之青浦一邑以为比例。顺治朝，仅三万一千五百二十五口，时方在有明鼎革生民荡析流离之后也。乾隆丁未，已增至五十四万六千二百三十九口，其中有男丁三十万一千四百二十六口，妇女二十四万四千八百十有二口。顺治至乾隆，百数十年耳，而户口增进之速率已如此，若由嘉、道至光、宣，其递进之率，自更不可胜数。一邑且然，合各省计之，则如何。

　　归化各族归化人种错杂，五族具备，商贾为汉人，喇嘛为满洲人、蒙古人，亦有西藏人厕其列，而回人亦颇众。

　　新疆各族新疆广袤二万余里，人类纷庬，各为礼俗，今别其族，曰汉，曰蒙古，曰缠回，曰布鲁特，曰哈萨克，曰甘回。其宗教，则曰回，曰佛而已。

　　青海各族青海之东部，汉、回、蒙、番杂处，以通婚媾，血统泰半混杂，几难以人种分析之。番族之羌浑种、北蕃种，蒙古之和硕特种、土尔扈特、绰罗斯等种，更不必论。即以南部言之，有蒙，有番，有藏，亦不能一一析之也。惟柴达木之土著，悉为蒙古和硕特一种，汉、回、番、藏、缠回及土耳其人之流寓者，无不有其固有之眷属，其种今尚未淆也。

　　青海各族中，汉、回容貌语言最易辨别.其睛淡黑，额削，颧骨突起，髭须疏而微鬈，肤黄者，为蒙人。其睛黑而突，浓眉，须连于鬓，颧骨突起，鼻平，口广，唇薄，肤黄而粗者，为番人。其睛小而黑，须疏，颧骨阔，鼻平，口广，唇薄，肤黄而粗者，为藏人。其鼻高而眉低，目深睛大，须连于鬓，肤苍粗，而男身长腹大，女身短眉连者，为新疆之回人。 「 俗呼缠头回回。」 其隆准深眶，身量颇伟，肤色黄白相间者，为土耳其人。

　　太祖太宗之于满蒙汉天命乙丑，太祖谕诸贝勒，有「满、蒙、汉人今如同室，然惟和洽，乃各得其所」之训。太宗则云：「朕于满、蒙、汉人视同一体，譬诸五味调和，贵得其宜。」

　　上谕谓满汉非同族吏、户、礼、兵、刑、工各部各署皆有匾，上书某年谕满大臣等，宜时至大内某宫敬谨阅看某朝所立御碑。后各部多失去，其存者，亦大率以纸糊之。光绪时，某部尚书某以其署翻造大堂，乃见之。旋知宫中所立碑，乃专谕满大臣，略谓本朝君临汉土，汉人虽悉为臣仆，而究非同族，今虽有汉人为大臣，然不过用以羁縻之而已。我子孙须时时省记此意，不可轻授汉人以大权，但可使供奔走之役而已。

　　蛮子鞑子河套工人皆春出冬归，其留居者，乃地主大户也。冬时，则集其佣人，以胡麻榨油，入关而贩之。其佣人中，有蛮子，有鞑子，通力合作，耦俱无猜。蛮子者，汉人之通称也。鞑子者，满、蒙人之通称也。蛮子与鞑子，汉、蒙语言皆能互通。有时亦往往自称为蛮子、鞑子，犹之各称其乡贯，畧不含有他意也。

　　蒙人相语，尝呼汉人为喀特拉，为契丹之转音。盖蒙古初兴，尝分汉人为八种，而灭宋所得者，犹不在内。契丹本为八种之一，后乃举以被诸全体耳。

　　旗人徙居内地之旗人，有满洲、蒙古、汉军三大别，世皆知之。且知属于满洲、蒙古者，为其各本部落之人民，属于汉军者，为归附之汉人。然有以满洲改汉军而后仍为满洲者，王国光是也。国光先世为满洲完颜氏，曾隶汉军正红旗，乾隆癸酉，高宗命其子孙及同族仍入满洲正红、镶白二旗。有以满洲改汉军而以一支仍为满洲者，佟国纲是也。国纲先世为满洲，曾隶汉军，国纲以仍隶满洲为请。部议谓佟氏官多，应仍留汉军，惟令国纲一支改归满洲。有以蒙古而改满洲者，莽鹄立是也。莽本蒙古正蓝旗，其后擢入满洲镶黄旗。有以蒙古而改汉军者，和济格尔是也。和本蒙古乌鲁特人，后隶汉军正白旗，为何氏。

　　旗人抬旗徙居内地之旗人，有以建立功勋或上承恩眷而由内务府旗抬入满洲八旗，或由满洲下五旗抬入上三旗者，皆谓之抬旗。然仅限其本支子孙，虽胞兄弟不得与.皇太后、皇后之丹阐在下五旗者，皆抬旗。丹阐，满语谓母家也。

　　汉族汉族，一称巴克族，就古史略考之，其最初根据地似在昆仑山。 「 即巴颜喀刺山。」 五千年前，循江河之源游牧而至，以渐拓殖，居内地之西部北部，战胜三苗、九黎种人，辟其地而有之。盖先在黄河两岸，渐盛于江淮之间，以至南海滨.黄帝以后，秦、汉及唐最强，明初，武勇亦盛。 「 兵力直至黑龙江入海之口。」 惟右文之习太深，故积弱至此。其人头颅圆，额颧平，眉目斜秀，颇有美须髯者。

　　其人居所，以十八省为主要地，延布于满洲、新疆及境外之印度支那半岛、马来羣岛、台湾岛一带，占全国人数之十九，代握文化之中枢。衣食习尚大都相似，惟南北风土异宜，性情亦不无差别.河域人民，躯体伟硕，勤俭耐苦，纯朴质直，耻为欺诈苟且之事。其在上游高原者，穴居俭啬，在下游平原者，强悍好鬬.河，黄河也。

　　江域人民，躯干稍小，思想缜密，通达事理，善于仿效，学术工艺，颇能深造有得。三峡以西，偏于保守，少活泼气象，三峡以东，则为商业通衢，贸易既繁，奢靡亦甚。江，扬子江，即长江也。

　　闽、粤人民刚健活泼，脑力充锐，滨海之区，习于波涛，勇于冒险，移殖海外，势力甚强。上游高原，民贫地瘠，交通未便，风气较塞。

　　语言独立，河域多用京师语，即杂居开封之少数犹太族亦操此语，盖二千年来，已为汉族所同化矣，江域多用江宁语.皆与文字相近，可通情意，而京师语尤为正音，通用于上级社会。至若方言，则几于十里小异，百里大异，惟河域之大平原可称千里一致。闽、粤则因山岭丛杂，通晓最难.文字始于仓颉，用孳乳相生法。正俗文字殆有五万，常用之字不过十一。字体则由篆而隶，由隶而楷，而楷而草，益趋捷速。然皆上下通行，绝无歧异，故方言虽甚错杂，而仍于文字收统一之效，合羣之道，端赖此也。

　　至汉人二字，则自典午不纲，九州岛鼎沸，刘元海奋起晋阳、汾涧之滨，思绍汉业，以孚人望，乃始有此称谓.及五季之乱，契丹强盛，汉族之势甚微，当时乃以汉子为贱者之称，南宋时犹相沿不改。元时又以宋人为南人，其所谓汉人者，皆辽、金遗族也。

　　汉族之混合于苗族者亦有之。其故，则或入赘，或冒充也。

　　海外华侨人数我国以生齿之繁，生计之窘，濒海人民，遂多有移住国外者，而以美为最多，世称之为海外华侨，皆汉族也，满、蒙、回、藏、苗、黎之人殆无一焉。自咸丰乙卯至同治丁卯，岁有六千人，自同治戊辰至光绪辛巳，岁有一二万人，壬午，则达三万三千六百十四人之多。于是美国禁阻之议起，而重课以人口税，壬午，遂减为三百八十一人，丙戌，仅有十七人，戊子亦然。此二十年间，美于华侨，专施强暴之阻力。又英属之科伦比亚及澳洲，亦课以荷重之人口税。我国虽有公使、领事，不能力任保护，滋可嘅也。

　　宣统辛亥所调查在外之华侨人数如下：台湾，二百五十万有奇。香港，二十七万九千四百有奇。澳门，七万四千五百八十有奇。日本，一万八千有奇。朝鲜，三万七千二百有奇。安南，十二万二千有奇。暹罗，二百四十六万一千有奇。南北美洲，二十六万九千有奇。澳洲，二万九千有奇。非律宾，八万六千四百有奇。爪哇，九万七千有奇。欧洲各国及俄属西伯利亚，四万三千一百有奇。其余各小岛，一百八十四万五千有奇。

　　华侨以在台湾者为最多，暹罗次之，南洋羣岛、马来半岛及俄属西伯利亚又次之。省籍以隶广东、福建者为最多，浙江、江苏次之。

　　巴巴新客南洋羣岛之华侨约分二种：一称巴巴，自其先人即已移住，中有能操马来语而不解汉语者，然仍汉装，其性情则已大变；一称新客，为新自内国移殖者。

　　沟民沟民居黑龙江，杂处于黑津鞑子之中，盖皆汉族之掘人参者及内地逃人也。中有老大哥为之长，羣听令焉。

　　小姓徽州有小姓。小姓者，别于大姓之称.大姓为齐民，小姓为世族所蓄家僮之裔，已脱奴籍而自立门户者也。间或出外为贾，若与大姓同肆，亦平等视之；及回乡，则不与抗行矣。

　　九姓渔船子孙九姓渔船，惟浙东有之，人有谓为陈友谅部曲之子孙者。凡九姓，不与齐民结婚。始以渔为业，继而饰女应客，使为妓，仍居舟中，间有购自良家者。盖友谅败于鄱阳，其部曲九姓悉远窜，至严州之建德，而拏舟往来于杭州、严州、金华、衢州也。

　　堕民堕民者，宁波、绍兴、金华皆有之，不与齐民齿，执贱役。齐民家有婚丧大事，辄往供应，间有作小贸易者，惟不许考试。光绪季年，弛其禁，自为婚姻，所居别有村落。或谓为元蒙古人之后，或谓为张士诚部将之后，而浙人心目中，则皆以汉族视之也。

　　蜑人蜑人，惟闽、粤有之，俗呼为曲蹄，以其常处舟中，曲其膝，故以名状之也。一说曲蹄作乞黎，谓不齿齐民，类于丐也。其人常水居，以舟为家，以渔为业，姓多翁、欧、池、浦、江、海之属，盖取渔翁、鸥鸟及所居之地之义也。间有置宅于陆者，然亦不业商贾，不事工作，习于贱役，异于平民，而娼寮多有假托其名者，俗呼白面厝为曲蹄婆厝，是也。

