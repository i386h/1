<!-- { "loadSidebar": true } -->
　　钱近仁隐于补履苏州虎丘有钱补履墓。其人名近仁，以补履为业，嗜读书，通知古今事。吴中士大夫称为补履先生，汪稼门廉使树墓碣以表之。

　　洞庭丐者为隐君子吴中洞庭山有丐者，隐君子也，貌似狂易。汪钝翁记其数绝句云：「不信乾坤大，超然世莫羣.口吐三峡水，脚踏万方云。有形皆是假，无象孰为真、悟到无生地，梅花满四邻。」

　　林茂之墨守林茂之穷老金陵，《冬夜》诗云：「老来贫困实堪嗟，寒气偏归我一家。无被夜眠牵破絮，浑如孙鹤入芦花。」夏日又无帷帐，或遗之，则以易米。施愚山曰：「夏无帷，病于寒无衣，君能守之，当为作注.」处士笑曰：「当守之以虎。」客皆绝倒。」后愚山自豫章寄一纻帐，书绝句云：「北牕高卧岂知贫，料理偏愁白发人。纻帐亲题林处士，草堂长伴百年身。」并属同志者各题一幅，曰：「不问知为林处士物，即谓之墨守可也。」时茂之年八十三，犹老健如五六十许人。

　　朱竹垞以七品官归隐秀水朱竹垞检讨休官后，著书自娱，收藏日富。长洲韩文懿公菼尝语门人张大受曰：「吾贵为尚书，何如秀水朱十。以七品官归田，饭疏饮水，多读万卷书也。」

　　三风太守归隐歙县吴绮字园次，迁居江都，以部郎出知湖州府。有清操，不畏强御，时人目之为三风太守，谓其多风力、尚风节、饶风雅也。解组归隐，有园一区，荒秽不治。凡索文与诗者，多以花木竹石为润笔费，不数月而成林，因名之曰种字林，日读书宴客其中。

　　豸青山人夫妇偕隐李锴字铁君，号豸青山人。隶汉军，本勋臣后，当得官，不就。其妇翁为太傅索额图.索当枋用时，声势隆赫，山人远避之，尽以先世产业属二昆，偕其妇隐于盘山，买田豸峯下，构草舍，杂山甿以耕。其尤贫者，授之田而无所取。蔬材果实，与众共之。贤声远闻。嗜茗饮，遇山谷幽邃处，辄埽叶煮泉，竟日忘返。见者曰：「此李山人茶烟也。」

　　逆旅主人乃隐君子陈恪勤之被逮入都也，除夕，市米潞河。主人问客何来，曰：「陈太守。」「是湘潭陈公邪？」曰：「然。」曰：「是廉吏，安用钱为？」反其值，问寓何所。次日，门外车槛槛，馈米十石，书一函「称天子必再用公，公宜以一节终始，毋失天下望。」纸尾不署姓名。问担夫，曰：「其人姓魏。」访之，则闭户他出矣，盖隐君子也。

　　徐康侯结庐小和山钱塘徐康侯茂才浩，沈静寡欲。康熙中，以治书入郡庠，一试秋闱，不售，即弃去，为疆吏记室。未半月，厌官廨之嚣，留书别居停。居停赆其行，却之，襥被归.结庐小和山，自号和峯子，与金冬心、盛啸崖唱和自遣。邑令闻其名，造庐请谒，穴墙遁。

　　梅岩真逸所遇之叟梅岩真逸，不详其姓名里居。年二十，学仙，历晋、豫、燕、赵，遇林下耆老状貌瑰异者，必从之游，反复穷叩，稍有所得，即订为兄弟。尝由京师过热河，僦居废寺，年五十余矣。一日，经木厂，见一老叟颀身玉立，须髯如猬，心异之，叩其姓字，曰：「姓李，名君灿，字君灿.」问其年，曰：「猝不能记，但记生于明初。 曾从宋金华先生受《春秋》学， 由雁宕移居西湖颇久， 至康熙时， 始迁此地。 」梅岩惊骇， 揖而言曰：「叟倘得暇一痛饮乎？ 」叟曰：「可。 」遂共入酒肆。 从容问飬生术， 叟曰：「爱惜精气神而已， 无他术也。 」既又询知叟家相距不远， 酒后送叟归. 入山数折， 涧水如玉， 桃花盛开. 入门， 则三五童子拱立以竢. 问童子为谁， 曰：「十六代孙也。 」言已， 导梅岩入寝室。 窗间花草数缾， 案上焚木旃檀， 日夕不断， 书卷惟《道德经》， 《内经》，《大学》， 《中庸》数种而已。 梅岩曰： 「闻叟为金华弟子， 金华手迹尚有存乎？ 」叟发笈出示， 则手札数首， 古色烂然， 嗟赏久之。 既而复请却老方， 叟曰：「但默体案上书， 求之在己可耳。 」后梅岩游吴门， 止于南熏楼， 与一道人谈及彭祖张三丰事， 心怦怦欲动。 道人别去， 则默念此说果否， 安得重访李叟为印证之。 忽报楼外有老人相候， 延入， 即李叟也。 询以何事来， 曰：「知君惑于道人之说， 颇念鄙人， 故来一谈耳。 」梅岩即请曰：「道人之说， 是耶非耶？ 」叟曰：「真人应世， 元出无心， 若以有心求之， 失之远矣。 」于是市酒共饮， 乐甚。 明日叟归， 梅岩欲与之俱， 叟曰：「珂乡某君与子同志， 某岁有急， 子当拯之。 他日同访吾家， 未晚也。 」别后， 梅岩以某岁济某之急， 如叟言。

　　厉樊榭隐而不仕厉樊榭以孝廉需次县令，将入京候铨，道经天津。查莲坡留之于水西庄，觞咏数月，同撰周密《绝妙好词》笺，遂不就选而归.扬州马秋玉兄弟延为上客，后遂隐而不仕。

　　方子云索居屏迹歙县方正澍字子云，忘情仕进，乐志衡门，古之贾浪仙、罗昭谏一流人。诗工体物，与袁子才同寓金陵，激扬风雅，诗坛采长，照耀江东.子云赁屋长干，索居屏迹，于时词客，罕有颉昂。故袁有《论诗绝句》云：「金陵从古诗人少，近有南园与古渔.更有闭门工索叱，无人解扣子云居。」子云着有《伴香阁诗》。南园为江都何士容，古渔为上元陈毅也。陈诗矫健，何诗清婉。古渔当尹文端督两江时，欲延为钟山书院诸生说诗，古渔呈诗，有「饿夫为将一军惊」句，议遂寝。

　　诸琴溪为青浦隐君子青浦诸琴溪，隐君子也。捐馆之三日，邑宰孙溥致赙仪，且往吊.诸与孙素未谋面，又巷不容车，家人力辞之。孙曰：「我敬其品，重其学.曩之不来，未敢以尘俗相溷耳，今当一奠，以展向往之诚.」遂却舆盖，徒步入门，而向灵帷瞻拜焉。

　　图鞳布筑墓宇傍学士图鞳布，满洲人，官至侍读学士。貌清癯，中岁即以疾告而隐.筑室西郊外里，竹篱茅檐，轩窗精洁，院中迭石为山，奇峯崒嵂，径迂折，饶清趣。后圃莳花种蔬，亲灌溉。春秋佳日，偕宗丞曹学闵遍览西郊兰若，又尝风雪中共策蹇访潭柘、戒坛诸胜。短裘笠帽，望之如神仙中人。好吟咏，有靖节、放翁之风.筑墓宇傍，病剧时，告妻孥曰：「不必舁入城中，死即埋我于此。」言讫，端坐而逝。夫人从其志。

　　何春巢隐居爱梅钱塘何春巢名琪，嘉庆时人。隐居不仕，雅好花竹。尤爱梅，其庭院中，凡梅之种种色色几备。尝倩人写一小影，箬笠短衣，席地坐，旁置梅花一担，自题云：「卖花叟，担花走。卖得铜钱复沽酒，花儿卖罢担儿丢，卖赋还如卖花否？卖花叟，担花走。」

　　徐虚斋中年不入城市嘉庆中，钱塘徐虚斋明经以诚，屡应秋试，荐而不售，筑枕江楼于凤山门外，而独居之，啸歌自适.性宽大简重，好洁，涕唾必择所，坐处无纤尘.布袍整肃，襜如也。时方中年，足迹不履城市，近则默坐于樱桃山麓，远则散步于西湖之漪园.妻孥经岁火相见，日夕相从者，一僮一鹤而已。

　　李我隐于江湖江南生者，嘉庆间江南畸人也，隐于江湖。尝游湖湘、江西，不言姓字。年三十许，无须，长身颀立，动止俶诡。逢人辄谈韵学，时或及经义，独发奇论，闻者舌挢不能下。庐溪诸生林逢馨馆之家，事以师礼，昕夕讲贯。有以疑义询者，辄曰：「出某书第几页。」检之。果然，数十问，无一误.性嗜酒，酣饮无算，醉辄侘傺悲啸.与之游者莫之测也，逡妄避去。不甚喜见客，尤厌薄富家儿，有造谒媎，则闭户大声读书，俟其去，乃已。好习礼仪，暇辄设几席，招诸生，而己为之宾，盘辟自西阶上，跪拜罄折如仪，宛然叔孙通之绵蕞也。尝语人曰：「聪明诚由天授，而强识尽人可为。日以寸纸记五六事，黏壁间，终岁所获多矣。」其作字，必依许氏书。未尝泚笔为文，而衣带间恒系片纸，视之，则所作《武宁卢氏溉园记》也。述经学，以汉魏为宗。县令杨朝位馆之半载.独居，恒拊膺太息，若有大不得已于中者。一日，忽辞归.赆以金，却之曰：「吾无所用此也。」遂去。或谓生实姓李，偶见其《赠参客》诗，自署「李我」也。语音类楚。或曰：「此楚之王百龄.」质之，皆非是。

　　郭频伽万梅花拥一柴门图郭频伽名麐，吴江人。尝以《水村图》索人题咏，同县女士汪玉轸题之云：「深闺未识诗人宅，昨夜分明梦水村。却与图中浑不似，万梅花拥一柴门.」频伽乃倩奚铁生补写《万梅花拥一柴门图》，以代前轴.梁芷林七十归田福州梁芷林中丞，晚年归田，有一印云「二十举乡，三十登第四十出守，五十还朝，六十开府，七十归田」。

　　张南山安享林泉之乐番禺张南山维屏，以进士宰湖北，所至有政声，擢守南康。归田后，闭户著书，著作等身。有《国朝诗人征略》行世。工诗，善书，老而弥笃，有岭南三子之誉.尝刻一小印，曰「乾隆秀才，嘉庆举人，道光进士，咸丰老渔」。曾筑听松园于花田之滨，为著书所。性爱松菊，园植老松，沿畦绕砌悉佳菊。每当花盛开，即邀友游燕其中，酒赋琴歌，盘桓竟日，享林泉之乐者三十余年。其绝笔诗云：「烟云过眼总成空，留得心情纸墨中。书未刻完人已逝，八旬回首惜匆匆。」「偶堕尘寰八十年，飘然归去大罗天。松溪花埭常游处，或者诗魂泛画船。」

　　何莲舫隐居邗上江阴何莲舫太守自广信罢官，隐居邗上，托业淮鹾.自刻《悔余庵全集》行世，胎息《庄》、《骚》，曾文正公剧嘉许之。尝手书一联以贻之曰：「千顷太湖，偶与陶朱同泛宅；二分明月，合随何逊共移家。」

　　徐山云补梅孤山钱塘徐山云茂才时，既屡应秋试不售，乃绝意进取，就六世祖文敬公潮清风草庐旁筑屋以居，慕林和靖处士风.道光丁酉，与同理汪介眉、沈念农、孙阆青诸老辈补梅孤山，以寄岑寂。同治辛未，阆青自湘中还，访其种梅处，题诗壁间曰：「空廊苔屐宛然新，重访寒花几怆神。记自碎锄明月后，又抛三十六回春。」

