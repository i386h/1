<!-- { "loadSidebar": true } -->
　　布鲁特婚嫁婚姻之礼，纳采亲迎，皆同新疆缠回。女入门，男女对坐，以盐水湛饼而食，犹合卺也。次日，见翁姑，家人长幼以次相谢，均交手鞠躬，曰赛拉玛里坤，即问安也。一夫多妻，不分嫡庶，妇多从一而终者。夫妻反目，则延阿浑诵经以调之。再醮，则先兄公与叔，无兄弟则适族人，无族人始改嫁异族。财聘之弊同于市估。

　　西藏婚嫁藏人婚姻之年龄无定限，通常为十五至二十五，而女常长于男。

　　其阶级之严，犹逊印度。富女可嫁贫夫，贫女可妻贵族。惟王室及阀阅之家，其女不适下级人民，苟不得相当之偶，宁送其女于僧院尼庵也。

　　婚礼各级皆同，所异者，惟饮燕时之资有丰啬耳。婚姻之始，男女家皆由父母主持。男家例聘一媒。往说于女家，如允诺，则男家即送致哈达、酒及币等礼物。女家固辞，言其女不美不才，恐不足执箕箒。媒则盛称新郎之善，女家乃言若不见弃，当商之亲友以报命。越数日，许配之言乃由媒以达于壻家，壻家乃致酒二十瓦 「 每瓦合二分六厘八毫。」 或三十瓦于女家，女家即饮此酒，受哈达，并款戚友，将聘定之金银、绿松石戴女首，人各赠巾一方。若不允，则酒不饮，哈达不受。中等人家之缔婚，壻家恒奉女家酒约五十瓦，钱约六百卢比。 「 每卢比合六钱九分二厘至九钱三分一厘。」 于女家之尊长及戚友亦各赠巾一方。

　　婚日，女家张大棚于门外，室之中央，置蒲团甚高，撒布麦为花，女坐其上，父母坐左右，亲友等列坐，置茶酒、米粥、糖、枣果数盘.及女食毕，男女家亲友扶女步行至男家，道远则乘马，亲友各以青稞麦向女撒布，女家赠哈达于亲友。送至男家，亦不行礼，直使女与婿同坐。饮茶酒，亲友等各赠哈达于男女，喜则挂之于头，亦有堆置坐前者。亲友饮食毕，各携果肉而散。翌日，男女之父母亲友皆盛服，戴哈达，拥新妇出游，访问亲友。宴三日乃止。

　　成婚后，女家即迎其女及壻归宁。三日后，乃遣归，并与以乳牛或犁牛一，牝牛四，小马一，夏冬衣各二，及珠宝、绒毡、杯盘、木器，益以银约五十两，女伴一。凡女之亲友邻里曾受其一巾者，至是亦以一巾并一钱赠之。

　　成婚后五日，女乃易新衣而服常服，对神行小祈祷.第六日，即躬亲家事。是时，女之弟或戚常伴之，过七日乃去。

　　成婚后三月，女家之人携食物至壻家，要其女归家省视，壻则款留之十日或十二日，乃偕往，并以衣物、酒食为赠。一月乃归，归时，亦赠其女及壻以衣服、珠玉。

　　贫家之结婚也，不用媒妁，男女各适所好。有多夫一妻之敝俗。男欲娶妻，先谒女之父母，陈其志愿，且为订约，得许可者，始为壻，即居于女家，为女之正夫。若有其它之男子亦欲娶此女，亦可来订盟约，而女之副夫。三四皆如此。偶有因嫉妬而一人独归者，然绝少。大抵女有数夫，则数夫皆竞争于职业，务得妇之欢心。若妇欲择定一人，则更为盟约，悉礼他夫而使之退，其一人于数夫来时所携之金当加息偿还。若女已生子，则不复为此。此殆无力娶妇者始为之。又父有数子时，但为之娶一妇.长子死，则令次者继之为夫，以次递传，以便共守祖之遗业而不分。此俗由康斯地传来，其地至今犹盛行此制。若妇先长子死，或长子竟不死，诸子则终鳏耳。诸弟如与长兄永久同居，则诸弟可视长兄之妻为其妻。如与长兄分居，则不能更向长兄索资财，因应得之分已尽于此妻分内，而此妇仍得留为长兄法律上之正妻。又父或叔与其子或侄共妻，虽有之而绝少。

　　兄弟数人之共娶一妻也，其留宿，以戒指为记号。如戒指饰于大指，则为伯伴宿之日，余悉避。如饰二指三指，则为仲为叔也，伯季皆避。倘兄弟过五人，则以左手五指续之。

　　里塘附近之妇人，夫之多寡，以银簪别之。每一夫，则插一枚。所生之子，兄弟等分养之。其妇合二四兄弟同居，以一家亲睦为善治家，人称其贤.西藏法律，原禁同族人与在七世中之血族联婚，然已为藏人所蔑视，彼等恒与三世或四世之血族订婚。中如娑波及康伯二种人，婚制尤紊，兄弟可娶姊妹，侄甥可娶叔婶或舅母，即同父异母之兄弟姊妹亦可互为嫁娶。

　　藏人离婚藏中离婚之法律习惯，颇可研究。男子略无罪过，愿与其妇偕老，而妇决欲与离，则妇应按其夫娶时所出聘金加二倍赔偿，以为毁婚之罚，名曰离婚罚金，或无罪罚金。

　　若妇实无过，而愿与夫偕老，惟夫则决欲与离，则夫应给其妻十二金屑， 「 屑乃藏语，十二金屑合九十卢比」 以为离婚罚金，或曰事奉工价.按其妻由成婚日以至离婚日，每日夜各用麦六磅计算，其夫又当归其妇以奁具之值。若离婚时已有子女，则男归夫，女归妇.若夫为富人，则裁判官可令其析财产之一方与此妻，以为其女衣食之资.若妻为富人，亦当有所给与于夫，以为其子衣食之资.两家定婚约时，苟一为贵族之男，而一为平民之女，曾有明言夫妇应患难相安欢乐与共者，当离婚时，则其财产可按二人之真情与罪状，并其匹配时彼此互赠礼物之数而分享之。若离婚出于二人之同意，则裁判官可不问二人之罪状何如，而为之均分其财产.若奴仆之婚事，则其分合，一听命于主人。设如有一仆娶一妇，在主人之心以为此妇必能事奉其夫，乃此妇竟无用则被弃时，应得其夫所有物六分之一，而听主人为其夫别纳新妇焉。

　　苗人婚嫁苗人娶妻，皆用武力得之，其结婚甚早。定婚，杀鸡，男女各食鸡翅。至嫁娶时，两家商议，不能成，新郎怒，邀戚友往攻。各持木棍，以毡包首，奔至女家，女家拒之，鬬甚力，若得胜入门，则言归于好，出酒肉以款之。是役也，女家受损甚巨，而不介意。饮食毕，送女出门，以物遮其首，乘马，新郎武装，女之兄方送之。既至，复争，男戚取遮首之物上掷，意新妇入门，已有持家之责也。落下，羣以足践之，意新妇须从家长之命也。新妇住他室三日始入洞房。女至夫家，须三年至十余年而始归宁，既归，则居父母家二三年，亲友皆往谒，以客多为荣.生子则种一树，祝其如树之茂盛也。

　　粤西、滇、黔之苗之订婚也，先于春月趁墟唱歌，男女各坐一边，歌皆男女相悦之词.其不合者，亦有歌拒之，如「你爱我，我不爱你」之类。若两相悦，则歌毕，辄携手就酒棚，并坐而饮，彼此各赠物以定情，订期相会，甚有酒后即潜入山洞相昵者。当墟场唱歌时，诸妇女杂坐，凡游客素不相识者，皆可与之嘲弄，甚且相偎抱。并有夫妻同在墟场，夫见其妻为人所调笑，不嗔而反喜者，谓妻美，能使人悦也。否则或归而相诟焉。凡男女私相结，谓之拜同年，又谓之做后生，多在未嫁娶以前，谓嫁娶生子，则须作苦成家，不复可为此游戏。是以其俗成婚虽早，而仍喜嬉游也。

　　然初婚时，夫妻不同宿，婚夕，其女即拜一邻妪为干娘，与同寝。三日，为翁姑挑水数担，即归母家，后虽亦时至夫家，仍不同寝，恐生子，则不能做后生也。大抵二十四五岁以前，皆为做后生之时.女既出拜男同年，男亦出拜女同年，至二十四五以后，则嬉游之性已退，愿成家室，于是夫妻始同处，以故恩意多不笃.偶因反目辄至离异，殆皆年少不即成婚之故也。某太守在镇安，欲革此俗，下令，凡婚者不许异寝，镇民闻之皆笑，以为此事非太守所当与闻也。近城之民颇有遵者，远乡仍如故。

　　干州红苗婚嫁干州红苗之嫁娶略同汉人，以牛及财物为聘。处子犯奸不禁。若犯其妻妾，则举刃相向，必出钱折赎而后已。至翁之收媳，弟之配嫂，则尤恬不为怪。

　　辰苗婚嫁辰州苗之婚姻，俗以三月三放野，曰跳月。未婚者悉盛服往野外，环山箕踞坐，男女名成列，更番歌，截竹为筒，吹以和，音动山谷。女先唱以诱马郎。马郎，苗未婚号也。歌毕，男以次赓和，词极谑，有音节，听之亦沨沨移人。女心许者，会马郎歌中意以赓之。讴未毕，男遂歌且行以就女，相距二尺吐，即止。女曰歹阿里人，男以其姓氏里居告。苗称人及己，皆曰歹阿里，汉言何处也。女起，曳其臂，促膝坐。顷之，歌又作，迭相唱和，极往复循环之妙，大抵异日彼此不相弃之意也。抵暮，男负女去，明旦，偕女诣外舅家。其聘赀以妍媸为赢缩，凡三等，均有定额，贫者亦必取盈焉。

　　四姓苗得婚礼之正滇苗婚礼各异，惟宋家、蔡家、罗家、龙家、凤家五姓得其正，不用乐，三月庙见，始作乐大会亲戚。新郎见长者，用斑竹箸雉羽扇为贽，长者赠以朱砂石、牛马犬豕。新妇见尊者，用枣栗榛松为贽，尊者赠以峒巾、苗锦、金宝、簪珥，此四姓五家古例也。

　　宋家、蔡家、罗家、龙家即《左传》所载罗人、鸗人是也。四姓之冠裳服饰、婚丧祭一秉《周礼》。以十一月建子为岁首。婚姻重媒妁，备六礼，然后成。鸗人于三国时，伯仲从诸葛武侯平南蛮有功，兄王于滇东，为龙氏，弟王于滇南，为凤氏。一去鸟为龙，一增几为凤，世为诸苗之长.盖与黔西安氏火济，同受爵于蜀汉者也，故第宅为王家规模。四家世为姻好，嫁嫡长女为嫡长妇必一媵八人，古诸侯一娶九女之遗意也。然所媵或养同姓，或选良家，或庶产，嫡女则不能矣。中原士大夫嫡长子娶四家长官嫡长女亦然，王臣加于诸侯也。常人则否，长官女亦不与常人。其宗族则不论。峒主呼壻为拓察，呼女为以纳，即汉语郡驸、郡主之称也。

　　红苗与汉族通婚红苗在铜仁府，有吴、龙、石、麻、田五姓，衣被皆肝斑丝，以十月为岁首，形状无异汉族。喜与汉族通婚。故汉人贫者多入赘于苗，苗人富者不惜以巨资致汉妇.青苗跳月而婚青苗在贵阳、镇宁、黔西、修文，男女服饰皆尚青。妇以青布一幅着头上，制如九华巾。跳月时，女解所爱男腰带，手牵其绥，频频动摇，曰提羊。正月元日，少年男女皆出至山上，铺蓑共坐，女以粉团、甜糟、肉饭与男食，欢笑竟日。女呼所爱男曰阿雅，亦曰的罗，男呼所爱女曰阿鲁，亦曰顿谷。父母不之禁。七月，男女羣聚跳月，曰米花场。男未娶，翦脑后发，娶乃留之。

　　八寨苗以牛行聘贵州八寨苗为黑苗类，近寨置空舍，男女未婚者羣聚唱歌其中，情洽，即以牛行聘。女嫁一二日即归女家，仍向壻索钱，曰鬼头钱，不得则另嫁。

