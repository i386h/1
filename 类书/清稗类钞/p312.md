<!-- { "loadSidebar": true } -->
　　一朝天子一朝臣秦殿撰大士尝侍高宗，一日，高宗偶问曰：「汝果秦桧后人乎？」秦无他言，但对曰：「一朝天子一朝臣。」

　　梁文庄召对得体钱塘梁文庄公诗正在政府，一时援引如陈句山太仆兆仑、孙虚船通议灏，皆杭州名宿也。或有以文庄庇护乡人为言者，一日，高宗召文庄谓之曰：「人言尔庇护同乡，自后有则改之，无则加勉。」梁顿首对曰：「臣领皇上无则加勉之训。」时服其有体.熟梅天气半阴晴乾隆末，桐城有方、姚二人，同负时望，而议论辄相抵，每因一言，辩驳累日，得他人排解始息，久竟成为惯例。一日，同赴张某家小饮，酒后闲谈，偶及时令，方谓黄梅多雨，姚谓黄梅常晴。方曰：「唐诗「黄梅时节家家雨」，子未知耶？」姚曰：「尚有「梅子黄时日日晴」句，子忘之耶？」方怒之以目，姚亦忿忿，张急劝解曰：「二君之言皆当，惜尚忘却唐诗一句，不然可毋争矣。」方、姚齐声问何句，张曰：「「熟梅天气半阴晴」，非耶？」于是皆大笑。

　　僧问毕秋帆以子曰毕秋帆制军抚秦，赴任时道经某剎，因往随喜。一老僧迎入，毕曰：「尔亦知诵经否？」僧答以曾诵.毕曰：「一部《法华经》，得多少阿弥陀佛？」僧曰：「荒庵老衲，深愧钝根。大人天上文星，作福全陕，自有夙悟，不知一部《四书》，得多少子曰？」毕愕然，深赏之，遂捐俸置田为香火资，并新其寺。

　　某生论金顶嘉庆初年，厘正品级，凡生员帽顶，必循例用银而不得用金。河南汲县某生，以事至县署，戴金顶，令指其顶而嗔其违制。生曰：「生员家贫，无银，故用铜.若以此为违制，则老父台已先之矣，何责生员！」令大怒，曰：「吾何尝违制？」生曰：「按例，老父台之顶宜照七品例用金，今果金也者，以责生员可也，否则生员不独任违制之罪也。敢请以顶俾生员验之。」令语塞。

　　龚宝宝问难嘉庆中，江苏诗人龚光瓒以事戍黑龙江，历任将军至，皆待以宾礼，不以流人视之也。光瓒有子宝宝，幼慧，嗜读，年九岁，已毕《五经》，人咸称之曰圣童，将军那启泰常命苍头负入节署中说经。宝宝，庶出也，一日，讲《易》大义，问将军曰：「干为天为父，坤为地为母，天地父母，一而已。我乃一爷而二娘，然则地固可多于天欤？」将军无以应之，漫曰：「在江苏为江南地，在黑龙江为塞北地，地虽多，其实一也。若有两母，将毋同。」宝宝亦漫诺之。

　　某明经谓徐令无规矩长兴县令徐某初下车，颇锋利，每收呈，必摘呈中语面诘之，倘所对稍有参差，轻则掷还，重且扑责，其意盖以示能也。有明经某者，平日把持邑中事，吏胥咸畏之。令亦知其人，思痛惩之，而未有间.明经亦知令将与己为难.会有事，讼之县，乃自怀呈往。是日具呈者殆百余人，吏胥以明经呈置第一，意令出先诘数语，即可纵之去，以免滋事也。俄而令升堂，人皆跪而待命。令见明经呈，即置之末，而每阅一呈，必呼一人前，絮絮问不休，欲令久跪以挫之。明经颇不耐，然尚无隙可乘也。少顷，令摘冠置案上，以手搔发际.明经见之，即蹶然起。令怒曰：「汝衣冠中人，奈何不知规矩？公堂之上，容汝长立不跪乎？」明经乃以手指其头曰：「汝先无规矩矣。世岂有不衣冠而临民之官耶？」言已，掉臂出，令竟无如之何。

　　良相是长麟某部司官马某，为长麟所劾。某日，与某中翰等在陶然亭燕叙，纵谭及此，中翰高吟曰：「司中无小马，堂上有长麟。」盖讥之也。长突然至，微闻长麟二字，严词致诘。中翰笑曰：「吾辈方以公名作对耳。曰名医惟扁鹊，良相是长麟。」长始欢然而去。

　　贼诘周焘嘉、道间有周太守焘者，尝牧通州，治贼严，每获贼，即断其脚胫。有一贼，甚强项，谓周曰：「小的虽作贼多年，亦颇知《大清律例》，割脚胫在何条？」周笑曰：「汝言甚是。惟吾亦问汝，三百六十行，行行吃饭着衣裳，汝为何行？」贼不语，遂割之。

　　孙制府以片言解纷道光癸未冬，裘安邦任南河中军副将时，以兵丁鼓噪，禀请河督究办，而河督不允，遂至龃龉.值江督孙某莅浦，询裘曰：「是日演武场中，仅人语喧哗乎，抑有击鼓者乎？」裘曰：「无鼓声。」孙笑曰：「鼓者，伐鼓渊渊；噪者，人声嘈杂.必兼之，乃为鼓噪，此殆非也。」其狱顿息。

　　罗文俊不违天威罗侍郎文俊有才辩，素短视，寻丈外即茫无所覩.宣宗尝于召见时笑问：「卿见朕否？」叩首曰：「天威不违颜咫尺。」盖罗实一无所见也。

　　康泰直呼县令姓名上海庠生康泰，以强索漕规岁千元事被控，上海令许乃大提之到案。康甚辩，许怒，语之曰：「尔既为庠生，当知礼法。尔为何学使所取进？」康期期言曰：「周周周。」许曰：「岂周系英耶？」康遽应曰：「许乃大所言是也。」许怒，拍案曰：「尔何直呼本县姓名？」康曰：「老父台可直呼学使姓名，生员自可直呼老父台姓名。」许大怒，详请学使斥革衣顶，学使斥不准。

　　钱东平谈锋长兴钱东平布衣，名江，负不羁才，遍读异书，足迹满天下。少入京师，上万言书，言时政，请迁都江宁，废时文，罢乡会考试，令各省选录人才。书上，奉旨严逮，遂发乌里雅苏台为奴。旋赐环，再入京师，与李文忠公鸿章、何子贞太史绍基友善。未几，粤寇洪秀全陷鄂城，东平星夜往奔。洪一见器之，令掌机要。上书劝洪直趋京师，洪不听，径取江宁，遂弃洪而逃。乃谒曾文正公国藩，阍者延入，文正雅重其名，降阶迎之，握手入中堂。东平岸然，拱手就坐，与文正论海内大局及安危所系，纵横辩论，索笔绘图，指陈得失。文正唯唯，不敢稍阻其谈锋也。

　　沈文定为殷谱经饰辞吴江沈文定公桂芬直军机时，对于宦京乡人，每极意周旋之。殷谱经侍郎方行走南书房，遇文定，岸然以乡先辈自居，文定恒下之。侍郎性峭直，出言不顾忌讳，文定时弥缝之。一日，待漏朝房，百司咸集，有某大臣询侍郎曰：「闻圣躬违和，果何症也？」侍郎遽喟然曰：「小儿好色所致也。」文定闻言大惊，幸侍郎语时微带吴音，故闻者不甚了了，文定遂亟以京语从容顾侍郎曰：「老前辈所云，非宵衣旰食所致也欤？」于是闻者释然。盖京语宵衣旰食四字，其昔与小儿好色本绝相似，故遂无觉者。

　　金安清口若悬河同治初元，秀水金安清以两淮盐运使褫职，乃游说于湘淮军诸帅，求起用。七谒曾文正，不见。文正语人曰：「我不敢见也。此人口若悬河，江南财政了如指掌，一见必为所动，不如用其言不用其人之为愈也。」同治壬申，遂从金说，得增淮南票盐八十万.曾忠襄抚某省时，金往说之，大为所惑，专折奏保请起用，大受申斥。文正闻之，叹曰：「老九几为其所累矣。」久之，郁郁死。

　　孝哲后为穆宗争立嗣孝哲后与穆宗伉俪綦笃，而不得于孝钦后。穆宗病革时，本拟令贝勒载□承大统，孝哲亦以为然。及李文正公鸿藻泄其事于孝钦，孝钦震怒。穆宗崩，孝钦议立德宗，后复争之，谓不可使大行皇帝无后。孝钦曰：「有相予得佳妇者，大行皇帝有后久矣。」意盖诮后无出也。后顿首曰：「儿德薄，负先帝恩，万死莫辞.然后宫某氏已有身，宗社有灵，或诞降皇储以承丕绪也。」孝钦曰：「国不可一日无君，且能预卜其所生为男耶？」后曰：「请先立贤王监国以待之，所生果女，然后即真，似未晚也。」孝钦怒后哓辩，厉声曰：「此事有余暨慈安后主之，安有汝置喙地！再多言，当论死。」慈安后，即孝贞后也。后素和婉，事两宫有礼，是日忽愤不可忍，泣而言曰：「死从先帝，儿之志也。儿以皇嗣未定，故隐忍须臾耳，今已矣。然儿死尚能自大清门出者，则请为先帝立后，固儿之分所当言，安能以是为儿罪耶？」孝钦大怒曰：「汝谓我死不能自大清门出耶？」立呼内监批后颊.孝贞力为之请，始叱后退。后遂绝粒。久而未绝，卒乃服碎磁屑而崩。奉安时，孝钦憾其前言，欲使后金棺自便门出，孝贞曰：「我朝家法，后崩，金棺必出大清门，历代相承，不可改也。」孝钦默然，乃止。惟后所言后宫有身者，竟不知所终.彼此以何相诘朱九江有犹子，酷嗜钱，一日，九江谓之曰：「钱之为物，有何佳处，汝顾爱之若是？」犹子者亦质问九江曰：「钱之为物，有何不佳处，叔顾不爱之若是？」

　　桂林清议绝可畏。况东桥所居，距其弟夔笙太守周颐之庐不数武。某日向夕，诣兄，值盛暑，未易长衣，甫出门，遇一友，遽诃太守曰：「汝何故着短衣出门？」太守亦笑诘之曰：「汝何故着长衣出门？」

　　左文襄俊辨左文襄大拜，至翰林院受职。诸翰林意存蔑视，文襄危坐清秘堂中，曰：「适从何来，遽集于此？」诸翰林肃然起敬。已而请书匾额，文襄大喜，谓：「诸君皆擅长八法，今乃推一麤鄙武夫作此，足征引重之心，遂有入学蒙童乍临影帖为塾师所激赏动笔加圈之乐。」诸翰林皆服其俊辨。盖左以举人补赏检讨，为入阁地也。既官东阁，往往一人在室中摇首自语曰：「东阁大学士，东阁大学士。」

　　王惟清谓举人尚左文襄以孝廉从军，立跻通显，居尝高自期许，以为秀才能任天下，布衣可佐王业，雅不欲以甲科中人为评隲之定鉴，此盖有所激而然也。光绪甲申法越之役，帅军由江苏至福建，道次九江，官吏呈刺谒见，左视九江道履历，乃进士出身，未延见，仅传见九江府。继而德化等县皆进士出身，不得已，皆见之。后有同知王惟清，以举人需次者，持刺来见，左视之若大宾，肃衣延之入，即纳之上座，于后谒者概令谢绝.候辕诸人疑之，密贿持帖者探左意。未几，柬房人云：左见惟清时，颇谦抑，进茶后，问惟清出身，惟清以举人对。左问举人与进士孰尚，惟清曰：「举人尚。」文襄佯示疑讶，诘之，惟清正对曰：「凡人作秀才时，仅经营于八股试帖，以外无暇他及。通籍后，又有大考试差，纷纠于内，不得不于小楷诗赋昕夜研攻，犹必出习世故，奔走于酬酢应答之间.惟至乡榜告捷，胸襟始展，志气甫宏，经世文章，政治沿革，乃稍稍有暇究治焉。幸而出仕，及膺任显要，皆其平日所营治者，尚得有尸位诮耶？故卑职窃谓举人尚。」文襄拍案叫绝，称是者久之，曰：「一篇好议论，今何幸闻之！足下在晚近中，真不愧为佼佼矣。」语毕，送惟清出，时道府方站班，文襄顾左右曰：「此间好官，仅一王丞，奈何使之屈抑如此？」道府耸然受教。文襄行后，道府问惟清与文襄感洽之故，惟清详述之，与阍人所道同。

