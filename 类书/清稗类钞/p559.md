<!-- { "loadSidebar": true } -->
　　岁余，一老翁经其地，日暮，叩门投宿，乡人款之。询悉翁姓古，世为蛇师，操术至精，佥告以所患，翁微笑曰：「往视当报命。」众喜而导之。翁探怀出小瓶，以药涂鼻，并分给众人。既至，翁审视一周曰：「彼方倦寐。」即登树杪，窥觇良久，吐舌而下曰：「此锦鳞蟒也。仆往来江湖数十年，未见此毒物，无怪若曹受创。」乡人固恳捕治，愿厚酬。翁曰：「须招门弟子数辈至，通力合作，或冀能克。」乡人乃馆之于家。数日，门人继至，翁日率之登峯采药，归辄捣碎，裂茅絮为长束，凡十余，傅药其上，曝日中，令干。豫备毕，集众告曰：「此蟒每于子午二时吐毒，锐不可当，惟未后可往。」众如言，偕至岭下。翁命众湿泥涂身，搀以末药，使奋力鸣金，曰：「蟒畏金声，可惊之。」急与诸弟子登树，分燃药束，烟焰向塔注射，遂见黑气自塔冲出，弥漫空中。诸人虽涂药，尚晕眩，几不能自持。鸣金益力，响振山谷，黑气渐微，翁更燃药束助之。药束尽，黑气亦灭，翁跃下，招众曰：「速登，彼已醉于药，无能为。少缓，不可制矣。」身先众人驰登塔顶，腥秽触脑，人畜诸骨狼藉遍地。蟒蟠其间，瞑目不动，五色斑然。众惊呼却立，翁前刃其首而毙，剖脑，获巨珠，类桃核大，纳怀中。去其双角，授众曰：「此最辟毒，凡中诸毒，磨水灌之立愈。」众扛蟒下，聚薪焚之，臭闻数里。翁曰：「诸蟒中惟黑蟒性驯无大害，余均毒甚，锦鳞蟒尤为蟒中之巨擘，不多觏。兹幸捕治尚早，稍延岁月，变幻莫测，虽有智者，无能为力矣。」众大悦，愿酬之，翁不顾而去。

　　康山后有蟒穴

　　扬州康山后有蟒穴，藤萝翳之。某工人误发之，穴中之蟒大者如瓮如盎，细者如竹如箸，数不可计。时值冬月，穴中热气蓬勃。顷之，黑烟喷起。工人归，大病几死。其中巨蟒一，黑质白章　，长可八九丈，寺僧尝见之，然不为人害，故亦无捕逐之者。

　　鸡头蛇

　　康熙己卯，新安胡简侯行盐昆山，有仆陈选偶至乡，见一人于桥下濯足，被蛇螫，立毙。告其乡人，共发桥下石，得一蛇，长尺余，头似雄鸡，冠正赤，身黄，赤斑，即击杀之。

　　岐蛇

　　温州雁荡穷谷中多蛇，樵者入山，皆携药以防，虽偶受蛇伤，亦无碍。全山产岐蛇，俗呼五步蛇，以被噬后行五步，即毒发难救。山中人见之，捕而焙于火，货之药肆，可治疯毒。

　　白花蛇

　　白花蛇，毒蛇也，产蕲州者可入药，故又称蕲蛇。黑质白章，侧有方胜文二十四，腹有圆斑。目常闭，口中有丝放出一二丈，误触之，则缘丝而至，无有脱者。

　　量人蛇

　　广东琼州有量人蛇，长六七尺，遇人辄竖起，量人长短，然后噬之。土人言此蛇于量人时，辄长鸣，人应声曰「我高」，蛇即自坠而死。

　　金蛇

　　金蛇，小蛇之体作金色者。《本草》云：「生宾州、澄州，常登木饮露。」

　　黄颔蛇

　　黄颔蛇，色青绿，长者至六尺余，背有黑线四条。其行迟缓，无毒，常入人家捕鼠食之。

　　四脚两头蛇

　　同治壬申，上海老闸镇南之新街王姓家，出积薪以曝之日，忽见一物自中跃起，有丈余之高，复跌至地，状似蛇，长约八寸，两头有首，一头如子鱼，一头略小若蛇，各有口眼，生四足，背黄而腹白，有细鳞甲。击之即死，签以竹梢，曝之于日中。翌日，足尚能伸缩，旋以火炙而埋之。

　　飞蛇

　　飞蛇为蛇之一种，粗如钱，长七八尺。距头尺许，有两翅如蝙蝠。飞食小鸟，亦啮人。性畏金，持寸铁击之，则遁。

　　墨蛇

　　某岁，广东信宜大人山，以大雨，山忽裂开数丈，出一大墨蛇。山中有瀑布流出，至三十余里，犹浓黑如墨。粤中固有麻疯病，相传墨蛇所潜伏之水可医治，乡人争取之，试之果验。

　　摩该

　　摩该，蛇名，生水中，浑身有金点，准噶尔部有之。

　　吴桭臣断蛇

　　康熙时，吴汉槎之子桭臣随戍宁古塔，某年夏六月，见有一蛇，长三四尺，以小刀断为三四段，顷刻即连。又断四五，旋复其旧，行更速。再断之，每段用木夹掷于墙外，有悬于树上者，始不能连。盖其肉可制以为续弦膏，弓弦断处，以膏续之，则胶固异常，虽用之年久，他处断而接处不断也。

　　蛇食猴

　　干隆时，有茅八者，少曾贩纸入江西。其地有深山，多纸厂。厂中人每于日将落时，即键户，戒勿他出，曰：「山多异物，不特虎狼也。」一夕，月皎甚，茅不寐，思一启户玩月，瑟缩再四，自恃武勇尚可任，乃启关而出。行不数十武，忽见猴数十，奔泣而来，择一大树而上。茅亦上他树远窥之。旋见一蛇自林际出，身如栱柱，两目灼灼，体甲皆如鱼鳞而硬，腰以下生九尾，相曳而行，有声如铁甲然。至树下，乃倒植其尾，旋转作舞状。尾端有小窍，窍出涎，如弹，射树上。猴有中者，辄叫号堕地，腹裂而死，乃徐啖三猴，曳尾而去。茅惧，归，自是昏夜不敢出。

　　蛇报怨

　　吴白华总宪将生时，有红芝茁阶下，为封君踏碎。再索，将诞，复有红芝生室中，因拔之而供诸案。越日，产稷堂少司寇。封君晚发颠疾，顾博学多著作，类傲世不恭之谈。尝以所作邮寄其弟古心太史，太史展卷大惊曰：「是足以赤我族矣。」遂焚之，手书让其谬妄。封君得报，颠益甚。一日晨起，见所蓄犬对之大嘷，起喝之，遂狂吠，伤足，旬日毒发而殒。家众缚犬杀之。夜梦封君冉冉自外入，面有喜色，语众曰：「予少时尝掘蛇穴，尽杀无遗。向者发颠，为蛇所祟，将以覆我宗。幸祖宗厚德，遣老仆某托生为犬，噬予至死，俾予一生受之，蛇怨亦消，此后可勿虑。犬非仇予者，奈何杀之？慎勿弃其骨。」醒而诸人所梦皆合，乃埋犬于祖茔之侧。不二十年，昆季大贵。

　　小蛇摄大蛇

　　黄稼田司马尝为人言，其乡某孝廉礼闱下第，乘薄笨车南归。一日，忽暴热，当午歇凉，御者憩于白杨树下，见一小蛇，长尺许，竟体褐灰色，昂头向上，树间则蟠一大蛇，粗如盌，垂头向下，两头相向，见小蛇口中呼吸，大蛇为气所摄，渐瘫软。御者以小之制大也，颇不平，急起，以足抵小蛇力踏之。小蛇负痛，掉尾鞭其足背。御者固赤足着履，足顿肿。小蛇既殪，大蛇屈伸久之，始蜿蜒穿树而去。

　　蛇食人

　　秀水王某自新疆归，尝语人曰：「予在甘肃遇一武员，面狰狞如兽，鼻唇皆阙如，惟两目炯炯，齿牙峥峥而已。询其故，则谓弱冠时奉差乌鲁木齐，归时只身走千余里，所过皆崇山峻岭，穷三昼夜，无人烟，食则啖干粮，渴则饮涧水，夜则以皮囊悬于树，蜷伏以卧。一夕，睡未酣，忽觉浑身如火灼，囊亦如沃汤，以手摸其面，软如烂瓜，皮毛尽脱，耳鼻与唇亦随手而落，恐怖万状。幸心地尚清，急探腰间匕首出，于暗中力割，惟闻腥臊气，两手滑腻，亦不辨为泥为血。并命再割，乃见一线光。须臾，用力割之，遂出险。心惴惴不知所措，坐石上休息片时。逡巡行半里，见一大蛇盘绕山谷中，粗可合抱，投以小石，顽然不动。俯视之，蛇已死，无首尾，乃悟云，昨夕身入蛇腹，若稍迟醒半时，骨肉皆为所消化矣。今年四十余，五官之不具，面目之改观，皆以此也。」

　　蛇窃蛋

　　吴中某甲以开设鸡鸭蛋行致富，行中积蛋，不知其几万亿也。而月终统计，必少数百枚。既而旬日计之，无不少者。甲疑为司事者窃取，其人不甘，早暮伺之，见有蛇长丈余，身围如盌大，高踞梁上，而下垂其头以吸蛋，相距尺许，蛋即升而上。既吸十数枚，则环蟠于柱，力束其身以破蛋，如是而一餐毕矣。明夕又至，亦如之。司事者恍然悟，乃取坚木，削为蛋状若干枚，置筐中，而以蛋覆其上。明日，蛇至，如前吸取，蛋与木蛋相间而入。吸毕，环柱蟠束如故，而愈束愈紧，尾左右挥掉，若甚不适者。久之，直窜庭中，旋滚不已。庭前有隙地，绿草丛生，蛇复窜入草间，自起自落，踊跃倾跌，上下以数尺计，而木蛋终不可化。如是者历三昼夜，乃死。司事者招甲至，剚刃蛇腹，得木蛋，乃言其颠末，藉以自白焉。

　　蛇与乌鹊鬬

　　新安山中尝见乌鹊数十，共鬬一蛇。蛇长盈丈，黄质黑斑。乌鹊或上或下，哗噪不已。蛇则盘屈为一团，而张口吐舌以御之。久之力不支，窜草中乌鹊犹随而啄之。及秋燔山，蛇乃相率奔避，或不及，则焚死，中有大如车轮者。

　　蛇鼠互噬

　　温州人蛇杂处，蛇不伤人，每居壁中，与鼠为邻，至冬而入蛰。鼠饥则啮蛇，而皆自尾食起。蛇虽负痛，乃略不移动。至惊蛰后，尾已去其半矣。至此，蛇气已伸，则追鼠而吞。鼠狂窜而叫，声吱吱然，人闻之，即知蛰虫起矣。

　　蛇食鸡

　　方翔卿尝至温州雁荡山之灵峯，登右谷之长春洞。陟岭过半，瞥见岭旁丛草蠕动，知有蛇，察之，则有一蛇长约六尺，通体纯黑，背有鳍，色深赤，映日光，斑斓刺目，出草丛后，循岭而上，昂首吐舌。方惊愕失措，举步疾奔，幸岭级纾屈，蛇沿而上行，势甚缓。将抵洞门，洞中人遥见之，知有异，咸趋而问讯，以蛇状告。洞中人哑然曰：「此偷鸡蛇也。我居此数十年，习见之，不为害，惟常捕鸡而食耳。」

　　捕蛇

　　吴县浒墅关西乡，向有巨蛇出没，左右数里之居民，至夏多染疮疽疾，皆以为中蛇毒也。于是徧觅捕蛇者，得甲乙丙三丐。甲，师也；乙、丙，徒也。索资甚巨，乡人醵与之。不数日，丐携一箩，箩贮蜈蚣无算。既得蛇窟，甲启箩，尽蜈蚣食之，体渐肿。运气片时，肿消，右手食指、中指大几如股。令乙丙立左右，甲即以两指探入窟。有间，甲力举手拔之，乙、丙各以铁钩助甲，倒戟而出，蛇已挺然僵毙，惟紧嗾甲指不释。乙、丙复以药水洗甲指，顷刻愈。蛇之长，八尺有奇，粗逾杯，斫而焚之，臭闻数里。

　　竹叶青被捕

　　某镇西石桥为乡人出入信道，某年月日，有过桥而病者，全体臃肿，不竟夕而亡。初犹不以为意，久之，凡经是桥者，皆得肿病而死。乡人知有异，远立而观之，见飞禽走兽之过桥者，必堕水死。众皆视为畏途，桥侧人家亦迁移一空。历十余年，丧人不知凡几，禳祷无灵，且有因之而致死者。乡人无如何，听之。

