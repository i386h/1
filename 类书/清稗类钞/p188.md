<!-- { "loadSidebar": true } -->
　　神机营神机营署在煤炸胡同，同治初设.其士卒皆八旗精锐，总以亲王大臣，无定员.全营翼长二人，下设文案、营务、印务、粮饷、核对、稿案六处，各有翼长委员，惟印务无翼长.此外军火局、枪炮厂、军器库、机器局各有专司，兵万五千余名。自设立后，八旗京官竞往投効，文案处至一百六十余员，营务处至一百八十余员，而书手不在此数。光绪庚子以后废之。

　　勇健军雍正中，西虏未靖，世宗召天下壮士，得数千人。其尤者，能开二十石弓，以鸣镝射其胸，镗然而返。又有能开铁胎弓举刀千斤者，号勇健军，命史文靖公贻直司之，屯巴里坤以备不虞。

　　广勇道光戊戌，英人至粤，扬言与官为仇，无害百姓，又恃财引诱穷民，愿为耳目者甚多。林则徐搜查鸦片，有犯必惩，英人怨之，夺四方炮台，纵淫肆虐，人民憎其奸，操戈相向。一日，南海番禺乡民纠集义勇，佯言官兵扰掠，将入城，愬诸长官。及夜，行至半途，转旗而南，直攻英船，预募善泅者入水凿之，毁其船一，英人仓猝逃。越数日，勇复出战，副都统以满洲兵助之，击杀英酋一，英兵十。会湖广兵闻胜掩至，争夺首级，反攻义勇，两县令出城解围，勇始散，英人乘间逸。又十余日，英人出泥城，遇三元里民，民鸣金号召一百二村男妇数万，执梃而集，围之数里，英兵千余突围奔溃，死者八九十，又杀死英官二人，击伤者无数。时官兵皆立城堞，作壁上观，义律闻信责总督，总督责广守，人民惧罪解体，英人亦狼狈回船。自破虎门以来，鸱张豕突，玩易我国，未有如此受创者，三战皆义勇之力，广勇著名自此始。

　　楚军楚军之名，始于江忠烈公忠源。咸丰初，粤寇初起，将士闻角声则走，不可止。忠源，宝庆人。宝庆近广西，其民朴悍，忠源募乡勇五百人，从乌兰泰击寇，号楚军。时官军无敢当寇锋者，忠源军独能搏战，诸将始知有楚军。及寇自全州北下，将吏皆走，忠源独以所部扼之蓑衣渡，多列旗帜金鼓，寇疑不敢进，长沙因得为备，而寇久攻长沙不克，城崩复完者再。

　　楚军号能战，当时有北胜南江之目，然实恃其弟忠济。迨往援江西，助守南昌，赣省馈犒军银二万两，忠济尽取之，不以给士，军大噪，欲杀忠济。忠源谕说百端，乃已，遂斥忠济归，不使再领军。忠济去而楚军弱矣。

　　或曰：楚军实左文襄公宗棠所创。当曾文正公国藩创湘军时，四哨为营，营凡五百人，诸军遵用之，独王壮武公錱不用，别为营制。文襄初出，以四品京堂从文正治军，所募五千人，参用壮武法，有营有旗，旗凡三百二十人，不称湘军，别自号为楚军，楚军名由此起。近人辄以湘军、淮军对举，罕知湘、楚之别矣。

　　王壮武军制王壮武公錱与曾文正公同县，文正识为将才。其陈法，队左右各百人，鼓之，人鱼贯为两行，左驰右，右驰左，三驰而圜，皆持满外向。再鼓之，则左右驰，复其伍，对向为格鬬，左起则右伏，右起，左亦如之，三起三伏，士复驰，乃变圜为方。于是后军分出左右，蛇行绕攻，前军三合而退，其前左右军，亦互为进退。主将鼓角鸣台上，旗周麾，士周驰，聚为城郭。城为三门，先聚者为左右行，先自门出，余亦次第复为队。士惟视听旗鼓，疾走如风雨，无声息可闻。

　　壮武在军，每阅三五日，集众讲《圣谕广训》及性理诸书。暇日，令其习射作字，及闻令出，皆奋勇争先。亲执桴鼓，一鼓而军士排列如墙，再鼓，左右翼兜围如张翅。迨寇营炮子落于前，然后三鼓而驰，势如潮涌，无不全胜。

　　湘军湘军之兴，本创于二三儒生。罗忠节公泽南主其事，曾文正公国藩总其成，至李忠武公续宾始大，而勇毅公续宜继之。楚、皖赖以收复，其饷项较诸军为优。

　　湘军有二派，一为罗、李所部，后佐曾文正公、胡文忠公立功，及安庆既克，四散不振。一为王壮武公所部，王与曾初不相惬，自成一队，左文襄公宗棠常左右之。壮武没于乐安，王开化、张运兰分统之。王旋病没，张复隶曾部，援剿江西、皖南最久，所谓老湘营是也。张后赴闽，军分为二，易开俊、刘松山统之。易又病归，刘从曾剿捻，继入甘、陕剿回，开至三十余营.文襄督师，恃以为重，刘战没金积堡，从子锦棠代任，收西边全功，遂以京卿帮办军务。

　　湘淮军制湘军始于咸丰壬子，淮军始于同治壬戌，其营制为曾文正手定，而李文忠遵守之。每五百人为一营，设营官一，每营分立前后左右四哨，每哨设哨官一。营官有亲兵，有什长，其亲兵分六队，每队设什长一名，率亲兵十名，伙勇一名，计六队，凡七十二人。哨官有哨长一名，有护勇五名，外有什长，有正勇，有伙勇。其正勇，一哨分八队，每队什长一名，伙勇一名，抬鎗队正勇十二名，合什长伙勇为十四名。刀矛小鎗队正勇十名，合什长伙勇为十二名。每哨，合哨官、哨长、护勇为一百八人，四哨共四百三十二人，合之营官亲兵为五百四人，队官在外。

　　其联伍之制，亲兵六队，则一队劈山炮，二队刀矛，三队劈山炮，四队刀矛，五队小鎗，六队刀矛。每哨八队，则抬鎗为第一队，刀矛为第二队，小鎗为第三队，刀矛为第四队，抬鎗为第五队，刀矛为第六队，小鎗为第七队，刀矛为第八队，总计一营.劈山炮两队，抬鎗八队，小鎗九队，刀矛十九队，共为三十八队。其搬运一切，有长夫。每营营官及帮办人员，共享长夫四十八名，搬运子药火绳及一切军装等项，共享长夫三十名。营官亲兵队，每劈山炮队用长夫三名，刀矛小鎗队用长夫二名，计六队用长夫十四名。如拔营远行，营官另拨长夫帮抬劈山炮，哨官哨长及护勇五人，共享长夫四名，四哨共长夫十六名。其哨队，每抬鎗队用长夫三名，每刀矛小鎗队用长夫二名，计四哨抬鎗八队，用长夫二十四名。刀矛小鎗队用长夫二十四名，共长夫四十八名，总共一营用长夫一百八十名，大率百人用长夫三十六名，合之营哨官员各勇人等，共六百八十五人，是为正额.或数十营设统领一员，或十营设统领一员，或数营设统领一员，无定制。

　　同治乙丑征捻，又添练马队营.其制，则每营营官一员，帮办一员，字识一名。一营立前后左右中五哨，其前后左右四哨，各设正哨官一员，副哨官一员，中哨即以营官为正哨官，外立副哨官二员.每哨马勇五十名，散勇五棚，每十人为一棚，每棚什长一名，散勇九名。一营共营官一员，正哨官四员，副哨官六员，马勇二百五十名，什长二十五名，散勇二百二十五名，营官及副哨帮办字识等，共享伙夫二名，四哨之正副哨官，共享伙夫四名，每棚用伙夫一名，共二十五棚，为二十五人。又一营长夫五十名，通计长夫八十一名，合之营哨官员帮办字识各勇夫等，共五百九十二人。其马数，则营官四匹，帮办一匹，字识一匹，正副哨各二匹，什长及马勇各一匹，共为马二百七十六匹。搬运锅帐子药，则每哨雇用大车一辆，共车五辆，其每营百马之内，准报倒毙三十六匹，如数换领，以资弥补.湘淮军饷胡文忠公理财之法，冠出一时，所有湘军饷银，概发湘平，盖自咸丰己未，所收库平，每百申三两六钱，另储备拨，积少成多，遂成巨款。然湖北银少钱多，其时收款大宗，专在厘金，通以十足制钱为定，江北转输，无非钱者，于是行对放之法。如放饷十两，以五两实银、十千实钱为率，时市银易钱，每两千有五百文，粮台涨价，竟至五百文，人不厌其重也。文忠意谓以钱易银，徒为商贾谋利，不如暗益员勇，员勇薪资不宽，藉以津贴，俾无滋生弊端。其后深入皖境，转运浩繁，粮台以折阅过多，请一律放银，文忠犹未许焉。当时制钱极多，粮台以出入重累，置江船数艘于省河内口，厘金船到，就水次运收，择老成牧令专司其事。久之，全船满载，不复通底扫清，随收随放，相沿成习。即牧令遇有交替，亦不过按册估计，出具收结而已。

　　其定制，则按月发饷.初无折扣，勇籍不甚杂乱，大抵长沙、湘乡、宝庆各为一类，皆有尺籍可寻。久征远战之勇，月计食用若干，到期按发，余则分哨记注，存于公所。或因事裁革，或有故假归，核其所存之饷，酌付川资，别由粮台给一印票，至后路给清。如此有三利焉。营哨员不能私侵暗蚀，一也。勇不能任意开销，出营流落，二也。回籍余资，尚可营生，三也。

　　若淮军，则不特勇无宿储，即统领十数营者，赋闲稍久，扫地无遗.当卸任之时，债务累累，尚须接替者为之弥缝也。

　　军饷定制，向无额数内扣者，有之自淮军始。岁支九关，关者，次数之谓也。遇闰酌加，余则目为欠饷，粮台分别记注。裁撤时，酌发三五关不等，或历年过久，通计成数报効，为本籍增文武学额，士卒亦竟安之。当淮军初赴上海时，饷项匮乏，食米而外，竟酌给盐菜资，及接仗克城，人人有获.每向夕无事，各哨聚会金钏银宝，堆案高数尺许，遇发饷时，多寡不较也。李文忠公知之，明订九关，杜营哨虚冒，遂为成例，入于奏案。其时米价极昂，石值银五两，各军克城，辄封存寇所囤米，据为私有。李出示收买，定价石银三两，出入一律，亦为成例定案。淮军统将，往往以此致富。

