<!-- { "loadSidebar": true } -->
　　刘南村不好著书刘林青，字南村，雍正时之攸县明经也。好读书，于六经尤有心得；随日札记，每积寸许，辄毁之，存者无几。尝言古人戒好著书，不特悔其少作也，每教学者，令无忘斯语.四库全书乾隆朝，御史王应彩、安徽学政朱筠先后疏请下诏求遗书，并言翰林院贮有《永乐大典》，内多古书，请开局校阅，具言搜辑之道其备。时大学士刘文正公统勋独以为非为政之要，且四处搜访，徒滋骚扰，欲议寝之。而协揆于敏中独善其议，固争之，卒用应彩等说上之。癸巳，四库全书馆开，而私家著述一经疆臣辇送至京，廷臣检阅，指出一二近似谤讪之语，于是生者陷大辟，死者戮尸，虽妻子亦从而坐死矣。馆开十三年而书成，共存书三千四百六十种，计七万五千八百五十有四卷，除颁赏内外臣工外，余悉存于翰林院。及光绪庚子拳乱，院被焚，弘编巨册遂无片纸之留矣。凡所纂辑，得之《永乐大典》中者五百余部，合各省遗籍殆有万余种，皆世所不传者，次第刊布，别藏其副于翰林院，依全书目次四部，编排标签，以清秘堂办事翰林司其籍。翰林及大臣有欲观者，许其请阅，亦可携纸就钞，惟不能私携出院耳。

　　四库全书提要献县纪文达公昀总纂《四库全书》，一切体例皆其手定，每进一书，仿刘向、曾巩例作提要以冠之简首，高宗辄览而善之。评隲精审，识力在王仲宝、阮孝绪上。自言一生精力，全萃此书，洵古今大著作也。时陆耳山副宪与文达同主其事，耳山博闻强记，资禀绝人，由中书入直军机，曾奉勅编《通鉴辑览》者也。

　　张阮林以著作为己任张阮林，名聪咸，桐城人，文端公英之五世孙也。高祖为工部右侍郎廷瑑，祖为贵西兵备道曾扬，皆以甲科贵.父元位，亦以副贡官巴州州判。阮林幼颖悟，为祖父所钟爱。家故世族，又自矜贵，未冠能文，有才气，睥睨同辈。年十九，游于从祖菉园之门，见里人姚石甫观察莹，与语，大惊，悔其所作，尽焚之，曰：「世固有不朽之学，此不可羞耶？」由是博极羣书，遂以著作为己任。

　　王船山有遗书衡阳王船山著书数百种，临殁时，嘱其子孙曰：「吾所著，非二百年后不能大行。」子孙守其遗训，不以示人。当乾隆癸巳开四库馆时，湖南巡抚某至其家求书，仅得经学书数种.至道光末，邓湘皋求船山遗书，船山之裔以为符二百年之说也，乃出稿付刊。船山，名夫之。

　　曹叔彦著述满家吴县曹叔彦检讨元弼，盛岁成名，著述满家。然双目短视，咫尺不辨，吐属宏深，语成文采，于故书雅训，百不失一。

　　张菊生辑涉园丛刻《涉园丛刻》者，海盐张菊生副大臣元济于宣统辛亥六月，以其先世著述已梓而板亡及家藏未刻者，活版印行，凡八种.曰《入告编》，其九世祖螺浮给谏惟赤之谏草也。其赋咏为《退思轩诗集》。曰《赋闲楼诗集》者，螺浮之子皜亭主政（月告）着，曰《宾谷诗选》者，螺浮之孙葭士郎中芳湄着。曰《扪腹斋诗钞》，《扪腹斋诗余》者，皆螺浮曾孙青在明经宗松着。曰《藕村词存》者，螺浮曾孙咏川上舍宗橚着。附以《涉园题咏》，则螺浮曾孙选巌上舍鹤征所辑也。张氏食德承家，泽躬尔雅，各能以文采自襮，不坠名家疑闻。施及菊生，盖九世矣。其持梓者，曰《帯经堂诗话》，螺浮曾孙吟庐上舍宗枏着。曰《词林纪事》，咏川上舍着。曰《初白庵诗评》螺浮曾孙芷斋明经载华辑。曰《竺岩诗存》，则赐采着。凡四种.赵撝叔辑鹤斋丛书会稽赵撝叔大令之谦善刻画，文词雅饬，有《悲庵居士》文存。又尝辑刻《鹤斋丛书》。鹤斋者，具言之，则为仰视千七百几十几鹤斋.盖以鹤喻县令，我国都凡一千七百几十几县，其时赵候缺，尚未真除，故云然也。

　　史臣文笔之详慎《明史》三百三十六卷，乾隆丙午七月二十五日书成，凡本纪二十四卷，志七十五卷，表一十三卷，列传二百二十卷，目录四卷。康熙己未，用博学宏词诸臣为分纂，以叶方霭、张玉书等为总裁，继又以汤斌、徐干学、王鸿绪、陈廷敬、张英为之。诸纂修官皆博学能文，论古有识.玉书总志，廷敬总本纪，鸿绪总列传。至甲午，鸿绪传稿成，表上之，而本纪、志、表尚未就，鸿绪又加以纂辑。雍正癸卯，始再表上。世宗乃命张廷玉为总裁，即就鸿绪本，令词臣再加订正。及书成，盖已六十年矣。古来修史，未有如是之从事慎而为日久者。所以编纂得当，详简合宜，行文尔雅，超出于辽、宋、元三史之上，而可以继欧阳之《五代》也。

　　万季野手定明史稿有明以来，谈道统者扬己陵人，卒酿门户之祸。万季野目击其弊，着《儒林宗派》十六卷，凡汉后、唐前传经之儒，一一具列，除排挤之私以消朋党，持论独为平允。季野少不驯，其父闭之空室中，窃视插架庋有明史料数十册及经学诸书，尽读之。既出，其伯兄出经义试之，俄顷成千言。伯兄大惊，以告其父。其父曰：「几失吾子！」是日始为之新衣履，送入塾。康熙己未，开局修《明史》，徐元文延之往，则以布衣参史局，不署衔，不受俸为请，许之。遂手定《明史稿》五百卷。时季野老矣，两目尽废，而胸罗全史，信口衍说，贯串成章。时钱亮工尚未达，为徐门下士，才思捷敏，昼则征逐朋酒，夕则晋接津要，夜半始归静室中。季野踞高足床上坐，亮工就炕几前执笔，随问随答，如瓶泻水。亮工据纸疾书，笔不停辍，十行并下，略无罅漏。史稿之成，虽经数十人手，而季野、亮工实尸之。

　　李天生改王鸿绪明史稿富平李因笃，字天生，性行忼爽，一秉秦中雄直之气。生平与李二曲交最密。天生宗朱子，二曲讲良知，各尊所闻，不为同异。康熙己未，以博学宏词及第，授检讨，与修《明史》，精熟明代事迹，史馆无者。授职数月，乞归飬母。后王鸿绪史稿成，欲令正之。时老病在床，令二人捧稿朗诵，呼曰改，即加窜易，半载而毕。鸿绪，华亭人，文恭公顼龄之次弟也，官至户部尚书，有《横云山人集》。

　　史疑之审订历代称史学者，亦惟评隲旧闻，抨弹往迹，甫翻史略，即可成文，昔人所以有玩物丧志之讥，又有读史令人心粗之慨也。至于本朝诸儒，皆实事求是，有疑必审，有误必订，而非前人所可及。如钱大昕之《廿二史考异》，王鸣盛之《十七史商搉》，赵翼之《廿二史札记》，张熷之《读史举正》，洪颐煊之《诸史考异》，皆通校全史者也。梁玉绳之《史记志疑》，钱大昭之《两汉书辨疑》，沈钦韩之《两汉书疏证》，梁章巨之《三国志旁证》，赵绍祖之《新旧唐书互证》，施国祁之《金史详校》，皆专考一史者也。披郄导窾，莫不精深确当，读史者宜奉为指南矣。

　　王士禄拟改正史体新城王士禄，文简公士祯之兄弟行也。尝病二十一史冗驳乘舛，《三国志》并列为非，谓宜废陈氏而用谢承《季汉书》，仿《晋书》例，列魏、吴为世家，去宋、齐、梁、陈、魏、北齐、周七书，而用李延寿南北二史，其宋、辽、金用柯维骐《宋史新编》，合之十二史，既正史体，复省烦复.拟上书，不果。又谓坊本《子贡诗传》、《申公诗说》并伪书，利瓦伊正序行《津逮秘书》收之，皆误也。

　　赵瓯北着廿二史札记赵翼撰《廿二史札记》之初，自言不能研究经学，惟历代史书事显而义浅，便于浏览，于是取为日课.有所得，辄记于别纸，有稗乘脞说与正史歧误者，不敢遽记为得间之奇。修史时此等记载，无不搜入，史局弃而不取，必有难以征信之处，今反据以驳正史，不免为有识者所讥.钱大昕闻而赞之，谓为论古特识.翼，字瓯北，阳湖人。

　　朱昭芑于史多撰述太仓朱昭芑茂才明镐，以不得志于有司，发愤攻古学.每读一书，辄手自勘雠，朱黄钩贯，上自年经月纬，政因事革，下至方言物考，音义章句，无不通以训故，参以稗家，攟摭补缀，穿窒疑，定纰缪，丝分缕析而后止。长身修伟，负意气，好持论，恢奇多闻，上下千百年若指诸掌，听者惊悚莫敢夺.于国事虽有论述，藏之箧，不示人。马迁、班、范三史考核未竟，魏、晋以降，贯穿详洽，所著之《书史异同》、《新旧异同》二书先成，其余日钞月撮，曰《史典》，曰《史几》，曰《史略》，曰《史风》，曰《史游》，曰《史嘉》，曰《史芸》，曰《史异》，曰《史最》，曰《史俳》，曰《史鉴》，曰《史粲》，曰《史纠》，凡十有三种.史阙之增补《史》、《汉》有表，而范书则无.班氏有《艺文志》，而范氏、陈氏、欧阳氏及辽、金、元三史皆缺。沈约《宋书》，纪、志、传三体悉仿旧史，独阙刑法、食货二志，亦乖史裁。三国、东晋、十六国疆域最为错杂，而无志以别之，皆读史者之所抱憾者也。自有钱大昭之《后汉书补表》及《补续汉书艺文志》，侯康之《补三国艺文志》，顾怀三之《补五代史艺文志》，倪灿之《补辽金元艺文志》，郝懿行之《补宋书刑法》、《食货》二志，洪亮吉之补三国、东晋、十六国各《疆域志》，阐幽决滞，抱坠拾遗，生于数千百年以下，追及数千百年以上之事，恍如掌上螺纹，洵非浅见寡闻者所能道矣。

　　杭堇浦辑历代艺文志杭堇浦世骏曾辑历代《艺文志》，历数十载，成此巨观.其子贫甚，不能给朝夕，因以半部质于扬州马氏玉玲珑馆，半部质于杭州孙氏寿松堂。在孙氏者，转入徐印香舍人家，咸、同间，粤寇扰浙，遂不知流落何所。

　　惠定宇有后汉书训纂惠定宇尝病于扬州，医言欲饵参。定宇贫窘，不可得。时歙人汪对琴比部棣亦侨居邗上，雅复位宇品学，慨然购上品紫团参持赠，值千金。定宇病起，举所撰《后汉书训纂》初稿及缮本尽以贻之。比部不欲攘美，什袭珍护，屡思梓行，而绌于力。以同里陈氏喜藏书，因付以缮本，而自留原稿。后桐乡冯氏所刻《后汉书补注》，即此本也。

　　旧五代史世所流行之《旧五代史》，非薛居正纂辑之原书，盖乾隆壬寅七月间，四库馆臣从《永乐大典》搜集而成者。据高宗御题，已云非薛史之旧，且复杂采《册府元龟》、《太平御览》、《通鉴考异》、《五代会要》、《契丹国志》、《北梦琐言》、《东都事略》、《五代春秋》、《九国志》、《十国春秋》及宋人说部诸书以附益之，其非薛史之旧可知矣。

　　刘凤诰注五代史刘侍郎凤诰注《五代史》成，日呕黑血如墨，未几死。赵文恪公慎畛尝见其手写残稿于会稽顾氏，凡六册，十二卷，稿用墨笔，涂注用丹黄笔，书为端楷，点画皆遵《字典》。

