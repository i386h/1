<!-- { "loadSidebar": true } -->
　　第一则购求　购求书籍，是最难事，亦最美事，最韵事，最乐事。知有是书而无力购求，一难也。力足以求之矣，而所好不在是，二难也。知好之而求之矣，而必欲较其值之多寡大小焉，遂致坐失于一时，不能复购于异日，三难也。不能搜之于书佣，不能求之于旧家，四难也。但知近求，不知远购，五难也。不知鉴识真伪，检点卷数，辨论字纸，贸贸购求，每多缺佚，终无善本，六难也。有此六难，则虽有爱书之人而能藏书者鲜矣。而我谓购之求之得一善本为美事者何也？夫天地间之有书籍也，犹人身之有性灵也。人身无性灵，则与禽兽何异？天地无书籍，则与草昧何异？故书籍者，天下之至宝也。人心之善恶，世道之得失，莫不辨于是焉。天下惟读书之人，而后能修身，而后能治国也。是书者，又人身中之至宝也。以天下之至宝而一旦得之，以人身之至宝而我独得之，又不至埋没于尘土之中，抛弃于庸夫之室，非人世间一大美事乎？且与二三知己与能识古本、今本之书籍者，并能道其源流者，能辨原板翻板之不同者，知某书之久不刷印，某书之止有钞本者，或偕之闲访于坊家，密求于冷铺，于无心中得一最难得之书籍，不惜典衣，不顾重价，必欲得之而后止。其既得之也，胜于拱璧，即觅善工装订，置之案头，手烧妙香，口吃苦茶，然后开卷读之，岂非人世间一大韵事乎？至于罗列已多，收藏既富，牙签锦轴，鳞比星章，不待外求而珍宝悉备，以此为乐，胜于南面百城多矣。

　　第二则鉴别　夫藏书而不知鉴别，犹瞽之辨色，聋之听音，虽其心未尝不好，而才不足以济之，徒为有识者所笑，甚无谓也。如某书系何朝何地著作，刻于何时，何人翻刻，何人钞录，何人底本，何人收藏，如何为宋元刻本，刻于南北朝何时何地，如何为宋元精旧钞本，必须眼力精熟，考究确切。再于各家收藏目录、历朝书目、类书总目、读书志、敏求记、经籍考、志书、文苑志、书籍志、二十一史书籍志、名人诗文集书序跋文内，查考明白，然后四方之善本秘本或可致也。大抵收藏籍之家，惟吴中苏郡虞山、昆山，浙中嘉、湖、杭、宁、绍最多，金陵、新安、宁国、安庆及河南、北直、山东、闽中、山西、关中、江西、湖广、蜀中，亦不少藏书之家，在其人能到处访求，辨别真伪，则十得八九矣。藏书之道，先分经史子集四种，取其精华，去其穅秕。经为上，史次之，子集又次之。凡收藏者，须看其板之古今，纸之新旧好歹，卷数之全与缺，不可轻率。大略从十三经、二十一史、三通、三记办起。十三经，蜀本为最，北宋刻第一，巾箱板甚精。其次南宋本亦妙，唐本不可得矣。北监板无补板，初印亦可，其余所刻，各有不同。十七史，宋刻九行十八字最佳，北宋本细本字十三经注疏、十七史亦精美可爱。南北朝各家经、史、《汉书》，字画甚精。其十七史北监板无补板，初印本亦妙。宋、辽、金、元四史，以初印好纸者为佳，而零收杂板、旧板刻本凑成原印者，胜于南监本多矣。惟毛氏汲古阁十三经、十七史，校对草率，错误甚多，不足贵也。宋刻本书籍，传留至今，已成希世之宝，其未翻刻者及不全者，即翻刻过而又不全者，皆当珍重之，吉光片羽，无不奇珍，岂可轻放哉。宋刻有数种，蜀本、太平本、临安书棚本、书院学长刻本、仕绅请刻本、各家私刻本、御刻本、麻沙本、茶陵本、盐茶本、释道二藏刻本、铜字刻本、活字本，诸刻之中，惟蜀本、临安本、御刻本为最精。又有元翻宋刻本、明翻宋刻本、金辽刻本、元初刻本作宋刻本、明初刻本作元刻本、金辽刻本与宋刻本稍逊.而苏人又将明藩本、明蜀本、明翻宋刻本，假刻本文序跋，染纸色，伪作宋刻，真赝杂乱，不可不辨。而宋元刻本，书籍虽真，而必原印初刻，不经圈点者为贵.古人尊重宋刻，弗轻涂抹。后世庸流俗子，不知爱惜书籍，妄自动笔，有始无终，随意圈点，良可叹也。鉴别宋刻本，须看纸色罗纹，墨气，字画行款，忌讳字，单边，末后卷数，不刻末行，随文隔行刻，又须将真本对勘乃定。如项子京《蕉窗九录》、董文敏《清秘录》，讲究宋刻，仅举其大略耳。近又将新翻宋刻本，去其年月，染纸色，或将旧纸印本伪作宋刻，甚多。若果南北宋刻本，纸质罗纹不同，字画刻手古劲而雅，墨气香淡，纸色苍润，展卷便有惊人之处，所谓墨香纸润秀雅古劲，宋刻之妙尽之矣。汲古主人集大小各种宋刻《史记》一部，名曰《百合锦史记》，以此对勘，方为精详而无错误者也。元刻不用对勘，其字脚行款黑口，一见便知。而洪武、永乐间所刻之书，尚有古意。至于以下之板，更不及矣。况明纪刻本甚繁，自南北监板以至藩院刻本、御刻本、钦定本、各学刻本、各省抚按等官刻本，又有闽板、浙板、广板、金陵板、太平板、蜀板、杭州刻本、延陵板、王板、袁板、樊板、锡安氏板、坊板、凌板、葛板、陈明卿板、内监厂板、陈眉公板、胡文焕板、内府刻本、闵氏套板，所刻不能悉数，惟有王板翻刻宋本《史记》之类为最精。北监板、内府板、藩板行款字脚不同，袁板亦精美，较之胡文焕、陈眉公所刻之书多而不及。其外各家私刻之书，亦有善本可取者，所刻好歹不一耳。稚川凌氏与葛板无错误，可作读本。独有广、浙、闽、金陵刻本最恶而多。陈明卿板、闵氏套板亦平常。汲古阁毛氏所刻甚繁，好者亦仅数种.本朝所刻之书，有御刻精刻，可与宋并.惟《全唐诗》虽极精美，惜乎校正犹为未尽也。若外国所刻之书，高丽本最好，《五经》、《四书》医药等书，皆从古本。凡中夏所刻，向皆字句脱落章数不全者，高丽竟有完全善本。天文算法，西洋为最。宋本释道二藏经典刻本行款，非长条行款，即阔本，另自一种，与所刻不同。五代刻本，六经刻起，蜀本六经第一，今亦罕有。《史》、《汉》至宋初方行刻板，印本便于诵读，相传至今，盛行于世久矣。所以书籍首重经史，其次子集。鉴别书籍，经史中有疏义、注解、图说、论讲、史断、互考、补缺、考略、刊正谬俗，稗官野史、各国春秋传载音释、句解者，当细心鉴之。至于杂记、小说、偶录之书，有关行谊、考据、学问、政治者，紬绎而收藏之。述古文词、翰苑经济之文，小学、字学、韵学、山经、地志、游览、技艺、养生、博物、种植、岁时、医卜、九流杂技之书，有关利济学术者，亦须留意。文辞、诗集、文集、词曲、碑记、性理、语录、子书、小说等书，皆当择其最上者收藏之。各种书籍，务求旧刻、秘钞、完全善本为妙。又必于《稗统》、《稗海》、《百川学海》、《眉公秘籍》、《文焕丛书》、《汉魏》、《唐宋丛书》、《夷坚志》、《津逮秘书》、《邱林学山》、《顾氏四十小说》、《皇宋四十家小说》、《皇明小说》等书，择其卷数完全刻本，与宋本、旧钞、秘钞本对明卷数字句，同与不同，一一记清，以便检不全而未备者弃之，见有全而精美者收藏之。经解亦然。而本朝又有《说铃》、《学海类编》、《昭代丛书》，亦当查清记出。汉、唐、宋、元、明诗文集，有《汉魏百三家》、《唐音统签》、《全唐诗》，赵孟俯《分类唐诗》、吴门席氏《百家唐书》等书，拣择善本，校正宋刻底本，收藏为美。若见有未入大部者，乃为秘本，赏鉴者当究心别之。

