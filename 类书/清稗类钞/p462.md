<!-- { "loadSidebar": true } -->
　　杨斯盛兴学杨斯盛，字锦春，川沙人，幼孤，业圬于沪。光绪中叶，江海关建新屋，税务司揭最新之西式招华人构筑，羣匠愕视，斯盛毅然应之。巍峨巩固，大为西人叹赏，业遂日盛。家本素寒，三代皆浅厝未葬，至是，始购地营窀穸，复葬亲族贫无后者二十七丧。旋建祠墓旁，置祠田四百五十亩，岁收租息，尽以赒恤族里。弟斯茂，生而瘖哑，斯盛为之营室娶妻，给田百亩，使终其身得温饱。常以识字不多，欲培植贫寒子弟，以弥平生之恨。先建义塾于祠中，又于川沙城内捐银六百元，置产以充义塾常年经费.壬寅，川沙建两等小学，捐银三百元充开办费.甲辰八月，上海蔓盘路新室成，即设广明小学于内。复慨然舍金十余万，议建校舍于浦东，以初等小学之未足也，议增中学；以初等教员之缺乏也，议设一年毕业之师范简易科。乙巳，购校地于六里桥南。丙午，筑校舍。四月，江苏学政来沪视学，奖给匾额，并奏请奖励，部咨饬县查取衔名，谢不复。丁未，浦东校舍落成。正月，行开校式，特悬「勤朴」二字为校训。戊申四月，订中学总章程，及校董会规则，戒后世子孙不得干涉校务。增中学基金额十二万两。盖先后捐充学费者三十余万金矣。性嗜义，知无不为。乙巳秋，海滨大风潮，居民溺死甚众，议修海塘，以工代赈，慨捐银三千元，又募得同业捐三万元，悉付经董，而不居其名。江浙将借外债筑路，斯盛斥万金购路股，徧劝同业，骤得数万股。又尝出资助义士邹容葬，尤为人所难为。至晚岁，养疴六里桥别墅，对于浦东公益，尤具热心。筑石路，自南码头迄艾家坟，长二千八百余丈。浦东乡民贪得重利，争以地售与洋商，沿浦洋栈林立，渐入内地。绅董议筑路以限制之，设路政局，抽渡捐以充费.舆情拂然，毁局所，碎官舆，且与兵抗，斯盛力疾登高阜，喻众使散。乃议止渡捐，而自筑洋泾至陆家渡路，以示大信。计路长十余里，费近万金，皆募自同业者，不取乡民一文。严家桥垂圮，谋新之，而自任经费银六千元。桥身纯筑塞门德土，以钢铁为骨干，日往工所指挥羣匠。未一月，积劳病故。羣匠奉承遗法，不半载告成，为我国新发明之建筑物。宣统庚戌，江苏巡抚程德全以倾产兴学专折请奖，辛亥，赠盐运使衔，国史馆立传。

　　武训兴学武七，名训，堂邑人。家贫，乞食村落间，长而有力，恒为人转磨负绳.以己不识字，每伺儿童入学，随其后，羣儿争厌侮之，于是发大愿，欲广立义学.行乞所得钱，积不用，数年，得二百余串。有黠者为谋曰：「汝蓄钱无利，盍放母生子？他日不可胜用也。」武难其人，黠者乃自荐，愿为代。武尽以予之，仍作苦自食，不用一钱.黠者以其朴拙，从而干没之。武屡索不得，愤极而病。同邑岁贡生杨树坊哀其诚，谓曰：「义学非可赤手办，此后有钱，我为代存，决不负汝，毋听匪人言，一再误也。」病痊，仍日行乞，且为人佣。又数年，积钱数百千，悉付杨，兼收子母，其数日增。杨劝令娶妇，为嗣续计，武不可，曰：「吾所志未一刻忘，今将以此钱设义学也。」杨议令设于本庄，武庄距柳林尚数里，武嫌本庄涉于私，且虑奸人侵蚀，不如柳林庄大，乃购腴田，建学舍。近庄闻其义举，皆捐助。储蓄既富，租粒出纳，均有定章。次第设经、蒙二席，蒙童延诸生训之，经席请举人主讲，修丰隆，礼待尤优异。入学日，武先向塾师叩头，次徧拜诸生童，具盛馔，请邑绅陪塾师饮，自立门外，屏息以俟燕罢，而啜其余沥，自以乞人不敢与塾师抗也。既开塾，武来往塾中，一日，见塾师昼寝，长跪床前，久之，塾师醒，见而惊起，自是不昼寝。或遇学生嬉戏，亦向之长跪，学生遂相戒不敢出位。人有乐施，无多寡，必叩头谢，口喃喃为祝词，俚而有韵，盖天籁也。邑令闻而义之，呼至署，问之，不言，与之食，不食而去。武之首常蓄发一握，蓄左则去右，蓄右则去左，貌寝身肥，蠢蠢然乡愚也。行乞，与之蒸饼，食碎者，留其整卖之，以助学费.延之入坐，不可。或命至明伦堂小憩，从之，俯仰四顾，逡巡出。所设义学，始于柳林，次临清、馆陶，凡四所。远近皆呼为武善人，年五十余卒。邑人感其义，为立祠于柳林，祀之。此光绪庚子以前事也。

　　李凤林兴学光绪末，济南有李凤林者，生而贫，为车夫以自给.顾性至孝，痛父母早亡，每与人言，辄流涕沾襟。继与其伯母杨氏同居，事杨如母，每出推车，必怀甘旨归，以奉伯母。伯母亦钟爱之，劬劳不啻所生。李虽目不识丁，然热心学务，尝以车资别储一分，缩减口腹，助购买学校用品，以奖学生之勤学者。某年冬，曾备书籍、笔墨等物，捐助济南西关简字学堂。后又捐备草帽、纸扇种种，以供奖品。事为山东提学使罗正钧所闻，大奖许之。及夏，李目覩无教育者之多，风气之闭塞也，乃创宣讲所。应用物品均备，顾难得讲师，乃亲跪请宣讲员沈公臣、张玉生等五人，每月按三、六、九日，分班莅所宣讲.跪与要约，且曰：「君辈既邃于学，宜出其绪余，以智众庶。众皆成材，以捍卫国家，御外侮，否则横目蚩蚩，不明理，国安赖乎？」言时，泪涔涔下。张沈等诺，李复为众叩谢.以诸事既办，惟须官保护，乃赴巡警道署，禀请立案出示保护.又于府学门前独创简字学堂，即以车资捐充常年经费，堂内诸事悉完备。其伯母杨氏，亦出十数年来昼夜纺织或为人佣作针黹所得资，备办学堂应用器具。然仍有余，乃交绅者为之经理，以备不足之需。亦禀县存案。县令批奖之，并给李凤林「见义勇为」、杨氏「急公好义」匾字各一方。

　　女尼诚修兴学扬州明月庵有田数十亩，女尼颇足自给，有诚修者主庵事，梵呗之暇，辄以兴学为念。言于某绅，愿以庵屋改女校，仅留西楹三椽为奉佛长斋之所，且以田租所入充常年经费，并任校长.某绅允之。及女校成立，诚修为之管理，规则严肃，遐迩称之。且于治事、奉经之暇，辄假朔望佛会日，邀集城内外老少妇女，演讲天足，听者颇多。

　　顺天书院金台书院明之首善书院在京师宣武门内，天启初，邹元标、冯从吾所建，及东林难作，遂废.其后西洋人借地修历，名曰历局，至国朝，称时宪局。圣祖御书门额，为「天文历法，可传永久」八字。道光间，西洋人不复来京师，无人居之。

　　自首善废，而七八十年，京师无复有书院。康熙庚辰，顺天府尹钱晋锡设大兴、宛平二义学以教士。宛平附于宣武门外长椿寺，大兴则僦屋于洪庄.洪庄者，洪文襄公承畴之赐园也，在崇文门外金鱼池。嗣是，宛平之学并归大兴，延王昆绳主其事，从游者众。顺天府尹欲市庄内隙地构堂，孙文襄公奕沔不可，乃上疏，托言奕沔愿割其地以建学.圣祖嘉其请，书「广育羣材」额以赐奕沔。孙闻之大惊，而无如何。王昆绳为之记，备叙其经营之始。乾隆庚午，改名金台书院，肄业生徒甚众，籍隶他省者亦附焉。

　　正音书院闽中郡县皆有正音书院，即为教授官音之地。雍正戊申上谕：「凡官员有莅民之责，其言语必使人人共晓，然后可以通达民情，熟悉地方事宜，办理无误.是以古者六书之训，必使谐声会意，娴习言语，皆所以成遵道之风，着同文之盛也。朕每引见大小臣工，凡陈奏履历之时，惟有闽、广两省之人，仍系乡音，不可通晓。夫伊等以现登仕籍之人，经赴部演礼之后，敷奏对扬，仍有不可通晓之语，则赴任他省，又安能宣读训谕，审断词讼，皆历历清楚，使小民共晓乎？官民上下，言语不通，必使胥吏从中代为传递，于是添设假借，百病丛生，而事理之贻误者多矣。且此两省之人，其言语既不可通晓，不但伊等历任他省，不能深悉下民之情，即身为编氓，亦不能明悉官长之言，是上下之情，扞格不通，其为不便实甚。但语言自幼习成，骤难更改，故必徐加训道，庶几历久可通。应令福建、广东两省督抚，转饬所属府州县有司教官，徧为传示，多方训导，务使语言明白，使人易通，不得仍前习为乡音，则伊等将来履历奏对，可得详明，而出仕地方，民情亦易达矣。」各处正音书院，上谕所建。无如地方官悉视为不急之务，日久皆就颓废，乃至嘉、道时仅存邵武郡城一所，然亦改课制艺矣。

　　雷翠庭创鳌峯书院副都御史宁化雷翠庭，名鋐，以乾隆癸酉督学浙江，专以表章正学为己任。尝访蕺山遗集于其后人，得而刊行焉。又刊陆清献年谱以教士，碣张杨园之墓，一再序其遗集而又为之传。盖自张清恪抚闽，刱鳌峯书院，以正学训士，蔡文勤公实主讲席，雷实少时肄业而有得焉。

　　叶南雪主讲越华书院番禺叶南雪，名衍兰，诗、古文、词、书画，皆名其家。以军机章京告归，主讲越华书院二十年，足迹不入官府。榜联于院之讲堂云：「吾亦澹荡人，常时不肯入官府；名岂文章着，诸君何以答升平。」

　　唐确慎主讲金陵书院善化唐确慎公鉴，为理学名臣，宣宗登极，诏大臣各举所知，诸城刘文恭公镮之荐起之，扬历外台，垂三十年。开藩江左，以疾告归.文宗践祚后，诏召赴阙，进对十有五次，时政利弊，靡所不罄。上以其力陈衰老，不复羁以职守，令还江南，矜式多士，时方主讲金陵书院也。其官京师，相从讲学者，为倭文端、曾文正、何桂珍、吴廷栋、窦垿数人。

