<!-- { "loadSidebar": true } -->
　　其教祖曰尹某，嘉、道间，尹以卖凉粉为业.一日，至天津西关外，忽见一疯道人周身褴褛，瞑坐人家屋檐下，数日不去，过者皆环视之。尹异焉，时方肩凉粉，乃卸担问曰：「师何能？」道人启目曰：「无他，能食耳。」尹以凉粉进.道人一举尽一担，尹大惊，更担以来，道人更尽之，观者皆惊骇。尹于是下拜曰：「师其仙乎？弟子有缘，其有以度我。」道人不答，拂袖径行，尹亟从之，及郊外，道人忽不见。于是一时哄动，传谓尹遇，仙为仙人弟子。尹遂弃旧业，设香坛，以符水治病，愚夫愚妇多信之，有疾病，率往祷焉，自此大收门徒。尹物故后，其传愈广.曰在里者，其教盖画一圈以为教，谓教徒皆在其中也。

　　或曰，教徒既以白色饰襟袖，亦或以白布围于腰者，中以兵士及少年为多，农工商贾亦有之，惟无士人官吏耳。尹某之墓在天津，每岁，教徒不远千里而往，于元旦五更行礼，云拜尹爷坟。置公所于僻巷，所中有老师父，又曰老头，或曰大爷，教徒相见亦均称爷，如姓张曰张爷，姓王曰王爷。行踪极诡秘，外人不许入。每岁集会，谓之摆斋，其期为上元、浴佛、中元、腊八等日。至期，所中盛备鱼肉，教徒各携钱一二千文，老师父高坐，众纳资讫，羣向老师父合掌朝参，又类事佛之仪式，然后大啖鱼肉，所集资金，以购食物，余皆入老师父之囊。愿入教者，于摆斋日，携钱二百文，从介绍人入门，五体投地，以拜老师父。于是介绍人为之述其悃忱，老师父举手作势，反复辩难，然后许可。传授在里秘诀，曰：「不敬祖先，不蓄鸡犬，不争论，不怒，不饮酒，不及烟，苦海无边，回头是岸。」且授密咒五字，上不传父母，下不传妻子，重则如泰山，轻则如鸿毛，如敢泄漏，霹雳碎身，末后始言五字，则「观世音菩萨」也。而此五字为教中所最重者，虽以死迫之，不敢出口，每讳云佛海大士，且专重焚香打坐，而不诵经。

　　义和拳义和拳，一名义和团，源于天理教，亦以卦为符号，起于山东堂邑县，旧名义和会。光绪己亥、庚子间，东抚捕之急，遂潜入直隶之河间府景州、献县.干字拳先发，坎字继之。坎字拳蔓延于沧州、静海间，白沟河之张德成为之魁。设坛于静海属之独流镇，称天下第一坛，遂为天津之祸。干字拳由景州蔓延于深州、冀州，而涞水，而定兴，而固安，以入天津、京师。坎字拳为林清之余孽，干字拳为离卦教郜生文之余孽，故皆尚红.其后有黄色一派，则干字拳所创也。坎字、干字，授法各殊。坎字拳传习时，令焚香叩拜后，植立而仆，仆而起，跳跃持械而舞。干字拳则令闭口伏地，少顷则白沫满口，口呼神降矣，亦起跃，持械而舞。又有震字，则山东王中之遗孽，中于乾隆时被戮。坤字拳不详所自。震字拳见诸永定河南岸，坤字拳见诸京西，从者盖鲜.惟坎字、干字势最大，即庚子之分扰京津者也。

　　若辈恒自称为神拳，降神召众，号令皆神语.传习时，令人伏地焚符诵咒，坚合上下齿，从鼻呼吸，及跃起，辄操刀而舞，力竭乃止。

　　京师从受拳法者，教师附其耳咒之，词曰：「请请志心归命礼，奉请龙王三太子，马朝师，马继朝师，天光老师，地光老师，日光老师，月光老师，长棍老师，短棍老师，要请神仙某。」随意呼一古人，则孙悟空、猪八戒、杨香、武松、黄天霸等也。又一咒云：「快马一鞭，西山老君，一指天门动，一指地门开，要学武艺请神仙师来。」一咒云：「天灵灵，地灵灵，奉请祖师来显灵，一请唐僧、猪八戒，二请沙僧、孙悟空，三请二郎来显灵，四请马超、黄汉升，五请济颠我佛祖，六请江湖柳树精，七请飞标黄三太，八请前朝冷于冰，九请华陀来治病，十请托塔天王，金叱、木叱、哪叱三太子，率领天上十万神兵。」诸坛所供之神不一，如姜太公、诸葛武侯、赵子龙、黎山老母、西楚霸王、梅山七弟兄、九天玄女，又有供纪献唐， 「 即小说中之年尧羹。」 与山西祁文端公隽藻，或唐僧、悟空、八戒、沙僧、黄飞虎、黄三太者。庚子四五月间，津民传习殆徧，有关帝降坛文，观音托梦词，济颠醉后示，皆言灭洋人。忽传玉帝敕，令关帝为先锋，灌口二郎神为合后，增福财神督粮，赵子龙、马孟起、黄汉升、尉迟敬德、秦叔宝、杨继业、李存孝、常遇春、胡大海皆来会。其所依据，盖《西游记》、《封神传》、《三国演义》、《绿牡丹》、《七侠五义》诸小说，为北方常演之戏剧也。

　　礼神也，以顶着地，叩首三十六。练术有浑功、清功二种.浑功百日，清功四百日。浑功避枪炮，清功能飞升.然习者利速成，多浑功也。临阵，佩小黄纸画像，有首无足，锐手指，四周有毛，耳际腰间作犬牙诘屈状，不名何神，心以下书字一行，文曰：「云凉佛前心，玄火神后心。」诵咒曰：「左青龙，右白虎，云凉佛前心，玄火神后心，先请天主将，后请黑煞人。」

　　一日，天津忽传有红灯照者，皆十余龄幼女，红衣袴，挽双丫髻，稍长者盘长髻，左手持红灯，右手持红巾及朱色折迭扇，扇股皆朱髹。始老孀设坛授法，集闺女数十辈环侍受法四十九日。术成，称大师姐，转教他女。其术自谓能持扇自扇，渐起渐高，上蹑云际，掷灯下，其从妪拾之以缴于坛。女身植立空际，渐化为明星，较星差大，其光晶晶，或上或下，或近或远，或攒聚如联珠，或迤逦如鱼贯，津民狂走聚观，佥云目覩，有终夜升屋而瞭者。女子自言能于空中掷火焚西人之居，津民信之，呼为仙姑，即世所称为红灯照者是也。

　　大乘教道光庚子，长乐梁茝林中丞章巨方巡抚广西，宣宗谕曰：「广西、湖南两省，有传习邪教，炼丹运气，其传授之书，则有《性命圭旨》暨妄注《大学》，愚民被诱者不少，广西之平乐、柳州传习尤众。地方官每因别无逆迹，总未深究根由，恐传染日深，易致滋蔓，着梁章巨严查办理等因。」梁复奏：「访得道士韩礼文等传习大乘教，审明定拟报闻。」

　　大成教大成教者，教中人初不自名也，人从而名之耳，且有以音同讹为大乘教者。倡之者为道、咸间之周太谷。太谷，名星垣，一称空同子，石埭人，侨扬州，讲学授徒，以心息相依为宗旨，即良知良能也。意谓有心无息，或有息无心，皆为小成，必心息相依而始为大成也。或谓其学说出于林三教，林生明季，以禅宗阴道混合姚江别派。歙人有程智者，世称云庄先生，实绍述之。以一四篇言佛，三两篇言儒，二三篇言道，乃修饰林之余术而别出头地。三篇之外，有《守白论》，其言以公孙龙子为宗，而定为十六目。从游者众，再传而败，其徒仍私自传播，不绝于世，太谷殆亦然其余烬欤？论者谓太谷之学，尊良知，尚实行，于宋之陆山、明之王阳明为近，又旁通佛老诸说.不事著述，其遗言为弟子所记，号《太谷经》，惟于《周易》多所前改涂抹。近世言人种学者，谓人之始祖为猿，太谷则谓人祖为豕，盖引《易》象彖字皆从「豕」、「家」字亦从「豕」以为之证.又谓《论语》「子曰」二字亦含有意义：子为了一，曰为包一也。

　　太谷大弟子之著称于世者，为福建韩子俞、安徽陈子华、仪征张石琴、李晴峯，而石琴、晴峯为尤着。石琴，名积中，为北派，居山东肥城之黄崖山。晴峯，名光忻，号平山，世称龙川先生，为南派，居江北之里下河一带。后游四方，以传道自任。南派再传弟子，曰泰州黄隰朋葆年，曾宰山东之泗水，从政十余年，弃官归，授徒于苏州，为教主，记述颇伙，而悉本于晴峯.所撰《染绦歧路说》、《游学说》，尤于新理多所会通。与隰朋同学者，有王启俊、吴慕蕖、赵明湖，及毛实君方伯庆蕃、刘铁云观察鹗。若乔茂萱左丞树柟，实未亲炙于晴峯，惟曾瞻拜晴峯遗像，厕于私淑之列。至荣华卿尚书庆，则有志而未逮者也。

　　其诋諆大成教者， 则曰石琴初颇读书， 屡试被黜， 遇太谷， 导以炼气， 辟谷， 取精， 元牝诸术， 石琴惑之， 尽弃其学而学焉。 后太谷为两江总督百龄所诛， 或曰太谷以病卒于杨州。 杨去仪征七十里， 晴峯居仪征， 太谷病急时， 使人召晴峯曰： 「吾病， 必晴峯至， 始可死。 」及晴峯王， 侍汤药， 百日而殁. 自是其教就衰， 而石琴乃益神其师术以愚乡人， 谓师尸解去， 欲证道者， 有现身住世不废饮食男女与天同寿之乐。 由是惑者寝众， 往往踵门敂颡流血， 石琴故严拒之， 谓无道根。 先令其作诸小善， 而阴诇其隙， 谓某事惜财， 某事惜力， 为太谷所摈. 其人惧， 固请， 乃许之， 佯使辇金于庭， 谓无道根， 固不纳. 又盛装女奴， 使人引而出， 曰：「多尘障也， 反与虬髯伧父蓬首婢同寝处。 」于是高门甲族之男女， 奉若神明， 石琴错处其中， 亦不复引嫌矣。

　　又曰，道光季年，鹾务变法，奇诡之士，如阳湖周韬甫、长洲马远林、武进关恭季辈俱集扬州，石琴虑为所毁，乃取《论》、《孟》、《大学衍义》、《近思录》诸书，日相讨论，韬甫信之，为游扬当道，声誉顿起，乃复取《参同契》以附入圣贤绪论。咸丰丙辰，避粤寇，往山东，依其作令之戚吴某。再徙而遁之黄崖山，山麓有庄，曰南黄崖、中黄崖，惟北黄崖界长清，山形三面环抱，左右危峰若门户，中广百亩。石琴筑室于其巅，炫其术，引诸避兵者，不旬日，山成市。乃垒石为两砦，筑大砦其上，引河水环之，市弓弩甲杖为武备房。又建祭祀堂，祀伏羲、文王、周公、孔子及太谷。用古器古衣冠，祭以夜，檀烛光数里，非其党，莫能窥也。祭时礼节繁缛，女弟子素馨、吴蓉裳挟剑而侍。素馨为太谷寡孙妇，蓉裳为石琴女甥，皆列屋居，不轻见客。见之者必九叩，抗不答礼.其传教，则高弟吴某、赵伟堂、刘耀东等转相授受，读其所刊《指南箴》，五日一听讲，不能诵者听之。从教者袒右臂，戒惜财恋色，子女玉帛毋许愿，乡愚哄动。若肥城之孝里铺，若济南会城内外，若东阿之滑口，若利津之铁门关，若海丰之埕子口及安邱、潍县等处，皆列市肆，千里之间，奉其使令，乡愚呼为张圣人，吴、刘辈则称以七先生而不敢名。

　　或曰，有名大成教日平山教者，以晴峯又号平山。其徒党甚伙，同、光时，朝贵大率为其门徒，而鲁人尤众故也。

