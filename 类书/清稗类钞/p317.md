<!-- { "loadSidebar": true } -->
　　只履如飞凫钱塘陈曼生司马鸿寿尝与冯放山同舟赴粤，偶登舵楼，冯忽失一履。陈赠以诗云：「舵楼看月上，只履如飞凫.从者廋非也，徒人诛可乎。我家赤脚婢，只配黄头奴。若但跣一足，决踵还胜无.」

　　塞心孝廉载重侯官沈文肃公葆桢喜谐谑，以会试赴京师，时海舶犹未通，自闽北行，必踰仙霞岭而道浙江。沿途有关，过者，有货物必纳税，惟应试公交车，虽船户辇载，例须宽假。一日，沈舟过竹崎关，关吏以旗招之，船户应声而答曰：「孝廉船。」关吏既放行，复揶揄曰：「果为孝廉船，何载重乃尔？」沈顾同行者笑曰：「我辈皆塞心孝廉，无怪载重。」闽谚诋文墨不通曰塞心，盖喻其茅塞也。

　　昨夕眼泪为多事沈文肃尝与友乘衢、严之江山船，船有妓，沈亦偶与调笑，同行者羣病为佻达.迨过桐庐，则同舟诸人亦皆牵率为欢，莫能自禁，而沈独岸然不动。及抵钱塘，客与妓咸恋恋，或有涕泣相向者。次日，余舟登陆，以付资，妓与客计较不已，至出口相诟骂.沈悄然曰：「吾之所以不动者，盖早知必有此。故既有今日之诟骂，则昨夕之眼泪为多事矣。」

　　温儒林外史张文虎字啸山，南汇人，好诙谐.晚年居钱氏复园，为其校勘书籍。丹铅余暇，辄步行出园，至西门外茶寮小憩。茶寮无雅座，流品混淆，或语之曰：「此间烦嚣乃尔，君何耐之？」则曰：「吾尝阅全椒吴敬辛所撰《儒林外史》，其书于人情世故描写尽致，此间形形色色，悉能肖之。吾至此，不啻重温此书一过也。」言毕大笑。

　　册贡老寿星松江郭友松放荡不羁，以狂名著。郭之妻父，贡生也。六十寿辰，郭画一寿星，旁立二僮子，一手执册籍，一手执贡卷。人问其命意，则曰：「册贡老寿星也。」与吴谚之「撒空老寿星」同音，犹云空诸所有耳。

　　九转双全季仙九探花覆试、殿试、朝考皆第三，杭人闻之，即以为联。联曰：「覆试第三，殿试第三，朝考第三，三三见九，季仙九九转成丹。」时有杭人许子双名珏者在座。许方营钱肆，即有人指之而言曰：「此何难.盍对以「元宝几两，纹银几两，圆丝几两，两两成双，许子双双全如意」。顾不佳欤？」

　　高心夔对矮脚虎高碧湄名心夔，捷南宫后，改官知县.令吴县时，适童试。高出，坐大堂，点名给卷，诸童绕之三匝。有在人丛中效礼房声口唱曰：「高心夔。」一童曰：「何不对《水浒传》之「矮脚虎」。」碧湄闻而大赞曰：「好极好极.」众哄然鼓掌。

　　谓吾为龙恭忠亲王尝与宝文靖公鋆戏，以两手合作椭圆形，示文靖曰：「外间都云君是此物。」意盖谓龟也。市俗相诮以龟，辄合手作椭圆形。时王服团龙褂，而两手作形，适当胸际团龙。文靖佯为不省，笑指团龙而应之曰：「谓吾为此耶，不敢不敢。」

　　龙生九子之一宝文靖尝偕恭王游太庙，见负碑之肩屃，雕琢精工，王戏之曰：「君试观之，是何宝贝？」宝知其意，径对曰：「此是龙生九子之一。」王大惭而罢.二沈缩头不出陈姓兄弟与沈姓兄弟相友善。一日，二陈出行遇雨，过沈所居巷，亟叩门，欲趋入以避雨也。而二沈皆皆有要事，未出见。二陈久坐书斋，雨止，归.他日遇于友人许，因作句嘲之曰：「大雨沉沉，二沈缩头不出。」沈报之曰：「狂风阵阵，两陈拔脚难开.」

　　绝无良心科曾文正性严正而好谐谑，尝于退食之暇，与幕僚闲话，谈及才难，因太息久之。乃曰：「遗大投艰，固非常人所能，然亦未可概期之贤也。当于德行、文学、言语、政事四科之外，别设一科，曰「绝无良心科」。」善化何应祺时亦侍坐，遂起而言曰：「明公果设此科，其以晚生为弁冕否耶？」文正大笑。

　　鸳鸯无独宿之时郭意城为湘中名儒，中兴诸老咸与交好，争欲罗致幕下。郭恋爱其妇，不能远离，力辞不就。曾文正尝寄书谑之，中有云：「知公麋鹿之性，不堪束缚，请屈尊暂临，奉商一切，并偕仙眷同行，当饬人扫榻以俟。」迨郭至，曾乃命其遄返，书财曰：「燕雁有代飞之候，鸳鸯无独宿之时，此亦事之可行者也。」郭得书，一笑置之。

　　自称曰不以言张文襄公废同发解后，大宴宾客，自撰一联，悬之中庭。其联云：「上已之前，犹是夫人自称曰；中秋而后，居然君子不以言。」盖缩脚语也。妙在不出《四书》，其构思之巧，真有令人不可及者。

　　小童「夫人自称曰小童」题时文二股云：「凡物莫不有大小之分，吾大也乎哉？吾小也。吾今虽大，吾昔则小也。凡人莫不有童女之别，吾童也乎哉？吾女也。吾前虽女，吾后则童也。」

　　无情对张文襄早岁登第，名满都门，诗酒燕会无虚日。一日，在陶然亭会饮，张创为无情对，对语甚伙，工力悉敌。如「树已半枯休纵斧」，张对以「果然一点不相干」，李莼客侍御慈铭对以「萧何三策定安刘」。又如「欲解牢愁惟纵酒」，张对以「兴对羣怨不如诗」。此联尤工，因「解」与「观」皆为卦名，「愁」与「怨」皆从心部，最妙者则「牢」之下半为「牛」，而「羣」字之下半为「羊」，更觉想入非非。最后，张以「陶然亭」三字命作无情对，李芍农侍郎文田曰：「若要无情，非阁下之姓名莫属矣。」众大笑，盖「张之洞」也。

　　出将入相咸丰间，粤寇扰楚南，长沙既闭城，设桔槔及长梯于城东北，以上下行人。时赛尚阿由桂遁之湘，欲遵此以入，诸将卒出战者，则缒以出。罗绕典好诙谐，乃曰：「此出将入相之门也。」

　　厘局大财神胡文忠公当驻军黄州时，一日，念及饷事，取白纸，草书数行，付之印刷，加关防，付驿驰递.文曰：「开口便要钱，未免讨人厌。官军急收城，处处只说战。性命换口粮，岂能一日骗.眼前又中秋，给赏更难欠。惟祈各路厘局大财神，各办厘金三万串。」此纸驿递不十日，钱船遂络绎而至。

　　者回新妇礼难成学使按临各郡，例有考试教官之举，然皆携卷以归，非扃试也。咸丰癸丑，万藕舲尚书青藜视学浙江，忽改为扃试，于是年老荒疏者皆大惧，乃预订同僚之年少未荒者某代作，某作书，以期完卷。万亦颇虑其曳白也，乃合优生与教官为一场。又下令曰：「若老师目昏手颤，不能端楷，可交优生代誊.」于是大半托优生捉刀矣。试至金华，九学教官正副十八人。试之日，人给方桌一，列坐堂上，优生则散坐厂中。文成，交卷，教官尚得例宴，饱餐而散。秀水陈星垞广文皋言文素敏捷，一挥而就，又作七律一章以呈同僚。万微闻之，亦一笑而已。其诗曰：「接谈散卷久通行，谁料今番忽变更。高踞考棚方桌子，俯求优行老门生。牢宠一日神都倦，安枕三年梦再惊.共说阿婆都做惯，者回新妇礼难成。」

　　乡试落卷批条科场定例， 凡朱卷之进内帘者， 不中房考官程序， 概不呈廌. 卷批往往预为拟就， 恒以笼统两三字如「欠妥」， 「欠稳」之类了之。 有一士子领落卷， 批为「欠利」二字， 于是题诗云：「已去本洋三十圆，利钱还要欠三年。」又一卷批「粗」字，又题云：「自怜拙作同嫪坶，一入卿房便觉粗。」又有一卷批条竟贴「猪肉一斤，鸡蛋三十枚」等字。盖此等批，房考并不自贴，但命仆人随手黏之，误以向供给所采办物品之条混入批条也。

　　腹中满贮马绊筋左文襄公体胖腹大，尝于饭后茶余，自捧其腹大笑曰：「将军不负腹，腹亦不负将军。」一日，薄暮，篢左右曰：「汝等知我腹中所贮何物乎？」或曰：「满腹文章。」或曰：「满腹经纶.」或曰：「腹中有十万甲兵。」或曰：「腹中包罗万象。」文襄皆曰：「否，否。」忽有小校出而大声曰：「大帅腹中无他物，皆矢耳。」文襄有喜色，曰：「斯言近之矣。」言未已，又有一小校曰：「将军之腹，满贮马绊筋耳。」文襄乃拍案大赞曰：「是，是。」因拔擢之。盖马绊筋，草名，湘人呼牛所食之草为马绊筋。文襄素以牛为能任重致远，尝以己为牵牛星转世。曾于后园凿池其中，而左右各列石人一，肖织女与牛郎状，并立石牛于旁，隐寓自负之意。及闻小校言，适与其夙志符合，故大赏之也。

　　其貌可知长沙老儒丁果臣崖岸高峻，而好观友人姬妾，有新纳宠者，必多方嬲之。咸丰朝，湘潭王壬秋太史闿运买妾于南宁，旋携之归，丁往贺，王呼妾出，拜于堂。有顷，欲强丁入绣闼，丁固却之。他日，或询王以妾貌何若，王曰：「丁果臣且不欲再见，则其貌可知矣。」

　　君子不哭穆宗就傅时，好嬉戏，傅谏不听，继之以哭。乃取《论语》中「君子不器」句，以手指掩下二口字使傅读之，则「君子不哭」也。傅亦为之胡卢.不能预为后任作马牛代州冯鲁川廉访志沂豪于饮，善诙谐.备兵庐凤时，随皖抚乔勤悫公鹤年驻寿州，主持捐输营务之报销，羡余归公，不稍侵蚀.或曰：「公清矣，何不为后任地乎？」冯曰：「吾何人？不能预为后任作马牛也。」

　　能不窃酒足矣杨见山太守岘与冯鲁川友善，尝荐陈少塘于冯，司会计，于冯之私财侵渔无算。或告冯请斥之，冯曰：「吾私财何足论，彼掌吾酒，能不窃酒，足矣。」

　　留阴功与谁冯鲁川权皖臬，冤狱多所平反。有颂其积阴功以贻子孙者，辄笑曰：「吾无子，留阴功与谁？或天不靳吾年，俾吾多饮可耳。」

　　极贫可贺咸、同以降，捐例广开，冗员需次，大率不得差委，每岁终，藩司辄筹资以给各贫员，中分极贫、次贫二种，亦必请托而得之。极贫银较多，谋亦不易，若辈有得者，其侪辈见之辄贺云：「恭喜老兄，今年又得极贫。」

　　沙壅水淹翰林院有沙堆，刑部有白亭，地最低，雨后水深一二尺，故有「沙壅翰林院，水淹三法司」之谣.螬食鸮声咸、同间，李申甫布政湖南，时幕中有梅姓者，颇见信用。或戏为联云：「螬食尚留井上果，鸮声啼杀墓门花。」台谏摭入弹章，遂坐免。李雅有文才，留心经济，特以通脱不羁，锐身任怨，为人所构，识者惜之。

　　南北东西君臣上下官场公牍字义多不可解，相沿既久，莫之能改。嘉应汤某游幕南阳时，戏作联语云：「劳形于详验关咨移檄牒，南北东西；寓目在钦蒙奉准据为承，君臣上下。」

