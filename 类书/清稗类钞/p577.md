<!-- { "loadSidebar": true } -->
　　汴人之丧汴中人死，着衣毕，即由主丧人自报三党之亲.三党咸集，由最有关系之公亲询明病源，始许入殓。父死，必族长允之；母死，必母党公亲允之；妻死，必妻党公亲允之。其擅自先殓者，则公亲羣起反对。殓之日，无举动，俟至三七或五七，始设奠受吊.至于年老病久，或贫乏者，则亦不然。及出殡，惟用鼓吹，不延僧道。如二三岁小孩因病殇亡，必焚其尸于野，使成灰随风而散，其意谓除其祸根，以保下胎之安宁也。

　　常德人之丧常德人之丧，缙绅家必依朱子家礼，间有随俗增损之者。普通居民则延僧道殡殓，作佛事，谓之建道场；或击鼓歌唱，谓之伴夜。

　　粤丧之过社粤俗，殉葬之衣，辄持至社坛，燃香火灼之，谓之过社。谓非此，则死者不能享。然考其所始，实具精意。盖粤人尚速葬，因此多盗棺者，孝子悯父母遗骸之见辱，而又无术以止之，因以火灼其衣，示人以不堪用。社为大众聚集之地，故行于社，后人因之，遂成俗尚也。

　　潮人之葬潮人溺于风水之说，妄思趋吉避凶。既葬其亲，复出诸土，水之，火之，兵之。瘗骨以坛，曰金罐，易其处曰翻。甚有屡迁而卒暴露之者。

　　滇中小儿之丧云南风俗，大体虽与内地同，而亦有特异者。凡未满七岁之小儿死时，土人以其先父母而入泉路，目为不孝，乃盛以无盖之棺，悬之树，任鸟啄之。又普通人之习惯，例必曝棺于野三年，而后举行葬仪，故尸体多为豺狼野犬所衔啮，狼籍于道不顾也。

　　八旗丧葬八旗人死，停尸于正屋之木架，曰太平床，不在炕。所衣必棉，其数或七或九，盖凶事尚单，故皆用单数也。既殓之三日，喇嘛诵经，曰接三，以死后之第三日必回煞也。接三者，近接魂也。柩停于家，多则三十一日，少则五日。开吊发引，一如汉人。逢单七，辄招僧讽经，双七则否，五七有焚帛之举.至六十日，则烧船，桥。桥有二色，一金色，一银色。船桥，供其冥渡也。丧三年，守礼之孤子束薪卧柩侧，饘粥蔬食，犹有古风.其旧俗多以仆妾殉葬，朱小晋侍郎裴官御史时，始建议禁止，得旨允行。

　　蒙古丧葬蒙古王公、札萨克府如有丧事，人民均须致送礼物，驼马牛羊毡毯，视其贫富而定之。

　　蒙古无棺椁衣衾，其丧葬之礼凡三种：一，兽葬。普通人死，裸载牛车，驰于荒原，其颠扑之地，即为葬身之所。子孙一无戚容，疾驰而回，尸任鸟兽啄食。一，土葬。富者以板制方柜，白布缠尸，坐置其中，浮土压之。札萨克则择地埋葬，以砖砌坟，颇草率，粗具形式而已。一，火葬。惟大富贵者始行之。洁其尸，缠以棉布，涂以羊油，架干柴焚之。检其遗烬，送入五台山佛前储藏。然不纳多金，山僧拒不使入也。亲友吊唁，亦有赙仪，惟较婚嫁礼略减.新疆蒙人丧葬新疆之蒙古人尚火葬，贵人殁，浴尸，韬以白布縢囊，舁至高原，平奠柴上，喇嘛诵经，举火焚之。骨烬，则羣相庆贺， 「 谓亡者无罪过，升乐境也。」 取灰和药屑、净土， 「 其药来自西藏，名于勒哩，又名哎底斯。」 抟像，卜地葬之，垒土作塔形，亦有尖顶似矮室者。常人死，则以常服幂其尸，喇嘛取亡者年命卜地，马载之往，诵经，投鸟鸦、狐犬，任其啄噬。旁炽火一炬，送葬者跃火而归，不得数返顾其尸。食尽，则大喜，越三日不食，举家皆惶惑恐惧不欢，谓亡者罪大，鸟兽皆不食，将获阴罚.乃益延喇嘛诵经，驱鸟兽快餐，谓之天葬。葬毕，相率迁徙，以死者地凶恶，绝履迹.复延喇嘛诵大经，以死者衣服、杂物、牲畜，持半施库伦，乞诵经，祈冥福。冥福厚薄，视施送多寡。故库伦喇嘛皆拥厚赀，富与万户侯等。又有人所称慕为大喇嘛者，藏独角兽之角，用以画地，长与尸身齐，置尸其上，是地即为亡者有，除一切罪孽。非生前有大善，不获遘此。遘之，即羣举为庆.子为父母，妻为夫，均持百日服，平人则持服四十九日。服期不着鲜服，发不梳栉，不宴会嬉游.服阕，始出门.妇人守节与否，视其志，无强之者。亲殁，无庙祭、忌日，然酥灯佛座前，焚香奠酒礼拜。富者以银畜送库伦，贫者献哈达为亡人诵经。男女争携银畜茶面至库伦，告以死者之名，祈喇嘛超荐.每遇佳节，子孙延喇嘛至葬处追荐，哭奠如仪.天葬者，诵经于室，仰空哭奠而已。

　　哈萨克人丧葬哈萨克，即蒙哈也。其俗，亲死不居丧，不奠祭，惟举哀而已。死则速葬不宿。人病，延莫洛大诵《依满经》于耳侧， 「 经言死后复生善地之意。」 殁，取净水洗尸，以阿和乃哆 「 即细白布。」 密绞而坚絜之，奠板上，幠以常服之衣。莫洛大率其家人往拱不耳， 「 犹汉人之义地。」 掘地为长方穴，舁尸置其中，头北而足南，面西向， 「 亦有旁开一穴安放尸身，墓门闭以木板者。西向者，朝汗之意也。」 「 多杀马驼敬客。」 至者赙货财，赗牛马羊骆驼，量力大小，自挈毡幕，联结墓左右，为驰马鬬捷之戏。是日也，童子年不盈十五者，跨马至会所报名，以次编第，萃集数十里外，整鞍按辔而立。闻角声起，趿踏飞驰，疾如惊矢，先至者居第一，以次至四十骑而止。第一酬银畜值千金，其下奖各有差。远近慕嗟，以为矜宠。 「 光绪时，千户长唐古忒为其亡父千户长音萨周年，中、俄宾客如期而至者四千余人，毡房三百余顶，禀请中、俄官长到会弹压。其供上人皆马驼上品之肉，一房给羊一只，以食仆人。是日赛马者三百五十余骑，第一骑酬元宝银十枚、骆驼五只，以次皆有旌赏.是会也，费二万余金。」

　　夫死，妇毁容，戚友吊唁者对之痛哭，以抓面流血为戚，否则鄙笑之，以为无情。妇之于夫，子女之于父母，丧服无定制，类持服四十日，不出门，不宴乐。无墓祭，然时延莫洛大诵经以荐亡人，盖亦追远之意也。

　　回人丧葬回俗，凡遇将死之人，其子孙必先尽去其衣，以衾覆之，慰以一心归主，不必他虑.死则幂其面，虽骨肉至亲不能揭视。乃请阿浑至，取寺中圣水为死者自顶至踵洗濯洁净.富者以绵缠体，如裹粽状，贫者以布代之。殓竣，眷属始入帷，同置死者于棺。棺以四板合成，洞其底，可开阖，教中称为马衣。不问贵贱老少，皆同此棺。俟舁至山中下土，仍舁回，待再用也。 「 富者用石棺。」 棺外有呢盖遮掩，前导焚檀香两炉.后复改用藤棺，外可望见尸身。坟立石碑，四周藏以檀香等末，以防尸化。葬时有教师为之诵经，即遇大祥、小祥，亦仅请教师为死者诵经二日而已。

　　缠回丧葬新疆缠回丧葬之俗，人死，延海兰达尔集屋上诵经。 「 犹内地寺庙之香火道人。」 戚友吊唁，赙银畜。即日，以白布绞尸，纳之穴，阿浑诵经，家人皆纯素冠带。子女之于父母，妻之于夫，若兄弟亲戚，持服四十日，或百日，不翦发，不华衣。封土为坟，谓之麻札， 「 或长，或圆，形式不一。」 上饰马牛羊之角尾。富家或筑庐墓侧，聘明经典者守之，朝夕讽诵，谓之念素尔。春秋佳节，瀹羊肉糜祭于墓，谓之散尼牙子。不建庙，不树主。有子者，财产归子，其女与前妻之子，得分子之半。无子有女者，财产归女。子女俱无者，不立嗣，抚他人之子，不得分财产，兄弟及亲戚均分之。其妻无所出者，仅分女所应得财产之半。子先父母死，父母财产例不得及于其孙.布鲁特人丧葬布鲁特人之父母或夫死，无三年丧。葬毕，除素服，着青衣。有墓祭。期年，开筵享客，戚友羣以牛羊相问遗，为设刁羊之会，或植高竿为的，以炮矢角胜负。

　　藏人丧葬藏人以为人之脉动呼吸一时停止，犹不足为生命灭绝之证，其灵魂尚留于身，凡三日，甫死而即移之出瘗，是罪恶之举也。故若人死，皆当停尸于家三日。此三日中，戚友皆吊，并祝死者来生之幸福。至第四日之晨，乃将死者及移尸者之运命占算之，又请一喇嘛为行葬礼.喇嘛乃作法，使灵魂由脑之一裂罅出。苟不行此，则灵魂将失其大道而入于地狱.当是时，喇嘛独留于死者旁，门窗皆闭，必待宣告死者魂魄之出路，乃可入室。丧家因喇嘛任此庄严之事，乃酬以牛羊金钱，其厚薄则视死者家计之丰啬以为断。

　　柩未离家之前，令星士推占吊客之生辰，苟与死者生辰同一星辰，则其身将有大不幸，即不得襄理葬事。是时将尸移置舁床，从吉祥之方位，停于屋隅，于头侧燃五牛脂灯，环以帘，并陈其在日常嗜之饮食及灯于帘中。诘朝，柩将赴葬地，吊客皆向之行礼，以二人携茶酒及一切食品随其柩，死者之坐家僧或喇嘛，则掷一钱于舁床，缓随其后。其前行时，右手击手鼓，左手鸣铃。若柩未至葬所而中辍于地，则为大不祥，即于其地再整理之。

　　拉萨之邻有二葬地，一曰伐邦卡，二曰西拉夏。殡于伐邦卡者，付三唐喀 「 西藏钱名。」 于此寺为茶敬。殡于西拉夏者，付一唐喀于守墓人。每一墓地皆树大石碑，镌刻死者之服饰，尸则置于其下。

　　达赖喇嘛圆寂，尸棺装入佛塔，砌讫，以金鎏罩之。若济仲第穆诺们罕死，则以香焚化。其余官民，悉用天葬、地葬、水葬之法。死之日，有力者择吉抬尸至寺前，将尸截为无数段，第一片则掷饲最大或最老之鹰，余则饲他鹰或鹞，曰天葬。碎尸者，藏人自以为最慈善之举动，最高尚之道德也。尸果为鹰所噬，则死者即为善人。若鹰之来噬者少，且犬亦不近之，则其人即有大罪恶矣。尸既毕碎，又将其骨与脑和之以饲鹰。既，乃用一新瓷杯盛牛酪与麦粉，燃之以为香，以送死者之灵.司葬事者净其手，略离墓地而进晨餐，日中乃归.次则用绳缚其尸，使膝口相连，两手交插腿中，以死者所服之旧衣裹之，盛以革袋，更悬之于梁，招喇嘛诵经，家属坐于死者四周而号哭。如是者数日，乃送于剐人场，刲以饲犬。其骨以臼捣碎，和糌粑抛之，曰地葬。头骨为司剐者携回，留以配合火药。抛河中以饲鱼者，曰水葬。司剐者即丐头，亦有碟巴管束。至水葬，则自行剐抛。若不剐碎，全尸漂起，蛮役即报浪子辖查究办理。凡孕妇、无出妇及疯人之尸，皆裹以革囊而投之于漳浦河。 「 西藏大河。」 藏谚云：生子而不育者，白石女也；女而不育者，半石女也；子女俱不生者，黑石女也。此类妇女及疯人之尸，皆极不净，不当葬于乡土境内。乃置之于最高之山谷，或蒙以马牛皮而掷之河。亦间有不葬，以尸悬空房，俟其干以配火药者。

　　又如贤俊之徒，乃从佛教流派而出者，则存其焚余于金银铜器中。其保存之法，亦如埃及之木乃伊。将藏此焚余之器供于神位，如佛像然。
