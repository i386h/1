<!-- { "loadSidebar": true } -->
　　高宗批陈氏传家帖海宁玉烟堂及渤海藏真等帖十余种，皆陈某所刻。明董文敏公其昌未遇时，馆陈家久，故所得墨迹最多，所书《法华经》小楷帖尤精绝.文敏贵后，尝以锺绍京《灵飞经》真迹质金八百，已而赎还。既复以质，则不再赎矣。帖后附文敏质帖、赎帖书二通。乾隆乙酉，高宗驻跸安澜园，曾以进呈，奉御批，有「永为陈氏传家之宝」等字。不知此帖何时落于嘉善谢氏，后归常熟翁氏。文敏当日见质时，抽去十二行一页，不审此页亦归翁氏否？咸丰庚辛之乱，碑石为粤寇取以筑城。乱平后搜讨，仅有存者。后合诸帖为一帧，更名烟海余珍焉。

　　毕秋帆立碑林西安圣庙碑林，乃乾隆时毕秋帆为陕抚时，搜集汉、唐诸碑碣，汇立于此，故曰碑林。中有《景教碑》，碑额上绘十字架一具，下大书「大秦景教流行中国碑」九字，分三行书。碑文乃大秦寺僧景净所撰，吕秀岩楷书，唐德宗建中二年刻石。其文目曰「大秦景教流行中国碑颂」，较唐文多一颂字。碑文凡二十八行，每行六十二字，凡遇「我三一」皆空二格，「三一」则空一格，唐诸帝庙号皆空二格，「我建中皇帝」「我」字亦空二格，单言帝则空一格。观其人己并尊，平等之恉，略可见已。全文并颂词，综计一千六百九十七字。

　　桂未谷跋明拓汉隶四种明拓汉隶四种，一《张迁碑》，一《郑季宣碑》，一《郑固碑》，一《武荣碑》，有翁覃溪题志及桂未谷等跋。

　　陈昆玉藏姚辨墓志刻石陈璘，字昆玉，海宁诸生。工书，嗜古篆刻，荒山丛冢，探索忘倦。尝见欧阳率更所书《姚辨墓志》刻石，爱不忍释，解所衣美裘易之，不足，则益以玉斝双.李春湖藏宋拓唐李秀碑宋拓《云麾李秀碑》，为临川李春湖藏。春湖跋云：「此碑裂于良乡，自明至今，久无完本矣，此册诚为世间希有之宝。予家有莫氏残本，存五百七十余字，思翁目为唐拓，不如此本远矣。」

　　邹晓屏藏化度碑邹晓屏参政炳泰，无锡人。登科后，不登权要门，徜徉词馆者三十年，以资深得跻卿贰，好古书画，收藏甚富。得唐欧阳询所书《化度寺碑》，宋搨本，至质衾裯易归.曾告礼亲王曰：「他人以如山金帛，易赝物满架，不及余数金之真也。」

　　赵怀玉审定黄山谷书发愿文墨迹黄山谷书《发愿文》墨迹，审定者为赵怀玉，并有汪竹坪、秦澹如、陈六笙、费屺怀诸题志.汪容甫得汉石阙汉石阙二，在宝应，其一为汪容甫以钱五十千募人窃归，石刻孔子见老子及力士、庖厨等物象。容甫自榜其门曰：「好古探周礼，耆奇窃汉碑。」亦旷达者之所为也。其一为宝应县令某沈之水中，不知其处。

　　张芑堂扪碑钱塘令孙某丁母忧，归任城，其弟子张芑堂往吊，且送之行，以山左多秦、汉古迹，携扪碑具以偕，因制铭于槌，铭曰：「悬崖绝壁，与汝偕升。秦欤汉欤，试以登登。」朱春桥为作《扪碑图》，沈文悫公题其上云：「芑堂张子有思亲九章，字字血泪，《蓼莪》诗后一诗人也，余心重之。继阅其《金石契》，纪载遗帙，为孝子而梦寐古人者矣。今将之山左，吊师门之丧，且携搨具以往，凡泰岱、徂徕、云亭间物，必归诸箱箧，胜于陆贾囊中物矣。余许为作传，先题此以赠。」

　　纪文达藏呼延碑拓乾隆朝，收复西藏乌鲁木齐，筑城时，掘得汉裴岑《破呼延碑》，字体完善，远胜《曹全》、《夏侯》诸碑搨本。石踰千载，尚未剥落，真奇物也。纪文达曾藏一通，罕以示人。

　　陈云亭得伪碑拓干、嘉间，陈云亭观察广交游，席父遗财数百万，入赀得道员，需次江苏.生平好文学，骛虚名，每托同类购他人诗文稿，付梓印行，四出投赠，及坊肆发行，往往为作者诈欺巨金以去。久亦厌而弃之，别讲金石学，听鼓苏垣，收藏古玩旧帖最富。骨董客羣集其门，视为攫金快捷方式，而陈固昧然罔觉也。

　　时苏多显宦，胡牧亭太史适客虎邱，耳陈名，投刺往谒.陈知胡为金石家，每有得，必先乞其鉴定，始议价焉，以是愈昵。一日，胡以碑拓示陈，云：「新自土出，考鉴家难置喙，惟偶见于某笔记，据其所言，当时已失此物，不过搜遗寻旧，偶一及之。今约距千余年，宝物沈霾，不意于雍、干间奉旨开某山，得由石工取之土中，然实不知其可宝也。闻当揭出时，磨剔洗刷，莫见妙处。已拟掩土置之，适某博士见其文古雅，知非常物，因令摹纸以示。某故识者，当缄二百金购回，甫一摹出，夜值火，觥觥墨宝，遽遭天忌，诚可悼惜。今幸存某公家，某公又迫于权监购索，问计于余，余故谓字体断碎，虽妙不宝，怂即售之，因得以便质先生，或者一拓眼界，未始非古今翰墨缘也。」陈取观再四，亟欲得之，以夺购商之胡。胡佯不可，陈悻悻。时食客某孝廉复极言此碑之难得，并谓：「公嗜金石，若不得此，则昔日糜千万金钱以收藏者，将从此减色矣。」陈由是求胡愈坚，而胡拒愈峻。有内翰赵某，时亦为陈之食客，谓：「胡不遽许，具有苦衷。余忝与某公善，权监亦有半面缘，明日余请于某公，并函致权监，淡其必得之心，使不至开罪于胡，然后由余与胡往言，则事无不谐矣。」陈善之。

　　阅数日，陈果以七百金购之。胡得金后，内翰、孝廉等皆有分润，胡一一略劳之。内翰不充所欲，因致口角。盖胡所持碑，实手造之赝鼎也。

　　武虚谷藏晋刘韬墓志碑干、嘉以还，金石专门之学，偃师武虚谷大令亿与钱塘黄小松司马易齐名。虚谷博洽精考据，尤好金石。姚园庄农家掘井，得晋《刘韬墓志》，急往买之，自负以归.石重数十斤，行二十余里。至家，惫顿几绝.日夕抚玩，珍秘特甚，亟仿造一赝石，以应索观及索打本者，真者则什袭而藏于匮.殁后，其犹子某疑其为重宝也，夜盗之出，竭毕生力，几弗克负荷。及启视，石也，则怒而委之河。

　　冯研祥藏晋快雪时晴帖嘉兴冯研祥收藏甚富，得右军《快雪时晴帖》真迹，因筑快雪堂于西湖之孤山，而自禾中移居武林，遂为杭人。

　　张叔未藏旧拓灵飞经《灵飞经》，为小楷帖之最脍炙人口者，坊本辗转翻刻，肥瘦失真。张叔未所藏者，圆劲瘦硬，神采宛然，实为最旧拓本。赵松雪一生得力于此经为最多。

　　梁晋竹藏宋拓宋西楼帖宋拓东坡《西楼帖》，为苏书最著名者，在宋时已极宝贵.卷中家信及友朋书问，皆近刻所无，而精采奕奕，如新脱手，尤诸刻所不及。有高士奇、成亲王、梁山舟诸跋，实为宋拓精本。梁晋竹曾藏之。

　　梁晋竹藏宋拓枯树赋褚河南书深得右军体质，而《枯树赋》又皆用《兰亭》笔法，故极精贵.明以降，翻刻之本，多为米芾所临，未免有拔剑张弩之势。宋拓本笔法，于刚健中含婀娜，的为精本，有张叔未题志.梁晋竹曾藏之。

　　林于野不收唐以后碑拓干、嘉间，闽中有林立轩太守者，好读书，自元旦至岁除，手不释卷，礼俗士概屏不见。家有故业，遭乱沦失，仅余容膝小轩，旁构为楼，树蕉竹花果藤蔓之属，焚香拭几，环壁皆图书，终日与其伯子于野名侗者、仲子鹿原名佶者，俛仰其间，泊如也。

　　初，立轩以明经为令于秦，为牧于魏与蜀，皆有惠政。于野从宦所至，搜辑古金石书，已成帙。及立轩解组归，于野多交四方士，属其转相购求，所得之碑拓日益广，著称于道光时.于夏，得《岣嵝碑》，于商，得比干墓《铜盘铭》，于周，得坛山石刻、石鼓文、鼎铭、孔子题吴季子墓碑，于秦，得《峄山碑》，又得刻本，为汉十九，魏、吴各一，晋六，梁一，北魏三，北齐一，周二，隋十六，而唐最多，唐以后无取也，以其时代近，且不胜收也。

　　何子贞藏魏张黑女志拓何子贞藏有《张黑女志》，骏利如《隽修罗》，圆折如《朱君山》，疏朗如《张猛龙》，静密如《敬显儁》，网罗众妙，洪冶一炉，为魏碑中神品。子贞生平视为奇宝，有自题及包世臣累次题跋，推重不置。

　　何子贞藏越州石氏本晋唐小楷十种越州石氏本晋、唐小楷十种，为何子贞藏，视为秘笈，有题签及查士标、程邃等题志.何子贞藏唐李北海法华寺碑拓李北海《法华寺碑》拓，为海内孤本，何子贞藏，收藏家但闻其名而未得一见，字画如新刻，诚人间鸿宝也。

　　何子贞藏唐薛少保书信行禅师碑拓薛少保书，海内久无传本，所见者，仅《杳冥君碑》、《升仙太子碑》年月书名数十字耳。宋拓《信行禅师碑》，实为海内孤本，有王觉斯相国手跋，目为宝书，洵非虚也。翁叔平相国许价八百金，何子贞太史以千金争购得之，因刻「宝薛轩」印章，珍贵可想。

　　何子贞欲搨唐昭陵诸碑何子贞尝属醴泉令搨唐昭陵诸碑，令私计曰：「何公书名满天下，一经赏鉴，有司疲于供给，惟日不足矣。」乃督匠于一夕间尽凿之。

　　吴让之跋开皇本兰亭开皇本《兰亭序》，古法横溢，有董香光题签，吴让之题跋。

　　龚孝拱好碑版咸、同间，龚孝拱既为英人威妥马所厌，而仍赁庑于沪，然坐客恒满，常典质以沽酒。酷好碑版文字，见人一善，赞之不绝口。杨惺吾方自京师至沪，载碑帖数大簏。孝拱访之，请出其簏，检佳拓本，酬以善价，且为供旅费焉。

　　赵撝叔选定魏齐造像二十品魏、齐造像二十品，为沈均初请赵撝叔所选定，以字体笔法最精妙者二十种，合为一册，每种有撝叔题签及跋志，又有均初题志，为极有意味之品。

　　孙月泉得宋曹禋墓碣拓妇志夫墓者，有宋洛阳周氏。熙宁末，洛中有人耕于凤凰山下，获石碣，方广二尺余，即此志也。文云：「君姓曹氏，名禋，字礼夫，世为洛阳人。三十岁，两举不第，卒于长安道中。朝廷卿大夫、乡闾故老闻之，莫不哀其孝友睦婣，笃行能文，何其天之如是邪？惟儿闻之独不然，乃慰其母曰：「家有南亩，足以养其亲；室有遗文，足以教其子。凡累乎阴阳之间者，生死数不可逃，夫何悲喜之有哉！」丙子年三月十八日卒，以其年十月十五日，葬于凤凰山之原。予姓周氏，君妻也，归君室八载矣。生子一人，尚幼。以其恩义之不可忘，故作铭焉。铭曰：「其生也天，其死也天。苟达此理，哀哉何言！其生也浮，其死也休。终何为哉？慰母之忧.」孙月泉布衣承祖游汴时，尝得其拓本。

