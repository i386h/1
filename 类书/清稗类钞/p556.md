<!-- { "loadSidebar": true } -->
　　盛氏园畜二母鸡，黄白各一，桑麻掩映，分栅而栖。各飬数雏，晨夕挈雏出入，二雌同行，宛若人之洽比其邻者。一日，黄者被人窃去，失母之雏悲鸣不已，白者频来顾视之，若代为悯恻然。自后得食相呼，归栖逐队，盖亡形于黄白，而皆视为己子矣。盛之友访盛而见之，因呼之为慈鸡。

　　蚊母鸟

　　蚊母鸟，大如鸡，体灰白色，颈及背腹部有黑斑，尾黑褐色。夏日居于黑龙江等处，冬赴热地。昼伏森林，夕则飞翔河边，食蚊虻羽蚁。嘴小深裂，张之则成大口，食蚊无算，故为益鸟。旧说以为吐蚊，误。《尔雅》作「蟁母」。蟁，古蚊字。

　　雉

　　雉之形状习性，与鸡相类。雄者甚美丽，目赤，尾甚长，雌则否。栖息山野，食谷类嫩叶及虫，侵及禾稼，故为害鸟。汉吕后名雉，故讳称野鸡，至今沿之。产于内蒙古一带者，重斤许，羽灰色有鳞纹，望之似斑鸠。

　　木兰产雉，初在草中，为人马所惊，辄飞起。然仅飞于两山间，不能越山而过，力竭则扑而下，入草中，尚能冲十余丈。至此，则以首伏丛薄，不见人，即自以为人不见矣。俯而拾之，尚活。

　　赶翎哨

　　东陵后山产雉，较他处野雉稍小，肉嫩而鲜，名赶翎哨，可驯养。

　　锦鸡

　　锦鸡，古名鷩雉，形状大小略似常雉，羽尤丽。雄者头青茶色，颈有纯白轮纹，胸腹红铜色，有光泽，背与尾带金黄色，尾甚长。雌者亦似常雉，惟胸腹黑斑较少。

　　秧鸡

　　秧鸡，全角似鸡，又名水鸡，嘴长于头，根部赤色，前端褐色，背黄褐，腹灰色。栖息水田，食小虫鱼，鸣声如人之击柝。

　　马鸡

　　马鸡出秦州，大倍于常鸡，形如马，徧体苍翠，耳毛植竖，面足赤若涂朱。宋荔裳在北平时尝畜之，为之赋诗。

　　山鸡

　　山鸡，形似雉，雌雄毛色各异。雄全身红黄，有黑斑，尾长。雌者黑色微赤，尾短。古名鸐雉。

　　鹇

　　鹇，通称白鹇，似山鸡而色白，有黑文，尾长三四尺，嘴及爪皆赤色。长江以南产生最多。亦伯鹇。

　　食火鸡

　　食火鸡，与驼鸟同类异属，身高五尺余，羽色黑，头小而无毛，颈亦裸，顶有肉冠，胫较驼鸟稍粗短，善走，产澳洲及新几内亚岛。旧说能吞火炭，故名，今简称之曰火鸡。道光时，英人占舟山，携火鸡以来，遂有遗种。今定海人豢之者甚众，岁由甬舶载以至沪，供西人之食者，不可胜数。

　　吐绶鸡

　　吐绶鸡产于巴峡及闽、广山中，雄者高三尺许，雌较小，羽色彩甚美，头部无毛裸出。上嘴根有肉冠，能自由伸缩，伸之长一二寸，垂于嘴下，缩则前头部成小块，时时变青白蓝紫红等色，焕烂夺目。亦称火鸡，日本曰七面鸟。

　　雷鸡

　　苏州拙政园有雷鸡一，大如鹳雀，羽毛五彩，类吐绶。观者故触其怒，则扑翅掉尾，有声隆隆，震地若雷鸣然。

　　竹鸡

　　竹鸡形如鹑而较大，尾短，羽褐色，有椶色斑纹，喜居竹林中。

　　树鸡

　　树鸡形似雌雉，脚小有毛，肉味与雉同，以之作汤，尤鲜美。然较雉难得，多在深林密薮。黑龙江以为贡品，谓之飞笼，或谓即《尔雅》之鵽鸠也。

　　半翅

　　《尔雅》：「鵽鸠，寇雉。」郭璞注：「鵽大如鸽，似雉，鼠脚，无后指，歧尾，为鸟憨急，羣飞。出北方沙漠。」盘山有之。土人呼为半翅，即沙鸡也，可食。

　　莺

　　莺，亦作莺，亦名黄鹂，又名仓庚，背灰黄色，腹灰白色，尾有黑羽，雌雄常双飞。初春始鸣，声宛转清脆。俗称黄莺，关内呼为水鸦儿。以岁旱时，忽树头睍睕数声，则滂沱立至，故获此名。

　　杜鹃

　　杜鹃，一名子规，亦称杜宇，嘴扁平，上嘴末端稍曲，口大尾长，背黑灰色，腹白，有横行黑线。不自营巢，生卵于莺巢，而莺为之孵育。鸣声凄厉，能动旅客归思。好食毛虫，有益于森林。

　　布谷

　　布谷，一名鸤鸠，又名郭公，绝类杜鹃，而体较大。全体灰黑色，腹白，亦有横行黑条，嘴尖，趾前后各二。鸣声如呼割麦插禾，故名。好食毛虫，有益于森林，为益鸟。

　　燕

　　燕，体小翼大，尾甚长，分歧如翦，喙短口阔，颔肥大，背黑腹白。岁之春分前后，来自暖地，巢于人家屋梁，秋分复去。

　　粉红燕

　　康熙时，苏州吉由巷民家有巢燕，哺三雏，一白，二粉红色，时以为奇，人皆相率往观。

　　金丝燕

　　金丝燕，燕之异种也，体小于燕，背褐色，尾腹间白色。产我国南方及印度，恒居岩穴中。

　　海燕

　　海燕以产于热地，须越海而至也，故名。

　　沙燕

　　沙燕较海燕略大，产于大漠。

　　鹡鸰

　　鹡鸰，《诗》作脊令，《尔雅》作（即鸟）鸰，形似燕，飞时作波状，行则摇动其尾。栖息水边，食害虫，故为益鸟，种类甚多，背黑者为黑鹡鸰，颊下白者为白颊鹡鸰，自胸至尾鲜黄者为黄鹡鸰.

　　翠云鸟

　　翠云鸟产鄂中，大如鷃，五色陆离，至可爱玩。秋深时，千百为羣，飞鸣空际。然去地绝远，不知其栖息何所，疑为水鸟。

　　鹦鹉

　　鹦鹉，产热带地，广州有之。嘴大而短，上嘴钩曲，覆其下嘴，舌肥厚。翦其舌端，善学人语。足二趾向前，二趾向后。毛色纯白。有纯赤者，毛羽鲜妍，类猩红剪绒之状。又一种纯赤，惟两翅绿如翠鸟。又有五色者，红黄白绿碧皆具，尤珍丽，每一只，索直至二十四金。

　　白鹦鹉谄洪秀全

　　粤寇洪秀全据金陵时，畜白鹦鹉二，命人教以语言。洪每出，则白鹦鹉必高呼万岁，其所谓文武者乃效之，呼声震天，洪乃揖而退。

　　葵花鸟

　　葵花鸟，形似鹦鹉，羽纯白，翎间微黄。顶有茸毛，如钱大，长寸许。晴霁日，则张如葵花，故名。厦门有之。

　　鸲鹆

　　鸲鹆，亦作鸜鹆，俗名八哥。全体俱黑，两翼有白点，巢于树穴及人家屋脊中。翦其舌端，令圆，能效人言。通常所蓄者，仅能效百鸟鸣，或逢妇女至，则频呼好娘娘不止，此均不得为上品。

　　湖北某县有一老妪，广蓄鸜鹆，其灵敏者，能奉主命，至戚友家传达音问，衔取针线，人以乌衣使者称之。某日，鸜鹆又奉命至某姓家借针，比返，过邻村，见场上有遗谷，因置针碌碡上，俯而啄谷。蓦有饥鹰盘空下，奋爪攫之而去。鸜鹆见有一熟识妇在旁，哀呼曰：「婆婆，吾被鹰攫去，烦寄语阿姥，今生不复面也。针在碌碡上，阿姥可自取之。」妇述诸妪，妪终日哭泣，几丧其明。

　　某姓蓄一鸜鹆，善窥人隐私，搬弄口舌。其家有童养媳，值翁姑他出，潜取厨下年糕者食之，虑为鸜鹆所窥，预以饭箩罩其头，以为无事矣。比翁姑归，鸜鹆喃喃自语曰：「饭箩罩了八哥头，镬里年糕滑溜溜。」翁姑闻之，乃责其媳。

　　干隆时，钱塘黄宝田有打八哥诗云：「打八哥，打八哥，八哥无匿处。但解阴晴不嘴飞，沙明露白久延伫。红蓼洲，青芦渚，两啁呼，告其侣。于今高飞亦何益，胶网不设黏竿举。吁嗟乎，八哥尔何苦，鴂舌作人语。尔不见人作禽言人不顾，禽作人言人捕汝。」

　　翡翠

　　鸟有青羽者，俗称翠鸟，亦名鹬，其羽可为装饰品。瑞安项叔明着《翡翠曲》，托意深远，措词尔雅，有风人敦厚之遗。序云：「春寓郡中之设翠肆者，每朝，野人数辈集其门，辄笼生翠十百至。主乃取翠羽镊剔而纵之，随鸟之多寡酬值焉，间有垂损伤毙者，因叹多材为累之说不虚也。其捕之之法，至水滨，取鹬媒翳细竹间，张丝网于其外，吹筠管作翠鸟声，翡翠争集，见类而从之，遂冒网上，不能去。」诗曰：「瀛州巢密珍禽小，时戏兰苕出杳渺。羽毛奇丽比黄金，无鸟张罗偏扰扰。擘波得鱼人不争，吹管忽作相求声。鹬媒矫翼隔幽筱，千丝结网齐牵萦。提笼却向三条市，列肆威蕤笑朱紫。翠毛零落刀镊施，何如老蚌相持死。放尔弯环掠石矶，焚身未许惜殊衣。饰钗娇爱等怀璧，语巧情亲皆祸机。始知贾害缘文采，畴侣招呼意先改。」

　　山翠水翠

　　湘中出翡翠，有山翠、水翠二种。山翠大而色老，水翠小而色嫩，用饰物品，其色极鲜。交、广所产，远不及湘，人鲜知之。即有知之者，亦不知因以为利也。

　　相思鸟

　　相思鸟，产于苏属近海之地，湖南、福建、四川亦有之，蜀人呼为应山猴。大与瓦雀等，喙红，羽黄绿，颚下纯黄，第一级飞羽黑色，鸣时，声小而韵，飞则并飞，止则并止。至秋季，乡人辄罗致之以鬻于市，爱之者以雕笼畜之。笼分二格，锁其一，其一虽放之不去，而仍飞翔于笼之左右上下，少顷亦自入笼。若失其一，其一必悲鸣而死。此殆比翼鸟之流欤？惟自秋畜至明年之初夏，辄殒。性喜浴，虽严寒冰雪时，必置盆水于笼下，听其自浴。

　　嘉庆初，湘有候补知县陈玉聪者，在蓝山县得雌雄各一。诘旦戒行，雄忽飞去，携其雌返长沙，笼置廊下。自蓝至省千余里，城内人家十万户。一日，其雄忽至，望门投止，绕笼翔舞。开门纳之，偎倚啁啾，如诉久别状。陈为诗纪其事，一时和者甚众。

　　画眉

　　画眉产四川，全身黄黑色，其眉如画，巧于作声，如百舌，亦有色纯白者，人家多饲养之。

　　广西之阳朔亦产画眉，虽羽衣鲜润，而清咔罕闻。土人云，此地画眉，贵鬬不贵鸣。古语吴人尚言，粤人尚力，人诚有之，物亦宜然。

　　山画眉

　　山画眉善鸣，塞外所产，与他处不殊，独以卵珍，大仅如莲子，绿如松石，亦有白色及斑褐文者。土人镕蜡实其中，以为簪珥之饰，鬻于关内。

　　白头翁

　　白头翁，体大如画眉，全体灰黑，腹白，翼尾皆黑而带绿，老则头白。冬日羣栖原野，鸣声喧噪。

　　百灵

　　百灵为汴梁产，善鸣，能作百鸟声，故名。且以能学猫叫者为上乘，由一二声、四五声、八九声至十三声，惟三五声者多，九声者少，至十三声，真希有矣。内蒙古乌兰察布盟南部及席勒图佛界，均盛产之，十百千万飞舞空际，栖于草际，食棘棘草子。夏产卵，至秋而繁。

