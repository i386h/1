<!-- { "loadSidebar": true } -->
　　梁尝曰：「是为生平所尝第一次好酒，此外不得不推山西之汾酒、潞酒矣。然禀性刚烈，弱者恧焉，故南人弗尚也。于是不得不推绍兴之女儿酒。女儿酒者，乡人于女子初生之年，便酿此酒，出嫁时始开之。各家秘藏，不以出售，其花坛大酒，悉是赝本。其后人家萧索，酿此者亦寥寥，能得其以真东浦水作骨而三四年陈者，已是无等等咒矣。道光甲申，归自京师，汪小米拉饮庚申酒。庚申酒者，小米之叔号眷西者所家藏者也。眷西尊人旧贮二十坛，殁后，其家亦胥忘之。眷西又汴游十余载，遂无人问鼎。而藏酒室又极邃密，终日扃牡，更无人知而窥之者。以故二十年来，丸泥如故。眷西归，始发之，所存止及坛之半，正袁子才所谓「坛高三尺酒一尺，去尽酒魂存酒魄」者是也。色香俱美，味则淡如。因以好新酒四分搀之，则芳香透脑，胶饧琖底，其秾厚有过于弢光酒，而微苦不洌，是其小病。此生平所尝第二次好酒也。仆逢曲流涎，所至不肯轻过。闻之人云：「不吃奔牛酒，枉在江湖走。」余过其地，沽而试焉。呜呼！天下有如此名过其实、庸恶陋劣之名士乎？论其品格，亦止如苏州之福贞，惠泉之三白，宜兴之红友，扬州之木瓜，镇江之苦露，邵宝之百花，苕溪之下若。而其甜腻，则又过之，此真醉乡之魔道也。其中矫矫独出者，则有松江之三白，色微黄，极清，香沁肌骨，惟稍烈耳。某年游萧山，梧里主人周镇祁极款洽，作平原十日之留。一日，出一种酒，曰梨花春，俗名酒做酒曰梨花，盖三套矣。饮一杯，主人即将杯夺去。主人量甚巨，亦止饮二小杯。是日，余竟沉醉一日。因思古人所谓千日九酝者，亦即此类。特其一年三年之醉，则未免神奇其说耳。余居广东始兴一年有余，彼处有所谓冬酒者，味虽薄而不甚甜，故尚可入口。中秋以后方有，来年二三月便不可得。询之土人，曰：「此煮酒也。今日入瓮，第三日即可饮，半月坏矣。」一日，有曾某邀余山中小酌，举杯相劝。视之，浅绿色，饮之，清而极鲜，淡而弥旨，香味之妙，其来皆有远致。诧以为得未曾有，急询何酒，曰：「冬酒也。」问那得如许佳，曰：「陈六年矣。」余又叩以乡人不能久藏之言，曰：「乡人贪饮而惜费，夫安得有佳者！此酒始酿，须墨江某山前一里内之水，不可杂以他流，再选名曲佳糱，合而成之，何患其不能陈耶。余家酿此五十余年，他族省啬，不肯效之。」此余生平所尝第三次好酒也。余三十年来沉湎于酒，脏腑之地，受病已深，近日损之又损以至于无，而结习所存，不能忘也，因历忆生平饮境而一纪之。」

　　张云骞以买米钱买醉

　　张云骞刺史年少豪迈，不问家人生产作业。好饮酒，一石亦不醉，然时有断炊之患。一日，其妻拔钗，质钱三百文，将以买米，置于几。张见之，即以质券裹钱，持之出，买醉于酒家矣。夜半，酩酊归，钱罄而券亦失，不可踪迹矣。

　　屠修伯寒夜独饮

　　道光某岁春，杭人陈季竹与程拜五同读书于西湖灵隐之白衲庵，屠修伯鹾尹秉亦诣焉。与拜五初未相识，居既久，因得与之寄情觞咏，放浪乎龙泓、鹫峯之间。季竹故不善饮，而性好人饮。拜五饮甚豪，而为人朴厚有真趣，至醉不乱，始识其为酒人也。修五未入山之前数日，有李荫人者，亦以游山至庵，与拜五痛饮而去。及夕，修伯归，寒夜独饮，乃作诗以怀之。

　　陈铁桥携酒大醉

　　钱塘陈铁桥詹事宪曾好剧饮，醉则于生计事无所省录，故时致匮乏。梅伯言曾亮，其同年也，尝为饭会，无酒人阑入。铁桥曰：「幸入我会以止酒。」比入，则先自携酒，大醉而归。

　　金右泉嗜酒

　　金淇，字右泉，道光时之钱塘诸生也。中年后贫甚，惟破屋数椽，书数千卷，梅花一树，坐对而已。性嗜酒，尝自武林门至丰储仓基，醉诵《离骚》，行人以为颠。

　　许幼兰颂酒

　　海宁许幼兰司马光济耽诗颂酒，授读里中，垂五十年，有祖孙父子同出门下者。修羊所入，日向炉头博醉。醉则狂走山水间，以赋诗写画自乐。

　　妓以金盏饮盛心壶

　　布衣盛心壶性倜宕，工诗善书。有某名妓慕其名，以秋柳画扇索题。题二句云：「腰瘦那堪迎送苦，眼枯都为别离多。」妓大叹赏，愿以终身许之。是夕，留髠畅饮，杯盏皆金制。酒酣眼热，以一盏置于怀。妓觉之，太息良久，为之惋惜者再三，终身之愿乃寝。

　　蒋芸轩嗜酒

　　道、咸间，富阳蒋芸轩茂才琴山性豪迈，嗜酒。一日，大醉而为歌曰：「彭泽我为师，供奉我为友。得鱼且忘筌，一杯时在手。天空地阔何悠悠，人生百年三万六千余春秋。华屋兮山邱，妻孥兮马牛。马牛奔走朝复暮，秋月春花等闲度。身家念重性命轻，草亡木卒惊朝露。朝露唏，试回首，不如意事常八九。人生行乐须及时，何如尊前一杯酒。君不见屈灵均，世浊怀独清，世醉怀独醒。屈愿独醒，我愿长醉，醉来尝拥花月睡。醉时欢乐醒时愁，何必矫矫与世相怨怼。世事颠倒如转蓬，庸耳俗目岂有真，是非在其中。天无私覆，地无私载，达人如命，何论穷通。穷兮通兮乐陶然，开尊把酒问青天。不知莽莽天地，始于何代，终于何年？我欲乘槎日月边，日月远望遮云烟。我欲垂钓广漠渊，渊深鱼伏难钩连。今朝有人射猎北山前，驱鹰逐犬招我随执鞭。为我谢曰，我今倦矣醉欲眠。」

　　洪大全嗜酒

　　粤寇洪大全之父母早世，家巨富，少聪颖，读书过目成诵。稍长，即工诗词。性豪迈，嗜酒，乐与贩夫、走卒、流丐、小偷饮。酒罢，辄助以赀。座有贵客，则谩骂之。

　　其里人张绅，曾任湖南衡永郴桂道，以年老告归。值八旬称寿，设盛筵，洪赠物为贺，值百金。洪赴宴，乃挈其夙与同饮之人往，则皆短褐敝裩，见踵露肘者。及门，阍纳洪，而摽诸人于门外。洪厉声叱之，挟以俱入。登堂一揖，即指同饮诸人曰：「此皆我之至友也。承主人招饮，不敢违命。然非得若辈同饮，不足尽欢。恐负主人盛意，故与之俱来。」言毕，即与诸人同入席，畅饮欢呼，声震屋宇。时宾客满堂，咸衣冠济楚，见洪而大诧之。既尽醉，皆踉跄而出。及金田事起，洪悉以家财助军食。至桂林，被擒，诛于京师。

　　夏薪卿自放于酒

　　钱塘夏薪卿通守曾传筮仕吴门，以方心淡面，弗谐俗好，益颓然自放于酒。偶还里门，入铁花吟社。未几，殁于吴中。生平善饮。吴与金彦翘亦大户，多蓄酒器，有犀角鼎，极精妙。尝会饮，薪卿已醉，彦翘谓之曰：「能再尽三鼎，即以鼎赠君。」遂引满者三，怀之以归，因自号醉犀生。

　　薛慰农与酒人拇战

　　同治丙寅，谭复堂以全椒薛慰农观察时雨将去杭州，与同人觞之于湖舫，风日清佳，吟啸甚适。至孤山放鹤亭，有酒人张坐，薛不通名氏，径与拇战，同人继之，脱略形骸，想见晋、宋间人风致，亦仅尔尔。

　　刘武慎好汾酒

　　刘武慎公长佑在官勤恁，治事接宾客，未尝有倦容。而好饮，且必汾酒。尝独酌，一饮可尽十余斤。左手执杯，右手执笔，判公牍，无或讹。或与客会饮，虽不拇战，而殷勤劝盏。燕毕客退，仍揖让如仪也。

　　吴南屏嗜酒

　　吴南屏广文敏树嗜酒。尝客江宁，夜半，忽思饮，以有藏酝在，不必求之市也。命仆启瓮，则瓮泥坚，猝不可启，而渴甚，叱仆走，自以杖击瓮。瓮破，满地皆酒矣，乃伏地饮之。

　　南屏性不耐俗，座有山僧、田父，辄顾而乐之。与显者共杯杓，恒郁郁，几坐立不安矣。然其投契如曾文正及刘霞仙中丞者，与之把酒情话，亦未尝不欢。

　　金粟香陆武园饮猿酒

　　粤西平乐等府山中多猿，善采百花酿酒。樵子入山，得其巢穴者，其酒多至数百石。饮之，香美异常，名曰猿酒。漓江两岸间猿尤多，粤寇时，沿江炮火震惊，猿迁越深山邃谷间，罕有至江岸者。江阴金粟香、平湖陆武园皆尝饮之。粟香有句云：「岩暖猨搜花酿酒，林深狸攫果为粮。」武园亦有句云：「猨入深山为避乱，桃源何地属秦人？」

　　姚春蘧雄于酒

　　浙人姚春蘧，名庆恩，张勤果公妹壻也。以诸生官河南知府，旋从勤果于塞上。雄于酒，量可一石。有赠妓句云：「江东无我谁能酒，香国除卿不算花。」

　　洪文卿醉而踽踽行

　　光绪中，苏州洪文卿学士钧既以状元通籍，乞假归，微服作狭邪游。夜阑，饮醉，返家踽踽行。路遇巡逻者，诘其何故中宵踯躅。洪怒，掌其颊。巡逻者出绳，缚之去。洪倒卧地甲家，黎明始醒，大骇而呼。地甲识为洪，叩头请罪，洪无言出。

　　张文襄戒酒

　　张文襄少时，耽曲蘖，醉后好为狂言，闻者却走。醉甚，则和衣而卧，笠屐之属，往往发见于枕隅。某年，其族兄文达公之万以第一人及第，文襄大恚，慨然曰：「时不我待矣。」自此遂戒酒不饮。

　　方渔村以酒壶为友

　　方渔村孑身独处，生平未尝近女色。所居茅屋三椽，不蔽风雨，吟咏其中，怡然自得。性嗜饮，得钱，辄沽酒。遇途人，即拉与共醉，不问谁何也。又喜拇战，或以不能辞，必强嬲之。固辞，则怒，人畏其怒，相率远避。见无人与共，即以酒壶为友，而与之猜拳行令，人遂谓之方痴子。年八十余，无疾而终，姻戚经纪其丧。

　　林希村结酒社

　　侯官林希村大令晸家居时，与林怡庵、林枳怀、叶与恪、梁开万诸人结酒社。日高睡起，即登酒楼，终日痛饮。醉则歌呼笑骂，必夜深乃扶醉而归。归则寝，明日又往矣。希村为勿村中丞之仲子，怡庵为郑苏庵方伯之舅氏，皆能不事事而沉饮，殆晋七贤、八达之流也。

　　王步光饮后寡言

　　王步光，名琮兴，常宁人，豪于饮。饮后，辄慎讷寡言。

　　弟劝兄节饮

