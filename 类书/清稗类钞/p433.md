<!-- { "loadSidebar": true } -->
　　陆存斋藏枫江渔父像吴江徐电发《枫江渔父小像》手卷，纸本，谢彬写照，童声补图.题者，自沈荃以下六十余人，皆一时知名之士。文歌诗辞，真草隶篆，无体不备。卷藏归安陆存斋之皕宋楼。钱塘洪昉思曾题北中吕一曲《粉蝶儿》云：「江接平湖，渺茫水云烟树，战西风一派菰蒲。白苹洲，黄芦岸，厮间着丹枫远浦，秋景萧疏。映长天，落霞孤骛.」《醉春风》云：「俺只见小艇乍迎湖，孤篷斜带雨。柳边渔网晒残阳，有多少楚楚。停下了短桨轻帆，趁着这晚烟秋水，泊在那野桥官渡。」《普天乐》云：「见一个钓鱼人江边住，笋皮笠子，荷叶衣服，足不到名利场，心没有风波惧，稳坐矶头无人处。碧粼粼细数游鱼，受用足一竿短竹，半壶绿醑，数卷残书。」《红绣鞋》云：「那渔父何方居住？指枫江即是吾庐，何须隔水问樵夫。云藏林屋小，天逼洞庭孤，刚离着三高祠不数武。」《满庭芳》云：「傍柴门停舟暂宿，江村吠犬，霜树啼乌。纵然一夜风吹去，也只在浅水寒芦.破蓑衣残针自补，枯荷叶冷饭平铺。秋如素，渔歌一曲，千顷月明孤。」《小上楼》云：「正安稳羊裘避俗，不堤防鹤书征取。逼着您罢钓收纶，弃饵投竿，揽辔登车。离隐居，到帝都，龙门直度，拜殊恩古今奇遇。」《十二月》云：「但莫忘旧盟鸥鹭，且休提新脍鲈鱼.空想像志和泛宅，漫寻思范蠡归湖。凝望处云山杳霭，魂梦中烟水模糊。」《尧民歌》云：「描不出满怀乡思忆东吴，因写就小江秋色钓鱼图.翠森森包山一带有还无，片时间晚云收尽碧天孤。传书平沙落雁呼，直飞过斜阳渡。」《耍孩儿》云：「俺不能含香簪笔金门步，只落得穷途恸哭。山中尚少三间屋，待归休转又踌躇。不能做白鸥江上新渔父，只混着丹凤城中旧酒徒。几回把新图觑，生疏了半篙野水，冷落了十里寒芜。」《尾声》云：「江波寒潦收，枫林夕照疏，比磻溪也没甚争差处，只您这垂钓的先生不姓吕。」

　　鹿文端藏早朝图国初，蔡修撰启僔《早朝图》点染至佳。房左侧置熏笼，覆以朝衣，一侍史监之。右设妆台，姬人对镜整髻，为欠伸乍醒状。旁有墩，雪狸卧其上。中央施甲幛，玉手褰帏，珊钩乍上，弓鞋半露，椽烛荧荧，真名笔也。朱竹垞题云：「遮莫冬冬画鼓频，披帷风定烛如银.绣墩只许狸奴卧，辛苦妆台弄髻人。」鹿文端公传霖藏之。

　　董询五藏柳阴消夏图周均，字平畦，桐乡人，家青镇。善画山水，宗倪、黄，出笔苍老，有虚实兼到之妙。晚年气益古茂，其所画《柳阴消夏图》，为秀水董询五鹾尹宗善所藏。有德清蔡谷山学士题句，注云：「平畦之画，能用法而得法外意。」信然。其子钰，字坚庵，又字小畦，邑增生，工诗画，有渊源，克承家学.李子中好金石康、雍间，嘉兴有李子中名光映者，好金石，藏弆甚富。着有《观妙斋藏金石文考略》，金心斋为序之曰：「七情，欲居其一，人所不能无而足以为累者也。然非必为累也，视所欲何如耳。子中于一切声色货利，澹然皆无所欲，独于书籍及名流笔墨遗迹，与夫金石文字，自谓平生之欲存焉。计积累所收，碑刻搨本，视曹氏古林金石表，不减其数，可谓富矣。好手装潢，时出把玩，乃偕其姊夫王典在博采诸家之论录之，以互证其然否，间附己说于其后焉。」

　　周立&#62345；好金石周立&#62345；廷尉，乾隆朝人。在京师时，所居必迭石为山，引泉为池，花木葱蒨，藤竹交错.且嗜古成癖，每遇古人金石墨迹，不惜以重资购之。尝辇西山贞珉至其邸，盈庭充壁，镌劂之声无虚日。邸旧有轩，曰得石，为易名曰石寄，而跋之云：「得耶？失耶？寄耶？」

　　丁敬身好金石文字钱塘丁敬，字敬身，号钝丁，自称龙泓山人，家杭州候潮门外。邻保皆野人也，酿鞠糵自给，身厕佣贩，未尝自异。顾好金石文字，穷岩绝壁，披荆榛，剥菭藓，手自摹搨，证以志传，遂着《武林金石录》。分隶皆入古，而于篆尤笃嗜，啸堂集古，兼入其室，非性命之契，不能得其一字也。秦汉铜器，入手即能辨。性耽籍，以家贫不能出重赀购买，而门摊市集，眼光所注，悉无所遗.小楼三楹，（尸臿）（尸乏）满室，丛残不复厘理，皆异册也。

　　彭尺木收弆金石文字长洲彭绍升，字允初，芝庭尚书之子，即尺木居士也。修净业，好读古德书，间作汉隶，收弆金石文字。尝谓江藩曰：「朱子亦爱金石碑版，此《论语》所谓游于艺，非玩物丧志也。」

　　释六舟为金石僧释达受，号六舟，海宁白马寺僧。故名家子，耽翰墨，不受禅缚.行脚半天下，名流硕彦，无不乐与之交。精鉴别古器及碑版之属，阮文达尝以金石僧呼之。

　　吴子苾酷好金石文字吴式芬，字子苾，号诵孙，山东海丰人。道光甲午进士，官至内阁学士。酷好金石文字，就孙渊如《寰宇访碑录》补其未备，删其讹复，增入三代，秦，汉以来吉金，注明某氏家藏，如孙录收砖瓦之例，惟不载玺印，泉币，镜铭。其载有年月者，孙录未详碑额，亦并补之。书约十六卷，名曰《　麕古录》。又复荟萃金石目录，分州县编之，其存者则列为已见，未见者则注明见某书，列为待访.凡古今金石诸书，无不备采，复取历代史籍及诸家文集、说部以益之。墓志以曾出土著录者为断，而不采文集。钟鼎、砖瓦之流传无定所，亦不收载.地里未详者，别附于后，以俟参考。曰《金石汇目分编》，约四十卷。于款识古文，研究六书，多所考释。于穹碑巨著，缺文误字，博访旧本，多所补正，皆散见所蓄金文册字，及手校金石各书。又以关中汉泥封出土綦多，谓足明两京制度，订史册沿讹，及裒集搨本，据《汉志》编次，加以考证，成一卷。

　　吴平斋考订金石归安吴云，字平斋，晚号退楼。笃学考古，至老不疲。考订金石文字，确有依据，一字之疑，穷日夜讨索不置。仪征阮氏、嘉兴张氏、苏州曹氏所藏吉金为东南最，乱后散失，往往于市肆中物色得之，不惜解衣质钱以买，人以拟之于王元美。所著有《两罍轩彝器图释》十二卷、《古铜印存》十二卷、《古官印考》六卷、《考印漫存》九卷、《焦山志》十六卷，《虢季子盘考》、《汉建安弩机考》、《虞温公碑考》、《华山碑考》各一卷。

　　潘文勤为金石学家光绪初，潘文勤公与翁叔平相国同龢、盛伯羲，研索钟鼎篆隶，往来笺翰，率用籀分，遂以金石学家驰名都下。某年，以修墓回籍，闻某处有某碑原石，欣然往觅。至则石在某姓家子妇床后壁间，文勤持烛扪索之良久，飞尘满头不顾也。已而审为真本，立予五百金，舁之去。文勤尤注意吉金，所藏钟鼎彝器之属，逾五百件，实为收藏吉金家之第一。

　　陈寿卿藏三代金石咸、同间，常州学派衣被海内，能文之士，稍稍通金石，不复拘守许、郑旧说.其时吴中有吴子苾、吴清臣、吴平斋、潘文勤诸人，皆各以其所得彝器，目睹口述，成为纪载.而潍县尤为金石荟萃之区，赝品之出自潍县者，几可乱真。盖以人习斯艺，而又能不惮劳苦，敝衣粝食，常跋涉数千里外，至于关中，北极河朔，多得古物以归，藉为模范，可谓能矣。陈寿卿介祺实产其邑，家多收藏，生平酷喜三代金石文字，且得子苾、平斋以为之友，商搉评定，尤能发前人所未发也。

　　许四山藏乳彝顺治朝，扶风县田夫某偶见河岸土崩，掘之，得一铜器，状如盂，高八寸，围径六寸，乳周其体，朱翠斑斓，中有古文，莫能辨，乃橐以入城。医师席某出千钱易之，徧询博古家，曰：「此殷之乳彝也。古文为祖丁二字。」席乃珍之。合肥许四山视学西秦，席以彝献，因录其子于邑黉.宋牧仲观焦山周鼎镇江焦山有古鼎一，周物也。高一尺三寸二分，腹径一尺五寸八分，口围视腹而杀其七之一，耳高三寸，足倍之。

　　鼎有铭在其腹，其辞曰：「惟九月既望甲戌，王还于周。□□于图室。司徒南仲右□惠□立中庭。王呼史受册，命□惠□官司□王□侧□作 ，锡女玄衣束帯，戈琱戟，缟韠彤矢，鋚□鸾旗。　亾惠敢对杨天子，丕显敷休，用作尊鼎，用享于□烈考，用周簋，寿万年，子孙永宝用。」凡蚀二字，疑不能明者八字，此长洲汪苕文所释也。歙县张山来所见释文则稍异，其辞曰：「维九月既望甲戌，王如于周。丙子，烝于图室。司徒南仲佑，世惠，佥立中庭，王呼史端，令「 疑命之误.」 世惠曰，宣治佐王，颇侧，弗作，锡女玄衣束带，戈琱戟，缟韠彤矢，鋚勒銮旗。世惠敢对扬天子，丕显敬休，用作尊鼎，享于□列考，用周簋，寿万年，子孙永宝用。」新城王西樵所释则又异，其辞曰：「维九月既望甲戌，王 「 及还」 于周。宓 「 子」 □于图室。 「 治征司徒」 南中佑□惠□立中庭。王呼 「 史受」 册命，□惠□官 「 司治」 □王□侧□作，锡女玄衣束带，戈琱戟，缟韠彤矢，鋚勒銮旗。&#62336；&#63139；亾惠敢扬天子，丕显 「 敷」 休，用作尊鼎，用享于□烈考，用周， 「 簠簋」 寿万年，子孙永宝用。」

　　鼎故为明代镇江某巨室物，当严嵩枋国时，某官于朝，严欲得之，不即献，因嫁祸焉，鼎遂入严氏。严败，鼎复归江南显者某。某以祸由鼎作，谓鼎不祥，舍之焦山寺中。康熙己酉夏，商邱宋牧仲尚书与人游焦山，宿海云堂，曾观之，赋诗纪事，并勒石于《瘗鹤》铭之旁。

　　徐林鸿知靁尊年代徐征士林鸿善鉴赏，别书画真伪，百不失一，兼善饮。尝过颜御史豹文别业，御史知其为大户也，出靁尊，贮酒容一斗。宾客多避席，征士连举者三。颜询之曰：「此何年制也？」征士笑曰：「北齐文宣帝天保六年避暑晋阳宫所作也。」验其下款识，果然。

