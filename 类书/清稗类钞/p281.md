<!-- { "loadSidebar": true } -->
　　朱寿命赎母朱寿命，江西余干人，康熙乙卯遭乱，与母李氏相失，日夜泣，不欲生，如是者数年。一夕，梦若有神语云：「汝母无恙，隶正蓝旗下。」寿命乃痛哭，遍拜其戚族邻里，与诀曰：「苟不见母，不生还矣。」于是短衣芒屦，背黄袱，足胫赤露，匍匐三千余里，走京师。至，则行乞市中，或遗以饼饵，则自食，遗以银钱，则纫衣缝中，竟日忍饿，不费一钱，为赎母计也。踪迹久之，果得母所在，如梦中语，而旗主故要重值以拒之，乃日跪其门外，双膝为肿.遇母生日，持肉面一盂，跪进母，伺母食毕，然后起。邵远乎学士时官京师，义而赎之，既出，无所依，因留学士家，母性卞急，小不如意，则诟骂不休，甚则捽而批其颊，寿命益嬉笑谢，曰：「恐伤母手。」后数月，得便舟，乃奉之归余干。

　　巢端明庐母墓嘉兴巢端明，名鸣盛，事母孝。母殁，筑室于墓，颜其堂曰永思，阁曰止阁，自号止园，三十七年跬步不离墓次。及卒，徐俟斋私谥之曰贞孝先生。

　　高裔赎父事母宛平高大理裔少有至性，生十二年，而父以吏事谪沈阳，高涕泣号呼，欲上书阙下，请以身代，众皆骇笑，以为孺子言，莫与承听者。临行，揽父裾泣曰：「儿不能发愤致身，使生父还，十年后，当独身依戍所，不复言归.」自是，遂刻苦于问学，昼则从诸昆弟坐列贩鬻，夜中且泣且读书，严冬常服短布罩衣，忍寒抱卷不辍.康熙丙辰，成进士，入翰林。会以地震，推恩宽在法者，高请于朝。圣祖恻然感其至情，诏许赎归.而方是时家无丝粟，乃流涕委曲跪告于同官暨乡人，倾身以营，踰年，父得归.高侍父，自壮至老，容色如婴儿，动静作止语默之间，所以承意观色而处其宜者，皆古礼经所未尝有。退朝，常居于内，问之仆御，则母夫人令其读《杂记》，陈说其义以为欢乐也。

　　崇明老人有孝子孝媳康熙癸亥，崇明有吴姓老人者，年九十九，其妇亦九十七岁矣。老人生四子，壮年家贫，鬻子以自给，四子尽为富家奴。及四子长，咸自立，各赎身娶妇，遂同居而共养父母焉。

　　吴卜居县治西，列肆五间，伯花米店，仲布庄，叔腌腊店，季南北杂货店，四店并列，中一间为出入之所。四子奉养父母，曲尽孝道，始拟膳每月至一家，周而复始。其媳曰：「翁姑老矣，若一月一周，则必历三月而方得侍奉颜色也，太疏。」复拟每日一周，周而复始。媳又曰：「翁姑老矣，若一日一周，则历三日而方得侍奉颜色也，亦疏。」乃以一餐为率，如早餐伯，则午餐仲，晚餐叔，则明日早餐季，四餐一周。若逢五及十，则四子共设于中堂，老人坐其上，东则四子及诸孙辈，西则四媳及诸孙媳辈，分昭穆坐定，以次称觞献寿，率以为常。老人饮食之所，后置一厨，厨中，家各置钱一串。每串五十文，老人每食毕，反手于厨，随意取钱一串，即往市中嬉，买果饼啖之。厨中钱缺，则其子潜补之，不令老人知也。老人间与知交游，或博弈，或樗蒲，四子知其所往，辄遣人密持钱二三百文，安置所游家，且嘱其佯输钱于老人。老人胜，辄踊躣持钱归，老人亦不知也，亦率以为常，盖数十年无异也。

　　老人长子年七十七岁，余子皆颁白，孙与曾孙可二十余人。崇明总兵刘兆以联表其门曰：「百龄夫妇齐眉，五世儿孙绕膝。」

　　许伯泰孝父母许伯泰，巴陵人，康熙时诸生。岁大疫，父客长沙，中疾，伯泰奔侍之。父愈而闻母又病于家，急驰归.时某邑令施医药，药性良，急求之，既得，冒风雨乘孤舟下潇湘，风猛舟覆，溺洞庭湖，家人弗知也。是夕，母见伯泰以药饮己，饮罄大汗，疾顿愈，呼伯泰，家人讶未归，后始知其已殁而托母以梦也。

　　焦袁熹以亲老辞官焦袁熹，字广期，世居歇浦南，学者称南浦先生。康熙丙子登乡荐，念祖母鞠氏、母唐氏春秋高，遂绝意进取。癸巳，韶求实学之士，华亭王文恭公、安溪李文贞公交章荐之，奉旨召见，以亲老固辞，及选山阳教谕，仍乞终养.乙巳，母病，袁熹年六十六矣，犹躬自扶掖，进饮食，积三四月不怠。及卒，勺水不入口者十日。

　　张如绪乞归养父济宁张如绪，字绍先。康熙庚辰进士，为礼部主客司郎中，以父世思百岁告养，蒙召见，并许其家居得具折附闻世思起居。

　　李孝贞事父不嫁禾中李孝贞，字凤，梦康女也。梦康儒而贫，日不再炊，孝贞织纴以佐尸饔。梦康疾，祷于天，有鸟衔果蓏堕药柈中，尝而进之，霍然愈。里中世族争欲聘孝贞，孝贞益不自安。一日，请于梦康曰：「女以何而贤？」梦康曰：「善事舅姑耳。」孝贞曰：「非也，焉有舍我父事他人亲以为贤乎？」竟不可夺.孝贞既事父不嫁，闾巷闻而化之，诸妇女有争言诟谇者，皆相戒曰：「毋令孝贞知。」时人为之语曰「生女慎勿嗔，养女不嫁有孝贞。」

　　唐容斋守母棺唐容斋有母丧，会贼入其邑，杀长吏，死者相枕藉。唐缞麻苴杖，卧丧次，贼逐之，环柩三匝，且泣且骂.贼以刀斫唐，弗中，中几，几裂，刀亦寸寸断。贼相顾惊怪，稍稍引去，自是遂相诫，无敢入唐孝子门.王恩荣为父复仇王恩荣，字仁庵，蓬莱诸生也。父永泰，为县吏尹奇强殴死，恩荣甫九龄.祖母刘氏力讼，官袒奇强，给银十两，斥去其状，刘悲愤，闭门自经死。恩荣母亦刘氏，既抱夫仇，复痛姑丧，重裹官所予十金，识而藏之，渴葬其姑，厝永泰于小屋中，自居其旁，大书示其子曰：「汝知杀而父者谁耶？」痛哭三年，婴疾且卒，呼孝子至，授以裹金曰：「汝家累年积三丧，而祖母及父皆不得良死，而吾仇竟优游法外。此裹金官所给也，汝家以三命易十金矣。吾所以宝藏至死者，冀汝长成，能见金而念仇。今金在仇存，汝当知祖母及父母之死状惨也。」恩荣受金，乃大哭。

　　恩荣家连积三丧， 日益贫。 服阕， 入邑庠， 誓于父柩， 以利斧自随. 其舅患之， 令读书长山岛中， 且戒之曰：「复仇，固志士，然以四命易一仇，且自斩其嗣，毋庸也，必勿报仇。」恩荣佯诺，日取伍员列传读之，读已，即哭。夜深，则露香告天，冀得仇所。夜梦，辄遇仇呼骂，拊床呻呓，如触魔魇.时年二十有八，筋力稍壮，幸举一子，告其舅曰：「王氏有胤续矣。」

　　恩荣乃怀斧入城，遇奇强于道，猝进斧，手颤不即中，掇石投之，奇强仆于道周。乃猱进，将就而殊之，路人大集，不得逞，奇强遂戢足不窥门宇。一日，偶独立，而恩荣已伏侦其门，直前斧之，毡帽厚，得不殊，但创其耳。家人奔愬于官，顾年远而永泰狱无左验，官将坐恩荣以谋杀，恩荣涕泣出裹金，朱批烂然，其裹以指血作书钤之，官见两太息曰：「孝哉王生！罪尔违天，违天不祥。听尔违法，违法得罪。考诸《周礼》，有调人之司，尹奇强，汝终身避王生可也。」恩荣应声哭，官亦哭，奇强遂遯于栖霞。

　　事寝八年矣。奇强固长于医，其戚某为奇强所常往来者，子弟造栖霞坚请，奇强亦以事隔久远，未必即值恩荣，逡巡入城。道经一小巷，奇强固缩备，则张望无人始进，而恩荣已突出小屋中，以手揕其胸，奇强知不免，泥首乞哀，恩荣曰：「奇强，尔大命近，吾父迟尔久矣。」疾下其斧，斧入，颅开，血溅恩荣面。然犹患不死，则以足力蹴其胸，实则奇强中斧时已久殊，恩荣恨之深，故累蹴以泄其愤。邻右闻声争集，遮恩荣，不听前，恩荣大笑曰：「王恩荣白日杀人报仇，岂能逃者？众来，随恩荣面令君以自首。」

　　奇强家延讼师，谓当日永泰实自缢而死，非殴毙者。县官欲开棺验视，恩荣稽首出血曰：「尹氏所求者，欲论抵耳。吾既不爱死，则尹氐之欲己偿，吾安忍再暴父尸，以重己罪。」官不能屈，博征诸胥吏及父老，咸曰：「永泰之死，实奇强毙之，且恩荣伺之十余年，今日得复其仇，天也。」官遂具牒上之法司，法司议曰：「古律无复仇之文，然查今律，有擅杀行凶人者，予杖六十。其实时杀死者不论，是未尝不教人复仇也。恩荣父死三年，尚未成童，其后迭杀不遂，虽非即，犹即也。观其视死如饴，激烈之气有足嘉者，应特予开释，复其诸生。即以原存埋葬银给还尹氏，以彰其孝。」且将具题请旌，恩荣之舅闻之，造有司曰：「孺子求见其父母耳，夫人遭奇祸，以要旌门式闾之荣，又何忍矣？」官叹曰：「汝亦贤者也。」遂止，而祀其母于祠，时康熙己丑也。是时莅斯事者则抚军蒋廷锡，提学黄叔琳，观察李发甲，皆一时名宿。

　　赵希干割心食母南丰赵希干，年十七，母病甚，割心以食母。既剖胸，心不可得，则叩肠而截之，母子俱无恙。其后胸肉合，肠不得入，粪秽自胸次出，谷道遂闭，而饮食男女如平人。

　　丁季渊母丧不脱衰丁季渊居继母张夫人丧，三年不脱衰。以亲染风疾，终身不言风.王瑞虹冒火负祖母钱塘王瑞虹，名湛，聚族居杭州长板巷。一夕，盗入其室，无所获，遂纵火。时火猝起，人又畏盗，皆屏迹不敢前。祖母沈氏年耄不能避，陷烟焰中，径路且绝.瑞虹挺身投焰，负之出，毛发为焦，两得无恙。

　　林铁崖欲见父母林鐡崖持节驻珠　，其地故多飓风，风起，拔山飞树。李尝袒立中庭，仰天祝曰：「好将某吹送到泉郡开元寺，挂东西千丈二石塔上，然后呼僧絙引而下，得见吾父母，拊棺一恸，幸甚。」

　　袁重其捧衣思母袁重其将出游， 母辄为脱衣浣澣而更纴之。 偶就客饮， 有镊工为之按摩， 误为所裂。 初不觉， 归寝， 解外服， 乃见之， 则母前所纴之衣， 离摐不可卸， 大惊， 捧衣长号， 悔痛终身， 不能释。

