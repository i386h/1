<!-- { "loadSidebar": true } -->
　　客因尾售货者，询何品类，售者顾客曰：「客毋喧，当为客缕叙之。予为业圬者也，曩以受佣于某巨姓，使登山，为其祖改筑茔兆，掘地仞余，瞥覩一物，大如盌，环圆而中空，出诸土，袖而归。洗以泉，拭以巾，炫泽而有光。辨其色，红紫相间；衡其重，轻若藤竹。疑为琥珀精，试以芥子验吸力，果大好之神珀钏也。然吾侪小人，不宜怀宝以贾祸，待价而沽者有日矣。」语竟，复左右顾曰：「幸勿为他人觉也。」客曰：「价几何？」曰：「傥来物耳，殊不愿索昂值，得售二十金足矣。」言次，频以掌摩挱其钏。客曰：「此何为耶？」曰：「将俾君一察其真赝也。」于是俯拾泥沙，置拳中，迎以钏，距离逾寸，而泥沙已跃登钏上矣。因指钏谓客曰：「吸力何如？固不仅能拾芥也。」客讶为大奇，亟欲购取，议值良久，始允让其十之二。客曰：「是玩物耳，乌足以易吾如许金钱耶？」售者曰：「客犹未之知乎？是即岐黄家之所谓愈风钏也。约于腕，可瘳拘挛之病，区区十余金，未可惜也。」客韪其言，乃如数予之。

　　客抵家，欣然自得，告其家人，即出钏以示，吸引沙粒，亦验。大喜，什袭藏之，视之如随珠、赵璧也。不意越数昕夕，复遇前售者于道，旁立一人，亦如前作惊诡状。即而视之，则所售者仍钏也，形质无稍异且其告人语，俱一一如前。始悟前钏之必为赝物，而彼二人者实串骗之徒。不然，希世奇珍，固未有数见不鲜者。回忆前日之受愚，意殊愤愤。遂前行，适逢旧友，爰举所遇以告，友微哂曰：「君诚戆矣。是盖以松脂和红朱煎炼而成，以绐夫嗜奇而识浅者也。究其代价，祇数十青铜耳。」

　　骗人参

　　苏州之阊门外，通衢大道，百货交集，人参行尤盛。同、光间，其地有空屋，某岁，忽有服四品衣冠者为陈某，迁入焉，门条曰候补府陈，有司帐、司阍、司厨及他仆数十人。某出入，必乘四人舆，张红盖。现任之府厅州县，佥呵殿往谒。时亦燕客，舆马盈门，参行中人见之屡矣。一日，有二仆华服而出，至参行，阅货问价。行主叫其主人之履历，则曰：「晋人也，为吏部尚书之长公子，以荫得官，加捐知府，需次于苏，拥多赀，举家皆饵人参，代茶饮。家中所携之参将尽矣，主人命吾辈选择公平之肆，冀可常日交易。」于是行主争谄其仆。而仆游十余家，皆不合。

　　时参业中专有知宾之伙，至是徧告各行，悉闻之矣，争许以重赂，二仆喜。某行主乃遣伙持参偕往，并令先秤一两，试掌之。值三百余金，即与元宝七。伙回，则盛言其寓邸之华丽，且探知其太夫人日须服参三钱，岁有十数万金之交易，全眷亦不日至矣，行主甚悦。未几，某盛服乘舆，至某行，谓行主曰：「宝号货真价实，太夫人已至，必饵佳品，今且择至佳者与我。」行主乃奉以最上者四十两，命一伙携往易银，且曰：「兑齐，遣工人舁送银封可也。」二伙从至馆舍，登堂入室，达后楼。某以后楼为卧闼，罗帐锦衾，陈设华丽，箱以四为列，自床东至窗前，凡数十列，乃命仆启第五列二十号，则贴地一箱也。正启银封，忽楼下有操晋音之客至，大呼曰：「今日虎邱之游奈何不赴？我自能跟踪而至也。」某乃谓二伙曰：「且坐此，客为我乡人某刺史，求贷于我者屡矣，今若使其登楼而见参，则益扰。」即命仆以参及银皆入箱，锁之。某至是，匆匆下楼，客强拉之行。仆上楼，传某命曰：「客少安无燥，主人出，即来。」乃反扃楼门而去。

　　二伙旋闻有幼仆戏谑于楼下，始而喧哗，继而揪扭。老苍头吆喝之，不应，继以鞭挞。幼仆不服，哭声震耳，久之寂然。至夕，无一人上楼，二伙馁甚，推窗望楼下，适行主偕伙伴持灯唤人，二伙应曰：「勿急，参银悉在此。」行主登楼，去锁入门，以火烛之，二伙指箱曰：「参银悉在此也。」行主曰：「予自大门至楼，人物一空，似已迁矣，今且开箱观之。」则洞见楼下，盖箱底与地板相连，触机运转。徧举各物，不甚珍贵，罗帐而外，衾褥皆高丽纸之印花者，钟表仅有其表，中空无物，箱皆纸糊，中藏石块而已。二伙至是，乃始悟诸仆叫唤争鬬时，方转运箱中物，以嘈杂之人声混之，俾不觉。行主不得已，鸣诸官，且问以与骗子往来之故，官曰：「以枢垣有函来，不能不答谒也。」乃为缉捕，然已鸿飞冥冥矣。此与干隆时京师骗人参之事盖相类也。

　　骗行李

　　有士子赴岁试者，既舣舟，行李置于岸，尚未议脚价，姑立于行李之侧以守之。忽有衣冠而来者，对之长揖，曰：「兄何自来耶？」某亟回揖，谛视之，彼此皆不识，其人曰：「误矣。」又揖谢，道歉而别。某回顾，行李已渺，乃知已为人所盗矣。

　　又有某旅客自坐其卧具之上，忽见一人至，称之为父执，即长揖。此人仓猝间不暇辨认，即起而回揖，则卧具已为其取去矣。

　　假翰林

　　光绪某年，苏州有翰林李梦莹来自湖南，投刺谒当道，意在抽丰。时巡抚为赵展如尚书舒翘，既接谈，属长、元、吴三县令为设法。时吴令为凌焯，以精明着，察其有异，发电至湖南密询，得实，即率役至其寓捕之。李方谒客回，金顶朝珠，逮赴县署，围而观者如堵墙焉。得供后，以冒名撞骗罪下狱，而凌获卓异，保送赴都。

　　冒名顶替之官吏

　　有冒充官吏以行骗者，忽自称禁烟，忽自称查牙帖，忽自称查酱缸。所至之处，辄出委札于怀以示人，人不疑也，得贿即行，盖假他人所得之檄以冒名顶替耳。

　　伪充差弁骗烟膏

　　上海公共租界九江路广诚信烟膏店，为膏业巨擘。光绪辛丑，忽来一形似差弁之人，声称奉两江总督刘命采办烟膏，须福字清膏数百两，出银票一纸，使店伙持往照兑。而庄号以票根未至为辞，差弁即将烟篮寄留，驾车自往。店伙候至暮，不来，疑而启篮视之，非原物矣。其所以伪托刘忠诚公坤一者，盖忠诚夙嗜阿芙蓉，岁必遣人至沪采办，骗者知之审，广诚信亦不疑也。

　　和尚作怪

　　某县之东岳庙前大路有青石一方，历岁久矣。一日，主僧忽言石粉能治疾，风痨，鼓膈，无一不愈，于是远近男女，奔而赴之者若狂，如是者数月。昆山县所属千墩镇某庙前，有老树一株，以年久故，其中空。一僧晨起，忽见浓烟缭绕，自树中出，嗅之，作旃檀气，遂相传以为神。远近男女，又奔而赴之者若狂，如是者数月，烟熄而树如故。越二年，又哄传泗桥某庵庖中忽产异竹，竹生甘露，能疗一切不治之症。远近男女，虽盲者、哑者、聋者、瘫者，亦相率稽首于白莲座下，求洒一滴杨枝水，如是者又数月，甘露尽而竹亦亭亭然穿屋而出矣。又丹徒县南城外三里冈有树一株，某岁有蜂营房其上，相近之僧人亦以愚人。盖皆和尚作怪也。

　　僧以江南某生为活佛

　　江南某生游江西，檥舟江浒，登岸游览。信步至一兰若，阒其无人，见内殿板壁所画山水人物甚工，以手摩挲，不觉巧触其机。壁有门忽开，中有妇女数辈，方与髠奴颠倒为戏，瞥见生，叱问何人。生大骇，急趋而出。僧徒蹑迹驰追，生泣哀之曰：「乞师慈悲，恕我无知，誓不饶舌。」僧叱曰：「汝自寻死地，尚望生耶？」一僧曰：「搤之便。」一僧曰：「搤之不如烹之，较易灭迹。」生闻而觳觫，度不能脱，再三哀之，曰：「小生冒犯，自知无再生理，求师慈悲，赐全要领，其功德胜于浮屠合尖矣。」一僧曰：「我佛慈悲，姑念无知，尔言也哀，他日送活佛生天，我辈可藉以渔利，计较得。」佥曰：「善。」遂将生发剃净，幽诸密室，饮以瘖药，日给淡食，不入粒盐。百日，肤白如匏，且腰脚柔软，不能行立。乃于郊外架木为高台，谓某日活佛肉身趺坐台上涅盘示寂，将藉火化以生天也。

　　地距邑城迩，邑令闻其事，率干役数人微服往诇，见台高丈余，一僧戴毗卢帽，面白晳如满月，身被五色袈裟，趺坐于榻，闭目，泪涔涔下如雨。台下僧众执鱼钹鼓磬、笙箫琴阮、旌旛羽盖，循环旋绕，喃喃唪经。众男女从其后同宣佛号，一体膜拜。台前后左右置薪刍，间杂旃檀纸帛，高如邱陵。令谓活佛生天而流泪，岂尚有尘缘难割耶？初固凝其妄，睹此益信，亟遣干役驰白主僧曰：「邑侯闻活佛生天，欢喜无量，亲来拈香，谕众暂缓举火。」僧不敢违。令亟反署，盛设仪仗而至，僧众合掌前迎。问活佛何在，主僧笑指台上趺坐者，并述其平日清修高行。令谓：「今日天刑，活佛生天，恐未能遽登极乐世界，暂请改期何如？」主僧答称：「活佛自订日期，未便擅改。」令笑曰：「活佛未阅宪书，余忝主一邑，当为改正。明日天赦，生天最吉，请活佛在邑署暂居一宵，藉使署中细弱得遂瞻拜。」即命健儿舁活佛至署。夜半，潜自研诘，见其涕泪交并，言动俱绝，心知有异。因问能作字否，活佛点首，亟命以笔砚至。活佛胖软，臂不能举，惟以指蘸墨书纸，历叙颠末。令大怒，命活佛安心药良调治，俟差愈，牒送回籍。翌日，谕寺僧集台下，诫勿擅离，又密牒骑尉督营卒多人，乘僧等出后，围寺穷搜，果获妇女数人，所藏金珠衣物甚富。令至台下，僧众请迎活佛，令笑曰：「活佛有命，请主僧代生天。」主僧大惧，跽称知罪，求宥。叱左右缚主僧上台，又指主谋助虐者数人，谓当追配，亦命同缚，掷之台，叱令举火。火烈风猛，一转瞬，俱灰烬。又命将余僧笞责，谕令蓄发归农，其妇女各归亲属。

　　僧以肥白之人为活佛

　　山阴某僧性巧黠奸狠，初习商，屡亏折，后与穿窬者伍，辄败露，官吏捕之急，几不得免。某与其党谋曰：「吾辈贸易则亏蚀，偷窃则犯法，惟和尚最占便宜。今追捕甚严，不如遁入空门，再图生计。」其党从之，皆削发为僧。某遂衣破衲，搦数珠，周行通都大邑间。尝至某镇，过隙地，大可数十亩，辄望空礼拜。镇人异而问之，僧曰：「我佛降临，故在此参谒耳。若能于此建寺，获福当无量。」言讫而去。

　　自是僧每于晦冥之夕，辄令其党以松香燃焰，饰为金甲神，隐现于其间。乡人望见之，益信僧言。越数月，僧复来，则昼夜跪于隙地。镇人闻之，僧乃佯作不豫之色曰：「吾见金刚怒目，谓此镇无一善男信女，将遣祝融氏降之罚。吾在此代求，冀菩萨发慈悲耳。」言讫，跪如故。是夜适王氏家失火而屋未毁，镇人思僧言，以为神示谴矣，乃醵金建寺，推僧主之。而不知王家之火，即其党所纵也。

