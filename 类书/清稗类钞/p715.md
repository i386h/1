<!-- { "loadSidebar": true } -->
　　海宁杨吟云大令咏好饮，尝作《劝酒歌》以寄友人。歌云：「我笑弃繻生，伥伥何处走？我哀长沙客，悒悒惟速朽。纵博成都负弩归，萧间何似临邛缶？身后名，实时酒，此中得失君知否？世事纷纷等奕棋，独对一　开笑口。春过三月定须残，人到六十已云寿。屏除一切障，仗此扫愁帚。随意答韶华，勿放持杯手。天子三呼而不闻，丞相一怒夫何有。孰云伤我生，糟肉乃更久。孰云废我时，壶中具卯酒。莫谓囊无钱，金貂暂向黄公叩。莫谓座无宾，旧侣宁落高阳后。好花寂寂笑醒人，大地茫茫卧醉叟。处裈虮虱任佗驰，帯角蜗牛徒自吼。泛水取碧筒，登山携红友。但得樽中长不空，那期肘上大如斗。归来记取撃君背，俗物忍断真可丑。」

　　许竹溪浮数大白

　　钱塘许竹溪广文聿与魏柳洲、夏身山、吴太初、余秋室、金竹坡、范鉴湖交契，联社分题，殆无虚日。一日，鉴湖丛碧轩藤花盛开，招同人饮花下。宵分月上，众皆泥醉，竹溪与柳洲、身山、竹坡各浮数大白，酕醄出门，月下行吟，互答。柳洲失足堕地，竹溪掖之，未起，亦堕地，身山辈拊掌大笑。笑声中复有堕地者，则身山也，众复大笑。

　　黄仲则对酒而歌

　　《对酒歌》，黄仲则所作也。其一云：「仓仓皇皇，壮士泣路旁。欲上太行兮冰折毂，乃浮沧溟兮，水浩浩其无梁。「一解」有何神之君，鞚彼飞练，缥旌流云兮闪骑电。明明在前，倏乃无见。「二解」朝吁暮咍，邪气内陷，肝肠四摧。匪有此七尺而谁之哀。「三解」青天为车，日月为轮。载我百年，辗转苦辛。我欲摧之，为朝餐之薪。「四解」」其二云：「纠兮结兮，有气如霓。知不可久留兮，吐吐苦饥。「一解」谁谓殇子夭，彭咸为寿？驱车出郭门，狐九尾，蛇两首，啖人骨如饴。古人云，死欲速朽。「二解」渺虑八埏，灵光四来，我乃逐于物而颜灰。「三解」尧舜在上，许由洗耳。凤凰不祥，羽毛祸体。「四解」乃云少原之野，阆风之邱，有畮蒹为圃兮，垒玉为楼。不见夫西王母之戴胜穴处兮，夫何有异乐之可求？「五解」」

　　江桐敂好独酌

　　干隆时，仁和江桐敂通守清好饮，且好独酌。一日，酒后为诗四章。其一云：「顷来爱独酌，颇得酒中趣。既无酬酢劳，亦无谐谑迕。形骸且自外，肴核岂必具。得酒欣满斟，小醉宜浅注。近时饮酒人，饮亦循世故。天趣苟不存，焉得安余素。因兹谢朋好，沉冥未为误。」其二云：「油然方酣适，偶念古人书。全章或遗忘，数语记有余。在口自咀诵，惬理心独娱。庭前海石榴，舒丹耀吾庐。其下有萱草，抽花媚阶除。一觞且独进，慨此芳岁徂。四十而无闻，不饮将焉如？」其三云：「毁誉本无端，闭门省愆尤。穷达自我命，通塞皆有由。但见得者乐，不见失者忧。得失两不化，身灭愿未酬。有愿必酬之，造物穷其谋。解此颇自得。泛泛如闲鸥。无酒苦寂寞，有酒不暇愁。将来百无虑，吾当营糟邱。」其四云：「何以观造化，我身来去是。既来孰不去，万物同兹理。荣枯随所值，妄念生忧喜。结则为屯云，散则为覆水。千秋万代人，殊涂而同轨。吾将埋吾轮，沉醉卧不起。」其五云：「人生如一舟，大小各殊量。置舟风水中，夷险各殊向。顺风与下水，快处乃多妨。得势矜喧阗，失势任飘荡。一生负重载，终老成空舫。未知收帆时，前途保无恙。」其六云：「窕贫苦无书，有书苦不熟。中年多遗忘。掩卷如未读。一心营百虑，螟（虫貣）食嘉谷。亦知求放心，中断烦屡续。独于饮酒时，恬然见来复。」

　　吴谷人沃人以巨觥

　　吴谷人祭酒锡麒洪量无偶，方为诸生时，居杭州山儿巷，仅献岁，列酒瓮无算，招朋痛饮。竟昼夜而酒未罄，乃舁至门外，人过其门，以巨觥沃之。能饮者去而复来，不能者至委顿乞免。

　　舒铁云劝酒

　　《劝酒歌》，舒铁云赠吾渔璜农部祖望，和宋左彝助教大樽而作也。诗云：「饥寒在身前，功名在身后。悠悠行路难，不如饮醇酒。磊落执戟郎，支离灌园叟。空余书一瓻，未乞湖三亩。欲证须菩提，嚼蜡关其口。将封狼居胥，投笔掣其肘。夜月啼青鹃，浮云幻苍狗。飘然掷一官，拔剑出门走。峨峨黄金台，酒债寻常有。道逢宋如意，旧是荆卿友。脱裘黄公垆，荷锸青山薮。醒笑东阿王，醉叱北平守。羽声寒萧萧，东瑟间西缶。风尘起十丈，云梦吞八九。美人颜如花，罗裳响琼玖。的的开朱唇，纤纤出素手。蒲桃夜光杯，殷勤为君寿。上言神仙难，下言富贵朽。不饮君何为，君意岂否否。我本燕赵士，烂醉狂歌久。题诗入醋瓮，著书覆酱瓿。何当封酒泉，作杯大于臼。细积买春钱，高拥扫愁帚。不嫌丞相瞋，时向车茵呕。愿为先生欢，请取唾壶叩，刘伶据其左，李白坐以右。三客将奈何，二豪竟谁某？忆昔春明门，识君意良厚。君雁正南飞，余马亦东首。江南寄梅花，江北析杨柳。萍合本无根，瓜分宁有偶。录别感穷通，击节忘好丑。相从和而歌，一字沽一斗。

　　李许斋饮百益酒

　　嘉庆朝，李许斋太守饮百益酒而甘之，乃作诗，题有「仙醴回春」四字。倪又锄太守和诗，乃以四字冠首，诗云：「仙草携来碧玉峯，制成佳酿配重重。壶中一点人间酌，延得九天春意浓。」「醴泉何事竞夸奇，恃有琼觞饮便宜。漫说延年无妙术，到微醺处益方知。」「回转生机一琖陈，沉疴顿减速如神。垆头多少停车问，妙处医人不醉人。」「春和迅疾转蓬壶，太守题来大笔濡。我亦垂涎思解渴，杖头却笑乏青蚨。」

　　于是方升卿大令亦继之以作，诗云：「曾闻萸酒制奇珍，况复经营配药匀。漉到甘时绵岁月，酌来醺处倍精神。一壶春酝长生草，百载年延不老身。椽笔题成贤太守，仙浆玉醴总难伦。」

　　倪潜斋买醉炉头

　　嘉庆时，海宁有倪潜斋者，名心田，性放旷，好韵语，日与陈霞庄买醉炉头，白眼玩世。有时晨炊烟断，饥肠辘辘，手一编，自若也。尝为《饮酒》诗四律，诗云：「漫将荷锸笑刘伶，天上谁知有酒星。似我可同彭泽醉，劝渠莫学左徒醒。平生真觉糟邱乐，此话休教恶客听。好语门前乞文者，肯携琴酒眼常青。」「胸襟毕竟酒徒真，潦倒粗疏任客瞋.未疗饥肠先疗渴，祇愁瓶罄不愁贫。饮中岂有成仙者，藉此原多失意人。时复中之聊尔尔，亡忧君术固通神。」「击筑吹箎杂狗屠，妇人醇酒笑豪粗。物能作病将安用，事到难平不可无。君亦未知其趣耳，我惟行乐在兹乎。祇因块垒胸中满，拍案狂歌倒一壶。」「达士奚须身后名，拍浮自足了平生。壮怀勃塞消无术，愁阵坚牢赖有兵。止酒王琨真鄙啬，倾家次道最多情。醉乡亦是人间世，正好陶陶乐太平。」

　　郝青门劝酒

　　郝莲，号饭山，嘉庆朝之钱塘人。嗜饮工诗，有《说饼斋吟草》。其《劝酒歌》云：「东风劝酒生绿波，为君倒提金叵罗。天边明月不常好，世上浮云事日多，劝君且饮吾作歌。君不见腰间累累印如斗，朝乘华轩暮广柳？又不见多牛翁，子孙不肖田园空？黄金不能买老寿，况当明月如清昼，眼底休随蝼蚁忙，日中空有麒麟鬬.」

　　高画岑呼酒痛饮

　　嘉、道间，仁和有高林字画岑者。诸生也，家塘栖，通脱无威仪。与赵宽夫同学。宽夫性方严，无敢以言戏之者。画岑故谬说经旨以激之使怒，宽夫断断争，则大笑以谩侮之。家徒四壁，惟嗜饮酒。饮必醉，醉则卧市沟中。人属以诗歌文章，信口而成，率妙丽有逸趣。一日，入城应试，闻其友疾亟，走归，已殓，大哭，投水中。妻遽阖户缢。邻人两救之，得俱活。画岑更大笑，呼酒痛饮，人不测其所为也。已而病酒，竟死。

　　梁晋竹品酒

　　嘉庆癸酉，钱塘梁晋竹孝廉绍壬在杭，偶憩于西湖之云林寺。次日，独游弢光，遇老僧致虚，以其善气迎人，与之谈，颇相得。坐久，梁欲下山，僧曰：「居士饥否？蔬酌可乎？」梁方谦谢，僧已指挥徒众，立具伊蒲馔。泥瓮新开，酒香满室，盖预知梁之好饮也。一杯入口，甘芳浚洌，凡酒之病无不蠲，而酒之美无弗备。询之，曰：「此本山泉所酿也，陈五年矣。」僧盖略知酿法，而又喜谈米汁禅。此盖自奉之外，藏以待客者。于是觥斝对酌，薄暮始散。又乞得一壶，携至山下，及夕小酌。次日，僧又赠一瓻，归而饮于家，糜不赞叹欲绝。

