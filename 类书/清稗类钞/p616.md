<!-- { "loadSidebar": true } -->
　　杨硕父收瞿式耜张同敞尸顺治庚寅十一月，定南壮武王孔有德之军抵灵川，入严关，起兵之明遗民张同敞乃乘夜独泅漓江入桂林，见明桂王之广西巡抚瞿式耜，相对泣，誓以死。王既下会城，执瞿、张令降，不从，幽之月余而后杀诸市。瞿被执，时家属匿杨蓺所。蓺，字硕父，瞿之幕客也。事发，并执蓺，蓺不屈，王义而释之。瞿死，蓺服衰绖，悬楮钱满衣，行窣窣有声，号哭营市间，见缨弁袴鞾短后衣者辄叩头，请言于王收殓主人。王闻之，曰：「瞿某有客义若此乎？」并同敞尸许之，遂得葬。

　　性因上书言收瞿张尸事当瞿式耜、张同敞未收殓时，有僧性因者，即永明王时之给事中金堡也，谪戍不赴，披剃于桂林之茅坪庵，亦上书定南壮武王，言收殓瞿、张事。其略曰：「古之成大业者必表扬忠节，杀其身而爱敬之，若唐高祖之于尧君素，周世宗之于刘仁赡，元世祖之祭文天祥，明太祖之祠福寿是也。衰国之忠臣与开国之功臣，皆受命于天以分任乾坤之事，天下无功臣，则世道不平，天下无忠臣，则人心不正。事虽殊轨，道实同源。王既杀两人，则忠臣之忠见，功臣之功亦见矣，抑又王见德之时也。夫杀两人于生，王所以为功于本朝也，礼两人于死，王所以为德于天下万世也。请具衣冠为两人殓，并择付亲知归葬故里，则王播仁义之誉无穷矣。」侍者诣府将投书，遇蓺，知已得请，遂不上。

　　文周匿故主妻孥顺治辛卯，大兵破舟山，董幼安志宁妻孥在急捕中。其仆文周者匿之，挺身赴官，锻炼几死而卒不一言，乃获免。洎后，悼其主之祀绝也，独以缟衣蔬食终其身。

　　张某养夏士友母江夏夏士友孝母，以孝子名于时.某岁以疾卒，母痛其亡而自悲七十之年将挤于沟壑也，日夕哭之哀。有张某者，晋人也，僦居江夏，与之邻。闻而询于人，人告之故。曰：「嘻，世固有孝子其人哉？世固有孝子其人而母不得终养者哉？我养若母，且我得与孝子为兄弟行也。幸甚！」亟趋诣其家，匍匐母前，愿为义子。月供薪米，奉以终身。

　　吴自充焚券吴幼符，名自充，歙人。性慷慨。尝假人以金，年三十三而病卒，取其券焚之。谓其妻子曰：「吾之余财足给饘粥，无求多入，当其来贷时，吾已心赠之矣。」

　　徐曰彦殓估客徐长猷，字曰彦，广济人。十岁时，侍父于临洮官舍。比长，好客游.某岁返棹时，有江西估客附舟，病且死，舟子利其货，夜取尸沈之水。僮仆闻之以告，曰彦乃召舟子怒诘之，舟子色恐。语之曰：「汝出其尸，当以厚直与汝，余物悉籍记以待其子。」言已，买棺殓之。舟抵估客之乡县，访其子，命迎柩以归.施孟达焚田产簿册施于德，字孟达，嘉定人。家素封，及孟达服贾益富厚。而性仁恕，佃户有负租者，夷然不较，曰：「彼贫耳，非本意也。」宁忍负己，不忍直于有司。尝出手书一帙，焚之，皆记载田产积逋之簿册也，计九千有奇。越数年又出一帙焚之，倍于前。

　　刘国友济段某西华段某携眷归，避乱阻于道，闻刘国友义，往归之。即授以居，粮糗布帛之需悉为赡给，道可通，百计谋所以济之。段卒得还里，其家亦免于难.徐华国救人吴江徐华国屏居东郊，其地多荒冢，有鬼，数迷人，或至死，向暮，人不敢过其处。一日，华国夜归，闻桑中空舍有若魇呼声，疾趋视之，则见一人转侧于地，土塞其鼻，将死矣。乃负以返，救之，得活。

　　许季觉活饥民顺治时，海宁频岁饥馑，流离载道，邑人许季觉慨然忧之，致书当路，议甚剀切，当路韪其言。邑故多巨族，籍记其姓名，下注某出粟若干，榜于通衢，以片纸责取，巨族素信之，无有难者，凡得粟数万石。又籍记饥民村里年貌并户口多寡，按日至城隍庙，按籍以次而给，人人得所欲以去。饥民于季觉过时，必扶老携幼，罗列道旁，手执长香，跪而言曰：「许公活我。」

　　朱湛侯诸雅六救黄晦木明末画江之役，黄晦木步迎明监国于绍之蒿坝，兄弟毁家，率子弟僮仆荷戈，妇女皆执爨以饷，世所谓世忠营者是也。其兄梨洲西下海宁，晦木乃留龛山治辎重。事败，狂走入四明山，为冯侍郎京第参军事，奔走诸寨间.顺治庚寅，山寨军歼，被缚，侍郎之嫂，晦木妻母也，匿其家。事发，当论死，梨洲还至鄞，谋以计活之。冯尚书子道济，故人也，慨然任其责。临行，日晡矣，道济潜载死囚随之。亡何，火忽灭，暗中有突出负晦木去者，不知何许人也。火至，以囚代之，冥行十里许始息，则万户部履安之白云庄也，负之者，户部子斯程也。时遗民毕集，解缚置酒，忽管弦声出隔岸，晦木掉小舟往，因自取琴弹之，曰：「广陵散，幸无恙。」侍郎故部寻复合，晦木仍左右之，慈和寨主沈尔绪又以孥寄。丙申，再遭名捕，梨洲闻之叹曰：「死矣。」故人朱湛侯、诸雅六力救之，免。遂提药笼游海宁、石门间，或以古篆为人镌石印，或用李思训、赵伯驹画法鬻之以自给，浙西传为黄高士画，争购之。

　　冯易斋存孤顺治己亥，海上之变，缙绅之家罹祸最酷者以金坛为甚。时王明新名亦在逆籍，身戮家徙。妾某氏方孕，行至山东红花浦旅舍产一儿，老仆杨某曰：「覆巢之下，已无完卵，一线之系，在兹客婴。此去冯相国家不远，主人为其门下士，受知极深，驰告求匿，必能纳也。」妾是其言。杨乃襁儿于怀，夜叩冯门.时冯方家居，慨然曰：「此我事也。」疾挥杨去。命侍姬乳之，命名曰协一，示与己出无二也。协一年弱冠，徐立斋相国高冯之义，女其内侄以字协一。后协一以冯荫，仕至广州太守。冯，名溥，字易斋，文华殿大学士，谥文毅，山东益都人。

　　刘继庄倾赀济人刘继庄处士献廷，别号广阳子，大兴人。年十九亲殁，挈家而南，隐于吴之洞庭山，家赀尚数千金。后从游者数百人，四方奇士慕义缔交者踵相接，其穷乏者或罹患难者辄倾赀济之，由是赀日匮.有邻女许字，其夫贫而流于外，母将别字之，女誓不从。献廷闻之恻然，时仅余药肆一廛，立鬻金，寻其夫赠之，使婚，而家遂益贫。

　　吴缾庵急人之难顺治时，吴门枫江之市有君子焉，人皆称曰缾庵，或曰守口如缾，取谨言之义；或曰缾窄口而广腹，善容物者也。缾庵幼失怙，废书，及长，自力于学，好文士，于贤人隐君子尤尊敬之。友朋之穷老无所归者，曰：「于我乎养生送死。」于是士君子皆贤缾庵。人有难急，好行其德。尝僦小舟，问舟子曰：「值需几何钱？」舟子曰若干。缾庵曰：「米贵甚，如是，安得自活？」乃增其值，故负贩人亦曰缾庵盛德长者。缾庵，吴其姓，传鼎其名，雨岑其字，休宁人，侨于吴。

　　赵士望解贾时泰狱贾时泰，直隶蠡县人。少习拳勇，性愚直，见有为不义者，面责不少贷，里人严惮之。生平独喜击贼，所居为县南乡，南乡之村四十有二，遇有警，必率其村之勇者以俱赴，贼逸去，远近搜索，务尽其踪迹始已。

　　幽燕俗喜鬬很，而蠡、博、高、肃、献诸邑与山东之泰山、齐河壤地相接，其间椎埋剽劫之徒尤多。会世乱，所在蜂起，蠡之乡北东西焚掠无虚日，独南乡以时泰故，得无事。总督张某闻其名，使邑令召之，属以击贼事。时泰固心喜，又重以大府命，毅然不辞.不与以官，止易其名，曰乡长.时泰受任，乃椎牛具酒食，聚东北西乡之豪杰而誓之曰：「自某至某，凡村几，属之某，其村之可属以事者，某任之，有事，则某与某毕其力，非是，有罚.乡之中有不良者，教之，不率，有罚，相隐庇罚同。凡某与某不善，闻于时泰，时泰不善，闻于官，不如约，有罚.」众皆听命惟谨。数年，蠡之乡大治，于是时泰以能击贼名于蠡。

　　蠡之旁邑有贼不能击，亦皆请时泰，卒以告成。然当事者每击贼必遣弁及胥役与之俱，时泰负其能，不相让，又性执，与诸人意见多不合，故虽有功，不赏.而羣盗之归正者，往往得为官，反在官左右时时媒蘗之，于是诸贼闻之，皆相贺.更令其徒侦其数年行事，密以闻，某年月日，竟捕时泰置于狱.时泰已老，自念生平无罪，徒以多击贼得咎，不服，每对簿，辄慷慨，以首触地流血，听者以拘牵文法，无所暴白。会赦，时有赵士望者，亦蠡人，甘以身受荼毒，得备言时泰生平击贼状，当事者始心动，事乃解。

　　范洪震待杜秀才管江杜秀才之死节也，陆处士宇燝取其遗孤育之。其孤多病，宇燝一日与买药，过范洪震，则问曰：「是何人也，而为之药？」宇燝以告。洪震瞿然起曰：「杜郎耶，其尊公为吾同学，兼以同岁，又同志也。吾于其尊公之死，哭之者几日，时时从湖东来者，问其孤，莫有复者。今乃以买药遇，天也，岂可使丈独为君子乎？」宇燝因言其三丧未举，洪震曰：「不特死者当于我葬，杜郎未娶，我当娶之，有匮乏以告我。」卒为杜氏窆其三丧，而并置墓田以赡之，且助之娶。

　　席文舆好慈善席文舆舍人启图，吴县之洞庭东山人。性恬静寡欲，未尝孜孜于钱刀，为俛拾仰取计。惟好行其德于乡里，为慈善事业，宗族亲故之待其举火者若而家，待其资以毕婚丧者若而家。山中细民苦贫，则祁寒施褚衣，炎暑施苎帐，病则予之药，死而无以殓者畀以棺，无以葬者，又广其先德所置义冢至三十余亩。岁值大歉，则出粟周之，多或千余石，少亦不下数百石。而又赎归其子女之被鬻者，收育其婴孺之弃遗于道者，岁所费率逾数千金。

　　刘义救高新田刘义，益阳人，高新田之仆也。土寇杨四保聚掠，执新田加刃，义奔救请代死，贼并释之。

　　海霞还所盗物伊阙韩公子，父显宦也，积赀且百万，卒以贪婪为御史所劾，罢归，气结死，死时，公子方弱冠也。公子年少慷慨，力行周济任恤之事，义声闻河洛间.一日，客有踵门求见者，衣敝褐袍，曳敝履，而神气洒如，若不自介意者。异之，询来意，以闻声相思告。询族望，曰巨鹿人，王姓，无名字。与之谈，客博甚，口如悬河，古今中外事若无不知者。公子大惊异，推食解衣，留为上客。居月余，谓公子曰：「吾初闻公名，以为必有所为也。今覩平日行为，乃乡里善人耳。吾将去矣，拟假十万金壮行色，公子能不吝否？」公子踌躇未应。客笑曰：「行矣，吾戏言耳。」遂去，公子不能挽。客出一折扇，曰：「蒙厚款，无以为报，留此奉赠。他日君往河北时，如遇急难，持此可免也。」

