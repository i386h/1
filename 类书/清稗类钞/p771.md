<!-- { "loadSidebar": true } -->
　　陈文恭谢迂阔陈文恭公宏谋任司道时，尝与某抚论事不合，督抚斥以迂阔，陈谢不敢当。讶问之，陈曰：「迂者远也，阔者大也，宪台期以远大，安得不谢！」

　　沈文悫不答日本人书函长沙沈文悫公德潜，晚年诗名日高。日本高彝寄书千余言，溯诗学之源流，诋諆钱牧斋持论不公，而以沈为中正。又赠诗四章，愿附弟子之列，并乞奖借一言，其意甚诚.沈谓外人不宜以文章通往还，因师文衡山不予远夷书画意，置不作答。

　　阿文成勤慎阿文成公桂承家教，进止温恭，起居有常处。每朝，先五鼓起，入禁廷，坐直房待旦，不假寐，诸曹屏息，室内外如无人。上召阁部直事官，询上折记阁本与岁时应举掌故及一日所折狱备顾问，始入内朝。有奏稿，必亲阅，无误字乃进御。或御辇经直房，侍者下户帘，文成从室内起立，垂手候卤簿过，方复坐。其画诺至恭慎，每署日稿尾，虽遇仓猝，运末笔如有力千钧.管刑部最久，一郎与议公事不合，然颇以其赣直而卒予特擢。郎有伛偻而勤政者，乃举任剧郡。及入觐，高宗亦曰：「人果不可以貌取也。」

　　嵇文恭谨慎知大体嵇文恭弱冠即为词臣，谨慎无纤微过失。尝于进呈文字中，有引御制诗，用字未经改写，坐是出南书房。自后每掌文衡，及进部院疏奏，遇庙讳、御名，倍矢敬畏。即寻常点画之细，偶有舛讹，不稍假借。及暮年，高宗有温旨，遇身体不适则免朝。文恭每早必揉伸其躯久之，曰：「今日舒畅。」登朝如故。人皆服其谨慎知大体.孙文定绝口不言朝事孙文定公嘉淦督直隶，以近畿土地皆为八旗勋藩所圈，民无恒产，赖租种旗地以自活。而旗人恃势，增租更佃，使民无以聊生。乃建议，旗地不许增租夺佃，有抗欠者，许讦之官，官代征收，解旗分领.后以讯谢侍御济世事不实，免。傅文忠公秉政，力荐于朝，召补副都御史，寻迁吏部尚书协办大学士。傅延其会食，往谒其邸，未入座，遽趋出。傅怪问之，文定曰：「某处设反坫，某处建螭头阀阅，皆王邸制度，公不宜有此，将归缮疏言之。」傅请立改，文定乃入席，欢饮终日。

　　文定既负直声，屡踬屡起，晚年物望愈隆，朝中略有建白，天下咸曰：「得非孙公耶？」遂有匪人伪疏一纸，语甚悖，穷诘经年，方得主名。高宗知其忠诚，宠遇益隆，而终不自安，以为舍他人而假我名，致之者有自。自此参赞密勿，绝口不言朝事，即家庭亦无知者。

　　蔡文恭请圣安蔡文恭公新，文勤公世远侄也。文勤为高宗藩邸师傅，故高宗待文恭尤厚。文恭性端悫，世崇理学，为安溪正派。虽以过屡遭严旨，敬礼犹如故，充上书房总师傅四十一年，诸皇子皆敬惮之。乾隆乙巳春，予告归里，诸皇子赋诗送行，时人比之疏傅。恭王尝自滦阳返，遇之于途，立降舆。王止之，文恭曰：「某非为王降舆也。」乃正襟北面恭请圣安毕，然后相见。

　　松文清克勤厥职松文清公筠官副都御史时，以劾骁骑校溺职事触高宗怒，降补骁骑校，克勤厥职，日宿于署，如是者三月。一日，高宗问某都统曰：「松筠何如？」都统对曰：「伊三月未出署，合署均夙兴夜寐，风气一变。」即日命还其职。后擢将军，抚伊犁，又以事干上怒，谪中书。未久，复以原官起用。文清，玛拉特氏，蒙古正蓝旗人，字湘浦，善书「虎」字。

　　陈望坡亲身押犯闽县陈望坡尚书若霖为刑部郎时，惟日坐司堂理牍。时和珅方赐死，其仆刘秃已拟远戍。故事，凡遣犯，由提牢官点交差役，解往顺天府衙门发配，司官弗与闻。是日，适陈当月，念刘系重犯，躬自押往，索取顺天府收文而还。旋有科道参奏，遣犯刘秃声势尚赫，临行夹道饯筵，拥挤不绝，以致发配三日尚未出京。仁宗震怒，立召刑部各堂官斥以所司何事，各堂官噤无以对，磕头出，即联骑入署，立传各司官诘之，司官亦皆茫然。时陈方上堂，堂官厉色曰：「汝于某日当月乎？」曰：「然。」曰：「刘秃之事发矣，尚不知乎？」曰：「顷适知之，但咎在顺天府衙门，与本部何干？与当月者又何干？某日刘秃出禁，司官即于是日亲身押交顺天府衙门，并立取本日收到印文为据，尚何惧乎？」因就怀中出一纸上呈，堂官皆冁然曰：「是不难覆奏矣。」事遂解。

　　汪守和言动遵古礼乐平汪宗伯守和性谨，言动悉遵礼法，每食必置菜羹于坐隅，以祭先代，始为饮食之人揖，然后坐。

　　商景霨不泄禁中事太医院院判商景霨，山阴人，文毅公十世孙.工医学，多奇效。性直戆，抚诸弱弟甚友睦，所蓄医金尽为弟用，不较也。供奉大内数十年，不泄禁中事，有询之者，惟曰「圣躬万安」而已。有某太医性便佞，好与藩邸交接，立劾罢之，曰：「是人心术不纯，不可侍上左右。」仁宗嘉之，即赏加五品衔以示优宠。

　　宣宗谨小慎微嘉庆庚辰七月二十五日，军机大臣拟遗诏，中有「高宗降生避暑山庄」之语.越月余，宣宗检读实录，始知高宗实于康熙辛卯八月十三日诞生于雍和宫邸，而《高宗御制诗》凡言降生雍和宫者，三见集中，因传旨诘问。枢臣回奏称：「《仁宗御制诗》初集第十四卷、第六卷诗注，均载纯皇帝以辛卯岁诞生于山庄都福之庭。」上责其巧辨，谕云：「朕恭绎皇考诗内语意，系泛言山庄为都福之庭，并无诞降山庄之句，当日拟注臣工误会诗意，且皇祖诗集久经颁行，不得诿为未读.」遂降旨，托津、戴均元退出军机，与卢荫溥、文孚均镌级有差。时宣宗临御甫匝月，盖谨小慎微，迩言必察，殆睿性天成也。

　　汤文端自咎失时萧山汤文端公金钊，每遇奏事日前一夕，宿澄怀园，必静数更筹，频问晷刻，偶假寐，辄戄然起坐，自咎失时.某章京虑诗已经御览仪征阮文达公元以云贵总督拜体仁阁大学士，入军机，尝奉派充阅卷大臣。某年，偶见一卷甚佳，而诗末句仅四字，漏写所押之韵，文达曰：「此必用某韵无疑。」取军机章京某之笔拟为补填，某曰：「中堂勿尔！安知此卷不先经御览乎？」文达悟，掷笔，以原卷进.迨召见诸阅卷者，即问曰：「诗有书四字者，见之乎？」对曰：「见之。」复问曰：「取否？」对曰：「未取。」乃复及他语.既退，文达揖某曰：「非子，吾此时已交刑部矣。」 「 凡阅卷，须写取不取及名次黄签，故必由阅卷之军机大臣带章京一人进内供役。」

　　曹文正谨慎曹文正公振镛在官日，每奏事，手捧黄匣，必高于顶。屡典春官，终日危坐堂皇，尽心衡校。朝房待漏，坐而假寐，默诵经书，数十年如一日。

　　于次棠重视名器于次棠中丞荫霖崇朴实，重理学.任皖藩时，与巡抚福少农中丞润积不相能，抚署戈什哈皆有翎顶奖札，每见客时，侍立者皆煌煌然，于以名器所系，面斥之。

　　沈文肃拘绳尺侯官沈文肃公葆桢综理微密，晚年尤拘绳尺，即拆松沪铁路事而言，宜世人之诮其迂谨也。督两江时，适英人创淤沪铁路成，文肃承朝命，以巨金购得，或劝仍置原处以便途人，文肃怫然，决意拆之。

　　朝仪以醇王而肃德宗夙恨近支宗室不求学，日肆游惰，常戒勉醇王留意政治，故每值经筵听讲时，王常侍侧。王颇正直，惟懦弱不能断，且口稍吃，语言不甚晰，然遇事必循轨范，拘于小节。

　　王初入军机时，对于庆王世续颇恭谨，朝仪亦因以整肃.先是，上未升殿时，王公大臣皆先集朝房，人声喧杂.朝房仅有破棹椅，无褥垫.洎王至，则各依顺序而入内。时上未至，王即鹄立屏气以待，余则非至口号传出不整肃. 「 口号者，即上将入坐，先有内监以口吹哨也。」 上有祭事，各城皆开正门，护从王公候上过，亦随之而出，王则必由偏门.其读书贵冑学堂时，策骑往来，固无护卫也。及宣统帝立，奉隆裕后懿旨，为监国摄政王。

　　王蕴斋夫人迂谨两淮草堰场大使王蕴斋之夫人，性拘执，以为夫妇相见如宾之盛，不可使古人专美，遂与其夫旦夕相与，如外宾酬酢。既生二子，即以男女居室为至秽而又足戕生也，年三十，即与夫分室居。晨起，子妇侍栉沐，妆竟，至中堂，俟夫盥洗，分庭坐，子若妇侍两侧，俟仆媪进茗，进早餐对食讫，率子若妇送其夫出前厅治事，及中门而返。薄暮，夫事竣而入，则率子若妇迎于庭，复偶坐，几设灯二，进茗，子若妇侍如故，相慰劳，进晚餐，餐毕论家事，约二鼓，语夫曰：「昼治公，劳矣，宜早将息。」夫必曰：「时未晏，可略谈。」少选，亲执灯，送夫至寝室，稍坐，夫起，送之归寝，子若妇均随侍焉，乃训以家事。久之，令子若妇去而后卧，常年如一日。夫苦之，遂以同室居、置少妾、吸鸦片三事请，听择其一，乃仅许以吸鸦片焉。

　　其子与妇亦异室居，监之严，以为男女配偶，为宗嗣计，既得子而仍同室居，男有碍于学，女有碍于工，不可也。会冢妇归宁，子同舟往，因而复孕。迨产，始知之，乃盛怒赴产室，斥妇为儇。妇恚，自经死。未几，次子送妇归省，舟次亦怀姙，将弥月，其夫先密函告其母家，设辞迎之归，始无事。

《清稗类钞》植物类

　　植物之类别

　　植物为有机物之一，与动物同称为生物，其体由细胞构成，摄取无机物以为营养。高等者有根、茎、叶之别，下等者略如下等动物，不能显分。种类甚繁，在全世界上总数，殆有四十万种以上。我国土地广大，北近寒带，南近热带，所产植物之已有定名者，专就《本草纲目》、《羣芳谱》、《植物名实图考》等书考之，则仅数千种耳。

　　其分类有人为分类、自然分类二法。最普通者为自然分类法，其概要如下，大别之有二，曰显花植物，曰隐花植物。显花植物有被子植物、裸子植物之别。被子植物中更分为二，即双子叶植物、单子叶植物是也。隐花植物有羊齿植物、藓苔植物、菌藻植物、原生植物之别。人为分类法者，仅就植物雌雄蕊之数目及位置为分类之标准，而不研究其全体，在今日已不适用矣。

　　植物之应用

　　凡植物之为人所需用者，皆为有用之植物，人常栽培之，谓之栽培植物。由其功用而分为数类，如食料植物、饲畜植物、工用植物、药品植物、观赏植物是也。今分别而约举之，如稻、麦、豆、菜、果、茶叶，即为食料植物，而其残余即为饲畜植物；草、麻、蓝、漆树，即为工用植物；当归、黄连、生地、罂粟，即为药品植物；梅、兰、桃、杏、荷、菊，即为观赏植物是也。

　　植物出产地之概略

　　国境兼包海陆，形势复杂，气温土性各有不同，是以植物之种类繁多，其著者如次。

