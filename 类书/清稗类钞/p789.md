<!-- { "loadSidebar": true } -->
　　康熙朝，海宁陈任斋太守廷益由部郎出守莱州，多惠政。署有老槐，僵枯已久，土人相传曰：「太守明，枯槐荣。」至是，果枝叶扶疏。

　　陈文简咏古槐

　　海宁陈文简公元龙尝结庐马兰峪之东偏，当门有古槐一株，亭亭独立。行役三载重来，而衡门已圮，老树依然，因忆杜工部「独树老夫家」之句，恰相符合，因用为首句以作诗云：「独树老夫家，衡门静不哗。庭空喧鸟雀，墙隙补并葭。落日枝头挂，疏星叶底遮。徘徊新月上，图画满平沙。」

　　梅

　　梅为落叶乔木，早春开花，色有红、白二种。白者初开时微带绿色，亦谓之绿萼梅。叶后花而生，卵形而尖，边有锯齿。果实味酸，立夏后熟，生者青色，谓之青梅，熟者黄色，谓之黄梅。

　　董小宛爱梅

　　冒辟疆之水绘园，凡有隙地，皆植梅，冬春之交，蚤夜出入，皆烂漫香雪中。辟疆之姬人董小宛每于含蕊时，先相枝之横斜，与几上军持相受，或隔岁，便芟翦得宜，至花放，恰采入供之。即四时草花竹叶，无不经营绝慧，领略殊清，使冷韵幽香，恒霏微于曲房斗室，至秾艳肥红，则非其所赏也。

　　小宛所居之楼下，有梅一株，每腊有万花，可供三月插戴。某岁移居香俪园，静摄数百枝，不生一蕊，惟听五鬣涛声，增其凄响而已。

　　腾越千余年之梅

　　腾越城中有梅，千余年物也，尚着花，在鲁家。

　　香片梅

　　香片梅之种出会稽，御题王冕画梅诗，以名花新品，蒙入奎章藻咏，实可补羣芳之所未备也。

　　瑞金古塍多梅

　　瑞金县东有古塍，植梅，延数里。干隆时，仁和邱云泾学正永尝过之，惜其排比类菅麻，为赋长句云：「去年探梅早，一笠孤山巅。今年梅又开，踏花深陇边。梅花不殊花径别，却忆孤山旧冰雪。孤山秀翠交氤氲，鐡干枝枝欹紫旻.屾亭老鹤啄花瘦，飞来只是梅花云。桥头沽酒留犂绿，花香酒香春满腹。朗吟一棹破飞烟，犹帯香寒绕诗屋。如今陇上半农家，落实取材还种花。荒塍密植类菅蒯，挨排何处窥疏斜。纵有梅花标格损，鬬雀喳喳蜂衮衮。绕梅百匝转怆神，何因移傍孤山春。」

　　钱叔美观唐时古梅

　　滇之黑龙潭有唐时古梅，仁和钱叔美主政杜与余莲泾探梅归，为陈颐道写作障子，录旧作于上，诗云：「疏香拂拂吹面来，黑龙潭上梅花开。紫云吹影落波底，碧琉璃浸红玫瑰。寻山惯骑款段马，叩门不许奚童催。道人揖客山院静，风炉茶沸喧殷雷。老干盘空见须发，苍鳞卧地栖莓苔。蛰龙一睡不复醒，铁笛吹破雪千堆。谁人心携入灵境，传闻天宝当年栽。千年劫火烧不死，支离孕结丹砂胎。人生安得如汝寿，古佛含笑天公猜。老夫十日面青壁，放笔自喜无纤埃。山空杳冥天籁绝，枝底祇有山禽陪。夕阳倒射殿角赤，花光人影相徘徊。鹤声送客入城去，衣上染得朱霞回。」

　　返魂梅

　　道光初，阮文达督粤，重修书院，有梅，百余年物也，碍于建屋，命工移之后院，将枯死矣。一夕，大风雨不止，清晨视之，则依然畅茂，文达因题之为返魂梅。

　　仪征城东十余里有古梅一株，大可蔽牛，五干并出，相传为赵宋时物。康熙时，树忽死，垂四十年，复活，枝干益繁，花时，光罩一院，香溢数里，文达因亦题之曰返魂梅。

　　蔡二梅为梅立嗣

　　道光时，清远堂蟠梅为德清胜景。梅为蔡正庵中丞手栽，阅百数十年而萎，蔡二梅上舍寿昌续栽之，曰：「为梅立嗣也。」同人皆有诗以张之。

　　超山古梅

　　仁和超山有古梅，咸丰时，归安张仲甫中翰应昌于某岁正月十六日与陆子乘往观而作诗曰：「超山山下万重雪，雪径幽寻到山窟。四山盘纡抱一寺，寺前老梅尤奇绝。沟塍棱棱花童童，土气千年厚蟠结。其中古树数十株，兀傲空山忘岁月。旋天踞地恣查牙，根如车轮干如鐡。老苔裂作虬鳞飞，迸露肤肌赤于血。穿林越涧观不足，各各意态雄且杰。随花携酒坐花间，人意花情共蓬勃。一株古松拳龙钟，一株怪石立突兀。一株老龙蟠空霄，一株巨灵劈双阙。其余纵横尽奇妙，万玉飞腾暗香发。此树阅历几沧桑，直从炎绍溯吴越。山河南渡久销沈，冷月黄昏芳不歇。千岁松鹤千岁仙，自古得天在岩穴。我来花下醉歌狂，遐举欲与尘埃别。归舟一梦醒罗浮，已觉此身有仙骨。」至光绪中叶，闽人高啸桐，林琴南，陈吉士在杭州亦往观之，拏小舟，循浅濑，至超山之北，则沿岸已见柊里许，遵陆至香海楼观宋梅。梅身半枯，侧立水次，古干诘屈，苔蟠其身，齿齿作鳞甲，年久，苔色幻为铜青。旁列十余树，皆明产也。至唐玉潜祠下，花乃大盛，纵横交纠，玉雪一色。步高武下，沿梅得径，达馥林麓，近偃陂陁，丛芬积缟，弥满山谷，几四里，始出梅窝，阴梅列队，下闻溪声。至山南，花益多于山北，野水古木，渺皛滞翳，小径岐出，为八九道，抵梅而尽。

　　积善庵梅花

　　苏州阊门外白莲泾有积善庵，咸丰时，庵之西院有古梅一株，在深翠堂前，「堂额为明季高士徐树丕隶书。」相传为北宋所植。一本三歧，虬枝蟠曲，高出檐际，花时繁英满空，妙香袭人，此与虎阜后山玉兰之寿正相匹也。

　　梅林

　　杭州旗营之梅青书院，旧有梅林，经咸丰庚辛粤寇之乱，荡然无存。蒙古盛恺庭观察元主讲席时，令院生之入泮者，每获隽，植梅二株，未几而蔚然成林矣。

　　金缕梅

　　金缕梅为落叶亚乔木，高丈余，叶椭圆，互生，质厚，微皱。早春开花，其色金瓣如缕，远望如蜡梅。产安徽之黄山。

　　海棠

　　海棠为落叶亚乔木，高丈余，叶作长卵形，端尖，有锯齿。春日开花，五瓣，淡红，萼红色，略黑。有数种。早春即开，花小，深红，紧着枝上者，谓之贴梗海棠。花梗细长者，谓之垂丝海棠。皆重瓣，不结实。惟西府海棠单瓣结实，实名海红。

　　极乐寺海棠花

　　京师西直门外极乐寺海棠，奇品也，相传寺僧以苹果树接种，开时雪肤丹颊，异色幽香，观者莫不欣赏。苹果花本白色，一经胖合，便极双妍。

　　枯棠生花

　　康熙辛卯，泾县县丞山东胡隆延郑汉林为塾师，课其二子。时方二月，署中枯棠忽生花五枝，大如牡丹，红艳可爱。郑邀同人赋诗纪瑞，意谓主人必有升擢，主人亦雅自负重，久之无应。干隆乙未，胡之第二子文伯由县丞仕至安徽巡抚，观风至泾县，策马入旧署，寻觅枯树，已无存者，郑氏子孙亦零落不振，谓树犹如此，人何以堪，为徘徊竟日而去。

　　雪中开海棠

　　查莲坡有别业在曲周，某岁十月，庭中海棠忽于雪中盛开。津门闺秀许雪棠赋诗以纪之云：「移从香国种无双，几见凌寒夜不降。日映轻红娇带泪，风扶弱质笑迎窗。朱门旧许宜春睡，冷院新看伴玉釭.却恨社公无好句，空教十月渡寒江。」汪西颢《津门杂事》诗云：「不栉书生不画眉，传来艳绝海棠诗。若教玉杵称才子，压倒楼头旧婉儿。」盖指雪棠之过时不嫁也。

　　法源寺海棠

　　干隆时，京师法源寺海棠最盛，秦大樽每于退食后往观之。一日，值休沐，晨餐甫竟，命车即往，而惧主僧见之，诧其数来也，乃不谒主僧，径赴外圃，坐海棠花下以观之。曾有诗曰：「岁唤狂朋三十度，春风欲放海棠颠。」

　　玉兰

　　玉兰为落叶亚乔木，高数丈，不易成长。叶与花瓣皆倒卵形，一干一花，皆着于木末。春初开花九瓣，大而厚，色白。隆冬结蕾，而裹以厚苞，其苞密生细毛，花落后，始从蒂中生嫩叶。南方多植之庭园。大一种，花瓣内白外紫者，俗称紫玉兰，植物学家谓即木兰。

　　夏日开玉兰

　　国初，有施清者，其家之庭前有玉兰二本，当春槁，力培之，入夏，与菡萏争妍，清乃赋诗以志异。

　　白兰花

　　白兰花，木本也，高及丈，枝叶森茂，干苍劲，望之辄疑为桑，有大可数抱者，上海有之。

　　紫薇

　　紫薇为落叶亚乔木，高丈余，树皮极滑泽，叶椭圆形，对生，花红紫或白，花瓣多皱襞，夏日始开，秋季方罢，故又名百日红。

　　柞

　　柞为常绿灌木，叶小，有细齿，光滑而坚韧，干及叶腋皆有针刺，其木古以作梳。产于奉天者，约可分为三种。叶大而长绿，形钝圆，缺深，肉厚，叶里有毛，端广底狭者为柞，又名槲，性坚韧，干色灰白，粗糙有毛，所在有之。叶绿尖钝，缺细而浅，形状狭长，光滑无毛，端尖底平，树身亦坚韧，干色黑褐而光者，为尖柞，各地最少。叶形中圆绿，亦钝圆，缺深如柞，叶里无毛，端广底狭，干性及色略如柞，光而无毛，是为春冈柳，又名小叶柞，亦名油尖柞，叶肥枝茂，各地颇多。

　　莽草

　　莽草为常绿灌木，生于闽、广、江苏等处，而以广西龙州、百色两处为最多。干高丈许，叶长椭圆形，叶上有透明小点。春日开花，瓣细长，色白微黄。结实成蓇葖，有棱，集为车轮状，气香性毒，古以之杀鼠除蠹，今作香料，并制为油，运销欧美各国，谓之八角油？

　　山矾

　　山矾为常绿灌木，野生，大者高丈许，叶椭圆有花，锯齿甚疏。春开白花，有清香。子大如椒，色黄，可为黄色染料。花与海桐花略相似，俗讹称海桐为山矾。

　　山矾亦名玚花，又名芸香，宋王荆公欲为诗而陋其名，黄山谷为名曰山矾。野人取其叶以染黄，不藉矾而成色，故以名尔。

　　水蜡树

　　水蜡树为常绿灌木，山野自生，高五六尺，叶为椭圆形，对生。暮春开小白花，为小圆锥花序，花梗多毛，实紫黑。四川重庆、嘉定等处常就此树养蜡虫，采取枝间白色如粉之物，以制白蜡。

　　（木巳）柳

　　（木巳）柳为落叶灌木，山东，河北等处产生尤多，有大叶，细叶之别。大叶为长椭圆形，细叶为线状箭簇形。古以为杯桊。

　　木贼

　　木贼为常绿灌木，多年生之隐花植物也，自生于山野间，高二尺许，茎中空，每寸许结节，节间生退化之叶。夏秋之交，茎顶生椭圆形短穗，绿褐色，如笔头。茎粗糙，可用以磨木材、骨角等物。

　　黄杨

　　黄杨为常绿小灌木，茎高二尺许，叶为卵形，质厚而柔软，春初开淡黄色小花。其材甚坚致，可制木梳及印版之属。惟性难长，俗说岁长一寸，遇闰则退，宋苏轼诗「园中草木春无数，惟有黄杨厄闰年」是也。

　　芫

　　芫为落叶灌木，通称芫花，茎高三四尺，春月先开管状小紫花，节节密生，后乃发叶。性有毒，渔者煮之以投水中，鱼死而浮出，故又名鱼毒。

　　花椒

