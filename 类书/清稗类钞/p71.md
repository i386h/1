<!-- { "loadSidebar": true } -->
　　满汉督抚世祖入关时，初议各省督抚尽用满人。时柏乡魏文毅公裔介方为给事中，独抗疏力争，谓国家抚四海大一统，当宏立贤无方之治，不当专用辽左旧人。朝廷亦重违其论，议遂寝。

　　康熙时，三藩既平，仅议定山西、陕西两抚不用汉人而已。当时汉大臣之为督抚者，本多于满人，故议用满人巡方以监察之。雍正一朝，督抚十七八皆汉军，朱批谕旨常有斥汉军卑鄙下贱之语，大书特书，殆不一见。至乾隆朝，则直省督抚满人为多，满人仕外官者，能洊至两司，则已为极品矣。及季年，各省省督抚凡二十有六缺，汉人仅毕沅、孙士毅、秦承恩三人耳。

　　世宗增设四川总督雍正辛亥，大军征噶尔丹策凌，世宗以川陕地广，又理军需，总督一员，难于控制，特旨增设四川总督，即以四川提督黄廷桂补授，兼管提督印务。乾隆丙辰，西陲军务告竣，裁川督，廷桂仍为提督。后于戊辰年复设总督，始为定员.方恪敏父子叔侄总督桐城方恪敏公观承以布衣赐中书，官至太子太保，直隶总督。子勤襄公维甸继之。而犹子来青宫保，亦官至兼圻。

　　尹文端久督两江尹文端公继善，字符长，姓章佳氏，世居盛京。父文恪公尹泰时方罢祭酒家居。世宗居藩邸时，奉圣祖命祭三陵，会雨，宿其家。与文恪语，奇之，问：「有子仕乎？」对曰：「第五子举京兆。」曰：「令见我。」即文端也。及文端试礼部，将谒于邸，而世宗践阼，乃止。中雍正癸卯进士，引见，上喜曰：「汝泰子耶！果大器也。」入翰林，未踰年，授广东按察使。甫抵任，迁副总河，未半年，迁江苏巡抚，去释褐甫六载.后督两江几三十年，久之，拜文华殿大学士，仍留江南。次年召还，临行，吏民环送悲号，文端不胜凄怆。过村桥野寺，流连小住，慰劳送者。其再督江南时，吴民有「吉甫再来天有眼」之谚.年八十余卒于位。

　　李文忠久督直隶咸、同以还，朝廷简授直隶总督，辄择其勋业资望独出冠时者，故李文忠公鸿章任期为最久。盖以直督为疆臣领袖，凡有大兴作大改革必先咨之，而疆臣遇有要事亦必先以函电探询意旨，亦实遥握中央政府之权也。

　　黄昆圃抚浙之早康熙朝，宛平黄昆圃，名叔琳，年十九，已官至浙江巡抚。疆臣持节，殆无蚤于此者。

　　任道镕累迁至督抚宜兴任筱沅中丞道镕尝以拔贡为奉贤训导，咸、同兵事兴，遂从戎，积功，保道员.累迁至浙江巡抚，擢河督。

　　鄂文恭由笔帖式至巡抚仅六年满员升迁较捷于汉，以缺多而人少也。承平时循例升官，八旗中以鄂文恭公弥达为最速。文恭于雍正癸卯，犹一笔帖式也，旋授吏部主事，至庚戌，已擢广东巡抚。由微员至疆臣，食俸仅六载耳。

　　徐文穆以皖抚查办浙江事件雍正甲寅，徐文穆公本方抚安徽，二月初六日奉旨充浙江查办事件大臣，令由安庆赴浙，会同浙江总督程元章审讯事件，盖会审接壤江西铅山之江山县匪类王益善一案也。其会同元章复奏之折有云：「据詹子彬供称，札付系向文阳王吴士荣领来，是督兵大元帅。徐敏也有札付，是提调.天下兵马大元帅，原系希图骗人财物，捏称天卜将乱，领此札付，便可保守身家，兼得做官。因照吴士荣给札式，刊刻札板，与祝芳升合伙，四处煽诱，卖与王益善、张齐云、周德、黄雄、黄邦奇、周士兴、王昌宇、周灿、周统、锡管连、陈明章、周廷凤、祝芳升及已故之吴元德、鄢国嵋各札付一张等语.起出札付札板，及提各犯，讯无异。嗣于四月初六、初七等日，准江西抚臣由江南先解到首犯黄森官等一十五名，臣等复加察审。初犹狡供，迨至严加夹讯，并将盟布令其自行阅看，始供原因开店折本，无可营生，遂于雍正十年三月内，与傅秀山商量，在江西省城创造斋堂，设立三皇圣祖教，即圆敦大乘教，又白阳会等名目，煽惑愚民。而森官之父黄廷臣则自称为天老爷，又称黄大师，森官则为弥勒佛紫薇星。不但入教男妇皆奉为教主，即伊胞叔亦甘心下拜。其后附和者众，森官则居然以紫薇星自居，遂与黄雨珍、熊簪举、周簪凤结为生死之交，因而狂悖之语，形于盟布之内，不轨情形，已属显然。惟散给札付之处，坚供止有堂簿，并未造札。若果有伪造情弊，盟布经书已经搜获，札板安能隐藏？再提吴士荣研审，据称系伊自造札付，诓骗詹子彬、徐敏，恐其不信，故自称为文阳王等语.但黄森官父子设立斋堂，创议起自傅秀山，而各犯又曾供傅秀山为军师，是造札实情，必傅秀山到案质讯，始成信谳。今于四月二十日，准江西抚臣谢明咨报，傅秀山一犯，分差查拏，业在福建地方拏获.臣等现在咨提，应俟提到傅秀山与各犯质对。至封禁山聚有伙党之处，夹讯黄森官，虽供并无同伙，复令前在衢州府供有千余人之祝芳升质对，则称得之詹子彬，而詹子彬又称吴士荣所说，及提吴士荣究讯，复称庚子年间闻铅山地方有强盗说过是封禁山，所以借此哄人等语.惟是封禁山地连江、闽，周围辽阔，封禁日久，易致藏奸。臣程元章已经会同江闽督抚委官前往山内，严密搜查，尚未回报。而四月十一日，又据江山县呈报，准玉山县关称，讯据获犯曹小胡供称「封禁山内有个齐阳王在里头，姓齐」等语，更非无因。臣等现在提讯，尚未解浙，除现在行提江西应质要犯一十五名，俟解到之日，再加确审，按律定拟，另行奏报」云云。文穆籍隶钱塘，以本省之人，查办本省事件，衣锦还乡，此为仅见。

　　巡抚加提督衔乾隆庚申，河南布政使黄定疏言：「豫东二省止有总兵，并无提督，凡队伍之整弛，弁员之勤惰，及墩台营房之防守疏密，抚臣不相统属，难于稽查。若添设提督，未免纷更成例，请照山西例，加抚臣提督衔。」得旨，允行。

　　伊里布擢巡抚之速伊里布，字萃农，以通判起家，至大学士。尝与客自道其生平，其言曰：「人生枯菀升沈，或由福而祸，或由祸而福，皆有定数。不见予年五十，犹于滇省节署堂皇西偏，枯坐胡床，仰屋默数木椽方砖时耶？」客请其说，曰：「予初选云南通判，因公罣吏议，去官，穷滞不得归.欲谒抚军，求谕寅寀，筹赆资，阍暂斥不与通，恳再三，始颔之，令少待。但见大小吏分队晋谒白事，司阍者次第传命，意以为当及己也。日晡，忽闻阍者大声言曰：「抚军今日接见属吏，一一处分公事，为时久，惫甚矣，尔且退，期以诘朝相见。」予趦趄徒步归，往返三日，皆如之。惟日于节署堂皇西偏支胡床，屏息枯坐。始仰屋默数厅事自西讫东之木椽若干，继默数所嵌之方砖若干，目谛心识，顺算逆覆，周而复始。既，抚军但语郡守为地道，仅敛白金百两为赆，而抚军固终未得见也。

　　「滇去京师万里，途长赀短，因孑身入都称贷，不意都中戚友，见予免官，相率避道，无一存问。故事，旗员因公去官，例许请觐，有旧胥谓予曰：「君困若此，盍援例请觐，倘邀旷典，未可知。」」因如其言，得具文上请。时朝廷方廑念滇中苗疆事宜，以予从滇来，特召见，垂问苗情，予据实条陈。奏对称旨，上嘉悦，敕以原官仍回滇视事。戚友闻予复官，渐有来庆贺者，及陛辞遄发，旋奉命擢郡守，戚友来者愈众，有推荐纪纲者矣，有馈赠食物者矣，且有不向称贷而殷殷嘉惠程币惟恐拒而不受者矣。予迫于朝命，不敢濡滞，甫出都，即奉诏简授监司，并谕兼程驰驿赴任。抵滇，即日谒抚军，阍者见予至，亟趋前，言笑和悦。比将命入，抚军即传命曰：「请。」见予着监司冠服，讶曰：「君尚不知耶？昨已奉诏，命君陈臬滇中，君尚不知而犹衣此耶？」命左右速为具按察冠服，即于节署更易。两年之间，由滇臬转布政，迁巡抚。受命之日，诣节署堂皇，接印毕，仰见堂皇西偏屋椽方砖，历历在目，因忆昔支胡床枯坐其下，三日往返，欲求一望见抚军颜色而不可得。固不料当日求见不得之抚军，两易寒暑，竟及身而代之也。」

　　琦善三十岁任巡抚道光间，琦静庵相国善以荫生官刑部，时未逾冠，为汉族老辈所侮，心大恨之，以三百金延一部胥在家，事以北面，二年而尽其技。二十五岁擢京堂，特派查办事件。二十七岁任豫臬，连劾二巡抚去任。三十岁，即由江宁藩司擢山东巡抚。

　　江淮巡抚设而即裁光绪甲辰十二月，改漕运总督为江淮巡抚。初，署两江总督端方代奏翰林院修撰张謇条陈，请于徐州建立行省，御史周树模亦请裁漕运总督，均下政务处议.至是，议覆，改漕运总督为巡抚，仍驻清江，名为江淮巡抚，江、淮、扬、徐四府暨通、海两直隶州全归管辖，仍由两江总督兼辖。奏入，允行。乙巳三月，裁之。

　　巡抚加尚书衔岑制军毓英巡抚福建时，谭制军锺麟巡抚浙江时，皆加兵部尚书衔。巡抚有头品顶戴者移抚他处，皆照例题请，其加尚书衔者，则特典也。若李鹤年抚河南，刘锦棠抚新疆，皆加尚书衔，一则以曾任总督，一则以万寿盛典赏之，不在此例。至光末宣初，则此类甚多，不悉记矣。

　　巡抚衔南城曾侍郎燠由翰林散馆授户部主事，甫擢员外郎，即蒙高宗特简两淮运使，既洊陟封圻矣，乞养事毕。仁宗以淮鹾疲惫日甚，特命曾以巡抚衔巡视两淮盐政。

　　光绪朝，刘锦棠以提督改新疆巡抚，刘铭传以提督改台湾巡抚，张曜以提督改山东巡抚，皆先赏巡抚衔。

　　李如兰由训导至藩司榆次李方伯如兰初官泽州训导，雍正初年，以例当改主簿，与同辈三十六人入见。奏对独当上意，径授高邮州知州，累迁至四川布政司使。

　　江苏有两布政使乾隆庚辰，高宗以江苏钱谷殷繁，令增设布政司分理。尹继善等奏请分江宁、淮南、扬州、徐州、通州、海州为一布政使，驻江宁；苏州、松江、常州、镇江、太仓州为一布政使，驻苏州，而以安徽布政使移驻安庆.潘士成为本省运使潘士成，字德畬。以粤人授本省运司，一时目为至荣.寻以方伯因病出缺，兼署藩篆数日，乡里尤啧啧称羡，以为不易觏之遭逢。士成虽奢侈，顾嗜诗书，文人学士争集其门.所辑《海山仙馆丛书》著称于世。

　　守道巡道国初，设布政司左、右参政及参议，曰守道，按察司副使、佥事兼督学政曰巡道，以三四五品为差。康熙时，始议简放学政，由翰詹科道出任者为学院，由部曹出任者仍为学道。至雍正丙午，皆改学院。乾隆癸酉，省参政等兼衔，定为守巡各道，秩正四品。

