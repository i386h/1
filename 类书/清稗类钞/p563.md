<!-- { "loadSidebar": true } -->
　　金山卫饶海鲜，最佳者为鲥鱼、河豚、石首鱼、裙带鱼。国初，海禁严，顺治己亥，海塘外均竖木牌，渔人裹足，海味不可复得，而裙带鱼价至廉，斤值银三厘。至康熙中叶，则贵至一钱三分矣。

　　鳗鲡

　　鳗鲡，亦称白鳝，生于淡水。体长为圆柱状，皮肤甚厚，有胶质之黏液，鳞柔软，细不可辨，大者长至三尺。体色随居处而异，有苍黑，茶褐等色，腹纯白。可食，味浓美，含滋飬料甚富。亦作鳗（鱼黎），又作鳗鯬.

　　鳅

　　鳅，一作鳅，可食，形似鳗，长三四寸，体圆尾扁，色清黑，无鳞而有黏质。常潜居淡水之泥中，故又称泥鳅。

　　鳝

　　鳝，一作鳝，俗称黄鳝，可食。似鳗细长，体赤褐，腹黄，头部下有鳃孔二，内有鳃，腹中有肺，或谓之气囊。

　　鲟鳇

　　鲟鳇，一名鳣，产江河及近海深水中，无鳞，状似鲟鱼，长者至一二丈，背有骨甲，鼻长，口近颔下，有触须，脂深黄，与淡黄色之肉层层相间，脊骨及鼻皆软脆，谓之鲟鱼骨，可入馔。上海浦东之渔人尝得一尾，权之，重二百四十余斤。

　　鱏鳇

　　奉天之鱼，至为肥美，而鱏鳇尤奇。巨口细睛，鼻端有角，大者丈许，重可三百斤，冬日可食，都人目为珍品。出黑龙、混同等江，非钓所能得，捕之以网，围之岸边，伺鱼首向岸，挽强射之。鱼负痛，一跃而上。既至陆地，即易掩取。或凿冰以捕，则必系长绳于箭以掣取之。

　　海蝘

　　鄞有小鱼，味类虾，俗呼曰海蝘，王文简《居易录》所谓海艳者是也。可食。

　　螺壳鱼

　　螺壳鱼口有螺壳，壳分数膛，有小孔相通，能喷出壳内空气，而从海底升至海面。头有薄皮两块，如船之帆。具六足，能划水如桨，乘风行于海面甚速，亦有时收合其壳而沉于海底。

　　京师之虫

　　京师多蝇，而绝无蚊，惟蝎与蜈蚣入秋甚伙。舒铁云在京时苦之，作诗曰：「萋菲但有青蝇集，吆喝曾无白鸟羞。长日垂帘宵卷帐，怜蚿见蝎又防秋。」

　　广西之虫

　　蜈蚣、蜥蜴及蜂、蝇、蚊之属，广西随时而有，不必在夏秋也。最可异者，四月有蟋蟀，十二月有萤。

　　虫窠

　　梁山舟学士同书旧藏虫窠一枚，乃其太翁蔎林编修以围碁决赌，得之严氏者。严自何处来，未晓也。作赤枣色，状之大小长短亦绝似，不镂自雕，如细目之网，缘督为经，又若小口之囊，一面附着树枝处，痕深陷而直，贯彻上下，以是知为虫所结也。

　　小毛虫

　　咸丰辛酉，粤寇陷苏、常，人心大震。其冬，有小毛虫缘延于人家屋宇，色淡黑，长不及寸，人被啮则奇痒异常，逾时始愈。好事者扫而投诸火，旋扫旋聚，不知其何自来，亦不知其何名也。

　　酒虫

　　苏州陆某性嗜酒，以酒病死于沪。闻其祖若父亦以酒病死者，并某已三世矣。当某病剧时，吐数酒虫，色赤，长尺许，大如指，两端皆有首，以器盛之，能蜿蜒行，酒气触鼻。或谓《聊斋志异》所载长山刘姓，吐酒虫为鳖，瓮中注水，虫入搅之，即成佳酿，此虫当同其例。即如法考之，然竟不验。

　　齿虫

　　汪耕余尝语俞曲园曰：「人齿中实有虫，有病齿者，或荐皖人王某捉之，召之至，问所需，曰：「无所需，需银针一。」予之。乃持向龈腭间，搯捾久之，得大虫二，小虫六七，大者长三四分，小者一二分，黑首而白身，皆若已死者。其人以纸封裹之，使置暖处，曰：「明日启视。」及明日启视，则已活矣。徧体毛毵毵然，头有须有钳，尾有长毫，腹有六足，行走甚疾。因以杀虫之药杂置其中，非惟不畏，且甚甘之。三日不予食，乃死。」

　　水烟筒虫

　　水烟筒周岁不用，则生虫。虫形似曲蚓，甚毒，生必雌雄成对，犯者多死。

　　庆忌

　　光绪某岁，某邑有乡人持一虫入城求售，长仅五寸，状诡异，自首至腰具人形，瞳小如黑豆，灼灼有光。以物饲之，口张，齿细于针。两手握拳，撩以草，辄张作攫势。腰以下，毛茸茸然，两股趯趯犹虫也。观者如堵。乡人索值千钱，无购者。许植之素好奇，如其值，购归，饲以果饵，越日竟毙，乃干之，状如木雕之小人。盖即《搜神记》所载之虫名庆忌，具人形，喜效人所为，此特变化未全者耳。然近时科学昌明，动物学中实未有昆虫化人之说也。

　　小咬

　　长白山多小咬，体如米粒，夏日最多，晨暮尤甚。夹皮沟、汤河之马贼，所用之非刑曰咬刑，盖以绳缚人于树上，令小咬咬之，两昼夜即露筋骨。俗名喂咬，人皆畏之如虎。

　　草扒

　　草扒，长白山之虫也，藏于草中。如入人身，其首即深入肌肤，久而不出。伤处经三年之久，犹觉痛痒。惟初入人身时，用指弹之，其首即出，再将患处毒水摄出，见血而止，即不为害。

　　云虎

　　云虎生塞外山中，长四寸许，头以下如翡翠，有纹如鱼鳞，尾作金色，吐气如云，故名。

　　蜜蜂

　　蜜蜂之蜂，本作蠭，益虫也。审之，有雌蜂、雄蜂、职蜂三种，聚羣而居。雌、雄蜂皆黑色，翅灰色而透明。雌者尾端有毒针，以产卵管而兼御敌之用。职蜂暗褐色，全体皆密生长毛。雌蜂每羣一头，体长五分许，通称蜂王。雄蜂亦少数，体较短而翅大，但营生殖作用，不事工作，亦称游蜂。职蜂最多，为不完全之雌体，专营筑巢、采蜜、育儿等事，并保护其羣，亦称工蜂，取花蜜酿而成蜜，以之哺子，食花粉及蜜，变质成蜡，以之营巢。饲蜂者常割取其蜜及蜡，以资食用。凡蜂类腹后大都有毒针，能螫人。

　　青海南境养蜂极盛，生蜜与蜡，山民割蜜以佐食，惟制法不佳，有黄色，无白色。

　　闽之蜂窠

　　蜂房，大仅逾盌，垂如莲房，所在皆有之。而闽中蜂窠，则有大如瓦瓮者。某居马江时，其楼角偶结一蜂窠，不旬日，大且如瓠，亦如鸡心下垂。迨结成，则其巨过一石瓮，仅下垂之尖露一孔，羣蜂出入，胥由于此。中容蜂几何，无可测计。外以五色泥构成，间有文彩，悉螺旋而上。蜂则黄质黑章，与常蜂稍异，而性至灵警，人有逼视其窠者，虽蹑足屏息，至相距一丈之地，必轰然来逐。偶不及避，即为所螫，毒苦殊甚，盖合羣力与自卫力均甚富也。

　　结窠本在春夏时，以其善螫人也，人咸苦之。然未得除去之善法，亦惟避之而已。及秋冬之交，羣蜂已不恒见，仅有一二蜂时缘其孔而伏，若为守卫者然。偶有以长竿遥击之者，坚不可坠，惟五色泥略碎少许，不意致其死命者，即由于此。盖自是而后，常有数十蜂殭堕于地，十余日而窠中蜂已垂尽。人或缘梯凿而取之，则见中为九层，亦如寻常蜂房式。最上一层，径二尺余，围六尺余，以次减小，每层距离二寸许，作小柱数枚，相连属。由总孔达最上层，初不穿层而过，乃由外附之五色泥作成螺旋复道，正如楼阁之有室外梯也，其建筑亦云巧矣。闽人谓是名虎头蜂，冬则蛰居窠中，窠偶破碎，即殭死。

　　吴秀裔宅后蜂窠

　　康熙时，上海吴秀裔宅后，有大蜂窠，如大灯笼，外边作月白色，内有叶，如蜜蜂所构。惟蜜蜂窠逐片横挂，此仅有底下一窍，大如碗口，内叶层层即悬其上。

　　马蜂

　　青海有马蜂，似蜜蜂而大，两翅之长可及尾，螫牛马见血。

　　细腰蜂

　　细腰蜂，触角短而弯曲，体色多黑，腹柄细长，雌之尾端有毒针，飞走皆绝迅。常于堤岸及树枝草茎上筑小球状或寸许小泥管之巢，藏螟蛉、蛅蟖等于中，以哺其幼虫，故有益于农产物。

　　寄生蜂

　　寄生蜂种类甚多，雌之尾端，有产卵管甚长，插入螟蛉、蛅蟖等之体，产卵其中。其卵孵化后，在体内吸食膏血，以渐成长，变蛹成蜂，破皮而出，螟蛉等因之以毙，故于农事有间接之益。

　　蝶

　　蝶，本作蜨，亦名蝴蝶，为蛅蟖、乌蠋等羽化而成。体小，有四翅甚大，形色不一，喜飞翔于花间，遗黄色小卵于茎叶上，成蛹后始化为蝶，种类甚多。

　　热河砂石板地产黑蜨，大者五六寸，土人呼为黑蛾，蒙人呼为额尔伯克伊。

　　塞蝶生沙漠，黑质黄驳，时来草间。

　　罗浮仙蝶者，产于广东罗浮山，山中人呼之曰小凤凰，大者径尺，文采灿烂。其生以茧，茧中有一卵，小于鸡子，重胎沁紫，外包乌桕叶，络以彩丝绳。取之，翌年二月，置梧柳间，辄有大蝶展翅飞来，抱伏缠绵。经七日，茧破，栩栩然而出，大径尺，文采无一同者。越数日，挟之飞去。若以筠笼贮之，雌雄必相寻觅矣。干隆某岁，有得罗浮蝶者，置之笼中，一夕遁去。蔡松岩作歌纪其异，索钱叔美图之，叔美并系以诗云：「手持绿玉杖，去踏罗浮山，罗浮山里春风还。飞来蛱蝶大于掌，半空飘举仙骨轻珊珊。或云葛翁羽衣之所化，罡风吹落片片苍崖巅。烘以青城霞，饮以石砂泉，遂使狡狯游人间。曾闻淮南鸡犬一一入云去，何以尔蝶尚复尘埃间？得无此山灵秀原不异天府，独令盘踞窟宅千百年？况当青蚪万株压冰雪，餐吸沆瀣形神坚。人生万事不足恃，昨日绿鬓今衰颜。金粉飘残亦顷刻，只可蒙庄与尔相周旋。天公倘若作变幻，世间蜉蝣蜾蠃皆飞仙，蝶兮蝶兮殊可怜。且须骑尔黑甜乡里去，下视四百八峯青刺天。」

　　琼州之蝶，大且径尺，或白或红，或五采，夜则倒挂树间，若鸟眠。

　　云南省城北隅有绾青篆翠翘翘如髻耸者，曰螺山，又名玄通，于悬峭纡回中，有玄通庵，山半悬绝处，翼以危亭，登巅远眺，则昆明可掬，太华可抚也。下有潮音洞，俗名红孩。洞深里许，然炬可游。官府以藏奸，特畚土塞之，尚留窍尺余，存其意耳。每岁孟夏，蛱蝶百千万会飞此山，屋树岩壑皆满，有大如轮小如钱者，翩翻随风，锦色烂然。每集，必三日始去，究不知其去来何从也。

　　钱警石放绿蝶

　　钱警石司铎某邑时，学舍邻近有女子，得绿蝶一，大逾常蝶，后翅若燕尾，笼之经宿，一蝶翔舞绕笼，若求其偶者，乃并获焉。警石闻而异之，取放庭树间。少选，偕去，因作放蝶诗。

　　徐莲塘释大蝶

　　无锡徐莲塘尝获一蝶，大如盌，盛以筐，悬之花下。越宿往观，乃有一蝶伏筐外，形色相似，视蝶筐，则筐外侧翅而入，若幸其偶之犹存也。怜而释之，因绘图征词以纪其事。

　　蛱蝶

　　蛱蝶，旧为蝶类之总名，今动物学家区别之，定为蝶之一种。翅赤黄有黑纹，外缘凹凸如波纹，黑蓝两色相交错，下面灰褐色。其幼虫色黑，背有甚阔之白线二，多黑刺毛，栖集于柳朴等树，为害虫。

　　蛾

