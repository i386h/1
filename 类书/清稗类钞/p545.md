<!-- { "loadSidebar": true } -->
　　南屏晓钟碑亭右侧阶石，人或坐之，必红肿，溃烂至骨。众使髯丐视之，则曰：「下有毒蛇，以身长石中，不能出，故于其罅透气，人适值之耳。」启其石，则两石之间，有物，蛇首而身扁。启其石，如巨鲫，盖石压所致也。髯丐曰：「此蝮也。身不能出，故尚留此，否则亦归山洞，早为吾所捉矣。」因撮而贮诸篮。人问诸毒蛇何所用，而亦捉之，曰：「货于药肆，一种自有一种之功用，蛇愈毒而效愈神，价不赀，所以作此冒险之举也。」寺前居民感其捉蛇之德，醵钱置酒以款之。众丐欢呼畅饮，以囊中草酬主人曰：「此草能解毒，无论蛇伤、蜂螫、疔毒、痈疽，嚼而敷之，无不立愈，勿妄用也。」遂携蛇而去。

　　某制军为丐

　　干隆时，有某制军者，旗人也。其盛时，姬侍、僮仆、服饰、饮食、玩好之物，穷极奢侈，日费不赀。及罢官归京师，数年，成窭人子，又数年，成乞丐。王公贵人皆严绝之，惟大兴朱文正公珪戒阍人勿却每旬日，必一至，文正辄手赠青蚨二百。一日，制军入文正书室，窥其无人，窃取小镜而出。从者觅不得，喧言制军实来。文正命勿觅，且勿声，如制军至，伺候侍茶而已。

　　王孙饰为丐

　　同知王某之孙贫而无赖，时人号曰王孙。尝饰为乞丐，告贷于南河某厅，不应，又诮让之，王笑而去，曰：「细事耳，公失算矣。」他日河帅临工，前驺将至，王匿柴垛中，钻穴以窥，故为呻吟窸窣之声。帅至，问何物，左右曰：「无之。」王则大号。帅怒，命启垛，积薪如屋，而中空若悬磬。王跽曰：「小人贫苦无家室，复病哮喘，托此以蔽风雨有年矣，不知今日之败于神明也。」左右曰：「胡为窃薪？」，王曰：「凡垛皆空，不独薪也。」即指石垛而言曰：「请视此中。」发之，无不空者。王顿首曰：「石不可餐，乃亦中空无所有，如是，是可知薪之非小人所窃矣。」帅怒，欲劾某厅。某惧，求漕使、关督同为缓颊，乃已，实费二万金矣。

　　王某乐为丐

　　有不必丐、不可丐而必欲丐者，诚大奇矣，王某其人也。王某，华亭人，家富，为相国文恭公顼龄之曾孙，幼文员外之孙，行乞于市，心所乐也。然其行乞，必诵制艺一首，不唱莲花落。商店中人多识之，即与钱，亦必诵讫，乃顾而之他。父母闭之，则抉扉遁；絷之，则断绠逸。夜即卧于市中之石上。后不知所终。

　　孔氏子以丐终

　　嘉庆时，南汇周浦镇有孔某者，拥厚资。晚年得一子，溺爱之，虽延师课之读，恒不上课。师以虚糜饭谷为耻，尝作诗曰：「学堂如破寺，来作住持僧。白日三餐饭，黄昏一盏镫。经声原不起，佛号总无凭。虽有波罗蜜，伊谁志大乘？」一日，师见其戏于庭，迫使读书，愤而大詈，师嗔责之，乃诉于其母曰：「先生打我，我必还打之。」母慰之曰：「俟汝父归再议。」及孔归，乃邀师之契友赂师，劝令暂忍一击而止。既长，躭游荡，家业荡尽，遂行乞于市，以丐终。

　　永光寺前之丐

　　京师海岱门内有永光寺，寺前有乞儿，年约四十许，善杖击，工诙谐，每以俗语随意编小曲，辄倾倒一市，人争以金钱掷之。乞儿得醉庖，即以散之穷乏，无稍留。盖勋旧世臣，已袭侯爵，持戟干清门，三十后，弃家而逃，隐于乞也。或数月一返，或终年不归。家人哀求其归，饫以珍味，三四日，乘人不防，即易衣而出，或逾垣遁。内廷值班未一至，当事不得已，为报病故，销旗档，以其子袭爵焉。此道光时事也。

　　王明山尝行乞

　　福建提督王明山者，同治中兴之湘军名将也。王壬秋检讨闿运谓其少壮不偶，尝行乞于湘潭，后入行伍，从剿粤寇，屡胜，遂以军功起家，富贵冠一时。壬秋曾作诗以赠之。

　　郑七异于常丐

　　道光末，常州有丐曰郑七者，性殊特，异常丐。日坐卧于城南协桥之颠，发颁白，状伛偻，日上舂而过桥者见之，日下舂而过桥者亦见之。见之者与以钱物，受而谢，否则亦不索。薄暮，桥畔多儿童，习与七嬉，以七常出其余资市果饵以饲之也。儿童之与之嬉也，辄持其杖。儿童每随七而仆，随七而起。仆起者屡，皆无所伤，而欢声大作。至夜，则宿于桥东之土地祠。越数年，不知所之，而粤寇至矣。

　　丐扰吴晓帆家

　　钱塘胡光墉，字雪岩，同、光间富甲浙省。尝于冬日施丐，丐各棉衣一件，又钱二百文。时吴晓帆方伯煦居城头巷，一日，持钵提篮之辈，麕集其门，声言领取施物。门者大惊，诘其故，则杂然曰：「汝家主人大书贴门外，令吾辈今日来此领衣钱，汝何愦愦耶﹖」惊视门后，果有红纸，书曰「某月某日，本宅给发穷人棉衣钱文」云云。乃大悟，知必无赖辈所为，拒勿与。羣喧呶，谓富贵人家不应食言，且不应绐吾辈来此，汹汹不可止。吴遣家丁至总捕同知署请派差驱丐，始已。盖杭音胡、吴相同，无赖辈与吴有隙，故为此以扰之也。

　　丐效各种声

　　光绪初，上海市中有一丐，口含芦管，作小孩哭声，音逼肖。继复作雏鸡声，久之，又如放风筝，几莫辨其真伪也。也如牛羊犬豕等类之类，亦能效之。

　　上海有粤籍之丐

　　上海有粤籍之丐，自光绪初年始。若辈行乞，率于公共租界之北四川路、天潼路一带。以其地之侨民，粤产为多，且有老举在也。然粤人亦有散居他处者，每遇宴会，招老举侑酒，老举乘车应召，辄蹑踪而往。往必四五人，人必索银币一角以为赏。老举者，粤妓也，盖粤丐与之常通声气也。北四川路之四周曰虹口，日之夕矣，粤丐伺行道者过，相其状貌，审为粤，闻其语言，审为粤，视其衣履，审为粤，即操粤语而向之行乞，辄曰：「吾为公之乡人也，失业于此，落魄无聊，盍一援手乎？」不与以数十钱，即相从不舍矣。

　　淮徐人以逃荒行乞

　　江苏之淮、徐、海等处，岁有以逃荒为业者，数百成羣，行乞于各州县，且至邻近各省，光绪初为最多。其首领辄衣帛食粟，携有官印之护照，所至必照例求赈。且每至一邑，必乞官钤印于上，以为下站求赈之地。若辈率以秋冬至，春则归农。盖其乡人，辄为无赖生监诱以甘言，使从己行，以壮声援。求赈所得，多数肥己，余人所获，不及百之什一也。

　　丐者乞残羹

　　某富翁宴客于庭，食前方丈。乞者立门外乞残羹，主人初若不闻也者，继以哀乞之声迫，乃叱之曰：「有客在座，汝不知耶？何喧扰若是！」乞者少止。主人乃举箸劝客，客以饱辞。乞者于是长吁而言曰：「客已醉饱，而殷勤劝之，我日未得一餐，独不稍赐残肴乎？且公等已饱，虽有美味，亦不知其味之佳，非自饱而不知他人饥乎？」客闻言，乃劝主人撤馔与之，于是丐得大嚼而去。

　　吴会丐

　　丐不审其姓氏，家于吴会。父曰秋士，曾设履肆于通衢。没时，丐仅六七龄，赖其母邹氏以育以养，得存活。家本贫，至是益落。邹以针黹所得，不足赡二人，乃遣丐樵于邨野，冀得少钱。讵丐不自勤，每出，惟与邻家子为戏，日暮，仍徒手返。邹怒之，欲责以学业。顾窘于钱，不得遂，踵戚中门，乞援助，咸摇首，若不识，因循者半载，瓦灶凄冷，无烟矣。不得已，乃行乞于市，而为丐矣。

　　丐故黠辩有小智，至是，遂以俚唱为丐财之资。人或乐其声之悠婉，则予以多钱。由是囊橐渐裕，丐亦安之，以为业是，实胜营商万倍也。如是者数载，丐已成人，而家亦竟缘是富。丐遂白于邹，继先人之业，复设履肆于市，扬扬作店主，趾高气扬，几不可一世。店中人稍迕其意，挥斥之，不少贷。人以其稍有财，忘昔日之为丐矣。复数载，肆有赢余，丐奢甚，偕友作北里游，斥金钱若粪土，不数月，肆遂闭。他日，人见之道上，则敝服一领，面目黧黑，固犹是当年乞丐也。

　　老太爷亦行乞

　　光绪中叶，有管理京师南城之暖厂者，尝为人言其猥杂之状，谓厂中人多而炕少，乃侧身积叠而卧。然少壮者多无状，而居其前者不甘受，每相殴。老者夜中便溺，恒怠起，致淋漓及于他人，亦大起冲突。如是者，几夜夜有之。而中有名老太爷者，尤奇。其人盖宗室也，他不知，惟时有访之者，咸着长袍马褂，见之辄请安，垂手侧立，若卑幼者。而老太爷亦踞坐，以尊长自处，酬接语甚简，辄问：「有携来否？」答曰：「有。」即以钱票若干进，亦不知其几何也。然其人性甚劣，时与人争殴。委员不胜其忿，辄令絷之，老太爷曰：「汝絷我易，须知释我难。」委员乃佯怒曰：「岂但絷汝，更须杖汝！」老太爷曰：「且任汝杖。」故事，杖时须解絷。既解，委员见其裤有黄带，忽曰：「吾今亦不杖汝，汝去休！」老太爷曰：「咦，吾不意乃受汝绐！」盖旧例，宗室非宗人府不得用刑，故将以难之，而不意转为委员所绐也。

　　施阿二行乞积资

　　杭州西湖，自灵隐至天门山，周数十里，两山相夹，峦岫重裹，皆称天竺山。分为三。曰上天竺，曰中天竺，曰下天竺。其林壑之美，实聚于下天竺。而寺宇宏丽，则以上天竺为最。上天竺之两旁，商店、旅馆鳞次栉比，营业者皆释氏弟子。春时香市甚盛，乡民扶老携幼，进香顶礼，以祝丰年，有不远千里而来者，俗呼为香客。以是乞丐亦多，且率为绍兴人，尽室来杭，居于山之旁近，晨出夜归，盖以乞为业也。

　　光绪中叶，有施某者，入仁和学，为诸生，羣起而大哗，盖以其冒籍，其父且天竺之丐也。丐名阿二，乞于天竺者数十年，积资二千余金，遂娶妻生子，使读书。及某入庠，乃不复乞。然当风日晴和，游人杂沓时，犹一至寺旁，呼号于道也。

　　绍兴丐与羣丐异

　　杭州钱唐门外昭庆寺，香火甚盛，每至仲春，嘉、湖香客之往天竺者，便道拈香，络绎如织。故羣丐之乞施者，咸集于此。一日，有一丐至，越人也，人呼之为绍兴丐。貌清癯，善诙谐，通掌故，尤谙小学。顾其乞，与羣丐异。羣丐之乞施也，或匍匐于道，或号咷于市。丐则日与诸市人习，或言故事，或作戏言，或谭言微中，亦可解纷，有问以字音及字义者，丐如响斯应，未尝有不知者。以故市人多乐与之，或十文，或二十文。丐以所得资，除求饱外，余悉沽酒畅饮。饮已，酣卧。如是者半年，一日忽去，不知所终。

　　葫芦丐自呼曰李仙

　　葫芦丐，不知何名，自呼曰李仙。其衣甚博且诡。行乞于市，恒荷大葫芦。得钱，必就肆饮。既醉，散钱于路，令羣儿争拾之，以为笑乐。丐所至，儿童百十成羣尾其后。市人苦扰，辄多予钱，趣急去。以故丐所得，恒十倍于常丐。

