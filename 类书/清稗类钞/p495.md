<!-- { "loadSidebar": true } -->
　　钱塘丁氏之俭钱塘丁竹舟主政申、松生大令丙为同怀兄弟，家充殷盛，而性好俭，恶衣恶食，惟志于道。凡撰拟文字，所用纸，每就残余者墨之。外来书函之封套，或翻用其里，或加签其上，不浪费也。杭城慈善事业，主政、大令主持者有年，大府倚重之。大令谒大府，辄徒步而往，使人挈礼服，至官厅易之，其俭如此。然俭而不吝，睦婣任恤，着于里闾。主政之子修甫舍人立诚，大令之子和甫舍人立中，亦皆有父风，每敝衣冠行于市，见者不知其为富人子也。

　　李秉衡之俭李秉衡巡抚山左时，颇以俭德着，居恒衣冠闇敝，与赵舒翘同。所衣棉袍，缝裂，絮缕缕然漏于外，或睨之而笑，则须发怒张，厉声曰：「此出风也，汝不识耶？」一仆戴新红雨缨帽，李见而大恚，发县，笞数十，逐之去。自是属吏多有鹑衣百结而行庭参礼者，李则极口称之为廉吏。

　　杨古酝之俭娄县杨古酝大令葆光，名宿也，性俭约.自浙罢官归，出必徒步。年七十九时，腰脚犹健，尝与徐珂游苏州，步行至虎邱，登千人石，珂喘息甫定，倚石小坐，杨犹徘徊赋诗，不觉其劳。归途饮于花步里之酒楼，食前方丈，杨下箸者二簋而已。珂诧问之，杨曰：「晚年宜戒饕餮，餐廑兼味，虽宴会亦如是也。」

　　赵廉昉李审言之俭赵能官，字廉昉，与李审言详为中表兄弟，少时居审言家读书。审言妻赵氏为廉昉女兄。廉昉与审言各健饭，酸虀尺韭，率尽数盌.釜罄，赵氏每食铛底焦饭，或竟忍饥，诡云已食。以是有怨訽之者，并及赵氏，审言与廉昉若不闻，而互厉于学.二人恒共亵衣一袭，赵氏递澣之，计日以易，不失先后。

　　朱吉甫待客至俭朱吉甫，光、宣间人，待客至俭，菜则园蔬，鱼必亲钓，曰：「是有真滋味，市品远弗逮也。」

　　《清稗类钞》门阀类  姓名类 「字号附」

　　清稗类钞门阀类族长合族之法，因其地而异。山西尉迟氏，自唐至今，未尝分家。其法：于族中选有才行者为族长，有事则至宗祠理之。有公案，有钤记，凡族中事，皆听其一言为进止，无敢违.继任者即由前族长自举，他人不得干预.既举，定三日受事。又苏州范氏为文正公后裔，巨族也。向推一人为族长，设公案，听断一族之事。有钤记，死或他故，则更以钤记授后任。交替时必着公服，一若官之受代者然。

　　连江黄氏六世同居黄成富者，连江农家子也，六世同居，男女六十余，雍睦无间言，子弟各执其业.每出作田间，众妇俱往，留一妇视家，卧儿于筐，饥则乳之，不问为谁儿也。悬衣于桁，出则脱之，入则衣之，垢则澣之，不问为谁衣也。遇客至，供具饮食，家长主之，家中不闻有争言。

　　九经孟家山东章邱有九经孟家者，其家法：祖遗产业不得分析。每添男丁，由族长月致所应得之钱.妇丧夫者，必先问其志愿，若欲嫁，则备奁具一份，由族中为择大家嫁之；若经三年不嫁，则赠以鸦片烟具一份，吸否亦听之，月致金如故。男子令识字，读《四书》，取粗通文字，不令作帖括，惟许武试，然亦得武举而止。倘必欲仕宦者，亦听其自由，惟不得分金。族人有小过由族断之，犯大恶，即令出族而听官处置。

　　昆山巨族昆山巨族，明时推戴、叶、王、顾、李五姓，迨入本朝，则徐氏兄弟贵，而前此五姓少衰矣。邑人因为之语曰：「带叶黄瓜李，不如一个大荸荠.」以「带」音同「戴」，「黄」音近「王」，「瓜」音转「顾」，「荠」音近「徐」故也。

　　万氏门风之雄万履安，名泰，充宗、季野父也。举明崇祯丙子乡试，入国朝，服道士服，隐居不出，文行为通国模楷。有子八人，师事余姚黄梨洲，各执一艺，务令精熟。梨洲尝叹曰：「浙东门风之雄，莫过万氏。」八子名斯年、斯程、斯祯、斯昌、斯选、斯大、斯构、斯同，世称万氏八龙。斯同名最高，昆山徐氏之《读礼通考》，华亭王氏之《横云史稿》，皆其所著，而为徐、王所攘也。其解经论史之书，未经刊布者尚多。斯选，字公择。沈潜理窟，师法梨洲，兼绍蕺山、阳明之绪.年六十卒，梨洲哭之恸，曰：「甬上从游，能振蕺山之绝学，公择一人而已。」斯大，字充宗。志操介持，邃于《春秋》之礼学，明张忠烈公煌言及父执陆符死，充宗皆持服葬之。李杲堂邺嗣尝言：「说经无双，名擅八龙，昔有慈明，今见充宗，斯构，字允诚.明刘宗周殉难，其遗书皆允诚为之藏寄，全谢山称为蕺山之功臣。斯年，字祖绳.少从钱忠节公学，俄逢丧乱，剑战弧矢，遍于城市，读书不辍.既而避地屡迁，家具尽弃，悉载书卷以行。晚岁主教桃源书院，随学者资性分经授之，由是来就者日众。祖绳于二党皆恩有意，忠节死海外，收其文集，为之立嗣。斯程立学攻医，当黄宗炎行刑日，父泰与高斗魁等画策，潜载死囚代之，负宗炎冥行十里者，斯程也。斯祯，字正符。孝友性成，精研《周易》，旁治《毛诗》、《春秋》，书宗北海，诗有风人之致。斯昌负才早殁.西林觉罗仕宦之盛满洲西林觉罗氏，自步军统领鄂拜曾官祭酒后，鄂拜侄鄂尔奇、侄孙鄂容安、玄孙润祥，皆相继长戍均。润祥字补臣，有《四世司成》诗卷。西林氏自从龙入关，重侯累相，武达文通，在丰沛故家中，遣泽最远.第一辈：福伦，一等男爵；铁宝，副都统兼一等男爵；鄂尔泰，大学士一等襄勤伯。第二辈：天保，袭一等男；乌金，内阁学士礼部侍郎；鄂实，副都统，征叶尔羌阵亡，谥果壮；鄂容安，进士，官至两江总督，征伊犂阵亡，谥刚烈。第三辈：鄂岳，散秩大臣一等伯；鄂津，伊犂领队大臣。其余中外一二品官不可胜纪，如后之盛京将军都兴阿，察哈尔都统三等男爵勇毅公西凌阿，江宁将军穆腾阿，皆其族也。

　　范氏四世显贵汉军范文肃公文程，首建人关之议，赞襄洪业，爵为宗臣，列祖呼为老秘书。文肃子为忠贞公承谟、尚书承勋、侍郎承烈，孙为总督时崇、侍郎时纪、尚书时绶、都统时捷，曾孙为尚书宜恒，皆著名绩。

　　陈氏一门九列陈文简公娶长洲宋文恪公女。康熙间，文简由吏部侍郎巡抚广西，宾客入贺，宋夫人独愀然不悦者累日，曰：「一门羣从，咸列清华，我夫子乃出为粗官，令我惭颜于娣姒矣。」盖其时陈氏一门，宗伯清恪公、司空文和公、丙斋司寇、匏庐少宗伯，皆官九列，而夫人之姊妹夫太仓王相国、海宁顾侍郎、合肥李宫詹、长洲缪宫赞，亦同时以巍科清秩，比踵朝端，故夫人云然也。

　　安溪李氏功业国初，功业之隆莫若安溪李氏，而族中尤以李文贞公光地为最。文贞初生，族人即以伟器期之，然忌者亦时时有毁声。族中某，与剧盗李金梁通，密纠党与，据祠宇为巢穴，且时与文贞父兆庆为难.金梁以距城远，四路通达，便于遁徙，欣然从之。盗入李祠后，知为族某所为，因集族众善为辞谢.时文贞方九龄，随其父立稠人中，金梁适见之，趋摩其顶而爱之，笑谓兆庆曰：「我迁此，本无去意，今观此孩好骨相，倘让我，我便率众去，永不相犯。」兆庆讶其言不类，正诧异间，而族众乃恳兆庆许之，曰：「舍一儿以保一族，即此子他日贵达，仍当复归生我，奈何不通权以济变乎？」兆庆无计，姑以问文贞，文贞谓惟父所命。盗跃起曰：「公子言如此，事谐矣。」于是热红烛，设厚宴，燕文贞父子及其族人。族人即强兆庆领文贞行父子礼，时金梁与其妇已高坐厅事，下铺红氍毹矣。兆庆无奈行之。金梁受礼后，复出其所生子与文贞相见。盗子少文贞仅一岁，亦白皙文雅，不类绿林所产.酒阑，金梁命从者以肩舆送兆庆归，留文贞偕返故地，与其子伴读，并令文贞此后同以父称，弗从，盗曰：「翁在已从，何忽改也？」曰：「父在从父，不在奚从？」金梁怒，闭之暗室，日给一餐，使人觇之，文贞殊无苦。如是饿冻残虐者十数日，而恬静如恒，若弗觉也。其妇谓盗曰：「我相此子骨干厚，福命不浅，一切困苦，人固不忍，天亦不容，盍招其翁来，领之归，即以我子寄养.谚云「没有强盗活八十。」假有不幸，我子以同族关系，或可藉延一线，春秋超荐，若敖之鬼，其不馁尔也。」金梁然其说.越日，以柬延兆庆来，领还文贞，末以抚领己子谆谆恳请，翁慨诺之。不数日，金梁即统众盗去。频年秋末，胥有金馈兆庆，报抚子之德，兆庆皆峻却，一介弗受。未几，金梁以案发伏诛，时文贞已得科名，曳朱紫矣。盗子以附文贞故，得免于祸，遂亦以安溪世其家。迄今安溪李族，其谱系中有另支附后者，即盗裔也。

　　杭州宦族杭州阀阅，徐氏之外则有汪氏。汪氏在干、嘉间极清华之盛，而学术亦一郡翘楚也。次为许氏。许氏世居横河桥，其先有为粤督幕僚者，以平一大狱，活千余人，自知当大其门，厥后果科第赫奕，一榜眼，一传胪，其门尝悬七子登科额.至为幕僚者，即学字辈之先德，尝以「学乃身之宝，儒为席上珍」十字为子孙命名次第。尚书乃普、巡抚乃钊，其第二辈也。尚书庚身，其第三辈也。之、宝二字辈寡显者，然科第未尝绝.其有留居番禺者，后亦显贵，尚书应骙、布政应鑅是也。次为吴氏。两世宦蜀，而子修提学庆坻，炯斋侍讲士鉴，父子入词林。次为高氏。高氏世居双陈巷，科名亦盛。家素封，好施，治家有法，自乾隆至宣统，家业未尝稍替也。

　　杭州徐氏杭州徐氏， 自康熙间文敬， 文穆父子以科甲起家， 冠盖相望， 名德清门， 著称于浙。 文敬公名潮， 官至吏部尚书。 文穆公名本， 官至东阁大学士。 文穆有弟（木巳）， 则任西安巡抚； 有子以煊， 则任内阁学士。他如翼燕、景憙、绍堂、绍基、昺、暲，亦皆奋迹科第，余不悉数。且有以异途进者，如承恩之以监生官安徽巡抚，尤为当时所仅见。及经咸、同兵燹以后，户口既希，科第亦稍替，仅有印香舍人名恩绶、花农侍郎名琪两叔侄及舍人之子仲可名珂者，登第未久，而且废科举矣。至其前于文敬、文穆而为士林所宗仰者，则曰元荐，以处州府教授分校福建辛酉乡试，信为同考官中之向所罕有者也。

　　父子祖孙宰相本朝父子调羹之盛者，指不胜屈，如阿文端公兰泰子为傅文恭公明安，阿文勤公克敦子为阿文成公桂，张文端公英子为文和公廷玉，刘文正公统勋子为文清公墉，皆父子宰相。马文穆公齐侄为傅文忠公恒，文忠子为福文襄王康安；高文良公斌子为高文端公晋，文端子为参政公书麟；温文端公达孙为温相国福，福子相国伯勒保；尹文恪公泰子为文端公继善，孙为相国庆桂：皆三代持衡，为升平良佐也。

