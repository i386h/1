<!-- { "loadSidebar": true } -->
　　恩晓峯，幼读书，酷好听戏，心领神会，于名伶所长，咸能默悟。及长，遂献艺梨园。唱工摹谭鑫培派，间有孙菊仙、汪桂芬之余音。镕冶既久，自树一帜，举止大雅，恰合须生，台步之佳，犹其余事也。

　　尤鑫培为吴绶卿所眷

　　吴绶卿中丞禄贞督办延吉垦务时，佩边防大臣印驻节沈阳，跅弛自憙，朝饮麞血，夕走脂坡，歌台舞榭中，无日不有其踪迹，尤赏女伶尤鑫培。尤以夭媚蜚声一时，既受吴眷，名益着。未几，以五千金聘之而去。宣统辛亥秋，石家庄之变，吴既被害，尤在津门，仍操故业矣。

　　金玉兰夙慧

　　自鲜灵芝由津入都，而京都始有女伶，于是杨翠喜、刘喜奎相继而往，未几而金玉兰亦至。玉兰本贫家女，或曰京师人，或曰扬州人，不可知。父早死，其母携之寓天津，与下天仙戏园邻。时翠喜方驰誉津门，其出入也，怒马泽车，装饰眩丽，润色并及其母。而玉兰之母艳之，乃以玉兰师某伶，教之剧曲，学秦腔。玉兰夙慧，未一岁，即通其技，合拍中节，遂登场演剧。久之，名噪甚。有某将军者，深赏之，乃出二千金为之梳栊。

　　宣统辛亥，改革事起，吴绶卿死于滦州，六镇兵哗，天津乱兵亦乘机抢掠，伶人星散。玉兰与母逃之乡，途为乱兵所掠，见其母老，欲戕之，玉兰力求免母，愿杀己以代。兵怜而从之，仍挟母女行。俄有二卒尾至，相与拥玉兰入道旁丛冢间，欲递淫焉。方缠缚间，玉兰视旁一卒若有不然色，乃急呼曰：「某叔，岂忍视我辱耶？」卒于剧场中固识玉兰者，乃大呼，起斥众，不当行强凌一弱女子，且谓此吾盟侄也，何可污。于是众谢不知，以玉兰付卒，卒脱玉兰衣饰与众，携之俱归。玉兰深感卒义，拜为义父，且告卒以某将军视己厚，倘语之，必可得济。时某将军驻兵近畿，卒持玉兰手书诣之。将军大动，出金，令二人偕卒往，慰玉兰，并召之，自此玉兰遂寓将军所，卒亦得玉兰力，补伍。将军欲纳玉兰，而母望奢，将军不能如所欲，因不果。
　　《清稗类钞》正直类  贞烈类  谦谨类

　　清稗类钞正直类世祖斥正一真人符江西巡抚李翔凤，尝于顺治丁亥进正一真人张应景符四十幅。得旨：「为治之道，惟在敬天勤民，安所事此！朝廷一用，天下必至效尤，其置之。」

　　顾亭林不夜饮昆山顾林亭尝曰：「北方之人，饱食终日，无所用心。南方之人，羣居终日，言不及义，好行小慧。」其甥徐干学延之夜饮，怒曰：「古人饮酒，卜昼不卜夜，世间惟淫奔、纳贿二者夜行，岂有君子而夜行者乎！」

　　马惟兴不私撰祖父名国初，孙可望将马惟兴既降，官福建总兵。及廷赐诸将三代封典，惟兴久不具折。闽抚询其故，愀然曰：「惟兴少为寇掳，相从作贼，实不知祖若父为何人也。若私撰祖父姓名以上，不惟欺君。抑且诬及先人矣。」

　　汪苕文不畏强御汪琬，字苕文，号钝翁，长洲人。顺治中，由进士授户部主事，降为兵马司指挥.旗人与民争，缚民至司，其党数十人皆偃仰卧踞厅事中。汪举手厉声言：「曲在民，当尽法；若曲在旗，敢厉民乎！」卒直民而惩旗人。又治奸民以假命噬人者，惩豪家奴以势凌胁人者。任满且去，北城民炷香提酒，送者填溢巷衢。

　　铁面学道溧阳狄敬，顺治甲午，以文望简授湖广提学道。每临所部，辄集诸生于学宫，讲卧碑，不如式者，辄挞之。或訾其过严，狄曰：「士习颓靡久矣，今敷教在严，惟严而后可以言宽也。」试之日，绯衣坐堂上， 「 时服色初定，品官犹或沿明制也。」 取诸生试卷当堂面阅，阅毕即发，一切竿牍不得行，而积弊以清。所奖拔士，皆穷巷老儒，足迹鲜入城市者，羣号为「铁面学道」。又尝识熊文端于乡举时.后文端居金陵，狄已告归，复相与讲学谈经，阐东林、白鹿之绪.孙承恩不肯欺君卖弟顺治戊戌状元孙承恩，常熟人也。先是，承恩弟旸举丁酉北闱，以事遣戍。胪传前一夕，世祖阅承恩卷，其颂语有云：「克宽克仁，止孝止慈。」玉音称赏.拆卷，见其籍贯，疑与孙旸一家，遣学士王熙疾驰出禁城至承恩寓面询。学士故与承恩善，因语之故，且曰：「今升天沈渊，决于一言，回奏当云何？」承恩良久，慨然曰：「祸福命耳，不可以欺君卖弟。」学士叹息。既上马，复回顾云：「得毋悔乎？」承恩曰：「虽死无悔。」学士疾驰去。世祖秉烛以待，既得奏，尤嘉其不欺，遂定为一甲第一。

　　王伯勉不为尚书译字汤阴王东皋，名伯勉，官吏部郎。一日，世祖谕旨至部，示满洲尚书韩代，尚书以无汉字，召东皋至，属书之。辞曰：「译字非郎中职，出上意邪，伯勉不敢不书；大臣意耶，腕虽断，不敢书也。」既改御史，巡城，豪强屏息，无敢有轻裘怒马洋洋道上者。考满内用，台长将以巡盐两淮荐，力辞不可，曰：「内用之员，例不奉差，必以此事相付，则前此弊窦，吾不敢隐也。」荐者惧而止。丁忧服除，遽卒。

　　圣祖禁章奏媚语康熙时，廷臣章疏有「德迈二帝，功过三王」语.圣祖曰：「二帝三王，岂朕所能迈且过哉！」传谕中外，自后不许如是。

　　王文简恶开捐康熙时，王文简公士祯官户部时，秦中大饥，开纳粟例，堂司多相缘为奸利。文简一无所豫，戒司官，凡捐纳事，勿以一呈一稿至。

　　陈尔昌拒奔女陈尔昌，名玉纶，鄞诸生。家贫，课徒自给.雍邱有世家侯氏者，延二师，尔昌其一也。侯氏庭设女乐，有女甚丽，命侑觞席上，极欢而罢.夜半就枕，忽户外剥啄声，启视，则女子也，峻拒不纳.明晨，主人入，拜曰：「真吾师也。」昨同席者已束装行矣。

　　李森杖毙伶僧掖县李侍御森巡按江南，诛鉏豪右，优人王紫稼 「 吴梅村之《王郎曲》，即赋此事。」 及三遮和尚淫奢无状，皆杖毙之。及中谗被逮， 「 李自选御史，两经革职，俱复原官。后又以言事谪戍尚阳堡，寻赦还。至是已四黜矣。」 吴民号泣攀送者数万人，既登舟，僚属相顾挥涕。松江知府李正华最后至，携一酒瓢，满酌送侍御曰：「吾曹期不愧天日，不愧朝廷，不愧百姓耳。成败利钝，造物司之。今日之行，荣于登仙，诸君何至作楚囚相对耶？」侍御为之掀髯大笑。

　　姚端恪父子无私姚堂，端恪公文然子也。堂应会试，为总裁王清所黜。清，端恪所举士也。撤棘后，始知之，来谢过，端恪笑曰：「此足明我两人无私也。君报我厚矣，何谢为！」

　　陆清献不以取诸民者寿巡抚平湖陆清献公陇其令嘉定时，值苏抚慕天颜生辰，众皆献纳珍物惟恐不丰，清献独于袖中出布一疋、履二双，曰：「此非取诸民者，为公寿。」天颜笑却之。卒以微罪劾罢其任。

　　施世纶面折托和诺漕督施世纶有权术，尹京兆时，步军统领托和诺行骄纵，轿前常拥八驺，施遇诸途，乃拱立道旁，长揖以俟。托惊骇，下轿问之。施忽厉声曰：「国制非王公不设驺马，吾以为诸王至此，拱立以俟，孰意汝也。」欲劾之，托谢，乃已。俗呼曰「施青天」。

　　阮应商驾驭猾吏大河卫人阮给谏应商，康熙中，官户部郎，善驾驭猾吏，羣为之悚息。其莅任第一日，即以裘服逾制，挞从事二人。督治文案，惟令抱牍待判，不得出一语，故云南一司，无不洗手奉令也。

　　高某抗议出妇女蒙阳高某守信州，在康熙癸丑、甲寅间.时吴三桂、耿精忠为逆，信州迩闽，信之妇女多为闽寇所掠，闽民之避乱山中者，其妻女亦多为信营所获.平闽之后，两地居民觅妻寻母者，日以千百计。时军令例不许赎.高使各具供状，开列姓名、籍贯及其妻母形貌、被掳之地址、现在之旗份，不数日而满三大柜，持赴军门，语将军曰：「此号泣而来者，皆不从贼之良民也。今其妻女咸在军中，色且少者，坚不许赎，老且陋者，故勒高价.当死亡之余，家业凌替，仅存一身耳，顾安所得金钱耶？令数千百失业之民日夜环城而泣，势必至相聚为盗，将军不速为之计，吾地方官也，法不敢隐，即据此报亲王矣。」将军挥手曰：「止，止，吾即从汝！」趣下令，军中有留妇女一人者立斩。一时欢声震地，获团聚者数千家。复移文闽镇，论以国法，而信民之妇女得发回千余人。时闽中好事有为传奇名《三春梦》者，备载其事。将军名额楚。

　　蓝理斩戈什哈康熙癸亥初，郑成功踞台、澎，数侵扰漳、泉，为边患，议大兴师，命靖海将军施琅征之。施名将，雅知人，闻蓝理忠勇，奏署右营游击。部议持之，特旨报可，使领前队先锋.自是遂在厦门练水师。一日，有二卒出市薪蔬，遇将军戈什哈观剧使酒，擒而挞之，且痛诋及理。卒归愬，理笑曰：「鬬殴，常事也。且问汝，胜耶负耶？」曰：「受挞耳。」理怒曰：「汝不能胜二戈什哈，何能杀贼！」命斩之。卒呼冤，曰：「某等以将军故，让之。请复与鬬，如不胜，愿死。」乃纵之再鬬，反命曰：「大胜矣。」大喜，命二卒卧板扉上，刺鸡血淋之，舁以往，见将军，请发戈什哈二人付治。琅不可，理固请曰：「今用人之始，士卒不爱躯命，为将军出死力，将军宜一体抚恤之。戈什哈倚将军势，无故挞士卒，且大言辱詈某，损先锋威重，摇军心，将军不发此二人付某治，恐军中人人解体也。」琅不得已付之。理回营，具牒飞报将军曰：「今日上吉，先锋官启行。」即诣海岸，缚戈什哈二人斩以祭江，轰巨炮，顺风扬帆去。琅闻之不怿，既而曰：「虎将也。」

　　郭世隆毁淫祠康熙时，汉军郭尚书世隆督浙闽时，闽俗信鬼，多淫祠，黠者敛钱于民，辄数十万，檄州县毁之。

　　徐立斋整理旗务徐立斋相国少受知于世祖，即以天下自任。圣祖尤委任之，两总内台.凡事涉八旗者，同僚多咋舌，徐持之甚力。时方重窝逃之律，将军马哈达请令奴亡者得自句摄，勿关有司。立斋执不可，曰：「是重扰民也。」满大臣曰：「当令将军会同督抚行之。」立斋曰：「如此，则仍将军为政。当令督抚会同将军。」上以立斋言为是。

　　京师奸人多掠平民卖旗下，故逃者日众。立斋请由地方正印官验问，给印契为凭，否者坐之。八旗家人以投水、自经报部者，岁至千人，立斋请凡验有伤痕及一家中前后死三人者，酌予处分。从之。

