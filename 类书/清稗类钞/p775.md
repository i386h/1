<!-- { "loadSidebar": true } -->
　　草石蚕，亦名甘露子，多年生草，茎方，叶稍似心脏形，背有毛密生。夏初，叶腋开淡紫色唇形花。地下茎之尖端色白，形如连珠，略似蚕形，故名。根可煮食，如马铃萝。本我国产，今欧洲盛种之。

　　地榆

　　地榆为多年生草，茎高三四尺，数十叶自根丛生，为羽状复叶。秋间起花茎，茎顶开花，色紫或红白，列为穗状花序。其嫩叶可食。

　　败酱

　　败酱为多年生草，山野自生，茎高三尺许，下部为羽状复叶，上部单叶。秋初开黄色小花，成复伞形花序。乡人常采嫩茎食之，味微苦而有陈酱气，故名，俗亦称苦菜。

　　仁草

　　仁草，即烟，即烟草也，所在有之。熊人林《地纬》云：「粤中有仁草，名金丝醺，可辟瘴气。多吸之，能令人醉，亦曰酒烟。」

　　荡荡青

　　荡荡青，北方所谓之铁脚草也。采取阴干，投沸汤中，顷之，茎、叶舒卷如生。

　　察齐巴克

　　察齐巴克产新疆，叶似鸡冠，花如辫，倒垂三四尺，色红紫，春种秋开。名为察齐巴克者，以其形似回妇首饰之察齐巴克也。

　　龙芽草

　　龙芽草为多年生草，山野自生，高二三尺，叶为羽状复叶。夏日出花轴，花黄，五瓣，实多刺。俗称仙鹤草。

　　羊刺草

　　羊刺草，茎有刺，味甘美如蜜，准噶尔部多有之。

　　鹿藿

　　鹿藿为多年生蔓草，茎、叶皆褐色，叶阔。夏开黄花，为蝶形花冠。结实成小荚，熟则赤黑，子大如花椒，扁圆而黑，可煮食，俗称野绿豆。

　　胡蔓草

　　岭南有胡蔓草，叶如麻，花黄而小。一叶入口，百窍溃血，人无复生，凶民将取以毒人，则招摇若喜舞然。或有私怨者茹之，呷水一口，则肠立断。或与人哄，置于食，以毙其亲，诬以人命者有之。制为麻药，置酒中，饮后昏不知人，然醒后不死。

　　款冬

　　款冬，一名菟蒵，为多年生草，高二尺余，叶圆大，基部缺刻甚深，柄长二寸许，花茎别有小叶，长卵形。春初，茎端开黄花，为头状花序。百草中此最先春，虽冰雪之下亦生芽，故有此称。其嫩叶可为蔬。

　　石防风

　　石防风，草名，海滨自生，田中亦栽种之。叶为复叶，似芹。夏初开小白花，花序如复伞形。嫩叶可食。

　　錾菜

　　錾菜，草名，多生山野阴地，茎方，高一二尺，叶为长卵形，羽状分裂。夏秋间，叶腋簇生唇形花，色白，层叠成穗，形与益母草最肖。其嫩苗亦可食。

　　山慈姑

　　山慈姑为多年生草，山野自生，高尺许，叶细长如韭，茎自地下茎之中央生出，顶端开一花，色白而略紫。地下茎状如慈姑，可食。

　　荸荠

　　荸荠为多年生草，水田栽植之，茎高二三尺，管状，色绿，花穗聚于茎端，颇似笔头。地下之块茎形圆，可供食，苏人谓之地栗，两广人谓之马蹄，古名凫茈，又称乌芋。

　　百合

　　百合为多年生草，多栽于园圃中，高二三尺，叶短而阔，似竹叶，互生。夏日开花，色白，无斑点，其红黄色有斑点者，谓之卷丹，俗通谓之百合。其地下之鳞茎，皆可食，惟以白花者为良。

　　嵩山百合之质甚脆，不能隔宿，故不行远，非亲至山中，无缘求得也。

　　薏苡

　　薏苡为一年生草，叶狭长，有平行脉，花生于叶腋，实椭圆。其仁白色，可杂米中作粥饭及磨面，并入药。

　　向日葵

　　向日葵为一年生草，茎高六七尺，叶作卵形，互生，有锯齿，叶面粗糙。夏秋之交，茎头开一花，为头状花序，大者径七八寸，花瓣鲜黄，其花常向太阳旋转，故名。江、浙各地，多栽种于湿热地方，高可十余尺，冷处略短。如印度之西北，种者颇多，土人谓其能收低湿处欲发之疫气，令人免疟疾发热之症。其用途有五：一，花可染皂青，子可榨油，其油略与橄榄油同，每地一亩，收子约五十斗，每斗可榨油一升。二，子之仁捣为汁，涂擦肌肤，嫩滑而润。三，西人有以之煮为粥，与孩童食之者。四，亚美利加之土人将其研磨细粉而为馒头。五，叶可饲马牛羊等畜，梗可为薪。浸其灰于水中，涤净渣滓，再将水熬干，即为上等之鹻，可制作肥皂。

　　芦

　　芦为多年生草，生于陂泽，茎高丈许，中空，叶细长而尖，有平行脉。秋开细花，甚繁密，成大圆锥花序。其茎可以制帘葺屋，或用为薪。萌芽可食，略如竹笋，俗称之曰芦笋，可入药。

　　蒟蒻

　　蒟蒻，亦名菎蒻，为多年生草，产蜀中，高二尺余，叶为掌状复叶，花单性，有肉质穗状花序，花苞颇巨。根圆如球，可为食品，然与蒟酱之蒟不同。《文选？蜀都赋》：「蒟蒻茱萸。」注：「蒟，蒟酱也。蒻，草也。」则蒟蒻本为二物。杨慎《丹铅总录》谓蒟酱即蒟蒻，误。

　　益智

　　益智，草名，产闽、广，叶尖长。春日开花，色似莲。至夏实熟，子如小枣，两端皆尖，可食，或和米作糉.

　　茈碧花

　　大理府浪穹县北十五里有茈碧湖，「一名宁湖。」出罢谷山下，即洱河之源，水如碧玉色。湖有花，名茈碧，如荷花而差小，其色有白者，有澹红而锦缘者。叶似荷钱，长五六丈，昼则上浮水面。见日，花始开，夜即卷曲入水，清香异常。采茎、叶食之，味过于莼。

　　金盏

　　金盏，一名杏叶草，叶抱茎生，花开茎顶，黄赤如金，深小如盏。叶似初生之蒿苣，可作葅食。

　　决明

　　决明，叶浅绿，花黄，嫩苗与花及角子，皆可瀹茹，或点茶以食之。

　　人参

　　人参，多年生草也，叶为尝状复叶，六七月开花，花小色白，八月结子，似天竹子。生于深山草丛中，其根为补益药品，长者八九寸，或三桠五叶，略似人形，尤贵重。初长成，色白；蒸熟，则微红；红而明亮者，老矣。产于奉天、吉林、高丽等处，故医方或曰辽参，或曰吉林参，或曰高丽参。以野生者为贵，故又谓之畴山参。至古方所称人参，则皆今之党参也。旧产于上党郡，即山西长子县地。长子属潞安府，故又称潞党参。人参透明，党参不透明，故又谓人参曰明党。

　　国人皆以人参为滋补之无上上品，然经西医化验，实无滋补之质料。吴汉槎孝廉兆骞初戍宁古塔时，曾以半斤之参煎汁饵之而泻，亦可见其无用也。

　　珠参

　　干隆初，孙端人学使督学滇中，尝以滇产珠参寄赠金赤泉，赤泉作歌以谢之，歌云：「神经五参配五色，上党从来称第一。土精变化夜呼人，形似小儿肥且茁。新罗百济高句丽，五叶三桠无等匹。未闻六诏点苍闲，亦产灵苗吐芬苾。含滋孕液非在根，琐碎枝头缀仙实。花开香散洱海风，子落晴烘缅甸日。匀图脱手颗颗同，大小明珠迸鲛室。定是瑶光堕地生，岂同凡草空蒙密。品尝昔漏神农口，炮制枉炫雷公术。蚕头羊角纷本草，此种不收嗤脱失。使君购得念故人，万里寄将情意溢。开缄错落泻冰盘，珍重胜分金百镒。阿侬善病迩更癯，数粒咀含蠲宿疾。题讨相报付烟邮，紫气回看耀蓬荜。」「《礼斗威仪》云：「下有人参，上有紫气。」」赤泉，名焜，钱塘人。

　　沙参

　　沙参为多年生草，茎高二三尺，叶长卵形，端尖，有锯齿，轮生。秋时，叶腋开小紫花，花冠为钟状，五瓣。根似人参，产南省者根短小，曰南沙参，产北方沙地者根粗大，长尺许，曰北沙参，皆可作药。

　　紫参

　　紫参为一年生草，生于阴地，叶形大小不一，有长柄。春暮，根间出花茎，花六瓣，粉红成穗。根有节，色紫黑，地上延长尺余，曝干入药。

　　玄参

　　玄参为多年生草，野生，茎方，高五六尺，叶长卵形，端尖，有锯齿，对生。夏秋之间，茎端开小唇形花，淡黄绿色，为圆锥花序。根入药。

　　仙茅

　　仙茅，草名，原产于西域，梵语为河轮勒陁，茎高四五寸，叶似茅，夏开深黄色小花。根有节，入药为补益之品，亦称婆罗门参。

　　白茅

　　白茅为多年生草，高一二尺，苗如针，俗称茅针，叶细长而尖。春日先叶开花，簇生茎顶，有白毛密生，长二寸许，可为引火之火绒。其根味甜，入药。

　　白蔹

　　白蔹为多年生蔓草，状如小灌木，叶为掌状复叶，春夏之交，开黄绿色小花，实圆多浆。根皮黑，内白，可入药。

　　白头翁

　　白头翁为多年生草，野生，茎高尺许，叶为羽状复叶。花之外面有白毛蔽之，内面紫色。花后，雌蕊尖端有毛下垂，如老人白发，故名。有毒，可入药。

　　白前

　　白前为多年生草，山野自生，茎高尺余，叶为倒卵形，端锐尖。夏秋之交，自叶腋抽花茎，花小，色白或淡红。根入药。

　　白薇

　　白薇为多年生草，野生，茎高一二尺，叶为椭圆形，背有白毛。夏月开小花，五瓣，深紫，花序为穗状。结荚，长二寸许，可入药。

　　白鲜

　　白鲜，草名，一名白羊鲜，野生，茎高二尺许，下部木质，叶为羽状复叶。夏开白花或淡红色花，香气强烈。根与皮皆入药。

　　白芷

　　白芷为一年生草，野生，茎高五寸许，叶卵圆，对生，花色白而微黄。根入药，一名白茝。古以其叶为香料。

　　白芨

　　白芨为多年生草，多植于园圃，高一二尺，叶长，阔寸许，有平行脉。夏月开花，色红紫或白。根入药，并可为糊。

　　白附子

　　白附子，草名，生卑湿之地，茎无旁枝，细叶丛生，开花成穗，根长寸许，与附子相似，故名。入药。

　　黄茋

　　黄茋，亦称黄耆，为多年生草，山地自生，茎卧地成蔓状，叶为羽状复叶，有毛。夏日开淡黄花，花冠为蝶形，结荚似赤豆。根肥大，入药。产绵上者良，故亦曰绵茋。

　　黄连

　　黄连为多年生草，野生，叶为复叶，微类芹，茎长尺许。早春开小白花，结实，子色黄。根可入药，甚苦。产于四川之雅州者良，故又曰雅连，亦曰川连。一种出波斯国者，根亦入药，谓之胡黄连。

　　黄芩

　　黄芩为多年生草，茎高二尺余，叶为箭镞形，略似柳，无柄。夏日开花成穗，有紫白等色。根长四五寸，色深黄，曝干入药。其宿根外黄内黑者曰片芩，新根内黄者曰条芩。

　　黄精

　　黄精为多年生草，茎高一二尺，叶似百合。夏初叶腋开花，下垂如小伶，色淡绿。花后，结黑实如豆。根为管状，色白而青。根、茎均可入药。

　　甘草

　　甘草为多年生草，产川、狭等省，叶为羽状复叶。初夏开淡红花，花冠如蝶形，簇聚成穗。其地下茎及根皆入药，亦输出外国。以味甚甜，故名。

　　甘遂

