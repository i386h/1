<!-- { "loadSidebar": true } -->
　　陈文恭为王文端卜科甲临桂陈文恭公宏谋精易学，占休咎甚验，然不轻卜。抚山西时，韩城王文端公杰客其幕中，乾隆己卯，将旋陕乡试。文恭先夕潜为之卜，次晨，告文端曰：「子此行必售，余已为子卜得佳兆，且知名次之高下矣。」文端固请示之，文恭曰：「余书诸笺，缄存某幕客手中，待君捷后验之。文端就试，榜发，中副车，仍至馆，谓卜不验。文恭曰：「息壤在彼，可证也。」因问某幕客，索观拆封，则有「中式副榜第八名」七字，文端大奇。次年庚辰，举行恩科，复归试，乞再卜。卜后告之曰：「今科正榜无疑，但似元非元耳。」迨榜发，中式第七。是科解元为雷尔杰。盖文端名杰，与解元名稍雷同也。

　　辛巳春，文端入都应礼部试，复先期为之卜，语之曰：「此行必可连捷，然万不宜得会元。傥中十名以外，则大魁可必。自此前程远大，福寿无量。」文端谢曰：「杰年四十矣，敢妄想耶，公其善颂善祷乎？」文恭曰：「有数在，决不诳子，子其勉之。」是年春闱，文端中第十一名，廷对果第一。后官至东阁大学士，享全福，臻上寿，果如所言。

　　姬南唐言多奇中永济姬南唐好五行阴阳之术，所言多奇中。尝游河滨，众渔者方觑波纹上下，乃指正北，语之曰：「往此必有获.」果一网得巨鱼.婣家殡有期，则曰：「果以是日殡，恐有火厄。」及殡，火猝发，庐舍尽焚。

　　李璇以物卜乾隆中叶，甘肃有参将李璇者，自称李半仙，但视人一物，便知休咎。南昌彭文勤公元瑞与沈云椒同往占卜，彭指一觇问之，李曰：「石质厚重，形有八角，此八座象也。惜为文房之需，非封疆之材。」沈以所悬手巾问之，李曰：「绢素清白，自是玉堂高品，惜边幅小耳。」方笑语间，云南同知某亦来占卜，取烟管问之，李曰：「管有三截，镶合而成，居官亦三起三倒，然否？」某曰：「然。」李曰：「君此后亦须改过，不可再如烟管。」某问何故，李曰：「烟管为最势利之物，用则全身火热，不用则顷刻冰冷。」某大笑，惭沮而去。

　　逾三年，彭督学任满回京，李亦入都引见，彭故意再取烟管问之，李曰：「君又放学差矣。」彭问何故，李曰：「吸烟不饱。学差试差，非可大富。且烟管终日替人呼吸，督学终年为寒士吹嘘，再得文衡，意中事耳。」已而果然。

　　大兵平定回部时，李亦从军。有兵士遗火，焚辕前草地，主帅使占吉凶，即对曰：「无他，公不日当有密奏耳。火得枯草，行最速，急递之象也。烟气上升，上达之象也。余所以知为密奏者，因密奏当焚草也。」主帅曰：「我无密奏事。」李曰：「遗火无心，非预定也。」既而果然。

　　智天豹妄编大清天定运数智天豹以精历数自诩，妄谓乾隆但有五十七年，称为世祖示梦，遂编造年号，称大清天定运数，使门徒张九霄叩阍跪献.高宗发交军机大臣及刑部审讯，以为诅咒，照大逆律凌迟.高宗谓：「乾隆果五十七年，其时朕寿八十有二，即归政亦不为早，是此条不得谓之诅咒。惟妄编年号三十余条，且犯皇祖庙讳，并称世祖显圣，则丧心病狂，不可不按律惩治，张九霄着改为斩监候，秋后处决.」

　　钱南园复秩之占钱南园通政沣，以通政使督学湖南，风裁峻厉，士子双服，而官僚亦畏之。留任六年，将及瓜期，以内讳归，旋丁外艰.先有会同匿表案办结，移交湘抚浦苏亭中丞。浦乃饰辞入告，绝不为南园留地。上责之，降补主事。乾隆甲寅，赴部补官，已有缺矣，适有乡人精六壬者，占之云：「此缺决不能补，当仍复清要之秩。」笑置之。不数日引见，上问：「汝是参国泰的钱某，何久居里舍耶？」南园谨奏两次居忧之故。上命查有员外缺出，可即补.踰日，特旨补授湖广道监察御史，旋命入军机处行走。

　　王述庵笃信阴阳家言青浦王述庵侍郎昶无子，盖以笃信阴阳家言，每好合，必选择吉日，而预算是夜某星过某度，苟时日稍不利，即否之故也。述庵族姓不蕃，近支又无可继者，至晚年，乃以疏族农人之子为子。

　　戴尚文神算戴尚文，溆浦人，幼颖异，十五为诸生，从鸿胪卿罗典游岳麓，称高才生，经史而外，凡天官星卜诸书，无不究览.尝曰：「吾之经师为罗先生，未知谁可为吾之术数师者？」既闻江南某僧精六壬，奇门遂往执贽，僧尽以所习秘诀授之。半载，得其传，归应乡试。长沙同舍生金为人窃，索偿居停主人，抢攘间，尚文为占之曰：「君金若干，盗者青衣，手鱼肉前行，后一白衣者随之，肩荷重物。君以某时候之于驿步门外，可获也。」如其言往，果验。又尝侍母夜坐，心动，知偷儿入宅。取井底泥涂灶门，书符封之，偷儿不得出，遂就擒。

　　嘉庆初，湖南三厅苗变，福康安督师剿之，招致奇才异能之士，罗荐溆浦两生，一严如煜，一尚文也，濒行，罗谓尚文曰：「严生负经济才，固应禄仕。汝疏散为幕客，则进退自如，慎勿以官职自羁也。」尚文唯唯。往见福，长揖不拜。福欲试其术，握带丝于手，问之曰：「闻先生神算久矣，亦知吾握中何物耶？」尚文即请示一字，析其数，以五行推之，曰：「丝缕耳。」福大惊，待以军师之礼，凡事必咨之。时苗甚猖獗，夜恒扑营，尚文辄预知之，遂有备无患。尝于五月进攻旗鼓寨，占有大冰雹，贼伏林莽甚伙，师出不利。福偶惑人言，弗听。及午，师将抵寨，忽阴云四合，大风雷雨，冰雹交下，如拳如卵如砖，击伤士卒无算，伏苗乃四起乘之，兵力莫支，方悔不从尚文言。而戴神仙之名，所至大噪矣。又大军在干州，偶营龙头，为兵家所忌。苗围之，断水，军不得食，危甚。尚文请设坛凿池，己被发仗剑作法，以剑劚地，清泉涌出，军心遂安。己未，驻师天心寨，尚文夜观天象，知将星有异，乃作书潜置幕府，辞归.不数日，福薨，众乃悟其归意，固预知有此也。

　　尚文既归，未几病卒，且自知某日当死也。没后，其母伤之，陈僧所传书于庭曰：「子一生精血，尽耗于此，不可留以累后人也。」焚之。自是遂绝传。

　　布袋和尚谈休咎布袋和尚者，嘉庆时至吴江县城卖卜，居城东关帝庙，口操楚音，年可七十余.项悬黄布袋，不暂释，因以名之。袋广长尺余，每日所用之物，若杯，若壶，若冠履，若纸墨笔砚，咸取之于此，未尝阙.和尚日卖卜，以十事为限，谈休咎辄中。既毕，则徧游村市，见字纸必拾之，投袋中，恒劝人惜字。自言每日所拾，暮则权之，必满一斤之数，如是者三十余年矣。庙中人有伺其睡熟，而探其袋者，止得龟壳一，长寸余，于是皆疑为仙，环而叩其术.和尚厌之，乃不恒至。一夕忽来，即阖户而寝。次日日中不起，呼之不应。破扉入，则圆寂矣。失其袋，大索不得。方共惊异，而西郭外之人麕至，咸曰：「和尚成神矣。」盖其地故有土地庙，是夕父老皆梦土地来别，曰：「吾去矣，明日有悬布袋于项者，是代吾者也。」及旦，父老至庙中察之，则见神项下悬一黄布袋，诧曰：「此布袋和尚之物，胡为而在此？」入城，而和尚果死，故知其真成神也，众即葬之土地庙后。

　　张恒所见卖卦者张恒少时尝见一卖卦者，持卦盘入人家，耳际常黏黄纸小条一，朱书符箓如仙篆，然亦不知其何字何用。以石子一枚置人家灶神堂上，然后踏禹步诵呪语毕，能言其家男女生日，并其财物多寡，且言已往事历历不爽。问休咎，多奇中。门外行人，一覩其足步，能知其往何处。事毕，命其家取黄线一条，穿八十一大青钱与之，然后出。或言是为白莲教异派，此犹其术之小焉者也。

　　吴礼后占牙牌数嘉庆癸酉九月，山东贼起，曹县、定陶皆被蹂躏，而金乡独完。方七月，金乡县令黄以事留省，暴卒，鲁抚命候补知县阳湖吴礼后阶往摄其篆。吴至，访邑绅张观察体分，体分言：「地方不靖，必有奇变，士民避乱者纷纷矣。豺狼徧地，去将焉往？余老矣，当早觅死所，不愿以颈血溅贼刃。」因泣下。吴曰：「公无忧，当谋所以御贼者。」遂辞归.抚辕弁左寿宁入见，具言抚军捕贼之令初下，县官过于张皇，贼皆走，未易获.吴乃诡作纵贼者，谕告大众，谓刁诈之徒，挟私诬告，妄指某某为教党，苟无确据，罪必反坐。贼皆喜，相率逃归.吴遂饬刑房张自修、皂头李为密缉南路各贼.初，吴自临清来，途次，占牙牌数，有云：「龙华会上人，全仗修为力。平时不用功，佛脚抱何益。」及见张自修、李为名，始大悟。察其人诚朴，任用之。贼渠之擒，二人之力也。

　　邹简廷精蓍蔡青浦邹简廷精蓍蔡，一日，金圣瑞以夜梦床下有白鸡出走，诣邹卜。邹卜之，曰：「地中有银，爻象主今夜发动。然非君物，且尚有大不利焉。」金自念银在床下，不忧人攫，因诣友人处贷银买香烛杂物，将于祀神后发之。时为六月中澣，大雨骤集，因留宿于其家。明晨返，则西邻夜火，屋被毁矣。

　　杜念亭家婢浣于河，见大龟，捉以归.龟能沿壁走，闻唤即至。而婢肌革锐减，喘而言，臑而动，日饮米汁，渐少生气。诘之，谓有戴乌缎帽者来扰.杜亦诣卜，邹曰：「妖乃己所引进，或为介类。」杜乃以刃剸龟背，婢病顿痊。

　　周某为景杏村卜商城景杏村总戎又春以行伍起家，官终福建汀州镇总兵，为伯韩大令学湘之父，毓华大令崧之祖。其至江苏也，实为其姑丈崇明令熊传栗招之至。时风气锢蔽，南北道远，邻里有尼其行者，杏村决欲往，或劝其就占于里之周某以定行止。周卖卜市中，以善六壬着，且固文士也。好吟咏，为人卜，间亦作诗贻之。见杏村，奇其状貌，既为之卜，并赠以七绝，末二句曰：「巨川用汝作舟楫，且唱宏农得宝歌。」更语之曰：「子识之，他日当有验也。」杏村大喜。不逾月，遂至江南，入苏松镇标，旋得官。官川沙、官宝山时皆立功，于是周之诗皆验。

