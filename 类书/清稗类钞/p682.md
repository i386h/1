<!-- { "loadSidebar": true } -->
　　弹词家之应外埠聘也，场主必先订定银若干，名曰带挡。负时名者，此处未及往而彼处带挡又来，张步云之奔波至死，以带挡为累。故其甫经学成及名不甚著者，多倩师友为之代揽带挡。

　　弹词家应聘外埠，谓之出码头.出码头时所开书，多择生涩脚本。名家之所以说部多而且熟者，练习之功候深也。亦有借码头为试验及殖财地，回苏始拜师者。每拜一师，非六七十金不办.彼业规例綦严，说一书必奉一先生，否则不能接受盘洋。然码头不尽苏人，嘉、湖及常熟、无锡籍者，亦间有之，其艺亦有高出苏人上者，特少数耳。

　　业弹词者，于码头上遇非苏州人而同业者，皆谓之外道。嘉善有一外道曰李文炳者，海宁硖石人，所说书为杨乃武，近代史也。映带周密，不脱不离，非略解文义者不办.其弦索之圆熟，则雅近吴升泉。

　　弹词为吴郡所有，而越有平调，粤有盲妹，京、津有鼓词，其声调有足与弹词相颉颃者。然弹词亦有派别，今即俞调、马调比较言之。俞调音节宛转，善歌之者，如春莺百啭，竭抑扬顿挫之妙。其调便于少女。如飞出，一变凡响。以科举时代之八股例之，俞调犹管韫山，而马调则周犊山，亦弹词家之革命功臣也。

　　弹词名家多与文士游，非丐其揄扬也，以操是业者多失学，略沾溉文学绪论，则吐属稍雅驯.同治初年，吴门弹词家之著名者，为马、姚、赵、王。马即如飞，姚字似璋，赵字湘舟，王字石泉。姚所演讲者为《水浒》，余三人所擅长之说部，马为《珍珠塔》，姚为《玉夔龙》，而王则《南楼传》也。他若顾雅庭之唱白，田敬山之诙谐，亦俱负一时盛名。雅庭之唱篇，多出自苏人江听山之手，所说为《三笑》，插科道白，非他书比。要须出以文士口吻，得江编定，声价十倍，江之深于此道可知。

　　如飞之子曰一飞，说唱尚有父风，而名不甚着。石泉之子曰绶卿，能览书报，彼业中有争执事，得绶卿片言立解，以学识为业中冠也。惟以嗜烟致倒其嗓，识者惜之。

　　敬山之子曰少山，落拓不羁，佯狂自恣。每坐场子，有时座为之满，有时听者几绝迹.盖其性颇僻，听客少则振作精神，不稍轶本书范围，不如是，将受场主摈斥也。听客一多，则狂病复发，而语多不经矣。然其科白之娴熟，心思之敏活，且能于背上弹三弦，传其父技，皆为人所称道者也。

　　说《描金凤》之钱玉卿，亦苏州弹词家之铮铮者。玉卿为张步瀛之外舅，步瀛之技，即授自玉卿。玉卿晚年登场，辄与其子幼卿俱，善诙谐，与步瀛相彷佛。

　　说《三笑》之谢少泉，与步瀛为亲家，生涯鼎盛，而其景况之拮据，殊不减于步瀛。弹词家普通所用乐器，为琵琶与三弦二事，间有用洋琴者，则以年齿尚稚，而发音清脆也。晚近彼业中之善琵琶者，首推步瀛。步瀛坐场子，逢三六九日，例必于小发回时，奏大套琵琶一折。侪辈咸效颦焉，然终不能越步瀛而上之。步瀛天资优美，又习闻金春龄绪论。春龄曾充县吏，为苏州琵琶圣手。每岁之春，支硎山、狮子林例设琵琶会，四方之善琵琶者咸集，春龄必坐首席焉。

　　步瀛手法之熟，不可与率尔操觚者同日语.琵琶本西域乐，入中土独早，有钩、弹、磕、拍、摘、打、扫、轮，种种手法。最流行之大套，为《平沙落雁》、《霸王卸甲》，调名繁不胜举.步瀛弹时，以《龙船锣鼓》为多。《龙船锣鼓》，亦惟变换手法，随意加入种种小调，间以疾徐高下之锣鼓声而已。

　　步瀛所说为《玉夔龙》，是书含有义侠性质，俗谓之大书小说，湘舟即以是见重于时.湘舟故后，有丁似云。似云之书太落静功，听之，嫌索索无生气。步瀛素滑稽，书中角色虽多，能秩然不紊，各如其身分而止。盖步瀛客游久，致力于是书者专也。步瀛说《描金凤》最熟，朱耀庭辈虽畧负时名，终无以夺之。

　　升泉之父业卜筮，盲人也。子二，曰西庚，曰升泉。及长，即执贽于王秋泉之门.秋泉无赫赫名，而吴氏昆弟早岁即以善歌闻。西庚说唱亦佳，特好作下流社会语.升泉无之，恂恂儒雅，无浮薄习气。能作画，且善鼓琴。升泉之长子号九芗，次号品泉，其短命亦相类。

　　女弹词

　　女弹词者，江苏有之，亦游历各处。昆剧中有《女弹词》一出，则其由来之久可知矣。惟昆剧中《女弹词》，其调为《九转货郎儿》，乃昆曲。今之女弹词，其传奇之本为七言句，其雅处近诗，其俚处似谚，则微有不同耳。平仄多谐，颇似长篇之七言诗，间有三字句两句，则似词中之《鹧鸪天》调，或加以说白二三字，则又似曲中之衬字。其用韵宽于诗韵，亦异于词韵、曲韵，大率通用音近之字，类毛西河之通韵焉。

　　上海称女弹词曰先生，奏技于书场曰坐场，又曰场唱。开场各抱乐具，奏乐一终，急管繁弦，按腔合拍。乐终，重弄琵琶，则曼声长吟，率为七言丽句，曰开篇。其声如百啭春莺，悠扬可听。曲终，诵唐人五绝一首。说书时，口角诙谐，维妙维肖，以能描摹尽致，拟议传神者为贵.所虑者，不失之生涩，即流于粗疏，忘其为女子身也。

　　女弹词以常熟人为最，其音凄惋，令人神移魄荡，曲中人百计仿之，终不能并.其所说传奇，大抵为《三笑缘》、《双珠凤》、《白蛇传》、《落金扇》、《倭袍传》、《玉蜻蜓》诸书。

　　书场谓说正书者为上手，答白者为下手。

　　女弹词皆有师承，例须童而习之。其后限制稍宽，有愿入者，则奉一人为师，而纳银币三十圆于公所，便可标题书寓，后并此银不复纳矣。及书寓众多，于是有每岁会书一次之例。会书者，会于书场而献技，各说传奇一段，不能与不往者，自是皆不得称先生，不得坐场。未几而此例亦废.妓席招弹词女至，不陪席，别设远坐，不敬烟，命女佣代敬。惟宴于其家，席无妓，始陪坐，曰堂唱，赉以银币二，独与客对，亦敬烟。凡此斤斤，盖其自处，即谚云卖口不卖身耳，然其中难言者亦颇有之。

　　女郎王青翰，乾隆时人。幼以目眚失视，而明慧过人，工弹词，清吭谐婉，间为激昂悲壮语，令人色动神飞，然不轻发也。曾见赏于杭堇浦、王梦楼，赋诗投赠，声价益高。性耽饮，持觞政极严，客不敢犯。尤善谐谑，偶一语入妙，四座为之倾靡。名流燕集，必招致共饮为快。或非其当意者，饵以重币，不顾也。既与孝廉某善，出橐金促赴南宫试。旋闻孝廉试不利，且死，一恸几绝.自此长斋杜门，不复弄浔阳江上琵琶矣。名流嘉之，传诸吟咏，有为《梦横塘》词以咏之者，其词云：「澹云遮月，薄霶笼花，却疑妆倦如睡。几曲春风，纔付与　弹指。歌扇邀凉，酒襟留暖，未成欢计。渐徐娘老矣，冶思都销，销不尽怜才意。青青杨柳楼头，想天涯弱壻，远梦千里。觅甚封侯，空折了孤飞鸳翅。伴镫影长明证佛，冷雨重门夜深闭.万古伤心，一分才色，便一分憔悴。」

　　道光时，有杨玉珍者，色艺双绝，善唱《玉蜻蜓》。有秀才张某惑之，以其有夫也，偕逃致讼，张之叔被累自缢.后官获讯，张遣戍，玉珍随之。迨赦归，偕老焉。玉珍，绝色少女也，赦归，则白发老妪矣。初，玉珍与张赠烟盒定情，好事者乃撰《烟盒记》传奇，付之弹唱。

　　咸丰时，有陆秀卿者，吴人也，避乱至沪。貌为绝色，艺为绝技，人争招致之。一曲八金，姗姗来迟，飘飘去速，名重一时.后嫁宰官。

　　上海书寓创自朱素兰，久之而此风大着，同治初最盛。素兰年五十许，易姓沈，犹时作筵间之承应。继素兰而起者，为周瑞仙、严丽贞。瑞仙以说《三笑姻缘》得名，然仅能说其半，丽贞则能全演。惜兰摧玉折，遽赴夜台.瑞仙年逾大衍，犹养雏姬以博买笑赀.同、光之交，苏州有居中街路之孙宝卿者，虞山人，面淡芙蓉，腰纤杨柳，性豪放，有落落丈夫气。凡遇宾筵把盏时，左顾右盼，妙语环生。善南词，喜唱俞调，每一歌之，座客辄击节称善。

　　吴素卿、小桂珠同师习俞调，小桂珠后鬻于妓家，善画兰，重文人，轻巨贾，守身如玉，自誓非翰林不嫁。后如其志，果嫁闽中某太史。或云，素卿从不入书场献技，以某客待之厚，有从一而终意，招致者皆辞之。

　　朱品兰、朱素兰为姊妹，品兰微憨，素兰较黠。品兰钟情于某，欲嫁，其假母锁闭之房中，未几鬻于人。素兰奏技时，修容过庄，或曰，此贞节坊在额上也。

　　其色艺之能兼者，为陈月娥。弹词女以月娥名者有三，曰陈月娥、汪月娥、姜月娥。陈名先着，汪、姜后出。陈之母为芝香之女甥。貌美而艺佳，抚弦奏曲，其音节圆而婉，静而幽，如一缕游丝，晴空独袅，态度亦楚楚可怜，汪、姜两月娥不及也。惜善病，不甚登场。汪貌绰约而性冷峭，微近执拗。姜善笑，瘦弱如飞燕，可作掌上舞，惜昙花一现，即返兜罗矣。

　　以艺独著者，首推袁云仙。貌丰丽，语倜傥，艺娴熟，以是众皆悦之。弹词女皆居上海之城北，而云仙居城南，故城北无知云仙者。某年，诸女士会书于金桂轩南之山林园楼，排日奏技，各擅胜场。云仙登场，时薄暮矣，不及弹唱，怱怱说白数语，伉爽隽永，人叹为会书第一。以是声名鹊起，遂自南而北，日奏技焉。听者日众，声名日盛，知音者以两字评之，曰硬响，以其调硬而声响也。盖俞调贵柔婉，贵静细，贵情韵双绝也。第云仙虽善说白而不善弹唱，斯其短耳。又有陈芝香、徐宝玉、汪雪卿、严丽贞诸人。芝香音清越而调靡曼，于四声七音，辨析入微。其所弹之传奇，殆经才人润色，绝胜原本，词雅语隽，听者神往，刻意描摹，入理入情，惟妙惟肖。宝玉浩浩落落，有英雄气，忽而喑呜叱咤，忽而突梯滑稽，胜于观剧，出奇制胜，诚巾帼中别调也。雪卿说白，意周而语简。丽贞善绘悲咽，无言之处，有包蕴千万言之概。

