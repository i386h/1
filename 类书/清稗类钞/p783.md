<!-- { "loadSidebar": true } -->
　　茑萝为一年生蔓草，茎细长，卷络于他物，叶羽状分裂，裂片如丝。夏日开红花，花冠为长管状，边缘五裂。庭院栽之为观赏品。

　　吉祥草

　　吉祥草为湿地自生之多年生草，茎延贴地面，叶丛生其上，长尺余，狭而尖，有平行脉，叶丛之下复生根须。花淡紫色。人家庭院多种之。

　　水藓

　　水藓为池中湿地自生之草，茎长二三寸至五六寸，四围密生细叶，色淡绿。秋时，茎端转成红色，颇美丽。其腐败堆积者，经久即成泥炭。

　　酢浆草

　　酢浆草为原野自生之杂草，茎多卧地，叶为掌状复叶，小叶成三角形，有长柄。夏日抽花茎，开五瓣淡黄花。实成蒴，熟则绽裂，飞散种子。

　　知风草

　　知风草为原野自生之杂草，高二尺余，叶细长而尖，有并行脉，叶柄作鞘状，包茎，花小密集，成圆锥花序。此花受微风，即善摇动，故名。广东所出者，丛生若藤蔓，土人视其节以占一岁风候，每一节则一风，无节则无风。

　　寿草

　　干隆时，礼部署有寿草，春开红花，缀如火齐，秋结实如珠。《羣芳谱》、《野菜谱》皆未之载，不知其名，或曰即田塍公道老。此草种两家田塍之上，用识界限，犁不及，则一茎不旁生，犁稍侵之，则蔓衍不止，反过于所侵之数，故得此名。草在穿堂之北治事处，阶前甬道之西。相传生自国初，岁久，渐成藤本，后分为二歧，虬枝杈枒，挺然老木矣。曹地山名之曰长春草，特作木栏以护之，陈约园为之图。

　　半边莲

　　半边莲，多生沟中，就地延长，每节有根如线，深入地中，极易繁殖，故芟除最难。春开淡紫色小花，花至秋始止。

　　十样锦

　　十样锦，秋草也，无花。其茎、叶烦似鸡冠，霜后则叶通红者，名雁来红，一半红者名老少年。惟十样锦于夏月即青红相错，不待霜也。

　　莸

　　莸，野生，茎方，高三四尺，臭甚烈。叶为卵形，端尖，有踞齿。秋日开花，紫碧色，为聚伞花序。

　　荁

　　荁，叶阔大，端锐，夏开紫花，瓣有线纹，茎、叶柔滑。

　　荻

　　荻，与芦同类，生水边，高五六尺，叶稍阔于芦，茎亦较韧，小而中实。萑、菼、鵻、薍、藡、乌蓲、马尾蒹，皆荻之别名。

　　萩

　　萩，蒿类，茎高丈余，叶白似艾而多歧，或谓之牛尾蒿。

　　水蜡烛

　　水蜡烛，草本，生野塘间，秋杪结实，宛与蜡烛相似。

　　青蘦

　　青蘦叶似地黄，紫花如柰，开于秋日，饶一种冷淡之致，如苾蒭着紫衣，了无艳色。

　　万年花

　　万年花为草本，高宗赐以此名。小朵如盏，一茎百朵，色粉红而有红丝，虽久干枯，颜色不变。

　　晚香玉

　　晚香玉，草本之花也，京师有之。种自西洋至，西名土馝盈斯。康熙时植于上苑，圣祖爱之，锡以此名，后且及于江、浙矣。六七月开，茎高三四尺，根如水仙，茎狭长，互生，阔如韭叶，软而下垂，至梢渐短，在顶别成鳞形。叶腋发花，六瓣，色白如萼，暮开朝敛，香颇烈，入夜尤馥郁，故有此称。亦谓之月下香。

　　仁和杨槲巢茂才鸿鉴有咏晚香玉诗，其一云：「卷帘雨过夕阳红，帘底名花放几丛。云翠浅扶银错落，雪香新吐玉玲珑。阿环醉影瑶台上，姑射含娇月殿中。彷佛蓝田携美种，晚凉灌向小楼东。」其二云：「玉质琼枝乍吐芳，肯随夜合落回廊。淡摇凉月浑无影，丽染清风别有香。芳蒂嫩含千朵绿，蕊心微抹一丝黄。倚栏小摘幽芬袭，簪入云鬟正晚妆。」

　　臭李子杆

　　臭李子杆，长白山所产，夏日满树皆花。

　　金钱花

　　金钱花，草本，秋开花，色黄，似钱，而无棱廓。午开子落，故名子午花，又名夜落金钱。

　　红叶花

　　红叶花，长白山所产，木本，高可五六寸，叶如黄杨，花似山茶。其枝头红叶，层层如花朵，故名红叶花。

　　耐冬花

　　山东劳山多耐冬花，色殷红，似山茶而小。冬月始盛，开雪中，照耀山谷，弥望皆是。王文简公曰海红花也。

　　四堕花

　　四堕花，长白山之白花溪所产，他处无之。木本，叶碧，茎红，高不盈尺，每至六日始开，白花四堕，若灯笼形。积雪之中，独出一枝，宛如梨花带雨，令人可羡。俗名雪里花。

　　芄兰

　　芄兰，草本，莞蒲也。蔓生篱落间，茎中有汁如乳，叶长卵形而尖。夏开紫花，子缀如铃，霜后自裂，中如絮。

　　紫罗襕

　　紫罗襕，草本，色翠，花紫，如鹿葱，一名高良姜。咸丰时，仁和亮镜仁茂才瞻岳曾于李应辰园中见之，每窠叶数片，疏落可爱，抽花一箭，其状极似兰。

　　蓝雀花

　　蓝雀花，草本，如雀，大身，有翼，有尾，有黄心，如两目。曾经御制题咏。

　　灵犀草

　　杭州西湖苏小墓，有草曰灵犀，色绛，细如发，经风不摇，直立承露，秋生春死者也。

　　羊草

　　羊草，西北边谓之羊胡草，长尺许，茎末圆劲如松针，黝色油润。马食之，肥泽，胜豆粟，黑龙江人于七八月间刈而积之，经冬不变。

　　地蜈蚣草

　　地蜈蚣草，生村落田塍间，叶密对生，蔓延如蜈蚣形。延于树上者，又称飞天蜈蚣。

　　猫儿眼草

　　猫儿眼草，叶纹如猫儿眼，故名。

　　蝎子草

　　塞外有毒草，中人肌肤，毒甚蜂虿，自唐山营踰汗铁木岭而外，徧地有之，俗名蝎子草。芦高四五尺，叶如麻，嫩时可供马秣，经霜则辛蛰不可触。蒙古人谓之曰哈拉垓。

　　怕老婆草

　　广西思恩府有怕老婆草，疑即含羞草也。其草每枝发十余叶，中抽一心，长二寸许，花淡黄，若蒲公英，叶类凤尾，细叶对生于茎，生于阴湿之处，墙角路隅皆有之。人每俯身离草尺许，大声叱之，则其叶对对相合，良久始开，女人叱之则否。或谓此直怕老公耳，非怕老婆也。又偶呵之以气，其叶亦合。以铁箸夹炭火，自上微熨之，亦然。盖一遇阳气，即能合并也。广东惠州山中亦有之，土人号为喝呼草。

　　桃金娘

　　桃金娘，粤中草花也，花似梅而微锐，色似桃而倍赤，中茎纯紫，丝为深黄，八九月实熟，青绀若牛乳，味甘可养血。粤讴有曰：「携手南山阳，采花香满筐。妾爱留求子，郎爱桃金娘。」留求子，即使君子也。

　　苦芦草

　　莆田人口语，以飓风为风痴，言其四面骤风，有类颠狂也。莆有一种野草，俗呼为苦芦草，茎长叶尖，若今岁叶上结生一节，则来岁作一风痴。郑笑墨试之，辄验。一小草耳，乃能与风信暗合，大奇。

　　红姑娘

　　草有曰红姑娘者，丛生塞外山谷间，花后结子成苞，四瓣如铃，中含丹实，状如火齐。亦呼豆瓤儿。

　　洋金花

　　洋金花，俗名大喇叭花，草本，高三尺余，叶卵形，不整齐，花冠为漏斗状，浅紫色，果实有刺状突起。

　　火草

　　火草，产武定府麦岔之蛮地。

　　断肠草

　　断肠草，产于滇、黔，所在有之。有谓其实虫而形特似草者，谰言也。马骡误食之，即毙。

　　康熙庚申春，有徽人方姓者，商于都门，与其徒八人，合赀累千金，往江南，次河间之南腰跕，宿焉。八人与骡夫先食，方以持斋独后。忽一人且食且语曰：「断胶草。」如是者三。怪而问之曰：「君知食中有断肠草乎，曷勿食？」方问答间，骡夫已如中恶状，仆地。方急令众人停筯，而自走通衢呼众，召医视之，曰：「中毒也。」急解之，皆苏，而骡夫食独多，遂不救。

　　田山姜少寇雯抚黔时，署中庭砌有草结实，甚红，可玩，询之役人，曰：「断肠草也。」一日，有钗头小鸟，色如鹦鹉，飞啄其上，捕之，甚易驯致，名断肠鸟，惟食断肠草子，不食余物。

　　锅铲草

　　锅铲草，产于滇之竹笆铺，以象形得名。

　　一把伞草

　　一把伞草产于滇之分水岭，以象形得名。草虽枯，置之热水中，辄作青色而挺立。

　　珍珠伞

　　福建长汀祭旗山有异草，名珍珠伞，周栎园侍郎亮工谓其为莘夫人祭旗时遗伞所化也。

　　汤西崖咏花木

　　仁和汤西崖少宰右曾之南荣，有轩三楹，缚竹为篱，植杂卉其中，以为游息偃仰之地，因赋诗以赏之。其一云：「读书惜已老，看花悔不早。平生此二恨，耿耿挂襟抱。七年京城居，庭未见寸草。天机纷六凿，世网触九恼。岂知物外闲，熙春自绢好。形骸嵇叔夜，土木太枯槁。吾师郭林宗，逆旅亦洒扫。」其二云：「枳棘编作篱，薜荔栽为墙。年年贮秋雨，草树半已荒。京国苦风埃，此乐安可望。盆盎得生意，露下明月光。破蛰走百虫，昨来微雨凉。呼童缚竹埤，花乐一两行。」其三云：「文无催我归，海棠破昨梦。牵牛始引蔓，锦带已羃空。纤纤白棣花，万点雪吹冻。胜春如佳人，朱颜酒微中。光随暮色敛，香与晓风送。懒知世缘疏，静悟物态众。鼠肝与虫臂，扰扰争羣动。」其四云：「南园飞胡蝶，翩翩若有情。花房酿游蜂，戢戢如有声。暄妍感时节，辛苦各自营。我来卷帘坐，读书轩南荣。一饷亦云乐，千载如可并。异时王安丰，眸子秋水清。嗟哉营营子，爝火安得明！」

　　廷希贤主持花木

　　杭州驻防满洲廷揆，字希贤，居花园巷，爱花卉，尤多菊，黄华紫艳，栽徧东篱。客至看花，题诗满壁，以为笑乐。同时有蔡木龛、沉鉴沧、赵仁寿、陈瑟堂辈，相与品题。自辅国公迂斋将军镇杭，招入军署，主持西园花木，妙手生春，不虚所好矣。

　　陈石遗忆花木

　　陈石遗尝居沪上，已而挈眷去。光绪戊戌，乃有《忆高昌庙旧居花木》诗，诗云：「林际春申有草堂，杜陵人去瀼西荒。曾经翦取吴淞水，洗药浇花入小塘。水竹三分屋二分，颇如野鹤所云云。最宜月到风来候，一架银花满院闻。花木成蹊渐渐多，去年日夕眄庭柯。梧桐拱把蕉分绿，拉杂樵苏奈汝何。老梅旧腊开如许，丛菊秋来付阿谁？最有村童偷眼惯，小桃欹侧出疏篱。」

　　陈石遗恶杂草木

　　光绪庚子，有拳匪之祸，有识者咸感愤。陈石遗偶坐庭中，见杂草木而恶之，谓皆不祥之物，因作六言诗五首，诗云：「袁粲郊野步屧，何妥门巷屏居。萧萧悲风时起，今我不愁何如？「白杨。」少游醉卧其下，文长画里青青。二人抑郁以死，劳生大梦可醒。「紫藤。」宋陵松柏无地，此树乃种山阴。胡为汉南有此，不待雍门沾襟。「冬青。」看汝垂垂花发，无恙不减田家。我独兄弟分散，豺虎吮血磨牙。「紫荆。」淮南小山丛生，谁知草木无情。牵动长江万里，风声鹤唳皆兵。「桂。」

