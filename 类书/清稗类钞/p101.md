<!-- { "loadSidebar": true } -->
　　嘉庆初督抚得人仁宗亲政之始，政治一新，督抚如岳中丞辈，罔非正人。长麟抚吴，尝私行街市，察下吏贤否。首清漕政，属吏抗之，乃斥其最贪者，余皆服。仁宗召入，命为陕甘总督。陈大文抚鲁，至日，清厘漕务，首劾贪吏三十余员.性深严，见下属，皆温颜以对，谈论良久，然后正色申之曰：「汝某事贪贿若干，余皆悉知。若不速改，弹章已定草矣。」故下属咸畏之。觉罗吉庆抚齐越诸邦，无所施为，去后，民辄思之。每于署中构屋三间，不采不琢，仅避风雨。室设长几一，椅十，宋儒书数册，判事、见客、起居、饮食皆在焉，他屋皆封锁.书麟抚皖，有善政，及督云贵，劾罢前督富纲，汪志伊起家县令，累任至福建巡抚。尝陛见热河，惟乘一敝车，束幞被其中，后随三奚奴而已。往来都邑数十处，皆不知其为封疆大吏也。请客惟二簋。疾世人废宋学，刊幼学仪节之书。以某制府性情不适，引疾去。台布初任户部银库郎中，时和珅专权，补者皆以赀进，故任意贪纵，侵盗官项，又勒索运饷外吏，经年累月，不时兑纳.台至，即与员外郎和德盟诸库神，积弊一清。后任广西巡抚，粤西储粮亏缺甚多，台调任数年，仓庾充牣。初彭龄抚滇，尝劾罢前抚江兰.踰年，以亲老陈情改补京职。后任为伊桑阿，任黔抚时，即以贪着，又冒铜仁苗洞功，入境后，勒索沿路供用，滋扰下属。初已去任，闻之叹曰：「均为天子大臣，岂可以去官故，目覩下民受害而不顾？」又露章劾之。上震怒，以手书奖慰，赐伊自尽，滇民大悦。吴熊光初任军机章京，以才能着，特擢卿贰.仁宗亲政，首擢河南巡抚。时豫省遭景安、倭什布之虐，盗贼遍野，民不聊生。吴至，定保甲，聚乡勇，堵御卢氏东境，不容一贼犯边，数载，豫省安堵。后迁两湖总督。王秉韬初守颍州，嘉庆丁巳春，教匪突至光州，去颍州甚近，大吏皆畏葸闭关，任寇饱扬去。吴慨然曰：「均为天子守臣，岂可以疆圉故，致遗害？」与提督定柱团结乡勇数千，战于境上。定故知兵，吴复励以忠义，助以粮饷，破贼垒，贼踉跄去，豫省以安。朱石臣司农时抚皖，甚器之。仁宗亲政，首荐为奉天府尹，后任南河河道总督。性方正，不好名。荆道干初为县令时，尝着敝衣，步行衙参，败絮应手，人笑之，不顾也。以朱石君荐，代为安徽巡抚。无所更张，而下属畏之，不敢干以非道。请客惟五簋，饭脱粟而已。后以疾去官。阮元抚浙江，为政廉平。温、台盗贼充斥，与提督李长庚设法捕之，风稍戢。性和蔼，守正不阿。上待之甚厚，每批其折，尝卿之而不名。

　　姚祖同约束奴仆姚中丞祖同，钱塘人。貌岐嶷，多智略。嘉庆中直枢庭，草谕旨辄万言，皆当上意。任直隶藩司，慎筦库，工会计。不多蓄奴仆，约束甚严，曰：「滋弊者，尽若辈也。」签押皆亲视钤印。

　　岳保约束侍从嘉庆朝，岳保为江苏巡抚，署中仅用数仆，虽驭下甚宽，而不假以事权。尝与客会话，指其侍从曰：「若辈祇可供洒埽趋走而已。政事，乃天子付我辈者，安可使之与闻？向来大臣之不令终，皆坐倚若辈为心腹耳。」

　　吴熊光对仁宗语吴槐江督部熊光由楚督调粤督，引对时，仁宗曰：「教匪净尽，天下自此太平矣！」吴奏曰：「督抚率郡县加意抚循，提镇率将弁加意训练，使百姓有恩可怀，有威可畏，太平自不难致。若稍形松懈，则戎伏于莽，吴起所谓舟中皆敌国也。」仁宗大韪之。

　　李申耆治盗武进李兆洛，字申耆，尝官安徽凤台县.凤台称难治，其地贫瘠而俗悍，以故民多流为盗，横刀拍张，出入淮、泗间.豪桀者，乡居而攘其利，官吏捕之急，即走匿其家，事稍解，则又聚合无赖，杀人越货，官其地者，往往以捕盗不力得罪去。李既至，于民之良懦者抚辑之，治已大行。乃时策骑挟健役，周视乡墟，以察田稼，廉知豪桀有不法者，至其家，缚其魁以去。审其有材能者，贷其罚，署为县役，责以捕贼，于是凤台之盗渐戢。

　　时百龄督两江，治盗极严。会仪征有巨绅被盗，且戕其全家以逸，百震怒，檄下所属，一月不得盗，皆劾罢之。缇骑四出，盗杳然，各州县知盗不能获，必褫职也。李侦知盗为蒙城人，既刦，实伏匿于凤，又知翼蔽此盗者有巨猾，若名捕，或计诱之，必不得。乃夜密招前所无用之健役，置酒于署中内室而命之饮。酒数行，李曰：「吾不日去官矣！今置酒，与若辈别耳。」羣役惊相顾，有泣下者。李复徐曰：「仪征之盗案，若曹所知也，一月不获，则吾必同被劾。然盗匿五境，吾夙知之，他人亦有知之者，吾去官，继来者或得盗，则吾获罪尤重矣。吾本欲遣若曹缚此盗，虑有不能，则不如吾一人任其咎。」语竟，羣役进曰：「公，好官也。甘自得罪去官，不以难事属役辈，公，好官也。役辈之有今日，惟公生之，今请以死相报。请公收役妻子下于狱，而以捕盗事责役，如往三日不归，则役死矣。役辈妻子，惟公相哀。」李慨叹，亦泣下，拊其背，许而遣之。

　　盗所匿巨猾家去县城四十余里，役辈乃以夜往。至时，巨猾方宴盗，室中燃巨烛如椽大，酣呼之声达户外。役突入，至其庭曰：「故人别来相念否？今敢为不速之客。」巨猾睨役辈而笑曰：「君辈久已在官中，此来，岂以仪征一案耶？」役乃言李以此案将去官，且告其妻子已下狱事。巨猾指上座一客曰：「此即某也。君以李公命来，吾不忍相负，否则君不生还矣。至某之诣狱与否，君自商之。」盗某大声曰：「去去，我从汝行。李公固好官，虽罪我，当也。我岂忍以自全躯命，累李公及汝辈？」遂相将入城，巨猾送至半道而反。

　　李知役去必得盗，预置槛车，并集壮丁百余人以待。及役偕盗至，即略诘狱情，盗亦直供不讳，即槛送蒙城，而亲督其行。凤台距蒙城八十里，中有巨镇，为凤、蒙交界地，亦往来所必经之要道也。李至镇，命舁槛车入旅店，自踞坐胡床于店门外。镇人闻获巨盗，观者环集，李笑谓众曰：「此盗武技高，非我不能捕治。」口讲指画，如演故事。久之，复顾众曰：「我今立此大功，不日将擢职，来观者应为我贺」。遂命酒，自引巨觥，且以饮观者。踰数时，登舆去。

　　方初发凤台时，知巨猾已约期于此镇来刦盗，既至镇，即踞坐店外，与观者语刺刺不休，而潜使壮丁在店中饱食后，即随槛车破后墙先行，疾驰至蒙。行时，巨猾率徒追于后，然已后槛车十余里矣。追刦既不得，始散去。

　　李既械盗入蒙城狱，一日夜，具狱词以上，云仪征盗已获，今由凤台解蒙城，不日可归案。百得牒，大喜。明日，又得蒙城县文书，则解盗至中途，终以宵遁，百亦无如之何，但治失盗者以逸犯之罪而已。

　　伊里布不戮无辜觉罗伊里布，显祖第五子，其五世祖拜音图，以附睿忠王故，黜宗室，改隶旗籍。中乾隆辛酉进士，就国子监典簿，选云南通判。顺宁之役，逆首高罗衣既就擒，武弁贪功，多所株连，伯玉亭相国麟命伊讯之，皆释其囚。武弁谮之，伯大怒，召伊曰：「老夫竭力擒捕巨盗，乃皆纵之，使老夫以，何面目对众？」伊艴然曰：「某官虽卑，为天子宗人，岂肯戮无辜以媚上司？如所纵再有叛者，某甘以命殉之。职之迁黜，惟命是视，若杀人以迁官，虽立擢制府，吾不愿也。」伯悚然叹曰：「奇男子也。」立擢腾越同知。入朝，复荐于上，不四载，迁至云南巡抚。

　　伊任浙江藩司，嘉兴有水手闹漕者，道员李宗傅驰禀，请兵弹压。巡抚黄鸣杰曰：「今河道壅滞，皇上盼漕甚殷，岂可阻其行期，以干重谴？」伊进曰：「今调兵镇抚，即可无事，纵激变之，所误不过嘉兴一帮，其它故无害。否则纵凶殃民，所关甚大。」黄不听，反令护送之，致有刧囚杀官事，黄因之罢职。

　　康基田治河康基田，山西兴县人。久官江南，由县令至方伯，未出本省。于河道最熟。任河道时，督率将卒守堤，动以军法从事，稽时日者，立枷杖，故人皆嗟怨，然河汛赖以无虞。睢、宿河溃，康立埽上，指挥士卒，狂澜大作，埽为之欹，众咸畏，而康声色愈厉，漫口因之堵塞。李香林河督告人曰：「康君真天人也。」着有《河防筹略》，洞悉历代水利如指掌。嘉庆己未，总南河，积弊山积，官吏恐为所揭，阴纵火焚积科以掩其迹，康因之罢官。后上复赐太仆寺卿衔督办河务，而为要路掣肘，不能有所设施，因告病归.素服海参丸，故老年体轻健，步履如飞，年九十余始卒。

　　徐端治河乾隆中，和珅秉政，河防日懈，任河督者，皆出其门，先纳贿，然后许之任，故皆利水患，藉蚀国帑。如嘉庆戊辰、己巳，开浚海口，改易河道，糜帑金至八百万，而庚午、辛未，高家堰、李家楼诸决口患尤倍于昔，良可叹也。河督徐端，起家河工微员，以廉能着。受仁宗特知，擢河东副总河，寻即真。久于河防，习知其弊，尝以国家有用赀财滥为糜费，每欲见上沥陈。同事者恐积弊揭出，株连者众，故尼其行，致抑郁而死。贫无以殓，所积赔项至十余万，妻子且无以存活焉。

　　刘慕陔筑城保民绵州为蜀省冲要地，嘉庆庚申，白莲教匪刘之协叛乱，潜渡嘉陵江，渐逼潼、绵.毘陵刘慕陔适牧是州，特捐米五百石，钱千缗，为士民倡，民亦踊跃乐捐，不数日，得白金六万两。鸠工庀材，未匝月，工成。屹城崇墉，士民扶老携幼入城，皆得庇，无一被戕者。

　　鄂山治刘松党鄂山官甘肃某县令，为邪匪刘松起逆地，前令莫敢诘。鄂访知之，命捕役暗录诸姓名，榜诸城门，然后登堂，召耆黎，告之曰：「某某等，皆王法所必诛.然予初莅任，应施宽法，暂弛其死。今与众约，如有再干禁例者，必杀无赦，莫谓言之不豫也。」其党魁漫曰：「藐书生能若是强耶？」故犯其禁。鄂立毙五人于杖下，遂皆惧，邑大治。擢鄜州牧，卢中丞坤见而悦之，荐于朝。仁示召见，曰：「奇才也。」累迁至陕西巡抚，去鄜州甫四载耳。

　　吴阶行保甲法嘉庆癸酉，吴阶令山东之金乡，行保甲法，令十户编为一牌，各书姓名，互相纠察。汇造烟户总册，庄长按户详纪姓氏。各户皆有门牌，牌书男女姓氏，以木板悬门.十牌为一甲，甲有长，十甲为一保，保有正。其有不法者，牌长告之甲长，甲长告之保正，保正以闻于官。又招募官丁，训练义勇，开操演技，一日拳脚，二日长枪，三日杂技，即鸟枪刀棍之类也。

