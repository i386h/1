<!-- { "loadSidebar": true } -->
　　尹和白画宗宋元湘潭尹和白，名金阳，中年始作画，专宗宋、元，规矩谨严，神采焕发，传橅移写，尤其特长.其画梅也，学逃禅老人，遒炼高古，三百年来无此作，冬心二树不足与之比肩。耄年画虫鱼花鸟，细入毫发，殆亦得天独厚欤？

　　和白性高洁，意所不可，虽以重金请，不绘也。曾文正开府两江，招之往游，为作《苍茫独立图》，写其小影，作渔翁垂钓状，披蓑戴笠，在湖之滨.文正大喜，传示幕僚，命各为诗以纪之。时文正长子惠敏公纪泽侍侧，年十七，为诗先成，诗云：「尹子丹青画英妙，指挥百物呈荣枯。即今寥落无余子，为写《苍茫独立图》。大海波涛揭地起，高秋云物漫天铺。举头四望浑无物，梦想人间顾与吴。」和白晚年居乡，足不入城市。门下多女弟子，皆从之学画。

　　彭刚直画梅衡阳彭刚直公玉麟以画梅著称于时，每画，必题一诗。俞廙轩侍郎廉三抚湘时，刚直已薨，乃从王壬秋检讨闿运乞一幅，并属壬秋题词.壬秋题词云：「姑射貌，旧日酒边曾索笑。春风吹人醒年少，花开花落情多少？明蟾照，人间只有西湖好。」壬秋之言盖亦有所指也。

　　任伯年懒作画山阴任伯年绘人物，有声于时.久居苏，求者踵接，而性疏傲，嗜鸦片烟，发常长寸许，懒于濡毫，倍送润赀，犹不一伸纸，画材山积，未尝一顾。一日，戴用柏、杨伯润过其门，见一学徒倚门而泣。戴问故，曰：「店主命送画赀至任先生家，请其作画，数月未就，谓我干没润资，故不得画。今日又命我来取，云如不得，必将挞我。今任先生仍不见付，是以泣耳。」戴怒曰：「名士可若是乎，受人钱，乃不为人画？」遂与杨同入。任方卧烟榻吸烟，戴突拍案呼任起。任惊问故，戴曰：「汝得人钱，不为人作画，致使竖子哭于门，何也？不速画，我必打汝。」任不得已，即起画。戴与杨一人为伸纸，一人为调颜色，任援笔濡染，顷刻间两扇并就，戴以付学徒，欣谢而去。

　　胡恭寿画嫌润少光绪时，华亭胡恭寿画名震一时.某岁，松江府某太守遣仆持金请其画，胡见持金少，语之曰：「谢汝主人，我不识何者为官，但须如我润格始画。」仆归，以实告。他日，太守增金，复使仆持往，胡为画之，送署。一日，太守燕客，并招胡，胡趋至，太守偶与客谈画，因故询曰：「此间有胡恭寿者，颇有画名，君知否？」客曰：「不知。」太守因以胡所画示之，客曰：「此恶画，何足污目！」太守故怃然曰：「技若此乎，乃颇自矜贵.」客曰：「嘻，君为所绐矣。」太守乃大怒，遽取画撕毁之。即邀客坐他室，殊不一顾胡。胡犹漠然不动，俄有一仆曳胡曰：「顷间辞色，汝见否？亦可出矣。」胡乃踉跄去。

　　罗文子画山水二大幅慈溪罗文子，字子文，布衣，善六法。尝从任伯年游，晚更潜研独索，山水大幅，有米襄阳笔意；人物　刍褶，得吴道子家数。然不苟作，或终年不着点墨。作则穷日竟夜，至废食息。尝画《慈溪山水图》二大幅，坊纸狭小，黏数百纸成之。每幅大广亩余，来龙去脉，巨浸细流，纤悉无遗.鄞县方桢得之，作《四明它山水利考》，时称桑，郦所不及。后转入常熟翁叔平相国家，相国因资之以作《海道记》。

　　子文为人好饮酒，能谈诗，尝题其日记册曰：「愿终身不负己，一刻不负人。」可想见其志趣。年六十，游湘、鄂间，不得志，郁恨之际，恒发为诗歌，悲壮淋漓，竟卒于鄂。

　　张子祥画花卉张子祥，名熊，秀水人，自号鸳湖外史。工花卉，生气郁勃，溢于毫端，纵逸如周服卿，古媚似王忘庵屏山。巨幅以寻丈计者，愈见力量。兼作人物、山水，亦古雅绝俗。家有银藤花馆，位置精雅无纤尘.喜填词，尤长于小令。并谙音律，尝引喉度曲，抑扬宛转，曲尽其妙，虽老乐工亦自叹弗如也。

　　陈若木画无师授扬州陈若木崇光，初名照，后以字行。善画，无师授，而擅绝一时.幼值兵燹，家业荡然，遂废学.长以鬻画自给，间读经史，遂亦工诗。娶朱氏，伉俪颇笃.未几，以产难卒。复娶其妹，亦相敬爱。未几，得狂易病，谓若木为不知谁何之人，偶一入内，必诃逐之。若木郁郁不自得，亦病狂。又数年而继室卒，若木愈不自得。当年方盛时，纵论时事，不可一世。及其病也，气意颓丧。昔日旧交，偶一相值，寒暄数语而已，或一颔之，辄他顾。

　　若木作画，颇自矜重，稍不惬意，必寸裂弃去。既病狂，则任笔为之，不复详检，然其精到处，固不减曩昔，而超逸之气转过之。寒素之士求其画者，无论识与不识，欣然命笔.下至佣保，求亦必应。富商显宦，致重金求之，或迟迟以应，一迫促之，则束之高阁，百请而不得矣。画中有诗，诗中亦有画也。其画虽无师，然颇取法于前人。人物师陈老莲，花卉师陈白阳，山水师王麓台、僧石涛，翎毛、草虫且师宋元，宜当时老于画者之皆避席也。

　　胡铁梅鬻画于日本皖人胡铁梅，名璋，工画，挟艺游上海，获赀颇丰.旋因经营《苏报》及古香室笺扇店，尽罄其赀，乃挈所娶日妇东渡，仍以鬻画自给.日人慕其名，求画者辐辏。殁后，为营一小冢，树碣于旁，曰清国老画师某某之墓。

　　上下画上下画者，昉于泰西。光、宣间，日报、杂志之游戏画常仿之。其画自上自下观之，形态皆同，盖出于古镜之背文也。一名圆转画。

　　太医院处方太医院医官恭请圣脉，皆隔别分拟，而又不得大有歧异。医官患得罪，乃推一资格稍长者为首，凡用药之温凉攻补，皆此人手持钮珠某粒为记，各医生皆视为趋向。又所开之方，必须精求出处，故诸医拟方，必用《医宗金鉴》，以其不能批驳也。至次日复诊，照例不能复用旧方，又不得多改，惟酌改药两三品，方为合格，故复诊数次，即与初方宗旨逈不同矣。

　　官医官署所用医生，专治监犯之病者，谓之官医.盖内外监狱，医治罪囚疾病，官给以药，选用医生二名，年终稽考优劣。如医治痊愈者多，照例六年届满，在内咨授吏目，在外咨授典科、训科。

　　祝由科黄帝《素问&#8231；移精变气论》有祝由科，谓人病不用针石药饵，惟焚化符箓，祝说病由，故曰祝由。湖南辰州人能之，常挟其技以游江湖，颇有验，人遂称曰辰州符。世传祝由科书，序称宋淳熙中，节度使雒奇修黄河，掘出一石碑，上勒符章，莫能辨，道人张一槎独识之，曰：「此轩辕氏之制作也。」雒得其传以疗人疾，颇验。明景泰时，徐景辉复传其术.其治病也，能以病者所患，着于他物，而使其痊愈。如患赘疣者，则取刀划木石等物，而本人之赘疣能溃破流血，渐至结痂而愈，毫不知所痛苦。其口念咒语，以欺愚人耳，实催眠术之作用也。

　　蒙古医士旧制，选上三旗蒙古士卒之谙习骨法者，每旗十人，隶上驷院，曰蒙古医士。凡禁廷寺人有跌损者，由其医治，限以期日，逾期则惩治焉。天台齐息园侍郎召南尝坠马伤首，脑岑岑然，蒙古医士以牛脬蒙其首以治之，其创立愈。干、嘉间，最著名者为觉罗伊桑阿。伊以正骨起家，至巨富。其授徒之法，先将笔管戕削数段，令徒包纸摩挲，使与其节合接，如未破者，然后如法接骨，恒奏效焉。又有一人堕马，别无痛苦，惟两足欲前行而转后却，延蒙古医士视之，谓不必用药，但于空庭中选壮健二男子，两手并举对掷之。如言，掷数十次而放下，则行步如常。问其故，谓因堕重，肝叶翻背，非药石可疗，惟举掷，方能舒展反正耳。

　　至居住蒙古本境之人，如有疾病，则延喇嘛诊治，兼施针灸，重则更须诵经祈祷.喇嘛治病，双手切脉，不说病源，不开药方，无药店，药由喇嘛配给.药不煎饮，研末和水饮之。通常之药三种，为脑路不冻汤，乌郎汤，治风寒咳嗽等症，畅汉汤，治头眩吐呕等症，功用与内地之红灵丹、平安散、四小饮等。药品概由喇嘛自归化运至。幼儿亦有种痘者，惟尚旧法，无牛痘耳。兽医亦喇嘛充之，颇有擅长刀圭之术而能起死回生者。

　　藏医双脉并诊西藏之拉萨，每有患病者暴于日中，盖藏人习惯也。藏人有疾，轻则徧体涂酥油，暴于日中，遇雨，则以绒覆病者，烧柏叶烟熏之。人之皮肤，为身体排泄之作用，若涂之以酥油，则皮脂腺塞，不惟无益，而又害之，藏人不知也。其患重病者，始延医诊视，医者双脉并诊，所用之药，丸散而已。

　　西康医药西康番人有疾病，尚祷祈，或延喇嘛而诵梵经，或入寺院而拜佛像，画符以避邪祟，问卜以测死生，人人皆然。亦间有番医，而验病之方，不察明堂，不究息脉，但以病者之溺一盌，用木枝挠之，观其颜色泡影而已。至于用药，亦有草木、鹿茸、麝香之类，惟用医药者少耳。光绪丁未，边务大臣赵尔丰悯番人之疾苦，兼以汉籍军民出关，医药不便，故由川省购药饼，延医士，赴里塘、巴塘、盐井等处，为人疗病，并延痘医前往，令其种痘。始而番人疑虑，继则延医服药者络绎不绝.乃奏明设局，广延医士，由公家给予薪资，于德格登科、河口、稻城，凡改流之处，皆设有医士，自是而医药始盛行矣。

　　傅青主善医傅青主善医，传世者有妇科书，顾不徒精妇科也。其乡人王尧客都门，忽头痛，经多医不效，就诊于太医院某，按脉毕，命之曰：「此一月症也，可速归家料理后事，迟无及矣。」王怏怏，急治任旋里。会傅入都，遇诸途，问王归意，以疾告，曰：「太医院某君，国手也，盍请治之。」某叹曰：「仆之归，从其命也。」乃具告所言。傅骇曰：「果尔，奈何？试为汝诊之。」按脉良久，叹曰：「彼真国手也，其言不谬。」王固知傅技不在某下，泫然泣曰：「诚如君言，真无生望矣。然君久着和缓名，乃不能生死人而肉白骨乎？」傅又沈思久之，谓曰：「汝疾万无生理，今思得一法，愈则不任功，不愈亦不任过，试之何如？」王大喜，求方。傅命归家，偏觅健少所用旧毡笠十余枚，煎浓汤，漉成膏，旦夕服之。王诺而别，归家如法治之，疾果愈。寻至都见傅，喜慰异常。更谒某，某见王至，瞿然曰：「君犹无恙耶？」王具以傅所治之法告之。某叹曰：「傅君神医，吾不及也。吾初诊汝疾，乃脑髓亏耗，按古方，惟生人脑可治，顾万不能致。今傅君以健少旧毡笠多枚代之，真神手，吾不及也。若非傅君，汝白骨寒矣，谓非为鄙人所误耶！医虽小道，攻之不精，是直以人命为儿戏也，吾尚敢业此哉！」送王出，即乞休，闭门谢客，绝口不谈医矣。

