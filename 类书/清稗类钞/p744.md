<!-- { "loadSidebar": true } -->
　　徐致祥痛论时事德宗于臣工奏疏，有足为国家法者，辄置案头，以时展玩。嘉定徐箖季和侍郎致祥言事颇戆直，孝钦后外优容而内忌之，德宗眷之独厚。当徐简浙江学政时，濒行陛辞，召对至三时之久，谓徐曰：「尔所奏事，朕无日不展阅一过，真名言也。」及痛论时事，至府库空虚、内外交迫等语，徐泣，德宗亦泣。徐曰：「臣去后，愿皇上珍重圣躬。」德宗曰：「卿亦须珍重。」盖德宗时厄于孝钦，而徐为当道所忌，故君臣之际，彼此相喻于微言也。时军机各大臣伫立门外，见徐久不出，恐被劾，莫不仓皇失色，及徐出而无事，始各相安。

　　七御史一日七奏光绪庚子西巡，孝钦后与德宗下诏罪己，实出荣禄之意，樊增祥为之起草者也。朝臣稍稍趋行在，每召见，孝钦必哭，羣臣条奏自强之计，多所采纳.迨辛丑回銮后，惊尘既定，陈大计者多束之阁矣。德宗宾天，醇天监国，虚怀采纳，召见江春霖、赵炳麟两侍御。谏垣入对，绝对迹已三十年，一旦复见之，台谏风生，海内动色。尝有七御史同日各递封奏，称极盛焉。其后陈事者摭拾肤词，弹劾过多，亦未能悉当，封章遂十九留中。即有措词激烈者，欲求步赵启霖、江春霖之后，亦不可得矣。

　　台谏三霖当庆王奕劻柄国时，举朝莫敢撄其锋，时台谏中有矫矫不阿之三霖焉。三霖者：湘赵启霖，闽江春霖，桂赵炳麟是也。启霖首揭其奸，革职；春霖继之，回原衙门，未久，皆归矣。惟炳麟未忤巨奸，幸而得保。时又有蒋侍御式瑆以劾庆贪秽，回原衙门.江春霖劾奕劻光、宣间，凡军机处及海陆军、财政、外交诸任，均以亲贵掌之。诸王贝勒皆少年寡学，徧树党援，排斥异己，勾通阉寺，广行贿赂.宣统初，闽县江侍御春霖特疏纠参交劻，疏中所谓江苏巡抚宝棻，陕西巡抚恩寿，山东巡抚孙宝琦为其亲家；山西布政使志森为其侄壻；浙江盐运使衡吉为其邸内旧人；直隶总督陈夔龙为其干女壻；女徽巡抚朱家宝之子朱纶为其子载振之干儿，悉实事也。疏上，都下喧传，争为春霖危，谓恐蹈赵御史启霖覆辙，缘赵亦以劾庆而削职者，故羣彦啧啧称二霖也。果奉旨命其明白回奏。及覆奏，乃历数诸故实，谓：「人言藉藉，事非传疑，本可按图以索也。」末更谓：「臣非不知赵启霖劾奕劻罢官，仗马一鸣，三品料去，祇以枢垣重地，汲引私人，恐或贻误大局，激于忠悃，冒死直陈。」旋仍奉旨切责，命回原衙门行走。御史陈田、赵炳麟、胡思敬等先后吁请收回成收，均不省。于是全台大愤，由御史忠廉领衔，联署者五十八人，公上「言路无所遵循，请明降谕旨」一折。自有御史台以来，固未有众情一致，争尚风节如斯之甚者。春霖既被放，即奉母返闽，绘《梅阳归隐图》以见志。

　　永辉绝粒上书颐和园八品苑副永辉，上书监国摄政王，痛陈四事，切中时弊。先六日绝粒，宣统己酉六月十六日，卒，书由《爱国报》宣布，见者无不堕泪.后经赵炳麟、崇兴两侍御奏请褎嘉。永之汉姓为白，字竹君。

　　张传楷上书自戕张传楷，顺天人，字睿斌，本宗人府供事，积劳保至知州。其平居沉默寡言，任事勤恳，不辞劳怨。宣统辛亥九月，武昌革命事起，各省响应，举朝震恐，上至宗室达官，下至郎曹黎庶，均日以迁徙眷属为事，无一人上封奏者。张独草条陈千余言，诣都察院，乞院长代奏。时院中人已星散，张悲愤填膺，伏也痛哭，不去者三日，遂怀刃自戕。役人亟扶送医院，为之调治，卒以伤重毙命。

　　清稗类钞箴规类邹于先止赵砥之应试邹于先、赵砥之并居吴江之西郊，明亡后，邑人多谢去子衿，俄学使按临至郡，遣人促其应试，言不出且遣戍。赵颇心动，邹正色曰：「我辈但当论是非，不当计利害。」于是遂止。赵每为人言，微邹君，几丧吾守。

　　汪钝翁王西樵互规江钝翁颇自患懒放，兼以此规王西樵。王莞尔，亦规之曰：「长安车马喧阗，若无吾党一二孤寂者点缀其间，使作缺陷，君亦何必以懒放自患耶？」

　　劝王文简不赋诗王文简公士祯在京师，将移居慈仁寺。某往规之曰：「子寓慈仁，不得不赋双松诗，然恐损子名。」王傲然曰：「寓不可不移，诗那可便作。」

　　王文简尽言得失王文简性和易宽简，好奖引士类，然人以诗文投谒者，必尽言其得失，不稍宽假。

　　杜茶村作进一步语杜茶村书翰好作进一步语，简蒋前民曰：「足下与王于一诗，俱已过细，尚未过麄，过麄更微于过细，行当知之。」又答某书云：「自古小人之祸，君子激之；君子之名，小人成之。至于成君子之名，即已受小人之祸，天下事因之败坏者不少矣。」

　　姜宸英规翁司寇国初有常熟翁司寇为姜宸英故交，爱姜之文而契之，后以攻雎州汤文正公斌骤迁，据其位。姜发愤为文，谓「古者辅教太子，有太傅少傅之官，太傅审父子君臣之道以示之，少傅奉太子以观太傅之德而审谕之。今詹事有正贰，即古太傅少傅之遗，翁君贰詹事，其正实雎州汤公。公治身当官立朝，斩然有法度，吾知翁君必能审谕汤公之德，以导太子矣」云云。翁见之，长跪曰：「某知罪矣，愿子勿出也。」姜竟于越日刊布，翁用此操之尤急。

　　蔡文勤言诡随之弊陶太常初通籍，偕同年数辈谒漳浦蔡文勤公，蔡叩以《诗&#8231；民劳篇》，太常逡巡未对。蔡曰：「此诗重戒诡随，八章中独此句不变。」因极言诡随之弊，声色严厉，闻者悚然。后夫人病剧，蔡以太常知别脉，命之入视，衾帷粗敝，寒士所不堪，太常为之踧踖自愧。

　　施愚山规所亲施愚山尝规所亲曰：「我辈既知学道，自不至大戾名教。但终日不见己过，便绝圣贤之路，终日喜言人过，便伤天地之和。」

　　顾赤方愿施愚山攻瑕索垢蕲州顾赤方尝出其诗属施愚山雠校，与之握手而笑曰：「吾侪本相好，然攻瑕索垢，当猛鸷如寇雠，毋留纤尘为后人口实。」时叹为名言。

　　汪钝翁戒文与也率尔作画文与也作画，颇得待诏家法，然多率尔之笔.汪钝翁戒之曰：「此事定须霞思云起，刻意经营，奈何颓唐落墨，便布人间.」

　　方望溪勉李文贞李文贞公光地以直抚入相，桐城方望溪侍郎苞叩之曰：「国朝以科目起家跻兹位者，凡几？」李曰：「屈指得五十余人。」侍郎曰：「甫六十年而已得五十余人，则其不足重也明矣，愿公更求其可重者。」

　　阿文成言亭名不佳阿文成公桂年少时，饮于总督鄂某园中，园有古松一株，构亭其下，颜曰倚松。酒半，文成谓鄂曰：「亭名不佳，松岂可倚者？大风折松，亭亦受其压矣，可不惧乎！」

　　蒋励堂劝告属僚蒋励堂相国攸铦历任封圻最久，待属吏恩威并用，举劾公明，尤善访察细事。任川督时，有大挑令数员，需次无事，辄聚为叶子戏，客过访之，恒拒不见。一日值常参，各员晋谒毕，相国独留诸人令少待，笑语曰：「诸君无案牍劳，以叶子偶尔坐遣，未尝不可。然频频为之，则伤财失业，作无益害有益，且因此疏慢朋友，来辄拒之，似更不可。诸君行将握篆，与其为无益有损之事，曷不先将律行留心观览乎？今与诸君约，俟一二月后余将问焉，能对者方委以民社，否则未敢以地方公事漫为尝试也，诸君以不佞之言为然否？」皆面如土，唯唯而退，自此不敢再作叶子戏矣。两月后谒见，择一二端以问，能对者即委缺以去，其茫然者，又谕之曰：「必能详举数条，方予委署，否则终身不用也。」自此咸讲求例案，无敢嬉于博。

　　袁子才箴友袁子才有友富而不仁，尝作书规之，其言曰：「善用钱者，钱虽少，除自身享用外，仁粟义浆，皆钱为之；不善用钱者，钱虽多，除妻子奴仆有怨言外，招尤惹祸，亦皆钱为之。」

　　王惕甫呵睿王王惕甫芑孙短小精悍，善诗古文。乾隆戊申，召试举人，然屡试未售，终江阴教谕.尝馆睿恭王邸，王契重之，尝随王之滦阳、木兰等处，诗愈遒劲。王稍有过，惕甫辄厉色呵之，使冠带谢过乃巳。又尝谓法时帆云：「君有诗识无诗才，汪端光有诗笔无诗胆，其兼之者，故有人在。」盖自谓也。

　　孙氏劝夫莫作第二人全椒吴山尊学士鼒，孙渊如妹壻也。渊如以乾隆丁未榜眼及第，山尊仍上计车。夫人孙氏赠行诗曰：「小语临歧记可真，回头仍怕阿兄嗔。看花迟早寻常事，莫作蓬莱第二人。」遂以是科通籍入翰林。山尊不喜治举子业，孙氏常规之。

　　苗氏妪劝礼王嘉庆戊午春，和珅妻死，出殡，王公大臣皆往送。礼亲王从众行，比至，车马阻塞，因饭于农人苗姓家。苗氏妪语之云：「观君容止，必非不智，今和相骄溢已极，祸不旋踵，奈何趋此势利之途，以自伤其品也！」王赧颜退。不踰年，和果败，赐死。

　　吴春麓箴礼王吴春麓御史赓枚，桐城人，嘉庆己未进士，性忠悫，以理学自期。尝与礼亲王书曰：「奋与偾，盛衰之本；勤与惰，成败之原，贪与廉，得失之林；宽与虐，恩怨之府；静与躁，寿夭之征；忍与激，安危之券；谦与盈，祸福之门；敬与肆，存亡之界。」

　　曾文正勉钱子密以操守秀水钱子密尚书应溥，尝客曾文正公幕。某年，乞假应秋试，文正设筵饯之，酒阑，语之曰：「足下名位，他日必出在诸君之上，惟操守二字，吾辈应共勉之。」钱后以小京官跻卿贰，入枢密。仅言名位，果如文正言矣。

