<!-- { "loadSidebar": true } -->
　　衙参情形各省之需次人员，自道府以逮佐杂，多者至数千人，每逢朔望，例有衙参，其情形大可发噱。有编为戏剧者，分十八出，一《乌合》，二《蝇聚》，三《鹊噪》，四《鹄立》， 「 站班。」 五《鹤警》，六《凫趋》，七《鱼贯》，八《鹭伏》，九《蛙坐》，十《猿戏》，十一《鸭听》，十二《猫应》，十三《蟹行》，十四《鸦飞》，十五《虎威》，十六《狼餐》，十七《牛眠》，十八《蚁梦》。

　　先酌乡人各直省府州县缺概归酌补.某大吏对于乡人多所迁就，僚属为之语曰：「酌则谁先，曰：「先酌乡人。」」

　　候补无期某年元旦，开封文武百官诣抚署岁，中丞延见，谓曰：「此邦旧有一对联，出句为「开封府开印大吉，封印大吉」。今为对之曰「黄泌厅黄水安澜，泌水安澜」。诸公以为何如？」咸谓巧合，而又吉祥，非大福泽人不能道也。一候补县令隅坐，似有所诵，中丞曰：「足下殆亦有佳对乎？」对曰：「卑职适亦得一对，不敢言耳！」固问之，乃曰：「候补县候缺无期，补缺无期。」

　　隔江犹唱后庭花忠州李芋僊大令有才名，工诗词，集成句对，不烦思索，脱口而出。尝客游河南，周翼庭太守方居祥符，因述在都时集句赠诸伶，皆暗藏其名。翼庭曰：「吾号殊不易对。」李曰：「何难？」即举《长恨歌》一语曰：「在天愿作比翼鸟.」良久不言，客亟询之，李以手拍其股曰：「尚有一句，「隔江犹唱后庭花」。」举座大笑。翼庭不悦，后李行时，所赠甚薄。李告人曰：「为一联巧对，换我三百金也。」李好哭，曾文正戏呼为李文哀公。文正卒，后二年，李罢官居沪以老。

　　开口呜呼有邓伯昭孝廉者，每谈及世风奢靡，人心浇薄，辄皱眉唏嘘不已。李芋僊呼之为「五代史」，言其开口即曰「呜呼」也。

　　御挷指者发痔有西藏喇嘛僧某初入京师，见王公大臣之指多御挷指，不解其故，以询译人。译人戏之曰：「此间妇女经期到时，则御戒指以戒房事。而京中多重优伶，好男色，其御挷指者，乃发痔时也。」

　　儒果何以坑之同治中，武英殿焚，书版烬焉。相国李文正公鸿藻入见，穆宗谓曰：「书已焚矣，儒果何以坑之？」 「 焚书坑儒本成事，而北人方言则以受窘辱为坑也。」 李为之莞然。

　　和尚那得食肉扬州僧莲溪善画，虽披剃为僧，而饮酒食肉如故。时两淮都转为定远方子贞，与相善，莲溪入见，每留饮。一日，于众人宴集时，戏谓莲溪曰：「汝既为和尚，何得更食肉？」莲溪故庄其容以对曰：「敢问明公，和尚不食肉，又谁当食肉者？」方为之莞尔。

　　双手托住军机大臣同治庚午科，济宁尚书孙文恪公毓汶典试四川，顺德李芍农侍郎文田副之。考官例驰驿，会秦、蜀间寇氛未靖，改道溯荆湖西上，由宜昌遵陆赴万县.山路绝险巇，有地名火风箭岭，尤斗峻无伦，文恪肩舆，竟于是倾跌，舆后二夫亦坠崖致毙。幸舆前有纤夫十六名，并力撑持，赖以不坠，舆前二夫亦幸免。其后，侍郎尝语人，当时情形奇险，幸山神有灵，双手托住军机大臣，仅乃无恙。是夕，驻节荒村，庖人无以为馔，于山家得一鸡，醢以煮粥，侍郎食而甘之。自后，非鸡粥不饱也。

　　白身督抚刘武慎公长佑官至云贵总督，连章乞休，不允。最后请入觐，乃奉谕旨。及至都，两宫慰劳殷勤，时以云南报销被劾，而竟未提及。留京数月，坚乞归，中途忽奉降二级另候简用之命。盖武慎在官不名一钱，于内廷绝无馈赠，不悦者多。当时疆臣多承恩眷，如赏宫保衔、穿黄马褂、紫禁城骑马之类，不一而足，武慎皆无之。在云贵，已六旬矣，亦未蒙赐寿。尝戏言己为白身督抚。及薨，遗疏上，始开复任内一切处分，赐祭葬，予谥。

　　武慎在官，岁惟封印入宿于内，平时寝食，不离签押房。每五日一入内，与夫人谈家事，少顷即出。

　　天而既厌周德矣吴县周伯荪太史兰，同治中，尝督学陕甘。既归，则囊有余蓄，乃倾资与伶人狎。有张天元者，与周尤昵，因从之习诗字，过从无虚日，周戏呼之曰「天儿」。后因事有违言，踪迹渐疏，而奉新许仙屏河帅振袆亦方自陕甘学差归京，天元遂弃周而事许.一日，有人戏问周曰：「比亦见天儿否？」周太息曰：「天而 「 儿而同音。」 既厌周德矣！吾其能与许争乎？」

　　四大金刚八小鬼光绪初，台谏以敢言名于时者十二人，滑稽者有四大金刚、八小鬼之称.四金刚之一曰何金寿。八小鬼之二曰程仪洛，曰宜子望。而三人皆先后守扬州，何以正直称，程以清厉着，宜以严峻名。

　　自拟骆驼光绪初，恭镗赴陕西西安将军任，以孝钦后重左文襄公宗棠，乃谒之甘肃.左设宴待之。酒酣，大言曰：「昔圣祖、高宗戡定绝域，所用将帅，皆骆驼耳！」意盖谀左也。时材官数十辈侍立左右，左指之曰：「此辈亦骆驼，稍负重，便竭蹶。」又自指曰：「我亦骆驼，然差胜若辈者，能负重而不竭蹶耳。」恭结舌不能答。

　　三人为犇丁雨生中丞日昌尝抚吴，幕中有客能鼓琴，尝招俞曲园、潘玉泉、吴介山三人同听之。田园不解音律，问潘，吴曰：「君等知之乎？」皆曰「不知」。曲园笑曰：「然则吾三人者，合成「犇」字矣。」相与粲然。盖俗有「对牛弹琴牛不入耳」之谚也。

　　三个牛头人彭而述家居，幼时，有父执朱青雷往诣其父，适他出，不遇。青雷夙知彭之慧黠也，出一偶语，令属对之，语曰：「彭老者一身土气。」盖言「彭老者」三字皆有土字也。彭应声曰：「朱先生三个牛头.」盖言「朱先生」三字皆为牛头也。

　　老斗高升京伶扶云，瑞安黄潄兰通政体芳颇赏之。一日，在酒座中，有客指黄而言曰：「扶云老斗。」盖京谚称狎伶者为老斗，伶人又有相公之称，故目其客为老斗，即门斗之意也。黄应之曰：「指日高升。」一客乃起立而大呼曰：「老斗高升。」

　　丈人腰斩老中堂内阁中书有名吴鋆者，以堂官宝文靖公名鋆，因改己名为均金。后其壻某得内阁中书，有人撰联云：「女壻头衔新内阁，丈人腰斩老中堂。」

　　邱墓之间端忠愍公方有藏石之癖，其京邸书室中，四壁皆庋汉、唐诸碑，入其中者，阴森欲绝.中庭立宋碑一座，黝然而黑，高与檐齐，远望之，颇类屏风.某太史尝过其居，谓之曰：「不揣謭陋，愿留一额.」端喜，拱手请教，太史曰：「可题为「邱墓之间」。」

　　青春作伴好还乡光绪中叶，山东有尹琅若编修琳基者，官词馆久，不开坊，悒悒弗自得，乃纵酒自遣，醉辄谩骂座客，以是与其乡人郑侍御溥元龃龉.郑遽摭尹阴事劾奏之，人皆不直郑。旨下，尹、郑皆休致。是日，枢臣述旨既退，宝文靖公鋆语同列曰：「「白日放歌须纵酒，青春作伴好还乡」两句，可移赠尹、郑两君矣。」

　　担惊劳神南安令谢芷庆明府赓云以事贻书其友，后附数语云：「某某到任及今，逐日目不停视，手不停挥，口不停说，犹觉牍累累.簿书鞅掌之余，戏拟得「年少才疏、力轻负重、赔钱呕气、担惊劳神」十六字，自谓可以概括现状也。」

　　铳手志锐字伯愚，瑾妃之兄，萍乡文芸阁学士廷式之弟子也。文以其锐字形似铳，尝以铳手呼之。

　　堂堂乎张也衡阳女士何承徽，部郎张通典之淑配也。幼承家教，绩学工诗。结褵之夕，烟视媚行，自是新人常态.通典调之曰：「怅怅其何之？」承徽应声曰：「堂堂乎张也。」

　　张氏二表八表俗谓时计曰表，表与表同音。南皮张文达公之万枋国时，其入直也，尝佩时计二枚，一大一小，同僚曰：「得一足矣，奚以二为？」文达曰：「吾仅二表耳，舍弟且八表。」舍弟，谓文襄公之洞也，于文达为昆弟行。文襄久持疆符，声绩昭著，光绪甲申中法之役，文襄由晋抚移督两粤，到任谢恩折，有「身系一隅，敢忘八表经营」等语，故文达节取「八表」二字以为言也。

　　宰相合肥司农常熟翁叔平相国同龢长户部时，某年，适田谷不登，而李文忠公鸿章方以直督遥领文华殿大学士，为节相。有人撰联云：「宰相合肥天下瘦，司农常熟世间荒。」盖李籍合肥，翁藉常熟也。

　　当头有棒反面无情婺源江峯青曾令嘉善，判牍多谐语.时有李氏妇者，设烟馆，初私识一僧，已又有所欢.僧忿而殴妇，妇乃揪之至县，讼之。江援笔立判云：「妇女开烟馆，其人可知；和尚过房亲，其事可想。不道徐娘老去，俏卖风流；那堪佛印重来，更逢露顶。两雄不并立，何分旧好新欢；一语未投机，遂至摩拳擦掌。金刚已相为努目，菩萨又不肯低眉。孙悟空仗佛救而潜身，猪八戒被魔缠而入笠。津迷醋海，兴波即在须臾；水溢蓝桥，孟浪而投冰案。既廉耻之尽丧，实法律所不容。在逃者另候访拿，到案者先行惩办.佛法当头有棒，合予笞臀；妇人反面无情，理应鞭背。此身不是三摩地，能容几许蒲团？方盘托出大西瓜，又了一重花案。该氏着当堂具结，永熄烟灯；该僧本钻穴余生，装成宝相。编兹秽史，污我彩毫；凡尔沙弥，毋为和障。此判。」

　　便宜若辈翁叔平以天阉故，无姬侍，年五十余，尚无子。一日，同僚某造见曰：「公爵位名誉，无与伦比，所憾膝下尚虚，何不纳妾为宗祧计乎？」其时旁侍仆从甚众，翁微哂，以手指仆辈曰：「我若娶妾，则便宜若辈矣。」相与大笑。

　　追你这忘八旦京伶刘鸿声好诙谐，为净角时，尝与某邸串演《锁五龙》。邸饰单雄信，败走时，刘饰尉迟敬德，追之曰：「追你这忘八旦。」邸大怒，即以鞭痛击其足，折胫，后遂步履不良。

　　潘文勤批语之奇某科会试，潘文勤公祖荫充总裁。有一卷，荐而未售，评曰「欠沙石」。及辗转托人致问，文勤曰：「其文日光玉洁，因恐风誉寸晷，未必有如此磨琢工夫，或系代枪所致，故抑之。」又一卷批一「矮」字，众皆愕视，文勤晓之曰：「矮者，谓其不高耳。」

　　人不如龟洪文卿学士钧客死京师，或告潘文勤公祖荫，谈次，及其爱妾赛金花之逃也，太息久之。文勤笑曰：「君何不达乃尔？人之死也，无所闻，无所见，身后之荣辱，有何可言！此所以有死乌龟之谚也。且古人多以龟字命名，龟为四灵之一，龙犹列于其下。若麟，若凤，若龙，世人颂美之辞，辄以取譬，何独于龟而遗之？今吾方新构一斋，当颜以「龟厂」二字，并将为之说焉。」

