<!-- { "loadSidebar": true } -->
　　王伯舒好青乌家言仁和王伯舒广文迟，道光时人。规行矩步，历为郡邑记室，无丝毫干请，长吏皆贤之。家在杭州一亩田，背郭面河，门多野趣。岁晚归来，萧然一室，人罕接其面。独好青乌家言，寻山问水，乐而忘倦。

　　谈风水者谓弓去靶京师贤良门外有河，河有桥，式如弓背。道光时，宣宗阅射，箭鹄设于桥西河边，射者立桥北，北向而射。每发矢，宣宗右顾，以视中否。岁己亥，桥拆平，鹄于桥南，对宝座设焉。射者立桥北，面西向而射，以免右顾之烦也。谈风水者谓此桥架河上，如弓之有靶，今拆平，则弓去靶矣，恐我武不扬也。至明年，遂有英人之扰.董晋卿治阴阳五行家言董晋卿副贡士锡好治阴阳五行家言，殚心者数十载，尝曰：「世之言奇门、六壬、相墓者，皆各自为学，吾独求其原于《易》以贯之。然求之愈深，闻者且骇，恐世之卒莫予知也。」

　　尹和白喜谈堪舆湘潭尹和白，名金阳。喜谈堪舆，谓古所传疑龙、撼龙之经，确有是理。每春秋佳日，辄与友人徒步走数百里，不以为劳。

　　塔忠武墓犯邻坟煞忠武公塔齐布墓，在蓟州街迤北。 「 万寿寺西。」 墓左一碑，镌御制文；墓右一碑，为湘绅建立。御制碑文应立墓左，时有堪舆家言，此墓右犯邻坟煞，碑立其右，即于邻坟不利；若立左，则于己坟不利。忠武之弟倭什布曰：「利己伤人之心，素为吾兄所鄙，安能希我利而嫁祸于人，况御碑应立墓左，不可易也。」忠武无子，倭以己子嗣之。未几，嗣子故，倭亦故，嗣子之孙亦故，祚遂绝.陈虞耽堪舆术豫有陈虞者，富人也。生平耽堪舆术，凡精斯道者，无远近，必延之于家，锦衣而肉食之。且虑僮仆不洁，亲涤溺器以奉，门下食客以故恒济济焉。

　　一日，有操南音者，踵门求谒，自称苏人许姓，世精斯术，且谓曾文正、李文忠之祖穴皆父所审定。陈闻之喜，以三千金为寿。居三月，为择地于嵩山之阴，云：「葬此，子孙必位极三公。惟地脉少寒，瘗枯骨无效，倘得生人埋之，则妙难言喻。」陈韪之。越日，集家人而告以故，并执带自缢.猛忆自经与病死，同一不得温气，复命工人速穿穴，及成，陈衣冠卧穴内，呼人畚土掩之。其子不忍，工人莫敢先动，陈怒曰：「从父命，孝也；违吾教，即非吾子，何逡巡为！」其子不得已，号泣从之。须臾墓成，陈死于穴中矣。

　　挽回杭州府学风水杭州之科第，甲于他郡。嘉、道而后，渐不如绍；咸、同之际，复不如宁。钱塘丁松生大令丙谓为府学风水不佳所致；因于光绪乙亥科之前期，请于大府，将门向稍为修改，又将五魁亭饰而新之。八月初八士子入场之日，适工竣，大令于亭前燃双响炮三十枚，谓以振文气也。洎榜发，杭人中式正副榜者恰三十人，松生之侄修甫中翰立诚得亚元。

　　王莘锄不信堪舆家言无锡王莘锄吏部縡自典闽试还，遭母丧，闭门读《礼》，急欲营葬。堪舆家言是年风水不利，毅然斥之，谓迟葬非礼也。堪舆家亦侃侃争论，谓苟葬者，不出两月，君必不可为讳.家人大惧，潜书「葬」「不葬」二纸，至其母灵几前拈阄，三阄皆「不葬」。羣阻之，王一笑置之，克日兴工，自督役。举窆时，王忽踬地伤足，不良于行，舆归城中，遂患寒疾，竟不及两月而卒。

　　堪舆家颠倒灶之方向鄞有堪舆家设肆于市，一日，有男子在肆中大骂，将用武。众人环集问故，其人曰：「夏间因人口不安，就彼问卜，彼问灶何向，我对曰南向，彼曰宜改西南，我谨如其言。乃至秋而仍多疾病，又来问卜，彼仍问灶何向，我曰西南，彼曰宜改正西，我亦如其言。今已入冬，病者未愈，加以贸易折耗，无聊之至，姑再卜之。彼问如前，及我告之，则曰宜改南向，是仍复其初矣。自夏徂冬，我奉彼为蓍龟，乃颠倒如此乎？」众大笑，为解劝之而去。

　　高锡麒相门灶宝应朱曼伯方伯寿镛自幼至老，虔奉财禄寿三星，每晨焚香叩头各八十，凡二百四十。令其孙乳名一虎者，在旁记数，行之数十年。光绪时，开藩汴中，知县高锡麒以精堪舆家言自荐.朱尝召之，为相门灶，虽安一床、设一几之细，必令高指示方向也。

　　阴阳生批殃榜人死有回煞之说，北方谓之出殃。道光时，有常某者，客京师，曾言地安门外，其家有新死者，延阴阳生批殃榜，乃检查，告以期，且曰：「此殃大异于常，必为厉，合家徙避，仍恐不免于祟。惟有某鸦番乌克神， 「 即看街兵也。」 胆大能敌，当邀至家以御之。」其家甚恐，至日，访某，邀之酒食。食毕，告以故。某亦素负其胆，不肯辞.至夜，闻棺盖作声，视之，则盖已离开，棺中人欲起矣。急跃棺上，力按之，相持竟夜。闻鸡鸣，棺中始寂然，某仍合其棺。及其家人至，问夜来情景，某不言，但以无事答之而归.其家乃以无事告阴阳生，生愕然曰：「吾前检日，误矣。其实殃之归，正在今日耳，然其厉不可言状矣。欲御之，仍非某不可。」其家复至某处，求其再来。某欲却，而恐失胆大名；欲去，恐力不敌，姑应之，而心自疑虑.偶至街前，适一拆字者卒然问曰：「尔有何心事，当告我，可为筹之。」某怪其无因而先知，乃告之故。拆字者曰：「鬼甚厉，尔将不敌，我有爆竹三枚相赠，但至事急时，燃放之。三放，可无事矣。然不可在屋中，当登屋以俟。」某至，如拆字者所指。及夜半，棺盖裂，声甚猛，果异于前夜。盖方裂而尸已出，见无人，即出院，四望，见某在屋上，跃而登。将及矣，某放一炮，应声而倒。少顷，复起，如是者三，炮尽而鸡鸣，尸不复起矣。其家人至，备悉其状，舁尸复殡，往告阴阳生。而某已暴死，身若火燃者，硝磺气犹未散也。后询知此生素恨某，欲因此杀之，且以神其术也。

　　方士代人饮食顺治时，新城王李木吏部家中有一方士，能代人饮食，其人自饱，亦往往令人代食，即溲溺亦如之。

　　异僧幻术郑成功据台湾时，有粤东异僧泛海至，技击绝精，袒臂端坐，斫以刃，如中铁石。又兼通壬遁风角，与论兵，亦娓娓有条理。成功方招延豪杰，甚敬礼之。稍久，渐骄蹇，成功不能堪，且疑为间谍，欲杀之而惧不克。其大将刘国轩语成功曰：「必欲除之，事在我。」乃诣僧款洽，忽请曰：「师固佛地位人，不知遇摩登迦，还受摄否？」僧曰：「参寥和尚，久心似沾泥絮矣。」刘因戏曰：「欲以刘王大体双一验道力，坚我信心，可乎？」乃选娈童、倡女姣丽善淫者十许人，布茵施枕，恣为媟狎于其侧，柔情曼态，极天下之妖惑。僧谈笑自若，似无见闻。久忽闭目不视，国轩拔剑一挥，首已歘然落矣。成功询其故，国轩曰：「此术非有鬼神，特炼气自固耳。心定则气聚，心一动，则气散矣。此僧心初不动，故敢纵观.至闭目不窥，余知其心已动而强制，故刃一下而不能御也。」

　　朱先生精异术朱先生者，不知何许人，或曰明宗室也。康熙时，隐于浙，精异术.尝架箸于几，捕鼠置其中，鼠不得出，猫不得入，名曰诸葛八阵图.又尝剪纸为鱼，置之盆中，即游泳矣。

　　某术士试幻术某术士手撮棋子布于几，中间横斜萦带，不甚可辨，外为八门，则井然可数。投一小鼠，从生门入，则曲折寻隙而出；从死门入，则盘旋终日不得出。

　　张菊人习杂技嘉兴张菊人初营举子业，继而改习杂技。尝应某室之召，为营窀穸。既定山向，众地师乃谓宜改他方，主人惑之。菊人曰：「姑如我言，开穴五尺，如无异物，改向亦可。」乃勼工掘土，果得两龟。众地师议欲再开，菊人力争不得。又尺许，得松脂二，具人形矣。主人大悔，菊人曰：「是殆有命，不可强也。如向葬之，亦保平安，第得福须在百年后耳。」同时又有延请者，其葬日同，菊人弗及兼顾，令其徒代往相度。问择何时，曰：「视树头生鱼，即大吉时也。」届期，工匠毕集，经营甫定，适有村人上市买双鱼归，会有葬事，悬鱼于树而来观.其徒见之，遂召工下窆。

　　菊人为人占课决休咎，辄奇中。某抚军闻其名，以币招之。时方修葺官廨，为之定方位。抚军以其略偏，欲改正向，曰：「是亦无伤，惟不及百年，恐毁于火耳。」抚军令占课问事，并射覆，均无不验。一日晨起，令占今日有事否，曰：「今夕有添丁之喜。」问男乎女乎，曰：「男也。」抚军笑曰：「室中惟老妻，年将花甲，尚得生男乎？」忽阍者入白，公子夫妇同归，抚军异之。盖公子率妇归宁，因妇翁远调他省，挈眷言旋，风顺潮平，自金陵四昼夜遂抵杭。是夕，果举男。时有杭人招菊人夜酌者，菊人踌躇至再，乃雇肩舆往。入座，席未终，佯醉，潜至室隅，褫其上下衣裤，赤身登舆而归，主人以其醉矣。他客欢饮如故。二更后，邻居不戒于火，延及之，仓卒无有免者。或以问菊人，曰：「我亦数中人也，以衣服代之，乃得幸免于厄耳。」后两耳皆聋，问答以笔，遂不复为人占课，菊人自谓为泄漏天机太多之故也。

　　纸入为祟道光壬辰，义宁居民之育鸡者，夜半，有物翦其翅，视之，无异常鸡，捉而观之，翅中必有数翎截去寸许者，亦不全翦也。比户哗噪，不知所云。有一妇置埘床下，备秽物以待。三更，埘中作声。掷击之，应而寂。移灯视之，地有纸人长三寸，执纸翦刀。焚之，无他异，月余乃安。

　　光绪丙子夏秋之交，吴中盛传有妖人翦纸为人，夜入人房闼，绞取男妇辫髻，或压伏卧者胸部。受压者遂为梦魇，苦闷万状，气咻咻然不得醒，醒辄大病。世俗相传纸上附生人灵性，焚之，其生者便焦灼死。其遣纸人之法，或言令生人卧于地，以纸人置其身，一人从旁诵咒书符，则生者如睡，而真灵附纸人飞出矣。或有言须拜而遣之者。道路传闻，其说不一。后某令获其党数人，严鞫之，亦坚不承招，而肆扰颇甚。

　　苏垣有衣匠，晨如厕，觉头上有黑气一团，良久始灭。初亦不以为意，比归，失辫.明日，有人如厕，亦如之。始犹在阊门、胥门一二处，数日而蔓延殆遍。由是相戒无敢登溷，而溷为之一空。

　　张姓子甫弱龄，发亦被翦。母将余发劚去，惟留一顶，即以劚下发置桶中，坐而溺焉。子方卧床，语母曰：「辫还矣。」问在何所，曰：「床下。」索之，果然。已而哗曰：「来割势矣。」且哗且哭。母大惊，嘱其以一手握肾，以一手捉之。子如母教，捉其一股，软亦犹人。急欲遁，握愈固，窘甚，益挣扎欲去，相持间，股忽折，遂逸。众往视子手中，乃纸翦人股耳，亦投桶中。

