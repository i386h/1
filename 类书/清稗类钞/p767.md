<!-- { "loadSidebar": true } -->
　　陈吴氏饵毒殉夫山阳吴夫人，为颍州陈勇烈公之妇，吴礼北游击璜之女也。幼读《女四书》，孝事父母，能识大义.同治乙丑，勇烈奉李文忠公鸿章檄，会剿陕捻张仲愚于滑县之陈滩。时各军未合，前后受敌，勇烈鏖战竟日，身受矛伤，复大呼，驰斩悍捻六名。捻发铜炮，中腰而颠。时年仅二十一。遗命葬山阳。

　　夫人初得凶问，昼夜号泣，水浆不入口者五日。父母劝之，曰：「吾何敢死！腹中一块肉，陈氏宗祧所系.」勉起啜粥。及勇烈柩至清河，有某某闻文忠为奏请优恤，欲移柩返天长，盖天长为勇烈昔年被掳之地也。夫人曰：「先夫生不乐居天长，死乃强之耶？必欲移柩，更以一棺将我去耳。」某无言，遽出。阅十日，突以众至，径登堂举柩行。夫人阻之，伏柩而号，勇士扶之，颠晕于地。及柩出，胎堕，哭而言曰：「吾不可复生矣。」遂服毒药死。时年仅十有八耳。刘壮肃公铭传方帅师驻清河之扬庄闻之怒，立遣兵勇水陆追柩返，并擒某及同谋之张孝先，实时正法。文忠则疏请建双烈祠以合祀之。

　　沈氏饵阿芙蓉膏而死甘氏姬沈氏，苏之长泾人，父母早亡，依假母沈氏，遂从其姓。美姿容，通文史。闽人甘应槐作宰于吴，购之为妾，生一女。王壮愍公有龄由苏藩升浙抚，檄调应槐以行。当粤寇告警，遣姬随大妇归.未几，省城陷，壮愍死，甘亦死焉，姬矢志守洁。假母至闽，迫其反，欲嫁之，不从。发箧中书，焚之，赋《十叹》、《十诀》词绝句二十首，遂饮阿芙蓉膏而死，年甫二十五。时同治丙寅十月也。

　　某女为安得海逼死孝钦后藉恭亲王之力，以诛端华、肃顺，时奔走其间者，实惟内监安得海。事成，孝钦倍益宠幸之。而安亦自恃有功，愈跋扈，恃势妄为，无所不至。京师西华门某羊肉铺有女子，色殊丽，安见而悦之。以其父不允，嘱盗诬女父为同党，毙之狱.女悲愤，益不从。一日，值安过其门，女大詈，自投阶下而死。

　　阿莲投井咸丰时功令：官吏有亲丧，因兵乱不奔赴者，虽服满，仍解任回籍，持百日服。于是樊玉农由河南府知府回湖北咸宁县籍持服，而满洲德某实来代之，未逾月，有妾投井死。

　　先是，有王某者，与德之父同官江西，实有异姓昆弟之谊.其王媪与德之母，亦以姊妹称.后王以事遣戍，有仆负羁绁以从，临行，叩首于主母曰：「奴从主人去，无所恋，惟一女名阿莲，所爱怜也，幸善视之。」媪曰：「若从主人去，若女即吾女也。」于是迁莲于闺中，以女畜之，且教之读书。莲长而美，德见而艳之。德故呼媪为姨，请于姨，愿委禽焉。德美风仪，且能为诗，喜金石书画，翩翩佳公子也，然性儇薄，得新则弃旧.初娶妇，极相爱重，后又纳广陵倡女为妾，与其妇仳离.媪固知之，谓曰：「汝已娶妻，将以阿莲为妾乎？」德曰：「不然。前所娶妇，不安于室，久归母家，姨所知也。莲妹归我，即我妻矣。」媪曰：「广陵之妇，口舌可畏，莲非其敌也。」德曰：「彼物故久矣。」媪使侦之，其家果无广陵妇，乃诺其请。德以礼娶之，视如嫡。而广陵妇实未死，已更易满装，故侦者不觉也。其性阴险，凡德所爱宠者，必以术间之。德怒，则或以赠僚友，或以配家奴。若有子女，知不可去，则用计并杀其母子，如是者非一人矣。

　　莲始至，广陵妇谬相敬重，不敢均礼.久之，微用其离间之策，而德甚爱莲，不能动。广陵妇乃益自卑下，日为栉发。俄而发臭，俄而体臭，然他人固不闻也，惟德则闻之，不知其何术也。俄而并其室中亦臭，德遂不复入莲室。久而厌之，乃以与其弟，弟于兄弟行居八，家人呼之曰八爷。莲号泣不从，德语之曰：「吾与若，缘尽矣。吾弟八爷年少未娶，从八爷，不胜从我乎？」乃择吉日，将使成礼.而所谓八爷者，亦喜甚，未及期，先入莲室，以甘言悦之曰：「若意中欲何物？当为若购之。」莲不应，固问之，乃大言曰：「他无所需，为我买好棺一具足矣。」八爷悚然而出。会媪之子来为河南府丞，媪将与偕至，莲每日问已至未？乃媪未至而期已及，莲知不及待，一日，挈一小婢入后圃，圃故有井，莲趋赴井旁，而命婢至他处采花，婢去稍远，即奋身入井。婢回救，无及矣，奔告于德，使人出之井，其内衣皆缝纫严密，知其死志久定也。莲既死而媪至，大骂于河南府之堂，呼德之小名曰：「巧儿，偿吾女之命！」德叩头服罪，且为莲盛丧葬之仪，使其弟八爷以妻服服之。

　　孝哲后殉穆宗孝钦后喜观剧，孝哲后侍，见淫秽戏剧，即转首面壁，孝钦累谕之，不从。旋以宫监、宫眷之谮，遂深嫉之。孝哲美而端重，每见穆宗，辄微笑以迎，孝钦即加以狐媚惑主之罪。有劝其昵孝钦者，后曰：「敬则可，昵则不可。我乃奉天地祖宗之命，由大清门迎入者，非易动摇也。」有谗者言于孝钦，益恨之，由是有死之之心矣。然孝哲无失德，知不欲帝近己，则亦远帝，孝钦无如何。

　　会穆宗病，孝钦往视，或见孝哲未侍，立召至而严斥之，孝哲曰：「未奉懿旨。」孝钦语塞。及穆宗弥留，不待召，哭而往，问：「有遗旨否？」手为拭脓血。穆宗书一纸与之。孝钦忽入，大骂曰：「妖婢！此时犹狐媚，必欲死尔夫耶？皇帝与尔何物？可与我！」孝哲不敢匿。孝钦阅讫，冷笑曰：「敢如此大胆耶？」立焚之。盖立嗣事也。乃手批其颊无数。孝钦手戴金指甲，致孝哲面血痕缕缕，乃斥令退，不使之送终也。须臾，穆宗升遐，孝哲以片纸请命于父崇绮，崇批一「死」字，殉节之志遂决.或曰：孝哲痛不欲生，旦夕悲痛，两目尽肿.祟入视，因奏曰：「皇后如此悲痛，可即随大行皇帝去矣。」崇出未移晷，而孝哲崩。时光绪乙亥二月二十日，年二十二，距穆宗崩未百日也。孝哲一目为重瞳，福相端严，不好音乐，作书端丽，比以身殉，天下痛之。潘敦彦之奏，虽愚忠，亦公论也。

　　刘氏妇投水津门流妓，多出杨柳青、独流诸处，其地淫风流行，过于溱洧矣。乃有刘氏妇者，亦杨柳青人，其姑佣于某氏。某氏子知其子妇之美，乃以重金啖其姑，使招子妇来，供缝纫之役。其子妇初意不愿，姑强之，乃往。始至，无所事，针黹稀少而饮馔丰腆，亦颇相安。数日后，某氏子于薄暮入其室，挑以言，不从，直前犯之。夺门而出，奔回其家。某氏子乃使其姑劝谕之，姑告其子，子亦以为可，母子二人朝夕聒焉。妇遂投水死。

　　邢阿金殉后夫邢阿金，苏州农女也。幼随母往来大家，故有大家风，修眉纤趾，望之楚楚，烹餁缝纫，并皆精妙，诵唐人小诗，略能上口。年及笄，嫁田舍儿，性粗暴，以其荏弱不任井臼，虐遇之。阿金性柔和，惟背人啜泣而已。其母闻之，大戚，以钱赎之归，又嫁一富家子，则年少美丰仪，阿金自幸以为得佳壻也。不意其佻达无度，得新弃旧，旋即仳离，乃嫁一官人为妾，又不容于大妇而归.于是阿金年亦逾二十矣。有黄大令者，年逾周甲，得之为簉室，甚嬖之。黄妻久卒，谋以为妻，阿金不可，曰：「妾出身微贱，岂足上俪君子！不独损折年寿，亦且累君盛德。」黄鉴其诚，益爱重之。黄有子妇与年相若，阿金待之极有恩礼.子妇承翁意，事之如姑，阿金虽谦不敢当，然子妇执礼不衰。无何，黄病，阿金侍汤药惟谨。年余，黄卒，竟仰药以殉。黄之子感其殉父，附葬如礼焉。

　　胡氏殉后夫黔中有任某者，续娶胡氏，再嫁妇也。然甚贤淑，抚前妻子如己出。越数年，任大病，胡侍奉汤药，支持门户，累月不懈。见任病笃，知不可为，乃先服毒，欲与俱死，抱之痛哭，任卒而亦卒。亲友入吊，咸叹其烈。亦有议其不死前夫者，苛矣！

　　王蕙芳缢而死王蕙芳，常州人。父遭粤寇之乱，挈家避沪渎，遂家焉。贫不能自存，乃鬻女于王姓者为女。时蕙芳甫四岁，及长，丰姿秀丽，娴习女红，王爱之。无何，王卒，其妻旧居北里，搔头弄姿，非良妇也，携蕙芳再嫁，蕙芳心非之而不敢言。其后夫素有登徒子之名。见其美，屡挑之。惧不免，遂于同治癸酉二月十三日夜缢而死。

　　张澹娘自缢殉夫张澹娘，碣石人。父以命案，株连系狱，行贿数十金，罪可脱，而家贫不能措。澹娘愀然谓母曰：「儿不能学缇萦、曹娥，杀身救父，有能出聘金数十藉脱父罪者，不问谁，愿以身从之。」有陈某者，舟子也，年四十，愿出聘金如数，父遂出狱.成婚有期矣，而陈舟遭风溺于海。讣至，父母欲其改适，澹娘正容曰：「陈之聘金，为救父也。父无恙而陈已亡，若遂他适，则为负心人，神当殛之。」悲甚，俄缢于房。父母觉，救之，绝矣。

　　殉情夫光绪癸未，扬州有某巨公者，不知何许人，挈眷居钞关外，其奴曰郁贵，苏人，年二十，聪慧秀丽，颇得主人欢.主人知其未娶，予以婢，固却之。一日，忽接家报，知父母病危，乃急归.越十余日，郁又至，且携一少女来，自言此女为胞姊，以父母俱逝，贫无以殓，愿鬻于主人，以为二老身后之资，婢之妾之惟命。某见少女婉娈可人意，遂纳之后房。

　　郁既葬父母，仍就役，视前益谨，某愈爱重之。然郁于无人处，或夜深人静时，辄喟然长叹，或且泣下。偶为同伴所瞰，怪而问之，则支吾以对，人遂不之疑。郁素不嗜杯中物，七夕，忽沽酒独酌，仰视银河，顾谓同伴曰：「今夕非牛女二星相见期耶？神仙且然，人何以堪！」语毕大悲。同伴亦不以为意。次日晨起，忽失郁所在，侦骑四出，杳无踪影。某告其姊，姊泣曰：「弟必死矣。弟死，妾何生为！」某慰藉者再，命人于水中求之，果得郁尸于三叉河口，舁归家中。其姊大哭，擗踊而呼曰：「妾误汝，妾误汝！」是夜，即投缳自尽.某大骇，疑别有隐情，命人检其室，则又无迹，益不解。及殓，乃于其姊怀中得锦囊一，启视，则郁之绝命书也。书曰：「自舅死后，表姊三岁即来我家，尔我婚姻，定于父母，十余年中，两小无猜。弟初意主人归田，告假完姻，不意父母大故，贫无敛具，计穷力竭，乃蒙吾姊施恩，一片孝心，出此下策。原期见机行事，以践旧盟，不意侯门似海，无隙可寻，两地伤心。姊既奄然致病，弟又胆怯，不敢入中堂一步。今生已矣，唯望吾姊勿忘来世夫妻之誓，则九泉瞑目矣。」某阅毕，乃知二人本为未婚夫妇，曰姊弟者，诡辞耳，因市良棺二，合葬之。好事者且为谱南北院曲十六折，名曰《殉情夫》。

