<!-- { "loadSidebar": true } -->
　　蔚西，名相文，桃源人。既观碑，且得其拓本，盖从赵叟购之也。赵为开封人，犹太种也。蔚西访其居，其犹子亦出见，因与蔚西谈，所言有类似神话者。其言曰：「我辈之去祖国，年代渺远，不可知矣。始之来此土也，凡七姓，曰赵、金、张、艾、高及二李，都八家，继而张姓不知所往。今存六姓，人口可二百，多作小负贩，婚嫁必取诸同教，然贫富相悬，不能悉拘也。惟谨守挑筋遗规，虽血缕肉线，必净尽焉。清真之旨，远过于回教，教中经卷，我祖我宗皆以金筒贮之，藏诸圣寺。然闻数百年前，忽有道士来谒，固请，出而曝之，倏焉暴风起，经飘失无存，盖为天神摄取而去矣。七十年前，有武生高某者，性凶横，为同教冠。至于撤毁寺屋，而贾其材焉，同教皆无如之何，而工徒之颠越以死者数人，盖教祖之迁怒也。寺既毁，久之，县官乃并欲夺我地，移我碑，我出死力以争之，乃罢.光绪戊申，英人潘某游至此，言奉我祖国王命，来抚慰我辈，并为我辈摄影而去，因以金筒赠之，冀以转献我之国王。然迄今无耗，我将行贾上海，访教友，且询我祖国之现状也。」碑有二，其文皆不佳，一为《重建清真寺记》，一为《尊崇道经寺记》。今录其原文如下：《重建清真寺记》之文曰：「夫一赐乐业立教祖师阿无罗汉，乃盘古阿耽十九代孙也。自开辟天地，祖师相传授受，不塑于形像，不诏于神鬼，不信于邪术.其时神鬼□济□态无祜，邪术无益。□其天者，轻清在上，至尊无对，天道不言，四时行而万物生。观其春生夏长，秋敛冬藏，飞潜动植，荣悴开落。生者自生，化者自化，形者自形，色者自色。祖师忽地醒然，悟此幽玄，实求正十枚，参赞真天，一心侍奉，敬谨精专，那其间立教，本至今传，考之，在周朝一百四十六年也。□传而至正教祖师乜摄，考之，在周朝六百十三载也。生知纯粹，仁义俱备，道德兼全，求经于昔那山顶，入斋四十昼夜，去其嗜欲，亡绝寝膳，诚意□祷，虔心感于天心，正经一部五十三卷，有自来矣。其中至微至妙，善者感发人之善心，恶者惩创人之逸志。再传而去正教祖师蔼子刺，系出祖□，道承祖统，敬天礼拜之道，足以阐祖道之蕴奥，然道必本于清真礼拜。清者，精一无二；真者，正而无邪；礼者，敬而已矣；拜下，礼也。人于日用之间，□可顷刻而忘乎？天惟寅午戌，而三次礼拜乃真，实天道之理，祖贤一敬之修何如？必先沐浴更衣，清其天君，正其天官，而恭敬进于道经之前，道□形像俨然天道之在上。

　　「姑述敬天礼拜纲领而陈之：始焉鞠躬敬道，道在鞠躬也。中立不倚敬道，道在中立也。静而存养默赞敬道，不忘之天也。□而省察鸣赞敬道，不替之天也。退三步也，忽然在后，敬道后也。进三步也，瞻之在前，敬道前也。左之鞠躬，敬道即善，道在于左也。右之鞠躬，敬道即□不善，道在于右也。仰焉敬道，道在上也。俯焉敬道，道在尔也。终焉而拜道，敬在拜也。噫！敬天而不尊祖，非所以祀先也。春秋祭其祖先，事死如事生，事亡如事存。维牛维羊，荐其时食，不以祖先之既往而不敬也。每月之际，四日，斋斋乃入道之门，积善之基。今日积一善，明日积一善，善始积累□斋，诸恶不作，众善奉行，七日善终，周而复始。是《易》有云「吉人为善，惟日不足」之意也。四季之时，七日戒众祖苦难，祀先报本，亡绝饮食。一日大戒，□以告天，悔前日之过失，迁今日之新善也。是《易》圣人于益之大象，有曰「风雷益，君子以见善则迁，有过则改」，其斯之谓与！噫，教道相传，授受有自□矣。出自□□，奉命而来，有李□艾□□□金□□□□□□□□□□七□姓等，进贡西洋布于宋帝，曰：归我中夏，遵守祖风，留遗汴梁，宋孝隆兴元年癸未，列微五思达领掌其教，俺都剌始建寺焉。元至元十六年己卯，五思达重建古剎清真寺，坐落土字街东南，四至三十五杖。殆我大明太祖高皇帝开国，初抚绥天下军民，凡归其化者，皆赐地以安居乐业之乡，诚一视同仁之心也。以是寺不可无典守者，惟李诚、李实、俺平徒艾□、李贵、李节、李升、李纲、□敬、周安、李荣、李良、李智、张浩等正经熟晓，劝人为善，呼为满剌。其教道相传至今，衣冠礼乐，遵行时制，语言动静，循由旧□，人人遵守成法而知敬天尊祖忠君孝亲者，皆其力也。俺诚医士，永乐十九年奉周府定王传令赐香，重修清真寺，寺中奉大明皇帝万万岁牌，永乐二十一年以奏闻有功，钦赐赵姓，授锦衣卫指挥，升浙江都指挥佥事。正统十年，李荣、李良自备资财，重建前殿三间.至天顺五年，河水渰没，基址略存，艾敬等具呈，按□□奉本府承河南布政使司札付等因，至□元年古剎清真寺准此。李荣复备资财，起盖深邃，明金五彩妆成，焕然一新。成化年，高鉴、高锐、高（金尤）自备资财， 増建后殿三间， 明金五彩妆成， 安置道经三部， 外作穿廊， 接连前殿， 乃为永远之计， 此盖寺前后来历也。 天顺年， 石斌， 李荣， 高鉴， 张瑄取宁波口教道经一部， 赍至汴梁归寺。 高年由贡士任徽州县知县， 艾俊由举人任德府长史， 宁夏金瑄先祖任光禄寺卿， 伯祖胜口金吾前卫千兵， 瑄置买供桌铜燱瓶烛（缺文）

　　「□惟三教各有殿宇，尊崇其主。在儒则有大成殿，尊崇孔子，在释则有圣容殿，尊崇牟尼，在道则有玉皇殿，尊崇三清。在清真则有一赐乐业殿，尊崇皇天。其儒教与本教，虽大同小异，然其立心制行，亦不过敬天道，尊祖宗，重君臣，孝父母，和妻子，序尊卑，交朋友，而不外于五伦矣。□嘻！人徒知清真寺礼拜敬道，殊不知道之□原□□天，而古今相传，不可诬也。虽然，本教尊崇如是之笃，岂徒求福田利益计哉！受君之恩，□君之禄，惟尽礼拜告天之诚，报国忠君之意。祝我大明皇上德迈禹汤，圣并尧舜，聪明睿智，同日月之照临；慈爱宽仁，配乾坤之广大。国祚绵长，祝圣寿于万年；皇图巩□，□天长于地久。风调雨顺，共□太平之福。勒之金石，用传永久云。开封府儒学增广生员□锺譔，祥符县儒学廪膳生员曹佐书，开封府儒学廪膳生员傅儒篆。弘治二年岁在己酉仲夏吉日，清真后人宁夏金锳祥符金礼并立。」

　　《尊崇道经寺记》之文曰：「赐进士出身朝列大夫四川布政司右参议江都左唐撰文。赐进士出身征仕郎户科给事中前翰林院庶吉士淮南高洘书丹。赐进士出身征仕郎前吏科给事中维扬徐昂篆额.尝谓经以载道，道者何？日用常行古今人所共由之理也。故大而三纲五常，小而事物细微，无物不有，无时不然，莫匪道之所寓。然道匪经无以存，经匪道无以行。使其无经，则道无载，人将贸贸焉莫知所之，卒至于狂谈而窈冥行矣。故圣贤之道，垂六经以诏后世，迄于今而及千万世矣。至于一赐乐业教，始祖阿耽，本出□□西域，稽之周朝，有经传焉。道经四部五十三卷，其理至微，其道至妙，尊崇如天。立是教者，惟阿无罗汉为之教祖，于是乜摄传经，为之师法。厥后，原教自汉时入居中国，宋孝宗隆兴元年癸未，建祠于汴。元至元十六年己卯重建。其寺，古剎也，以为尊崇是经之所。业是教者，不止于汴，凡在天下业是教者，靡不尊是经而崇是道也。然教是经文字，虽与儒书字异，而揆厥其理，亦有常行之道，以其同也。是故道行于父子，父慈子孝；道行于君臣，君仁臣敬；道行于兄弟，兄友弟恭；道行于夫妇，夫和妇顺；道行于朋友，友益有信。道莫大于仁义，行之，自有恻隐羞恶之心。道莫大于礼智，行之，自有恭敬是非之心。道行于斋戒，必严必敬；道行于祭祖，必孝必诚；道行于礼拜，祝赞上天，生育万物，动容周旋之际，一本乎诚敬也。至于鳏寡孤独疲癃残疾者，莫不周恤赈给，俾不至于失所。贫而娶妻不得娶，与葬埋不能葬者，莫不极力相助。凡婚资丧具，无不举焉。及至居丧禁忌荤酒，殡殓不尚繁文，循由礼制，一不信于邪术，下至权度斗斛轻重长短，一无所敢欺于人。求观今日，若进取科目而显亲扬名者有之，若布列中外而致君泽民者有之，或折冲御侮而尽忠报国者有之，或德修厥躬而善着于一乡者，亦有之矣。逮夫农耗于野公而公税以给，工精于艺而公用不乏，商勤于远而名著于江湖， 贾志于守而获利于通方者， 又有之矣。 畏天命， 守王法， 重五伦， 遵五常， 敬祖风， 孝父母， 恭长上， 和乡里， 亲师友， 教子孙， 务本业， 积阴德， 忍小忿， 戒饬劝勉之意， 皆寓于斯焉。 呜呼！ 是经也， 日用常行之道所著者有如此。 是故天命率性， 由此而全； 修道之教， 由此而入； 仁义礼智之德， 由此而存。 若夫塑之以像态， 绘之以

　　（缺文）

　　旁门左道之宗教依托宗教之旁门左道，不可胜数，弥勒教、白莲教、天理教、中洋教、上帝教、三祖教、黄天教、在里教、义和团、大乘教、大成教、萨满教，及崇拜一切自然物如水火龙蛇之类者，非流于妖邪，即困于鄙陋，实皆不足以言宗教也。

　　弥勒教弥勒教，大抵糍团教、 「 一作慈团.」 五伦教之流亚也。其教徧各省，江、浙尤盛。初，有杭人须天衡者崇奉之，自言其七世祖某为弥勒化身，亲授珠经三，劝人持斋修行，身后不入轮回，皆归佛国。月之塑望，必诵经礼佛，徒党毕集，曰上供。诸男女入教者，皆拜师，师为之命名，焚表给牒，并演《易》卦为宗派。亦派执事，行能出众者，则有清书、班首诸名目。同教者相遇，彼此必问何卦派何执事，始叙尊卑。

　　乾隆时，晋宁李因培督学江苏，陛辞，高宗谕以密访邪教。及按试松江，适有以习弥勒教告者，拘之，严讯，斩须天衡，绞杨维忠，军徒流杖十余人，皆教中魁也。当壬午圣驾南巡时，杨徒康伦姐等献经行在，高宗初未喻，温语遣之，后遍询阁臣，始知为刘福通之流，故有是命。

　　白莲教白莲教，一名清茶门，为道教之支流，最为妖妄。汉末，黄巾张角兄弟起于山东，当时虽无白莲之名，然实权舆于是。乾隆癸丑，白莲教匪尝起而为乱于湖北之枝江县.嘉庆乙亥十二月丙寅，仁宗谕曰：「滦州石佛口王姓，其先世自前明以来，倡立白莲教，自称闻香教主，流传至今，二百余年，已阅十辈，其子孙仍怙恶不悛，改教名为清茶门.种种悖逆情形，应照大逆办理。其江南、湖北、河南等省传教各犯，饬各督抚迅速查拏。」

