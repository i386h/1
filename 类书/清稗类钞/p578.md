<!-- { "loadSidebar": true } -->

　　凡人死，宗族戚友往吊之，贫者助银钱，富者赠哈达，亦有馈茶酒者。其有服之男子，百日中不盛服，不梳沐，妇女则去耳环与念珠，他无所忌。富者时召喇嘛，使讽经一年。死后第七日，颂祷者为之祈死后之冥福，而一切施济如谷食金银等物，皆以奉喇嘛，并为熬茶送大小昭点灯。此等举动，每值第七日，皆当举行，至四十九日大宴喇嘛后乃止。死者衣物悉送喇嘛，其财产则遵死者遗嘱，赠于高等或有令闻之喇嘛。

　　藏人有遗嘱，其由来亦甚远.富人每以其财产与其子或友，又留一分以为其身后各事之费用者。

　　死后之四十九日以内，皆当于灵几前供献酒食，并燃麦粉、牛酪、松屑以为香。至第四十九日，则凡属死者之衣履、冠带、钱币等物，皆净之以水送喇嘛，为死者祈福。喇嘛则登坛作法，驱除邪神饿鬼，俾勿扰死者冥间之安居。

　　西康番人丧葬西康番人父母死，号哭躃踊，捶胸抓发，哀痛迫切，与汉人同。至于葬，则有天、水、火葬之别.如人死以尸送之于山，任鸟鸦食其肉，所余之骨收而碎之，敷以麦粉，复为鸟食，必食尽而后止，名曰天葬。又以尸弃于河内，名曰水葬。又以尸用火焚化，将灰和泥，大如鸡卵，弃以岩穴间，名曰火葬。死后无祭祀之礼.夫死，妻即可他适.妻死而夫未满三年即娶者，辄为人所笑骂也。

　　西宁番人丧葬甘肃、西宁有食骨之鸟.番民死，负而适野，其长荷铤前导，至沙漠无人之处，左右顾视，若相幽宅。久之，仰掷铤，视铤所坠，置尸其处，如铤首而首焉。乃出室女胫骨为乐器。其俗，室女死，截其胫，空之如管。至是，吹以召鸟，其声呜咽哀怨，和以凄厉之歌。俄而翼声飒飒，鸟四集，地为之黑，血肉食尽.鸟似鹰而大，长喙，骨遇之立化。骨尽，则相与庆慰，谓之天葬。呼其名曰鹘， 「 《广韵》鹘，鹰属也。」 意其字之从骨，殆形声兼会意欤？

　　行火葬、水葬者，以其骨和土捣如泥，贮各缶，置之庙内或塞之山脚下。

　　番民之死，其家人不哭，不变服。

　　干州红苗丧葬干州红苗有丧事，不设木主，葬无棺椁，以筊卜地，浅瘗而封之，宰牲墓祭。过三年，不顾视。初丧受吊，椎牛设饮，谓之送哭。

　　六额子之葬六额子在大定、威宁，人死年余，延亲族祭墓，发冢开棺，取骨洗刷令白，以布裹之。复埋三年，仍开洗如前。如此者三次乃已。家人病，则云祖骨不白所致，以是亦名洗骨苗。

　　么些丧葬云南么些种人，死无丧服，棺以竹席为底，尽悬死者衣于柩侧，而陈设所有琵琶猪。头目家有丧，则屠羊豕，所属之人来吊，皆饭之。死无论贵贱，三日后舁至山，厝薪灌酥，焚而弃其骨，取炭一寸瘗之。

　　那马丧葬澜沧弓笼之那马种人，死无棺，置尸于庭，陈死者衣冠。家人哭不绝声，姻娅吊于百步之外而哭，友吊于五十步之外而哭，哭于尸所，以所携尊酒灌尸口毕，躃踊卒哭而拜。邻人延而款以酒食。五日后舁而焚之，葬骨立墓，岁时俱祭。丧服尤严，五世后之族兄，弟子姓之姻娅皆有服。一时轻重之服俱遇，则先服其重者，而补轻服于后。其服无节而遇恒多，故其人长年多白衣冠也。

　　黎人之丧黎人有父母之丧，用木凿空中心以为棺，埋地中。其上无建筑，无标识，祭扫礼仪蔑如也。亲丧，衣服如常时，仅以白布包其首，父母三年，伯叔期年，贫者并此无之。

　　瑶人之丧广西瑶人死，陈尸中庭，着芒接离，名曰茅绥，召集优伶于家，朝暮演剧，出殡乃已，谓之暖灵.发引日，戚友倩角男羁女，饰古今人物数十具，各执丈许之竹竿犹帯枝叶者，盛服鸣鼓锣为前导。又或始死置尸馆舍，邻里少年各持弓箭绕尸而歌，以箭扣弓为节，歌数十阕，乃棺殓之，送往山林，别为庐舍，待积有二三十棺，始葬化石窟。

　　反而虞，沿途号其字曰某复，以为不号，则魂不归也。再虞，则举其所遗衣服尽火之。无禫、祥礼.三十六阅月，服甫阕。未阕，不袵金，不肆刧，虽瑶目胁之以威，葛党钩终不忍佩。葛党钩，瑶利刃也。迨晨除素服，晚即肆暴如故矣。

　　神祇鬼魅之祭祭祀为人世所不废，五大洲皆有之，以彼之宗教，亦有仪式也。我国重宗法，故重祀祖，又为多神教，而于天神、地祇、人鬼、物魅亦皆有祭，陈列淆杂，莫衷一是。或常年设祭，或祭无定期，而不属于是令者亦不可胜数。

　　行香行香本为事佛仪注，即执香炉以绕行佛会中也。帝王行香，则自乘辇绕行，而令他人代执炉以步其后。其行香之法，或谓散撒香末，或谓仍自炷香为礼，但执炉周匝道场而已。近世文武官吏入庙焚香叩拜，曰行香，则但袭其名耳。亦曰拈香，俗语谓之烧香。

　　黄陂人朝山黄陂乡人每岁于农事毕，行朝山礼.每社香头四人，四人中又举一人为长，先期斋戒。行日，沿途鸣锣宣佛号。其宣佛号，先一人曰南无阿弥陀佛，羣应之曰无量寿佛，一路呼号至山。冠染麻红缨凉帽，蹑草履，披天青布单套。朝山毕，必购山上所售木喇叭、木刀、木鎗筯及汤勺之类，携归以赠亲友。

　　蜀人拜香蜀俗，父母有疾病，子即拜香。拜香者，以香三缚于额，一步一跪，自其家起，至庙而止。路之远近，即视病之轻重也。

　　旗人所祀之神关羽、马神诸祀，满蒙汉军旗人一律举行。其祭品，牛羊豕杂牲皆有之，惟库雅喇满洲每杀犬以祭，而对人则诡言为豕也。

　　满洲跳神满洲尚跳神，无富贵贫贱，皆于内室供神牌，木版无字，亦有用木龛者，室中之西壁、北壁各一龛。凡室，南向、北向以西方为上，东向、西向以南方为上，龛设于南。龛下悬黄云缎帘幙，亦有不施者。北龛设一椅，椅下有木五，形若木主之座。西龛上设一几，几下有木三。春秋择日致祭，谓之跳神。其木，若香盘也，祭以香末洒于木上。室南向者，多以北壁为正龛，西为旁龛；东向则以西壁为正龛，南为旁龛。旁龛乃最尊处也，最尊处所奉之神为观世音大士，次为关帝，次为土地，故用香盘三也。

　　国初出师，恒载关羽像以从，所向克捷。及入关，乃崇祀之，尊与孔子并，满语称之为关玛法。玛法者，祖之称，盖尊之至也。中壁所祀，一为朱果发祥之仙女，一为明万历妈妈。

　　八旗旧族、宗室、王公家跳神，每前一月，于神房敬造旨酒，用黍米糟曲，如江南造酒式。前三日，每日朝暮献牲各二，曰乌云。 「 即引祀也。」前一日，敬制糕饵，以椎撃碎黄黍米，然后蒸馈，曰打糕，神前各置九盘.大祀日，五鼓，献糕于明堂如仪.俟使归，主人吉服，向西跪，设神幄，向东，供糕酒素食，中设如来，观音，关羽位。女巫吉服舞刀，祝曰：「敬献糕饵，以祈康年。」主人跪撃神版，诸护卫撃神版及弹弦筝，月琴以和之，声呜呜可听。巫歌毕，诵祝词，主人敬聆毕，叩首，兴.司香妇敬请如来，观音二神位出户牖，西设龛，南向以奉之。司俎者呼进牲，牲入，主人跪，家人皆跪。巫前致词毕，以酒浇牲耳，牲耳（月禹），司俎者高声曰：「神已领牲。」主人叩谢.司俎者挥庖人进刲牲，葅烹毕，及熟荐，选牲肉最精者为醢，供神位前。主人再拜谒，巫致辞.主人叩毕，巫以系马吉帛进，巫祝如仪，主人跪领吉帛，付司牧者，叩，兴，始聚宗人分食胙肉，不许出户庭，且讳言死丧事。宾至，主人迎送不出庭门.暮供七仙女，长白山神，远祖，始祖位，西南向，以神幙隐蔽窗牖，志幽冥之意。舞刀进牲，读祝词，惟伐铜鼓作渊渊声，祝词声调各异。次晨，设位于庭院前，位北向。主人吉服，用男巫致词毕，以米洒扬趋退，主人叩拜，牲肉皆刲为葅醢，和稻米以进，曰祭天还愿。越翌日，于神位祈福，供以饼，饼以五色缕供神前，祝辞毕，以缕系主人胸前，为受福。三日，祭乃毕。若满洲旧族之近兴京城者，祀典礼仪皆同。惟舒穆禄氏供大上帝，如来菩萨诸像，又供貂神于神位侧。纳兰氏则献羊鸡鱼鸭诸品，巫用铜铃系腰跳舞，以铃坠为宜男之兆。

　　蒙人祀天门星蒙人每晨熬茶毕，将一勺出户，向东南奠之，跪诵经语一句，谓之哈拉哈乌敦，译言天门星也，即灵星。

　　蒙人祀佛蒙人居行帐中，必供佛数龛，像以铜制，贫者则以泥制.供佛之处，率在包之西隅，随门为向。供净水五杯，或炒米五碗。碗以铜制，式扁缘厚。佛前然火一盆，牛油海灯各一具，均长明不灭。佛龛前除叩拜外，不许人立，谓阻佛路也。拨火之铁翦夹，人不得动，动之则谓招口舌也。

　　行帐外必悬红或白方布旗，大小不一。旗密书经语，皆藏文，喇嘛所书也，飘扬风中，俗呼经旗，云以镇邪魔也。

　　蒙人悬帛致祷蒙俗尚鬼，山川神祗，累石象冢，常悬帛致祷.报赛则植木为表，谓之鄂博。过客致敬，不敢犯也。

　　蒙古跳神豫防劫祀蒙古跳神用羊酒，以一人介冑持弓矢坐于墙阙.盖先世有劫祀者，故豫使人防之，后因沿为制也。

　　蒙番磕等身头青海柴达木蒙番之奉佛，必磕等身头，望南叩头而进，以拜代步。身贴地，两胫后伸，两手前推，手指印地为记。起而前，足趾接手印处，跪下复拜。起立，再步至手印处，跪下复拜，以趾接指。连环相接，中无隙地。每一拜则向前行六七尺，每日可行十里，如是竟日。过阿克坦河、巴颜喀剌山、木鲁乌苏、当拉岭、喀喇乌苏、冈里斯山，至拉萨达赖喇嘛所居之寺，凡七千里，约历一年有半，尚有雨雪风沙之时，则须两年有余矣。

　　苗人祭用牛彘白苗之祭祀用牛。其屠牛之法，先絷之，乃使大力者以斧背击其脑，必一击即倒，再剖割之。倒之方向，谓为有关祸福，如向不祥之方而倒，则羣扶之，务使转其向。此法青苗、黑苗、花苗及仡佬、倮罗、仲家、蔡家诸族皆同，然祇屠祀祖之牛时如此耳。

　　祭时若不用牛而用彘，则曰做母猪鬼。乃择一长高而瘠之彘，先刺毙，以泥遍涂其身。掘地为灶，燔多柴，投涂泥之彘于其中。二三小时，取出拨泥，皮毛随脱，分啖之，必立尽.又指某地为昔年曾做大鬼杀牲数万之地，相率不敢居。凡有疾病灾害，则祷于先人之墓。

　　粤寇铸像奉祀粤寇洪秀全皈依加特力教，尝以黄金铸天主像，高三尺许，供奉高台，率其徒党礼拜。越宿，乃被窃，洪大怒，杀二十余人。

