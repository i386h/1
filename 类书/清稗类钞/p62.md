<!-- { "loadSidebar": true } -->
　　异姓封爵及世职异姓爵凡二十五等：一，一等公。 「 袭二十六次。」 二，二等公。 「 袭二十五次。」 三，三等公。 「 袭二十四次。」 四，一等侯兼一云骑尉。 「 袭二十三次。」 五，一等侯。 「 袭二十二次。」 六，二等侯。 「 袭二十一次。」 七，三等侯。 「 袭二十次。」 八，一等伯兼一云骑尉。 「 袭十九次。」 九，一等伯。 「 袭十八次。」 十，二等伯。 「 袭十七次。」 十一，三等伯。 「 袭十六次。」 十二，一等子兼一云骑尉。 「 袭十五次。」 十三，一等子。 「 袭十四次。」 十四，二等子。 「 袭十三次。」 十五，三等子。 「 袭十二次。」 十六，一等男兼一云骑尉。 「 袭十一次。」 十七，一等男。 「 袭十次。」 十八，二等男。 「 袭九次。」 十九，三等男。 「 袭八次。」 二十，一等轻车都尉。二十一，二等轻车都尉。二十二，三等轻车都尉。二十三，骑都尉。二十四，云骑尉。 「 自一等轻车都尉至云骑尉，各袭三次，袭次完时，以恩骑尉世袭罔替。」 二十五，恩骑尉。

　　异姓者，自皇族外，统满洲、蒙古、汉军、汉人而言之也。国初以从龙英杰，皆为开国元臣，故凡拜勋爵受勋职者，咸得世袭罔替。若锡封于顺治壬辰以后，则即以次为沿革，间有特命视开国元臣世袭罔替者，盖异数也。乾隆时，高宗追念阵殁殉难诸臣，赐后裔官一人曰恩骑尉，视正七品，世袭罔替。

　　世禄品级禄米公之位视三公，冠珊瑚，服斗牛，禄米六百石。侯、伯服与公同，禄米四百石。子位视正一品，服麒麟，禄米三百石。男位视子，禄米一百五十石。轻车都尉正三品，禄米一百石。骑都尉正四品，禄米六十四石五斗。云骑尉，正五品，禄米四十石五斗。

　　异姓王故事，罕有异姓封王者。国初孔有德、尚可喜、耿仲明以泛海来归，封孔为定南王，耿为靖南王，尚为平南王。吴三桂以请兵功封平西王，扬古利以世臣追赠武勋王，孙可望以来归封义王，黄芳度以殉节封忠勇王。惟福康安以征苗薨于军，赠嘉勇郡王，子德麟袭贝勒，盖旷典也。

　　衍圣公自宋仁宗改孔子后裔文宣公封爵为衍圣公，历元、明不替，国朝亦因之。有采田。世居曲阜，岁时入朝，建邸于京师。

　　圣祖赐郑克塽公衔康熙癸亥，闽海平，王师由澎湖入鹿耳，直抵台湾。郑克塽党羽携贰，险要尽失，始率属薙发迎降。圣祖特降明诏，授克塽公衔，其大将刘国轩、冯锡范伯衔，俱隶上三旗。

　　高宗谕文臣爵不承袭乾隆壬戌十二月，高宗谕：「我朝文臣无封公、侯、伯之例，大学士张廷玉伯爵系格外加恩，其奏请与其子张若霭承袭之处不合。今着带于本身，伊子张若霭不必承袭.」

　　汉爵之世袭罔替海澄公黄梧，本郑成功将，顺治丙申归顺。其子芳度，康熙初，拒耿精忠之招，困守漳州，城陷殉难.事闻，赠王爵，谥忠勇。陕西提督王进宝以平吴三桂功，授三等子，赐彤弓骏马，卒谥忠勇。至乾隆丁亥，诏以黄芳度子孙于袭次完时，照八旗例给恩骑尉世袭罔替；王进宝以三等子爵世袭罔替。赵良栋授一等子爵，卒谥襄忠，诏以一等子爵世袭罔替；同时如将军张勇，提督孙思克、陈福、豆斌，总兵高天喜等，皆缘此推恩。又殉节阵亡之张国彦等十七员，军功较着之惠应诏等十四员，亦一体加恩。自是，汉人始有世袭罔替之例。

　　汉文臣得爵汉文臣得五等勋爵者：康熙朝，桐城张廷玉三等勤宣伯；乾隆朝，钱塘孙士毅一等伯；道光朝，河南徐广缙一等子，汉阳叶名琛一等男。而廷玉之得配享太庙，尤异数。粤寇之据金陵也，文宗顾命，深引为憾，谓有能克复金陵者，可封郡王。及曾国藩克金陵，廷试以文臣封王，似嫌太骤，且旧制所无，因析而为四，封侯、伯、子、男各一。于是国藩封一等毅勇侯，世袭罔替，其弟国荃封一等毅威伯，提督李臣典封一等子，提督萧孚泗封一等男。左宗棠之肃清新疆也，廷议援长龄平张格尔封公之例，拟封一等公爵。孝贞后、孝钦后谓前曾国藩克复金陵，仅获封侯，左宗棠系曾国藩所荐，其所用得力之老湘营，亦系曾所遣，将领刘松山等又曾所举也，若左宗棠封公，则前赏曾国藩为太薄矣。乃议左以一等恪靖伯晋二等恪靖侯，所以不获一等者，稍逊于曾也。其它则有陕甘总督杨遇春封一等昭阳侯；文华殿大学士、直隶总督李鸿章封一等肃毅伯，薨后晋封一等侯；新疆巡抚刘锦棠封一等男；台湾巡抚刘铭传封一等男；两江总督刘坤一薨后封三等男；内阁总理大臣袁世凯封一等侯，未受。

　　世职可并爵得两世职之较大者，可并为一爵，如一等轻车都尉兼一云骑尉是也。惟及身而止，不再袭.世职可并为一得两世职之较小者，可并为一大世职，如骑都尉兼一云尉可并为三等轻车都尉是也。亦及身而止，不再袭.汉人世职始于雍正汉文臣无世职，雍正间，以大学士朱轼、张廷玉、蒋廷锡勤劳辅弼，特扩成例，给予一等阿达哈哈番世袭，即轻车都尉也。汉世职盖自此始。又八旗世职袭次完时，有赏恩骑尉承袭罔替之例，汉世职则否，然其后亦准世袭，与八旗同。

　　汉臣世职与满臣同国初，八旗官员阵亡，赐云骑尉世袭，绿营则仍沿明制，例与难荫，非特旨者不予焉。乾隆甲辰，上谕兵部云：「国家满、汉视为一体，同为殉节之士，岂可功赏之间有所共也？」乃命文臣自大学士至典史，武臣自提督至把总，皆以次赏给世袭，与满臣同。

　　奏给白英子孙世职汶上老人白英，明之有功黄河者也，立祠于戴村，子孙荫袭顶带。自入国朝，未奉明旨。康熙间，河东河道总督汉军李宏奏请仍给八品世职，奉旨允行。

　　外藩封爵外藩爵凡七等，一，汗。二，和硕亲王。 「 长子先赏给公品级。」 三，多罗郡王。四，多罗贝勒。 「 郡王、贝勒之长子先赏给头等台吉。」 五，固山贝子。六，镇国公。七，辅国公。 「 贝子、公之长子先赏给二等台吉。」 将来长子各袭封原爵，亦间有减一等承袭者。

　　划一文武阶级乾隆丙子七月，高宗谕：「三通馆进呈《皇朝通志&#8231；职官略》一门，文职自正一品至从九品共十八阶，武职自从一品至正七品祇十二阶，宜改为划一。又文官降一级者，俱以正从计算，止于正降为从；武则降一级即降一品，未免偏枯，此后正职处分，亦宜照文员之例。」

　　国初文武同官不回避雍正甲寅，福建巡抚赵国麟与藩司刘藩长联姻，系先具奏允行。又魏经国为湖广提督，特旨以其子瓆为提标中军守备。及为松江提督，以其次子琨补泰州营游击，其时同官固不拘回避之说也。洎乾隆时，立法始密，部例日繁，同官皆须回避。咸、同以来，复有捐免回避之例。

　　文武旗官前后异名八旗文武职官，前后异称，满语称札尔固齐者，后改佐理五大臣。满语称某部承政者，后改尚书。满语称某部参政者，后改侍郎。满语称左右承政者，后改左右都御史。满语称左右参政者，后改左右副都御史。满语称噶喇昂邦者，后改左右翼前锋统领.满语称固山额真、固山昂邦者，后改都统.满语称梅勒额真、梅勒章京者，后改副都统.满语称纛章京者，后改护军统领.满语称甲喇额真、甲喇章京者，后改参领.满语称牛彔额真、牛彔章京者，后改佐领.满语称盛京八门总管昂邦者，后改盛京将军。满语称驻防昂邦者，后改驻防将军。满语称墨尔根虾者，后改蒙古侍卫.成都将军辖文武各省将军专辖旗兵，惟成都将军一缺，管辖松、建文武。建昌道各属遇有特别事件，须分禀将军请示，通省牧令之奉委赴任者，皆须赴军院禀辞.门敬小费等等，视缺之高下为断，约数十金或百余金不等，接见与否，弗论也。其有吝惜小费不辞而别者，辄遭严谴.某岁将军缺出，暂由某督兼署，督吏治素着，颇不以将军分权为然，奏请将成都将军管辖松、建文武旧制取消，奉旨允准。

　　热河都统辖文武驻防在外之都统，专辖军队，惟热河都统则兼管吏治，地方现任文武及需次者皆属之。

　　文武互改汉臣文武不相移易，然亦有以文改武、以武改文者。如徐湛恩以侍卫改郎中，姚仪以知府改总兵，朱衣客以道员改总兵，刘清以盐运使改总兵，黄廷桂及杨忠武公遇春以提督改总督，刘襄勤公锦棠、刘壮肃公铭传皆以提督改巡抚。又如彭刚直公玉麟、蒋果敏公益澧之始为武员，张勤果公曜之始为文员，而仍以武改文。至杨勇悫公岳斌由湘乡把总起家，官至陕甘总督，且适与嘉庆间杨忠武同姓，同起行伍，同任兼圻，同督陕甘，先后若出一辙，则为咸、同军兴后一人而已。其后又有光绪末叶之刘永庆、田文烈、言效源三人。刘，字延年，汴人。初至朝鲜，以直隶州知州充领事，洊至道员，寻被简为江北提督，加侍郎衔。田字焕庭，鄂人。初以广济县训导投新建陆军，积功保至道员，曾任宣化镇总兵。言，字仲远，苏人。初以道员需次直隶，署大名镇总兵，未几，而改任直隶巡警道。

　　徐湛恩以武改文武臣鲜以词赋受知者。徐侍郎湛恩，明功臣中山王达后也。明季以关外都指挥家辽阳，入国朝，隶正蓝旗汉军。由贡生应武科，中康熙乙酉武进士。授侍卫，执戟殿下，赋诗称旨，特改兵部郎中。后官至阁学，两出治河，以廉干称.田兴恕以武兼文田兴恕于咸、同诸将中年最少。咸丰乙卯，从王葆生军，充领哨，剿粤寇，破之于郴州，时年裁十六耳。葆生奇其勇，命独将五百人，名虎威军。及援黔，增募至二万，选敢死士五百，号曰死勇，后改名长胜军。己未，以副将擢贵州提督，授督师。辛酉，兼巡抚，年甫二十四也。援黔军之饷，夙仰给于湘，同治壬戌，田督饷湖南，以事忤湖南巡抚毛鸿宾，毛怒，奏停其饷；又以其起家勇目，年少佩大臣关防，阴劾之。遂缴大臣关防，解巡抚印，仍以提督领军事。兴恕，字忠普，湖南镇筸厅人。

　　张勤果扬历文武张勤果为咸、同中兴之名将。其祖尝为知州，家贫，识字不多，尝为米肆司会计。后游河南，依其姑夫蒯士芗廉访于固始县任所。时捻寇起，民多结团自保，蒯檄为团长.及捻围固始，乃以壮士三百伏城外，夜三鼓，突起，潜袭捻营，城上鸣鼓角应之，呼声震天地，捻大惊溃，终夜汹汹不绝.时忠亲王僧格林沁方帅大军来援，未至数里，遥见火光中有人往来搏战甚力，惊曰：「是何壮士？」及至，劳问，乃勤果也。大叹异之，因立畀以五品翎顶，奏署县事。寻娶妇，即士芗之女公子也。

