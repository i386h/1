<!-- { "loadSidebar": true } -->
　　程长庚闭门授徒道光戊戌，英吉利以雅片入广东，戊申，入长江。程长庚闻之，大愤。咸丰时，发、捻、回、苗徧国中，诸贵人燕乐不衰，长庚则闭户不出。或怪之，则泫然流涕曰：「京师首善乃若此，吾不知所税驾矣。」乃择门下之贤者教之，曰：「京师乱且作，毋使广陵散绝人间也。」咸丰丙辰，英人破广州，缚粤督去。江南军大溃，捻势益炽。庚申，英法联军入京师，文宗狩木兰，长庚痛哭去。未几，和议成，俄罗斯夺龙江、吉林边地七千里，英法始订市长江。辛酉，文宗崩，穆宗幼，两宫听政，返京师，恭忠亲王领枢府，始设译署理外交，诸贵人燕乐如故。长庚丧乱且贫，则复治故业，孤怆抑塞，调益高，独喜演古贤豪故事，若诸葛亮、刘基之伦，则沉郁英壮，四座悚然，无不流涕。久之，而简三、杨月楼、汪桂芬、谭鑫培之徒出焉，皆长庚忧乱时所闭门授业者也。

　　李申夫师曾文正李申夫方伯从曾文正公最久，文正在祁门，兵事方急，惟李相随不去。同治壬申，文正薨，李挽之曰：「极赞亦何辞，文为正学，武告成功，百世旗常，更无史笔纷纭日；茹悲还自慰，前佐东征，后随北伐，八年戎幕，犹及师门患难时.」李文忠公见之，颇恨其言。申夫，乃文正之弟子也。

　　某侍郎倒拜门某侍郎家资本饶，岁入又巨，其入仕也，非以科第，而好为人师。着弟子籍者多至百余，盖皆漫不相识，纳金为贽，俗所谓拜门者是也。且束修之丰啬，在所不计，以是人多归之。

　　光绪乙亥秋七月，至汉口，初居逆旅。继以其妇自京至，遂赁庑于后花楼之某里，与其友合居，然仅僦其楼下之数椽而已。汉之土豪商贾但知其为达官贵人，而争欲执贽于其门矣。有周某者，居城中，初亦欲令其长男往厕弟子之列，将以为后日之奥援也。丐人介绍，言以银币百元为贽。某闻之，欣然，有成议矣。已而闻某之所居卑陋，非广厦细旃也，疑其为江湖游客自炫官秩以诈欺取财者，遂逡巡不往。某昼夜嫖赌，方苦资匮，日盼此百元以补不足，使居间者促之。乃订期，由居间者挈周氏子以诣某寓，修弟子见师礼.然及期而竟爽约.某彷徨无措，因与居间者谋，令导之入城，自登其堂，由居间者入内，以危辞胁之，迫周氏子出拜，匆促成礼，而袖金以归.有知其事者，则曰此为倒拜门.盖以师就弟，固为特别之拜门也。

　　袁忠节师高刘桐庐袁忠节公昶幼贫，日从溪边漉小鱼，杂野蔬为食。后游学杭州，闽高伯平主讲东城精舍，怜其才，周恤备至。继而问乐于兴化刘融斋中允。自谓闽县，兴化两师，一生衣被所在也。

　　岑襄勤师李文忠岑襄勤公之于李文忠公也，初极诋之，后乃认之为师。某年，襄勤赴云南，遣其子谒文忠，请授心法。李云：「越南非我国所急，朝廷方重用唐烱，可让之。」岑既到滇，力言救越南之非计，迨奉严旨督责，始惶悚请视师。

　　秦五九师张樵野五九，姓秦，光绪时，在京师国兴堂唱青衣，嗓音清亮，有穿云裂帛之誉.张樵野侍郎奇赏之，公余散值，辄至国兴堂小坐，教以读书作楷。间或招至邸寓，以玩好古物、金石图画陈列案头，口讲指授，若师弟焉。

　　李莲英好为人师士子之以乡试中举人、会试成进士者，皆刻朱卷，而列履历于卷端，凡与考试之有关系者，悉列之为师，载其姓名官秩，文科然，武科亦然。总管李莲英自以身属刑余，不得列于乡会试及第士子履历之末，引为终身之憾。光绪中，某科武会试，李竭力运动，得派为场中巡查，于是李总管之名，遂登于武进士之履历.自是而诸侍卫遂有投李为师，自称门生者，且有武员入拜其门者矣。武员为何？丁汝昌、赵桂林、龚照屿、叶志超、卫汝贵、卫汝成是也。未几，又运动为某科殿试搜检宫.某进士欲以李名列入受知师，惧舆论抨击，宋果，然犹具柬往谒，而自称受业焉。

　　异姓盟为兄弟世俗交友相得，盟为兄弟，各书红柬交换以为证，曰兰谱，盖取《易经》所载「同心之言，其臭如兰」，及《世说》所载山公与嵇、阮一面契若金兰之义也。红柬所书，如姓名、字号、省府县籍贯、年岁、诞生之年月日时、男三代之名号、女三代之姓、兄弟姊妹妻妾子女孙曾之名号并其官爵、职业，若有显贵之疏族，亦备书之，以示光宠。此实为依附攀援之作用，非果志同而道合、声应而气求也。然如甲乙二人皆于微时订盟，结为异姓兄弟，他日者，甲贵而乙贱，适同官一地，而乙须受辖于甲，则乙必择期具手版上谒，附缴兰谱，甲亦直受之不谦让也。自是而口头、书面不敢有如兄、如弟之称谓矣，惟乙之对于他人，则必仍曰某宪为予之盟兄弟，以骄于人。

　　俗谓异姓兄弟曰盟兄弟，一曰谱兄弟，又曰靶兄弟。靶者，箭靶，射矢之鹄也。殆本于三国时之刘备、关羽、张飞三人之兵中结义，弧矢设誓欤？结盟时曰拜靶，亦有设筵肆席以联欢者。

　　以团拜联友谊办团拜者，每年之春，京师各部院及有科目者，例必举行。以值年一二人承办，开筵演剧，费至数百金，次者亦必择地会饮。盖京师地大人众，往往经年不一面，亦藉此以得聚晤耳。外省亦然，且多有联合商界以行之者。

　　顾亭林与王山史善顾亭林为明大儒，既鼎革，历游名山大川，尝有英雄自喜不可一世之志，而蛟龙泥蟠，终制蝼蚁。晚年与陕人王山史善，山史为构书院以居之。山史，名宏撰，华阴人。

　　傅青主广交游傅青主年甫踰冠，交游已广.及明祚既移，所与游者，大率为遗逸、学问、艺术之士及方外而已。有温毓桂字秋香者，晋之高士，尝曰：「昔与傅青主、梁小素游，文章道义，相为切磋。自二公作古后，不数十年而士风日下，典型无存，缅想风规，如东京梦华，邈焉难再矣。」青主尝自言：「吾自二十外以来，交游颇多，亦尽有意气倾倒之人。惟为日既久，渐觉其无甚益我处耳。」

　　顾景范兄事魏叔子顾景范，名祖禹，于侪辈中少所许可，惟兄事魏叔子，至为之执伞、奉溺器焉。

　　易堂九子魏叔子文集有易堂九子之名，盖魏氏兄弟避兵翠微峯，与故人讲学时之称.易堂者，即魏氏堂也。九子者，三魏而外，为彭任、曾灿、林时益、李腾蛟、邱维屏、彭士望也。

　　魏和公所至交贤豪魏和公既以明亡弃诸生，事远游，历闽，粤，渡海，达琼州，北抵燕京，返辙夷门，过洛阳，南浮汉沔，入秦关，涉伊水，经凤，滁。所至必交其贤豪，访寻穷岩遗佚之士。尝省故人于韩城，往观砥柱三门，闻高士彭荆山居华山绝险处，直上四十里，手鐡絙，蹑飞磴，访之。遂居翠微峯顶，榜曰吾庐，更以自号。

　　魏和公寿李世熊宁化李媿庵副贡世熊之八十也，魏和公往寿之。媿庵亟逆之于门，注视，执手涕下曰：「须发遽如是白也！」翌日，命其季子出拜，媿庵亲掖和公，使勿答。及归，送一里许，挥涕曰：「知能再相见耶？」

　　冒青若怀友如皋冒青若，名丹书，为辟疆次子。其游京师时，明遗逸鹂圯道人戴本孝曾作画册赠之，题其后曰：「冒子青若，生平于事亲怀友之外，无他鹜，进德修业，不出户庭而誉闻四方。年近三十，始远游来京师，承亲志也。时余已旅食燕市两年，因主人能适余性，不扫室危坐，则蒙袂独行，出入可以自恣。一闻户外革鞜声，则畏匿不敢见，即间有过从，仅素心一两人而已。尝叹青若来，自今之公卿大夫以及远近名彦，莫不折节乐与之游。余每过其次舍，不终食，辄欲避影而逃也。夫以青若恂恂若不胜衣，讷讷不能出口，今则复能控辔疾步，恒交错于剧骖氛尘之中，饮酒赋诗日相赠答不少倦，此皆青若夙所未涉者，而顾善若此，嘻！岂得已哉，岂得已哉？承亲志也。亲之志曷若是其不得已也？若其得已，青若老亲之上，犹有老亲在焉，肯以其家三十年中不违晨昏之贤子若孙，有如吾青若者，令其久旅孑处于数千里之外，将仆仆欲奚为也？苟非知者，则亦第谓其若今之逐富贵慕声势者等耳。嘻！岂青若之所以勉承亲志也哉？青若少余十有八岁，固兄事余，因其降辰，将裒仁人金石之音以赠之，遂出是册，以当先粃.青若持余赠归皋东，以娱其亲，庶见交道在今日，犹有跫然若某某先生其人者，若是乎其不能忘也。」王文简公士祯《感旧集》已录其册中题画诗数首。鹂圯道人又号鹰阿山樵，海阳人，侨居历阳，着有《前生余生诗稿》。

　　黄珍百交董文友武进董以宁，字文友，少工填词，为闺襜之作。喜结宾客，时时被酒。尝游荆溪，荆溪之士觞之于南山之麓者二十二人，徧起，道姓名毕，黄珍百奉酒言曰：「仆，山中之鄙人也。今闻董生贤，窃愿交董生。」

　　士大夫以复社通声气明季士大夫特重声气，故复社废兴，几与国运相终始。顺治癸巳上巳，吴阊宋既庭实颖、章素文在兹复举社事，飞笺订客，大会于虎阜，江浙二省及自远赴者几二千人。先一日，布席山顶。次夕，联巨舰数十，飞觞赋诗，歌舞达曙。翼日，各挟一小册，汇书籍贯、姓名而散。吴梅村祭酒以诗记之云：「杨柳丝丝逼禁烟，笔床书卷五湖船。青溪胜集仍遗老，白帢高谈尽少年。笋屐莺花看士女，羽觞冠盖会神仙。茂先往事风流在，重过兰亭意惘然。」梅村当时尚未入仕本朝，未几，即为海宁相国陈之遴所荐矣。

　　吴梅村悔负侯朝宗吴梅村之入仕也，侯朝宗曾遗书力阻。吴不听，继而悔之，自谓负侯生也。其吊朝宗诗云：「死生总负侯嬴诺.」临殁时，填《贺新凉》词云：「论龚生天年竟夭，高名难没.」又云：「为当年沉吟不断，草间偷活。」又云：「竟一钱不值何须说.」怨艾之意深矣。遗命以僧服殓，题碣曰「诗人吴梅村之墓」。

　　蔡大美喜交游宣城蔡蓁春，字大美，善属文，喜交游。常自酿酒待客，酿兼数种.其后家益贫，酿不能给，客至，辄质衣以具酒焉。

　　李笠翁交潘愚溪潘一晟，字愚溪，东安人，明诸生。明亡，不复应科举，恣意游览.尝斥家财以供诗酒，所题咏未尝署名。尝游南昌东湖，题句于酒肆，李笠翁物色之，知为东安人。笠翁游桂林，纡道访之，莫能得。偶泊舟大树下，见草屋之门署一联，笑曰：「此有尘外之致，其是矣。」入询主人，相与拊掌。遂留信宿而去。笠翁，名渔.吴野人与吴鳞潭为神交泰州吴野人名所居曰陋轩，甘心穷饿.与吴鳞潭祭酒善。鳞潭官京师，夜梦野人索棉布十丈，诘朝，寄诗与布。野人得之，曰：「神交哉！」报以诗。

