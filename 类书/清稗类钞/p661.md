<!-- { "loadSidebar": true } -->
　　傅善医而不耐俗，病家多不能致。然素喜看花，置病者于有花木之寺观中，令与之善者诱致之。傅既至，一闻病人呻吟，僧即言为羁旅贫人，无力延医，傅即为治剂，辄应手愈。

　　某妇姓妒，常疑夫有外遇，忽患腹痛，辗转地上。其夫求之傅，乃令持敝瓦缶，置妇榻前，捣千杵，服之，立止。一老人痰涌喉间，气不得出入，其家具棺待殓。傅诊之，曰：「不死。」令捣蒜汁灌之，吐痰数升而苏.凡患泻者，遇傅无不瘳。用药不依方书，多以意为之，每以一二味取验。有苦痨瘵者，教之胎息，不三月而愈。

　　俞嘉言以医名于时俞嘉言，本姓朱，明宗室也。明亡后，讳其姓，加朱以挎为余，后又易未以刖为俞。江西人，侨居常熟。往来钱牧斋之门，结庐城北，以医名于时.牧斋家居，一日，赴亲朋家宴，肩舆归，过迎恩桥，舆夫蹉跌，牧斋亦仆地，及归而忽得奇疾，立则目欲上视，头欲翻于地，卧则否。延医诊治，不效。时嘉言适往他郡治疾，亟遣仆往邀。越数日，始至，问致疾之由，遽曰：「疾易治，无恐。」因语掌家政者曰：「府中舆夫强有力善走者，命数人来。」至，嘉言命饫以酒饭，告之曰：「若曹须尽量饱餐，且可嬉戏为乐也。」乃令分列于庭之四隅，先用两人夹持而行，自东，则疾趋之西；自南，则疾趋之北，无一息停。牧斋殊苦颠播，嘉言不顾，益促之骤.少顷，使息，则已霍然矣。时他医在旁，未喻其故，嘉言曰：「是因下桥倒仆，第几叶肝搐折而然。今掖之使疾走，抖擞经络，则肝叶可舒，既复其位，则木气敷畅而头目安适矣，非药饵之所能为也。」

　　常熟显宦某致仕家居，其夫人年已五十，忽呕吐不欲食。诸医羣集投剂，俱不效，邀嘉言视脉，侧首沈思，迟久而出，拍显宦肩曰：「高年人犹有童心耶？是娠，非病。吾所以沈思者，欲一辨其男女耳。以脉决之，其象为外阳里阴，必男也。」已而果验。

　　常熟北城外多败屋，率停柩，嘉言居其地。偶见一棺似新厝者，而底缝流血若滴，大惊，问之于其邻，则曰：「顷某邻妇死，厝棺于此。」嘉言亟觅其夫，语之曰：「汝妇未死。凡人死者血黝，生者血鲜.吾见汝妇棺底流血甚鲜，可启棺速救也。」盖妇实以临产昏迷一日夜，夫以为死，故殡焉。其夫闻言，遂启棺。诊妇脉，未绝，乃于胸间针之，针未起，而已呱呱作声，儿产，妇亦起矣。夫乃负妇抱儿归.一日，嘉言往乡，舟过一村，见一少女浣衣于河，注视久之，忽呼停棹，命一壮仆曰：「汝登岸，潜近其身，亟从后抱之，非我命，无释。」仆如其言。女怒骂大呼，其父母闻而出，欲殴之，徐曰：「我，俞嘉言也。适见此女将撄危症，故救之，非恶意。」女父母素闻其名，乃止。嘉言问之曰：「汝女未痘乎？」曰：「然。」嘉言曰：「数日将发闷痘，无可救。吾所以令仆激之使怒者，乘其未发，先泄其肝火，使势少衰，后日药力可施也。至期，可于北城外某处取药，毋迟.」越数日，忽有夜叩其门者，则少女之父也，言女得热疾，烦燥不宁。乃问以肤有痘影否，曰：「有之。」慰之曰：「汝女得生矣。」遂畀以方剂，归而药之，痘畅发，得无恙。

　　嘉言之治疾也，尤加意贫人，常于药笼中贮白金三星或四五星，有贫人就医者，则语之曰：「归家须自检点，乃可煮也。」其人如其言，得金，若天赐，药未进，病已释其半矣，此揣知病人心理之作用也。

　　秦景明精痘科秦景明，娄县人。以医名于时，治痘疹尤验。一日，应邻邑某家之招，晨泊舟郭外，见一女于桥阴织布，谓其僮曰：「汝试往，抱其腰戏之。」僮曰：「有父兄在，必饱老拳。」秦曰：「我在，何惧！」僮如其言，潜往女后，力搿之。女大骇，村人毕集，将执僮，秦遥呼曰：「吾所使也。」村人多习秦者，招之登岸，询以故。秦问女尚未痘乎，曰：「然。」曰：「是将出痘，然毒伏于肾，见点复隐，则不可药，吾故惊之，俾毒提于肝，乃可着手。」众愈拥之，求为作剂，秦曰：「某家病方亟。离此数里，有某姓者，术颇工，可延之来。」某至，即举手贺曰：「是儿，我早知其痘险，今幸作惊痘，非绝症矣。」众告以秦事，某乃执弟子礼以事秦，终其身。

　　秦技绝人，惟好博。嘉定之南翔有富家，兄弟俱卒，妯娌共一子，年数岁，出痘，其母飞舟迎之，限以晷刻。至则秦在博局，托以潮逆，迟迟而来。至翔临视，已成反关，不可为矣，拂衣欲去。延宾者尼之，谓远道来，不一饭而去，非礼也。延入别室，则儿母已出，一手提其须，一手握刀曰：「我今飞棹来迎，此间非长江，何有潮汛？即畏颠播，轻舆急鞚，我不吝数十金。前时许，点尚显，复隐之故，由汝致之。儿不能生，我不欲生，若亦不得生也。我刺若，即自刺，不忍见儿之绝耳。」秦大窘，曰：「孽矣。」妇复激之曰：「若有仙名，而不能疗一儿，殊盗名耳。」秦俯仰间，曰：「有一策，姑试之。」乃令掘一坑，置席其上，卧儿坑中，畚黄土，徧拥其身，惟露面目，煎药水洒之，复以席覆其上。妇钥其门，偕秦共守之。夜半，忽奇臭不可耐，秦跃然曰：「生矣。」出儿视之，痘已复显，但皮败肉腐，悉成通浆矣。秦又欲归，妇仍尼之曰：「留此半月，愿奉千金为寿，即于我镇悬壶。君家中事，令徒可了之。」复日约数人，与之局戏，秦亦乐而忘归.张本元善针人临邛张本元，先世务耕，不闻以医传，本元亦未从医游，忽自许能医善针。人莫知所授，不敢试，技无所效，于是时人为之谚曰：「伪大夫张本元。」会彭端淑之戚张氏妇艰于产，数日，举家惶怖，不知所为。本元至，命取妇亵衣一，履一，以箕加其上，口吐针，针之，嘱曰：「产时顶上有针孔，须泥以饭。」张氏漫应之。俄而生子，视顶上，果然，急如嘱。张惊且喜，始知其能。端淑之世父楚锡苦疟疾，请针之。本元曰：「针其腓。」楚锡戏之曰：「吾病在首而子针吾腓，可乎？」本元漫应之。针甫半，忽折，徐试其踵，呼曰：「出。」针跃然出，达于梁。又为人治痨疾，针其脊，终身无恙。自此而本元之名渐着，闻者争造其门，所试辄效。与之钱，不辞，不与，亦不责报。于是时人复为之谚曰：「神针张本元。」其针之长，或尺或数寸，约计有七十余枚。将用，则取诸口中，言笑饮食率如常，不觉也。无子，一女。针法传于女，女死，遂不传。

　　李隆古肆力于医李雅化，字隆古。尝就试于有司，不售，遂弃去，肆力于医.居屋方不盈丈，以联苇间之，外延宾，内置床席煤灶，与妇处其中。每客至，啜茗相对，清谈竟日，不闻屋中謦欬声。屋前多疏竹丛花，列怪石，寂静如荒村。有叩门求医者，不以风雪炎暑辞，与之赀，多寡不较也。

　　耕云子自谓非医秦产有耕云子者，顺治时隐于楚江之西。人有扶病过其前者，见而即止之，语其故，治以药草，遂愈，酬以钱，不受，曰：「吾非医者，恶用此！」

　　陈文明善治痢陈启见，字文明，祁阳人。祖籍排山，以医起家。顺治时，王师征两粤，贝勒某自衡阳得痢疾，过祁，属县令访名医，令以文明应。及入诊，投剂立愈。文明尝遇异人，传疟二方，疗治如神。每岁治药盈斗，随证施予，不稍吝。

　　陆丽京善医钱塘陆丽京，名圻。善医，遂藉以养亲，所验甚多。有人病亟，梦神告之曰：「汝病在肠胃，得九十六两泥，可生也。」旦以告其友，友默然，良久曰：「嗟夫，此陆圻先生也。」圻字，分之为斤为土，其姓为六，合之，乃九十六两土也。即迎丽京至，下药，立愈。由是名闻吴、越之间，争求其治疾，户外屦无算。

　　医方书药别名德州田山姜侍郎雯癖好新奇，凡病，医以方进，必书药别名，如人参曰琥珀孙，黄耆曰英华库，甘草曰偷蜜珊瑚之类， 「 唐进士侯宁极譔《药谱》一卷，尽出新意，改立别名，凡一百九十品。宋陶谷《清异录》亦有之，盖迻述侯籍也。」 书俗名者不饮也。

　　沈去矜医愈毛稚黄姬毛稚黄有小姬，尝病疗，势日殆，瘠甚，见骨矣，遣人速沈去矜临诊.沈至，曰：「毋恐。」以一刀圭愈之。毛大惊，叹曰：「曾闻敌二竖过于五丁，东阳顾影，腰带几何，何竟具神力乃尔？」

　　孙翁有神针阳城东郭有孙翁者，善针灸。所居邻大道，多逆旅，一日，徘徊门外，遇一过客，鼻悬瘤如罂。孙见之，曰：「胡不去诸？」客曰：「固所愿也。」孙曰：「姑试之。」客曰：「刀剞乎？」孙曰：「否。」客曰：「药线乎？」孙曰：「否。」乃令客赤足踏针跗，有顷，孙曰：「觉有气自颈而注乎？」客曰：「然。」又有顷，孙曰：「瘤之带觉若痒而湿内注乎？」客曰：「然。」又有顷，去针，而瘤若失，仅结痂鼻端，如钱许.客大喜，询姓名，欲酬之，而孙已避去。客固巡抚委员，采硫于阳者也。事已，复命，抚骇问瘤去状，客以实对。

　　抚有母，四体不仁，卧三载矣，飞书阳城令，使速孙.孙至省，谒抚，问故，抚揖之以答曰：「吾母抱疾三载矣，诸君之能，愿起废焉。」孙入诊，母僵卧于榻，熟视良久而诊脉，曰：「姑试之。」针焉，而后茶。茶已，令二婢扶以坐，能坐矣。再针而进饵，饵已，令扶至床前，揉股而垂足，足能垂矣。再针而进饭，饭已，令四婢扶以行，能行矣。抚大喜，授餐适馆，有加礼，酬以金帛，辞不受。抚询其家口，孙曰：「止一子，方肆武，未售也。」谈次，询其术，且曰：「吾母之疾，经多医不能愈，子能立起沉疴，何也？」孙曰：「秦越人有言，吾非能生人，能生夫不死之人也。漠然无分，天道自运，针之谓矣。盖头为精明之府，鼻属足，阳明胃经，余故针某吏之跗也。风中腑者多着，四肢手足拘急不仁，面加五色，恶风寒，余故三针太夫人而除其风也。平之宁之，将之盈之。然则余非能起人，能起夫不终痿之人也。」抚拍案而叹之曰：「　乎祎乎，神如斯乎？」居久之，孙之子忽峨冠鲜衣而入，孙骇曰：「若何来？」则新中是科武解元矣。盖子本魁梧，抚亦以此报德也。子名绍武，是年为康熙己酉科也。

　　董道士治疽董道士，康熙时居江宁信府河之土地庙，与人语，或庄或诞，羣目为颠，一日，手木鱼，入市狂走，口喃喃作诵经状。羣小儿环而哗曰：「道士又颠矣。」曰：「毋慁我，此地将焚，亟为禳解。」居人怒曰：「颠汉欲放火。」告县官，寘诸狱.不数日，其地果有火灾，始得释，人以此竞异之。

