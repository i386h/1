<!-- { "loadSidebar": true } -->
　　新疆蒙人之服饰

　　新疆蒙古人之礼服，同于满人，喜着青色裲裆，冬袭素质羊裘，谓之勒楷得摆，周缘绒边，副以青钏。男女冬夏单袴，出门，或贯以羊皮之裈.女子布袍无缘，绸缪绲佩，发辫繁镺，耳环、腕钏、约指，多以金银、珊瑚、珠宝为之，矜尚珇丽。妇人冠金纯解帽，顶结红绒或红丝，长穗小帻，长袍瘦袂，接下长帔，「妇人长袍如两截衫，窄袖对衿，下截如围裙曳地。郭注《方言》：「裙，俗人呼接下。」即此义也。」外罩长袖裲裆，直衿钩边，周以编绪，此妇人礼服，有事必服之。童子冠式不一，制与满、汉同。其貂皮冠谓之窝尔图。「式如官帽，顶缀红绒球，后檐开缝，缀绸带四。」

　　哈萨克人之服饰

　　哈萨克之男女，所服之衣，贵贱不分。曰袷袢，圆襋窄（　奚），不结纽，长及于膝。男敝前衿，以左衽掩腋，束以皮帯，帯刻金银，嵌珊瑚，珍宝诸石，左悬皮囊，右佩小刀。妇衣较长，当胸纯以金丝编绪，缀以环钮，衣之前后繁系小囊，「盛零物，便于取用，」缤缤如也。

　　男女衣皆以黑色为上，白为次。虽盛夏，裨襦襂复，以蔽日光。春冬则外袭皮裘，厥名曰恫。富者以貂、獭、猞猁诸皮，贫者羊裘泽身，衬白布及五彩。禅襦有袖而无衿。女之？？属衣，下围之如绕领，其长曳地。男子着皮帔高帽，内衬幧头。女之皮帽，方顶阔檐。嫁后，则以花巾斜絭于头，逾一二载，其姑为易戴白布面衣，曰雀洛汁。其制以白布一方，斜纫如袋，巾？？首至于颏，而露其目，上覆白布圈，后帔襜襜然，下垂肩背，「长二尺余。」望而知为妇装也。

　　皮靴谓之玉底克，皮袜谓之黑斯，皮鞋谓之克必斯，皆以牛革为之。妇女较窄小。踵底之木，高二三寸，连革？兑铁钉，踏地铮然作响。其入室也，脱之，置门外。室中人数，视履而知。妇女出门必乘骑，以花巾为帹，此古礼之廑存者。富女发辫，金宝缤纷，面不施脂粉，喜着臂钏。「左右各具一式，不必成双。」女耳贯珠环。妇人有面衣，去之不复着，惟以宝石、珍珠嵌于约指。「有一指四五枚者。」其头人，以银制约指，镌回文名字其上，书立约券，多以此抚之为证。

　　儿童小帽，谓之克摆什，以五色绒丝组织之，上系训狐毛，曰玉库尔，避邪祟也。年十三四，则以金丝缎及杂色绸布制为小帻，四时均加皮帔高帽，谓之突马克。「其上或用猞猁、貂狐之毛，或用羊皮，视家之贫富为之。」其式六方，顶高三四寸，后帔长尺许，皆皮里也。戴时，露口眼于外，冬日以御霜雪。夏亦帽，无露顶者。

　　大小头人进谒官长，皆呢边红缨大冠，有置翎顶于上者。

　　喀尔喀人之服饰

　　青海之喀尔喀部人，男戴平笠，衣长领衣，两耳穿宝石，手持经珠诵佛号。台吉惟燕会戴冠顶，常时服饰与齐民无二。妇女辫发为两，左右披于肩，裹以彩帛，下垂至趾。足曳（革索）（革睪），长衣大袖，以红帕束之。项围佛珠。口中终日喃喃，不事女红。台吉之妻妾亦然，惟辫发为蒙古装，余绝类藏民。至冬，男妇尽易毡褐，毳裘，羊皮帽。出入胸系小铜佛。

　　绰罗斯人之服饰

　　青海之绰罗斯多富人，其性贪而悍，好仇杀，歧视异族，无论贵贱，出入必佩刀械。男顶盘髻，毡帽耸其顶，足履革鞮，冬戴狐皮、猞猁狲诸皮之帽，披羊裘。妇女发垂双辫，以布约之，缀银花、宝石为饰。顶上两辫根，置珊瑚珠二，大如龙眼。

　　辉特人之服饰

　　青海之辉特多富人，男女悉通汉语。男子青布红绿帽，衣长袖，入内地，则效汉装。妇女尚奢丽，四时衣饰富有。辫发两绺，以锦囊护之，缀以各种宝石、银环、铜片。戴彩顶皮帽，衣五色布长领衣，垂长绣带为尾。旗主之福晋及贵家妻女，织金为裳，绣以云彩。福晋衣色杏黄，贵家多枣红及紫色，联珊瑚为络，累累绕两肩。本旗有庆吊大会，与商民集市之期，裙屐如云，烂然炫目，如游霓裳羽衣之场，他旗无此奢华也。

　　西宁喇嘛之服饰

　　西宁法台、僧纲、香错、法司众僧官等，着红色袍、黄色袿或黄褙子，腰围红带，或褂、袍、褙子皆红，以绸为之。首戴平顶竹笠，糊以布，涂以漆，为金黄色，此为大礼帽也。其常帽则纯用黄色，或黄底黑缘，如往日俗用一种小帽之式。相传宗喀巴衣紫衣，其受戒时，以诸色染帽，不成，惟黄色立成，遂名为黄教，故黄教派帽尚黄。诸喇嘛不戴平顶笠帽，衣带均与僧官同，而用布者多，此其平时之俗装也。其袍以绛色布或红氆氇为之，长幅阔袖，亦披袒右肩。袈裟红色，袒右肩，惟礼佛升座说法用之。或不服袈裟，则以红布长丈余披于左肩，两端交折于右腋之下，露两肘，无论法台、僧纲、香错众僧官及众喇嘛皆然。寺僧皆吐蕃族，与西藏唐古忒同种，盖本西藏分支也。

　　青海蒙番之服饰

　　青海蒙番之头人，有蒙长、番目二项。蒙长有事，戴礼帽，服袍褂，且作军官装。番目戴礼帽，仍宽袖长衣，或间用僧服。蒙长卧处，有被褥，或用绒单，或用羊毛毡。番目仅有一身衣服，日以为衣，夜以为被，无衾褥也。

　　蒙番皆有随身之四宝。四宝者，藏佛，一也；骏马，二也；番刀，三也；烟瓶，四也。佛像不一形，世所谓如来、观音、罗汉、韦驮者咸备。人佩一像，或金银所铸，或宝石所琢，莫不形神宛然，各臻其巧。又有佩宗哈巴像者，则首戴莲花帽，缨络双垂，两掌大仅如米，手中念珠细如沙，竭目力始可辨，非良工不能造也。以金、银、紫铜为匣，像在其中，而实以红花，仅露其首。匣面有芯片，表里莹澈，可窥见也。匣有两耳，贯以哈达，悬于项，垂及胸，行坐不离，为其最宝贵之物也。

　　青海喇嘛之服饰

　　青海之红教喇嘛皆有眷属，或且同居于寺，服饰亦无甚区别。其常服与黄教同，而亦有屈服于黄教者。袿亦用黄，尊其教也。惟帽色各表其教派，红、黄不相混也。

　　回人之服饰

　　回人有以红花织作毛边衣帽，名海连搭尔者。戴之，三五成羣，沿门求乞，无弗与者，相传谟罕默德遗教布施此等人也。然亦不贫，所得或转施之贫乏者。

　　至其妇女，平居则戴小帽，顶有红花数穗，锦里经符，并有青鹤飘翎三四根。出门，则以花彩帕或白布蒙首，名曰巴里舌。又横布二幅，穿中，贯其首，号曰通裙。美发，髻垂于后。竹筒三寸，斜穿其耳，富者饰以珠珰。人皆楼居，梯而上，名曰干栏。其酋姓朱，唐时称剑荔王。居东谢者，男女皆椎髻，绦以绛，垂于后。

　　缠回服饰似欧人

　　新疆缠回之男子，圆帽皮履，乍见之，疑为欧洲人。盖欧人服饰初固同于回鹘而渐变者也。其异于欧人者，目睛黑耳。妇衣红袍，首蒙巾帨，长及于背。处女编发为三四辫，亦与欧之处女同。

　　新疆缠回之服饰

　　新疆缠回谓衣曰袷袢，圆衱而窄袿.男右袵擐带，女有领无衽，櫜首而下，生子则当膺开襟，便乳哺也。内衬长襦，下及膝。男子华冠，镂金刻绣，冬以貂、獭皮为沿，夏以绒綐女子冬夏皆用皮，前后插孔雀、文翚毛尾为饰。其障纱谓之春木班，络发谓之恰齐把什。「富者结红丝成穗，上缀细珠、宝石、珊瑚诸物。」鞾之高柢者谓之玉代克，平柢者谓之排巴克，履谓之克西，皆牛马革为之。入寺礼拜，必解屦门外。

　　布鲁特人之服饰

　　布鲁特人服饰多与缠回同，身披襌襦，冬冠他玛克，夏冠斗破。女则叠白布以络头，垂背可尺许。阿浑之帽，上锐而檐高，以白布綄之，厚二三寸。脱帽为敬，入门必解屦。妇女出，必障面，「或以白布，或以花巾，边垂丝穗。」皆古制也。

　　西藏官民之服饰

　　藏人衣冠，因等级而异。如达赖、班禅之冬帽，均以氆氇或羊绒制成，上尖下大，色黄，夏帽如竹笠，以金色皮为之，皆表示专重黄教之意。衣有内衣、外衣之别。内衣以氆氇制造，形如内地之坎肩。外衣为紫羊绒之单衫，以帛缚其上。足着锦靴或皮履，腰束帛，春冬惟露半臂。其余喇嘛亦大致相同，惟有精粗之别。

　　若沙噶布伦、「三品官，藏人称为莲足，喻言最有势力，自富裕贵族中选用者。」戴琫、「六品官，掌马厂事。」第巴「七品以下官，司各事者。」等官，不束发，垂背后，缀以短缕。戴平顶帽，顶缀獭皮。手持念珠，腰束皮带。遇佳节或有公事时，噶布伦将发两分于顶之左右，别绾一髻，衣蟒衣，上加大领无缘之小袖衣。第巴亦绾发，结一髻，戴无翅白纱帽，带佩刀，以示区别。两耳有环，以绿松石或珊瑚制之，其大如桃，形如鸟啄。身披绿锦短衣，腰着百襉黑裙，足蹑皮靴，腰系红绫，自上至下，绝类内地妇女之装束。至普通人民，皆着大领无缘之衣，帽亦然，亦有戴白帽者，腰以皮或毛褐结附之，系小刀，顺刀、皮袋、火镰等件。怀中各藏一木椀，与蒙古人同。惟上自噶布伦，下至人民，手皆带有骨玦，大抵于佛教中别有所取义也。

　　西藏喇嘛之服饰

　　西藏喇嘛之服，一为袍，一为袈裟，戴僧帽。初固以其色之黄、红分别教派，后亦有黄教而衣为红者。维西喇嘛皆阔袖长衣，虽严冬，常露两肘。至其冠，则冬为平顶之方毡帽，夏为平顶之竹笠。

　　西康番人之服饰

　　西康番人不事桑麻，衣之原料为牛羊毛，织如布，宽六七寸、八九寸不等，名曰毯。牛毛织者色黑，羊毛织者色白，即以氁缝衣。喇嘛之衣尚赤色，则以茜草染白氁为之，余皆黑、白。贫者及野番无氁，但服牛羊皮。而富者购藏中所织之氆氇，或印度之呢绒，并内地之绸缎布。其式与内地僧人同，袖长大，束以带，凡一切应用之物，皆环纳于怀背之间。

　　大裤，小裤，男子无之，妇女则间有用裙者。冠形无一定，土司所用，仍如汉人常戴之冠，惟以牛尾之白毛染红色扎如团扇式，厚寸许。其顶平，四周之毛皆截齐，别作一圈载于下，便戴于首。

　　喇嘛之衣，无袖，惟以纱数丈缠于身股之间。其冠为黄色，以呢绒为之。堪布、戴琫则冠如桃形，余则如鸡冠形。然此皆见官时所服用，平时则或氁或呢或狐皮、羊皮作便帽加于首而已。光绪丙午，边务大臣赵尔丰示令番人服袴，改流之地皆服之，然袴皆无绲裆。惟其衣冠则间有效汉人者。衣以皮为之，尝以牛奶、酥油搓皮，使不坚硬，不似内地之用硝水也。褥以虎、豹、豺、狼、熊、狐、鹿、獭之皮为之，垫或皮或绸缎为之，内实獐毛，厚二三寸、四五寸不等，或用呢绒、氆氇及牛羊皮为之。

　　青海番人之服饰

