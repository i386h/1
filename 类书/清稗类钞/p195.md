<!-- { "loadSidebar": true } -->
　　明之河房，为文人燕游之所，妓家至多，旧院在钞库街南，与贡院隔河相望。干隆末，则自利涉桥至武定桥，两岸河房皆有妓居之。俗称本地者曰本帮，来自姑苏者曰苏帮，来自维扬者曰扬帮。芬芳罗绮，嘹喨笙歌，实足使裙屐少年迷魂荡志也。

　　自利涉桥以东为钓鱼巷，迤逦至水关，临河一带，地稍静僻，名姬心厌尘市，辄择此居之。然自夏初水长以迄秋中，游艇往来，亦复络绎不绝。

　　由文德桥而西，为武定桥，迤西至新桥，亦有河楼，地处西偏，游踪稀至，故卜居者少。至白塔巷、王府塘诸处，室宇湫隘，不得与水榭相颉颃，然亦间有丽人。

　　贡院与学宫毘连，院墙外为街，街南皆河房。每值宾兴之岁，多士云集，豪华者辄挟重赀择姝丽，就而侨寓焉。寒素之士，时亦挈伴闲游，寻莲访藕，好风引梦，仙路迷人，求其独清独醒者，殆十无二三也。

　　秦淮河船，上用篷厂，悬以角灯，下设回栏，中施几榻，盘盂尊罍，色色精美。船左右不设窗寮，以便眺望。每当放船落日，双桨平分，扑鼻风荷，沁心雪藕，聆清歌之一曲，望彼美兮盈盈，真乃缥缈欲仙，尘襟胥涤矣。

　　青溪一曲，销夏最宜。而游目骋怀，春秋亦多佳日。至于冬令，朔风如刀，招招者绝迹矣。然促坐围炉，浅斟低唱，作消寒会，亦正不减罗浮梦中也。

　　秦淮河房之居妓女也，干隆中叶，仅有数家，开宴延宾，亦不恒有。未几而户户皆花，家家是玉，冶游遂无虚日。酒宴之盛，首数蔻香阁、听春楼、赏心庭院、倚云阁，虽有他所，莫之与京。盖主人固雅饬可亲，伺应之丫角亦极驯谨，燕晚莺初之候，风来月到之时，乐且忘年，欢宜卜夜矣。且河房皆有厨娘，水陆珍奇，充盈庖室，猝有客来，咄嗟立办，燕饮之便，莫过于斯。

　　凡有特客，或行旅之至白门者，必招游画舫以将敬。先数日，即擘小红笺，贮以小红封套，笺书「某日买舟候叙，某人拜订」，命仆送至客所。客若不到，即以小红笺上书「辞谢」，下书「某人拜手」字样，仍贮于封套，并原请之笺还之，是曰不扰。否则主人预计客之多寡，或藤绷，或走舱，赁泊水次，临时速客共登。大率午后方集，早则妓女梳掠未竟，无可省览。别以小舟载仆从于后，以备装烟、问话。盘餐由家庖治成，以朱红油盒担至马头，伺船过送上。或由名馆代办，以取其便。又或佣雇外间庖人，载以七板儿两只，谓之火食船，一切盘盂刀砧、醋瓢酱瓿、乌银琼屑以及珍禽野兽、果蓏椒豉葱薤之属，烧割烹调，唯命是听。献酬既毕，人倦酒阑，回顾箯笋灯笼，早已在岸，主客欢揖而散，亦已斗转参横矣。干隆丙申、丁酉之夏为尤盛，由南门桥迄东水关，灯火游船，衔尾蟠旋，不覩寸澜，河亭上下，照耀如昼。诸名姬家广筵长席，日午至丙夜，座客常满，樽酒不空。大抵一日之间，千金糜费，真风流之薮泽，烟月之作坊也。庚子、辛丑之交，即已绝迹，名姝朱素贞、刘大子辈，皆如石氏翾风，退为房老矣。然五月初五、十三两日，游船之盛，犹不减曩时也。

　　各妓虽娴法曲，非知音密席，不肯轻啭歌喉。若《寄生草》、《剪靛花》淫靡之音，乃倚门献笑者歌之，名姬不屑也。

　　妓女以吹弹、摴蒲为事，罕有肄习女红者，所在皆然，秦淮尤甚。至干隆末叶，则曲圣之外，多有针神，刺锦挑罗，争新竞巧。

　　客与妓缔交，江宁谓之结线头，扬州及江北各处皆然。

　　秦淮诸姬谓狎客之旋来旋去者曰化生，偶一往游而畏人闻见者曰私娃子，又曰蒲包货，即私娃子之意。盖私产之子，多贮以蒲包而弃之也。

　　秦淮妓家所用男仆曰捞猫，曰镶帮，女仆曰端水，曰八老。然皆局外人所呼，其主人则深以为讳。

　　干隆末叶，江宁大家闺秀，亦乘秦淮画舫，以作清游。惟四围障以湘帘，龙媪雅姬，当马门侧坐，衣香鬓影，絮语微闻，亦或招名妓一二以佐宴侑觞。惟惜舱中狭隘，无从安顿香枣，终必假熟识之水榭为更衣地耳。

　　嘉庆初，游客之设宴于妓船也，未开燕时，先唱昆曲一二出，合以丝竹鼓板，五音和协，豪迈者令人吐气扬眉，凄婉者亦足销魂荡魄。其始也好整以暇，其继也中曲徘徊，其终也江上峯青，江心月白，固已尽其妓矣。知音者或于酒阑时倾慕再三，必请反而后和。客有善歌者，或亦善继其声，不失其为雅会。其后则略唱昆曲，继以《马头调》、《倒扳桨》诸小曲，且以此为格外殷勤，听者亦每乐而忘反。虽繁弦急管，靡靡动人，而风斯下矣。

　　安化陶文毅公澍督两江，严禁僚属冶游。时胡文忠公林翼亦在幕中，僚属之冶游者，皆借文忠为名。而文毅则独责诸幕僚，不责文忠也，曰：「润之「文忠字。」他日为国勤劳，将无暇晷以行乐，今之所为，盖预偿其后之劳也。」已而文忠果勤劳国事至死矣。

　　钓鱼巷者，明武宗钓鱼之所也，题为古钓鱼巷。桃叶渡在其西，邀笛步在其东，巷尽于此，中有堂门，所谓陆八子、韩裕发、李三白三家者是也，陆为尤着。自遭粤寇之乱，流落江湖。及同治甲子，曾忠襄公既平粤寇，朝命以其兄文正公督两江。欲兴商业，效管仲之设女闾也，因令于青溪设妓院，限以六家，并为定制，许增妓，不许增院。六家者，陆、李、刘及韩小师、三和堂是也。别有大行宫钓鱼巷，不在六家之列，为六家所薄视。时陆适自江北来，理故业，与李、韩招四方游女，居以水榭，泛以楼船，灯火箫鼓，震炫一时，遂复承平之盛。或曰，江宁自克复后数月，画船箫鼓，渐次萌芽。时六安涂制军宗瀛方守江宁，亟檄县厉禁。次日，谒文正，文正笑曰：「闻淮河灯船，尚落落如曙星。吾昔计偕过此，画舫千百，笙歌彻宵，洵承平乐事也。」又次日，约幕府诸人买棹游览，并命江宁、上元二邑令设席款涂。一时士女欢声，商贾麕集，河房榛莽之区，白舫红帘日益繁盛，寓公土著闻风来归，遂大有丰昌气象矣。

　　沈文肃公葆桢帅两江时，下令严禁娼妓，曲中诸姬咸风流云散。适扬州太守来见，文肃告以禁娼之政策，且询以扬州曾禁娼否，守对曰：「大帅禁娼，而卑府治下之娼愈多。妓女多扬州产，卑府不能不许其回原籍也。」文肃为之恍然，遂弛其禁。

　　宣统时，妓馆之在淮清桥、钓鱼巷者，多者一家可有四五十房，房各二三人。客所耗之银币，初至，呈茶盒一圆，便饭四圆至七圆，置酒二十五圆至三十二圆，弹唱一圆，若点曲则倍之，夜度无定资。

　　扬州之妓

　　扬州为鹾务所在，至同治初，虽富商巨贾迥异从前，而征歌选色，习为故常，猎粉渔脂，寖成风气。闾阎老妪，畜养女娃，束足布指，涂妆绾髻，节其食饮，以视其肥瘠，教之歌舞弦索之类，以昂其声价。贫家女往投之，谓之养瘦马，盖本于白乐天之诗，诗云：「莫养瘦马驹，莫教小妓女。」又曰：「马肥快行走，伎长能歌舞。三年五岁间，已闻换一主。」是也。

　　是时，新城东南隅之石牌楼，女闾极盛，号为八大家。虽聚散不一，而粉白黛绿，列屋闲居，尽态极妍，流连杯斝，信乎温柔自有乡也。其中以高二家为最，陈四、高麻子、蒋和尚次之，小高二、刘三娘、蒋桂珠又次之。更有熊某，侨寓南河下，道迂且僻，至者颇罕。其它税屋而居卖花为活者，新旧城中亦复不少。八家又曰清堂名，下此者谓之浑巢子。凡在浑巢中者，不能自拔，即偶尔鸡犬升天，终不为同侪所爱重也。

　　魏晋乐府有《巾舞》、《拂舞》，遗制久佚。同治初，扬州有之，皆妓女也。二八女郎，曼声按步，宛转蹋歌，和以筝琶，每当绿酒微醺，红灯高挂，寻音按节，心调气和，翠巾徐拂，衣香袭人，有足神移目夺者。然非知音密席，推奖再三，未肯轻试纤腰，偶施雅步也。其曲有《独上小楼》、《独对孤灯》诸则，并皆情致缠绵，虽非白雪阳春，而大率为小儿女语，加以金莲贴地，瑶佩飞云，楚楚腰肢，氍毹回转，倍觉情文相生。玉蝠、大宝珍、王喜凤最擅胜场，余亦有专工者，殆亦《巾舞》之滥觞欤？

　　杭州之妓

　　浙有头亭船、茭白船，船户凡九姓。船有妓，习丝弦大小曲，可侑觞荐寝。世人辄称之为江山船者误，当曰九姓渔船。船妓之称同年嫂者，盖以其半皆严郡人，意谓同严耳。年、严浙音无别。舒铁云尝为诗以咏之云、「只知苏小是乡亲，谁识严陵亦故人。宋嫂羹汤调自好，吴娘歌曲听难真。纱窗掩雨眠双桨，罗韈裁云印一尘。惆怅芳年有华月，几钱能买此青春？」

　　自杭州之江干，溯流而上，若义桥，若富阳，若严州，若兰溪，若金华，若龙游，若衢州，至常山而止，为程六百里之遥，所至皆有画舫，多则数十艘，少或数艘。船之增减，视地方之盛衰。停泊处如鱼贯，如雁序，粉白黛绿，列舟而居。每当水面风来，天心月朗，杯盘狼藉，丝竹骈罗，洵足结山水之胜缘，消旅居之客感也。光绪癸未、甲申间，个中翘楚，首推观凤，丰容盛鬋，颀立亭亭。工度曲，尤精琵琶，每一发声，四座倾听。性娴雅，无章台恶习，喜与一二素心人煮茗清谈，娓娓不倦。其出应客召也，无论登陆或上船，皆以佣奴背之，作钟建之负。

　　兰溪之九姓渔船泊城外，游人之设席者，所赉银币普通为四圆，增肴加二圆，便餐八圆，正餐十二圆，多至百圆，有主宾各出其半者。侑酒曰陪花，一圆。此就宣统末言之，若在光绪中叶，价不若是昂也。

　　芜湖之妓

　　宣统末，芜湖妓馆均在大马路、迎春坊、锦绣坊、浔阳里、美仁里等处。客之游资，以银币计，侑酒二圆。客若不时赌博于其家，则侑酒不须赀。初次度夜，曰结线头，十二圆至三十圆。以后曰正帐，少则四圆，多则八圆。惟遇樱桃、糉子、西瓜、月饼上市之时，必以饷客，客辄酬以一二圆。

　　南昌之妓

　　宣统末，南昌妓馆有本帮、扬帮之别。本帮之夜度资须钱六千六百文，扬帮则初次曰结线头，十六千文，以后曰做正帐，每次八千。至于打茶园，则本帮无费，然亦有给瓜子钱一二千者，扬帮则上果盒、送水果、带姑娘，「妓敬客以水烟三筒之谓也。带姑娘者，召妓侑酒之谓也，不带亦可。」各二千。饮博二事，至少各二千，多至四十千者亦有之。

　　重庆之妓

