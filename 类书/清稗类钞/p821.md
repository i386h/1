<!-- { "loadSidebar": true } -->
　　江叔澐书四易稿江叔澐病唐贞观时之为诸经正义者，自《诗》、《礼》、《公羊》外，皆取晋人后出之经，而汉儒专家师说反不传。惠定宇既作《周易述》，搜讨古学，叔澐亦撰《尚书集注音疏》，以存今文二十九篇，以别梅氏所上二十八篇之伪造。取《书传》所引《汤征》、《泰誓》诸篇逸文，案《书》序入录，又采《说文》、经子所引书古文本字，更正秦人隶书，及开元中改易古字之谬，辑郑康成注及汉儒逸说，附以己见，为之疏，凡四易稿，积十余年而后成，书凡十二卷。时王光禄鸣盛撰《尚书后案》，延叔澐于家，商订疑义.嘉庆丙辰，应孝廉方正征。己未九月卒，年七十有九。

　　阮文达推重经学萧山毛西河、德清胡朏明所著书，初时鲜过问者。自阮文达督学浙江，为作序推重之，坊间遂多流传。时苏州书贾语人曰：「许氏《说文》贩脱，皆向浙江去矣。」文达闻之，谓幕中友人曰：「此好消息也。」

　　看经有手记簿看经要有手记簿，此法始于元之许鲁斋，余存吾、张忍斋皆踵行之。每日分五起，从某处读起，至某处止，即记明某句有几说.他日重温，即依所记默想之，偶或遗忘，则重翻原书记之，久之自熟习矣。

　　徐云甫治经包慎伯在扬州时，与徐云甫为道义交，尝手书所撰楹联赠之云：「高才袁彦伯，硕学郑司农.」时云甫以治经负重望，故伯山倾倒如此。

　　干嘉间考据之学极盛干、嘉间，考据之学极盛，士大夫无不读书。若南昌彭文勤公、南昌吴白华总宪、稷堂侍郎、萍乡刘金门宫保、平湖朱茮堂漕帅、歙程春海侍郎、山阳汪文端公、莫宝斋侍郎诸人，于应制之学皆能探讨本原，故虽不能赫赫以经术名，而被服儒雅，维持朴学，此道实赖以不堕。

　　龚闇斋三世经学仁和龚闇斋观察丽正为金坛段懋堂壻，传其小学，其子定庵仪部自珍益拓而精之。定庵又受常州庄氏之学于刘礼部逢禄，改习《公羊》，专骛羣经之微言大义.定庵之子孝拱所学亦如此。

　　严九能承父命治经严元照，字九能，归安人。父树萼，喜聚书，书至数万卷。课九能，不使应试，谓之曰：「读书不精，非学也。士必通经，通经必通训诂，而文字声音则训诂所由出，舍古训而以意说经，破碎大道，必始此矣。」

　　陈炜卿授子女以经嘉兴钱新梧给谏仪吉官京师，无力延师教子，乃与其室人余杭陈炜卿女史尔士亲自督课.女史尝于讲贯之暇，推阐经旨，着《授经偶笔》以训子女。

　　锺保其书多说经甘泉锺保其优贡怀既卒，其子负二囊以谒焦里堂，保其所著草稿也，乞焦为之理董焉。启囊，得十三种：曰《春秋考异》，论三传也。曰《说书》，解《尚书》也。曰《区别录》，考订《毛诗》之草木虫鱼也。曰，《论语考古》，发《鲁论》之疑滞也。曰《祭法解》，核古祀典也。曰《周官识小》，经纬诸职而类释之也。曰《读选杂述》，补《文选》注之不及也。曰《兴艺塾问答》，与子弟门人辈讲说之所录也。曰《汉儒考》，表两汉经师也。曰《兴艺塾笔记》，曰《考古录》，杂论经籍之所丛也。曰《觉庵日记》，记日所行之事也。曰《筠心馆集》，诗古文词也。

　　庄大久抱遗经庄献可，后改名有可，字大久，武进诸生。幼而沈粹内朗，喜读书，无歧好。父自昭邃于学，恪守庭训，而所进辄过所期。迨长，益取诸经传精研义理，参考礼制，句栉字比，求其异同损益之故，使如轨辙之合，浩然无滞于心。然后核诸儒之书，正其是非，而自为之说.首撰《周官指掌》一书，其族祖养恬侍郎见之，大加嗟赏.自言诸经中《春秋》功力最挚，尝语左仲甫中丞辅曰：「频年究心《春秋》，读二千余遍，精义日出。近于字数得定岁差法。」为论甚奇，惜未究其说也。

　　大久淡于名利，世故无一切撄心，惟抱遗经，寝食与共。当其凝精冥求，耳目俱废，块然不复知有形骸，数十年如一日。两游京师，为当道延校中秘书，考核精审，并签原书沿流传习之误，见者服其精博，而犹自以为学问中麤迹也。

　　大久功力猛进，中年精气遂耗，心灼灼如焚，每嚼黄连咽之，餐则冷淘盐腐而已。后更患便血，左苦口进规。越数日，笑谓左曰：「感子言切，独坐自休，觉手足耳目全无顿置处，奈何？」嘉庆壬申，子诜男迎养于南召县署，得家人子孙之乐，意稍稍适.然晨夕一编，卒未尝废.旬日卒，年七十有九。所著有《春秋注解》十六卷、《春秋字数义》百有四卷、《春秋天道义》九十四卷、《春秋人伦义》五十六卷、《春秋地理义》十五卷、《春秋物类义》六卷、《春秋字义》四卷、《春秋小学》一卷、《春秋异》一卷、《春秋地名考》二卷、《春秋人名考》二卷、《周易集说》七卷、《周易条析》六卷、《周易卦序数臆》四卷、《周易异文》一卷、《毛诗说》五卷、《毛诗说蕴》上下四卷、《毛诗字义》五卷、《毛诗异文字义》一卷、《毛诗序说》一卷、《毛诗异闻》二卷、《尚书今文集注》六卷、《尚书序说》二卷、《周官集说》十二卷、《周官指掌》四卷、《仪礼丧服经传分释图表》二卷、《礼记集说》四十九卷、《考工记集说》一卷、《各经传记小学》十四卷、《传记不载说文余字》三卷。

　　「 方耕之孙.」 宇逵字达甫，皆于羣经有所撰述。而以方耕、珍艺、卿珊、大久为尤着。盖自康熙以迄同治，凡得十一人。

　　嘉道间汉学家流别包慎伯作《甘泉薛传均子韵墓碑》，叙述交游，多嘉、道间汉学之儒。碑云：「子韵少与仪征刘文淇、孟瞻、泾包慎言孟开、旌德姚配中仲虞及予弟季怀 「 名世荣.」 五人者相结为本原之学.孟瞻、孟开、季怀治《诗》，攻毛、郑氏，治《易》，攻虞氏，子韵治小学，攻许氏，皆旁通羣籍，而据所业为本，砥砺以有成。近世昌许氏者，推嘉定钱氏，金坛段氏，子韵究其得失而右钱氏。」又云：「予弱冠展侧江淮间，物色朴学，得阳湖黄乙生小仲通郑氏《礼》，行不违其言。武进刘逢禄申受通何氏《春秋》、虞氏《易》，虽情锺势曜，而读书如有嗜好。江都凌曙晓楼治何氏《春秋》、郑氏《礼》，困学而不厌。泾人胡世琦玉樵墨守郑氏，有缀残补缺之勤。嘉定潘鸿诰望之能错综许、郑，以适大义.丹徒柳兴宗宾叔治《诗》、《礼》、《史》、《汉》，能依雅训以捍俗说.宝应刘宝楠楚桢，上世故崇汉学，能不坠其家法。仪征汪谷小城覃精许、郑，尤长于地理。黟俞正燮理初通郑氏《礼》、杜氏《春秋》。乌程凌堃厚堂，综汉义说《易》、《礼》、《春秋》数十万言，与理初并长推步算术.吴越英隽，略备于斯，然必守许氏以推原贾、马、郑、服训诂者，卒莫如子韵之善。」

　　常州二申通经常州学派，导源于新安，嘉、道之间，其流浸广，而所发挥之微言大义，固由江永、戴震启之。盖金辅之榜治《礼》之薪火，既传于常州，适其时山东孔顨轩广森之《公羊》学派，自其壻朱见庵文翰传至江淮，日与常州人士相接，而宋、庄、刘之绪乃因兹而光大也。当时常人推为通经宜用之学者，竞言二申，海内亦胥重之。二申者，刘申受、李申耆也。若由二申之学而再推演，则如后之魏默深、龚定庵，亦皆与常州学派有关.《刘申受礼部集》首有魏默深序，亦推本常州学派源于新安江戴、金、程之意。程，名易畴。

　　刘在礼曹十二年，遇有疑事，辄以经义决之。道光甲申，河南学政某奏请以睢州汤文正公从祀文庙，议者以文正尝于康熙朝辅导理密亲王获谴，乾隆朝尝奉驳难之。刘援笔书曰：「后夔典乐，犹有朱、均；吕望陈书，难匡管、蔡。」汪文端公廷珍方为尚书，善其言而用之，遂奉谕旨。又越南贡使为其国王之母妃乞赏人参，得旨赏给.贡使以谕中有「外夷贡道」之语，欲请改为外藩，部以诏书不可更易，而难却其请，嘱刘草牒复之。牒中有曰：「《周礼》职方氏，王畿之外分九服，夷服去王国七千里，藩服去王国九千里，是夷近而藩远.《说文》羌、苗、蛮、貊字皆从物旁，惟夷字从大从弓，东方大人之国。夷俗仁，仁者寿，故东方有不死之国，而孔子欲居之。且乾隆中尝奉上谕申斥四库馆臣，不得改书籍中夷字作彝、裔字，孟子谓「舜东夷之人，文王西夷之人」。我朝六合一家，尽去汉唐以来拘忌嫌疑之陋，使者无得以此为疑。」

　　吴南屏治经融会汉宋吴南屏，名敏树，巴陵人，为湘楚古文大家。其治经也，融会汉、宋，兼通性理典章之学，不愧晚近之巨儒。乃观其《枰湖文集》，中有诋《西铭》「干称父，坤称母」之说，以为似天主教。是不知称父称母之本于《易》，惟天地万物父母之本于《书》，亦智者之一失矣。

　　孙芝房诋汉学孙芝房尝作《畚塘刍论》，痛诋汉学，谓其致粤寇之乱，曾文正非之。其后左文襄作《吾学录序》，持论亦与芝房相同。盖文襄固亦由理学养成之人物，于汉学素少研求，故为此不持平之论也。平心论之，汉学诸人，如戴东原、王念孙，其人品亦无可议.然如毛西河之猖狂恣肆，王鸣盛之贪得无厌，则殊为人心风俗之忧耳。

　　谭复堂治羣经同治癸亥，仁和谭复堂大令献在闽中，杂治羣经，时诵诸老说经之文，自谓笔端胸次若有滞窒，不知为进为退也。

　　李莼客论经学光绪辛巳四月初二日，会稽李莼客侍御慈铭阅《古微堂外集》而言曰：「自道光以来，经学之书充栋，诸儒考订之密，无以复加。于是一二心思才智之士，苦其繁富，又自知必不能过之，乃剏为西汉之说.谓微言大义汨于东京以后，张皇幽眇，恣臆妄言，攻击康成，土苴冲远，力诋乾隆诸大儒，以为章句饾饤，名物繁碎，敝精神于无用，甚至谓海夷之　固，粤寇之乱，酿成于汉学.实则自便空疏，景附一二古书，寱语醉醟，欺诓愚俗。其所尊者，《逸周书》，《竹书纪年》，《春秋繁露》，《尚书大传》，或断烂丛残，或悠谬无征，以为此七十子之真传，三代先秦之古谊.复搜求干，嘉诸儒所辑之《古易注》，《今文尚书说》，《三家诗考》，攘而秘之，以为此微言大义所在也。又本武进庄存与之说，考尊公羊，扶翼解诂，卑《谷梁》为舆皁，比《左氏》于盗贼.盖几于非圣无法，病狂丧心。而所看之书不过十余部，所治之经不过三四种，较之为宋学者，尚须守五子之语录，辨朱，陆之异同，其用力尤简，得名尤易，此人心学术之大忧，至今未已也。魏默深才粗而气浮，心傲而神狠，于学无所得，乃遁而附于常州庄氏，其臆决窍谈，固无待驳辨也。」

