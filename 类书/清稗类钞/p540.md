<!-- { "loadSidebar": true } -->
　　范自遇刼后，忧思悲戚，通夕未眠，拥被即寐。既醒，不知何时，见何甚忙，烹肉治饭，案堆竹片竹枝及五色小纸无数。见范起，笑曰：「君睡足乎？饭将熟，请共食。俟饱吾腹，吾尚教君治艺也。」范亦喜，起助料理。既食，何拗竹为骨，以纸糊之，五采绚烂，作为雄鸡形。复以竹枝为小笳，缀其尾，以口吹之，声似鸡鸣.范效之，终夜成三百余头，明日，分持入市，时民俗朴陋，奇伎淫巧之物，非居通商地者，几于老死不一见。何所制虽未奇巧，然在当时，固足以觅利。笳声吹动，小儿闻者争出竞购。不较值，日未晡，何所持者已尽先归.少顷，范亦返。出钱数之，凡得七千余，大喜。复制数百头，约于未售处卖之。如是数日，何知购者已遍，不再变，人且生厌。乃至碎绸店，购杂绸，归翦为人，实以棉，缝之。点画眉目，意态生动，价视鸡三倍。复售十余日，得钱百余千，二人共议，买舟东下。至福州，于南台临衢地，列一小摊，卖洋货。积二年，获利千余金，易为栈。其置货，自与西人接，约期归赀，不稍爽，西人信之，任其辇取，以故海外新至物，他栈所无者，何栈莫不具备。又数年，获利数万，起楼阁，置奴婢，迓其妻子来，两家皆寄籍于闽，世为婚姻焉。

　　广州市肆可入览粤人之设肆贸易者，于营业之方法颇能讲求。如国货、绸缎、洋货诸肆，均任人观览，不问为谁，皆可径人，肆人组不加以白眼也。故著名之洋货公司，自晨至夜，终日喧阗，游人极伙。盖舶来品皆为奇技淫巧之物，必使人详观之，方足以引起其购买之兴趣。苟珍袭椟中，不令他人浏览，则人且不知某肆之有某物，又何论于购买也。吾国侨商之旅外贸易者，以粤人为最多，势力亦以粤人为最盛。粤人之营业思想，固较胜于他省人也。

　　广州银角交易广州之贸易，初用碎银，其成圆者，亦皆凿有小孔，如火炉之盖然。亦有铲薄者，其重量大率为五钱八九分，六钱一二分。故用银买物，分厘皆须计较.迨张文襄公之洞督粤，改铸小银角。售物品者，无论共物不及两角、一角、半角之值，亦仅知索两角、一角、半角之银，市中几无畸零之数矣。买物者又恐找换受亏，虽不必买两角、一角者，亦买足两角、一角矣。

　　南海伍氏以商致富粤东富人，有南海伍氏。先是，嘉庆时，广州十三行有开怡和号之伍某，本闽人而居粤。故事，西人至广州通商者，必由十三行交易，额定饷银，皆由十三行承认，十三行有中落者，由他数家分认其饷.时诸行多衰落，伍独巍然存。有伍敦元者，为其疏族，自闽来，伍之家长谓之曰：「汝来殊不幸，不能有以润汝，姑居此可也。」

　　无何，制军阮文达公元以欠饷故，召伍入见，惮不敢入。敦元自请代往，乃入见。阮诘欠饷故，敦元曰：「非敢欠饷也，实以商业方疲，而上督饷益急，则力益不支，是官商两困之道也。」阮曰：「既如是，免汝家数年饷，好自为之。」敦元归，以报。时伍商既屡困、有厌倦意，乃悉收故业，而独以商号畀敦元。敦元既得之以营业，业大进，不十余年，可千万，遂大富。

　　敦元殁，传业于子紫垣名崇耀者，富益盛。适旗昌洋行之西人乏赀，即以巨万畀之，得利数倍。西人将计所盈以与之，伍既巨富，不欲多得，乃曰：「姑留汝所。」西人乃为置上海地及檀香山铁路，而岁计其人以相畀。紫垣死，以其子子笙像寄西人，曰：「是乃吾子，以后金皆寄彼。」子笙死，又以子垣孙像寄西人，而属其寄金焉。垣孙益奢侈无节。然西人既未寄交铁路股票，又未以号数相告。已而旗昌倒闭，时某方为招商局总办，私以崔某属存局之银存旗昌，旗昌既闭，某欲以被倒之款划归局，而某观察不可。时局屋初租之于旗昌，乃掯不付租，旗昌西人曰：「局屋实伍氏产，久存案于英领事署，安得不付租？」乃使律师率数人往对其屋。某观察乃令招商局南栈马头夫役数百人踰垣人，启门而谓西人曰：「吾非不付租也，请以金存江海关道，讼毕乃付。」时英人已调兵船人黄浦江，兵已登舢板，而夫役在局前者数百人甚噪.西人之有识者，惧果启衅，乃急止兵勿登岸。其后垣孙至香港，或嗾使延律师与西人讼，乃得反其产，旋仍以其地售与招商局及他人。迨垣孙死，西人金又不至，伍遂式微矣。

　　佛岗招牌佛岗之汾水旧槟榔街为最繁盛之区，商贾丛集，阛阓殷厚，冲天指牌，较京师尤大，万家灯火，百货充盈，省垣不及也。惟街衢狭窄，有仅容二人并行者。

　　潮人经商潮人善经商，窭空之子只身出洋，皮枕毡衾以外无长物，受雇数年，稍稍谋独立之业，再越数年，几无一不作海外巨商矣。尤不可及者，为商业冒险进行之精神。其赢而入者，一遇眼光所达之点，辄悉投其资于中。万一失败，犹足自立，一旦胜利，倍蓗其赢，而商业上之挥斥乃益雄。

　　粤西商况粤西土产，以药料为大宗。浔桂田三七，其最着也，余如桂枝、桑寄生之类。大舟捆载，有同柴薪，分向广东、湖南两路而去。外则米粮接济广东，每年出境，约值银二百万两，地方生计，赖以转输。凡日用所需之斤盐尺布，皆由湖南、广东二省贩运.梧州一关，扼左、右江之冲，百货往来，征榷极重。其市廛繁盛，帆樯林立，几与湘潭、汉口相埒焉。

　　刘兴泰勤于营业湘乡刘兴泰，初为窭人，未冠，丧父母，闭户独居。以织布自给，而甚勤，凡风晨雨夕，冱寒酷暑，常人所不能堪者，独不辍.如是二年，竟积赀至百千，乃自经营一梁坊，其勤劳如平时.一二年，业大昌，伙友至十数人。刘持躬刻苦，而待人甚厚，每得利，与人共之，以故人乐为之尽力。又数年，支店至六七，拥资数万，且素封矣，时年未三十也。顾仍不改其昔，冬夏常衣一布袍，饭粗粝，所居纔蔽风雨。尝因事往宝庆，家去宝庆百三十里，天未明而起，饱餐以往，蹑草屦，荷雨盖，蓄冷饭一瓯，巾裹之，手提以行。中道以一钱就村人沽勺汤沃之，食已复行，竟日即至。其往还皆如此，至老不倦。

　　刘有子数人，皆诚朴如其父。子年既长，见父冬衣缊袍，为购一半裘以进.刘见而大怒，掷不受，且挞其子。性尤好义，尝斥岁入十之七八投诸公共事业，以是业虽昌而家富不少进.素不识字，而知教育，于学校尤多辅助也。

　　朱紫桂业茶致富湘乡朱紫桂，初赤贫，读书村塾，三月而辍，以樵采营生。成童，执爨于米肆，甚勤。巨商刘某委之司店事，尤干练。越数年，以所得薪资红利自设一肆，积千余金，遂业红茶，岁盈万金，时同治丁卯也。紫桂既小康，即以少年失学为憾，而补读.既而逐岁贸茶，积资近百万，湘皋、汉浒，几无不知有朱紫桂名矣。

　　醴陵人缺市民性醴俗安土重迁，子弟难于耕读，多习工艺及星卜等技。商贾出外贸易者少，间亦有扬帆外出者，然不久即归，鲜流连.其富村民性而缺市民性者，亦地势使然也。

　　辰苖交易辰州苖民与汉民交易，辄以牛马驮载杂粮布绢之物，以趋集场。粮以四小碗为一升，布以两手一度为四尺，牛马以拳数多寡定价值，不计老少。其法将竹篾箍牛之前肋，定宽窄，然后以拳量竹篾。水牛至十六拳为大，黄牛至十三拳为大，曰拳牛。买马亦论老少，比以木棍，至鞍处自地数起，高至十三牶者为大。齿少拳多则偿昂，反是者为劣，统曰比马.届期毕至，易盐，易蚕种，易器具，以通有无.初犹质直，后则操权衡，较锱铢，基于汉人矣。与亲党权子母，以牛计息，利上加利。岁长一拳，至八拳则成大牛，至数十年即积数十百倍，有终身不能清偿者，往往以此生衅。虽父兄子弟伯叔甥舅，见利必争，且有爱重贿而相卖，争财产而相杀者。

　　川盐官运商销光绪已卯四月，从丁文诚公宝桢奏请，四川盐务改办官运商销.初，文诚任川督，以川省盐务积弊甚深，改为官运商销.富厂灶户以为不便，捏词呈控。时尚书恩承、侍郎童华查事在川，遂掳以入告，谕令文诚确查具奏。文诚奏称自上年开办官运局后，本年奏销核计各额引已全数销清，复带销积引一万余张。所收税羡截厘及各杂款至一百余万两，商人从前一切无名使费悉予删除。

　　民皆食贱，私枭潜踪，实属商民皆便。旋恩承等又以弊少利多争奏，乃命户部酌核具奏。至是，户部覆奏：「请饬文诚妥筹办理。」因谕文诚：「官运商销各事，悉心区画，慎始图终，不可动于浮言，亦不可操之过蹙。」盖中旨颇利文诚变法之溢收，又不欲显斥阻挠者。故为此调停之词也。

　　打箭炉商务四川打箭炉为汉、夷杂处入藏必经之地，百货完备，商务称盛，在关外可首屈一指。常年交易，不下数千金，俗以小成都名之，惟繁华不及炉城。关外商务销品以雅州各属所产大茶为大宗，因此茶为夷人日所必需之要物。哈达旗布 「 夷人印佛经于上，竖高杆揭之。」 针、棉线、茧油、风帕、布疋、烟叶、水烟之属，皆畅销夷人者，至绸缎食品器具等，则售与旅边之汉人，夷人亦兼购之，此皆内地之输出品也。至输入品，则以鹿茸、鹿角、麝香、黄白金、狐皮、羊皮、豹皮、冬虫夏草、贝母及藏商输入之红花、藏香各食物等为大宗。汉、夷交易，或以金钱，或以货物。关外各处市况，视炉城行市之高下为标准，夷人惟以藏元重量为不易之标准。输出者有涨迭，输入者无贵贱，贸易关外者皆获巨利，以是故也。

　　道孚商务川边番夷嗜利，辎铢不遗，然贪细微而昧远大，习商业者绝少。以道孚县论之，惟贩牛、羊，毛革与买换茶叶之商贾为巨。茶店设炉城，夷人携土产或重资赴锅庄，庄主介绍与云南暨雅各布、云天诸茶栈相交易，以篾包裹，或用皮箱护其外，雇乌拉运回，其利可三四倍。至麝香、鹿茸、沙金、狐皮各项，因收采不宏，故出口者较他县为少。惟贩蛮盐暨贝母、冬虫夏草诸药品，随收随售，则由资本不充也。

　　道孚汉商颇多饶裕，皆陕人。当炉文君，罔非蛮妇，匪特乐尔妻拏，兼赖交通蛮僧耳。绸缎、布尼及海味、面酒、洋货、烛烟运自关内，且有开设大餐馆、酒馆与卫生茶馆者，然夷人不入也。

　　大理商业大理北控吐蕃，西界骠国，东有若水，南扼昆弥，一大都会也。其商业以羊毛毡毯及药材为大宗，药材一项，年约有一百余万元之出口，运销地点以香港、上海及湖北、湖南为多。其富人称贷权子母而不好贾，贾皆自他方来，贸易缯彩，以致厚蓄。故水土之利，多归客商。

