<!-- { "loadSidebar": true } -->
　　舒鐡云以其姊壻赠裘而作诗曰：「鹤氅貂褕不趁身，年年短褐走风尘。未劳锦　遗为咏，犹见绨袍恋此贫。夜永灯檠容我坐，岁寒霜雪与渠亲。纵教吹徧邹阳律，肯贳春旗作酒人。」其后有友亦赠以裘，又作诗云：「去年北风吹不休，主人赠我青羔裘。酒酣以往不忍着，却向黄竹箱中收。今年东风射春箭，花冻红灯上元宴。飞落鸳鸯双翦刀，牵云曳雪重相见。平生读书爱五更，往往风雨闻鸡鸣。晓寒不向梦中赋，媿此一尺银灯檠。黑貂已敝长安道，十丈红尘不能埽。彩笔空题白练裙，侬歌自唱黄绵袄。殷勤鹤氅来君家，主是乌衣客绛纱。一身仙骨冷于铁，开出万朵青莲花。主人之裘有时敝，主人之情永弗替。以诗报君非感恩，君不见《缁衣》咏为风，绨袍感其意。」

　　狐裘之类别

　　古所谓狐白裘者，即集狐之白腋也，后名天马皮。集狐之项下细毛深温黑白成文者，名乌云豹。其股里黄黑杂色者，集以成裘，名麻叶子，则为全白狐，皮粗冗，不为世所重。

　　龚定庵服白狐裘

　　龚定庵不喜治生，挥金如土，囊罄，辄告贷。一日，至扬州，访魏默深。魏见所着白狐裘，下截皆泥污而上半则新，询之，曰：「吾自金陵渡江，天寒大雪，汤雨生以此裘相赠。」盖汤身修伟，定庵短小，故下半拖入泥涂也。

　　番役衣羊皮

　　皮裘之表，概以绸缎或布为之，未有有皮而无表者。冬季，京师番役夜巡，所着御寒之衣，为官中所给，则皆有皮无表，盖即一天然之羊皮耳。

　　半臂

　　半臂，汉时名绣（　屈），即今之坎肩也，又名背心。隋大业时，内官多服半臂。《说文》：「无袂衣谓之　。」赵宧光《长笺》曰：「半臂，衣也。武士谓之蔽甲方，俗谓之披袄。小者曰背子，与古之裲裆相似，其一当胸，其一当背，亦作两当。」尤西堂有咏妇女所衣之半臂一诗，诗云：「更衣斟酌十分难，亲制轻纨祇半端。取便最宜春起草，护娇偏称晚妆残。浑疑断袖留遗爱，却喜专房免忍寒。曾与三郎换汤饼，重提旧事泪阑干。」

　　巴图鲁坎肩

　　京师盛行巴图鲁坎肩儿，各部司员见堂官往往服之，上加缨帽，南方呼为一字襟马甲，例须用皮者，衬于袍套之中。觉暖，即自探手，解上排钮扣，而令仆代解两旁钮扣，曳之而出，藉免更换之劳。后且单夹棉纱一律风行矣。其加两袖者曰鹰膀，则宜于乘马，步行者不能着也。

　　妇女着坎肩

　　江苏苏五属及潼关附近各处之妇女，有于炎夏仅着坎肩，而裸其两臂者，或更赤露上体，游行入市。

　　六月着棉半臂

　　绥化城气候迥异内地，虽六月，亦着棉裤。妇女则着棉半臂，露两臂乳房于外，招摇过市。半臂之制，亦与内地不同。

　　书画铠

　　江龙门晚年畏寒特甚，冬必重裘，而又苦其碍腕，不便作书画，因创新制，短两袂若铠状，加于裘上，名曰书画铠。

　　海青

　　海青，今称僧尼之外衣也。然古时实以称普通衣服之广袖者。唐李白诗：「翩翩舞广袖，似鸟海东来。」盖言广袖之舞，如海东青也。

　　道袍

　　道袍，古燕居之服。腰中间断，以一线道横之，谓之程子衣。无线道者，则谓之道袍，又曰直掇。后则以道士所服之长衣曰道袍矣。

　　世祖不用衮冕

　　世祖入关，郊祀，礼臣请用衮冕，上谕人主当敬天勤民，不在衮冕。

　　红绒结顶冠

　　皇上燕服之冠，为红绒结顶冠，皇子、皇孙皆以是为礼服。近支王、贝勒，得上赐者，许常戴之。辅臣虽间有赐者，皆不敢戴，惟张文和公廷玉蒙特旨许于元旦日冠戴，时以为非常之荣。

　　拉虎帽

　　拉虎帽者，每岁木兰秋狩，皇上辄御之以莅围场。王公亦多效之，特不用红绒结顶耳。然曾赏红绒结顶者，不在此例。

　　暖帽

　　暖帽者，冬春之礼冠也，立冬前数日戴之。顶为缎，上缀红色缨，丝所织也。檐以皮、绒、呢为之。初寒用呢，次寒用绒，极寒用皮。京城则初寒用绒，次寒用呢，至于皮，则贵人用貂，普通为骚鼠、海骡之属。

　　有三年之丧者，帽檐及顶皆以布为之，上缀黑缨，不用顶带。

　　凉帽

　　凉帽者，夏秋之礼冠也，立夏前数日戴之。无檐，形如覆釜。有二大别。一曰纬帽，初热时，用白色或湖色之罗胎者。极热时，用黄色纱胎之内有竹丝者，曰卍丝胎，上缀红缨，丝所织也。

　　有三年之丧者，戴羽缨「一作雨缨。」帽，形亦如覆釜，惟无缘，藤织品也。以其一名凉篷而出于山东之德州也，故又称德州篷，上缀黑色缨，不用顶带。

　　行装所用之帽，亦藤织品，缨以红色牦牛毛为之，其最佳者曰铁杆缨。

　　七星貂

　　七星貂者，以貂皮截之成七条，缀于暖帽，如缨然，盖行装所用也。为武官四时所戴，即文职之从事军旅者亦从之。又有红冠不缀缨而饰貂尾者，名曰得胜盔。

　　俗概称礼帽曰大帽子，盖以别于燕居之西瓜皮帽之称为小帽也。

　　全红帽罩

　　全红帽罩，惟三品以上入内廷者准服，四五品官虽内直，不用也。高宗时，军机章京带领引见，值天雨，冠缨尽湿。上问其故，金坛于文襄公敏中以体制对。上曰：「遇雨暂用，何妨！」自是行走军机处者，冠罩无不全红矣。

　　小帽

　　小帽，便冠也。春冬所戴者，以缎为之。夏秋所戴者，以实地纱为之。色皆黑，六瓣合缝，缀以檐，如筩.创于明太祖，以取六合一统之意。国朝因之，虽无明文规定，亦不之禁，旗人且皆戴之。咸丰初元，其形忽尖。极尖者曰盔衬，与单梁挖云之所谓战履者，同时盛行。不二年而兵兴。宣统时，檐有多至七八道者，不仅重檐也，为恶少年所喜。上有丝织之结，红色。俗名西瓜皮帽，又名秋帽。

　　明之士人类多方巾大袖者。至顺治甲申，则戴平头小帽，以自晦匿。而禁令苛暴，方巾为世大禁，虽巨绅士子，出与平民无异。间有惜饩羊之遗意，私居偶戴方巾者，一夫窥瞷，惨祸立发。常熟有二生，于巡按行香日，戴方巾杂行众中，为所瞥见，即杖之数十，并题奏将二生磔之于市。

　　同治时，左文襄以陛见入都，召见时，因谢恩，免冠磕头，则头上尚戴一物，似小帽而无线结，上问何物，对曰：「西瓜皮。」上大笑。

　　有三年之丧者，以黑布制之，结色黑。

　　风帽

　　风帽，冬日御寒之具也，亦曰风兜。中实棉，或袭以皮，以大红之绸缎或呢为之。僧及老妪所用则黑色。范成大诗：「雨中风帽笑归迟。」盖宋时已有之矣。

　　赵笠

　　赵闇叔尝取雁翎以为笠，名之曰赵笠，恒于烟霞雪月中戴之。

　　凤冠

　　凤冠为古时妇人至尊贵之首饰，汉代惟太皇太后、皇太后入庙之首服，饰以凤凰。其后代有沿革，或九龙四凤，或九翚四凤，皆后妃之服。明时，皇妃常服，花钗凤冠。其平民嫁女，亦有假用凤冠者，相传谓出于明初马后之特典。然《续通典》所载，则曰庶人婚嫁，但得假用九品服。妇服花钗大袖，所谓凤冠霞帔，于典制实无明文也。至国朝，汉族尚沿用之，无论品官士庶，其子弟结婚时，新妇必用凤冠霞帔，以表示其为妻而非妾也。

　　顾姑冠

　　蒙古人之正妻所戴之冠，名顾姑冠，以铁丝结成，形如竹夫人，长三寸许，饰以红青锦绣，或珠玉、草木子。

　　鹤庆女帽尖

　　「我周公，变夷风。易簪髻，去布幪。」鹤庆人为云南鹤庆府知府周赞而作之歌也。盖鹤庆妇女恒戴布帽，其形尖，为三角式。赞见之，谓不雅观，因令易以簪髻，翕然从之，鹤庆人因作是歌。

　　苏人称女冠为兜勒

　　兜，兜鍪也，战时所戴之冠，以御兵刃者也。今苏人称妇女之冠则曰兜。勒，马络头也，有嚼口者曰勒。今苏人称妇女之冠亦曰勒。

　　沪之少女不冠

　　沪之少女，凡年在二十左右者，恒不戴冠，虽隆冬风雪中，出行于外，亦露顶，不畏寒也。

　　临安妇女戴笠

　　云南临安之妇女，与闻贸易之事，肆之小者，辄坐于柜侧，戴于首者为黑色之笠。宣统时渐少。

　　抹额

　　抹额，束额之巾也，亦曰抹头。抹者，附着之义，犹胸巾之称抹胸也。绿营之兵、防营之勇皆用之。《唐书》「乃戴红抹额来应诏」是也。

　　领衣

　　衣之护颈者曰领。又有所谓领衣者，杭人谓之曰牛舌头。盖礼服例无领，别于袍之上加以硬领，「春秋以浅湖色缎，夏以纱，冬以绒或皮。有丧者则以黑布。」下结以布或绸缎，有钮绾之，意谓领而衣也。领衣之外则外褂，行装则着于袍之内，皆取其便也。

　　披肩

　　披肩为文武大小品官衣大礼服时所用，加于项，覆于肩，形如菱，上绣蟒。八旗命妇亦有之。

　　霞帔

　　霞帔，妇人礼服也，明代九品以上之命妇皆用之。以庶人婚嫁，得假用九品服，于是争相沿用，流俗不察，谓为嫡妻之例服。沿至本朝，汉族妇女亦仍以此为重，固非朝廷所特许也。然亦仅于新婚及殓时用之，其平时礼服，则于披风上加补服，从其夫或子之品级，有朝珠者并挂朝珠焉。

　　结婚日，新郎或已有为品官者，固服本朝之礼服矣。而新妇于合卺时，必用凤冠霞帔，至次日，始改朝珠补服。其说有二。一以凤冠霞帔，表示其为嫡妻也。一以本朝定鼎相传有男降女不降之说也。

　　耳套

　　燕、赵苦寒，朔风凛冽，徒行者两耳如割，非耳衣「唐李廓送振武将军诗：「金装腰带重，锦缝耳衣寒。」则自唐已有之矣。」不可耐。肆中有制成者出售，谓之耳套，盖以棉或缘以皮为之也。

　　补服

　　补服，俗称补子，文武官吏之徽识也，缀于章服之前后心。以所补之物，分其等级，文职以鸟，武职以兽，盖始于明也。叶向高集有钦赐大红纻丝斗牛背胸一袭，即此。

　　补服绣狮鸡

　　干隆时，副都统金简署户部侍郎，自以武官应服武补服，而现兼文职，颇羡文补，乃于补服狮子尾端绣一小锦鸡，竦立其上。高宗见而大笑，旋降旨严斥，谓其私造典礼。

　　女补服

　　品官之补服，文武命妇受封者亦得用之，各从其夫或子之品以分等级。惟武官之母妻亦用鸟，意谓巾帼不必尚武也。

　　补服惟亲郡王所用者为圆形，余皆方。光绪中叶，汉族命妇补服皆改方为圆矣。

　　饭单

　　饭单，宴会时所用，以方锦或布为之，恐有饮食之污秽沾衣也。钱希白《南部新书》曰：「指坐上紫丝饭单曰：「愿郎衫色如是。」」是也。

　　抹胸

