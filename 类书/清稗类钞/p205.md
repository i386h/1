<!-- { "loadSidebar": true } -->
　　赛渌江者，醴陵女，不知谁氏，少随母沦落为娼，以色倾一县，故名。某孝廉新举于乡，文名藉甚。女故有才艺，通书史，见之，相慕悦，要以白首。久之，某有桂林之行，将别，谓女曰：「吾有妇在室，又行急，不能汝携，姑俟之，必谋取汝。」女诺，遂行。时女母已死，不复有所迫，乃为闭门计，赁居一复室，深自匿，游客罕覩其面。以是家益落，恃鬻籨饰衣服以自给。念某远涉，不常有书至，每自伤而泣。或常数月病，至于忧愁愤郁，但日饮亡何为醉忘而已。邻妪素与往来，莫闻其语也。

　　会某亦落拓，人或短女于某，劝某且绝虑，自是某书益不至。女自分见弃，不复欲事人，益耽饮，一釂率尽汾酒二斤，病益剧。适某有旧仆将之某所，告于女，许为通其意。女以为难，然不无万一，冀其迎己，乃以绿染姜，盐渍而曝干之，为大裹，使仆杂其家物以进。某得之，果疑，问仆，仆曰：「此晒绿姜也。」某悟为女所为，急驰书至，未至而女死。死之日，移寄戚家，贫无余物，某少年为醵十金敛葬之。遗一女，大类某，旋亦夭死。

　　杨兰官负盛名

　　宣统末，无锡有妓曰杨兰官者，当时巨擘也，与王、蒋、谢三姓同为北里世族，称四大家。家有画舫，巨而精雅，几净窗明，可设绮筵二三席。舟皆泊于其家河房之下。往游者必豫订，届时，自河房登舟，由芙蓉湖过黄婆墩，至惠山浜而开宴。筵资杂费，约须银币五十圆。其肴馔，视苏之灯船所有，实远胜之，最著者鱼翅。若在夏夜，必泊舟小尖以纳凉，洗盏更酌而后归。「光绪中叶则泊于酱园浜。」兰官负盛名，生涯尤盛，评锡山风月者，每首屈一指焉。

　　王西神尝语金奇中曰：「兰官姿色虽在季孟之下，而性柔媚，善酬应，喜与人昵语，酒阑灯灺，娓娓不倦，闻者辄为之心醉。」又言无锡女闾，元、明时在绮塍街，「即五里香塍，俗称五里街，在西门外之惠山、锡山之麓。」两旁飞楼杰阁，日夕笙歌，翠袖红妆，时掩映于湖光山绿间，浦长源诗所谓「出郭楼台三四里，游人不得见山容」，及锡谚所谓「惠山街，五里长，踏花归，鞋底香」者是也。至国朝而物换星移，皆徙附郭之地。自光绪中叶以后，则皆于北门城下，列屋而居，盖以其间有茧市、米市，商贾云集，便于招徕也。

　　蔓菁光艳照人

　　瞒精，蒙古妓也，生长和硕特，肌肥理腻，光艳照人。善琵琶，能作夷曲舞。通汉语，唱伊凉曲，闻者壮之。光绪某岁，陈南村出塞时，尝见之，以瞒精二字音同蔓菁，且瞒精为西域之蔬，味甘美，似内地萝卜，因为易其名曰蔓菁。南村，名鼐，四川蓬溪人。

　　窗上使老

　　西藏女子，皆涂面如戏中小丑。某大僚驻藏时，尝微服出游，见一傅粉抹脂者，询之，名妓也，身价甚高，招之不能即至，问其名，则「窗上使老」四字也。大僚召之，即呼为仓场侍郎，后颇有沿此名者。
　　《清稗类钞》称谓类  风俗类  方言类

　　清稗类钞称谓类满蒙二族呼汉族为蛮子康熙丙辰，武定李文襄公之芳任浙闽总督，有德政，闽人感之，呼为蛮子佛。盖其时靖南王耿精忠叛，康亲王率师南征，满、蒙兵士四出，满、蒙二族本呼汉族为蛮子，闽人或袭满、蒙之口吻而称之也。

　　汉族呼满蒙二族为鞑子汉族对于满、蒙二族辄呼之为鞑子。盖元代汉族所以呼蒙族者，至本朝而更扩其范围矣。鞑靼，本靺輵之别部，唐末始见其名，后乃为蒙古之称.元亡，其宗族走漠北，去国号，称鞑靼，其可汗本雅失里，为明及亚剌所攻，势大衰。达延汗以后复起，屡扰明边。及本朝兴，诸部相继降附。又为地名，则以中古时，鞑靼族侵入中亚细亚，故名。近世学者分为支那鞑靼、 「 即东土耳其斯坦。」 独立鞑靼 「 即土耳其斯坦。」 二部。或更用广义，自满洲、蒙古至欧洲之顿河、尼瓦河间，概与以此称.以是之故，汉族之对于旗人，除确知其为汉军不复称以鞑子外，其它则不问其为满洲，为蒙古，辄以鞑 「 鞑一作达.」 子呼之。且以下流社会之人，但知有满洲，而不知有蒙古耳。

　　汉满蒙三族呼回族为回子回回，古国名，宋时据有中亚，为元太祖所灭，即花剌子模朝也。然其种人于陈、隋间已入我国，金、元以后，蔓延滋甚。所至，辄相亲，笃守其世传之天方教，陕、甘、新疆最多。居甘肃撒拉尔等处者，曰回户，设土司辖之。其散居各省者，则列于民户，无所区别.然汉、满、蒙三族之人对于回族，固皆称之曰回子也。

　　满洲之称谓满语以天子为憨，即古称克汗，憨、汗音相近。贝勒为王，昂邦为臣，哈番为官，马德为祖。译以汉音，文义无他异。院子为花，花、鰕同音，为禁卫之称，当即院子近身奉侍之义也。

　　新疆蒙古家属之称谓新疆蒙古不讲宗法，曾祖以上无称，祖父曰阿布苦，祖母曰阿布苦哀吉，父曰阿博，母曰哀吉，伯父曰阿博喀阿卜，叔父曰阿博喀阿噶，兄曰阿哈，嫂曰毕里肯，姊曰阿格启，弟曰底吕，弟妇曰底摆哩，子曰库本，媳日摆哩，女曰扣肯，孙曰阿奇库本。

　　缠回之称谓新疆缠回之家族称谓，有名无姓氏，父曰达旦手，母曰阿浪子，祖父、祖母则曰穹达旦子、穹阿浪子。穹者，大也。犹言大父、大母也。兄曰阿干子，弟曰伏干子，夫曰伊引子，妻曰和通。其伯叔舅姊皆以呼兄者呼之，甥壻妹侄皆以呼弟者呼之，余则无尊卑长幼，概呼以名而已。

　　仲家苗之称童男童女卡尤仲家在贵阳、都匀、镇宁、普安，随处皆有，妇人多美好，谓处女曰囊，男未娶者曰罗汉.僚伶侗之称谓诸蛮有僚， 伶， 侗， 瑶， 僮， 俍数种. 僚人， 俗称山僚， 推其魁曰郎火， 犹汉语伙伴也。 伶， 侗称食曰饘 于， 或曰哽餲， 衣曰登革， 谓父曰扶， 自称曰留， 男谓女曰有助， 女谓男曰友友， 男女相属意曰眉心眉意。 然所作歌词文字， 则与汉族无异。

　　皇帝称臣冬至郊天，例有表文，焚表时，有汉大学士一人侍帝侧。皇帝称总理山河臣某，汉大学士称协理山河臣某。

　　皇帝老爷高宗南巡江浙，耆老妇女道左瞻仰，有称皇帝老爷者，前驱卫士将执而治之。高宗亦惊讶，询之江督尹文端公继善。尹奏南方愚民，不明大体，往往呼天为天老爷，天神地只，无不得老爷之称者。高宗大笑，扈从诸臣遂不复言。

　　阿哥诸皇子皆称阿哥，以行列之大二三四等数目冠之于上。皇帝与人言及，亦称之为阿哥，且有见之于谕旨者。

　　奴才满洲大臣奏事，同有称臣或奴才者。乾隆戊子下谕：「嗣后颁行公事折奏称臣，请安谢恩寻常折奏仍称奴才。」所以存满洲旧俗也。乃久之，满臣奏折无论公事私事，俱称奴才，以为媚矣。

　　当未入关以前，满洲曾贡献于高丽，其表文，自称后金国奴才。可见奴才二字之来历，实为对于上国所通用，其后逐相沿成习耳。

　　然不独满洲也，蒙古、汉军亦同此称，惟与汉人会衔之章奏，则一律称臣。

　　汉人之为提督总兵者，称奴才，虽与督抚会衔，而称奴才如故，不能与督抚一律称臣也。

　　王公府邸之属员奴仆，对于其主，亦自称奴才。

　　笔帖黑答满语称翰林院为笔帖黑衙门，称侍读学士为笔帖黑答，翰林院之长也。

　　文官上下之称谓属僚对于上官之称谓，称人与自称，京外不同。对于管理各部院之亲郡王，称之为王爷。对于部院之尚书、侍郎，则称之为大人，而冠以姓，以尚、侍不止一人也。其自称，则不论郎中、员外、主事，均称司官，亦有称章京者。 「 章京初为将军之满洲称谓，世祖入关时盛京将军自称章京是也。继而转为委员之满洲称谓，如军机处，总理各国事务衙门之属员皆称章京是也。」 虽京堂道府为章京，亦自称章京。尚、侍对于司官、章京之无戚友私谊者，则曰某老爷，某，姓也。此就京曹官言之也。若在外官，则藩、臬、学各司对于督抚，自称本司或司里，巡、守、河、粮、盐、警各道对于督抚自称职道，候补者亦如之。知府自称卑府，直州，散州之知州以及同、通、教佐，下至从九未入，则皆自称卑职，无区别矣，现任、候补，皆从同。

　　先生大人老先生明时，京官自阁臣以至大少九卿皆称老先生，门生称座主，亦如之，盖称谓之最尊者也。外省，则佥、宪以上悉以此称巡抚。若称按部使者，则止曰先生大人而已。康熙时，京官犹沿明旧称，如内阁部堂，彼此曰老先生，翰、詹亦然。给事曰掌科，御史曰道长，吏部曰印君，曰长官。至同治初，所谓掌科、道长、长官者，绝无如此称谓.惟印君，则六部掌印者皆然，不独吏部也。而老先生三字，则贵贱上下，满朝无一人称之矣。

　　大人大人之称，始于雍正初，然惟督抚有之，康熙末，则施之于钦差大臣矣。嘉、道以降，京官四品以上，外官司道以上，无不称大人。翰林开坊，六品亦大人。编、检得差，七品亦大人。至光绪末，则未得差之编、检及庶吉士，并郎中、员外郎、主事、内阁中书，皆称大人矣。外官加三品衔或道衔者，无不大人。久之，而知府、直隶州同知亦大人矣。

　　张叔未称人奴为大人嘉兴张叔未名廷济，精赏鉴，工篆隶，求书者踵相接。润例甚苛，扇、对每件须银若干，如署款欲称大人者，必加银若干。有友某，偶持对联乞书，未加署款之润，张遂不署大人。一日，张诣友，忽见友之仆侍侧，手持一扇，甚精雅。友故问曰：「汝此扇，是何人为汝书？」仆云：「是求张老爷书者。」友掣观之，谓张曰：「汝亦太自亵矣，何至贪润银，乃称奴辈为大人？」张骇视之，果有某某仁兄大人等字，始知为友所算也。

　　老师先生弟子之于师，凡受知者称老师，受业者称先生，非若笔札之必称夫子也。若后进之于先进，非父执，非平行，而不易加以称谓者，亦曰先生，或加以其人之字，曰某某先生。

　　普通侪辈相呼，彼此亦各有以先生相称者。

　　商业中，奴婢之于主人，称先生。

　　光绪中，上海高等妓女，世俗所称之书寓长三是也，亦称先生而不称小姐。

　　曾文正称刘玱林为玱林先生咸豊辛酉春，曾忠襄公国荃围攻安庆，粤寇陈玉成部下刘玱林方据集贤关，为城中犄角，曾文正致书忠襄有云：「勿使玱翁逸去。」又称之曰「玱林先生」。继闻鲍超攻破其垒，杀之，则大喜。文正素持正，不轻假人以辞，于玉成则直斥曰狗，于玱林则尊之曰玱翁，曰先生。玱林殆亦当时粤寇之健者也。

