<!-- { "loadSidebar": true } -->
　　干隆末，福文襄王康安权势赫濯，每出行，所从家奴骚扰驿站，而牧令事之惟谨。有无赖子副天保者，少与文襄之家奴邻，悉文襄情状嗜好，乃与其党数十人，假文襄名号，沿途讹诈，称疾不会僚属。至湖南辰州，时知府清安泰为文襄所荐擢者，具手版上谒，从者遏之。清疑其诈，突入。保卧重茵中，清直前揭被，知非文襄，呼羣役进，立时擒获，无一逃者。事闻，高宗大喜，立擢清官。后仕至浙江巡抚。

　　朱福保率乞儿吃光面

　　朱福保，吴县举人，专以讹诈为事。道光时，以被控，革举人，禁于狱。咸丰辛亥，大赦出狱，而横行如初。庚申之变，朱与粤寇通声气，势益盛。同治癸亥，苏城克复，朱遁至洞庭东山，山人大震曰：「朱举人至，吾辈供其鱼肉矣。」因鸣金集众，邀击朱于殿前，「东山街名。」锄耒横施，朱遂破脑死。

　　有新开之面肆，生涯颇盛，朱一日造其楼，频呼取光面来。光面者，无饺之面也。肆伙初未识朱，因曰：「店例，吃大面坐楼上，吃光面者坐楼下。客吃光面，请下楼。」朱曰：「信如所云，则吃中面者「半饺之面曰中面。」将坐于楼之中间矣。」肆伙漫应之。翌晨，朱集乞儿若干人，各给钱数十文，以二人为一班，分班至面馆吃中面。吃时，踞坐楼梯之半，一班去，一班又来，至午犹未散。他客造面肆者，见乞儿踞楼梯，率望望然去之。肆主大窘，亟向朱请罪，且贿以金，朱乃麾乞儿去。

　　朱福保买古瓶耳

　　朱福保尝过某骨董肆，见有古瓷瓶一，色泽至佳，因叩以价若干，肆主曰：「非银十圆不可。」朱曰：「以余观之，值一圆耳。」肆主嗤之以鼻，且曰：「一圆之值，购瓶耳而已。」盖瓶旁固有两耳也。朱默然而去。翌日，复来，探囊出银饼一枚，置于柜，俯拾地上砖块，敲去瓶旁两耳，怀之而去。肆主畏朱气焰，不敢与较，沮丧者累日。

　　上海之地棍

　　上海之流氓，即地棍也。其人大抵各戴其魁，横行于市，互相团结，脉络贯通，至少可有八千余人。平日皆无职业，专事游荡，设穽陷人。今试执其一而问之曰：「何业？」则必嗫嚅而对曰：「白相。」「自号白相人。」一若白相二字，为惟一之职业也者。若辈身口之销耗，昼则饭馆，晚则逆旅，茶坊酒肆更无不有其踪迹。平均计之，每日每人以银币半圆计，其总数日已四千余圆，以年计之，则已达一百四十余万之鉅也。

　　上海地棍之拆梢

　　拆梢者，苏、沪为多，而沪尤甚。盖以非法之举动，恐吓之手段，借端敲诈勒索财物之谓也。凡地棍，惯以此为生涯。拆梢之语，犹普通语之敲竹扛，江宁语之敲钉锤儿，镇江语之钉钉子，杭州语之刨黄瓜儿是也。

　　敲竹扛者之竹扛二字，实为斮扛之误，有苛敛横征意。齐次风有《禽言》诗七章，以斮扛与布谷等并列是也。其诗云：「斮扛斮扛，一斮使山秃，再斮使山荒，漫论阿房与建章。去年豪吏来如虎，云造海船送兵府。千章伐尽一朝树，斮扛斮扛为官苦。苦办鸡黍饱吏人，自斮自扛幸勿嗔。今年再来云不足，仰看青山山已秃。海船三年造未成，年年却造谁家屋？」

　　上海地棍之施术，不能施之于老门槛也。老门槛者，精熟世故者之称也。盖必择其所谓瘟孙、洋盘、曲辫子、寿头码子、猪猡、猪头三、蜡烛、饭桶、阿土生、阿木林、戆大者，而始被以术耳。

　　上海地棍之硬诈

　　上海地棍之拆梢，必有线索可寻，罅隙可乘，非贸贸然为之也。至有所谓硬诈者，则兔起鹘落，猝不及防，受害者自亦莫明其故。至其所以横行无忌者，则以巡警、包探无不通同一气，即或为所目击，亦皆佯作不见，而相喻于无言。盖必于事后提钱若干以馈之，是之谓劈霸。劈霸者，分赃之谓也。若辈恃此无恐，遂得肆其硬诈之技焉。

　　今有甲乙丙三人焉，乙丙为流氓，甲不知也。无意中，于乙前谈及丙事。乙若与丙不睦者，出种种污丙之语以撩甲，甲含糊以答之，敷衍以应之，而祸机于是伏矣。不移时，而丙即纠集多人，寻至甲处，责其不应毁我。甲若不认，乙即出而证明之。同时复有多人，长丙而短甲，驯至于殴。是时甲大窘，不得不乞人调停，而出金以酬之矣。

　　浦东李某，貌朴而家小康，一日至沪，行闹市中，流氓见其可欺也，故撞其身，而脱屦以示之曰：「子何损我鞋，污我袜？今将何言？」李不服，其党从而骂之，且自碎其衣而号于众曰：「此人既污损彼之鞋袜，又碎我之衣，吾辈决不甘。」乃揪李之辫，入茶肆，谓非至捕房不可。是时别有出而为调人者，劝其出资赔偿，且叩头而后已。

　　上海地棍之摆丹老

　　上海流氓之向人强借资财，曰摆丹老。若不与，即嗾使同类挫辱之。

　　上海地棍以为人复雠取财

　　上海流氓有以为人复雠之法而诈欺取财者。如甲乙有微隙，为若辈所知，辄百出其计以煽之，非煽甲，即煽乙，务使若有不共戴天之仇者。如甲纳之，则即召集其党，护甲至乙处，声言复雠。先以一二人与乙为难，继则各出武器以吓之。复有一二人同时出而为之调处，责乙罚酒若干筵，每筵作价银币五圆，美其名曰红红面孔，请请弟兄，其实皆折价而纳之于囊。红红面孔者，醉也。

　　且更有今日护甲至乙处，明日而复护乙至甲处者。如乙以势孤力寡，恐为皮鎯头之架子，「谓打人曰对皮鎯头。」既忍气吞声，而献酒若干筵之代价，明日则至甲处复仇，而党甲者亦溷迹其间，至甲处寻衅，及其结果，亦与乙等。

　　上海地棍有好买卖

　　上海地棍有以好买卖为业者。譬如某甲有妇，外遇某乙，而甲之力不足与乙角，于是地棍揶揄之，阴讽之，并愿为之代捉奸夫。及其得也，则大开谈判，必奉金若干，始可寝事，否则拳足交加，尖刀插刺，连续而下。即不得已而至讼庭，既有原告，更有奸夫淫妇，而地棍之自身固无恙也。乙果畏事，则必诺其请，而若辈之欲餍矣。若辈遇此最喜，谓之曰好买卖。

　　上海地棍之吃讲茶

　　吃讲茶者，下等社会之人每有事，辄就茶肆以判曲直也。凡肆中所有之茶，皆由负者代偿其资，不仅两造之茶钱也。然上海地棍之吃讲茶，未必直者果胜，曲者果负也。而两方面之胜负，又各视其人之多寡以为衡，甚且有以一言不合而决裂用武者，官中皆深嫉之，悬为厉禁。

　　上海地棍之包开销

　　上海新设商店，开市之日，必有于清晨前往购物，以廉价而得多量，甚至强迫其赊欠者。于是地棍得因之以为利，曰包开销，先期前往，劝纳银币若干，即无有赊欠者矣。

　　上海地棍之索陋规

　　上海地棍之所得陋规，新年令节为尤多，如赌场也，私设之烟馆也，所获甚丰，有得百金以上者。

　　净慈寺僧骗王元宝

　　国初，徽商王元宝业鹾广陵，其富冠两淮，每三年，必取道浙江，返徽以省墓。适杭州西湖净慈寺大殿毁于火，主僧欲募资重修，计当世之大有力者莫如王，乃预遣画工密赴扬，图其形，塑作罗汉，露坐殿隅。元宝游西湖，将至寺，主僧率合寺五百余僧，具袈裟香花奉迎。元宝骇问，主僧则曰：「昨夜梦迦蓝神谕，谓今日罗汉以肉身返寺，故奉迎耳。」元宝闻而疑焉，见像，乃信之，大喜，视殿宇被毁，因发愿重修，于是僧得巨资。

　　造畜

　　魇媚之术，不一其道，或投羹饵，绐之食，则人迷罔，辄相从而去，山东最多，俗名之曰打絮巴，小儿无知，辄受其害。又有变人为畜者，名曰造畜，此术江北犹少，河以南辄有之。顺、康间，扬州旅店中，有一人牵驴五头，暂系枥下，云：「我少选即返。」兼嘱勿令饮噉，遂去。驴暴日中，蹄啮殊喧，主人着牵凉处。驴见水，奔就之，纵饮焉。一滚尘，化为妇人。怪之，诘其所由，舌强而不能答，乃匿诸室中。既而驴主至，驱五羊于院中，惊问驴之所在。主人曳客坐，便进餐饭，且云：「客姑饮，驴即至矣。」主人出，悉饮五羊，辗转皆为童子。阴报郡，遣役捕获，遂械杀之。

　　江南谓之扯絮，所施之术，大抵相同。而四川及湖南、湖北有谓之曰高脚骡子者。其在途也，妇女多至二三百口，托词贩卖，实拐术也。间有逃出者，问之，曰：「被迷时，觉天地昏暗，或两旁皆虎豹，或皆江河，仅有中间一线之道，遂不觉随之走也。」

　　念秧

　　拐骗之徒有曰念秧者，北方土语也，盖言辞浸润，乘机以行其诈欺。南方谓之局骗。

