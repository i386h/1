<!-- { "loadSidebar": true } -->
　　盗诱伶为子

　　苏伶集秀班最著名，同时又有集芬班者，誉稍逊，而旦之妍丽过之。一日，有人来称狼山镇署太夫人庆寿，持五百金聘之往，以舟来迎，晚泊海口，中夜扬帆而去。三昼夜，抵一岛，乃盗窟也。岛中屋宇相连，有巨第，堂设虎皮座五。令羣优演剧三日，择旦五人，各据其一，余俱闭之空室，日给两餐。数月后呼出，择其晓事识字者分派执管，余则种地灌园而已。岛中货物山积，宰猪三十余只，人给肉四两。

　　每朔望，山人均至绝颠庙中叩拜，内塑一像，如道士状，髯长尺许，架插大刀一柄，云明福王时高杰部下参将也。高被杀，引兵数千人携饷银自长江直下，欲于海岛觅栖身处，以素精地理，见此山风水绝佳，遂结营其上。义子五人，分作五房。相传山中不得有一妇女，有则必败。故如僧道收徒之法，每令其党扮作客商，采买未十岁之幼童，派与羣盗为子，自垦自种，已百余年。所蓄甚富，从无劫掠之事，而财用不竭。旦五人亦安之，不作归家想矣。其中有姚某，夙在班中弹弦子者，一日，偶步山麓，见海舟遇风泊其下，急登其舟，劝之速行，遂附舟归。初，班中人之去而不返也，羣疑覆舟于海。姚归，遂向同班中送信，始知为盗所诱，已七年矣。

　　米禾登

　　湘潭有剧盗曰米禾登者，名甚着，远近之人多畏之。其实米乃侏儒，力不胜重，且讷于言，其所以坐享大名者，皆徒众之力耳。米少无依，为人牧牛羊，亡犊，惧责而亡，为盗魁所收。以黠诈善谋，颇为众盗所服。盗魁死，众拥米继之，专为画策，因是而有名。后为官所收，毙于杖。

　　炮船中人为盗

　　东南炮船弁兵之为盗者，时有所闻，盖实与盗通同一气者也，而非所论于安徽之玉溪口。玉溪口尝泊有炮船二，有某广文挈眷乘小船，过其地，日暮，泊焉。夜鼓再严，管带炮船之营官乘他船出巡，船中兵勇起意，至小船行劫，持刀登其舻。广文见盗至，大呼炮船救援，即杀之，并及其一妻、一子、一女、一仆，长年三老均投于水。因断其缆，使顺流而去。及营官回，见邻舟不在，问之，众曰：「已解维行矣。」营官惊曰：「黑夜江行，必失事，汝曹胡不阻之？」众曰：「阻而不听也。」营官见几有翡翠条脱一事，审视，即邻舟女子腕上物也，因亦不言。及旦，鼓发，乃告统带，捕船中兵勇，严鞫得实，枭其首于竿。

　　杨某盗人之盗

　　杨某，逸其名，勇而多智，常遨游江湖，以操舟为业。某岁赴苏，中途遇盗舟四，同泊一港。日落后，杨恐为盗劫，思有以慑服之。乃取篙一枝，向盗舟乞火。盗谓竹粗不易燃，杨即以手搓篙，篙破裂若竹丝。羣盗见之大骇，即邀之过舟，殷懃款待，详询里居姓氏，杨诡对之。翌日，杨问盗何往，盗以劫苏城外某典肆对，并谓能出奇制胜者，即推为首领。杨微笑曰：「是不难，苟听吾令，不患不成。惟所劫货财，我须独得其半耳。」众询其谋，杨具告之，且嘱其预备应用各物。羣盗闻之，皆鼓掌称善。

　　越二日，抵苏，杨使一盗伪作仆人状，持名帖，至典肆，诡称主人赴某省上任，中途遇盗，劫去大皮箱九只，黑者五，黄者四。如有人荷此箱来店质钱者，即请至某处所泊官船，通消息，以便派卫兵捕拿。盗如就擒，当以五百金为主人寿。店主允之。翌日下午，果有负箱求质者，形色与杨所述同。店主乃邀入后室，启其一箱，评论衣服优劣，故靳其值，不即成交，而暗令伙友通信。未几，卫兵十余人身着号衣，奔入肆中，即挥前柜质物者出，扃其门。肆中人覩此情形，以为必惧盗之兔脱，不虞有他也。门既扃，卫兵即出利刃，迫各伙至后室，取箱中之所藏之麻绳败絮，缚其手，塞其口。盖负箱至肆者，本盗之同类，箱所贮者，仅一箱为衣服，余皆绳絮也。缚塞既毕，乃选择珍重衣饰，分贮之箱，且搜集食品而饱啖焉。及夜阑，始共舁箱归。计所获之物，运入杨舟者，有大半。是日风大，晚犹未息也，杨即呼伙友张帆而逸。羣盗既觉，亦张帆逐之。甫行十数丈，桅断帆落，不能行，杨舟则乘风破浪，瞬息已杳。羣盗察桅断处，皆有锯痕，始悟上岸行劫时，杨阴使船伙锯之。桅断处已过半，故张帆后，一受风力，即中断也。

　　浮梁黑店

　　长江下游匪徒甚多，昼夺夜劫，时有所闻，陆道则尤多黑店，与山左无异也。江西浮梁县某镇，为行人往来孔道，有匪类夫妇二人，设逆旅。一日，有收账之贩猪客投宿焉，衣服虽褴褛，而藏金颇富。某夕，有与猪客素识之贩灯草客，亦往投宿，居楼上，猪客在楼下。甫初更，各就寝，惟猪客不寐，乃趋友室告友曰：「余今夜不知何故，常心惊，半夜未能睡。」友曰：「子必厌住楼下，故有此象。如子欲与我更换卧处，亦无不可。」猪客从之。夜未三鼓，店主夫妇持刀入灯草客至，「即猪客所住之室。」猛斫数刀。猪客在楼闻有声，窥之，战栗万状。天明，径赴县控告焉。

　　郑七遇神驹李天馥

　　郑七者，陕西人，以罪流入闽。然雅善捕盗，官中即署籍为吏，郑亦改行为善，娶妇生子矣。一日野适，见一美少年，曳轻绡之衣，执纨扇，状若贵公子。时野次有亭，妪张幔卖茶，郑乃与少年同坐。少年啜茗，命妪取盥器，涤其手，然指甲中时落黄土之屑，郑始大疑。时城中被巨盗，官不得盗，且严符勒郑。郑惧，故野行袭盗迹。今亭上遇少年，异其迹，则尾逐之行。少年之行飘瞥如风，而已觉有人尾其后，则回顾曰：「足下珍重，更前，且无幸。吾知汝食于县官，故以得我为利，然吾不易得也。幸归，夜中固有所报。」郑竦然反。

　　及夜，郑严扃其户，与妻卧，语少年事，忽闻有人跽床前谢曰：「幸先生惠爱赦我，我必不忘德。」郑大呼而起，以火四索，户扃如故，不知盗之所从入。然郑慧黠无伦，趣其妻起，以物承其榻，令稍高，复息灯卧。未移时，而床沿有异声，似匕首插入，床柱震震然。郑复大号，奋起烛之，果一匕首铦利如霜，陷入床沿可径寸。妻大悚曰：「汝胡知盗之行刺，而故高其床寝？」郑曰：「易辨耳。前此之长跽，非谢也。盖跽按吾榻之尺寸，而剚刃焉，冀弗误中。今吾榻高，盗但中其沿。然且更来，更来者必有物以慑我。」五更向尽，果有物寘于几上，曰：「善视之。」迟明，见几上白金百两，白刃一，郑谓妻曰：「汝何取？」妻曰：「取金。」郑曰：「殆矣。得金而舍刃，谓心知有金，不怖刃也，为仇且更剧。今当舍金藏刃，敬以名纸寘瓦上报礼，或无事。」明日，金果失，亦以名纸报郑，上书「神驹李天馥」也。

　　某二爷掳人

　　光绪甲午夏秋间，京师兵马司指挥范某乘车行道中，忽有数人推其御者下，而驱其车速行。某惊问，则曰：「某二爷命相请。」某二爷者，某公爵之子某也。指挥大惊，在车中大呼，无应者。过某街，有一坊官呵问，则对曰：「是某公府所要之人。」坊官不敢诘。良久，至府第，亟拥入，置一室中。某偶见有人过，辄哀其相释，咸曰：「二爷有命，我等不敢知。」次日，闻窗外人呼曰：「二爷来矣。」果有一人入见，甚谨敬，前致词曰：「君非湖北人范某乎？缘近以万寿，我处费无出，欲告借一二十万，望勿却。」范大惊曰：「我实兵马司官，非湖北范某也。且我一穷官，何从办此巨资？」二爷曰：「我已探确，故敢相延，勿诿。」范曰：「我实非湖北范某，有文书可证。」即从靴中出文书示之。二爷见之，即顿足曰：「误矣，误矣。」便起去。范惘惘不知所措，哀府中人求出，皆曰：「二爷仅言误矣误矣，无他语，我等不敢擅释。」翌日，府中人见二爷请示，二爷始曰：「皆庖人误我，听之，听之。」范始得出。时范某之父方将控官，见其出，始止。

　　康八康九兄弟为盗

　　光绪中叶，京东有康八、康九者，兄弟之同为盗者也。号召族中无赖子弟，荼毒行旅，且好渔色，有行道妇女之稍具姿首者，率为所污，或更窜取之，使充下陈，久之，则他鬻。

　　康八，人呼之曰康小八，初为农民，御骡车以载行客，岁饥无所食，又为人报仇杀人，惧法，逸山泽为盗，时变姓名，易服色，出没京、津间。一日，至津某薙发店薙发，薙发者问曰：「客从何来？」曰：「适来自京。」薙发者又曰：「客亦闻有康小八乎？此盗虐甚，行旅至重足不敢行，虽捕者四出，不能得，狡哉！」言次，殊忿忿，小八默然。薙毕，语薙发者曰：「随我去取资可也。」薙发者尾之以前行，至一曲巷，出枪向之曰：「尔亦知小八耶？尔观吾似小八否？」薙发者觳觫不能出声，伏地求恕，小八遽以枪毙之，扬长去。

　　胡匪

　　明袁崇焕计杀毛文龙，文龙部下乃散而入海为盗，出没于辽渖、登莱间，此即胡匪之所自始也。厥后，边将孔有德、耿仲明、祖大寿等，相继叛明而降于本朝，其部下或有怀田横五百人之志，不愿寄身于降将旗下者，则亦附和为文龙之遗众，自逃于海。日久，凡亡卒悉加入之，遂成一党。其始专与官吏为雠，绝不行劫也。后官兵力盛，不能抗，而又以部众蔓延，未能加以约束也，遂肆劫掠。然亦惟于豪商巨贾行经关内外及直、鲁一带者，掳而勒出巨金以赎之。而所谓响马诸贼，亦与之联合焉。有商峻者，故毛氏部将，长其曹，为之部勒其众，故商氏世为胡匪，其后裔今犹有谱系可稽也。

　　胡匪以有响马贼之联合，故一曰马贼。首领不一，各自为股，股或数人或数十人，多则二三百人，无纪律，剽悍特甚，不相统一，故时有互哄。其抢掠之道有二。掳人勒赎曰绑票，被绑之家，须探明为何路何股之所为，倩人设法商议赎价，然亦有由其定价勒限以告者。价之高下，视被绑者之身家及其关系。倘逾限不赎，则被绑者必无幸。掠夺牲口曰出贩，意盖谓夺于此而贩于他也。遇官兵，则权衡势力以定抗否，非必拒补也。倘势不敌，则四散。遇追急，则沿途夺马，以易其疲者。骑术极娴，故捕之者每无如之何。惟为害闾阎而掠不及官。

