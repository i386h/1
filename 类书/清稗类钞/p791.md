<!-- { "loadSidebar": true } -->
　　刺梨，野生，夏花秋实，干与果多芒刺，味甘酸，食之消闷，煎汁为膏，色同楂梨。黔省四封皆产，移之他境则不生。每冬月，苗女子采以入市货人，得江、浙、楚、豫客买之，苗女喜曰利市，得佳客交易也。本省人为之买，则倍其价。江南人或物色之，则举筐以赠，曰：「爱莫离。」爱莫离者，汉言与尔有宿缘也。或有调戏之者，则大怒曰：「落勿浑。」落勿浑者，汉言无廉耻也。所谓物色之者，非有他意也，乃婉容愉色以问其出处，故喜悦也。

　　红梨

　　红梨产兰州，晚秋始熟，皮微赤，「俗名苏木梨。」味甘脆，可储至仲夏不蠹，有大如盂者。

　　软儿梨

　　软儿梨，亦产兰州，色黑质软，中含水浆甚富，冬月吸食，甘冽震齿，可解煤毒。

　　库车梨

　　库车梨，大盈握，色鲜黄，皮薄如纸，味甘如蜜，入口即化。

　　桑株庄梨

　　桑株庄梨，味至美，无核，与库车所产者相类。

　　佛见喜

　　东陵后山产梨，曰佛见喜，甘脆异常。

　　逃军粮

　　逃军粮者，广西之果名也，酸甜可食，赵炯诗曰：「枝生干挺叶花厚，四月之中花欲然。思嫁海棠浑不睡，梦随荳蔻好相怜。落霞片片明如绣，结实垂垂黑正涎。何有逃军堪采食，时平无那佐炊烟。」

　　霸王鞭

　　岭南有树曰霸王鞭，枝干棱棱，望之如鞭。其根入烧酒，酷烈异常，间能毒人。

　　波罗树

　　波罗树，原植于广州南海庙中，相传萧梁时，西域达奚司空所种。他处所有，皆自此分出。叶如频婆而光润。生五六年，至径尺，削去其杪，以银针钉腰，即结实。实不以花，自根而干而枝条，皆有实累累。若不实，则刀斫树皮，有白乳涌出，凝而不流，则实，故亦名刀生果。

　　朱果

　　朱果，产于长白山，每茎不蔓不枝，高三寸许，无花而果，先青后朱，形同桑椹，味清香而甘酸，远胜桑椹。一名仙果。天池左右颇多，他处无之。

　　火里冰

　　直隶有佳果，曰火里冰，小于苹果，大于花红。

　　英崿秋

　　奉天产小果，曰英崿秋，香甘可食。

　　茶树

　　茶树为常绿灌木，高五六尺，秋日开白花，实三角形。其叶可烹为饮料，古谓之苦茶，又名槚，又名荈，唐时始以充饮。

　　碧萝春

　　碧萝春，茶名，产于苏州之洞庭山碧萝峯石壁。初未见异，康熙某年，土人按候而采，筐不胜载，因置怀间，茶得热气，异香忽发，采者争呼为吓杀人香。吓杀人，吴之方言也，遂以为名。自后采茶，悉置怀间。而朱元正家所制独精，价值尤昂。己卯，圣祖驾幸太湖，改名曰碧萝春。

　　云雾茶

　　钟山之巅产茶，恒在云雾中，其境为人迹所罕至。山有白云寺，春日采茶，僧必于云雾朦胧时摘之，则叶于盏内自分三层，氤氲起云雾之状。若日出雾散时采之，则否，故所获甚少。丹徒西域外五州山亦产之，但土人不善焙制，故名不着耳。

　　六安茶

　　六安茶，产霍山，第一蕊尖，无汁，第二贡尖，即皇尖，皆一旗一枪，「即一梗一叶。」第三客尖，「即一梗两叶。」第四细连枝，「即一梗三叶。」第五白茶。有毛者虽粗，亦为白茶，无毛者即至细，亦为明茶。明茶有耳环、封头等名，皆老叶矣。旧例，于四月八日进贡之后，乃敢发卖。其产茶之地，达八百方里，而仙人冲、黄溪涧、乌梅尖、佛寺、蒙潼湾数处为尤佳。

　　龙井茶

　　龙井茶叶，产于浙江杭州西湖风篁岭下之龙井。状其叶之细，曰旗枪，有雨前、明前、本山诸名，然所产不多。井之附近所产者亦佳。

　　岕茶

　　岕茶，茶名，产于浙江长兴县境，在两山之间，而为罗氏所居，故名岕茶，亦名罗岕，为长兴茶之最佳者。

　　（门身）林茶

　　康熙时，衡山水月林主僧静音尝馈大兴刘继庄以（门身）林茶叶一包，「（门身），则安切，钻平声，衡人俗字也。」蔊菜一瓶。此茶出石罅中，乃鸟衔茶子堕罅中而生者，极灴易得，衡岳之上品也，能助消化。

　　蒙顶茶

　　蒙顶，茶名。蒙山在四川名山县西十五里，有五峯，最高者曰上清峯，其巅一石大如数间屋，有茶七株，生石上，无缝罅，相传为甘露大师所手植。产生甚少，明时，贡京师，岁仅一钱有奇。环石别有数十株，曰陪茶，则供藩府诸司，今尚有之。

　　普洱茶

　　普洱茶产于云南普洱府之普洱山，性温味厚，坝夷所种。蒸制后，以竹箬成团裹之。亦有方者，如砖。

　　乌龙茶

　　台北产茶，有名乌龙者，略如红茶，粤人多嗜之，尤为输出外洋土货之大宗。

　　山茶

　　山茶花，南方各省皆有之，云南尤着，以在会城之归化寺者为第一。其本合抱，花大如盂，为元、明以前物，游宦羁客，多贱别于此，每歌咏之。叶如桂，稍厚而硬，经冬不凋。以其类茶，又可作饮，故得茶名。花自十月开至二月，种类甚多，有单瓣、重瓣、红白斑数色，皆美艳。其树，通常盆栽者，高仅二三尺，云南则有高至二三丈者。

　　宝珠山茶

　　山茶之千叶深红花大心繁者，花簇如珠，名宝珠山茶。吴梅村有咏拙致园宝珠山茶诗，园在苏州。

　　察尔察

　　察尔察，形似山茶，其叶可以代茶荈，为准噶尔部所产。

　　杜鹃

　　杜鹃为常绿灌木，高三四尺，叶椭圆深绿，茎、叶皆有毛。夏日开红紫花，间有白色者，花冠为漏斗状，边缘五裂甚深，每于杜鹃啼时盛开，故名。

　　夹竹桃

　　夹竹桃为常绿灌木，高丈余，叶作箭镞形，质厚，轮生。夏月开红花，类杜鹃，间有白花。根叶似竹而不劲，性有毒。

　　茉莉

　　茉莉为常绿灌木，其种来自波斯，《南方草木状》谓之耶悉茗，则译音也。本与素馨同类，其名亦同，后入我国，始专称尖瓣细瘦者为耶悉茗。南汉以后，又称素馨，而圆瓣者则谓之茉莉。初夏之夜，开小白花，秋尽乃止，香味甚烈，闽、广种之最多。凡香片茶叶，皆此花所窨成者也。佛书谓之鬘华，北土曰柰。《晋书》「都人簪柰花，为织女带孝」，即此，今妇女多戴之。

　　素馨

　　素馨为常绿灌木，花似茉莉，而四瓣尖瘦，其种来自西域。《南方草木状》亦谓之耶悉茗，则以西文与茉莉同一字，不分二种也。昔刘王有侍女名素馨，冢生此花，因以得名。盖南汉后始有素馨之名。广州城西之花也，种此者最多。花有黄、白二色，白者香气尤胜，黄者名黄馨，俗亦称金雀花。

　　牡丹

　　牡丹为落叶灌木，吾国之特产也，茎高二尺许，亦有高至四尺者。叶为复叶，分裂甚深。夏初开花，径三四寸，有重瓣、单瓣之别，在花中为最艳美。古无牡丹，统称芍药，自唐以来，始分为二。以其花似芍药而干为木，又谓之木芍药，且有牡丹花王、芍药花相之说。

　　牡丹为国花

　　一国特着之花，可以代表其国性者，如英之玫瑰，法之百合，日本之樱皆是。我国向以牡丹为国花。京师极乐寺明代牡丹最盛，寺东有国花堂额，为成哲亲王所书。

　　牡丹之种类

　　牡丹种别甚多，有亳州、曹州、法华、洞庭山、平望诸种。

　　亳州种凡二十四：曰太平楼阁，嫩黄，初开，蕊绿色，玉版，耐久，喜肥，易开。曰泥金报捷，花瓣淡黄，花边深黄，初放，蕊金黄色，千叶重叠，难开。曰伍黄，葵黄色，千叶，硬瓣，平头无心，喜阳，不宜肥，难开。曰祁绿，色如菜叶，俗名菜叶绿，起楼，瓣紧密，难开足。曰火楞，深红色，硬瓣，千叶，平头，喜肥，宜阳，难开。曰补天石，白胎翠茎，平头，房小，色如雨过天青，难开，宜阴，不喜肥，贵品也。曰墨奎，黑紫色，灯下视之，如黑绒，千叶，大瓣，平头，喜肥，宜阳，易开。曰花红翠盘，平头，聚心，桃红色，宜阴，易开。曰独占春光，平头，大瓣，淡粉红色，开足，色渐白，易开而早。曰雪塔，花瓣结绣，净白无红根，宜阳，易开。曰青心白，平头，千叶，绿心，易开。曰两交，小瓣千叶，平头，色如雨中海棠，娇艳异常，难开。曰支家大红，大红色，阔瓣，皱叶，平头，软瓣，不耐久，喜肥，宜阳，易开。曰蕊珠，玉版千叶细瓣，瓣边红镶一线，色如羊脂，难开。曰绿耳大红，色深红，平头，于心中抽两绿瓣，品贵，难开。曰瑶池春，白中帯微红，平头，千叶，大花，易开。曰魏紫，起楼，大托瓣，深紫，宜阳，喜肥，易开。曰胡白，平头，玉色，易开。曰绿心胡红，平头绿心，银红色，易开。曰胜紫，深紫平头，千叶，花大易开。曰穆家红，桃红色，起楼，大托瓣，宜阳，易开。曰雪夜（日英）辉，妃色，开足则白，聚心，硬瓣，难开。曰富红，玉版，银红色，千叶，平头，易开。曰魏红，深红，大花，起楼，喜阳，易开。

　　曹州种凡十九：曰黄绒铺锦，细瓣，如卷绒，有四五瓣，差阔，连缀承之，上有金须，布满黄色，即古之镂金黄也。曰庆云黄，色似金葵，中有红瓣，数条挺出，品贵，难开。曰春江漂锦，深梅红色，重楼千叶，花之最触目者，一名珊瑚（日英）日，曰烟笼紫玉盘，古称油红，花色墨紫，如松烟浓染，最为异色。曰状元红，重叶深红，有紫檀心，贵心，难开。曰紫袍金帯，起楼重叠，腰围黄心，簇满，色如玫瑰紫，花中之最贵者。曰朱砂红，深红，一名迎日红，一名蜀江锦，一名醉猩猩。曰墨葵，朱胎碧茎，大瓣，平头，似亳州墨奎，而色略深。曰榴红，千叶楼子，色近石榴，花难开。曰金星雪浪，绿茎黄萼，初放，浅黄花瓣，圆满，黄心攒簇，如培植失宜，难开，单瓣。曰池塘晓月，胎蕊细长而黄，花色似黄而白，平头，千叶，细瓣，难开。曰花红绣球，花头圆满如翦彩叠霞，中红边白，有天机圆锦之比。曰胭脂井，色如胭脂浓染，蕊长，花放如筒，中空，花之奇者也，难开。曰一品朱衣，大红色，阔瓣，平头，色艳，宜阳，喜肥，易开，一名夺翠。曰淡藕丝，绿苞，紫茎，如吴中所染藕色，花瓣中皆有红丝，一名桃红线。曰一捻红，浅红，瓣尖，一点深红，如指捻痕，世俗相传谓唐杨贵妃以匀面余脂印花上，明年花开，片片有指印迹。曰绛纱笼玉，质本白，而内含浅绀，外则隐有紫晕，一名秋水洛神，品最贵。曰瑞兰，胎茎，花叶皆清浅似兰，最为逸品。曰玉版白，硬瓣，耐开，花叶稀少，中有红心，如莲房，易开。

