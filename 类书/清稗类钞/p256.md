<!-- { "loadSidebar": true } -->
　　掷老羊，一名赶老羊。法以骰六枚投盆盎，其三枚点数既相符，乃得据而分胜负。遍考《五木经》、《双陆谱》，不详其例，盖于卢白雉犊枭之外，别开生面者。或曰，博徒多作伪诱人，落其陷阱，则加以赶猪名号，猪与羊同类，赶老羊者，殆若辈之隐语欤？有谓羊者洋也，俗以银币为洋钱.伏腊弄麞，相沿已久，掷者其如北齐刘毅之无担石而一掷千金乎？

　　博时分朋列座，以一人轮流为桩，余皆出注。

　　掷挖窖

　　有曰掷挖窖者，以骰为之，即视同色之三子，计其大小以为胜负，如过四子五六子皆同，则更胜。

　　庄方耕帐中掷骰

　　庄方耕侍郎存与将计偕入都，苦无资，不得已而纠一会。届期，戚友咸集，仆告主人有疾，不可以风，请诸客先掷，而主人于帐中掷之。盖方耕昉狄武襄两面钱故智，预置一骰盆同式者，布置六赤， 「 见李洞集。」 俟移盆帐中，故为一掷，俾众闻声，则亟易预置之盆出以示客，弗疑也。咸称贺，遂得赀.洎客散，视顷间故掷之盆，则亦六色皆绯，殊自喜。是科以第一人及第。

　　纸牌之博

　　纸牌之戏，前人以为起自唐之叶子格，宋之鹤格、小叶子格。然叶格戏，似兼用骰子，盖与今之马吊、游湖异矣。世人多谓马吊之后，变为游湖，亦非也。二者一时并有之，特马吊先得名耳。

　　明时即有纸牌，其名甚多，曰空汤瓶，曰半齾， 「 五割切，缺齿也，又器缺也。」 亦曰齾客，又曰枝花， 「 谓花未成果，其自一至九咸呼为果。」  「 音速。」 又作？？敕， 「 音嗔。」 豹则有半豹、天豹。且自一至九，刻画其边圉曰刻画品，各有其名，一为截角，二为斜眼，三为豹牙，四为内缺，五为双白，六为双箸，七为斜齿，八为外缺，九为弦月。又有曰驳，曰虎，曰？？穷， 「 亦作邛，又作穷.」 曰劫，又曰穿山钾，曰驾，曰？？付， 「 音付。」 亦作羊？尃， 「 又作富。」 曰雄三九，曰真君三三，曰少君，与夫马吊之所为大小公突、雌突，晚近以来，知其名者鲜矣。

　　纸牌之碰和

　　纸牌，长二寸许，横广不及半寸，其制仿马吊牌而损益之。四人合局，曰碰和，江、浙间盛行之。

　　博时，聚客四人，案设罽旃，乃出戏具，拈一人为首，以次抹牌，每人各得十页，谓之默和。余二十页，别一人掌之，以次分递在局者，谓之把和，亦曰矗角，因其在座隅也。其法，以三四页配搭，连属为一副，三副俱成为胜。两家俱成，以拈在先者为胜。凡牌未出皆覆，既出皆仰，视仰之形，测覆之数，以施斡运，则在神而明之。又或于六十页之外，更加一具，为一百二十页，则每种各四页。或更加半具为一百五十页，则每种各五页，可集五六人为之。每人各得二十页以外，其余页皆掩覆，次第别抹以备弃取。名曰碰和，原本默和之法而推衍之。抹得三页同色者曰坎，曰碰，四页同色者曰开招，五页同色者最难得，曰活招。相传为明末人在囹圄中所制，藉以自遣者，故有此等名目。或就其中数页间，涂以金，抹得者，以一页代二页，谓之碰金和。明末士大夫多好之。又有曰献、曰闯之目，方言俚语，不能具举，而识者以为流寇之谶，亦异闻也。

　　纸牌之游湖

　　游湖之戏，除用骨牌者外，又可以纸牌为之。凡六十页为一具，页各有偶，共三十种，分三门，曰万贯，曰索子，曰文钱，皆自一至九，为二十七种.余三种，曰么头.其一万贯、一索子、一文钱，亦曰么头.万贯皆绘人形，索子、文钱则各绘其形制.

　　打扑克

　　扑克，欧美叶子戏之总称，有种种名目，亦以纸为之。其用掷色为游戏者，以五骰掷点为胜负。其次序，有对子、双对子、三同全手、 「 即三同兼对子。」 四同全色等名目。亦有用纸牌者，分一点、王后、兵士、仆从、十点、九点等名目，其花色有四种.游戏时，人取五张，其采以同花顺色、四同、全手、同花、顺色、 「 即不同。」 三同、两对、对子为次序。

　　达官贵人之豪赌，以此为最，一掷万金，日夕数次者，时有所闻。富商巨贾，渐亦尤而效之，京师、天津、上海、汉口皆盛行。若夫乡曲小民，则未敢冒昧从事，盖既不欲自削其脂膏，而又不能慷他人之慨也。及宣统末，商贾士庶亦尤而效之矣。

　　骨牌之博

　　骨牌之大者，不及寸许，截牛骨镶竹或木为之，精者间用象牙，故又名牙牌。正面镂窍，如骰子式。每页，用骰子两面所镂而错综之，凡三十二页为一具。页各有耦，惟八点以二六与三五为耦，七点以二五与三四为耦，六点以二四与三点之么二为耦，谓之武牌。余皆文牌，自为耦。《正字通》以为宋徽宗宣和庚子年所设，高宗时下诏，颁行天下，谓之骨牌，即叶子戏也。俗名鬬牌，亦曰抹牌。

　　凡戏具，皆须纠率同志，惟骨牌亦可以独坐自怡，或旅馆萧寥，或蓬窗寂静，未携书籍，更鲜朋欢，时一拈弄，足以消遣。其名有打五关、相 「 去声。」 十副、拆塔、掘藏、喜相逢、拾元宝、牵虱钻等目。若遇二三人及四人同坐，推一人为首，次第抹牌，以三页配搭为一副，取五子一色、合巧、分相不同等名，与六骰采色正同，谓之游湖。或于三十二页之外，加倍而又半之，为八十页，则每种各五页，又以武牌三六、四五等均作每种五页，与文牌同，则又加二十五页为一百五页，亦曰碰和。或以天地人和等牌为将， 「 去声。」 抹得者倍采。或就其中数页，添刻花枝，以一页当 「 去声。」 二页，谓之碰花将 「 去声。」 和。或于百五页之外，别制一页，或两三页，素面而绘以杂彩，可随意呼为某牌，以其未有镂点也。抹得者辄胜，谓之如意君。大耍彷纸牌之法，特小有异同。今以所镂之点绘于纸而抹之，形制大小，一如纸牌，不用牙与骨矣。

　　天牌，重六也。地牌，重么也。人牌，重四也。和牌，么三也。配以三六与四五各九点为天九，三五与二六各八点为地八，三四与二五各七点为人七，么四与二三各五点为和五，么二与二四为至尊。其法，以四人用牌一具三十二页，每人各得八页，以大击小。特文武二门各不相统，故擅长者能以小制大。文武去留之间，贵有审断，所重最后一出，胜者举全功焉，谓之抢结.名曰打天九，又名打四虎者，其法小变。打天九之法，与马吊牌颇近。

　　游湖，一曰游和，对于碰和之和而言也。亦曰由吾，谓可任己意也。其牌为六十叶，康熙时始盛，然前人用三十叶.其曰看虎， 「 一名鬬虎。」 曰扯三章，曰扯五章者，即游湖也。 「 杭之西湖，苏之虎邱，扬之红桥，其船皆曰湖船，客皆曰游湖。马吊取乘马之义，游湖取乘舟之义耳。」 其见于载籍者，为唐苏鹗《同昌公主传》、宋欧阳公《归田录》、马贵与《经籍考》、王辟之《渑水燕谈录》、四水潜夫《南宋市肆记》，《宋史？艺文志》、《辽史？穆宗本纪》，明方密之《通雅》、吴梅村《绥寇纪畧》、顾宁人《日知录》、周坦然《观宅四十吉祥相》、周栎园《因树屋书影》、王文简《分甘余话》、王敬哉《冬夜笺记》、申凫盟《荆园小语》、钮玉樵《觚剩》、吕种玉《言鲭》、孙之騄《二申野录》、高江村《天禄识余》，而如《通雅》所引之《咸定录》，惠栋《渔洋诗训纂》所引之《品外录》，则犹未之见也。其独成一书者，则有汪伯玉《数钱叶谱》一卷、潘之恒《叶子谱》一卷、《续叶子谱》一卷、黎遂球《运掌经》一卷、龙子犹《牌经十三篇》一卷、《马吊脚例》一卷，皆明人所著也。

　　郑扶曦作混同天牌谱

　　郑扶曦作《混同天牌谱》，仍涑水牙牌之目，行弇州马吊之法。其人则有桩有闲，其政则有开冲有色样。其取名混同天者，以为天道杳茫，同于混沌，或多才而抑郁，或弇鄙而尊荣，诚不知彼苍者天，意果何属？而吾侪必欲以是非可否，与混沌者相攻，则亦何益之有。曷若模棱俯仰，降志辱身，付可否于两忘，置是非于不校，模糊落莫，与造物者同游于混沌之天，聊借樗蒲以消永日耳。扶曦，名旭旦，歙县人。

　　旧谱止三十二扇，其杂牌无对，二六、三六错对，于义无取。此增二十四扇，自无而单，自单而重，亦如卦爻之相摩荡也。

　　注数　牌以白为贵，出色两扇俱白者最贵，贺十二副，一扇，贺六副，半扇，贺三副。中间成牌者，白周围正数，五副之外，仍贺五副。其余周围但有白者，五副之外，仍贺三副，分相，三副之外仍贺三副。余凡有白成牌者，每白一方，贺一副。其天地人和出色，及断么、绝天、不同地、不同顺、不同双、小不同等，俱照旧五副六副。至若对子三副，干红墨廿二二副，天地分天廿三四副，亦俱照旧谱.惟大四对以下八扇色样，俱贺十副，八同贺八副，七同贺七副。凡遇七同以上大色样，不论桩闲，到手即摊，听取二扇。看冲中间成牌者，复许推班出色。至若六白，则贺十二副，七白贺十八副，八白贺廿四副，冲出一白即加贺六副，隔色不算。其七同八同冲出，一同加贺二副，隔他色亦不算。至于亡牌，但有白一方，即免亡二方，以上每方亦赏一副，总之以白为贵也。

　　铺法　三人至六人铺，则立桩家，照出色开冲，白冲白，么冲么，二冲二，三四五六冲三四五六。冲出副数，即照出色白算，三点算，一闲家俱出。其六副以下色样，桩家得之，则闲家俱贺，闲家得之，则桩家独贺.若七副以上大色样，不论桩闲俱贺.其或桩家亡牌，则闲家色大者夺冲，所冲副数，桩家独出。若七人同铺，则不能看冲，止赛色样而已。此其大较耳，神而明之，则又存乎其人。

　　打天九

　　骨牌之戏，乃骰子之变，故《宣和谱》以三牌为率。三牌，乃六面也。后人打天九之戏，见于明潘子恒《续叶子谱》，谓分华夷二队，至今犹然。谱云：「近丛睦好事家，变此牌为三十二叶，可执而行。」按此，则今人骨牌碰和之滥觞也。丛睦，乃杭州地名，当时多巨富者。大凡游戏之事，必自富贵人倡之，此与诗穷而工，可反观也。

　　骨髀中有剥皮赌

　　骨牌之牌九，如接龙，胜负顷刻，出入极巨。嗜此戏者，北人为多。尝有衣冠齐楚者，入此局中，一剎那间，赤膊而出，盖大负矣，俗呼之为剥皮赌也。

　　马吊

　　马吊始于明天启时，尤西堂，李杲籽皆以为南都马，阮之谶。后之麻雀，不知其何义耳。

