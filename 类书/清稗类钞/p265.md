<!-- { "loadSidebar": true } -->
　　云南之苗妇皆尚短衣，衣齐腰而长裙，裙百折，或二百折，富者五重，贫者二三重，男子亦然。其衷衣及裩，冬夏皆纻。处女夜卧，不脱不沐，临嫁方沐。既嫁，日一沐，沐毕，涂以苏合油，贫者涂以羊膏，故肤如凝脂也。衷衣与裩相接，皆联金扣以百数。裩口与袜相接，亦密缀以扣。扣皆圆而扁，贫者以铅锡为之，合卺之夕始解。既定情，复着之，生子然后去。惟仲家、牯羊、黄毛仡佬、白倮倮、黑倮倮五种苗，以跳月为婚者，皆不裩.长官家女有缚足者，平民多不缚，便工作也。其缚甚易，山有草曰威灵仙者，取其根汁煎濯之，不数日而成纤趾矣。

　　贵州苗女之服饰

　　贵州苗女，锦服短衫，系双带于胸背前，刺绣一方，饰以金钱。亦有以双带斜作十字形，交于双乳间，背缀小锦一方，负物时横贯其中以为纽者。

　　阳洞罗汉苗在黎平，妇人戴金银连环耳坠，胸前刺绣一方，短衫长裙。数日必淅米沃发，复于涧中洗之。

　　古宗之服饰

　　古宗妇女之髻，辫发百股，以五寸横木，于顶挽而束之。耳环细小，与么些异。臭古宗以土覆屋，喜楼居。近衢市者，男则剃头，衣冠尚仍其旧。僻远者，男披发于肩，冠以长毛羊皮，染黄色为檐，项缀红线缨，夏亦不改。红绿十字文（　罽）为衣。冬或羊裘，不表，皆盘领，阔袖束帯，佩尺五木鞘刀于左腰间。着西红革靴，或以文（　罽）为之。出入乘马，爱驰骋。鞧鞯极丽，多饰以金，银，宝石。妇辫发下垂，杂缀珊瑚，绿松石以为饰。衣盖腹，百褶裙盖臁肕，俱采（　罽）为之。裙或文（　罽），或采色布，（　罽）韈单革软底，不着袴履。项挂色石数珠，富则三四串，自肩斜绕腋下。一妆装饰之物，有值数百金者，珊瑚，玛瑙，砗磲，玳瑁以及银钱，银虎之属，悉着于辫。而贱者无饰，且跣足。

　　土官头目剃头辫发，入城，用汉人衣冠，归则易之。惟帽檐之饰，以织金锦为别。

　　打牙仡佬之服饰

　　打牙仡佬在平远、黔西，妇人剪前发，披后发，盖取齐眉之意也。以幅布围腰，无襞积，曰桶裙。

　　滇绵谷为女装

　　蜀人滇谦六富而无子，屡得屡亡。有星家教以压胜之法，云：「足下两世命中所照临者，多是雌宿，虽获雄，无益也。惟获雄而以雌畜之，庶可补救。」已而生子曰绵谷，谦六教以穿耳、梳头、裹足，呼为小七娘，娶不梳头、不裹足、不穿耳之女以妻之。及长大，遂入泮。生二孙，偶以郎名，孙即死。于是每孙生，亦以女畜之。绵谷韶秀无须，颇以女自居，有《绣针词》行世。杨刺史潮观与之交好，为序其颠末。

　　某中丞好女装

　　某中丞少好女装，人皆称之为三姑娘，光绪时人也。

　　妓效男装

　　光，宣间，沪上（行，亢居中）衏中人竞效男装，且有翻穿干尖皮袍者。然《路史。后纪》云：「帝履癸伐蒙山，得妹嬉焉。一笑百媚，而色厉少融，反而男行，弁服帯剑。」此女子男装之初祖也。

　　孙之獬改装

　　世祖初入关，前朝降臣皆束发，顶进贤冠，为长袖大服。殿陛之间，分满、汉两班，久已相安无事矣。

　　淄川孙之獬，明时官列九卿。睿亲王领兵入关时，之獬首先上表归诚，且言其家妇女俱已效满妆，并于朝见时薙发改装，归入满班。满以其汉人也，不许；归汉班，汉又以为满饰也，亦不容。之獬羞愤，乃疏言：「陛下平定中国，万事鼎新，而衣冠束发之制，独存汉旧，此乃陛下从中国，非中国从陛下也。」奏上，世祖叹赏，乃下削发之令。及顺治丁亥，山东布衣谢迁奋起兵入淄川，之獬阖家惨死。

　　成亲王之袍褂

　　成哲亲王有洁癖，居恒明窗净几，不染纤尘。且丰裁峻朗，所御泡褂极旧，然熨贴整削，皆以斜纹布制之，「俗谓之褡裢布，为京师特产。」远望之，恍如玉树临风。尝奉命致祭某陵，围而观者如堵墙。尔时京华风尚，不着新衣，王实启其渐也。嗣是有以素绸为里者，或且用之于朝会矣。

　　汤衣谷燕居衣品服

　　汤衣谷以知县需次江宁，自度必不得于时，益恣为沉冥，不复自振。贫且善病，僻居城东偏。或索衙参时手板观焉，曰：「亡之久。」顾朝廷千秋节，必衣其品服于家三日，如在官然者。或召之宴，则以其服往。羣妓且目且笑，不为动。独一妓者翁之，则慨然曰：「若翁我，知我且老，不复堪天下事矣，已矣！」年四十有八卒。衣谷，名裕，钱塘人。

　　讲官礼服

　　同、光时，经筵日讲、起居注官，三满人，二汉人。皇上衣为何色，则五人不得参差，否则立干处分。而内监等又不先日宣言，故必多携以进，便随时更换也。

　　德菱之礼服

　　某岁，孝钦后以万寿，赐宫眷德菱以礼服。服为大红缎绣金龙，护以云彩，镶金边，内衬灰鼠皮，袖口及领用貂，此郡主服也。德菱，汉军人，驻法钦使裕庚女。

　　舞灯衣

　　每岁上元或万寿节，令乐工舞灯，衣五色画衣，分行成字，凡数十变，有太平万岁万寿无疆诸字，以黄绫册书成字样，陈诸御案，以备观览。

　　朝服之宜忌

　　臣工召对、引见，皆服天青褂、蓝袍，杂色袍悉在禁止之列，羊皮亦不得服，恶其色白，近丧服也。故朝服但有海龙、猞猁狲、貂、灰鼠、银鼠，而无羊皮。夏不得服亮纱，恶其见肤也，以实地纱代之，致敬也。

　　袍之开衩

　　衩，衣衩也，今谓衣旁开处曰衩口。官吏士庶皆两开，宗室则四开。衩衣，即开褉袍，唐人已有之。《唐书》僖宗衩衣见崔彦昭。王建《宫词》：「衩衣骑马绕宫廊。」

　　缺襟袍

　　缺襟袍，袍之右襟短缺，以便于骑马者也，行装所用。然实起于隋文帝之征辽，诏武官服缺胯袄手。唐侍中马周请于汗衫上加服小缺襟袄子，诏从之。

　　臣工扈从行围，例服行装，《会典》所云「行袍行裳，色随所用，行裳冬以皮为表」，盖即缺襟袍也。行裳，俗呼战裙。

　　京外大小文武各官，若因公出差，以礼服谒客，则行装。行装不用外褂，以对襟大袖之马褂代之，色天青，其材为织团龙之缎，或宁绸。袍必缺襟，马褂较外褂为短，便于乘骑也，惟靴、帽仍依平时。其实始为军服而及于扈从行围，后遂沿用之。

　　朝裙

　　朝裙，礼服也，着于外褂之内，开衩袍之外，朝贺、祭祀用之。

　　士子初服襕衫

　　国初，士子初入庠，服襕衫。盖明初秀才襕衫，前后飞鱼补。骑驴，有伞，绢用青色，止一围，门斗随之，是实沿用明服也。

　　蟒袍

　　蟒袍，一名花衣，明制也。明沈德符《野获编》云：「蟒衣为象龙之服，与至尊所御袍相肖，但减一爪耳。正统初，始以赏虏酋。其赐司礼大珰，始于太祖时之刚丙，后王振、汪直诸阉继之。宏治癸亥二月，孝宗久违豫，大安时，内阁为刘健、李东阳、谢迁，俱拜大红蟒衣之赐，辅弼得蟒衣始此。」按此知今之蟒袍，即为明之蟒衣无疑也。

　　凡有庆典，百官皆蟒服，于此时日之内，谓之花衣期。「如万寿日，则前三日后四日为花衣期。」花衣期内，官署皆停止刑事。大臣递遗疏及请恤等事，亦不得于期内递进，违者严责。光绪时，邓承修有声谏垣，以总兵陈国瑞功多获罪，谴戍，殁于戍所，奏请念劳复官，宣付史馆。中旨报可，仍以花衣期内违犯体制，下吏议夺官，诏原之。

　　文官之蟒袍，一品至三品，九蟒五爪；四品至六品，八蟒五爪；七品至未入流，五蟒五爪，均不拘颜色。至蟒袍之金彩织绣，则各从其便，不论品级。

　　武官之蟒袍，一品至三品，九蟒五爪；四品、五品，八蟒五爪；六品、七品，五蟒五爪。

　　金黄蟒袍

　　皇子得服金黄蟒袍，诸王则非特赐者不能服。干隆初，诸王蒙赐者过半。及末叶，惟定、怡二王特赐之，时以为荣。及仁宗亲政，荣恪郡王亦蒙赐焉。

　　麒麟蟒袍

　　嘉庆初，绵州李鼎元雨村曾充册封琉球国王副使，赐一品麒麟蟒袍。相传此项品服，自陛辞之日始，至复命之日止，皆得用之，所以示威重也。

　　团龙褂

　　团龙褂者，惟皇帝朝服襞积前后团龙各九，后服五爪金龙八团，皇太子用五爪三爪龙缎、满翠八团龙等缎，皇子福晋用五爪正十四金龙四团，其它非奉上赐，不得用五爪龙团花。

　　礼亲王曰：「惟皇上御服朝衣，于腰阑下前后绣龙团各四，诸王以下，皆用素缎数则以为辨别。后南中所绣朝服衣料，无论品级，皆用龙团各四，初无以素者。」

　　四团龙补褂

　　旧制，亲王服四正龙补服，郡王服二正行龙补服。干隆时，傅文忠公恒以为与御服无别，乃奏改亲王二行龙二正龙补服，郡王服四行龙补服，以为定制。诸王有特赐四正龙者许服用，若异姓，则初无赐四团龙者。雍正朝，特赐年羹尧以四正龙补服。然文忠以椒房优宠，兆文毅公惠以平定西域功，阿文成公桂以平定两金川功，福文襄王康安以平定台湾功，皆赐四团龙补服。孙文靖公士毅以入安南功，亦赐之。嗣以溃闻，遂缴还。惟文忠每入署办事及其家居，仍用公爵补服，示谦也。

　　改团龙为六合同春

　　光绪朝，孝钦后六旬万寿，内务府人员定制礼服，改团龙为六合同春，形亦圆，一鹿一鹤一松枝。盖六之音，南人读之同鹿，合之音同鹤，春之音近松也。鹿鹤皆享遐龄，松亦四时常青，于以颂扬万寿耳。朝士从风而靡，团龙遂不入时矣。

　　八团

　　八旗妇人礼服，补褂之外，又有所谓八团者，则以绣或缂丝，为彩团八，缀之于褂，然仅新妇用之耳。

　　外褂

　　褂，外衣也。礼服之加于袍外者，谓之外褂。男女皆同此名称，惟制式不同耳。

　　翻毛外褂马褂

　　皮外褂、马褂之翻穿者，曰翻毛，盖以炫其珍贵之皮也，达官贵人为多。其皮大率为海龙、玄狐、猞猁、紫貂、干尖、倭刀、草上霜、紫羔。而有丧者之所衣，则为银鼠、麦穗子。

　　草上霜为羊皮之一种，质类乳羔，以其毛附皮处纯系灰黑色，而其毫末独白色，圆卷如珠，故名。以为裘，极贵重，外褂、马褂皆有，俗称青珠儿，又曰青种羊。虽可翻穿以为裘，然本非吉服也。干隆某岁元旦，高宗偶御之，自是而遇喜庆宴会之事，皆服之矣。

　　御前大臣翻穿之皮外褂，有上下两截以两种皮联缀而成者，远望之，第见其颜色不同，不易审定其皮之品类也。

