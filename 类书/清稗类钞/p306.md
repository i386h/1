<!-- { "loadSidebar": true } -->
　　有设肆于上海之公共租界者，所售者服用品也。相比者二，一市招悉同，其中两家则各悬一板，有陈述之文字，以互相丑诋。甲于板上绘一龟，詈乙也。乙于板上钞录官厅之告示，詈甲也。去数十武而近，则又有数家，衡宇相望，惟于市招之一字加偏旁焉，盖亦淆惑观听以行骗也。

　　两肆以互讼为广告

　　有某氏父子者，苏人，各设肆于天津，相距三里而近，有特制之品，颇为人所欢迎。父之肆先设，不数月而子亦效之，其市招、其物品之名称悉同。又不数月而父子两肆之讼事起，彼此互以冒牌相诋。一时社会传述，报章登载，人皆骇诧之，谓两肆同一，且父子也，今何不合并而乃构讼乎？旋有知之者曰：「其讼之作用，将以扬名也，广告之新法也。」自是而两肆之生涯皆骤盛，讼亦不休。
　　《清稗类钞》豪侈类  才辩类

　　清稗类钞豪侈类金瓦盖屋国初，湖州南浔有一小儿摸蚌于溪，忽得一瓦，色黝黑，叩之有声，意为铜也，携之归.阅数日，以布拭之，微觉黄色，异而告其父。其父携至质库，求人识别之。质库中人见之，惊曰：「此金瓦也。昔富人以之盖屋者，何为乎来哉？」乡人告以故，乃欣然怀之去，权之得八十两有奇。盖南浔与七里毗连，明末若温、若金皆巨族，瓦或为此两姓物，鼎革时遗失于此也。

　　日役六十人递水云南安宁州有温泉，极佳，浴之可愈风湿之疾。国初，云贵总督某及其姬妾，须此泉水浴之，日费水三十斛。州牧为之制木桶，使气不泄，常雇六十人更番作水递，至督署尚暖可浴也。

　　冯云生跌宕自喜顺治辛卯，德州冯沛举于乡，性豪侈。家故畜小伶，时时使度曲，召亲故，置酒高会，或围碁、博簺，跌宕自喜。昼引宾客，夜则然烛观书，一过目终身不忘也。沛，字云生。

　　杨序玉家园多妓乐武进杨序玉，名方荣，家有园林，器具精良，非世所恒有。客至命酒，珍错迭陈。稍醉，即赋诗，或召冶童歌，自吹萧以和之。盖其父以进士起家，累官至巡抚，家多妓乐，率善歌舞，其园为里中冠。杨生而习知歌舞，吹萧击鼓，鸣筝度曲，俱幼眇自喜。又美姿容，时比之潘、卫，以望见为幸，每一出游，至倾市观.顾好为文章，能学歌诗，猎传记，虽善谈笑，不为嫚戏。后赴省试罢归，愈发愤力学，凡昔日所往还者，率谢绝不为通，曰：「使吾读书三载，即不如古人，何至若庸妄之流，徒逐若辈以为豪耶！」未几，以病卒，年止二十有七，诸从游者无不流涕。

　　吴三桂结客之豪吴三桂轻财结客，宁都曾应遴于吴有恩，其子傅灿游滇，吴以十四万金赠行。巡抚袁懋功内召，馈以十万金。李天洛予告，亦以三万金为赆.知县以上官有才望素着及仪表伟岸者，皆令投身藩下，蓄为私人。

　　吴三桂宴会赏赉吴三桂奢侈无度，后官之选，殆及千人。公暇，辄幅巾便服，召幕中诸名士燕会。酒酣，三桂擫笛，宫人以次高唱入云。旋呼颁赏，则珠玉金帛堆置满前，诸官人相率攘取，三桂辄顾之以为乐。

　　顾威明以米易须松江顾威明之曾祖，明时官少参，富而好礼.曾出银十万四千余两，置义田四万八千余亩，合郡皆食其德。事闻于县，命复其家。再传以后，家渐落，至威明已饘粥不给矣，朝廷忽下所司尽还其产.威明性喜博，又酷好观剧，以窭人骤拥多金，遂聘四方伶人演汤临川《牡丹亭记》。有一伶，已蓄须矣，方饰杜丽娘，进曰：「俗语去须一茎，偿米七百，倘勿吝，乃可从命。」威明抚掌笑曰：「此细事耳。」即令一青衣从旁数之，计削须四十三茎，立取白粲三百石送其家，其豪举多类此。不四五年，以逋赋为县官所拘，缢死于狱，而四万八千余亩之田不可考矣。

　　李如縠赠曹叔方千金李如縠官武昌郡守，江陵曹叔方以所编乐府投之。时李方坐堂皇，立取《梁州序》亲自度曲，以扇代拍。时隶役百十辈，皆屏息而听，寂若无人。歌罢，即出千金赠曹。

　　张敉庵豪侈太仓张敉庵给事王治性豪侈，姿容瓌伟，饮酒日可三升。兴至，蒱博争道，独酌引满，呼小僮挝鼓奏伎，奋袖激昂，大噱不止。

　　翁逢春置酒高会吴县翁舍人逢春尝游武林，辇橐中金二千于庑下。一日，被酒归，蹴金伤其趾，大怒，遽呼曰：「吾明日用汝不尽，不复称侠.」遂徧召故人、游士及妖童、艳倡之属，期诘旦集湖上。是日，檥舫西泠桥，合数十百人置酒高会，所赠遗缠头资无算。抵暮，问守奴余金几何，则已尽矣。

　　景亭北自侈以为豪仁和景亭北布衣星杓之父邦鼎，字三岳，丰于财，人呼为景三侠先生，盖尝出赀为人排大难也。亭北性亦磊落，不拘小节，尝集画舫数十，招诗人，酒徒，剑客，遨游禾中之鸳鸯湖。故通音律，方閧饮，援　遂作数弄，隔湖人偪耳瞭亮。有奴曰青猨，最趫捷，酒酣耳热，起射林薄间，命青猨疾取箭为乐。赴友难，白昼刃人都市中，散万金如流水，难得纾。家业如洗，犹自侈以为豪。

　　谭慕邺座满食客谭士珌，字慕邺，为沔阳名族子。好读书，家虽中落，而视货财如土。论文之暇，酷嗜弈，亲故及四方士夫乐从之游。食客满座，樽酒盘飱日费数千钱，以是益贫。

　　多罗皮雨衣蒙古蓬帐以油布为之，有用多罗皮者，非多金之贵族不办.多罗，蒙古树名，其精者编作雨衣，轻巧便捷，入水不濡，卷之一手可握，每套值银二百余.查初白扈驾木兰，值大雨，圣祖以己所御雨衣赐之，即多罗皮织成者也。

　　乾隆时富人之豪京师米、贾、祝氏，自明代起家，富逾王侯，屋宇至千余间，园亭瓌丽，游十日未竟。宛平查氏、盛氏富亦相仿，然二族喜交结士大夫，为干进之阶，故屡为言官弹劾。怀柔郝氏膏腴万顷，喜施济贫乏，人呼为郝善人。高宗尝驻跸其家，进奉上方水陆珍错至百余品，王公近侍及舆儓奴隶皆供食馔，一日之餐，费至十余万.又有尉迟氏者，居陕西，为唐尉迟敬德之后，积资无算。铸银如砖式，以四健儿舁之，不能动也，散置墙阴下，不加检点.所居俨然城郭，有四门，不时启闭，藉防寇盗.仰给于其家者人数万，皆自称奴隶.相传敬德微时，为冶工自给，其家间有仕于外者，一时有「铁匠官」之谑.又有亢氏者，得明时闯贼遗产.闯贼恣掠夺，聚全国精华运藏一处，如董卓之郿坞.闯贼死，所有乃归亢氏。某岁，有人于亢氏所居左右设典肆，一日，有以金罗汉典银一千两者，翌日又如之。约三月，资本将完，大惧，叩其故，则答曰：「吾家有金罗汉五百尊，此三月间方典至九十尊，尚有四百十尊未携至也。」主人侦访之，知为亢氏，与之商，取赎后怱怱收肆去。

　　典商汪己山之侈清江浦为南北孔道，干、嘉间河工极盛。距二十里即湖嘴，乃淮北盐商聚集之地。再五里为淮城，乃漕船所必经者。河、盐、漕三途并集一隅，故人士流寓之多，宾客饮宴之乐，自广州、汉口外，虽吴门亦不逮也。有徽人汪己山，侨此二百年矣，家富百万，列典肆，俗呼为汪家大门.与本地人不通婚姻，惟与北商程氏互为陈朱而已。程氏有字水南者，以名翰林隐居，有曲江楼、菰蒲一曲、荻庄诸胜，诗画皆臻绝诣。汪则工书，能作方丈字，得率更笔意。广结名流，筑观复斋，四方英彦毕至，投缟赠纻无虚日，与扬州之玲珑山馆、康山草堂、天津之水西庄后先辉映。未及二十年，家遂大落，典肆以负帑入官，汪亦贫悴而死，未至六十也。吴门午节后名优皆歇夏，汪则以重资迓之来，留至八月始归，此数十日之午后，辄布氍毹于广厦中，疏帘清簟，茶瓜四列，座皆不速之客，歌声绕梁，笙簧迭奏，不啻神仙之境也。

　　河员之汰南河河二岁修费银四百五十万，决口漫溢不与焉。浙人王权斋熟于外工，谓采买竹木薪石麻铁之属，与在工人役一切公用，费帑金十之三二，可以保安澜，十用四三可以书上考矣。其余三百万，除各厅浮销外，则供给院道，酬应戚友，馈送京员过客，降至丞簿、千把总、胥吏、兵丁，凡有职事于河工者，皆取给焉。岁修积弊，各有传授，筑堤则削浜增顶，挑河则垫崖贴腮，买料则虚堆假垛，即大吏临工查验，奉行故事，势不能亲发其藏，当局者张皇补苴，沿为积习，上下欺蔽，瘠公肥私，而河工不败不止矣。故清江上下数十里，街市之繁，食货之富，五方辐辏，肩摩毂击，曲廊高厦，食客盈门，细谷丰毛，山腴海馔，扬扬然意气自得。青楼绮阁之中，悲管清瑟，华烛通宵，不知其几十百家也。梨园丽质，贡媚于后堂；琳官缁流，抗颜为上客。长袖利屣，飒沓如云，不自觉其错杂而不伦也。

　　盐商起居服食之奢靡康、干盛时，盐纲徧天下，而以江苏之扬州总其纲.当时业鹾者竞尚奢靡，无论婚嫁丧葬之事，凡宫室、饮食、衣服、舆马之所费，辄数十万金。有某姓者，每食，庖人备十数席，临食时，夫妇并坐堂上，侍者置席于前，茶面荤素等，凡不食者辄对之摇首，侍者审色，则更易他类。有好马者，蓄马数百，每马日费数十金，朝自城中出，暮自城外入，五花灿着，观者目炫。有好兰者，自门以至内室，置兰殆遍。或以木作裸体妇人，动以机关，置诸斋阁，座客往往为之惊避。即其所延之宾客，所蓄之奴仆，支给月俸，初不为厚，乃不数年而悉致小康者，则以每一奉命采办货物，沾溉甚多。且凡隶其门籍者，主人必次第使之，固不计其贤否，而但期普及，不令向隅也。

　　其先以安麓村为最盛，后起之家则更奇矣。有欲以万金一时费去者，使门下客以金尽买金箔，载至镇江金山寺塔上，向风扬之，顷刻而散，沿缘草树间，不可复收。又有以三千金尽买苏州不倒翁，倾于水中，水道为之塞者。有喜美貌者，自司阍以至灶婢，皆选十数龄清秀之辈。或反之而尽用奇丑者，自镜之以为不称，毁其面，以酱敷之，暴于日中。有好大者，以铜为溺器，高五六尺，夜欲溺，起就之。一时争奇鬬异，不可胜计。自嘉庆时盐务改制，又经陶文毅之裁抑，乃日就衰落，不可问矣。

　　麓村尝延河督赵世显饮酒，十里之外，灯彩如云。至其家，东厢西舍珍奇古玩罗列无算，世显顾之，如无有也。及酒酣席撤，入燕室小坐，则有美女二人捧双锦盒呈上，麓村语世显曰：「此中有小玩物。」世显启之，乃关东活貂鼠二尾，跃然而出，拱手向世显.世显始哑然一笑，顾谓麓村曰：「今日君费心矣。」

