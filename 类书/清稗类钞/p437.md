<!-- { "loadSidebar": true } -->
　　古钱刘光绪初，京师琉璃厂有刘某父子，皆鬻古钱，其所考据泉之种类，有出于各家著录之外者，人因呼之曰古钱刘。

　　鲍子年论好古泉币者之弊鲍子年尝言潘文勤《攀古楼款识》谓好古者有三弊，余谓好泉币者亦然。诋諆前哲，非笑同人，故创一解，戛戛生新，其弊也矫.按图索骥，阙一不可，累百盈千，悉应属我，其弊也痴.好异矜奇，侈为独得，自欺欺人，强词滋惑，其弊也诬.文勤为之失笑。

　　杨叔峤藏直一莽泉杨叔峤京卿锐有直一莽泉，无「小泉」二字，非改刻。湘潭叶奂彬主政德辉尝谓无文钱，皆以旧钱去其字，无真铸也。

　　杨叔峤藏招纳信宝钱招纳信宝钱者，宋刘光世所铸，以完颜昌屯兵承楚，其众欲思归，欲携贰之，乃铸金银铜各钱，文曰「招纳之宝，获之不杀，令持钱归.其徒有欲归者，执钱为信，归者不绝.杨叔峤曾藏其一，背文上一「使」字，下一花押。

　　陈笠唐藏孝建四铢孝建四铢一品，大如常钱.陈笠唐户部昌昙所藏最多，而皆小品。有一面文「孝建」二字，背无文。一面文「孝建」二字，「孝」字居左，「建」字居右，背文曰四铢。一面背同文，曰「孝建」。一面文「孝建」二字，背文「四铢」二字。一面文「孝建」二字，背文倒书「四铢」二字。一面文「孝建」二字，背文「四铢」，上下四星。一面文「孝建」二字，背文一「四」字。

　　李荔村藏五行大布李荔村户部梦莹得五行大布一品，背文上有云形，下一鸡，左右「团圆」二字，孔圆.盖因宇文氏钱式精美，故摹仿刻画，别铸为玩品也。

　　叶奂彬藏鎏铁五铢钱五铢有鎏金者，有铅土杂铸者，而鎏铁者甚少。叶奂彬尝得一枚，穿内露铜质，而外皆以铁鎏裹，铁薄于竹衣，精品也。

　　叶奂彬藏莽泉莽泉，大泉五十有小如小钱直一者，小钱直一有大如中泉三十者。此二品最稀见，叶奂彬皆有之。惟晚近之小泉直一，伪造者多出蜀中，其钱质厚而篆不精，望而知为赝品。凡莽泉，□字中竖两断，以此验之，真赝立辨。

　　叶奂彬藏五铢钱今所传五铢钱，有一品，面背均有五铢字；又一品，面文曰「铢」五；又一品，「铢」作「朱」；又一品，有「一钱文直一」五字，叶奂彬皆有之。有较小五铢为大者，乃陈笠唐所赠，曰吴兴，铜色微赤，字体在楷隶之间.叶奂彬藏六朝厌胜钱光绪丙申夏，叶奂彬于都门隆福寺得小钱三品，一面文曰「子丑寅卯」，一面文曰「辰巳午未」，一面文曰「申酉戌亥」，背皆有属虫，其龙形如犬猴，四足伏地，不作立状，与汉碑画象合，六朝厌胜品也。又有一品，曰五毒驱邪，背文铸五毒形，铜色紫绀，篆法整齐，亦厌胜品。

　　叶奂彬藏男钱钱径一寸，重四铢半，代谓之男钱，叶奂彬有之。男钱者，对于女布而言，言佩之则生男也。五铢肉郭既除而其质弱，则曰女布。

　　叶奂彬藏干封泉宝干封泉宝，楚马殷钱也，其文沿用唐高宗钱，此如王审知之铸开元通宝，王延羲之铸永隆通宝耳。叶奂彬藏有二品，一铜，背无字，一铁，背有「策」字。

　　叶奂彬藏景佑钱宋景佑初铸钱，以药化钱，与药杂铸，轻重如铜钱，铜居三分，铁居六分，然亦有不以药化者，叶奂彬曾藏一品。

　　叶奂彬藏崇祯通宝钱明崇祯通宝钱.有「皇敕嘉忠制府共封」八字，一钱、八钱两品。又有「新厘」二字者，又有偃月及新文者，叶奂彬悉有之。

　　叶奂彬藏安南银币安南有银币，文曰「精银壹两」，背文「嘉隆年造」，侧文「值钱贰串捌伯」，当中国库平壹两三分，叶奂彬藏其二。

　　叶奂彬藏朝鲜琉球日本钱朝鲜通宝，略如我国制钱.琉球通宝作椭圆形，径寸半。光绪丙申，叶奂彬得之于津门.又在京师厂肆得日本天保通宝，与琉球钱制同，乃知琉球固有所依仿也。

　　赵伯英藏北宋崇宁钱黑龙江之绥化 「 土名北团林子。」 西北，在通肯河东南，沿河一带，据其地垦荒者言，往往拾得北宋崇宁古钱.绥化北境上集、厂界、三道岗、二道岗等处，亦常拾得崇宁大钱.光绪初开垦时，有一日拾得数十钱者，大者径寸许， 「 即崇宁重宝。」 赵伯英尝得三品。

　　赵伯英藏金太和钱金天命己酉，太宗禁民汉服，令俱秃发。而章宗太和钱式，则仿宋崇宁。又有背文云形、双犀角、方胜、珊瑚树之类，仿宋大观，殊不可解，然亦以章宗留意书画故耳。赵伯英曾藏三品。

　　赵伯英藏金大定通宝金大定通宝，背文有「崇宁通宝圣宋元宝」字。盖金之钱制，多仿宋徽宗钱，惟以一钱而铸两国年号，可知金人自有平分宋室之意也。赵伯英藏其一。

　　赵伯平得归化货物布有骨董客尝掘物于归化城，得王莽货布等类。或得一剑，上有文四行，不可识.归化自汉以后，始隶版图，则此或三千年前之外国文字也。赵伯平尝得之。

　　世祖得石鼓世祖入关，得重三百余斤之石鼓一架，为六朝故物，并有桐木所制之木桴。

　　张幼量爱石邹平张幼量，名万斛，尝行长白山中，见有巨黄石，甚佳，乃以牛三百头，拽至其家之园亭，每语人曰：「此石绝似大痴画中物。」又尝爱一竹根石，大不盈寸，根节宛然，常日夕抚翫不去手。

　　马嶰谷藏灵璧石皖之灵璧山产石，色黑黝如墨，叩之，泠然有声，可作乐器，或雕琢双鱼状，悬以紫檀架，置案头，足与端砚、唐碑同供清玩。海内士夫家每搜藏之，然佳料不多觏，大率不逾尺也。明季，土人得石二，高可作屏风，厚数寸，纹致色润，罕物也。僧悟本性爱石，卓锡于洪湖之老子山，一日，渡湖西，过灵璧，闻人言石之巨，访土人，乞购，乃以数金归僧。僧买舟，运以返，度其修短，招吴中著名石工，资以来，制之为磬。其系绳处，天然有九窍，玲珑宛转，似连环.历二年，工始竣。适海潮频作，苏之阜宁、盐城间浮出香楠无算，僧得其数段以为之架，于是称美观焉。

　　未几，僧死，徒不能继师志，藏物渐渐佚，惟双石作佛殿供品，有所顾忌，不敢弃也。高邮进士吴某选盱眙令，舟过老子山，遇风不得渡，入庙瞻礼，见石，诧为奇珍，摩挲不忍释。抵任之次年，客有谈及者，辄赞叹.客谓此区区者，固不难强致之，吴默然。未逾月，客挈悟本之徒至，言寺倾圮，乞使君资助。吴应之，给以金三百。徒感谢，愿献双石为寿。吴阳拒，客再三强，始受。盖此乃客计，直以三百金购之耳。吴因运石至高邮故里，旋解组归，筑小园置之。

　　吴故名士，交游满天下。时世祖方定鼎，招致遗贤，就征入都者，率道出高邮，往访吴以伸款洽，覩此双石，叹为得未曾有，争赋诗以志其盛，中以益都冯文毅公溥、合肥龚鼎孳尚书所作尤名贵，吴固喜为传物也。杭人徐章向给事于明宫，擅雕刻技。南都不守，流落江淮，吴访而致之，使以冯、龚诸作及己之赞记，摹诸石。徐乃以深钩之笔，分刻石窍中，见者惊为绝艺，远道文人且或贻书相问讯。吴乐甚，于是遍赠拓本。既下世，其孙荷生亦宝贵之。

　　乾隆初，淮鹾发达，鹾商各出其羡余以从事园林，竭力罗致珍玩。祁门马嶰谷刺史曰管为羣商领袖，营屋天宁门街，土木丹青，备极美奂，世所谓小玲珑山馆者是也。其奴刘二曾役于荷生家，为言双石之妙，因纳交于荷生而得之。

　　宋牧仲藏怪石十六枚齐安怪石名天下，自宋苏东坡时始。宋牧仲判黄州时，遍求不可得。所谓聚宝山者，断岭频冈，累累皆粗石也。康熙乙巳秋，其友人屡以石饷之，较文辨色，得十有六枚。牧仲乃置于晶盘，注以泉水，各即其形象名之，而系以赞。

　　一圆透径寸，色黄白，上有红文，锋棱如剪，名之曰宜春胜。

　　二如紫菱，有僧默坐蒲团，凝然在望，其达摩壁上影乎？因名为达摩影。

　　三如菱而小，上淡墨色，裹肉其内，下紫色莹澈，白文缕缕，眉目宛然，与鸳鸯无异，旁有一卵，以翼覆之，是为紫鸳覆卵。

　　四类枣而匾，色白，内含碧草数茎，如寒潭秋藻，因以命名。

　　五为红蜀锦，大如栗，文彩如织。

　　六如红豆，内有圆光隐隐，非朱霞笼月而何？

　　七为鬼面石，大如指顶，色红白。

　　八则玉贝叶也，以淡墨包深紫色，类鸳鸯石，上有白玉贝叶.九匾小，色白，三星在列，是为三台象。

　　十圆而白，形同芡实，双眸炯炯，所谓白眼看他世上人也，名双白眼。

　　十一曰红虾蟇，造物之狡狯，固如是哉，何其宛相肖也！

　　十二青黄二色，形类棋子，有鸜鹆眼一。

　　十三与红虾蟇相伯仲，眼差小而口甚分明，背有红点，曰红蟾蠩，文之也。

　　十四匾小而长，彷佛美人之肌肤，有瘢，殷然可爱。或曰，此杨妃瘢也。

　　十五如大松子，青色白点，光比猫睛，因名之为赛猫睛。

　　十六则诸石之殿也，殿诸石，等诸石矣。枣形冰色，上下白点二，俨然冰天皓月，影在地上，是名冰天月。

　　明珠藏红宝石明珠有红宝石，径五寸，室中视之，微似黝黑，映于日光中，则丹耀焕发矣。门客有戚宦滇南者，出是为式，使觅之三四年，弗得，悬价三千金，而市贾所呈，至二三百金而止，皆短小邪曲，杂以瑕颣，求其莹澈合度者，无有也。宝井属腾越州，州为滇之极边，井去州城五百余里，荒遐嵚崄，绝无人烟。采宝者结伴裹粮，携兵械而往，或弗至，至而无获，获而归途仍丧于猛兽、瘴疫、盗贼者多。采之之法，井在万山中，攀援陟降而后入，深数十仞，以长絙系身，操椎凿赴之，得石一块即出，同侣共挈数枚，不敢复留。归而日磋磨焉，晶莹则宝出，巨细随所锺，如粟荳者，亦宝也。或质本巨而椎伤之，难得二三寸者。其最佳者，常价之二三百金、百金者也。客终以弗能惬贵臣意为恨，求之未已也。

　　石异康熙时，有人于归州香溪得一石，大如斗，剖之，得雌鸳鸯石一枚。后复过此溪，又得一石，剖之，得雄鸯鸳石一枚，因琢为双杯而宝用之。

　　高宗仿制石鼓国子监石鼓新旧各十枚，新者为高宗命工仿制者，以滇中白石为之，文镌鼓面。旧者不似鼓，形亦不一，镌文于腰。其一似中断后，为人制作。旧者余九，亦剥蚀，无一完好。石色黝，似尝髹漆者。且剥落一片，字尚存片上，若树皮之剥落然。

