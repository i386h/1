<!-- { "loadSidebar": true } -->
　　周子迪方伯有亲信家人某，剧盗也，日侍左右，虽劫案累累，县中捕役咸束手。渐有指其为盗者，周亦微有所闻，察之綦严，然久而无据，遂寝之。一日，周方宴客，回顾忽不见某。少选某入，则面无人色，诘之，但张口不语。正骇异间，忽一吏仓皇入，密白捕役何某挈多人来，言盗匿署中，请容其一入搜，允之。何入，见某在阶墀，向前拽之。某出刀相御，鬬于庭，格格有声。未几，某就擒，积案数十起，同日为之一清。盖县境所有劫案，皆某一人所为，恒于夜深乘周熟睡，缒城而出，合署内外弗之觉也，何初亦巨盗，故某之踪迹独知之。

　　两粤盗风之炽

　　两粤盗风之炽，甲于通国，俗有男子三十不成事业便当落草之谚。落草者，为盗也。盖粤人嗜利，而具冒险性质，见有利，辄趋之。凡可以致富救贫者，虽陷罪致死，不之顾。得金，则挥之如土。既罄，无他术以谋生，即为盗矣。

　　粤人贫富之不均，甚于他省，富者极富，而贫者极贫。贫人既无生计，饥寒亦死，为盗而为官所捕亦死，等是一死，而饥寒重迫，必死无疑，为盗虽犯法，然未必为盗者人人尽为官所捕，即捕，亦不过一死。是不为盗则死在目前，且必无幸免之理，而为盗则非特目前不死，且可以侥幸不死。既若此，是亦何乐而不为盗也。粤人为盗者之心理盖如此。

　　粤人之防盗也，法至周密。巨室院中，皆有铁网，以防盗之由屋而下。墙垣至厚，均以净砖砌成，攻之不易。若典肆，则高其四周之垣墉，遥望之，直与城垣无异。四角有瞭楼，更夫守之。有警，则鸣锣以告。且有招募之勇士，持械守卫，日夕如临大敌焉。

　　粤盗之借路

　　广州城市中，商店人家，每于夜深闻有言笑步履声，如惊呼之，则厉声答曰：「吾辈借路，干卿何事？」居民亦无如之何。防之之法，既于天井网以铁丝，复砌屋瓦成阶级形，屋与屋之断续处，贯以木桥，盖以便击柝者之夜行巡逻也。光绪壬辰夏，汪仲虞太守大钧需次羊城，方在书斋判牍，忽闻屋瓦作响，大惊而呼，则一石破铁网而下，毁玻璃窗，旋亦寂然。

　　飞天蜘蛛

　　光绪时，粤有剧盗名飞天蜘蛛者。其为盗也，不合羣，不持械，只身入巨室，飞墙越壁如平地，人因名之曰飞天蜘蛛。

　　粤盗之收水打单

　　粤盗术至多，于明火执仗而外，有所谓收水打单者。收水者，岁向商店收取例规也。打单者，盖选择居民或商店之素称殷实者，以红纸作书一函，内开某某向某某暂借银若干两，限于三日或五日内送至某处，届时自有人在彼照收，不得迟误等语。其所索之银，少则数百，多或数万。胆怯者得其书，不敢报官，如数辇而往。盗则遣其党于所约之地收之，且给收据以示信。胆大者即报之官，派兵至所约交银之处，捕其同党，则盗魁已得他人警告，党羽亦隐匿无踪，穷搜不获，其捕得者盖百无一二也。事后，盗魁必出其全力，以仇报告之人，其幸而获免，不受其荼毒者，百中仅一二也。故粤人既得打单，不敢告官者居多数。惟打单之具名者，必为著名盗魁，如陆兰清者，乃有打单之资格，否则不特他人受者置之不理，即同党中人亦将与之大哄，甚至处以死刑，以为私自打单也。

　　兰清本文人，小试不售，无以为生，遂愤而为盗。二十年间，一跃而为羣盗之首领。虽杀人如草，然不妄杀，慷慨好施与，凡贫而无告者，必周之。故官中欲捕兰清，赏格至鉅万，而终不获。盖贫人甚德兰清，惟恐其不至。官军严捕之时，乡人争匿兰清，辗转相隐。所司虽奉严檄，必欲得兰清，而终无如何也。

　　盗许保护佛山

　　光绪某年九月杪，佛山有迎神会七日。先期有本地流民串通劫盗抢劫镇市之谣，镇人大恐。一夜，忽街市徧贴傅赞开告白，谓佛山为商贾荟萃之区，乃军饷从出之所，该处出会，不特不许手下人骚扰，并当力为保护云云，合镇人心始安。自始至终，不特无抢劫之事，且翦绺失窃亦均无之。

　　粤盗打单于谭文卿

　　光绪朝，粤督谭文卿制军钟麟莅粤有年，以予告归，方受代而即行，人咸异之。盖傅赞开前曾向之打单，索银十万，及闻谭有去任消息，复致函去：「汝既去官，吾不索汝银。惟去任后，须限五日出境，否则缴银五万。如不缴银，须得汝头。」故行速也。

　　粤盗向某镇军打单

　　粤中有某镇军者，一日得盗书，欲借银二万两，约日往取。镇军特调亲兵小队驻署侧，严为之备。至期，署前兵卫严密，忽一达官乘绿呢轿，戈什哈数人前导至，言有要事来谒。阍者甫持帖入，则轿已入大门，客叱戈什哈闭门，署前人错愕不敢诘问。入二门，亦如之。客遂下舆，入花厅。镇军肃衣冠出见，客即执其手，问曰：「二万金备齐否？」镇军惊应曰：「已取之，未至也。」客曰：「无妨，可即书一票，由银号兑付可也。」镇军不敢违，书与之。客使其从者偕至银号照验，归报客。客因起谢，且告别，因曳镇军曰：「汝须送我一程。」遂携至江岸，始释镇军登船去。

　　粤盗缚主人而要之送

　　粤盗以白昼劫掠为常，结党成羣，横行无忌。然亦有用诡计者，每劫人家，辄三两人，皆衣长衫，手纨扇，持名剌叩门报谒。婢仆甫启门，盗入，即以手枪拟之，而为之闭门，悉缚其家中人置一室，分入各屋，徧括细软纳之身，乃释主人缚，且称谢曰：「承惠既多，君宜相送。」行数十步，乃纵主人妇。旁人见其揖让从容，方谓贤主嘉宾，异常款洽，而不知其为暴客也。

　　九龙山之盗

　　闽有九龙山，亦素称盗薮，然不为近地之患，似一方之雄耳。有自其中出者，谓俨然一国也。世界之所有，无不具备，枪炮尤精美，物产丰饶，制造工巧，男多业农，女多业织，故终岁温饱，可不外求。据云，二百余年前，已啸聚于此。若以年代考之，或即明末遗民，以山作桃源也。

　　吴川多海盗

　　广东有吴川县，属高州，地滨海，其南曰广州湾，越南之役，租借于法。其地海港纷歧，海水直薄县城外，登高一望，汪洋无际，而海声澎湃，昕夕震人耳。有时夜午，海水忽发巨啸，如龙吟声，闻者心顿壮。故生其地者，咸富于冒险之性，往往孤身乘破船，破浪而行，颠播风涛中，夷然无惧色。而为海滨生业者，又往往随身入海底石窟中，数昼夜不起以为常。是以其地多盗，彪悍善搏，挟利刃，其行如风。

　　焦四以盗墓致富

　　广州剧盗焦四，驻防也，常于白云山旁近，以盗墓为业。其徒数十人，有听雨、听风、听雷、观草色、泥痕等术，百不一失。一日，出北郊，时方卓午，雷电交作，焦嘱众人分投四方以察之，谓虽疾雷电，暴风雨，不得稍却，有所闻见，默记以告。焦乃屹立于岭巅雷雨之中。少顷，雨霁，东方一人归，谓大雷时，隐隐觉脚下浮动，似闻地下有声相应者，焦喜曰：「得之矣。」

　　翌晨，焦召集其徒，建篷厂于其地，日夜兴工，力掘之。每深一尺，必细辨其土质。及掘至丈余，陡闻崩裂声，白烟一缕，自穴口喷出，约炊许而尽。焦乃选有胆勇者数人，使手炬，坐竹筐，悬长绳以下。谓若有不虞，当振铃为号，以待救援。约尽五丈余绳，筐顿止。逾时，有铃声，引下穴诸人以上，述所见。或谓穴底有数大殿，或谓中藏十余柩，或谓正中一棺面列铜人，高可数尺，焦悉颔之。入夜，焦乃选十余人，令持炬下穴，则见穴有三殿，中殿金棺，列铜人数具，貌狰狞，前为飨殿，鼎彝具备，后殿残破，有柩十数，盖当时殉葬人也。及启棺，则见尸之长髯绕颊，骨肉如石，叩之有声，中实金珠无算。其卧处，铺金箔盈尺，卷迭如席。亟将各物取归，渐货之，遂以致富。

　　庄芋为美人所困

　　庄芋，台湾剧盗也，刧取人财，以施贫乏。官捕既急，贫民恒以死卫之，终不可迹。庄之宿人家也，恒凿洞其壁，开门执枪而假寐，于是官中人谋以美人饵之，聚三美妇人，使设盛筵于行床亢院以宴之，先期招之往。届期，芋就饮，且醉。壮士入扑，芋觉，亟自众人顶上飞出，众追逐之，而芋已沾醉，为拳石所梗，仆，乱刃交其背，立死。

　　黄萧养中响箭而殒

　　黄萧养初为盗，下狱，旋率诸囚越狱逃，乃纠集战船数百艘，由大王江直犯广州五羊驿，僭称东阳王，授伪官百余人。

　　珠江之南有南汉离宫故址，增筑以居之。船抵五羊门外，其属下衣貌与同者数十人，官兵莫能辨，乃以响箭向天射。萧养仰视，一箭直贯其喉，遂坠水而殒，其众尽降，广州因是始作外罗城，即新城是也。

　　黄八子避重就轻

