<!-- { "loadSidebar": true } -->
　　温州雁荡山产一兽，全身为虎形，头略小，类狗，人呼之曰狗头虎。威猛不及真虎，而凶狠过之。喜搏食牛羊，牧者常戒备。狗头虎见人众，亦无惧，且往往被其伤害。净名寺门临吉星溪，溪有桥曰吉星桥。桥之南有墙，高丈许，直　对岸之山下，墙以内竹木错杂。蒋叔南尝读书于寺，某年春，一日午饭后，倚栏纵眺，瞥见隔溪竹林中有一兽，狗头虎也，黄毛蒙茸，止于林中，搏一羊，吮血嚼肉，呼同侣共观。时有周某欲撃之，谓若能获得，作下酒物，岂不大快。蒋与同侣五人乃各携坚木棍以出。蒋力较诸人强，遂绕道伏于桥之南端墙侧，盖预知其必向此而行也。周率三人出大门，大声发喊以赫之。虎乃弃残羊向桥而奔，蒋举棍突起，撃中其耳府。耳府鼻观为兽之要害，最易受伤之处也。虎大吼，回身跃墙出，超过四丈余地。五人亦大喊追之。虎沿溪狂奔，溪中白石累累，有粗如杯者，大如碗者，被虎爪打击，若弹丸之出于炮口，呜呜四射。适一老人肩物止路旁，警告蒋曰：「君等无火器，欲与之搏乎？」五人闻言大慑，勇遂顿减，为之木立。虎渐奔渐缓，向溪东十井坑而去。至坑口，频频回顾，其目光炯炯，虽距离较远，尚极可怖也。

　　金香国杀狗头虎

　　金香国家雁山东内谷之芳垟村，其豚栅旁有柚树一，大可合抱，倚墙而植，与墙相距仅尺许。一夜，有狗头虎经墙外，闻豕鸣，即自墙外跃入，正落于柚与墙之空中。墙以乱石砌之，厚数尺。虎腹部柔软，树又上锐下丰，四足悬空，渐渐挤下，至不能动。翌晨，为香圃之仆所见，虎目突口张，涎沫纷垂，尚挣扎思出，惟绝未号吼，盖惧为人所闻也。旋集众取枪械，击杀之。

　　焚毙三虎

　　雁荡山西内谷能仁寺之前山，有坑，甚僻静，曰鸦盘坑，人迹罕至，树木阴森。坑畔有一岩，状如覆钟，土人曰钟岩。其下有穴口，高约二尺余，向为兽类窟宅。宣统庚戌冬，有芙蓉村人包某，结伴十余人至坑樵采，遥见钟岩口血肉狼藉，羊豕毛骨堆积甚多，心窃异焉。行近窥之，见一母虎及二乳虎盘于穴中，方酣睡。包等覩状，惊喜，以为能捕虎，则所值殊钜，愈于采樵所得千万也。急招同伴移巨石塞穴口，口不甚高，顷刻毕事。旋斫巨木及杂薪，围钟岩而焚之。自巳至未，火焰极烈。虎被火炙，不能耐，大吼一声，山谷皆震。已将钟岩掀起，一跃而出。母虎以用力过猛，坠于坑底石上，折其脊。二虎子从后窜出，目为火熏灼，不能视，包某等急以樵具击之，皆毙焉。舁回村中，鬻之，得三百金。

　　豹

　　豹产亚、非两洲，似虎而小，毛黄褐色，背有黑色圆斑，俗称金钱豹。行走迅速，捕食牛羊鸡豕等物。其皮甚贵。

　　果下豹

　　果下马、果下牛，人皆知之。惠州罗浮山巅有兽，小如猕猴，名果下豹。

　　蓝狐金貂

　　外兴安岭麓产蓝狐、金貂。蓝狐为最上品，金貂次之。蓝狐毛洁白，毳毛作绀碧色，光润柔致。金貂色赭黄，蒙茸娇软，映于日光，微风吹扬，则金光闪目。然率为俄人贩运，由西伯利亚转载入欧，待价而沽。

　　狐

　　狐似犬而小，体瘦，头尾皆长，以跖行。性狡猾，穴居山野，盗食食物。生十四五年，皮可为裘。俗传狐寿千年能祟人，妄也。

　　九尾狐

　　长白山有九尾狐，相传其地即九尾狐产地之涂山也。

　　玄狐

　　玄狐，黑狐也，产奉天等处。色黑，毛暖，其皮为里，价最贵。

　　飞狐

　　飞狐，形似狐，肉翅连四足及尾，能飞，但能下而不能上。产于口外密树林中。陕西有飞狐岭、飞狐口，当时盖以物产得名也。《续博物志》谓之飞生。

　　狸

　　狸，狐属，与狸之为猫属者异。全身黑褐色，背有灰色斑纹，口突出，尾粗而长，四肢甚短，似狐。惟狐身瘦而长，狸身肥而短，盖以此为别也。

　　三足兽

　　长白山有三足兽，形如狸。前二足，后一足，行即跳跃。善食倒根草。

　　貂

　　貂，亦称鼦鼠，大如獭，尾粗，毛长寸许，色黄或紫黑。产北寒带之地，三姓、珲春、宁古塔等处山林多有之，猎者每于雪天觅迹逐捕。皮极轻暖，甚珍贵。

　　银貂

　　长白山有银貂，毛纯白，长三寸余，暖胜紫貂。

　　猞猁孙

　　猞猁孙，亦作失利孙，《明一统志》则谓之曰土豹。状如狸而耳大，有尾毛，可为裘。有马猞猁、羊猞猁、草猞猁等名，乌拉诸山皆有之。体轻能升木，满洲语谓之威呼肯孤尔孤，译言轻兽，即《广舆记》所称天鼠也。至青海所产者，则略大，齿尖，爪不露而锐，能猱升，食鸟雏，毛细长，灰褐色。毛根红者为上，灰色者次之，根白者又次之。

　　旱獭

　　旱獭，形状略似獭而不入水，好穴居，东三省及青海之北柴达木多产之。宣统辛亥，东三省大疫，开万国防疫会于奉天，认旱獭为传疫之源。会员察验，以为旱獭所生之蚤，能传染腺百斯笃、肺百斯笃之病。

　　山獭

　　山獭，性淫毒，粤东山中有之。牝兽皆避去，无偶，则抱木而枯。骨能解药箭毒。

　　水獭

　　水獭，长二三尺，毛色青黑，尾尖长如锥，四足短，趾间有蹼，穴居河岸池沼之旁。夜出食鱼，惟饮其血而不食肉，与鼬之于鸡同。

　　象

　　象为陆产之最大者，身长至一丈二尺，高称之，鼻长八尺许，形如圆筒，屈伸自在。食物时，皆以鼻送之于口。鼻端小块突起如人指，故能拾至微之物。上齿六，上颚二门齿极长，突出口外，为用甚广。力强，性温顺。产于印度及非洲等热带地，我国亦有之，盖皆自他处移来者。京师象房之象，至六月，辄出而浴于河。康熙时，朱竹垞尝观之，纪以《水龙吟》词，词云：「凉波晓色城西路，趁着热风犹未。引来舞队，依稀昔日，黄门鼓吹。垂鼻辚囷，旋涡远近，欲沉还起。看云旗摇处，更番催去，偏会得蛮奴意。来岸人家此际，步踟蹰紫骝难系。疏帘隐隐，轻容小袖，笑声齐指。赤日徐高，黄尘又徧，钿车流水。剩白头宫监，相携柳下，说前朝事。」

　　狍子

　　狍子，产于黑龙江嫩江县之索伦，性慈善，畏狗，力大善走。索伦山中人寝其皮而食其肉。所食为苓麦、黑豆、小米饭，饮清水。其价，每只可售江钱一百五十吊，肉每斤可售江钱二吊，皮每张可售五十吊。然与《山海经》之所谓狍鸮者不同。《山海经》云：「钩吾之山有兽焉，羊身人面，目在腋下，虎齿人爪，音如婴儿，名曰狍鸮，能食人。」

　　马

　　马，能负重行远者也。头颈长而有鬣，蹄极坚壮，仅有一趾。其齿有乳齿、永久齿，形态随年龄而异，故相马必先齿。种类甚多，古人以其毛色各别为专名。吾国产马之地，以蒙古、新疆为最着。

　　内蒙多良马，乌珠穆沁旗之佳者，每匹价值数百金，寻常者亦须六七十金。四子王旗之马，佳者不及百金，劣者仅十余金。东盟马市甚盛，西盟无马市，须向内地求估。

　　内蒙马之游牝期，多在立秋后十余日内，年一度，产马年一次，或三年二次。马孕时，牧人不加滋卫，产时不为调养，即病亦不加疗治。

　　多伦达哩、冈崖等处，向为内蒙产马最盛之地。且军备所用之伊犁马种，虽极高大，然实不及内蒙所产之体格较小者为良。

　　青海之马，高大雄骏而首略小，有鬣长垂地者。凡内地马，必钉铁掌以护趾甲。甘肃多平野，马仅钉前二蹄，而不必钉后蹄，以前蹄步重而后蹄轻，盖马种愈西，趾甲愈坚也。青海马种，蹄甲更坚，行走草地，四蹄无伤，故无庸钉掌，而行速负重，他产鲜出其右，惟性颇猛劣，驭之宜得其法。

　　青海又有野马，身小，善奔逸，能越沟，识泉脉，觅水者视蹄涔，掘之，泉见焉。行沙漠中遇风，羣伏，埋鼻沙中以护之。猎人诱之入栅，跳掷奔蹴，数日不食而倒。

　　其产于阿尔泰山者，蒙人名之曰塔奇。

　　某兽医谓常人每观马齿，以断其年龄，非至善之法也。盖马逾八岁，即不更生齿，而术穷矣。然齿既长足，下眼皮上侧渐显皱纹，其纹与年俱增。故八岁以上之马，须先观其齿，再察眼皮皱纹，则可断定年龄，历历不爽矣。

　　青马

　　青马之种，自海中来，性最良。

　　马宝

　　马宝，为马腹所生者，如牛黄，猴枣之类。真者难得。相传主治一切恶疮及癫痫，医书谓之鲊（鱼荅），质坚，似石而光莹，色杂红黄蓝白，大小不一，如卵如栗。大者一枚，或至三五七枚，或十数枚。

　　蒙古人持咒将鲊鱼？荅入水中，能祈雨立降。咸丰时，有见其大如西瓜者，皮白而黄，青花缠绕，重五十余两。偶坠地碎缝，摇之各各有声。刮破处入药，甚效。山阳常有之，然岁仅一二枚。

　　李宗望得马宝

　　同治时，鸳湖李宗望宦游蜀中，有往来西藏之贾人某畜一老马，拳毛卷雪，七尺昂藏，日负重二百余斤，自藏至蜀，计程万余里，虽崔嵬屡涉，而未赋虺隤.后忽无故自毙，贾疑而剖之，竟于其腹中得一石，约重五十两，螺纹旋结，有类云母。李见而异之，购以重价。当始得时，盛诸水盆，发泡如汤沸，经年始已。入夜则映月生光。形微圆而色白如粉，刮之甚坚，即马宝也。

　　礼烈亲王蓄克勒

　　礼烈亲王，太宗兄也。天聪时，萨尔浒山之战，歼明兵四十万，王功尤多。他如叶赫、乌拉诸部众受降伐畔，亦复靡役不从。王所乘马，名克勒，满话称枣骝马皁青鬃尾者也。高七尺，长丈咫，腹下旋毛如鳞，识者谓之龙种。每闻鼓鼙声，辄矫首歕鬣，摧陷当冲。尝病蹏，自跑地出泉，洗创即愈，军中呼曰圣水。旧有图，藏礼亲王府。

　　年羹尧蓄连钱

　　年羹尧好驰马，而苦无骏足。有客牵瘦马诣年求售，年哂之，客曰：「公何哂也？」因以钱置马腹下，令年俯身就拾之，而马不惊。年奇焉，酬以重金。客不受，曰：「此马助公立殊勋，非阿堵物所能致也，望善视之。马不死，公不败。」语毕，飘然径去。后年转战数省，皆赖此焉。征藏日，为藏人所暗杀，一恸几绝。未几，竟被逮。年得此马，喜甚，名之曰连钱。

　　俞贤蓄老马

　　田山姜少司寇雯抚黔时，有卒俞贤者，所乘马，齿六十矣，自其父兄至贤，历数十年，大小经数百战，而骁腾如故。不食生刍，日需豆糜三升，酒五合耳。能通人语，高下疾徐，东西南北，语之，无不如意。夭坝之战，驰险阨，犯瘴疠，刍粮久绝，独此马不困而益壮。

　　海兰察盗马

