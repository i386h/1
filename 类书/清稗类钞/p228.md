<!-- { "loadSidebar": true } -->
　　上海翦绺、扒掱之贼至多，然类分部别，名目至繁，闻其中有五等。一曰里口，乃以小翦翦物者。一曰外口，乃以康熙大钱磨成刀式割物者。一曰窃口，乃以手掏摸者。一曰盗口，虽系偷窃，而带有强横性质，如长江帮中之扒儿手者。一曰飞口，则飞行绝迹，神妙不可思议，为最上乘矣。光绪壬寅、癸卯间，一客自直隶保定来，既至沪，即往谒探捕，请曰：「弟在北方，时运不济，故作南游，冀托诸公福庇，在此小作勾当，旬以为期，即当他徒。」探捕诘之曰：「君欲得若干乎？」客曰：「不敢多求，三四千金耳。」闻者皆挢舌。盖若辈向无大志，一人十日，多至数百金而止耳。羣对以为数太鉅，恐不能如愿。客讶然笑曰：「北方万金犹不奇，上海为全国第一商埠，区区者何足介意！总之与诸君约，以十日为期。如得手，弟取四之三，以一奉赠。将来诸君北上，亦当稍尽地主之谊，以答盛情。」众曰：「然则俟吾辈商之领袖，以定可否。」众乃谒公共租界海宁路汇四捕房总捕头。总捕头曰：「此间向无大宗交易，客今放手为之，若肇祸者，诸君奈何？我奈何？客亦自将奈何？事后倒虾笼。「赃到手复吐出者，谓之倒虾笼。」又奈何？诚不如其已也。余断不允。」众曰：「请自往复之，可乎？」总捕头曰：「可。」既见客，辞以不能。客曰：「允否，君之权力，某不敢强。既不见许，某休憩数日，即他往耳。」总捕头曰：「能即日行乎？」客曰：「君欲某行，即以明日上道。」总捕头曰：「甚善，愿君以相片见惠。」客勃然曰：「恶，是何言！予既不有求于此，则相片即非君所能索，不可得。君必欲得者，毋宁得予之头。」遂忿然作色而别。

　　明日午后四时三十分，总捕头散步道左，方探手于怀，索时计，则时计及炼并囊中一千数百圆之纸币，不翼而飞矣。总捕头震怒，乃召通班探捕，严谕之曰：「若辈办公乃如此！外间窃案层见迭出，今且侵及我。姑以一日为限，明日此时必以原物见还，不则若辈悉罢斥，予将于本国或香港别选能者来。」众退，惶急无计。有疑为客所为者，大索客，不可得。一再集议，以某与客略审，迫其蹑客踪，谓之曰：「子觅得客原物来，客昔者所要约，悉如命，否则子先有所不利。」某曰：「客于城中亦有寄宿地，且姑觅之。」

　　至则客固未出也，某为致众意。客笑曰：「今不能若是易矣。子往语诸君，任予留此三月，买卖无定数，十万八万，视予力所及。且尚有一要言，子其识之。大名鼎鼎之总捕头，当以相片见赠，俾留为纪念。不然者，予谨俟于此，诸君其何能为！」某退而复命，往复商议，始以一月期、万金额定议。议定，索原物，客又笑曰：「咄，此岂汝所能索者。取之谁，当还之谁耳。烦语总捕头，明日可仍于原时原地，游行如前状，自有人致之，毋多言。」某不得已，诺而退，复命于总捕头。

　　明日将届时，总捕头至其地，蓄意以伺之，乃久之而四时半矣，五时矣，犹寂然。时捕探亦有立于旁者，总捕头曰：「彼乃敢戏予！」探捕中有一人言曰：「渠矢言矣，当不失信，盍于身畔详检之。」总捕头如言，则原物赫然在身，瞿然曰：「有是哉！彼之手腕灵敏神妙，一至于是耶？果若何而窃，若何而还，若辈试询之。」

　　某乃往询之客，则曰：「今不必言取，可问总捕头以四时三十分时有一快马车自东疾驰而来，几撞其身，左侧一人以手略推，始免，撞者为谁乎？」某以告总捕头，总捕头曰：「噫，吾知之矣。衣玄色小袄、灰色坎肩，目架墨晶眼镜者，殆其人也。」

　　上海小工窃物

　　上海小工之窃物，最多者为各大汽船码头。汽船至，蜂拥而上，为客运行李，虽有码头巡丁、水上包探之保护，偶一不慎，即已遗失，此老于行旅者所皆知也。更有专运栈货之小工，即俗名杠棒者，其盗物手段，尤极灵活，不论南北杂货、药材、食物、茶叶、米粮等类，若辈均能一一窃之。且汇山码头一带，竟有专收码头贼赃之商店。所收者，药材为多，杂货、茶米等次之，洋货、布疋则甚鲜，盖以箱箧坚固，不易窃也。

　　窃盖

　　上海马路不能溲，溲必于巷，且有木栅或水泥所筑之短垣以识之，亦未可随意自由也。一日，有乡人就而溲焉，置所携之盖于地。盖即伞也。一偷儿见之，取盖，夹于胁下而亦溲焉。乡人溲毕觅盖，偷儿曰：「汝自不谨耳。当识之，他日必如我之盖不离身而后可也。」

　　窃玉搬指

　　载泽出洋考察法政、海军诸事归，一日，与京尹晤于六国餐馆。京尹言京师为四方奸宄所聚，其徒之变幻不测，有常人所百思不得者，往往近身之物，亦取之如携，诚可怪诧。载笑曰：「此辈鼠窃狗偷，欺田舍郎，得衣食耳，能有异术耶？」京尹曰：「是不尽然。如吾所闻，某侍郎即尝堕其术中。」载曰：「彼自疏忽，非宵人之智。」因翘指示京尹曰：「此御赐四喜搬指，吾用之数年矣，刻不去身，能取之者，则吾服之矣。」京尹唯唯。

　　越数日，德公使馆开茶会，柬邀我国大员，载亦往。座有虬髯碧眼儿，颀面硕身，被军服，趋前握其手曰：「柏林一别，今已三年，君丰采乃胜前日，可喜可贺。」载瞠目，不知谁何，以其外人，即姑应之。其人数语后，匆匆他去。旋觉有异，视其手，搬指亡矣。问德使，则亦不识其人，谓但见其衣服华丽，疑为贵宾。载耻于前言，不告人，驱车而归。甫及门，京尹亦至矣。问来意，出搬指曰：「顷方退朝，有人衣服形容如宫监者，以此物将至，云顷从公索观者，嘱为交还。物既见付，即转身去，当时未及穷诘，颇疑。顾其人直入宫门，则又似无可疑者。」载良久，乃恍然，盖当日无心一语，已有属耳于垣者矣。独不解此中人物，乃有洋人有宫监也。

　　江轮窃履之贼

　　宣统庚戌冬，程善之与数友附汽船赴皖，在舟中，数人列坐一榻，各脱履置榻旁，盘膝于榻而谈。时天方寒，众多着西式暖鞋，窃者涎之，乃欲以物寄榻畔。众不许，乃去。须臾，闻船尾有人噪呼云：「得一贼矣。」翘首望之，果见有人擒一贼，自船后来，左握其发，右扼其腰，牵曳以行。贼力与支拄，逡巡过榻前。众方注视，中有方某者，最机警，觉有异，即跣足起立，握贼衣，则榻下之履已尽入贼怀矣，一一搜出，幸无失。擒贼者怒益甚，吼曰：「贼已被获，何敢尔耶！曳悬之前桅，看如何？」且詈，且蹴以足，乃引去。在榻前方苦挣，故行甚缓，数武外，忽疾如风。众颇讶之，继乃悟其本为一党也，特以无因俯首拾履，故出此计耳。

　　窃贼易装以惑人

　　史某以事赴鄂，在汽船客舱，竟日无事，倦而少息。方徙倚间，有过其前者，着单呢袍，戴瓜皮帽，被服殊朴。见史方偃仰，乃俯视箱笼，趦趄而行，犹屡回顾，乃去。一炊许复至，则一布袍旧西式便帽，类仆从者。史不为意，偶见其一掉头，则又向者面庞也。疑甚，乃佯闭目以寐。须臾，其人手一茶壶至前，呼曰：「先生饮茶否？」史不应□以为酣也，遽攫其身旁物。史猝跃起，挽其发，按之仆地，将饱以老拳。其人无言，惟号呼乞命而已。须臾前舱一人奔至，噪曰：「失翡翠鼻烟壶矣。」见其人，大喜，曰：「必此人也。」搜其身不得。见地有茶壶，揭盖视之，鼻烟壶在焉，怒曰：「此值数百金，鼠子乃敢盗之耶？」愤愤语史曰：「君请释手，此人，仆当交船主重责之。」遂提曳以去。久之，无所闻。问水手，则固未白船主也，乃知其为一党矣。

　　飞贼

　　有皖人某甲者，听鼓历下。一日，得其乡人某乙函，借银币百圆，恶之，置不答。越日，又索百金，仍不理。夜分，乙飞跃入甲宅，以铦利之匕首刺床头，尽携其黄白物以去。甲惧，鸣于官，捉乙，已失所在。事后十余日，补用道丙亦皖人，复得乙函，索千金，并使送至某关帝庙横匾中。届期以百金往，守以警兵，而终夜无所闻，视金，亡已。丙怒警察之失职，限以期使捕贼，逾期则索偿于警厅。警吏怒且急，明侦暗访，城市骚然，终不济，而警厅存款亦不翼而飞矣。凡皖人之在官者，莫不栗栗危惧焉。

　　焚闷香以行窃

　　有于深夜携闷香入人家焚之，使其合室之人昏迷不醒，席卷财物，从容而行者。比觉，则杳如黄鹤矣。

　　邻人穴墙以行窃

　　沪上家屋之有石库门者，以幢「一楼一底曰一幢。有所谓半幢者，骑楼也。厢房亦有楼，则曰半幢。」计，不论为五幢、三幢、二幢、一幢，在一门之中者为一家，然左右之墙皆与他家合，非独立也。冯荩忱居克能海路之存厚里，一夕，出观剧，尽室偕行，独阍者留守。其左邻之人穴厢楼而进，启其箧，窃衣饰以去。阍者在楼下，微闻有声，以为猫鼠也。观剧者夜阑返，倦而寝。翌日晌午，阍者起，出门偶眺，见左邻之门已扃，窥其隙，閴无人，忽有悟，告荩忱，发箧视之，空矣。乃始悟昨夕之贼，非自外来，故虽警察林立，无人觉察也。
　　《清稗类钞》方伎类

　　方伎类方技家有干支歌诀方技二字始于汉，其在唐时，医卜星相诸流皆入焉。惟医为正当之学科，实未可与卜星相之迷惑社会者同日而语也。方技家首重干支，有歌诀纪之。所谓十干者，甲乙丙丁戊己庚辛壬癸也；十二支者，子丑寅卯辰巳午未申酉戌亥也，方技家辄以之纪年月日。而自命博雅之人，又喜用《尔雅》阏逢旃蒙及陬月、如月等字，意义晦塞，苦难记忆。自有歌诀，颇为简明。一歌曰：「阏逢旃蒙甲乙并，柔兆丙兮强圉丁，着雍为戊屠维己，上章二字乃属庚，辛曰重光壬玄黓，癸号昭阳十干成。」二歌曰：「困敦为子地支首，赤奋若兮厥维丑，摄提格则要推寅，单阏为卯义堪剖，执徐二字实辰龙，大荒落即巳蛇走，敦牂午兮协洽未，涒滩是申作噩酉，阉茂之与大渊献，是维戌亥相居后。」三歌曰：「月在甲兮乃云毕，乙橘丙修义不失，在丁曰圉戊曰厉，在己曰则庚曰窒，辛塞壬终癸极名，《尔雅》月阳释一一。」又五言歌曰：「毕橘修圉厉，则窒塞终极，自甲数至癸，月阳《尔雅》释。」又纪月之歌曰：「正月为陬二月如，三月寎兮四为余，五月厥维以臬号，六月由来号以且，七相八壮九为玄，十阳以下乃辜涂，正月得甲为毕陬，二得甲兮即毕如。」

