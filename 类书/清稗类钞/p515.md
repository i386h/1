<!-- { "loadSidebar": true } -->
　　鬼畏鄂文端鄂文端公未遇时，家甚贫，夫妇尝卧病，不举火三日矣。一日晨，忽有一人似公差者，叩门入，惊曰：「此鄂中堂也。」急趋出。少顷，邻家闻哭声矣，盖无常也。

　　袁子才论殭尸俗传人死既久，因暴露或别故，尸变为厉，能出害人，谓之殭尸。袁子才且言殭尸久而能飞，不复藏于棺，遍身毛皆长尺余，毵毵披垂，出入有光。又久，则成飞天夜叉，非雷击不死，惟鸟枪可毙之。闽中山民每每遇此，则羣呼猎者分踞树杪击之。其物力大如熊，每夜出，则攫人损稼。

　　飞天夜叉纪文达公戍乌鲁木齐时，把总蔡良栋告以其地初定时，尝巡瞭至南山深处，薄暮，似见隔涧有人影，疑为盗，伏丛莽中密侦之。则见一人戎装坐盘石上，数卒侍立，貌皆狰狞，其语稍远不以辨。惟见指挥一卒，自石洞中呼六女子出，并姣丽白皙，所衣皆缯彩，各反缚其手，觳觫俛首跪。以次引至坐者前，褫下裳，伏地鞭之，流血，号呼凄惨，声彻林谷。鞭讫，径去，六女战栗跪送，望不见影，乃呜咽归洞。其地一矢可射，而涧深崖陡，无路可通，乃使弓力强者攒射对崖之树，有两矢着之，用以为识，明日，迂回数十里，寻至其处，则洞口尘封。秉炬而入，至曲折，约四丈许，绝无行迹，不知昨所遇者何神，其所鞭者又何物。或曰：「此飞天夜叉化为女子者也。」

　　姚泰庵死而出现姚孝廉伯骥，号泰庵。性诚朴，好学不倦。晚登贤书，未几疾卒。卒之夜，里人某赴饮归，过墙下，见墙内光中一人赤身独立，谛视，即泰庵也。光散，人亦不见。方惊异，旋闻内哭声起，始知所见者殆其魂也。

　　参洞之鬼嘉庆时，吉林有人放山， 「 入山采参，俗名放山。」 至天池，见峯下之石洞口多登台、二角， 「 小参为登台，为二角。」 念洞中必有佳者。伏入数十步，黑暗不得进.意欲返，忽有光，因匍匐以入。未几而豁然开朗，遥见数里外，有茅屋两三间.就之，一老者出，衣冠皆古，不类近世。揖与语，不解，老者以手指西，似挥其去者。放山者识其意，西行十余里，遇深涧，岸有采花、狼头、公鸡， 「 皆参花名。」 色鲜妍，参苗满地，多四五六披叶者，皆老山，不似山子。采置背夹，尚未满，而龙爪、跨海、牛尾、菱角、金蟾、闹虾、雀头、单跨、双胎各种俱全，独少似人者，意犹不足。扶石入沟，见沟底红朵累累，茎高如树，大可盈把。心惊喜，仍向前采之，忽一少女自沟中出，怒曰：「青天白日，窃我园中物。背夹将满，犹得陇望蜀，是无餍也。」以手撮沙泼之，迷目不能视。知非凡人，跪而哀之。女曰：「我不杀汝，汝速行！倘遇吾母，生还不得也。」放山者起，目亦愈，视之，女不见。急奔数里，闻水声潺潺，鸟语虫鸣，身已在石涧中，攀松扶石而上，盖梯子河之仙人桥也，计程已五十余里矣。视背夹，参尚在，喜而返。后偕数人往寻，不能入。

　　方芑田死而现灵南汇新场镇方芑田茂才鹏运有二子，以病废举业.次纳粟为监，而酷嗜鸦片烟，芑田以是常郁郁，咸丰甲寅夏病卒。至十一月某日之夜半，次子亦病笃，仍吸鸦片，连吸，终不进斗，即大呼，作芑田声呼曰：「吾令汝戒烟，终不听，今犹吸乎？速去之！」语次，即自毁烟具。又呼长子训之，又呼其壻沈某曰：「吾老，吾妇屡受汝惠，今又须资助次儿买妾。然汝亦应纳簉室，吾女若有言，自有吾在，可无虑.世方大乱，勿居川沙，惟新场永为乐土，可挈眷以来。天下大势，难以逆料，吾转轮后，托生陕西锺姓。再二十年，可成进士，为湖北博陵县知县.壻他日可来吾署为司阍，藉补不足。」又呼侄孙观峯曰：「汝今秋寡乡勇保卫一方，亦佳，惟当存心公正，即遇灾患，自邀天佑。吾子虽于尔为叔，然长者有过，不妨力争。族中汝年最长，诸事幸勿作壁上观也。」

　　适园之鬼江宁有明中山王徐达之邸，明社既墟，徐祀亦斩，邸析而为二，东为储廨，西为薇垣。两衙衡宇相望，又各辟小园，略因其旧，道署曰适园，藩署曰瞻园.粤寇之酋曾据之。酋，粤人，故海盗，蓄姬十数，夏夜恒裸逐园中，为迷藏戏。被持者就露草淫之，一夜遍数十人，日以为常。一夕，酋与某姬狎，闻他姬有媟亵声，大怒，奋起逐之。其人与己面同身同，声音亦同，迷离扑朔，两相格鬬，姬亦助殴。已而天将晓，伪者厉声曰：「汝逼人太甚，翌午相见于金柱、玉溪间可耳。」

　　金柱关、玉溪口，芜湖之近港，距金陵百里而强。诘旦，酋被命，登城御官军。日逾午矣，窃幸无事。薄暮归，亦无他变，然亦稍稍敛迹。越数日，又值登陴，瞀然自南来一物，大如车轮，张如雨伞。酋当之，被摄去，落玉溪口。时犹未晡，身遍鳞伤，而不死。遇一黑头陀，为披薙，随之走五岳间.乱既定，黑头陀亦化去。酋承其衣钵，潜入石城。一日，遇故姬某于秦淮曲巷，盖已隶娼籍矣。姬见而怜之，因为蓄发，栖留妓院。一日，为老湘军某所诇，执送营务处，讯明斩之。刑时，姬贿左右，往求遗嘱。酋曰：「葬我园东隅太湖石笋侧足矣。」姬因出重资，购太湖石所在地于粮署吏而葬之，诡言乱前本民家地，应许民家赎也，旋得官许.今其地为民家所有，在四福巷左近。

　　汪某死而复生有漕官汪某者，病剧，似有人引之去，觉路甚窄，左右墙皆甚高，履处甚热。至一处，入殿，有官南面坐，见汪来，因向内呼曰：「请三姑娘来。」俄见一青衣女抱猫出，项托长带，见汪，谛视曰：「非也。」遽入。官怒引者曰：「此岂小事，乃误事如此！」杖之，命更引归，见道皆平坦，异来时.归家复生，数日愈。适漕督生辰，汪往贺，坐中有问其病状者，汪缕言之。忽同坐一人亦汪姓，且与同官，问三姑娘何状，汪为述之。其人闻之，忽朝珠中断，仆地死。

　　程长庚死后往戒坛寺戒坛景物幽邃，为京师西山胜地，程长庚尝数数游之。长庚佞佛，笃信佛说，亦颇知禅机，故戒坛寺方丈至器重之，谈玄说理，往往欢洽无间.厥后长庚卒于京师，而疾终之次日，戒坛寺方丈即奔至其家，诏其家人，谓长庚无恙，昨夜已往戒坛，诸君无伤悼也。

　　骆文忠薨时有灵风川督骆文忠之薨也，先数日，寝疾。华阳王廉访秉必之居，距督府仅咫尺，某夕深坐，忽闻灵风飒然，声振屋瓦，若龙阵之骤惊也。顷之，闻节辕鸣炮九，知骖鸾腾天矣。

　　郜锡霖魂送贡宝桢丹阳有贡宝桢者，教授乡里。光绪初，年六十余矣。及门者伙，与郜锡霖尤契。郜早世，贡哭之恸，久而不忘，每饭必别具杯箸于案，虚左以待，而举以相让曰：「锡霖，汝饮此乎？汝食此乎？」时或与郜谈蓺，郜且有语声也。如是者年余，郜别贡而宁家，则与其妇同卧起，有所语，家人悉闻之。一日出游，访其同学之族人某，曰：「君生前假吾之《尚书》，尚未见还，亦忆之否？」郜归，乃语其妇曰：「斋中第几架第几层，有《尚书》若干册，可为取之。」其妇依言检书，陈于几。明日，某闻叩门声，若有人言曰：「顷以君之《尚书》送还，在门外矣。」某启门视之，则《尚书》八册固赫然在也。

　　郜魂之归，逾二载矣。贡时年八十余，已辍教，闻其死而犹生也，亟至其家访之，则与贡笑语如在塾时，流连十余日。贡归，乘车行，车以一人推一人挽，设两座。坐者贡一人，而两方之重量均。行十余里，重量顿杀，盖郜送贡至中途而返矣。其在车时，语贡曰：「弟子今为师荐一馆.」问何所，曰：「东岳庙也。」贡至家，不两月而卒。

　　长小岩魂归光绪乙亥二月，上海招商局轮船名福星者，覆于黑水洋，江苏海运委员死者二十一人，满洲长小岩大令懋与焉。其眷属居苏州，犹未知也。一日薄暮，其妻见小岩自外入，倏不见，惊告于人。忽仆地作小岩口音，泣述死状，并邀其乡人恒月坡司马坦至，托以后事。未几，凶问至，果如所言，月坡乃为经理其丧。

　　朱云甫魂归朱云甫，名其昂，浙江候补道，宝山人，侨居上海。其家世以沙船为业，谙悉海道。上海之有招商局，自朱创之也。购汽船，往来南北洋，而江浙之漕粮，即附其船以达，朱实专司之。光绪戊寅，在大沽分局，偶感时疾，旬日而亡，年未五十。亡之次日，由汽船寄信其家。船甫至，信犹未达也。其家一婢忽仆地，作朱语，告家人以死期，且云：「本尚可活十二年，为医药所误，今附某船南归，至矣。」举家方共惶骇，而船中之信至。

　　陶阿尼见鬼苏人陶阿尼性好慱而慱屡负，橐罄矣，计无复之，踽之独行，将告贷于所识者。忽有人自后拍其肩曰：「阿尼输矣乎？」回视，则其已死之友朱大也。陶大恐，朱曰：「吾非祸君者，君能葬我骨，我当助君博。」陶诺之。朱乃出巨金一锭，曰：「持此入博场，压白虎门，必胜。再以所得者尽压白虎门，又胜。四度而止，勿过贪也。」陶从其教，果大得彩。比晓，腰缠累累矣。视其中，有纸锭一枚，乃朱所假之原注也。访诸野，得其棺，买地而葬之。

　　鬼索朱曼君命朱铭盘，字曼君，泰兴人。记诵渊雅，文词典赡。光绪癸巳举孝廉，肄业江阴南菁书院。吴武壮公闻其名，聘为记室，与张季直殿撰同掌机要，武壮宾师之，不以属吏待也。光绪甲午，武壮卒，所部有欠饷未放者，朱代领万金舁至舟，待发矣。盖朱又为驻旅顺淮军将领张某所聘，亦武壮旧部也。盗侦知之，亦附其所乘之舶以行。见其舁银至家，遂往约他盗夜刦之。及朱舁至家，忽转念不如舁往军中为妥，盗不知也。至夜，盗十余人破扉入，觅银，无有，询朱，朱曰：「此军饷也，已至营矣。」一盗将刃之，前随之盗曰：「不可。我辈与朱某无仇，何必血刃！」遂刧其衣物少许而去。次晨，朱报张缉之，获七人，前随之盗亦在其中，盖亦武壮革退之兵也，直承不讳，并云：「我辈最忌空过，故刦其少许物，计不值百金，当不至死。且我尚有德于尔，尔亦当以德报。」张回顾朱曰：「如何？」朱曰：「君按军法办理可也，何必问。」张不得已，骈斩之。

　　未几，朱妾生子，弥月之期，大开汤饼宴，宾众杂沓。朱抱子出，示众宾，时朱年已逾四十，始得子也。抱而入，甫至厅事后，忽闻朱狂呼曰：「勿伤吾儿！」旋闻儿亦狂啼一声，戛然而止。众趋入视，朱僵于地，两目直视，历叙杀盗事，又云：「我错，我错，乞恕我子。」须臾气绝.更视其子，亦死矣。

