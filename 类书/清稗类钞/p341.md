<!-- { "loadSidebar": true } -->
　　至是，圭乃区分本党为五军，军专一路。圭统中军，黄忠浩统前军，邦璇统后军，犹龙统左军，沈荩统右军，而生范总统南路，专办云南、贵州、四川三省，大久保丰之彦、应轸等均隶焉。生范与大久保约，谓湖南风气锢蔽，人民专意排外，恐有意外事，须易服装.大久保乃更名曰丰彦，字东海，而自更名曰澧岸。及行，过沙市，大久保伪辫忽脱，见者哗詈，几酿变，生范力辩护之。直趋慈利，为之游说于邑人，谓大久保实以办大同学校来，众不之疑，乃出与各绅接洽。未几，应轸以富有票三万张赓续至，生范曰：「官厅关节虽已通过，而县绅之占势力者，不可不虚与委蛇。」既得县绅之许可，票之发行始无碍，旬月间，散至万余张。康宗钊者，黠而负门地资望，生范诱其二孙曰业槂、曰业櫾者，俾入党，以箝制宗钊。徐又餂之曰：「日本人大久保来县，公为一方之表，当有以优待之。」宗钊诺，设剧迎致大久保。其必铺张尔尔者，一以欢迎大久保，一以俾众周知宗钊且党吾，而实以冀淆乱一时之耳目耳。党徒既众，声闻亦稍骇，杀生范、火生范宅之说日寖有闻。乃为釜底抽薪之法，姑遣大久保赴汉.时为六月，生范仍日促进行不稍懈。会吴瑑保由汉持保险证书回，保险证书者，当人之特别证据也，生范据以分别调遣哥老会党，遂分布滇、黔、蜀皆徧。

　　八月，至武陵，与蔡锺浩诣德山，检验哥老会，头目何来保、罗大维、赵月荪及其会首陈岐山、孙汉臣诸人均会。先是，炳寰有书自汉寄生范，附银币千圆，促迅往举事。持者不慎，书为人所得，事日露。方相与旁皇，而汉之败信闻，有电，府县捕人，逻骑且四出。时方会饮，闻者皆色沮失措，生范独豪饮若无事。汉臣曰：「事急矣，奈何？」仍豪饮不答。又曰：「汉败，请即此速发.」生范笑曰：「可。」锺浩曰：「人少，不可妄动。」则曰：「诚如君言。顷之应曰可者，藉办一死耳，成败实未计。第既不速发，则宜速散，徒束手待捕何益。」其日，生范出金资汉臣，俾奔蜀。明日，又往趣锺浩及来保，亦教之奔蜀，且戒重庆日本领事馆可托庇。盖大久保虑事失败，生范颊麻，有特征，易捕，预介绍之，今来保面亦麻，故生范导之往。

　　方生范之在武陵也，同寓有巡抚密捕某语之曰：「君识姚小秦乎？获之，可得千金犒，当与君分之。」生范佯应曰：「诺，必谋所以共分此金者。」后生范囚车过，某见之，深悔交臂之失矣。

　　初，生范闻名捕日亟，锺浩、来保又迁延不即决，乃撇之回慈利。途遌罗大维，犹相勉以各努力。及归，匿于其师吴恭亨月岩山中。怨家某投牒攻之。知县邓锡元，猾吏也，阳不理，阴诇宗钊与有首尾，示以首悔免罪之官文书。宗钊转以餂生范父。会人言生范父亦入狱，生范乃决计诣官。既至家，置酒诀亲友，母妻皆环泣，生范不顾，昂然出，诣宗钊，求脱其父。时闻宗钊窃语所亲曰：「此人到案，吾二孙其免乎。」宗钊长子祖蕃及恭亨等闻状，犹力戒其不可造次。生范叹曰：「二君固爱我，虽然，今日之事，死耳，何畏！乱臣贼子之名，亦姑不与辨。」遂行。及入县庭，列校皆擎枪实弹，挺立如对敌，生范笑曰：「保红顶花翎之奇货，今来矣，奚而为此态以眩骇妇稚？」遂受拲梏，系县狱.明日，囚车就道。生范在途，绎宗钊之言，知与县官必有特别关系，则以术赚阅其文书，略称姚小秦勾通日本人丰东海，龙阳县廪生陈应轸在慈利放飘，且佽助钱文，实属甘心为匪。及宪札饬拿，闻其在县颇得人心，恐激他变，乃商同宗钊诱拿到县.又宗钊之孙业槂、业櫾亦为所诱入党，早经宗钊查觉退悔，兹又自首，应请免究云云。乃徐忖曰：「活我者，其兹牍乎！」及抵省，抚标中军刘俊堂接以宾礼，谓若能拿陈谠、姚澧岸，不但可免罪，且可保若官阶.生范不答，遂发交长沙府。是夕，谳员龚开晋、陈濂、吴孝恪会鞫，金木交施，忍痛抗辨，扼定「在县入党，闻拿自首」八字，而亦时牵及宗钊及其二孙业槂、业櫾，谳员无如何。开晋命据实录供，濂及孝恪则互为诱吓，刑求之下，旋即晕绝.及苏，已届翼日亭午，稍闻开晋在旁小语曰：「务记此次口供。」及入长沙监，有攸县刘刘伯棠者，文章士也，旋导一少年至，曰：「此为唐才中。」相见握手流涕，谓小秦为国受辱，虽辱不辱。才中为才常之母弟，才常就刑，才中自武昌奔回，为知县陈宝树所捕，到案即供实，犹加以桚刑，十指俱裂。明日覆讯，谳员为毛隆章等，首讯澧岸与谠是否为同党，答云不知。又问为何人拿获，答云自首。隆章命自具供词，对曰：「刑损指骨，何能握笔.」则怒曰：「尔何胡涂若是！县言诱拿，营又言兵拿，据若昨日之供，确系自首，今日亦供自首，尔不自书，孰为信谳？」生范即书数百言。隆章曰：「阅若供词，是尝致力于古文者，活若之命，即此供已。」开晋、隆章，官吏之有心人者也，欲活生范，故一云记供，一命缮供。盖其时刑幕洪某惯与谳员捏造供词，死党人不知凡几。自预此审之后，仍未定谳，或日一提审，或间日提审，或与锺浩合供，或与来保对质.每审一次，经时逾日，冻饿交迫。而孝恪所施为最惨虐，每谳至夜半，圈铁练作堆，使生范膝着其上，背以木撑拒之，俾不得屈曲。生范自言天阴雨湿，时气总至，中酒伤风，体或欠适，伤痛猝发，往往经旬涉月不省人事也。生范受鞫十八次，谳员偪供千百言，坚不吐同党一人姓名。恭亨之逮省也，巡抚批牍曰：「提讯姚小泰。」应轸之系嫌疑狱于江南也，谳员合谋曰：「研讯姚小秦。」而生范则一语之牵涉，一词之游移，固始终屹屹无有焉。

　　一日方午，生范睡酣，或撼之曰：「将刑矣，尚高卧耶？」生范起，才中、伯棠均至，才中以言壮之曰：「君无惧，宁忍片刻痛苦，勿作儿女态.大丈夫在争千秋，不争一日。」生范徐曰：「前此供词，自信无一失，兹为谳员撰供诬我无疑。诬我即诬党，君当为我洗诬.设君亦不生，伯棠当为我任之。砍头快事，况大义大节我岂不知。」言未讫，梆声三起，狱卒手牌至，大呼唐才中提审。才中趋前执手，不能作一语，生范曰：「我无他言，愿以君顷赠我之言转而赠君。」才中点头，乃昂然出。才中死，生范日困狱中，自分必为才中之续，惟期速死而已。既定谳，长系靖州，旋以应轸故，改系醴陵县狱.兴中会及同盟会我国秘密会至多，然皆强梁不逞之徒一时啸聚，其抱近世之政治思想以崛起者，盖以兴中会为嚆矢。兴中会之起，在光绪壬辰，倡首者为孙逸仙、陆皓东、杨飞鸿等数人。而世人于兴中会，但知孙，一若兴中会独始于孙者，故欲叙兴中会之历史，不得不先言孙也。

　　孙，名文，广东香山人。十七岁在香港，入博济医院，从英人硁德立习医学.业成，设医院于澳门，专注意疗治贫民，人信任之。葡萄牙医士嫉之甚，因怂恿澳门市政厅出禁令，凡医士无欧洲修业证书者，不得行医.孙夙怀忧世志，于是纠合同志，鼓吹革命主义，卒弃医业，返广州，与陆、杨创立兴中会。其会章如下。

　　中国积弱，至今极矣。上则因循苟且，粉饰虚张，下则蒙昧无知，鲜能远虑.堂堂华国，不齿于列邦，济济衣冠，被轻于异族，有志之士，能不痛心！夫以四百兆人民之众，数万里土地之饶，本可发奋为雄，无敌于天下。乃以政治不修，纲维败坏，朝廷则鬻爵卖官，公行贿赂，官府则剥民刮地，暴过虎狼，盗贼横行，饥馑交集，哀鸿遍野，民不聊生，呜呼惨哉！方今强邻环列，虎视鹰瞵，久垂涎我中华五金之富，物产之繁，蚕食鲸吞，已见之于已事，瓜分豆剖，实堪虑于目前，呜呼危哉！有心人不禁大声疾呼，亟拯斯民于水火，切扶大厦之将倾，庶我子子孙孙，或免奴隶他族。用特集志士以兴中，协贤豪而共济，仰诸同志，盍自勉旃。谨订章程，胪列如左。

