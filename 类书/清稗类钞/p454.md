<!-- { "loadSidebar": true } -->
　　绿地而彩者谓之绿地彩，所绘多人物古事，读之者可以周知我国古代政治社会之状态.其最悦目者，绿地外，并益以油底之蓝色。 「 底无记号或粗底偶有两蓝圈，或树叶形。」 更有绿地而有蓝釉者， 「 底多两蓝圈。」 绘各色花草人物，价值甚贵.蓝地而绘彩者，谓之蓝地彩。蓝有粉蓝、深蓝之别，蓝地有油底、油面之别.粉蓝瓶有斑点，色不停匀，其蓝常设于油底，深蓝则绝无斑点.康熙油底蓝五彩之制，在其中世，方格、树干用赭色，树叶用蓝色绿色，花则红蓝赭黄诸色均用。是时红色尚平淡，无彩釉，惟甚光耀。瓶上并用黑绿两圈或三圈。有底粗者，有座粗而底有油者。至其末，油底蓝五彩之盘，有用金油缘者，底两圈。

　　白地而绘彩者，谓之粉彩，其所设之色釉与他彩同，底多有两圈。

　　康熙多彩类，率绘人物，亦有绘佛象、八仙、鸟兽、 「 凤凰、麒麟等。」 海产、 「 鱼、虾、蟹、海蛤等。」 花木 「 以菊、梅、荷、牡丹为常，每绘蜂蝶以点缀之。」 者。花之设色，多红蓝，或间以黄赭。有花黄而心蓝者，有花黄而心绿者。

　　康熙时已有铁沙，且常以黑绿范所绘者。浪纹 「 俗呼水波浪。」 亦始于此时.康熙之盘，常于其背绘花三朵或四朵，花多设红黄绿三色，其缘或为金漆，或为黄色。式不一，有凹槽者。

　　康熙宫中所用者，以黄灰白三色为主，然多以给价过廉，而釉质之佳，反不若民间所制，故御窑未必尽可取。

　　雍、干时代之单彩，远逊康熙。 「 其时如朱砂颈无紫色、霁红，不带绿影。」 窑变独擅长，或红蓝灰杂色，或红绿杂色，或紫黄杂色，均极斑斓光泽。盖投烧之时，特将土胚通空气，使受化学作用也。雍正瓷质极佳，设色亦精致.康熙彩至此分为两流，一曰雍正彩，一曰蔷薇彩，又名玫瑰彩。

　　雍正瓶盘，鲜有方形空格，又多假款，注明成化或万历年号，盘后多绘花。瓷之绘有柳树者，自是始。

　　雍正有五色鬬彩。所谓鬬彩者，无论碗盘瓶杯，辄与其盖同其色彩花样，犹之满园春色，桃李争妍也。其底鲜有记号。

　　雍、干瓷色，有青花兼霁红者，而珊瑚红又兼别色彩釉。

　　雍正有八骏马盘，乾隆有千花瓶、五蝠瓶，均极精致.乾隆之彩釉甚厚，白釉颇盛行，盘中辄有之，间杂以粉红.乾隆瓷底多蓝印，或长方，或正方，载「大清乾隆年制」六字，或「乾隆年制」四字。乾隆末，有葛明祥者，独出心裁，制造瓷器，不识者辄误为窑变。实则窑变有眼，而此无之，窑变常为长纹而下垂，此则全为点染。所染之色，或蓝或绿，或黑而带黄.底粗，载「葛明祥制」四字，亦广窑之一种也。

　　嘉、道两朝，虽有御窑之设，技术远不及前。然为此时代所特具者有三。一，绿色代赭色绘方格，二，红色极发达，红色中之油面红，或红地白花， 「 多道光年制，载年号红印。」 或白地红花， 「 嘉、道均有之。」 又有全为胭脂红者。 「 底无记号。」 三，白色浮瓷，始于此代。其制法，先以白泥油绘于釉上，或人物，或花草，入火之后，其泥油坌出而现白色花样，瓷地多蓝绿赭灰等色。

　　嘉、道以降，瓷渐退步，日惟从事于古瓷、洋瓷之仿造矣。

　　瓷器之类至伙，除单彩、多彩外，尚有青花瓷、蛋壳瓷、煨瓷、碎瓷、雕瓷、洋式瓷数种.青花瓷土胚先设蓝色，敷油烧之，历二十四小时即可成。此种以瓷质洁白、蓝色分明者为上。蓝带绿晶，其年必久，有时或变为灰、为黑、为紫。盖其所含者，镍与铁多则色灰，镁多则色紫。明时物，今罕见，成化尤少，正德时始于湖南得一蓝质，名为谟罕默德蓝，青花瓷自此始大进步。凡嘉靖时物，面常不平，或有开片，底有两圈，中书「嘉靖年制」四字，其质厚以重。康熙集其大成，制品特多，有纯为白地者，有兼油底红者，有略施油面绿者，有用铁沙圈者，有为金漆缘或棕色缘者。底多两圈，或更加六字，或无记号，或绘树叶.康熙时，大内用绘花者三万一千件，盘之白地蓝龙者万六千件，杯之绘两龙舞于云中者万八千四百件，碟之白地蓝龙蓝花爪抱福寿者万一千二百五十件。光绪末，有康熙青花瓶，蓝地绘白梅花，在英京售价五千九百镑，画极精致，色极润泽，上品也。间有康熙时物，而伪注明成化、万历年号者，亦光耀悦目。雍、干已较康熙为逊.雍正尚有数事佳者，蓝色甚闪动，或更施他色釉。至乾隆时之可取者，惟青花瓷、蛋壳瓷与青花煨瓷而已。

　　蛋壳瓷创于明之永乐、成化、隆庆，万历官窑亦有制之者，历康、雍、干三朝而不衰，瓷质纯洁，而薄如蛋壳，多盘碗等品，乾隆时制者独否。尝见一康熙物，底注「大清康熙年制」，面绘玫瑰、蝴蝶，用蓝紫黄各色浮釉，其叶用绿浮釉，于强光线中照之，左右均有一五爪龙刻于胚上。雍正之蛋壳瓷，盘背多紫色，其面有五彩。乾隆时盘，背为朱砂色，并有金漆缘，或更有红线黑线，而无年号，多绘官人物。此件在欧西之市价，约值五十镑至七十五镑，其最佳者可百镑.碎瓷亦设白油，或他之彩色， 「 如果绿、宝蓝等色，惟无红色。」 其里常粗，南宋时已有制之者。其法使气度骤降，油面收缩，甚于胚，而极易碎裂，入火之后，即成碎瓷。其碎裂之大小，匠人能任意为之。灰白碎瓷多古式装狮头，或他物如八宝等。又多有浮出棕色之花纹，青花亦常见。

　　雕瓷亦称贡瓷，先刻花而后敷油，宋已有之，及乾隆末复盛。

　　洋式瓷作于乾隆之末，自外人定制者半，自我国仿制者亦半，形式与常制异，所绘多西洋人物屋宇。盖我国瓷器之佳，是时始为世界所赞赏，且以国人知瓷器之销路不局于国内也，乃略仿洋式以售之异邦。国人亦爱之，故洋式瓷日盛，且较西洋所制者为佳。

　　咸丰之世，内讧外侮相乘而至，无余力以研究瓷器，所制者惟一种白色之盘，缘作莲瓣形，底注红色年号，出江西。

　　同治仿造玫瑰彩，已不及嘉、道。盘盌之属，底多绘红桃。光绪时起而效之，釉色乃益不及。惟同光瓷亦有为前代所无者，白色浮花瓷是也。其制法，敷白泥油于胚之彩釉上，入窑烧后，无论人物花卉，莫不昭然若揭。至胚之彩釉，以设蓝绿赭灰等色为常。底无记号。

　　我国瓷器，最初以青花及翠绿输入伦敦，色质之佳，极为西人所赞赏.欧洲瓷器相形见绌，华瓷销路因而日广，价值益昂。西人言青花瓷为美人、荷兰人所喜，收藏甚多。英法诸国则好多彩瓷，故有青花加彩求售，而佳瓷反因入火而坏者。美人好霁红，法人尚朱砂，苟能投其所好，必利市三倍也。

　　许守白论康熙官窑许守白曰：「康熙官窑客货，无粉彩，惟御制料款之盌有之。其粉红为地杂以彩绘者，则尤罕。而市人不察，辄以胭脂水堆料款呼之，实不知粉红与脂水之迥然不同也。或谓此等堆料盌，乃雍正物而书康熙款者，亦非。」

　　许守白论康熙硬彩许守白曰：「康熙硬彩蓝绿二色，堆起甚厚，历年既久，时亦有坼裂之患。红为深色之抹红，且较他色釉质有平凸之差，故亦易于褪落。」

　　许守白论古月轩瓷许守白曰：「乾隆瓷以古月轩声价为最巨。古月轩所绘，乃于极工致中极饶清韵，物尤难得，杏林春燕之声价，名噪寰区，疏柳野凫，亦殊绝也。当时由景德镇制胎入京，命如意馆供奉画师绘画，于宫中开炉烘花。或谓曾见有「臣董邦达恭绘」六字者。然寻其画之派别，殆出之蒋廷锡、袁江、焦秉贞之流也。」

　　大内有天地交泰瓶天地交泰瓶，凡两对，一对高尺五六寸，一对高尺二三寸，乾隆款，五彩花瓶，分上下两截，上瓶腹部插入下瓶口部，两相衔接，成一瓶形，此交泰命名之所由来也。中部相接处能旋转自如，下瓶透花玲珑，可见上瓶之腹，制法奇特，理想所不及也。

　　大内有五彩转耳瓶五彩转耳瓶一件，高尺三四寸，乾隆款。瓶之四面有圆格，四格有四季山水画，可与宋、元诸家比肩。格以外，五彩花纹甚鲜丽。短项大腹，项部一圆管套入管左右，有两耳，管能转动，不能提出，故名转耳瓶。

　　干清宫有古瓶干清宫有所藏古瓶，高五尺，腹圆口方，徧镂龙鳞，其色黝然而古，扣之声铿铿.每雨，此瓶云气滃然，隔数百步观之，微茫中若有物蠕蠕而动。

　　玄天宫藏苗制花瓶贵州思南沿河司之西岸钟山玄天宫，有花瓶二，高三尺，周一尺，内瓦而外铜，其色黯。其一有破坏处，盛则漏，其一虽有缺处，尚能盛水。

　　文子晋藏古瓻宗室文昭，字子晋.原封镇国公，辞爵读书。家藏一古瓻，至宝贵之，而性喜吟咏，遇有所得，辄投其中以为常。

　　张叔未藏白瓷弥勒佛张叔未藏白瓷弥勒佛，乃嘉庆癸亥二月廿六日以银一饼购于武林市中者，高二寸六分，质甚薄，中虚，五窍皆通。釉落尽，见骨，如白石。骨相　刻，食履精妙，作开口笑，对之令人忘忧长乐，趺座，底款曰「江鸣皋造」。是日同观者，为朱青湖，姜怡亭，屠琴坞.叔未有诗咏之曰：「龙华高会敞精蓝，貌出名瓷技孰诰.清供不妨斟米汁，熏修合便共香龛。尽开口笑称长乐，肯袒肩来作小参。料得江郎纔有梦，诸天顷刻现优昙。」

　　张叔未藏明建文瓷笔架明建文壬午瓷笔架，秀水钱箨石侍郎载旧物也。嘉庆癸亥秋，其孙顺甫出以视张叔未。丁卯夏，叔未购之。据款字中有釉，盖镌字于坯而后陶者，断非后人所伪造者也。

　　翁叔平得伪瓷瓶翁叔平嗜古成癖，生平搜罗金石、鼎彝之属甚富。柄政时，有贾人赍古瓶一具求售，翁视之，古色斑斓，而其质甚轻，疑是秦、汉以上物。问其值，索三千金，还以半数，不允，欲持去。翁把玩不释手，卒以二千金购得。大喜过望，亟为贮水养花，置酒邀宾，相与赏玩。酒数巡，一客起近瓶侧，谛视之，讶其渗漏，以手举之，应手断烂。客大骇，细辨瓶质，乃熏染硬纸而成者。众大笑，翁亦爽然自失，急弃之。

