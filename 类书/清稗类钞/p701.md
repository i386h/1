<!-- { "loadSidebar": true } -->
　　《鹿邑道中观内人走马歌》，钱塘陆古渔广文梦熊作也，歌云：「春来仆仆江北道，落花低拂裙腰草。美人如玉娇春风，绝技人夸身手好。真源城外长堤边，绿杨大道沙如绵.红妆骑马试马走，金鞿玉勒珊瑚鞭。杏子衫轻宫袖小，双分绣袴纤趺绕.乌绫裹额斜插花，结束腰围柳枝袅。初来调辔驰康庄，花骢蹀躞游龙强。周流已觉四蹄熟，一声拨叱看腾骧.匹练光中人不见，观者如山色都变。欹身附马伏马腹，翩若惊鸿低掣电。翻身上马立鞍桥，婕妤当熊马更骄。仙乎仙乎欲飞去，万人助喝雷动摇.花翻尘滚流光激，盘尽围场渐收靮.徐整云鬟再束腰，一朵芙蓉红欲滴。别有美人马上旋，横陈玉体如小怜.已惊跟絓忽倒立，摩空两瓣凌波莲。殊姿异态难悉数，二美环旋纔接式。姗姗仙骨汉宫初，飞燕何曾掌中舞。从容下马整华裙，绳戏竽缘技有余.试问隐娘、红线辈，双丸剑术将何如？」

　　文宗观马戏

　　咸丰时，每至上元日，文宗辄于未申之交，驾至西厂，先陈八旗骗马诸戏，有一足立鞍镫而驰者，有两足立马背而驰者，有扳马鞍步行而并马驰者，有两人对面驰来各在马上腾身互换者，有甲腾出乙在马上戴甲于首而驰者，曲尽马上之奇。日既夕，则楼前舞灯者三千人列队焉，口唱《太平歌》，各执彩灯循环进止，各依其缀兆，一转旋，则三千人排成一「太」字，再转成「平」字，以次作「万岁」字，又以次合成「太平万岁」字，所谓太平万岁字当中也。舞罢，则烟火大发，其声如雷霆，火光烛半空，但见千万红鱼，奋迅跳跃于云海之内也。

　　西人演马戏

　　西人之至沪为马戏者不常有，演时，大抵张广幕为场，场形圆，中央为奏技处，观者环坐四周。场有奏乐处，铃动乐作，演技者联翩而出，骑术极精。初用常法骑马，循场而走，继则立于马背，旋以两膝跪于马背，且走且跳索，或令马走方步。其始马首尚有缰，未几，即尽去之。或一人立于场中，举鞭为号，马即如法作种种游戏。又能驯伏狮虎及象等兽，驱使之，无异于驱马.且能倒立，以手代足而步行。或跨一轮，上十数层之阶级，或上悬空之梯，或步行于铁丝之上，或以种种方法踏脚踏车。最妙者为翻棍，其身手之快，直无异于飞鸟也。

　　猴戏

　　凤阳韩七能弄猴。凡弄猴者，仅畜一二。七所畜多至十余，凡猨狙玃父之属，大小毕具，且不施羁勒。每演剧，生旦凈丑，鸣钲者，击鼓者，奔走往来者，皆猴也，无一不备，而无一逃者。他弄猴者多异之，叩其术，不得。久之，乃知韩故瘾君子也，每得猴，辄锁致榻前，陈芙蓉膏一盎，灯一具，高卧吸之。猴既不能脱，躁跃久之，则亦登榻弄烟具。韩即喷以烟，猴初惊却，久而安之，则亦戏效人偃卧，就灯嘘之，韩即教以烧吸之法。不匝月，瘾成，则解其锁键，猝举棒击之，猴负痛奔逃。顷之，瘾发，则又自屋角下窥.更诱之下，予以烟，虽更挞之，终不走矣，乃率以教演，帖如也。

　　犬能读书

　　光绪时，台州人某蓄一犬，能读书。初教以人语，渐能了解，乃授以书。始亦甚艰苦，阅十余年，诲之弗倦，自琅琅上口矣。于是携之四方，令献技为活。犬居于笼，至演技时则出，犬乃拜手者再，如拱鼠然。已而启箧，取《礼记》一册，读《檀弓》篇，能不爽一字。既又取《周易》出，读《系辞传》，亦甚熟。读毕，仍入笼，某乃饲以面包，食已即睡。有人尝亲见之，谓此犬为黑色，为状殊不异常犬，其读书声极嘹亮，惟发音时稍强硬，不能如人语之便捷。然《檀弓》与《系辞传》皆赘牙佶屈，不易上口，而此犬竟能成诵也。

　　鼠戏

　　康熙时，王子巽在京师，曾见一人于长安市上卖鼠戏，背负一囊，中蓄小鼠十余头，每于稠人中，出小木架，置于肩，俨如戏楼状，乃拍鼓板，唱古杂剧。歌声甫动，则有鼠自囊中出，蒙假面，被小装服，自背登楼，人立而舞，男女悲欢，悉合剧中关目。

　　躐嘴鸟演戏剧

　　嘉庆己卯秋，江宁市上有豢蜡嘴鸟以鬻技者。鸟有六，其四自能开箱，衔面具，登小台演剧。其一能识字，取载明《百家姓》字之小纸牌，各书一字，散布席上，任意呼取某字，自能觅之，百不失一。其一能鬬天九牌，可与三人合局作胜负。

　　金鱼排队

　　有畜金鱼者，分红白二种，贮于一缸，以红白二旗引之。先摇红旗，则红者随旗往来游溯，疾转疾随，缓转缓随.旗收，则鱼皆潜伏。白亦如之。再以二旗并竖，则红白错综旋转，前后间杂，有如走阵者然。久之，以二旗分为二处，则红者随红旗而仍为红队，白者随白旗而仍归白队，是曰金鱼排队。

　　蛙戏

　　王子巽在都，曾见一人作剧于市，携木盒，作格，凡十有二孔，每孔伏蛙，以细杖敲其首，辄哇然而鸣.或与以金钱，则其人乱击蛙顶，如拊云锣，宫商词曲，悉了了可辨。

　　又有畜蛙为戏者，携一木匣，中有一大蛙，及数小蛙。开匣，则大者先出，小者随之，大者居中外向，小者旁列。大者鸣一声，小者亦鸣一声，大者鸣两三声，小者亦鸣两三声。其后，大者迭鸣不已，小者亦然。及毕，则仍如出时次序，自入匣中，谓之蛙教书。

　　袁子才幼时居杭州之葵巷，尝见有售技者，身佩一布袋、两竹筒，袋贮虾蟆九，至市肆柜上，演其法毕，索钱三文，即去，一名虾蟆教书。其法，设一小木椅，大者自袋跃出，坐其上，八小者亦跃出，环伺之，寂无声。其人喝曰：「教书。」大者应声曰：「阁阁.」羣皆应曰：「阁阁.」自此连曰「阁阁」，几聒人耳。其人曰：「止。」即绝声。

　　同治时，有人于市上出一小木匣，启其盖，出横木一条，广半尺余，高寸许，下有四足，横列于柜。向匣中喌喌而声，倏有一虾蟆跃出，以前两足按横木上，面南而跃，即有小蛙十余，一一跃出，依次以两足据横木，北面踞坐。既定，其人取小拍板击一下，于是虾蟆发声一鸣，诸小蛙辄以次齐鸣.旣而虾蟆阁阁乱鸣，则小蛙亦阁阁鸣不已，久之，其人复击拍板一下，则虾蟆止不复鸣，诸小蛙亦截然而止矣。其人复喌喌呼之，虾蟆仍跃入匣中，诸小蛙亦相随而入。

　　蚁阵

　　袁子才尝于少时在杭见蚁阵之戏，其法，张红白二旗，各长尺许，乞人倾其筒，则有红白蚁千许乱走柜上。乞人扇以红旗，曰：「归队。」红蚁排作一行。扇以白旗，曰：「归队。」白蚁排作一行。又以两旗互扇，喝曰：「穿阵走。」红白蚁遂穿杂而行，左旋右转，行不乱步。行数匝，以筒接之，仍蠕蠕然入筒矣。

　　有售技于吴市者，曰蚁战，截竹为二管，畜蚁二种，一红一白。将戏，则取红白小纸旗二面，东西插于几，取管，去其塞，分置两旁，各向管口弹指数下，蚁随出，其行自成行列，分趋，止于旗下，排列如阵。其人复出一小黄旗，作指挥状，羣蚁即纷纷齐进.两阵既接，举足相扑，两两互角，盘旋进退，悉中节度。久之，即有一羣返走扰乱，若奔溃者，其一羣争进，行如飞，居然战胜追奔也。其人复举黄旗麾之，胜者即返，以次入管，其一羣亦络绎奔至，争相入，不成列矣。

　　傀儡戏

　　傀儡，木偶戏也，本作窟礧子，亦云魁礨子，作偶人以戏嬉舞歌，本丧家乐也。汉末始用之于嘉会，而尤为齐后主高纬所好。高丽亦有之。今有大小二种，木偶大者长三四尺，小者长尺余，被以文绣，口目能翕张，手足能舞蹈。盖其身有机棙，演时木偶出台，人隐于幕中而牵之使动也。唱曲道白，皆人为之，佐之以乐器。

　　影戏

　　影戏，与西人发明之影戏异，俗称之曰羊皮戏者是也。盖以彩色缋画羊皮为人，中有机捩，人执而牵之，则能动，进止动作，与生人无异。演时夜设帐，张灯烛，隔帐望之。其唱曲道白，则皆人为之也，而亦有乐器佐之。

　　电光影戏

　　活动影戏，为电光之作用，故曰电光影戏，亦称活动写真，为近年美人爱迭孙所发明。其法于人物动作时，用照相镜顺序摄影，印于半透明之胶片中，片片相衔接，成为长条，用特制器械，以一定之速度移易之，由幻灯中现出，令其影像前后联续，视之栩栩如生，画片愈多，举动之层次愈明。爱迭孙又以留声装置其中，使声音与动作相应，其精巧为益进.光、宣间，我国人亦能仿为之矣。

　　光绪末，特简大员赴欧美考察政治，端忠愍公方自西洋调查归，携有活动电影器一具，闻将以进呈内廷者。先试演于私第，因光焰配合失当，轰然炸裂，毙多人，忠愍以送客得免，进呈之议遂息。
　　《清稗类钞》饮食类清稗类钞

　　饮食类

　　饮料食品

　　饮，咽水也。茶、酒、汤、羹、「汤之和味而中杂以菜蔬肉臛者，曰羹。」浆、酪之属，皆饮料也。食，以有定质之物入口，间或杂有流质，而亦最居少数者也。然所谓食品者，有时亦赅饮料而言，盖人所以养口腹之物，皆曰食也。

　　饮食之所

　　饮食之事，若不求之于家而欲求之于市，则上者为酒楼，可宴客，俗称为酒馆者是也。次之为饭店，为酒店，为粥店，为点心店，皆有庖，可热食。欲适口欲果腹者，入其肆，辄醉饱以出矣。

　　上海之卖饭者，种类至多。饭店而外，有包饭作，孤客及住户之无炊具者，皆可令其日备三餐，或就食，或担送，惟其便。有饭摊，陈列于露天，为苦力就餐之所。有饭篮，则江北妇女置饭及盐菜于蓝，携以至苦力麕集之处以饷之者也。

　　饮食之研究

　　饮食为人生之必要，东方人常食五谷，西方人常食肉类。食五谷者，其身体必逊于食肉类之人。食荤者，必强于茹素之人。美洲某医士云，饮食丰美之国民，可执世界之牛耳。不然，其国衰败，或至灭亡。盖饮食丰美者，体必强壮，精神因之以健，出而任事，无论为国家，为社会，莫不能达完美之目的。故饮食一事，实有关于民生国计也。其人所论，乃根据于印度人与英人之食品各异而判别其优劣。吾国人苟能与欧美人同一食品，自不患无强盛之一日。至饮食问题之待研究者，凡十七端。一，人体之构造。二，食物之分类。三，食品之功用。四，热力之发展。五，食物之配置。六，婴孩与儿童之饮食。七，成人之饮食。八，老年之饮食。九，食物不足与偏胜之弊。十，饮食品混合与单纯之利弊。十一，素食之利弊。十二，减食主义与废止朝食之得失。十三，洗齿刷牙之法。十四，三膳之多寡。十五，细嚼缓咽之必要。十六，饮食法之改良。十七，牛乳与肉食之检查。

　　饮食之卫生

