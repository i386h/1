<!-- { "loadSidebar": true } -->
　　沉菱溪尝于秋日舟经三白荡，深飔起萍末，挟腥臭，味甚恶。闻舟子互语曰：「谁家死牛，弃此芦苇中，令人触鼻欲呕？」沉故好奇，命刺舟近之，详细察视，头似牛而巨，鱼颇短，项下尚存二尺许鳞甲，断处似被刀斫，知为龙属。雇二农人，出之芦苇中，细加洗濯，头殊完好，项以下已腐，不任携取。剖之，得肝叶数斤，尚未尽馁，乃以小舟载之归，取肝之完好者烹食之。沉恒自诧以得食龙肝为口福，曰：「惜不得凤肺一尝耳。」其头，后为好奇者以五十金易之去。此同、光时事也。

　　曾文正食狐

　　曾文正嗜野味，山豚、野鹿之类，好之尤笃。军人有射得封狐进献者，令宰夫燔之。于是军人庆得皮，文正庆得肉焉。即夕开筵，招幕宾同食。客低首大嚼，莫能辨味。文正笑曰：「此物媚，能惑主，其肉本不足食。以我之饕餮，污诸君齿颊，再饭当不设此。」举座顿悟。

　　寄禅啖犬矢

　　寄禅和尚敬庵之初披剃于杨歧山也，奉堂头之命，治食堂，兼司饲犬之役，无所省。偶见犬有余食，而堂头适至，惧责，亟取而啖之。旋入厨，沥饭，瞥见出自溷之一犬，粪秽沾唇，乃忆及啖犬余食之秽而呕。因思物本无净秽之可言，皆以业识妄生差别，至有舍受，遂欲与业习交战而有以胜之，乃自澄其心，至溷，取矢食之，觉无异于果饵也。以是而遂悟入心地法门。

　　炒各鸟

　　炒各鸟肉，以茶油为主。无茶油，则用麻油，慎勿用猪油。先将米饭粒一撮，置茶油中，以文火滚数次，捞出饭颗，下生姜丝，炙赤，将鸟肉配甜酱、瓜姜，切细丝同炒数次，取起，用甜酒、豆油和下，再炒至熟。

　　燕窝

　　燕窝，金丝燕所营之巢也，出暹逻，漳州海边亦有之。巢既筑成，尝衔之以渡海，双翮力倦，则置诸海面，浮之若杯，身坐其中。久之，复衔以飞，海风吹泊山澳。岛人得之，居为奇货。一说，燕之大者如乌，啖鱼，辄吐涎沫于海山洞穴间，以备冬日退毛之食。土人皮衣皮帽，秉炬探之。燕惊而扑人，年老力弱者，或至坠崖死。一说，海滨石上有海粉，积结如苔，燕啄食之，吐出为窝，累累岩壁间。岛人俟其秋去，以修竿接铲取之，我国人以为贵重食品。有红、白、黑三色，红色最难得，益于小儿痘疹。色洁白者谓之官燕，能愈痰疾。黑色有血痕、羽毛交杂者为下，谓之毛燕。南人皆呼曰燕窝，北人则曰燕菜。

　　某年，泰西某博士亲至有燕窝之海岛验之，见其窝皆在悬崖峭壁，细心研考，始知燕窝之质料，乃取海边之萍类黏结而成。燕作窝时，先取萍草，吞入腹中，经胃液酝酿，复吐出，遂成胶质，因以为窝。

　　煨燕窝

　　煨燕窝者，每碗必二两，先用滚水泡之，将银针挑去黑丝，用嫩鸡汤、好火腿汤、新藦菇汤煨之，以玉色为度，勿以肉丝、鸡丝杂之，惟藦菇丝、笋尖丝、鲫鱼肚、野鸡嫩片尚可用。

　　湘人食鸡鸭

　　湘人之食鸡鸭也，畏其寒，必佐以黄芪、当归，取其寒温相剂也。

　　煨鸡

　　煨鸡者，鸡去毛及腹中杂质，中实以猪肉馅，略如八宝鸦，密缝其口，外包荷叶，用水调酒甏盖之泥，涂叶外，以炭火煨之，烂熟为度。

　　藦菇煨鸡

　　藦菇煨鸡者，以藦菇四两，开水泡去沙，用冷水漂之，刷擦，再用清水漂数次，用菜油二两泡透，加酒喷之。将鸡斩块，置于锅，滚去沫，加甜酒、酱油，煨八分熟，下藦菇，再煨二分时，加笋、葱、椒，起锅。不用水，加冰糖三钱。

　　焖鸡

　　焖鸡肉者，以肥鸡作四大块，炼滚猪油烹之。少停取起，去油，用甜酱、花椒逐块抹之，下锅，加甜酒数滚，俟烂，加椒花、香蕈。

　　酱鸡

　　以整鸡用清酱浸一昼夜而风干之，蒸之可食。

　　灼八块

　　灼八块者，以嫩鸡斩八块，滚油炮透，去油，加酱油一杯、酒半斤，煨熟即起。不入水，用武火。

　　炒鸡片

　　炒鸡片，以鸡胸肉去皮，切薄片，豆粉、麻油、酱油拌之，纤粉调之，鸡蛋清拌。临下锅，加酱瓜、姜、葱花末。须用极旺之火炒之，一盘不过四两，火方透。又法，切鸡胸肉为片，以猪油三两，炒三四次，加麻油一大匙，纤粉、盐、姜汁、花椒末各一匙，炒三四次，起锅。

　　炒生鸡丝

　　生鸡丝，以酱油，芥末、醋拌之，加笋、芹，或用酱油、酒炒。拌者用熟，炒者用生。

　　炒鸡丁

　　取鸡之胸肉，切如骰子大，入滚油炮炒，用酱油、酒收起，加荸荠、笋、香蕈等丁拌之。汤以黑色为佳。

　　栗子炒鸡

　　粟子炒鸡者，鸡斩块，用菜油二两炮之，加酒一碗、酱油一小杯、水一碗，煨七分熟。先将粟子煮熟，与笋同下之，再煨三分起锅，加糖一撮。

　　梨炒鸡

　　以雏鸡胸切片，用猪油三两，熬熟，炒三四次，加麻油一瓢，纤粉、盐花、姜汁、花椒末各一匙，雪梨薄片、香蕈小块，炒三四次，起锅。

　　黄芽菜炒鸡

　　黄芽菜炒鸡者，以鸡切块，起油锅，生炒透，酒滚二三十次，加酱油后，滚二三十次，下水滚。俟鸡七分熟，将切块之菜下锅。再滚三分，加糖、葱各料。惟菜须滚熟搀用。每一鸡用油四两。

　　藦菇炒鸡腿

　　藦菇炒鸡腿者，藦菇先去沙，加酱油、酒而炒之。

　　西瓜蒸鸡

　　于瓜顶切一片，去瓤，乃入切成整块之嫩鸡、藦菇、水、盐各物于中，「或用鸡汤及炖熟之鸡肉、火腿亦可，如是则蒸半小时足矣。」盖上瓜片，将瓜盛于大碗，隔水蒸三小时，取出，去皮食之。

　　焦鸡

　　焦鸡者，以肥母鸡洗净，下锅煮之，用猪油四两、茴香四个，煮八分熟，用香油灼黄，还于原汤，熬浓，用酱油、酒、整葱收起。临食切碎，并将原卤浇之。

　　炉焙鸡

　　炉焙鸡者，以鸡一只，水煮八分熟，剁小块，锅中置油少许，烧热，置鸡于中，略炒，以旋子或碗盖定，烧极热，醋、酒各半、入盐少许，烹之。候干再烹，至十分酥烂而止。

　　蒸小鸡

　　蒸小鸡，以盐四钱、酱抽一匙、酒半杯、姜三大片，置于锅，隔水蒸烂，去骨，不用水。

　　爆鸡

　　爆鸡者，鸡一只，约二三斤，如用二斤者，用酒一碗、水三碗，用三斤者酌添。先将鸡切块，用菜油二两，候滚熟，爆鸡要透，先用酒滚一二十滚，再下水，约二三百滚，用酱油一酒杯。起锅时，加白糖一钱。

　　生炮鸡

　　生炮鸡者，以雏鸡斩小方块，酱油、酒拌之。临食取起，灼以滚油。起锅又灼，连灼三次，取出，用醋、酒、纤粉、葱花喷之。

　　松子鸡

　　嫩鸡连皮切薄方块，加虾仁、火腿屑、松子仁屑三味，及鸡蛋白，拌和打烂，使作球形，黏于鸡块，「鸡皮在外。此数味须黏于鸡肉上。」盛于瓷盆，蒸熟。另用鸡汤熬滚，入蒸熟之鸡块于中，略沸，即取出，曰松子鸡。

　　鸡圆

　　切鸡胸肉为圆，如酒杯大，鲜嫩如虾圆，以猪油、萝卜、纤粉揉成，勿置馅。

　　烧野鸡

　　以野鸡胷肉浸于酱油，包以猪之网油，置铁奁，烧之，作方片，或卷子。

　　拌野鸡丝

　　野鸡切成丝，灼以油，用酱油、酒、醋拌之。

　　白煮鸡蛋

　　白煮鸡蛋者，置沸水六七合于壶，将鸡蛋徐徐放入，仅六分时，「若鸡蛋不大，五分钟即可，若食者不欲太生，七分钟亦可。」食之绝佳，时蛋白虽凝结而尚未硬也。鸡蛋煮沸过度，即坚硬，可将煮蛋之器，立刻离火，急置水管中，放水冲之，则冷热水之对流冲激，能使蛋回复软性。

　　煮茶叶蛋

　　茶叶蛋者，以鸡蛋百个，盐一两，粗茶叶煮至两枝线香燃尽而止。

　　混套

　　混套者，以鸡蛋外壳凿一小孔，去黄用清，加入煨就浓鸡卤打融，仍装入壳中，用皮纸封固，饭上蒸熟。去外壳，仍浑然一蛋，味亦极鲜。

　　芙蓉蛋

　　芙蓉蛋者，以鸡蛋三枚，去黄存白，入碗中，加水少许，搅匀，碗面以盆覆之，入饭锅蒸熟，务使白嫩如水豆腐。若色青而厚，则为加水过少之弊；若浑浊而不凝结，则为加水过多之弊。待蛋白煮熟，另用藦菇汤加鸡丝、火腿丝，入以适宜之盐，煮滚，用匙入煮熟之蛋白碗中，将蛋白割碎，「约盛满半匙为一块。」倾入藦菇汤中，即成。味既鲜美，且易消化。

　　八珍蛋

　　八珍蛋者，鸡蛋外壳凿小孔，使黄白流入碗中，调和，约七八枚，再将煨熟之火腿屑、笋屑、鸡屑、虾仁屑、藦菇屑、香蕈屑、松子仁屑及盐少许，同入蛋中调匀，装蛋壳中，用纸封口，饭锅蒸熟，剥食之。

　　炖蛋

　　炖蛋者，将蛋剖开，倾黄白于碗中，于虾仁、虾米、猪肉、笋屑，「白炖蛋亦可。」择其一加入，和酱油、盐调之，加水至八分满，炖于饭锅，上覆以碟。鸡蛋最嫩，鸭蛋较逊。

　　三鲜蛋

　　用鸡蛋三枚去壳，置碗中，加去油之火腿汤一茶杯、盐少许，用箸极力调和，蒸熟形如极嫩之水豆腐，再加火腿屑两匙、藦菇屑两匙、鲜虾仁两匙、生鸡蛋去壳一枚，连蒸熟之蛋同入大碗，再加藦菇汤一茶杯、盐少许，极力调和，仍蒸透食之。以此法蒸成之蛋，碗面碗底，各料均匀，嫩而不硬，故为可贵。若寻常炖蛋，虽加入火腿屑等珍贵之物，往往上清下浑，上嫩下老，碗底必为坚硬之肉块也。

　　跑蛋

　　鸡蛋或鸭蛋数枚，破壳，倾黄白于碗中，以箸调匀，另将鲜猪肉、虾仁、香菌、冬笋细切成丁，随后加入，搅和之，倾入沸油锅中，使平，成一大块，略煎，以铲刀翻转。俟蛋熟色黄，则自香松鲜美矣。

　　蛋皮拌鸡丝

　　蛋皮拌鸡丝，为极佳之食品。先以鸡蛋数枚破壳，入黄白于一碗，加盐少许，用箸十分调匀，在锅上摊成蛋皮，「锅中须先熬菜油或猪油少许，否则蛋皮与锅不易分开。」取出，切为长寸许之细丝待用。另以嫩鸡切块，煮烂候冷，用手撕碎成丝，拣去筋骨，与蛋丝同拌。拌时加入好酱油、麻油，倘用糟油或芥辣少许拌食，食味更自不同。

　　蛋饺

　　鸡蛋拍碎入碗，略加盐，而以箸调匀其黄白，再将精猪肉切碎，加葱头、笋丁、香蕈、盐，反复斩细，置碗中，上浇酒、酱油，一再拌和。然后举火热锅，洒油其中，略熬，取蛋一匙、肉一小团，用铲刀裹于蛋肉，其形如饺，翻转稍熬，取出。仍依前法，续续为之。既毕，一同下锅，加各种作料，盖好煮熟，沸透为度。

　　汪文端食鸡蛋

