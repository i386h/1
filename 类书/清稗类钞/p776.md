<!-- { "loadSidebar": true } -->
　　甘遂为多年生草，山野自生，茎高尺许，叶为长椭圆形。春暮开花，褐色。实黏滑，根皮赤。肉白，可入药，有毒。

　　甘松香

　　甘松香，草名，产黔、蜀，茎高五六寸，叶细如茅，根密，味甘。其根，曝干之，可合诸香而烧，且入药。

　　香薷

　　香薷，草名，野生，茎方，叶为长卵形，有锯齿。秋开白花，略带红紫色，丛集成穗状，香气强烈。茎、叶入药。

　　香附子

　　香附子为多年生草，产田野及海岸砂地，叶细长而硬，如莎，故《本草》合为一种。茎高尺余，夏开浓褐色花。地下块根有细黑毛，肉白，香附子即其根也，入药。

　　狗脊

　　狗脊为多年生草，生于山地，叶丛生，为羽状复叶，质厚，色淡绿，叶面有齿，为无性芽，背生子囊羣.地下根茎色黑如狗脊骨，有黄毛如狗形者，俗称金毛狗脊，皆入药。

　　麦门冬

　　麦门冬为常绿多年生草，亦作麦虋冬，多产于阴湿处。地下有根如连珠状，叶长二尺许，花长尺许，夏日开稀疏之穗状花，色淡紫，实黑。根可入药。

　　天门冬

　　天门冬，一作天虋冬，为多年生蔓草，所在有之。其茎缠络他物，叶作鳞片状，由叶腋生绿色小枝，弯曲如针，俗误为叶。夏开细白花，亦有黄紫者，块根入药。

　　荆芥

　　荆芥为一年生草，野生，园圃亦种之。茎柔软，高尺许，叶为箭镞形，淡黄绿色。秋开小唇形花，色绿，为总状花序，略如紫苏，故又名假苏。实中有细子，黄赤色。茎、叶皆入药。

　　柴胡

　　柴胡为多年生草，有南北二种。北柴胡茎高二尺许，叶狭长，互生。南柴胡茎高四五尺，叶状如箭镞，无柄，叶脚颇阔，围抱其茎。皆于夏日开小黄花，五瓣。根可作药，而以北柴胡为胜。

　　大黄

　　大黄为多年生草，产于西北数省，茎高四五尺，叶大，掌状浅裂，有长柄。夏秋之交，开淡黄色小花，为多数穗状花序。根入药，以四川所产紫地锦文者为最良。其性曳泻峻快，有将军之称，俗称生大黄为生军。每岁输出欧洲各国颇多。

　　汤海秋，名鹏，益阳人，王少鹤、邵位西、梅伯言、魏默深皆与交，曾文正公尤契之。其　卒也，年仅四十有四，文正为文以祭，有曰：「一呷之药，椓我天民。」实言其吞大黄殒命之事也。盖海秋笃信大黄，一日，寓斋小集，座客或言某某以服大黄而歾，海秋则言大黄为生平无疾常服之药，何足致死，并命苍头速购数两至，将面客吞服以实其言。座客争阻之，则已吞六七钱矣。座客又夺之于其手，犹攫得一块入口，且嚼且詈。俄而客散日暮，遂病泻，夜阑竟死。

　　地黄

　　地黄为多年生草，随处自生，高六七寸，叶为长椭圆形，互生，花黄白略紫，花冠为唇形，实类小麦。根长三四寸，细如手指，皮赤黄色，曝干则黑，俗称生地，可作药。蒸熟者，俗称熟地。

　　地肤

　　地肤为一年生草，园圃栽植之。茎高三尺许，叶狭细，互生，花小而绿，夏日生于叶腋。嫩苗可作蔬。子甚繁，入药，称地肤子。茎枝老后可为帚。《尔雅》：「葥，王蔧.」即此。

　　天名精

　　天名精，野生，叶长椭圆形，有锯齿及密毛，面皱，臭气甚烈。夏秋之间，出茎二尺余，叶腋开头状花，绿色。根色白，别名杜牛膝，与叶皆入药。

　　大戟

　　大戟为多年生草，山野自生，茎高三尺余，叶如箭镞，互生，有细锯齿。夏季开花，小而褐色，雌雄同株，有总苞，四片围绕如萼。根入药，有毒。

　　夏枯草

　　夏枯草为多年生草，野生，茎方，高尺余，叶作长卵形，端尖，茎、叶皆有毛。夏初茎端开唇形花，列为穗状花序，色淡紫或白。茎、叶入药。此草夏至后即枯，故名。

　　马鞭草

　　马鞭草为多年生草，原野自生，茎方，高二三尺，叶羽状分裂，对生。夏秋之间，开细紫花，列为穗状花序。茎、叶均入药。

　　马兜铃

　　马兜铃为多年生蔓草，山野自生，叶为长心脏形，似薯蓣叶而厚大，端钝。夏日开黄紫花，花冠作管状而不整。根与实均入药。

　　羊蹄

　　羊蹄为越年生草，产于湿地，春初丛生大叶，长尺许，形如牛舌，故亦称牛舌菜。春末抽花茎，开淡绿色小花，成丛下垂。结子如荞麦，谓之金荞麦。根长近尺，红黄色。夏至即枯，秋深复生，经冬不死。根捣汁，可治疥癣、肿毒。

　　鹿蹄草

　　鹿蹄草为多年生之常绿草，叶椭圆而厚，有长柄，略似鹿蹄。春夏之交，叶丛中抽花茎，上开数花，色白，皆下向。旧以为止血及金疮药。

　　鹿衔草

　　鹿衔草，产云南之顺宁，以牝牡二鹿之交也，牡辄惫不能起，牝衔是草以喂之，牡顿起，因以得名。可入药。

　　鸡血藤

　　鸡血藤，产云南之顺宁，草质也。剖之，流汁似血，为高血圣药。

　　威灵仙

　　威灵仙为多年生草，山地自生，茎高三四尺，叶作阔箭镞形，轮生。夏开合瓣花，紫碧色，为长总状花序。其根每年旁引，一根丛须数百条，干则深黑，俗称铁脚威灵仙。

　　萎蕤

　　萎蕤，亦作葳蕤，一名玉竹，为多年生草，山野自生，茎高尺余，有棱，叶为长卵形，有平行脉。花下部连合作管状，生于叶腋，色白微绿，形细如小铃。根茎多肉，可制淀粉，又可入药，性最难燥。

　　商陆

　　商陆为多年生草，山野自生，茎高三四尺，叶互生，如卵形而大。夏月开花，小而色白，为穗状花序。实为肉果，赤黑色。嫩叶可食，根可作药，性有毒。

　　朮

　　朮为多年生草，野生，茎高二三尺，叶有毛，对生，花有紫、碧、红数色。根细类指，大者如拳，色微褐，肉白，曝干，可作药，今通称白朮，古方所用即此。有皮苍黑色者，别称苍朮.

　　贝母

　　贝母为多年生草，茎高尺许，叶狭长，茎顶三叶尤小，末卷曲。三四月开花，花盖六片，淡黄微绿，内面有绿线，并杂紫点甚细。地下茎如小贝群聚，色白，入药。一名蝱，《诗》「言采其蝱」，帕此。《尔雅》作「　冏」。

　　黄蜀葵

　　黄蜀葵为越年生草，俗名秋葵，茎高三四尺，叶掌状分裂。夏开淡黄花，五瓣，大如金椀，人亦呼之为侧金盏花。瓣之下部色紫，阴干为末，傅恶创，可浸油涂汤火伤。根肥大，多黏液，且可用为纸之糊料。

　　杨兰坡尝有诗咏蜀葵，诗云：「流莺声送麦风寒，一丈红遮五尺栏。锦色蒲萄向人殢，啼痕杜宇忆归难。持羹真作无家别，弃扇难追有限欢。向日谁怜寸心苦，狂风无奈更衔残。」

　　龙葵

　　龙葵为一年生草，高二三尺，叶为卵形，夏日节间抽细茎，开小白花，为伞形花序。花后，结球形之浆果，色黑，大如碗豆，性有毒。茎、叶煎汁，可治顽癣。

　　五香草

　　绍兴有异草，名五香，色绿，有清香，叶作四瓣，长寸许，生于郡城府山之阴。端阳始长，故得五香之名。瀹其汁，可避瘟疫。偶觉头晕，饮之，亦立愈。

　　？？舌蒌

　　？？舌蒌，亦作瓜蒌，蔓生，叶狭长而光滑。实椭圆，大倍于王瓜。其仁及皮为药用，根可制淀粉，曰天花粉。仁绿色多脂，可取油燃火。

　　三七

　　三七为多年生草，本名山漆，又名金不换，茎高三尺许，叶为羽状分裂。秋开黄褐色花，成头状花序。根、叶捣汁，敷伤处，可止血，并可消虫螫之肿。

　　三棱

　　三棱为多年生草，春时丛生于荒废陂池及湿地，叶似蒲而狭。夏秋抽茎，高四五尺，茎端开花六七枝，雄花在上，雌花在下，皆细碎成穗，黄紫色，结子甚细。其叶、茎、花、实俱有三棱，茎中有白穰，剖之，织物柔韧，如藤。荆襄、江淮、济南、河陕皆有之，生于荆楚者曰荆三棱，可入药。

　　鸦胆子

　　鸦胆子，治休息痢，用三十粒去壳取其仁，外包龙眼肉捻丸，每晨米汤送下，一二服或三四服即愈。此药味大苦而寒，力能至大肠曲折之处，搜逐湿热。《本草》不载，见于《幼幼集》，称为至圣丹，即苦参子也，药肆多有之。咸丰时，桐乡名医张云寰常用此药治痢，颇效，此合乎西医用萆麻油治痢之法，取其能洗净肠中秽污积滞，能洗净，则病自去。如用萆麻油，则无毒质，较鸦胆子更佳矣，惟鸦胆子兼治肠风便血。凡热痢色赤久不愈者，亦可治，惟虚寒下痢忌之。

　　远志

　　远志为常绿草，陕西之绥德、河南之开封多产之。茎高七八寸，甚细，叶椭圆。夏开蝶形花，色紫，根可入药，有袪痰之效。《尔雅》：「葽绕，棘蒬.」即此。

　　桔梗

　　桔梗为多年生草，高尺余，叶椭圆，有细锯齿。秋初开花，五瓣，颇大，色紫或白。根如牛蒡。茎可入药。

　　杜衡

　　杜衡为多年生草，常生山中阴地，叶为心脏形，叶脚凹陷颇深，有长柄。冬月根际开紫花，有管状花被。根茎可入药。

　　山柰

　　山柰，亦作三柰，产粤中，叶狭长，叶间出花茎，开淡红花。根供药用。

　　山姜

　　山姜为多年生草，茎高尺余，叶尖长，似蘘荷，稍小，背有软毛。夏日出花茎，长三寸许，花白，带红黄色，为穗状花序。实似豆蔻。根为药用。

　　姜黄

　　姜黄为多年生草，野生甚多。叶为长椭圆形，背有软毛。夏初发芽，并抽花茎，高六七寸，有二小叶包之。茎上徧生鳞状苞，每苞开二花，瓣为漏斗形，色黄。根入药，并为黄色染料，用以染纸，遇炭酸钠之碱性物则变红色，故以为试纸。

　　芎藭

　　芎藭为越年生草，野生，多产于蜀中，亦称川芎。茎高一二尺，叶似芹，分裂尤细。秋开细白花，五瓣，为复伞形花序，全体芬馥。根可入药。

　　艾

　　艾为多年生草，茎白色，高四五尺，叶互生，长卵形，为羽状分裂，背生白毛，甚密。夏秋之交开小花，淡褐色，结实累累。嫩叶可食，干后揉之，则成艾绒，医者灼以治病，谓之灸，亦用作印泥。

　　独活

　　独活为越年生草，产羌中，故又名羌活。茎、叶皆有毛。夏月茎高六七尺，叶为羽状复叶。秋开小花甚多，五瓣淡绿，为复伞形花序。实紫。根入药。

　　牵牛

　　牵牛为一年生蔓草，叶有三尖，互生。夏日开花，浅碧略红，花冠作漏斗状。侵晨花开，受日光而萎。实为球形，有蒂裹之。子圆而黑，俗称黑丑，有毒，入药。

　　钱塘包秋吟有《咏牵牛花》诗云：「柔枝袅袅瘦娉婷，靛朵新抽玉露零。点缀最宜先七夕，托根何幸傍双星。绕篱扶竹亭亭立，当户窥人故故青。却爱蔚蓝天色好，数花明处照流萤。」

