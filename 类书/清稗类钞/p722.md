<!-- { "loadSidebar": true } -->
　　羊有山羊、湖羊之别。湖羊者，绵羊也。上海有先得楼者，售羊肉面，有名于时，盖绵羊之肉也。兼卖羊膏，亦大佳。

　　宣宗思片儿汤

　　宣宗最崇俭德，故道光时内务府岁出之额，不过二十万，堂司各官皆有臣朔欲死之叹。一日，上思片儿汤，令膳房进之。次晨，内务府即奏请设置御膳房一所，专供此物，尚须设专官管理，计开办费若干万金，常年经费又数千金。上乃曰：「毋尔，前门外某饭馆，制此最佳，一盌值四十文耳，可令内监往购之。」半日复奏曰：「某饭馆巳关闭多年矣。」上无如何，但太息曰：「朕不以口腹之故妄费一钱也。」

　　小食

　　世以非正餐所食而以消闲者，如饼饵糖果之类，曰小食。盖源于《搜神记》所载：「管辂谓赵颜曰：「吾卯日小食时必至君家。」」小食时者，犹俗所称点心时也。苏、杭、嘉、湖人多嗜之。

　　点心

　　米麦所制之物，不以时食者，俗谓之点心，唐时已有此语。盖唐傪为江淮留后，家人备夫人晨馔，夫人顾其弟曰：「治妆未毕，我未及餐，尔可且点心。」今世之食点心者，非富贵之人，即劳働者也。

　　杭人重点心

　　杭州城市之人重点心，距午餐四小时必进之，然有迟至日晡者，虽时已上灯，亦必强啖。意谓非有此点缀，不足以昭示其为大户也，以是而晚餐在夜八时矣。有妨卫生，不之顾。

　　京都点心

　　京都点心之著名者，以面裹榆荚，蒸之为糕，和糖而食之。以豌豆研泥，间以枣肉，曰豌豆黄。以黄米粉合小豆、枣肉蒸而切之，曰切糕。以糯米饭夹芝麻糖为凉糕，丸而馅之为窝。窝，即古之不落夹是也。

　　赊早点

　　买物而缓偿其值曰赊。赊早点，京师贫家往往有之。卖者辄晨至付物，而以粉笔记银数于其家之墙，以备遗忘，他日可向索也。丁修甫有诗咏之云：「环样油条盘样饼，日送清晨不嫌冷。无钱偿尔聊暂赊，粉画墙阴自记省。国家洋债千万多，九十九年期限拕。华洋文押字签定，饥不择食无如何，四分默诵烧饼歌。」

　　茶食

　　俗于热点心之外，称饼饵之属为茶食。盖源于金代旧俗，壻纳币皆先期拜门，戚属偕行，男女异行而坐，进大软脂、小软脂蜜糕人一盘，曰茶食。

　　干隆末叶，江宁茶食店以利涉桥之阳春斋、淮清桥之四美斋为上，游画舫者争相货买，曲中诸妓款客馈人，亦必需此。两斋皆嘉兴人所设，制造装潢，较之江宁，倍加精美。

　　韭合

　　韭合者，以韭菜切末，加作料，包以面皮，入油灼之，面中加酥更妙。

　　菱糒

　　自宁夏以来黄河北岸蒙古部落，无牛羊畜牧之利，夏秋之交，率就河滨采野菱以自给，冬春则干以为糒而食之。

　　水苨米？卷

　　水苨生田陇畔，湘衡之俗，以和稬为米？卷，清明节物也。湘潭王壬秋编修闿运家，每从上冢采归，供馈食加笾。同治丙寅，祠祭，其妻妾自出田间采之，壬秋因感忆为诗，诗云：「淑气回青甸，倾筐采绿茸。年年傍丘陇，恻恻忆儿童。晴雨新春色，流传旧土风。粉餈叨荐庙，还与涧薲同。」

　　巧果

　　巧果，点心也，以粉条作花胜形，炸以油。

　　糭

　　糭，食品，大率以为点心，以箬叶裹糯米，煮熟之，形如三角。古用黏黍，故谓之角黍。其中所实之物，火腿、鲜猪肉者味咸，莲子、夹沙者味甜。

　　馓子

　　以糯粉和面，牵索纽捻，成环钏之形，油煎食之，谓之馓子。古曰寒具，亦曰环饼。

　　油灼桧

　　油灼桧，点心也，或以为肴之馔附属品。长可一尺，捶面使薄，以两条绞之为一，如绳，以油灼之。其初则肖人形，上二手，下二足，略如乂字。盖宋人恶秦桧之误国，故象形以诛之也。

　　点心之馅

　　馅，点心中所实之物也。或为菜、笋、菰、「茭白也。」蕈，或为牛、羊、豕、鸡、鸭、鱼、虾之肉，味皆咸。或为猪油鸡油而加以果实，则甜。

　　藤花作馅

　　采藤花洗净，洒以盐汤，拌匀，入甑，蒸熟晒干，可作点心之馅。

　　玫瑰花作馅

　　去玫瑰花橐蕊，并白色者，取纯紫花瓣，捣成膏，以白梅水浸少时，研细，细布绞去濇汁，加白糖，再研极匀，瓷器收贮，最香甜，可为点心之馅。

　　扁食

　　北方俗语，凡饵之属，水饺、锅贴之属，统称为扁食，盖始于明时也。

　　麦饼麦片麦筋

　　北麦花昼开，南麦花夜开，故南麦发病而北麦养病。帘子棍、韭菜边、一窝丝，皆麦名也。或摊作饼，或削作片，或洗作筋，食之皆妙。桐乡严缁生太史辰在京时，晨必食面半斤，但以白水漉之，加白酱油一杯，越酒三杯，不佐以肴，其味独绝。

　　饽饽

　　饽饽，饼饵之属。北人读如波波，不读作勃字之本音也。中有馅。一作馍馍。

　　馒头

　　馒头，一曰馒首，屑面发酵，蒸熟隆起成圆形者。无馅，食时必以肴佐之。后汉诸葛亮南征，将渡泸水时，土俗杀人首祭神，亮令以羊豕代之，取面画人头祭之。馒头名始此。

　　山药馒头

　　山药馒头者，以山药十两去皮，粳米粉二合、白糖十两，同入擂盆研和，以水湿手，捏成馒头之坯，内包以豆沙或枣泥之馅，乃以水湿清洁之布，平铺蒸笼，置馒头于上而蒸之。至馒头无黏气时，则已熟透，即可食。

　　荞麦馒头

　　河套之人，每磨荞麦为面，先以沸水冲之，蒸为馒首，俟冷乃食，最耐饥。塞外作苦之人，非此不饱也。

　　包子

　　南方之所谓馒头者，亦屑面发酵蒸熟，隆起成圆形，然实为包子。包子者，宋已有之。《鹤林玉露》曰：「有士人于京师买一妾，自言是蔡太师府包子厨中人。一日，令其作包子，辞以不能，曰：「妾乃包子厨中缕葱丝者也。」」盖其中亦有馅，为各种肉，为菜，为果，味亦咸甜各异，惟以之为点心，不视为常餐之饭。

　　烧卖

　　烧卖亦以面为之，上开口有襞积，形略如荷包，屑猪肉、虾、蟹、笋、蕈以为馅，蒸之即熟。

　　馄饨

　　馄饨，点心也，汉代已有之。以薄面为皮，有襞积，人呼之曰绉纱馄饨，取其形似也。中裹以馅，咸甜均有之。其熟之之法，则为蒸，为煮，为煎。粤肆售此者，写作云吞。

　　饺

　　饺，点心也，屑米或面，皆可为之，中有馅，或谓之粉角。北音读角为矫，故呼为饺。蒸食、煎食皆可。蒸食者曰汤面饺，其以水煮之而有汤者曰水饺。

　　椵木饺

　　宫中于五月食椵木饺。《尔雅？释草》：「椵，木槿。」《方言》：「燕之东北、朝鲜冽水之间谓之椵。」此关外旧俗，尚沿古时名称也。又有苏造糕、苏造酱诸物。相传孝全后生长吴中，亲自仿造，故以名之。

　　餈

　　凡炊米既烂，捣之成饼者曰餈.

　　炒米

　　炒米，古之火米也。或曰米花，或曰米泡。盖以米杂砂炒之，粳米、糯米则不拘，极松脆，以之作点心，或干嚼或水冲，皆可，有视为珍品以享客者。李百药曾有诗咏之，有句曰：「岂异羣儿嗜，堆盘焦谷芽。干糇吾不憾，火米浪争夸。」

　　汤圆

　　汤圆，一曰汤团。北人谓之曰元宵，以上元之夕必食之也。然实常年有之。屑米为粉以制之。粉入水，沉淀之使滑而制成者，为挂粉汤圆，有甜咸各馅。亦有无馅者，曰实心汤圆。

　　萝卜汤圆

　　萝卜汤圆者，以萝卜刨丝，滚熟，去臭气，微干，加葱、酱拌之，作馅，再用麻油灼之，汤滚亦可。

　　孝钦后赐德宗汤圆

　　德宗尝谒孝钦后，一日，孝钦方食汤圆，问：「汝已食乎？」德宗不敢以已食对，因曰：「尚未。」即赐食若干枚。问：「已饱乎？」曰：「尚未。」乃更赐食。如此者数四，腹胀不能尽食，乃私匿之于袖中。归而汤圆满袖，汁淋漓满身，乃命太监换小衫。而其私服，尽为孝钦搜去，因狼藉而着之。后内监辗转以外间小衫进，乃得易衣。

　　芋粉团

　　芋粉团者，磨芋粉晒干，和米粉用之。

　　神糕

　　坤宁宫祭神之糕，以糯米为之。祭毕，颁赐内廷诸大臣，曰神糕。

　　年糕

　　年糕捣糯米而成，本为馈岁之品。至光、宣时，则以为普通之点心，常年有之矣。有以菜、肉煮为汤者，有以火腿、笋、菜炒之者，味皆咸。其甜者，则为猪油夹沙而加以桂花、玫瑰花，可蒸食。钱塘程讷斋有诗咏之曰：「人心多好高，谐声制食品。义取年胜年，藉以祈岁稔。粤稽所由来，饵餈名既泯。沿久遂失真，刘郎诗料窘。我本卑栖人，麤粝餐堪哂。欲更上层楼，翘首待挈引。」

　　云英糕

　　云英糕以菱、芋、鲜莲、鸡豆、荸荠、慈菇、百合之净肉蒸烂，风前吹晒少时，捣于石臼，使极细，入糖蒸熟，再捣，取出作一团，停冷使坚，以净刀随意切食，糖多为佳。

　　三层玉带糕

　　三层玉带糕者，以纯糯米作糕，分作三层。加粉、猪油、白糖蒸之，蒸熟切开。

　　沙糕

　　沙糕者，糯粉蒸糕，中夹芝麻糖屑。

　　脂油糕

　　脂油糕，以纯糯粉拌脂油，在盘蒸熟，加冰糖捶碎，和粉蒸之，以刀切开。

　　雪花糕

　　雪花糕，以蒸糯饭捣烂，加芝麻屑与糖为馅，打成一饼，再切方块。

　　雪蒸糕

　　雪蒸糕者，先磨细粉，以糯米二分、粳米八分拌之，将粉置于盘，用凉水细洒之，以捏则如团、撒则如砂为度，将粗麻筛筛出。其剩下之块搓碎，仍于筛上尽出之，前后和匀，以巾覆之，勿令风干日燥。

　　白雪糕

　　白雪糕，以米及糯米各一升，炒山药去心、莲肉、芡实各四两，为细末，入白糖一斤半，搅之令匀，入笼蒸熟。

　　豆沙糕

　　豆沙糕者，以赤豆「以色白者为佳。」一合，煮熟研烂，滤去其皮，复以白糖八两、冰糖二两、洋粉若干和水煮沸。少间，加豆沙及清水一合，尽力搅和，以不文不武之火再煮，经一小时。「冬日须二小时。」及息火，盛以方器，经一夜，凝结成糕。

　　广寒糕

　　广寒糕者，采桂英，去青蒂，洒以甘草水，舂粉，炊作糕。

　　栗糕

　　栗糕，以栗去壳，切片晒干，磨成细粉三分之一，加糯米粉拌匀，蜜水拌润，蒸熟食之，和入白糖。

　　闵糕

