<!-- { "loadSidebar": true } -->
　　或谓蜑族为色目人种.元末时，闽人斥之不使践土者。或又谓元末闽人约于除夕烧火柴为号，杀尽鞑子，中有一家被酒忘其事，而鞑子之郭、倪二姓遂乘间逃水滨，欲借舟而遁，事为人所觉，欲杀之，以其力求免死，遂许其在水中讨生活，终身不得登岸，后遂成为蜑族者。或又谓蜑族为李自成旧部，流入闽中而自侪于奴隶者。或又谓蜑人采海物为生，且生食之，能入水睁视。合浦珠池蚌蛤，惟蜑人能没水探取，旁人以绳系其腰，绳动摇则引而上，先灼毳衲，使极热，俟出水，急覆之，否则寒栗而死。或遇大鱼蛟鼍诸海物，为其鬐鬣所触，往往溃腹折支，人见血一缕浮水面，知其死矣。盖即古之所谓鲛人者，然世人皆以汉族视之也。

　　光、宣间，闽人呈递说帖于福建咨议局，请准与平民平等，咨议局以不平等乃习惯之相沿，非法律所规定，置否决.客族四川成都多广东嘉应人，其入蜀也，始于粤寇石达开之率众西行。石败，众溃散，石军多嘉应人，遂旅蜀不返，娶妻生子，比于土著矣。惟其语言则数十年来沿用不改，故成都人羣称之曰「客族」。然嘉应人在其本州岛所操之语，粤人谓为客家话，盖亦非嘉应土著也。

　　满族满族，一称通古斯族，亦称秃忽思， 「 义为凉。」 又称东胡族。其先出于女真，女真出于靺鞨，靺鞨出于挹娄，挹娄出于肃慎，肃慎与鲜卑同种，鲜卑出于东胡，东胡即通古斯。故泰西人种学家谓满洲、蒙古同出于通古斯。其人额微削而颧起，髭须不多。

　　其人起于长白山、松花江之间，夙以射猎为生，与虫蛇猛兽相角逐，风餐露宿而无苦，故世祖挈之以驰驱中原，遂成大业.语言别为一种，为双音语根。文字直下而右行，盖就蒙古文加以圈点，以满洲音读之者也。字体整齐，凡十有二字头. 「 俗呼字母为字头.」 及定鼎，遂分布各省，使其驻防，膏粱豢养，寖且惰弱，言文习惯，多与汉族同化矣。

　　满族有混合之他族泰西人种学家不言血统，盖以世界固无纯一不杂之人种也。自世人视之，凡占有满洲旗籍得享同一权利者，皆为满族，然实有别族焉。满洲在昔已分数部，秦、汉以后分国尤多，土著之留遗是否出于一系，殊难稽考。就其所列档册者论之，舍本族外，尚有多族集合，而以汉与蒙古及鲜卑人为最伙，印度回族 「 波斯亚刺伯人及内地回族。」 亦颇有之，究其实，固非纯一血统也。

　　蒙古族之杂入满洲旗籍者约二十余，如巴尔呼人、鄂勒特人皆是也。其非着族而姓氏无闻者，尚不可胜计，而蒙古旗所编制者亦不与焉。

　　鲜卑族，本即东胡遗裔， 「 东胡虽出自高辛，亦为黄帝之后，然谓满洲有其遗种则可，谓本族为通古斯种，则非也。」 与满洲境地相连，转徙错杂，混入满洲旗籍者，则有达瑚尔人、锡伯人、索伦人 「 索伦人中又杂有各族。」 诸族。 「 」

　　印度及回族之居满洲者，则始自新罗盛时，当我国唐代。或由传布宗教而来，或自海道互市而至，人民因之移住，后遂占有旗籍。且广州驻防之满人中，本有回族羼入，马领事廷亮 「 马即广州驻防旗人。」 尝为人言之。故无论号为伊彻满洲者，有他族之混合，即号称为佛满洲者，亦决非纯粹之满族，国初赐姓之觉罗称民觉罗者，亦不尽满族也。

　　东北边小部落之人东北边有小部落，曰拏耶勒，曰革依克勒，曰裕什克哩，均住虎尔哈河及松花江两岸，谓之异齐满洲。异齐，汉言新也。曰穆连连，住乌苏里江两岸。曰欺牙喀刺，住伊瞒河源。曰剃发黑金喀喇，住松花江，黑龙江两岸。曰不剃发黑金喀喇，住乌苏里、松花、黑龙江三江会流左右。曰飞牙喀，在其东北。曰欺勒尔，滨大东海。

　　鱼皮鞑子赫哲族为鱼皮鞑子，盖以鱼皮为衣履，故有此称.俄语谓之高尔的，犹言土人也。为女真之支裔。一名黑津鞑子，或曰徽钦鞑子。以「黑津」乃「徽钦」二字之讹音也。乾隆朝，始入旗籍，属于三姓副都统，故称三姓为京师。后多聚处伯力、双城子、拉哈苏苏、三姓一带，貌似蒙古，皆垂辫，有已剪发者，有蓄发如朝鲜人者，如拉哈苏苏等处，皆已立学校，教其子弟。其人男女皆嗜烟，昔年以兽肉及鱼为粮，近亦兼食黍麦。崇信巫觋，不知医术，人口因之日减.所食之鱼，曰达布哈鱼，牙最利。食小鱼，类内地之乌鱼.或以为脯，或以为面。煮熟，先盛以大碗奉之入内，则人知其有亲也。食时，狗蹲于左右，骨出，即以饲狗。狗有时急欲食，则攫于其人口边。其人爱蟒衣，悬而不着。得蟒衣，则张于其门，多者以为富。其水曰戊子江，盖海汊也。冬时水冻，坐爬犁，驾狗而行。五日或七日、十一日、十三日，行可六七百里。狗之领而前行者曰狗头.狗头一，可值银四五十两。盖行时，头前行，知有虎豹则回。其知也，以闻气而知也，人视以为备，故贵之。

　　业渔之外为业猎，人体极健，尤善击射，虽妇女孺子，亦能乘骖马， 「 即无鞍之马.」 驰骋山谷，与猛兽战。其根据地，在索伦山北内兴安岭一带，与俄属仅隔一江。性嗜饮而健啖，所需酒品，皆以所采桦树皮及猎得之禽兽乞俄人换之。故皆能操俄语，而汉语则格格不通，汉文更无论矣。惟其弹击之精，膂力之强，不惟汉族罕有其匹，即俄国著名之哥萨克骑兵遇之，亦当退避三舍。

　　蒙族蒙古族，一称蒙兀，或有称之曰鞑靼者，本室韦之别部也。室韦出于鲜卑，鲜卑出于东胡，东胡声转通古斯。我国西伯利亚有通古斯河，西流入叶尼塞河，其初地盖在于此。当南宋时，有成吉思汗、斡歌歹汗、忽必烈汗父祖孙相继而起，世界为之大震，舍日本及阿剌比亚半岛外，几全据亚洲而有之。又役属东部欧洲，且尝侵入欧洲之中部。 「 今之德意志、意大利皆尝被蒙古兵。」 自明兴而内地蒙古之迹绝，自俄罗斯崛起而钦察王国亡，自波斯复兴而哈烈王国亦亡，自英吉利商会占夺五印度而蒙兀儿帝国亦亡。中亚细亚遂仅存布哈尔、机洼两汗国， 「 皆成吉思长子朮赤之后。」 在俄人保护之下，旦夕待灭。漠南北之部落，则二百年前已合并于我。其别种之准噶尔，虽尝崛起于天山北路，侵入南路及青海、西藏，且掠有漠北，然不旋踵而溃败。于是蒙族政治上之团结，欧、亚两洲间，先后土崩瓦解矣。

　　其人目睛灰色，额微削而颧起，髭须不多，面作古铜色，身之肤色较白，然因成吉思汗之子孙分藩远征移徙地方者甚多，故与汉族、满族及外国之突厥、波斯、俄罗斯等族，血统已有少半之混合，惟漠南北之喀尔喀族及贺兰山之一部，青海之和硕特部，犹具本族之特质焉。躯干虽不甚长，而力体之强健，往往为欧人所不及。既以游牧为本业，故无论男女，皆善骑，且最好竞马，各部落常举行之。惟以久处专制政体之下，并为喇嘛所感化，其独立不羁、自由平等及宽以容众，勇于战鬬之特性，渐已变迁，徒以迷信蓐食、怠惰不洁等习，使近世人种学家据为口实，良可慨矣。

　　元亡，其遗族分二派。南徙者即察哈尔支，为敖汉、奈曼、巴林、札鲁特、克什克腾、乌珠穆沁、浩齐特、苏尼特、鄂尔多斯等九部，所谓内蒙古也。在漠南，其留故地者，总称其部落曰喀尔喀，分建七旗，以左右翼统之。右翼为土谢图，左翼为车臣、萨克图，所谓外蒙古也。在漠北，此外又有额鲁特蒙古。其在漠南者，曰河西额鲁特，在漠北者，曰金山额鲁特。若在昔日，则额鲁特蒙古本分四部：一曰和硕特， 「 和硕特，有福之谓.」 博尔济吉特氏，成吉思汗弟哈撒儿之后，为纯粹之蒙族；一曰准噶尔；一曰杜尔伯特，皆绰罗斯氏， 「 即赤那思，义为狼。」 为蒙之分族；一曰土尔扈特，为突厥种.蒙族以内外蒙古为根据地，延及新疆东部、青海北部，皆以游牧为生，耐饥寒，善驰逐，故成吉思汗挈之以蹂躏欧亚，所向披靡，其勇悍善战之风，实为吾国历史之特色。语言别为一种，文字有字头十五，出于畏兀儿， 「 即回纥.」 每一字头有七音，书法自左而右。散居各省者，多与汉族同化。

　　蒙人生殖力蒙古各旗掌户籍之官曰掌盖.一掌盖辖五十人。凡有掌盖之部落，鄂托八十三，乌审四十二，达拉特四十，准噶尔四十五，杭锦三十七，郡王二十四，加萨十五，此犹其最初编制也。宣统辛亥，人口消耗，一掌盖所辖，或不及三四十人。依此核计，伊克昭全盟不过一万四五千人。乌兰察布盟人口尤少，计其全旗仅五六千人，亦足骇人听闻矣。盖蒙古妇人之生殖力不甚繁硕，一母所孕不过一二，如汉族之蕃衍至三四者，则甚少也。

　　蒙族之生殖既不及汉族矣，而喇嘛教又从而耗之，是以人之消减愈速。惟土默特、准噶尔、达拉特三旗以近于汉地，婚葬多用汉礼，故喇嘛教之迷信以减，而人口以渐繁。然夫妇之伦常不确定，女子尤多习于淫乱，故汉、蒙之通婚嫁者，犹不多觏也。

　　乌兰察布伊克昭两盟之人东蒙古，即内蒙古之乌兰察布盟、伊克昭盟，属于喀尔喀族。虽非所谓躯干长大者，而体强壮，面扁平，肤带赭色，勇悍耐劳，幼即薙发，其人口实无可据之统计，而综合中、俄人士之传说，乃知其中尚有汉、满人之混合种也。且沙漠及游牧地带，人烟颇稀，惟邻接内地者，则较密耳。

　　准噶尔自讳为蒙族准噶尔，本蒙古厄鲁特人，元时尝置驼、马、牛、羊四部，分驻西北边。准，其牧马部也。至本朝，则外藩有四十九家，中多元之后裔，其语言文字皆同蒙古，然尝自讳为蒙古人。

　　伊克明安公旗氏族之微齐齐哈尔有伊克明安公一旗，为额鲁特蒙古，不置札萨克，直辖于黑龙江将军，与归化城之土默特部同。伊为厄鲁特种辉特部之别派，最微弱，夙役属于其同种之准噶尔汗。仁和龚定庵谓其移徙于乾隆甲申， 「 即平定准夷之岁.」 当时未有编旗明文，宜行文查补.其实此旗终亦未设佐领，未编旗，移牧东来。在雍正时，准部方强，特畏其侵逼，乃叩关来庭，遂安置之于此，惟公爵犹承袭未替耳。光绪某年，曾呈靖江抚颂铸印文，朝廷抚御羣藩，编管建置之法，隆杀有差，独此部错居别处于满洲，若赘疣然。或谓朝廷殆以其氏族本微，又出于厄鲁特降虏，而故杀其礼欤？

　　新疆之蒙古人额鲁特、察哈尔、土尔扈特、和硕特四者，皆新疆之蒙族也。游牧于伊犁天山南北，及塔尔巴哈台、阿尔泰山诸境，逐水草，迁徙靡定所。冬窝曰玉木种，夏窝曰锡林。 「 牧所谓之窝.」

