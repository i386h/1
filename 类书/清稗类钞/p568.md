<!-- { "loadSidebar": true } -->
　　樟蚕，野蚕也，产广东、江西等处。色绿，有长白毛。茧黄褐色，有孔，可制钓丝。蛾翅灰褐，杂以绿色。

　　地蚕

　　地蚕，害虫也，种类颇多，体长寸余，形如蚕，有灰黄、深黄等色。背上各节，大率有二黑纹，作八字形。蚀麦类、豌豆、玉蜀黍等之叶。触之，则作环状，落地即佯死。其蛾喜飞集灯火及有糖汁之处。

　　海蚕

　　海蚕，大如蚕，青黑色，顶有一窍。浙江之温、台人辄取而置之于塘，插竹如林，蚕食水草，久之则缘竹而上，自窍吐粉，凝于竹末，粉尽，入水而死，即海粉也。

　　蚯蚓

　　蚯蚓为蠕形动物，亦名曲蟺。体圆而细长，有环节甚多，紫黑色，近前端处有一红色肉带，平广无节，名曰环带。腹面列生小刺，后向，以防体之退后而助其前进。雌雄同体。常吞食泥土，穿地为穴，故能使地中空气流通，植物易于成长，为农家间接之益。

　　放光虫

　　放光虫，一名鼻涕虫，虫类之最软弱者也。秋雨初晴，放光虫每缘墙而上，若遇盐蛇，则盐蛇虽相去数寸，昂头张口，遂不能行。放光虫从其口蜿蜒以入，久之，盐蛇全身化为水，而放光虫卒无恙也。

　　蛭

　　蛭为蠕形动物，亦名水蛭，产于池沟之溜水中。体黄褐色，有黑线，形略似蚯蚓，有轮纹甚多，口腔有缘如锯齿，好吸附人畜肌肤而吮其血。江苏、浙江、山东数省产生最多，有长至尺许者。其大者谓之马蛭，俗称马蟥。又有名草蛭者，亦善吸取人畜之血液，甚有害。

　　马蜞

　　马蜞为水蛭之大者，俗亦称曰马蟥，栖水中，体长三四寸，背灰黄绿色，腹黄色，迫之则蜷缩其体。多以植物为食，农人在田中，亦吮其腿足之血。

　　笄蛭

　　笄蛭为蠕形动物，旧名度古，俗又称土蛊，略似水蛭，长三四寸，背黑，或淡灰色，中有暗褐色纵线数条，匍行时，头部有触角，常栖息于草间湿地。

　　绦虫

　　绦虫为蠕形动物，能寄生于人之肠内，吸收人之养料，而令人衰弱者。其全体为扁方片，寸寸成节，色白，故又谓之寸白虫。每节各具生殖机官，能自增殖。其在肠内，则互相连接，或长至二丈余。其节片随粪溺泄出，又移殖其幼虫于动物体中，如牛肉、猪肉、鱼类之肉，皆有为其幼虫所寄生者，人食之，则此幼虫又于肠内发育，而为完全之绦虫。察其首之形状，可分为三种。无钩绦虫生于牛肉内，有钩绦虫生于猪肉内，裂头绦虫生于鱼肉内。

　　海参

　　海参为棘皮动物，旧名沙噀，而称干者为海参，今通称海参。体长五六寸，圆而软滑，色黑，口缘有触手二十余。其足在背面者，成磈磊形，在腹面者，三行纵列，足有吸盘。肠管纡长，近肛门处有分歧之管，状如树枝，以营呼吸作用，谓之水肺，亦称呼吸树。雌雄异体。栖息近海，曝而干之，可为食品。以产奉天者为最，色黑多刺，名辽参，俗称红旗参。产广东者次之，色黄，名广参。产宁波者为下，色白，名瓜皮参，皆无刺。别有一种，色白无刺，谓之光参，出福建。然每年自印度、日本输入者亦不少。

　　海胆

　　海胆为棘皮动物，体为半球形，色紫黑，壳面密生硬棘，口在腹部，与背部之肛门位置相对。食道周围有一水管，分枝伸出体外，而成管足，以为运动。栖息于暖地海岸，性迟钝。卵巢黄色，可入盐佐酒，鄞有之。以其壳圆如盂，外结密刺，内有黄色之膏，鄞人谓之海绩筐。

　　海蜇

　　海蜇，即水母，又谓之（虫宅），腔肠动物也。产于近海，大者径尺余，种类甚多。最普通者，上面高凸，状如张徽，平滑而软，色淡蓝，其薄皮俗称海蜇皮。下有八腕，延长如柄，色淡红，俗称鸡冠海蜇。腕上触手丛生，触手之间有无数细口，内通胃腔。伞之边缘有耳及目，以司感觉。常浮游水面，众虾附之以为栖息，古称水母目虾，谓其以虾为目，实非。

　　栉水母

　　栉水母为腔肠动物，单独浮游，不成羣体，发生及构造多与普通水母异。有数种。其体或圆如瓜，或扁平如带，体壁极薄而透明，周围有纤毛四条，各分为二，相比如栉，故名。雌雄同体。常游于海面，夜放磷光。

　　水螅

　　水螅为腔肠动物，产于淡水，体为管状，色绿，一端有吸盘，黏附于田沼之小草。一端有口，周围有触手数条，以捕食物，伸长约及寸许，缩则成一小块，多为羣体。其生殖为出芽法，然亦有雌雄生殖器，为有性之生殖。

　　海花石

　　海花石为珊瑚虫类，《本草》谓之浮石。面有多数浅窝，纹如菊花，灰白色，坚硬如石。韖皮厂中每以之磨皮垢，小者常供案头清玩。

　　菟葵

　　菟葵为珊瑚虫类之一种，其状如菟葵之花，故亦名菟葵，或曰菟葵莃.其体为圆筒形，大如拇指，一端附着礁石，周围生多数触手，用以取食。平时触手敛缩，形如花蕾，全体柔软，实为珊瑚虫之无骨骼者也。

　　鞭毛虫

　　鞭毛虫为原生动物，淡水、咸水中皆产之。体微小，大率为卵圆形，一端生长毛，毛一本或数本，以为摄食及游泳之用。有裂口，能纳圆形食物于体中。运动时，伸缩伪足，类变形虫。其生殖，常由分体法以成羣体，如夜光虫是也。

　　钓钟虫

　　钓钟虫为纤毛虫类，状如倒钟，钟缘环生纤毛，下接细长之柄，附着于水草之根。索食，则伸其柄，否则缩短，如紧螺旋状。产淡水中。
　　《清稗类钞》情感类  疾病类

　　清稗类钞情感类屈翁山悼俪屈翁山，名大钧，尝携其妻王华姜归粤。甫半岁而王卒，乃集当日同人表志挽诔梓为一集，名之曰《悼俪》。某作十绝句挽之，其序云：「广南高士，代北佳人，地本相悬，天作之合。王将军碎躯殉国，仅产遗珠；屈大夫呵壁问天，犹存远裔。忠臣义士，气类原同；才子淑媛，薢茩非偶。萋萋芳草，牵衣虽恋王孙；哑哑啼乌，陟屺还悲游子。尔乃遄车言迈，携手同归.历塞上之风尘，黛蛾沾雪；压江南之舟楫，宝靥侵星。远自鴈门，双还珠浦。儿佳妇好，倚闾之望欣然；我负子戴，《考盘》之怀更遂。无何兰香易歇，云性常飞，偕老之期，虽定情于五夜；悼亡之赋，旋结恨于重泉。以此思哀，哀可知已；代之写怨，怨何极乎！呜呼！艳骨已埋，应念佳人难再；空华等幻，庶几达者之观.冀散哀于一言，效素交之三益，曲终致意，风末传音。」当时翁山游华山，赋诗百韵，有李某者深服其才，闻之参将赵某，因而作合。序言委婉详尽，心迹昭然，可当一则别传观.周姗姗恋黄云孙而死姗姗者，字小姗，周姓，戴溪黄夫人侍儿也。数岁，戏于庭，适夫人命银工制钗，曰：「如一封书式。」姗姗应声曰：「一封书到便兴师。」夫人为之发粲，自是极怜爱之，令从女塾学.稍长，课之绣，性婉媚，善伺夫人意。夫人每曰：「此吾如意珠也。」幼有洁癖，熏香浣衣，惟恐弗及，服食器用，不令同辈近之。昼习女红，夜随夫人诵经。既退，但闭阁寝坐，终不闻语声。顺治丁亥，姗姗年十五，夫人将为之有家。夫人族子云孙，时以会试下第归.一日，为夫人六秩初度，云孙从而捧觞焉。姗姗侍夫人出，常妆便服，姿态闲逸。云孙瞥见之，心荡。礼毕，姗姗遽随夫人入，云孙怅然别去，赋《浣溪纱》一词，呼媒者告之故，使通殷勤。而夫人乃命家妪私询姗姗，妪曰：「是前称寿者，恂恂少年。吾闻其才名冠江南，私心慕子，惟恐不得当也，唯夫人命可乎？」姗姗首肯。云孙大喜。云孙之妇湘夫人为出私赀聘之。时戊子十月，应春官试者悉北上，云孙将诹吉娶以偕往，以父命不果，且促之行，不得已，治装将去。而姗姗忽遘疾，云孙为留竟月，延医治之，意殊怏怏不欲行。使者传夫人语曰：「儿疾在我，云孙岂以一女子病而辍试事耶？」越夕遂行。

　　姗姗病日剧，医来，犹强起栉沐。既又闻云孙被放，捧心而泣。夫人再三慰之曰：「若何所言？但告我。」姗姗曰：「妾命薄，辱夫人不弃，依膝下十六年，不得长侍阿母，夫复何言！」夫人固问之，曰：「岂有思于云孙耶？」姗姗长吁，瞪目顾左右曰：「扶我，扶我！」起而顿首曰：「郎君天下才，睠我厚。今试北，非战之罪，乃以妾故也。为我谢郎君，生死异路，从此辞矣。」自后不复进药，数日竟死。

　　越三日，云孙抵家，湘夫人告以姗姗之歾.云孙既内伤姗姗，平居忽忽不乐，幽思隐恸，时结于怀，尝以杯酒告于灵曰：「吾将入海，乞不死药、返魂香以起之，则三神山有大风引舟，不能到。欲得少君方士之术，上天入地求之遍，而七夕夜半未及比肩，无誓可忆。佳人难再得，当复奈何！」然其后姗姗亦数数入梦也。

　　飞琼悦文价堂文价堂，陵川人，富才藻，善吟咏，读书高平县之云泉村。东邻有云泉庵，最少之尼曰圆实，为本村某氏女，幼多病，其母与云泉庵老尼友，纳尼劝，遂舍之为尼。既长而美，通梵书，遐迩皆艳之。及文寓西邻 ，尝执书绕阶，且行且诵，晓暮不辍.圆实闻书声，辄以梵音和之，若酬答然。一日，文闻梵音，踪迹至庵，则见一幼尼手指口画，摹文读书状，见而遁。老尼叩文姓名，圆实乃微闻之，知即西邻读书者。捧茶至，目文，文亦目圆实，老尼笑曰：「向固千呼万唤不见一人者，今何勤也！」少顷，有延老尼作佛事者，老尼出，文独留，因问之曰：「师何名？」则以圆实对。文曰：「何所取义？」答曰：「道无形像，真一难图，变而分布，各自独居，可以知其义矣。」文曰：「不然。圆者天也，实者阳也。子以阴质寄空门，宜名方虚。殆为其嫌于无阳也，故称圆，复称实焉，然乎否乎？虽然，子玉貌而近仙风，何不字以飞琼。」圆实以其语之近佻也，怫然径去。然数日后，圆实竟请于师，字飞琼矣。

