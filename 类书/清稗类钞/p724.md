<!-- { "loadSidebar": true } -->
　　尹文端平章肴馔

　　尹文端公督两江时，好平章肴馔之事。尝命袁子才徧尝诸家食单，时有所称引。至倪春岩治具，则攒眉而已。春岩以书抵之，末署「菜榜刘蕡」四字，闻者大笑。后子才撰诗话，未及春岩，唶曰：「岂诗榜亦作刘蕡耶？」子才索观其诗，惊曰：「此护世城中美膳也，过人远矣。」春岩，名廷谟，钱塘人，干隆时，官安庆府同知。

　　松文清撤馔与人

　　松文清公筠督两广时，一日宴客，肴馔甚丰，幕宾某因属目焉。文清见之，意其人之垂涎也，曰：「汝爱食吾肴乎？」取二簋与之。小仆诧其事，自座后翘足而望。文清回首见之，意小仆亦垂涎也，曰：「汝亦爱食此肴乎？」复取二簋与之，存其余以食客。客颇怏快，文清不之顾也，尽醉而罢。

　　魁母督视塾师馔品

　　魁时若将军玉在家塾时，实受业于李某。魁之母夫人日必自入庖，督视庖人治馔。暑日供西瓜，红瓤者承以绿瓷碟，黄瓤者承以白瓷碟，必以颜色相配也。

　　胜

　　闽、粤人尝师古人食谱所脍之遗法而为胜，「音星。」以鸡、鸭、猪、鱼、螺、蚌之属，生切为丝，加胡椒、桂皮诸香料而食之。滇人亦然，且为常餐之品。

　　吃斋

　　茹素，谓菜食无肉也。世人于诸神佛诞日及斗降、三八、庚申、甲子、本命日茹素，谓之吃斋，妇女尤多。

　　开荤

　　今人茹素，而亲邻设酒殽以相暖热，名曰开荤。于理宜曰开素，唐白居易诗「月终斋满谁开素」是也。

　　王梦楼不茹荤

　　王梦楼太守以淡墨探花蜚声宇内，其平生不喜茹荤。

　　池州守进素馔于曾文正

　　粤寇构难，朝廷起曾文正公于籍，使治军。一日，提兵至池州。池守某迓之，馈酒筵甚丰。盖其人颇风雅，而性好奢侈也。文正诫之曰：「此何时，当以崇俭为勖，吾愿茹素耳。」守唯唯。明日，进素馔，文正大悦，以语从者。从者曰：「闻此筵费八十金，三倍于正席矣。」文正以其奢也，即具疏劾罢之。

　　孝钦后思素馔

　　孝钦后尝召见伍秩庸侍郎，语及饮食。秩庸请以素馔进御，孝钦俞之。而左右以孝钦春秋高，谓非食肉不饱，遂罢。其后，孝钦寝疾，念秩庸之言，因又命以素馔进，旋以腹疾而止。

　　寺庙庵观之素馔

　　寺庙庵观素馔之著称于时者，京师为法源寺，镇江为定慧寺，上海为白云观，杭州为烟霞洞。烟霞洞之席价特昂，最上者需银币五十圆。陈六笙方伯璚、冯梦华中丞煦皆曾饫之，每以其品之多且旨，味之清而腴，娓娓告人，赞不绝口。其极廉者亦需十六圆。

　　法海寺精治肴馔

　　扬州南门外法海寺，大丛林也，以精治肴馔闻。宣统己酉夏，林重夫尝至寺，留啖点心，佐以素食之肴核，甚精，然亦有荤品。设盛席时，亦八大八小，类于酒楼，且咄嗟立办。其所制焖猪头，尤有特色，味绝浓厚，清洁无比，惟必须豫定。焖熟，以整者上，攫以箸，肉已融化，随箸而上。食之者当于全席资费之外，别酬以银币四圆。李淡吾尝食之，越岁告重夫，谓尚齿颊留香，言时犹津津有余味也。

　　李鸿章杂碎

　　光绪庚子，拳乱既平，李文忠公鸿章奉使欧美。其在美时，以久厌膻腥，令华人所设餐馆进馔数次。西人问其名，难于具对，统名之曰杂碎。自此杂碎之名大噪，仅美之纽约一埠，已有杂碎馆三四百家。此外东方各埠，如费尔特费、波士顿、华盛顿、芝加高、必珠卜等，亦无不有之。全美华侨衣食于是者，凡三千余人，所入可银数百万。凡杂碎馆之食单，莫不大书曰李鸿章杂碎、李鸿章饭、李鸿章面等名。

　　胡桃肉炙腰

　　胡桃肉炙腰者，用羊腰或猪腰数枚，入锅，加水煮熟，取出，去其外包之膜，切薄片，另以胡桃肉数枚，入石臼打烂，与腰片拌匀，入锅炒炙，俟胡桃油渗透腰片，再加盐、酱油、绍兴酒、香料，烹至熟透，味极佳。

　　南雄饮皮

　　粤东南雄州遇女子有淫奔事，亲属从而捉奸。其奸夫穷无资者，则张声势以吓之，或言投诸海，或言削骨煎胶。卒之略无可献，则施以鞭挞之刑。富有资者，则称家行罚。既罚，则无事矣。其款所入，则归诸祖祠，以购猪、牛，自行宰割，佐以杂品。资薄者，则釆买猪、牛等肉，并配以薯、芋之类。其赴饮者，无论衿耆及淫妇之翁长暨夫兄弟，皆侈然自得，名曰饮皮。

　　贾鬼

　　贵州夷人每以牛、马骨渍之经年，俟其柔脆如笋，其气逆于人鼻，以为上品供客，谓之贾鬼。

　　煮牛肉

　　牛肉以不精不肥为上，宜选购腿筋夹肉处者，去皮膜，重酒清煮，不用配搭，最后加酱油收汤，火候须至极烂而止。

　　煨牛舌

　　以牛舌去皮，撕膜切片，入猪肉中同煨。

　　烧羊肉

　　烧羊肉，切大块重五七斤者，于铁叉火上烧之。

　　红煨羊肉

　　红煨羊肉者，与红煨猪肉同，加剌眼核桃放入，去膻。

　　炒羊肉丝

　　炒羊肉丝，可用纤，愈细愈佳，葱丝拌之。

　　黄羊肉鲜脆

　　青海产黄羊，其角尖如锥，尾蓬而短，肉鲜脆。食之之法，煎炒皆宜，炰之尤美。

　　煮羊头

　　煮羊头，毛去净，切开煮烂去骨，其口内老皮俱去尽，切成碎丁，取老肥母鸡汤煮之，加香蕈、笋丁、甜酒四两、酱油一杯，如嗜辣，加小胡椒十二颗、葱花二十段，嗜酸，则加好米醋一杯。

　　煨羊蹄

　　煨羊蹄，依煨猪蹄法，分红、白二色。大抵用酱油者红，用盐者白。宜以山药配之。

　　志文贞食藦菇炒羊肉

　　乌里雅苏台产食品绝少，志文贞公锐尝官其地，每作书与人，辄曰佐餐之馔，午为藦菇炒羊肉，晚为羊肉炒藦菇而已。

　　吃肉

　　满洲贵家有大祭祀或喜庆，则设食肉之会。无论旗、汉，无论识与不识，皆可往，初不发简延请也。是日，院建高过于屋之芦席棚，地置席，席铺红毡，毡设坐垫无数。主客皆衣冠。客至，向主人半跪道贺，即就坐垫盘膝坐，主人不让坐也。或十人一围，或八九人一围。坐定，庖人以约十斤之肉一方置于二尺径之铜盘以献之。更一大铜碗，满盛肉汁。碗有大铜勺。客座前各有径八九寸之小铜盘一，无醯酱。高粱酒倾大瓷碗中，客以次轮饮，捧碗呷之。自备酱煮高丽纸、解手刀等，自切自食。食愈多，则主人愈乐。若连声高呼添肉，则主人必致敬称谢。肉皆白煮，无盐酱，甚嫩美。量大者，可吃十斤。主人不陪食，但巡视各座所食之多寡而已。食毕即行，不谢，不拭口，谓此乃享神之馂余，不谢也，拭口则不敬神矣。

　　严铁桥喜食肉

　　乌程严铁桥，名可均，博综羣籍，精雠校，辑书甚富。顾性跌荡，少时家居殊落拓。喜食肉，逋肉资甚多，屠催索甚急。一夜，严过屠肆，屠又向索钱。严怒，遽夺屠刀砍之，屠踣。严惧，掷刀只身走京师，即匿姚文僖公宅中。姚闭诸室，不使出，因发积书读之，遂成大名。

　　炖猪肉

　　猪肉斩极细，加酱、酒、盐、油及笋屑、菌末，于饭锅炖之。上覆以碟，虑原味之走失，省柴而味美也。

　　白片肉

　　白片肉者，以猪肉为之，不用一切调料也。入锅煮八分熟，泡汤中二小时，取起，切薄片，以温为度，即以小快刀切为片，宜肥瘦相参，横斜碎杂为佳。食时，以酱油、麻油蘸之。

　　福康安喜白片肉

　　福文襄王康安行边，所过州县，牧令以其喜食白片肉，肉须用全猪煮烂而味始佳，故必设大镬煮之。一日，将至四川某驿，而猪犹未熟，前驱已至，传呼备餐。司供张者方窘甚，一庖人忽登灶而溺于镬中。守令皆大惊，询其故，曰：「忘带皮硝，以此代之。」比至，上食。食未毕，忽传呼某县办差者，人咸惴惴惧获罪。不意文襄以一路猪肉无若此之美者，特赏办差者宁绸袍褂料一副。

　　四喜肉

　　四喜肉，一名红肉，切猪肉成方形，煮之，无辅佐品，重用酱油、酒、糖，色红如琥珀。割肉虽方，火候既至，则不见锋棱，入口而化矣。

　　八宝肉

　　八宝肉者，以肥瘦猪肉各半斤，白煮一二十滚，切如柳叶片，加小淡菜一两、笋干二两、香蕈一两、海蜇二两、胡桃肉四个、去皮笋片四两、好火腿二两、麻油一两，使与肉同入锅，酱油、酒煨至五分熟，再加余物，海蜇则最后下之。

　　东坡肉

　　东坡集有食猪肉诗云：「黄州好猪肉，价贱如粪土。富者不肯吃，贫者不解煮。慢着火，少着水，火候足时他自美。每日起来打一碗，饱得自家君莫爱。」今膳中有所谓东坡肉者，即本此。盖以猪肉切为长大方块，加酱油及酒，煮至极融化，虽老年之无齿者亦可食。

　　芙蓉肉

　　芙蓉肉者，瘦猪肉切片，浸于酱油，风干二小时，用大虾肉四十个、猪油二两，切如骰子大，将虾置猪肉上，一只虾一块肉，敲扁，滚水煮熟，撩起。熬菜油半斤，置肉片于有眼铜勺中，将滚油灌熟，再用酱油半小杯、酒一杯、鸡汤一大杯，熬滚，浇肉片，加蒸粉、葱、椒糁之，起锅。

　　荔枝肉

　　荔枝肉者，以猪肉切如大骨牌片，白水煮二三十滚，撩起。熬菜油半斤，将肉放入，泡透，撩起。以冷水激之，肉皱撩起，入锅，用酒半斤、酱油一小杯、水半斤煮烂。

　　薹菜心煮猪肉

　　有所谓腌薹菜心者，取春日薹菜心腌之，榨其卤，装小瓶中，干其花，即名菜花头，可煮猪肉。

　　霉菜肉

　　霉菜肉者，取车前子草数斤洗净，在盐水中煮烂，捞出晒干，切碎，蒸透，取出，曝于日中。再蒸再晒，乃入石灰瓮存贮，隔年取出，蒸晒数遍，以菜变黑色，面上有白霜为度。用时，加水蒸软，与切成方块之猪肉同煮，另加盐、酱油、冰糖屑等调和。「须重用冰糖屑，少用则味不佳。」俟煮至极烂，然后起锅。此肉最宜于夏日食之，因煮成后，虽隔数日，味不变也。

　　西瓜煮猪肉

　　西瓜煮猪肉有二法。一沥西瓜之汁以代水，此外照煮肉普通法，惟重用冰糖，其味与蜜炙肉相伯仲。一法去瓜盖及瓤与子，置肉于中，煮之，续加酒酱之属，熟后倾肉于碗中，则味腴而清。

　　炸猪排

　　以猪胁排去骨，纯用精肉，切成长三寸、阔二寸、厚半寸许之块，外用面包粉蘸满，入大油镬炸之。食时自用刀叉切成小块，蘸胡椒、酱油，各取适口。

　　熏煨猪肉

　　熏煨猪肉者，先用酱油、酒将肉煨之，带汁上木屑略熏之，勿太久。

　　煨猪里肉

　　以猪里肉切片，用纤粉团成小（土巴），入虾汤，加香蕈，紫菜清煨，一熟便起。

　　红煨猪肉

