<!-- { "loadSidebar": true } -->
　　有京卿恶其子之不肖而逐之者，其子不知所之。京卿旋出为方伯，一日，入庙行香，时府县以下伺应者数十员，士庶环观者数百人。突有敝衣冠者，至方伯前，长跪而号哭曰：「儿今愿改过矣，请大人尽法处治，伏望收留。」语毕，叩首无算。方伯察之，非其子也，大怒，叱曰：「何处匪徒，敢冒吾子，殊大胆！」令役加以缧绁，交首府，使问罪。首府挈至署，讯之，其人供称前因不好读书，不受训饬，偶有触犯，为父所逐，今但求为之挽回，誓必奋勉用功，不敢稍惰，有负隆恩。守因诘其家世，言之凿凿。且察其神色悲惨，语言明爽，似非作伪者。试以制艺，亦能成篇，信其为方伯之逐子也。留之署，俾易冠服。公余，为方伯委婉言之，方伯曰：「实非我子，若无为匪情事，任君遣之可也。」方伯归，与僚寀议之，众皆请见其人，令言志，则拜而泣曰：「父性严厉，己实不才，惟有回籍应试耳，倘得科名，或可藉赎前愆也。然无旅资，奈何？」众怜其志而哀其遇，遂赀助数百金，送之去，而以责逐覆方伯。后闻家人言，始知确非方伯子。

　　以假人头骗钱

　　当洪秀全据金陵时，曾忠襄督师进攻，结营雨花台，相持年余。洎同治初，寇之势力渐蹙，京师有遣李文忠来援消息，忠襄遂下令猛攻，旋于甲子六月十三日城破，盖自咸丰癸丑至此，十一稔矣。

　　时有银楼曰天宝者，主人杨姓。一日薄暮，忽来大汉二人，操徐州音，土棍也。背承笆斗一，上覆袱，直入肆，故作张皇态，以语杨曰：「予乡人，不识此为何物。」言时以手入斗，连探翘边细纹者两锭出，置案间，色晦黯，上晕土花，而一种不可掩之宝光，跃跃浮动，望而知为银也。杨审视良久，曰：「是银也，汝乌得有此？可售乎？」二人闻言，作惊喜状，自相语曰：「是果为银者，某地徧谷皆是，尔我此后但作富家翁，可无烦劳力矣。」复谓杨曰：「勿诳我，此既为银，可与我以钱。」杨乃欺之，佯为持筹握算者，若按其值而予之，实则偿不及半，二人亦不与较。临行，杨与之约，谓后如获此，当来兑，吾不汝欺也。二人诺而别。盖兵燹之后，发现窖藏事，往往有之，以是遂不之疑。

　　诘朝，其一人果负笆斗至，悻悻然，掷诸杨前，而谓之曰：「子视之。」杨犹意是前物，揭视，则人头也，骇极罔措。其人大喜曰：「子令我掘藏银，同类起争端，致相残杀，衅实启于子，吾即遗此以嫁祸，不为过也。」言毕欲遁。杨急起挽之，愿将原银还之，令携头去。其人初有难色，旋经典籍者哀恳始允，将原银装腰橐，从容携笆斗出门。未数武，适有邻肆甫启关者，其人即掷笆斗于门，怱怱竟去，曾不一回顾，人咸怪之。众见其去远，启视，一人头也，不敢匿，遂鸣里胥，报邑宰。宰亲莅检验，提头出笆斗，乃面粉捏成，涂饰彩色于其上，须发则插以猪鬣也。宰怒其妄，笞里胥二百。当检验时，杨亦潜窥之，始悟己之受骗矣。

　　假关节以行骗

　　浙之杭人有金某者，以贾于海外起家。某岁，送其子侄应童试至杭，寓学院之车辕门外。有人叩门请见，见之，则衣冠华焕，仆从甚都，问有应试者陈某否。盖金与陈固中表，知其向幕江南也。然其时实未归，乃告以故，叩其来访之意。其人踌躇曰：「陈不来，事不谐矣。我施姓，与陈至好。我为学使所聘，至此阅卷。」遂告别而出。门有肩舆，施登舆，由东辕门直入仪门矣。

　　金闻学使向有货取之名，疑其人与陈必有勾串事，然亦无从进门，姑置之。一日，偕戚友游西湖，遇施于圣因寺前，见其与两客偕，皆翩翩少年也，从仆三四人，更有舆焉。施遥见金来，出队趋迎，握手道故，指一衣秋香绉袄、冠盘金便帽者曰：「此学使之大公子也。」又指一卵色纺衫者曰：「此某孝廉，我同年同事也。」又谓二人曰：「此金君，为我至友。」遂问金同行戚友之姓名，互相揖让，施大笑曰：「难得英俊多人，不期而会，我合作东道主，畅叙一日矣。」乃邀入五柳居，登楼列坐。酒家以木版来，指点酒肴之精妙者，次第供应。施与孝廉纵谈今古，讨论文艺，公子殷勤劝金浮大白。酒酣，有苍头飞骑而来曰：「大人有命，请公子同归。」金潜起，给酒赀。酒佣曰：「上座之客，入门时已先付矣。」金局蹐不安。施及两客皆下楼，谓金曰：「三生有幸，始得订交，如欲相见，但须告阍者张老，我自来耳。」旋拱手作别，乘舆马而去。

　　金归，与子侄言之，佥谓宜作答宴之举，遂于旅邸设盛筵，具柬交张老，以邀三人。次日，施赴燕，谓大公子与孝廉皆为公务所羁，嘱致谢，遂入席。索其子侄之课文阅之，曰：「佳矣，惜未能投学使之所好也。就文论之，即如某篇某处应提，某处应顿，结以大尾，则必为学使所爱，无不命中矣。」众咸服其论。金乃询之曰：「君前访陈，果以何事？」施曰：「吾辈既相好，言之何伤。学使之大公子，好交贤豪，令我辈为之介绍。陈君前约贵处之某侄，为通邑富豪，欲与公子纳交，不意陈远客未至，殊扫兴也。」金曰：「如我子侄，不识可充数乎？」施曰：「无不可，但缟纻之费，各需千金，能乎？」金曰：「得半犹可。」施难之。金再三恳求，既而曰：「幸有我在，或可商之。」言未已，有二役以提督学院大灯见迎。金送之出门，见其由中道入，文武巡官皆旁立候进，金深信之不疑矣。

　　翌晨，施来，曰：「关防在迩，迟恐不得出。大公子以我故，允所请，惟须以金面封，俟榜发来取。」遂同赴钱局，如数兑银，加缄而回，给以关节。未几，试毕，金之子侄皆落孙山，始疑之。赴局开兑，则原封固不动也。启之，易以砖石矣。中有一纸书云：「大宗师如此清正，汝曹妄想功名，理应重罚。所封千金，权借济急，销汝罪愆。以佛法论之，或者来世有奉还之日也。不必冤屈好人。此嘱。」金大怒，乃设法纳交于学辕之巡捕官，以访其事，始知学使幕中实无施某，即所谓大公子者，亦年貌不符。盖骗子先冒杂役，于放水菜时入内，匿号舍中，易衣冠而出。巡捕官见其章服华焕，且自内出，则拱候之，其入亦然。既入，则仍易破衣，混杂役中出矣。至张老及灯笼夫，皆其党伪充者，事后俱逸，所骗亦不仅一金也。

　　冒为人子以行骗

　　中牟刘氏女嫁兴国州，其夫与子皆前卒，出而为佣，常居其主樊氏家。时樊玉农太守方知河南府，善遇之，颇有所蓄。忽有某甲自湖北至，自言为其夫兄弟之子，然族属疏远，固不可考矣。乃其事刘则甚懃恳，抑搔苛痒，问衣燠寒，虽亲子有一若。刘甚喜之，将以为子。刘有妹，亦佣于樊氏，谓刘曰：「昔吾夫有亲兄弟之子，吾以夫亡，往依之，哭于门外，达旦而不见收恤。今此人与姊，远矣，何亲昵之甚也，此必不可信，姊毋为所饵。」嗣后，甲至与刘语，其妹辄往参焉，使不得尽其说。会刘病，甲乃为赁屋于外。刘因言于主人，就外舍养病，妹又尼之，刘曰：「人固有不同，妹将以此子为犹尔夫兄之子耶？此子与我至厚，我又无子，不从之去，而尚焉往？妹勿阻我，他日必不为妹累。」妹无如何，刘乃从甲俱去。甲有所善妇人，遂以为妻，与刘同居，居然母子姑妇矣。乃稍稍蚕食刘之所蓄，既尽，伪使刘至某所就医，及暮而返，则甲夫妇不知何往矣。刘儽然一身，卒依其妹以终。

　　汉口某钱庄遇骗

　　同治某岁，忽有一叟赁屋汉口某钱庄之旁，久而与庄伙审，时往谈话。一日，出信一，银一封，自称：「此为儿子自陕西总兵任内寄至者，予以年耄目昏，不能阅，烦启视。」庄伙阅之，谓信中所云，当以此易银币。叟曰：「烦君为之。」自是而后，屡有请庄伙代兑银币之举，又屡邀其饮食。及半年，叟忽又以信及银数箱至庄，庄伙阅之，则信中言有极要事，故寄五千余金，望速兑银币云云。庄伙喜其平色之大，可折加，每一元宝竟扣至二三两。叟无言，取银币而去，元宝固尚在叟家也。

　　翌晨，忽有人至庄告曰：「此人为巨骗，已于昨夜登舟矣。」庄伙往视银，果皆银皮而中实以铅也。

　　周梦星骗信局

　　信局为人寄银币，必由原寄人自为缄封，而标明若干圆之数于上。寄到时，缄封如原状，银币之多寡真赝，不问也。惟缄封若有损裂痕，则信局当负责矣。周梦星者，不知何许人，家常州，夙以行骗为业，百出其计以骗人，计亦将穷矣。一日，忽憬然有悟曰：「是可以术愚信局而大有所获也。」乃与其居无锡之友人李亦园约，以银币四十圆寄亦园，其缄封如普通式，而所包之纸为易裂者。及寄至，亦园将启封，审视再四，语送信者曰：「何以有裂痕？」因令送信者眼同启封，既启，则四十圆之半为赝鼎，余亦为哑板糙板。亦园大怒，曰：「无怪封之损裂也，幸我细心，否则为汝局所绐。」因偕送信者至局，面局主曰：「汝以伪易真，不速偿，必控之官。」亦园夙无赖，恒为人所惮，乃偿以二十圆，亦园始悻悻归，后与梦星平分之。

　　骗戏馆中钱

　　董某客京师，偶入戏馆，占席以待客，横二千钱于案。忽有衣冠者三人自外来，中一人若与董素相识者，遽向揖。董答揖，揖甫下，而钱为其人之同伴者撮去，挂于肩。揖毕，问姓氏，其人故惊愕，作误认状，深致歉忱。董回座，而案上之钱已失，撮钱者尚立于旁，反咎之曰：「在戏馆，岂可以钱横于案，如我之挂于肩，斯可耳。」实则挂肩之钱，即其钱也。董熟视，竟不敢言。

　　以计骗伶物

　　都门士大夫筵宴，辄召妙伶侑觞政，盖官箴严肃，一入北里，惧挂弹章，如此则既得选舞征歌之乐，又可免挟妓饮酒之讥也。某伶者，歌喉宛转，貌亦超羣，眷之者多，积资甚厚。一夕，演剧之余，在戏园遇一客，衣履豪华，举止阔绰，一望而知为贵人，邀之同赴酒楼。伶固应客者，遂不之却，与偕行。至酒楼，开樽共酌，极赞其色艺。临别，命仆以百金赠。伶叩其寓址，不以告。其仆答云：「主人为某省太守，入都谋擢观察，小作勾留，即将南下，毋烦絮问居址，谋过从也。」

