<!-- { "loadSidebar": true } -->
　　《马吊谱》作于李嗣邺。有曰《叶谱》者，较李谱为详，首有弁言，为乾隆癸丑中秋日斗桥学人书于长水署斋，小品甚佳，读之如见知心合坐、红妆点筹之状况也。序云：「中郎潇洒，曾选胜于手谈；太史才华，每寄情于齿数。自来小道，亦足观摩：何事适情，始称游艺。叶子戏者，其格昉于唐初，厥后易名马吊.袭陈编而摘取，垂大名者四十人；通《易》象之神奇，演成类者六十卦。偶翻稗史，制自名姬。藉绣闼之锦心，翦红割翠；助菊斋之逸兴，角智争新。罗列英雄，玩诸指掌；裁成花样，锡予嘉名。方其肆筵既设，知立品之綦严；迨夫三耦既同，自有条之莫紊。秋山红树，听落叶以无声；春雨禅灯，散空花以安在？暑牕帘卷，羽扇忘挥，暖阁钩藏，围炉能设.是真韵士之良缘，欢场之一助也。顾小惩大劝，立法者具有爰书；而择精语详，折衷者要归至当。庶悬正鹄，勿类忘筌。退庵主人网罗旧谱，采辑诸家，商及同心，都为一集。义蕴毕周而无憾，条理实备其大成。手示一编，幸解人之可索；光分四座，欲辨言而几忘。仆本情多，自惭才短，类临渊之独羡，窃见猎而自怡。日登大疋之堂，夺标未得；喜附羣公之后，珥笔何辞？试为通变无方，知游戏亦归三昧；但令鞭心入芥，使薄技亦可旁通。爰列骈词，登之简首。」

　　康熙时，士大夫喜马吊，其牌之横纵幅，较纸牌为稍广，绘画雕印并同。凡四十页为一具，一页为一种.分四门，自相统辖，曰十万贯，曰万贯，曰索子，曰文钱万贯。索子□文钱万贯皆始于一，尊于九，各九页。十万贯自二十万贯始，至九十万贯、百万贯，千万贯，尊于万.万贯共十一页，绘人形，与十万贯同。文钱一门，最尊者空汤，次枝花，次一二以至于九，亦共十一页。文钱中空汤亦绘人形，并举《水浒传》宋江诸人以实之。古云马掉脚，明代或讹脚为角，谓四门，如马之有四足，失一则不可行，约言之曰马掉，后又改掉为吊.古有《打马格局》、《打马图式》，至康熙时，已皆不传。

　　博时，四人入座，人各八页，以大击小而现出色样，及余八页冲出色样，出奇制胜，变化无穷.四门最尊者曰赏，次为肩，最小者为极.赏、肩、极上桌，皆可配成色样。色样有大小，名称毋虑数十角。戏虽多，惟此最为韵事，入局者气静声和，无容争竞，故其名曰无声落叶.黎某谓思深于围棋，旨幽于射覆，义取于藏钩，乐匹于鬬草，致恬于枭卢抛掷，非按谱深索，则不能悉其委曲，浅夫穉子厮养之卒，不足以与此也，故士大夫尚焉。

　　张文端恶马吊

　　桐城张文端公英恶博，尤恶马吊，尝镌一石章曰「马吊众恶之门，习者非吾子孙」，所藏书卷图画悉印之。

　　叉？雀

　　？雀亦叶子之一，以之为博，曰叉？雀。凡一百三十六，曰筒，曰索，曰万，曰东南西北，曰龙凤白，亦作中发白。始于浙之宁波，其后不胫而走，遂徧南北。筒，《正韵》「徒弄切，音洞，箫无底也，通则洞。」盖筒即洞也，象其形也。索，《尔雅》「大者谓之索，小者谓之绳.」索取其贯，所以贯其筒也。《书？牧誓》传：「索，尽也。」《周礼？夏官》注「索，廋也。」《礼记》注「索，散也。」三者皆非本旨，故不加说.万，《前汉书？律历志》：「记于一，协于十，长于百，大于千，衍于万.」万者，记其数也。万或作万。《六书正讹》「或省作？，非。」则俗字之误也。龙凤白，唐李翱《五木经》：「厥二作雉。」注，乌也，即凤之类也。《五白泾》又曰告白，曰白厥荚八，白之类也。中发，当是《中庸》「发而皆中节」之义.东南西北，《晋书》：「王献之数岁，尝观门生摴蒱，曰：「南风不竞。」门生曰：「此郎亦管中窥豹，时见一斑。」」当是东南西北之始。抑又思之，？雀，马吊之音之转也。吴人呼禽类如刁，去声读，不知何义，则？雀之为马吊，已确而有征矣。宋名儒杨大年着《马吊经》，其书久佚，是马吊固始于宋也。筒，阴象也；索，阳象也；万，数之极也，盖本饮食男女之意也。其后以楮易竹，遂称叶子，绘梁山盗一百八人于上，时尚无中发白东南西北也。至国朝，淮扬盐贾盛行此戏，陶文毅尝禁绝之。鹾商乃改绘梁山盗宋江貌如陶文毅，并其女公子。粤寇起事，军中用以赌酒，增入筒化、索化、万化、天化、王化、东南西北化，盖本伪封号也。行之未几，流入宁波，不久而遂普及矣。

　　光、宣间，？雀盛行，达乎诸侯大夫及士庶人，名之曰看竹，其意若曰何可一日无此君也。其穷泰极侈者，有五万金一底者矣。 「 一底犹言一局。」 会稽陶心云观察浚宣作长篇咏之，托恉鉴诫，迻录如左：「罡风吹鸟名鸺鹠，无昼无夜号啾啾。飞向人间啄大屋，宾客欢笑妻孥愁。一啄再啄金屋破，啾啾唧唧号未休。初翔江之右，倏忽腾九州岛。问制何自始，易竹乃废纸。非簺亦非蒱，无卢亦无雉。索长矩方规以圆，自一至九环无端。马融《六簙赋》所遗，李翱《五木经》久删.呼龙喝凤揣梅竹，四座鸣对声关关.鸺鹠来，欢颜开，蒲桃美酒夜光杯，屖筯餍饫鸾刀催。金珰翠钿名姝陪，萧筦哀音？今？？集吅豗.宾极欢，主大醉，华灯四照开博台.鸺鹠去，鸡号曙，胜者忻忭负皇遽，面色如土不敢怒。脱下鹔鹴裘，低首长生库。到门踟蹰惭妇孺，誓绝安阳旧博侣.明朝见猎眉色舞，枭化为狼蝮为蝎。破人黄金吮人血，枯鱼过河泣何及。自言我本不祥物，方将取汝子，弗仅毁汝室。吾闻东晋陵夷铜驼没，大地五胡乱羌羯。士夫饮博供清谭，牧猪奴辈亡人国。桓桓我祖长沙公，取投簙簺江流中。天地鼎沸人消摇，千年时局将毋同。沉沉大梦真竹醉，白昼黄昏为易位。咨余往射岂得已， 「 用韩句。」 枭惊堕梁魂破碎。血其爪肉贯翎翅，焚灭鷇卵断？类。君不见万国人人习体操，强身强国五禽戏。」

　　又有以诗咏其事者云：「？雀何难打，祇求实者虚。逢和须要算，死听不为输。三项家家大， 「 中发白。」 双风对对符。自摸清一色，喜煞牧猪奴。今日赢钱局，排排对子招。三元兼四喜，满贯遇全么。花自杠头发， 「 杠后开花者，开杠后自摸和成也。」 月从海底捞。 「 仅余一张牌自摸自成者，谓之海底捞月。」 散场须远避，竹杠怕人敲。素有盘龙癖，得闲打八圈。上家六合占，本位自输钱.勒子看人倒， 「 三百符谓之倒勒，又谓之勒子。」 病张摊我拈。 「 三项大张难于打出者，谓之病张。」 不如加两点，或可有庄连.又唱竹林戏，讴歌逸兴赊. 「 泰州打牌者，率有唱牌之癖，如西风则曰西瓜玻瓈泡，北风则曰北关桥下水滔滔之类。」 四圈输八吊，一客累三家。包子连连吃， 「 谓冒险打出大牌，人竟和下，则打之者包全抬。」 头儿屡屡拿。不愁输得苦，明日早来些。 「 俗云，不怕输得苦，单怕缺了赌。」」

　　孝钦后好雀戏

　　孝钦后尝召集诸王福晋，格格博，打麻雀也。庆王两女恒入侍。每发牌，切有宫人立于身后作势，则孝钦辄有中发白诸对，侍赌者辄出以足成之。既成，必出席庆贺，输若干，亦必叩头来孝钦赏收。至累负博进，无可得偿，则跪求司道美缺，所获乃十倍于所负矣。牌以上等象牙制之，阔一寸，长二寸，雕镂精细，见者疑为鬼斧神工也。

　　孝钦后制掷骰图

　　《掷骰图》，名八仙过海，乃各省地图，有吕仙、张仙、李仙、韩仙等，皆男仙也，女仙惟何仙一人。掷时，有牙筹八根，直径一寸半，厚不过一寸四分之一，上刻八仙名，八人各执一筹.若仅四人，则每人执二根。中置一碗，以点之大小定高下，分省得三十六点者最大，本仙即往游浙之西湖，么二三最小，掷得者出局。何人游毕各省先回大内者，即赢家也。孝钦后特制之以为宫中之玩具。

　　王治馨与客作雀戏

　　宣统时，王治馨充奉天巡警局总办，局员中有彭某等三人，恃宠骄蹇，同人侧目。一日，王自局归，有二客造王寓，欲作雀戏，而少一人，俗所谓三缺一者是也。乃命左右以电话招之曰：「叫大浑蛋。若已他出，二浑蛋、三浑蛋皆可。」二客大愕，询何人。王曰：「吾局多浑蛋，恉嗜博，此乃浑蛋之尤者，故以大二三别之耳。」

　　番摊

　　博具有以制钱代骰及骨牌、纸牌者，曰番摊。先用数百钱磨擦光洁，置席间，随意抓钱若干，以铜盅覆之，分么二三四四门，令众人出资猜之。注齐，去覆，以细竹枝扒钱使开，四文一次，扒剩一文，即以决中否，定输赢.中者，孤注偿三倍，黏则倍偿，串角、大面，各如数偿之，谓之抓番摊，即古之摊钱也。较诸铜宝、摇摊，则公平无弊矣。

　　广州有番摊馆

　　广州有番摊馆，以兵守门，门外悬镁精灯，或电灯，并张纸灯，大书「海防经费」等字，粤人所谓奉旨开赌者是也。尤大者，则严防盗劫，时时戒备。博者入门，先以现金或纸币交馆中执事人，易其筹码，始得至博案前，审视下注。博案之后，有围墙极厚，中开一孔，方广不及二尺，博者纳现金，执事人即持现金送入方孔，而于方孔中发递牙筹，如现金之数，博者即以牙筹为现金。博而胜，仍以原筹自方孔易现金，虽盈千累万，无不咄嗟立办.故极大之博场，一日之胜负虽多至数万数十万，而无丝毫现金可以取携，即有盗贼夺门而入，亦不能破此极厚之金库，以掠现金也。

　　门外无商标，仅一木牌，长约一尺，牌上书「内进银牌」四字。其胜负极巨者，则书为「内进金牌」。盖所谓金牌者，每注必以银币五元十元为起点，银牌则以一元为本位，一元以内，用小银币，不得以铜币下注也。其最下者，则标明「内进铜牌」，为下等社会中人赌博之处，铜币、制钱皆可下注，不论多寡也。此外尚有所谓「牛牌」者，即一钱不名之人，亦可入局，胜则攫赀而去，不胜则以衣履为质，再不胜则以人为质，如终不胜，则博者即无自由之权，而受拘禁，勒令贻书家族亲友，备资往赎.视其离家道里之远近，限以日期。如过期，即有种种方法之虐待，有被虐而死者。如赎金不至，乃即载之出洋，贩作猪仔。岑云阶制府春煊督粤时，以为牛牌之陷人，直与大盗之掳人勒赎无异，遂严令禁止，犯者按照置大盗之例，立时正法。一时杀数十人，牛牌之风大戢。

　　城内外之馆，多至六七百处，岁输饷于政府，约银币一千一二百万圆.然政府实收者，不过四百数十万，余则悉饱官吏兵役之私囊。承商以后，缴饷数百万，圆官中规费减为二成，其利皆为商人所得矣。

