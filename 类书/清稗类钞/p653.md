<!-- { "loadSidebar": true } -->
　　钱献之篆名天下钱竹汀詹事之家学，其兄子坫实为嫡传。坫，字献之。邃经学、小学、金石之学，篆书尤空绝前后，然在家未尝学篆也。初入都，省詹事，詹事授以李阳冰《城隍庙碑》，昼夜习之，三月不能成字。忽患痫，医者诊之，脉无病，而手足厥冷，目瞠视，鼻微有息而已。如是者七日，忽中夜跃起，濡墨作篆，书干卦象毕，不胜饿而寝。翼早，詹事来视病，尚未寤，见案上篆，大惊，呼问病状，答曰：「儿故无病，梦至石室，见唐巾老者指授篆法，七日夜作成，辄批抹，最后书干卦象，老者曰：「可矣。」儿遂觉.追忆笔势，中夜作此幅。」詹事详询梦中所见，盖即少温也。时都中能作篆者，惟翁覃溪学士，闻是事，索所书，叹为神授，自是遂以篆名天下。

　　蒋山堂字不俗媚蒋山堂，初名泰，字阶平，后得古铜印文曰蒋仁，遂更今名，号山堂，别号吉罗居士、女床山民、仁和布衣。居仁和艮山门外二里徐家桥，破屋数椽，仅蔽风雨，面目孤冷，罕与世接。书法绝不趋俗媚，彭绍升推为当代第一。阿林保官运使时，延之入署，偶为书苏诗，有「白发苍颜五十三」句，遂以病辞归.殁时，年适符其数。盖山堂生平固寡言笑，耽禅悦也。

　　刘文清书自成一家诸城刘文清书法，论者譬之以黄钟、大吕之音，清庙、明堂之器，推为一代书家之冠。盖以其融会历代诸大家书法而自成一家，所谓金声玉振，集羣圣之大成也。泗州杨文敬公士骧所藏文清真迹甚多。盖其自入词馆以迄登台阁，体格屡变，神妙莫测.其少年时为赵体，珠圆玉润，如美女簪花。中年以后，笔力雄健，局势堂皇。迨入台阁，则炫烂归于平淡，而臻炉火纯青之境矣。世之谈书法者，辄谓其肉多骨少，不知其书之佳妙，正在精华蕴蓄，劲气内敛，殆如浑然太极，包罗万有，人莫测其高深耳。

　　刘文清书有代笔文清平生书楹联常用紫毫笔，尤好用蜡笺、高丽笺.官尚书时，判诺，辄画十字，有司员仿为之，文清辄辨出，曰：「吾画不可伪也。」然文清有三姬，皆能代之，可乱真，外人不能辨。晚年多代笔，其但署名「石庵」二字，及用长脚石庵印者，皆代笔，瑛梦禅亦其一也。或曾见其与三姬人论书家信，指陈笔法甚悉。

　　庄然一终于书庄然一，名宝书。善八法，初取径于董香光诸名家，其后直窥晋人之室。游京师，就试北雍，依其从叔于大兴县署。每作一书，当时之善书巨公如刘文清、钱唐梁山舟侍讲同书，无不交口赞扬之，由是居都中数年，名日益盛。而数奇不偶，屡困场屋，喟然曰：「吾其终于书耶？」每当酒后耳热，操笔纵横，虽长条巨幅，俄顷之间淋漓殆遍，其抑郁不平之气悉寓于书，故崛强夭矫，无一平笔.人于醉中求之，累纸不吝，及醒，则虽一楹帖，亦靳不予人。

　　王梦楼书名播朝鲜王梦楼太守文治，书名绝大，闻于海外，朝鲜人尝以饼金易其字。当时有谚曰：「天下三梁，不及江南一王。」其随手所作行书，实饶天趣，自用己法，殊觉无味。然世人必以其己法为真本，以行书为赝作也。

　　陈匏庐书似董香光陈匏庐宗伯邦彦之书，得董香光神髓，故酷似之。自少至老，日有书课，临摹至千万本。人往往取其书，截去某人临数字，即以伪充香光书，售得善价，收藏家多不能辨。圣祖最喜香光字，遇外吏进呈之本有疑似者，辄沈吟曰：「其陈邦彦书耶？」高宗尝出内府香光真迹数十轴，于召见时询之曰：「其中孰为汝所书者？」匏庐审视良久，叩首谢，亦竟不能自辨也。

　　陈随贞书似董香光陈太史随贞，阳城人，文贞公廷敬犹子也。少年登科，入词馆.引疾归，辟别墅于县治东北二里许之青林沟。诗酒之外，游艺翰墨，以董香光为宗，每掷笔自观，叹为神似，辄署董款。后十余年，游京师，得一董帖，爱之至，购以五百金，以为此真董字之最佳者，详玩之，乃己所书也。

　　刁约山书摹颜柳慈溪刁戴高，号约山。善书，法颜、柳，结体劲正，腕力独健。索其代书者屦填户，约山因亦藉润笔资以佐药饵.然性狷介，不代显者署名。尝曰：「吾书，五尺童子望而识之，奈何为捉刀乎？」遇亲故有求，欣然应之，无吝色，虽大幅尺素，亦无不餍其所欲而去。

　　纪文达自谓涂鸦纪文达公博洽淹通，今世之刘原父、郑渔仲也。独不善书。即以书求者，亦不应。其书斋所设之砚，有匣，镌二诗于上去：「笔札怱怱总似忙，晦翁原自笑锺、王。老夫今已头如雪，恕我涂鸦亦未妨。」「虽云老眼尚无花，其奈疏慵日有加。寄语清河张彦远，此翁原不入书家。」

　　成亲王善书法成亲王永瑆，为高宗第十一子。善书法，幼时握笔，即波磔成文。尝有康熙时某太监，言其师少时犹及见董香光握笔，惟以前三指握管，悬管书之，王故推广其语，作拨镫法，名重一时.高宗特命刊其帖序，行诸海内以荣之。仁宗尝勅王集生平所书各帖上石，赐名诒晋斋，王因自号诒晋斋主人。又所书宫扇十三行小楷尤精，妙入能品。

　　假成亲王书宣城梅某，秋闱下第，以王文简铭砚及成亲王临《争坐位论》一册，售二十金于某，乃为桂香东所见，携以示王。王大惊，为跋于后，凡千余言，有云：「此册之妙，胜我十倍。使我再写十年，未必能及。乃仍假我名，惭不可忍。」

　　王惕甫曹墨琴以书见称苏州自明季以来，书家用笔，皆以轻秀俊逸见长.至王惕甫广文芑孙，始以遒厚浑古矫之，遂为三百年所未有，虽退谷、义门，犹当让出一头，何况余子。其妇曹墨琴夫人之书，则气静神闲，娟秀在骨，应推本朝闺阁第一。此卷前段，王书杂帖诗十二首，行楷相间，款题「癸丑四月浴佛节前一日，会试榜发下第，明日复入宫馆，食讫而散，归休家寓，客亦不至，辄书旧作数首，奉寄稼园先生正之。惕甫王芑孙」。后段曹夫人小楷，书《蜀江春日文君濯锦赋》一篇，款题「乾隆癸丑新正十日，书于京师寓馆之写韵轩。墨琴女史曹贞秀」。纸尾有惕甫跋云：「愚夫妇性皆好书，皆不自意以书见称，遂有古人学书费纸之患。长安中求纸，都不中书，每一临池，动成苦恼。近闻吾老友稼园先生自以新意制纸，浆硾得法，与笔墨相宜。宋诸公多讲治此事，若欧阳公、黄山谷、二蔡、二米，无不能书，盖必识书之利病而后识纸之精粗，则以稼圃而治纸，固宜与碌碌者异也。偶寄此卷，附言其后，俾知愚夫妇方拮据破砚劣豪之下，庶几他日干当人北来，且不惜数番之惠耳。癸丑五月二日，芑孙附识.」

　　顾湘舟有三姬人能书钱警石尝于武林之吴山，遇吴门顾湘舟文学沅，知其收藏旧籍及金石文字，甲于三吴，剧谈久之。既而过访寓斋，以其姬人绿卿、素君、紫娟合书团扇见赠，属题《绣余读书图》，率成三绝句，诗云：「东吴顾文学，卅载旧知名。阅肆得相遇，高谈四座惊.」「赠我白团扇，丹青一一工。腐儒无艳福，也幸拂清风.」「南面百城拥，豪于列屋居。岂知读画后，分校数行书。」

　　蒋湘帆论学书蒋湘帆，名衡，金坛人。善书，为大瓢山人杨宾弟子，后改名振生。尝云：「学书者不能为人宗祖，亦当与古人为弟昆，何至为人子孙，甚至甘同奴仆.」

　　蒋湘帆写十三经雍正丁未，蒋湘帆书《法华经》成，以视王吏部雨　澍。王曰：「儒者写释氏书，不足道，无已，书十三经乎？」蒋颔之。客有笑其为王所愚者，不顾也。于是涓吉张筵，祀先圣，饮客称庆，先其所难.五年而《左传》成；又五年，群经次第毕成。其书《左传》，始于家，卒业于曲阜，书《礼记》，在山东.书《尚书》，在无锡，余皆在扬州之琼花观.初，蒋以恩贡除英山县训导，以写经故，力辞，不赴。会有乾隆丙辰宏博科之荐，制府将征举之，又固辞.至是始就，凡十二年，实戊午也。小玲珑山馆主人马秋玉兮出白金三千，为之装潢，成三百册，五十函。己未八月，由河督高文良公斌进呈，奉旨，授国子监正衔，将议交武英殿刊刻，会有沮之者，乃止。庚戌，高宗以其年近七十也，念其尊经之功，刊其书于太学.乙卯春，告成。

　　历代之校刊石经，固亦班班可考也。汉灵帝诏蔡邕等校刊石经，始于熹平乙卯，竟于光和癸亥。魏正始朝所刻石经，与之并列。初毁于拓跋魏冯熙之取造寺塔，再毁于北齐神武之迁邺沈于河，三毁于隋迁至长安以造宫室。至唐初，汉、魏石经皆略尽.晋太康中石经，裴秀所书也。唐石经，以《月令》为《礼记》首篇者，玄宗天宝时所刻也。始于太和，成于开成，文宗所刻也。后蜀孟昶石经始于昶广政，未毕，而蜀亡。《春秋》三传，至宋仁宗皇佑己丑始成，而统名为蜀石经。北宋石经，仁宗嘉佑辛丑章友直等书也。南宋石经，高宗书也。《明一统志》载燕城南石经碑二，金所刻也。各朝石经皆堙没，开成后，蜀犹有存者，复不全，至是而灿然具备矣。

　　梁山舟书名播中外梁山舟学士书法名播中外，论者谓刘文清朴而少姿，王梦楼艳而无骨，翁覃溪临摹三唐，面目仅存，汪时斋谨守家风，典型犹在。惟梁兼数人之长，出入苏、米，笔力纵横，如天马行空，汪文端、张文敏后一人而已。

　　梁性孤僻，作书喜用许虚白纸，夏岐山、潘岳南笔，刻石必陈云杓、陈如冈、冯鸣和。及虚白纸盛行，冯、潘、夏、陈因以致富。

　　时日本国有王子好书，介舶商求梁评定。琉球生自太学归国，踵门丐书一纸，曰：「持是以复国王耳。」

　　梁手写《文选》十六小册，有嘉庆丙子自跋云：「始壬申至丙子。」盖五年毕事。全书无一字草率，有误者，则朱书其旁。

　　梁山舟书无代笔古之名书家，皆有代笔，苏子瞻代笔为高述，赵松雪代笔为郭天锡，董香光代笔为吴楚侯。梁山舟书名甚着而无代笔，惟汤昼人庶常锡蕃、沈友三明经益颇肖其书，其为人作字，尝署梁名，非代笔也。

　　戴延仲书学钱献之嘉定戴听鸿，名延仲。能学钱献之书法，以赝乱真，人莫能辨。吴县江沅偶见篆书一幅，署钱坫名，曰：「笔力逼真，惟中有一字假借不合，十兰不应有此误也。」徐访之，知为延仲赝作，乃招之往，曰：「以君笔力，不患不传，何必假名前人？但作隶须通六书。」以段氏《说文》授之，学益进，时称活钱坫。延仲，嘉、道间人，居安亭。

