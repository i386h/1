<!-- { "loadSidebar": true } -->
　　匏有大笙十七簧，下接紫檀木，以代匏为管，本攒众管于一匏，而共一吹口。每管设簧以取音。小笙之制如大笙，而四管无簧，故簧止十三管。

　　埙

　　埙，烧土为之，朱漆绘金云龙，垂五彩流苏为饰。有黄锺埙、大吕埙二种，黄锺埙以八倍黄锺积为体，大吕埙以七倍黄锺积为体，皆顶上一孔，前四孔，后二孔。

　　德化瓷笛

　　德化瓷笛色莹白，式亦精好，但累百枝无一二合调者。合则声凄朗，远出竹上。云梦柯亭之外，又有此异种，若入李謩手，即至入破，当不患磕然中裂矣。

　　建鼓

　　建鼓，以木为匡，冒以革，穿径为方孔，以柱贯其中而树之趺，趺上为座，以受柱。圆柱之上为托云，以承鼓。柱贯鼓上，出以擎盖，盖上压梁，上植金鸾.

　　大鼓

　　大鼓，腹中安铜胆，平悬于架。

　　杖鼓

　　杖鼓，上下二面，木匡细腰，以红漆竹片击之。其制始于汉、魏，今有大小二种.

　　小杖鼓

　　小杖鼓，《元史》谓之扎鼓，左手持而右手击之，盖后周杖鼓也。有三等之遗制。

　　手鼓

　　手鼓，不知其所自起，左手持而右手以槌击之。《周礼？小师》：「小乐事，鼓朄.」此或其遗也。光绪时，有击手鼓售技于市者。鼓有耳，贯之以绳，络于项而击之。凡用槌三，手执其一，而掷其一于空中，随落随接，此上彼落，左右递更，疾徐中节，绝无累黍之差。

　　龙鼓

　　龙鼓，匡绘五彩云龙，四旁金铜环，系以黄绒绦，陈则置鼓于架，行则挂鼓于项。历代卤簿，鼓各不一，古横悬盖，今平置，有衣，微不同耳。

　　行鼓

　　行鼓，一名陁罗鼓，上大下小，匡贴金铜钉钹，环系以黄绒绦，跨于马上，下马陈乐，则悬之于架。唐有三面鼓，形如缸，首广下锐，冒以虺皮，类此。

　　导迎鼓

　　导迎鼓，制如大鼓而小，匡绘五彩云龙，腹内安铜胆，四旁镀金，环以黄绒绠举之。

　　俳鼓

　　俳鼓，朝鲜国乐制，与卤簿龙鼓相似而微小，两旁施铜环，以黄扁绦系于项。

　　军鼓

　　军鼓，军中所用以整步伐者，为铜铸之圆筒，上下覆以皮革，四围有绳，用小木槌敲之。

　　太平鼓

　　海宁朱声元贡生锽《咏太平鼓》诗曰：「六街冬冬鼓声彻，蠢者以动句者茁。其声刚劲气激扬，缀以铮铮几环铁.瓦腔革面古制移，炼铁糊纸凭胶黐.非鼖非鼗号曰鼓，金声革声齐奏之。纸作皮肤铁为骨，下拟斗柄上满月。羣星在掌光摇摇，耳畔蛰雷争奋越。曾听腊鼓知春生，况复土鼓迎时鸣.羯鼓催花石鼓猎，那及社鼓兴耕氓。太平鼓击击且走，握之以左击以右。一哄鞭挝短棰声，几番高下小儿手。初疑方响梨园敲，旋兼中节铜丸抛。繁音飒飒砉然止，倏尔涛籁喧堂坳。朅来舞手复蹈足，日作呕哑太平曲。何如击壤康衢中，助汝含哺同鼓腹。」

　　搏拊

　　搏拊，如鼓而小，匡上衔小金环，以黄绒绦系之，横置之趺。凡合乐，工人挂于颈，以手击之。其用，则鼓每一击，搏拊再击，以为应和之节。

　　塞塔尔

　　塞塔尔，回乐也。木槽通柄，槽如茄形，面平下圆，冒以革，柄面平，背圆，两侧有八轴丝弦二，双钢弦一，单钢弦六，应丝弦以取声。

　　达卜

　　达卜，回乐也。木腔，冒以革，以手指击之。

　　那噶喇

　　那噶喇，回乐也。状类行鼓，铁匡，上大下小，冒以革，以二木杖击之。

　　柷

　　柷，所以起乐，上阔下小，状如方斗。三面正中，各设圆鼓以受击，一面开圆孔以出音。椎用绿漆入楞，投椎其中，撞之。其一面有孔者，殆如琴瑟底之有孔以取声，非便于纳手其中也。

　　敔

　　敔，所以止乐，状如伏虎。背上有二十七龃龉，通体有红黑斑纹，趺以金漆，旁施两耳以置籈，籈以竹为之。击法，先三击首而后戛其背。

　　拍板

　　拍板，坚木为之，六片，联以黄绒紃，左右各三片，合击之以为乐节。

　　拍

　　拍，紫檀板四片，以弦合三片为一束，束其二，以一片拍之，下一片略厚，用以节乐。古本用节，晋、魏间有宋纤者，善击节，以木拍代之，拍始此。

　　番部拍

　　番部拍，紫檀板三片，以二片为一束，执一片拍之。拍小于拍板，番部拍又小于庆隆舞拍，其用则同。

　　画角

　　画角，木质空心，腹广端锐，设木哨，入角口吹之。

　　胡笳

　　胡笳，本角音，上下用角，即古角之遗制也。

　　巴拉满

　　巴拉满，回乐也。状类头管，以木为之。本小末大，饰以金，木管上口安芦哨，应笛声。

　　觱篥

　　觱篥，喀尔喀乐，即唐芦管也，惟多金口耳。

　　清稗类钞

　　戏剧类

　　今剧之始

　　六朝以还，歌舞日盛，然与今剧为不类。自唐有梨园之设，开元朝分太常、俗乐，以左右教坊典之，乃为今剧之鼻祖。伶人祀先，明皇是称，固其宜也。惟唐人以绝句入歌，朝有佳作，夕被管弦，昌龄画壁旗亭，「黄河远上」一曲，遂成千古。其事简易，去今调远甚。盖院本始于金、元，唱者在内，演者在外，与日本之演旧戏者相仿。今开幕之跳加官，即其遗意。金、元以后，曲调大兴，按谱填词，引声合节，乃为昆曲之所自出。今剧由昆曲而变，则即谓始自金、元可也。

　　戏之劣处，无情无理，其最可笑者，如痛必倒仰，怒必吹须，富必撑胷，穷必散发，杀人必午时三刻，入梦必三更三点，不马而鞭，类御风之列子；无门故掩，直画地之秦人。举动若狂，情词并拙，此犹可云示意于人也。至于手不执圭，障袖若琵琶之遮面；人孰我问，登台如小鸟之呼名。王曰孤王，寡人绝对；父曰为父，王季多逢。而且汉相秦丞，有匈奴大人之号； 「 下有必称上官为大人。」 齐兵魏卒，得满洲壮士之称. 「 凡扮胡人，必红顶花翎，称其卒伍曰巴固鲁。」 包孝肃以文正为名，贾半闲以平章作字。将军衷甲，必右袒以搴旗； 「 袍带戏往往曳一袖于背，庙堂坛坫恐万无此式。」 美女捧心，却当门以掩袖。 「 且两袖恒交掩于腹下。」 种种乖谬，思之哑然。大抵今剧之兴，本由乡鄙，山歌樵唱，偶借事以传讴；妇解孺知，本无心于考古。故剧词自为一类，过雅转觉不伦；本事全出稗官，正史绝无所采。或用平话之称谓，或遵昆曲之排场，积久相沿，遂成定例矣。

　　戏剧之变迁

　　国初最尚昆剧，嘉庆时犹然。后乃盛行弋腔，即俗呼高腔一曰高调者。其于昆曲，仍其词句，变其音节耳。京师内城尤尚之，谓之得胜歌。相传国初出征凯旋，军士于马上歌之以代凯歌，故于请清兵等剧，尤喜演之。道光末，忽盛行皮黄腔，其声较之弋腔为高而急，词语鄙俚，无复昆弋之雅。初唱者，名正宫调，声尚高亢。同治时，又变为二六板，则繁音促节矣。光绪初，忽尚秦腔，其声至急而繁，有如悲泣，闻者生哀，然有戏癖者皆好之，竟难以口舌争也。昆弋诸腔，已无演者，即偶演，亦听者寥寥矣。

　　欧人研究我国戏剧

　　晚近以来，欧人于我国之戏剧，颇为研究，英人博士瓦儿特，德人哥沙尔、那洼撒皆是也。

　　瓦儿特着一书，曰《中国戏曲》，分四期，曰唐，曰宋，曰金元，曰明，并就《琵琶记》及其它戏剧之长短略评之。

　　哥沙尔着一书，曰《中国戏曲及演剧》，分八章，一中国国民精神与其戏曲，二中国之舞台徘优及作剧家，三中国之剧诗，四戏剧之种类，五人情剧及悲剧，六宗教剧，七性格喜剧与脚色喜剧，八中国之近世剧。

　　那洼撒着一书，曰《中国及中国人》，虽非戏剧专门之作，惟其中一章，有就我国戏剧各种方面加以评论者。

　　此外尚有《中国戏剧》二册，一为法人巴散着，一为法人格兰着。

　　昆曲戏

　　昆曲戏创始于昆山魏良辅，以前仅有弋阳、海盐二腔。魏出，始能以喉转声，别成一调，遂变弋阳、海盐故调为昆山腔，盖以地名。梁伯龙填《浣纱记》付之，即王元美诗所谓「吴阊白面冶游儿，争唱梁郎雪艳词」者是也。

　　或曰，创自明季之苏昆生，盖以人名。意者曲调相沿已久，昆生曾出新意润色之，声律乃益完密，好事者即以其名名之欤？

　　康熙朝，京师内聚班之演《长生殿》，乾隆时，淮商夏某家之演《桃花扇》，与明季南都《燕子笺》之盛，可相颉颃.淮商家豢名流，专门制曲，如将苕生辈，均尝涉足于此，故其时为昆曲最盛时代。而昆山之市井鄙夫及乡曲细民，虽一字不识者，亦能拍板高唱一二折也。

　　嘉、道之际，海内宴安，士绅燕会，非音不樽。而郡邑城乡，岁时祭赛，亦无不有剧。用日以多，故调日以下，伶人苟图射利，但求窃似，已足充场，故从无新声新曲出乎其间，《缀白裘》之集，犹乾隆时本也。

　　道光朝，京都剧场犹以昆剧、乱弹相互奏演，然唱昆曲时，观者辄出外小遗，故当时有以车前子讥昆剧者。浙江嘉、湖各属，时值春秋二季，尚有卖戏于闹市者，盖浙人犹有嗜之者也。

　　咸、同之季，粤寇乱起，苏、昆沦陷，苏人至京者无多。京师最重苏斑，一时技师名伶，以南人占大多数。自南北隔绝，旧者老死，后至无人，北人度曲究难合拍，昆剧于是不绝如缕.光绪时，沪上戏园仅有天仙、咏霓、留春诸家，皆京剧也，惟大雅为纯粹之昆剧。依常理论，昆剧应受苏人欢迎，顾乃不然。虽竭力振作，卖座终不能起色。维持数载，卒以顾曲者鲜，宣告辍业.社员大半皆苏产，相率归去，或习他业，或为曲师，贫不能自存，几至全体星散。越数载，始有人鸠集旧部，组织聚福园，开演于苏垣之府城隍庙前，虽不能发达，然尚可勉支也。及阊门辟马路，大观、丽华诸园接踵而起，冶游子弟趋之若骛，聚福遂无人顾问，不得已遂又歇业.然诸伶旣聚则不可复散，乃易其名曰全福，而出外卖戏。频年落拓，转徙江湖，旧时伶工，凋亡殆尽，继起者又寥寥无几，宣统时閴如矣。

　　高调戏

　　绍兴之高调戏，一名高腔，疑即古之所谓曼绰也。伶工曼声长歌，后场之人从而和之，祝允明所谓「趁逐悠扬」者是也。其卖技江湖，大抵不出宁波、绍兴二郡。

　　乱弹戏

