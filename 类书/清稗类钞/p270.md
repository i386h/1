<!-- { "loadSidebar": true } -->
　　鼻之有环，自蛮族外，不常见。有之为江淮间之男女，盖例以牛之穿鼻而易育也。大率以银为之。

　　朝珠

　　五品以上文官，皆得挂朝珠。珠以珊瑚、金珀、蜜蜡、象牙、奇楠香等物为之，其数一百有八粒，悬于胸前。有小者三串，两串则男左女右，一串则女左男右。又有后引，垂于背。本即念珠。满洲重佛教，以此为饰，故又曰数珠。

　　碧霞犀朝珠

　　颐和园侧有居民李姓者，玉田县人，家藏碧霞犀朝珠一挂，记念皆明珠也，价值数万金。光绪中，内监李莲英欲之而不得，因授意宿卫军统领某。某因传令于其勇曰：「有能得朝珠者，立赏哨官。」麾下执械蠭往，则其人已遁，于是有颐和园被盗之谣。

　　编检挂珠

　　定例，文职五品以下，不得悬带朝珠。翰林院编、检亦五品也。泊雍正乙巳，御门听政，始派翰林编、检四人侍班。干隆丁巳，高宗以翰林班在科道前，科道挂珠而翰林独否，不足以肃朝仪，特谕修撰、编、检一体悬挂。其后则不兼讲官者亦挂珠矣。

　　中书挂珠

　　内阁中书挂朝珠，自严侍读长明始。严官中书，时充方畧馆官，以书局在内廷，例许挂珠也。其后则中书不兼馆差者，无不挂珠，并举贡之议叙中书衔、捐职双月中书者，亦靡所区别，即捐纳之科中书，亦且一串牟尼项下垂矣。

　　数珠

　　数珠，亦曰念珠，念佛时所用，以记诵读之数者也。《木槵子经》云：「当贯木槵子一百八个，常自随身，志心称南无佛，南无法，南无僧，乃过一子。」即数珠也。

　　藏人念珠之材料，或内地树木，或以产于外部喜马拉雅山某树之种子，或人之头盖骨，尚有玻璃、水晶、蛇脊骨、象脑中硬物质、赤檀香、胡桃等种种制成者。俗谓各种佛菩萨，当因其所好以佩之。

　　云南之丽江有摸梭山，出黑玉，名曰贝峯石。初固不黑也，为正绿色，或沾油，或以污手抚之，即黑矣。有制以为念珠者。

　　香珠

　　香珠，一名香串，以茄楠香琢为圆粒，大率每串十八粒，故又称十八子。贯以彩丝，间以珍宝，下有丝穗，夏日佩之以辟秽。

　　多宝串

　　多宝串，以杂宝为之，贯以彩丝，妇女所用，悬于襟以为饰。

　　领章

　　领章，陆海军将官礼服领上之饰也。用金线或银线为识，以官之高卑别之。

　　领结

　　领结，西式衣服之附属品，有二种，或悬胸前，或附颈下。均以绸制，平时用彩色，庆祝用白，吊丧用黑。

　　项圈锁

　　嘉庆时，扬州玉肆有项圈锁一，式作海棠四瓣。当项一瓣，弯长七寸，瓣梢各镶猫睛宝石一，掩钩搭可脱卸。当胸一瓣，弯长六寸，瓣梢各镶红宝石一粒，掩机钮可叠。左右两瓣各长五寸，皆凿金为榆梅，俯仰以衔东珠，两花蒂相接之处，间以鼓钉金环。东珠凡三十六粒，每粒重七分，各为一节，节节可转。为白玉环者九，环上属圈，下属锁。锁横径四寸，式似海棠，翡地周翠，刻翠为水藻，刻翡为捧洗美人妆。其背镌「干隆戊申造，赏第三妾院侍姬第四司盥」十六字。锁下垂东珠九鎏，鎏各九珠。蓝宝石为坠脚，长可当脐。估客告人云：「某尼所寄售也。」尼少侍贵人爱姬入都，锁面所镌，即姬小像。贵人既败，尼以婢故，得自赎，脱籍归南中，惊悸舍身，为比丘尼矣。其干质珍丽，制作工巧，为值盖累万也。重儓下婢，奢僭如是，他物称之。干隆戊申为五十三年，正和坤柄国时也。

　　木枷

　　滇中苗，倮，（上棘下火），爨，么些之属，担负货物，项戴半木棚，徒行亦不暂脱。相传诸葛武侯定南蛮，设此以号令群夷，使其不敢与汉人为伍，以别贵贱，不知非也。戴木枷者，殆可负重以便农工作苦之用耳。

　　扳指

　　扳指，一作搬指，又作挷指，又作班指，以象牙、晶玉为之，着于右手之大指，实即古所谓韘.韘，决也，所以钩弦也。

　　金指甲

　　金指甲，妇女施之于指为饰。欲其指之纤如春葱也。自大指外皆有之。有用银者，古昤弹筝所用之银甲也。又有用银而加珐琅者。程子大以《生查子》词咏之云：「纤影傍妆台，滴粉调新水。嫩护玉葱芽，弹落银筝泪。娇小十三年，不解愁滋味。昨夜小阑花，掐破葱痕细。」

　　指环

　　指环，以贵金属或宝石制之，约之于指，以为美观。初惟左手之第三、第四两指，后则惟所欲矣。亦谓之戒指。纣作宝干指环。汉宫人御幸，赐银指环。盖古宫禁中本用以为嫔妃进御或有所避忌之符号，后世遂用为普通之指饰，故曰戒指。大宛娶妇，先以同心指环为聘，今乃以为订婚之纪念品，则欧风所渐也。朱竹垞有咏金指环词，调寄《临江仙》，词云：「削就葱根待束，挂将榴火齐炎，殷勤搓粉为君拈。爱他金小小，曾近玉纤纤。数徧檀郎十指，带来第五犹嫌。凭教丽句续香奁。解时愁不断，约了闷翻添。」程子大以《生查子》词咏之云：「香印嵌珠圆，翠影回金缕。浣了玉纤纤，十指中央住。晓起约葱尖，笑向檀郎语。昨夜梦回初，卸入鸳衾去。」

　　钏

　　钏，臂环也，俗谓之镯。古男女适用，今以妇女用之者为多，有金翡翠、白玉镶嵌、金刚钻、珠宝各种。程子大有咏钏词，调寄《生查子》云：「阑畔握香荑，花里停筝柱。双袖乍回时，逗响分明处。琥珀赠从君，翡翠抛怜汝。脱卸一边情，枕臂偎郎语。」

　　铜圈

　　光绪时，载漪统带神机营，有幕友浙人名王凤歧者，献策令右臂各戴铜圈如钏，以为标识，盖恐其临阵脱逃也。庚子之变，营兵尽作义和团。八国联军入京师，搜寻余匪，营兵等以圈系熟铜所铸，捋之不下，劈之不开，联军以为左证，见即杀之。

　　足钏

　　足之有钏，闽、粤之男女为多，以银为之。男长大，则卸之，女非嫁后产子不除也，而缠足者则无。

　　一身佩二十余物

　　某尚书丰仪绝美，妆饰亦趋时。每出，一腰带必缀以槟榔荷包，镜扇、四喜，平金诸袋，一钮扣必缀以时表炼条、红绿坠、剔牙签诸件，胸藏雪茄纸烟盒及墨水、铅铁各笔、象皮图书、帐簿、手套、金刚钻戒指、羊脂班指、汉玉风藤等镯。统计一身所佩，不下二十余种之多。

　　黄带子

　　凡宗室，皆系黄带，故俗称宗室为黄带子。

　　红带子

　　凡觉罗，皆系红带，故俗称觉罗为红带子。

　　忠孝带

　　忠孝带，一曰风带，又曰佩帉，视常用之带微阔而短。素巾亦曰手巾，行装必佩之。蒙古松文清公筠谓国初以荷包储食物，以佩帉代马络带者。而满洲震载亭大令钧辨其说，谓闻之前辈，以为马上缚贼之用。凡随扈仓猝有突仪卫者，无绳索，则以此缚之，盖备不虞之用耳。或曰，如以获罪赐尽，仓猝无帛，则以此带代之，故曰忠孝。

　　带镮

　　国初带镮，用左右二块，系以汗巾、刀觿等类。旋增前后二块，以为美观。后惟用腹前一块，带不垂下。或有左右二块嵌宝石、镀锬金银者，人人可用，不复分别等差矣。

　　于文襄佩表

　　内廷诸臣趋直，各佩表于带以验晷刻。于文襄公敏中在官，于高宗晚膳前，应交奏片，必置表砚侧，视以起草，虑迟误也。

　　妇女佩金钱表

　　光绪中叶，妇女有以小表佩于衣衽间以为饰者，或金或银，而皆小如制钱，故呼曰金钱表。

　　总督带刀

　　文臣无带刀者，惟总督腰许带刀，兼武事也。范忠贞公承谟陛见时，召对良久，谢恩出，遗小刀于殿上，圣祖云：「此必范卿之物。」乃命侍卫送还。盖此为平日系腰，遇宴飨时割肉之刀也。

　　克辟勒拉默

　　徐星伯自伊犂归，携一小圆钱盒，大如拇，上镂银，文绝细，远观之，俨若萆麻子。下有键，所以筦开阖者。上有钮，若表之环，辟之盖之。里色赭底，其中有翠色小雀，红其首，罩以玻璃，如指南针，而雀之首西向。实回回教中阿浑之所佩者也。

　　回俗每日于未时以后五时，必向西礼拜。盖其祖国在西，故礼之，且以送日也。然惟阿浑之最尊者方得佩之。其物出于藏地，回疆亦少，得之甚不易也。星伯过叶尔羌时，遇克什米尔部人，货得之，其名曰克辟勒拉默。

　　折叠扇

　　折叠扇，通称折扇，古名聚头扇。光绪中叶以前，长可尺余，后仅七八寸。

　　宫扇

　　宫扇以丰润、杭州所出折扇为贵，图画工细，扇骨有多至百二十根者。及欧风东渐，大内多置电气机扇。然适手所用者，初夏则丰、杭折扇，仲夏则芭蕉团扇，盛夏则雕翎扇。扇柄以金玉、象牙、玳瑁等为之。雕翎或十一叶、九叶、七叶、五叶不等，愈少愈贵，有值数百金者。

　　阮文达制昉古团扇

　　团扇之名甚古，汉已有之。有明中叶，乃行折扇，至本朝尤盛，遂不复知有古制矣。阮文达于嘉庆丙辰提学浙江，尝得一古团扇，有马和之画，杨妹子题，因依式仿制，以赏诸生之试列高等者。时钱塘陈云伯大令尝应岁试，赋此题，有云：「江南三月春风歇，樱桃花底莺声滑。合欢团扇翦轻纨，分明采得天边月。南渡丹青待诏多，传闻旧谱出宣和。入怀休说班姬怨，羞见曾怜晋女歌。班姬晋女今何有？携来合付纤纤手。阑前扑蝶影香迟，花间障面徘徊久。楼台花鸟院中春，马画杨题竟逼真。歌得合欢词一曲，不知谁是合欢人？」文达阅之，大加称赏，拔置第一，刻入浙江诗课及《定香亭笔谈》。不二十年，团扇之制遂行满天下。钱梅溪尝有《团扇》诗赠文达云：「用舍行藏要及时，制成团扇寄相思。时来毕竟如公少，明月清风一手持。」

　　蒲扇

　　蒲扇，以蒲为之，质轻而价廉，便于家用。仁和黄铁庵郎中钟有《题圆蒲扇》诗云：「谁把青蒲织细纨，携来皓月比团圞.轻摇渐觉凉风至，犹带湘江五月寒。」

　　王壬秋不握扇

