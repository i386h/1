<!-- { "loadSidebar": true } -->
　　有某绅在扬州买妾，连相数家，悉不当意。惟一缊寄居卖女，女十四五，丰姿姣好，又善诸艺，大悦，以重金购得之。至夜，入衾，肤腻如脂，喜而扪其私处，则男子也。骇极，方致穷诘，盖买美僮加意修饰，设局以欺人耳。黎明，遣家人奔赴媪所，则已遁，中心懊丧，进退莫决。适浙中同年某来，因告之。某便索观，一见大悦，以原金赎之而去。

　　僧以王某为人猬

　　祥符县有三教庵，距城十余里，僻在荒野，旁近无居民。康熙壬戌七月，有武秀才王某自远道访旧而归，孑身无伴，暑渴且甚，暂憩于庵。庵僧以茶饮之，遂懵然不能言，两目瞪视而已。随有一僧以二寸许针，从左手腕刺入，初觉微痛，渐乃不省。遂解其衣，髠其顶，复将百针自腰以上，凡肩背胸膊，悉密钉之，竟成人猬。乃以柳舆舁之出庵，周行村镇，宣佛号，且曰：「有能施银钱者，为拔一针。」檀施颇集。旋至城市，观者如堵。众中有一人就而迫视之，良久，亟呼曰：「此我表弟王某也，何至是？」僧骇走。市人擒僧鸣县，押取解药，为去针尽，乃苏。时蒲圻黄岵云令祥符，鞫治得实，遂置僧于法。

　　黠妇以伪夫取财

　　张秋者，山东某邑之属镇也。有一妇，年三十余，雇驴至兖州探亲，驴夫从之行。中途，问驴夫有妇乎，曰：「无。」妇曰：「我亦新寡，与汝可为夫妇矣。」驴夫大喜，因野合焉。既至，谓驴夫曰：「我母家颇丰，子衣如此，不便同归。」因予十金，令至缎肆买缎持归。妇密烧其数处，驴夫不知也。妇曰：「如此破缎，汝买之何用！可于饭后往易。」则已密置毒于饭中。驴夫食讫，遂同至缎肆，争论间，毒发死矣。妇以缎肆杀夫，欲鸣官。缎肆中人急以五百金贿妇，妇遂挈资骑驴而去，盖借驴夫以挟诈也。此康熙辛未事。

　　僧以邪术骗金

　　雍正时，常熟某巨公退归林下，雅好方技，一时术士多归之。僧某称自峨眉来，无长物，惟携一钵。阍者不为通。僧置钵门前，拨之，不动，怪之。僧使审视，则钵中忽若湖海，波浪涌现，鱼龙出没。大惊入告，某礼之为上宾。一日，僧邀某游山，携手一跃，身入钵中。行数十里，有山巍然，千峯万壑，景色绝异。僧曰：「赤城也。」登其巅，但见红日初出，荡漾海波，霓隐电没，五色毕具。某大乐。僧请至山坡寺中少憩，即亦徐步从之。寺甚古，前后松柏，皆虬盘龙褗，类千岁物。僧进伊蒲馔，香洁清净，食之而甘。已而此僧忽不见，以问寺僧，寺僧曰：「彼言公披薙于此，将不归矣。」某大窘，再三乞哀。寺僧要令捐十万金，助修正殿，某书券与之。书毕，向僧复至，拱手谢过，引钵示某，请窥之。某俯视，则见一家儿女眷属，皆在眼前，回顾，身故俨然坐堂前也。寻向僧，不复见。发箧，失金而得券，竟寝其事。或曰，此白莲教邪术所为也。

　　粤西多拐骗妇女

　　干隆以前，粤西拐骗妇女之案极多，及访其被拐者，则又非原夫，而先为拐得者，甚至有一拐再拐三四五拐，辗转而归之原夫者。故凡妇女出行，必夫自送之，否则即如行李货物之为他人所有矣。

　　方九麻子影射盗名以欺僧

　　干隆时，直隶总督方勤襄公维甸之族叔曰九麻子者，少无赖，能以术攫人财，屡犯法，捕弗获。中年，忽走保定，投勤襄，自陈改行，愿为走卒以自效。勤襄使佐内署会计事，月给以数金。任事勤谨，且谦抑，主计者屡称誉之于勤襄，乃数倍其月给，而勤谨谦抑如故。偶出，必购旧皮箱归以为常。数年，积百数十具。人问之，曰：「无他，予亦欲为贩客耳。南方革货贵，北货直贱而坚，虽费舟车资，获利犹倍蓰也。」

　　一日，九麻子请于勤襄，谓将归省母，乞假数月，允之，且厚赆焉。乃雇大车十余辆，载箱以行，加锁焉，亦不知其中藏何物也。先是，勤襄尊人恪敏公观承之出塞省亲也，尝道经沙河县之伽蓝寺。某岁，大风雪，冻饿，僵于寺门外。主僧舁入，救之苏，给以粥糜药饵，更赠裘与金。数日病已，将行，谓僧曰：「苟富贵，必大兴尔寺。」及官直督，乃捐万金修寺。僧又置良田数千顷，跨三邑界，有下院数十处，九麻子夙知之。是日抵寺，谒主僧，谓受制府命，护衣笥还里，距驿尚远，不得达，乞假一宿，僧许之。乃积笥于僧之密室，更命沙弥备浴器，购皮纸数十张，面餬一器，置浴器密室，以皮纸严封窗隙。僧以时方盛暑，见而异之。及浴，僧窃窥，乃坐浴器中作恨恨声曰：「皆尔作怪，致名播全省，无立足地。」随语，随拔其骽之毫毛。僧白之主僧，主僧讶曰：「是必赏格中人也。数月前，有大盗号飞毛腿者，劫某邸，得赃甚巨，朝廷命步军统领悬重赏购之，期必获，今其是矣。」乃密报县，县令遣兵役掩捕之。九麻子至县自陈，如告僧语。不信，系之于狱，遣人至保定侦之，信，乃大恐，延之上坐，设盛筵请罪，且厚贿之，嘱勿为制府知。曰：「可，惟笥存于寺三日矣，保无有遗亡者，须辇至县署验之。」令亦谓然。笥至，悉启之，则木鱼钟磬及残破之袈裟经典也。九麻子怒曰：「督署安有是，是必为僧所易者。」因出物单以示令，欲主僧如数以偿。僧无以辨，持之力，令和解之。令罚五万金，九麻子乃挟以归。

　　插天飞屡行骗

　　方勤襄之族人有曰插天飞者，方颐广颡，美须髯，熟谙宫廷事，有徒党甚众，专伺察各省大吏之阴私以取财。汴抚某以事撄上怒，将罪之，未发也，忽喧传有操北音者数十人至，居某寺，晨开门，通樵汲，余皆闭门禁出入，官吏皆皇骇。祥符令日遣干役伺之。一日薄暮，役见有似内监者一人出，提壶行沽。尾至肆，与语，不答。次日又遇之，役代给直，更邀之饮，询之，曰：「吾主闻巡抚于某某等案得贿枉法，故命密访，如得实，将不测，慎勿泄。」役亟走报，官吏皆失色。

　　翌日，抚率属往谒，叩门，不应，但闻敲扑呼号声，久之寂然。门启，有二人舁一杖毙之尸出，役识为昨之沽酒者，以告抚，官吏皆大惧，懔懔然报名进，则见有黄马褂、珊瑚冠、孔雀翎者，侍上坐少年侧，谓众官曰：「爷在此，可行礼。」少年欠伸小语，乃代宣曰：「明日回京。」至暮，抚密遗以黄金万两。越翼日黎明，率属饯之于城外，去矣。侍侧者，插天飞也。

　　道光时，清江浦最繁盛，以漕河两督驻其地也。鲁抚某署河督，将赴任，而漕署忽有老者衣冠上谒，自谓为河督封翁，先河督而至。漕督接见，畅谈朝事，既而曰：「我之行，先吾子一日，彼尚未至。适购某肆古玉数事，议价三千金，拟乞暂借以付。吾子至，即奉还。」漕督立命人舁三千金出。老者方命其从者取金，门者忽报新河督至，老者笑曰：「彼自当至矣。」河督入，老者仍踞上坐，捻须微笑曰：「尔来此，当有公事，我先去。」漕督送之出。及返，河督曰：「彼何人斯？」漕督大诧曰：「非封翁耶？」河督曰：「家君以病留京耳。」漕督至是乃悟为骗，亟下令捕之。捕者惟见绿色肩舆及红伞委弃道周而已。老者亦插天飞也。既而案累累，京外通缉。插天飞匿苏州逆旅，兵役数十人往捕之，插天飞曰：「姑缓缚，我罪不至死，而累公等，固不可徒劳跋涉也，当以制钱五百缗、裘十余笥与公等分之。」并置酒饮之，皆醉饱，各披裘数袭于身，缠钱十余缗于腰，挟插天飞以行。时方深秋，兵役皆重累汗下，几不能步。至歧途，插天飞奔而逸，兵役不能追也，皆瞠目视其去。

　　骗子赁居承恩寺

　　江宁承恩寺之屋宇，深邃而轩敞，时有寓公，然非富贵者不能赁也。干隆时，有一人至，仆马甚都，从者七八人，至寺，似显者，而便服。案架一帽，以袱覆之，不识是何顶戴。僧私询其仆，皆以客商对。数日无动静，亦无人与之往来，惟其仆日日乘马出，不知何为。一日，厨人持大秤入市买肉，不允而哄，仆适策马过，见之，下马，鞭厨人，责以生事，且斥之曰：「王爷且不露声色，尔何得尔！设为王爷所知，尔死无所矣。」由是合城轰传，当道皆求谒，拒不纳，以讹传覆之。府县以上皆厚赆金币，约数千，故不受，往返数四。时已入夜，仆恐持回或有失，请存于此，明旦主人自来，强从其请。次晨往觇，则室中寂然，门牖洞开，不知其何时去，即僧亦不觉也。

　　骗三千金

　　和珅用事时，有少年至金陵，住承恩寺，自称为和中堂子，与当道相往来，言于江宁守，乞借银三千两。守允之，与幕宾密议，恐其伪。幕宾有曾居京都者，审知和之子善书大鹅字，曰：「盍招饮，而置笔砚，请其书鹅字，则真伪立辨矣。」守从之。饮次，从容祈请，少年大笑曰：「君何以知我善此？备善笔否？可令人磨墨，书毕再饮。」乃伸纸于案，注浓墨于砚。少年取笔醮墨，方欲落纸，忽投笔怒曰：「尔非乞我书，盖疑我为骗子，欲留笔据耳。吾父若知之，我何以自解？银不敢借，酒亦不必饮。」乃拂袖径出，忿忿升舆去。守惶惧，速送三千金，殷勤谢过而归。次晨侦之，已不知何往矣。探知和子实未出京，前者乃骗子也。

　　骗黄金二百两

　　江右某相荐其门人某抚苏，某思有以报之。适其次公子以书来谒，见之。其人少年俶傥，应对如流。缘书中有告助意，问所需，以二千金对，允其请，且留之小住，则以父命迫促为辞。及答谒，则见其所乘为巨舫，行李仆从莫不华焕。某意相崇俭，是人不类，窃疑之，质之于幕宾某孝廉，以其亦为相之门下士也。孝廉曰：「某公子，幼曾见之，今相隔有年矣。」因出其所书之扇，俾某观之，楷法挺秀，笑谓孝廉曰：「明日我燕公子，屈君作陪，面索其书，则真伪立辨矣。」

　　抚既设席宴公子，公子来，见孝廉，先呼曰：「相隔多年，尚识鄙人否？」孝廉不能辨，唯唯而已。某出纸求书，公子欣然诺，命仆磨墨，其仆面赤手战，目视公子。公子吚哦联句，提笔欲书，忽掷笔心仆曰：「盍去诸，彼慢我矣。乘我有所干求之时，故索我书，乃以卖字之文丐视我耶？」悻悻然出，登舆去。抚追送，公子亦不回顾。抚自悔卤莽，具黄金二百，至其舟谢罪，强之受而去。未几，相有幼子至，与前人名柬相同，而无书札。见之，则朴素黯淡，恂恂儒雅。使孝廉相客，客不识。留之入署，亦愿居。索其作书，亦不辞。某疑莫解，使捷足入都探之，始知前者入骗子手矣。

　　骗人参

