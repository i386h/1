<!-- { "loadSidebar": true } -->
　　俗称乞丐曰叫化子，盖以其叫号于市而募化钱物也，又作花子，则京师谓乞儿曰花子，见《五杂俎》，其油来久矣。某县北城上，有乞丐羣居之所，屋数椽，人相传为花子院者是也。有好事者赠以联云：「虽非作宦经商客，却是藏龙卧虎堂。」

　　徐新华对于乞丐之观念

　　徐新华，珂之次女也，尝言曰：「游手好闲，不能自振者，教育发达，其有瘳乎？虽然，生齿日繁，生计日绌，外货充斥，国货消灭，遂至失业者多，漏洞不塞，国益瘠，民益贫矣。长此以往，工艺不兴，日用物品莫不仰给于外，虽率国人而为丐，亦易易耳。尝为家大人言之，家大人曰：「吾对于乞丐之观念，尝四易矣。初则哀之，意为同一人耳，吾辈衣食完具，彼独冻馁。继而恨之，则以其依赖性成，不知谋生也。越数年，则又见而哀之，谓社会不讲求教飬之道，使彼无以自存，咎不在彼也。又越数年，而深恶痛嫉之，惟祝天然之淘汰而已。」意谓若辈怠惰性成，不若以水旱，疾疫淘汰之，毋使莠者害良之为愈也。」

　　京师乞丐之所居

　　京师乞丐，冬月无庐，有所谓火房者，收穷无告者居之，日取资一文，亦有不收资者，则慈善事业也。有鸡毛房者，则铺鸡毛于地，使卧其上，以度严冬，夜取资三文。

　　丐充海捕

　　河南州县，凡奉有统行缉捕文书，则发海捕。海捕者，大率以流丐为之，官亦与以票，三五成羣，行至乡镇，遇商店，即送香一支，必给以钱十文或八文，较之平常乞食，难易逈殊矣。行可年余，则归而缴票，谓之销差，其果能缉捕与否，初不问也。

　　凤阳人乞食之由

　　江、浙接壤处所，每入冬，辄有凤阳流民行乞于市，岁以为常。揣其乞食之由，则以明太祖念濠州「即凤阳府。」为发祥之地，乱后，人少地荒，徙江南富民十四万以实之，私归者有重罪。富民欲回乡省墓，无策，男女扮作乞人，潜归祭扫，冬去春回。其后沿以为例，届期不得不出，遂以行乞江湖为业矣。

　　粤多麻疯丐

　　粤中气候炎热，多麻疯，患之者有微生物，传染至易。广州城外有院，为疯人聚居之所，曰麻疯院。而疯人犹时出乞食，常游行市中。其人面目多壅肿，眉脱，手足每拳曲，见者大怖，辄争与之，其乞钱恒较常丐为易，亦欲其得钱即行耳。

　　粤有四大寇

　　四大寇，广州有之，丐也。丐而以寇名，喻其凶恶也。初由四人倡之，故曰四大寇。若辈非粤产，皆外江老，宦粤官吏之子孙，穷无所归，流落于羊城，以行乞为事者也。然其行乞有异于常人，必择巨室之有庆吊事者乃往。若为需次人员之私寓，不论其为何省人，辄认为同乡。既至，则呈递手版，向索赏钱。手版书姓名、籍贯，上冠以先代之官秩名号，例如原任南海县某某字某某之子某处某某是也。其来也，率衣长衫，趿破履，而结党多者，至数十人，非银币数十圆，不去也。其中固多故吏子孙，然亦有假托者，且间有能操官话之粤人羼入其中。

　　太平丐以定期乞钱

　　四川之太平县，属川东，僻处东边，不通水道。其地之丐，多土著，偶有外来者，须受土丐之指挥。其乞钱，自年节外，每月之初二、十六二日，始沿街乞钱，平时不乞，即乞，亦不与也。

　　陈子明由官而乞

　　粤人陈鉴，字子明，明季贡士也。顺治初，谒选，得华亭令。心术险僻，喜讪人，尝以侵粮褫职下狱。事后仍僦居于松江。每至旧役家索饮食，稍不如意，即讦其阴私，或讼之官，人皆恶之。及年耄，无以餬口，乃与其妇相携，行乞于道。年八十，竟以馁死。

　　毛瘫子为养济院长

　　毛瘫子者，天长人，胎而瘫者也，以两手拄地，坐以行乞。然虽乞人，而好义。顺治己亥，海贼陷江宁，天长亦为盐枭刘泽所据，县令自缢于里巷之门。数日，暴其尸，毛适过之，泣曰：「县爷耶？」乃殓之于演武厅。枭平，新令至，闻其事，义之，遂书一竹版，署毛为养济院长以旌之。于是毛出入，乘一丐之肩，若骑而行者，羣丐属目，甚荣之。毛既为丐长，而县岁有给，市月有钱，遂有草屋三楹，一妻一妾。而以瘫也，不设几榻，蓐草为席，妻卧上席，妾侧席。岁时，妻妾置，酒羣丐上寿，贱而尊，窭而乐也。

　　马体孝隐于丐

　　凤台有马体孝者，诸生也。性豪，与妻晋氏皆好吟诗，又好佛学，倡酬裁答之暇，辄参禅理，以通宵不寐为常。马及壮，辍读出门，将游览名山水。妻亦不留，作诗送之。游数载，遇外舅于江南。外舅善贾，积有一万零零十金，谓之曰：「我无子，积一万零零十金，留其一以送老，其二资吾壻游山水，其四遗吾女。然吾壻介，当不屑受，则其二亦并遗吾女。」马笑而受之，辇金归，付其妻，且述翁之言曰：「吾积一万零零十金，留其一以送老，其二资吾壻游山水，其四遗吾女。然吾壻介，当不屑受，则其二亦并遗吾女，此几何数也。」妻曰：「除翁一分，此八千五百八十金也。」马曰：「得非置万十金为实副，并三人所分七数，为法除之，得一千四百三十，为翁所留养老数；倍之，得二千八百六十，为游山水数；再倍之，为五千七百二十，为遗汝数；合此递倍之数，即得其二、其四之数耶？」妻曰：「然。」遂问妻曰：「诗学进乎？禅悦长乎？」妻曰：「八千五百八十金铸八千五百八十罗汉，人持一金粟，一金粟化为金粟六。量粟之名始于圭，圭十为撮，积至于斛，一斛几粟耶？」马曰：「六千万粟耳。」遂问妻曰：「此金粟何来？」妻曰：「来于无金粟。」马曰：「此金粟何往？」妻曰：「往于无金粟。」马曰：「未往未来，何无何有？」妻曰：「即往即来，即无即有。」马曰：诺。」遂酌酒谈永夕。天明，即辞妻去。

　　马仍之江南，自是更名旷，号曰翁恒，踪迹无定处。其后宿迁县一丐死，怀中有诗一首，后署曰「丐隐翁恒绝笔。」宿迁令大异之。葬毕，刻其诗，且次韵和之，并立石碣云：「丐隐翁恒先生之墓」此信未至凤台时，有人传宿迁丐者绝命诗云云，未言姓名也。其妻求得诗，览之，大痛，曰：「吾夫死矣！」家人不信。其外舅书至，宿迁令亦移文至凤台矣。马少年所为《四书》题诗「子路宿于石门」云：「荒烟蔓草东西路，剩水残山去住魂。」「仁者乐山」云：「扶杖闲看出屋峰。」曾见赏于蒋时庵侍郎也。

　　姜学在延丐上座

　　莱阳姜学在，名实节，为贞毅黄门仲子。尝幞被挟一童，附估人舟往洞庭东山。山多富人，绝不与通刺，惟相羊僧寺中，见一丐方题绝句于壁，异而物色之，延之上座，与共饮食。丐者不知何许人，顾握姜手曰：「若真知我者。」学在大悦，自是常与之谈论。稍久，辄乱以他语。僧或侮易之，丐起，披僧颊，竟去不顾。他日，学在又访丐于途，人或诮学在以交非其类者，学在不顾也。

　　李丐随身一瓢

　　李丐，江西人，邑里名字无可考。往来江汉三十载，常如五十许人，随身一瓢，无他物。每乞牛肉、彘膏，并捕鼠，生啖之。余纳败袄中，盛暑，色味不变。遇纸笔，即书，语无伦次，或杂一二字，如符箓。人与之语，皆不答，某郡丞使人渡江，强邀之署中。留数日，辞出，郡丞与以轻葛文舄。插花满头，徜徉过市，儿童竞夺之，辄抱头匿笑，不予。未几，葛敝，缕缕风雪中，自若也。

　　王寿不向妇女行乞

　　常丐之行乞于人也，不论男女，皆向之乞哀。有王寿者，独不向妇女行乞。人问之，则曰：「妇女已仰食于人矣，吾何可再仰食于妇女耶？」

　　张乞儿异于羣丐

　　张乞儿，谯陵人，雍正甲辰至周家口，跛一足，乞于市，弗强索，无乞怜态，人皆以异丐呼之。居常落落不与羣丐伍，惟于市西义冢之余地，掘地深尺许，至夜，辄坐卧其中，风雨寒暑不稍移。或日一行乞，或数日不出，亦不饥。一日，大雪深尺余，人以为异丐死矣。好事者掘雪视之，则方熟睡。由是远近争异之，各进食，不徧受，即受，仅食少许，遂谢去。有与以衣，或欲为之设棚者，辄曰：「吾以天地为室，何以棚为？野处而新衣，适为强暴资。」辞不受。处义冢者十三年，莫知所终。

　　贫士以游学行乞

　　雍、干间，湘、鄂之贫士失馆者，可出游。过蒙塾，得谒其塾师以乞钱。且适馆授餐，越宿而行，无阻之者。名曰游学，犹游方僧之挂单也。

　　髯丐捕蛇

　　干隆己未，冯在田与人游杭州之西湖，至净慈寺前，见一丐，肥黑而短髯，昂然前行十余弓，身挂布囊，有携竹丝篮从其后者数十人。问之，则往南屏山捕蛇者也。在田年少喜事，亦随之行。至寺西山坳深处，得一洞，洞口约尺余，四周光泽，似常有物出入者。髯丐禹步于洞前，持咒鼓气，嘬口向洞喷之，声隆隆然。众丐左右雁行立，各探手于囊，取所贮草叶口嚼之。未几，洞中之蛇潮涌而出，先之以为梢、青梢、时鳗，后皆赤练、虺蝮之类。其形有若蟹、若鲤、若履者，有虎首而蛇身者，有头锐身阔长止数寸者，有细如秤梗、短类棒槌者，有赤似朱砂、青类蓝靛、绿若铜青、白犹傅粉，及黑白相间者，可惊可愕之状，不一而足。众丐以所嚼之草汁涂其手，草渣塞其鼻，各别蛇类而捉之，置诸篮。行将尽矣，忽闻洞中作风雨声，髯丐谓众曰：「蛇王来矣，速避！」亦采囊取草咀嚼，而高举两臂于空中，独立俟之。洞中风声愈急，一蛇黄首青身，头有短肉角，大如人股，随风突出，径缠髯丐身，昂首喷气，其声嗡嗡。髯丐闭目，频喷口中草汁以敌之，蛇首顿垂而绕益紧。众丐以草进，髯丐口嚼草而手作诀，以向蛇，蛇复翘首鼓气。丐仍喷汁与之敌，蛇首又委顿于地。如是者三，蛇不能支，解缠，蜿蜒入洞去。

　　当人蛇相敌时，众丐捡拾余蛇已尽，欣然而归。至寺前，而髯丐之面渐肿。须臾，耳目口鼻皆平，急呼众丐嚼草齐喷之，随喷而肿随消。旁人问巨蛇何故舍之，答曰：「此蛇王也，我若杀之，则四山蛇王毕至，吾辈无　类矣。吾昨来此，持咒聚蛇，故南山之蛇今日群集于此。此次捕捉之后，四五里内，有五年无虺蝮之患。然吾亦数年不可过此，恐蛇王见仇也。」

