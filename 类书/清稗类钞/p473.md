<!-- { "loadSidebar": true } -->
　　机以铜铁为之，有锅炉，锅中盛水，炉中燃煤，发生蒸气，以管引入汽柜及汽筒中。汽筒为一圆筒，中有鞲鞴，能于筒中进退移动，有柄与飞轮相连，出筒外，汽柜附于汽筒之旁，前后有二孔，与汽筒通，中一孔放汽出外，或引汽入凝水柜。汽柜中有活罨，如覆盂状，以掩其孔。活罨有柄出汽柜外，亦能进退，罨前进，则露出后孔，掩前孔与中孔，使前孔在罨中，与中孔相通，罨后退，则露出前孔，掩后孔与中孔，使后孔在罨中与中孔相通。

　　锅中之汽，先入汽柜，由后孔入汽筒，推鞲鞴前进。鞲鞴前之空气，由前孔入活罨中，自中孔放出，此时鞲鞴柄之柄前进，推动飞轮，机内附属之件，均随之转动，活罨之柄，遂推活罨后退，掩去后孔及中孔，露出前孔，汽由前孔入汽筒，推鞲鞴退后，鞲鞴后之汽，由后孔入活罨中，自中孔放出。如是前后进退，使鞲鞴之柄，转动飞轮，循环不绝。一切工业及汽船、汽车之类，皆以汽机飞动，利用甚宏。此机之创，在十八世纪之前，其制尚未尽善，经英人瓦特改良，始适于用。天津、上海颇有能仿制之者。上海之厂曰求新。

　　观象台仪器

　　康熙己酉六月，圣祖诏令改造观象台仪器，盖因戊申钦天监监副吴明烜言：「推历以黄道为验，黄道以浑仪为准。今观象台浑仪损坏，亟宜修整。又地震方向，各有所占，请造滚球铜盘一座，并设台上。仪器备，则占验始为有据。」疏入，下礼部议。寻以取到元郭守敬仪器于江南，不果行。至是，掌钦天监事西洋人南怀仁为监副，疏请改造，从之。

　　灵台仪象

　　康熙癸丑正月，南怀仁以新制天体仪、黄道经纬仪、赤道经纬仪、地平经仪、地平纬仪、纪限仪告成，将制法、用法，绘图立说，名《新制灵台仪象志》，疏呈御览。《灵台仪象志》言天体象之用凡六十，黄道经纬仪之用凡十，赤道经纬仪之用与黄道经纬仪同者凡五，异者凡九，地平经仪、纬仪之用凡十八，纪限仪之用凡六。要之，天体仪乃浑天之全象，为诸仪之用所统宗，七政恒星之经纬宫次度分，与先后相连之序，相距之远近，俱于斯见焉。黄道经纬仪、赤道经纬仪、地平经仪、纬仪，所以推七政恒星之行及所躔之度分也。纪限仪则旋转尽变，以对乎天，或正交，或斜交，定诸星东西南北相离之度焉。此六仪者，用各有异，而又可互用相参，故能测验精密而分秒无差也。

　　简平仪地平半圆日晷仪

　　康熙辛酉二月，制简平仪，制地平半圆日晷仪，俱以铜为之。

　　三辰简平地平合璧仪

　　康熙癸酉四月，制三辰简平地平合璧仪，以白金为之。

　　地平经纬仪

　　康熙癸巳二月，圣祖命监臣纪利安制地平经纬仪，以铜为之。地平经纬仪者，合地平象限二仪而为一，凡测诸曜，则旋象限仪，以游表低昂合之，令与诸曜参直，其横半径所指，即地平经度，游表所指，即地平纬度，测一器而经纬胥得也。

　　星晷仪矩度象限仪方矩象限仪

　　康熙甲午二月，制星晷仪、矩度象限仪、方矩象限仪，皆以铜为之。

　　测晷器

　　国初，莆中姚朝士有测晷仪器，不论北极高下，皆可得真晷刻。

　　三辰公晷仪六合验时仪

　　干隆甲子二月，制三辰公晷仪，以铜为之，制六合验时仪，以铜为两球。

　　圭表

　　干隆甲子二月，重制圭表。盖迎日推荚，肇自上古，而土圭测景，详于成周。宋元嘉时，何承天立表候晷，后代仍之。明于观象台下设晷影，堂南北平置铜圭，于石台南端植铜表，上设横梁，用影符以取中景。本朝因其制，惟铜表旧高八尺，此加二尺焉。

　　壶漏

　　干隆丙寅四月，重制壶漏。盖浮漏之制，有求壶、废壶。复壶以播水，建壶以受水，玉权以酾水，铜史以令刻。今之日天壶即求壶遗制，制天壶即复壶遗制，平水壶、分水壶即废壶遗制，万水壶即建壶遗制。至于龙口玉滴，铜人抱箭，亦即玉权铜史遗制。自宋以来，大略相同，惟旧法每日十二时分一百刻，今厘为九十六刻，此则有异者也。

　　其制，计播水壶三，形方，上曰日天壶，次夜天壶，又次平水壶。下有分水壶一，形方，受水壶一，形圆。播水三壶以次漏于受水壶。受水壶上为铜人，抱漏箭，下安箭舟，水长舟浮，则箭上出，水盈箭尽，则泄之于池。

　　刻漏壶

　　厉之锷，字宝青，干隆时之钱塘人。尝自出巧思，制刻漏壶，镕锡为之，运转自然，晷刻相应，不爽毫发。

　　万寿天常仪

　　干隆庚午八月，制万寿天常仪。

　　玑衡抚辰仪

　　干隆甲戌正月，玑衡抚辰仪成。玑衡抚辰仪，本浑天仪之规则，而厘以今之度数。其在外者，即古之六合仪，而不用地平圈。盖既测定南北正线，而后置子午圈，则子午圈即为南北之正线，平面之四方皆正。又北极出地度，以京师为准，自北极而上五十度五分，即上应天顶，自南极而下五十度五分，即下对地心。而应天顶之衡，则两极正，立面之四方亦正，而地平已在其中，故不用地平圈也。其次内者，即古之三辰仪，而不用黄道圈。盖有天常赤道圈，有赤极经圈，则测得日月星之赤道经纬道，即黄道经纬可推。且黄道与赤道之相距，古远今近，日久有差，而仪器可无改，故不用黄道圈也。其最内者，即古之四游仪，大略相同。

　　地球仪

　　干隆庚辰二月，制地球仪。地球仪之制，所以象地体，与天体仪相配，亦仍西法，惟布列地名时，于新疆及新向化之蒙古回部，靡不备具。

　　浑天仪

　　周幔亭之学，鈲刮苛碎，穷凿幽隐，专为人之所难。造浑天球，大仅拳许。尝绘《长江黄运图》，仅尺幅，而星经地纬，罗缕毕具。幔亭，名榘，干隆时之江宁人。

　　自鸣钟

　　国初，福建漳州有孙细娘者，造小自鸣钟，高仅一寸，而报时不差分毫。

　　干隆时，内府有自鸣钟，下一格有铜人，长四五寸许，屈一足跪，前承以沙盘。钟鸣时，铜人手执管，划沙盘中，作天下太平四字，钟响寂，则书竟矣。平湖沈文恪公初在闽，曾见一钟，上一格两扉常阖，交初正时，铜人两手启扉，转身于架，取槌击钟如数，毕，置槌于架，两手阖扉。

　　交泰殿大钟

　　交泰殿大钟，宫中咸以为准。殿三间，东间设刻漏，一座几满，日运水斛许，贮其中。干隆以后，久废不用。西间则大钟所在，高大如之，蹑梯而上，启钥上弦，一月后始再启之，数十年无少差，声远，直达干清门外，犹明万历时旧制也。于文襄公敏中执政时，每闻钟声，必呼同直者曰：「表可上弦矣。」

　　寒暑表千里镜

　　女士黄履，字颖卿，钱塘人，巽妹，梁绍壬室。通天文算学，作寒暑表、千里镜，与常见者迥别。千里镜于方匣上布镜四，就日中照之，能摄数里外之影，平刊其上，历历如绘。

　　传声机

　　江慎修永置一竹筒，中用玻璃为盖，有钥开之，开则向筒说数千言，言毕即闭，传千里内。人开筒侧耳，其音宛在，如面谈也。过千里，则音渐澌散不全。慎修，干隆壬午年卒，则其法发明之时期，尚在留声机、电话之前也。

　　顺风耳

　　顺风耳，以铜为管，节节相续，约长丈余，如千里镜之式，虚其中，口大而末小。向空中传语，自上而下，或自下而上，相去五六里，声息相闻，海船用之。其制较德律风为简，但不能通于甚远之处耳。

　　哑铃

　　哑铃，体操器械也，以木为之，两端如球，中为柄，以便手握，因其形似铃而无声，故曰哑铃。亦有以铁为之者。哑铃体操，于两手及肩关节筋肉之发达为有效。我国能自制之。

　　风铎

　　风铎，寺庙塔檐所悬之铃，因风成声音也。闻声，即知有风矣。

　　拜匣

　　拜匣，置柬帖之小箧也。黄宗羲《思旧录》云：「沉寿国，字治先。余至宛上，治先发吾拜匣，以五十金置其中。」固早已有之矣。

　　豹尾旛

　　豹尾旛，悬豹尾长八尺，上衔金叶，冒以绿革，缀金铃四，加金镮系旛，杆攒竹髹朱，长一丈，上为曲项，加涂金龙，首衔镮.

　　豹尾枪

　　豹尾枪，长一丈一尺七寸，刃长一尺五寸，冒以木，黄油绘行龙，銎镂垂云文，下缀朱牦，垂镮悬豹尾长三尺三寸，柄长九尺五寸，由侍卫执之，谓之豹尾班侍卫，随从帝后，与古者豹尾车相类。唐时惟节度使有之。

　　梓宫

　　帝后之棺称梓宫。

　　金棺

　　贵妃之棺称金棺。

　　琴棺

　　苏州某精于琴，生前预制一棺，为琴状，自为铭以刻之。

　　楠木棺

　　楚、粤间有楠木，生深山穷谷，不知其岁也。或为大风所拔，横卧沙土中，千年不朽。其色紫，其臭香，咀之软，削之卷。土人得之而截以为棺，水不能啮，蚁不能穴，每具值千金，然亦可遇而不可求也。木商渔利，或以紫楠代之，价不过三四百金，质松而嫩，转不及婺源杉板之坚固。甚有掘地为池，煮柳杉以色水，而其色纹气味，与沙楠无异者，价值百余金，然入土不十年，即与炭无异矣。

　　塞门德棺

　　塞门德，一作水门汀，水泥也，以仿西法所制，故一曰洋灰。天津启新洋灰公司善制之，因特制一棺，于宣统庚戌夏开南洋劝业会时，送往陈列，意谓其质坚硬，经水愈固，可万年不朽也，然竟无购之者。

　　窆石

　　禹穴有窆石，残字隐隐，椎拓不易，四周皆后人题名，磨治镌改，有如积薪，古物一奇阨，要亦地近厝卑故耳。审厥形模，断以下隧引棺之说为可信。今尚完好。

　　柩轝

　　柩轝，舁柩之舆也。轝制，下为方床，上编竹格为盖，四出檐，垂流苏，缯荒缯帏均青蓝色，公侯伯织五采，二品以上施散金，五品以上画云气，六七品素缯无饰。杠，五品以上髤朱，六七品饰红垩。荒，所以饰棺盖。帷，所以饰棺旁，俗称棺罩者是也。

　　七星板

　　七星板，丧用之具，以杉木板，度棺内可容之尺寸，凿七孔，大如钱，斜凿枧槽一道，使七孔相联贯，名七星板。大敛时，奠于棺中。盖始于隋、唐时也。

　　香亭

　　香亭者，结彩作小亭，盛香炉，人舁之行，赛会、出殡时用之，自宋已然。《宋史？礼志》有香舆，盖即香亭也。

　　墓碑

　　古人立碑，为悬棺下窆之用，本以木为之，《礼记》所谓「丰碑桓楹」是也。汉以后为文词表墓，始以石代之，取其不朽。东汉立碑之风尤盛，文体中亦遂自为一格，《文心雕龙》所谓「其序则传，其文则铭」是也。碑之尺寸及趺盖之制，皆依官品为等杀，《通礼》并载之。

