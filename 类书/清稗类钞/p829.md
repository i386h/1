<!-- { "loadSidebar": true } -->
　　基督教基督教，唐时即来我国。顺治初，以历算著称.晚近以来，订定传教于条约之中，传布遂广.其信徒分新旧二派：旧派俗称天主教，其徒多法兰西人，传教者曰神父；新派俗称耶稣教，其徒多英吉利、美利坚人，传教者曰牧师。皆熟悉吾国之方言习俗，深入内地，不惮艰险，设学校，建医院，就教育慈善事业，尽其发展之策，以和易合羣为宗旨，以勤俭进取为目的。有佛家之神道作用，而无空寂之弊，有回教之坚忍不屈，而与人羣无忤，对于中下社会，最为适宜。至籍教符干预地方行政者，则皆不肖之教士也。

　　天主教分五区全国所有天主教，可分五区，以河南、湖北、湖南、江西、浙江、江苏六省为第三区.第三区之湖南，其教派在罗马加特力教中，属于奥斯里昂及佛兰西斯襄二派。

　　京师天主堂京师天主堂，建于明万历间，本朝一再修之，御题额曰「通微佳境」，又曰「密合天行」。以西人天文历法可垂永久，故许其建堂礼拜，国人不得与焉。堂制狭而深，以山墙为正向，顶如卷棚，启窗于东西两壁之颠，供耶稣画像，耳鼻隆起，俨然如生。左右两砖楼，夹堂而立。左贮天琴，午时楼门自启，琴自作声，移时琴止，而门亦闭矣。右为圣母堂，像作少女抱儿状，耶稣母马利亚也。其衣自顶被体，无一缝.书册文皆旁行，别有沙漏、远镜、龙尾车之属，以资测验。

　　吴渔山为基督教徒吴渔山善画，晚年好用西洋法以渲染之。盖皈依基督教有年，且曾至欧洲，日夕濡染所染也。墓在上海大南门外，所谓天主坟者是也。碑有渔山字，其中间大字云：「天学修士渔山吴公之墓。」两边小书云：「公讳历，圣名西满，常熟县人。康熙二十一年入耶稣会，二十七登铎德，行教上海嘉定，五十七年在上海疾卒于圣玛第亚瞻礼日，寿八十有七。康熙戊戌季夏，同会修士孟由义立碑。」

　　干嘉两朝禁止西人传教乾隆甲辰，有西洋人罗吗当者，家居广州，与素习天主教在逃之福建人蔡鸣皋 「 即蔡伯多禄。」 相识，改装剃发，潜赴各省传教。行至湖北，为有司所逮，解京，并查获习教传教之艾球三、白矜观等，起出经本图像。奉旨：「西洋人传教惑众，最为风俗人心之害，现在各省有神父名目，尤当严禁。内地民人有称神父者，即与受其官职无异，本应重治其罪，姑念愚民被惑，利其协助，审明后，拟发伊犂，给额鲁特为奴。曾受番银者，家产查抄入官，接引传教之人，亦应发伊犂为奴。至父祖相传持戒，自当勒令悛改，将呈出经卷销毁，毋庸深究。」

　　嘉庆乙亥，有广东肇庆府习教之倪若兰等，接引西洋人改装之兰日旺往湖北传教，至湖南耒阳县被获.奉旨：「兰日旺收徒传教，煽惑多人，饬将该犯拟绞，为从发遣为奴。」

　　光绪朝基督教人数雍正朝，世宗降旨逐天主教徒。咸丰辛未，始弛此禁。今以光绪辛卯基督教人数计之，罗马加持力神父五百三十人，教民五十二万五千人。路得波罗特士敦牧师男女一千二百九十六人，教民三万七千二百八十七人。

　　湖南教堂后设基督教堂徧国中，而湖南独后。盖湘人以勇敢排外称，宁乡周翰着画绘图，诋斥耶稣，各国牧师愈益惧。光绪庚子以前，湖南教会仅常德有加特力、波罗特士敦两堂，长沙、湘潭、岳州、衡州有波罗特士敦教堂，辰州、茶陵有加特力教堂，西人尚不敢直接传教，岁仅两至，昼匿夜行，稍留即去。至光绪庚子辰州教案起，英、法、德三国炮舰上溯常德，英更命其椗泊上海之舰队续赴长江，以威力相迫胁.政府惧，既惩凶赔款，并杀都司以谢之。基督教徒大胜。会长沙开港，各教会遂乘机而入矣。

　　倮奉基督教四川宁远之倮有奉基督教者，然不诵经听讲，仅献一鸡一羊于教中，即为皈依，盖传教者别有心也。教士每以汉人无力与汝为难之说语之。

　　景教景教，亦耶稣教之流，有尼士陀利一派。其所异者，则谓弥施诃非玛利亚之子，因是触罗马教皇之怒，不容于欧洲，其徒散居波斯，为波斯王所保护，认为国教。唐时有波斯人阿罗本者，始入我国，太宗为建波斯寺，其后改称大秦寺。玄宗、代宗亦崇其教。武宗时，与佛教并禁，其势遂败。至本朝，则绝无仅有矣。寺有《景教流行中国碑》，唐后没于地中，至明末出之。光绪时，曾有人见之于西安碑林。

　　回教回教，一称天方教，为陈、隋间阿剌比亚人谟罕默德所创。盖窃取犹太教、罗马教崇奉造物主之义者，惟不事偶像，则为彼所发明。国人以其由回纥传来，因谓之回纥教，语讹为回回。其教始于唐而盛于元。当时于历算测绘之学，推为独步，在汤若望、南怀仁未至以前，大受社会之尊信，其教亦因此而广播。在我国者，称为松利派，中复有亚节迷、赊布爷之别.至其立教之宗旨，则崇天道，惩恶魔。

　　或曰，回教之至我国也，实由谟罕默德之舅斡葛士所输入，航海东来，止于广东.度其时，当在唐贞观初年。其在内地通行之教，与波斯极合，与回部所奉行者颇有出入，为阿厘十叶派。证有七：信徒学成者皆着绿服，证一。以依玛日主教务而抑学人，证二。用波斯语文传习经典，证三。信条独重泰服细勒，证四。阿厘及其妻法梯昧之祭典，并极隆重，证五。命名以类，取侔圣哲，如阿厘之子阿厘忽散、忽腮尼、法梯昧之类，所在有之，而阿蒲倍克尔、倭马尔、札非尔等名，则绝无所闻，证六。教士演说，恒述阿厘战阵之勇，而于倭马尔之赫赫武功无所称道，证七。

　　此教之流传实自波斯，其经行线可别为二：一由波斯而印度，而南洋羣岛，以至广东，此水线也。一由波斯而阿富汗，而回部，以至秦陇，此陆线也。今所行者，大都由陆线所至，故盛行于新疆，而山西、陕西、甘肃、云南等处亦皆有之。在云南者称本塞伊斯，在天山南北者称登根。奉此教者，颜其寺曰清真。

　　回教有新旧二派谟罕默德着天经三十部，凡三十卷，六千六百六十六章，曰甫尔加尼。初至我国者为旧教，派名约汉赖。新教有闵煞力毛鲁的二经，派名虎弗耶，言马明心为华人锯解以死。回民诵至此，则擗踊哭泣。

　　甘肃河州有四大门宦之目。一曰穆扶提，犹蒙语之巴图鲁也，又名临洮拱拜。一曰华寺，中有旧教有新教，新教徒不薙鬓，令与须相埒，旧教则否。一曰白庄，以地得名。一曰胡门，以其始传教者多髭，因以名其教。此外又有大拱拜、毕家汤拱拜、张门拱拜之属。大拱拜最古，而胡门之起，至光绪末，不过六十余年。拱拜者，以祀其始传教之人。传教者既有拱拜矣，而其子若孙因得世其业.核力法者，为门宦子孙之通称.一麻目为寺中之领拜，而尕 「 尕字字书所无，俗读若歌甲切。」 为副。胡门一名红门.顺治戊子，凉州回米喇印、丁国栋叛。乾隆辛丑，循化新教马明心、苏四十三以仇杀旧教，因而作乱.癸卯，其党伏羌阿浑、田五复叛。咸、同间，西宁、宁夏马化龙、马桂元叛。光绪乙未，循化韩奴力叛。皆不久平定。回教中所谓罕植阿浑者，朝西域之尊称.阿浑，犹言师傅也。乾隆辛丑，高宗曾有谕旨，禁习新教。

　　回教徒不食诸肉回教初入我国，所订教规，曰诸肉不食。久之，其徒不能遵守，乃改为猪内不食。或驳是说，谓回语名彘，不曰与诸同音之猪.然对于我国教徒而言，固宜作我国语矣。然回教人自谓不食猪肉者，厌其秽耳。凡以回籍服官者，洊擢至三品，即须出教，以例得蒙赏吃肉，不能辞也。

　　回教有响坟回教之至粤东，自天方贵圣开宗于城内怀圣寺始，即后之光塔寺是也。死后，葬北门外，教中人呼为响坟，谓自国中放响箭至此，示其徒以葬处。故后之死者，皆就该坟附近葬之，以志不忘所自也。

　　缠回教仪新疆缠回所奉之教， 专祀谟罕默德为月 昂伯尔， 译言天使也。 七日礼拜， 入寺诵经， 谓之朱玛。 每日五次诵经， 谓之纳玛兹。 「 日未出谓之傍不得，未时谓之撇绳，酉时谓之格尔，日落后谓之沙玛，戌时谓之火不得。」 岁法以三百六十日为一年，先期四十五日，以葫芦然膏，悬之树，阿浑诵经，众人膜拜。夜阑灯堲，蹴葫芦于地，争蹋碎之，以消灾疠，谓之巴把提。又十五日斋戒，昼禁饮食，谓之若兹， 「 布鲁特谓之玛加克。」 言斋期也。弥月，开斋度岁，鲜衣华服，鼓吹喧填，男女往来相称贺，如是者七日，谓之若兹爱依提。又十七日，刲羊祭教祖及先世，曰古尔巴爱依提，即一岁之终也。其走谒谟罕默德墓者，谓之阿吉，道死为上，返者次之。故多以此倾产堕业，不稍顾惜。其仰天祈祷，跪而端手齐胸诵经，则谓之斗瓦。

　　哈萨克教仪哈萨克宗教祖谟罕默德，不祀天神人鬼，以敬上帝为宗。富者橐金走谒谟罕默德墓，谓之朝汗。归牧后，去帛服布衣，名曰阿吉，以白布重迭，缠匝其首，名曰赛里，特尊异之，谓自汗所来也。游牧伙人争讼者，皆就折之，无不唯命。晨起，男妇趋水滨，浣手涤面，浴下体，一日五诵经，游牧无寺院，面西方礼拜。行路者届时觅水盥沐，无水，则撮净土代之，礼拜诵经，无日敢怠忽。有长斋期，一月始毕。期内，早晚均不饮不食，必日落星烁，始敢受餐。禁食之末日，开斋过年，谓之小年。越七十日，始过大年，男女老少，着新衣往来，依麻目率众西向，诵经祷祝。 「 公举莫洛大熟经典者为之。」 礼毕，握手相庆.三日之内，唱歌跳舞，相与为刁羊之戏。刁羊者，刲羊擿于地，羣少年飞骑拾之，攍诸马上，彼此驰逐相攘夺，支解血肉，赫然霍落，众人随之，以攫一脔致亲友为吉祥喜事，受者亦必厚报之。

　　青回回教河南开封有青回回教者，亦称挑筋教，实非回教也。初名一赐乐业教，其徒数百人，自谓最初教主为阿耽，汉明帝时至我国。教条杂回、佛，惟教师藏有经典，宣讲音节，甚为奇异，实即犹太人摩西所创之犹太教，与回教绝不相蒙。其人本犹太种，居开封，起居饮食同于汉族，而高鼻深目，固与高加索种相彷佛也。有明人所镌之碑记其教，曰犹太教碑。碑在开封城中草市后之挑筋教胡同东北隅藁席围中，宣统庚戌正月，张蔚西广文游开封实亲见之，尚完好，仅缺数十字也。

