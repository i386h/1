<!-- { "loadSidebar": true } -->
　　光绪己丑、庚寅间，京官宴会，必假座于饭庄。饭庄者，大酒楼之别称也，以福隆堂、聚宝堂为最着，每席之费，为白金六两至八两。若夫小酌，则视客所嗜，各点一肴，如福兴居、义胜居、广和居之葱烧海参、风鱼、肘子、吴鱼片、蒸山药泥，致美斋之红烧鱼头、萝卜丝饼、水饺，便宜坊之烧鸭，某回教馆之羊肉，皆适口之品也。

　　京师宴会之恶习

　　京师为士夫渊薮，朝士而外，凡外官谒选及士子就学者，于于鳞萃，故酬应之繁冗甲天下。嘉、道以前，风气犹简静。征逐之繁，始自光绪初叶。且中进士者，凡于座师、房师及朝殿覆试阅卷大臣，例执弟子礼，位尊者或投三四刺始获见，外此乡会同年及同署、同乡皆须投谒，仆仆不得少憩，日以为常。其以请客迟到而谩友者，如祝云帆春熙是也。一日，云帆招梁敬叔恭辰、程晴峯矞釆、达玉圃麟、李兰卿彦章往其家，陪新简金华太守杨古心兆璜。候至上灯时，古心犹未至，云帆大怒，乃先入座畅饮，且曰：「古心必不来，即来，亦听之。」饮至三鼓，肴核尽矣，而古心忽至。云帆乃侈口肆詈，声色俱厉，仅以一羹一饭了之。古心大惭沮而去。又一日，闻春台邀同程春楼陪一外官午膳，至日将晡，尚未至。众不能久待，遂大恣饮噉而散。甫上灯，春台即闭门睡。须臾，外官至，阍人传命曰：「主人明月早直，陪客皆须入城，不及待，他日另请可也。」外官亦大惭沮，噤无一词。

　　京师宴会之八不堪

　　光绪季年，黄岩喻志韶太史长霖在京师，厌酬酢之繁，有谢宴会私议一启，略云：「供职以来，浮沉人海，历十余年，积八不堪，谨贡下忱，用告同志。一，现处忧患时代，祸在眉睫，宴会近于乐祸，宜谢者一。二，今日财政窘困，民穷无告。近岁百物昂贵，初来京师，四金之馔，已足供客，今则倍之，尚嫌菲薄。小臣一年之俸，何足供寻常数餐之客，久必伤廉，宜谢者二。三，京员旧六部，近添新署，共十一部，而官益多，加以学堂林立，巡警普设，人数倍蓰于旧，宴会之事，弥积弥繁。若欲处处周到，虽日日谒客，日日设馔，仍有不逮。且京中恶习，巳刻速客，至申不齐，午刻速客，至暮不齐。主人竟日衣冠，远客奔驰十里，炎夏严冬，尤以为苦，宜谢者三。四，宴客略分数等，如贵人冶游，巧宦奔竞，达士行乐，可置勿论。若知交祖饯，朋友讲习，谊分当然，似非得已。然近来酒食之局，大都循例应酬，求其益处，难获一二，宜谢者四。」其余四则，以个人之私，不录。

　　长沙人之宴会

　　嘉庆时，长沙人宴客，用四冰盘两碗，已称极腆，惟婚嫁则用十碗蛏干席。道光甲申、乙酉间，改海参席。戊子、己丑间，加四小碗，果菜十二盘，如古所谓饾饤者，虽宴常客，亦用之矣。后更改用鱼翅席，小碗八，盘十六，无冰盘矣。咸丰朝，更有用燕窝席者，三汤四割，较官馔尤精腆。春酌设彩觞宴客，席更丰，一日糜费，率二十万钱，不为侈也。

　　麻阳馈银酬席

　　道光以前，湖南麻阳人家有庆吊事，戚友皆不馈礼物，而馈以银，自一钱至七钱为率。主人率酬以席。赴饮者众宾杂坐，送一钱者仅食肴一簋。甫毕，堂隅即鸣金曰：「一钱之客请退。」于是纷纷而退者若干人。至第二簋毕，又鸣金曰：「二钱之客请退。」又纷纷而退者若干人。例馈五钱者完席，七钱者加品。至五簋已毕，虽不鸣金，而在座者亦寥寥矣。

　　杭州人之宴客

　　杭州以繁盛著称，然在光绪初，城中无酒楼，若宴特客，必预嘱治筵之所谓酒席馆者，先日备肴馔，担送至家而烹调之。仓猝客至，仅得偕至丰乐桥之聚胜馆、三和馆两面店，河坊巷口之王顺兴、「杭人曰吃王饭儿。」荐桥之赵长兴两饭店，进鱼头豆腐、醋搂鱼、炒肉丝、加香肉等品，已自谓今日宴客矣。盖所谓酒席店者，设于僻巷，无雅座，虽能治筵，不能就餐也。光绪中叶，始有酒楼。最初者为聚丰园，肆筵设席，咄嗟立办。自是以降，踵事增华，旗亭徧城市矣。

　　至庆吊大事之宴会，以客众筵多，肴不精美，俗呼为喜汤儿、送丧饭，盖言其为恶草具也。

　　太平人之宴会

　　四川太平县之宴客也，遇丧葬，不发请柬，仅遣一人沿街大呼，云某处宴客，请早发驾，客即闻声而至。遇喜事宴客，则反是。沿大江一带，凡发丧之前夜宴客，曰坐夜，必在夜中。而太平则在发丧时，亦名之曰坐夜。

　　永昌人饮食宴乐

　　永昌饶竹石鹿豕鱼虾之利，其民儇巧，善制作，金银铜铁、象牙宝石、料丝什器布罽之属皆精好，所产琥珀、水晶、碧玉、古喇锦等物，不可胜数，转贩四方，日渐致富。以是而俗尚渐趋华饰，饮食宴乐，谚谓「永昌一日费百石米酿」。亭午以后，途皆醉人矣。

　　满人之宴会

　　满人有大宴会，主家男女必更迭起舞，大率举一袖于额，反一袖于背，盘旋作势，曰莽式。中一人歌，众皆以「空齐」二字和之，谓之曰空齐，盖以此为寿也。每宴客，客坐南炕，主人先送烟，次献乳茶，曰奶子茶，次注酒于爵，承以盘。客年长者，主辄长跪，以一手进之，客受而饮，不答礼，饮毕乃起。客年稍长，则亦跪而饮，饮毕，客坐，主乃起。客年若少于主，则主立而酌客，客跪而饮，饮毕，起而坐。妇女出酌客，亦然。惟妇女多跪而不起，非一爵可已也。食时，不食他物。饮已，设油布于前，曰划单，即以防秽也。进特牲，以刀割而食之。食已，尽赐客奴。奴叩头，席地坐，对主食，不避。

　　蒙人宴会之带福还家

　　年班蒙古亲王等入京，值颁赏食物，必携之去，曰带福还家。若无器皿，则以外褂兜之，平金绣蟒，往往为汤汁所沾濡，淋漓尽致，无所惜也。

　　新疆蒙人之宴会

　　新疆蒙人之宴会，情文稠叠。宾客至门，闻马蹏声，主人趋出接缰下马，男西女东，启帘让客，由右进，坐佛龛下，荐乳茶、乳酒、乳饼，奉纳什，「纳什乃烟叶搓末加麻黄灰制成，久食可固齿。」即烹羊以留食。其不相识者至门，必饫以酒食，居数日，敬如初，无辞客者。贵人官长止其家，屠羊为饷，必请视之，颔而后杀。食则先割头尾肉献佛，乃饷客。食毕，家人团坐。馂哎林「一村之意。」父老争携酒肉寿客，谓贵人至其家，将获此福，歌以侑之。卑幼者至门，绕舍后下马，置策而后入。

　　哈萨克人之宴会

　　哈萨克人朴城简易，待宾客有加礼。戚友远别相会，必抱持交首大哭，侪辈握手搂腰，尊长见幼辈，则以吻接唇，唼喋有声。既坐，藉新布于客前，设茶食、醺酪。贵客至，则系羊马于户外，请客觇之，始屠以饷客。杀牲，先诵经。「马以菊花青白线脸者为上，羊以黄首白身者为上。」血净，始烹食。然非其种人宰割，亦不食也。客至门，无识与不识，皆留宿食。所食之肉，如非新割者，必告之故。否则客诉于头人，谓某寡情，失主客礼，以宿肉病我，立拘其人，责而罚之。故宾客之间，无敢不敬也。

　　每食，净水盥手，头必冠，傥事急遗忘，则以草一茎插头上，方就食，否则为不敬。食掇以手，谓之抓饭。其饭，米肉相瀹，杂以葡萄、杏脯诸物，纳之盆盂，列于布毯。主客席地围坐相酬酢。割肉以刀，不用箸。禁烟酒，忌食豕肉，呼豕为乔什罕，见即避之。尤嗜茶，以其能消化肉食也。

　　青海番族之宴会

　　青海番族之宴会也，酒用木碗。客前陈木匣，启之，中分数格，有青稞粉，有糖，有酥，听客自取。以肥羊脯投之釜，汤初沸，即出之，切为大脔。脔必露其骨寸许，如器之有把者。人持一脔置左袖，倒握其骨，如佛之持如意然。各出所佩小刀，割而食之，腥血常沾于唇。刀锋宜向内，向外则触主人之忌，礼貌顿减矣。无刀者，主人授之。客还主人刀，锋亦内向，向主人则亦忌。刀插于地，或插于脯，则尤忌。主人顾译人而喃喃，似逐客矣。肉尽留骨，骨不可投，各陈于前。骨愈净，则主人愈喜。啖毕，主人执客手，以己之衣襟代拭腻垢，而后以麦饭出饷焉。

　　缠回之宴会

　　新疆缠回之宴客，以多杀牲为敬，瓜果、饧饴、汤饼、肉腊之属，纷列于几。客至，皆叉手大啖。

　　藏人之宴会

　　藏人筵宴，男女同坐，歌声酬答，终日始散。散时男女团聚，携手趺坐而歌，同出门，歌唱于街中而散。富者月二三次，贫者亦必一次。

　　噶伦卜人之宴会

　　岁时令节，西藏噶伦卜必大饷宾客，或于家，或于柳林。中铺方形褥数层，噶伦卜自坐。前稍低，置方案一二，供面菜，及生熟牛羊肉、枣、杏、核桃、葡萄、冰糖、焦糖各一二皿。焦糖为黑糖所制，以黄油熬成，长一尺，广三四寸，厚一指。牛羊肉则一腿或一片。又两旁铺长坐褥，前设矮几，列果食。噶布伦、巴浪子、沙中意等，列坐两侧，或二人为一席。从者各在席后，人给果食一大皿。

　　食时，先饮油茶，次土巴汤，次奶茶、抓饭。抓饭有黄白二种，煮米为之，淅之于水，再入以沙糖、杏、枣、葡萄、牛羊饼食等物，盛皿中，以手抓而食。继饮蛮酒。遇大节盛会，即选美丽妇女十余人，戴珠冠，衣彩衣，使行酒歌唱，亦能度汉曲。又有八九岁至十二三岁之十数小童，披五色锦衣，戴白布圈帽，腰勒锦条，足系小铃，手执斧钺，前后相接。更设鼓十余面，司鼓者装束亦同。进食一巡，每进相舞，步法进退与鼓声相合。食毕，则携肉果各品以归。

　　丁固庵时作主人

　　钱塘丁文策，号固庵，明诸生。明亡，不仕。每宴会，饮噉兼数人馔。时作主人，然故为酒令以挫客之机警者，至昏酣，不听去。

　　禾中文酒之会

　　国初，禾中文酒之会，甲于海内，如朱竹垞、千里昆仲及俞右吉、郑随始、王介人、周筜谷、徐皆山、褚二觐、沉山子、缪天自、钟广汉诸人，每人出三十钱，一蔬一肉，而烛必盈把，每携笔砚，吟咏达旦。

　　吴雁市席次大言

　　吴秋，字雁市，康熙初之钱塘人。游京师，诸贵人招之不往。游西江，李侍讲来泰开宴，集名士与饮，酒酣，大声而言曰：「吾浙中名士仅四人。」问其故，则曰：「吾师章淇上，次则吾宗庆百、志伊。」问其四，不答。时在座多浙人，深恶之。

　　道士宴客

