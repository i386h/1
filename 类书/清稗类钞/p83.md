<!-- { "loadSidebar": true } -->
　　顺天乡试卷多曳白乾隆甲子顺天乡试前期，高宗以怀挟拟题之风日甚，思惩之，命亲王大臣严立搜检之法，得一人者赐军役一金。士子褫及亵衣，贡院内外，枷杻相属，比日晡，受卷入场者寥寥也。时士子多退归寓舍，将就寝矣。忽传一体放进，钦命题下，曳白者乃至二千余人，下诏切责，并裁减各省中额有差。

　　顺天乡试拟题康熙时，凡应京兆试者，拟《四书》题，十得五六，经文后场，秘藏砚烛中携入。雍正时，稍变陋习，而题拘忌讳，拟者亦十得四五。乾隆甲子，顺天乡试严禁怀挟，特命舒赫德、哈达哈二人监视，辫根谷道，无不搜及，二三场散去者千余人。

　　乡试落第举子谒主司故事，每科各直省乡试，揭晓后，中式者谒见典试，绝无不第者与焉。惟钱塘陈句山太仆兆仑文章德业为世儒宗，乾隆丙辰，荐宏博，授编修，某科典湖北试，闱中落卷亦一一别其纯疵，明白批示，发卷后，下第士子率求见，咸指以要领，各得其意而去。有刘龙光者，闻其讲论，感激欣喜至泣下，次科联捷，成进士，历官御史，终其身，执弟子礼不衰。

　　乡试呈荐官卷各省乡试官生之卷，十九呈荐，其事始于富阳董文恭公诰以官生应试时.乾隆庚辰秋，刘文定公与介野园少宰典京兆试，有同考官某素识文恭名，得一卷呈介。介不取，某曰：「观其词采富丽，必董公子也。」介大怒曰：「科场法至严肃，果尔，即奏闻。」赖文定力为宽解，乃悉取官卷，付介去取，自此沿为成例。顺天乡试官生卷遂尽呈主考，而外省亦然矣。

　　刘凤诰改乡试卷刘侍郎凤诰督学浙江，胥吏徐某，故业鹾，子聪慧，既入泮，谋举乡试，会巡抚他出，奏以刘入闱监临.胥子徧贿诸官吏，既入闱，先以文藁呈刘，刘为点窜之，无何，果拟中元。而胥所为颇泄，多口沸腾，未揭晓，诸考生先榜姓名于抚署，刘惧，急削之。

　　顺天乡试之解元顺天乡试，例于九月朔呈进中式前十卷。乾隆辛卯，高宗以解元文甚不佳，移第三，以南元为第一。发卷出，奏事太监曹某奏称顺天乡榜向以顺天人置第一，乃易还之。

　　四书诗题同在乡试首场乾隆癸卯顺天乡试考官三人，同考官十八人，皆用翰林出身，诚词林盛事。以《四书》题、诗题同在首场，亦是科始。

　　孙渊如得丙午乡举乾隆丙午，阳湖孙渊如观察星衍应江南乡试，主司朱文正公将出京，与彭文勤公约，谓吾此行，必得汪中孙星衍。榜发，果得孙于经策中。中，字容甫，江都人。

　　王健寒九十九岁应乡试乾隆时，番禺县学生王健寒年九十九，尚应乡试，握笔为文，翁方纲曾记以诗。

　　乡试老少同榜乾隆时， 粤东诸生谢启祚年九十八， 犹入秋闱， 以年例， 当早邀恩赐， 大吏每列其名， 辄力却之曰：「科名， 定分也。 老手未颓， 安见此生不为耆儒一吐气乎？ 」丙午乡试， 果中式， 谢戏作《老女出嫁》诗云：「行年九十八， 出嫁不胜羞。 照镜花生靥， 持梳雪满头. 自知真处子， 人号老风流。 寄语青春女， 休夸早好逑。 」谢尝以「半百子孙图」五字合成一寿字赠人。 及百有二岁， 朱文正公珪以闻， 诏加编修， 赐「寿禹昌文」匾。 丁未应会试， 特恩授司业衔。 己酉， 恭祝高宗八旬万寿， 晋秋鸿胪卿， 濒行， 赐诗额以宠之。 又十数年卒， 盖寿近百二十岁矣。 有见其朱卷履历者， 先后三娶二媵， 举十三男， 十二女， 孙二十九人， 曾孙三十八人， 玄孙二人。

　　是科，番禺刘朴石孝廉彬华则以年仅十五而中式，老少同榜，年龄相距为八十三年。抚军某《鹿鸣宴纪盛》诗，有「老人南极天边见，童子春风座上来」句。

　　沈惟熙未冠赐举人沈文悫公德潜于儒臣中最称晚达.尝训其孙惟熙曰：「汝未冠，蒙皇上钦赐举人，亦知而翁乡试时，固十七次落第秀才乎？」盖文悫年六十有六，始膺乡举也。

　　冯潜斋重赴鹿鸣冯潜斋，名成修，广东人。幼牧牛，年三十四，始游庠。逾年，登贤书，联捷，点庶常，改部曹，典蜀试。又典闽试，得蓝彩元作解首。

　　先是，蓝为王安国尚书典试所赏，必欲中元，因与正主司不合，争之不得，尚书曰：「姑置之，此人不中元，吾不信也。」阅二十年，果发解，王大喜而蓝老矣。

　　冯督学贵州，旋罢归.好论文，有冯八股之目。年九十余始卒。乾隆壬寅八袠，与夫人同庚，康健无恙，届结褵周甲之期，戚友门生咸集称庆，重行花烛交拜之礼.自署其门云：「子未必肖，孙未必贤，屡忝科名，只为老年娱晚景；夫岂能刚，妻岂能顺，重烧花烛，幸邀天眷锡遐龄.」至壬子，重赴鹿鸣.浙江乡试误出经题乾隆甲寅，浙江乡试《易经》题，误出「离为目为火」。

　　杜奎炽书乡试策后杜奎炽，昌黎狂生也，以狂死。嘉庆戊辰，应乡试，书策后千余言，言：「直隶官吏不能奉宣德意，旗民买汉人田免租，汉人买旗民田没其田，且治罪，非普天下王臣王土之意。」又：「民遇饥馑，毋得携族过山海关，非古人移民移粟之道。」又言：「后之人君，不以一权与人，大小事必从中覆。臣下皆无所作为，委成败于天子，不能给则委之律例。故权之名出于天子，而其实则出于吏，与其权出于吏，无宁分其权于臣。」

　　书闻，大臣讯之曰：「汝年少，不知为此言，必受人指使。言之，当免罪。」奎炽大言曰：「奎炽所言，皆忠孝事，天生之，孔孟教之，何者为指使？奎炽生十八年，今乃知孔孟为千古忠孝讼师。」讯者皆噤且怒，或叱曰：「汝沽名耳！何知忠孝？」奎炽曰：「然。奎炽诚沽名，然奎炽今死矣。公等为宰辅，受大恩，万一树牙颊，论列是非，朝廷念大体，当不死，轻者罚一岁俸，至款段出都门，极矣。公等爱一岁俸，不沽名，奎炽以性命沽名，奎炽诚沽名也。」遂罢讯。

　　房官误会乡试卷文世俗以夫妇好合之事为敦伦，以使令奴仆为饬纪.嘉庆己卯，浙江乡试，某房官阅文，见有「饬纪敦伦」句，大骇曰：「敦伦岂可饬纪？怪诞极矣！」亟以笔直抹之。

　　魏默深得顺天乡举道光辛巳，桐城光聪谐与胶州张曾霭铁桥为顺天乡试同考官，首题「上长长而民兴弟」。张得一卷，卓荦奇肆，荐之戴可亭相国敦元，极为推赏.旋因内用「尺布之谣」四字，嫌系汉事，抑置副榜。逮填榜，知为湖南名士魏源，大为扼腕，然魏即于下科中式顺天榜第二名矣。魏，字默深，邵阳人。

　　俞理初乡试红卷黟县俞理初正燮博学久困，道光辛巳江南乡试，监临苏抚某徧谕十六同考官，谓某字号试卷必留意，盖红号试卷，外帘有名册可稽，故监临知之也。是科正主考为汤文端公金钊，副主考为熊遇泰，同考某呈荐于熊，并述监临之言。熊大怒曰：「他人得贿，而我居其名，吾宁为是？中丞其如予何？」遂摈弃不阅。同考不敢再渎，默然而退，以为卷既荐，吾无责焉矣。填榜日，监临主考各官毕集至公堂，中丞问两主司，某字号卷曾中式否？汤曰：「吾未之见也。」熊莞尔而笑曰；「此徽州卷，其殆盐商之子耶？」监临曰：「鄙人诚愚陋，抑何至是？此乃黟县俞正燮，皖省积学之士，罕有伦比者也。」熊爽然，亟于中卷中酌撤一卷，以俞卷易之，未尝阅其文字也。俞遂中式。

　　吴廷珪得江西乡举道光辛巳，江西乡闱解元为吴廷珪，浮梁人。当嘉庆辛酉乡试时，主司极赏其文，拔置第一。将发榜，忽失其卷，徧搜不获，乃易一人。撤闱后，主司检行李，于帐顶得一卷，乃初中第一之卷也，懊恨久之。自是试辄不利，然越二十年而仍获解首焉。

　　林文忠创设乡试信炮江南人文甲于各省，每乡试，合江宁、江苏、安徽三布政司所属士子，恒万六七千人，入锁院时，唱名授卷，竭一昼夜之力未能竣事，有拥挤颠仆者。某科侯官林文忠公则徐以两江总督入闱为监临，创设信炮，立灯牌，阴以兵法部勒之，日晡而点名毕矣。

　　春凤池不得乡试魁选驻防各省之八旗人士，例得与于所在地之省闱，与汉人一体乡试，名次亦列入其间，仕不得在前十八名。前十八名者，除第一名为解元外，余谓之经魁，盖士子得专一经也。江南乡试同考官分十八房，十八房所中之卷各有一最优者，即以十八房之次序，第其先后，故曰经魁。蒙古春元，字凤池，长于文学，中道光癸卯江南乡试第十九名举人，座师祁文端公巂藻、贾文端公桢极击赏其卷，以格于例，未及置魁选为恨。咸丰癸丑，大挑二等，得七品小京官，改光禄寺署丞，春于是时已绝意进取，优游于镇江之金焦、北固间矣。子善彰，国子监博士。善广，内阁中书，历权浙江之西安、浦江县知县，皆以科第起家。善康，未仕，隐于商。善述、善余均太学生。善扬，附生，毕业于江苏师范学校。

　　五人以关节得乡举道光甲辰恩科江南乡试，青浦中式者五：曰陈瑑，曰葛桐衔，曰王映江，曰诸成琮，曰王浩。当赴试时，五人实同舟。至金陵，泊舟下关，有一苍头误送一函至，五人启视之，则关节也。乃送某巨公之子者，谓今科闱艺须用《尚书》。遂亟封其书，还其人，而秘之。及入闱，五人得题，委按《尚书》意义，力为诠发.榜发，果皆售，盖皆于无意中得之也。

　　然五人中，多汉学名家。瑑，字小莲，精研六书，具有神悟，晚习九章术，自号六九学人。学使曾批其文，谓为大江南北第一。桐衔，字稚侯，年最少。映江，字永伯，湛深经学，尤深于《书》，着有《顾命康王之诰》考辨大旨。成琮，字彦卿，亦以文鸣，熟精注疏。浩，字荆门，通六书，精考证.惟桐衔之文，为人所捉刀也。

　　江南乡试之丽六卷昆山徐朗斋大令鑅庆，健庵尚书裔孙也，有隽才，跅弛不羁.道光己酉，乡试二场毕后，饮于奏淮妓艇，大醉不醒，三场误点名，未入闱而其卷已抡元矣。闱中徧求三场卷不得，主司叹惋累日。刊程墨时，录其文于解首之前，不刊名而刊红号，曰「丽六」。徐赋诗云：「虚名丽六流传徧，下第江南第一人。」

　　翁叔平喜骂乡试监生咸丰戊午，翁叔平协揆同龢与潘文勤同典陕西试，二人故姻好也。并坐一堂阅卷，翁得劣卷，横抹，大声骂曰：「此必监生卷。」潘言于翁曰：「来朝，将与君分堂阅卷。」翁请故，曰：「子诚大秀才拔贡生，我乃监生，不堪遭君骂也。」翁大笑，允改口，然越数日而骂如初矣。

