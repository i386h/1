<!-- { "loadSidebar": true } -->
　　孔雀

　　孔雀，形略如雉，体长三尺余，翼短小。雄者特壮丽，尾有长羽，能开张作扇状，金色，有翠绿斑纹，作眼球形，排列于上。观其文彩，虽取百鸟之美羽集于一身，不能成此绚烂，实雌雄淘汰最佳之实例矣。展尾徐步，且行且鸣，以自矜其美，名曰示美运动，亦悦雌之惯性也。或曰，雄者最喜美丽，性妬忌，自矜其尾，遇妇女、童子服锦彩者，则展其尾如羽状，必逐而啄之。

　　孔雀产于热带地，吾国园囿所蓄，多由印度羣岛及暹罗输入，故畏寒，不易畜也。朱竹垞曾见其舞，而为《八宝妆》词以咏之，词云：「庭暗娑罗，山明踯躅，正值好春时候。不用红楼三十级，合在回廊疏牖。朝来弹指，阿谁妒杀芳心，绿蕤响处开难骤。绝胜织成步障，编他铜扣。看场压倒窗棂，一回舞，旋更教人立屏后。数项翠尾花如缕，怎染出轻纨图绣？除非是边鸾好手。郁吚声里低丹咮，问饫眼蛮奴，莫销残碧暗金否？」

　　鹤

　　鹤种类甚多，最贵者为丹顶鹤，高三尺余，嘴及颈脚皆长。翼大，飞翔至捷。体纯白，顶赤，额颊及自咽喉至颈黑色，翼尖亦黑，尾羽白。喜食鱼。鸣声高朗。产东三省及西伯利亚等处，至冬，迁居温带地，春归旧土，候鸟也。

　　鹤献芝

　　福州城西有一园，山环水绕，境颇幽胜。园有双鹤，丹顶白羽，品殊不凡。梁茝林中丞章钜抚桂时所得，携之归，以赠园主之祖者也。畜之久矣。时或振翮长霄，刷翎茂树。每遇风清月朗，引吭长鸣，意若自得，飘飘欲仙。一日，主人之母八十寿辰，各衔一灵芝献于庭，如祝寿然，宾客皆惊异之。

　　鹳

　　鹳，似鹤而顶不丹，颈嘴皆长，全身色灰白，翼尾黑色。巢于高树。青海有之。

　　鹰

　　鹰，嘴长于鸢，嘴自根即钩曲，两翼张度至二尺五寸，背暗褐色，腹白色，有黄褐色横纹。脚四趾，其三向外，其一能前后回转，皆有钩爪，劲而有力，眼甚锐敏，盘旋空中，无微不瞩，猎者多畜之以逐禽兔。一名鷞鸠。

　　辽东皆产鹰，而宁古塔尤多，以俗名海东青者为最贵，纯白者上，白而杂他毛者次之，灰者又次之。神俊猛鸷，能见云霄中物，善以小制大，尤善捕天鹅。陇人呼为海青者，实即海东青，以产地殊，故异其名。产于西域霍罕汗者，则曰白海青。

　　鹞

　　鹞似鹰而小，体长尺余，羽灰色，腹白，有黄黑或赤白色之斑点，尾有淡黑色横条。人每豢之，以捕小鸟。雄者脚极长。又雉之属。《尔雅》：「青质，五采皆备成章曰鹞。」

　　鸢

　　鸢，状与鹰略同，惟嘴较短，尾较长。全体褐色微紫，翼张度至四尺许。飞时不甚动，若静悬空中，喜回旋，作大环，尾常开展，或平或倾侧，以调节其势。有所搏击，则自空疾下。常攫取蛇、鼠、鸡雏等，亦嗜食腐败之肉。俗谓之鹞鹰，又称老雕。

　　鵰

　　鵰，本作雕，鸷鸟也，一名鹫。嘴强大，中央钩曲。大者之翼，平展至七八尺。其足有羽毛覆之。性较鹰为更狞猛，尝攫食獐、鹿等动物。其羽可制扇，可为箭翎。有狗鹫、羌鹫数种。

　　直隶产鵰，嘴及四趾均如钩状，毛色浅黑。其产蒙古者，上部灰色，下部黑色。产长白山之木头峯者，有三种，曰大鵰，曰坐山，曰白尾。青海所产，则两翼广及数尺，可制箭翎、羽扇。

　　骨托

　　沔州有禽，名骨托，状类雕，高三尺许。其鸣之声若骨托然，因以名之。能食铁石。或谓铁石至坚，非可食之物，遂有人以三寸白石，系以丝绳，掷其前，即吞之。良久牵出，视石，已软如泥矣。

　　王鹫

　　王鹫产直隶，黑褐色，钩嘴铁爪，头有瘤状突起，性猛烈。

　　角鸱

　　角鸱，形与枭同，惟耳边有长毛似角。全身褐色，有白斑。头稍类猫，眼圆大，带赤黄色，周围有粗刚毛圈。亦名鸱鸺，又称怪鸱，俗称猫头鹰。视力甚强，暗中覩物，而昼间反不能视。《庄子》所谓「鸱鸺夜撮蚤察豪末，昼出瞋目而不见丘山」即此。

　　鸺鹠

　　鸺鹠，与角鸱同类异种，身小而眼圆大，有毛角如两耳。俗与角鸱同称为猫头鹰。

　　枭

　　枭，亦作鸮，状与角鸱同，而无毛角。昼潜洞穴，夜出捕食小乌及鼠类。

　　鸩

　　鸩，亦作酖，毒鸟也，一名运日，又曰同力鸟。状似鸮，紫黑色，赤喙黑目，颈长七八寸。好食蛇，巢下数十步，草木不生。鸣声如击腰鼓。以其羽画酒，饮之立死。广东有之。

　　鬼蜮鸟

　　海南有鸟名鬼蜮，出深谷中。当受胎之际，各含一沙，又折枝遍插各径口，为符号，以阻人往来。若不知而误入之，则喷沙以射人，中之必死。

　　啄木鸟

　　啄木鸟，嘴锐直而坚，足四趾，二趾向前，二趾向后，便于攀木。舌细长，尖端有钩。以嘴叩树，察有木蠹者，穿孔钩出之。种类颇多，常见者为红啄木，背翼均黑，杂以白斑，头尾有赤羽。次为青啄木，背尾绿色，头灰白，额颊皆黑。

　　鸠

　　鸠，状如野鸽，头小胸凸，尾短，两翼长大，善飞。其特性，能自嗉囊分泌一种乳汁，自口吐出，以养其雏，如祝鸠、斑鸠之属是也。古人于鸟类，多以鸠名之，如鹗为睢鸠，鹰为鷞鸠，布谷为鸤鸠，则固非以形态类属，特假借名之也。

　　鹁鸪

　　鹁鸪，即祝鸠也，长尺许，嘴细长，上嘴钩曲，羽黑褐色，颈旁有黑色及青灰色之鳞状斑点，肩与脊上有赤茶色斑点，胸淡赤褐色，尾羽黑褐色。晴时鸣声有缓，将雨则急，故俗又称之曰水鹁鸪。

　　斑鸠

　　斑鸠，一名鹘鸠，体小于祝鸠，羽色淡白，头颈及下面色灰白微红，自肩脊至尾皆灰褐色，后颈有黑色之斑轮环。陆玑《诗》疏所谓「项有绣文斑然」者是也。

　　鸽

　　鸽，鸠类，有野鸽、家鸽二种。野鸽全体暗黑，惟背之中央为灰白色，颈及胸有紫绿色之光泽。羣栖林中，出食田禾，为农家之害鸟。家鸽为野鸽之变种，形态羽色，种别甚多，飞翔颇捷，记忆力甚强，放至远处，能自归，故古人用以传书。俗称鹁鸽。其肉与卵皆可食。

　　养鸽者，每于鸽尾以铃缀之，朝日初升，鸽羣乍放天际，铃声悠扬飘忽。

　　兰州藩署之鸽

　　兰州藩署栖鸽数千，相传尝有盗夜来劫库，鸽乃大噪，异于恒。管库者讶之，起视，盗因被获，缘此官中月给二十四金以为鸽俸。

　　鸦

　　鸦，与鸦同，乌鸦也，纯黑。反哺者谓之乌，小而腹下白不反哺者谓之鸦。内蒙古之鸦，大如雄鸡，蒙人呼之谓喀尔客列，作鸮鸣，眼光至锐，喙长而利。驼行道上，所负行箧中如藏有肉食，虽裹以厚革，能嗅而啄穿衔去。产于青海者，高二尺许，食谷类果实及小鼠毒虫，又贪食人尸，故肥而多脂。

　　太庙多鸦

　　太庙多鸦，每晨出城求食，薄暮始返，结阵如云，不下千万，都人呼为寒鸦。民间学塾，往往视为散学之候。

　　火鸦

　　儋州有乌鸦，能食火，每衔火置人屋上，以翅煽焚，则羣鸣飞舞，其名曰火鸦。居人多以食物禳之。

　　鹰儿

　　鹰儿，亦鸦之一种，内蒙古名之曰乌郎火烧，体小性柔，易豢。

　　慈乌

　　慈乌，乌之别称，体稍小于鸦，嘴之尖端较细，体黑色而有紫绿色光泽，多鸣于早晨。好食田圃之农产物，亦食害虫。知反哺，故称慈乌。

　　乌啄蝗

　　康熙壬子夏，吴中大旱，飞蝗蔽天，竹粟殆尽。蝗亦有为鸦鹊所食者。长洲褚稼轩家庭中之桩，有乌巢于上，以其朝暮飞鸣，方憎恶之。至是，独喜其捕蝗。中有一无尾者，攫啄尤多。胡汝源闻之，喜而作歌曰：「昔人曾称鸦种麦，今日喜见鸦捕蝗。吴民征输困来久，况复连遭水旱殃。苗未插莳田未垦，催科已比五分粮。仰屋踌躇莫措手，忽闻蝗来西北方。老人昔年被灾沴，谈虎色变如虎伤。无稼可食且集树，绳绳振振滋骇惶。园竹岸芦到即罄，黄衣三使征梦祥。浙中消弭赖刺史，吾苏漫漫无短长。乌乌哑哑高下翔，奋迅攫啄如鹰扬。承蜩之捷犹掇尔，就中尤羡秃尾狼。羣乌相将饱枵腹，吴氏或得疗饥肠。台上快睹等捷凯，拟草露布为张皇。白公大嘴可勿诮，竟当进号乌凤凰。瞻乌爰止在邻屋，爱之却弹将弓藏。」

　　鹊

　　鹊尾长六七寸，与身相等，背黑，有紫绿色光泽，肩腹及翼之下羽皆白色，嘴脚皆黑。俗以其鸣声为吉祥，亦称喜鹊。性最恶湿，故又谓之干鹊。

　　雀

　　雀，体小，褐色，有黑玟，俗呼麻雀。

　　山雀

　　山雀，体赤褐色，头部有黑斑，嘴强直，能破坚硬之物，飞翔山林，捕食昆虫。性慧，能习诸种技艺，人有利用之以营生活者。

　　鬼雀

　　鬼雀，产内蒙古之乌兰察布盟北鄙，与土谢图汗部交界处。形似麻雀，学马嘶，犬吠，獭鸣，维妙维肖。与鼠同栖，骑鼠而戏，鼠恒受其指挥焉。

　　芙蓉鸟

　　芙蓉鸟，状似雀，羽色黄，翼淡黄微白，鸣声可爱，人多畜之。

　　竹叶青

　　竹叶青，一名竹林，大如雀，翼长三寸许。雄者上体作青碧瑠璃色，甚美丽，胸黑腹白。雌者背部黄褐，腹下微白。善鸣。夏日来自婆罗洲等处，冬归，故为候鸟。

　　千里红

　　千里红顶有红毛，喜食苏子。俗呼苏雀，黑龙江称为老鎗雀。出俄罗斯地，雪后即来，羣飞入海。

　　净池鸟

　　太白山有一峯，直上三十里，盛夏雪霰不融，人不能登，惟六月可上。上有太白神殿，以铁瓦覆之，水池五。有鸟红色，大如雀，池有滓秽，则衔去之，人呼曰净池鸟。山奇寒，无林木鸟兽，亦不知其栖止何所也。

　　白玉鸟

　　白玉鸟大如雀，嘴粉红而羽白，皆有黑条纹，俗呼之曰白燕。

　　芦虎

　　芦虎，似雀，青斑长尾，好剥苇皮，食其中之虫。

　　鸡

　　鸡，亦作鸡，雌雄皆有肉冠。食道之一部为嗉囊，其胃分前胃及砂囊二部。脚强翼短，不能高飞。雄者之羽毛美丽，鸣管发达，以时而鸣。肉及卵皆有滋养之效。产青海者种极大，闭于埘，育卵最繁，在宣统时，八钱可购十枚。

　　雌鸡化雄

　　康熙时，繁昌吴士明家畜一鸡，生卵已久，忽化为雄，冠渐红，羽渐长，鸣声嘐嘐于子午候矣。

　　归安孙在丰年十六，以冠军入庠，适雄鸡生卵，而学书来。家人以为不祥，杀鸡佐黍，投卵于河。婶氏闻之，曰：「此佳兆也，侄他日必作状元。鸡宜畜之，奈何并卵而弃之耶！」后孙竟以第二人及第。

　　慈鸡

