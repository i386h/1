<!-- { "loadSidebar": true } -->
　　清稗类钞教育类列圣重学顺治间，定国子监彝伦堂为视学御讲之所，本监堂上官，不得中堂而坐及中门出入，王以下文武各官，亦不得由中门出入。甲申，定八旗官学.康熙甲子，定琉球官学.癸巳，设算学于畅春园之崇养斋.雍正戊申，定入监读书俄罗斯学. 「 即会同馆设学教之。」 辛亥，奏准将毗连国子监街南官房一所赏给本监，是为南学.乾隆戊午，于钦天监附近设算学，唐古忒学亦归国子监.谕：「武英殿录书需人，着国子监于肄业正途贡生内，择其年力少壮，字画端楷，情愿效力者，选十人送殿，以备誊录。其在监每月膏火之费，照旧给与.」癸巳，谕：「《永乐大典》，其中每多世不经见之本，而外省奏进书目，亦颇裒括无遗，合之大内所储，朝绅所献，不下万余种，特诏词臣详为考核，厘其应刊、应钞、应存者，系以提要，辑成总目，依经、史、子、集部分类聚，命为《四库全书》。摛藻堂向为宫中陈设书籍之所，朕每憩此观书，取携最便，着于《全书》中，撷其菁华，缮为《荟要》，其篇式一如《全书》之例。」甲午，谕：「现办《四库全书总目提要》多至万余种，卷帙甚繁，自应于《提要》之外，另刊《简明书目》一编，祇载某书若干卷，注某朝某人撰，则篇目不烦，检书较易。」乾隆庚戌，御制集石鼓所有文，成十章，制鼓重刻，鼓凡十，在戟门外左右分列。辛亥，谕：「我朝文治光昌，崇儒重道，朕临御五十余年，稽古表章，孜孜不倦，前曾命所司创建辟雍，以光文教，并重排石鼓文，寿诸贞珉。而《十三经》虽有武英殿刊本，未经勒石，因思从前蒋衡所进手书《十三经》，曾命内廷翰林详核舛讹，藏弆懋勤殿有年，允宜刊之石板，列于太学，用垂永久。」

　　世宗设宗学雍正中，特设宗学左、右翼各学于京师，简派王公专管，岁时，钦派大臣考其殿最，以为王公奖罚.左翼在金鱼胡衕，右翼在帘子胡衕，皆设宗室总管、副管各一人，以司月饷、公费等事。三岁考绩，授七品笔帖式。觉罗、八旗各设学一，其总管、副管，如宗学之制。满教习用候补笔帖式，汉教习用举人考取，皆月有帑糈，四时特赐衣缣.世宗设八旗官学雍正中，设八旗官学三于京师。咸安宫官学在京师西华门内，择八旗子弟聪慧者充弟子，月有帑糈，不计岁月，入仕后始除其籍，特派大臣综其事，教习用进士、举人。景山官学在景山内，皆内务府子弟充补，其制与咸安宫同，为内务府总管所辖。八旗官学，每旗各设学一，择本旗满洲、蒙古、汉军子弟充补，十年为期，已满期未中式者，除名另补，为国子监祭酒所司，亦附于太学之意。

　　国子监立经义治事斋孙文定公嘉淦管理国子监时，条奏大学事宜，令诸生于时艺外，各明一经，治一事，仿宋胡瑗立经义治事斋例，俾为有用之学.部议从之。

　　琉球遣子弟来学乾隆中，琉球遣其子弟来肄业于国子监，凡四人，四年一更，随贡使返。

　　汪文端训士汪文端公廷珍仕仁宗朝，在内则长成均，直上斋，洊充总师傅，在外则安徽、江西、浙江，连任学政，始终委寄，皆为文学侍从之任。尝选刊《成均课士录》，教学者以义法。三省试牍，皆曰「立诚编」，犹前志也。又尝撰《学约五则》以训士。一曰辨涂，谓喻义、喻利，人心之分尽于此，为己、为人，学术之分尽于此，有志者当立辨乎毫厘千里之差。一曰端本，谓士者四民之首，天下事皆吾分内事也，自公卿至一命之吏，皆读书人为之，故贵通古今，达事变，相期为有体有用之学.一曰敬业，时文者古文之一体，犹之碑、志、传、记、表、疏、论、序云耳，以摹拟剽窃者之不足言文，乃并时文而小之，过矣。一曰裁伪，谓昌黎论文，惟其是，吾论文，惟其真，盖必能真而后是非可得而论也；申、韩、庄、列，异乎吾道者也，而朱子以为先有实而后托之文，非以其真耶。一曰自立，文之不能不变者，时也，挽其变而归之正，或因其变而愈益神明于正学者，事也；苟非克自树立，随风气为转移，取已陈之刍狗，沾沾然仿效之，庸有冀乎哉。其因文见道，大恉不出乎此。宣宗在青宫，文端尽忱启迪，非法不道。登极后，献纳尤勤。道光癸未，宣宗降手敕，称汪廷珍于师道、臣道之义二者兼备。

　　山西大学堂英人以我国应出某教案赔欵，建山西大学堂，规模宏壮，为西北教育界之巨观，分中、西二斋，即由教士李提摩太董其事。中斋重国学.西斋重科学，仪器、书籍庋藏至富。山西青年多弃而就中斋.外省亦有附学者。计宣统辛亥以前，留日本学生三百人，大都为先肄业大学之西斋者。

　　水师学堂江宁水师学堂有驾驶教习，初开堂时，即延英人彭乃尔，月薪银四百八十两；管轮教习为英人何利得，月薪银三百六十两。光绪庚子，为第三期学生卒业期，已能制造陆地之机，海中之机，并鱼雷、水雷等件。学生初不惯力作，锤炼终日，夜即大困，掌皮为裂，十日即如不觉矣。先是，预估须三月毕工，后仅二月，西教习咸大嘉奖。请驻宁各国领事观之，至拍掌称善，而华官反视如无事也。

　　蒙古教育蒙人不重教育，男妇老幼皆委身于游牧，虽各旗王公府中设有学校，然肄业者为王公、官吏之子弟，亦惟求识字能书，为将来服官之地而已。王公、官吏子弟而外，僧徒间有就读者，平民子弟不与也。其有志求学者，须就读富家，或由其父兄、戚友传授。学师辗转相聘，一学师可教数十人。初学，读《察汉脱鲁格》，汉名「十五头」，拚音法也。 「 字母类头仅十五，变化无穷，拼音与满文略同。蒙字多锯齿，满字多点圈。」 继习蒙文《三字经》、《名贤集》、《四书》等，程度至高，读至《安土林格》 「 《圣谕广训》。」 而止，盖皆奉《安土林格》为圭臬也。所读书籍，或自归化城土默特文庙中购之，或由戚友处借钞.缠生以入学堂为当差新疆各县，凡有回缠之处，必有回教阿浑教授回经。至回缠之读儒书者，则以为与宗教相反，辄相引为戒。光、宣之交，开办学堂，因学生难于挑选，遂向教授回经之学堂挑取学生。于是回缠不第不入汉学堂，并不敢入回缠教经之学堂，甚或向乡约纳贿，或投入外籍，以求免充官立学堂之学生。盖以缠民诵习回经，贸易登记赈项，田宅典卖，书写字据，兴讼告状，投递禀词，均用缠文，通缠文者无往不利，易谋衣食。至通汉文之回缠，则直同废人，竭十数年之力以为学，反不如通缠文者之有用。当新疆设省之初，开办缠民义学，缠民入塾者，谓之当差，其中亦有曾读《四书》、《五经》者，往往不通文义，不适于用。即间有文理明通者，又囿于风气，限于资格，毫无出身，不足以资鼓励。开省数十年，新疆汉人之服官外省者无一人，何论回缠.提学司杜彤乃将毕业之缠师范生，作为各县乡约，曾经奏咨有案。

　　川边关外学务川边关外学务分五区：炉城、河口、里塘为东区；江卡、乍丫、昌都、盐井为西区；乡城、稻坝为南区；甘孜、道坞、德格、三岩为北区；巴塘为中区，学务局即设于此。至学堂办法，凡地方官所在，多系初等学堂，而地方官即为总理。乡间概系官话学堂，蛮头人充任校长.此外巴塘则有陶器、农业、警察、喇嘛等学堂，里塘亦有农业及喇嘛学堂，其余未有也。初等学堂之教授与内地同。官话喇嘛学堂则专授汉语，学生概系通学，所需纸墨、笔砚、教科书悉由公家供给.如当道或地方官所在之学堂，无论男女学生，均给操衣，遇有官员经过，则整队迎送，以壮观瞻而博赏犒。

　　云南土司辖境之教育沿边土司，除临安府属外，普洱镇边顺宁、永昌、腾冲各属，当宣统己酉，设立沿边学务局，已开办土民简易识字学塾百二十八所，卒无成效。其故一因学塾甫立，学务局即撤销；一因原定经费，年由边防要需项下筹拨二万金，为数有限也。

　　瑜妃论女学堂穆宗之瑜妃，聪慧能诗，解音乐，知欧美事，所居之屋甚隘，陈设简陋，仅宫女太监数人事之，藏书极富。诗多感伤之作。光绪间，尝语宫眷德菱女士，谓甚望开设女校，使国中女子读书，惟不愿以教会中人为教习。意谓教会设学，非徒无益，转使人有反对学校之心也。

　　台湾社师雍正甲寅，台湾南、北诸社熟番始立社师，择汉人之通文者，给馆谷，使教番童。巡道按年巡历南、北路，宣召社师及各童至，背诵经书。其后，有岁科与童子试，背诵《诗》、《易经》无讹者，作字亦有楷法，且皆薙发冠履，衣布帛，如汉人，惟有番姓而无汉姓。

　　南洋公学何梅生，毘陵名士也，为诸当道所倚重，最后于光绪丁酉、戊戌间，就武进盛宣怀之聘，筹建南洋公学于上海。草创经营，规模宏远，实开江南教育界之先声。辛丑春间，为某大吏代拟折稿，以耗脑力过多，患脑充血而逝，年仅五十有九也。

　　叶成忠兴学慈溪叶成忠既以居积致富，自恨早岁失学，慨然有启迪童蒙之志。爰于上海张家湾捐地一区，都二十九亩三分八厘，值银十万两，并出现银十万两，谋建校舍，俾寒畯子弟咸来就学.方庀材，忽逝世，资用不给，长子贻鉴复出金十万续之。校舍始构，贻鉴弟六人，复出金十万，佽常年经费.即以成忠之字，名曰「澄衷学堂」。经始于光绪庚子九月，落成于辛丑二月。当是时，学部未立，风未开，人人以学校为诟病。有志之士，建学舍以奖励后进者，虽踵相接，以赀不继而卒垂成垂败者，又复前后相望。成忠独毅然决然，出巨款以导风气之先焉。

　　澄衷学堂创始之初，仅办蒙学，继增商学，又增师范生。继乃增中学，辍蒙学，又辍师范生并商学.其间又辍中学，专设小学.宣统辛亥，复置中学并置初、高等小学校，学生常数百人，历届毕业，为世効用者踵相接。

