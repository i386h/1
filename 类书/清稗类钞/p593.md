<!-- { "loadSidebar": true } -->
　　李丐诗似高衲李丐，江西人，往来江汉三十余年。遇纸笔，即书，字如符箓，皆不知其为诗，遂安毛鹤舫推官际可始物色得之。其诗似深山高衲，不与佯狂玩世者比。诗云：「瀑泉今古说庐台，顷向云居绝顶来。潭逼五龙时怒吼，势摧三峡更暄豗.横奔月窟千堆雪，倒泻银河万道雷。锁断鸥峯悬白练，遥看珠网挂层台.潋滟湖光数顷浮，谁知曲涌万峯头.豁开古殿当前月，散作空山不尽流。金壁影摇冰镜里，鱼龙深在广寒秋。一轮直接曹溪路，白浪家风遍大洲。何年鞭月架长虹，碧落无门却许通。曾是御风人去后，故留鸟道碍虚空。山色溪光明祖意，鸟啼花笑语机缘。有时独坐台盘上，午夜无云月一天。」

　　蒋氏妇愤焚诗稿康熙时，有某闺秀适蒋氏子者。一日，晓妆甫毕，积雪初晴，壻方拈笔登家计簿，女曰：「适得一诗，代为录之，题为「雪霁」二字。」蒋书之，误「霁」为「祭」。女止之曰：「诗且缓录，尚待推敲。」俟其出，尽以生平所作焚弃之。

　　汪文桂辑海内诗风桐乡汪文桂，字周士，与黄梨洲、毛西河雅善。性耽山水，喜吟咏，所为诗为一时采风家所载.又尝与吴江徐子松之崧及弟晋贤有《海内诗风》之辑，其于风雅之途，尤若饥渴。

　　查蕙纕驿壁题诗海宁查嗣庭以文字身罹国法，其女蕙纕亦徙边塞。女故工诗，题驿壁云：「薄命飞花水上游，翠蛾双锁对沙鸥.塞垣草没三韩路，野戍风凄六月秋。渤海频潮思母泪，连山不断背乡愁。伤心漫谱琵琶怨，罗袖香消土满头.」汪西京沈琇次其韵云：「弱息怜教绝域游，魂飞何祗似惊鸥.覆巢卵在漂流际，薄命人丁琐尾秋。绮阁低迷空昔梦，边笳凄切咽新愁。伶仃历尽崎岖苦，尽尔青春也白头.」

　　赵雪庭娴吟咏赵秋谷有幼女名慈，字雪庭，赋性幽淑，复娴吟咏，适济南朱子垣方伯子崇善。式微后，贫无以居，故其诗多哀怨之音。《夜深》云：「夜深庭院寂无声，花底微闻蟋蟀鸣.倒卧玉床清梦觉，风吹行影上帘旌。」《杂兴》云：「极目银河漾素晖，满庭秋影露霏微。西廊月转无人到，自折荷花帯露归.」「露满香阶夜欲分，半床秋月一帘云。不知何处砧声起，断续随风枕上闻。」

　　康熙庚辰前天潢之诗紫幢王孙所录天潢之诗为《宸萼集》，分上中下三卷，共二十八家，计诗三百七十六首，各着小传自序一篇，撰于康熙庚辰。第一卷中，世宗与焉，盖在潜邸之作也。

　　翁儒安多游览诗常熟女士翁儒安，字静和，幼即以诗着声，长而意不自得，为《沤子》十六篇以见志。生平闲居好洁，几案无尘.时或明月在天，人定街寂，跨骏骑，令女侍囊笔砚以从。诗成，即据鞍写之。春秋佳日，或以扁舟自放于绿波红蓼间，吴越山川悉在篇什中矣。

　　张南华喝韵吟诗张南华詹事，天才敏捷，诗具宿慧，兴到成篇，脱口而出，妥帖停匀。尝试保和殿，未亭午，众方执笔构思，闻有投卷者，众曰：「必南华也。」尝偕泾南司寇奏事干清宫门下，泾南携一汉制玉羊。南华曰：「咏此可乎？」即口吟四十字。语未毕，殿角宕然声震，众惊顾，乃四奄举一大冰，绳断，冰堕地，碎且迸。南华曰：「咏此可乎？」复吟四十宇，众惊叹叫绝.一日，午门送驾，馆阁诸人各喝一韵，应声立就，顷刻成数十首。喝韵诗，古人未所有也。南郊视坛，讲官侍班于斋宫铺棕处候驾，南华指棕字为韵，冲口吟数十韵，至「凤邸凝云物，霓帱属苑虹。山河扶栋宇，日月倚帘栊。天阙常依北，招摇渐指东」，尤警绝.羽林，期门之士环绕耸听，诧为异人。会驾将至，始悚惕辍吟。南华少时作回文赋八首，自然清丽，亦前人所无也。

　　贵公子诗值五千金江南有贵公子，年少登科。乃翁故膴仕家居者，于其公交车北上，以五千金遣之。公子赋性不羁，楚馆秦楼，一路挥霍，比至京师，已囊空若洗矣。兼以抱病不得入场，嗒焉若丧，称贷而归.翁初怒其不肖，欲诃责之。及还家，首搜行箧，见诗藁，中有二句云：「比来一病轻于燕，扶上雕鞍马不知。」翁且怜且喜曰：「得此二句诗，则五千金亦不为虚掷也。」旋于次科中式，入词馆.高宗御制诗十万余首高宗御制诗五集，至十万集首。每一诗出，令儒臣注释，不得原委者，许归家涉猎，然多有翻撷万卷莫能解者。尝于《塞中雨猎》诗内用「制」字，众皆莫晓。上笑曰：「卿等一代巨儒，尚未尽读《左传》耶？」盖用陈成子杖制以行也。又出《污　赋》试词臣，众皆误为窳。上徐检出，乃拟傅咸《污　赋》也。彭文勤尝进呈百韵排律，上读之，曰某某出韵。后考之，信然。

　　高宗仁宗有全韵诗高宗尝赋全韵诗，其序云：「上下平声，书我朝发祥东土及列圣创业垂统继志述事之宏规。去上入三声，则举唐虞以迄胜朝，历代帝王之得失烱鉴.据事直书，不以私意为美刺。而终于敬天命，守神器，三致意焉。」后仁宗亦制全韵诗，则专咏高宗功德也。

　　高宗命删定国朝别裁集沈文悫公以所选《国朝诗别裁集》进呈御览.高宗谓其去取纰缪，凡指斥朝廷之语，命内廷词臣更为删订行世。然其中犹有未及改者，如闺秀毕着纪事诗，乃崇德癸未饶余亲王伐明，自蓟州入边，其父战死，故诗有蓟邱语，非死流寇难也。

　　周静植诗为人借刻周静植，名玉立，丹徒人，著作甚富，困于场屋，有诗名，其《咏梅》一律极佳。乾隆时，有人选诗，列方元醴《梅花》一首，即周作也。周诗随作随散，其壻乡为江宁，故流布江宁者尤多。一时名下士或借刻之，盖不止《梅花》一诗矣。

　　胡稚威刻烛成诗山阴胡天游，字稚威，以才学受知于任香谷尚书启运，荐试乾隆丙辰博学宏词.既入都，邀馆其家，情礼优笃，犹唐时令狐楚之于李义山也。会仲秋，葡萄新熟，紫珠翠叶，翳缀庭前。任顾胡曰：「彼实垂垂矣，若能以「侪」「淮」险韵刻划其状，当令某伶进酒。」胡乃刻烛二寸，成诗四十韵。其侪韵曰：「葡萄生北地，甘果未容侪。」淮韵曰：「岂知根入塞，不比橘踰淮。」

　　陈逸仙自谓拙于诗陈三者，事于待园太史于都中，年五十余矣。众但呼之曰「陈三」，不问其名字。乾隆丙辰春正月，史震林与待园之兄曰南沙者入都，见阍人恭谨类文士，问其字，踧踖曰：「陈三。」不敢言字也，实字逸仙。当雍正乙卯秋，待园主陕试，次年，门生入都，谒待园.陈不索金，即为通，有无多寡皆不计，众笑之。旬余，夜读史所撰之《西青散记》，闻其叹曰：「伤哉！不为女子身也。贺双卿命啬而才丰，德幽而名显，歌之哭之者，以其女子特甚耳。吾为女子，即不如双卿贤，何至如蠛蠓蚍蜉之不为人所见闻哉！」史问之曰：「若何能？」陈踧踖曰：「拙于诗。」乃出其《城南怀古》诗曰：「黄云漠漠风萧萧，城南白乌杂鸣枭.少时不见旧时人，焉识卫霍意气骄。卫霍意气吞河汉，哀丝脆管倾箫韶。行乐只愁云日升，筑室每防风雨漂。传之千秋与百世，三槐五桂争茂乔。泰山不砺河不带，旧时意气倏忽凋。野火吹入蘅芜宫，荒霾满目刍与尧。与马仅容古所尚，篌荜环堵何嚣嚣？司阍老人无可言，和之者谁歌且谣.」又《野老》诗云：「灼灼芙蕖花，可玩不可久。猗猗原上竹，岁寒常不朽。竹下有流泉，竹中闻春臼。老翁脱帽迎，亲为煮泥藕。大儿能力作，今出种豆南山右。小儿学析薪，强欲代父时伤手。植桑可治蚕，植葵可充口。耄期复何言，杖藜每沽酒。昔时歌舞地，惟见牧马牛。恶草杂芳葩，蜂蝶奚所投？高低鴂舌鸣，鹦鹉言足羞。吁嗟道旁李，虽苦人亦求。我思空谷兰，恻恻谁与俦？恻恻谁与俦，山僧野客适其幽。」又有拟陶之《听琴》、《闻歌》、《八骏图》、《织妇叹》、《明妃怨》、《玉阶怨》诸作，皆古。其《咏鱼》句云：「浅深咸自得，泾渭又何争。」则自况也。

　　儒官韵事之诗王文简方三十九岁时，以户部福建司郎官出典四川乡试。及乾隆戊午，钱裴山楷亦三十九岁，以户部福建司郎官奉是使。文简《蜀道集》用坡公密州诗三十九岁事，裴山亦追和其韵，可谓儒官韵事。

　　陈楞山诗有逸才钱塘陈楞山布撰侨居仪征，诗有逸才，天然高澹。读书不多，室无储籍，卒然语及，能条其出处，亦未尝有见其挟一册咿唔之时也。

　　诸竹庄博学能诗诸竹庄，名世器，博学能诗。尝受业于太仓沈起元、长洲沈文悫，故于诗尤有根柢。高宗南巡，献赋行在，召试拟进呈，以小误罢.及毕秋帆抚陕西，以书招之往，与幕中诸名士晨夕唱和，诗益精进.尝从毕巡边，出入于长城内外，以诗纪之。其中佳句，如「撑谷石皆狞如齿，泼崖风更利于刀」，「几回入塞复出，刚欲下坡还上坡」，「云影遮山犹崒嵂，沙声学水亦潺湲」，「屋背击撞风有块，山头荡漾月无芒」，「男非木魅颧皆耸，女是山魈鼻尽低」，均能描出绝徼风景。又尝应卢雅雨运使之聘，与诸名流修褉红桥，赋诗纪事。卢殁，寄金以恤其孤。 

　　诗有十个一字高宗南巡，过江时，见有一渔船荡桨而来，命纪文达咏诗，限十个一字。文达立成七绝，诗云：「一篙一橹一渔舟，一个梢头一钓钩.一拍一呼还一笑，一人独占一江秋。」

　　吴岱芝诗学杜陵石门吴岱芝明经宗元尝游杭州，时天台齐次风宗伯召南方主敷文书院，乃执经从之。院在万松岭，其巅有一楼，榻其上，日读经书杂文，日加午，则屏去，取杜诗全集朗诵之，声彻远近，每首必百过，加以丹铅，至夜分始止，次日复然。

　　先是，吴熟于《明诗综》，所作诗，酷肖高青邱、李崆峒诸家，尝录以就正于齐.评点讫，谓曰：「诗佳矣，可进步乎？李、杜、韩、苏四大家外，勿寓目可也。」自是遂专学少陵。性奇伟不羁，不好与凡人伍。尝与朱笠亭、沈云树、蔡漫叟相唱和，余弗顾也。

　　鄂文端联句限死字鄂文端公尔泰以举人充侍卫，四十初度时有句云：「四十犹如此，百年待若何？」及年至七十，以大学士充翰林掌院学士。招诸老辈宴饮，乞联句，限「死」字。有某呈一联云：「丹心已向军前死，白发犹从战后生。」

