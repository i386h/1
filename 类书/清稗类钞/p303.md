<!-- { "loadSidebar": true } -->
　　某甲，铜匠也，居苏州阊门外，孑然一身，而颇有积蓄。性俭啬，衣履不完，所居破屋十数椽，中惟草荐败絮而已。一夕，独坐未寝，时风雨交作，闻门外有泣声，启视，一少年女子也，颇姣丽。问所自，此女操江北口音，自言「父母俱亡，为族人诳诱至此，将鬻我于倡家，恐陷入火坑，故冒雨而逃，然我无归矣。」言已，又泣，且出金簪一枝付甲，求为之计。甲既艳其色，又利其财，乃招之入室，曰：「室仅一榻，奈何？」女腼然曰：「既至此，固惟君所为矣。」甲喜，拥之而卧。及天明，女起为执爨，若甚相安者。俄有江北人数辈排闼而入，见女曰：「在此矢。」乃并执甲，曰：「汝诱藏良家女子，当缚送官。」女俯首不一言，甲亦无从置辩。众人徧搜室中，得金簪并金约指十六枚，银币数十，问女曰：「簪与此等皆汝所携来乎？」女点首。乃尽攫之，挟女出，复欲拉甲去，一人故相解劝，乃舍之，哄然而散。

　　以伪石女行骗

　　广州西关耀华坊某老翁，富人也。年七十，以妻妾相继逝世，侍奉乏人，欲增一小星。又恐终为老累，乃思觅一石女，以充下陈。盖以石女心如槁木死灰，自可相安无事也。时有一邻妪利翁多金，遂以其所蓄之青衣伪为石女也者，言愿作翁妾。翁果悦之，以数百金买归，贮之金屋。数月以来，私蓄既厚，乃托故外出，一去不还。翁检点妆台，则珠玉翡翠皆不翼而飞矣。

　　航船妇骗白姓少年

　　杭州范某自杭附航船至湖州，于舟中见一少妇，装束虽寻常，而姿态颇动人。又见有一白姓少年，时与之语，范留意觇之。中夜，火灭，舟客尽睡，偶发火视之，则二人同衾矣。亟灭烛，不出声。翌日，舟泊岸，客纷纷检行囊，妇忽大呼失金簪、金环，欲舟人为之搜索。良久，得诸少年幞被中，遂取簪环还妇，而缚少年挞之。挞已，解缚，少年自摒挡卧具，亦大呼，谓失去银币八十圆，诸客咸呵之曰：「汝窃人物者，乃有此巨赀耶？」比将登岸，少年长跪妇前，求还其金，并言：「己系卖猪者，辛苦三年，才积二十圆，又向母舅贷六十圆，将归娶妻。今失是，不特婚事不成，且无颜归里矣」言已，叩头无算。妇殊不顾，将径去。

　　范揣知其故，顾谓诸人曰：「此二人事，殊可疑，吾将请诸君至茶肆料理之，如何？」咸应曰：「诺。」乃羣入茶肆。妇不得已，亦同入。范因讯少年以所持银钱之数，及其包裹形状，又顾妇曰：「汝身畔有金乎？宜取出验视，否则将倩人搜汝。」妇不得已取出，视之，得七十六圆，又一包，共银币十余圆。范谓众人曰：「南中银币，皆有图记，此独无有，必恐被物色而抹去者。」因谓少年曰：「汝亦有过，宜自陈。」少年不得已，乃述见妇有姿色，两夜皆与寝处状。妇闻之，红涨于颊，于是众咸知少年被骗状。范乃取六十圆与少年，曰：「持此去，余金不与，罚汝佻达也。」又以十圆与妇，曰：「酬汝两夜劳。」余付茶赀，尚余二三圆，亦以与妇，妇乃赧赧然持金去。

　　戳包儿

　　燕赵佳丽，自昔着称，仕宦京朝者，辄于都中纳妾。毛西河所娶姬人曰曼殊，为丰台卖花翁女，即其例也。然都人狡狯性成，每以妇女为市，惯作戳包儿、拏殃儿之伎俩。戳包儿者，初看之人，如西施、王嫱，及入门，则无盐、嫫母矣。拏殃儿者，虽有金屋，不能深藏，盖信宿即逸，人财两空，俗所谓卷逃者是也。

　　有宦京买妾者，旗女也。一日，忽多人纷至，谓：「女为宗室，已许嫁。汝何人，乃私娶宗女？罪大恶极，非控告不可。」时即有状若差役持黑案若欲关提到案者，又有出而排解者，谓：「女可迎归，某既误娶，罚锾可耳。」于是多人窜女去，又留数人迫之出钱，乃奉以二十金，始散。

　　放白鸽

　　苏州西乡有某甲者，饶于赀而无子，年四十而鳏，乃谋买妾。偶入阊门，遇一媪，似曾相识，邀至其家，略叙寒暄，便问：「君今丧偶，当续娶乎，抑买妾也？」甲曰：「亦思买妾耳。」媪力以蹇修自任。言次，有女子奉茶出，媪曰：「此弱息也。君视之，可抱衾裯否？」甲睨之，女颇娟秀，乃问聘金几许，媒妁伊谁？媪曰：「老身无夫无子，久思托足空门，正苦此女为累，若得所归，便大慰矣，何敢多求，止望银币百圆，为老身瓶钵之资。君如许可，则觌面一言，人财两易，媒妁奚为！」甲大喜，囊中适有此数，即以付媪，携女径出，同舟而归。甫出城，有数人飞棹而至，中有老翁哭而呼女，女亦哭而呼父，两舷切近，一拥登舟，翁抱女去。众人汹汹，势将用武。甲无婚书，无以自明，问女，则女无一言。知为媪所绐，但呼咄咄，而众已一哄而散矣，谚所谓放白鸽者是也。

　　上海北乡有黄某者，妻李氏，颇有姿，而黄贫不能自存，谋于李，李曰：「君为男子而谋及妇人，无已，请鬻我乎？妾我可百金，妓我可千金也。」黄不可，李曰：「然则放白鸽乎？」黄从之，伪为兄妹，鬻于浦东曹氏为妾。不三日，黄往访之，李出见，颇落寞。曹留黄宿于家。翌日，将告归，促李出言别。李始不出，久之乃出，不数语，遽厉声曰：「汝鬻我于此，乃谋与我偕遁乎？我至此，无返理，汝不速去，我言于主人，缚送官矣。」黄大窘，踉跄而归。

　　饰木偶为女以行骗

　　有贵公子挟重赀游姑苏以买妾者，官媒为之介绍数十人，悉不合意。一老妪随舆而来曰：「郎君法眼过高，此辈皆不中选，非我姨家瑶仙大姑不能如愿，惜身价过高耳。」公子闻之，曰：「果佳，不吝值，第恐有名无实耳，汝姑挈以来。」妪笑曰：「我知郎君惟知看瘦马婢耳。清白人家，即穷至不能吃饭，何肯将娇女送与人看耶？」公子谢过，愿同往访之。妪曰：「顷亦我试言之耳，不知其愿否。」公子许以重赂，妪曰：「姑探之。」

　　越五六日，妪至，欣欣然曰：「凭我一片舌，煞费苦心，愿与郎君一面矣。」遂偕往观之。女一拜而退，娉婷之态，秀丽之容，公子已神魂欲堕。旋闻琴韵铿然，和以燕语莺声，长吟度曲，公子惑甚，即问值，妪亟掩其口，曳之出，曰：「郎君几自误，此女不可唐突，当云聘作亚妻，以其父贫而好名，或可动之。既至尔家，则不问嫡庶矣。且纳聘仅须千金，必备衣饰，且迓以彩舆，少一不可也。」公子唯唯从命，乃立婚书纳聘，约日迎娶，雇巨舫，作洞房，欲仿范蠡载西子游五湖故事，先买一婢以俟。届期，彩舆迎至，妪与婢扶新人入舱，妪乘间逸去。公子揭新人面巾，神色焕然，惟不言不动。爰设席遣婢，自扶之，新人踣于地，以火烛之，木偶耳。急遣人追至女家，则门闭。访诸邻，曰：「是家偶赁此宅以嫁女，兹以送女去，不知所之。」问他官媒，无识妪者。凡耗千余金，仅载二粗婢索然而归。

　　以婢拐女

　　有买婢而失女者，行骗之术神矣。骗子曰谢明庵，知唐石卿之喜蓄婢也，纳交于其仆邵升。越一月，语升曰：「君家主人亦多婢矣，吾邻有幼女曰马兰英者，年可十二三，秀外慧中，能伺人意，若令其给事左右，必得主人欢，他日当挈之以来。」升漫应之。越三日，果偕兰英至。升挈之以见石卿，石卿大悦，出百金购之。及署券，则明庵为居间人也。

　　兰英貌美而服役勤，石卿及其妇皆爱之。石卿之女曰文昭者，尤与之昵，以其为嬉戏之伴也。一日，兰英偕文昭戏于后园，适有鬻饧箫者过，园有扉，兰英闻箫声，急与文昭启扉出，欲购之，则箫声已远，追蹑之，则皆登柳阴所系之小舟而逸矣。盖以兰英为饵，结纳文昭，使人不及觉也。

　　某少年之奸骗

　　光绪己亥，某江轮有附载一妇，姿首颇佳，居房舱。俄一少年来，与之对门居。二人开门辄相覩，不忤也。入夜，妇阖门卧，未下键，少年持刀推门入。妇见之，疑为盗，战栗言曰：「欲劫乎？」少年曰：「否，来求欢耳。」妇惧且忿，欲呼，少年已阖门，出银币二百圆，曰：「从我，则以此畀汝，为一夕之欢。明日至岸，各自东西，何害乎？若必相拒，则当先杀汝，吾复自杀，以了此孽缘耳。」妇意为所动，遂从之。

　　次日，少年忽于己房大哭，若甚惨者。船中买办及诸客并集视，诘其故，少年曰：「吾携二百金为养命之源，今忽无故失去，无面目可归，惟有死耳。」买办曰：「汝夜中门键乎？」曰：「未也。」曰：「是必被盗矣。不审银圆有识乎？」曰：「有之，每圆咸有某钱庄印，得之，易认也。」买办及谓诸客曰：「以救此人之命，愿诸君许其搜寻。」于是诸客咸出赀物请验，皆无有。最后至妇房，妇神色骤变，欲验，坚不可，买办因强启其笥，二百圆者赫然在笥中。于是诸客咸骇讶，妇掩面大哭。俄有一叟自众中出，曰：「吾即在妇邻室，夜中之事，吾闻之审矣，初不言者，欲掩此妇名耳，今则不能忍矣。」遂历历为众述之，且诟少年曰：「汝既以毒计陷人失节，又以阴险之事败人之名，禽兽不若矣。」又责妇人曰：「汝坚持于前，而迷惑于后，致遭若辈毒手，亦自取也。」辞气慷慨，众咸叹服。买办曰：「然则如何处之？」老者曰：「此妇既为少年所污，二百圆宜勿使返，更令出三百圆，由君携至上海，交入善会，亦足稍示薄惩矣。」买办遂如其言。买办者，主持全船对华事务者之名称也，皆以华人为之。

　　以自由结婚骗财

　　李子用，美丰仪，芜湖人也，商于沪。一日，附长江汽船返里，住某号房舱。少选，有船役偕一鼻眼镜、手皮箧、足革履之女子至，入房，口操京音，命役安置行李讫，展衾褥，略休息，出饼饵，烹茶，且啜且观书。入夜，船鼓轮而行，女询李之姓氏里居及所往地，某略言之。及询女，则自言：「以父官部曹，居京师，既毕业于京师女校，乃受沪上某女校聘，教某科。瓷探亲江右，以行时匆促，未定房舱，幸相逅，巧矣。然世途多险，余孑然女子身，尚希君照拂也。」久之，语渐昵，李涎其色，询以已字人未，女嗫嚅而言曰：「未。」亦以询李，李谓未聘。乃各脱戒指以订婚，约返沪成礼。方谈话时，门忽启，则船役进早膳也。女出罐诘物佐餐，盖已预置迷药于中矣。李食之，少选，目眩，仆于床。女为覆以衾，乃自启其箧，出石块，与李箧中物互易之。未几，船抵某埠，女命船役从容携行李登岸，闭舱门以去，李犹安卧未醒也。及午餐，茶役叩门呼之，李惊起，不见女，大愕，视手之戒指，则铜质，顾箱箧，与原状大异，启之，则满置石块矣。

　　金珠仙骗冯竹生

