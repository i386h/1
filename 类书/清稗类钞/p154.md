<!-- { "loadSidebar": true } -->
　　宁德毙羽士案杨绍煊，宁德人，家殷实，所居去县数十里，宅后有园，极旷奥.绍煊性恬穆，吟啸其间，翛然也。园之左有塘，人以杨氏塘呼之。

　　某岁夏，有一羽士丐于其门，索无厌，绍煊叱之出，羽士诟之，家人忿，鞭焉，羽士遂佯死，卧陇畔，久之，踉跄去。翌日，塘中得一尸，服羽士装，邹人莫能隐，白之里正。里正固尝与绍煊涉讼不敌，欲报之者屡矣，且微闻其鞭羽士事，遂报之县，谓绍煊毙羽士于塘。县宰得牒，逮绍煊，责楚无虚日，为之讼冤者并治之。绍煊不胜苦，将诬服矣。

　　定谳之日，适羽士复来宁德，里正悉之，惧事且败，乃贿以金趣之去，人固莫之知也。无何，县闻之郡，郡守郑某以清介闻，见而疑焉，发尸重勘之，背现伤痕，大如盆，盖椎击者。时里正亦在，见状色陡变，且强辩不已。盖绍煊鞭羽士，固不得有椎痕也。守知有别情，且疑里正所为，诘之，不少承，掠之，不承如故。郑乃使人夜抵其家，作鬼语，里正素神鬼神者，遂吐实。盖死者为其友，里正尝贷其家，至是索偿，里正无以应，乃以椎毙之，且为之服羽士服而堕于塘中也。乃释绍煊，置里正于典，县宰及诡为证者咸论罪，而羽士亦渺矣。

　　郑赞园审私种莺粟案郑赞园令连江时，以清静为政，务与民休息。摘奸无遗，尤具折狱才。一日有呼于堂者曰：「吾罪人也，以无子故，误继族侄，有饭不得食，有衣不得衣，讼四官，不能直。今且以违禁讦吾于禁烟长官，将猪 「 字出《礼记》，谓毁坏也。」 吾庐矣。」视其人，则白发皤然，乡中一老叟也。问姓名居里，则王姓义名，世居管江，其地为由福州入连之往来孔道也。

　　时烟禁严，私种莺粟者，多下种暗陬，有密报者，验得实，没其田入官，即征价于乡之富室，以十分之二赏报者。种户逃避，则撤其庐焚之，以余椽断瓦列道旁，为故犯之戒。郑与道委禁烟员林某方出巡，以要公先归，林取道管江，将巡视诸乡，清近城毒卉。闻老人言，知王义所居地，即林所巡处也，急命舆出，命义后随，沿途问其侄何名，以质对，且行且语，不二时，至矣。乡中聚父老甚众，见先驱至，皆哗曰：「县官来矣，今日不死质，吾属不得安枕也。」

　　郑舆行近王氏祠，见乡民集者愈众，围绕祠门，舆挤不得前。随行者喝让道，郑急止之，步行入，见林与质俱在，林色甚怒，坐定，告郑曰：「质报其叔私种，吾欲往视，乡民拥塞祠门，不听出，非严治其首，后此诸乡皆不得往矣。」言毕欲起，郑笑止之，谓质曰：「尔叔在是，尔何不将其私种地及种亩若干，明证吾前，有吾在，尔叔不敢仇，吾且厚赏尔，使得赀返。」质曰：「吾叔刚愎，吾累谏不从，今惧累来言，非为赏也。」郑曰：「尔能导往视乎？」质曰：「吾叔党盛，门外皆助叔者，吾出，必为所困。」郑乃谓义曰：「尔无犯禁，何以众阻官，不令散归？吾先以违抗治尔矣。」质闻言大悦。义怏怏出，郑命警兵随之，使私慰义，义至门外，呼曰：「诸乡邻且归，听县官出，县官明察，且为吾昭雪也。」众未信，义乃就其中年长者，耳语良久，年长者复告众，乃散。

　　方义出时，郑复问质曰：「尔叔富乎？」曰：「富。」「尔继为子几年矣？」曰：「九年。」曰：「相待如何？」曰：「始甚佳，后复娶妻，欲自生子，乃置我不问。」曰：「今尚同居乎？」曰：「虽同居，而缓急不相通，我自为计，叔不加恤也。」郑颔之。适义入，问曰：「众散乎？」义曰：「散矣。」乃顾曰：「尔二人可与我同行。」

　　既至，见田在大道旁，以新秧未布，旧岁遗藁尚寸寸留地上。质指田之后堘，有小畦二，土累累然。远视，无所见，近察之，果有烟种.义欲有言，郑禁之。适林至，郑与之指点村庄，言他事。良久，忽指一巨室，问义曰：「此为尔居乎？」义曰：「是。」郑曰：「吾适行疲，尔所居较祠近，吾欲小憩，尔可为导。」义诺，郑命质同行。时乡民观者甚众，见郑欲至义家，皆从之。

　　至门，见闬闳甚峻，入其庭，两旁皆积粟仓，仓侧小屋数椽，厅事雕漆甚丽，惟无陈设.坐定，四顾甚久，忽问质曰： 「尔屋何在？ 」质色变， 不即言， 大声促之， 乃指仓旁小屋。 郑立起， 招林同入， 见一妇色仓皇， 方以手探灶下， 逼视之， 则莺粟种一束， 有未破者， 有已破取其子， 但存外枯干者， 床下烟盘一， 烟膏及烟具皆备。 郑命人持出， 质见事败， 色甚惨沮， 然尚欲狡辩. 郑复命搜其身， 得一小包， 尚余莺粟子无数， 乃指质笑曰： 「尔尚何言？ 尔言叔富， 彼非穷无复之， 岂肯铤而走险？ 且私种者多在荒僻， 孰肯于官道旁？ 明知必没收， 以广沃良田， 轻掷为此者？ 况他处苗已径寸， 彼所种者独未发芽， 当此春雨缠绵， 岂有历时既多， 而烟畦土尚块块锄痕久不溶解？ 尔烟容满面， 荡产破家， 尔叔难满所求， 积嫌已久， 闻禁烟员莅临， 故临时为之， 欲以是为邀赏资， 且陷尔叔。 今奸谋尽露， 罪无可逭， 尔纵欲不承， 能为尔恕乎？ 」质面色惨白， 不敢复言， 乃命护勇系之， 先押归. 少顷， 亦至署， 检旧案， 则义告质吸烟蘯产事， 卷盈尺。 明日， 管江人闻质被收， 来诉其盗牛偷菜者又十数家， 提质出， 判如律， 置之于狱， 命义别择贤嗣。 案既结， 一邑称神明焉。

　　霍三明四串骗案霍三者，正红旗汉军副都统霍伦泰，明四者，法部主事明安太也。宣统己酉，冀州有寇李氏者，以其夫恒礼病疯，为族人合谋霸产，曾起诉于冀州保定各审判厅，案虽结，李不甘也。乃入京谋上诉，为佣妇王张氏所知，告以伦泰、安太至有权力，若相助，事必济。李乃乞为介绍，先后与伦泰、安太相见，二人利其多金，乃串骗之，未几而李悟。

　　伦泰之侄锡恒谓，若发觉，祸且连及，因嗾恒礼诬告李有恋奸图害情事，伦泰又谋刼李，哄于大理院门前，为院所知，乃将伦泰、安太奏革归案。前后所骗凡八次，赃银万余金，乃判决伦泰、安太各除本身旗档，发巴塘効力赎罪，余定为二年半徒刑。

　　林王祖茔案浙东有林、王二姓者，聚族而居，林族大而贫，王丁少而富，其祖茔皆在村北，阡陌相连，每春秋圭日，则二姓男女，羣聚致祭焉。忽村中来一堪舆家，自言能相阴阳二宅，为人决祸福，林族有神其说者，告众，令至祖茔视之。相其前，啧啧赞不绝，登其陇，忽大惊，环顾久之，指其后一茔曰：「此谁氏坟也？」众以王对，点首至再，曰：「且归言之。」既至村，众争请其说，堪舆家曰：「贵茔，吉穴也，主十世大富贵.惟压于王氏，故族虽盛而无大贵显，十年之后，王将衰，能以此时夷之，贵族其兴秋？」林族厚谢之，遂与王族渐不相能。有佃王氏田者，相戒不纳租谷，祭之日，王后至，则林氏男女据其坟，先至，则撤其祭品掷之。王亦愤不相避，于是每祭必鬬，每鬬必讼.然林贫，讼不得直，王丁薄，鬬则每败，肇衅非一日矣。

　　宣统辛亥秋祭，有田翁者，欲联二氏之好，令各异时日而祭，以息衅，王许之。而林欲占先，且命王于致祭之前，必告林，代定时日。田返，传述，王之众大愤，与议者皆曰：「是欲灭吾族也。彼得先祭，吾已示弱于人，复听定时日，彼故择凶辰，吾族必受其害，畏敌自祸，祖宗将不血食矣。」议久之，卒相持不下。王之族众，告于先灵，誓以死抗，乃谢田，仍期以同日致祭焉。至期，各戒备，以壮丁上坟，老弱皆不与.林众至盛，男子皆严装执械，如临大敌，王氏怯不敢前，欲待其既祭后至，以示退让。忽见林众大集，聚议久之，草草致祭，令撤具者先回，余众扬械直前，径突王村，王众大惊，王村夙以防盗故，徧树木栅，乃急令壮丁居，前闭栅守之。林众至，不得入，纵火焚其栅，栅烬，林众大呼，潮涌而入。王氏不支，守者皆奔。林众复焚其庐，追亡逐北，男子死者十余人，乘势奸淫，掠牲畜财物无算，满载而返。行经村北，锄王氏之墓，立平之。王村火犹未熄，会邻人奔救，力灭之。

　　王氏奔逃者亦稍集，乘夜告于邑，邑令大骇，檄召营兵，肃伍往。王氏检男女，死二十六人，庐舍焚三十家，财物牲畜被掠，值十余万.令报省，抚命穷治，以林氏族众，恐哗变，议以大兵驻其村。令未下，有先告林者，林大恐，合族聚谋，欲缚献首事十余人，缴还所夺，求免深究。请于令，令将许之，召王氏族长告焉，族长大哭曰：「吾族被此惨祸，其衅实肇于祖茔，今祖宗骸骨无存，纵死者得偿，生者复业，于事何补？」令再三劝谕，令姑商于族众。族长出复入，坚执前说，王氏男女数百人环跪前门，哭声震天，请为先灵昭雪，令慰遣之。密报抚，以两姓村居密迩，恐严治之仇益结，且详叙林氏所请，求暂缓兵。复密谕林族，检拾王茔残骸，备修筑用，然骸既无存，首事者十余人闻缚献之说，皆乘夜遁，令大窘。抚以巨案久悬，下檄严催，继知首犯尽逃，以办理不善褫令职。复委专员，以兵往，追缴所刼赃物。王氏宅有被焚者，令照数赔筑，复于邻邑获首事十余人，立斩之。案既定，谕两姓勿再修怨焉。

　　清稗类钞  徐珂 编  园林类

　　清稗类钞园林类京师园亭道光以前，京师西北隅近海淀有勺园，明米万锺所建，结构幽邃，后改集贤院，为六曹卿贰寓直之所。右安门外有尺五庄，为祖氏园亭，清池一泓，茅檐数椽，水木明瑟，地颇雅洁，又名小有余芳，春夏间，时有游人燕赏.其南王氏园亭，颇爽垲，多池馆林木之盛，嘉庆辛酉，为水所冲圮，明保得之，力为构葺，缮未终而明遽卒，池馆半委于荒烟蔓草中矣。

　　怡园京师北半截胡同潼川会馆南院有石山，曲折有致，昔与绳匠胡同 「 后名丞相。」 毗连，为明严嵩父子别墅，北名听雨楼，世蕃所居，南名七间楼，嵩所居也。康熙间，相国王熙就七间楼遗址构怡园，中饶花木池台之胜，其听雨楼遗址则归查氏，诸名士文酒流连无虚日。不及百年，池塘平，高台摧，地则析为民居，鞠为茂草，仅余荒石数堆，供人家点缀，潼川会馆之石山即东楼故物也。

　　德济斋建园亭于京师德济斋袭简亲王爵时，邸库储银数万两，王见之，谓长史曰：「此祸根也，不可不急消之，无贻祸于后人。」因散给族人若干两，余以建造别墅。故郑邸园亭最胜，皆王所建也。

