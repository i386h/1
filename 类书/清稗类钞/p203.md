<!-- { "loadSidebar": true } -->
　　王无为曰，闽西门有湖曰西湖，湖中画舫多如鲫，舫妓十九皆曲蹄奴种，多秀美，而林宛宛尤娟好，年十五六，丰容盛鬋，见者艳之。光绪戊戌，城中魁辅里有陈珩字大器者，其父，巨绅也。年二十许，稍能文，丰采翩翩，相见欢甚，爱好逾伉俪，议嫁娶，然格于俗，曲蹄不能与平民通婚姻。而宛母方倚之为钱树子，尤非多金不售。大器家久索，莫能办，议久莫决，谋偕遁，行有日矣，大器忽告宛曰：「老父暮景，子亡，益伤，将奈何？」宛泣曰：「微君言，吾几忘之。吾虽操贱业，母子爱亦犹人，背母与所欢亡，谓我何心。」语已，泣数行下。大器慰之，若无闻。少焉，哭益纵，问故，不答。大器誓不娶，宛曰：「信乎？」大器曰：「欢情方洽，生死皆甘。」宛曰：「爱弛宠衰，悠悠行路，盟不足寒也。」大器曰：「如之何而可？」宛曰：「此未易言。诚能不贰，勿御女也。」大器曰：「然则虑二三耳。请迹吾行，朝秦暮楚，则休也，否则姑待吾发迹。」宛破涕为笑，乃绸缪缱绻，欢倍曩时，由是往来益审。

　　越三月，值夏日，大器诣宛。宛方侑觞，久不出，使促，乃出，然凭栏不语。大器笑曰：「何相怒，得勿遇佳客？」徐复曰：「湖中芙蕖何似颜色？」宛他顾曰：「命薄而已，色则未也。」大器曰：「怨乎？」宛曰：「命不犹人，将谁怨！」大器曰：「然则曷少安。」宛曰：「小住亦适，固将安也。」大器颇愕，强笑曰：「吾知罪矣。昨言晨来，今且午。」宛微哂曰：「午，庸何伤，何不信？」大器曰：「责不既过乎？」宛曰：「虽病不病，吾旡间矣。」大器谢且慰，宛嫣然曰：「吾已释矣，然将有问，奴亦犹人乎？」大器曰：「等耳。」宛曰：「或恐未然。曲蹄良弗贵，齐民耻与齿，况绅耶？」大器曰：「何出此言？」宛凄然曰：「顷君友论贵贱，奴种弗侪，吾出此言，不亦宜乎？」大器曰：「吾宁为此腐心之言？」宛笑：「休矣，行且自濯。」大器曰：「若之何而濯？」宛曰：「决斯可矣。」大器曰：「何谓决？」宛曰：「必也。」大器不敢复诘，怏怏归。

　　宛夜见梦于大器曰：「负君盟矣。虽然，生且娼，不如归，辱相爱，走相别。」大器曰：「将奚适？」宛笑曰：「靡有宁居，何烦相问。」大器悲不自胜，握手固请，宛泣曰：「君归我，则告，否将终密。」大器诺之。曰：「实告君，行将焉往，适君家耳。」语已，自入厅事。呼之，不答。惊寤，知为梦，异之。亟往访，宛溺水死矣。抚尸大恸，尸忽张目视且笑。意其苏也，守竟日，无异，乃殓。及归家，闻室有哭声，聆为宛，入室，声遂寂。乃请于父，归其柩，葬祖茔侧，且置主焉。

　　黄云仙双眸尤媚

　　黄云仙，天津人，七岁，典于汤伯述观察家为婢，约十年赎回。至十四岁，其父母持原价往赎，汤以未满年，不许。其父哀乞曰：「十年之约，固不敢负，奈吾女幼字舆夫某甲，今甲已诹吉矣。」汤素知津俗，有女已字人，先令为娼数年而后遗嫁，母家可藉沾润，非徒为奁资计，其夫亦有知之而不过问者，因戒之曰：「若女果嫁，吾不计年，姑从若请。设诡词诳我，而因以卖娼，为我侦知，必严惩。」其父诺，云仙遂得归。

　　未几，入娼寮，即有客为之梳栊。云仙色绝丽，双眸尤媚，人皆称之曰七姑娘。时丁紫垣大令以其兄欲纳妾，物色风尘，见云仙，诧曰：「余阅人多矣，未见有此丽质，北地胭脂，果胜南朝金粉乎？」乃属友某为之作合。初所望不奢，后其母询知欲娶之者为南人，遽十倍其值，居为奇货，议遂不谐。

　　一夕，某晤汤于酒楼，告以云仙之貌，汤立招之。云仙知汤在坐，诡云回家，辞不至。越日往访，迁矣。旋为某侦知，询以前夕何不至，云仙曰：「君识汤乎？余不欲见之，此后幸勿以余之踪迹告。」诘之，终不言。某以其言告汤，汤曰：「是殆余前所典之婢欤？」详述其貌，果合。光绪庚子，拳匪乱后，联军驻天津，恐妓之患梅毒也，设局验之，云仙累绝而苏，深以为耻，不数日，从一贾人去。

　　杨氏卖娼异国

　　杨氏女，顺天人，侨居广州，色美而足纤，幼聪慧，善文翰。尝从其兄习武艺，所用铜练二，右手重九斤，左手重八斤，尝持之以舞。解音乐，能捶洋琴，口诵曹一士「仁亲以为宝」文，颇合节奏。及笄，矢志不嫁，父母以钟爱故，许之。析产所得，视诸兄并，从以四婢，异屋而别居。

　　某富人女好作男装，一日，与女遇于某园，谈次甚洽，自是实时相过从。尝偕女泛舟珠江，招花旦某侑酒，旋与通。无赖子某艳其色，挑之，不从，拳之，应手而倒，诸恶少遂不敢近。乃狂游无度，斥产供用。久之，金尽。时父母皆物故，诸兄薄其行，无拯之者。贫不能自存，乃鬻身为妓，居南关增沙广惠客栈。

　　会有某甲者，富而啬，一日，与遇，为之脱籍，以六千金购屋于十六浦，居之。其性豪侈，用常不给，时蓄去志。居一年，见甲之悭吝益甚，设计与博，甲屡负，积逋至万金。而女每次罢博，即令甲以所负之数登载簿籍，将持之以为他日索还之地，甲不知也。惑其承事之谨，益嬖之。日嬲甲游香港，先令人往赁某旅馆。既至，见厅事太广，令栈伙购湖绉数匹以围之。栈伙以绿色者进，弗悦，别购绯红者，而以绿绉分赠各伙。

　　不数月，女遂有外遇。甲大忿，控之英官，女侃侃对簿，求断离，并呈甲所书赌欠簿册。旋有人劝甲偿金而纵之去，乃如数与之。

　　女旋往安南，入牌馆，为知客。有土豪负馆友债，不偿，女与馆友昵，忿之，为殴土豪，几毙。然女以是故，知犯众怒，乃返港赁屋，与美少年某私，因得恣所用。比至困乏，乃约同赴南洋，时光绪丙戌也。而某少年者，实鬻之于红霞，「地名，属穆拉油，距新加坡二日程，为妓者有入无出。」使为妓。女见狎客之非其偶也，日夕求死。鸨母颇怜之，谓予弗强汝接客，第勿在予家死，当鬻汝于庇能，「英之属地。」以俾予得汝身价，女允之。既至庇，媒家遂得善价。庇有官署，乃保护妇女者，居民称为新审。女往吁，求从良，竟得请。自是旅居庇，卖淫者二年。

　　戊子，女归港，寓石街某号二楼。二婢亚微、亚静，感其向日还以身契之义，遂相约不嫁，连袂事之，仍为夜度娘。旋嫁某商为小妻，即居二号楼。而大妇知之，奔往谴责。女颇以礼事主妇，而大妇欲削其鼻，女乃殴之，大妇伤。某商至是亦恚，令大妇回家养疴，弃女。女亦自愿离异，因下堂，仍操旧业。旋识文士某，某固贫，日久而不给于用，遂绝迹。

　　女自是独处无俚，吸鸦片自遣，益贫，婢亦辞去，赖度曲以自给，一曲资三角。未几，港官下令逐流娼，乃回广州。以淫荡不礼于兄，因至雅荷塘盲婆家，为弦索手。以盗盲婆物，发觉，被逐。至是衣食俱绝，乃持歌板至谷阜花舫，伺客筵将散，在船头度曲，其声凄楚。旋得病。辛丑八月初五日死于厕，葬之义冢。无何，某至广州，闻女死，哀之，访丛葬地，得之，为植碑，题曰恨冢。

　　秋玉蟾卖娼异国

　　我国人之商于日本神户者，所居为南京町，其地无女闾。光绪壬寅，忽有闽妓秋玉蟾者至，僦屋而居，以卖淫为业。时年甫十九，美而艳，发可鉴人，效倭妆，梳高髻，并以善歌闻，且凡琵琶、月琴、木琴、胡琴、风琴以及笙箫笛板、钲鼓铙钹，靡不精。以是为日本人所赏，应召奏技，所获缠头资，三倍于日本艺妓，夜度资须日金二百圆，月入殊鉅。然悉以贻其所欢日人某，不自享也。

　　玉蟾本左氏女，父母殁时，年仅十二，喜习音乐，为戚某所略卖。自入京师，隶乐籍，技益精。十六，转徙至沪，名大噪，宾客纷沓，而日本人亦有眷之者。久之，与日本一不名一钱之浪人某昵。会有富家小欲纳玉蟾为簉室者，乃索富家子巨金以与某，而却其请。富家子大怒，与之绝，播其事于人，由是狎客咸裹足，负债累累。计无所出，遂从某至神户，为所迫，理旧业。某坐享其所入，偶拂意，辄鞭棰随之。数年，拥巨资矣。旋病肺，不能应客，某遂席卷其所有而去。华侨亦怒其贻祖国耻也，弗之恤。未几，以病死。

　　洪奶奶与妇女昵

　　沪妓有洪奶奶者，佚其名，居公共租界之恩庆里，为海上八怪之一。客有张某者与之昵，面首也。初订交，即流连经旬，不使归。张之父，短衣而秃帽者也，闻之，往叩其门，拘之去。然洪之怪不在此，所狎之男子绝少，而妇女喜与之昵，俗所谓磨镜党者是也，洪为之魁。两女相爱，较男女之狎媟为甚，因妬而争之事时有之，且或以性命相搏，乃由洪为之判断，党员唯唯从命，不敢违。

　　有妓曰金赛玉者，适人矣，与洪有同病，遂挟巨资出，易姓曰陈，居九江里。与洪衡宇相望，为洪所惑，尽丧其资斧，几不能自存。洪之服御奢靡，挥霍甚豪，固皆取给于所欢之妇女，而得于陈者尤多也。

　　与洪昵者，初仅为北里中人，久之而巨室之妾女亦纷纷入其党，自是而即视男子为厌物矣。有花筱红者，初亦妓也，美而艳，名大噪，嫁万某为妾，颇相安。未几，即有人为之介绍，与洪为莫逆交，时诞子未弥月也，遂以此得病而死。

　　林秀珠笑容可掬

　　沪妓之后于四大金刚而崛起者，有一人曰阿弥陀佛，以其面团团而笑容可掬也，故名，实为北产之林秀珠。初在天津，依南班之鸨妇阿桂，因被挈至苏。稍长，仍至津。光绪庚子，以拳乱徙沪，善歌，工应对，达官贵人多昵之。

　　小林宝珠之荣哀

　　小林宝珠，沪妓也。貌不甚扬，以歌胜，客趋之若骛。侍酒之局，日以百计，每至即歌，歌已即去，时有拈「曲终人不见」之句以赠之者。用是博缠头无算，臂钏累累然，肘为之不曲，衣一日十数易。光绪壬寅夏，染时疫，暴亡。临危，犹高歌《目莲救母》一折。既歾，鸨为之市槥，而客有以楠木所制者赠之。未几，又一客以一具至。及发引，则有「诰封宜人」「晋封恭人」等衔牌导之以行。

　　张纯卿私通圉人

　　张纯卿，沪妓也，独以淫着，时人呼之曰九花娘。妓之私通圉人，实自纯卿始。卒以骄奢淫佚之故，逋巨债，无所偿，奔天津，不知所终。

　　李苹香楚楚可观

