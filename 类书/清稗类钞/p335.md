<!-- { "loadSidebar": true } -->
　　其在浙江之哥老会，处州王金宝则称双龙会，衢州刘家福刖称九龙会，浦江杜勇则称千人会，严州濮振声则称白布会。数年以来，先后以事被诛.余如绍兴竺绍康之平洋党，嵊县裘文高之乌带党、金钱党、祖宗教、百子会、白旗会、红旗会、黑旗会、八旗会等，皆持仇洋之主义，以愤耶教徒之跋扈故也。自革命党入其中，说以洋教之跋扈，由于政府之恶劣，遂一变而欲倾覆政府，仇洋之主义转以消灭。于是有陶成章、沈英、张恭等倡议于杭州，集浙江、福建、江苏、江西、安徽五省之头目，立一大会，曰龙华会。

　　以上为哥老会之历史，三合会化而为革命党，哥老会亦化而为革命党，于是全国各省之诸会党悉统一而为革命党矣。

　　山堂　哥老会每团必设一某某山名，犹寺院之在某某山也。又有堂名，犹《水浒传》梁山上之有忠义堂。又有水名，有香名。盖半为道教，半为佛教，又其半则出于宗教仪式以外。复有诗一首，则略与宋公明之题壁相似。有内口号，有外口号，有成语.各省总计，约有山堂数百，其组织之法虽同，而自为统属，绝少连络，又无总括之大本部。自革命党投入，始谋合一。所知之山名如下。

　　甘肃有虎形山，正龙头为杨鸿钧.山海关有宝华山，正龙头为萧松山。湖南有锦华山，正龙头为刘传福。又有金龙山，正龙头为杨鸿钧.有泰华山，正龙头为萧松山。又有楚金山，正龙头为陈尧。又有金凤山，正龙头为胡佐臣。又有天台山，正龙头为胡云。甘肃有西凉山，正龙头为贺桂林。四川有峨眉山，正龙头为颜鼎章。广东有天宝山，正龙头为萧朝举.江苏有东梁山，正龙头为李云龙。浙江有终南山，正龙头为何步鸿。又有飞虎山，正龙头为刘家福。又有万云山，正龙头为王金宝。

　　又有二人合开一堂者，曰山主。徐宝山、宁春山所合开者曰春宝山堂，盖春山当时资格较宝山为老，故以春字居先。亦有取地名为山堂之名，或取人名为山堂之名者，固无定也。

　　会员　每山首领称正龙头，正龙头下有副龙头. 「 会时以草束龙头跨之，故名。」 副龙头下有坐堂、陪堂、刑堂、理堂、执堂，谓之五堂。别有称盟证及香长者，乃举行仪式之际临时增添，由五堂中人兼摄之。又有称心腹、圣贤、当家、红旗、巡风者，大抵皆为头目。头目之下有称大九、小九、大么、小么、大满、小满者，则皆普通会员，各视其功而升转.至普通会员之外，有八牌，均为身家不清白者，大抵不能升转.其装束最奇特，披大袍，衷甲，顶盔，缀长雉尾，一足着靴，一足着草履，若曰江山未定，不遑宁处，有文事亦有武备也。其位次则一，正龙头，或称总正龙头大爷。二，副龙头，或称副龙头大爷。三，坐堂，或称坐堂左相大爷。四，盟证，或称盟证中堂大爷。五，陪堂，或称陪堂右相大爷。六，理堂，或称理堂东阁大爷。七，刑堂，或称刑堂西阁大爷。八，执堂，或称执堂尚书大爷。九，香长.或有合正龙头、坐堂、陪堂、名堂、礼堂、刑堂、盟堂、香长八职，称为内八堂者。十，心腹，或称京内军师，或称老二。十一，圣贤，或称京外军师，亦称老二。十二，堂家，或称京外总督粮饷，或称行帖三江总理粮饷军机，或称坐帖总理营务处，或称老三。至老四，则以曾出会而反对者，故会中无此称.十三，红旗，或称红旗督营粮台，或称蓝旗传报山堂，或称黑旗伺候坐堂，谓之老五。十四，巡风，或称巡营查哨，谓之老六。至老七，亦以曾出会而反对者，会中无此称.以下即大九、小九、总么满、大么、小么、大满、小满.或有合心腹大爷、圣贤二爷、当家三爷、管事五爷、光口六爷、巡风八爷、么满大爷之八职，称为外八堂者。

　　开山式　行开山式，必于深山古庙人迹不到之所，择黄道日行之。场中正面坛上，祀五祖、关羽等神，别备红纸所书之进山柬、出山柬。进山柬有昭告天地之誓文，辄用骈体，附有会员之等级及种种条例。出山柬则为通告天下各山主之檄文，与进山柬大同小异。俟会员咸集，正龙头即向神坛朗诵进山、出山两柬。朗诵讫，各会员即礼神，行抖海式。抖海式者，乃处罚之名，当以至诚之心立誓者也。进山柬及出山柬无一定文字，由山主随意撰之。

　　东梁山出山柬之文曰：窃思世衰道微，正英雄建业之秋；水秀山清，本豪杰立功之地。古帝王乌牛白马，告天地而起义桃园，破黄巾而三分鼎足。继起者或据瓦岗而立寨，或镇梁山以称雄。贤豪之崛起，不一而足。迨康熙间，我祖招募英豪，平西出力，功不加赏，劳不擢爵。我祖乃独霸山东，建斾出师，登坛拜将，兴起虎龙之兄弟，裁成仁义之英豪。此当时之俊杰，乃我辈之渊源，本而行之，未敢改易前章，用谨稍参末议.云龙少读诗书，粗知礼义，飘零山岳，寄迹江湖，鲜受仁兄之指教，多蒙前辈之栽培。覩此世变时艰，焉敢不一动念。识时务者乃为俊杰，知世道者不愧英雄。云龙虽不敢自居，但既承选举，点作龙头，亦聊以仰慕前贤，追随骥足。爰览东山之盛，兴怀西水之清，名山曰东梁山者，因山势挺峙，卓尔不羣故也。名水曰西江水者，因水势活泼，清澄且涟故也。得山之厚，得水之深，兼有人文之蔚起，故名其堂曰北汉堂。祝我祖威灵，馨香勿替，山岳禋祀，千秋永存，故名其香曰南岳香，取南方火德之旺也。兹当天朗气清，惠风和畅，谨选吉日，诹良辰，设五祖之灵，虔伸祭奠，当三光之照，共矢至诚.伏愿当道俊彦，执事仁兄，踊跃急公，指挥美举.俾豪杰同心，雷雨拟经纶之盛；英雄合志，光辉如璧玉之圆.聊志芜词，用伸小引。

　　戊戌年十月十五日，在镇江府西城外鹤林寺，坐北朝南设立，齐集关帝、五祖殿前，各踊跃进山。英雄聚会，豪杰同心，义声震河岳，仁德扇区夏，所厚望也。

　　此处有古七十二庵、一百八殿，前有张玄庙，后有竹松林，左有朱夫子，有放生池，寺中有一佛两菩萨.十五日酉时进香，十七日卯时圆香。光绪二十四年十月十五日申时进山，十七日辰时出山。此告。

　　开立点得貔貅百万兵　　　扫平胡凶镇乾坤胸贯文韬武略南岳香　　 「 内口号」 外夷悦服　上将英雄豪杰东梁山　　　　　北汉堂　同心兴邦立业和益正直秉公西江水　　 「 外口号」 华夏心归　为人四方志气义得八面威风英雄本是天生子　　　　风虎云龙统弟兄以下列各头目之名入会式　入会式，则择清净之古庙举行。欲入会者，须有会员绍介，保证其身家清白。绍介之人，谓之四盟兄中之成兄，一名曰保举.保举，先须查明入会者之身家是否清白，如不查明而妄为绍介，可由绍介者令其退会，故红令中有「身家不清问成兄」一条.三网五子初不许为会员，余如剃头者曰扫青生，抬肩舆者曰天平生，演剧者曰跳板生，皆不许入会。惟天津多伶人，不得已，准其入会。有杨某、马某曾出而反对，故杨、马二姓亦不许入会，后始许之。

　　凡会员，人人得收徒。师徒既多，则各序其长幼之辈行以定尊卑，甲为乙师，乙为丙师，丙为丁师。一日之间，递相传授，乃至数世，即有无数等级，无论先后，惟视所投之师位置高下，如投甲则居乙位，投丙则居丁位。彼此不相通知，告以隐语，即自亲昵。

　　入会时，会场之布置亦与开山式同，保举者既绍介其人于管事者，管事者乃与部下头目一人，引绍介者及新会员入古庙之会场。行抖海式时，先由成兄及邦兄行礼.礼毕，新入会者跪于神前，管事者乃问入会者曰：「来作何事？」入会者曰：「来归洪。」管事者曰：「尔来归洪，系何人引进？」入会者曰：「保举人某。」管事者乃顾而问绍介者曰：「此人是尔引进乎？」曰：「然。」管事者乃再问入会者曰：「入洪门之礼，知之乎？」曰：「全仗成兄、拜兄之戒摩。」管事者又曰：「尔何故须入会？」曰：「为忠义故。」管事者●曰：「进我会后，为鞑子所知，将杀尔；犯我会中之条款，亦将杀尔，尔愿之否？」曰：「若事机不密，为鞑子所知，则一身做事一身当，决不连累兄弟。若犯我自己条款，或私与马子通，越礼而反悖，则愿受三刀五斧。」管事者乃顾绍介者曰：「既如此，其为抖海式。」入会者乃对神誓曰：「我既归洪，若有三心两意，或勾通马子，或私卖梁山，日后甘死于鎗炮或刀剑之下。」 「 鎗炮、刀剑随各人自愿言之。」 是时管事者立于神之左侧，手持利刃，实时斩一白雄鸡而言曰：「有如此鸡.」神前常供三牲，凡供三牲者，必更用白雄鸡.若略式则仅供香烛，以五色丝束线香一股，至此乃截线香为二，曰：「有如此香。」即以代宰鸡之用。誓毕，再行礼起立，然后行洪家之抖腕式。抖腕式者，即请安式。行毕，管事者乃将入会者之姓名填记于宝，转而与导引来之头目。头目两手捧宝，高诵「大哥命我解宝来」七字。诵毕，入会者以两手接宝，口中诵「多谢某哥来解宝」。受宝后，纳入会费一百零八文。乃照大小等级，拜见诸兄弟及送宝者，彼此且相贺.老龙头与正龙头遇，举两手，挢拇指摇之。副龙头举一手，大哥则以左手加右手之腕。有至肘者，有至胸者，则皆下于大哥者也。其最下级者，垂手矮身。相遇举手者，则知其为个中人，且知其品秩。后为官吏发觉，多所更改，遂不画一，惟大会时仍摇指。

