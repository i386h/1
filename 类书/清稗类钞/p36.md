<!-- { "loadSidebar": true } -->
　　回銮计定，德宗命将新制二轿试坐，巡抚督夫舁入，德宗奉孝钦出，命内侍八人举之，孝钦先坐以为适，乃命德宗坐。德宗见孝钦立于地，不敢坐，促之，德宗局蹐曰：「不敢。」孝钦笑曰：「汝略坐无妨。」乃作半跪式，略坐即下。

　　德宗抑郁光绪辛丑，德宗自西安回銮，见外患日逼，大局至危，宵旰忧劳，遂撄心疾，尝以椅横贯以竹，命两小太监肩之而行。帝手持小铜器，以物触之作声，口中喃喃曰：「外国人如此闹法，怎么了，怎么了！」且行且语，不意竹椅倾斜，踣于地，两珰皆伏地请罪，帝曰：「不干尔事。」一跃而起，狂奔入内。

　　最初两后之垂帘也，德宗中坐，后蔽以纱幕，孝贞、孝钦则左右对坐，孝贞崩，孝钦独坐于后，至光绪戊戌训政，则孝钦与德宗并坐，若二君焉，臣工奏对，嘿不发言，有时太后肘使之言，不过一二语止矣。及幽于南海瀛台，则三面皆水，隆冬冰坚结，常携小阉踏冰出，为门者所阻，于是有召匠凿冰之举.偶至一太监屋，几有书，取视之，《三国演义》也，阅数行，掷去，长叹曰：「朕且不如汉献帝也！」

　　德宗自晦光绪甲午、乙未交，德宗颇信用长麟、汪鸣銮言，一日三迁，悉由散秩而拔置卿贰，召对无虚日。二人造膝密陈，虽欲有所规画，卒以出言不慎，为内监所诇知， 「 故事，召见在养心殿侧一小书室，仅帝与被召见者二人而已，军机侍值例须退出。」 谮于孝钦，立罢二人职，谕中并有「迹近离间永不叙用」等语.嗣后母子之间始起猜嫌，而帝之一举一动，乃无日不遣内监侦报矣。帝每日黎明，必往孝钦处请安，长跪宫门外，有时内监不为传报，不命之起，即伏地不敢起。庚子变作，两宫西狩，既就道，行在湫隘，闻孝钦声辄长跪，以在宫日闻孝钦至，跪地以迎，久而习惯也。及抵西安，处分和约及军国重要事，悉孝钦一人独裁，间亦一询帝，帝唯唯，不置可否也。居陕无事，日惟遣小阉嬉弄洋犬，以消永昼，盖欲因以自污也。回銮未久，遂拘禁深宫矣。

　　清稗类钞  徐珂 编  第宅类

　　清稗类钞第宅类京都内城屋宇京师内城屋宇，异于外城。外城参仿南式，庭隘而屋低，内城不然，门或三间或一间，巍峨华焕，二门以内必有听事，听事后又有三门，始至内眷所住之室，俗称上房，其巨者略如宫殿。大房东西必有套房，曰耳房，左右有东西厢，必三间，亦有耳房，名曰盠 「 音黎。」 顶。或从二门以内，即以回廊接至上房，其式全仿王公邸第。盖内城诸宅多明代勋戚之旧，及入国朝，而世家大族乃又互相仿效，所以屋宇日华.京师正子午线京师建筑屋宇，其定方无用正子午线者，虽皇宫亦必略斜。俗传正阳门城西数武埋有石兽，地安门外桥下有石猪，即为京师之正子午线。

　　古藤书屋新城王文简公士祯京师故宅在京城琉璃厂街火神庙西夹道内，有古藤一株，数百年物也，文简昔署其门曰「古藤书屋」。

　　刘文清故第刘文清公故第在京师驴市胡同西首，南北皆是，至光绪中，其街北一宅改为食肆。屋宇不甚深邃，正室五楹，阶下青桐一株，为刘手植，街南墙上横石刻「刘石庵先生故居」七字。其后屋易主，北宅久坼，横石亡矣。

　　三王府四王府乾隆朝，和坤枋国，韩城王文端公杰与之同朝，和尝倾之，谮于高宗，谓其家有三王府四王府。上因以密旨授陕抚，令其托故猝至韩城，亲视文端第，并询所谓三王府四王府者。既见，湫隘阱如寒士，其三府四府，则就其姓与行而戏呼之者也，以实密奏。一日，上谓文端曰：「卿为宰相，而家宅太陋。」命赏内库银三千两修之，文端悚然不知所由。

　　庆僖亲王得和珅故宅庆僖亲王永璘，为高宗第十七子，貌丰颀，性直厚，敦友谊，御下甚宽，护卫于众中倨傲之，亦不责也。高宗末年，有私议储位并欲致和于法者，王曰：「天下至重，何敢妄觊！惟冀他日将和珅邸第赐居，则愿足矣。」仁宗亲政，和宅籍没，即赐王居之。庚辰春薨，仁宗震悼，赙襚甚优，异于他邸焉。

　　恭王邸恭忠亲王邸在京师银定桥，旧为和珅第，从李公桥引水环之，故其邸中山池亦引溪水。珅败，既以赐庆僖亲王，其后恭王分府，乃复得之。邸北有鉴园，则恭所自筑也。

　　两公主第仁宗四女庄静公主下嫁土默特贝子玛尼巴达拉，赐第在京师德胜门内东蒋家房，与成哲亲王第均赐用玉泉山水引入邸中，城中诸邸皆无此也，其后人贝子棍布札布尚居之。高宗四女和嘉公主额驸福隆安故第在后门内马神庙，后改大学堂。

　　旧居某君言其家本居京师石驸马大街七爷府之旁，咸丰季年，其祖经营是屋，费钱三四万缗，有南院北院。张文襄公之洞常相过从，屡谓是屋结构甚佳。后为醇邸所购，为其太福晋所居。太福晋与德宗曾亲临是屋，内监等亦相随至，见内眷侍立，太福晋曰：「汝辈乃汉人，多裹足，不可站立。」因赐坐焉。宣统中，一大树被伐，中有蛇数十，蟠伏可布，乃孝钦后昔令伐去者，时监国摄政王承旨办理也。

　　接叶亭京师烂面胡同有接叶亭，国初杭人汤西厓少宰所筑也，查他山有诗。光绪中，杭人徐花农侍郎琪亦居之，颜曰「小接叶亭」。至张叔宪之自名其居为「接叶亭」者，非故址也。

　　千年铁门限京师宣武门外菜市口北之铁门，其地有兵马司署及文昌歌院，向传居此不利，自归安姚文僖卜居后，数十易主。后乔松年河督修葺之，题门额曰「千年铁门限」，盖欲为久居之谶也。然不两年，乔由仓场侍郎外授，胡左都继之，一年即贬官，徐寿蘅侍郎、马恩漙阁学皆居此，甫逾年，徐丁忧，马出为江苏学政，即卒，此皆三年中事也。所谓三年者，即同治壬申、癸酉、甲戌也。越数年，而司署、歌院皆不存，姚、乔旧居亦土木屡改，不可复识矣。

　　宁古塔家屋宁人之屋似上古，为巢为营窟，木无斧凿痕，即樵而驾，贯以绳，覆以茅，列木为墙，而墐以土，必南向，迎阳也。户枢外而内不键，避风也。室必三炕焉，南曰主，西曰宾，北曰奴，牛羊鸡犬与主伯亚旅共寝处一区焉。后则渐分别矣，渐障之成内外矣。有牖可以临窗坐矣，渐有庑庐矣。有小室焉，下树高栅，曰楼子，以贮衣皮，无槛，而隘者曰哈实，以贮豆黍。

　　留琴堂刘公勇弃官入苏门，依孙夏峯，尝筑堂于孙所居之侧，久之，厌其萧寂，弃所携一琴于堂而去，因名留琴堂。

　　穴居山、陕、河南一带，颇有仍如上古之穴处者，开山为穴，有门有窗，光可入屋，所异者，特屋顶与墙壁皆山土耳。然冬温夏凉，且收藏食物于中，可经年不坏，且造穴屋之价，有时昂于木屋。穴上仍有树木街道，不费地之面积.洛阳家屋洛阳人民之房屋形式，如南方庙宇，矮而小，无楼，且有梁无柱，梁椽即架于壁， 「 有谚云：「田靠天，屋靠壁，人靠命。」」 屋瓦有阴无阳，两瓦搭界之处用泥灰涂之，以土筑墙，砖砌少有。乡人居土窑最多，故火患甚少。

　　闽屋之特式闽中房屋形式殊甚特别，其地多木材，故用木多于砖石，砖墙罕觏.官舍巨筑，率以竹木编制成壁，外附以泥，加白垩焉。平民住宅，可称之为板屋，上覆瓦片，余均用木，且建屋如制橱然，数家数十家为一宅，上下四旁，以木为框，而中嵌以板，造成，平列地上，与地不相连属，故从无倒塌之患。惟平时防火极严，设一不慎，则数十百家同时煨烬，从无一二家即止者。楼阁形式略同欧制，牕槛玲珑，纯以材木，虽三层楼亦各自为柱，盖其梁栋柱槛，均以笋互相投合，质言之，即垛橱耳。

　　厕所亦在屋中，如高脚木橱，可容一二人，橱距地约三四尺，以缸承其下，前有板梯，置于院中之隙地。如厕者既入，阖其门，则院中仍可任人往来，略无所碍也。

　　黄莘田十砚斋永福黄莘田大令罢官归里，压装惟端溪石数枚，因名所居曰「十砚斋」。或曰：「君作岭外官，一清如是耶。」笑指其砚曰：「我乃有此，犹愧王僧孺矣。」

　　阮文达重建曝书亭秀水朱竹垞曝书亭久为桑田，南北垞种桑皆满，亭址无片甓存，独严藕渔太史所书匾无恙。嘉庆间，阮文达公元视学按临，醵赀重建。

　　退省庵杭州西湖之湖心亭，微波弱漪，一亭巍然，朝霞夕阳，风龢鸟鸣，亦人境中结庐之佳者。自退省庵成，游人趋彼而舍此矣。退省庵者，衡山彭刚直公玉麟巡江游憩之所，视之为家也。

　　辰州苗屋荆南辰州与黔接壤，崇冈万迭，绵亘二百余里。中悉为苗窟，俱卜宅悬岩上，凿石窍以栖，间有编篁架木者。其以瓦覆屋者，每屋三五间，每间五六柱，无层次定向，亦无窗牖墙垣，缭以茅茨，檐户低小，出入俯首。

　　蛮房川边蛮房之大者名碉，式如立方体，建楼数层，最上一层即房顶，平坦如地，以石砾和黄泥面之，厚尺许，为天沟，防雨水积滞下漏。蛮民收获庄稼，往往晒晾于上。更于房顶之角，以土为炉，于每日早晚二时焚香敬神。夏夜极热，蛮民不安于室，又苦臭虫，往往相率至房顶眠焉。如遇雨至，下中楼，乃蛮民居为经堂、厨房、小室诸处，经堂燃灯换水，供奉甚勤，厨房则陈列铜器，小室则储藏一切不时所需之器具，而门窗户壁天棚，皆施彩画。最下一层，为马牛羊所居，粪秽不堪，蛮民之出入必经此处，关外瘟疫时行，皆由此也。墙之构造，亦以石和黄泥为之，其梁之两端穿墙内，中间之节合，则以柱抬之，不施钉笋，有力者能摇动之，故遇地震，全部俱倾.且蛮房仅一门出入，夜遇火灾，人与牲畜无一可免矣。

　　广州瓦面有晒台广州房屋，瓦面均建晒台，故用石灰砌实，上置方砖，瓦上可行走，窃贼即以瓦面为孔道，盖由上而下也。庭中有用铁条木闸者。

