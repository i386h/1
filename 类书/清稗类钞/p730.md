<!-- { "loadSidebar": true } -->
　　庆年曾任粤督，最嗜鳖，几于每饭必具，馈献者络绎于道。有县令某知庆嗜鳖，一日，适渔人献巨鳖，大逾恒，见之，大喜，乃以极大瓷盂郑重封固，专人驰送。庆不知所馈为何珍物，视其标题，大书「两广总督部堂庆」字样，揭视，乃一鳖也。以为慢己，大怒，严饬之。令惶怖无措，献巨金，始获免于罪。

　　炒淡菜

　　淡菜，蚌属也，以曝干时不加盐，故名。炒时，须加萝卜片、金针菜、木耳及蒜。

　　煨淡菜

　　以淡菜煨猪肉，加汤，颇鲜。

　　醉虾

　　醉虾者，带壳用酒炙黄，捞起，以醋、酱油、麻油浸之。进食时，盛于盘，以碟覆之。启覆，虾犹跳荡于盘中也。入口一嘬，壳去而肉至口矣。苏、沪之人亦食此，然大率为死虾，且或以腐乳卤拌之。

　　酒腌虾

　　酒腌虾者，洗净沥干，翦须尾，每斤用盐五钱，腌半日，沥干入瓶。每虾一层，花椒三十粒，以椒多为妙。或用椒拌虾，装入瓶中。每斤用盐三两，好酒化开，浇入瓶中，封好泥头。春秋仅需五日或七日，冬十日可食。

　　津人食虾生

　　天津大沽之虾，取诸海中，色白而鲜。他处之虾，皆细碎不可食，惟用京法以酒浇而生嚼之，差有风味。

　　虾球

　　用鲜虾仁若干，加入鸡蛋白二三枚，再加盐、酒少许，入石臼打烂成酱，用匙盛之，略成球形，置大盆，再盛再捏。及球作完，即蒸熟，或炒食，或制汤，均可。

　　虾饼

　　虾饼者，以虾捶烂，团而煎之。

　　煨虾圆

　　虾圆以鸡汤煨之，大概捶虾时不宜过细，恐失真味。或以紫菜入其中亦可。

　　面拖虾

　　面拖虾者，以生虾带壳加花椒、葱、盐、酒、水，和面而灼之。

　　甘肃人不食虾

　　甘肃无虾，有南人携虾米以往，曝之于庭者，小儿见之，辄惊而却走，谓为虫也。或赴南人宴，见肴中有虾干，则相戒不敢食。

　　食蟹重黄

　　古人食蟹，必曰持螯，殆以螯为蟹中滋味之最隽腴者欤？今之食蟹者，则重黄。黄在壳中，味颇隽，胜于八跪。「跪，足也。」盖深有味于《清异录》所载刘承勋之言「十万白八敌一个黄大不得」也。

　　蟹生

　　蟹生者，以生蟹剁碎，将麻油先熬熟摊冷，并草果、茴香、砂仁、花椒末、水、姜、胡椒为末，再加葱、盐、醋与之拌匀，实时可食。

　　徐文敬遽思朵颐

　　王文简公官刑部尚书时，一日，阅爰书，有名螃蟹者。徐文敬公潮方为侍郎，因言今岁津门蟹多而价廉。文简笑谓之曰：「公因纸上郭索，遽思朵颐耶？」

　　醉蟹

　　上海肥大之蟹，出横沔镇。产吴淞江者为清水蟹。虱蟹较蟚（虫越）更小，每二三月间，随海潮而至，近清明即无，俗谓怕纸钱灰气者是也。沃以盐，醯，密贮之瓮，越宿可食，俗呼醉蟹，用以佐酒，味殊隽。

　　汾湖蟹宜以酒醉之

　　汾湖蟹之脐紫，肉坚实而小，为江南美品，不减松江鲈鲙也。宜以酒醉之，不宜登盘作新鲜味也。

　　吴桓生食沙里钩

　　沙里钩，蝤蛑类也。产于川沙，深藏穴中。捕之者以钩钩出之，因是以名。糟以泡酒，风味极佳。嘉庆时，有馈仁和吴桓生茂才克宽者，桓生乃作诗纪之，诗曰：「人来海上费搜求，不数蝤蛑擅越州。郭索无声埋曲穴，爬沙有路落尖钩。缸头白下清糟醉，杯面黄随热酒浮。何事季鹰千里驾，祇思鲈脍故乡秋。」

　　宁古塔人食剌姑

　　宁古塔有动物曰剌姑者，身如虾，两螯如蟹，大可盈寸。捣之成膏，如广州、宁波人之食虾酱也。

　　煨蛼螯

　　煨蛼螯者，先将五花猪肉切片，用作料焖烂，将蛼螯洗净，麻油炒，仍将肉片连卤煨之，酱油要重，加豆腐亦可。有晒为干者，入鸡汤烹之。捶烂作饼，如虾饼样，煎吃，加作料亦佳。

　　张船山喜食蚝油

　　香山有蚝油，以调食物，略如酱油。张船山太守问陶喜食之，尝索之于温篔坡。篔坡曰：「君以诗来，蚝油可得也。」船山赋七古一篇。后伊墨卿守惠州，船山又致书索之。

　　周栎园喜食江瑶柱

　　周栎园侍郎官闽时，喜食江瑶柱，辄令蜑人取之于梅花厂石间以供馔。其甲上纹如瓦楞，映日视之，与绿玉相类，彩色烂熳。周语人曰：「即此肤理，便足鞭挞海族。惜其生育遐陬，不供玉食耳。」

　　蛏鲊

　　蛏鲊者，以蛏一斤、盐一两，腌一伏时，再洗净，干布包之，石压，加熟油五钱、姜橘丝五钱、盐一钱、葱丝五分、酒一大杯、饭粉一合，磨米拌匀，入瓶泥封，十日可食。

　　炒蛤蜊

　　蛤蜊，剥肉，加韭菜炒之。或为汤，亦可。起迟便枯。

　　朱竹垞食西施舌

　　西施舌，一名沙蛤，大小似车螯，而壳自肉中突出，长可二寸，如舌。朱竹垞尝食之，纪之以词，调寄《清波引》，词云：「越丝千缕，谁暗趁落潮网住？恁时看取，一钱底须与。悔逐扁舟去，乱水飘零良苦。自从歌罢吴宫，听不到小唇语。鸣姜荐俎，此风味难得并数。岛烟江雨，短篷醉曾煮。荔子香辞树，一半勾留为汝。试问旧日鸱夷，比侬馋否？」

　　醉蚶

　　蚶，以热水喷之半熟，去盖，加酒及酱油醉之。

　　炒香螺肉

　　以香螺肉，片而炒之。

　　宋荔裳食海蛳

　　宋荔裳尝饮董阆石斋，适进海蛳，荔裳以齿嚼之，攒眉曰：「此不甚佳，半日止碎一枚耳。」坐客大笑。

　　灼田鸡

　　蛙，俗呼田鸡，去身存腿，油灼之，加酱油、甜酒、瓜姜。

　　炒茉莉簪

　　炒茉莉簪者，以肥嫩田鸡两胫之肉，加以藦菇、冬菰、笋，投沸油中而炒之。谓之簪者，状其形也。田鸡通体佳处，尽在两小股。肉作花蕊状者，最为活泼泼地，耐咀嚼。

　　袁子才喜食蛙

　　袁子才喜食蛙，不去其皮，谓必若是而脂鲜毕具，方不走丝毫元味也。一日，庖丁剥去其皮，以纯肉进，子才大骂曰：「劣伧真不晓事，如何将其锦袄剥去，致减鲜味！」

　　煨海参

　　海参须检小而刺者，先去沙泥，用肉汤煨三次，然后以鸡、肉两汁红煨之，使极烂。辅佐物则用香蕈、木耳，以其色黑相似也。

　　炒海参丝

　　炒海参丝者，以鸡、笋、蕈丝炒煨之也。

　　拌海参丝

　　夏日食海参，须切成丝，以鸡丝、芥末冷拌之。

　　李某食蛟

　　同、光间，萧山李某馆于高氏。主人高叟，博览士也。一日，有邻人于山上掘得一物，通体纯黑，两目皆闭，以示李，李不识。高曰：「此蛟也。幸两目未开，故不为患。烹而食之，亦一异味。然其身上不可着一滴水，得水即能变化，平地生波，庐舍为墟矣。」乃携至爨室，烧釜使红，投之于中而盖之。釜中鬻然，黑水溢出可四五石。水尽，启盖，则已熟矣，色白如凝脂。取出，薄切之，湛诸美酒，调以醯醢，与李共食，味甚鲜腴。后以告人，谓食品之美，殆未有过之者也

　　郧阳人食蛇

　　郧阳山中，当暑月睛久将雨时，恒有巨蛇嘓嘓鸣于溪谷间，重或数十百斤。土人寻声竞至，杀食之，如羊豕然，或煮或炒，为块为片为丝，谓其味皆美甚也。

　　中州僧食蛇

　　康熙时，淄川人有客汴梁者，寄宿蛇佛寺。寺僧具晚餐，座客颇众，肉汤甚美，而每段皆圆，类鸡项。疑之，问寺僧杀鸡几何，遂得多项。僧曰：「此蛇段耳。」客大惊，有出门而哇者。既寝，觉胷上蠕蠕，摸之，则蛇也，顿起骇呼。僧起曰：「此常事，乌足怪！」因以火照壁间，大小满墙，榻上下皆是也。次日，僧引入佛殿，佛坐下有巨井，井中蛇粗如巨瓮，探首井边而不出。爇火下视，则蛇子蛇孙以数百万计，族居其中。

　　郑才江食蚕蛹

　　蚕成茧后，脱颖而出，时尚未成蛾也，曰蛹。以油酒煼之，可食，颇香。郑才江尝以佐酒，咏以诗，诗曰：「缲余蛹戋烂，讵堪备食单。底复荡涤之，文火稫　火中干。间闻《尔雅》注，煼用蟾蜍兰。「《尔雅》：「茢甄，豕首。」郭氏云：「一名蟾蜍兰，可以煼蚕蛹。」」要知古先民，亦以佐夕餐。」

　　畲山人食蜈蚣

　　道光以前，青浦之畲山人喜食蜈蚣。其物味美而色白，长可三四寸，阔如指。欲食者，须于四五日前烹一鸡，纳蒲包中置山之阴，越宿取归，蜈蚣必满，连包煮熟，出而去其首足与皮，复杀鸡，燂汤煮之，非咄嗟可办也。

　　王辅臣食死蝇

　　王辅臣尝奉吴三桂命，率师征乌撒。一日，与诸将会食于马一棍营中，吴应期亦在座。应期者，三桂犹子也，为固山额真。饮酒，薄醉，将饭矣，辅臣饭盂有死蝇，总兵王某见之，呼曰：「饭有蝇。」一棍御下酷，辄以微过责人，一棍立毙，故有斯号。辅臣恐其以死蝇故杀庖人，曰：「我等身亲矢石人也，得食足矣，安暇择哉！戎马倥偬时，死蝇亦食之矣。」某愚鲁，不悟辅臣意，乃曰：「公能食此蝇，我以坐下马与公赌。」辅臣念言既出口，不当悔，遂强吞之。应期乃言曰：「王兄，马之好骑若是耶？人与兄赌食死蝇，便食之。若赌食粪，亦将食之耶？」辅臣怒，骂曰：「吴应期，汝恃为王之犹子，当众辱我！人惧汝为王子王孙，吾不惧也。吾将食王子王孙之脑髓，嚼王子王孙之心肝。」遂挥拳击食案，案之四足皆折，案上十二瓷簋及杯盘，一一应手碎。左右侍从以百数，皆辟易。应期乘间逸去，诸人亦劝辅臣归。诘旦，酒醒，亦自悔之。左右劝辅臣往谢应期，曰：「固山之言，本出无心，公怒骂过甚，往谢而解可耳。」辅臣甫出门，而应期已飞骑来矣，执手入，拜伏不起，曰：「昨以酒故无状，出语伤兄。兄罪我，诚是，愿兄恕之。」辅臣亦拜，掖之起，曰：「我醉，出语伤兄。兄不我罪，何反自责为！」遂招诸镇将至，复痛饮极欢而别，和好如初。

　　粤人之食鸟兽虫

　　粤东食品，颇有异于各省者。如犬、田鼠、蛇、蜈蚣、蛤、蚧、蝉、蝗、龙虱、「甲虫，体扁平为卵形，似蜣蜋，长六七分，重数钱，前翅小，黑褐色，雌者膨大而圆，后翅甚扁，宜于游泳，常居水中，以小鱼为食。」禾虫「广东近海稻田所产之虫，长可一丈，节节有口，生时青，熟时红黄。夏秋间早晚稻熟，则其虫亦熟，潮长浸田，因乘潮断节而出，日浮夜沉。浮则水面皆紫，人争网取之，以为食品。闽中亦间有之。」是也。

