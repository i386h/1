<!-- { "loadSidebar": true } -->
　　唐青照，名唐明，长白人。食贫而不累其天，天乎琴。妻关氏，国色也，操缦以和之，亦造微，家人化焉。客尝问之曰：「子何得于琴？」青照曰：「我何得乎？举凡天地间虚牝玄窍于喁吸嚊及乎芒芒瞢瞢，行诸太空，若无所闻，而悬寓乎其中者，悉协之以吾琴而中其微。当是时也，晏晏然，闬闬然，返我心之危，冰释猋灭，如其初而已矣。我何得乎？」塞晓亭侍郎尝物色之，踵门，铿然作，止不进.久之而后通，则鼓琴者其竖徐海也，晓亭惊.比入，所居屋裁二楹，青照笃爱妻，界其半使居之，半给炊，且坐客。晓亭至，方淅米，地垆火郁攸，而镬中浡浡汤适沸，凝尘满席，膝屈而复安。坐良久，青照抚琴曰：「客欲有闻乎？」曰：「欲之。」于是正襟坐鼓之，一再行，风琅琅走，泠然而秋生，晓亭悚气息如游丝.少选，又再迭之，则羣阴辟，真灵昌，一物一尘，窅然而亡。晓亭蹶然起曰：「止。子天游，琴，寄焉耳。」

　　章某焚琴

　　焚琴子者，姓章氏，闽之诸生也。尝学琴于惠州僧上振，得其音节之妙，遂归.变姓名，挟琴，还入闽，达官贵人争廷致之，听其琴，有愿从而学者，虽善，然终莫能及也。久之，有将军自塞上来，驻防福州，嗜琴，厚礼廷之，使鼓琴于幕下。将军据上坐，而置一座于旁，命之坐。怒视将军曰：「吾博通万卷书，而明公惟知马上用剑槊，吾岂为若门下士耶？奈何不以宾礼见，而屈我于旁，我不能鼓琴矣。」奋衣径出，不顾。将军惭，下与抗礼，谢罪，强留之，乃踞上坐，为一鼓琴。将军称善，左右无不悚听。然其声凄怆肃杀，有秦音焉。乃曰：「琴者，天下之至和也。吾琴雝雝如鸾凤鸣，今枝上无螳螂捕蝉，而弦中忽有西北肃杀声，何也？岂军中将有警耶？」抚琴毕，三军之士皆嗟叹，有流涕者，章尽醉痛哭，上马而去，将军赠之金，不受。后此军沦于海澄矣。久之，闽人目章为琴师，虽江，浙，颇多闻其名者，然当道不以礼遇之，招之亦不往，往亦不久留。尝于酒后耳热，摔琴于地，引满大啸，放言高论，惊其座宾，谈古今得失，虽老师宿儒，深通经济者，不能难之也。

　　其最爱之童子曰金兰，亦善琴，独得其传，常负奚囊，从游数十里外。章诗成，金兰辄以为善，录之盈帙。客访章，不遇，金兰代款之，以章诗示人。由是人颇异之，以为抱负非常之士，不得志而隐于琴。然当事卒莫有荐之者，竟佯狂以卒。

　　章笃于伉俪，妇陈氏，齿少于章者十年，亦颇知书嗜音。章尝为之鼓琴，茶香入牖，鬓影萧疏，顾而乐之，以为闺房清课，亦人生韵事也。一日，忽谓其妇曰：「吾夙闻红颜薄命，卿才如此，而推命者多言岁行在卯当死，岂汝亦天上人，不久当去耶？」因感慨悲伤，为弹《别鹄离鸾》之曲。既而曰：「琴音和，吾与汝尚无恙。然第七弦无故忽绝，少而慧者当之。」居数日，金兰死。章抚尸一哭，不胜其悲，吐血数斗，曰：「吾死后，《广陵散》绝矣。」遂焚其琴，不复鼓也，因自号焚琴子。

　　美人弹琴

　　彭羡门少宰孙遹有美人弹琴词，调寄《菩萨蛮》。词云：「梧桐深院鸣秋叶，狄香小炷氤氲爇.玉指弄哀弹，琴心云水寒。园丝珠作串，字字含怨清。清怨寄三湘，眉峰九曲长.」

　　朱汉槎善琴

　　朱汉槎，名品，字金三。十二岁，即遇名师授以琴学.又十年，复遇一名师焉。先后所学，有百余曲，晨起弹至夜分，六十年如一日，世未有与匹者也。

　　程香溪善琴

　　江都程香溪编修善鼓琴，马嶰谷以宋姜白石所制侧商调《古怨》，属为追抚，三日而成声。

　　刘九嵒善琴

　　刘泽长，字九嵒，辰溪贡生。性恬适，雅爱音乐，尤善抚琴，所操三十余谱，清妙寡和。时有刘半仙者，与之友善，喜听泽长琴。临卒，乞以琴殉，泽长如其言。后数月，泽长从子遇半仙于途，半仙以琴付之曰：「此汝叔琴也，当以此免难.」后泽长因事株连系狱，夜常鼓琴自适，当道闻而异之，廉得其情，乃省释焉。

　　陈廉舫善琴

　　挹翠楼后梧桐一株，百年物也，忽自欹，陈廉舫孝廉制以为琴。舒铁云作诗以诵之，诗曰：「曾上元龙百尺楼，银床叶落又经秋。分明丝竹都堂梦，天海风涛一夜收。知音容易赏心难，捉摸龙蛇避凤鸾.解辨劳薪赋枯树，更谁肯取作琴弹？十年种树百年声，难与筝琶争此名。好待梅花开断后，千秋万岁有移情。」莲舫固以善琴名于时也。

　　李琴颠鼓琴效蜀派

　　杭州李昆，字玉峰，号琴颠，先世本汉军。乾隆癸未，诏裁杭州汉军，使入民籍，琴颠遂出驻防。工诗词，善书，有逸趣，鼓琴效蜀派，得盛名，能自度曲，听之，泠泠然有出世想。其琴弟子甚伙，琴颠曰：「小技耳，诸君无乃嗜痂之癖乎？」

　　程十然受琴旨于李玉峯

　　程十然居杭州忠清里之双眼井巷，尝游山左、粤东.或劝之仕，且助之赀，弗应。归而课徒养母，受琴旨于李琴颠，尽得其妙。晚得一旧琴，曰春风，其声清越，因自制曲曰《烈风雷雨颂》，非知音者不与弹也。十然，名起振，仁和人。

　　徐我山弹琴

　　海宁苏香海贡生士棠，尝于月下听徐我山弹琴，而作诗以记之。诗曰：「银河之水东西流，罗罗屋角凉云浮。坐有十人八人客，相逢秋士同悲秋。我山夙有丝桐癖，百衲 「 琴名」 随身老行役。宫商十指干净弹，冷到孤灯寒到月。谡谡恍如松风鸣，涛翻绝壑山峥嵘.又如大蟹小蟹甲初解，横行黑夜爬沙声。自来蔡琴标五弄，爨下遗材声压众。当前听君素手挥，今古遥遥堪伯仲。四十年华去不留，七条弦上写离忧.空庭露气凉如水，弹着乡心欲白头.」

　　吴氏眷妙析琴理

　　歙县吴素江，妆阁中人多妙析琴理，其妇与江右琴香榭蒋锦秋女士共结鼓琴之契。

　　阮媚生癖嗜琴

　　阮恩滦，字媚生，仪征人，为文达公第三女孙，杭增生沈霖元室。生时，父常生方官永平守，城外河为古滦水，故名。三岁失怙，能诗善画，尤癖嗜琴。文达偶至文选楼，必令一弹再鼓，呼之曰琴女孙，且手书楹联以赐之云：「古琴百衲弹清散，名帖双钩榻硬黄.」

　　宋小茗听人弹琴

　　宋小茗广文咸熙尝听人弹琴，而作诗曰：「尘劳念我深，娱以枯桐琴。满座离言说，虚堂生水云。 「 时鼓《潇湘水云》之曲。」 感兹今者乐，想见古人心。善手及芳岁，天涯何处寻。」

　　姚仲虞精琴学

　　道光时，东南琴学有金陵、虞山、武林三派，而谱则皆出于广陵。旌德姚仲虞茂才配中性嗜琴，长于金陵，而游于广陵，杂习各派。及归里，潜心默悟，乃知传谱多舛，更正世所盛习者十数曲，又自制七曲，原数说声，上溯本始，为《琴学》二卷，出以示泾县包慎伯大令世臣。

　　仲虞且告慎伯曰：「七弦各有本数，倍数半数损益上下，旋相为宫，以定宫商角征羽正变清浊之位。而六十律三百六十四声，俱以和相应。凡吟猱，必在角羽位。盖宫为君，商为臣，征为事，角为民，羽为物，君臣所有事，皆为民物，故吟而上，猱而下，往复迟回，必当民物之位。」慎伯闻言，不能解，请一再鼓。乃于对几设副琴，鼓至窈眇之时，则副琴弦不动而自鸣，又几案所置杯盎及棂槅，时或响应。慎伯怪问之，仲虞曰：「各物皆有数，数同则声应。《唐书》所载寺磬每无故自鸣，僧虑其不祥。万室常为克磬成痕而鸣止。盖其磬与宫中钟同数，鼓钟于宫，则磬应于寺。克痕虽么细，而磬之得数，已与钟异，故鸣止。乘笔者不解此义，是以载其事而不能言其故也。」

　　孔小山受绐鼓琴

　　曲阜孔氏以雅琴传世，有名小山者，尤擅长，然性僻而忮，不为人一弹，尤恶人窃听。亲知或百计供酒食进美妓以媚之，亦酬酢如常人，顾一言及琴，则怫然不答，甚者且拂袖去。一日，饮酒楼，座客泰半与孔识，纵谈及于琴，盛赞其技。座中有褚姓者，勇武有力，尤滑稽多智，因曰：「吾能令孔某为我奏之。」众曰：「果然，当以酒筵为君寿。」褚请约期而散。

　　孔生平好山水，尤慕泰山之胜，时当春日，山花方吐，绿荑竞荣，偕僮负琴涉天门，上日观，僮憩山畔。孔抱琴登绝顶，红日欲坠，斜射济河，烨煜作金色，南顾徂徕、梁父、洙泗，如线如砺，如砖墼，顾而乐之，不觉试弄一声。声未转，忽一巨人飒然自林中一跃而出，手巨锤叱曰：「若何人，敢辄为窥伺耶？」孔大惊，未及答，而巨锤轰然下，击坐前大石，石立磔为碎块，石屑四扬，簌簌扑孔身。孔大骇，方欲行而不成步。巨人叱曰：「止，止，动者毙锤下！汝贪生者，速以资献.」孔哀求，谓实游客，未尝携行囊，安所得资.其人叱曰：「不得资，即以汝命抵。汝不有衣服乎？」孔伏曰：「告大王，此布衣，不值数钱.」其人愈怒曰：「汝无钱，安得有此玩好之物，此非有钱之证耶？狡赖何为者！」孔曰：「此琴也，贫寒下士，调此自娱，此实亦不足当玩好者。」其人曰：「既如此，可为我调之。若不佳者，我一锤，令汝人琴俱碎。」孔无如何，则跪而抚焉。抚未及半，其人曰：「此声不佳，为我易佳者。」孔为弹一曲。时月初上，四山为薄雾所幂，一受月光，如鲁缟齐纨，明净纯洁，殆无其比。琴声自月中出，晚风送之，荡入四山，飞鸟皆惊起，绕枝翔且鸣，若与琴韵相和也。曲将终，忽林际数人，连袂欢笑而前，揖孔曰：「君受惊矣。不受大刀阔斧，何得便闻流水高山。」握锤者亦掷锤拱手曰：「恶作剧，恶作剧。」因自道姓名，并述前语，孔始恍然。他日，其友语人曰：「不图真名士乃畏假强盗也。」

　　钱小谢听琴

