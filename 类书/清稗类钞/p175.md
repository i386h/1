<!-- { "loadSidebar": true } -->
　　癸亥春，僧格林沁剿捻至亳，洛行东窜，沛霖遮于蒙城，洛行失势，走李圩，颍州知府英翰擒之，龚得前为楚军歼于滋松关.张、龚既灭，谕沛霖散练归农，沛霖佯诺之，疑愈甚。胜保之迁帅陕西也，调沛霖带练万人助剿回匪。得旨严饬，并谕各路堵截。未几，胜被议，系狱.教匪事起，王师北去。三月壬戌，沛霖反，遣其党邹长青取怀远，方长华袭颍上，王永年据下蔡，朱万隆入正阳，潘立勋蹂光固，王金魁薄太和，苗天庆犯五河，张逢科扰灵璧，李万春围寿州。中丞唐巡方军临淮，安肃道蒋凝学军芍陂，兵屡挫，捻焰弥炽。六月己卯，寿州陷。后一月，胜赐死。沛霖念蒙城近于老寨，且多旧怨也，身率捍党以困之，绕城为墙，绕墙为堑.堑深而墙峻，连营伺守。昼匿其中，夜则联袂呼警，梭巡壁上。官军更番轮攻，不能破。按察使马新贻驻城中，七月，乘间归临淮。八月丙戌，涡河两岸官兵退，练长李南华、李得胜居守，英翰屯小涧，势益单，战无虚日，犹时以骑兵赍粮济城守者。

　　戊戌，僧命总兵陈国瑞督师援蒙城，至小涧，英翰建议环城为营，筑重垣，垣外掘地道，士卒蛇行而进.以捻之攻城者攻捻，一垒破，余垒皆震，遂毁捻圩，斩慕玉宗。填王家窑河，阻捻水运.九月己巳，荆州将军富明阿遣总兵宋庆、詹启纶继进.冬十月，大兵南下，丁亥，至亳，克蒋家集，斩陈万福。庚寅，派翼长舒通额率马军觇捻。辛卯，复高炉集。癸巳，破杨家集。甲午，攻西阳集，未下，移军北岸葛家楼。乙未，杭州将军国瑞亦至。外援既合，捻粮中断。丁酉，僧亲督诸军，战于城下，捣蔡圩。戊戌，克之。捻众为重堑所限，猝不得出，计阻，西南营溃，蒙城解围，沛霖犹阵涡水上。己亥夜，将越濠南逸，大兵合击，炮火震天，捻众内乱，自相践踏，死者万计。沛霖为乱兵所杀，余党纳地请降，妻徐氏、子连生皆伏诛.不二旬而淮北底定。

　　相传沛霖将起事时，有漕督所委盐务委员四五人在凤阳，方宴之于私室，酒肴精美，主客甚相得。席散，沛霖诗兴忽发，令各赋诗，为评定甲乙。旋亦握管自为之，面目忽狰狞可畏，众宾战栗不已。久之，乃咏曰：「要将颈血溅衣裳。」以足顿地曰：「反耳！」命尽杀诸委员于阶下。有姚永平者，桐城人，亦与宴。至是，跽而乞命。苗曰：「姑念汝祖为吾邑教谕，品行尚端，贷汝一死。汝回清江，为我寄语吴仲仙， 「 督漕使者。」 谓我已谋叛，彼须小心也！」乃授以免杀之据，曰：「持此以归，途中可无患矣。」

　　僧格林沁擒张洛行张洛行为捻寇渠魁，跳梁十年，官军无如之何。同治癸亥，洛行为僧格林沁所败，以五千人保于尹家沟，僧率大军围之。洛行自知势不敌，以数百人突围出，僧召骑将恒龄率数千骑追之，擒斩略尽.洛行以二十人奔西洋集。

　　圩主陈天保，故捻党也。甫于是日降官军，而洛行夕至，天保纳之，阴遣人驰报宿州署中。时英翰署宿州知州，率壮丁二百人赴之，直至洛行卧所。洛行方吸鸦片烟，英呵之起，曰：「汝非张洛行乎？」曰：「然。」曰：「从我走！」乃并其甥侄数人皆擒以归，解送僧军，凌迟处死。

　　骆文忠擒石达开粤寇内讧，石达开藉伐蜀名，率师西渡巫峡.或谓；「益州天府之国，守备完善，孤军深入，刦之颇难.且大江南北有曾、左在，岌岌不可终日，旦夕防御，尚恐不给，何得劳师远征，置根本于不顾？」达开笑不言。盖以时事不可为，已有效诸葛亮西据巴蜀虎视天下之意也。达开且又侦知宁远府山中有一鸟道，亘古榛芜，未通人迹，由此北行，出山即在成都南门外矣。遂决计伐蜀，以轻骑趋之。忽坐困，为土司所获，时同治癸亥四月也。

　　盖川督骆文忠公秉章早知达开率大队而至，已悬重赏示诸土司，使抄其后。及达开至紫打， 「 地名。」 会川军唐友耕等亦至，列营大渡河对岸。其地左阻松林河，右阻老鸦漩河，而土司复自后偃古木塞路，达开麾众战而败，遂奔老鸦漩，官军追及，遂降。达开既入狱，自述平生事迹及秀全与官军始终相持胜败得失之由，为日记四册，纪载至详。后其书存四川臬署，蜀藩库亦有副本。

　　或谓达开率师至烂石，病亡。有女绮湘在军中，年十九，聪慧能文章。达开既死，军无鬬心，部下有畏蜀道难者，悉持南返议.女誓于众曰：「翼王之意，君等所知。翼王虽亡，其雄心固未亡也。诸君不问军之安危，但求事之难易，且敌马纵横，长江以东，我辈实无驻足地，宁谓返军即可复取江浙耶？况政府百事废弛，其大臣又各树门户，相水火，孤军返旆，内外睽隔，何以自存？诸君虽惜命，人其谓我何？」力竭声嘶，至于泣下。部众感动，再挥军而前。次瞿塘，天地晦冥，巨浪接天地，舟覆者十之八，全军号哭，与狂飓吼声相埒。殿军畏葸，溃散而南，绮湘泣曰：「三军之丧，其罪在我，天乎！何使我至于此极也？」乃奋身投水以死。

　　或曰，达开被磔于成都，虽见文忠之奏报，实未死也。某年，浙人李某游幕蜀中，一日，买舟往他处，将解缆矣，突有一老者请附载，舟子方力拒之，李见其鹤发童颜，须眉甚伟，因许焉。老者既下舟，谓舟子曰：「顷刻当有大风起，勿解维也。」舟子亦老于事者，仰视太空，知所言不谬。谈次，狂飙陡作，走石飞沙，历一时许始息。少焉，云散月明，命酒共酌，老者饮甚豪。酒半酣，推篷眺望，喟然曰：「风月依然，而江山安在？」李心疑之，叩其姓名，老者慨然曰：「世外人何必以真姓名告人？必欲实告，恐徒骇怪耳。」李遂不敢再诘，而老者已酣然伏几，鼻息雷鸣矣。破晓，欠伸而起，谓李曰：「老夫行将告别，同舟之谊，备荷高情，后如有缘，尚当再会。」遂举足登岸，其行如风，瞬焉已远.李既送客，比返舟，则一伞遗焉。恐其来取，为之移置，则重不可举.异之，视伞柄，乃坚铁所铸，旁有「羽异王府」四小字，始悟为达开也。

　　或曰，当文忠抚湘时，粤寇下长江，以同乡故，遇骆兵辄避之，以是迁转甚速，盖骆与洪同为花县人也。忌者谓其与洪友善，将有异谋，思中伤之。而竟无恙者，则其操守有以见信于人也。

　　岑襄勤平云南回乱云南巡抚徐之铭贪淫昏懦，为回人所箝制，因又挟回自重，怙恶不悛。及其党杀升任陕西巡抚邓尔恒于境上，总督张亮基有戒心，引疾求退。同治癸亥，朝廷乃起用潘忠毅公铎署云南总督。潘不避艰险，毅然入滇，道经曲靖，回弁马联升来谒，面称有人给信，令其设谋杀害总督。联升固回党之黠悍者，或故为恫喝之言，或徐之铭与省城回众虑潘至，早欲害之，均未可知。潘置之不问。行至板桥，署布政使岑襄勤公毓英、总兵马如龙排队迎入省城。既视事，亟欲力振威权，安辑回、汉.而同僚异心，寇盗逼处，殊不易措手矣。

　　回人掌教马复初者，名德新，以字行，昆明县诸生，在回教中行辈最先，羣回皆听令，徐之铭以下无不受其挟制。之铭尝与德新遣回人武进士田庆余招抚杜文秀，许割大理、永昌、丽江三府封之。德新复自至姚州议和，文秀在姚州徧贴伪示，谓德新已允分给迤西地矣。

　　马如龙者，亦回之渠魁，慓悍好鬬，之铭奏署临元镇总兵。潘察知回党内外盘结，之铭又从旁掣肘，滇事遂无可为。然德新、如龙虽首鼠两端，尚未显露逆迹，颇欲羁縻勿绝.而署督标中军副将杨振鹏亦阴与回通，德新使人示意，欲封平南王。潘严拒之，德新不怿。如龙恃其众，欲兼并迤东诸郡，临安土豪梁士美不服，以忠义激励官绅，纠众据险以抗如龙。如龙屡请剿士美，潘不许.如龙怀怨，径率所部攻临安。潘念如龙若踞临安，则回势益强，且士美忠义，宜保全之，密檄士美固守待援。又檄他郡练众之素雠如龙者数千人，阳为会攻临安，实令与士美合图如龙。盖如龙去则回稍弱，而后滇事可筹也。

　　潘念之铭虽不足恃，究系同办一事，尝向之铭微露其意。之铭归告其妾，之铭之妾多与回酋狎昵，酋以告德新。德新怨惧交并，密召武定营参将回酋马荣率练党二千余人，即冒潘所调练众旗帜，入居省城五华书院，日出骚掠，居民讼之督抚两署。甲子正月十五日，潘亲往书院弹压。谕令出城，请期五日，不许，请期三日，亦不许，限以即日出城。是时回众矛戟森列，马荣攘臂大言曰：「即不出，当奈我何！」嗾其众使前，潘大骂，身受七伤，死之。云南府知府黄培林、昆明县知县翟怡曾上前救护，同及于难.中军杨振鹏在侧，默然无言。

　　是日也，潘约徐之铭同往，之铭阳诺之，不至，盖早知其有变也。回亦不攻其署，毓英以兵练数百扼守藩署，自臬司以下官吏未死者，皆避入藩司官廨。之铭迎德新入居总督署，号令一切，阳称请其弹压回众，德新以总督关防送交之铭。潘尸暴露三日，其家丁哀恳杨振鹏转求德新发回字令旗，始得殡敛，面如生。

　　德新之召荣也，初意欲使官与回相持不下，己乃出而调停之，以市德于总督，并解如龙之厄，不意构成大衅。且所忌惟潘，今潘已死，又欲讨荣以示己无叛意。乃密召如龙率师赴省，毓英亦致书如龙，奖其忠诚，召之入援。如龙攻临安数日，不克，得书欲退，恐士美追袭，乃以情告士美。士美登城谓之曰：「汝若奔援省城，尽心王事，当不汝追也。」如龙折矢与之盟。以二月一日夜回至省城，自南门入，与毓英夹攻，回死伤过半。振鹏登城劝止官军，勿开枪炮.天明，送荣出城，遁回武定。

　　初五日，众议之铭仍署总督，如龙署提督，疏通道路。厥后联升以叛闻。是年十二月，林鸿年奏称联升伏诛，荣为官军所擒，解至省城正法。振鹏受之铭檄，往权鹤丽镇总兵，与回匪通谋作乱，为如龙所擒斩。

　　曾忠襄灭金陵粤寇曾忠襄公国荃之围金陵粤寇也，猛攻二年，盛暑鏖兵，迄不能下。自朝阳门至锺阜门，开地道三十三处，篝火而入，地崖崩而窟塞，则纵横聚葬于其中。寇或穿隧以迎我，熏以毒烟，灌以沸汤，则趫者幸脱而悫者就歼。盖每穿一穴，为寇所觉，而将士须臾殒命者，率常数十百人。一日，穴地已过城根，寇尚未觉，会寇有以枪插地者，穴内军士见枪首入地，疑寇已觉而刺之也，急以手引枪入地数尺，寇始知官军在地下。复迎击之，官军或退或死。复开他道，或为山石所隔，或将近城根，酋李秀成登陴遥望，见其上草色，知下有地道矣。

