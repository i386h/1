<!-- { "loadSidebar": true } -->
　　蛇舅母

　　蛇舅母，与蜥蜴同类异属，而形相似，舌甚长，尖端叉裂，伸缩自由，略如蛇舌，背灰色，鳞片粗糙，尾甚长，亦易脱落。其习性与蜥蜴无异，旧与蝾螈混合为一，非。

　　蝾螈

　　蝾螈有尾者长四寸许，色黑，腹赤有黑斑，四肢短小，不适于步行，尾扁，为游泳之用。山寺池中常见之，即此。古以为即守宫，其形相似而实不同。

　　鲵

　　鲵，一名山椒鱼，长者至四尺余。幼时颈侧有小鳃，既长全失，以肺呼吸。体暗褐色，有黑斑，头圆扁，四肢短小，拙于陆行，尾大而侧扁。居溪流中，以鱼为食。

　　蛙

　　蛙体短阔，上锐下广，喜居于阴湿地。雄者大率能鸣，雌者则否。种类甚多，有金线蛙、蟾蜍、虾蟆、山蛤等，皆捕食害虫，于农家有益。其子即蝌蚪。

　　羣小蛙见大蛙

　　朱霞溪赴山西潞安守任时，道经壶关，息于小亭。亭畔有池，池背大山，山麓有石洞三。俄见一大蛙从中之石洞跃出，踞洞口南面而坐。随有数十蛙，从两旁石洞一一跃出，依次排列，前两足伏地，向大蛙作朝拜状。拜已，均昂首向大蛙注视，寂然不动，若弟子受业于师者然。于是大蛙发声一鸣，诸小蛙辄以次齐鸣。既而大蛙阁阁雄鸣，小蛙亦阁阁鸣不已。少顷，大蛙不复鸣，小蛙亦截然止矣。朱见而异之，不觉吁气有声。大蛙闻而惊，遂耸身跃入洞中，羣小蛙亦相继归洞矣。

　　蛙鬬

　　光绪庚辰夏，粤之南海盘步乡外，有蛙数千，鬬于田畔，甚小，背纹有红线一缕，横束腰际，各成一队，阁阁怒声，几成雷鸣。乡民聚而观之，踰二小时始散。

　　蝌蚪

　　蝌蚪，蛙之幼虫也，一名活东。头圆大，尾细，色黑，春月游泳水中，其后生肺而鳃萎，生四肢而尾脱，遂能跳跃成蛙。自以鳃呼吸之鱼，经过有肢有尾之蝾螈、鲵鱼之形，始成无尾之蛙，阶级甚明，实足表动物界渐次进化之状态也。

　　蟾蜍

　　蟾蜍为蛙之大者，《尔雅》谓之鼁（酋黾）。体暗褐色，后足之趾间有蹼，皮肤有疣无数。疣内分泌白色毒液。体肥，行迟缓，不能鸣。栖息于阴湿之地，夜出捕小虫食之。

　　金袄子

　　金袄子为蛙之别种，长寸许，足有吸盘，颇大。生山间清流中，鸣声清亮，入秋为多。

　　山蛤

　　山蛤为蛙之一种，褐色，两颊及背皆有黑斑，雄腹部白，雌淡黄或赤褐色。栖息原野草莽间，跳跃迅捷。

　　雨蛙

　　雨蛙为蛙属，体小，色鲜绿，亦名青蛙。腹白，前趾无蹼，后趾有半蹼，末端皆具圆形吸盘。善攀木，常栖树上。雄者将雨则鸣，人或饲之，以卜晴雨。

　　紫蛙

　　淮徐山谷产紫蛙，其形似青蛙，稍大，四足尤长，皮如蟾蜍，遍身有泡。常居深岩邃涧中，土人呼为石犷，亦曰山犷。同治甲戌，钱塘徐印香、丁修甫两舍人计偕入都，遵陆北上，见之于清江浦。

　　虾蟆

　　虾蟆为蛙属，亦作虾蟇，似蟾蜍而小，居陂泽中。体暗褐色，背有黑点，亦有疣如蟾蜍。善跳跃，其鸣作呷呷声。

　　大虾蟆有酥

　　康熙丁丑，苏州王贵往卫基捕蟋蟀，误探一洞，内有大虾蟆一，羣蟆拥护之。王击以大石，大蟆立死，酥溅其左目，痛不可忍，叫号弥月，哀惨之声达于户外，至目睛突出寸许而死。

　　雪虾蟆

　　西藏产雪虾蟆。

　　虾蟆游行杭城

　　康熙己巳三月，杭州城外布大虾蟆状如牌匾，小者数万。大者行，小者悉随之往。大者止，小者则环聚而拥护之。如是者三日，游行诸城门殆遍。

　　蛤士蟆

　　哈士蟆生鸭绿江浅水处之石子下，上半似蟹，下半似虾，长二三寸，鲜美可食，人以之为滋补品。皇帝祭太庙，必用此物，盖亦不忘土风也。

　　张海鬼论海底动物

　　张海鬼，光、宣间之甬人也，能竟日夜居水中，人称之曰海鬼。又擅拳勇，时持尺刃入海，与水族鬬，辄杀之，曳以归。尝言海中有山，有平地，有深谷。自海中映日光视之，觱沸腾涌，与众水别。时有黑物，若探首，若掉尾，出没其间，人不能辨，虽鲸鲵蛟龙皆不敢过。百丈以下，有数处水热若沸，生物皆不敢近，其热百倍于温泉。山中亦有泉，如人世，自岩穴坌涌。鼋鼍之属，皆居山间，鲸鲵则浮水面，鲛鳄之类则往往狙伏猝起，如虎豹焉。普陀之东数十里有深海，水作漩洑，奇溜无比，虽鱼龙皆畏之。其附近有树一丛，亘十余里，宽亦数里，与人世无异，但皆半透明如玳瑁。林下有方石十余，高五六尺，手扪之，凸凹处类有字迹，疑其为古碑也。林深处多巨蟹，物入者辄为所噬，故不敢入。凡怪物狞恶者多在深海，时或至水面猎食，然不久复入水底。若稍迟，则鼋鼍鲛鳄共搏逐之，或歼或逃，乃已。一日，羣鱼忽惊避，则有物如人，长二三丈，遍体被鳞甲，其头若牛而长须，攫得生物，辄啖之，大惧。已而有巨蟹十数，若结阵者，环而攻之，磔物为数段，段段皆跳动不已。海鬼得其须，可七尺余，粗如儿臂，其末端如藤钩，粗如无名指，以示人，人莫识也。

　　海鬼尝于衢山东北海中得一物，大如升，其圆若球，质如水晶，有赤光照数十步，取之。不数武，则水族羣集，前接遮围，若将搏噬者。患之，仍投海中，有大鱼衔之，众水族拥以去。海中虾蟹之大，殆如鲸鲵，而蟹为最猛，翻车鱼次之，虽鲛鳄不能敌也。潮在海中，自分数股，众水族各就所适，不相搀越。凡海底、海面，各因深浅以为界，水族各以类居之。或误入他界，必受攻击。鱼龙之大者长三十丈，珊瑚之高者过数百尺，初入水者，见之无不惊异，久之乃识物性，趋避固无难也。

　　鱼苗

　　鱼，水族之属，大抵有鳞及鳍，冷血，卵生，而以鳃为呼吸，脊椎动物中种类最繁者也。至若鱼苗，则为鱼子之始化出者。凡鱼生子，有牡鱼随之洒白，覆之数日，始化出。亦称鱼花，为池鱼之种。有专养鱼花以贩鬻者。其稍大者曰鱼秧。

　　鱼牌

　　粤西溪潭中巨鱼所散之卵，至端州境，始出子，九江堡民于湾环处所取之，以为鱼苗。自封川江口至高明，为鱼苗阜者九百所，每阜分上中下，纳税于府，名曰鱼牌。

　　雪鱼

　　闽中地暖，恒不雪。同治壬戌，延平大雪经日，出雪鱼，若鲢，味美值昂。盖必有雪始有鱼，时二十年未雪，故鱼殊不易得也。

　　佛鱼

　　齐齐哈尔之依克明安公旗有泉，水至清冽，且甘美，煮茗极佳。泉旁池一方，约半亩许，其中游鱼，历历可数，蒙人谓此泉为佛水，因谓鱼曰佛鱼。

　　嘉定小练祈港之大鱼

　　康熙乙亥，有巨鱼鬬于海中，声如雷。一死，流入嘉定小练祈港，龙首人身，长五六丈，腥闻数里。

　　南汇海口之大鱼

　　国初，有大鱼过南汇县之海口，蠕蠕而行，高如山，过七昼夜始尽，终不见其首尾。

　　海州沿海之大鱼

　　嘉庆丙子，海州沿海有大鱼，两目已被剜，身长三十六丈，自脊至腹，高七尺有余。居民咸脔食之，其肪甚厚，腥不可闻。

　　鲥

　　鲥，形扁而长，大者长三尺许，色白如银，肉中多细刺，腹下有角鳞，可食，多脂肪，味美。每年夏初产于江中，离水即死。

　　鳓

　　鳓，亦作勒，可食，状如鲥鱼，小首细鳞，腹下有硬刺。干者曰鳓鮝.

　　鳊

　　鳊，古谓之鲂，体广而扁，头尾皆尖小，细鳞。产于淡水，可食。

　　月鱼

　　月鱼，一名香鱼，长四寸，细鳞若鱼月血。月寸一寸，至岁暮，可长尺有二。味鲜不腥，温州雁宕山之珍品也。

　　发发绿

　　鸭绿江有鱼，极鲜肥，形似缩项鳊，满语名曰发发绿，满人喜食之，夏月最多。吴汉槎之子桭臣随戍宁古塔，每于日晡时持竿垂钓，顷刻便得数尾以归。

　　石斑鱼

　　石斑鱼，体狭长侧扁，鳞圆滑而细，头黑唇红，背淡绿，有淡黑色斑纹腹微红，长二尺许。天暖时，集于淡水。

　　车扁鱼

　　车扁鱼，身与肩形圆如卵，长一尺至六尺不等，高略同，或仅得二分之一。两眼皆在左侧，右侧之目则瞽，作白色，明者作黄棕色，瞽目亦能染色，故名之曰双色侧鱼。平时喜食小鱼及有壳之水族，且能引食水中之物，惟在水沙之下，以口翕张诱小鱼往，遂吞之。又能变色，每与沙色相同，盖所以自卫也。其变色之故，非色从外来，实内经自主。试去其目，别置他色地方，则不能随此处变色。故知其所变之色，在内不在外，但以皮下色胞变之而已。

　　白鱼

　　白鱼，一名鱎，古称阳鱎.长者三四尺，产淡水，色青白，体扁鳞细，肉中有细刺，俗又称白花鱼，可食。

　　白鲦

　　白鲦，即鯈鱼，产于淡水，大者长尺许，形狭长，背淡黑微青，腹白鳞细，好群游水面。一名（　鱼）亦称（鱼条）鱼，可食。

　　屠修伯畜鯈鱼

　　道光初，钱塘有屠修伯鹾尹秉者，性嗜山水，所居庭中，恒置盆池，畜鯈鱼数十，顾以为乐。钱塘江有石，俗名曰水茧，盖沙与水相结久，遂成石形，多瘦透，峰峦洞穴毕具，色正绿，渍以水，易生笞藓，植以小树，无土亦活，爰峙盆中。六合县有山曰灵岩，产五色石，状类玛瑙，文理缜密，光明可爱。大雨后，山中人多取而售诸市。修伯曾得数十枚，散贮盆间。清泉碧嶂，绮石文鳞，互相映发，自谓生意化机，咫尺千里，居然有世外仇池之想也。

　　鲷

　　鲷，产近海，体扁圆，两颚有强齿，鳍亦坚强，鳞鬣淡红，离水变赤，大者至二尺。以小鱼及贝类为食，肉肥而美，俗呼铜盆鱼。《本草》所称火烧鳊，头尾似鲂，而脊骨更隆，上有赤鬣连尾，黑质赤章，色如烟熏者，即此鱼也。

　　海鳐鱼

　　海鳐鱼之鳐，亦作鹞，即鳐鱼，俗称鯆鱼。体扁平如盘，大者方五六尺，尾薄而尖长，背鳍生其上，胸鳍阔大，围于体之周缘，背苍黑，腹白，眼后有喷水孔，口鼻鳃孔均在腹面。游泳甚拙，常伏于海底泥沙中，吞食小鱼。

　　鲤

　　鲤，可食，体扁而肥，鳞大，口之前端有触须二对，背苍黑，腹淡黄，大者长三尺余。产于淡水，喜羣居。

　　德鲤

　　德州鲤鱼鳞鬣作金色者，土人呼为德鲤，味尤美。叶槐生有诗曰：「缉槿编茅自结庐，渔家大半绕堤居。网来德鲤人争羡，有客停舟唤买鱼。」

　　吴淞巨鲤

　　同治癸酉，吴淞口有捕鱼船，有渔人网得鲤鱼一尾，重一百十三斤，上有铜牌，缀于翅，验视之，则康熙时某氏放生鱼也。一客以银币二圆购之，仍投之于江。

　　三百余斤之大鲤

