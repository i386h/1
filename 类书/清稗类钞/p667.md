<!-- { "loadSidebar": true } -->
　　颜某脉案医者颜某，高邮州人，邃于岐黄.然僻处乡谷，不以医炫，而人亦不以医称之。会扬州富豪魏某病笃，纵横数百里，凡医之稍负时望者，悉延诊，合议方药，终不效。有荐颜者，魏延之。比至，素履布衣，状貌古拙，众皆轻之，不为礼.而颜亦傲气凌人，见羣医，亦不略致款曲，问病状。俄侍者导颜诣病榻就诊.诊已，仆予以纸，请拟方。纸为八行书，而乃多至五六十页。颜知其侮己，乃伸纸作脉案，陈其病之所由起，某日传某经作何状。书时，羣医中有窥者，见所述皆不爽，固已咋舌。不半日，纸已尽，乃掷笔起，告去，众挽留读脉案，皆吻合病状，而文复古奥，上溯《素问》，下迄名家，洋洋数万言，穷源索隐，无蕴不发，知为名手，遂请其拟方。颜笑曰：「请我来治病耶，抑试我耶？夫拟方而予纸至数十页，此何为者？且慢侮见诸辞色，尚信其术而服药乎？予不敏，行矣。」病家老少环跪，哀请至再三，乃拟方，数日遂痊，告以忌食之物而去。

　　数日，魏以误食，病复发，又遣使往聘，谢不行。使者请曰：「奉五百金。」颜曰：「谁贪汝金者！」使者曰：「先生何吝而不一拯溺乎？先生何所求，苟能致，当竭以献.」颜曰：「嗜食而无节，此不戒，虽扁、仓无以着手。病者其交予监督乎？惟吾命之是听，诚能此，当为若治之。否则千金无所欲，徒败吾名耳。」使允之，乃行。至其家，设卧榻，俾与魏邻，察其颜色，听其呼吸，何时睡，何时醒，醒睡各作何状，乃按脉以证之，然后定方。复自择药，其制其煎，皆躬亲之。凡三投，乃瘥。赠三千金，送之归.其徒孙某，行术于江南。

　　老者书符救命徽人程姓者，设肆于扬州新城之流芳巷。光绪庚辰腊月二十四日，既祀灶，与其徒会饮，皆大醉而罢.有李姓者，酒后至相识某姓肆中闲话，适有人来借钱，券具矣，而无任者，主人辞焉。李慨然请为任，主人不可。李怒，始而谩骂，继而擐衣露臂，殆将用武，环而观者如堵墙。其旁有候补同知吴某寓，吴子闻门外大哗，出而观之，李忽一举手，伤吴辅车，四齿折焉。吴怒，命里长监守之，质明，将送之官。夜半，李酒醒，大惧，以头触璧，流血被面，昏绝于地。众惊救无及，正共劻勷，忽来一老者，曰：「毋动，我能治之。」取水一盂，书符其中，楔齿而灌之，李竟复苏，血亦顿止。老者曰：「十日不风，即无虞矣。」吴闻之，使视其子之断齿，老者曰：「齿虽断，根犹在，可复生也。其童子欤，百日复故；若丈夫也，一年不入房，亦如故矣。」吴请治之，老者不受谢，惟请释李之罪。吴从其言，纵李去。此老者殆精于祝由之术者欤？

　　周松孙为陈小真治痁陈小真大令尝馆周松孙大令家，病痁且死，寒热日数作。松孙善医，乃扃户，为之处方。得善药，则候火而求度；既入，复为之辨色而望气；进食，必调其能胃者，不能胃则勿进.排荡雰翳，导涤秽滞，调合营卫，积四十三日，小真病可，松孙无倦容，无矜色。

　　陈莲舫以医来往于江浙间有陈莲舫者，医也，青浦人，居珠家阁.光绪中叶，与其里人赖嵩兰皆以内科著称.嵩兰悬壶于家，旁郡邑之土著皆信之。莲舫尝纳赀为官，医孝钦后疾，且嗣子挹霏大令曾宰富阳，以是来往江浙间，遂为吴越官绅所敬礼.盛杏荪尚书宣怀又为之揄扬.至沪，恒寓盛之斜桥邸中，富商巨贾乃益崇拜之，较甚于齐民。有小恙，辄远道延致，以其号称御医，且官且封翁，得其一诊以为光宠也。己亥春，杭州顾少岚观察鸿藻尝出数千金聘之。至之日，宴以盛筵，主宾均着礼服，簉座者亦然，翎顶辉煌，跄跄济济，邻里皆荣之。

　　李海涛医痘殇李海涛，名医也，疑难险异之证，屡试屡效。黄某为李旧交，有子年四岁，患痘甚剧。黄五十矣，止此子，钟爱异常。而家距城五里许，恐李未必即来，乃亲往迎之，遂同至家。其子已狂热神昏，顋门下陷，李曰：「不可为矣，命在顷刻，奈何？」黄大痛。李沉思良久，曰：「既见招，敢不尽力，惟此儿已万无生理。虽然，既不能救之于生，试救之于死可也。」黄曰：「死救奈何？」李曰：「可勿遽问，但俟其死后，依吾言行之，或可有救，否则吾将拔履以去也。」黄无奈，预备衣衾而已。

　　既而子果死，黄泣曰：「儿已死，请救之。」李乃裸其体，欲抱置后园猪栏中。黄不忍，李曰：「非此，无以救之。今既死，安有所谓忍不忍哉！」黄坚不允，李怒曰：「吾固不欲为此，徒以君悲痛，故于无可如何之中，冀得救于万一。今既尔，殓之可矣，勿犹豫也。」乃听之。李又曰：「但置之耳，不可往视。惟须一人远远候之，如夜半闻啼声，急来唤吾，不可有误.」黄一一如命。无何，果闻呱呱声自猪栏中出。守者惊喜，亟奔告李。李偕黄共视，儿果得生。黄狂喜，抱归房，李诊脉，喜曰：「是不难矣。」乃投以温补之品，一剂而愈。黄叩以能活人之术，李曰：「此儿多痘毒，苦于体弱，不可透，内部相攻，有此现象，实死症也。若治之早，尚可为力。吾来时，攻固不可，达又不及矣。旋思今方伏暑，蚊蚋最甚，蚊蚋能吸人毒血，若以儿置于秽恶之地，使蚊蚋集其全身，以吮其毒血，毒血尽，儿或可望生。此徼幸之计，而竟得奏效，君之福，非予之术也。」黄曰：「君来时何不即行，不犹愈救之于死乎？」李曰：「诚然，然此中亦具有苦衷也。此儿君所钟爱，设吾即令行之，君岂忍将垂死之儿置于污地耶？且俗传痘最忌秽，吾知此言君必不从，又逆知此儿入夕必晕厥，吾乃利用此时机，以行吾术.言死者，实托辞以绝君之爱念也。」黄服其神，馈三百金焉。

　　门定鳌为德宗请脉自经光绪戊戌八月之政变，而孝钦后欲再垂帘，乃谓德宗有疾，征医于各省。汉军医士门定鳌者，字桂珊，广州驻防，为广州将军所保荐.既入宫，请脉，所书脉案，征引《内经》《素问》及各家学说甚详。然其时颇有疑孝钦有废立意者，驻华各使亦微闻之，或就定鳌私询焉。定鳌濡笔于砚，书「无病」二字以示之。未几，各使照会总署，以入觐为请，并荐西医，孝钦辞之。又未几，而宣布德宗疾瘳之诏下。然定鳌已于数日前佯称为狐所祟，策款段出国门矣。

　　老医为德宗请脉光绪戊申九月上旬，忽以德宗大渐闻。时应召入京请脉之医甚多，有一老医尝语人曰：「余请脉之时，皇上置手于案，默不一语.仅见案有短札，若诊断书然。其札语至简，不得要领，即使天下名医，对此亦束手无策。余于是不得已书「圣体安康无病健全」八字而退。」

　　陈寿春有药有技厦门参将陈寿春拳法最精，有起死回生之术.曾有一人自船桅下坠，已绝息矣。历数医，皆以为无可救。寿春最后至，扪其腹至再，乃曰：「尚可治，宜以数健汉掖之行，就甲板疾走十数周，视其色复变而红乃已。」既而如法行之，红潮果上颊，因以两手抚摩其腹，为之作气。少顷，呻吟，急令人扶之入厕。既下，则历落者皆血块也，其量约一斗许，而疾亦寻瘳。万医生尤崇拜之。万医生者，盖英吉利人中所称为大国手也。则寿春医术之奇妙，可想见已。

　　又某宦之女，以跌而伤腿，不能行，延寿春诊视。寿春以扇头点其伤处，点已，即曰：「幸已无恙，试起行之。」果然。然寿春终身不以术自炫，亦不教其子弟，或问之，则曰：「有吾药，无吾技，无济也。」

　　泰山道士以剑治百病道士，泰安人，居泰山麓，年八十余.能于鼻中吹气一缕，可二三丈，凝结不散，寻复纳入，盖练气已成也。有古剑，可治百病，治疫疠尤验。某年，里中大疫，死亡无算，凡延道士者，必转危为安，仅以剑悬中堂俄顷而已。某姓一家数口，相继死，幼子年三岁，亦垂毙。道士仗剑至，怒目视榻上，半晌，子手足忽屈伸，索茶，饮以药，卒得不死。道士性风雅，筑楼三楹，颜曰「剑气」。风雨之夕，往往剑出匣三寸许，其铓如秋水也。

　　老道疗蛇伤某邑有贵介子某，嗜猎，臂鹰牵犬，长日出入森林间.林固多蝮蛇，公子不暇计也。一日，逐一雉，披荆伐榛，匆迫中误蹴一蛇。蛇跃起，反噬公子面，急避之，囓处觉麻，而不甚痛，归家略敷以药，亦不为意。越宿，忽奇肿，奄然欲绝.家民惶骇，延名医，医望见病者状，即颦眉蹙额，谢不敏。于是举室号咷，备治后事。忽闻门外串铃声，旁人走告病者家曰：「外有祝由术者，自言善治奇疾，姑试之，生死观此一着，如何？」家人乃召之入，视之，乃一形容枯槁之老道，手一旛一铃，无他物。姑导其入，乃抚视病者一周，即曰：「是非棘手症，我能立时使之起。」言竟，即就地撮土，以唾涎和之，戟指作咒，口喃喃，咒时并以湿土满涂公子面，公子乃不类人形。复命取炽炭来，炭火熊熊，即以置其面，衾枕悉炙焦，而公子之面无恙也。越一炊许，炭熄土落，肿亦消，乃语众曰：「内毒尚未尽也。」于是烙以烬炭，并以炭末画一符于背，公子乃吐黑水，起立如平时.徐春浦参用中西术光、宣间，上海有徐春浦者，业医，悬壶于市，参用中西术.凡以疾就诊者，初以望闻问切研究之，又继之以西法，用闻症筒以辨病之状，用敲诊、锤板以辨病之级，并用显微镜、诊脉表、探热针、量肺尺以辨病之源。验之既确，乃疗治之，药石所不及者，则以注射法、水疗法、电疗法、空气疗法、营养疗法酌行之，然人皆不之信也。未一载，他适矣。

　　于风八欲医医桂林于风八，一号盂今，久客广州，绝意进取，专一于医，为羊城之当道巨室所崇奉，争出重金以延致之，且属其创设医校，风八曰：「是固欲有以医医之病也，然不知医者之病之所在，而徒为之严章程，订功课，使其勤讲求，精脉切，是犹治其标而未治其本也，虽医校开徧通国，办至百年，无当也。医之病何在，医医之方何在乎？」宣统己酉，乃遂发愤著书，书成，名之曰《医医医》，盖自以医医之医自任也。

　　风八又曰：「医道可怪而又可笑者，莫如内外分科。试思人身不能外经络、躯壳、筋骨、脏腑以成身，凡病亦不外六淫、七情以为病。外科之证，何一非经络、脏腑所发，原无所谓内外也。若不深明六气、七情、五运、六经、经界，两科中皆不得立足，未有能治内科而不能治外科，亦未有能治外科而不能治内科者也。」

