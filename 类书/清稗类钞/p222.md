<!-- { "loadSidebar": true } -->
　　久之，胡匪有以股而结为帮者，一帮未平，一帮又起，大有野火春风之概。每帮多则千人，少则数百或数十人。然一帮之中，必有一首领，此首乃众所推举，而亦必有惊人之技。如钻天燕子者，穿山越岭，步履如飞，日行八百里；黄四癞王者，马上击枪百步之外，击人左眼，不致移至右眼；而托什套、燕翼子，均能于百步之外，双枪齐发，百发百中；独眼龙飞走击弹，百发百中，故往往闻枪不见人；蓝六一手能举五百斤等类，皆是也。然既已举定，众无不听首领之指挥，而首领亦时时与其部下同甘苦，且时时相见以诚，凡有所得，计人均分，首领固不丝毫多取也。而部下视其首领，其亲爱且甚于父母。首领有难，部下不论何人，皆能舍性命以拯救，而首领之视部下亦如之。

　　或曰，胡匪行劫时，以红色涂须髯，故又名红胡子。

　　或曰，胡匪用火鎗，率以红缨塞鎗之口径，及用时，拔其缨，衔诸口，远望似胡，故名。

　　每岁之秋，高粱未割，长与人齐，辄连亘十余里，胡匪之黠而乏技勇者，每用之以藏身，出则掠夺行旅，谓为青纱幛。意在藏于内，可望人，而人不能见，如人之藏于青纱幛内者然。

　　胡匪之行劫也，既劫财，又劫色，甚而置人于死。稍与抗，即施以种种之酷刑，炽火于炉，捺人坐其上，谓之坐火车；或以铁线入火中，俟红，徧烙人身，谓之灯草绒背心。

　　长春之胡匪最多，其出劫也，尝短衣匹马，背鎗囊弹，见人踪迹，即于距离数里之远，高声互喝报字。报字者，各有帮，每用一字或用一特别名词，惟彼党所知者，自为识别，以便此党与彼党遇，藉以通声气也。果彼此皆为胡匪，莫不速报字号。苟不知所以报，若为官兵，则互相轰击；若为旅客，则直前行劫矣。至其同类谈话，辄用隐语，殊离奇不可解。如官兵曰花鹞子，吃饭曰朝的，军官曰官兔子，中弹曰贴金，富人曰大粮户，拷问曰听秧子，杀人曰扯了人，窝巢曰大当铺里，掳人勒赎曰绑票，手鎗曰腰逼子，刀曰口锋子，头目曰当家福之类是也。

　　胡匪被官擒获，没收其所掠有，曰贼产，除粟麦外，牲畜为多。有籍没一家，而牲畜多至四五百口者。获后，官申报贼产，于牲畜一项，必多报一二，以侈其功。数日后，乃报倒毙，陆续申报，至案结变价，则向获牲畜四五百口者，仅存一二成耳。所谓倒毙者，实已全售得价，饱私囊矣。

　　东三省之胡匪，昔之为害犹浅，至光绪甲辰日俄战役以后，东三省乃始成为胡匪世界。推其原始，实以军械精良之故。军械之精良，则基于日俄战役。盖是役也，俄兵多弃械，满地枪弹，乃不需代价而得利器，故日俄战役实酿奉天之盗源，且当日胡匪尝为日军所利用，藉以御俄也。

　　黄四癞王

　　大连胡匪之首领曰黄四癞王，安东人，自称明总兵黄得功之裔。天命时，太祖信降将刘某言，捕得功，其五世祖亡命至安东，因聚族以居。黄躯干魁梧，丰颐广耳，目炯炯有光。然出则必伪饰老态，若臃肿不任事者。及驰马控弦，虽壮夫莫之能及，不知者疑其人有特质，实则其年不踰知命，虽伉勇亦未足奇也。体素癞，搔之，则疴痂纷落，故曰癞王，又自称为大刀王五之徒。

　　陶什陶横行于奉天

　　陶什陶亦胡匪，东三省缉捕公文作托什套，简称则曰套匪，为车臣汗旗人，系出贵族，曾袭荫台吉。光绪庚子乱后，始出没于奉天之西蒙境，骁勇慓悍，称雄于洮、辽一带。其左右虽仅六十人，顾皆勇悍善鬬，耐劳苦，骑而行，日或五六百里，昼夜不休。马困踣，则路劫易乘，终不进食。怯懦者往投，鲜所延纳，即往，亦弗受也。于是此六十人者，跃马纵横，遂号称无敌矣。

　　唐殿荣专劫俄人

　　唐殿荣，山东人。光绪中叶，流转关外，充哨官，以事罹法网，乃遁入三姓为金匪。金匪者，盗也，亦即胡匪也。所踞金沟，距三姓城尚百余里，自沟口距其所居地又六十里，深山穷谷，向绝人迹，唐乃麕聚亡命，达三万人。

　　唐善枪法，以兵法部勒其众，乏粮械子药，辄越界大掠俄屯，踪迹飘忽，俄人无如何也。唐常孑身赴中东铁路某小站，站有俄兵五十，为野外射击，唐伏草间伺之。俄兵方持枪俯首，唐自后遽发枪，俄兵应声仆。余兵以为误发枪机，致伤己身也。一兵续持枪进，仆如前。凡仆四兵，俄兵始大呼有盗。穷搜草间，唐两手方挟四枪，四枪连发，俄兵四人仆。方抢攘间，唐已移其蹲伏地，轰然一声，又一兵应声倒，唐乃移其蹲伏地如前。如是者凡七八次，余兵仅数人，乃狂窜。唐自草间出，检枪枝，捆载而去。

　　唐之羽众，不扰商民，沟商交易悉如常。一日，某商送粮赴沟，中途被劫，商往愬于唐。唐乃集其众，得二人，即劫粮者，唐谓之曰：「劫粮事小，万一以此而商民裹足，遮断交通，吾数万同仇之士，性命休矣，此则不能曲恕者。」命人押送出沟。既出沟，押者植立，遥指前途曰：「汝二人行至所指处，即为汝界，吾任汝行矣。」二人欣然前行，方及所指处，双枪并发，二人仆。

　　庚子拳乱起，东省号称仇外，俄人亟欲得之。将军长某遣使招抚，唐乃尽率三万众赴省投诚，驻莲花泡。长即命唐编其众为营，以唐为统领，而令唐举二人以自辅。有刘弹子者，唐之义子也，请于唐，愿得为分统，唐曰：「汝何可哉！吾已属之十四阎王矣。」十四阎王者，亦唐党，盖在沟时绰号也。刘大怒，屡欲寻阎王起衅。唐曰：「今朝廷待吾等厚，宜自励，为国杀贼，岂可自相屠僇如草泽时耶！」即授刘为营官。又虑其未必能无事也，则借事遣之外出，刘怏怏领队行。明晨，忽回至唐帐下。时唐卧未起，刘排闼入其外室。俄而唐起，刘奉匜入，唐唶曰：「汝未行耶？」曰：「固也，吾有事奉白。」唐曰：「休矣，勿复言，此决办不到者。」刘曰：「果耶？」立拔刀斫唐，深入数寸。帐下健儿闻声至，絷刘，唐曰：「勿尔，此吾过也。」挥刘曰：「速走！」因走笔上将军书，言「刘固忠于吾，此次之变，咎在吾激之太过，彼实无罪，乞宥其一死」云云。逾一日遂死。刘后亡命为渠魁，而阎王在省垣，俄人忌之甚，卒由俄廓米窿尔招饮，伏兵擒之，絷送海参崴。

　　棒客

　　棒客，盗也。棒客之在蜀，几如胡匪之在东三省，刀匪之在陕、甘也。平日专以劫掠为事，掳人勒赎，乃其惯技。所在州县，若有中资以上之人家，不有所献，必难安居，然犹不若胡匪之凶残也。

　　虬髯客经手无所失

　　武昌某佣于四川，积得五十四，垂老思归，念孤身不能挟重资，乃裹入破絮，为丐者状。至重庆，过一酒肆，有七八人，衣冠俊伟，据上坐豪饮。某往乞，坐中人不之顾。久之，声益哀，一少而俊者略顾而笑曰：「得五十金，尚不足耶？何乞为！」某大惊，遂长跪。四座皆惊，顾而笑，一长髯者指某曰：「将汝絮裹来！」某自度不能隐，遂与之。髯者解其绳系而重为结束，纵横十数结讫，掷之，曰：「汝第去，无动此结，此物终为汝有矣。」谢而出。

　　某至石门，有两人迎而笑曰：「元宝来矣。」某大惊。两人将夺之，睨其絮裹，久之，抚其背曰：「与汝戏也，汝行矣！」某重复以敝衣。至巴陵境，有一人随之行，或前或后。某小憩，其人持其裹，将夺之，去敝衣，忽骂曰：「累乃公一日！」某请其故，曰：「汝识某髯，髯所经手，虽万里无失也。但汝不宜以敝衣覆之，令人不见结耳。」某大惊，去其衣，露裹而行。至家，五十金无一缺者。

　　沉坦若遇虬髯

　　吴人沉坦若，精操缦弹棋之技，挟技以游楚。经道士洑，失舟，仅以身免，小泊沙际，信步至山椒一寺，见有虬髯岸帻者，从数人，散步于堂。询沉乡贯，告以吴门。问何所之，因言挟技至此，为阳侯所苦，俟易舟前进耳。虬髯者曰：「君有此妙技，能从我游乎？」沉许之。即邀登大舰，扬帆而上。行数日，至大泽中，渺无际岸，有数百艘来迎，入巨室，馆于客舍，供张甚丽，左右使令，三尺童子外，皆美嬛也。日相对手谈，沈亦高妙，互有胜负。间谈文史，沉亦淹贯，未能屈也。如是者三月。一日，置酒相款，赠以诗曰：「不羡扶余老此身，漫从河海寄修鳞。知交若问行藏处，莫道虬髯是主人。」并出千金为赠，曰：「请从此别，我亦从此逝矣。」即命艇送至汉口。

　　盗有法水

　　秦有估客，负贩远行，过荒祠而息。渴甚，见神龛侧有杯水，交二箸其上，即一举尽上，投箸覆杯，复前行。至一村，叩门投宿，具晚餐，与主人对食。食方半，忽有一衣服褴褛发蓬蓬若囚人者，自外入，即立主人侧，主人不顾。须臾餐毕，主人入，其人亦随入。已，主人复出，从客谈，客因从容问顷所见为何许人，主人曰：「无之。」客因以告，曰：「此无乃鬼耶？不然，当为盗。」主人请搜索之。客久于行旅，善武技，恒以一鐡尺自随。于是主客秉烛入内，搜索至床侧，客指曰：「在是矣。」主人视之，不见。其人忽纵起挥拳，殴主人仆地，趋欲出，客急追之。其人方拔关，客以铁尺击之，伤其肩。主人已蹶起，见客手铁尺，挥舞力鬬，隐约有物，主人顿悟，举粪秽沃之，其人立现，然猛甚，主客合搏之。主人有妻有二子，一时并出，乃就缚。询其人何所来，来何为，则闭口不言。

　　村人闻其事，乃麕集，搜其身，得金珠银币甚多。众恶其不承，痛挞之。其人顾客冷笑曰：「今日吾死，固当，然汝窃饮吾法水，吾死，汝能得几日活耶？」检其物，率皆近村人所失者；视其身，墨印为满，隐隐渗入肤里。前数日，村中有少妇独宿，为强暴所污，且席卷室中以去，妇羞愤自缢。村人疑所为，讯之，终不承。或以蜈蚣啮其脐，乃承，果所为也。诘墨印，曰：「宿妇人，以此为纪念者。」数之，得七十三。村人怒，积薪焚之。将举火，客忽呼腹痛，宛转欲绝。众知其人所为，一老者曰：「速焚之，令彼死，术当自解。」焚之，且灌以油，须臾成烬。客痛晕于地，已，复醒。村人有知医者，服以药，下血升余，始无恙。

　　盗匿藩署

