<!-- { "loadSidebar": true } -->
　　樊萼楼梦其妾湖北樊希棣，字萼楼。死而复苏.有妾姚氏，素婉娈，善事其嫡。平日尝言：「妇人嫁为人妻，则事舅姑如事父母，礼也。今我为人妾，不敢侵主妇之职，则惟有事主父主母如事父母耳。」以故萼楼夫妇极爱怜之。萼楼仕黔中，以寇盗盘互，寄其孥于蜀，姚亦从焉。俄而病死，萼楼在黔，未知也。一夕，见姚冉冉至户外，欲入，又不敢入，即于户外扱地而拜。视其衣，则袿裳鲜明，讶曰：「汝何得衣此？」遂无所见。越数日而家书至，姚死矣。其后黔乱粗定，家人自蜀还黔，萼楼语其妻曰：「姚死，汝以盛服敛之，非礼也。」妻曰：「不然。」萼楼笑曰：「汝毋我诳.」因历言其簪珥袿裳。妻不能隐，乃曰：「吾痛之甚，故稍假之耳，君何从知此？」萼楼乃告以梦中所见焉。

　　章采南梦焦袁熹同治时，粤东学使以章鋆为最着。章文名素盛，极廉洁，卒于任所。或曰，实署中人不便其所为，害之，卒亦莫能明也。相传章试海南，甫至，梦有自称焦袁熹者，谓之曰：「汝场中宜出「去三年不返」题.」醒颇恶之，后果验。盖焦氏「去三年不返」文，人颇熟诵，而焦亦为广东学使，卒于海南，又此语恰可为学使卒任所之唁辞，章竟应之也。章，字采南，鄞县人。

　　陈宰臣梦授书安陆陈宰臣学博与山阴施望云善，未识时，宰臣梦人授书一册，题曰《望云诗草》。醒而仅记「杈椶」二字，明日，万藻卿寄望云诗往，乃知果有望云者，宰臣异之。

　　丁士彬梦观榜同治乙丑会试，蕲州李士彬中第三名进士。榜前有丁士彬者，梦观榜于礼部门外，己名在第三，惟「丁」字独小，且较他人略低半字，不解其故。榜发，竟落第。越十余日，入城，经礼部门，榜犹在，趋近观之，则第三名「李」字之上半为雨所淋，仅存其下半之似「丁」者矣，乃大骇。丁与李故不相识，次日，乃寻至李寓所，以梦告之，相与叹诧不置。

　　谭继洵梦皂衣人谭嗣同幼时尝与羣儿戏，失足堕池。其父继洵方昼寝，忽一皂衣人促之起曰：「星君有难，汝速起。」继洵惊寤。嗣同载沉载浮，濒于危矣。因援之起，字曰复生。甫总角，继洵尝挈之游衡山，一羽士谛视之，谓继洵曰：「是儿骨相不凡，惟他日扬历仕途，宜外官，不宜京曹。过三品，则京外胥宜矣，否则必有大祸。」嗣同长，继洵即为纳粟，以知府官江苏.光绪戊戌春，奉召入都。继洵时抚鄂，驰书令挂冠。嗣同覆书备言事君致身、见危授命之义.书成，又以父命难违，疑不敢发.适康有为过其居，告之故，康曰：「斯人不出，如苍生何！君达人，讵容以此介介？」嗣同闻之，意决，遂北上，卒及于难.王壬秋梦其女王壬秋多女，其次第五者曰帏，小名萸芳，既夭而忽见梦，问物性之灵蠢。壬秋戏告以蚁子最灵，人最蠢。觉而赋小诗以记其异，诗曰：「幻影重相见，提携问物灵.衣单垂手　，发覆两眉青。泉下年难长，秋来梦易醒。忘情仍有妄，非汝未遗形。」

　　姚夫人梦其舅俞祖绥，字履卿，为曲园之犹子。光绪丙子举于乡，距其大父之登嘉庆丙子贤书，适花甲一周矣。出榜前一日，曲园之妇姚夫人于吴下春在堂梦其舅自外至，七品冠服，如生时.迎问之，曰：「吾将谢恩，向汝姑借朝珠耳。」时曲园之母犹在堂也。姚夫人寤，喜曰：「履卿中矣。」

　　赵撝叔说梦赵撝叔湛深经术，语杂庄谐，尝自言曰：「光绪庚辰春，猝病咳，自二月至四月不愈，药之弥甚，终夜危坐。忽梦出门，行大道边，远望江湖，浩淼无极.遇村民问途，言此前进为鹤山，仙人之所都也。上行则山内，下行则山外，大道迂远，有快捷方式，可导以行。至某处，昏黑若眢井，余谢不能，愿迂道。久之，不见人。得一人，问鹤山，不答。画掌示以字，摇首去。后者至，改「翯」字问之。其人视余良久，为指一隅。依以行，突见壁立百仞，上凿二大字，曰：「貔山」，始悟前失，然不知其义.又扪壁行里许，有老者合眼坐茅舍中，二竖曰：「君非此类也。山外地近，明当引君游，可宿檐下。」次日辨色，竖来，掖余走。过一山，前有大溪，清光澈上下。余欲缘溪行，竖不可，趋山腰，立盘石上，但闻空中大声猎猎如烈风.仰视，则群鹤翔舞而出，羽翼蔽天日。因问鹤数，竖言：「山外鹤，不知其万亿兆也，此皆膺箓者，近已一千七百二十有九矣。」已而清唳间发，变异殊甚，齐飞过前溪。偶俯瞰，则水中影，鹳鹅鸡凫皆有之，且杂（虫遗），螳，蝱，蜣螂，螇，蠮螉之属，其为鹤者百不一焉。余指问竖，竖曰：「毋多言，此为地镜，不与君缘溪行，以是也。」余强竖往视。自视，人也；视竖，渺小成一环，因拍其肩曰：「脉望脉望。」竖曰：「知我视君又作何状？彼自视，亦皆鹤也。察见渊鱼不祥，不如忘之。」余欲归，遂循途返。老者拱手俟，因谒而求术焉。告余曰：「不鄙非仁，无仁斯辱；不媚非智，无智斯卑。」余仍不知解也。周视舍侧，有书乱迭，疑可得秘文。发之，不可开；开之，无字；疑愈甚。老者言：「三十年旧约忘之耶？天下事待君者，仅有此耳。君家元叔有言，且各守尔分，力所穷时，巨将不胜，轻则易举.」余曰：「然，奈余病。」老者言东壁下有丹篆二十四，记之当瘳，人诵一过，能洞见鬼物。其文曰：「奇己鸧，大复豕。翳纤儿，作是子。鸟所踯，弓则弛。伎止斯，吾怜尔。」读甫竟，闻大呼「知否」？遂惊寤。剔灯濡笔为之记，四月二十四日也。」

　　赵星杉梦于忠肃光绪某科乡试，丹徒赵星杉先期求梦于于忠肃祠，梦一神启其帐，呵令起。遂出门，则神已杳，惟见一墙，有童子，方以两手叉墙而立。及入闱，则头场首题为「小子何莫学乎诗」至「其犹正墙面而立也欤」，乃始悟梦之示题也。

　　朱葆贤梦于忠肃赵星杉之同学朱葆贤以教授为生，其年谷不登，鲜有延童子师者，遂落拓无所就。将届秋赋，乞梦于于忠肃祠，则梦见一题纸，首题为「子曰贤哉回也，一箪饮，一瓢饮，在陋巷，人不堪其忧，回也不改其乐。贤哉回也！」榜发落第，且仍不得馆，始悟忠肃呼其名而告以不必在外，可即归耳，非示以题也。

　　王某梦于忠肃无锡王某有父子同应秋试者，其子往于忠肃祠祈梦，梦行于旷野，遇一担粪者，询之曰：「今年我中否？」担粪者匆遽欲行，厌其烦，詈之曰：「肏你娘的中。」及榜发，则其父捷矣。

　　朱蓉笙梦其父朱承芳，字蓉笙，钱塘人，大勋女，徐珂室，有《紫薇花馆诗草》。蓉笙家吴山麓，有七层楼，江湖在目。燹后惟重建乐山草堂，月夕风晨，徘徊其上，微吟密咏，佳句伙颐.年十九，嫔于珂，篝镫佐读，益肆力于诗，旋得咯血疾。一夕，梦其父砚臣提举大勋语之曰：「儿盍来伴我乎？」次夕，又梦至一室，中列鼎彝甚富，阶下花烂然。方玩憩间，父自外入，曰：「此间儿乐否？归期不远矣。」旋以光绪丁酉浴佛日殁，年仅二十有二。

　　姚寿侯梦自墙隙出如皋姚彭年，字寿侯。性好洁，斋舍无纤尘.光绪辛卯，举于乡.壬辰春闱不第，留京待再试，为武进费念慈太史课子，主宾甚相得。一夕，忽自梦身衣礼服，从费宅旁舍之墙隙，步行而出，醒而告人。未几，撄小疾，遽不起，人始悟其将死也。盖俗例人死，非本宅之家属，其出殡，不得以柩自正门行，必坏墙而出之也。

　　吴清卿梦大鹏鸟光绪甲午，吴清卿中丞大澄慷慨从戎。或谓其于此实有三故：一，日者决其有封侯之相；二，元旦梦大鹏鸟从天而下，今敌人适有大鸟介圭之号；三，所练洋枪极准。汪柳门侍郎鸣銮闻其事，笑而语人曰：「清卿此举，知之者以为疯，不知者以为忠也。」

　　陈仲容梦至明思宗陵陈石遗有女兄名芷洲，字仲容，为沈玮庆之继室，其生平之梦皆奇验。卒前数年，尝梦至明思宗陵，见穹碑宛然，以为异日当自经死，孰知乃卒于光绪甲申十二月也。

　　顾某梦崔聘臣书挽联光绪时，开经济特科，征硕学通儒。静海崔聘臣征君朝庆以精畴人术，为宗室溥玉岑尚书所荐。崔之妇顾氏有叔某方官部曹，闻崔将入都，预除馆舍，然久而未至。一日午倦，假寐寝室，隐约觉己之躯壳在床上，未几而又似在书舍，一人方据案坐，伸纸疾书「天上有长生之药，人间无不散之筵」十四字。审其上款，知为挽己者。写讫，掷笔起，其人盖聘臣也。与之语，不答，至是，始悟己已死矣，遂大哭。家人奔视呼救始醒，乃自知为梦，而心之恶之，因诫阍者以崔至毋纳.久之，崔至都，往谒，果为阍者所拒。再三往，不得入，遂绝迹.试毕即出都。

　　越两载，崔以有事神机营，重至春明，盖溥之弟所招也。一日，驱车过顾宅，顾方负手门外。崔见之，亟下车趋语.翌日，顾置酒邸中，招崔饮。酒半，顾以欠伸欲寐，遂入内。俄而哭声自内作，崔大骇，询其仆，则顾假寐未久而气绝矣。后崔赠以挽联，其文即前十四字也。

　　袁忠节梦于忠肃光绪庚子拳祸作，桐庐袁忠节公昶及于难.袁平日自言少年时在杭州，祈梦于于忠肃祠，梦忠肃下阶与语.至晓，梦觉，则所言悉已忘之，但记忠肃言「尔之终身，殆与我同」云云。及庚子之役，果以直言授命，其友人作挽歌者，或引此事以吊之。

　　蒋观云梦清溪诸暨蒋观云大令智由尝梦至一处，花香草暖，春午曛人，而旁见清溪一碧，流水滔滔，因咏「流水无情草自春」句。醒乃续为一绝曰：「花香日午暖醺人，流水无情草自春。一别桃源真梦境，更从何处问初津？」

　　余允梦老人宣统辛亥，粤人余允居汉阳，八月十七夜，梦一老人挈数皂衣者昂然入，笑问曰：「年几何矣？」曰：「二十有七。」老者即于袋中探簿籍，微颔曰：「明日行矣。」旋以笔抹其袖。惊而寤，视袖，果有朱色，恶其不祥。晨起，将移居而未果，及夕，中流弹死。

