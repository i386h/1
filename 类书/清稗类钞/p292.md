<!-- { "loadSidebar": true } -->
　　以强力取不义之财者曰棍徒，以诡计取不义之财者曰骗子，虽与盗贼异，而其见利忘义则同　贩卖猪仔之人，则强力诡计悉用之，是合棍徒与骗子而为一也。

　　猪仔，内地人民被拐出洋，畧卖为奴，使供一切苦役，以若辈蠢如鹿豕，因以猪仔名之。盖南洋羣岛多有不肖之徒，勾通地棍，诱致壮丁，见有贫困者，初则啖以微利，诱以甘言，谓当携往善地经商，可得重值。愚者为所惑，辄从之行，乃引之入贩者所。贩者假旅馆为窟，入其室，乃锢之，令不得出，甚且囚之于木笼，笼中一人或二人，日给饘粥二次。俟议价既定，即囚之，加载海舶以去。所往之地，大抵为新加坡、庇能等埠，沿途发卖，或质之于人，而受其值，盖即沿袭贩黑奴者之余智也。

　　其次者以借资为诱置之媒，凡遇沦落不偶之工贾，则佯称借以资本，俟出洋得业后，以渐清偿。惟出洋后所止之地点及受雇处所，须听借以资者之指定及介绍。而猪贩于其出洋时，即传电告知指定之处，盖即海外贩猪机关或雇猪仔者。逮此人出洋至其所指定之处，虽明知已为所诱，而雇者贩者之合同已成铁案，不能自拔矣。若能以工资偿借款，则始得回复其自由。

　　雇用猪仔之法最毒者，为诱之以赌与烟。华工麕集之地，每有多数赌馆，番摊、牌九诸赌品无不备。若辈好赌，而十无一胜。馆主故为慷慨，任其赊欠。于是以可赊欠而赌愈狂，赌愈狂而所欠愈多，所欠既多，馆主乃以此项赌账划归之雇工者。故有多数华工，因赌账之纠葛，其工资已领至十年以后者，遂至终为人奴矣。其诱以烟者，雇工之主人密设鸦片肆于工场左右，故廉其值，华工多就此以休息，烟瘾乃成。瘾既成，晏起早息，每日工作之成绩自劣。彼雇工者以成绩计，于是工力愈减，而毕工之期愈延，毕工之期愈延，而受入之工资不耗于赌，即耗于烟，至是而遂无一幸免者矣。

　　其在秘鲁者，多售之于寮主。寮主皆欧洲豪猾，稍集资本，前往承领垦地，而购我华工以代牛马者也。寮主之视猪仔实不如牛马，每日晨起，用铁链横锁，牵连就役，每日止给一面包及香蕉二枚。监以黑奴，稍不如法，棰楚交下。夜则严闭斗室，梏其手足于榻，使不得转侧。更豢恶犬数十头，如有逃者，即放犬追之，嗅气寻觅，百无一免。获则毙之以手枪，甚且泡以沸汤，焚以烈火，惨不可言。光绪某年，秘鲁有一寮主尤凶恶，曾杀华工至千数百人，积颅骨如山阜，植花木其上，以作京观。

　　拐带妇孺

　　拐带人口以贩卖于人者，凡繁盛处所皆有之，而上海独多。盖华洋杂处，水陆交通，若辈遂得来往自由，肆其伎俩。有自内地拐之至沪者，有自沪拐之出境者，或充奴仆，或作猪仔，而警察有所不知，侦探有所不及。其受害者，则以妇孺为尤甚，盖知识幼稚之故也。其应用之方法，强力诡计相时而行，亦合棍徒骗子而为一人者也。且警察、侦探非惟绝不过问，甚且从而袒庇之，盖得其贿也。所拐妇孺，先藏之密室，然后卖与水贩，转运出口。妇女则运至东三省者为多，小孩则运至广东、福建等省者为多。若辈谓妇女曰条子，小孩曰石头。其上汽船也，更有人为之保险，船役亦有通同保险者，视此为恒业，与各处侦探相交通，故绝无破案之事也。

　　扬州、苏州、松江、无锡之乡女，以上海工资较内地为昂，每出而就佣于巨室。至沪，则投荐头店。荐头者，介绍佣仆之人也，然亦有以拐卖为事者。阳以介绍为名，而导入邪僻之旅馆，先与奸宿，无几时即入拐匪之手矣。

　　自成都、重庆而下，直至黄州，中有匪徒出没，交结甚隐秘，且有以拐带妇女为业者，亦复彼此交通。其拐少妇之术，往往令其党之妇女，骑驴游弋村落间，见有乡妇骑驴出者，其夫若从于后，则故策驴令傍乡妇驴以行，遂与乡妇互通名居，佯与殷勤，而阴策驴令行渐速，乡妇不觉亦速，则已与其夫隔远。如是数转，乡妇路迷急遽，则慰之曰：「勿恐，前途有吾亲串家，可往小憩。若旰，即可宿。」遂引至匪所。入门，此妇即他匿，室皆男子。乡妇覩状，必号哭，则令人捽而痛抶之，且告之曰：「汝已入吾穽，不从即死。」以绝其念。因使其党污之，名之曰灭耻。妇人既被恐喝，又失身于人，则心渐灰矣。因令他匪伪为受主者，向匪家购以为妾，而好言问其自来。妇人必泣诉其冤苦，乃伪为不忍者，而退诸匪家，则又痛抶之。徐察其果无变志，乃又使一匪购之，问如前。如再言，再抶之。如是三四，最后愈惨酷，直俟其不敢复言，始令人携至市镇卖之，故绝鲜破案者。

　　其被拐者直接之害有二。一戕贼肢体。肢体为人所同具，而被拐之幼孩，则肢体辄多戕贼。其横受鞭笞刀锯以死者无论矣，如毁伤面目，刖割手足，为玩物敛钱之具者，随在皆有。所最惨者，或豢养幼孩为侏儒状。法以幼孩纳身入瓮，故出其头，豢养数年，头大身小，遂成侏儒状。或伪饰为人首兽身状。先碎割幼孩肌肤，使之流血不止，即活剥犬羊等皮，紧贴孩身，不久即自黏合，藉以演剧炫人。二剥夺人格。人莫不各有其高贵之人格，而妇孺被畧，则人格亦被剥夺矣。举人生一切应有之权利，既为拐匪所摧尽，而更导之以邪淫，诱之以罪恶也。

　　攫孩勒赎

　　道、咸以还，京师风气日偷，宗室子弟往往游博无度，资尽则辄往荒僻，攫农家乳孩以归。次日，故张帖招领，托词途中拾得者。至农家来赎时，则又多方勒索酬金，必取盈而后止。

　　采生折割

　　江湖匪徒有以采生折割为利诱拐小儿者。其得之也，以强力，以诡计，亦合棍徒骗子而为一人也。干隆时，长沙市中有二人，牵一犬，较常犬稍大，前两足趾较犬趾爪长，后足如熊，有尾而小，耳鼻皆如人，绝不类犬，而遍体则犬毛也。能作人言，唱各种小曲，无不按节。观者如堵，争施钱以求一曲。县令荆某途遇之，命役引归，托言太夫人欲观，将厚赠之。至则先令犬入内衙讯之，顾犬曰：「汝人乎，犬乎？」对曰：「我亦不自知为人也，犬也。」曰：「若何与偕？」对曰：「我亦不自知也。」因诘以二人平素所习业，曰：「日则牵我出就市，晚归即纳于桶，莫审其所为。一日，因雨未出，彼饲我于船，得出桶。见二人启箱，箱有木人数十，眼目手足悉能自动。其船板下卧一老人，生死与否，我亦不知。」荆拘二人鞫之，初不承，旋命烧铁针刺入鬼哭穴，极刑讯之，始言此犬乃以三岁幼孩作成，先用药烂其皮，使尽脱，次用狗毛烧灰，和药敷之，内服以药，使创平复，则体生犬毛，而尾出，俨然犬也。此法十不得一活，若成一犬，便可获利终身。所杀小儿无数，乃成此犬。问木人何用，曰：「拐得儿，令自择木人，得跛者、瞎者、断肢者，悉如状以为之，令之作丐求钱。」荆得状，即率役籍其船，于船上得老人皮，自背裂开，中实以草。问何用，曰：「此九十以外老人皮也，最不易得。若得而干之为屑，和药弹人身，其人魂即来供役。觅数十年，近甫得之。又以皮湿未能作屑，乃即败露，此天也，天也！今但求速死耳。」荆大怒，乃命人械系之，牵之至市曹，暴其罪而搒死之，观者称快。久之，犬亦饿毙。

　　干隆辛巳，苏州虎邱市上有丐，挈狗熊以俱。狗熊大如川马，箭毛森立，能作字吟诗，而不能言。往观者施一钱，许观之。以素纸求书，则大书唐诗一首，酬以百钱。一日，丐外出，狗熊独居。人又往，与一纸求写，熊写云：「我长沙乡训蒙人，姓金，名汝利。少时被此丐与其伙捉我去，先以哑药灌我，遂不能言。先畜一狗熊在家，将我剥衣捆住，浑身用针刺之，热血淋漓，趁血热时，即杀狗熊，剥其皮，包于我身，人血狗血相胶粘，永不脱，用铁链锁我以骗人，今赚钱数万贯矣。」书毕，指其口，泪下如雨。众大骇，擒丐送有司，照采生折割律，杖杀之。押解狗熊至长沙，还其家。

　　光绪丁丑九月，扬州城中之教场，有山东人张设布围，任人入览以售钱者。其中有奇形人五，一男子上体如常人，而两腿皆软，若有筋无骨者，有人抱其上体而旋转之，如绞索然。一男子胸间伏一婴儿，皮肉合而为一，五官四体悉具，能运动言语。一男子右臂仅五六寸，右手小如钱，而左臂长过膝，左手大如蒲葵扇。一男子脐大于杯，能吸淡巴菰，以管入脐中，则烟从口出。一女子双足纤小，两乳高耸，而颔下虬髯如戟。于是观者甚众。事闻于官，谓是采生折割者流，逐之出境。

　　善棍

　　俗称无赖之徒曰棍徒，又曰地棍，又曰土棍，亦曰痞棍。盖俗以棒为棍，状其凶恶，如以棒击人也。其名所由起，则原于李绅《拜三川守诗序》，谓「闾巷恶少年，免帽散衣，聚为羣鬬，或差肩追绕击大球，里言谓之打棍，士庶苦之」云云。是则凡得恶名者，始可曰棍，而光、宣间乃竟有假托善名而为恶者，人目之曰善棍。

　　其人辄假慈善事业之名，赁屋于市，标其名曰某某善堂，刊刻缘起，四出募捐，并列负有资望之绅商姓名，谓之曰发起人、赞成人，或从而尊之曰董事，以求取信于人，冀得踊跃输助。其实凡列名者，未必一一过问，惟经手之数人，得朋分金钱而已。其号称经办之事，如放账也，办学也，育婴也，养老也，又有衣米、医药、棺冢以及惜字、凉茶之施舍，一一胪列，巨细靡遗。究之，实行者一二而已，所得之赀，泰半自润，甚且有因以致富者。其所以得善棍之名者，亦以其诈欺取人财耳。

　　獭皮歌

　　苏俗呼土棍为獭皮，凡偪醮、构讼、杀牛、开赌诸不法事，皆出其手。费葵有《獭皮歌》，惩恶之意，流露楮墨。歌云：「苏松界处东海滨，素称泽国水潾潾。为渊驱鱼偏有獭，实偪处此何不仁？东邻醮妇丧所天，西邻卖儿偿租钱。渠先攫取数缗去，那管汝曹泣涕涟。忽闻邨南诟谇声，计兴波浪定财生。不然唆使公庭去，涉讼经年祸不轻。良民动色常闭户，无辜波及窃与赌。觇知里甲暗中谋，愚民股栗色如土。小语低声里甲前，哀求大力脱网罟。且卖郭外祖遗田，再鬻舍旁种菜圃。大家剖食事方休，免得钩提到官府。里甲何人庇獭皮，虎威狐假更神武。吁嗟乎，罄竹竭波难尽传，聊言一二已惨然。肥尔身兮果尔腹，百般诡计掠人钱。如狼如虎亦可称，虎狼噬人未猛烈。为蛇为蝎何不名，蛇蝎螫人可扑灭。惟有獭居水族中，涵淹卵育择肥啮。安得韩公驱鳄文，食肉寝皮波浪息。」

　　副天保冒充福文襄

