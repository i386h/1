<!-- { "loadSidebar": true } -->
　　牛膝

　　牛膝为多年生草，随处自生，茎高二尺许，叶椭圆而尖。花绿色甚小，为穗状花序。实有小刺，常黏着人衣。其根入药。

　　牛栏草

　　牛栏草，产闽中，干细长，夏开鲜红花，数十朵丛生一枝。泉州人以其花期正当竞渡时，故又名为龙船花。叶甚大，谓能治发背，有神效。

　　菝葜

　　拔葜为多年生蔓草，山野自生，高二三尺至六七尺，多刺，叶卵形，互生，托叶变形为二卷须，络于他物。初夏开黄绿花，集为伞形。实大如豆，红色，根供药用。

　　虎掌

　　虎掌为多年生草，山野自生，高二三尺，叶作掌状分裂，叶柄甚长。花类天南星，惟花托之上部伸长，状如长绦。性有毒，其根入药。

　　虎杖

　　虎杖为多年生草，山野自生，高一二尺至四五尺，叶阔端尖，有淡黑斑，其基部方如刀切。夏日叶腋抽花轴，开淡红色小花，成穗。实三角形。根入药。《尔雅》谓之蒤.

　　蛇床

　　蛇床为多年生草，湿地甚多，茎初卧地，后昂起，高尺余，叶作羽状分裂，互生。夏月开小花，色白，五瓣，为复伞形花序，花瓣尖端微曲。子黄褐色如黍米，入药。

　　蒴藋

　　蒴藋为多年生草，类接骨木，茎高四五尺，夏开小白花，实如小粒。茎、叶皆可入药。

　　？？闾茹

　　？？闾茹为一年生草，野生，茎高二三尺，叶为长卵形，茎、叶中皆有白汁，性有毒，春开淡黄色小花。根可入药。

　　蒺藜

　　蒺藜为二年生草，生于海滨砂地，茎平卧，叶为偶数羽状复叶。夏日开小花，五瓣，色黄。实大约三分许，有刺。一种白蒺藜，出陕西之沙苑者，荚长寸许，子大如脂麻，谓之沙苑蒺藜。皆可入药。

　　补骨脂

　　补骨脂，殆破故纸，高三四尺，叶似胡麻。夏秋之交，开淡紫花。实圆扁，色黑，味少腥而有香气，可入药。

　　萹蓄

　　萹蓄为一年生草，多生于道旁，茎高尺许，叶狭长而闲，略似竹叶，故亦称扁竹。夏月叶腋开淡红花，甚细。嫩叶可入药。

　　萆薢

　　萆薢为多年生草，茎引蔓上升，叶大，如心脏形，边缘有缺刻，柄长。夏开淡黄色单性花，成穗状。根长而硬，入药。

　　覆盆子

　　覆盆子为多年生草，随处自生，长茎卧地，叶为掌状复叶，小叶大而平滑，质硬。春日抽花轴，花五瓣，色白。实为细粒，色紫赤。花托肥大。味甘，人或食之。《尔雅》：「茥，蒛葐。」即此。

　　益母草

　　益母草为越年生草，一名茺蔚，野生，叶高四五尺，叶略似艾，三裂或五裂。夏初开淡紫花。产妇服之有益，故名。

　　豆蔻

　　豆蔻，有草豆蔻、白豆蔻、肉豆蔻三种。草豆蔻，草本，产于岭南，叶尖长，春日开花成穗。实稍小于龙眼，端锐，皮光滑，仁辛香气和。又有皮黄薄而棱峭，或黑厚而棱密者，别称草果。白豆蔻，形如芭蕉，叶光滑，冬夏不凋。实浅黄色而圆大，壳白而厚，仁如缩砂仁，皆入药。肉豆蔻，木本，产于新嘉坡、苏门答腊等处，近岁盛有输入。叶为长椭圆形，夏开单性白花。实为肉果，内有红色假种，皮甚坚，其仁香气强烈，亦入药，并作香料。草豆蔻花成穗时，嫩叶卷之而生，初如芙蓉，穗头深红色，叶渐展，花渐出，而色微淡，亦有黄、白色者。

　　山豆根

　　山豆根为常绿草，状如灌木，茎柔弱，高一二尺，叶为复叶，每枝小叶凡三。夏开白色蝶形花，成总状花序。实紫黑，根供药用，为解毒剂。又一种，叶光润如木犀，狭长而柔韧。

　　葛

　　葛为多年生草，茎细长，蔓生，叶为复叶，阔大。秋日开花，紫赤色，花冠蝶形。结实成荚，根外紫内白，入药。捣碎取汁，制成白粉，谓之葛粉，为小粉中最佳之品。

　　车前

　　车前为多年生草，产于北数省及东三省，叶自地下茎丛生，成卵形而阔，常有五肋，柄甚长。夏日叶丛中央出花茎，开淡紫色细花，花序为穗状。实紫色，子入药。一名芣苢.陆玑《诗》疏：「车前一名当道，喜在牛迹中生，故名车前当道也。」

　　石斛

　　石斛为多年生草，产于山中岩石或古树，茎高五六寸，有节，稍类木贼而中实，每节生叶一片，叶狭而厚，有平行脉。夏月开花，色淡红或白。拔其根，以砂石栽之，或盛以篮，挂屋下，数浇以水，经年不死。茎可入药。旧称蜀产者为胜，亦称金钗石斛，以其状如金钗股也。

　　木斛

　　木斛，茎松软，色深黄有光泽，亦称金石斛。

　　乌蔹莓

　　乌蔹莓为多年生蔓草，茎有卷须，缠于他物，叶为掌状复叶，分歧为五小叶。夏季开小花，黄色，四瓣，列为聚伞花序。根茎可入药。《尔雅》：「拔，茏葛。」即此。

　　紫苏

　　紫苏为一年生草，园圃栽植之，茎方，高二尺余，叶卵形，端尖，有锯齿，对生，背红紫色。夏日出长花茎，开小唇形花，色白或淡红，为总状花序。实如芥子。茎、叶、实皆为药品。

　　紫菀

　　紫菀为多年生草，高六七尺，叶长椭圆形，有锯齿，叶面粗糙。秋日开花，为头状花序，周围为舌状花冠，淡紫色，中部管状花冠，黄色。根紫而柔软，以为药用。其白者名女菀。

　　漏卢

　　漏卢为年生草，以出山东旧单州者为良。茎似蓟无刺，叶厚，大者长尺余，背白色。夏秋之交，叶间出花茎，开蓝紫色小花，攒簇成球。根可入药。

　　细辛

　　细辛为多年生草，所在有之，叶阔而尖，甚狭，有长叶柄，直生于根茎，花三瓣，色紫黑。根入药。

　　茵蔯

　　茵陈，亦作茵蔯，蒿之一种，为多年生草，产于河边砂地，叶似胡萝卜，有白毛密生，枝梢之叶，细裂如丝。春日抽茎二尺许，开小头状花，绿色，排列如穗。茎、叶可入药。以其经冬不死，更因旧苗而生，故亦名因陈。

　　茜

　　茜，亦作蒨，蔓生，茎方，中空，叶长卵形，叶柄与蔓皆有刺。夏月开小白花，实黑色。根赭黄，可染绛，并供药用。

　　续断

　　续断，野生，茎高三四尺，中空有棱，叶羽状深裂，如蓟，春夏之交开紫色花。根入药。

　　野芝麻

　　野芝麻为多年生草，野生，茎方，高尺余，叶为卵形，端尖，深齿细纹，略似麻叶。春日叶腋开花，为唇形，花冠白质紫晕。茎、叶味淡微辛，作芝麻气，故有此称。古谓之续断。入药。

　　莨菪

　　莨菪为多年生草，一名天仙子，有毒。早春抽茎，色紫黑，长则茎、叶变为淡绿。叶长椭圆形，端尖，互生。夏初，叶腋开钟状花，黄褐色微紫，为合瓣花冠。此草可制定痉定痛之药。

　　牡蒿

　　牡蒿为多年生草，野生，高二三尺，叶本狭末广，形如尖劈，上部有缺刻，互生。秋开小花成穗，淡褐色，似艾而小。《尔雅》：「蔚，牡菣。」即此。梗、叶入药。

　　葶苈

　　葶苈为二年生草，原野自生，高七八寸，茎、叶皆有细毛，叶长卵形，无柄，互生。春日开花，微黄，结角，子扁小如黍粒，熟则裂开，供药用，有甜苦二种。《尔雅》谓之蕇.

　　泽漆

　　泽漆为一年生草，生于道旁，茎高七八寸，叶为倒卵形。春暮，茎顶生五叶，分五枝，开淡褐色小花，有毒。茎、叶均入药。

　　泽泻

　　泽泻为多年生草，俗称野慈姑，叶似慈姑而小。初夏茎端结蕊，淡碧色，形似如意。此时苗嫩可食，闽人谓为如意菜。花白色。地下球茎可供药用。

　　泽兰

　　泽兰为多年生草，产于湿地，每茎一叶，箭镞形，基脚抱茎。夏日叶间抽花茎，茎端各着一花，红紫色，可入药。

　　零陵香

　　零陵香亦称蕙草，俗名佩兰，为多年生草，南方各省多种之。茎方，叶椭圆，端尖，对生。秋初开红花，香气如蘼芜，结黑实。古言佩此可已疫疠。一名熏草。以产于湖南之零陵县者为最着。可入药。

　　藿香

　　藿香，野生，庭院亦种之。茎方，有节，中空，叶为卵形，端尖，有缺刻，自茎端至下部，对生甚密。夏秋之间开花，花冠为唇形。茎、叶之香颇烈，可入药。

　　赤箭

　　赤箭，初生时一茎直上，高三四尺，状如箭簳，色青赤，叶尖小。初夏开淡紫花，成穗，实大如豆。根曝干，可入药，谓之天麻。

　　曼陀罗

　　曼陀罗为一年生草，茎直上，高四五尺，叶作卵形，常有缺刻。夏日开大紫花，有漏斗形之合瓣花冠，边缘五裂。实为裂果，面生多刺，性有毒。以其叶杂烟草中同吸，止咳嗽，过量则致死。

　　蓬莪蒁

　　蓬莪蒁，野生，茎高二三尺，叶长，色绿，微灰白，夏初开黄花。根如姜，下有圆形物联缀，如鸡卵，曝干，可供药用。

　　鸢尾

　　鸢尾为多年生草，庭园多植之，高一二尺，叶状如剑，各有鞘包之，花轴生于叶间。初夏开花颇大，淡紫绿色，花被六片，密生紫色小点，外层三片较大，其一突起如鸡冠。根、茎入药，即射干也。

　　菖蒲

　　菖蒲为多年生草，生于水边，叶有平行脉，花小，色淡黄，为肉穗花序。有大小二种。大者长三四尺，气味香烈，叶上有脊如剑状，俗于端午日翦其叶作剑以悬于门。《本草》谓之白菖，亦曰泥菖蒲。小者高尺余，叶纤细，无中肋，曰细叶菖蒲，亦曰石菖蒲，以瓦盆栽之，置案头以供玩赏。最纤细者，叶长仅三四寸。根可入药，一寸九节者良。

　　菖蒲多寿，信然。淮南安丰场市北有古庙，名北极殿，地清旷，有牡丹、芍药数十本。庙仅一僧。有周翁者，年八十余，习静于此，暇以花草自娱。某曾见其窗外陈有石菖蒲三十余盆，细密可爱，盆尤精致，非康熙即干隆时制也。偶问之，知皆数百年物，殆菖蒲与盆并久，非故以古瓷植菖蒲也。本为周之世传，特移置庙中耳。周并为详言植菖蒲法，得水则肥，得土则瘦，固矣。然每年四月以竹翦翦一次，再茁，则叶愈细，历数百年而细仅逾发矣。后已久不复翦，是根叶均成古物。草类得此，可谓寿矣。后周翁死，僧为珍护之。光绪壬辰冬，忽大寒，江且结冰，良为数百年所稀有，安丰一隅，人家所莳花木，冻毙者十居八九，此二十余盆之菖蒲，亦随浩劫以去矣。

　　水仙

　　水仙为多年生草，高尺许，叶细长，有并行脉，丛生。花茎生于茎丛之间，花为伞形，色白，别有黄色杯状之副冠。地下茎为块状，有毒，然可治痈肿。

