<!-- { "loadSidebar": true } -->
　　黄彭年主讲莲池书院黄彭年主讲保定莲池书院，手定堂规，广置书籍，课以时文、经、史、词章，着弟子录者甚伙，乃请于李文忠公鸿章，以官赀购各省局刻书于院中发卖，仅加运费之半。暇时，即召诸生谈艺。黄无志出山，由文忠密保简放襄阳道，诸生入贺，黄笑曰：「吾守节多年，今日不免嫁人，奈何！」院地本元张柔故宅，规模宏敞，为北方书院之冠。继黄为院长者，武昌张廉卿裕钊、桐城吴挚甫汝纶.万刘主讲龙门书院上海龙门书院，创自应宝时，地在城西幽处，陂塘芦苇，颇似村居。讲堂学舍，环以曲水，规制亦甚严肃.学生名额限二十人，课程以躬行为主。万清轩、刘融斋先后主讲，甚负时望。每午，师生会堂上请益考课，寒暑无间.诵读之外，终日不闻人声。有私事乞假，必限以时，莫敢逾期不归.刘主讲最久，土论尤协.途遇其徒，望而知为院中人也。刘没后，一显宦告休寓此，大府荐主是院。学生执业以请，则告以生辈高材，何烦日课.乞假以出，则告以生辈植品，何烦定假。积日既久，院中出入无禁，日夕在外者有之，课试一事，等诸寻常校艺，昔之良法美意，荡然尽矣。应初意，欲驾学海堂而上之，专讲躬行，辅以文术.然学海堂定制，用意极精：以广东物力之富，道光全盛之时，而公费岁入不过五百金，仅可自给；但立学长，不立山长，学长若缺，即由学生推补.阮文达公当时创建，其俭如此，上以杜贵要挟荐，下以杜游间请托，而专为真读书之士，谋一下帷地也。龙门大旨与学海相类，而主讲者束修优厚，予人以觊觎之端，未及二十年，时移而事迁矣。

　　李胡曾建书院之用意李文忠公议建求忠书院于皖，聘侍郎吴廷栋主之，吴辞曰：「书院之设，从俗校文则可，别立名字则不可。」胡文忠公建箴言书院于乡，聘孝廉汪士铎主之。曾文正公议谓宜择精帖括制艺为师，不宜求古。

　　广雅书院广雅书院为张文襄公之洞督粤时所设.时粤士皆沈溺帖括，罕有留意经、史者。文襄为聘通儒主讲，复延名宿，令司分校，月课经、史、词章，旁及舆地、格致、算术，课程精密，膏奖优渥，士风为之一变。院在西城外数里，近彩虹桥，风景清幽，花木葱蔚。文襄政暇辄诣，与诸生论文。盘桓竟日。院有一池，未及种莲，文襄倚栏凭眺，偶言及之，为院中支应某员所闻，密为布置。文襄翌日再过，则数亩方塘，芙蕖盛开，文襄诧之。召某至，询以何策，某以实告。盖池水甚浅，某预收贫莲数百，投于池中，仅露其半，骤视之，几疑其为莲塘也。文襄大笑。

　　于荫霖演讲于敬敷书院光绪朝，于荫霖为皖藩时，省城敬敷书院为寒士肄业之所。于集诸生于堂前，娓娓陈说，多身心性命语，并命诸生于读书余暇，作杂志、日记各一本。定期赴堂校阅，按簿翻览，无一遗者。某生日记簿内，有「时已夕阳在山」等语，斥其过文，谓宜以时刻为记。又有某生杂志簿内，于宋儒语录，登记颇详，于极嘉尚，提作高才生。突问之曰：「「明德」二字作何解？」某生迟疑不能对。于详为解说，至千余言。

　　钦派孝廉书院山长长沙徐寿蘅尚书寿铭，曾面奏德宗，学堂不如书院之善，因力荐孔宪教，言其丰裁峻整，学问优长，如以为孝廉书院山长，于风俗人心，实大有裨益。旋奉廷寄，令湘抚以孔为孝廉书院山长.蒋果敏设义塾蒋果敏公益澧攻克杭州，自城及乡镇村落，无不为置学塾，一塾一师一仆，年费钱百千，村农子弟皆令就学，力不赡者，更予饮食。

　　王子江设义塾王子江，顺天人，自少业攻木之工。沈毅敏捷，长于决断，同侪咸敬服之。未几，即长其曹，因集资自设木厂，时值咸、同兵燹之后，陵寝、园囿大兴土木，木厂发达，而王之才识又为同业冠，不数年，遂拥巨资.因慨自幼失学，未能大展抱负，立誓捐产设学，普收贫寒子弟。京城内外，先后设立义塾数十所，各为置产生息，以给修脯，费逾巨万.而其终日孜孜筹划扩充推广之方法，十余年如一日也。光绪初，某京兆上其事于朝，当事者邀虚誉，将其所办各义塾收归官办，遂日见废弛矣。然庚子以前，各义塾尚有存者。

　　我邓先生赣州邓慕濂为当代名儒，家居时，有田在城南，秋熟，视获，挟小学书坐城隅，见贫人子拾遗穗者累累，招之曰：「来，吾教汝读书。能背诵书者，吾与汝谷.」羣儿争昵趋之，始导以识字。既使讽章句，又以俚语譬晓之，羣儿咸踊跃称善。既卒获，羣儿嗥曰：「获卒，先生且归，奈何？」有泣者。自是每秋获，羣儿则就学焉。故城南人无少长智愚，咸称之曰「我邓先生」。

　　北学南学关学孙夏峯奇逢讲学苏门，号为北学.余姚黄梨洲宗羲教授其乡，数往来明、越间，开塾讲肄，为南学.关中之士，则羣奉西安李二曲颙为人伦模楷，世称关学.学约戒约南海劳潼，字润之，号莪野，乾隆中，领乡荐，官国子监学正。家居奉母，绝意仕进，从学者岁常数百人。立学约八则，戒约七则，曰：「苟犯此者，勿入吾门也。」

　　施愚山讲学宣城施愚山，名闰章，任湖西道参议时，暇日，与诸生讲学，有具牒请质者，施曰：「此讲习地，听讼有官署。」令就坐。讲长幼有序，极陈兄弟之恩，且曰：「某少孤，终鲜兄弟，见友恭者固欣然慕，即见阋墙者亦心动，以为彼尚有同气，或犹可转乖为和也。」言下涕泣。忽末座二客相持大恸，各出袖中牒燔之，盖兄弟讼产十年不决者。曰：「吾小人，今遇贤贤而不洗心者，非人也。」遂让所争者为祀产.彭勤止讲学长洲彭勤止，名定求，学宗王阳明，晚年解组，家居讲授，益提倡「知行合一」之说.时有作书极诋阳明者，彭见而恫之，以为人谓阳明倡「良知」之说，病其为禅，则「良知」两言，出于《孟子》，岂并《孟子》将病之乎？又谓明之亡，不亡于朋党，不亡于学术，意以此归狱阳明，嗟夫！诚使明季臣工以致良知之说，互相警觉，互相提撕，则必不敢招权纳贿，则必不敢妨贤虐忠，必不教纵盗戕民。识者方恨阳明之道不行，不图诬之者，颠倒黑白，至于斯极也。

　　孙诒经授德宗读钱塘孙子授侍郎诒经尝入毓庆宫授德宗读.语人曰：「上之天亶聪明，真非常人所及，读书不三徧即成诵，能熟背；授之讲解，未尝或忘；其或有所疑而垂询者，则皆讲义之所未及，或与他篇有抵牾同异者也。」时圣龄纔十四五耳。

　　贾桢课恭王大学士贾文端公桢，宣宗时傅恭王，甚严密，尝课读《通鉴》三过.及主试江南，宣宗手书与之曰：「自汝出京，六阿哥在书房，又胡闹矣。」后恭王翌辅穆宗，成中兴之美，皆由此也。

　　道人教年羹尧年遐龄有子曰羹尧，七岁时，遐龄辄携之游山。一日，遇道人，遽抚其顶曰：「是儿奇贵.惜欠后福。」又曰：「能从我学，或可变化气质.」遐龄遂延道人馆其家。既至，择高楼，与羹尧共居，索桌凳数十具置楼上，饮食便溺，以绳上下，约三年乃下楼。遐龄从之，有时至楼下窃听，但闻楼上步履声，踊跃声， 揶移桌凳声， 指挥进退声， 隐若演阵。 逾年， 则闻书声琅琅， 彻夜不息， 书语隐奥不可解。 又逾年， 寂然无声， 从他楼竀之， 则两人相对瞑坐而已。 会遐龄妻病剧， 亟欲见子， 遐龄不可。 妻搥胸哭泣， 不得得已， 觅梯呼羹尧。 道人张目曰：「败矣， 学备而飬未至， 他日必以气债命也。 」叹息辞去。 自后遐龄屡戒羹尧飬气， 羹尧不悟。 祸发， 并欲逮遐龄， 朱文端公轼争之而罢.凌晓楼为塾师凌晓楼名曙，嘉庆间江淮大儒也，治《何氏春秋》、《郑氏礼》尤精审。其少时读书之苦，有与牧豕、负薪相仿佛者。十岁就塾，年余，读《四子书》未毕，即去香作，杂佣保。然停作，辄默诵所已读书。苦不明了，邻之富人为子弟延经义师，乘夜，狙其轩外，听讲论数月。其师觉之，乃闭外户不纳.愤甚，求得已离句之旧籍于市，私读之达旦，而日中佣作如故。年二十，乃弃旧业，集童子为塾师。童子从之游，则书必熟，作字正楷，以故信从众，修脯入稍多。益市书，遂　博通嫥壹，学以大成。

　　秋水园改家塾伊墨卿名秉绶，福建宁化人，以名进士出守广东惠州，历官多称职。后遭父丧，还闽，营秋水园，供母夫人游憩。未成，母卒，改家塾，榜其柱曰：「未能将母园何用，且望成才塾有灵.」

　　太祖教训诸公主天命癸亥，太祖御八角殿，训诸公主以妇道，毋陵侮其夫，恣意骄纵，违者罪之。

　　高宗训十一阿哥乾隆丙戌，谕：「昨见十五阿哥所执之扇，题画诗句，款为「兄镜泉」三字，询知为十一阿哥手笔，此非皇子所宜。皇子读书，惟当讲求大义，有益立身行己，至寻常琢句，已为末务，何可效书生习气，以虚名相尚乎。十一阿哥方在童年，正宜涵养德性，尊闻行知，岂可以此浮伪淆其见识乎？朕在藩邸，未尝私取别号，犹记朕二十二岁时，皇考因办当今法会一书，垂询有号否，朕敬以未有对，皇考即命朕为「长春居士」，和亲王为「旭日居士」。朕之有号，实皇考所赐，末尝以之署款，此和亲王所知也。我国家世敦淳朴，所重在国书、骑射，凡我子孙，自当恪守，乌可效书愚陋习流入虚谩乎？设相习成风，其流失必至羽林、侍卫以脱剑学书为雅，相率入于无用，甚且改变衣冠，更易旧俗，所关非小，不可不防其渐.着将此谕实贴上书房，俾诸皇子触目儆心，勿忽！」

　　高宗教孙高宗之教诲皇孙、皇曾孙、皇玄孙也，严厉异常。然皇孙辈皆不喜读书，泰半旷课，而上书房各师傅遂有间六日不到者。高宗乃降旨申饬，略谓：「皇子等年齿俱长，学问已成，可毋须按日督课.至皇孙、皇曾孙、皇玄孙等，正在年幼勤学之时，岂可稍有间断？总师傅嵇璜年已衰迈，王杰兼军机处行走，情尚可原，着从宽交部议处。刘墉、胡高望、谢墉、吉梦熊、茅元铭、钱棨、钱越、严福、程昌期、秦丞业、邵玉清、万承风，俱着交部严加议处。至阿肃、达椿，身系满洲，且见为内阁学士，毫无所事，其咎更不能辞，均着革职，各责四十板，留在上书房效力行走，以赎前愆而观后效。」

　　宫训图乾隆间，绘历代后妃之有德者，为《宫训图》，凡十二帧：曰《燕姞梦兰》、《徐妃直谏》、《许后奉案》、《曹后重农》、《樊姬谏猎》、《马后谏衣》、《西陵教蚕》、《姜后脱簪》、《太姒诲子》、《婕妤当熊》。每岁终，张于东西六宫，平日收藏于景阳宫后之学诗堂。

