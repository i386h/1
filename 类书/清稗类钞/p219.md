<!-- { "loadSidebar": true } -->
　　江淮间有王某者，以武科起家，官都司，因事削职，隐于乡，年未及三十也。好驰马，有马名雪花骢者，服官时，以千金购之，日行七百里，无汗，颇宝之，虽戚友不借乘。所居在山麓，邻居绝少，自恃其力，不惧。久之，亦无盗患。一日，有妇来，年四十许，操济宁音，自言孀居数载，依犹子度日。犹子无赖，时虞冻馁，愿留此受佣。王以其举止大方，不类村妪，谋于妻，留之。妇不苟言笑，与婢仆尤睦，颇得主妇欢。工针黹，略解书算，王旋令司会计，货财出入咸知之。

　　某日黄昏时，门外人声如沸，王疑有盗，欲出视。妇力阻，谓不宜开门揖盗，待其入而后御，主客殊形，攻守异势，盗可擒也。王善其说，遂止。须臾，盗坏门入，王持短楷守寝门。时妻子及婢仆皆匿迹，侍左右者仅妇而已。盗力攻不能破，正相持间，王腰际陡痛，似有人自后袭撃者，不可支，被盗获。盗缚其手足，横卧于地。次及妇，妇曰：「我，佣也，缚我何益！主人非吝于与者，释之，惟子所欲。」盗问王，所答亦如妇言，遂释缚，令献其所有。顾腰痛，不可行，盗强之，妇曰：「随我来，毋苦主人。」盗随妇入，倾倒筐箧，乘雪花骢呼啸去。盗既去，妇泪流被面，谓主人受无妄灾，扶登榻，为之抚摩。主妇则匿榻下，惊魂甫定也。由是益感妇意。卧旬日，伤愈，妇欲回家视犹子，谓约半月可返，许之。

　　王既丧骏马，颇抑郁，遂如山左访友，不遇，怅然归。距家百里，忽大雪，无可投止，忽见林中有村落，系于篱角之马，方囓刍，酷似雪花骢，迫视之，果然，乃大疑。及暮，跃茅屋潜窥之，则有暴客六七辈纵横坐大嚼，所谈皆盗马事。屋隅有妇，似曾相识者，谛视之，佣也。急跃出，星夜驰归，召其徒，得十余人，各持器械至其地，破扉入，擒其四。妇则匿灶下，曳之出，俯首无辞。王谓妇曰：「汝能述颠末，不罪汝。」穷诘良久，始吐实。盖妇实盗媒，击王腰际者，则豫匿盗于室，攻其无备也。遂送有司，置之法，余盗徒流有差，而骢已不复如前之神骏矣。

　　子劫父

　　咸、同间，粤寇难作，曾文正公在籍办团练，召募乡勇，号湘军。湘人王友雄者，应募从之。家有一妻一子，时友雄年甫二十余，子仅周岁。既从军，音书断绝，妻茹苦含辛，藉十指自给，抚其子。子年渐长，以贫故，无力就学，日惟与诸无赖游，习与性成，遂流而为盗，有时驾舟湘、沅间，遇孤客，则杀而取其财。母虽知之，弗能禁也。

　　友雄在军久，颇着战功，历二十余年，擢都司。然目不识丁，不能执笔，故绝未尝与家人通音问。某岁将就任兰州，自念离家三十年，妻子不知存亡，决计回家省视，将挈以赴任。摒挡行李，水陆奔驰。既抵湘，乃雇舟旋里。舟子同伙四人，皆好身手，故舟之驰行甚速。迨夜深，驶至僻处，舟子持刀入舱，乃以刀加友雄颈。友雄跪乞命，仅许全尸，四人共舁之而沉诸河。友雄谙水性，身畔尚有零钱，潜泅登岸，购易新服，沿途访问，得抵家门。入室，妻已不能相认，为语颠末。妻大喜，问行李安在，语盗劫事，相与嗟叹不已。邻人闻友雄得官归，亦来一亲颜色。友雄问子何往，妻告以子与无赖游，一出恒数日不返。方絮絮道家常事，无何，有数人扛箱入室，审视，皆己被盗劫之行李也。又一中年男子亦随之昂然入，即舟中之一人也。妻呼其名，令拜父，男子错愕不知所为，强拜之，神色仓皇，悚息不安。友雄明知其故，温言抚慰之。越数日，友雄遍召父老，觞之于祖祠。酒酣，出锁键其子于祠，数其罪，拔刀欲杀之，众父老为之缓颊，子亦跪乞命。友雄曰：「吾杀贼多矣，岂家中之贼独可宥乎？吾为社会除一害蠹也。」卒杀之。

　　浙东有盗薮

　　明戚继光尝云：「浙江台州人悍狡而黠忍，抚之可利，与江苏丰、沛人相似。」溯古例今，殆犹俄之哥萨克也。然山地生产之人，多可为兵，亦即多可为盗。国初入关时，大岚砦主名震东南。「大岚山即四明、天台山脉之内部平坦处。」咸、同间，天台、四明二山脉间，李锷聚众数万，雁荡、括苍二山脉间，亦多据山称主，盖皆浙东之盗薮也。

　　夫妇为盗

　　义乌人恒尚勇，明戚继光用乌伤兵，即义乌人也。有杨固者，号穿山甲，能缩其肢干，坚如团铁，手足一纵，当者皆靡，甚有名于江湖间。其族兄官菏泽令，往省之，自河南走定陶。时天已向暮，见一妇人策蹇行，颇缓，固负幞，然健步直出驴前。妇人踞鞍作呻楚声，固不之顾。又行里许，忽遇七骑，均下拜此妇人，妇人偃蹇不为礼，固始大异。夜宿逆旅，而七骑者及妇人咸在，轰饮甚驩.固闭户寝，中夜，忽闻庭际有异声，起自窗隙外窥，则见此妇人者短剑单衣，与一髯丈夫格于庭中。丈夫握长刃，皓如霜雪，而妇人短剑，兔起鹘落，髯之剑乃不能损其毫发。已而七人皆出，跪庭墀，求止鬬.髯怫然收剑，引马出店而去。妇人詈曰：「我自适己事，汝何涉者，乃必止我！」固闻之，挢舌不下。

　　固侵晨起，行道中，见数贾人皆中剑创，似受劫于暴客者。问盗状，则店中妇人及七骑也。固回忆妇人，则似髯丈夫者为其夫，谏止妇人勿劫行客，因而致鬬.顾不能即此七骑而问，遂怏怏赴菏泽。告其兄，兄曰：「是间羣盗如毛，吾乌知此雌雄者为谁！」

　　曹州之盗有黑店

　　曹州多盗，不仅出入于闹市也，且设旅舍以诱行人。同治季年，江右周平甫过其地，薄暮，投逆旅，忽闻叩门声甚急，亟启扉，则一美妇人，谓：「此为黑店，盗所设也。室之壁有暗门，夜深必为所算，今入陷阱矣。妾久落于此，店主觊觎妾貌，故相留。妾思遁者数，夜当与君偕行耳。」言毕，即相将而出，盗未知也。

　　拉疙疸

　　湖北襄、枣间有盗，捉人勒赎，曰拉疙疸。「疙，秃头疮也，本《淮南子》，俗作疙疸。《明史》王疙疸已从俗书。」被其祸者，或于赎归后，择乡里间愚而肥者，百计恫吓，诬为盗党，必献重赂以脱厄，而所得之资，或丰于所失。被盗，奇祸也，反因以为利，人情变怪乃至此。

　　盗为子延师

　　有黄某者，以课徒为生，岁入修脯，仅数十金，尚不足养妻子。某岁，岁终散学，诸生以来岁均将习贾告，黄唯唯。村去家数里，踽踽独行，途遇一叟，率然问曰：「先生解馆矣，明年有所主否？」黄答曰：「明岁尚未有设帐所也。」叟曰：「有葭莩亲，欲延师课其子，如不弃，当作曹邱，可乎？」黄方以失馆为忧，闻之大悦，即曰：「诺。」黄与叟且语且行，絮絮询叟居址，叟曰：「至日，老夫当自来，无烦相过也。」旋与黄分道而去。

　　黄归，与妻子语所遇，颇欣慰。既度岁，一日，忽闻剥啄声，启户视之，叟也，谓黄曰：「敝戚命迓文旌。」言时，探之袖，出聘金陈于案，曰：「此戋戋，聘仪也。」黄视之，银百两，大喜过望。叟请即行，黄立命妻检行囊，叟止之曰：「无须，已为先生备具矣。」黄乃与叟相将出门。黄居故距河近，叟引黄行，至河干，有舟系焉，邀黄共登，解缆遄发。约行三昼夜，叟曰：「至矣。」命舟人舣舟，偕黄登岸。行半里，则曲径羊肠，树林蓊翳，似入乱山中。复前里许，恍有庐舍，朱门华屋，浮沤宛然。导黄入门，升堂，左折入一门，行曲径，似园囿，山石花草竹木，位置井井。中有屋数楹，精洁特甚，叟曰：「是书室也，先生即下榻于是。」

　　无何，叟入内，引一少年出，向黄拜，曰：「从先生受业者，是子也。」起而旁立，黄视之，貌亦甚佳，珠冠绣服，类贵介子弟。略诘年岁，一一具答。少年退，则有僮以酒肴来，陈列满案。叟肃黄上座，曰：「敬备薄酒，为先生洗尘。主人适他出，归无定期，改日再当上谒。」言毕，举盏劝进，酒甚醇厚，肴亦精美。薄暮席散，叟告别，嘱僮侍茶水。黄独坐，颇疲倦，展衾就卧，则衾褥皆温软无比。次日，叟引少年来，出书，请先生句读，视之，则《三国演义》、《水浒传》各一部，又侠义诸书数十册，固无所谓帖括及诗古文辞者，更何论及经传。黄讶甚，诘叟，叟曰：「先生毋疑，若曹无志科名，但能识字义，明大理，稍习世事足矣，故无用经传诗文为也。」叟退，循例授课。自是，书室中除叟时至，与僮供呼唤外，绝无一他人来。而饮食均甚精美，少年甚聪颖，讲解辄了悟，黄颇爱之。暇时询以家世，则秘不告，或问僮，亦以不知道。

　　黄居久之，主人卒未归，仅于纸隙帘罅间，髣髴见一伟丈夫，服御拟王者，不知为何许人也。值岁暮，盛筵款黄，叟及少年与焉。乃召优伶，以乐侑食，首演《盗御马》，扮窦尔东者，奕奕有神，白口道至「排道送天霸」，振衣抖擞，部下健儿，奉命维谨。少年覩此，亦眉飞色舞，鼓掌称善。叟捧戏单请黄点一出，黄以座客好观武剧，乃点《白水滩》以迎合之。有顷，青面虎出幕，狼狈狂呼，手加铐镣，少年已有不豫色。至战败被僇，少年为之掩泣，且失声曰：「阿爹休矣。」叟急乱以他语。黄知其异，且畏祸及，剧既终，乃乘间遁。走十余里，铃声渐紧，轻骑飞来，一壮士下马，称奉主人命，敬送先生，持一函，启而视之，书云：「山居简陋，辱设绛帐，淹留期年，以未谋面为憾。仓卒束装，不告而去，岂有所开罪耶？方今举世滔滔，窃国者侯，彼以民物自任者，大都有挟以求，弱者迹类胠箧穿窬，强者直是杀人行劫，先生转不之怪，而独视敝庐如针毡何耶？士各有志，不能相强。差幸豚儿受教以来，赖先生讲解明晰，于有关实用各书，颇已领会，志气亦极轩昂，毫无猥琐态，仆之受赐多矣。敬赆白金五百，藉慰教勤。」下署名心具。黄阅竟，亦不知所云，亟称谢袖金而返。后复沿旧途觅初地，忆丛箐中有小洞，即前所匍匐而出者，视之，则洞口已塞，新砌泥痕尚历历可辨也。

　　窦开山盗妇女

　　窦开山，乳名尔敦，一曰二东，兄大东，皆献县剧盗。能舞鎗，使人对面放镳，十镳齐发，尔敦能以鎗锋抵镳锋，俱使反射，十不失一。舞双刀，尤压倒侪辈。尝劫一巨室，官捕之急，侦得其所在，往迹之。尔敦持双刀闪舞而前，捕卒未见其人，但若有白练一尺，旋行而过，遥望之，隐隐然犹在目，不知其已远扬数十里外矣。捕卒等视所骑马二十五匹，其尾尖兵截去尺许，始恍然叹其艺之精，非所敌也。

