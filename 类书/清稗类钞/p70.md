<!-- { "loadSidebar": true } -->
　　上驷院掌圉牧。设内厩于紫禁城，外厩于南苑，牧羣于盛京及张家口外。以畜马籍其数而领之，稽查与庆丰司牛羊同。其供直，以内厩御马四，齐其鞍辔，立院门外。行幸驻跸，以御马六，立圈门右。车驾巡幸，日以十马备上乘御，由内院大臣奏请于御马内，简其尤良者以从，其驾车马及公马橐驼之数，附疏奏闻。扈跸各执事官役、内监所乘之马，由所司行院，如数以公马拨给.禂马，岁春秋二祭祷马于神，系帛于御马鬣尾以为识，凡三十匹。附养四色马四十匹，祭堂子，率以十匹诣神前受厘，系丝帛亦如之。

　　奉宸苑掌御园亭河道，南苑、西山稻田事。网户，沙河二十六人，霸州四十六人，江南六人，岁给米有差。河道应通浚者，知会工部修理。玉泉山稻田十有五顷，供上方玉食，余田三十余顷，皆征租赋.御河、三海诸处，岁有莲藕之租，均量地薄征，以供内庭植花卉之用。

　　武备院掌上甲冑、弓矢、兵仗及鞍辔、行帐、盖褥。御殿设绣盖，巡幸卤簿设黄罗销金九龙三檐曲柄华盖.春冬用黑貂褥，夏秋用黄龙绮，于换季日更易。兵仗皆由院敬谨修造，御用弓矢，皆选盛京之良楛砮石以造之。采办物料，岁支崇文门税务银千两，交各省办理。

　　内府人员不任部院定制，内府人员充本府差使，不许任部院，惟科目出身者，始许与缙绅伍，故国朝内府大员，罕有勋绩可称.惟金恪恭公简自内府司员进登六卿，以勤慎受高宗知。

　　汉臣总理内务府工程处大庾戴文端公衢亨，以清慎悫诚为仁宗所知，命为总理内务府工程处，冀变历年积习也。而三督工程，皆获咎谴.初以监修吉地失察工弊，夺一官，褫宫衔花翎。继以裕陵隆恩殿专金四柱俱丈二围大木，而十五六年之顷，遽致蠹朽，时方由河督起病，坐是迁副都。及予告归，适宝华峪地宫渗水，被严旨，与相国英和同逮。籍家产，才值万余缗，宣宗意稍解，除名放还。

　　銮仪卫銮仪卫沿明锦衣卫制，不司缉探，掌卫者一人，七所隶之。左所掌辇辂，右所掌伞盖、仪刀、弓矢，中所掌麾、幡幢、纛节钺、仗马，前所掌扇、拂、垆、盒，后所掌旗、瓜、金吾仗，驯象所掌仪象、骑驾、卤簿、《铙歌大乐》，旗手卫掌金钲、鼓角。其署列刑部之次，校尉、舆隶等，仪犹明制。管卫事大臣到任，拜印升堂，悉如部制，秩虽次领侍卫内大臣，而威仪过之。钟鼓司司谯漏，城北钟鼓楼，每夕委官校尉直更。神武门钟楼，上驻跸圆明园，则每夕钟记更漏，上在宫日，则已。午门钟鼓，上祀郊庙受朝贺时，鸣以为则.銮仪卫初有汉员，后以满洲侍卫间之，名曰銮仪卫侍卫.雍正时，改汉员为汉军，满洲侍卫亦改定冠军、云麾等名，惟汉武科甲侍卫仍旧名。后许外放绿营武弁，汉军人员视为快捷方式，掌卫者复受私谒，故事多诿惰。仁宗亲政，特简大臣挑取，弊始革。

　　宗室任职官国初宗臣，皆王公世荫，无任职官者。圣祖念宗臣无入仕之途，乃钦定侍卫九十人，命宗室挑补.雍正中，裁汰宗人府满洲司员笔帖式之半，皆命宗室人员充补.乾隆时，又设宗室御史四员，为司员升阶.嘉庆己未，以特设宗室翻译乡会试科目，六部理藩院亦增设宗室司员.满缺任汉人雍正时，满洲副都御史缺出，世宗命九卿密保，鄂文端公尔泰奏许希孔忠直可任。上曰：「彼汉人，碍于资格。」文端曰：「风宪衙门，为百僚丰采，臣为朝廷得人计，不暇分满、汉也。」上可其言。踰年，始调汉缺。

　　汉军用满缺国初定制，汉军皆用汉缺，至六部司员，则有专为汉军而设者。雍正时悉汰之，并入汉员中，是以汉军之升转甚难.乾隆时有破格用满缺者，范时纪任满洲户部侍郎，范宜清任盛京工部侍郎，李侍尧任热河副都统，孙庆成任满缺户部侍郎兼护军统领.嘉庆时亦有之，范建丰任满缺吏部侍郎，李毓秀任热河都统，张百龄任满缺刑部尚书，复调左都御史，皆旷典也。

　　笔帖式笔帖式为旗人进身之一途，各衙门皆有额设候补者。国初之大学士达海、额尔德尼、两文成公，领侍卫内大臣一等公文忠公索尼诸人，皆起家武臣，以精通满文，皆特恩赐号巴克什。巴克什，即笔帖式也。

　　且微员中之似无足重轻而关系极重者，莫如笔帖式。虽堂官不甚重视，司官亦羞与为伍，彼亦自侪于书吏舆儓之列。然三年大计，保列一等，不数年，题升郎官，掌印钥矣，又不数年，外任监司太守矣。

　　内院笔帖式国初，督抚多用汉人，文移用满文者皆不识，外省委内院笔帖式数人，代司满字文书。后内三院改为内阁翰林院翻书房，而督抚衙门笔帖式仍未更正。

　　爵邸员额定制，亲王长史一员，头等护卫六员，二等护卫六员，三等护卫八员，四五六品典仪各二员，牧长二员，典膳一员，管领四员，司库二员，司匠、司牧六员.世子减二三等护卫各二员.余如故。郡王减二等护卫二员，三等护卫三员，四品典仪二员，牧长一员，典膳一员，余如故。长子减头等护卫三员，余如故。贝勒减头等护卫四员，增司仪长一员，二等护卫二员，减五品典仪一员，司牧、司匠皆减.贝子减二等护卫六员，增三等护卫二员，减六品典仪二员，增七品典仪二员，八品典仪二员.镇国公减三等护卫二员，其余如故。至包衣参、佐领，亲军校，护军校，包衣骁骑校等，皆视其佐领亲军马甲之多寡，以递设之。惟怡贤亲王以赞襄世祖，庄恪亲王以辅翊高宗，封双亲王，其护卫皆倍增之。嘉庆初，仁宗谕仪、成二王皆增设头二三等护卫各二员，定亲王、庆郡王皆增设头等护卫一员，二三等护卫各二员，皆旷典也。

　　京城管理地面之官京城管理地面之官不一，曰步军统领，司内城盗贼也；曰外营汛，司外城盗贼也；曰五城巡城御史，司阊阎词讼也；曰街道厅，平治道途也；曰顺天府尹，大兴、宛平两县，职在郊垧，城内之事不负责也。然相沿既久，渐至侵官，偶有违言，任人赴诉，任便拘捕，听官所为。盖其职不相统摄，民亦莫知适从，辇毂之下，肃清不易，亦大率由此也。

　　其中惟步军统领之权为较重，苟得其人，尚可为理，向以恩文肃公桂为称职。其为政尚严厉，街衢琐事，无不周知，奸人不得逞其技，至造歌谣以谤之。先是，技勇营人多粮少，用之不能得力，恩为奏减其额之半，俾人领双粮而严于选，于是番役始可用。又各街堆铺虽有兵，而夜多私宿于家，恩复奏许铺兵携眷，于是夜巡始严。后则以文锦如总兵秀为称职。凡道途小不修，立呼铺兵鞭责，俟平治毕始去。救火巡夜，多以兵法部勒之。且清廉不名一钱，故能孤行己意。盖京师街巷，皆有堆铺，有官司之，凡水火盗贼及民家细故之须闻于官者，皆可一呼即应，法至善也。乃日久弊生，始而捕盗，继而讳盗，终且取资于盗，或代盗偿其直。街市小窃俗号小绺者，倘被其窃，苟鸣之官厅，三日之内，无不返者，返则重酬之。

　　顺天府府尹顺天府府尹，即古京兆尹之遗.国朝三品官皆用铜印，顺天府尹独以银，重之也。雍正癸卯，特简大臣兼理府事，较之部院堂上官，尤清要也。蔚州魏敏果公象枢尹京兆时，尝自署一额，书「我愧包公」四字，自后秦小岘侍郎瀛遂于署之听事，榜曰「知愧堂」。

　　议遣重臣监察督抚康熙乙巳，停巡按，议遣重臣监察督抚，省各二人。吏部尚书阿思哈等主其议，冯溥、徐元文力持不可，议乃寝。

　　朝鲜采诗使康熙朝，嘉定布衣孙致弥以都尉耿某荐，特旨赐三品服，充朝鲜采诗使。戊辰，入词苑，旋罣吏议.后复起用，至翰林院学士。

　　浙江观风整俗使雍正丙午九月，世宗以浙江风俗浇漓，特授光禄寺卿王国栋为浙江观风整俗使。并停浙江乡会试，盖以文字获罪之汪景祺、查嗣庭皆浙人也。

　　外臣加宫衔太子所居为青宫，本朝虽不建储，而太子太师、太子太傅、太子太保、太子少师、太子少傅、太子少保仍设之，以为大臣特殊荣宠之加衔，谓之宫衔，如加太子少保衔者曰宫保，加太子太保衔者曰宫太保。虽列二品，而一品之尚书苟得之，亦至以为荣，固不以品级论也。其后外臣乃亦有得之者，则以其服务于我国也。宣统辛亥八月，太子少保衔总税务司英人赫德卒，晋赠太子太保衔。

　　编订各省官制光绪丙午九月，德宗命煸订各省官制，盖继厘定京官制而发也。 「 京官制至是有已厘定者，若内阁、军机处、外务部、吏部、学部均如旧；巡警部改为民政部；户部改为度支部，以财政处、税务处并入；太常、光禄、鸿胪三寺并入礼部；兵部改为陆军部，以练兵处、太仆寺并入；商部改为农工商部；另设邮传部，理藩院改为理藩部。各部除外务部外，均设尚书一员、侍郎二员，不分满、汉，都察院改为都御史一员、副都御史二员，大理寺改为大理院是也。」

　　世宗破除文官回避本省之见官员补授之例，回避本省，而如江苏之与安徽，湖北之与湖南，陕西之与甘肃，亦称同省，例应回避。雍正己酉，江苏、安徽、湖北、湖南、陕西、甘肃尚未分省，世宗以江南之上江、下江，湖广之湖南、湖北，陕西之西安、甘肃，虽同在一省，而幅员辽阔，各设巡抚司道以统辖之，其情形与隔省无异，且既系同省，则于彼处之人情土俗较为熟悉，未必不于地方有裨。嗣后此数处府、州、县以下官员，不在本籍巡抚辖下者，不必回避。

　　银铁二匠以保举而贵显青浦叶雨臣，名梦雷，幼习银匠。及冠，北游至京师，受佣于人。康熙某年端午，同伴皆出游，明珠经其肆，出元宝一令剪之。叶为跳剪两端，不差累黍，明叹赏，招至邸，令司会计。寻以奶娘女佛氏妻之，并保以官，使入户部供职。其母初佣于邵氏，雍正时，以病乞归，自奉奢侈，为乡人官臬司者所劾，遂籍没.高宗登极，始赦回。其族弟有名照二官者，初业锻铁，雨臣贵，招之去，亦得官，由知府擢巡道。

　　吴湛山一岁九迁固始吴湛山中丞士功起家部曹，自乾隆丁丑暨戊寅，仅一载，由楚臬而护楚抚，升陕藩，护陕抚，既调直藩，再调陕藩，再护陕抚，旋授闽抚，仍留陕抚兼管陕藩，盖一岁而九迁也。

　　阮文达佩六印阮文达官粤时，以两广总督、两广盐政、摄广东巡抚、太平关税务、广东学政、粤海关庶务，共佩六印。时适生孙，因以六印名之。

　　宣宗重科举出身宣宗任用官吏，颇重科举出身之人。故有由道府两三年而至督抚，由童生不二年而至二品官者。

