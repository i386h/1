<!-- { "loadSidebar": true } -->
　　赵仲穆镌石不爽约武进赵仲穆，名穆，以镌刻图章负盛名。光绪己丑七月，俞筱甫通守以家藏田黄、鸡血、昌化等佳章四十方俾其镌，约十月望可取。九月，赵寝疾，十月初旬犹未瘳，虑愆期，力疾起，为之奏刀，三日夜，惫甚。其妻固尝从学，悯之，至是为之代者半，十四日悉告蒇，俞如期取之以归.子小铁，能世其学.俞筱甫如期还金俞筱甫通守尝榷税于西兴，不妄取，及卸事，几无以给朝夕，贷于谭复堂司马，约以翌年岁晚偿之。将届期而疾作，乃辍医药，货琴书以摒挡一切，卒如期以还。

　　徐少渔偿金不失信钱塘徐少渔尝从蒙古守彝斋貣 「 音忒，从人借入财物也。旦暮乞貣蛮夷，与古义之贷同。古义，借债曰贷，《孟子》「又称贷而益之」谓借入也。今簿记学术语所用之贷与借为对称，则专指借出言，此故用貣字。」 银币百圆，貣之日，为光绪庚寅八月朔，期以一载毕偿，不署券。翌年为辛卯，八月初，少渔触暑而病，几殆，卧榻呓语，辄喃喃自言曰：「彝斋之金， 偿期迫矣， 吾果死者， 将如何？ 」语为其妇金氏所闻， 告之曰： 「君今方卧疾， 医药之费所耗不赀， 且所假无券， 固无践约之必要也。 其奚忧！ 」少渔曰： 「 彼以信我而不立券， 我何可自失其信？ 」亟指头一笥而言曰： 「此中有玉如意一柄， 狐裘二袭， 可将去易金。 」妇如言， 命仆至质库， 得银币九十圆以归. 少渔乃又贷于人， 得十圆， 遂如期以偿彝斋. 越数日， 疾亦瘳。

　　昭信股票失信光绪戊戌正月，詹事府右中允黄思永奏筹借华款，请造自强股票，命户部速议.户部议印造股票一百万张，名曰昭信股票，以五厘行息，分二十年偿还本利，令京外王公将军督抚及大小文武官员均领票缴银，以为商民之倡。奏入，允行。七月，以昭信股票扰民，命即停止。

　　己亥正月，荣禄等奏请将认领昭信股票银两作为报效，允之。于是自庆亲王奕劻以下及中外文武大小各官，均奖叙有差。仍谕各省绅商士民认缴之款，照原议按年计利，如期还本。然次年为庚子，即遭拳匪之祸，迄未偿还。

　　邑令与盗均不失信某宰山东某邑，三年，以病归，年甫四十。宦囊足自给，乃栽花养鱼以终身，人皆重其高尚，然实不得已也。盖邑故盗薮，宰是者多罣吏议去，某莅任，谓盗不去官不安，锐意擒盗.盗首五人，众咸知其姓名，而官与吏胥弗敢问。某指名索五人，隶役屡受刑而弗能获也。一日，阍传剌，谓有人求见，视之，则五人姓名也，立传进.五人者，貌甚伟，自陈将有远行，借千金为路费，某诺之。五人云：「某日三鼓时，自到内室面领.」某亦诺之。遂去。某念莅任未久，何从得千金？而既已诺之，不可失信，遂假之于人，并设酒食于内室，令妻子远避。是夕独坐，秉烛待。三鼓，屋瓦声砉然，五人至，衣黑衣，立于前曰：「千金如何？」曰：「在几。」五人笑曰：「子信人也。」某曰：「能饮啖酒食乎？」曰：「能。」遂大肆饮啖，不交一言。啖毕，人取二百金，珍重一声，且谓他日当奉还也。旋不见，但仍闻屋瓦声砉然耳。此后境无一盗，夜不闭户，殆以邻境为壑矣。三年，某宦囊已裕，自念非有胆何以致此，除夕置酒，始与家人言之。

　　一日，某晨起，几置银若干，视之，则前所赠盗金也。旁插一匕首，霜锋可鉴，有札一封，置剑左，启视之，云：「某非少金者，向之所为，试君胆耳。而君若此，敢不钦佩？某等足不履君境已三年矣，君宦囊虽不多，然某日寄家置田之银若干，某日存典生息之银若干，已数倍于此，某等相酬，已不为薄，倘再恋栈，殊于某不便，某之不便，亦即君之不便也。谨将原金缴还，三日之内，如不告病遄返者，视此剑。」某阅竟，汗出如浴，不知所云。翌日，即上牍以病去官。

　　送快信者不失信自邮局兴而有快信，繁盛之都会悉有之，有专足之邮差投递，虽夜分必往，虽风雨无阻。长沙邮差易寿彭职送快信，宣统辛亥夏五月，一日，大风雨，至落星田，其地有大树，风甚树折，枝适压其背，血流被体，犹忍痛疾奔，分投讫，始归，已薄暮矣。家人尤之，谓何不早归就医，则曰：「余所送者，快信也，焉可以余一时之伤而失信乎？」

　　国人不信信条宣统辛亥秋九月，隆裕后颁布宪法信条十九条，择期宣誓太庙，冀以实行立宪，藉缓革命之祸。而国人不信之，江、浙、皖、桂、闽、粤亦皆相继独立矣。

　　《清稗类钞》种族类

　　清稗类钞种族类华人为黄种我国合汉、满、蒙、回、藏五大族及番族、苗族、黎族而称华人，泰西人种学家谓利蒙古利亚种，与日本同为黄种.自有历史以来，即因种种之关系组合，组成亚洲最大之强族，混合同化，历数千年，本无种派之可言。惟区域至广，交通未畅，四方风气，往往不同，其习尚遂有殊异，至其性质，则泰半为勤俭、忍耐、保守。

　　汉满蒙回藏五族同源汉、满、蒙、回、藏五族人民之血统，同出于一。何以言之？满洲起自东方，原即古之肃慎氏。肃慎系出颛顼，见《路史》。蒙古起自北方，乃秦、汉以来之匈奴。匈奴为夏禹之子淳维之裔，载在《汉书&#8231；匈奴传》。回疆、藏卫，确为商、周以来之氐羌。羌戎姚弋仲，乃舜少子之裔。略阳氐酋西凉王吕光，系出单父，为齐太公裔，并见《晋书&#8231；载记》。盖四千余年前居住各省之汉族，本自西北高原，循黄河流域而东来，及既入中原，其圣帝明王之子孙，北渡沙漠，西踰昆仑，东移辽海，别为一族者，又不知凡几，此上古五族同原之始也。

　　秦、汉以后，匈奴、鲜卑、突厥、 「 今蒙古。」 高句骊、 「 今满洲。」 契丹、 「 今满、蒙之间.」 吐鲁番、吐番 「 今回疆、西藏。」 诸族，不时入边，所掠汉族，动以万计，而东西北三方汉民，历代逃亡入各部落者，又不知凡几。至两晋之交，五姓并起，金、元迭兴，南北通道，其民族之遗留中原，而中原汉民相随出边者，又不知凡几，此近代五族浑合之迹也。

　　又如以民族言之，爱新觉罗氏译文为金赵，爱新译金，觉罗 「 觉字北音近交。」 译赵，言居金之赵氏。说者谓北宋靖康之难，太宗之裔举族北迁，分置辽左各城，故金为地名，赵为旧姓。爱新觉罗实为赵宋之后裔居金京者。而新疆之土尔扈特王，确为宋理宗之裔，尤为近而有征。故以民族言，五族之万派一源，班班可考，不必致疑也。

　　又如以地理言之，汉族原循黄河流域而东来。上古之世，较现今疆域，西北有余，东南不足，南不踰大江，东不及东海，而北包沙漠，西极喜马拉雅山。藏卫即三危故地，辽东乃营州旧区，足征满、蒙、回、藏各方隅，固与汉土同一区域。四千余年以来，东南日辟榛芜，西北转形收缩，然秦城故址，尚及辽阳， 「 后之长城乃高齐改筑.」 王母瑶池，可征昆顶，人皇陵在波斯之域，女娲墓在沙碛以西，海志山经及历史地志，固彰彰可考也。

　　又如以宗教言之，宗教流传，以道教为最古。黄帝访道于广成子，说者谓为崆峒之山，实在西域。盖宗教之传，固自西而东，其来远矣。儒教发原，实从道家推演以出而撷其神。 「 上古有道无儒，中古道、儒始分而道家日衰。」 孔子不称宗教，《论语》、《孝经》多言人事，然《易》之《十翼》，为孔教微言大义所在，实与道宗佛理息息相通。仪征周大谷演三教同原学派，一传为泰州学说.姚伯兰相与倡和于江淮间，迄今东南学者颇守师说.将来其学大昌，可收宗教大同之效。老子入函谷，度流沙西行，时正佛教萌芽，说者谓释迦牟尼佛与老子殆一人异名，衍于东土者为老氏祖，昌于西方者为释氏宗。回教之兴最晚，谟罕默德生隋开皇时，唐初，随波斯人东游我国，精研孔、释遗文，归而入山著书。书成，服从者众，悉扫火祅，犹太诸教，遂为阿拉伯国王，载在西史。试考其创世记，根据耶稣天堂地狱诸说，博采释氏，一画开天之旨，则本诸大《易》，金陵刘智译其书，名曰《天方性理》。左文襄西疆奏议有云「回教明心见性，微言不出吾书」，此见天方学派之阐明心性，尚在我国宋儒之先，盖无论为儒，为佛，为回，其不同者仪式，所同者本原。凡宇宙间成一宗教，无不有根据所在，流衍所由，始祖之先，更有太祖。上世文明乍启，心性之原理，殆发源于四千年以前高原之地，其后种族迁移，遂赍其文明哲理，分注东西，于是宗教仪式之分以此，宗教原质之同亦以此。窃尝谓儒家宗《周易》，佛理本《归藏》，回教近《连山》，其不祧之祖，原诸教所同。特子既生孙，孙又生子，遂若枝分派别，各不相谋，不知溯厥由来，固初无二本也。

　　全国户口我国人口，自雍正以来，永停编审，以丁粮摊入地税曰地丁，全国户口遂无确数。地方官造报户- 1897 -部，类多意为增减，不足依据。迨宣统庚戌，民政部始汇各省所报，编纂户数清册，其地方区域，为京师内外城，为顺天府四厅，为奉天二十八属，为吉林全省，为黑龙江全省，为直隶全省，为江宁各属，为苏州各属，为山东全省，为山西全省，为河南全省，为陕西全省，为甘肃全省，为新疆全省，为福建全省，为浙江全省，为江西全省，为湖北全省，为湖南全省，为四川五十五属，为广东全省，为广西全省，为云南全省，为贵州全省，为京城二十四旗，为内务府三旗，为京营四郊，为左翼四处，为右翼五处，为东陵所属各旗营，为西陵所属各旗营，为马兰镇各营，为泰宁镇各营，为热河蒙旗，为直隶提督所属驿站，为察哈尔所属，为密云驻防，为山海关驻防，为江宁驻防，为青州驻防，为绥远城驻防，为西安驻防，为深州驻防，为伊犁驻防，为福州驻防，为荆州驻防，为成都驻防，为广州驻防，为乌里雅苏台所属，为塔尔巴哈台所属，为科布多所属，为西宁所属，为库伦所属，为川滇边防所属。

