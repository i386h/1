<!-- { "loadSidebar": true } -->
　　圣祖勉谕臣僚康熙癸丑，圣祖御弘德殿，讲官进讲毕，谕曰：「从来民生不遂，由于吏治不清。长吏贤，则百姓自安矣。天下善事，俱分所当为，近见有寸长片善，便自矜夸，是好名也。」又曰：「君臣一心图治，天下不患不治，此等光景，未易多得。朕与诸臣，何可不交勉之。」熊文端公赐履奏曰：「为政在得人，故用舍黜陟，人主之大权，最当审量者也。」上曰：「知人难，用人不易，政治之道，全关于此，朕即欲不尽心，不可得也。」

　　圣祖爱惜士卒国初定鼎未久，而遭三藩之乱，八旗士卒多争先用命，效死疆场，丁口遂至稀少。圣祖念之，尝怃然曰：「吾二十年之久始得一获满洲士卒之用，何可不厚恤也。」故时加赏恤，且为之代偿债务。以是满洲士卒皆感之，凡有征讨，争致死焉。

　　圣祖知崇正学圣祖驾幸曲阜，亲谒孔林，谒孔庙，留御前曲盖于大成殿，崇正学也。

　　圣祖留心书本之谕张清恪公伯行生长河壖，熟谙水性，尝面奏河务事宜，圣祖偶有诘问，即袖出地图，口讲指画。时兵部侍郎牛钮在侧，斥之曰：「伯行书生，但据纸上陈言妄奏耳！」上曰：「毕竟是他留心，即书本亦是他看过，尔等谁留心者。」

　　圣祖论居官不善之报康熙时，年羹尧抚蜀，濒行，陛辞，圣祖谕以「汉军督抚如张长庚、白如梅、屈尽美、韩世琦等，皆以贪黩致富，五十年来，子孙零落殆尽，是可见居官不善之报也」。

　　曾国藩之论圣祖曾国藩尝曰：「六祖一宗，集大成于康熙，雍、干以降，英贤辈出，皆沐圣祖之教。」又谓：「缉熙典学，日有孜孜，上而天象、地舆、历算、音律、考礼、行师、刑律、农曹，下而射御、医药、奇门、壬遁、满蒙西域外洋文字，无一不通，且无一不创新法，启津涂也。」

　　世宗资助书生世宗为皇子时，好微行，尝游杭州，出涌金门见一书生卖字，颇精八法，即命其书一联，中有「秋」字，易火于左，世宗曰：「得毋误否？」书生条举名帖为辨。世宗曰：「若曷不效举子生活，乃卖字乎？」书生自云：「尝举孝廉，贫不能给妻子，卖字求活，安望富贵.」世宗出囊中马蹄金数笏，曰：「吾贾有赢，不如资若求功名，得志毋相忘耳。」书生谢受之。即上公交车，连捷翰林。时世宗已践祚，一日，覩其名，忆是书生，即召入，书一「和」字，易口于左，询之，书生言为讹体，上笑不答。翌日，使奉诏诣浙江巡抚，受诏发观，乃命其仍向涌金门卖字三年，再来供职，书生始悟。

　　世宗不喜谄谀世宗不喜谄谀之言，有所闻必斥之。雍正丁未正月，太常寺卿邹汝鲁进《河清颂》，中有「旧染维新，风移俗易」语，大怒，谕交九卿公同严审，定拟具奏。寻刑部请照律拟绞立决，得旨，着革职从宽免死，发往湖广荆州府沿江堤岸工程处効力赎罪。

　　世宗慎于建储世宗性雄猜，自以夺嫡践位，恐兆争端，乃于即位后御干清宫，召王大臣入，谕以「建储一事，必须详慎。圣祖既将大事付托朕躬，朕身为宗社之主，不得不早为计。今亲写密封，存之匣内，置干清宫世祖御书「正大光明」匾额之后宫中最高处，以备不虞，永为定例。」诸臣奏：「圣见周详，臣等遵议.」乃令诸臣退，惟留总管事务大臣，亲书应立皇子名，密封锦匣收贮.世宗密训李卫李卫开藩滇中，世宗密谕之曰：「汝恃宠放纵，于督抚前粗率无礼，操守亦不能纯，间有巧取，如此行为，大负倚任。嗣后亟宜谦恭持己，和平接物。」

　　世宗知崇正学雍正庚戌九月，重建阙里文庙告成，黄瓦画栋，悉仿宫殿制度，搏拊、干戚、尊俎、豆笾之器，颁自上方，世宗复以「崇敬正学」御书碑文勒石。礼部奏请遣官祭告，特诏皇五子承命以行。

　　世宗朱批谕旨世宗虑本章或有漏泄，所有折奏皆可封达上前，几暇披览，或秉烛至丙夜。所批辄万言，洞彻窾要，后付刻者，祇十之三四，其未发者，收藏保和殿东西庑中。

　　世宗追斥揆叙左都御史揆叙，本谥文端，雍正朝追削，并谕令于墓碑上改镌「不忠不孝柔奸阴险揆叙之墓」。

　　高宗初政高宗即位，承世宗严肃之后，以宽大为政，罢开垦、停捐纳、重农桑、汰僧尼之诏累下，万民欢悦，吴中谣有「乾隆宝，增寿考；乾隆钱，万万年」之语.高宗不忘本王大臣当从龙入关时，无不弯强善射，满语纯熟，居久之，多骄逸自安。高宗知其弊，凡射不中法者立加斥责，或命为贱役以辱之，乡、会试，必先试弓马合格，然后许入场，故勋旧子弟，熟习弓马.金川、台匪之役，如明亮、奎林皆以椒房世臣用命疆场，上尝曰：「周以稼穑开基，国朝以弧矢定天下，何可一日废武。」

　　高宗严办伪稿案乾隆壬申，有伪作孙文定公嘉淦奏稿者，稿几累万言，指斥乘舆，遍诋大学士鄂尔泰、张廷玉、徐本，尚书讷亲等，传播遐迩。事闻，上震怒，饬各省穷治，久不得主名，复命尹继善来京，随同在京各大臣审办，始讯出卢鲁生、刘时达等会商捏造实情。奉上谕：「各省传钞伪稿一案，朕屡经降旨宣示中外，此等奸徒传播流言，其诬谤朕躬者有无虚实，人所共见共知，不足置辩，而诪张为幻，关系风俗人心者甚大，不可不力为整饬。乃各省督抚仅视为寻常案件，惟任属员取供详解，过堂一审，即为归案了事，以致辗转蔓延，久迷正线，各省就案完结情形，大略不过如此。而在江西为尤甚，即如施廷翰案之张三、施弈度，江西承审各官草率错谬，及到江南亦不能审出实情，几认为捏造正犯，经朕命军机大臣等审明昭雪。而千总卢鲁生在江西两次到案，俱被狡饰脱漏，又经军机大臣从解京之书办段树武、彭楚白等供词互异之处，细加穷诘，始将千总卢鲁生、守备刘时达传稿情节逐层究出。比卢鲁生、刘时达先后到京，朕督令诸臣虚心研鞫，反复推求，始则借端支饰，继则混指同寅，既不能推卸传稿实情，又不能供出得稿来历，诘问再四，即各委之伊子，忍心害理，莫此为甚。迨情竭词穷，始得其会商捏造种种奸伪情节，并将伪稿条款，逐一默写；及其造谋起意，于破案后，商同借线揜饰情由，一一吐露，矢口不移。当此光天化日之下，乃有此等魑魅魍魉，潜形逞伪，实出情理之外。今不待重刑，供情俱已确凿，殆由奸徒罪大恶极，传钞贻累多人，好还之道，自无所逃耳。卢鲁生、刘时达，着议政王大臣大学士九卿科道会同军机大臣再行详悉研鞫，定拟具奏。至督抚为封疆大吏，不特此等大逆之犯，即寻常案件，孰非民生休戚攸关！而养骄饰伪，妄自托为敌体，可乎？此案若查办之始，即行竭力根究，自可早得正犯，乃粗率苟且，江西舛谬于前，江南迷误于后，均无所辞咎。江西近在同城，羣卫弁腾口嚣嚣，毫无顾忌，串供借线，几于漏网吞舟，厥罪较重于南省。解任巡抚鄂昌、按察使丁廷让、知府戚振鹭，俱着革职拏问，交刑部治罪；总督尹继善及派往江西同问之周承勃、高麟勋，俱着交部严加议处；钱度、朱奎扬等，尚与专委承办者有间，俱着交部议处；至卫弁乃总漕专责，瑚宝亦不能辞责，亦着交部严察议奏。当日查办之始，未知根源所在，须披叶寻枝，势不得谓法不及众畏难中止，以致颟顸之事，朕犹恐拖累者众，屡经密谕各省督抚，分别发落，以省拖延，即武弁大员曾经私看者，亦悉置不问。然在伊等食毛履土，见此大逆不道之词，当为痛心疾首，譬闻人詈其父祖，转乐为称述，非逆子而何！然使非有首先捏造之人，则伊等亦无从传阅，是传阅者本有应得之罪，不可谓彼所愚弄，而朕则悯其无知，譬子虽不孝，父不忍不慈。今首犯既得，不妨曲宥，除在京人犯已予省释外，着传谕各省督抚，通行出示晓谕，无论已未发觉，概行从宽免究释放。凡属此案例应拟罪人众，蒙朕格外宽宥，务宜痛自改悔，动尊君亲上之天良，戒造言喜事之恶习，安静守分，庶不致良苗化为稂莠，永受朕保全爱养之恩。夫谗说殄行，为圣世所不容，奸顽不除，则风俗人心何由而正？而吏治狃于因循，尤关治道，朕宵旰忧勤，与诸臣共相敦勉者，岂肯稍存姑息，致启废弛之渐.将此一并宣谕中外知之，钦此。」先是，御史书成不知大义所在，恐株连者多，奏请罢查办.上以书成身为言官，不能备悉原委，远方传说更难保其必无浮议，褫其职。

　　高宗雪睿亲王冤大兵入关，睿亲王方摄政，薨后，议罪革爵。饶余郡王阿巴泰父子略定河北，征讨吴三桂，累功封安亲王，以后嗣依附廉亲王允禩，世宗特斥其封。高宗夙知二王功高，于乾隆戊戌，特复睿王封爵，令其五世孙淳颖袭封，并命配享太庙；安王嗣封辅国公，以承其祀。

　　高宗书无逸以自警高宗于勤政殿扆间御书《无逸》一篇以自警，凡别馆离宫听政处，皆颜「勤政」二字，燕居游览，无不以莅政为务。后暮年少寝，乃默诵「无逸七呜呼」以静心。

　　高宗崇奖风雅高宗几余览古，笃嗜过于儒素。乾隆间，诏建七阁，用天一阁之式，内廷斋额，采知不足之名，范、鲍两家均荣荷赐书，迭邀天藻也。

　　高宗邃于音律高宗邃于音律，凡乐工进御钧天法曲，时换新声，每盼晴，则令奏月殿云开之曲。

　　高宗斥世臣诗稿高宗驻跸盛京，祗谒陵寝，以祭器潦草错误，革盛京礼部侍郎世臣职。又以世臣诗藁有「霜侵鬓朽叹途穷」之句，谕谓：「卿贰崇阶，有何穷途之叹！彼自拟苏轼之谪黄州，以彼其才其学，与轼执鞭，将唾而棰之。」世臣诗又有云「秋色招人懒上朝」，谕谓：「寅清重秩，自应夙夜靖共，乃以疏懒鸣高，何以为庶寮表率。」诗又云：「半轮明月西沈夜，应照长安尔我家。」谕以「盛京为丰沛旧乡，世臣不应忘却」。严旨斥责，即令满员官盛京者各书一通，悬之公署。

　　高宗爱民高宗忧勤稼穑，每岁分命大吏报告水旱，地方偶有偏灾，即特旨开仓廪蠲租税，六十年如一日。甘肃大吏以冒赈致罪，后甘省复灾，近臣有以前事言者，上曰：「朕宁使官冒赈，不使民枵腹也。」后诸词臣有以御制诗录为简册进者，朱珪祗录上纪咏水旱丰歉之作，名《孚惠全书》以进，上大喜，赐以诗扇，告近臣曰：「儒者之为，固不同于众也。」

　　高宗临政之年高宗内禅，圣寿八十有六，御制诗《五过尧村城》一首，注云：「昨岁读苏东坡书传尧咨岳事，时年八十六，计予归政年正与尧相同，实为厚幸。」

