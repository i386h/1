<!-- { "loadSidebar": true } -->
　　青海之番人穿耳垂珰，或缀小宝石。衣则阔袖长幅，春秋冬三时披毳裘，惟夏日着粗布服，头戴布笠，下着革鞾.带必红色，终日不解带，长幅所以代衾。披衣时遍体先涂酥油，以首承衣领，束带而后露首。下幅仅齐膝，上幅长而臃肿于背，时袒右臂，夜则缩其首于衣领焉。衣不涤垢，不补缀，一着体则无解时，四时惟毳裘、布服二袭而已。千百户有事亦服缎帛。佩铜匣藏小佛于胸。

　　番妇辫发垂后，以多为贵，最多者三四十缕。或曰，未嫁者岁添一缕，嫁则倍之，不再加矣。五色布为囊，自脊以下，辫藏于内，缘边绣五彩。下穿缨络，上缀铜饰，如兽环沤钉形，铜片累累然，行路琅珰。富者用银。又珊瑚、宝石为长串；挽而双之，双而四之，圈于项，盘于发，而缀于囊，斑斓夺目。已字人者用夫家聘物，数十日一理发，梳而不篦，膏以酥油，而不生虮虱。珰环长过肩，不穿于耳，彩缕系其两端，以顶承之，双悬于颐。一身之饰，繁重如是。余如帽、靴、衣带，均与男子同。而不着亵衣，其说有二。一说谓释迦牟尼佛母行至通天河，脱亵衣而后渡，后人慕而效之。是以番女至夫家，必跣足渡水而往也。一说谓达赖、班禅转世，投胎不择贵贱，了无障碍，以便受胎，是以人人翦彩为佛而拥于怀也。蒙古妇人则不如是。

　　处州畬客之服饰

　　畬客之衣，尚红、黑二色，襟广，袖大，达一尺余，似僧服，然非平素常御之服。其所好者为麻衣，夏冬皆然。男女自膝以下，多用脚绊。妇人皆着黑衣，襟广，袖约五六寸，用幅三寸余之赤线织带，无扣钮，如南洋沙伦「译音。」式。不着裤，多跣足。出行时，如南洋之司利巴「译音。」式。亦有加以刺绣者。居家着木履，则又似日本。妇人之首所戴，有曰狗头者，可置于头，若柱然。其制为长二寸余之竹筒，外包花布，边镶以银，悬珠玉，后垂赤布，结发。亦有仅着一巾，如日本乡妇者。

　　黎人之服饰

　　熟黎上衣粗麻短衫。生黎用布一幅，穴其中，以首贯之，无袖，长不掩脐。岐黎下着犊鼻裈.余黎无下衣，仅以上宽下窄之四五寸粗布二片蔽前后，名曰黎厂。或用布一片，通前后包之，名曰黎包。

　　儿童耳垂大环，或银或铜，以为美观，亦随贫富为之，既婚则无。富人头前多插银条为饰，或一条，或二三条，作鸡尾形，故名鸡尾。

　　打箭炉诸番之服饰

　　打箭炉以外诸番，男女皆毡裘、毛褐、皮履，蓬头垢面，间有以羊皮为冠者。富者衣花氆氇。若明正巴里之土官，则锦冠高顶，绒纬而袍褂，一如内地。其它营官，皆高冠，服色缎，或服花毛氆氇，束蛇皮蛮带。女子幼以砗磲镯手带之至老。及笄，则以珊瑚、松石、蜜蜡、琉璃珠等物饰长辫，缀于首，死则取以送梵寺，不传子孙也。

　　倮倮之服饰

　　倮倮上衣无袖，以灰或黑色毛布制之，而以纽集于颈之四周，长达于踵。裳之缘，饰以种种棉织物。有时骑马，所用上衣之制法亦同，惟背后开衩，开处以下衣之裾掩之。裙下垂及马之腰臀。此上衣之制法，谓可不受小虫之害也。夏以棉布代毛布。帽以竹为之，上覆毛布，为圆锥形，大者可用以代伞。

　　在宁远之保倮倮，则以青、蓝、白布裹头，挽其端于额，形如笋。其被体者，仅一衣一裤，外披羊毛擦耳瓦一袭。妇女同之，惟下身以布横连作裙。

　　瑶人之服饰

　　广东之瑶人，皆束发，头插白雉毛，身着对襟衣，下有布筩.女则穿耳，其耳环极大，垂于两肩。

　　红苗之服饰

　　干州红苗，惟寨长薙发，余皆裹头去须，约发以簪，左右贯大银环。妇女有银簪、耳环、项圈、手镯等，衣较男子略长，饰以红绒绣花，不着袴，以峒锦为裙，缠腰两三匝。

　　东苗之服饰

　　东苗在龙里、清平、贵筑，男以花布束首，着浅蓝短衣。妇着花裳。衣无袖。

　　花苗之服饰

　　花苗在贵阳，广顺，大定，黎平，裳服先用蜡绘花于布，而后染。既染去蜡，则花见。饰袖以锦。妇女以马髟杂人发为髲。男年少者缚楮皮于额，既婚，乃去之。

　　披袍仡佬之服饰

　　披袍仡佬在平远，施秉，清平，男子衣敝恶，女子以线扎发，蒙以青巾袋，上缀海（贝巴）。衣长尺许，外披方袍，自头笼下，前短后长，无袖。

　　冰家苗之服饰

　　冰家苗在荔波县，男子四围长衣，以裙为袴.女子短衣，花边穿袖，重裙无袴.

　　么些族之服饰

　　云南维西厅布么些族，男皆剃头辫发，不冠，多以青布缠头，衣盘领白　罽，不袭不裹，棉布袴不掩膝。妇髻向前，顶束布勒若菱角，耳环组如藤，缀如龙眼果，以银，铜为之。衣白褐青绿，及脐，裙可盖膝，不着袴，裹臁肕以花布帯束之。至于女红，则皆不习也。

　　男妇老幼，率喜佩刀为饰。不爱颒泽，衣至敝不澣，数日不沐，经年不浴。冬不重衣，雪亦跣足，严寒则覆背以羊皮，或白毡。间有着履者。头目衣冠如内地，而妇妆不改，裙长及胫，亦旧制，以别于齐民。

　　粤寇服饰

　　粤寇衣饰奇诡，洪秀全及其部下之各酋，均戴八宝帽，以黄缎八片缝成，缀珠宝，侯以下戴八卦帽。丞相、军师靴用红色，余俱黑色。

　　大同妇女之服饰

　　麒玉符都统有《出塞纪程》诗，其《大同道上书所见》二首曰：「绛色襜褕绿裲裆，皮冠覆额紫貂长，琵琶千载余风在，学得明妃出塞妆。」又曰：「布裙椎髻亦风流，窄窄双莲曲似钩。记得大明天子事，至令争戴玉搔头。」盖大同冬日苦寒，妇女多戴皮冠，更饰小簪，殆仿搔头遗制也。

　　沪妓之服饰

　　同、光之交，上海青楼中人之衣饰，岁易新式，靓妆倩服，悉随时尚。而妓家花样翻新，或有半效粤妆者。出局时，怀中皆有极小银镜，观剧侑酒，随置座隅，修容饰貌，虽至醉，亦不云鬟斜亸宝髻半偏也。至光、宣间，则更奇诡万状，衣之长及腰而已。身若束薪，袖短露肘，盖欲以标新领异，取悦于狎客耳。而风尚所趋，良家妇女无不尤而效之，未几，且及于内地矣。

　　又有戴西式之猎帽，披西式之大衣者，皆泰西男子所服者也。徒步而行，杂稠人中，几不辨其为女矣。

　　开化妇女之服饰

　　浙江开化妇女之衣饰，均甚朴素。宣统时，但得衣竹布衫，花布裤，便蹀躞道途，自以为备极华美矣。绸肆无整疋之绫罗，盖售为镶鞋饰领之用，决不以之制衣也。且不系裙。有询之土人者，土人云，既有裤，何必裙。

　　湘潭妇女之服饰

　　道光时，湘潭之立云市至马圫，贫妇椎髻鹑衣。后则少妇童女，盛施朱粉。入湘乡，则衣饰异矣。咸丰时，东南盛为拖后髻，曰苏州罢，「读若派。」盖服妖也。王壬秋为之诗曰：「桥上当垆女，双金绣额圆。巧拢苏罢髻，娇索市门钱。旧日村牢落，穷嫠泪泫然。繁华非盛事，饥乱况频年。」

　　闽女之服饰

　　闽中妇女，惟居城镇者皆小脚妇。自缙绅以至小家，莫不以小脚相尚，妆饰与他处无甚异。此等妇女，率多不任步履，故街市中初不恒见。偶一见之，亦必拄杖而行，或倩人扶掖，与残疾者无异。其居邨野者，呼为乡下妹，则完全天足，入城者恒为人充担负役。此等妇女，装束特异，头绾高髻，旁插银箭一双，长七八寸及尺余者不一，中一银鎗称是。耳悬银环，大几逾盘，年幼好修饰者，其环愈大，箭愈长也。下则白足，不袜不履，冬日虽身衣皮服，而跣足如故。遇令节或庆吊事，则着前缀红线如须之黑色花履也。

　　粤女之服饰

　　粤女有三别，一为潮州，纤趾广袖，髻发如蜻，薄蝉簇鬓，行伛偻而步蹀躞，虽有佳人，大有西子不洁之概。一为嘉应州，垂发挽髻，蝶翅双鬓，绰约如懒装佳人，而双趺玉洁，尤饶殊姿。一为广州，修髻膏发，肤脂凝雪，曲眉脂唇，惟蹑履秃颈，殊少惊鸿游龙之姿。

　　潮州妇女多赤足而着拖鞋，皮色黑黝。耳环有长数寸者，畧似棍棒。每坐，必举一足于椅之扶手，而以双手抚摩之。

　　滇女之服饰

　　云南省城妇女皆裹足，衣袍套。其出行也，无轿，必以锦帕覆首，至老不去。大理妇女，出必持伞。皆古者女子出门必拥蔽其面之遗也。

　　青海蒙女之服饰

　　青海蒙古男人入关，或有为汉装者，其游牧时，则番装也。王公、台吉，忽焉宝石顶而团龙褂，忽焉毳衣而露臂，革履而跣足；忽而揖让为座上客，忽而执鞭如牧羊儿，见者固不知其为封建主也。然衣服有里有袭，非若番子之仅披一袭也。

　　妇女多颜色，衣饰之丰美，数倍于番妇。束发为二辫。双垂于前，以布帛为囊而护之。所缀铃片，悉为银者，多嵌以真宝石。帽质为五色绸，缀以红丝缨，鞾质为绒布，绣以花彩，其式如汉人常用之冠履然。冬日御羔羊裘、草狐裘，富者用火狐、青狐、猞猁狲，一衣之值，内地动需兼金，彼视之为常产也。余皆与番妇同。

　　藏女之服饰

　　西藏妇女分发为二，各自结束，垂于脑后，其状如绳。发辫以坚细为佳，与内地妇女发辫以松大为贵者稍异。盖其辫有宝石、珍珠、珊瑚之类，故结束不得不坚也。处女于脑后垂一辫，既受聘，则戴夫家赠品。嫁后不再结辫，以示区别。若老妇，无论贵贱贫富，额均戴绿松石，光辉似镜，谓之白玉。凡老妇戴白玉之日，亲友必往庆贺。其中有二故，一谓藏妇厌生育之苦，额戴白玉，必属月经已绝，可无生育之事也。一谓藏人事佛心虔，凡妇女额戴白玉，必已月经不来，人欲消灭，可虔心事佛，不至以欲念消灭佛念也。至于冠，则富贵妇女均缀珍珠，惟为木质，形如笠，内漆米红色，外以金镶绿松石为顶，四周皆珍珠。

　　妇女见喇嘛及宾客，必以红糖或乳茶涂面，否则以为冶容诲淫，有蛊人之意，须科以罪。虽经西藏查办大臣张荫棠示禁，而积重难返，不能止也。

　　妇女均天足，其靴以皮或布为之，上为绫缎、细布、毛褐之齐腰短衣，以小单方袈裟披之，下为黑红褐之万字裙，又有头戴红绿尖顶之小帽者。手钏、指环，皆金、银、宝石也。耳垂环，又缀珍珠、珊瑚，垂于两肩。胸有银镶珠、石，长数寸。至其头排念珠，胸藏护身佛，右手戴砗磲圈者，则自幼至死，固未尝须臾离身也。

　　云南苗女之服饰

