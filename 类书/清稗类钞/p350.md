<!-- { "loadSidebar": true } -->
　　桂边以大糉遣嫁广西边境，有邻近越南之各土州，凡嫁女之家，必有大糉二送往男家。糉之长可一丈，径一尺，重百余斤。制糉之法，先用竹片织一大笠，其长阔如上所述，四围束芭蕉叶，然后以糯米实之，馅以鸡鸭猪羊等肉为之。包裹完固，即置炭火中，煨至数日，始熟。

　　蒙古婚嫁蒙古婚嫁，礼聘、奁赀皆以牲畜，牲畜之数尚奇，起一九至九九而止，如贫不能九数者，亦必三五七等数，与内地数取对偶之意适相反。近边一带，已染汉习，有以银块行聘者。婚日，壻公服弧矢，策骑而往，亲朋随之。壻谒外舅姑必递哈达， 「 哈达有布有绫，以有佛像者为贵.」 女家延之上坐，享以全羊奶酒，宾朋醵饮，宿一夕而归.次日，女家亦召亲朋，策骑送女，男家于室中爇火一盆，新夫妇向火拜，次及翁姑，不交拜，不合卺，饭后，始与亲朋为礼.贫者女至男家，随身衣饰而外，无长物。中人之家，牲畜三五头，富者，牲畜之外，复媵以奴婢。婚日，新妇束装不异常人。亲朋馈赠，以牛马为厚仪，通常不过布一疋，羊一头而已。

　　新妇三年内生子，应得外家财产一半，如三年不育，勒令大归，并追还原聘，听其择人再醮。王公之妃三年不育即别娶，盖恐嗣续缺如，乏人袭职也。如不愿别娶，其左右辄嬲之，不由其自主也。

　　蒙古贵孀不再嫁蒙古王公嫡庶之分颇严，即在妾媵，亦必得旗众公贺，乃承认之，否则有子为私生，不得列为台吉。又夫妇于生存时可以离居，夫死后，妇不得再嫁，此与其古俗悬殊矣。盖匈奴之俗，父死，妻其后母，兄弟亡，亦收其妻，元人入主中原，其风不改，明时三娘子历配俺答三世，为时固未远也。至国朝，常以公主下嫁蒙古王公，意必朝廷丑其俗，强使改之也。

　　新疆蒙人婚嫁孩童出痘谓之熟人。新疆蒙古人之孩童，必俟其既为熟人，始与论婚。未出痘者谓之生人。有疾，廷喇嘛诵经，服药不效，则穿耳一孔，贯以银丝所悬之珊瑚一粒，谓其易于养育也。婚礼，男家贽哈达羊酒请媒道意，诺，则结哈达于酒壶之盖.媒乃携壻登门，礼见外舅外姑，复进哈达，藏胶其内，以取胶结之义.献佛座前，来者均称贺，谓之哈达主苏特毕汉.于是致聘礼，羊酒布帛，视家有无.女家受之，分馈戚友邻党，示得壻也。

　　婚日，亲迎到门，喇嘛诵经，新壻跪拜，然后入，行谒见外舅外姑礼，迎新妇以归.新妇冠呢檐红缨大帽，皮鞾朱袍，长衿袙腹，泣辞父母。以衣翳面，伯叔兄弟抱持上马同骑，歌吹导行。至门，喇嘛诵经，男女持羊膀骨，拜天地及佛。跪地，嫂氏拆新离新妇发，交合而梳之。同起，入门，祀灶神，次拜舅姑。礼毕，嫂氏引入毡房，易妇装，合发结二辫，长垂胸左右。嫂氏复引礼灶神，拜舅姑，次拜诸族戚友。回房，坐鄂伦，垂帐幔，宾客各荐红布一方，馈饴果为礼.团坐食茶酒，道吉辞，弹登木， 「 长二尺余，二弦.」 男女背柳， 「 跳舞之名，犹缠头回回俗之偎郎也。」 双双逐队唱歌为乐。三日之内，出入言动，皆嫂氏导之，过此，始执妇职，诸事皆躬自操作矣。凡有妻者，不得再娶。其有男女及年而贫不能嫁娶者，为官长所知，则鸠众集赀以助之。

　　哈萨克婚嫁哈萨克人婚嫁，惟同乳者不相配，配者，不问门户年岁，视聘资多寡，富人往往致马千蹄，牛千足，驼百峯，银二三千两。媒妁入女家，议定财聘，偕其父若母或其昆弟为踏水之礼. 「 媒人议定银畜之数，女家许诺，即偕主婚之家长至河干跃水而过，有因此跌折肢体而不恤者，谓之踏水。蓄一经踏水即无悔心也。」 过此，则女家时往索银畜，交逾半，壻得朝夕入女家，同寝餐，为夫妇， 「 交纳财礼之数如已过半，其壻即入女家谒外舅外姑，留食留宿，夜间由嫂携女送壻卧处，家人伪为不知者。一宿之后，其壻随时往来，俨成夫妇，不复顾忌矣。」 惟交不盈数，则终身不得迎娶。 「 女如有身，设法堕之。」

　　亲迎日，媒携新壻纳采帛，次第进见女父母伯叔兄弟，握手鞠躬为礼， 「 壻家男妇联骑同行，犹汉俗之伴郎，肉食而后返。」 其见外姑，则别以良马奉之，酬乳哺之恩也。女子将出门，辞父母，握手接唇，以至亲之一人抱上马，红巾帱面首，并骑以行。至门，扶入毡房，莫洛大 「 回人主诵经者。」 高捧洁水一盂，口喃喃诵经，饮新郎新妇，并普饮同座者。夜则男妇杂沓，调笑吹弹，唱歌跳舞为欢乐，尽兴，乃各散去。

　　次日，嫂氏为改妇装，合梳十数小辫为两大辫，稍结红绳，长垂齐足跗，以彩巾帕首拖背后，服黑色袷袢，系红裙。嫂扶见姑，新妇握生牛油掷炉中，光焰满室，以为吉祥，鞠躬就座。姑置木盘，堆积肉食，嫂氏操刀代割以奉姑，复徧进座客，环而食之。受姑训辞，俾躬亲洒扫诸事。 「 姑率新妇周历家中，先使洒扫火炉为妇职之始。」此后入姑室， 揭毡帘问安， 入门依左立问安， 至火炉侧问安出门， 则以红巾幂面而去。 其俗以翁媳不相见为礼， 遇则背立， 帕掩其面， 贫赤亦二三年后始得相见。 男子娶妇不许过四人 ， 嫡妻执家政， 诸妾同操作而已。 夫妻反目愿离异者， 则延头人戚尚 论是非曲直， 其夫指应出条事， 赔嫁赀， 遣之去。 其妻请离异者， 则一切器物既不得取。 众反复谕之， 不听， 乃立离书， 摹手足， 头人用戮印为据， 谓之羊土耳， 儿女均归其夫， 妇不问也。 夫死， 妇不得嫁异族， 其夫之兄弟娶之。 不愿再酿者， 亦弗强也。

　　青海蒙番婚嫁之异同青海蒙古男女结婚，有媒妁，通知各该管之王公台吉与盟长，而后由坐家僧主婚。男用布帛、首饰、牲畜为聘礼，牛马数用十六，羊必倍之，富者以次递加。女办嫁资，畧如汉俗，惟不用箱而用牛皮包，衣饰之外，媵以牛马驼羊。其王公台吉嫁女，或且以牧地数区赠嫁，限定年期缴还母家，不还则兴讼.其结婚，必由喇嘛择吉日，男盛饰，跨马亲迎。女家设筵以待，新娘盛妆，陪新郎上坐，劈羊肉为大脔，酒盈盆，染以朱红.啖毕，两马络彩球，男女前后骑，各牵红布一端，送迎者簇拥以去。入门，先拜坐家僧，后见翁姑及家人。别备牛皮帐，周悬红灯，外立拒马木，联以红布，新郎携新人入，饮食传进，隔宿以出。女族男族诸亲围坐就饮，唱野曲，靡靡可听。必尽一日夜之欢，俟新郎新妇明晨出帐，然后散。

　　番人结婚，则异于是。男女少时同牧于山野，相悦者结为配偶，私告其父母，父母允，授男以求婚歌，授女以迎郎曲。择日，各饰其子女，携入山，张幕置酒，说合行聘，两家父母拍手，引子女使歌，男唱女和，音节清越。始而缓步，举手相招，若即若离，继而趋数巡，相与携手，唱愈高，行愈远，转入深谷而野合焉。两家父母拍手欢呼。于深谷前后派人看守，禁人窥视，牵两马于谷口，以迎其子女。有顷，男女携手唱而出，骑而回，男递哈达于女家，女递哈达于翁姑，各解腰带，互系一羊，牵而归，示众为别，略似苗民跳月之俗。苗俗先歌而后婚，番俗先婚而后歌也。归告该管之千百户，而后由坐家僧主婚，男用布疋、牲畜为聘，女家嫁资惟一身衣饰随带牲畜而已。聘定以后，男女可自相往来。婚娶之日，男家燃灯酥，高诵梵经，谓之洗帐。番女跨马至夫家，中途遇河遇水沟，必下马，跣而渡，相传佛母过通天河之古例也。入帐，拜佛像，退而执役如常人，夜与家人共宿一帐。越数日，女族人至，始置酒大会亲友，就席恣意饮啖，欢舞而去。聘定一年后始娶者，生子，亲抱而来，数数见之，无足奇也。其娶妇易，其弃妇亦易。结发久矣，平时曾未反目，偶因小事不睦，遽相偕至旷场，各脱一鞾，望空掷之，下落，验其向背而定离合。如两鞾皆左向，或皆右向，则顺，仍为夫妇如初。如鞾底相对，或口相对，则逆，拔佩刀于两鞾之中，划土为界，妇入帐，裹其所有，索牲畜如数，驱而至母家。母家不纳，则插帐于邻近，曾无几时，帐中又闻人语矣。去之日，坦然无顾恋，即所生之儿女已成人，亦不能牵衣挽留。他日过故夫居，见新人，则反主为客，无一言相犯也。若已聘而未娶之妇，欲弃之，更易割席矣。

　　蒙古人有弃妇者，轻则凭坐家僧判决，重则告知该管王公与盟长，众曰可弃而后弃之。

　　坐家僧者，蒙帐廷蒙古僧，番帐廷番僧，坐家讽经，奉之若神明，能延及藏僧者，同族尤敬礼之。家有喜庆，僧为主持；大疑大计，以及口角细故，皆就决焉。甚或佃户抗租，僧往代收，则佃户无敢抗。邻里攘羊，僧出代索，则窃者无敢匿。其天性之畏僧，有不期然而然者。要之，藏王之令，不敌达赖、班禅，各部头目之令，亦不敌喇嘛远甚也。

　　回人婚嫁回人贵族婚姻必凭煤妁。吉期，以荆笆衬花毯坐女其上，红锦蒙头，舁至壻家，拜翁姑如礼.三日之中，戚串咸至，曰待喜，验有红，则设酒庆贺.酒名巴克逊，如绍兴酒。

　　鳏男寡女，则常齐集谟罕默德之墓而礼拜之，日以婚事叩问阿浑。阿浑翻阅经典，指众人队内一人云：「此人天已配定，勿误良缘。」即以男女所戴小帽互为易之，无敢违者，是名天定。亦有男女互相慕悦径自成婚托言父母遗属者，是名奉遗.婚婣不避同姓，以牛酒为聘，女至壻家，壻羞涩避之，旬日乃出。

　　新疆缠回婚嫁男子毁齿行割礼， 「 生四五岁割势皮一周。」 举家称贺.年稍长，则为朵斯。朵斯者，男女交好之辞也。配偶之制，惟同乳不婚。纳采、纳征，丰约视家之有无.事定，则延阿浑诵经，间立判书为信。亲迎日，新妇帕头骑马，导以鼓吹，至壻家，诵经成礼，易恰齐把什为妇人装束。 「 即双歧发辫也。」 其俗，女子于归，无过十五龄者。年逾二十，容色摧残，同于老妇.夫妻离异，谓之羊堆。 「 夫弃其妻者，家中杂物任妻取携，妻去其夫者，室中诸物均不得取。子归其夫，女归其妻，离异一年之内生有子女者，夫皆承认之。」 离异逾六月，始许更嫁娶，盖冀其悔而复合也。离异三次，回律无再合之条，傥欲合者，夫妻必与他人奸宿，始允复合。其法盖为人之轻于离异，耻之也，故妇人鲜有从一以终者。

