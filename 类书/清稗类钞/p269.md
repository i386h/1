<!-- { "loadSidebar": true } -->

　　秦淮妓女之方头鞋

　　干隆末叶，秦淮妓院之衣裳妆束，以苏为式，而彩裾广袖，兼效维扬。惟用睡鞋者颇少，咸以素帛制为小袜，似膝袴而有底，上以锦带系之，能使双缠不露，且竟夕不松脱也。其履地用方头鞋，如童子履而无后跟，即古靸鞋遗制，今之拖鞋也。灯影下曳之以行，亦复彳亍有致。

　　沪妓所着画屧

　　同、光间，沪妓所着画屧，镂空其底，中作抽屉，杂以尘香，围以雕纹，和以兰麝，凌波微步，罗韈皆芳。或有置以金铃者，隔帘未至，清韵先闻。且又有曳男子履者，绣以蝴蝶，虽镂金错采，制作精工，而行步则绝无婀娜之致矣。

　　高底

　　高底，削木为之，上丰下杀，略如弓形，缠足之妇女以为鞋底，欲掩其足之大也。垫于鞋之外者，谓之外高底，垫于鞋之内者，谓之里高底，取其后高而足尖向地也。自光绪戊戌天足会成立，天足渐多，高底少矣，端忠愍公督两江时且曾禁之。

　　假趾套

　　弓鞋三寸，窄窄凌波，潘妃之步，飞燕之舞，大都以纤足为贵。迨天足会起，六寸肤圆，不须迫抹，妇女皆用皮鞋，履声橐橐，如郑子游之革履。奈缠足者一时不能放大，则袜中实以棉，名曰假趾套。向之木底，装于跟后；今之绵套，塞于趾前。向之裹缠，惟恐鞋之大；今则放宽，犹虑鞋之小矣。

　　旗女之马蹄底鞋平底鞋

　　八旗妇女皆天足，鞋之底以木为之。其法于木底之中部，「即足之重心处。」凿其两端，为马蹄形，故呼曰马蹄底。底之高者达二寸，普通均寸余。其式亦不一，而着地之处则皆如马蹄也。底至坚，往往鞋已敝而底犹可再用。向以京师所制之形式为最佳，着此者以新妇及年少妇女为多。年老者则仅以平木为之，曰平底。其前端着地处稍削，以便于步履也。处女至十三四岁始用高底。

　　广州驻防之汉军妇女，异于他处之汉军，其妇女缠足者多，鞋与汉女略同。

　　南洋华侨妇女之鞋

　　南洋华侨妇女率天足，所曳之鞋，上以金线绣各种花样，以处女所绣者为最工，华侨以为馈赠厚礼，一双之值，往往达银币数十圆。

　　襁褓

　　襁褓始于三代，而今尚有之。襁，幅八寸，长一丈二尺，以缚小儿于背。褓，小儿之被也。粤妇之保抱小儿辄用之。

　　首饰

　　首饰，所以饰首之物，本兼男女而言之。《后汉书》曰：「后世圣人见鸟兽有冠角（　页）胡，遂作冠冕缨蕤以为首饰，凡十二章。」其后乃专指妇女头上所饰者而言。刘熙《释名》曰：「皇后首饰曰副。副，覆也。亦言副贰，兼用众物成其饰。上有垂珠，步则摇也。」《洛神赋》曰：「戴金翠之首饰，缀明珠以耀躯。」今则臂钏，指环之属，虽不施于首，亦通谓之首饰矣。

　　头面

　　头面，妇人首饰也，率为衣礼服时所用。《东京梦华录》云：「相国寺两廊，卖绣作领抹、花朵、珠翠、头面之类。」《干淳起居注》：「太上太后幸聚景园，皇后先到宫中起居，入幕次，换头面。」

　　徽章

　　徽，帜也。古以旗帜为旌别，故设徽章。今谓凡可为旌别之记号者，曰徽章。常用者以金银铜为之，暂用者以绸缎绫为之。

　　宝星

　　宝星，即勋章也。以镶嵌珍宝，光芒森射，故谓之宝星。凡五等，并于头二三等每等再分三级，计次序之数，共十有一。光绪辛巳，始由总理衙门奏定其制，专为国际上馈赠赏赉之品，其后亦以宠锡羣臣。

　　面巾

　　面巾，本就死者覆面之巾而言，以绢为之，方尺二寸，即《仪礼》所谓幎目，盖古之通礼也。然今之洗面者，亦称面巾，或称手巾。大别有二，一以水洗面时所用，一为拭尘秽时所用。

　　七分二

　　以棉纱所织之巾，本以拭汗秽，美容颜也，为舶来品。市肆售价，每方银币一角。角之重量为银七分二厘。粤市交易，向用银块，后虽流通银币，而仍合银块之重量以计算。巾之值为银七分二，于是遂以七分二呼巾矣。妓女留狎客夜宿，辄以一新巾拭秽，用毕，即弃之于水。故狎客之谑妓者，每语之曰：「何时可用七分二？」

　　布围

　　云南蒙自县妇女之出外也，手必执一伞。伞有布围，藉以遮首，欲使人不见其面目也。如有人揭开之，即为破坏古规，必与争。

　　云肩

　　云肩，妇女蔽诸肩际以为饰者。元之舞女始用之，明则以为妇人礼服之饰，本朝汉族新妇婚时亦有之。尤西堂尝咏之以诗，其诗云：「宫妆新翦彩云鲜，婀娜春风别样妍。衣绣蝶儿帮绰绰，鬓拖燕子尾涎涎。筵前拊鼓宜垂手，楼上吹箫许比肩。只恐巫山夜飞去，倩持飘带欲留仙。」光绪末，苏、沪妇女以髻低及肩，虑油之易损衣也，乃仿为之，特较小耳，以绒线所结者为多。

　　围巾

　　围巾者，以棉织品、毛织品为之，其佳者则为貂皮、狐皮。加于项，旋绕之，使风不入领以御寒。女子用之者为多，盖效西式也。

　　便顶

　　国初，官吏惟朝帽有顶。雍正丙午，始颁便顶式样，后之平时大帽所用者是也。其式圆，上如大珠，下以银盘盛之，高不盈寸。自一品至九品，分珊瑚、蓝宝石、青金石、水晶、明玻璃、砗磲、涅玻璃、金、银诸式，正从花素有差。干隆时，有请以知县用蜜蜡顶者，未准。旋有正七品以下及生监无金银花素之别。嘉庆己未，科臣特奏，细为厘剔。遵行年余，仍淆乱如初矣。

　　花翎

　　品官之大帽，饰以孔雀翎，施于冠后，犹古之珥貂也。以目晕之多寡为等差。目晕，即眼也。普通皆一眼，多者双眼、三眼。其初皆出于酬庸旷典，惟有功而蒙特恩者，始得赏戴。康熙时，福建提督施琅以平定台湾功第一，诏封靖海侯，世袭罔替。琅疏辞侯爵，恳照前此在内大臣之列，赐戴花翎。部臣议在外将军、提督无给翎例。圣祖特旨赐之。及粤、捻乱平，名器幸滥，汉员以军功得赐者甚多，且有双眼、三眼者。其后又定报捐花翎之例，于是五品以上之官，皆得援例捐纳，不复重视之矣。

　　亲郡王、贝勒为宗臣，例皆不戴花翎，惟贝子冠三眼孔雀翎，公冠双眼孔雀翎，为臣僚之冠。干隆中，顺承勤郡王泰斐英阿充前锋统领，乞花翎，高宗曰：「花翎乃贝子品制，诸王戴之，反失制。」傅文忠代奏，谓其年幼，欲戴以美观，始许之。因并赐皇次孙三眼翎，曰：「皆朕孙辈也。」由是亲郡王屡有蒙恩赐者。高宗且欲定五眼花翎为亲郡王定制，为和珅所阻，未果行。

　　大臣之赏戴双眼花翎者，固皆出于特恩，不能以捐纳而得。然领侍卫府管护军营、前锋营、火器营，銮仪卫，满洲五品以上各员及王府之头等护卫，亦得戴之。

　　内廷颁给花翎

　　国初视翎支极重，凡赏戴花翎者，必有非常之功。其花翎确由内廷颁给，惟许戴此一支，自己不得购用。非若捐例既开之花翎，尽人可捐，且须自置，与蓝翎一例也。

　　蓝翎

　　蓝翎亦为大帽之饰，以鹖羽为之。其色蓝，羽甚长，无眼。光绪时，有用花翎线扎之者，远望之似花翎，秩较卑而有功者，得赐用。旧例，如领侍卫府管护军营、前锋营、火器营、銮仪卫，六品以下及王府二等护卫以下者，皆得戴之。自粤、捻乱平，赏赐甚滥。及捐例开，且可纳赀以得之矣。

　　钗

　　钗为古笄之遗，秦穆王以象牙为之，周敬王以玳瑁为之，至秦始皇时则始以金银为之。朱竹垞尝咏之以词，调寄《踏莎行》，其词云：「金重难胜，翠匀如沐，爱他也有同心目。晓来寻惯枕函边，坐怀先绾香云束。小凤垂珠，小鱼衔玉。离愁夜半挑残烛。玉郎消息断红笺，背人潜把归期卜。」程子大有《咏钗和姚二叔慈》词，调寄《凤凰台上忆吹箫》云：「髻趁盘鸦，妆催堕马，籨衣欲下还停。有两枝龙凤，钿合装成。递向玉奴纤手，回皓腕自插殷勤。香盟负，簪边想坠，烛底敲频。销魂，帘前溜也，又拾向裙边。七宝斜横，傍檀郎茸帽，微印春痕。昨夜粉蛾窥焰，还曾剔一翦兰茎。和伊画，梦余蕤枕，暗损鸾纹。」

　　卍字簪

　　孝钦后好妆饰，化妆品之香粉，取素粉和珠屑、艳色以和之，曰娇蜨粉。即世所谓宫扮是也。宫簪翡翠之深绿，为世所罕有，两端各镶赤金卍字七个，曰卍字簪。宫粉既涂，翠簪毕插，辄取镜顾照数四也。

　　金气通

　　金气通，妇女之饰于首者也。光绪初，上海盛行之。似簪而中空，两端贯气以达。横于髻，可使室气输入发际。

　　红丝球

　　京师花市常有丝球出售，大如茶杯，中纳小铃，妇女争购之，簪于髻左。燕山孙橒曾有诗咏之云：「红丝结得彩球形，步屧行来最可听。想是怕招蜂蝶至，钗头也系护花铃。」

　　方胜

　　以两斜方形互相联合，谓之方胜。胜本首饰，即今俗所谓彩结。彩胜有作双方形者，故名。

　　夷妇以贝为饰

　　滇中近边夷妇以贝为饰，然昔时汉中之汉妇亦用之。一卉即五缗，亦曰苗，一缗即四首，一首即四妆，一妆即一枚也。

　　眼镜

　　眼镜，以玻璃片或水晶为之，所以助目力者。相传出自西域，明时始行于我国，亦名叆叇。《淮南子？泰族篇》：「欲知远近而不能教之以金目。」注目：「金目，深目。」疑即今之眼镜。

　　眼镜可分三种。一，用凹面玻璃，以补眼球内水晶体之凸隆过度，使得明视在远之物，是为近视镜。二，用凸面玻璃以补水晶体之过薄，而增其凸度，得明视目前微细之物，是为远视镜，大抵老人所用，故又称老花眼镜。三，用平面玻璃，以防尘埃避光线，是为平光镜。我国所制，皆以水晶为之。有色者，浅之为茶晶，深之为墨晶。自外国之托力克片输入，用水晶者遂少。咏眼镜者，查初白云：「隙光分日月，宿障埽云烟。」李星辉云：「白发几人非借力，红颜对尔独无情。」若以咏今之眼镜，「独无情」三字当易为「亦多情」，盖自光绪中叶以后，妇女之好修饰者，亦皆戴之以为美观矣。

　　鬼眼睛

　　平光眼镜，大抵以避尘沙之侵入目中为用者也。京师则有以魫为之者，略如普通之眼镜，曰鬼眼睛。

　　耳环

　　女子穿耳，带以耳环，自古有之，乃贱者之事。《庄子》曰：「天子之侍御不穿耳。」杜子美诗：「玉环穿耳谁家女？」其后遂为妇女之普通耳饰矣。程子大以《生查子》词咏之云：「小小亸齐眉，灼灼明如月。耳热那时情，背立樱桃雪。低触枕函声，巧绾连环结。蓦到洗妆初，卸入妆台侧。」

　　贵州苗女之耳环，大如钩，下垂至肩。富者多饰以珠贝，累累如璎珞。

　　鼻环

