<!-- { "loadSidebar": true } -->
　　洪秀全联合会党贵州民苗杂处，盗贼孔多，辄以烧香结会为名，黄平、天柱等寨尤着。苗人滚山越洞，曲折相通，官兵不能深入而穷搜之，猝难剿灭。湖南则贪黩之吏，抑价平粜，奸民李沅发遂揭竿而起。桂平富民韦正宝以家悬登仕郎门匾，屡遭差役讹诈，愤甚，亦倡乱，僭称王。故永昌、新宁之间，嚣然不靖。洪秀全方起事于金田村，阴与联络，声势日盛。县令贾某知其不轨，将为大患，诱而擒之，并搜获逆书数卷，入教名册十九本，白状大府，请治其党.时桂抚郑梦白中丞祖琛高谈镇静，自诩慈祥，每杀一人，诵佛三日，得贾禀，踌躇不能决.贾曰：「秀全耳目甚众，公视其罪可杀即杀之，不可则不如释之。若久系狱中，防不胜防，某等性命不足惜，如城池百姓何？」郑曰：「穷治株连，人命至重，宜即释之。」贾叹曰：「购捕经年，释之顷刻，此所谓纵虎入山为患无已也。」秀全既出，自以岁值道光丁未，适应红羊之劫，造具火器，反志益坚，始与官兵为难矣。

　　粤寇至苏，颇肆杀戮，而又诛求无艺。越三日，榜安民示于城门，纸色黄，字大盈寸，作宋体，上书太平天国某王部下某某统带等字样，其式略如羽士焚化之天表，四周饰以双龙彩边。统带见民心渐定，迁徙者日少，遂一变其初衷，驭下以严，有不守纪律者，许人民驰告，讯实正法，然卒无敢往言者。

　　玄妙观羽士某以观旁多积尸，一日晨起，持锄赴文笔塔后瘗之，为巡逻者所见，诘之，具以告，乃嗤曰：「老蛮子，好无理。（口咎）们替天行道，使死者归净土，早登极乐世界，尔乃违上帝旨，作妇女态耶。」即挥刃杀羽士，复脔割其肉，大啸而去。

　　秀全恒喜以魏武帝横槊赋诗自况，尝自撰楹联曰：「先主本仁慈，恨兹污吏贪官，断送六七王统绪；藐躬实惭德，望尔谋臣战将，重新十八省江山。」其正殿联曰：「维皇大德曰生，用夏变夷，待驱欧美非澳四洲人，归我版图一乃统；于文止戈为武，拨乱反正，尽没蓝白红黄八旗籍，列诸藩服万斯年。」其寝殿联曰：「马上得之，马上治之，造亿万年太平天国于弓刀锋谪之间，斯诚健者；东面而征，西面而征，救廿一省无罪良民于水火倒悬之会，是曰仁人。」或曰：「寝殿联为李秀成所儗，正殿联乃秀全自撰也。」时西人颇有助秀全者，洎见此联，遂成仇敌。

　　咸丰戊午，翼王石达开率众至杭，曾宣布求贤诏一篇，其文曰：「为招集贤才兴汉灭满以伸大义事。照得胡虏二百年，岂容而污汉家之土；英雄十八省，何勿尽洗夷尘之羞。慨自朱家之大纲不振，白山之小丑无良，三桂求援以揖外盗，八旗乘衅以入中邦。遂尔窃据我土地，毁乱我冠裳，改易我制服，败坏我伦常。薙发薙须，污我尧舜禹汤之貌；卖官卖爵，屈我伊周孔孟之徒。逼堂堂大国之英雄豪杰，俯首而拜夷人为君；合赫赫中原之子女玉帛，腆颜而惟胡虏是贡。为耻已甚，流祸无穷.有人气者理应切齿，怀公愤者益当密心。兹幸我真主代天除暴，翼王伐罪救民，求贤若渴，倚士为宾.凡多才多艺之俦，乃文乃武之侣，断不吝惜爵赏，从未埋没贤才。倘使兵卒尽力，何惧鞑子难诛.江南腾有王气，浙东岂无名贤.我国家适当戊午之年，克复杭州，尔庶士夙抱未伸之志，曷出茅庐.为此特行晓谕，仰尔一体士民，共知拱手事夷，是吾耻也。甘心忘汉，于心安乎？文天祥决不降虏，岳武穆誓必诛金，前哲堪羡，后辈当兴.从此龙起南阳，共挽红羊之劫；定教鹿逐北虏，惊散赤狗之羣.绥我士子，驱彼旗丁。胡妖既洗夫闽浙，义师再揭夫幽燕。又况尔省素称胜地，代产名流，三江毓秀，八川佑灵.我愧无能，未兴雕龙于八斗；人当有知，盍庆司马之三升。请抒宏愿，援救苍生。天下事苟可有为，个中人又何疑焉？若复甘心自弃，裹足不前，试思臣事胡种，何以对我汉人？倘其恢复旧业，大丈夫共快鼎革之心；勉建新猷，小将军敢歼咸丰之首。吴越王尚有生气，钱塘江不屈死虏。勋业壮河山之色，岂不休哉；姓名争史册之光，何其盛也！特此布告，咸使闻知。」

　　达开又有答曾文正公招降七律五章，其一云：「曾摘芹香入泮宫，更探桂蕊趁西风.少年落拓云中鹤，陈迹飘零雪里鸿。声价敢云空冀北，文章今已遍江东.儒林异代应知我，祇合名山一卷终.」其二云：「不策天人在庙堂，生惭名位掩文章。清时将相无专例，末造乾坤有主张。况复仕途多幻境，几何苦海少欢场。那如著作千秋业，宇宙长流一瓣香。」其三云：「扬鞭慷慨莅中原，不为仇雠不为恩。祇觉苍天方愦愦，莫凭赤手拯元元。三年揽辔悲羸马，万众梯山似病猿。吾志未酬人已苦，东南到处有啼痕。」其四云：「若个将材同卫、霍，几人佐命等萧、曹？男儿欲画麒麟阁，早夜当娴虎豹韬.满眼山河增历数，到头功业属英豪。每看一代风云会，济济从龙毕竟高。」其五云：「大帝勋华多颂美，皇王家世尽洪蒙。贾人居货移神鼎，亭长还乡唱《大风》。起自匹夫方见异，遇非天子不为隆。醴泉芝草无根脉，刘裕当年田舍翁。」盖文正当时以文学名，且以名儒自负，故诗中似讥似劝也。又有题壁诗一章云：「大盗亦有道，诗书所不屑。黄金若粪土，肝胆确如铁.策马渡悬岩，弯弓射明月。人头作酒杯，饮尽仇雠血。」其它若李世贤、冯云山、韦昌辉，亦皆能文诗。

　　傅善祥者，金陵女子也，容华媚冶，畅晓文词.粤寇破金陵，傅被掳在东王府。秀清悦其色，复爱其才，大加宠任，官以女丞相。一日醉，触秀清怒，罚荷校中庭。傅深自悔，因取秀清旧贻金条脱一双，解自着红罗诃黎子裹之，遗人还秀清，并附书曰：「殿左女丞相臣妾傅善祥，诚惶诚恐，死罪死罪，上书东王殿下。窃以臣妾遭逢高厚，福薄灾生，醉后失检，出言无状，冒犯于王。王赐臣妾死，妾何敢爱其死。今乃曲赐矜全，不加诛戮，仅予荷校，聊示薄罚.臣妾再生，实王所赐，犬马有知，能无感激。惟是臣妾自获罪以来，五中忧惧，神思惝恍，如失魂魄，藐兹孱弱，断难久存。蒲柳之质，虽见宥于风霜；蝼蚁之命，究莫保于旦暮。在臣妾猥以女流，忝叨异数，平章巾帼，宅揆绮罗，荣幸已极，死复何憾。但念未列妃嫔之队，而宠逾粉黛三千；特膺宰辅之权，而报乏涓埃万一。怅对玉葭，难倚托于今世；愿求环草，当衔结于来生。金条脱一双，王所嘉赉，临死遣使上缴，裹以红罗诃黎子，亵服不恭，藉寓亲爱。倘王异日垂念微劳，见物如见臣妾可也。伏惟起居万福，珍摄千金，不尽欲言，祈赐省览焉。」秀清循诵再四，摩弄二物，大不忍，急躧屣出。见傅荷校垂泪，即命脱其校。傅伏谢，掖之入，自是而优礼有加焉。

　　秀成工翰墨，喜亲文士。既据苏州，常于月夜泛舟虎邱，引杯觅句。有《感事》二律云：「举觞对客且挥毫，逐鹿中原亦自豪。湖上月明青箬笠，帐中霜冷赫连刀。英雄自古披肝胆，志士何尝惜羽毛。我欲乘风归去也，卿云横亘斗牛高。」「鼙鼓轩轩动未休，关心楚尾与吴头.岂知剑气升腾后，犹是胡尘扰攘秋。万里江山多筑垒，百年身世独登楼。匹夫自有兴亡责，肯把功名付水流！」

　　洪大全以事败被絷，献俘京师，途中题词云：「寄身虎口运筹工，恨贼徒不识英雄，漫将金锁绾飞鸿。几时生羽翼，万里御长风？一事无成人渐老，壮怀要问天公。六韬三略总成空。哥哥行不得，泪洒杜鹃红.」

　　又有曰陈金刚者，既破广西贺县，以李氏宗祠为府第，门前署联云：「王者命自天，谁敢化蛇当道，英雄居此地，何妨扪虱谈兵。」

　　粤寇以内讧而败，试观达开《我朝伤内祸》一诗，可想见之。诗云：「我朝伤内祸，嗟哉中心悲。忆昔诸豪流，并逐秦鹿驰.三户必亡秦，秦运朝露危。相与建大策，用以张四维.日月丽中天，重光会有时.天意讵易测，人事真难知。一朝杯酒间，白刃集殿帏。老夫自何辜，谁料丁乱离.城中少人行，鸡犬无安栖。洞洞血中路，宫禁失光晖。浮云黑惨淡，酸风向面吹。已矣复何言，去去将安归？」

　　蜀中会匪蜀中会匪，向分三级，而各以牌名别之。有所谓刘备牌者，其人皆渠魁也。次为关帝牌，则战士属之。又次曰张飞牌，则尽娈童矣。

　　大刀会及小刀会光绪丁酉，大刀会头目刘士端、彭桂林、赵天吉等愤耶稣教徒之跋扈，集党毁山东衮州府之耶稣教堂，戕德教士二人。大刀会者，亦白莲会之分支。首谋就擒。德人借口租胶州湾，复由政府偿恤费银二万四千两，赔筑教堂费银六万六千两，胶州湾租借期为九十九年，兼让以胶州至济南之铁道敷设权，沿铁道之矿山并准其开掘。

　　后又有小刀会者，亦白莲会之分支也。以德占胶州为名，借口御侮，希图起事。游勇马贼，所至啸聚，四出劫掠。致书德军，约期与战。德人电京师总理衙门，政府大惊，急命山东巡抚严防，后亦无事。

　　盖白莲会之徒，向祇与政府抗，自耶稣教案起而反抗洋人，遂肇义和团之乱.庚子，义和团起事。义和团亦白莲会之支流，号称能以念诵咒语避炮弹，以传习拳棒为宗旨，旗帜有「扶清灭洋」等语.蔓延于山东、直隶各地，毁耶稣教堂，虐杀耶稣教徒。其在京者，则围困使馆.八国联军入援，事后政府赔各国兵费，至四亿五千万两之巨。

　　锅匪光绪时，天津土棍之多，甲于各省，市井游民同居伙食，称锅伙，自称曰混混儿，又曰混星子，结党成羣，愍不畏死。津地鬬殴，谓之打羣架，每呼朋引类，人亦乐为之効劳，曰充光棍。甚至执持刀械，恣意逞凶，为害闾阎，莫此为甚。如被获到案，颇能熬刑，数百笞楚，气不少吁，口不求饶，面不更色，不如是则谓之摘跟兜。曾由当道奏准，严定条例，就地正法，乃将锅匪罗仲义、冯春华、魏洛先后处决，又将张庆和、丁乐然立笼站毙，此风因以稍戢。

　　何镜人为秘密党魁何镜人，相者也。尝以术游苏杭间，奔走达官贵人之门.然好作奇语，有中有不中，以是为人所称，其被辱者，亦数数见也。杭州旗营有某员求补佐领，贿将军，将军将许之。何阴知其事，见某，某问之曰：「吾于相当得佐领否？」何曰：「不定。若能馈我如将军之数，可必得。」某怒斥之，何大笑去。因某道谒将军，将军问寿，曰：「福寿两全。虽然，近有小厄，恐致颠踬.当有人进意外财，不取可免，取之必困。」将军自审无他，或佐领事耶，即却某贿.某闻而大恨，然无如何也。

