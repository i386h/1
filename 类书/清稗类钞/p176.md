<!-- { "loadSidebar": true } -->
　　官军既克天堡城，即所谓龙膊子者也，在太平门外，高踞钟山之顶，俯瞰城中。提督李臣典等与忠襄密商，排巨炮三层于其上，昼夜对城轰击，无一息停，城堞皆颓，寇不能立足。忠襄始下令军士各持柴草一束，掷之城下，高与城齐，示将由此登城者。寇并力严备，不暇他顾，又隔于柴草，不能瞭望。官军于近城龙膊子山之下，觅得一隧，乃前数月所开，为寇所觉而中废者。忠襄知其不复防此道，派千人由此挖至城下，实火药三万斤于其中，封筑完固，填以大石，口门留一穴，以粗竹数丈为引线，贯入穴。竹内用大布数匹，包火药，实之。及期，各军严阵以待。火始入时，但闻地中隐隐若雷声，约一小时之久，俄而寂然，众又以为不发矣，忽闻霹雳砰訇，如天崩地坼之声，城垣二十余丈，随烟直上，万众属目，咸见是城耸入云霄也。大石压下，击人于一二里外，死者数百人，诸军遂由缺口冲入。时同治甲子六月十六日也。

　　是时，扬州营参将袁笏庭大升率五百人死守塌口，奋勇夺城，入伪天王洪秀全府，先取其国玺，仅余十三人生还而已。

　　先是，咸丰癸丑粤寇之陷金陵也，募得一黔人善掘煤者，掘地道自仪凤门入。及官军围金陵，黔人复在军中，忠襄使挖地道自太平门入。得失系于一挖煤者之手，异矣。曾文正公既至金陵，修治缺口，镵石识其处，铭曰：「穷天下力，复此金汤。苦哉将士，来者勿忘。」

　　方金陵之克复也，李秀成挟秀全子福瑱及一心腹童出奔。福瑱年十五六，以不谙骑，马复劣，中道相失。秀成与童两臂满缠金条，别有金珠重物置于箧，以一骑负之。皇遽迷路，惫甚，小憩方山顶，遇樵者八人来，有识秀成者，问曰：「尔非忠王乎？」秀成曰：「若能导我至湖州，当以三万金为寿。」应之，相与下山归涧西村，因匿秀成于复室中。

　　八人中有陶某者，欲执秀成献之，又虑七人不从，将为所害。以有族人在李臣典营，将往告之。道经钟山，因至萧孚泗营，访其素识之火夫某，语及秀成事。火夫语亲兵，亲兵告孚泗，孚泗即使一人留陶，自帅百余骑往涧西村，执秀成以归，且尽没其珍宝，将并杀陶以灭口。火夫阴告陶，陶遁。孚泗竟以获秀成功，封一等男。越数日，七人者先杀陶，复以计诱孚泗亲兵火夫至村，寸磔之。曾文正闻其事，召七人至，诘之，皆自述无隐.文正奖其义，赏以白金七百两，皆不受而去。

　　或曰，金陵克复后，秀成从福瑱走南门，马足受伤，秀成以自乘马进，曰：「臣老矣，不足惜，主上速行！」以是秀成遂被擒。

　　秀成既被擒，文正尝亲延之上坐，排日宴饮，尊以宾师。秀成日书其起事始末，可数千字，积十余日乃毕。文气浩瀚，字体雄伟。文正阅毕，聚众传观，乃宝藏之，而令幕府诸人别拟，并张宴志永别.宴毕，秀成退入一室，举剑一挥，而头坠矣。临没之际，其应对仍和平自若，不亢不挠。

　　或曰，秀成尚有少子，兵燹后卖卜城南。盖当时已获而潜纵之者。

　　或曰，自粤寇恤王洪仁政、干王洪仁玕既偕秀全子福瑱就黄文金于湖州，此后遂不知福瑱之究竟。然仁玕、仁政实挟福瑱以就黄文金，而合为一股，复自湖州返广德，越宁国，出昌化。文金死，李远继、黄文英继之，循徽歙边，从建口趋绩溪，由遂安走开化，入广信，抵铅山。道泸溪，向云际关，窜光泽，而更至石城。诸寇处处相伪以福瑱，官军亦处处相惊以福瑱也。同治甲子九月九日，官军蹙之于山谷间，在广昌、石城之交，绕旁设伏，遂生获仁玕、文英。二十五日，始闻所俘牧马小儿之语，获福瑱于荒谷中。诸俘皆称为果幼主，果者，疑词也。盖前此江南、浙、赣诸军以幼主互相纷扰，忽无其人，恐干朝廷诘责，于是授意囚俘，于不知谁何所俘小儿之中，任择一人而强名为洪福瑱，更取年仅四岁不知人事之李其祥伴附之，聊以宣布证实。朝廷亦微知之，恐逋寇更伪挟以为名，而后患永无已时，故谓么么小丑，不值槛送京师，就磔于市。

　　或曰，美洲之旧金山有三合会，秘密结社之一也。其第一代始祖为齐福天，隐号为三水共合，而以排满为目的者也。

　　初，洪秀全曾遣洪仁玕使美，考察外事。曾忠襄将克江宁，仁玕挟福瑱赴广德，遂为黄文金迎入湖州。仁玕，福瑱胞叔也。时浙军攻湖州，大势亟亟，旦夕且破，仁玕谋于黄文金、黄文英、李远继、谭体元、杨辅清等，欲令福瑱他适，以存洪氏一线之胤，为他日恢复之渐.而知国中决不能容身，乃创避入美洲之议，众均赞成。文金欲挟仁玕往，仁玕不可，曰：「美洲识我者多，恐机事不密。辅王坚忍有急智，盍以属之。且东王与天王共首事，不可令澌灭无后。」众又从之。辅王为杨辅清，秀清弟也。仁玕有一西友，即前导之游美者，尚在左右，金石交也。仁玕以福瑱属之，资以财贿，涕泣而别，时福瑱年仅十六也。间关道路，屡濒于险，卒达上海而至美洲。辅清实从，遂为美洲三合会开幕之始祖。三水共合者，洪也；齐福天者，即洪福齐天，隐指洪福瑱也。

　　或曰，曾忠襄军初入城，福瑱逃赴徽境，就黄文金。然卒不达，走死江宁之牛首山，即方山也。牛首之峯为锐角，忠襄以一炮击平之，遂成方形，故更名方山也。

　　或曰，官军围金陵时，城中食尽，李秀成等知必不守，与各酋密议，令尽撤守城兵，各城皆不设备，并禁城中举火，兵卒伏匿僻隘，不许少动。官兵见城无守兵，登临瞭望，炊烟净绝，初疑为诈，仍未敢入。至三日，无声息，意为众皆逃，所余者空城耳，乃有两营官兵入城。见路无行人，屋无居者，愈入愈深，伏寇突起，截杀，即脱官军号衣。令各寇薙发，冒作官军，列炬夜出，其未薙发者，随之而逃。围城外各营官军，以为入城之两营复出，不疑其它。嗣见随后冲出者万人，乃知其伪，然仓猝间不能截击，故福瑱幸得逃生焉。

　　鲍武襄刘壮肃剿捻同治丙寅冬，捻寇任柱、赖汶光、牛洪、李允等由河南趋湖北，缘道驱胁，众逾十万，盘旋德安、安陆间，谋以一枝越襄河躏蜀疆；一枝屯湖北为声援；一枝闯武关，联西捻张总愚。

　　十二月辛卯，松军统领提督郭松林被围于沙冈集，受伤突走，其众大溃。丙午，树军统领总兵张树珊战死于杨家河。是时捻骑数万，劲疾慓悍，常以前队挑战，别选健骑绕出官军后路。官军凭村堡自固，罔敢与遌，捻势张甚，连陷应城、云梦、天门.旋弃城去，屯踞臼口、尹隆河，以窥安陆。于是鲍武襄公超总统霆军二十二营，合万六千人，刘壮肃公铭传总统铭军二十营，合万人，皆从南阳南下。霆军由襄樊，铭军由随枣，分路进剿，迭有斩擒。

　　时陕西回党四扰，官军又败于西捻，二寇交讧，鲍迭奉廷谕及大帅疆吏急檄，趣令西征以援关中。然因楚军败绩，东捻死咋不休，霆军遂为所绊，不得西。捻将北趋，遇霆军，折而南遁，复踞臼口。丁卯春正月，霆军、铭军会于安陆，捻走踞杨家埄、尹隆河等处，于是霆军驻臼口，铭军驻下洋港，期以庚午日辰刻进军夹击。

　　先是，鲍、刘意气不相下。鲍自谓宿将，歼勍寇，功最多，刘后起，战绩不如霆军远甚，意稍轻之。刘谓鲍勇而无谋，仅一战将才耳，顾闻其威名出己上，尤邑邑不怡。然此时，鲍志在协力剿捻，无他意也。刘召诸将谋曰：「度我军之力，可以破捻。若会合霆军而获捷，霆军必居首功，人且谓我因人成事。不如先一时出师，俟翦此寇，使彼来观，亦当服我铭军之能战也。」乃于庚午日卯刻，秣马蓐食，由下洋港逼尹隆河。捻队尽在隔岸，刘分五营留护辎重，躬率马步十五营，渡河鏖之。任柱以马队扑左军，牛洪扑右军，赖汶光、李允合扑中军。左军刘成藻五营先遇捻骑，不能支，败退渡河。任柱来攻中军甚急，惟右军唐殿魁击退牛洪，来援中军，中军亦已败退矣。羣捻萃于右军，唐殿魁及其营官吴维章、田履安等力战死之。殿魁，铭军之良也，师大奔，捻益纵，渡河追击，铭军崩溃。适霆军以辰刻践期而来，势如风雨，张两翼以蹴捻，酣战良久，呼声震十余里，大败捻众。刬毁杨家埄拖船埠、尹隆河捻馆数百，生擒老捻八千有奇，杀万余，夺获骡马五千余匹。救拔刘及刘成藻等于重围之中，暨铭军将士二千人。夺还铭军所失枪四百杆，号衣数千件，一切辎重军械，及刘之红顶花翎，俱于次晨送还刘营.是役也，铭军不先期出师，则不败。既败，无霆军救之，则必全军尽没.鲍强自抑，若无几微德色，刘内惭不可言。自以訾謷霆军久，邂逅击捻，一败一胜，虑为霆军所笑，益恚，不能自释。谋之主文案者，具牍报李文忠公，大旨调霆军既约黎明击贼，未能应时会师，铭军孤进，初获小胜，忽后路惊传有捻，队伍稍动，不知实霆军也。官军抽五营过河，还保辎重，捻瞷瑕来扑，以致大败。官军复奋与相持，会合霆军迎击，遂获全胜。李据以入告者如此。盖归咎他营，归功本营，固咸、同间用兵以来数十年之积习，不独铭军为然也。李新握兵符，亦颇虑鲍不秉节度，鲍疏陈获胜状，并据实咨李。李已先入刘言，幕府执笔者又稍有扬抑，军机大臣左都御史汪元方谓鲍超虚张战功，言尽不雠，彼既愆期贻误，又惊动铭军，以致大败，若科以失机与掩饰之罪，鲍超可斩也。

　　先是，左文襄尝密疏言鲍骄横，已面折之，左方将入关剿回寇，屡请廷旨趣霆军入关，其意盖欲朝′廷稍摧折之，然后罗为己用也。汪不省左之权略，颇笃信其辞，又不知鲍实有大功也。故平生遇事，不甚可否，此次持议独坚，且云不一惩艾，不足儆骄将，同列均以为疑，乃仅拟严旨责之。

　　鲍自败捻于尹隆河后，次日，即拔队穷追，连蹙之于直河，于丰乐河，于襄河边，杀一万数千，生擒四千，解散胁从万余，拔出难民二万，絷任柱、赖汶光、李允之妻，追至枣阳、唐县界。鲍自念破强贼，救铭军出险，功高，冀邀褒奖为荣.途次忽奉严饬，方悟铭军之归咎也。

