<!-- { "loadSidebar": true } -->
　　康藏卫分三区康、藏、卫实分三区，盖打箭炉以西、丹达山以东为康；丹达山以西，如拉萨等处，凡达赖喇嘛所属者为前藏，班禅喇嘛所属者为后藏。藏，即唐古忒也。藏之外乃为卫.今者卫已亡矣，藏已与英人立有条约矣，完全者仅一康而已。世人不知有康，一出炉关即谓之进藏，殆以其语文风俗相同，即视康为藏耶。抑以祇设驻藏大臣而无驻康大臣，即统名为藏耶？以风俗论，西宁、金川亦与藏同，固不得谓西宁、金川为藏也。

　　西藏西藏，古号乌斯，唐为土番，在青海西南，处万山之中。其地纵横连属者，南界云南怒江，北界西宁河源，西极后藏业尔钦之沙漠，东达打箭炉.后藏可分为二，曰喀齐，曰阿里。

　　由成都起程至打箭炉九百二十里，层峦峻岭，削壁悬崖，隔泸河势最险要，天时多寒少暑。打箭炉东一百三十里有泸定桥，即泸水也。初以铁索桥为渡，后亦有以木船渡人者，水涨则不可过，仍行桥上。桥长三十一丈一尺，宽九尺，施索九条，覆板于其上。水颇险恶，有大风，亦不可行，为通炉要隘。

　　郭达山在打箭炉东北一里，高七百余丈，时有青羊绕山而行。相传汉诸葛武侯七擒孟获时，命郭达至炉，于沙畦纳安炉造箭，故名。山上有郭将军庙，将军郭达也。

　　里塘在打箭炉西六百八十余里，天寒多雨雪，昔隶青海部。层峦迭障，道路纡回，为西藏要地。

　　巴塘在里塘南五百四十五里，土地饶美，气候暄妍，凡游边藏者，莫不停骖于此，几若上海，故有「内地苏杭、关外巴塘之谚」。然其地无城郭，无街道，汉、蛮杂处，寥寥百余户而已。其所以得此美名者，盖以地当冲衢，百货齐备，饮食衣服备极奢华，而又有种种名胜之区，供人游眺故也。山则峻标甲噶，水则流合金沙，昔为拉藏罕所属。去巴塘九百余里，地名乍丫，一大部落也。

　　金沙江之源，自达赖喇嘛东北乌泥乌苏流出，乌泥乌苏，译言乳牛也。其水名乌鲁乌苏，东南流入察木多，又东南流径中甸，入云南境塔城关，名金沙江；至丽江府，名丽江。

　　巴塘至察木多一千四百又五里，中隔乍丫，路出西北，天时无异里塘，三山环偪，二水合流，为西藏门户。界通川、滇，北河有四川桥，南河有云南桥。

　　澜沧江有二源，源于察木多之噶尔机杂噶尔山，名杂楮河，一源于察木多之济鲁肯他拉，名傲木楮河，二水会于察木多江巴林寺之南，名拉克楮河。流入云南境，为澜沧江，南流至车里宣抚司，为九龙江，流入缅甸境。

　　澜沧之西为哈拉乌苏，即禹贡之黑水，今云南所谓潞江也。其水出自达赖喇嘛东北哈拉诺尔，东南流入察木多，又东南入云南，为潞江。

　　拉哩在达隆宗西北，距察木多一千五百余里，天时严寒，山势陡险，无城郭，所属寺院，有堪布喇嘛主掌，兼第巴事。又有工布、江达在拉哩西南，工布僻处一隅，而江达则为西藏孔道。天时和暖，产稻米，有水田，绝域中之沃壤也。

　　黑水源出西藏之喀喇池，入潞江，至缅甸入海。渡黑水，行十余日，至乌思藏。乌思藏西南二千里，悬崖峭壁，积雪凝冰，山之巅清泉百道，奋涌争流，而四面羣山环峙，有如儿孙.西北走喀齐，西南走天竺，东北走甘陕，东南走川滇，为名山五千二百七十，奉为鼻祖，则昆仑山也。

　　渡析支，泝洄而上，四山中有沮洳场，约二百余里，泛滥不可数计，土名苦敦脑儿，译言星宿海，黄河发始之源也。

　　前藏东拉哩西一千零十余里，有达赖喇嘛坐床之所，曰布达拉寺，在布达拉山。布达拉山四面皆崇山峻岭，不生草木，殆古所谓铁围也。其中原隰平衍，南北约六七十里，东西约二百余里，中通藏江，自东北绕西北流。藏江之北北山之南，平地突起一石，其周五六里，高一里许，依山迭砌高楼十三层，形势庄严，则布达拉寺也。

　　罗卜岭岗，在布达拉西南十五里，为达赖喇嘛沐浴之所。水自藏布江引入池中，池有榭，壁绘诸佛像及青石梯，六佛升天之遗迹也。

　　由前藏行八日九百余里至后藏，地曰札什伦布。翁结巴寺则为班禅额尔德尼坐床之所。

　　三瞻西藏三瞻之地，两山抱护，形势险固，土肥产丰.道光中，工勒布盘踞其间，以劫掠行客为事，藏路不通。同治癸亥，蜀督骆文忠以内地兵丁不服水土，借藏兵攻破碉楼山寨，生擒工勒布，并剿其党，惟藏中垫军饷五十万，乃以其地偿于藏，仍由藏中派土司治理之。光绪丙申，瞻对土司有离心，蜀督鹿传霖调兵四营往剿，夺碉楼要口，藏中所委土司子重，以余党逃。官军报捷，鹿督乃改其地为州治，名曰定瞻州。

　　察木多察木多，旧名喀木，为西藏之头藏，据澜沧江上源萨楚河、鄂穆楚河会流之地，当打箭炉至前藏之中央，滇、蜀、羌、陇之孔道，藏东第一要隘也。番人所居，背倚南山，碉房深邃，洞宇萦回，坡下建营垒，筑市肆，商业殷盛，无异都会。有二桥，跨南河路通云南者为云南桥，跨北河路通四川者为四川桥，实往来通道也。

　　西康西康，古康、藏、卫三区之一也，东起打箭炉，西至丹达山，凡三千余里；南与云南之维西、中甸二厅接壤，北踰俄洛已达野番与甘肃交界，亦四千余里。其西南隅，过杂瑜外经野番境数日程即为英属。 「 宣统辛亥春，英人踰野番境在压壁曲陇树旗；是年夏，英国游击贝尔立由杂瑜取道野番境回国，均经边务大臣赵尔丰电政府与英交涉在案。」 西北隅毗连西宁，东南隅抵四川宁远所属各州县之境，东北隅为四川、甘肃之交。幅员辽阔，倍于川，等于藏，为西藏廓尔喀朝贡之大道，驻藏大臣出入之通衢。

　　历代不知经营，以地界于酋长，官为土司而自治者十之五，畀于呼图克图者十之一，流为野番者十之三，赏给西藏者十之一。光绪丙午秋，诏设边务大臣，渐将土司、呼图克图之地改土归流；野番之地征讨投诚；赏给西藏之地，如江卡、贡觉、桑昂、杂瑜、瞻对次第收回，均奏明设官，类伍齐、硕搬多、洛隆宗、边坝四部落亦以兵力收回之。此实宜由康设官，仍以丹达山巅为康、藏分界，则西康之疆域全矣。

　　西康之山康境之山甚多， 年终积雪， 人迹不能到者， 山虽高而无名， 统而名之曰雪山， 无地无之。 其人力所通之处， 山高有道路者番人名之曰拉， 无道路者名之曰热， 犹内地之山有穴者曰岫， 出脊者曰冈， 大而高凸曰嵩， 小而高曰岑， 锐而高曰峤， 卑而大曰扈之类也。 康为川， 藏通衢， 沿途大山与川交界者曰折 山， 自此前进则有高日山， 博浪工山， 三坝山， 大朔山，宁静山， 昂地山， 王卡山， 恩逹山， 瓦合山， 与西藏交界者曰丹达山。 此数山者， 盛夏之时， 天阴则雪； 秋冬及春， 有时大雪封山， 不能行路， 驿站亦有阻雪之日， 此指大道而言也。 小路之山如甘孜赴德格之濯拉， 德格赴昌都之热垭， 巴塘赴盐井之觉陇， 白玉赴德格之恩作拉， 登科赴召渠之恩科， 亦皆高而积雪。 此外尚多， 不能历数， 惟登高一览， 则众山俱小矣。

　　腾吉里湖腾吉里湖为西藏第一大湖，在拉萨西北，高于海面四千六百四十米突，东西长而南北狭，四周约七十七里。湖水极净，与雪峰相映，最为奇观，水含多量盐分，带苦味。以气候寒冷，湖水易冰，际严冬则湖面如镜，土人常往来于冰上。每年五月始裂，声闻于四远.岭左地势梅江， 韩江为广东通渠， 江岸名城有潮州， 嘉应州。 梅江下流会韩江以入海， 而锁钥于汕头， 连山由南条分支， 蜿蜒北走， 濒海揭阳， 潮阳诸山尾闾于是， 如神龙舒爪， 左右拱绕， 两端兀峙， 成马屿口， 口外则云飞波走， 莽无涯涘矣。 口内水深且无沙线， 故为南方之良港。 口内有崎碌（去石改山）炮台， 形势颇利， 近则渐废， 炮亦寙陋， 石磴苔荒， 大旗风冷， 寺台老兵种菜煨芋而外， 无所事也。

　　榆林港广东崖州有榆林港，最深，可泊大兵舰，为我国第三船澳。某督在粤时，拟于琼州府城外设守，经营榆林港，筹有定款，购有极巨之炮数十尊。及李瀚章继任，则以台炮无用，尽举以赠直督。

　　粤西异境天开粤西山水奇特，往往异境天开.相传某邑乡人樵采，至一峭壁，无可攀跻，其下忽露洞口，蛇行而入，屈曲十余丈始见天日，高山平原，清流嘉荫，靡所不有。出以语众，且撷幽花异果，以证其实。好事者入而迹之，则有宫室废址，及汉篆碑版，不知避秦世外者，何以入而复出也。厥后，邑人往游者繁，宰官迷信最深，以为必系鬼神之域，惧干幽谴，固以泥丸，日久遂失所在矣。

　　广西省城形胜广西省城居全省之北，与湖南接境二百余里，形势雄劲。将至城垣，羣峰攒簇，仅一线通路，南则面对府江，对岸亦环以诸山。其陆程，至边关二千余里，极崎岖，间无宿店。水程则由府河下梧州，绕上左右江过浔州、南宁，亦在三千里外。滩石阻梗，水浅时，月余始达，一遇江涨，则立须停舟，更多危险.光绪壬午，法越事起，转运维艰，即文报急递，动须半月，当路颇以为忧.以全境四至论之，改省南宁，则要害适中，于边防大计，呼吸可通。且市廛繁盛，舟楫四达，实为水陆冲途，滇、广、越南百货出入，与梧州相等。边地戍兵，转饷轮班，皆必由之路，开府于此，真足控制中外也。其后省垣仅通湖南一路，荒陋之状，不可名言，世号为第一瘠省，信然。

　　云贵山水云南山多平坦，多高厚，水多清冷，土多黄.贵州山多槎枒，多深阻，水多湍悍，土多沮洳。

　　滇省水道滇省水道甚稀，每有一溪一川，皆以江或海名之，大理之洱海，漾濞之漾濞江与澜沧江，不过大山间一百余尺阔之巨流耳，以视江浙之太湖，不知当以何物名之。顾江浙人之视丘为山，要亦与滇人之以川名海，同一浅见也。

　　坝子滇人称平原为坝子，坝子有数方里者，有十余方里者，有数十方里者，大小不等。至其所谓坝子，非从前之府治，即州县治，或大村落。盖云南全省，本属岭地，山岭居十之七，一遇平原，即相其地势，以为府治，以为州县治，或人民集居，因成村落。至若居民数户，依稍平之坡筑室而居，以种玉蜀为生者，则名之为铺，而不名之为坝子。且坝子多在两山之间，往往将至一县或一大村，当下坡时，即先见万山围绕中平地一片，惟其形几如釜底，推以理想，千百年前或本一大河也。

