<!-- { "loadSidebar": true } -->
　　第三则钞录　书之所以贵钞录者，以其便于诵读也。历代好学之士，皆用此法。所以有刻本，又有钞本，有底本。底本便于改正，钞本定其字画。于是钞录之书，比之刊刻者，更贵且重焉。况书籍中之秘本，为当世所罕见者，非钞录则不可得，又安可以忽之哉！从未有藏书之家而不奉之为至宝者也，则其道固不可不讲也。宋人钞本最少，字画墨气古雅，纸色罗纹旧式，方为真本。若宋纸而非宋字、宋跋，宋款而非宋纸，即系伪本。或字样纸色墨气，无一不真，而图章不是宋镌，印色不旧，割补凑成，新旧相错，终非善本。元人钞本亦然。常见古人稿本，字虽草率，而笔法高雅，纸墨图章色色俱真，自当为希世之宝。以宋、元人钞本，较之宋刻本而更难也。明人钞本，吴门朱性甫、钱叔宝子充治手钞本最富，后归钱牧翁。绛云焚后，仅见一二矣。吴宽、柳佥、吴岫、孙岫、太仓王元美、昆山叶文庄、连江陈氏、嘉兴项子京、虞山赵清常、洞庭叶石君诸家钞本，俱好而多，但要完全校正题跋者，方为珍重。王雅宜、文待诏、陆师道、徐髯翁、祝京兆、沈石田、王质、王穉登、史鉴、邢参、杨仪、杨循吉、彭年、陈眉公、李日华、顾元庆、都穆、俞贞木、董文敏、赵凡夫、文三桥、湖州沈氏、宁波范氏、吴氏、金陵焦氏、桑悦、孙西川，皆有钞本甚精。新钞，冯已苍、冯定远、毛子晋、马人伯、陆敕先、钱遵王、毛斧季各家，俱从好底本钞录。惟汲古阁印宋精钞，古今绝作，字画纸张，乌丝图章，追摹宋刻，为近世无有。能继其作者，所钞甚少。至于前朝内阁钞本，生员写校者为上。《文苑英华》、《太平广记》、《太平御览》、《百官考传》、《皇明实录》等书，大部者，必须嘉隆钞本方可，若内监钞本、南北监钞本，皆恶滥不堪，非所贵也。余见叶石君钞本，校对精严，可称尽美。钱遵王钞录书籍，装饰虽华，固不及汲古之多而精，石君之校而备也。古人钞录书籍，俱用黄纸，后因诏诰用黄色纸，遂易以白纸。宋、元人钞本用册式，而非汉、唐时卷轴矣。其记跋校对，极其精细，笔墨行款，皆生动可爱。明人钞本，各家美恶不一，然必有用之书，或有不同常本之处，亦皆录而藏之，然须细心紬绎，乃知其美也。吴匏庵钞本，用红印格，其手书者佳。吴岫、孙岫钞用绿印格，甚有奇书，惜不多见。叶文庄钞本，用绿墨二色格，校对有跋者少，未对草率者多，间有无刻本者，亦精。至于《杨诚斋集》、《周益公集》、《各朝实录》、《北盟会编》、《校正文苑英华》等书，虽大部，难以精钞，亦不可忽，但须校正无讹，不遗漏为要耳。大凡新钞书籍，已属平常，又弗校正，难言善也。凡书之无处寻觅者，其书少，必当另钞底本，因无刻本故也。若钞录精工，则所费浩繁，虽书写不工，亦必珍之重之，留为秘本。前辈钞录书籍，以软宋字小楷颜、柳、欧字为工，宋刻字更妙。摹宋板字样，笔画均匀，不脱落，无遗误，乌丝行款，整齐中带生动，为至精而美备。序跋、图章、画像，摹彷精雅，不可呆板，乃为妙手。钞书要明于义理者，一手书写，无脱漏错误，无破体字，用墨一色，乃为最善。若钞底本，大部书，用行书为上，草书亦可，但以不差落为主。若字好而不明文理者，仅可印钞而已。钞本书，画图最难，用白描法，运笔古雅秀劲为主，人物画像要生动，又要清雅而端庄，方为合式。有《皇宋五彩画本本草图经》最精工，集天下名手，着色画成。又有白描《列女传》、《孝经》等书，无出其右者。近时钱遵王有五彩着色画本，《香奁集》、白描《卤簿图》、《营造法式》、《营造正式》等书，虽弗及前人，今亦不可得矣。所以钞录书籍，亦非易事也，识者鉴之。

　　第四则校雠　校雠书籍，非博学好古勤于看书而又安闲者，不能动笔校雠书籍。所以每见庸常之人，校书一部，往往弗克令终，深可恨也。惟勤学好问隐居君子，方能为之。古人每校一书，先须细心紬绎，自始至终，改正字谬错误，校雠三四次，乃为尽善。至于宋刻本，校正字句虽少，而改字不可遽改书上。元板亦然。须将改正字句，写在白纸条上，薄浆浮签，贴本行上，以其书之贵重也。凡校正新书，将校正过善本对临可也。倘古人有误处，有未改处，亦当改正。若明板坊本、新钞本错误遗漏最多，须觅宋、元板旧钞本、校正过底本或收藏家秘本，细细雠勘，反复校过，连行款俱要照式改正，方为善本。若古人有弗可考究无从改正者，今人亦当多方请教博学君子善于讲究古帖之士，又须寻觅旧碑版文字，访求藏书家秘本，自能改正。然而校书必数名士相好，聚于名园读书处，讲究讨论，寻绎旧文，方可有成，否则终有不到之处。所以书籍不论钞刻好歹，凡有校过之书，皆为至宝。至于字画之误，必要请教明于字学声韵者，辨别字画音释，方能无误.古用雌黄校书，因古时皆用黄纸写，装成卷轴，故名黄卷，其色相同，涂抹无痕迹也。后人俱用白纸钞刻，又当用白色涂抹。今之改字，用淡色青田石磨细，和胶做成锭子，磨涂纸上，改字最妙。用铅粉，终要变黑，最不可用。若大部书籍，延请多人分校，呈于总裁，计日乃成。若校正刊刻，非博雅君子有力而好古者，不能也。书籍上板，必要名手校正，方可刊刻。不然，枉费刻资，草率刻成，不但遗误后人，反为有识所笑。惜乎古今收藏书籍之人，不校者多，校者甚少。惟叶石君所藏书籍，皆手笔校正，临宋本，印宋钞，俱借善本改正，博古好学，称为第一。叶氏之书，至今为宝，好古同嗜者赏识焉。

　　第五则装订　装订书籍，不在华美饰观，而要护帙有道，款式古雅，厚薄得宜，精致端正，方为第一。古时有宋本、蝴蝶本、册本各种订式，书面用古色纸，细绢包角，裱书面用小粉糊，入椒矾细末于内，太史连三层裱好，贴于板上，挺足候干，揭下压平用，须夏天做，秋天用。折书页，要折得直，压得久，捉得齐，乃为高手。订书，眼要细，打得正而小，草订眼亦然，又须少，多则伤书脑，日后再订，即眼多易破，接脑烦难.天地头要空得上下相称，副页用太史连，前后一样两张，裁要快刀，截方平而光，再用细砂石打磨，用力须轻而匀，则书根光而平，否则不妥。订线用清水白绢线，双根订结，要订得牢，嵌得深，方能不脱而紧，如此订书，乃为善也。见宋刻本衬书纸，古人有用澄心堂纸，书面用宋笺者，亦有用墨笺洒金书面者，书签用宋笺藏经纸古色纸为上。至明人收藏书籍，讲究装订者少，总用棉料古色纸，书面衬用川连者多。钱遵王述古堂装订书面，用自造五色笺纸，或用洋笺书面，虽装订华美，却未尽善，不若毛斧季汲古阁装订书面，用宋笺藏经纸、宣德纸，染雅色，自制古色纸更佳。至于松江黄绿笺纸，书面再加常锦套，金笺贴签，最俗，收藏家间用一二。锦套须真宋锦或旧锦、旧刻丝，不得已，细花雅色上好宫锦则可，然终不雅，仅可饰观而已矣。至于修补旧书，衬纸平伏，接脑与天地头，并补破贴欠口，用最薄棉纸熨平，俱照补旧画法，摸去一平，不见痕迹，弗觉松厚，真妙手也。而宋、元板有模糊之处，或字脚欠缺不清，俱用高手摹描如新，看去似刻，最为精妙。书套不用为佳，用套必蛀，虽放于紫檀香楠匣内藏之，亦终难免。惟毛氏汲古阁用伏天糊裱，厚衬料，压平伏，裱面用洒金墨笺，或石青、石绿、棕色、紫笺，俱妙。内用科举连裱里，糊用小粉，川椒、白矾、百部草细末，庶可免蛀。然而偶不检点，稍犯潮湿，亦即生虫，终非佳事。糊裱宜夏，折订宜春。若夏天折订，手汗并头汗滴于书上，日后泛潮，必致霉烂生虫，不可不防。凡书页少者宜衬，书页多者不必。若旧书宋、元钞刻本，恐纸旧易破，必须衬之，外用护页，方妙。书签用深古色纸裱一层，签要款贴，要整齐，不可长短阔狭上下歪斜，斯为上耳。虞山装订书籍，讲究如此，聊为之记，收藏家亦不可不知也。

