<!-- { "loadSidebar": true } -->
　　诏定官民服饰

　　国朝冠服，纯用辽、金、元遗制，论者皆能言之。而太祖即位盛京，已有旨更定章服。世祖初定鼎时，尚沿明制。顺治丁亥，谕范文程、刚林、祁充格曰：「文职衙门不可无领袖，今尔衙门较前改大，尔三人可用珠顶玉带。」

　　国初，牧令之坐堂及下乡也，亦袭明代衣冠之旧。盖不如是，则人民不能知其为官，抗不服从耳，后始以渐改革。

　　是年十一月，复诏定官民服饰之制，削发垂辫。于是江苏男子，无不箭衣小袖，深鞋紧袜，非若明崇祯末之宽衣大袖，衣宽四尺，袖宽二尺，袜皆大统，鞋必浅面矣。即幼童，亦加冠于首，不必逾二十岁而始冠也。

　　国初，人民相传，有生降死不降，老降少不降，男降女不降，妓降优不降之说。故生必从时服，死虽古服无禁；成童以上皆时服，而幼孩古服亦无禁；男子从时服，女子犹袭明服。盖自顺治以至宣统，皆然也。犹不解妓降优不降之说，及国初秀才、举人之犹服明服耳。

　　高宗仁宗垂意服饰

　　高宗在宫，尝屡衣汉服，欲竟易之。一日，冕旒袍服，召所亲近曰：「朕似汉人否？」一老臣独对曰：「皇上于汉诚似矣，而于满则非也。」乃止。

　　或曰，巴克什达海库尔缠尝劝高宗用明代服饰，高宗曰：「我辈若宽衣大袖，则左佩弓，右挟矢，忽遇硕翁科罗巴图鲁劳萨，挺身突入，能御之乎？我国士卒初有几何，因娴于骑射，所以野战则克，攻城则取，天下盛称我兵，曰立则不动摇，进则不回顾也。」

　　列朝鉴于北魏之崇效汉俗，因以自弱，故力欲保存其固有尚武之俗。康熙以后，八旗子弟渐有不习骑射即于文弱者。圣祖迭加申饬，垂为厉戒，后且及于妇女。干隆己卯，高宗谕曰：「此次阅选秀女，竟有仿汉人妆饰者，实非满洲风俗。在朕前尚尔如此，其在家，恣意服饰，更不待言。嗣后但当以纯朴为贵，断不可任意妆饰。」此一事也。乙未又谕曰：「旗妇一耳带三钳，原系满洲旧风，断不可改节。朕选看包衣佐领之秀女，皆带一坠子，并相沿至于一耳一钳，则竟非满洲矣，立行禁止。」此又一事也。嘉庆甲子，仁宗谕曰：「今镶黄旗汉军应选秀女，内缠足者竟至十九人，殊为非是。此次传谕后，仍有不遵循者，定将秀女父兄照违制例治罪。」此又一事也。

　　服饰沿革

　　国初，袍褂有用红绿组绣者。其后吉服用绀，素服用青，无他色矣。康熙朝花样，有富贵不断、江山万代、历元五福诸名目，又有暗纹蟒服，如宫制蟒袍而却组绣者。袍褂皆用密线缝纫，行列如绘，谓之实行。袖间皆用熨折如线，满语名曰赫特赫。后惟蟒袍尚用之，他服则无之矣。

　　燕居无着行衣者。自傅文忠公征金川归，喜其便捷，名得胜褂，其后无论男女，燕服皆着之。色料初尚天蓝，干隆中，尚玫瑰紫，末年，福文襄王好着深绛色，人争效之，谓之福色。嘉庆时，尚泥金色，又尚浅灰色。夏日纱服皆尚棕色，贵贱皆服之。衬服初尚白色，嘉庆时，尚玉色，又有油绿色，国初皆衣之，殆沿前代绿袍之义。高宗恶其黯然近青色，禁之。嘉庆时，优伶皆用青色倭缎、漳绒等缘衣边，以为美饰，如古深衣。奴隶辈皆以红白鹿革为背子。

　　士大夫燕居，皆戴便帽，其制如暖帽而窄其檐，上用红片锦或石青色，缘以卧云，如葵花式，顶用红绒结，顶后垂红缦尺余，老少贵贱皆冠之。惟老人夏日畏早凉，用青缎缝纫衬凉帽下，如帽头状，初不以为燕服也。至毡帽之尚沿明式，皆农夫、市贩之服，人皆贱之。嘉庆时，盛行帽头，蟠金线组绣其上，且有以明珠、宝石嵌之者，如古弁制，惟顶用红绒结顶，稍异耳。士大夫皆冠之。春秋间徜徉市衢，欲求一红缨缀冠者，未易见。毡帽，则以细毯为之，檐用紫黑色，或有缀金线蟠龙为饰者，非复往日朴素，为士大夫冬日之燕服。往日便帽之制，不复覩矣。

　　大内之服饰

　　后、妃、主位以及宫眷之常衣，皆窄袖长袍，髻作横长式，可尺许，俗所谓把儿头者是也。

　　江浙人之服饰

　　江、浙之服饰，不仅大异于北，即在南方，亦为特殊。苏州风俗浇薄，康熙时之服饰，奇邪已甚，时有作吴下谣者，可想见之。谣云：「苏州三件好新闻，男儿着条红围领，女儿倒要包网巾，贫儿打扮富儿形。一双三镶袜，两只高底鞋，到要准两雪花银。爹娘在家冻与饿，见之岂不寒心？谁个出来移风易俗，唤醒迷津，庶几可以辟邪归正，反朴还醇。」

　　光绪中叶以降至宣统，男子衣皆尚窄，袍衫之长可覆足，马褂背心之短不及脐，凡有袖，取足容臂而已。帽尚尖，必撮其六折，使顶尖如锥，戴之向前，辄半覆其额。其结小如豆，且率用蓝色。腰巾至长，既结束，犹着地也，色以湖或白为多。

　　顺、康时，妇女妆饰，以苏州为最时，犹欧洲各国之巴黎也。朱竹垞尝于席上为词，赠妓张伴月，有句云：「吴歌《白纻》，吴衫白纻，只爱吴中梳裹。」

　　上海繁华甲于全国，一衣一服，莫不矜奇鬬巧，日出新裁。其间由朴素而趋于奢侈，固足证世风之日下，然亦有由繁琐而趋于简便者，亦足见文化之日进也。衣由宽腰博带，变而为轻裾短袖，履由高底仄头，变而为薄底阔面，皆于作事行路，良多利益。光绪末，暑则鵰毛扇，寒则风帽、一口钟。鵰毛扇价甚昂，一柄须十余金，后则易之以五寸之纸折扇，廉而且便，风帽、一口钟亦易以大衣。此由繁琐而趋于简便之一端也。

　　光绪时，沪妓喜施极浓之胭脂，因而大家闺秀纷纷效尤，然实始于名妓林黛玉，盖用以掩恶疮之斑者也。自女学堂大兴，而女学生无不淡妆雅服，洗尽铅华，无复当年涂粉抹脂之恶态，北里亦效之。故女子服饰，初由北里而传至良家，后则由良家而传至北里，此其变迁之迹，极端相反者也。

　　汴人之服饰

　　汴中男女衣服，喜用青、蓝两色土布，洋布极少，绸缎更稀。孩童则红衣为多，甚至上下通红，名曰十二红。妇女则衣长袖大，裤必扎腿，然不着裙，髻圆足小，面抹浓粉。行路时，老幼均用拐杖拄之，或且策蹇以代步，宣统时犹然。

　　归化人之服饰

　　山西归化城男女衣帽无别，惟女子以珊瑚、玛瑙相累作坠。耳环长寸余而下锐。卷黑布如筒，贯发其中，垂于两肩。亦有耳垂两环者。项带银圈，或数珠。红锦作帕，有以八字分贴项后者。习尚最重帽，以露顶为羞。

　　陕西人之服饰

　　国初，汉中风俗尚白，男女皆以白布裹头，或用黄绢，而加白帕其上，或谓为诸葛武侯带孝，后遂相沿成俗。汉中太守滕某严禁之，始渐少。西凤诸府亦然，而华州、渭南等处尤至。凡元旦吉礼，必用素冠白衣相贺也。

　　甘肃人之服饰

　　甘肃地左僻，服饰朴素，尤甚于陕。光绪时，民皆衣褐，《孟子》所谓「褐宽博」是也。褐以羊毛织成，有粗细二种，粗者可御寒，细者中有微孔，可袪暑。同、光间，回匪猖獗，左文襄公度陇，始申命将吏，辟道路，徕商旅，劝种棉，习织布，且自携南方百蔬之种移植金城，于是甘人始得衣絮布矣。

　　太平人之服饰

　　四川太平气候和煦，与巴塘、里塘相类。然以风多而寒，五月披裘，不以为异。衣非布帛，其取材也，粗者为羊毛所织之毪子，精者为羊领下白毛所织之氆氇。色尚紫，长短不一。女所服必长，以无袴也。衣亦有以呢或羽毛为之者，然绝少。至皮帽、革靴，非家富而充里正者，不能具也。

　　男女均喜以布帕包头，以价廉耐久，且暖于帽也。妇女常衣，多青蓝二色，如遇年节及庆贺事，则尚红绿。衣宽博，不着裙，面不施脂粉，发髻不笼以丝网。小儿未成童者，于项上荷银圈，妇女亦多效之以为美观。

　　女不梳沐，首如飞蓬。间亦有结辫之处女，然皆盘于首而不下垂。耳环较之内地大数倍，与戒指皆嵌珊瑚。手钏多以银为之。胸悬蜜蜡串。亦衣皮，若暖，即卸之，围于腰。

　　川西人之服饰

　　川西之布拉克底部落、巴旺部落，男女服饰，与金川略同。惟未嫁女子无裙裤，上衣尤短窄，用麻枲、羊毛杂组若贯钱索数百条，长近尺许，束腰际，垂揜前阴，如帘箔然。取兽革裹其尻，股髀以下赤露无纤缕。风吹日晒，色若炙脯，贫富皆然。土人云，处女耻言裙袴，盖必嫁后而始具也。

　　索伦达呼尔人之服饰

　　索伦达呼尔人以狍头为帽，双耳挺然。披狍服，黄毳蒙茸。至夏，则妇女多跣足。

　　乌兰察布盟人之服装

　　蒙古男妇之服相同，均甚宽大。男子衣色多蓝紫，女子衣色多红绿。靴帽之制，亦无分别。衣前后开衩。男妇就地遗矢，衣覆于地。冬之裤无衬，夜亦无被，卧时以足踢衣领，倒覆于身。然妇女亦能自制衣服。

　　乌兰察布盟未嫁之女均梳辫，如壮男。既成婚，乃梳双髻，盘两耳旁，垂两颊，以方二寸许之银片夹之，上嵌珊瑚等物。额有护发银片一枚，后脑银片大小各三，均镶嵌珍宝。耳环下坠，练长尺许，下缀三小繐，如鞭鞘然。王公格格之护发饰品，则以金制，耳环之外，又有抹额，以珠钻、珊瑚缀结而成，光耀夺目。贫者护发以银片，无镶嵌，亦有以白铜嵌色石、玻璃而成者，亦奇丽可观。妇女妆饰均运自归化。

　　男女胸前皆置一佛，曰怀中佛，男以铜制，女以布制。苟有获罪于其佛者，则视为不共天日之仇。佛之外又有牟尼珠一二串不等，晨起必手牟尼，闭目叩齿，诵佛号数百遍。

　　喇嘛衣尚黄紫，位尊者首无纬暖帽，顶覆黄缎，式如牛角，角尖披散黄绒，马褂外套皆黄缎，履官靴。次者帽平顶，顶亦黄缎，间有红缎者。位低之喇嘛，通常服紫呢袍，黄带束腰，诵经时外罩紫袈裟。

　　郭尔罗斯人之服饰

　　内蒙古之郭尔罗斯人，大率有冠带，冠上顶珠，青、黄、赤、白之色皆有之，台吉之多可以想见。其壮丁则曰奴才，无冠带，派入札萨克府当差。札萨克任意赐各种顶戴，于是章服亦与齐民有别。台吉家之男丁，一堕地即为台吉，故台吉之增益无量。其奴才则台吉役之，札萨克役之，因无人权，则遁为喇嘛。喇嘛势力赀产，无一不优胜于平民。青海蒙古则不然，盟长与旗主皆役使部众，「不论旗主封爵等级，部众皆呼之曰王爷，称各旗之福晋、命妇概曰王娘。」然不得任意赏给顶带。其于部众，概谓之百姓。百姓有功，旗主禀由青海长官赏以顶翎，百姓可与长官直接也。惟章京之家，冒名顶替者多。家有章京，其兄弟子侄已成丁者，皆可代为章京。然有要事，仍须本身出以办公，家属不得代之。

