<!-- { "loadSidebar": true } -->
　　定例，紫貂马褂，为皇上打围时所御之衣，虽亲王、阁部大臣等，不能僭用。然道、咸以降，京官之翰詹科道，及三品外官与有三品衔或顶戴者，亦无不翻穿以自豪矣。

　　羊皮贵羔而贱老，而口外有一种曰麦穗子者，皮软毛长，形如麦穗，价值最贵，俗又名之为萝葡丝。大僚奉差口外，必以此为裘。盖口外风高，非此不足以御寒也。

　　带膆貂褂

　　带膆貂褂，胸及两肩均有白色毛，即貂之膆皮也。咸、同间，得蒙恩赐者仅二人，一徐相国郙，南斋供奉，上解以赐之，酬其笔墨之劳也。一李文忠公鸿章，则以穆宗题主，文忠襄提于侧，故叨异数。至光绪朝，则孝钦后常以之赏赐臣下矣。

　　马褂

　　马褂较外褂为短，仅及脐。国初，惟营兵衣之。至康熙末，富家子为此服者，众以为奇，甚有为俚句嘲之者。雍正时，服者渐众。后则无人不服，游行街市，应接宾客，不烦更衣矣。

　　黄马褂

　　凡领侍卫内大臣、内大臣、前引十大臣、护军统领、侍卫班领，皆服黄马褂，巡幸扈从銮舆，藉壮观瞻。其御前、干清门大臣、侍卫及文武诸臣，或以大射中候，或以宣劳中外，必特赐之，以示宠异。及粤、捻乱定，文武勋臣得之者甚多矣。

　　对襟马褂

　　得胜褂，为马褂之一种，对襟方袖。初仅用之于行装，俗称对襟马褂。傅文忠征金川归，喜其便捷，平时常服之，名曰得胜褂，由是遂为燕居之服。

　　大襟马褂

　　马褂之非对襟而右袵者，便服也。两袖亦平，惟襟在右。俗以右手为大手，因名右襟曰大襟。其四周有以异色为缘者。

　　琵琶襟马褂

　　马褂之右襟短缺而略如缺襟袍者，曰琵琶襟马褂，或亦谓之曰缺襟。袖与袍或衫皆平。

　　卧龙袋

　　卧龙袋，马褂之窄袖而对襟者也。其身较对襟、大襟之马褂略长，亦曰长袖马褂，河工効力之人员常以之为正式之行装。相传某相国尝随驾北征，其母夫人忧其文弱，不胜风寒，为纫是衣，取其暖而便也。相国感母恩，常服之不去身。一日，急诏论事，未遑易衣。帝问所衣何名，因直陈其事。帝褒其孝，命得服以入朝。当时名之阿娘袋，后误为卧龙袋，久之，又称为鹅翎袋矣。

　　诏使之衣冠

　　大军入燕，奄有天下，明督师史可法等，拥立弘光帝于金陵。时南北消息不通，江、浙之间，依然有巢燕安居之乐。相传是年五月五日，江苏之无锡方举行竞渡戏，万人空巷，游览河干。忽而人声大哗，咸称异事。向之诘讯，则云：「顷见有人服对襟长衣，袖作马蹄式，头戴一帽，形如覆碗，上矗白石磋成之巨珠，背荷黄布包袱，骑快马飞驰入城，径向县署而去。」闻者互相猜异，莫测其由，亟往县署探询，始知本朝定鼎，下敕书于南中各郡，令民人剃发，其人盖驰送诏书之差弁也。所形容衣冠情形，即本朝新定之服色耳。

　　写真用明代衣冠

　　德清新市李翁之没也，其子某慕风雅，倩人绘跨马出郊行看子。绘者以其貌清癯，绘为明代衣冠。传神酷肖，喜付装池。次日喧传，有人訾其装束违时者。某惧滋事，令人索还，则又有人以黄涂其缰，谓其僭越踰制，数人居为奇货，非徒手所能取矣。方议贿以钱，则新市巡检突遣役数人至，谓已有人首之官，不可以私息矣。及凂人关说巡检，许多金，方允免究。则县役又至，谓此事业经县中访闻，克日提讯，非巡检所能了结矣。仅一小照，而公私需索费至数千金，始得无事。

　　高望公冠履

　　新会高俨，字望公，尝以赭石染布为野人服，冠履俱与时异，见者无不知其为先辈高望公也。时又因其姓称为高士望公。

　　玄狐袍帽

　　袍帽初以紫貂为贵，康熙以来，尤贵玄狐，非阁臣不得赐。尚书亦有蒙赐者，厥名玄狐而色实苍白也。

　　傅青主布衣毡帽

　　康熙己未，傅青主被举词科，不与试，圣祖特赐以内阁中书。而青主仍自称曰民，冬夏着一布衣，其色朱，帽以毡为之。

　　黄九烟布衣素冠

　　上元黄九烟，名周星，布衣素冠，寒暑不易。

　　叶英多摄敝衣冠

　　叶英多，干隆时之扬州诸生也，以说书为生，而穷困日甚，绝不形于色，朝霞暮月，荒寮古观，辄信足独往，忘其寒饿，亦不问妻子之绝粒也。某盐官与相契，英多偶以事往，值其方宴客，门外车马舆从赫奕，主人急出延之，而英多摄敝衣冠，直入上座。语罢，夷然辞去。桃花庵僧石庄善吹箫，自矜其技，欲与英多互奏之，为英多先奏一曲。未几，石庄卒，英多酹于灵而酬焉。其子庆生之授业师，每遇于道中，必侧立却手，俟过而后行。

　　刘锡鸿敝衣趿鞋

　　刘锡鸿使法时，往往敝衣趿鞋，衣带飘舞，徒步出外。常立于最高桥梁之上，周望四处。其随员谏之，刘怒曰：「予欲使外邦人瞻仰天朝人物耳。」

　　某令挟冠服而出

　　有新到省之某令，褦襶触热，谒上官，且语，且挥扇。上官知其畏热也，命去冠；冠去，去褂；褂去，去袍；袍去，去衫；衫去，而犹挥扇不已。上官恶其不知仪注也，复以可去短衣为言，某亦去之。上官至是，以手举茶碗，门外之仆高声呼送客。上官起，某亟挟冠服，赤体而出。盖其人初来自田间也。

　　度冬之常服

　　人之阶级，析而计之，何啻万千，言其大别，则有三。一曰上流社会，二曰中流社会，三曰下流社会。上流富，中流者介于贫富之间，下流贫。常人眼光，每以其度冬之常服判之。上流必有狐裘，中流必有羊裘，下流则惟木棉，且有非袍者矣。

　　农商之衣

　　《会典》开载，凡农家许着绸、纱、绢、布，商贾之家止许着绢、布。如农民之家有一人为商贾者，亦不许着绸纱。此可见吾国之贱农商，而商尤轻于农也。

　　香色

　　古人东宫，皆服绛纱袍，盖次明黄一等。国初，皇太子朝衣服饰，皆用香色，例禁庶人服用。后储位久虚，遂忘其制。嘉庆时，庶民习用香色，至于车帏巾栉，无不滥用，有司初无禁遏之者。

　　衬衫

　　衬衫，里衣也。《东京梦华录》云：「兵士皆小帽，黄绣抹额，黄绣宽衫，青窄衬衫。」此二字之所由起也。衬衫之用有二。其一，以礼服之开褉袍前后有衩，衬以衫而掩之。一，凡便服之细毛皮袍，如貂、狐、猞猁者，毛细易损，衬以衫而护之也。衬衫之制如常衫，惟衬开褉袍所用，有不用两袖者，有上布而下绸者。

　　蒋敬斋自制寝衣

　　蒋敬斋，名溶，长洲诸生。年二十许，喜讲性理之学，言语坐立皆不苟。尝自制寝衣，长六尺余，《论语》所谓「长一身有半」是也。钱梅溪笑谓之曰：「古之寝衣，似即今之衾被。君泥古太甚矣。」敬斋愕然曰：「吾过矣，吾过矣！」至于下拜。

　　道光时之衣

　　新城王文简公士祯有家法，凡遇春秋祭祀及吉凶事，子弟各服其应得之服，然后行礼。如已入泮，始易襕衫，其妻亦银笄、练裙，否则终身着布。干、嘉间，江、浙犹尚朴素，子弟得乡举，始着绸缎衣服。至道光，则男子皆轻裘，女子皆锦绣矣。

　　载澄衣绣百蝶

　　恭王奕欣素恶其子载征，澄病，日望其死。久之病革，左右以告，王乃至其卧室，见澄侧身卧，上下衣皆黑色，遍身以白线绣百蝶，大怒曰：「即此匪衣，亦当死久矣。」不顾而出。

　　旗女衣皆连裳

　　八旗妇女衣皆连裳，不分上下，盖即古人男子有裳、妇人无裳之遗制也。

　　十八镶

　　咸、同间，京师妇女衣服之滚条，道数甚多，号曰十八镶。

　　衣左袵

　　潼关附近各处，妇女之衣多左袵.

　　蕴布冬御棉袍

　　蕴大司空布居京师，窗户均用竹帘，虽隆冬，亦无用毡、布者。冬日退朝，仅御棉袍，虽严寒亦不御裘。卧时以被覆身，四围俱不折拂。其睡亦无定所，一夜尝易数处。

　　裘之上下两截异皮

　　裘之上下两截异皮者，上截之皮必较逊于下截，而袖中之皮亦必与上截同，以下截为人所易见，可自炫也。其名曰罗汉统，又曰飞过海。上截恒为羊，下截则猞猁、貂、狐、灰鼠、银鼠皆有之。

　　衣缘皮

　　广州地近温带，气候常暖，所谓四时皆是夏，一雨便成秋也。极冷时，仅需衣棉。光、宣间则稍寒，亦有降雪之时。然官界为彰身饰观计，每至冬季，则按时以各种兽皮缘于衣之四围，自珠羔至于貂狐，逐次易之，俨如他省之换季然。

　　貂裘

　　东三省诸山多松林，茂条蓊薆，结实甚大。貂深嗜此，多栖焉。边界居民不惮跋涉，恒携猎具冒险往取。貂目锐行捷，一瞥间，忽不知所往。常经旬不能得其一。得之，集以成裘，价至昂。以毛色润泽，香气馥郁，纯黑发灿光者为上品。

　　汤文正服小毛裘

　　圣祖御干清门，侍读学士宝应乔某以日讲官侍班，会汤文正公入奏毕。故事，冬至后，羣臣皆服大裘。上顾文正而问曰：「众皆服貂狐，汝得毋寒乎？」文正对曰：「臣尚有小毛裘可服。外间百姓且有无棉袄者。」上怃然久之。既退，有咎之者，曰：「是真老悖，岂对君之体乎！」或曰：「上方向公，将以轻暖赐，而公所对，非所问也。」乔出，语人曰：「我辈转一世，不知能作此等语否？」

　　陈雪三未冬披裘

　　干隆时，有陈雪三者，初生时，与兄同举，盖挛生也。襁褓不能两具，裹兄而遗弟。越宿，僵矣。其母置诸怀，久乃苏。雪三既长，畏寒甚，未冬即披裘。

　　舒铁云典裘

　　舒铁云有《典裘》诗四首。其一云：「点检青箱记昨宵，易衣而出太萧条。吾家旧物谁能遣，此地寒威尚未消。曾有鸳鸯双翦落，何来杨柳一旗飘。输他走马兰台去，雪满宫门夜赐貂。」其二云：「王恭鹤氅晏婴裘，紫凤天吴不记秋。羞涩忽成垂老别，轻肥虚忆少年游。蛾眉绝塞金谁赎，狐腋重关客未偷。比似春衣杜陵醉，两般滋味一般愁。」其三云：「别去分明抵故人，年时冷暖记来真。青山策蹇围天晓，红烛钞书耐漏频。得句渐知衣带缓，看花惟有帽檐新。为谁中道恩情绝，抛却长安十丈尘。」其四云：「红袖青袍两不知，凄凉质库且题诗。直愁一入深知海，空计三年远作期。针线迹销无处觅，风尘缘尽有时离。些些纰缦酸寒甚，等到冰绡雾縠时。」

　　舒铁云谢人赠裘

