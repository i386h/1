<!-- { "loadSidebar": true } -->
　　吴俗前后有三好苏州长、元、吴三邑之人习于安逸。王文简公士祯尝谓其俗有三好：鬬马吊牌，吃河鲀鱼，敬五通神，虽士大夫不免，恨不得上方斩马剑诛作俑者。其后则缙绅又有三好：曰穷烹饪，狎优伶，谈骨董。三者精，可抵掌公卿间矣。五通神自苏抚汤文正公斌焚毁后已绝.马吊好者益众，惟河鲀鱼食者尚少耳。昔叶讱庵因食河鲀致病，陈其年尤酷嗜，在天津食之中毒，面目悉肿，不可辨识，皆烹制失宜所致也。

　　苏乡妇女之俭勤世以苏俗为奢惰，实仅指城市言之耳。若其四乡，则甚俭且勤，妇女皆天足，从事田亩，杂男子力作，樵渔蚕牧，拏舟担物，凡男子所有事，皆优为之。

　　今姑就光福言之，能织蒲鞋，绣神袍，而舁山轿亦为职业之一。轿着于肩，疾走如飞，健男子瞠乎后也。尝有人询以两肩能担重几何，则曰：「我不知也。惟城中某宦，躯体痴肥，权之，当在一百三四十斤，而我荷之越岭登山，奔驰二三十里，气不喘而面不红也。」

　　上海俗尚上海为通商巨埠，广土众民，为全国之冠。以宣统辛亥计之，实有人民六十余万之多，生活程度亦颇高，中人之产，支拄维艰.自其外观之，固已备极繁盛，实则乘肥策坚，徜徉于歌楼舞馆间者，类皆侨居之富豪。若土著之普通人民，恒以撙节相警惕，惟婚嫁丧葬，专尚外观.其下等社会之人，类皆身无完衣，而饮酒食肉口衔卷烟者，相望于道，虽乞丐亦不免。至若近乡农民，辄以所种蔬菜售之租界，所入较丰，亦染奢靡之习，北乡尤甚。其能勤且俭者，惟浦东及西南各乡耳。而民气颇柔，俗尚迷信。西乡则好械鬬，不如浦东之诚朴也。

　　乐平械鬬乐平属江西，人皆慓悍，辄以鸡豚细故，各纠党以械鬬，而东南两乡为尤甚。其俗：凡产一男丁，须献铁十斤或二十斤于宗祠，为制造军械之用。戚友之与汤饼会者，亦以铁三斤投赠。以故族愈强者，则军械巨炮愈多，惟用硝磺铁弹，无新式之火药弹丸耳。

　　武穴淫风咸、同间，粤寇乱时，湖北武穴有汪某者，如寇将至，先期召集各户，筹所以对待之策，皆无以对。汪曰：「欲使其不动吾镇一草一木，诚易事耳。某有策在，特不知大众愿否？」众曰：「惟先生之命是听。」汪乃选择妇人中姿色稍佳者百余人，使其迎寇于数里外，且遍设行馆，请其休憩。寇大悦，遂各拥抱妇女，恣为欢乐，不复骚扰商肆，翌晨即去，全镇赖以无恙，然此百余妇女已为其奸淫殆徧矣。事为胡文忠公林翼所闻，以汪此举有伤风化，非特无功，且有罪，立寘于法。说者谓武穴之淫风至今不衰，实当日遗传所致也。

　　雅州俗尚四川雅州一带，民尚美丽，建南一带，民尚俭朴。南方女子，天足为多，其富厚之家，则多缠足。无论男女，好以蓝白布缠于头，虽盛暑不去。且皆能服田力穑，勤于农务。稍有家产，辄喜畜马羊，建南尤盛。

　　昌化俗尚浙江昌化居民好讼嗜赌，而其地少盗贼.惟女子尠贞节，男女私合，曰烧同锅。且邑少巨室，有「富不满万，穷弗讨饭」之谚.蔬菜谷类，大都自种自食，客此者欲乞其邻，则价昂甚。冬日，人皆携一火笼 「 以竹编为笼，内置火钵。」 以御寒。

　　宁绍典妻浙江宁、绍、台各属，常有典妻之风.以妻典与人，期以十年五年，满期则纳资取赎.为之妻者，或生育男女于外，几不明其孰为本夫也。

　　处人冒祖处州居民，家各有谱，宗支颇明晰。本宗相承，笔以红色；异姓继嗣，笔以蓝色。惟所序非族中合议，胥以私意出之，故流毒弥多。常有无赖觎富室产，富室乏嗣，笔祖若父以蓝色，而自承为富室正支；或指富室为异嗣者。甘为人后，恬不知耻.更有自移他族骸骨瘗诸祖茔，讦人为盗葬，或阴匿祖骸以实之。

　　开化俗尚开化县居浙、赣、皖三省之交，属浙江衢州府，其地万山耸峙，城中居民约千数百户，而庸中佼佼者，惟励、谢、陈三姓而已。其余妇女，无论已嫁未嫁，有夫无夫，罔不面首三十，惟卿所欲，女子自十四岁以上鲜有完人。浪男荡妇，既相欢好，则男子恒具面食分馈其邻，自此便可公然往来，略无顾忌，即为之夫若父母者，第有微利可沾，亦绝不加以干涉。男子对于所欢，每月约津贴以银币二圆，而在生活程度极低之处，即此区区，已足赡一身而有余.故开化奸案极少，是盖桑间、濮上，积久成风，多所见而少所怪矣。

　　闽广以人为鸟闽、广之人好械鬬.未鬬之先，尝雇人于他村，使为助，名曰鸟.先事立约，其约文云：「某某承雇某村鸟一百只，鸟粮每只日三百文。如鸟飞不归，议完恤费每鸟一百千文，听天无悔。」盖讳死为飞也。鬬时以鸟充前敌，虽杀伤不惜。

　　闽人好名尚气闽人好名尚气，而漳、泉两郡为尤甚。凡科第官阀及旌表节孝三类，必建石坊于通衢，坟墓亦必有穹碑。其墓与大道相距或过远，则必立之道旁，俾行路者易见之也。

　　民多聚族而居，两姓或以事相争，往往纠众械鬬.然于交际之私情，仍不相戾。未鬬以前，必先议定数人以为死者之抵偿，抵者之妻子，给公产以赡之。故常有非凶手而甘自认者，贪死后之利也。

　　漳浦浪子班漳浦有浪子班，专聚无赖少年，以待有械鬬时，受雇为助。

　　石澳俗尚由筲箕湾山行十余里至于海隅，有邨焉。背山而面水，邨人多濒海而居，五方杂处，筑石为室，藉茅作瓦，编竹成篱，男妇老幼悉栖息其中，语言钩辀，不易了解。日初出，则各具糗粮，结伴呼羣，持钓竿筐筥，远出而游于海。傍晚罢钓归，将鱼换酒，杂妻孥，团饮一室，佐以粗粝，醉饱后，跣足蒙头，席藁而卧，来朝无米为炊，勿问也。以水作田，无有丰歉，仰事俯畜，皆取给于海。晦，则相与叩缶而歌鸣呜，与桃花源避秦人之乐处相彷佛，惟人情多狡诈耳。

　　村后有山田数十亩，咸硗瘠不堪，故可耕者少。婚嫁亦皆及时，男妇皆跣足，女之未嫁者则妹之，既嫁，则称以姑娘。多登山薙草樵采，或遇少壮男子，辄曼声高唱淫辞以相诱，或两情相洽，即以山林为床褥，夫与伯叔知之亦不问。

　　粤人有七好粤人有七好：好名，好官爵，好货财，好祈祷，好蓄妾，好多男、好械鬬.粤有三大羊城俗谚有三大之说.三大者：老举大， 「 粤中方言谓妓女为老举.」 骄夫大，灯笼大也。

　　粤人好鬬粤人性刚好鬬，负气轻生，稍不相能，动辄鬬杀，曰打怨家，非条教所能禁，口舌所能谕，尝有千百成羣聚众械鬬之巨案。盖大姓多聚族而居，多者数千家，少亦数十百家，与他姓一言不合，即约期械鬬，人数不足，则出重资雇人相助，如助鬬而死，给抚恤金；因鬬伤废，给养伤金，其费用则出自祖尝，或按田科派。游手无业者多乐受雇，虽死不悔。鬬时，扬旗鸣鼓，鎗炮交施，如临大敌，可数日不解。地方官之框怯者，不敢出而弹压，亦不敢问两造之曲直，惟飞禀大吏，请示办理而已。

　　械鬬既累日不解，或由两造各邀公正绅耆评其曲直而裁决之，或由地方官传谕董事为之劝解而调和之。如两造终不服，则先停战，而控之于官，静候判断，亦有两方既分胜负而再兴讼者，且有鬬死多人而绝不报官者。

　　粤人虽强悍而极畏官吏，每有两方械鬬之后，此方如有鬬死者，既禀官讼之。官循例捕凶手，亦仅虙张声势，不果捕也。彼方乃匿凶手，以重金贿死者家属，令递禀和息。然家属之欲壑不满，差役之囊橐不盈，和禀亦不得递也。故遇此等案件，县署幕友、书吏以及刑差、门皂均有例规，即县令亦有照例之馈遗焉。

　　粤人于外省人之感情粤人团体坚固，对于同乡之维护，无所不至。遇外省人，粤西而外，无论何省，均谓之外江佬，商店购物，辄增其价；舟车受雇，亦必故意居奇；即妓院之中，亦以接待外江佬为耻.故粤人与外省人之感惜极不易融洽也。

　　粤人多妾粤人好蓄妾，仅免饥寒者即置一姬，以备驱使。且以其出身率为侍婢，而烹调浣濯缝纫等事皆所惯习。一家既无多人，于是令其兼任梳头、烹餁二事，甚者洁除圊溷之役亦令为之，自可不雇女佣，以节糜费.其小康者，则置二妾或三妾，一切役务，均委之若辈。诸妾亦承奉周至，不敢少懈。盖其意以为烹调一役，虽为庖人专职，然每一肴出，未必能食，多犯不洁之病。今以妾掌庖，则妾亦同案而食，断不至有此弊，推而至于他事亦然。痛养既关，较外人之徒事敷衍者，自不可同日而语矣。

　　潮人多异姓乱宗异姓乱宗，显有功令，而潮人每有此弊，以丁多为强，较之他郡尤甚，常乞养他人子，非独单门然也。其有貌为鞠育包藏祸心者，更多故矣。

　　粤有十姊妹粤东处女，辄喜结合异姓侪辈为十姊妹，聚相得者十人，叙齿，年长者居首，对神宣誓，历久不渝。凡言动必以礼，女红、妆束，均听年长者指挥，无待保姆之教，自娴闺范。惟出嫁必让其居先，不敢搀越。或迫于父母之命，幼者先嫁，不与新郎宿。强之，则以死拒，如御强暴，必待长于己者皆已毕嫁，而始成燕好焉。

　　或曰，小家妇及童养媳被虐，怨其父母何不于己为婴孩时溺死者，于是桀悍妇人遂创为十姊妹，盖欲逃夫家之威虐，求一生之自由。其规例：约共相扶济，父母如强嫁之，必须设法私逃，且各谋生业以餬口，不仰他人。故凡娶十姊妹者，无论周防若何严密，必致逃遁，或为其曹窜夺而后已。

　　或曰，十姊妹即金兰契，俗名夸相知，又名识朋友，不知始于何时.或曰，始于丝厂之女工。粤省丝业，以顺德为盛，其所用女工常至数百人。女工之感情既日洽，遂有择其平日素相得者，结为金兰之契，其数仅为二，情同伉俪，后佣妇多效之，浸假而大家闺秀亦相率效尤，乃成风气矣。其契约成立之手续，必双方允洽，如双方有意，其一方必先备花生糖、蜜枣等物，为致敬品，若既已受纳，即为承诺，否则为拒绝.至履行契约时，或遍请朋侪作长夜饮，而其朋侪亦羣在贺之。此后坐卧起居无不形影相随.契约既成立，或有异志，即指为背约，必被殴辱。若辈更择有后代 「 即嗣女。」 以继承其财产，其嗣女复结一金兰契，若媳妇然，与血统之关系无以异也。

