<!-- { "loadSidebar": true } -->
　　庆祝万寿万寿节，王公大臣文武职官等，黎明时，咸蟒袍补服，排班于圆明园之正大光明殿前；三品以下者，排班于出入贤良门外。上龙袍珠冠入座，鸿胪官唱排班引导宣赞，一如大朝仪.上受贺毕，始还宫.早朝时刻及升御之殿唐之早朝在日出后，朝罢议政，国朝则不御门而但办事，引见或升殿，亦必先办事。国初，趋朝皆在辨色后；嘉庆中有卯正入值之旨；同治初以垂帘渐晚，至辰刻；光绪以后，改用寅刻，朝退甫卯正耳。康、雍以前，皆以干清宫为寝殿，乾隆以后，改御养心殿，殿在月华门外，凡召对办事，皆于此。每日军机大臣先入，始由吏部兵部堂官带领京外文武官员引见。

　　红绿头牌召见引见等名次，皆用粉牌书名以进.王贝勒用红头牌，公以下用绿头牌，俗称红绿头签，皆缮写姓名籍贯及入仕年岁、出师勋绩，以便御览.碰头殿砖殿砖下行行覆瓿，履其上，有空谷传声之概。大臣被召见，恩命尤笃.或纶音及其祖父，则须碰响头，须声彻御前，乃为至敬。然必须重赂内监，指示向来碰头之处，则声蓬蓬然若击鼓矣，且不至大痛，否则头肿亦不响也。

　　奏对以三语为率军机大臣每日召见，须长跪良久，至以为苦。相传秘诀，无论奏对何事，必以三语为率，并须简浅明白，不须皇帝再问也。

　　吏部引见吏部带领京外文官引见之例，司员以五鼓入朝房，书吏亦至矣。尚书、侍郎至，则排班，以五六人为一排，班首班尾，皆以司员一人领之，一领班，一押尾。未引见前，即刊引见单，按其衙门之先后，人数之多寡，开具履历事由，分若干员名，若干起。每员均有绿头签，签以白硬骨纸制成之，上半段绿色，首尖而下长，中写引见人姓名履历.尚书、侍郎跪御座侧，呈递皇帝阅看，阅后，仍发交军机处拟旨，签亦发还原官保存之。每届三年京察引见，分别记名与否，至记名御史补缺，翰林开坊迁转，均吏部承办.引见御史、翰林，凡记名在前之五六人，均须列入引见单，依次引见。其圈出者，向系第一人，至第二次，第二人变为第一人。其名列在后者，须引见至四五次，方得补缺，然明知名列在后，而引见万不能不往者，谓为陪客。推原定制，恐同班中有奏对不称旨者，故多开员名，以备首列之人事出意外，可点用其次人员.故于拟正之外，复有一人拟陪。

　　兵部引见京外武职人员之引见，则由兵部掌之，一切规制，略如吏部之带领文官引见也。

　　世祖登极世祖即位，年甫七龄，崇德癸未八月二十六日行登极礼.是日天寒，出宫时，侍臣进貂裘，却而弗御。将升辇，乳媪欲同坐，上曰：「此非汝所宜乘。」弗许.及升辇，由东掖门出，诸王贝勒文武百官均跪迎。上御殿，顾谓侍臣曰：「诸伯叔兄朝贺，宜答礼乎？宜坐受乎？」侍臣答曰：「不宜答礼.」于是郑亲王济尔哈朗、睿亲王多尔衮率内外诸王贝勒贝子公文武大臣，行三跪九叩首礼，颁大赦恩诏，诸王贝勒复叩首。时喀尔喀使者来朝，随班祝贺，拜跪失仪，即宣问礼臣，答以远方使者未娴礼节，乃悦。礼毕，上起立，因让礼亲王先行，始升辇入宫，顾谓侍臣曰：「适所进裘，若黄里，朕自衣之，以红里，故不服耳。」

　　世祖逢五视朝世祖初御宇，魏文毅公疏言少而勤学，古人比之日出之光，宜及时肇举经筵日讲以隆治本。辛卯二月，世祖亲政时，尝言深居高拱，不如询访臣邻，批答详明，不若亲承颜色。故事，有朔望之朝，有早朝晚朝内朝外朝，今纵不能如往制，请一月三朝，以副励精图治至意。自是遂定逢五视朝之制。

　　高宗卯刻视朝高宗视朝，必以卯刻。每岁十二月二十四日后，自寝宫至干清宫，每过一门，必鸣爆竹一声。军机大臣之在直庐者，闻声自远渐近，则知上已视朝矣。

　　刘于义朝拜暴薨武进刘相公于义，性刚毅，受世宗知，佩征西将军印，屡破准噶尔。乾隆中，年已七十余，奏事养心殿，跪良久，立时误踏衣袂，仆倒。体素肥，因暴薨。高宗甚惜之。傅文忠公出告人曰：「刘相公死得其所矣。」

　　乾隆朝之正殿朝会正殿朝会，虽旧典，然率不举行。乾隆庚辰，高宗以平定金川，又值圣寿四旬之庆，故一举行。后十年，西师武成，绥服回部，拔达克山、安集延、哈萨克、布鲁特咸称臣入贡，兼值五旬万寿，仍命在太和殿朝会宴飨。时将军兆惠自叶尔奇木得回部乐，奏送适至，因命于大飨所陈诸部之末肄之。天颜大喜，作歌两章，以纪其盛。

　　宣宗复召对赐坐之制凡王公大臣召对赐坐，故事，蒙谕宣赐叩头即坐。自嘉庆初年成哲亲王秉性谦温，谢而不坐，遂以为例。道光初，诸臣面奉谕旨，仍复旧制。

　　劳文毅朝毕忘戴冠劳文毅公崇光官两广总督时，入觐召对之际，上语及特恩事，文毅免冠碰头.向例，凡臣工召对涉及谢恩者，均须免冠碰响头，于时，自摘冠置面前地上，碰头后，仍取戴之。劳以天威咫尺，敬畏过甚，免冠后而忘复戴，秃首而退。上笑顾内侍曰：「外官不惯朝仪，矜持太过，乃致此失，汝辈可送还之。」且谕诸廷臣，勿以失仪纠之也。文毅既出，犹不自觉，及内侍持冠戏之曰：「公已不须此乎？」文毅恍然，皇恐异常，即欲接冠，内侍靳之曰：「红顶花翎，价值不赀，谈何容易！」文毅许以重酬，而后与之。嗣知出自上恩，则已亲许之，不能悔矣。 

　　韩文钧朝见遽起去穆宗视朝之将退也，每整衣示意，则召见者肃然引退。内阁学士韩文钧于同治间曾考差一次，请训时，亦如此。光绪某年，以京察一等随班召见，碰头毕，德宗身微起，以手理襟袖，韩遽恭请圣安出。德宗方欲咨询一切，见其状，颇深怪异，与军机处王大臣言之。有奏此系穆宗成例者，德宗怆然，眷念老成，未几，竟放督粮道。

　　孝钦后视朝时之仪从孝钦后之出寝殿而往视朝也，辄坐敞轿，以身衣礼服之内监八人舁之。李莲英扶轿行其左，别有一二内监行其右，轿前有五品太监四人，轿后有六品太监十二人，各持衣鞋巾梳刷香粉香炉银朱笔墨黄纸旱烟水烟及各式镜；最后一人持黄缎椅；尚有阿妈二人，宫眷四人，亦各持有物品。德宗亦步行在轿右，皇后与阿妈宫眷均行于轿左。

　　召见膝裹厚棉大臣召见，跪久则膝痛，膝间必以厚棉裹之。光绪某年，李文忠公鸿章以孝钦后万寿在迩，乃在直督署中日行拜跪三次，以肄习之。

　　孝钦后六旬万寿光绪甲午冬，孝钦后六旬万寿，疆吏派员祝嘏，自颐和园至西苑，沿途分段点景。会中日战事方亟，廷臣交章谏诤，乃命停止点景，仅于园内排云殿受贺.万寿期前，主位命妇每日习礼，随孝钦听戏，宫眷仍如常伺候，预至剧场，立院中。孝钦至，咸跪迎，最前为皇帝，次则后妃公主宫女，又次为主位命妇，皆听皇帝记号，即跪于地。十月初十日早，宫眷每人购鸟百种，献孝钦，孝钦亦购鸟万头以放生，殿悬鸟笼无数。孝钦先择午后四时，率宫人登山，山颠有庙一，先焚香祷神。太监各携一笼，跪孝钦前，孝钦开笼放之，祝其不再为人所捉。中有各色之鹦鹉，皆锁以炼，开炼后，有立而不飞者，孝钦异之。李莲英因跪奏曰：「老佛爷福大，鹦鹉感动慈悲，自愿在宫伺候。」孝钦乃大悦。实则李预令太监驯养已久，藉以博孝钦欢，使其以为己心果慈，故能感及鸟兽耳。最可哂者，孝钦放生时，山后即有太监捕之，复售之于外矣。

　　德宗万寿德宗值万寿，即衣绣金龙之黄袍，外罩枣红外褂，冠缀大东珠。先诣孝钦后宫请安，继至列祖列宗神位前叩首，以及于孝钦，乃升殿受文武百官朝贺.行礼时，奏乐，有硬木所制乐器，底平，径约三尺，其上为半圆形，约高三尺，中空，有一专司之官执木槌击之。皇帝即位时，亦用此器。又有一器，虎形，亦硬木，缘革，置院中，作声如连珠炮。又有木鼓声，震耳欲聋.旁有赞礼官，呼跪起叩首等。又有木架一，高八尺，宽三尺，有三横木，下垂十二铃，纯金所制，击以木锤，其声如以齿轮旋转之琴音而略大。此架在殿之右，左亦有一架，为玉铃，音极纯美。礼毕，德宗回宫，后妃以次皆叩头.皇后跪上如意一柄，有全玉者，有木制而嵌以玉者。妃嫔行礼，亦奏乐，太监等叩首则否，宫女继之。德宗又诣孝钦宫谢恩，孝钦率全宫之人观剧，并赐宫眷糖食。

　　奏对行一跪礼光绪庚子初秋，德宗奉孝钦后狩于太原。是冬，自晋沿汾溯河而入秦。孝钦以时事艰难，礼数宜略，谕侍从诸臣登御舟奏事者毋拜，但行一跪礼，旋起立而敷陈，不似寻常朝典之尊严矣。

　　三枢臣朝拜倾跌光绪辛丑，两宫自西安回銮以后，时军机大臣为荣文忠公禄、鹿文端公传霖、王文勤公文韶，年皆耆耋。一日，朝拜方兴，文端误践文勤朝衣，文端既跌，文勤亦仆，文忠为文勤所挤，又仆，遂皆叩首而兴.孝钦后为之莞然，德宗亟命太监掖之。

　　贡物之弊定例，采办贡物，如果品之属，由官给价，向民间平买.厥后吏胥舞弊，克扣价目，十给二三而已，甚至并十之二三而亦无之。业此者，须先与议定，每年应纳几何，方准给据采办.又如佛手一物，闽中所贡，年不过六百斤，例由将军署给价银九十六两，令民间领办，嗣则每年转纳百余元。小民有栽种佛手者，仅得售与办贡之人，其价目高低，亦由办贡人定之。盛京贡辽阳香水梨五十担，至京，除霉烂外，惟余三十担输入大内。其地雇夫五十名，挑运十余日，所费已不资矣。且盛京官吏藉办贡之名，婪索小民，所得颇多。

　　年例进呈贡物外省盐关织造，向有年例办进备赏等物，亦止准备进一分。苏楞额为两淮盐政，年例进风猪肉一百块，皮糖八匣，加倍进呈，掷还一半，仍处分之。

　　冬季进呈冬笋冰鲜每届冬季，崇文门进呈冬笋及冰鲜鱼.冬笋来自楚、皖，分年进京，楚笋当年，则入京在秋杪；皖笋当年，则入京必冬初也。冰鲜产于津沽，以总督署前玉带河所产者为上品，即银鱼也。

