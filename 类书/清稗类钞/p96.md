<!-- { "loadSidebar": true } -->
　　伞盖《大清律例》载职官伞盖：一二品，银葫芦杏黄罗表、红里；三四品，红葫芦杏黄罗表、红里；以上皆三檐。五品，红葫芦蓝罗表、红里；六品以下八品以上，用蓝绢；皆重檐。庶民不得用罗绢凉伞，许用油纸雨伞。又《礼部则例》载：总督以下至知府，用杏黄伞；府佐贰以下至县丞、教官，用蓝伞；其杂职以下无伞。又武官，自提督以下至都司，用杏黄伞；守备不用肃静、回避牌，余视都司。其后文官府佐贰皆用红伞，武官千总亦然，不自知其僭矣。

　　武职上司不得笞辱属弁俗称武职一级管一级，谓都司可棍责守备，守备可棍责千总，此无稽之谈也。康熙己卯，奏准武职上司将所属末弁如有事故并不揭参任意笞辱者，罚俸一年；笞辱守备以上者，降二级调用。

　　标题太平无事枢廷事件皆书于册，标曰「随手登记」，元旦则装订新册，敬书「太平无事」四字于册端。

　　牌子档子官中册籍，谓之「牌子」、「档子」。溯其始，盖国初八旗无册籍，有事，恒记于木，往来传递者，曰「牌子」，以削木片若牌故也。存贮年久者曰「档案」，曰「档子」，以积累多，贯皮条挂壁，若档故也。至其后，则文字之书于纸者，亦呼之为「牌子」、「档子」矣。

　　图片册文件八旗人家生子女，例须报明本旗佐领，书之于册。及长而婚嫁，亦如之。又必须男女两家受辖之佐领互出印结，曰「图片」。三年一比人丁，使各列其家人名氏而书于册，谓之「册档」。及殁，而削其名氏于册。故旗人户口不能增减，姓名不能改移。

　　禁妇女裹足崇德戊寅七月，奉谕旨，有效他国裹足者，重治其罪。顺治乙酉，禁裹足。康熙甲辰，又禁裹足。戊申七月，礼部题为恭请酌复旧章以昭政典事都察院左都御史王熙疏内开：「顺治十八年以前，民间之女，未禁裹足。康熙三年，遵奉上谕，下议政王、贝勒、大臣、九卿、科道官员会议：元年以后，所生之女，禁止裹足；其禁止之法，该部议覆等因。于本年正月内，臣部题定：元年以后，所生之女，若有违法裹足者，其父有官者，交吏、兵二部议处；兵、民则交付刑部，责四十板，流徙十。家长不行稽察，枷一个月，责四十板；该管督、抚以下文职官员有疏忽失于觉察者，听吏、兵二部议处在案。查立法太严，或混将元年以前所生者，捏为元年以后诬妄出首，牵连无辜，亦未可知，相应免其禁止」云云。裹足自此弛禁。

　　丧仪礼为天子斩衰。国朝丧仪：王公、百官持服二十七日，孝袍以毛边布为之，夏则凉帽去缨，冬则暖帽去缨.届期除服，易玄青布袍，百日而止。衣若玄青，则冠用缨.惟恭理丧仪之大臣、派出穿孝之大臣并殡前守卫执事人员，亦百日除服。嘉庆庚辰七月二十五日，仁宗龙驭上宾，八月十二日，梓宫由避暑山庄启行，二十二日至京，距初丧仅二十七日，遽行除服，且几筵前举行祭典，理应仍持丧服，留京王大臣始奏请以大祭礼后除服。其各衙门文移、奏疏，向以二十七日内用蓝印，及每日陈设法驾、卤簿，例于满月礼后停止者，均改至大祭礼后。钦天监择吉九月十六日大祭，始除服。

　　满洲丧礼满俗丧礼：斩衰止百日，期服六十日，大功三十五日，小功一月，缌麻二十一日，然其居丧也，衰服王去身，不听乐，不与宴，居室皆用素器、木几、素席，以终三年。期功各以其等降行之，无敢逾。戚友家之丧，有服者往吊时如其服；无服者，男去缨，女去珥。丧主人奉男腰绖，奉女首绖，拜而进，受者亦拜。

　　旗员丁忧旧例：八旗汉军文职官任汉缺者丁忧，任旗缺者不得丁忧.又满洲任督、抚、藩、臬者守制，而京朝官三月后即出供职。顺治中，徐立斋相国奏谓宜一体丁忧，以崇孝治，且言外官闻讣者，宜即日奔丧，毋得治事候代，并申士庶居丧释服从吉之禁。皆报可。

　　然旗员亲丧丁忧之例，最为纷歧糅杂.中外武职各员，皆给百日假，穿孝，假满，服官任事。举人、生员与汉人同，非二十七月服满，不得应试。而部、院、署司官，则于百日孝满后，照常入署当差，惟停止给俸及升转，不得引见，着玄青外套，不许服补褂蟒袍。京堂以上至大学士，则百日孝满以后，改实缺为署任，遇有庆典，免其进内朝贺而已。至外官守孝之制，则更歧出。州、县、佐杂，丁忧守制三年，与汉员无异。府、道之由翰、詹、科、道简放及由州、县升转者，与州、县同；若由六部司员外放，则俟百日孝满，仍回本衙门当差。郎中、员外，各视其简放时班次行走，二十七日后，仍由吏部带领引见，分内用、外用二种：外用，仍以道府记名；内用，则仍以郎中、员外候补.至两司以上，则守制二十七月，又同汉员.若督、抚，则与京堂以上同制，改实缺为署任矣。嘉庆间，裕靖节公谦任漕运总督，丁忧百日假满，论应诣宫门请安，裕独不可，乃称疾不出。俟禫祭后，始出补官。既受命，即上疏请令满洲文职官员无中外尊卑，凡有父母丧者，皆丁忧守制二十七月为服满，一律与汉员同，疏词肫挚。奏上，奉严旨驳斥，谓其沾染汉人习气，诈伪欺饰，失人臣致身之义，而变满洲纯朴之风.此后遂无敢继言者。

　　旗奴为旗主丧事司鼓旗人中之各项包衣及隶下五旗者，满、蒙、汉皆有之，或奴籍，或重儓，例不得与宗室觉罗抗礼.若不得已，必先屈一膝而请曰求赏一坐，俟允，乃坐。又闻旗主每有贫无聊赖，执贱役以餬口，若途遇其奴之高车驷马者，必喝其名，使下车代役，奴再三请安，贿之，始免。道光朝，大学士松文清公筠秉政，宣宗甚倚重之。忽请假数日不之，异也，次日，军机召见，奏对毕，上忽问军机大臣以松筠请假之故，满军机以该旗主家有丧事例往当差为答。宣宗即命往催其早日销假。及往，见其冠摘缨，衣白布袍，司鼓于门外焉。次晨入直，白其状，宣宗大怒，谓该旗主有意侮辱大臣，即日降旨，抬松旗，免其奴籍。下五旗者，正红、镶红、正蓝、镶蓝、镶白也。

　　武职无三年终丧之制武职无三年终丧之制。康熙间，四川提督何傅以夔州副将孙斌详请回籍守制上闻，疏奏沈痛，得旨，遂为定制。乾隆乙亥，江苏千总傅振边丁母忧，泣请上官，求奔丧守制，不许，则恸哭求去，上官不能留。时尹文端公继善督两江，为之入告，蒙特恩准其回籍，并着为例。

　　冯柯亭以礼事亲冯孟亭侍御为伯阳司寇之嫡孙，司寇庶子柯亭中丞钤抚安徽时，将葬其生母曹夫人，祔于其父伯阳司寇之茔，相与并列，侍御持不可，曰：「是并嫡也。」柯亭曰：「有子之妾，礼当祔，何并列之疑。」孟亭退而考之，得韩魏公葬所生母胡其匶后于嫡夫人尺许，魏公自为志铭曰：「棺椁之制，悉用降等，安神之次，却而不齐，示不敢渎也。」柯亭无以难，议乃定。然孟亭亦守礼严甚，尝入觐高宗，询及家事，谕曰：「汝母有贤子，今卦夫人矣，将不为正室乎？」孟亭叩首谢，敬对曰：「臣父未有遗命。」上霁颜曰：「是也，汝父未有命。」遂已。

　　李鸿藻两请终丧咸丰中，高阳李文正鸿藻以编修视学河南，按试未周，特旨召入弘德殿授读，为穆宗傅。夙受知于孝贞、孝钦两后，擢至户部侍郎兼军机大臣。同治丙寅，文正丁太夫人忧，奉懿旨开去侍郎缺，守孝百日，仍在弘德殿及军机处行走。文正累疏固请终制，同时授学诸臣如倭仁、翁同龢、徐桐亦代乞终丧，存教孝之风，故卒得终丧。至光绪初，文正复遘本生母忧，时以两朝师傅，倚任益重，而文正仍请守制，谓本生之房无丧主，并具呈礼部，请终三年丧制，尽人子职。部议从之。故文正守礼终丧，服阕乃起。

　　供忌辰牌帝、后升遐之忌辰，谓之「国忌」，居官例穿素服，各署仪门外必供一忌辰牌，凡供此牌，则仪门不开.中设一桌，桌上一牌，牌书「忌辰」二字，供至下午，则撤去而门开.官于此日，往往托忌辰以谢宾客。

　　帝后忌辰禁嫁娶帝、后忌辰，向不禁嫁娶作乐。雍正丁未，古北口游击刘继鼎于圣祖忌辰婚娶，为提督郭成功所劾，革职治罪。通行时宪书，于列祖、列宗、列后忌辰，不载宜嫁娶事，世宗命钦天监详议，后永为定例。

　　孝全后谥号孝全成皇后，初由皇贵妃摄后宫事，旋正中宫，数年暴崩。时孝和睿皇后尚在，家法森严，宣宗亦不敢违命也，故特谥之曰「全」。宣宗既痛孝全之逝，遂不立他妃嫔之子，而立文宗，以其为孝全所出，且于诸子中年齿较长也。

　　给谥郑重国朝优恤臣邻，恩礼醰渥，惟身后给谥，最为矜重，故自开国至道光朝，膺易名之典者，仅四百余人，有生官极品而殁不得谥者。自同治初，两宫垂帘训政，凡阶一品者皆予谥，后遂为定制。

　　拟谥臣下谥典，由礼部奏准后，行知内阁撰拟，旧隶典籍厅.咸丰初，卓文端公入阁，改归汉票签，令两侍读司之。凡奉旨给谥者，侍读遵谕旨褒嘉之语，得谥文者，拟八字，由大学士选四字，不得谥文者，拟十六字，由大学士选八字，恭请钦定。惟「文正」二字则不敢拟，悉出特恩。

　　特谥凡径由上谕发表，曰加恩予谥某某者，谓之「特谥」，如张之洞之「文襄」，孙家鼐之「文正」等是也。

　　谥重文字国朝谥法，惟由翰林授职之员，始得冠以文字。若官至大学士，则虽不由科目，亦得谥文。惟康熙丁未，领侍卫内大臣一等公索尼，既未与金瓯之卜，亦不由玉署而来，予谥「文忠」，实为异数。其后周文忠公天爵，亦非翰林，汉臣得此，尤为仅见。

　　谥重正字有上书房师傅资格者，照例可得「正」字之谥。

　　谥重襄字诸臣谥法，「襄」字为最隆重。咸丰癸丑十月，寿阳祁文端公隽藻面奉谕旨：文武大臣或阵亡、或军营积劳病故而武功未成者，均不得拟用「襄」字。自是无敢轻拟矣。

　　谥文正者八人宣统己酉十月，大学士寿州孙家鼐薨，特旨予谥「文正」，饰终之典，备极哀荣.国朝谥「文正」者，自睢州汤斌、诸城刘统勋、大兴朱珪、歙县曹振镛、滨州杜受田、湘乡曾国藩、高阳李鸿藻与孙而八矣。

　　小臣得谥陆陇其以御史赠阁学，赐谥「清献」，为小臣得谥之始。至马忠勤公玠，以知县赠布政使参议，强忠烈公克捷，以知县赠知府，刘忠节公钦邻，以知县赠太仆寺少卿，及杨延亮以知县谥「昭节」，方振声以县丞谥「义烈」，俱照知府例恤，则皆出自特恩也。

