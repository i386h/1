<!-- { "loadSidebar": true } -->
　　葡萄牙商人某拥厚资，戒备甚至，甲初夤缘其仆为之御。一日，游于郊，行稍远，甲遽捽商背，如提小儿，以土窒塞其口，扬帆去，其家大惊.明日，得书于案，要银币二十五万，令送致某地。如言送往，未及至，已攘之途中，所谓某地者，盖以诳葡人，非真也。明日，其家楼上巨箱中忽有鼾声，发之，葡商出焉。问往还之境，云数日未见光，恍恍惚惚，不知何以至此也。

　　甲尝刦某地，其家知而备之，既入而伏起，身被三鎗，犹能跃垣以走，越数十百廛如飞，众莫能逐。已而创发，堕茅檐下。室中母女二人，闻而出视，遂拯以起。女知为盗，欲市恩，乃朝夕护之。既少愈，跃然起，遂去，越日，投千金其室。女犹未嫁，其壻贫儒也，疑其不贞，将离婚，女闻之，涕泣欲死。甲一夜面其壻，亲责之，声色俱厉，壻不为动。月余，有为媒于他姓者，合卺之明晨，乃知仍曩女也。审其贞，乃无间言，甲亦不再见。

　　义妇为人乳子戴莲溪太史鸾翔之长子为广东令，未久，即卒，其妻方孕，而宦橐萧然，不能久居。时莲溪犹作宦中州，乃扶柩北归，将往依之。行至湖南，休于逆旅，妻产一男，然苦无乳，儿日夜啼，妻亦抱儿而哭。逆旅之邻有妇人来视之，曰：「患无乳耶，何不雇奶婆？」妻曰：「异乡栖泊，何从雇募？且资粮匮乏，尚惧不足以达所届，能议及此耶？」又泣曰：「未亡人止此一块肉，儿死，我亦死矣。」妇闻之，大不忍，久乃言曰：「吾家幸温饱，固非为人作奶婆者。然闻若言，吾心惄下。吾生一子，甫数月耳，可以吾湩食若子。虽然，必归而告吾夫。」

　　言已，遽归，以语其夫。其夫怒曰：「吾家幸温饱，岂为人作奶婆哉？」妇曰：「固也。然此儿死，其母亦必死。二命所关，岂容坐视？我则既言矣，君无阻我。」乃属其子于他人使乳之，而自从戴妻以行。

　　戴妻问月需钱如干，至中州，当言于吾舅，必如约.妇怒曰：「吾岂为人作奶婆哉？哀汝耳。虽自汴还楚，舟车之费，吾亦自具，不需汝钱也。行矣，无多言。」遂发湖南，道湖北，而至于汴。莲溪夫妇皆感泣，曰：「微此妇，吾得有此孙耶？」厚酬之竟不受，莲溪乃使其妻盛服拜谢之，又具盛馔与之燕饮数日。临行，语之曰：「归楚之费知已备具，夫人高洁，超迈寻常，然太不为吾夫妇地矣。薄具车徒，幸勿却焉。」乃资送之以归.谢子受助陈国瑞女陈国瑞居扬州，以詹启纶殴伤人命，强梁干涉，抵启纶罪，遂谪戍黑龙江，寻死戍所。有一女年十四五，自关外走京师，因阎文介公敬铭哭诉于醇贤亲王，王奏请资送其柩回南，一时争言其女为缇萦复见。

　　女许字雷太常以諴之孙，国瑞有数千金，在妾某氏所，合官吏赙赠，殆将万金。嫁女时，妾为之主，资从甚薄，雷渐不能自给，女数告贷于庶母，后遂厌之。妾居扬州尼庵，以数千金资其母弟开钱肆，女益愤，自率健儿奔入庶母所，以索还雷氏原聘朝珠为词，搜其金饰数事去。庶母驰赴甘泉县署，报白日抢刦，县令林之蘅饬役逮捕。女诉之于淮扬道，道为临桂谢子受，习闻女贤，欲缓其狱，甘泉令乃径以抢案具详。谢传见女，问其详。女青裙屏饰，举止端详，陈说庶母寡恩及家世衰微状，涕泪迸集。谢恻然，移书陈舫仙廉访，饬令细查情节禀复，毋卤莽。又属令谕其庶母资雷千金了案。后谢行部扬州，金迁延未缴，女复诉，谢为假坐扬州府大堂，饬甘泉令立提陈妾之弟至，责令即具金交女。此光绪壬辰事也。

　　何元为人除盗光绪初，某邑有丐何元者，家负郭。忽东城墙崩，一家压毙五口，元得生。时方弱冠，零丁孤苦，无期功强近亲，遂流为丐。性素鲠，宁乞，不贷戚友。邻人悯其饥，予以残羹，不受，惟米薪受焉。有富绅欲留为仆，元曰：「大丈夫宁为鸡口，毋为牛后。某即穷饿以终，岂肯屈身奴隶耶？」绅感其言，时赒之。元无隔宿粮，乞有余，即以惠同侪，或自不食，而转以饷诸丐之老者病者，故当时号之为义丐焉。

　　某绅富资财，久为羣小所觑.一日，元杂众盗中，闻有行刦某绅之议，薄暮，元潜入绅家后园，持棒蜷伏树下。更定后，众盗蜂拥至，踰园墙过，方欲跳下，元举棒踣其一，再登再踣，连毙三人，盗乃惧而散。绅知之，亟肃入，酬以金，不受，去。

　　白胜魁不盗其乡光绪初，吉林有剧盗白胜魁者，骁悍无伦，精击刺，身轻善超距，越峻墙如履平地。行劫，不杀人，亦不合伙，无论远近，皆独赴之。凡入事主家，破门而入，搜刮金资，拒则无幸。然不扰其乡，其所居之地，周三十里以内无盗劫，有则白为之捕，而追赃给主，羣盗惮白勇，相戒毋敢犯。邻里贫人不能举火，辄周恤之，凡以急告者，无不应，亦无不满意而去。以是一方之人爱而敬之，羣称之为白大爷。

　　铁汉还所盗物宣城富家韩氏尝被盗，丧金资巨万，报官捕治，不得。已而主人死，一子名少坤，才八岁，寡母谢抚之。茕茕幼弱，不能理旧业，族人之强者咸鱼肉之，主计者复狼狈为奸，不数年，零落殆尽.母子傫然，无所为计，所居宅亦售于人。一夕，母绩子读，时将夜分，中庭月明如水，谢望月而叹.忽中庭有人应声曰：「夫人毋悲叹，郎君能读书，他日必有成就，亦仅十年辛苦耳。」韩大惊，良久无声息，开门出视，明月满庭，寂无人踪也。回顾，则案有皮箧一，不知何来。亟启之，则累累者黄白充其中，间以珠玉。谢一再审视，则多半数年前所失者，知顷间语声有自来也。急戒儿勿多言，仍苦守如故。

　　少坤长，应试入泮，旋举孝廉，以大挑官浙江知县.谢于是出所藏，赎旧宅，更新之。少坤性本聪颖，尤善应对，颇为上官所器重，作令数年，宦囊颇丰.一日，吏报获一大盗，亲鞫之，盗神气自若，问姓名，自称为铁汉，不肯言真姓氏。命掠治之，盗运气以御，刑具加之，皆无如何。已而盗仰视堂上曰：「汝韩少坤耶？十年前四月十八夜之言，犹记之否？盍询汝母。」少坤瞿然，命且收禁，归告其母。母命检箧，则箧上盖有钤记，正「铁汉」二字也。谢欲释之，少坤不可，曰：「此为某巨室案中要犯，若释之，则官且不保。彼不过以掠我者还我，未足云恩。我今公事公办，是亦足矣。」谢氏曰：「当日穷居之际，终日勤勤，不足一饱，彼若不还，母子久为沟中瘠矣。且非若辈肆劫于前，则区区者亦并入债家之门耳。彼取之有余之时，而给之不足之日，此惠安可忘也？」少坤乃曰：「今释此人亦可，但令彼以恩人自居，恐事若宣布，外人追论及之，昏暮去来，不无妄测，不如灭口之为善也。」谢未答。忽白光一道，射窗而入，窗棂尽折。有短衣窄袖立于前者，铁汉也。笑顾少坤曰：「很哉。乃以怨报德，且挟持若母耶？」少坤木立不知所云。一转眼，白光满室，如触电者。须臾光过，铁汉立屋脊上，捧三尺剑，拱手曰：「再会。」少坤神定觉痛，则两眉皆连皮削去矣。是夜，狱中报失大盗，少坤遂病悸，神气索漠，不能理公事，乃罢官归.周五散所盗财物花蝴蝶周五者，关东胡匪之渠魁也。先世本辽阳富室，有地百五十余晌。父步臣，仅生五一人。九岁，为胡匪所刦，限三日以万三千金往赎.步臣痛子情切，亟措赀如数，赎之还，自此惊惧成疾，郁郁死。

　　五幼失怙恃，遂日弄枪棒为事，暇即倩人与之讲《春秋》或《史记。游侠列传》，久亦能自涉猎.迨十八岁，又为胡匪掳去，索多金，始纵之还。五控之官，官涎其富，索贿若干，始允代为缉匪。匪恨其讼己也，更纠集党羽，夜入其家，缚之柱，搒掠几死，倾箧倒笥而逸。五因鬻其家产之半，募健儿练团，誓与匪决战。官仍涎其富，谓有谋逆心，囚之狱，又贿三数万金，始释之，自是家资荡然矣。

　　五出狱，则结死党百余人与胡匪为难，复杀官吏以泄愤。所劫财货，自给日用外，皆散之无告贫民。不二年，人命重案累至四百余起，官檄三省重兵会拿，五因走京师，被一相识无赖所卖，为缉捕局兵所擒。有见之者，谓其身长五尺余，双目奕奕有神，自云：「两臂有千斤力，余仇已报，今虽死，亦无憾矣。」

　　盗还珠有旧家子某，中年落魄，不得已，授徒自给.一日，以祭扫归，居停赠之金，其地故离家不远，步行可达.时夕阳在山，炊烟四起，方踽踽独行，突有暴徒自林中出，刼其金，懊丧欲绝，植立如木偶。时已薄暮，忽有渔艇自远至，一童持棹，一老者虬髯坐船头整网，既近岸，唤某不应，乃近询之，始悉颠末。老者延入舱，备询家世，生告以父为某，幼时家被盗，资产尽，今又遭危，实命不犹，更何言哉！

　　言已，晞嘘久之。老者聆其言，若有所思，既而曰：「君先人以何时弃世？」曰：「十三年矣。」曰：「老夫亦曾见之，别十余年，家道至此。今日相逢，殆非偶然。」遂烹鲜款客，意至殷，且送之归.临别，授以一布囊，曰：「老夫家贫，今与故人子遇，不克尽礼.此数升者，聊供朝夕，愧不能多也。」某意其中为米，谢而受之。抵家启视，乃珍珠也。大惊，急寻老人，已不知所往，某家以此复旧业焉。或曰老人即前劫其家之巨盗康某也。

　　犬救老丁陕右张介夫别驾有仆曰老丁，黑而颀，巨瘢生其面，如连钱，自左颊被右额，奇丑不可名状，介夫言丁盖义仆也。

　　介夫居三原之东村，村去城三十余里，中隔以山，林木阴翳，猛兽多藏之。光绪癸巳，虎暴至，尝一日伤二人，行者非结队不敢过.是年，介夫母病甚亟，医来诊，具方剂，促速煎，迟恐有变。而东村无药，药必购自城，介夫兄弟二人侍疾，老丁独奋然请往。家有猎犬，毛纯黑，壮伟如犊，且猛甚，独驯于老丁，常从之出入。是日，老丁入城，犬为之伴。及还，日已曛矣，老丁独与犬越岭急归.行未及半，虎自林突出，老丁急纳药于怀，而徒手荫树后。虎怒吼前扑，树立折，老丁亦仆，树压老丁身，虎啮老丁，爪牙仅及树。犬忽腾而前，啮虎阴，虎负痛，跃跳过山，并掣犬去。老丁急推树起，面为树皮所刺破，血流不止，就地握沙土傅之，怀药以归，介夫兄弟见状，皆大骇。母得药以愈，老丁寻亦无恙，惟面上沙滓与血肉相胶结，迄不能去。越日，得死虎于山中，犬首犹缀其胯下也。

