<!-- { "loadSidebar": true } -->
　　朱述之藏书于秦淮水榭上元朱述之，名绪曾。曾官浙江知县，以研经博物闻名东南。富藏书，着有《读书记》，盖仿《郡斋读书志》之例，而精核过之。

　　述之之大父云浦年八十时，手写《尔雅》，以为娱老清课.时述之方七龄，即熟诵之。某岁秋日，从父至东园苑家桥，蝉嘒嘒鸣高树，命诵《释虫》篇蜩属，索解不已。述之所居秦淮水榭，藏书十数万卷，丹黄斠画，皆精审。甘石安喜搜乡邦掌故及金石雅训之学，时从讨证.述之辑《金陵诗征》，亦假石安家之津逮楼书。瓻借往还，几于置驿.及官浙，又获钞文澜阁本，故所弆宋、元秘笈，多外间所罕见者。每遇秘笈，尤喜传钞.咸丰癸丑，粤寇陷江宁，时方官浙中，慨收藏之灰烬，因取旅次所存数十箧，日夕关览，掇其大旨，笔于别简。其假自友朋者，亦有题记。

　　蒋生沐藏书于拜经楼蒋光煦，字生沐，少孤。其自刻《拜经楼藏书题跋记后序》曰：「光煦先人手泽，半为蠧鱼所蚀.顾自幼即好购藏书，三吴间贩书者皆苕人，来则持书入白马太安人，请市焉，辄叹曰：「昔人有言，积金未必能守，积书未必能读.若能读，即为若市。」以故架上书日益积.稍长，欲得旧刻、旧钞本，而苕贾射利之术，往往索时下诸刻与易而益之金，则辗转贸易，所获倍蓰。未几，凡余家旧藏世所恒有之书，易且尽矣。今计先后裒集者，盖得四五万卷。」生沐，道、咸间之海宁人。

　　潘文勤藏书于滂喜斋吴县潘文勤公祖荫之藏书亦甚富。光绪癸未，奉讳归吴，延长洲叶鞠裳学使昌炽馆其邸，得尽窥帐秘.宋刻《金石录》十卷，即《读书敏求记》所称冯砚祥家本。宋刻《白氏文集》残本、《后村先生集》残本、《葛归愚集》、《淮海居士长短句》，皆黄荛圃旧藏；北宋本《广韵》，则张泽存所刊祖本也。其它高编大册，断璧零缣，皆世间希有之秘.每覩一书，辄为解题，因成《滂喜斋读书记》二卷。

　　文勤尝以三百金购北宋本《公羊春秋何氏注》一册，语门下士曰：「此人世罕见本，吾乃以贱值得之。」光绪乙未，文勤薨，眷属南归，属琉璃厂肆中人为之检点，因成《滂喜斋宋元本书目》一卷。

　　顾湘舟藏书于别疆园顾沅，字湘舟，苏州人。所居别疆园，在郡城甫桥西街，富藏书。咸丰庚申，粤寇扰苏，其所藏悉为丁雨生捆载以去。《持静斋书目》所著录者，多其家书也。

　　季菘耘成藏书志季菘耘明经锡畴，太仓人。敦品励行，为文师法先正，出入震川、尧峯间.晚年馆于虞山瞿氏。瞿多善本书，得于黄荛圃士礼居者为多。菘耘悉加跋于后，遂成《藏书志》若干卷。咸丰庚申，避粤寇于李墅，抑郁以终，遗书千卷，悉毁于火矣。

　　胡雨棠藏书于琳琅秘室胡树声，字震之，又字雨棠，原籍休宁，以父印川业鹾，遂应商籍，补仁和博士弟子员，而居于苏.喜藏书，所购多宋、元旧本，不吝值，或更手自缮录，积至千百卷，乃颜其居曰琳琅秘室。

　　郁泰峯藏书于宜稼堂郁松年，字万枝，号泰峯，上海恩贡生，饶于财。凡宋人典籍，有未刻或刻而版废者，辄不惜重赀.故黄氏百宋一廛所藏，初归汪阆源，后亦散布而入沪渎矣。

　　魏鹤山《毛诗要义》三十八卷，阮文达采进遗书时亦未见之，泰峯乃搜获曹楝亭旧弆宋椠本于嘉兴，海内更无第二本，遂卓然为宜稼堂数十宋椠之冠。

　　莫子偲好古椠独山莫子偲大令友芝好古椠，生平所见宋、元旧本书不可胜数。曾着《宋元旧本书经眼录》，所载宋椠本四十七种，金、元椠本三十种，明椠本十六种，旧钞本三十八种，悉就同治乙丑迄己巳数岁中客游所见者，或解题，或考其椠钞善劣，或仅记每叶行字数目，或并录其序跋，及经藏家跋语印记，皆经眼时随笔志之，以备省览.子偲世居黔南影山草堂，旧藏粗备。及遭乱，散佚殆尽矣。

　　同治壬戌初夏，子偲之弟祥芝自祈门至安庆，告子偲曰：「伙县宰张廉臣有唐人写《说文》木部之半，篆体似《美原神泉诗碑》，楷书似唐写佛经。栝（木　）怕讳阙而柳卬不阙，例似《开成可经》不避当王之昂，盖在穆宗后人书矣。」子偲因命录副以来。廉臣见祥芝分毫摹似，仓猝不得就，慨然归之。近人获蜀石经残拓，宝过宋椠，矧此千岁秘籍，绝无副迻，直为海内经籍传本之冠，不仅仅压皖中名迹也。廉臣，名仁法，陕西山阳进士。

　　子偲为曾文正公所契，屡欲官之不可得。顾乞文正檄，徧访江南遗书，凡平生所见奇书、古碑，辄以类记之，此《过眼录》若干卷之所以成也。

　　咸丰辛酉八月，文正既克复安庆，部署觕定，乃从子偲之言，命其采访遗书，商之其弟忠襄，刻《王船山遗书》。既复江宁，开书局于冶城山，延博雅之儒，校雠经史，政暇则肩舆经过，谈论移时而去，子偲亦与焉。住冶城者，有南汇张文虎、海宁李善兰、唐仁寿、德清戴望、仪征刘寿曾、宝应刘恭冕，此江南官书局之俶落也。汪颂蔚题《书库抱残图》云：「湘乡相公老开府，手扫欃鎗扶日月。郘亭兀兀求遗书，四部先刊甲与乙。」朱孔彰《曾祠百咏》云：「劫历红羊失五车，浓香班马选梨初。欲将节义风天下，先刻船山百卷书。」「落花碧草冶城东，丞相车来访侍中。汉代经生都老去，春光寂寂月华宫.」

　　王鼎臣藏宋椠孟子好古者重宋板书，不惜以千金数百金购得一部，则什袭藏之，不轻示人，即自己亦不忍数翻阅也。海宁陈子庄直牧其元每笑其痴.而是时宰昆山之王鼎臣观察定安酷有是癖，得宋椠《孟子》，举以夸陈。陈请一观，则先令人负一椟出，椟启，中藏楠木匣，开匣，乃见书。书之纸墨亦古，所刊笔画亦无异于今之监本。陈问之曰：「读此，可增长知慧乎？」曰：「不能。」「可较别本多记数行乎？」曰：「不能。」陈笑曰：「然则不如仍读今监本之为愈耳，奚必费百倍之钱以购此耶！」王恚曰：「君非解人，不可共君赏鉴.」急收弆之。陈大笑而去。

　　德宗稽古右文德宗亲政，有意右文之治。元和陆凤石相国润庠时值南斋，语之曰：「《天禄琳琅》初集之书，向储圆明园，毁于兵火。二集各书，闻在宫中，汝可诣宫中藏书处试检之。」陆往检，书虽多，俱与二集目录不合。复命，上沈吟良久，曰：「昭德殿尚有书数屋，恐是矣。」昭德殿，宫中最后殿也。翁相国同龢在侧，请与陆同往。殿扃鐍久，凝尘数寸，无从措手足。翁、陆共出银十两，给守殿太监为扫除费.次日，复往，则宋、元、明镌本颇多，且有精钞本，然以二集目录证之，亦非也。有旧阉知其事者，谓闻诸前辈，此盖嘉庆初欲编《天禄琳琅》三集而未行者。翁、陆乃择最精数种上呈，置玉案，备乙览焉。 「 有乾隆朝翰苑分书袖珍《昭明文选》一部，皆词臣工书者。」 第一册首叶，有高宗御容。德宗以此书置案头，时一展览，颐和园驻跸，亦携以自随.光绪癸巳、甲午间，上习闻翁说，颇究碑版目录之学，翁亦时以新出版本进士。甲午五月初，召见恽毓鼎，首问翰林院藏书及《永乐大典》所存册数，又问近有新出金石否。

　　蒋香生藏书于书钞阁蒋香生太守凤藻家世货殖，纳赀为郎。嗣以知府分发福建，补福宁守。为陈伯潜阁学宝琛所论，奏请开缺送部引见，遂不出。香生虽起自素封，未尝学问，而雅好觚翰，嗜书成癖。在闽，纳交周季贶司马，尽传其目录之学.又与仁和魏稼孙鹾尹谈金石甚契，颇得其绪余.闽垣未经国初兵燹，徐兴公、谢在杭及近时带经堂陈氏遗书，流落人间者，辄留心搜访，多归插架。季贶罣误遣戍，资以三千金，季贶尽以所藏精本归之，遂蔚成大国。旧钞本《北堂书钞》，乃孙渊如、严铁桥所手校，乃筑书钞阁贮之。属叶鞠裳校勘，刊刻铁花馆仿宋本六种及《心矩斋丛书》。一字异同，邮筒商搉，至于再三，不可谓非精于鉴别者矣。

　　苏州自咸、同以来，坛坫阒如。一二达官之好古者，皆在朝，乡居士大夫无能提倡。而猗顿之徒，奉钱神为职志，三君八顾，谥为至愚；百宋千元，骇若河汉.香生少通侻，不矜细节，尤为里中儿所贱简。闻其收藏书籍，哗然相告，引为破家之殷鉴.及香生殁，而市骏者悬巨金以求发箧，则又动色嗟讶矣。

　　孙铨伯为宋板孙孙铨伯贰尹凤钧，杭州人。所藏单行本《魏志》、抚州本《公羊》，皆世间绝无之本。簿录之学，一时无比，人呼为「宋板孙」。

　　崇雨铃富藏书崇雨铃方伯恩，宗室也。富藏书，身后为琉璃厂肄雅堂捆载而去，装潢精整，触手如新。叶鞠裳尝得其所藏刘燕庭《金石苑》，卷首一印，曰「雨铃所藏，初印精本，得者宝之，庶传久远.」其余藏印，曰「玉牒崇恩」，曰「绣漪精舍」，曰「绣漪老渔」，曰「壶青阁」，曰「澹园」，曰「敔翁」，曰「涧邨」。

　　继幼云藏书于星凤堂汉军宜春宇侍郎振，杨氏也。有弟曰继振，字幼云，富藏弆，有书数十万卷，不独金石古泉也。后渐散佚。叶鞠裳尝得其奇零小种，藏印累累，每册有「杨」字圆印，「石筝馆猗欤又云」印，卷首有长方巨印，其文曰：「予席先世之泽，有田可耕，有书可读，自少及长，嗜之弥笃.积岁所得，益以青箱旧蓄，插架充栋，无虑数十万卷。暇日静念，差足自豪。顾书难聚而易散，即偶聚于所好，越一二传，其不散佚殆尽者亦鲜矣。昔赵文敏有云：「聚书藏书，良非易事。善观书者。澄神端虑，净几焚香，勿卷脑，勿折角，勿以爪侵字，勿以唾揭幅，勿以作枕，勿以夹刺。」予谓吴兴数语，爱惜臻至，可云笃矣。而未能推而计之于其终，请更衍曰：「勿以鬻钱，勿以借人，勿以贻不肖子孙.」星凤堂主人杨继振手识，并以告后之得是书而能爱而守之者。」又题后云：「予藏书数十万卷，率皆卷帙精整，标识分明，未敢轻事丹黄，造劫楮素。至简首卷尾，钤朱累累，则独至之癖，不减墨林，窃用自喜，究之于书不为无补.」

　　路子端藏书于蒲编堂路子端，名慎庄，盩厔人，闰生子也。闰生以制艺闻于世，子端独笃志好古，藏书六万余卷，多宋、元雕本，有《蒲编堂书目》八十卷。尝慨魏、晋以前之书，多名存篇佚，因取他书所引证者，一一析而出之。其后人筮仕于淮，光绪乙酉秋，捆载遗书至吴求售，叶鞠裳曾得旧刻数种，中有正统本两《汉书》。而陈简庄所叹为至佳者，则为丁泳之所得。

