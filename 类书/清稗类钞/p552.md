<!-- { "loadSidebar": true } -->
　　狮猫之眼有一金一银者。胡光林守镇江，尝蓄雌雄一双，眼色皆同。黄鹤楼少居其署中，尝亲见之。

　　白大取宫中狮猫

　　历朝宫禁卿相家，多蓄狮猫。咸丰辛亥五月，太监白三喜使其犹子曰大者，进宫取狮猫，遂获咎，并以他事酿案奏办。

　　陈锦帆蓄天目猫

　　陈锦帆广文蓄猫一，曰天目猫，盖得之于余杭天目山也。锦帆出，猫辄从，归则依依膝下，若幼子然，非捕鼠不离侧也。

　　丁仲文分猫为三等

　　番禺丁仲文孝廉杰尝分猫为三等，皆立美名，如纯黄者曰金丝虎，曰戛金钟，曰大滴金；纯白者曰尺玉，曰宵飞练；纯黑者曰乌云豹，曰啸鐡；花斑者曰吼彩霞，曰滚地锦，曰跃玳，曰草上霜，曰雪地金钱。其狸驳者，则有雪地　，笋斑黄，粉　青诸名。

　　半阉猫

　　丁仲文尝云：「雄猫必阉，杀其雄气，化刚为柔，日见肥善。」时俗又有半阉猫，仅去内肾一边，其雄气未尽消亡，则更刚柔得中。

　　悟一蓄兜率猫

　　猫性不等，有雄桀不驯者，有和柔善媚者，有散逸喜走者，有依守不离者。大抵雄猫未阉，及大猫初至，难于笼络，故蓄猫必以小，必以雌也。妙果寺僧悟一尝谓猫之喃喃依恋不离莲座者，为兜率猫；又为归佛猫。

　　黄熏仁蓄斑奴

　　嘉应黄熏仁尝得一金银眼之猫，花纹杂出，貌恶而性驯，善捕鼠。进门未几，鼠绝迹。因呼之曰斑奴。惜未半年，遽死，盖以久缚故耳。佳猫多惧其逸，与其缚而损其筋骨，不如以大笼笼之也。

　　周藕农蓄一锭墨

　　周藕农令河南时，署蓄猫一，曰一锭墨，状其色黑也。

　　惠潮嘉道署多野猫

　　同治时，惠潮嘉道署多野猫，夜深辄出，双目有光，望之如萤火。盖失主之猫，吸月饮露，久渐成精，故上下墙屋，矫捷如飞，夏月海鹭来时，能上树捕食。署园所蓄孔雀，时被囓毙，自此野猫辄不复来。或谓孔雀血最毒，猫殆饮此，或戕其生也。

　　猫搏雀

　　薛叔耘所居窗外有林，雏雀习飞其下。猫蔽身林间，突噬雀母，其雏四五噪而逐猫，每进益怒，猫奋攫之，不胜，反奔入室。雀母死，雏绕室啁啾，飞入室者三，越数日，犹望室而噪也。

　　猫为豰所食

　　平凉静宁间有物如猫，首大色黄，人呼曰黄妖。家猫遇之，即随之去，饮于河以涤其肠胃，至妖前，听其食。妖以舌舐之，毛随舐而落，磔食之。大兴刘继庄检字书，始知为豰.豰字，呼本切，烘入声，犬属，似豹而小。郭璞曰：「似鼬而大，腰以后黄，一多黄腰。」《汉书音义》曰：「豰，白狐子也。」

　　堤辚子

　　洛阳县有堤辚子，产河中，状如猫，色淡黄，毛长而坚，头尖平，牙露唇外如象。穴于堤，以鲤为食。锥沙如空，凫水极快。每决口，必成羣结队，力锥堤岸，即有无数小孔，水汩汩而入，沙壅堤坍，田宅漂没，人民悉为鱼鳖。故堤兵见之，即驱之入水，或投以石，或填其穴。舟子见之，咸膜拜为神，投以食饵，否则舟底被其所穿矣。

　　猫狸

　　猫狸，亦省称狸，猫属，头圆尾大，毛黄黑相杂，有斑纹，颇类猫，故俗又称野猫。性残暴，食鱼鼠等，且能窃取鸡鹜。

　　香狸

　　香狸，狸属，一名灵猫，毛黄黑色，似豹文，尾毛黑白相间，不甚分明。脐有香囊，能发香气如麝，故又称麝香猫。

　　九节狸

　　九节狸为狸之别种，毛黑白相间，眼金色，尾甚长，文有九节，能捕鼠。皮可为裘，毛可制笔。

　　玉面狸

　　玉面狸为狸之别种，即俗称果子狸者是也。面白，尾似牛。常登树，食果实。产浙江。捕鼠胜于猫，人亦蓄之。

　　猫豹子

　　青海人呼狸为猫豹子，色如狸，形似猞猁狲。能食家猫，捕兔鼠。皮亦可制裘。

　　貉

　　胳，亦作狢，似狸，锐头尖鼻。性好睡，日伏夜出，捕食虫类。毛色斑驳，其文上圆下方，质深厚温滑，可为裘。

　　貀

　　貀，亦作豽，状似狸，苍黑色，无前两足，能捕鼠，旧称即腽肭兽。然貀陆居，腽肭兽水居，非一种也。

　　状似斑狸之兽

　　粤汉铁路之初建也，将至英德，其地之土脉固坚凝而无隙，役夫锄地，忽有一穴，见有尾修喙尖，状如斑狸，长可逾尺，一息尚存之兽，蜷伏其中。出之，置于地，久之而起立矣。俄有叟道此，谓愿放生，出重资以赎，笼之归。

　　闽鼠

　　鼠类本至繁伙，然人家习见者，亦仅灰色、黑色一二种而已。闽鼠种类较多，或专食枣栗等果品而不肉食，或专啖肉类而不食果品。更有所谓香鼠者，与常鼠略异，两眼绝小，尾短而粗，有毫十数茎，气直如麝，故以香鼠名之。闽人视如神明，谓人类所以得谷食，即由此鼠窃谷种于天上，人若犯之，罪当天谴，每见此鼠，辄焚香礼之。

　　耕地鼠

　　《尔雅》鼢鼠注云：「地中行者。」释云：「地中行，鼠伯劳所作也。」一名犂鼠，谓起地若耕。有亲见之者，见人则以首伏地而入，甚遽。俗云滚地猪者，殆耕地鼠也，第非必伯劳所作耳。

　　木兰之地中，有鼠则土疏而坟，盖鼠在土中穿突，土辄高起如冢也。

　　冰鼠

　　北部有冰鼠，可治小儿疳积，治箭镞入肉。以其胆汁点眼，治目盲；点耳，治耳聋。其粪有清血之功用。若被猫犬所咬，以粪涂疮口，亦有效。

　　野鼠

　　野鼠，漠北多有之，蒙古名曰鄂和托纳，每取草实藏穴中以为食。

　　飞鼠

　　东三省之团头山后，飞鼠颇多，即鼯也。体长七八寸，背暗褐色，腹白，尾长，密生长毛，前后两肢间有膜，能飞行树上。栖于深山，夜出求食，声如小儿啼。

　　灰鼠

　　灰鼠，一名青鼠，深灰色，腹白，尾毛松而长性灵敏，善跳跃，吉林诸山有之。皮以制裘，灰白色者佳，灰黑次之。

　　鳞鼠

　　鳞鼠出顺宁州属之云州，身有鳞甲，千百成羣，残食田苗，数年一出。

　　竹鼠

　　竹鼠，一名竹（鼠留），亦作竹（鼠卯），似家鼠而大，毛苍色，尾极短，目细而长，前足不分趾爪，行极迟钝。

　　尾鼠

　　长白山有尾鼠，身圆四寸，足走如飞，惟尾长于身数寸。

　　火鼠

　　长白山有火鼠，居冰山下小洞。

　　水鼠

　　水鼠，口吻尖小如鼩鼱，长四寸有奇，毛褐色，身扁，趾有蹼，至尾渐细长。穴居池沼河畔，时浮沈水中，以虾蟹、昆虫、鱼类为食。

　　常履坦恶黠鼠

　　常安，字履坦，叶赫纳兰氏，满洲人，官至浙江巡抚。一夕，方理公牍，漏下二十四刻，羣鼠出穴，渐近人，促剌有声，不知囓何物，心恶之。顷焉，声益甚，投之，弗中，散而复聚。亟命小僮伺之，无得，颇恚。更密伺，亦无得。众力怠，鼠益肆，鼠若恃其黠而人莫能制者。翌日，购一狸，畜之。夜，鼠阒然。越日，获数鼠，声始寂。越日，更获数鼠，自此室中不复知有鼠矣。

　　益阳县署多鼠

　　湖南益阳县署多鼠，而不蓄猫，咸谓署有鼠王，不轻出，出则不利于官，且日给官粮以饲之。道光癸卯，云南进士王森林令斯邑，邀萧山倪豫甫偕往。倪所居之院甚宏敞，草木蓊翳，日过午，鼠自墙隙出，或戏或鬬，不可胜计，习见之不为怪也。一日，有大猫由屋檐下，伺而捕其巨者，相持良久，鼠力屈而毙。自此猫利其有获而日至，乃积旬而鼠无一出者，后亦寂然。

　　鼠渡河

　　同治壬申六月，青山濒河居民及舟中人之早起者，皆见有鼠由河之东岸而来。将及河畔，乃纷纷衔尾，鱼贯而行，或数十，或百数，浮水而渡，至西岸，遂散。好事者追视之，则已不知所往矣。

　　鼠有烟瘾

　　黔有制烟之肆，于炉下置一箩，以泄烟气，盖熬制鸦片烟膏者也。同治时，经兵乱，肆闭。乱平，或就其肆重整故业，忽见炉下有奄奄待毙之鼠，不可胜数。乃知其曾受烟气，失瘾已久，故若垂毙也。

　　猬

　　猬，亦称猬鼠，与鼹鼠同类异种。穴土而居，昼伏夜出。体长尺许，甚肥，头足皆小，全身有尖锐棘毛，由背筋作用，能攒起如矢，俗称刺猬。食田间害虫，于农家有益。

　　邵位西员外懿辰有《咏猬》诗曰：「追凉湖壖树，意行不觉远。地散月清阴，有物魇在阪。大非豪猪狞，小异蛄斯蜿。厥名彚毛刺，腹似饮河鼹。天厨遗禁脔，蠢蠢踸缘苑。巨躯鼓胮肚，弱足步蜷蹇。有或蹋其肤，圜转自闲捆。刚毛拒持挈，缚取待縢绲。竖颖何怒张，挫芒就束捆。捉归用汲衽，闲置聊下键。百虫美儇利，笑尔形浑沌。屈前侪兔跧，内息类龟偃。居常穴土疏，出或蔽草尊。蠕动何阓陬，往往仆触阃。徐趋劣免颠，库伏稍得稳。畏人仍似鼠，警响辄蹜踠.嗛中病叟欬，虚室入听宛。深秋霣苞栗，俛拾看欲混。苍然背毛磔，如众矢集盾。持满悉外乡，攒针锐棘菀。有时翻仰卧，腹内赤婉婉。虎见骤吞噬，入咽忽偏反。还从虎肠出，以虎作粻饭。小数败山王，用意一何很！独见辱于鹊，诱彼适自损。迅飞下啄肉，转身嗟已晚。西家枣垂熟，上树爪其本。摇落满阶庭，旋下以身辊。累累着体间，盘跚负之返。窃瓜尤便巧，中黠貌特悃。俗云云有神，礼敬常缒绻。谓尸货贝权，瞥见默祈恳。吾于尔无求，卧畜付庭壸。勿学癞蟇精，覆瓶倏迁遯.」

　　海豚

　　海豚体长八九尺，头小，口吻尖锐，其上下两颚有圆锥形小齿五十六，背蓝黑色，腹白色，脊鳍在背之正中，形如鎌，鼻孔连合为一。产我国山东之沿海。以软件动物为食。捕之，鸣声奇异。其皮见日不裂，经水不透，与筋骨皆可为工艺品之用，肉可食。

　　江豚

　　江豚体小于海豚，状似猪，色青黑，胸有两孔，喷水直上。多脂，可为灯油。古名（鱼孚）（鱼市），俗称水猪。

　　麒麟

　　麒麟似鹿而大，牛尾马蹄，有肉角一，背毛五彩，腹毛黄，不履生草，不食生物，圣人出，王道行，则见云。今非洲内地，有兽状似鹿，颈与前脚皆至长，头高于地一丈五尺以上，好食木之嫩芽，名Giraffe，日本人亦译之为麒麟。

　　雍正壬子、癸丑皆有产麟之事，一在山东，一在四川。山东巡抚岳浚题云：「钜野县新城保李恩家于十年六月初五日辰时，有牛产麟。细加看视，瑞麟身长一尺八寸，高一尺七寸，麕身牛尾。头含肉角，顶带旋毛。目如水晶，额如白玉。徧身麟甲，悉系青色，甲缝俱有紫色绒毛。脊背黑毛三节，中直竖，前向前，后向后。胯腹蹄腕皆有白毫。尾长五寸五分，尾尖有黑毫四缕。」

