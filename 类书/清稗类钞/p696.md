<!-- { "loadSidebar": true } -->
　　吴三桂喜度曲，不差累黍，有周公瑾风焉。蓄歌童十数辈，自教之，中六人艺最胜，称六燕班，盖六人皆以燕名也。尝微服游江淮间，与六燕俱。贾人某亦嗜声伎，值家燕演剧，吴投刺谒之，贾延入，纳之上座。未几，乐作，脱板乖腔，百无一当。主人与客极口褒奖，吴但默坐，瞑目摇首而已。主人愤而言曰：「若村老，亦谙此耶？」吴曰：「不敢，然嗜此已数十年矣。」主人愈不悦。客有黠者，请吴奏技，否则将有以折辱之。吴欲自炫，不复辞谢，欣然为演《惠明寄柬》一折，声容台步，动中肯要，座客皆相顾愕眙。少焉乐阕，下场一笑，连称献丑而去。

　　礼邸有菊部

　　大兴舒位，字铁云，礼闱报罢，留滞京华.太仓毕子筠华珍方客礼亲王邸，二人皆精音律，尝取古人逸事，撰为杂剧，如杨笠湖吟风阁例。王好宾客，亦知音。王邸旧有吴中菊部，每一折成，辄付伶工按谱，数日娴习，即邀二人顾曲，盛筵一席，辄侑以润笔十金。

　　猫儿戏

　　教坊演剧，俗呼为猫儿戏，又名髦儿戏。相传扬州有某女子名猫儿者，擅此艺，开门授女徒，大率韶年稚齿，婴伊可怜.光绪时，上海北里有工此者，每当妆束登场，锣鼓初响，莺喉变征，蝉鬓如冠，扑朔迷离，雌雄莫辨，淋漓酣畅，合座倾倒，缠头之费，所得不赀，亦销金之锅也。

　　金奇中曰：「俗以妇女所演之剧曰髦儿戏者，盖以髦发至眉，儿生三月，翦发为鬌，男角女羁，否则男左女右，长大犹为饰以存之，曰髦，所以顺父母幼小之心也。又俊也，毛中之长毫曰髦，因以为才俊之称.《诗》：「烝我髦士。」士中之俊，犹毛中之髦也。又选也，《诗》：「誉髦斯士。」誉，古通与，语助辞也，选斯士也。谓之髦儿戏者，意谓伶之年龄皆幼，技艺皆娴，且皆由选拔而得，无一滥竽者也。」此奇中之所解释者也。王梦生则曰：「昔以妇人拖长髻而饰男子冠服，至可一笑，故有此称.」

　　光、宣间，猫儿戏渐见发展，其优异之处，亦有胜于男伶者。以此类推，女子之资性能力，无事不可学，而文学、美术固尤所优为者也。

　　京师有猫儿戏

　　光绪时，京师有猫儿戏一班，然惟堂会演之，声势寥落，非观剧者所注意也。

　　秦淮有猫儿戏

　　秦淮河亭之设宴也，向惟小童歌唱，佐以弦索笙箫。乾隆末叶，凡十岁以上、十五以下声容并美者，派以生旦，各擅所长，妆束登场，神移四座，缠头之费，且十倍于男伶。

　　沪有猫儿戏

　　同、光间，沪上之工猫儿戏者有数家，清桂、双绣为尤着。每演，少者以四出为率，缠头费仅四饼金。至光绪中叶，则有羣仙戏馆，日夕演唱，颇有声于时.

　　檔子班

　　女伶之外，有所谓档子班者，一名小班，始于嘉、道间.所歌之曲，书于扇，且仅演剧而不侑酒，亦即猫儿戏也。杭州陆应有诗云：「一片氍毹贴地红，双鬟妆束内家工。不须曲记相思豆，但看坤灵扇子中。此豸分明禁脔看，当筵未许侑杯盘.任教诵遍摩登咒，戒体依然着手难.」

　　若光绪时，天津所在有之，居侯家后，一堂辄有雏姬数人，玉貌绮年，所唱曰档调.而江西亦有档子班，以广信府之人为多，且远至广州，达官豪商每招之侑酒，然皆以度曲为事而不演剧也。

　　光绪中叶，上海亦有档子班，其人率来自江右，居之安李氏，其最著者也。居之安，为公共租界福州路中市之里名，未几而室为主者改筑，因徙会芳里，恐问津者之或迷途也，仍颜其门楣曰居之安。其家有小戏台，凡就宴者，可命其登台歌舞，亦可出外演剧，且侑酒也。

　　瑶之女乐

　　广西九嶷山一带，瑶民聚处，衣服饮食，犹有古风.有随大吏往谒舜陵者，礼成设宴，瑶民献女乐八人，草履红裳，胫以下皆露肤，工跳舞，歌词一阕，清脆可听。词云：「山高高，水遥遥，盘皇子孙在山好。」词仅三句，辄循环歌之。

　　演八仙上寿

　　常州府有属县八，惟靖江介在江北。顺、康间，某亲贵出守常州，声势烜赫，僚属备极严惮。一日，以寿演剧，七邑令皆来称祝，靖江令独后至，惧甚，属阍者为画策，遂重赂伶人，时方演《八仙上寿》剧，七人者先出，李铁拐独后，七人问曰：「来何暮也？」铁拐曰：「大江风阻，故尔来迟.」阍人即于是时，以靖江令手版进，太守大喜，遂延入，至尽欢而罢.

　　演长生殿传奇

　　钱唐太学生洪昉思升着《长生殿》传奇，初成，授聚和班演之，圣祖览之称善，赐优人白金二十两。于是诸亲王及阁部大臣，凡有宴会，必演此剧，而缠头之费，较之御赏且数倍。聚和班优人乃请开筵为洪寿，即演是剧以侑觞.某日，宴于宣武门外孙公园，名流之在都下者，悉为罗致，而不及给谏黄六鸿。黄奏谓皇太后忌辰，设宴乐为大不敬，请按律治罪。上览其奏，命下刑部狱.益都赵秋谷对簿自承，经部议革职，一时凡士大夫及诸生除名者，几五十人，秋谷及海宁查夏重其最著者。后查改名慎行，登第。赵年仅廿八，竟废置终其身。洪放归，旋堕苕、霅间而死。当时编修徐嘉炎，亦与燕对歌，赂聚和班优人，诡称未与，得免。都人有口号云：「国服虽除未满丧，何如便入戏文场？自家原有三分错，莫把弹章怨老黄.秋谷才华迥绝俦，少年科第尽风流。可怜一出《长生殿》，断送功名到白头.周王庙祝本轻浮，也向长生殿里游.抖擞香金求脱网，聚和班里制行头.」徐丰颐修髯，有周道士之称，后官学士。或曰，黄由知县行取入京，以土物、诗稿遍赠诸名士，至秋谷，答以柬云：「土物拜登，大稿璧谢.」黄衔之刺骨，故有是劾也。

　　演目连救母

　　康熙癸亥，圣祖以海宇荡平，宜与臣民共为宴乐，特发帑金一千两，在后载门架高台，命梨园子弟演《目连传奇》，用活虎、活象、活马.

　　演临川梦传奇

　　蒋心余太史士铨性峭直，不苟随时，以刚介为和珅所抑，留京师八年，无所遇，以母老乞归.其才其遇，无一不与明汤玉茗相类，因为《临川梦》传奇以自况焉。其自序略云：「先生以生为梦，以死为醒，予则以生为死，以醒为梦。于是引先生既醒之身，复入于既死之梦，且令四梦中人，与先生周旋于梦外之身，不亦荒唐可乐乎！」

　　演花魁娘子

　　李味庄兵备宴客嘉荫堂，歌者孔福方演杂剧中之花魁娘子，瞥有罗浮大蝶飞至，绕伶身三匝而去。陆祁生孝廉因作《仙蝶谣》，而改七芗为之图.词云：「东海桃花红雨靥，南海仙人放蝴蝶。水精帘下读道书，屋里衣香花不如。花非花兮花解语，细漏丁冬碧纱雨。定子当筵车子喉，消息剧于十五女。相逢不是青陵台，且占百花头上开.花开花落凝丝竹，丝竹分明不如肉。海水汨汨山冥冥，有人读破《南华经》。造得酒楼邀李白，传来丝笔付秦青。牵云曳雪斑骓送，杀粉调铅写春梦。不知凤子为谁来，还问翠钗钗上凤.」

　　演水浒传

　　兖州阳谷县西北有墓，俗呼西门冢，西门庆之葬所也。其地有大族潘、吴二氏，自言是西门嫡室吴氏、妾潘氏之族。一日，社人登台演剧，吴之族使演《水浒记》，潘族谓辱其姑，聚族大哄，互控于县.县令大笑，各扑一二人，令荷枷通衢，朱批曰：「无耻犯人某示罪。」然二氏终不悟也。

　　演探亲相骂

　　《探亲相骂》一剧，原为昆曲中之梆腔杂剧，虽京戏亦演之，然悉仍其旧.盖道、咸之际，乐风渐变，趋重京剧，自后内廷传唱，常例皆京昆并奏，故率将昆曲阑入，各地伶人遂亦相沿成习，意谓亦在京戏范围。实则此剧纯用吹腔，固犹是昆曲之面目也。惟服装做工，则因时会而迁移，间有不相沿袭者，而唱白腔调，悉与《缀白裘》同， 「 调门悉用《银绞丝》曲。」 中有不合者，殆为沿讹。惟依昆曲原本，尚少末后与男亲家相遇、重延解劝、两亲母和好如初之一段，大率为演京剧者所删矣。至其剧情，则为乡间亲家母胡妈妈背布袋骑驴入城，探其名野花者之女也。先是，女见母诉苦，旋与亲家母相见，则一村一俏，无不相形见绌，且谈吐之时，每被奚落。旋以语及野花之儍，一则苛求，一则回护，遂至争执相骂，不欢而别.

　　演新安驿

　　《新安驿》戏，一名《女强盗》，盖侯俊山登台逞奇，自行编演者也。剧中情节，脱胎于《文武香球》，然事实人名，均与小说不尽符合，盖拉杂编凑，亦一时遣兴之作。略按其事，则张桂英曾与龙官宝订婚，及官宝下山，久不得耗，桂英甚念之，遂乔扮男子，下山访寻。路过新安驿，宿一逆旅，黑店也。主人为媪女二人，女常乔装为男盗，以杀人越货为事。是日，媪见桂英装重金多，遂先以蒙汗酒醉之使倒，令其女持刀入房行劫。女见桂英之俊美，欲以身委之，遂解除男装，露出庐山真面，以清水喷桂英，使醒，召媪述其意。桂英姑允之。彼此又略较武艺，女见桂英技不精，意益满.及合卺后，女为代解罗襦，则一缠足之女子，大惊，急询其故，桂英详述之，始知亦巾帼也。此剧离奇变幻，本无寓意，惟忽而笄，忽而弁，忽而浓须撩鬓，忽而搔首弄姿，为足增观者兴趣耳。沪上名伶之演此者，以七盏灯为独步。

　　或曰，《新安驿》一戏羌无故实，实为俊山而设.初，俊山至京，主者患无以揄扬之，某太史为制此剧，故始则红须装束严急，令人但闻其声，已而去须，已而改为艳装，已而又改为便服，装束雅淡，顷刻之间，变换数四，无不绝妙。于是一二日间，名即大噪.后竟因以致富，乃于张家口及其旁近之地，广设商店矣。

　　串客

　　土俗尚傀儡之戏，名曰串客，见《温州府志》。后则不然，凡非优伶而演戏者，即以串客称之，即以串客称之，亦谓之曰清客串，曰顽儿票，曰票班，曰票友，日本之所谓素人者是也。然其戏剧之知识，恒突过于伶工，即其技艺，亦在寻常伶工之上。伶工妬之而无如何，遂斥之为外行，实则外行之能力，固非科班所及也。

　　京师称票友改而业唱者，曰某处某处，实则「处」乃讹字，应作「出」，盖有斯人一出目无余子之意，重之之称也。孙菊仙在京师称孙出。出字，惟孙当之无媿色，余则出与不出等，改出为处，宜也。

　　雍、干间，士夫相戒演剧，且禁蓄声伎，至于今日，则绝无仅有矣。

　　李笠翁曲部誓词

