<!-- { "loadSidebar": true } -->
　　翻令我作丈夫难北人何某尝仕于朝，初官翰林院庶吉士，散馆改部曹。夫人某氏，阃威甚厉，以何失翰林，怒甚，何长跪以谢？乃得释。既入工部，贽百金往拜满尚书为师，某嫌其菲，怒斥之。端午桥为撰一联曰：「百两送朱提，狗尾乞怜，莫怪人嫌分润少；三年成白顶，蛾眉构衅，翻令我作丈夫难.」

　　八宝豆腐羹光绪时，王可庄修撰仁堪出守镇江。初莅任，训导某晋谒，王言及某侍郎有抚苏之讯，某曰：「某侍郎与卑职，某科同年也。」继复谈及苏籍之京师当道，如潘文勤公祖荫、翁相国同龢诸人，某则云是与有戚谊也，是与有世谊也。既又言苏省现任之督抚将军，其中固非尽由科第起家，而某亦谓悉有年谊.王乃大愕，知其依草木，向壁虚造也，因语之曰：「俗称教官为豆腐官。君之亲朋，既皆大人先生，可为奥援者若是之多，而犹寂守苜蓿，则此豆腐必异寻常，当为八宝豆腐羹也。君诚足以自豪矣。」

　　左文襄讽藩司左文襄素有兀傲名。督两江时，年齿既尊，一时显达，出其部下者至伙，故兀傲益甚。尝令材官某投书于江宁藩司，嘱其面投。及见藩司，即与升炕并坐，侃侃而谈，藩司不悦。翌日上院，举以告左，左呼材官至前，责之曰：「昨日命尔送信，尔公然与藩台大人分庭抗礼，荒谬绝伦。须知藩台大人之炕，非我之炕可比，我之炕，由尔睡，由尔坐，藩台大人之炕，岂有尔之坐位乎？」藩司闻之，大不安。退而问巡捕，始知某盖题奏提督，赏穿黄马褂，曾署某处总兵者也。又一日，藩司谒左，见其亲兵戈什哈坐于仪门，未起立示敬也，告之左。左令巡捕传谕，于藩台大人回署时，站队恭送，赎先倨之罪。须臾，送藩司出，鹄立大堂两旁者皆红顶花翎。

　　福州无福光绪甲申马江之役，当局者张佩纶、张树声、何如璋、何璟，皆一时人望所归，乃不战而溃，诚出意外。一时八闽儿童，连臂踏歌，有「福州真无福，法人原无法。两何没奈何，两张没主张」之谣.当未败时，何璟终日礼神，树声终日奔走询人，时人谑曰：「制台不要头，抚台不要脚.」

　　八表经营三人会办光绪甲申，中、法事起，张文襄由晋抚擢粤督，吴县吴中丞大澄、丰顺张副都佩纶、侯官陈阁学宝琛均奉旨会办南洋军务，副都以败于马江，革职遣戍，陈亦责降，惟吴无恙。时有撰联嘲之者云：「八表经营，也不过山右禁烟，广东开赌；三人会办，且先看侯官降职，丰顺充军。」甲午之役，吴自请督师而溃，亦遂罢官，「先看」二字遂成语谶。至上联云云，则以文襄初授晋抚时，到任谢折，有「身系一隅，敢忘八表经营」语，且抚晋时严禁种植莺粟，督粤时奏开闱姓之禁也。

　　三品功名丢马尾光绪甲申，张佩纶督师马江，与法人战，败绩，郁郁不乐。后人李文忠幕，适丧偶，文忠妻以老女，遂晏居白下以终.或作联嘲之云：「三品功名丢马尾，一生艳福仗蛾眉。」

　　欲作绣衣难引线粤东某女士负才名，于归之夕，例有闹新房之举，来宾出联索女属对，其联曰：「花径碧烟迷野蝶。」众中有简某者，小有才，而性傲，言多轻薄，女厌忌之，因闻人呼之为简先生，故知其姓，遂应声答曰：「竹门白日系山牛。」简不悟女之嘲己也，犹鼓掌赞赏不已。众亦鼓掌戏简曰：「君为山牛，自宜至今不得青一衿也。」女闻言，转出联以试简，联曰：「密眼花针，欲作绣衣难引线。」盖取绣与秀同音。 「 粤人呼秀才为秀衣。」 简猝无以对，众大哗。女以简有不豫色，遂开折扇以蔽面，简始触悟曰：「疏骨折扇，虽遮粉面不全封。」盖粤人呼处女已破瓜者曰不全封也。众大笑，女赧然退。

　　惜不书孤拔顿首张靖达公树声既卒，李芍农侍郎尝服其布置炮台之得法，取司马懿过诸葛孔明营垒叹为奇材意，用于挽联，末句曰：「每经营垒叹奇材。」时正甲申也，于晦若侍郎式枚闻而笑曰：「惜下款不书「孤拔顿首」耳！」

　　碧理小儿谭碧理提督江南，某年晋宫保衔。谭喜作擘窠字，而每喜书「多福多寿多男子，曰富曰贵曰康宁，」及「穷不到头，富不到底」等字，一楹联，一横幅，时时持赠于人。尝镌一图章，文为「青宫少保」，有所书，必钤于上。谑者曰：「「青宫少保」，可对「碧理小儿」四字。」谭闻之，乃辍而勿用。

　　荣于华衮李文忠公性好谩骂，所昵或将登用者，则骂尤甚，故左右辄以被骂之轻重多少，卜宪眷之衰隆云。督粤时，有思得中军者，顾与藩司触忤，或言君欲中军而与藩司不洽，似不可。此人遽曰：「是无虑，前日中堂已骂我滚矣！」盖武人心无回曲，竟直言之也。或改成语以讥之云：「一字之滚，荣于华衮。」

　　浑蛋天津某令性糊蛋，素有浑蛋之目。一日，有某妇以事起诉，陈说再三，令不省，妇怒曰：「宜外间有浑蛋之号也。今听断如此颟顸，果是浑蛋，人言固不诬耳。」令叱曰：「胡说，浑蛋之如我者，能有几耶？」

　　张得开管不紧直隶乐亭县有宋、刘二姓，富而骄者也。科举时代，二姓或贿买官吏，或雇用枪手，盗取科名。某年县试，知县张某啖刘之贿，刘姓子弟尽列前茅，府考时，太守管某又受宋之托，而宋姓　亦皆列前茅。众大不平，因赠联以嘲之曰：「头场刘，二场宋，宋进去，刘出来，彼此同乐；知府管，知县张，张得开，管不紧，上下皆松。」

　　一日看花千金买笑潘文勤公祖荫尝诣徐相国桐所，徐方以道学自命，时适有门生在座，徐殷殷然以立身敦品相勉，严戒独游，刺刺不休。文勤从旁止之曰：「可勿过虑.近来举子类属寒畯，京官亦多穷窘，断无余赀以供挥霍，那能复如往时吾与老同年一日看花、千金买笑之豪举无前也。」语罢，犹故为咨嗟太息者久之，徐赧然。

　　造二十桂某粗鄙无文，由都统改官某部侍郎后，例须画稿，一日书「开」字，将一横忘去，变成「开」字。端方闻而笑曰：「彼欲使吾辈至其门中造二十。」二十者，极卑贱之土窑游费也。

　　石不能言最可人山东候补道李某某善事上，能揣摩色笑。李秉衡抚出左，每见属僚，辄如泥塑，素恶人之喋喋。而某知其隐，噤齘无一语，颇蒙奖许.时人赠以诗曰：「石不能言最可人。」

　　酸丁各省文武官敌体者之相见也，宾至署，仪卫止仪门外，宾由中门入，至外堂檐下下舆马，主人迎于檐前。宾告辞，主人送至初迎处，视乘舆马乃退。若督抚之于京朝官，或宜以宾礼相待之客，则不论其官职之崇卑及有无官职，必送至舆，舆固预待于二堂也。南皮张文襄公之洞作镇时，归善江孝廉逢辰分校某书院。一日，徒步谒文襄，号房未见江舆，而内促不已，文襄与江均植立二堂，号房乃设法强他人舆人，令舁之归，江于此茫然也。居数月，江又谒，又闻内呼请轿之声。请轿者，命舁舆人也。号房探之曰：「江老爷乎！酸丁也。是固不费一钱而欲令大帅为之代出舆资者。」有成例，复以他人舆舁归，江仍茫然也。

　　谢天谢地张文襄由晋抚擢督两广，命下，粤中舆情大欢，几有我后来苏之望。乃下车后首开赌禁，办事者务铺张，以建筑广雅书院言之，且糜帑至数十万，督粤未一年怨言繁兴，殆为左右所累也。其尤不慊于张者，歌之曰：「闻公之名，惊天动地。望公之来，欢天喜地。见公之事，乌天黑地。愿公之去，谢天谢地。」

　　虚有其表武昌汉阳门东有黄鹤楼，张文襄督鄂久，寻入相，鄂中官民怀之，即其地建一楼，颜曰「奥略」。楼前有时计钟，绝大，然实无机括，针指不能动。有乘舟行江中，望而谑之者曰：「文襄以喜举新政著称于时，然所行新政，类虚皆有其表，亦有异于此钟否乎？」

　　盛唱烛影摇红词张文襄以好士称，尝谓其友曰：「贽而来见者，吾皆倒屣，不识外间议论如何。」友曰：「自公大用，外间盛唱《烛影摇红》之词.」文襄惊问故，其友朗诵其卒章曰：「几回见了，见了还休，争如不见。」遂相与大笑。

　　佐其浮沈钱念劬太守客日本东京，忽得张文襄密电促令归国，钱束装就道。既至省，服便衣往，谓司阍者曰：「烦传语，欲见，请以今日，我明日仍往日本。」司阍者如其言，果见。谈次，张言及梁廉访鼎芬曰：「举平日所知所能，尽以佐其浮沉之具， 「 此二句乃《才调集》见义不为无勇也题文。」 此节庵之谓也。」钱遽曰：「若卑府，则残魂虽馁，不得依祖宗丘墓之乡；肝脑所涂，不得污中国帝王之土。」 「 此四句亦《才调集》驱飞廉于海隅而戮之题文。」 张默然，遂端茶送客。

　　君是好人有名士王某尝任江西某郡守，好作诗。有见其所刻集者，中有句曰：「三声大炮响，两扇总门开.」余可想矣。尝就质于李芋仙，李曰：「君是好人。」王曰：「我问者诗也，非人也。」李曰：「君能不作诗，更好。」王抱惭而去。又尝献稿于某太史，太史点头曰：「有派头.」王喜，更问是何派头，太史曰：「是贵戚凤阳派。」 「 凤阳丐者多持小钲一具，口中唱歌，沿街乞钱.」

　　鹰猿獐鹤光绪中叶，孝钦后万寿，常熟人方以赛灯祝嘏。而常熟教谕殷某某、训导张某某皆以贪贿为诸生所憎，乃制灯牌二，一绘鹰猿，讥殷某某也；一绘獐鹤，讥张某某也。而导以缺齿之老狮，意若曰：「此乃无耻之老师耳。」

　　富有根贫无底常熟有以胥吏起家富豪某，为乡里所不齿，邑人亦于赛灯时作像生牡丹花之讽之。花插于无当之纸瓶，瓶实以泥，盖隐寓富有根贫无底之义也。

　　送穷文穷鬼尔来，我乃语子，子不他适，缠我欲死。今之世界，势位是承，以尔昵我，每受人憎。古今论交，富豪是艳，以尔亲我，每致人厌。尔之所恃，颜质自雄，由今衡之，非钱不工。尔之所长，廉洁自持，由今观之，曾不重斯。青春耽误，白首速来，尔尚恋吾，吾其何哉！我欲尽言，为尔详告，何如速去，自他有耀。俄而有物，似人而非，破烂之冠，百结之衣。顾予叹曰：子诚梦梦，责己何轻，视人何重。子谓贵者，自谓不如，吾视贵者，尸居之余.子视富人，瞠乎其后，吾视富人，但有铜臭。子虽不富，富有诗书，鸡林虎观，潇洒自如。子虽不贵，贵于仕宦，百城坐拥，何假南面。笑人富贵，奚啻浮沤，以子立言，不朽千秋。二者相较，孰劣孰优？子不自立，反以我仇。予乍闻言，自疑自信，忽悟君子，穷真非病。

