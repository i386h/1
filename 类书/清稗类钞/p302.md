<!-- { "loadSidebar": true } -->
　　寺成，香火甚盛。地棍某夙与僧有隙，屡为所掣肘，僧欲去之。一日，语之曰：「某日，寺设斋，可闯入佛坐大嚼，且食且骂，食毕但言韦驮鞭汝，仆地作神语，俾众知我佛有灵，我当以百金为酬。」棍诺，届期至，且食且骂。食顷，声哑，语不了了，躃踊数十，七孔流血而死。观者佥谓神降之罚，而不知僧实置鸩于肴以毙之也。自是而每岁冬季，必有活佛升天之盛典。活佛者，亦寺僧。届期，升莲花座，众僧披袈裟，诵经偈，宣佛号，环其侧。远近来瞻仰者，出金为贽。自旦至暮，人以万计。夜半，积薪莲花座下，以火僧，则活佛升天矣。

　　某岁，某侍郎太夫人闻之，欲诣寺瞻仰，侍郎亦从往。太夫人语侍郎曰：「活佛之面，形如满月，色如傅粉，非凡相也。」侍郎曰：「吾见其目有泪痕，今晚且观其火化耳。」化毕，侍郎见灰烬中余断铁条四五橛，大疑之。明年，又举行，侍郎乃邀县令同往，使左右抚活佛，身冷如冰，而莲座动。抱之起，座露铁条寸许，谛视之，插入活佛后阴，出之，长如其身。即提僧拷问，据供谓每年择众僧中之肥白者，密置一室，以羊油、牛油等饲之三年，届期，于夜静时药之使喑，俾其升天以为募化之计。令怒，即命隶役缚僧，以升天之法毙之。搜其密室，则妇女之幽于地窖者以百数，尽出之，并究其余党，得白镪无算。

　　羽士以国母骗尼

　　洞庭山女冠至多，皆山居饶沃。闻妙庵主尼尤善居积，年八十余卒，积金巨万。徒静香继为住持，方少艾，意态娴雅，解书算，熟经呪，颇守清规，踵门者恒不得识其面。每岁观音大士诞辰，士女赴庵烧香者甚众，贸贩云集，皆赁居庵中房舍。往往有卖小说唱本者，静香亦购以观览，如武后称帝、杨妃为女道士等事，固平时所习见者也。一日，有羽士至庵，静香以其方外，出见之。羽士疏髯广颡，飘飘出尘，语玄妙，多不可解。忽屏人得间，长跪曰：「娘娘他日必为国母，道人修炼五百年，未得封号，不能成真，求娘娘他日得志，赐封真人，使证正果，必当衔结。」静香允之，叩谢而去。

　　静香疑信参半，然自是以后，禅诵稍疏。一日，有贵客来，觅静室养疴，辟西院居之。客年三十余，长身玉立，貌甚伟，遣苍头馈奇楠、龙涎、安息诸香、火浣布等物，皆海外奇珍也。静香亲诣谢，拒不见。两月余，绝不与羣尼通，莫测其为何如人。一日键户，携仆下山去。静香私启钥入室以觇之，陈设华丽，金碧辉映，案置小匣，发之，中有疏，则云「臣某跪奏。现在岛中大兵云集，伫发饷银二十万，即可择日扬帆，径奔彼国，乘其不备」云云。静香骇绝。方迟疑间，客突至，骇曰：「机事为汝觑破，不得不杀汝以灭口。」抽壁上剑挥之。静香叩头求免，客俯首似有所思，曰：「余日本国王也。启行时，国师为余卜卦，谓此行可得一国母，岂应在汝耶？果能从我，即贷汝命。」静香欣然愿从。枕席间私问所奏云何，客曰：「余来时，见暹罗国之罗华岛，方广数千里，其中生齿甚繁，物产饶沃，欲得之以广国土，调兵四集，以距国遥远，军饷不能即至。昨接来奏，欲乘夜返国，又恐风色不顺，以故踌躇未发。」静香问需饷几何，曰：「得二十万金，亦可应急需矣。」静香曰：「若尔，甚易，然从何运往？」客曰：「余自有术。」次日悉发藏金，以厚毡裹之，令苍头至山下一呼，椎髻窄衣白足者，百人风集，负银鱼贯而去。阅两月余，又得一疏曰：「罗华岛已不血刃而下，请旋跸驻岛镇抚。」客喜甚。临行时，嘱静香安心静待，约以归国后遣重臣来迎，当册立为正妃。静香又奉犒师银五万两。遂去，然自是竟不至。

　　客骗安三姐

　　安三姐，海陵人，青年守节，无子女，以刺绣浣衣为生。一日，有陕客出重资，赁其家之左厢，且委以炊爨烹饪事。三姐利其值，允之。

　　时有昭阳富人曰向十三者，来海陵购妾，遇客于茗肆，谈甚欢，语客以所谋，客难之，而与十三朝夕会饮，往来甚欢。十三欲酬之，客不允，且谓市肴不洁，吾妻饪尚可口，不如就我小饮。十三乃从之往，将入门，三姐迎而问之曰：「汝归耶？」客曰：「顷遇一友，特偕之来，可治馔。」须臾，具餐，十三赞其内助之贤。餐已，客约十三明晨至茶肆会话。

　　翌晨，客至茶肆，逡巡间，十三亦至。客问十三曰：「君视内子如何？」十三曰：「君有艳福耳。」客蹙额而言曰：「某好博，逋负多，计非鬻妇不足偿，将奈何？」十三曰：「信乎？」客曰：「信。」十三曰：「货与他人，无宁货与鄙人也。」客曰：「诺。」十三曰：「值几何？」客曰：「以偿博之负，二百金足矣。然必五百金，乃可别娶，且作小本经纪耳。资至，即以舆迎可也。」十三闻客言，大喜，促客署券。未几，客即以券呈，且面署押焉。因偕至三姐家，以券与镪相易。事已，客曰：「少憩，我当偕舆人至。」十三候至暮，客杳然，急不能堪。三姐曰：「君永日在此，何为者？盍去休。」十三骇诧曰：「渠得金，卖妇于我，奚可迟？」三姐曰：「渠妇何在？」曰：「汝非渠妇耶？卖于我矣。」三姐怒，批其颊，十三大号。邻人闻之，咸集，疑十三为肆强逼奸者，争拳之。十三为述先后遇客状，邻人曰：「渠惟在此赁一椽耳，何得有妻！」十三始恍然，知为客所绐，乃叩头于三姐，告罪而返。

　　李晓岩骗金钏

　　有昵苏妓秦黛珠而假之以行骗者，广陵人李晓岩也，然亦黛珠自取之咎耳。晓岩狎黛珠仅一月，而时有所索。一日，属其购金钏，晓岩诺之。其明晨，晓岩携有扃钥之革囊至，黛珠询何物，则曰：「银币耳。」留之午餐。及毕，则偕往阊门内之某银楼，取钏，使择之。黛珠乃选镂竹节者一双，肆伙谓重四两五钱有奇，晓岩不信，曰：「予当至邻近之钱肆秤之。」乃以革囊交黛珠，使守之，晓岩遂携钏出。久之不至，肆伙觅之于钱肆，则无其人，乃与黛珠同返，召铜匠启革囊，则中惟砖石而已。

　　以女子相片行骗

　　苏人某甲，清狂不慧，母死未踰月，即欲纳妾，徧求佳丽。其亲串某乙知之，出一西洋法所照女子相片视之曰：「君视此，美否？」甲曰：「美甚。」乙曰：「此某氏女，可图也，然须重聘耳。」甲即托乙平章往返数四，乃报甲曰：「事成矣，议定聘银五百两，先付二百，为女治奁具。」甲如数付之。数日无耗，使人问之，则乙已远出矣，留书别甲曰：「君甫遭大故，即纳小屋，非特人言可畏，抑亦国法不容，此事宜徐之。天下多美妇人，俟君服阕，再为留意。仆适有远行，前银暂借一用。」甲得书，惘惘累日。或慰之曰：「费此二百金，省却几许事，未为失也。」

　　娶妻行骗

　　京师淮安会馆有二，新馆本为客店。馆之南邻某姓者，昔之店主人也，家小康，子女各一，以赁寓为生。尝有客从江南至，云为县令，以引见入都者，起居服御，意气自豪，仆从三四人，出入裘马甚都。主人之子朝暮与谈，至洽。一日，有老仆仓猝问讯至，叩头呈书。客展读未竟，号泣失声，问之，则夫人以难产亡矣。主人劝慰至再，每语及夫人令德，辄哽咽不能已。

　　时主人女年方及笄，姿色端丽，媒氏为客议婚，客不可，曰：「先室亡未踰年，何忍及此！」主人益重之。屡议而后许，择期入赘。踰月，忽晨起，不知所之，奁箧钗钏尽失。急觅之，杳无迹。市中索逋负者，闻信踵至，计又不下千金，皆曰：「是汝壻也，不然谁贳货者！」主人徧启客笥，空无所有，惟存铅锡数十方而已。由是卖屋以代偿之，生计大窘，而女遂寡居矣。

　　巨骗得妻及珍物

　　扬州邵伯镇某经乱失踪，某年忽归，则衣履丽都，箱箧累累。自言乱时辗转至南洋各埠，佣于人，渐致丰裕，今为某富人倚重，特派至江南，经营盐业。时其母及姊佣于乡，某遂挈至郡城，僦屋以居，并雇佣仆，置器用，购古玩字画，颇极鉴别之能。一日，在玉器店，选购翡翠烟壶、搬指，值几千金，先给三百金，云不日新加坡可有巨款汇来，即当拨付。如期往取，果付。或疑其事者，潜询诸电局，则洵为新加坡某商所汇者也。于是扬城中人，咸以为是海外归来之大富翁，莫不愿与缔交。每有借贷，应手立办。复出巨款买盐票，为盐商矣。性且奢豪，仅数月，所购珍物已数万金。某南货店主人歆其势利，知其方须续弦，因亟为媒于某旧室，以女嫁之。

　　某与人语，屡称东人将至。久而不至。偶得电，言将至扬，属为预备。其所雇司帐者颇疑之，时侦其踪迹，并告其仆曰：「主人有所适，汝必随往，倘有可疑，须速告我。」一日，忽来一友与某语，颇款密，且扬言曰：「东人某日将至。」某约友出饮于肆，匆促不及雇轿，步至大门，言体中觉冷，令仆返取半臂。仆出，则二人均不见。仆觉有异，亟至各酒肆询之，咸曰无。急至江干，向沿江店肆及各船探询，并详其衣貌，或曰：「两小时前，见有如此状者，登一舟竟去，其舟似系先雇定者。」仆大惊，亟归报，开视箱箧，则贵重之物均已无有。俄顷而各店均悉，即遣人至其寓取对象。惟一衣店伙略识字画，入门，见堂中所悬王石谷画，系真迹，亟卷之去，偿负过当。余或仅得半，或十不偿一。综计某至扬，约用万金，前后所骗，约三四万金。仆从一时星散，惟女不知所出，啜泣终夜，后仍由其母家迎之还，而讼南货店主人于官。

　　竹禅匿官家女

　　光绪时，僧竹禅主蜀之梁山某寺，屋宇崇邃，颇遭物议。忽一官家失妇，男女家相讼于公庭，拖累致毙者数人矣。诸生有疑为僧匿者，约众入搜之，不得。竹禅闭门，诘诸生曰：「公等来，诚无理，今亦不汝责，惟须各在佛前叩头百下。」生等勉从之，始得出。后以三十金赂其小沙弥，尽得其私藏之所，复穷搜之，果得女，乃送僧于官。时田秀栗为令，欲严治之，杖禁颇苦。及崇朴园署川督，僧营干得其函，致田，遂得释，不再居川，遨游于各省。

　　女以财色行骗

