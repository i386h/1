<!-- { "loadSidebar": true } -->
　　况夔笙述其填词之自历况夔笙为倚声大家，着有《第一生修楳华馆词》，与王幼霞，朱古微相友善。其官秩亚于幼霞，古微，而声望实与相埒。尝自述其填词之所历曰：「余自同治壬申，癸酉间，即学填词，所作多性灵语，有今日万不能道者，而尖艳之讥在所不免。光绪己丑，薄游京师，与半唐共晨夕。半唐词夙尚体格，于余词多所规诫，又以所刻宋元人词，属为斠雠。余自是得阘词学门径，所谓重拙大，所谓自然从追琢中出，积心领会之，而体格为之一变。半唐亟奖藉之，而其它无责焉。夫声律与体格并重也，余词廑能平仄无误，或某调某句有一定之四声。昔人名作皆然，则亦谨守弗失而已，未能一声一字，剖析无遗，如方千里之和清真也。如是者二十余年。继与沤尹以词相切（石靡），沤尹守律綦严，余亦恍然向者之失，龂龂不敢自放。乃悉根据宋，元旧谱，四声相依，一字不易。其得力于沤尹，与得力于半唐同。人不可无良师友，不信然欤？大雅不作，同调甚稀。如吾半唐，如我沤尹，宁可多得！半唐长已矣。于吾沤尹，虽小别，亦依黯，吾沤尹有同情焉，岂过情哉，岂过情哉！」半唐，即幼霞也。沤尹，即古微也。

　　程子大与况夔笙以词相切劘光绪庚寅，辛卯间，况夔笙居京师，常集王幼霞之四印斋，唱酬无虚日。夔笙于词不轻作，恒以一字之工，一声之合，痛自刻绳，而因以绳幼霞。幼霞性虽懒，顾乐甚，不为疲也。己亥，夔笙客武昌，则与程子大以词相切劘。幼霞闻之而言曰：「子大词清丽绵至，取径白石，梦窗，清真而直入温，韦，得夔笙尚嫥诣以附益之，宜其相得益彰矣。」

　　朱古微述其填词之自历朱古微为倚声大家，著称于光、宣间，其所著为《强村词》。尝视学广东，未满任，即解组归.尝曰：「予素不解倚声，岁丙申，重至京师，王幼霞给事时举词社，强邀同作。王喜奖借后进，于予则绳检不少贷.微叩之，则曰：「君于两宋涂径，固未深涉，亦幸不睹明以后词耳。」贻予四印斋所刻词十许家，复约校梦窗四稿，时时语以源流正变之故，旁皇求索，为之且三寒暑。则又曰：「可以视今人词矣。」示以梁汾、珂雪、樊榭、稚圭、忆云、鹿潭诸作。会庚子之变，依王以居者弥岁，相对咄咄，倚兹事度日，意似稍稍有所领受。而王则翩然投劾去。辛丑秋，遇王于沪上，出示所为词九集，将都为《半唐定稿》，且坚以互相订正为约.予强作解事，于王之闳指高韵，无能举似万一。王则敦促录副去，许任删削。复书至，未浃月，而王已归道山矣。自维劣下，靡所成就，即此趦趄小言，度不能复有进益，而人琴俱逝，赏音阒然，感叹畴昔，惟有腹痛。既刊王之《半塘定稿》，复用其恉，薙存拙词若干首，以付剞氏。」

　　郑叔问尤长倚声郑叔问为兰坡中丞之子，以承平少年，羁滞吴下数十年，负时望。宏博精敏，著书满家，出其绪余，尤长倚声，才力雄独，进复古音，追撢两宋，精辨七始。同时词流，如易实甫、王梦湘，未之或先也。德清俞曲园太史樾尝曰：「入叔问之室，辄见其左琴右书，一鹤翔舞其间，超然有人外之致，宜其词之工也。」

　　张沚莼填词有心得钱塘张沚莼，名上龢，家世通门，领闻劭学，冠绝流辈。久官畿辅，吏事精敏，不废啸歌，于填词一道，尤有心得。光绪丁酉、戊戌间，吴昌绶客津沽，奉手承教，酬和极欢，传笺之使，顿辔以待。时津门已多南曲中人，烟墨脂黛，取给醉梦，太守不怒而笑，颇赒其乏。《满庭芳》词所谓「花间流莺」，皆事实也。公子孟劬太守尔田与吴常过从，问羣书流别，以古学相切劘，陪羣游纪之间，引为至乐。比谢事还，卜居苏州，与郑叔问、朱古微婆娑尊俎间，商搉旧艺，倚声益富。识者皆谓沚莼寝馈宋贤，造语下字，分刌节奏，悉合规度。可传者逾数百篇，乃矜慎芟订，仅录《吴沤烟语》一卷。

　　言琴吾谓词须审音古人填词，好用熟调，如草窗诸老熟于一调，必屡填之，以和其手腕，此长调也。小山于小令，亦填一调至十数，盖亦避生就熟，易于着笔耳。常熟言琴吾大令家驹治词学至五十年之久，所著《鸥影词》六卷，几于无调不备。且每有所作，辄从事弦管以求谐律。尝谓词之为道，承诗之盛，开曲之先，不深音韵，不穷律吕者，率尔操觚，恒至伤斲。始宋、元以逮今，海内胜流无不嗜此者，以能审音也。琴吾有子仲远总戎敦源，亦以文学政治名于时.楹联至本朝而盛楹联之兴，肇于五代之桃符，孟蜀「余庆长春」十字，其最古也。至推而用之楹柱，盖自宋人始，而见于载籍者寥寥。然如苏文忠公轼、真文忠公德秀、朱文公熹之撰语，尚有存者。元、明以后，作者渐伙。至于本朝，则凡殿廷、庙宇之间，各有御联悬挂。翠华临莅，辄荷宸题，天章稠迭，海内承学之士，翕然向风，楹联之制，遂日臻美富矣。

　　连环格联吾国文学中有属对一事，亦绝艺也。闻有一对，以翁笠渔大令曾任昆山、山阳、阳湖三县，因出对曰：「昆山县，山阳县，阳湖县，湖南从九，做过四五年知县.」 「 此对以昆山、山阳、阳湖为连环格，而「湖南从九」又上顶一「湖」字，下以「九」字扣四五年之暗数，且又为实事也。」 后有对之者，甚巧妙，曰：「铁宝臣，宝瑞臣，瑞鼎臣，鼎足而三，都是一二品大臣。」

　　流水联对联仅对字面，而命意绝不相同者，世所谓流水联者是也。如「木已半枯休纵斧」对「果然一点不相干」。「干」对「斧」，以虚字作实字解矣，工绝.又有一联：「杨三已死无京丑。」对「李二先生是汉奸」。以「先生」对「已死」，至工。又「春眠未觉花心动」，对「夏礼能言（木巳）足征」，「欲解牢愁须纵酒」，对「兴观群怨不离诗」，亦工。又光绪时，天津富翁某尝自拟上联，嘱人对之，句曰：「三径渐荒鸿印雪。」旋有人对之曰：「两江总督鹿传霖。」

　　吴山尊撰联之速嘉庆甲子，吴山尊学士主试粤西，所得皆知名士。既撤棘，门生入谒，立撰联句赠之，各肖其人。解元为临桂唐维钊，其祖某以乾隆甲子举于乡，兄维锡，亦解元也。联云：「祖德庆余先后甲，元灯分照弟兄明。」抚军百龄宴两主司于七星岩，酒次，索题廨中楹帖，即书云：「地有七星拱北斗，人如二客侍东坡。」

　　西湖彭刚直公祠长联长联最难作，盖不难于长，而难于一气贯注也。俞曲园太史尝撰彭祠一联，长至三百余字，并自记曰：「楹联乃古桃符之遗，不过五言，七言，今人有至数十言者，实非体也。世传云南大观楼联最长，合上下联，亦不过一百八十字。今年湖上彭刚直公祠落成，其湖南同乡撰一长联，寄余点定，凡二百七十字。余因亦自撰一联，共三百十四字。」联云：「伟哉，斯真河岳英灵乎！以诸生请缨投笔，佐曾文正创建师船，青旛一片，直下长江，向贼巢夺转小姑山去。东防歙婺，西障湓浔，日日争命于锋镝丛中，百战功高，仍是秀才本色。外授疆臣辞，内授廷臣又辞，强林泉猿鹤，作霄汉夔龙。尚书剑履，回翔上接星辰，少保旌旗，飞舞远临海澨。虎门开绝壁，岩崖突兀，力扼重洋。千载后过大角炮台，寻求突迹，见者犹肃然动容，谓规模宏壮，布置谨严，中国诚知有人在。　　　　悲夫，今已旗常俎豆矣！忆畴昔倾盖班荆，借阮太傅留遗讲舍，明镜三潭，劝营别墅，从珂里移将退省庵来。南访云栖，北游花坞，岁岁追陪到烟霞深处，两翁契合，遂联儿辈因缘。吾家童孙幼，君家女童亦幼，对秾华桃李，感暮景桑榆。粤峤初还，举足已怜蹩躄，吴阊七至，发言益觉（口函）（口胡）。鸳水遇归桡，俄顷流连，便成永诀.数月前于右台仙馆，传报噩音，闻之为潜焉出涕，念酒坐尚温，琴歌顿杳，老夫何忍拜公祠。」盖上联述刚直一生事迹，下联述己与刚直交谊，皆包括无遗也。

　　集四书篇名联有集《四书》篇名为联而极自然者。联云：「卫灵公遣公冶长祭泰伯于乡党中，先进里仁舞八佾；梁惠王命公孙丑请文公在离娄上，尽心告子读万章。」可谓钩心鬬角，具有鬼斧神工之妙矣。

　　集句联金匮杨子延能集长句为长联，有云：「盖有功德材行志义之美者，岂独花木土石水泉之适欤？」 「 上句曾巩《寄欧阳舍人书》，下句柳宗元《永州韦使君新堂记》。」 又云：「放歌自得，心旷神怡，尽教风雪江湖，梦里不知身是客；逸兴遄飞，酒酣耳热，难得烟花鱼鸟，老来专以醉为乡.」 「 上联第一句张炎《寄兴》词，第二句范仲淹《岳阳楼记》，第三句张玉田《归杭疏》，第四句李后主《浪淘沙》词.下联第一句王勃《滕王阁序》，第二句魏帝《与吴质书》，第三句李商隐《谢河东公和诗启》，第四句苏轼《次韵赵金铄》诗也。」

　　集佛语经文联青浦金有筠与俞曲园神交十年，未一谋面，而函札往来，辄自署「林阴仰雪翁」，或「无碍翁」。曲园赠以联云：「心无罣碍；身其康强。」以佛语与经文作偶，颇浑成。

　　集词句联有集词句为联而极自然者，如集玉田、梅溪云：「石磴拂松阴，几曲阑干，古木迷鸦峯六六；烟光摇绿瓦，一屏新绣，芙蓉孔雀夜温温。」集稼轩、草牕云：「云洞插天开，欲往何从，一百八盘狭路；湘屏展翠迭，临流更好，几千万缕垂杨。」集晋卿、永叔云：「海棠开后，燕子来时，黄昏庭院；红粉墙头，秋千影里，临水人家。」集稼轩云：「素壁写归来，画舫行觞，细雨斜风时候；瑶琴才听澈，钧天广乐，高山流水知音。」集清真云：「锦幄初温，葡萄架上春藤秀；阑干四绕，苍藓松阶秋意浓。」集草窗云：「莲叶共分题，贮月杯宽，笑拍阑干呼范蠡；篔屏掩双扇，避风台浅，旋移芳槛引流莺.」集梅溪云：「竹杖敲苔，倚窗小梅觅句；帘波浸笋，闭门明月关心。」集梦窗云：「数曲阑干，人事回廊缥缈；一奁越镜，仙山小队登临.」竹垞云：「游子何之，只是北燕南楚，落拓江湖，忍负了芳辰，万事不如归也；阿侬惫矣，最怜酒酽花浓，逍遥文史，问谁是豪杰，几回搔首茫然。」

　　集哀启句联张文襄之薨也，有集其公子哀启中词句为挽联者，曰：「无一日不办事，无一事不用心，疆寄三十年，仅乃如此；行治术十之六，行学术十之四，存诗五百首，呜呼哀哉。」

　　集节气名联有集节气之名为联而极自然者，联云：「夜气大寒，霜降茅檐如小雪；日光端午，清明水底现重阳。」

