<!-- { "loadSidebar": true } -->
　　初，仁之衣制高领，密缝布七层，防不虞。及是，刃痕五层而止，利在迎刃而速仆，入故未竟，不者，殆已。越数日，贼坌涌至，掠家中物，仁睨贼某独攫百金。贼共雄视仁，招为党，阳诺之。随至贼所止地，先觑得某贼匿金处，乘间纳诸怀，某惧众攻其私，忍弗敢张。明日，绐贼，赌骑射，众方整辔具韔，仁跃马着鞭而逸，竟得脱。急迹主眷属，得伯仲二稚，问主何在，曰：「饿已三日，父觅食未回，母先被掳。」仁携稚安置，乃出，遇主山峡中，导与稚一处。又出访主母，闻以殉节投水死，族有葬之者。号痛而反，乃栖主于幽僻之地，资前金，力作以济之。

　　戚三为盛三赎妇大兵下江阴，杀其民之以城抗者，而俘其妇.戚三铍项，仆城下，得不死。独念妇王氏被俘，默祷于神，夜梦神授以字，曰：「为汝赎妇者，戚三也。」寤而叹曰：「我即戚三耳，尚谁赎妇哉？」明，遇人于荡间，则寻妇者盛三也。戚忆梦中所见戚字，中模糊，有似于盛，遂同行。至江宁，揭访帖于亭。或有告戚以妇所者，索酬金，戚曰：「吾实不持金，向所揭，诳耳。」曰：「然则赎亦无金耶？」曰：「无之。」曰：「然则虽告以所在而安庸也，速去之。」戚挽之泣。其人视其揭，沈思有顷，曰：「若苟善书，客有雇书手书《楞严》百部于报恩塔者，可得值也。」戚受雇而半贷于人，得十金，赎之绿旗郝将军部下。将军妇受金，阳不解，鞭逐之，且不肯还金。时盛同往，泣曰：「此金非他，江阴戚三佣书以赎妇者也。城陷家破，所不惮濒死以丐此金者，为妇在耳。妇未还而金又失，岂谓城陷时不能死耶？吾，盛三也，今偕戚三来，终不令戚三独死此矣。」号而哗。闻于将军，义之，许还妇.及还，则盛三妇也。

　　先是，盛妇被俘，来密书，曰：「江阴盛三妇在郝将军旗。」而盛字中蚀，有似于戚，故是时告者竟误盛为戚，而指以所也。盛曰：「奈何以戚三金而为盛三赎妇耶？愿夫妇鬻于旗，还戚值，而佐戚觅妇.」郝曰：「勿庸。」红旗张将军方需役，荐之张，得值二十金，尽予戚，而盛留旗下供役。晚除马通，闻旁室妇与人语，操里音，盛乃操里音歌曰：「二十一，是七三，托我寻汝来江南。」少顷，妇亦操里音微吟曰：「一十一，是王氏，愿为七三告七四。」盛闻之，大喜，曰：「是矣。」急呼戚蹑至，妇已去。次日，盛偕戚语郝，郝为探之，得实，遂同诣张，请赎之。张执不可，且曰：「是妇有色，值昂，金固不足。且已留此妇，何赎焉？」二人者固争，郝亦力为之言。久之，盛乃挥己妇出，诀曰：「吾与戚三同来，矢不独还。今戚三以佣书金赎汝，书尚未尽偿，而吾与汝空鬻身，无以报戚，何用独赎为？汝仍还郝，吾与戚同去，赴江水死耳。」以妇交郝，返张值，既拜郝及张，相将牵臂出，且号且行，而戚妇与盛妇俱号。时张之部曲有愿出金代赎者，有迸涕者，至是，张心动，谓郝曰：「止，吾安惜以一妇全两家也。虽然，妇值不止是，而减值以赎，则无以示来者。且此值，盛值也。盛为戚鬻身，吾何能独遣妻而反留盛？」因并遣盛、戚，而以二十金分之，为归里资，于是各欢呼谢去。过佣书所，二人夫妇皆善书，请各书以偿，主者感之，不听，乃合书一部，以贮之报恩塔。

　　刘显之返韩生白柩刘必显，字显之，鲁人。文笔矫异，慷慨好义.韩生白延之于家，教其子仲美。久之，生白为许州同知，明崇祯壬午，城陷，死之。仲美缞绖往迎柩，时寇贼充斥，豫州路鲜行人，戚友惴惴无从者。显之适来视仲美，知将南行，因问曰：「千里畏途，道茀不可行也，仗剑从子者几何人？」仲美曰：「未敢以烦亲知也。」显之毅然请从，不返舍，即幞被行矣。

　　行次东明，晤旧邑令辛某，以别墅止之，显之不可。次长垣，溃兵满野，城中戒严，闭城中者十日。出而次开州，辗转至滑县，越卫辉，抵新乡，仲美病，不能前，计无复之。显之将只身渡河而南，仲美难之，显之决请前。会有鄢陵人单骑北来者，显之跨一马从之南下，仲美乃作书贻河南故知及当路，令往取进止，以七日为期。

　　后二十余日音问杳然，仲美忧甚，日扶病号于河干。忽见鹑衣黧面徒步来者，依稀似显之，仲美疾趋而前，泣问曰：「先生，人耶，鬼耶？」显之曰：「幸甚，无恙。汝父柩在后，旧仆王代兴扶之，旦夕至矣。」仲美乃拜，伏地哭，执手问状。显之曰：「别汝后，即至新郑，贼骑蔽野，见予大惊，鸣钲发炮.予夜宿林薄间，日叩邨人，语以故，隔垣度食，得以无甚馁.越荥阳、长葛，久之，达许州。城破后，居民四散，屡问无知者。遇一人，自言为田忠，尊先公旧役也，道殉难事甚详，并指藏衣冠地以相示，且曰：「一二残民，感先公遗惠，已伐北坛柏为椑焉。」乃导予往。旧仆惟代兴在，侍香火，受邑人吊唁。邑人致牟麦，给朝夕，困甚矣，因治装将还。时府之委员挽留，且将申上台请赙，有旧例。予却之，即售马，得百五十金，僦二舆夫，倍之为行计，而代兴有前讨贼时俘妇为室，不欲北。予与田忠曲喻之以大义，且曰：「北归便。」乃各就道。夜宿黄河，突有南陈叛兵至，尽劫行装，杀舆夫二人，予裸身越墙伏河畔，仅免。体无寸缕，邨媪投一帕，蔽下体，乃号于市曰：「我山东庠生来迎许州死难同知韩公灵柩者也。以亲知之谊，故冒险前来，今被劫，不能前矣。其子某俟于河干，若辈有能扶榇过河者，当重酬。」时河南被兵久，里人各分砦自卫，有张、王两人，皆砦主也，感予言而前，曰：「公好义，天下岂无义士乎？」乃遣四人拥护而前，三日，北渡河矣。予急返先公柩，前函实未投也。」仲美抢地哭，不能起。少旋，柩果至，乃泝卫河以归.白羽皇蠲金广昌白羽皇文学朝宁，顺治初之隐君子也。家固贫，而好施予，岁以教授所得金供甘旨，资衣食，有所余辄以周人之急。一日，行于道，闻妇人哭甚哀，讯之，则云夫为贼诬，狱急，将鬻女。恻然，出袖中金与之，问姓名，不答竟去。及羽皇卒，忽有一人携妻女至柩前哭，伏地叩头，至流血，曰：「我邱安宇也，受公厚恩，不能报，奈何死乎？」家人询之，安宇备述其故，家人始知羽皇有蠲金事。

　　田馨野纳乡人兖州田馨野，名生兰，以明末盗贼蠭起，自兖南徙，展转于淮阴、秦邮、广陵之间，继迁江宁。而鼎革，王师南下，羣不逞之徒乘乱构衅，日寻戈矛以修私怨，豪帅马某所隶士卒素不驯，争欲得而甘心焉。田有乡人某，亦隶马戏下。一夕，携眷属数十口诣田乞避害，田纳之。或持械大呼于门曰：「速出之，可免祸，否则汝家毁矣。」田曰：「彼虽非张俭，我独不能为孔融耶？」不听。诸亡赖亦稍稍散去。比事定，绝口不复言。

　　王某妻代人徙边王某，佚其名，如皋隶也。任侠好义.本朝定鼎，同邑布衣许德溥不肯薙发，刺臂誓死，有司以抗令弃之市，妻当徙。王知之，高德溥之义，欲脱其妻而无术，乃终夜欷歔不成寐。其妻怪之，问曰：「君何为彷徨如此耶？」王不答。妻又曰：「君何为彷徨如此耶？」曰：「非尔妇人所知也。」妻曰：「子毋以我为妇人也而忽之。子第语我，我能为子筹之。」王语之故。妻曰：「子高德溥之义而欲脱其妻，此豪杰之举也。诚得一人代之可矣。」王曰：「然，顾安得其人？」妻曰：「吾愿代以行。」王曰：「然乎，戏耶？」妻曰：「诚然，何戏之有！」王乃伏地顿首谢.旋以告德溥妻，使匿母家，而王夫妇即就道，每经郡县驿舍就验时，俨然官役解罪妇也。历数千里，抵徙所，风霜艰苦，甘之不厌。于是皋人感之，为敛金赎之归，由是夫妇得终老于家。

　　胡义勤待主人顺治乙酉，杜浚侍父母居金陵，僮奴十余辈，多挈妻子叛去，走部落营伍，窜入兵籍。不数日，飞骑至，立马主人门，举鞭指画，放言无忌，以示得意，甚者且拔刀斫庭柱，叫呼索酒食，不得，则恣意大骂.老仆胡义勤见之，独切齿痛恨。别一奴亦已隶尺籍，私来说义勤去，义勤谢之曰：「人各有命，尔本当得意，一旦遭时，自奋发.吾命薄，与主人同，愿共守饥寒而已。」此奴亦颇惭其言，自是不复来骂主人矣。

　　义勤，浚兄方朔之乳媪之子也。方朔自金陵携眷归黄冈时，义勤适以他事阻江外。方朔之殁，义勤逾年而知之，则大恸，即日惶遽，自千里外奔故乡，哭方朔。跳掷号吼，呕血数升，遂得喘病，因寄食于方朔之壻曹氏家而养疴焉。居一年，病稍间，曹稍役使之，义勤慨然叹曰：「吾闻忠良之臣不事二姓。仆，犹臣也。今曹氏虽为先主翁之壻，然其姓则曹，亦二姓矣，吾奈何遂事之？五十老奴而仰面于又一姓，良足羞也。且吾未尝受先主翁命，事之，尤无名。」于是复来金陵依浚，则老病可怜，耳聋益甚。浚既素义其为人，且重念方朔，待之甚优，命视管钥而已。浚，字于皇，黄冈人。

　　张三爱不去其主张三爱，歙人。年四十不娶，受役于人。其主贫，或告曰：「去之可乎？」张曰：「否，三爱之主在，不并受他人恩也。」主老而逋赋，县令索租急，当予杖，三爱屡代主受笞，至百数不少怼。三爱为人修长，且健筋力。多种蔬售之市，悉以其赀归，购衣肉以奉主，且曰：「主老，不忍使其一日缺衣肉也。」

　　胡端友救幼主胡端友，宁乡人，刘光初之仆也。顺治丙戌，光初妻胡氏遇贼于花桥，自知不免，以幼子付端友。端友负而逃，遇贼力奔始得脱，至家释负，倒地晕绝，逾时始苏.蒋尔直负主骨归蒋尔直，湘阴人，蒋之棻仆也。之棻客死于粤，囊余三百金，尔直倡言携资负主骨归.同伴三人私议杀尔直而分其金，尔直知之，挈资先遁，俟三人散去复返，负骨数千里，冒锋镝归.及没，之棻子为之服齐衰三日。

　　张瑛纳赵氏穉子顺治己丑姜瓖之乱，汾阳东官村有赵某者被劫，男妇均被杀，仅余一穉子奔至张瑛所，纳之。匪往索，瑛曰：「是不可。必欲得者，吾两村且鬬，视强弱。」及乱平，瑛助穉子白诸官，治罪者十余人。瑛，字玉采，汾阳人。

