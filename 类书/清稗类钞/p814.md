<!-- { "loadSidebar": true } -->
　　野叟曝言《野叟曝言》为康熙时江阴缪某所撰。缪有才学，颇自负，而终身不得志，晚乃为此书以抒愤。书成，适圣祖南巡，缪乃缮写一部，装潢精美，外加以袱，将于迎銮时进呈，冀博宸赏.其女亦通文墨，且明慧晓世事，知此书进呈，必酿祸。又度其父性坚执，不可劝止，乃与父之徒某议，乘夜用白纸装钉一部，其精美与原书无殊，即置袱中而匿原书于他处。次日，缪将迎驾，姑启袱出书，重加什袭，则见书犹是，而已无一字矣。缪大哭，以为是殆为造物所忌，故一夕之间书遽羽化也。女乃徐劝之曰：「既为造物所忌，似不进呈亦佳，免召杀身之祸。」缪无如何，始罢进呈之意，由是郁郁而死。死后，女乃将其书重加润饰，凡秽亵之语，删除略尽，始付刊，即世间流传之本也。缪湛深理学，又长于兵、诗、医、算，乃以素臣自居，而以理学归之母氏，以兵、诗、医、算分之四妾，举所心得，宣泄无遗.书凡一百五十四回，其中讲道学，辟邪说，叙侠义，纪武力，描春态，纵谐谑，述神怪，无一不臻绝顶。昔人评高则诚之《琵琶记》，谓用力太猛，是书亦然。书托言明弘治年事，按之正史，事实间有相合，而时代不能两符也。

　　纪文达谓古今著述大备纪文达为人作序、记、碑、表之属，随即弃掷，未尝存稿。或以为言，纪曰：「吾自校理秘书，纵观古今著述，知作者固已大备，后之人竭其心思才力，要不出古人之范围，其自谓过之者，皆不自量之甚者也。」

　　阅微草堂笔记纪文达学究天人，胸罗万象，所谓无书不窥，无技不绝.加以天性旷达，不靳靳然赖雕虫小技见称后世，其精义微言，皆隐见于《阅微草堂笔记》五种.滦阳续录误收金人诗为近人诗叶调笙所著《吹网录》云：纪文达公昀《滦阳续录》，载其座师介野园宗伯乾隆丁丑年所作恩荣宴诗曰：「鹦鹉新班宴御园，摧颓老鹤也乘轩。龙津桥上黄金榜，四见门生作状元。」文达自言「鹦鹉新班」不知出典，当时拟以询野园，而因循忘之。郭频伽《灵芬馆诗话》则谓元遗山《探花词》五首，中有句云《殿前鹦鹉唤新班」，野园殆即本于是欤？然去一「唤」字，于理未协. 「 此以唤字属鹦鹉，故谓去之未协.」 余尝阅《中州集》第八卷，则见此诗乃知为金吏部尚书张大节所作，题为《同新进士吕子成辈宴集状元楼》。所异者，「御园」为「杏园」，「摧颓」为「不妨」，「四见」为「三见」，「作状元」为「是状元」耳。野园殆见此诗事颇类己，偶书之而略改数字，见者遂误谓以为野园所作也。至「鹦鹉新班」，当是金源故事，尚须博考。频伽亦以此诗为野园作，故谓遗山句是其所本。若就金人而言，据《中州集》小传，张大节于明昌初已请老，计在遗山之前数十年，应是遗山诗本之张句，「唤」字之可去与否，亦难以臆定也。

　　著书自述身世小说家多好以自身所经过之历史为著述之资料，如《儒林外史》中之杜少卿，即著者吴敬梓征君之自寓也。《儿女英雄传》著者文铁仙，曾简驻藏大臣，以事不果往，故书中安龙媒将有乌里雅苏台之役而卒不成行，殆亦以泚笔之时感触身世，因而自为描写耳。

　　儒林外史《儒林外史》五十卷，穷极文士情态，全椒吴敬梓所著也。吴，字敏轩，一字文木，乾隆时人，尝以博学宏词荐，不赴。袭祖业甚富，而素不习治生，性复豪，遇贫即施，与文士往还，饮酒歌呼，穷日夜不休，未数年，产尽.醉中辄诵樊川「人生直合扬州死」之句，后竟如所言。

　　是书将雍、干时代之怪现状，描写尽致。盖此时代之名士，最高者亦至于诗辞文字、笺注考订而止。汪容甫于当时最负盛名，而《儒林外史》中之匡超人，或谓即指容甫。世传其有出妻之事，与小说所载微异，然即此，亦足见人言啧啧之有自来矣。容甫初娶孙氏，工吟咏，尝有句云：「人意好如秋后叶，回相见一回疏。」最为容甫所不怿。一日晨出，忽潜回房，时孙方梳头，容甫出不意，自其后抱之。孙骇问曰：「是何人，敢尔相戏？」容甫遽怒曰：「岂尚有他人敢如此乎？」即以此为罪，出之，自是遂为时论所薄。后拟刘孝标《自序》，乃有「蹀躞东西，终成沟水」之语.文士出妻，固亦常事，如容甫者，则太不近人情矣。

　　红楼梦《红楼梦》一书，所载皆纳兰太傅明珠家之琐事。妙玉，姜宸英也。宝钗为某太史。太史尝遣其妻侍太傅，冬日辄取朝珠置胸际，恐冰项也。或谓红楼梦为全书标目，寄托遥深。容若词云：「此夜红楼，天上人间一样愁。」贾探春为高士奇，与妙玉之为宸英同一命义.容若，名成德，后改性德，太傅子也。

　　或曰，是书所指，皆雍、干以前事，宁国、荣国者，即赫赫有名之六王、七王第也。二王于开国有大功，赐第宏敞，本相联属。金陵十二钗，悉二王南下用兵时所得吴越佳丽，列之宠姬者也。作是书者，乃江南一士子，为二王上宾，才气纵横，不可一世。二王倚之如左右手，时出其爱姬使执经问难，从学文字，以才投才，如磁引石，久之遂不能自持也。事机不密，终为二王侦悉，遂斥士子，不予深究。士子落拓京师，穷无聊赖，乃成是书以志感。京师后城之西北，有大观园旧址，树石池水犹隐约可辨也。

　　或曰，是书实国初文人抱民族之痛，无可发泄，遂以极哀艳极繁华之笔为之，欲导满人奢侈而覆其国祚者。其说诚非无稽，试读第一回之诗曰「满纸荒唐言，一把辛酸泪.都云作者痴，谁解其中意」，其言何等凄楚痛绝，则知其中有绝大原因，非游戏笔墨之自道身世者可比也。

　　或曰，《红楼梦》可谓之政治小说，于其叙元妃归省也，则曰「当初既把我送到那不得见人的去处」，于其叙元妃之疾也，则曰「反不如寻常贫贱人家，娘儿兄妹们常在一块儿」，绝不及皇家一语，而隐然有一专制君主之威在其言外，使人读之而自喻，此其关系于政治上者也。

　　京师有陈某者，设书肆于琉璃厂.光绪庚子，避难他徙，比归，则家产荡然，懊丧欲死。一日，访友于乡，友言：「乱离之中，不知何人遗书籍两箱于吾室，君固业此，趣视之，或可货耳。」陈检视其书，乃精楷钞本《红楼梦》全部，每页十三行，三十字，钞之者各注姓名于中缝，则陆润庠等数十人也，乃知为禁中物。急携之归，而不敢示人。阅半载，由同业某介绍，售于某国公使馆秘书某，陈遂获巨资，不复忧衣食矣。其书每页之上，均有细字朱批，知出于孝钦后之手，盖孝钦最喜阅《红楼梦》也。

　　不寐录武进东南境太湖中，有山曰马迹，古夫椒也，山水清幽，素为名儒硕彦之渊薮。乾隆时，有孝廉许亦鲁字省舆者，例得截取知县，而雅不愿，翩然归隐，历主各书院讲席，崇实黜华，力矫时弊，以造就真才。所著《领云全集》，诗古文十六卷，已风行海内。又有《不寐录》小说二十四卷，记载社会之现象，上自宫禁，下至闾阎，形形色色，无奇不有，而于明季轶事，搜录尤详，因犯禁忌，故藏之名山，迄未付梓。后某于许姓书簏中得稿本，几为鼠蚀虫伤，乃遂锓版公之于世。

　　品花宝鉴《品花宝鉴》出于道光中叶，著者挟贵人书，以稿本谒江浙大吏，所至获金无算。其书中人，有见之者，华公子为崇华岩，父名玉某，两任户部银库郎中，积资百余万，有园林在京师平则门外。公子死，贫无以殓。或曰，华为成亲王。徐子云者为锡某，有六枝指，园在南下洼，名怡园.田春航为毕秋帆，侯石翁为袁子才，史南湘为蒋苕生，屈道翁为张船山，孙亮功为穆扬阿，即慈安后之父，嗣徽、嗣元即其二子四山、五山也。魏聘才为常州朱宣初，即江浙时文八名家中朱雪塍之父也。萧静宜为江慎修，梅学士为铁保，奚十一为孙尔准之子，尔准时官粤督。潘其观为京师内城内兴隆靴肆主人苏姓也。高品为陈森书，即著书之人也。伶人袁宝珠则仍其姓名，云南甘太史为之自尽者也。苏蕙兰为李桂官，其余诸伶亦皆原姓名。宏济寺即兴胜寺。金粟即桂竹荪，曾权常州守，遭吏议.余如王恂、颜仲清，亦皆隐指当时之名人也。

　　花月痕《花月痕》书中姓名，皆实有人在，韩荷生乃左宗棠，李谡如乃郭松林，梅小岑乃李鸿章，包起乃鲍超，刘梧仙乃李元度。元度字次青，一生伊郁，百感苍茫，其境遇实大同而小异。

　　李伯元着小说武进李宝嘉，字伯元，自号南亭亭长，创《游戏报》，为我国报界辟一别裁，踵起而效颦者无虑十数家，均望尘不及也。继又别为一格，创《繁华报》。光绪辛丑，朝廷开特科，征经济之士，曾慕陶侍郎广汉以李荐.会台谏中有忌之者，遂列弹章。李笑曰：「是真能知我者矣。」自是肆力于小说，而以谲谏当路、启人智慧为宗旨，撰为《庚子国变弹词》、《官场现形记》、《中国现在记》及《文明小史》、《活地狱》等书。每一稿脱，辄纸贵洛阳，坊贾且以他人所撰小说假其名以出版，则其见重于社会可知矣。光绪丙十三月卒，时年仅四十也。

　　孽海花近人所著小说，以东亚病夫《孽海花》为最着。全书以名妓赛金花为主。金花初名彩云，不仅为近世名妓，其一生历史，即求之于古籍中，以一勾阑女关系国家存亡，除陈圆圆外，殆不多见也。是书网罗同、光以来三十年之遗闻轶事，可为近世之历史小说.其间描写名士气习，如禹鼎铸奸，如温犀照渚，尤为淋漓尽致。出版以后，重印至六七次，已达二万部左右，在我国新小说中，可谓销行最多者矣。其中人物，皆影射同、光时人姓名，如金雯青即洪文卿，龚和甫即翁同龢，潘八瀛即潘伯寅，黎石农即李芍农，李纯克治民即李莼客慈铭，庄小燕即张樵野，庄仑樵佑培即张佩纶幼樵，陆菶如仁祥即陆凤石润庠，钱塘卿端敏即汪柳门鸣銮，何珏斋太真即吴清卿大澄，唐常肃即康长素，王子度恭即黄公度，过肇延即顾辑庭，吕辛芳即李经芳，匡次芳即汪芝房，谢山芝即谢绥之，许镜澄即许景澄，云仁甫即容纯甫，贝效亭即费幼亭，李台霞即李丹崖，潘胜芝曾奇即潘曾琦，徐忠华即徐仲虎，庄寿香芝栋即张香涛之洞，马美叔即马眉叔，吕顺斋即藜莼斋，薛淑云即薛叔耘，李任叔即李壬叔，米筱亭即费屺怀，姜剑云即江建霞，王忆莪仙屺即王益吾先谦，祝宝廷溥即宝竹坡，黄叔兰礼方即黄潄兰体芳，黄仲涛即黄仲弢，袁尚秋即袁爽秋，缪寄坪即廖季平，连沅荇仙即联元，成伯怡即盛伯羲，段扈桥即端午桥，闻韵高即文芸阁，荀子佩即沈子培，汪莲孙即王廉生，冯景亭即冯桂芳也。其后半部为他人所续，则毫无精采矣。

