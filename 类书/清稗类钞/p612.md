<!-- { "loadSidebar": true } -->
　　扬州张去瑕大令瑾年十二而孤，性严明。其治丧也，见诸僮惰嫚，辄叹曰：「此健仆不职，主幼也。」乃大书饬约，牓于庭曰：「主无幼，有主必有法，法必行。」有识者异之曰：「老狱才也。」因贺其母。母谢客，挞之曰：「我不欲儿效张汤之劾鼠也。」然私心异之。

　　石哈生自鬻于西安某家

　　石哈生者，一名哈兴，或曰秦人，或曰蜀人。长七尺余，力能扛鼎，无妻子生业。自鬻于西安某家，供刍米薪水之役惟谨，无大小皆喜之。居常寡言笑，无喜愠色，人莫测其为何人。询之，不言，问其名，亦不告，因共呼为哈生。哈生者，谚所谓无能而虚生者是也。

　　冯苏卖身于吴三桂藩下

　　平西王吴三桂镇守滇中，久蓄异志，拥有关市、盐税、盐井、金矿、铜山之利，遂得以金钱网罗人才。其时文武官铨选到滇者，辄阴遣私人诱令鬻身于王府，领身价银，为其效用，多者金数万，少亦万余，视其才为等差，官吏趋之若鹜，可谓名节扫地矣□南昌刘昆官云南同知，初到省，吴令其壻胡国柱报谒，乘间道意，袖出冯某卖身文契以示之，盖讽刘，欲其效冯也。契云：「立卖身文书冯苏，本籍浙江临海县，今同母某氏卖到平西王藩下，当日得受身价银一万七千两。媒人胡国柱，卖身人冯苏」云云。刘见之，大骇。凡卖身藩府者，例拜国柱为师，当时人言滇中有三好，吴三桂好为人主，士大夫好为人奴，胡国柱好为人师是也。

　　俞文为冯家奴

　　钱塘冯山公家有老仆俞文，金华人，少读书，明大义。身长八尺，躯干魁伟，广眉修髯，耳长三寸许，发声如钟。为雠家所陷，囚于狱，山公之父出之，德焉，因委身为奴。

　　明珠驭家奴之严

　　纳兰太傅明珠，为康熙时权相，卒以贿罢。然生平驭下极严，广置田产，命诸仆主之，厚加赏赉，使人人充足，而严禁其干预外事。立主家长一人，综理家务，不法者，许主家长毙之杖下，即幸免而被逐，亦无他人敢容留之，曰：「伊于明府尚不能存，况他处乎！」

　　孙子未幼为青衣

　　孙襄，字子未。幼孤贫，鬻于某家为青衣。性聪颖，尝伴主人之子读书，代其作文。塾师大奇之，告知主人，养为己子，遂中康熙己丑进士，官至通政司参议，文名重一时。

　　世宗诏除乐户等籍

　　雍正丁未，世宗谕内阁转知晋、浙、皖督抚曰：「山西之乐户，浙江之惰民，皆除其贱籍，使为良民。近闻江南徽州府则有伴当，宁国府则有世仆，本地呼为细民，几与乐户、惰民相等。又其甚者，如二姓丁户村庄相等，而此姓乃系彼姓伴当世仆，凡彼姓有婚丧之事，此姓即往服役，稍有不合，加以棰楚。及讯其仆役起自何时，则皆茫然无考，非有上下之分，不过相沿恶习耳。着该督查明，定议具奏。」寻由礼部议准安庆巡抚魏廷珍遵旨议奏：「江南徽、宁等处，向有伴当世仆名色，请嗣后绅衿之家，典买奴仆，有文契可考，未经购身者，本身及子孙俱听从伊主役使。至年代久远，文契无存，不受主家豢养者，概不得以世仆名之，永行严禁。」从之。

　　庄某着长随论

　　况夔笙太守周颐尝寓金陵，一日，于东牌楼匢董摊购书二册，一九峯书院本《中州乐府》，后为朱古微侍郎据以覆刻。一写本《长随论》，前序略云：「《偏途福》，又名《仕途轨范》，俗曰《长随论》。曩余寄迹涟水官廨，见有《长随福》一书，友人置之案头，据载，国朝庄有恭作，相传已久。开卷浏览，拨宂迻录。其篇之语易解，所载之法易明，所述之言颇有浅俗之句，惟是初入长随之诸君子，不可不加意温习。类如卷中十要一节，十不可一节，呈词分别刑钱一节，用印信条款一节，礼部铸印局一节，国家喜诏遗诏一节，皆文墨之要诀。又梆点金鼓一节，朝贺祭祀一节，柬帖称呼一节，皆典礼之要诀。又接诏迎官一节，驿递差徭一节，彩觞宴会一节，铺垫亲随一节，皆差务之要诀。至于监狱班馆，红衣督护，尤为防范攸关，不可稍涉疏忽。是书条分缕析，理明词达，令读者触目会心，易于效法者也。同治戊辰六月，北平刘炳麟录于祝其捐局。」序后一则略云：「庄先生讳有恭，广东人，干隆己未科状元。未第时，父为苏州府司阍。及第后，仍执司如故，经太守婉谢，不肯归。嗣先生督学江苏，太守亲送江阴使署，为封翁焉。「旧例，长随之子毋许应试。据光绪丙子科某省有捷秋闱者，计偕入都，同乡官不肯出印结，竟不得覆试。而庄不然，讵当时尚可通融，视挽季稍忠厚耶？」是书于州县衙门公事程序，记载至详。」

　　霍集占子为奴

　　回部霍集占之子某，高宗以赐傅文忠宅为奴。文襄王福康安委任之，招揽事权，颇为殷富。回部王公朝贡至者，叩拜其门，某坐受之，主仆之礼俨如也。

　　苏抚司阍侮褚筠心

　　吴中褚筠心学士居忧在籍，一日，乘舆出答客，经阊门隘巷，止容一舆，对面有一华舆突来，从以豪仆三四，高声喝令让道。褚舆夫不退，两舆遂对立，彼此互詈。舆中人大怒，嗾仆殴之，将褚舆击毁，曳之出，则无顶带之布素老人也，益肆拳脚，衣冠尽裂，须去其半，怒骂而去。问之，则抚署中人。时抚军为褚之小门生，褚大愤，径诣抚署。抚军出见之，大骇。褚告以故，抚军惶悚请罪，责问何人出署，则某司阍赴妓席未回，众不敢隐。抚军益愧怒，立出殊签，锁系而至，传令巡捕，即在厅前阶下痛杖，无庸计数，以无声息方止。未四十，已毙杖下。即登门负荆。自是而各署仆役，相戒敛迹，无敢肆横矣。

　　毕秋帆改歌僮为仆

　　五云者，丹徒王梦楼太守文治所蓄歌僮，曰素云、宝云、轻云、绿云、鲜云也，年俱十二三，垂髫纤足，善歌舞。越数年，五云渐长成矣，惟轻云、绿云、鲜云遣去，自携素云、宝云至湖北，赠毕秋帆制府。毕审视之，则男子也，大笑，乃谓两云曰：「吾为汝开放之。」乃薙其头，放其足，使为仆。

　　袁子才遣仆

　　袁子才有仆曰琴书，给事八年矣。一日，方洒扫，颜色憔悴，若重有忧者，袖中遗一小纸条于地。袁拾视之，有诗二语曰：「洒扫几时新隶学，性情那得旧人知？」袁知其有求去意，为改「几时」曰「应教」，「那得」曰「惟有」，而足成之，焚其券，并作诗以遣之去，有「交还钥锁知谁托？欲扫楼台误唤名」之句。琴书跪辞，至泣下。后琴书有孙，亦事子才之孙又村明府棠。又村尝摄上海县篆，粤寇之乱，主仆同殉焉。

　　金冬心携傔从以游

　　钱塘金冬心，名农，以书画遨嬉名胜四十余年。所携傔从亦各擅一艺，甬东朱龙善琢砚，新安张喜子精界乌丝阑，会稽郑小邑儿工钞书，吴趋庄闺郎操缦能理琴曲，泾阳蔡春解歌元、白《新乐府》，皆庸保都养之铮佼者也。

　　黑王送和珅寿仪

　　干隆末，交河王某充粤海关司阍，性迂曲，不甚得主人欢，侪辈有私获，往往不得与，人因以黑王呼之。某年夏，病痢甚剧，秽液污衣袴.及愈，澣之于江，时嗅之以鼻，盖以辨其污之净否也。时泊于江上者，有大船二泊焉，见王作频嗅状，遥伸两指示之。王不解，仍且澣且嗅。舟人又易以五指，王仍不解，则挥两手答之，意谓若所云吾不了了也，舟人乃已。是夜，舟人忽至王寓，出万金券授之。王大骇，诘其故，舟人曰：「昼间已许我于江干矣，问何为！」王愈疑，知其中必有说，姑受其金，私询之侪辈，侪辈曰：「此私贩硫磺者也。泊舟之处，水中必有磺味，彼见君频嗅，疑已窥见其私，故伸指以示意耳。今既以金来，受之无妨也。」

　　王既骤得钜金，则数购珍物奉主母。嘉庆己未，和珅寿辰期近，其主母以王能，为言于主人，使入都致仪物。中途患病，误其期，王自度归必受谴，逃亦非计，方旁皇无策，而和已奉旨查办矣。王乃驰书白主人，诡言至京后，闻和恶耗，故置仪物弗进，徐以观其后，今和果得祸，主人庶几免矣。主人得书，大喜过望。和既败，羽党多被株累，凡名在祝寿簿册者，几皆不免，而黑王之主人独无恙，则黑王之功也。

　　和珅府中之三爷

　　和珅当国时，其三爷且甚豪。三爷者，为仆所役使之人，重儓也。仆称二爷，故重儓称三爷。宁羌守备张某尝奉陕抚令，赍二十万金馈和珅，既投书，日侦探不得耗，费银五千余，始见一年少丽服奴出，问白者黄者，某以银对。奴顾左右，令收之外库，授一名柬，曰：「可以此还报，答书另发矣。」某意奴非司阍人，必和之心腹。或笑曰：「此三爷耳。其心腹司阍，岂数千金能见颜色。」是时天下承平，物力殷富，献媚者夸多争胜，若以数万金进，不值一盼也。

　　道光乙未，苏州许某在都，遇一叟于茶肆，叟告之曰：「予故和府三爷也。当中堂用事时，声势赫然，凡四方之献物者，皆有副贡，与进上之物无二，甚有加美于正贡者。司阍人刘某发种种，人称刘秃子，与督抚抗衡，或相约为兄弟，司道以下望而却步，必赠吾辈以重金，始为之先容，尤必厚赠刘。金人，始获接欢笑，代通刺，达主人。封疆大吏入都，可晋谒一二次。藩臬道府，则俟中堂出，舆前长跪，颔之而已。如是数十载，刘拥巨资，我亦蓄金二十万。及事败，中堂伏法，刘亦籍没远戍，吾辈三十余人，以贱得免查产，分拨八旗披甲为奴，我隶厢蓝旗某部下。因向为三十人之首，有富名，旗主涎之，派司买办，日发单，令备，不旬日，费约三千金。惧甚，乃夤缘小婢，求老主母，以二千金为寿，始改派洒扫，乃稍安逸。旗主故任宿卫官，扈驾谒陵，乘隙央女婢，谋脱籍，赠以金二千，乃达于老主母，复献二万金。迨主归，数日无耗，心怦怦然。一日清晨，我方执扫除役未竟，主出，责以慵惰，又屡梗老主母命，不堪驱使，实时逐出，乃得归，然所费已三万余金矣。」

　　何子贞僮仆无月给

　　何子贞所蓄僮仆，无月给，遇年节，则随意书楹联若干副予之。僮仆持之出，售于人，辄得数十金，其所入，转视在他处所得者为优，故无辞去者。

　　奴盗主妾

　　安化陶文毅公澍督两江时，姬妾多，奴仆亦多。或告以阃内人杂，恐不尽妥，因留意察之。一日，方自内室出，遽回某妾房，惟闻妾叱人曰：「老爷方出，而汝即来，何如此大胆！」陶遂潜出，告人曰：「吾妾尚知规矩，还是好人。」

