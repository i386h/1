<!-- { "loadSidebar": true } -->
　　玉蝉为多年生草，植于水边湿地，高可二三尺，叶为剑状而有中肋，色深绿。初夏开花，有紫、绿、白等色，甚美丽，花被六片，外层大而下垂，内层小而上向，头圆。

　　蓬虆

　　蓬虆为多年生草，蔓藤繁衍，茎有倒刺，逐节生叶，叶大如掌，类小葵叶，面青背白，厚而有毛。夏秋之交，开小白花，就蒂结实，三四十颗成簇，生则青黄，熟则紫黯，微有黑毛，状如熟椹而扁。冬月苗叶不凋，俗名割田蔗。

　　翦秋罗

　　翦秋罗为多年生草，一名汉宫秋，茎、叶多细毛，茎高二三尺，叶卵圆，端尖。夏秋开花，色深红，瓣分裂。

　　鹿葱

　　鹿葱为多年生草，地下茎大而圆，叶阔。至秋发花茎，开伞形花，花盖六裂，淡红紫色。

　　山丹

　　山丹为多年生草，大者高二尺许，一茎直上，叶长而尖，如柳，花有红、黄两种，鳞茎甚小。又有叶似芍药，花似鹿葱，一茎百蕊，一蕊四球，斓若红锦簇球，而花心有金粉者。

　　胡枝子

　　胡枝子为多年生草，一名萩，茎高五六尺，丛生多枝，冬不尽枯，故经年以后，粗大如灌木。叶为复叶，端有细毛。秋日开红紫花，为蝶形花冠，实成荚。

　　秋海棠

　　秋海棠为多年生草，庭院栽植之，茎色微红，高二尺许，叶为心脏形，端尖，中肋之两侧成不等形。秋开单性花，色粉红，雌雄同株。茎味酸。

　　王丹麓家秋海棠

　　武林王丹麓家之墙东草堂，初植秋海棠一二本，数年而蔓衍阶砌。康熙乙丑，忽发奇葩千朵，经月不落，其旁复三四如蝴蝶。家人异之，为护其根，布其子。及明年，子出，无异，而原本所发亦如常花。乃离原本尺许，见花心复起一花，如重台，细视丛中，乃有千瓣如洛阳花者，六瓣如桃者，五瓣如梅如兰者。越日再视，或若山茶之初放，或若牡丹之半谢，至蓓蕾似垂丝，含蒂似石榴，碎翦如秋纱。其花或大或小，其心或连或散，其色红白深浅，种种奇幻，莫可名状。

　　严子容咏秋海棠

　　仁和严子容司马适有《咏秋海棠》诗云：「碧纱窗畔睡昏昏，镇日无人自掩门。小院初酣胡蜨梦，空山欲冷杜鹃魂。半帘竹影迎风色，一斛香脂滴露痕。唤作放翁颠亦得，思量排日倒金尊。」

　　钟馨山徐贯一爱白秋海棠

　　干隆时，钟馨山尝有《白秋海棠》诗，诗云：「半天凉月影朦胧，清绝墙阴玉一丛。但觉芳心冰雪凈，不将红泪滴西风。」道光时，钱塘徐贯一广文以诚家多秋花，有白秋海棠，亦爱之，尝和沉桐溪诗云：「梁广丹青纔点粉，秋风颜色倩谁匀。凝来雪艳欺瑶草，洗尽铅华怨美人。肠断小窗清顾影，谱通西府淡留神。酒痕夜冷都消却，睡起还应胜太真。」

　　巴济马茨茨格

　　蒙古人于花，皆名之曰茨茨格，有曰巴济马茨茨格者，则野花也。如秋海棠，紫茎绿叶，叶稍圆，有微刺，花三角，中含花子，作粉红色，根如山药，长者数尺，研粉可食，察哈尔之赛尔乌苏产之。

　　睡莲

　　睡莲为多年生草，生水中，叶为卵形而阔，叶脚有深缺刻。秋初开花，重瓣，色白，其花至末刻以后即闭，故有此称。

　　观音草

　　观音草，惟南方有之，生于竹林之阴，其根茎有细长叶甚多，花红紫，不下垂，实熟后色赤，鲜艳可爱。或以诗咏之，末二句云：「凭将一滴杨枝水，润到西天紫竹林。」

　　狼尾草

　　狼尾草为多年生草，生于道旁，高二尺许，茎、叶皆粗糙刚硬。秋出穗五六寸，作圆柱形，如粟，花紫，密生长芒，荒年亦可采食。古时用以覆屋。《尔雅？释草》「孟狼尾」即此。

　　狗尾草

　　狗尾草，一名莠，为一年生草，原野自生，高一二尺，叶细长，叶柄如鞘以包茎。夏日茎顶丛生细实，有绿色长芒，集合为穗，形似狗尾，故名。

　　白蒿

　　白蒿，一名艾蒿，为多年生草，叶作羽状分裂，略似青蒿而粗，叶背密生白毛，自初生至秋，白于众蒿，故名。花为小头状花序，排列如穗。《尔雅》谓之皤蒿。形与蒌蒿相同，惟白蒿陆生，蒌蒿水生。

　　角蒿

　　角蒿为多年生草，茎，叶如青蒿，开淡红紫花，结角长二寸许，实细而黑，《尔雅》谓之（　廪）蒿。

　　柳穿鱼

　　柳穿鱼为多年生草，产海岸沙地，茎不盈尺，恒欹斜，叶椭圆，两端皆尖，无叶柄，茎、叶皆附白粉。夏开唇形花，淡黄色。

　　结缕草

　　结缕草为多年生小草，茎细长，匍匐地面，随处生细根，如线相结，故有此称。叶细长而尖，长二寸余。花小，为穗状花序。

　　蛇葡萄

　　蛇葡萄为多年生蔓草，野生，叶作掌状分裂。夏开淡黄花，实至秋而熟，红、紫、白、绿相杂，颇美丽。

　　葎

　　葎为蔓生草，茎及叶柄有细刺下向，叶掌状分裂，多细齿。秋开小花，雄花成簇，雌花成短穗，色绿，下垂。实似松球。

　　菊

　　菊为越年生草，古作鞠，春由宿根生，夏至后分植，深秋开花。茎略带木质，叶有缺刻，花冠周围为舌状，中部为管状，列为头状花序。

　　董小宛耽晚菊

　　董小宛性耽晚菊，客尝以佳菊曰翦桃红者，贻其夫主冒辟疆，花繁而厚，叶碧如染，浓条婀娜，枝枝具云罨风斜之态。小宛扶病三月，犹半梳洗，见之，甚爱，遂留榻右。每晚高烧翠蜡，以白团回六曲围三面，设小座于花间，位置菊影，极其参横妙丽，始以身入。人在菊中，菊与人俱在影中，回视屏上，顾辟疆曰：「菊之意态尽矣，其如人瘦何！」

　　景亭北喜菊

　　景星杓，字亭北，仁和人，性喜菊，花时连畦被畷，斓如霞锦，因自称菊公。寻厌其喧，弃之，而东城人获其遗种以去。数年以后，人犹识为景氏菊也。

　　杨致轩爱菊

　　海宁杨致轩太守守知有菊花诗曰：「耐久相看拟入林，澹交也有岁寒心。问渠何苦凌霜出，舍我谁能冒雨寻。东道几时贻绿酒，贫家非分得黄金。只应寂寞西窗下，闲伴诗翁仔细吟。」盖致轩爱菊，日巡行篱落，寝食几为之废也。

　　洋菊

　　康熙壬申夏，长洲黄菊盛开，人相传为洋菊，云自海外贾舶所载以至。花具五色，圆者如球，扁者如盘如轮，花瓣皆有筒，或短筒，或长筒，或筒末出瓣如匙，或仅有筒而无瓣。干隆丙子闰九月，无锡邹小山侍郎一桂奉旨召入内殿，使各为之图，定以佳名，锡以御题。其花名凡三十六种。

　　有曰银佛座者，白花黄心，半筒，瓣末俱超，宛如佛座，叶大尖长，与金佛座皆为上品。有曰金佛座者，鹅黄色，绿心，筒二分，尖瓣上超，花极玲珑，叶尖而密，围大。有曰宫花锦者，金黄色，外深内淡，半筒，瓣末上超，花圆满，微心，不甚显，大径三寸，旧名含烟铺锦。有曰锦贝红者，朱红色，反瓣，黄色，开足多反抱，红黄相间，形如球，瓣短，交叉叠乱，花不大，梗叶尖细，旧名金背红。有曰雪罗襦者，白花，淡黄心，筒二分阔，瓣平直圆整，反瓣有红丝，叶圆而小，旧名青山挂雪。有曰珊瑚枝者，大红帯紫色，黄心，四面有须，筒不见，瓣尖阔，叶帯紫色。有曰紫霞绡者，粉紫色，甚娇，花大如盘，檀心凸起，筒长五分，瓣尖阔，形扁，叶尖小，旧名国色天香。有曰七宝盘者，牙色，长筒，料舒瓣二分，如耳挖，黄心，花扁如盘，径三寸，叶少锯。有曰桂丛紫者，紫色，长筒，末略舒，瓣大而少，心径半寸，金黄五出筒，叶嫩绿，花大而扁，旧同紫桂莲。有曰千金笑者，银红色，瓣阔，环抱玲珑，心间五出筒，微黄，不多，露叶尖长而窄。有曰蜜荷花者，淡黄色，心小，二分筒，瓣寸许，阔二分，皆超起，叶尖长，少锯。有曰紫丝莲者，深紫色，花大如盘，黄心，如棋子，二分筒，瓣末俱超起，形扁，径三寸，梗粗，叶长瘦，如鸡脚。有曰檀心晕者，血牙色，近心牙黄，长筒，瓣末如匙，圆三寸，梗细叶圆。有曰雪莲台者，白花，带碧色，瓣末超起，如莲心，黄而小，半筒，叶肥嫩，梗细。有曰雨鹃红者，朱墨色，心圆小而黄，长筒，末如匙，花大如轮，叶尖长，带赤色，梗粗。有曰绒锦心者，淡紫色，心大，径寸，黄金色，五出筒，瓣长，筒如线，不出匙，参差疏落，类桂丛，紫花扁如盘，叶瘦，旧名紫龙须。有曰佛手黄者，嫩黄色，心五出，筒深黄散乱，瓣阔弯环，叶肥泽，梗细。有曰涌金轮者，嫩黄色，大如盘，檀心凸起，深黄，瓣长二寸，筒末出匙，超上，围六寸，肥叶圆劲，旧名黄金针。有曰粉翎儿者，粉色，长瓣，大径三寸，心青黄色，瓣有出心上者，托瓣微红，叶长瘦，如蒿。有曰锦标红心者，朱色，微筒，长瓣，开足下披，心一簇，金黄，叶肥，旧名满心大红。有曰月华秋者，粉红色，心中青外黄，筒二寸，白瓣，里白外红而尖锐，如月华五采，梗细。有曰红玉环者，白花微红，不见筒，瓣长阔，弯环，相纽如连环，圆球，径三寸，旧名玉连环。有曰昭容紫者，深紫色，筒瓣到头如匙，心黄而小，形扁。有曰银丝针者，白花青黄，心极小，瓣如针，花圆，叶细，梗弱，旧名银针，又名银丝莲，乃花形之特异者。有曰秋月白者，白花阔瓣，筒二分，形圆，叶团而短，旧名鹅毛飞。有曰海红莲者，纷红大心，黄色瓣，半筒，末超起，如莲台，叶肥根粗，花扁，径三寸。有曰万点红者，淡粉红，长筒，末作小匙，匙内深红，瓣疏而参错，叶尖，梗细，旧名落红万点。有曰青心玉者，白花而圆，微筒，青黄心，瓣阔，托瓣微红，梗细，叶团小，旧名青心压玉。有曰锦麟祥者，金红半筒，瓣狭而长弯绕，花圆，径二寸，叶如蒿，旧名橘皮红。有曰金赤芾者，大红，心五出，筒带黄色，瓣阔而尖，花扁，径三寸，叶少锯，梗直。有曰鹭鸶管者，粉红阔瓣，大心，淡黄白色，五出筒，如白羽，花扁，径三寸，叶尖长，梗细。有曰朝阳素者，淡紫色，半筒，粉心，五出，心上有瓣，花大而扁，径三寸，叶尖长。有曰金缕衣者，嫩黄，长筒，瓣末出匙，檀心圆小，青茎，大径四寸，叶尖，多居齿，旧名黄鹤楼。有曰紫金鱼者，玫瑰色，长筒，末出匙，心带黄色，花扁，径三寸，叶肥而长，梗细。有曰坠红丝者，银红色，着心处白色，长筒，瓣出半寸，青心如棋子，花大四寸余，旧名老君眉。有曰金凤丝者，黄色，瓣阔，半筒，叶小，花开最早，其白者名银凤羽。

　　吴诚斋爱菊

