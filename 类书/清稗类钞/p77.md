<!-- { "loadSidebar": true } -->
　　张文和阻废制义雍正时，有议变取士法废制义者，上问桐城张文和公廷玉，对曰：「若废制义，恐无人读《四子书》讲求义理者矣。」遂罢其议.舒赫德请废制义乾隆辛亥，兵部侍郎舒赫德请废制义，事下礼部。时鄂文端公尔泰为尚书，议驳曰：「谨按取士之法，三代以上出于学，汉以后出于郡县吏，魏晋以来出于九品中正，隋唐至今出于科举.科举之法，每代不同，而自明至今，则皆出于诗文。三代尚矣，汉法近古而终不能复古，自汉以后，累代变法，而及其既也，莫不有弊。九品中正之弊，毁誉出于一人之口，至于贤愚不辨，阀阅相高，刘毅所云「下品无高门，上品无寒士者」是也。科举之弊，诗赋则纸上浮华，而全无实用，明经则专事记诵，而文义不通，唐赵匡举所谓「习非所用，用非所习，当官少称职吏」者是也。时文之弊，则今舒赫德所陈奏是也。圣人不能使立法之无弊，在乎因时而补救之。苏轼有言：「观人之道，在于知人。知人之道，在于责实。」盖能责实，则虽由今之道，而振作鼓舞，人才自可奋兴.若专务循名，则虽高言复古，而法立弊生，于造士终无所益。今舒赫德所谓时文经义以及表判策论皆为空言剿袭而无所用者，此正不责实之过耳。大凡宣之于口，笔之于书者，皆空言也，何独今之时文为然？且夫时文取士，自明至今，殆四百年，人知其弊而守之不变者，非不欲变，诚以变之而未有良法美意以善其后。且就此而责其实，则亦未尝不适于实用，而未可一概訾毁也。盖时文所论，皆孔孟之绪余，精微之奥旨，未有不深明书理而得称为佳文者。今徒见世之腐烂抄袭以为无用，不知明之大家如王鏊、唐顺之、瞿景淳、薛应旗等，以及国初诸名人，皆寝食经书，冥搜幽讨，殚智毕精。殆于圣贤之义理，心领神会，融洽贯通，然后参之经、史、子、集以发其光华，范之规矩准绳以密其法律，而后可称为文，虽曰小技，而文武干济英伟特达之才，未尝不出于其中。至于奸邪之人，迂懦之士，本于性成，虽不工文，亦不能免，未可以为时艺咎。若今之剿袭腐烂，乃是积久生弊，不思力挽末流之失，而转咎作法之凉，不已过乎？即经义表判策论，苟求其实，亦岂易副？经文虽与《四书》并重，而积习相沿，慢忽既久，士子不肯专心肄习，诚有如舒赫德所云「数月为之而有余」者。今若着为令曰「非工不录」，则服习讲求，为益匪浅，表判策论，皆加核实，则必淹洽乎词章而后可以为表，通晓乎律令而后可以为判，必有论古之识、断古之才而后可以为论，必通达古今明习时务而后可以为策。凡此诸科，内可以见其本源之学，可以验其经济之才，何一不切于士人之实用？何一不见之于施为乎？必变今之法，行古之制，则将治宫室，养游士，百里之内，置官立师，狱讼听于是，军旅谋于是，又将简不率教者屏之远方，终身不齿，毋乃徒为纷扰而不可行。又况人心不古，上以实求，下以名应。兴孝，则必有割股庐墓以邀名者矣；兴廉，则必有恶衣菲食敝车羸马以饰节者矣。相率为伪，其弊尤繁。甚至借此虚名以干取，及乎莅官之后，尽反所为，至庸人之不若，此近日所举孝廉方正中所可指数，又何益乎？若事无大更改，而仍不过求之语言文字之间，则论策今所见行，表者赋颂之流，是诗赋亦末尝尽废.至于口问经义，背诵疏文，如古所谓帖括者，则又仅可以资诵习，而于文义多致面墙，其余若三传科、史科、名法、书学、算学、崇文、宏文等，或驳杂芜纷，或偏长曲技，尤不足以崇圣学而励真才矣。则莫若惩循名之失，求责实之效，由今之道，振作补救之为得。我皇上洞见取士源流，所降谕旨，纤悉毕照，司文衡职课士者，果能实心仰体，力除积习，杜绝侥幸，将见数年之后，士皆束身《诗》、《礼》之中，潜心体用之学，文风日甚，真才日出矣。然此亦特就文学而言耳，至于人之贤愚能否，有非文字所能决定者。故立法取士，不过如是。而治乱盛衰初不由此，无俟更张定制为也。」

　　考试改策论光绪戊戌五月，德宗命自下科为始，乡、会试及生童岁科各试向用《四书》文者，改试策论。

　　考试复用四书文光绪戊戌八月，德宗奉孝钦后懿旨，命各项考试，仍用《四书》文、试帖、经文、策问。

　　考试用策论光绪辛丑七月，德宗命自明年为始，乡、会试等均试策论，不准用八股文程序。

　　废科举自日俄战役告终，日本遣外相小村寿太郎至我国议约，朝命袁世凯与议.乃密陈孝钦后，谓宜乘日俄之惫，亟变法以图强。孝钦韪之。时端忠愍公方为湖南巡抚，入觐，倡废除科举制，孝钦遂下诏废科举，设学堂，时光绪乙巳七月也。盖乡、会试及各省岁科生童考试，至是均一体停罢矣。

　　时仁和王文勤公文韶在政府，遇事模棱，不置可否，独于废科举一事，则力阻之。而张文襄公之洞方自鄂督入朝，留京师，亦力谋废科举.荣文忠公禄当国，张言于荣，荣自以非出身科目，不敢力主废.王谓：「老夫一日在朝，必以死争之。」及王出枢垣，端又以江督入觐，乃约张联衔上疏，遂得请。后乃加入考优拔与举贡考职两段，科举仍未绝也。然张以力倡废科举，而光绪甲辰会试，其侄壻林世焘以候补道中进士，欲请归原班，张乃一日五电，责其必取馆选焉。留学生殿试授官，亦张在枢府时力主行之。

　　和尚之孙应举文和尚，名果，字园公，衡山裔也。圣祖南巡见之，命入京师，居玉泉精舍，宠眷殊厚。和尚一日携其孙入见，上问何事来此，和尚奏曰：「来此应举.」上曰：「应举即不应来见。」盖防微杜渐，虑其希望非分之恩宠也。

　　潘襄易名应试上海潘明经襄于十三岁入庠，十七岁食廪饩，年方壮，序贡赴都，两任教职，一署县篆。六十后罢官归，久之，家贫落魄。年逾古稀，忽易名应童子试，复三入棘闱，寿八十三矣。手抄口诵，锐气不衰，或叩其故，曰：「吾闻登科第者，须仗慧根。今生总无成，冀来生或当早达耳。」

　　谢金圃各项考试之得士嘉善谢金圃侍郎墉好甄擢名士，三元钱棨，乡、会试皆出其门，殿试亦与读卷。高邮李进士惇，嘉定钱进士塘，山阳汪文端公廷珍，阳湖孙观察星衍，甘泉焦明经循，皆由其识拔以成名。经术文行，表表称江淮间.阮文达公始应童子试，亦极口奖励，召入第读书，卒为巨儒贤相。

　　杨沂秀考试必第五析沂秀者，贵州定远人，嘉庆甲戌进士。幼时应童子试，县府院考俱列第五，后乡、会榜亦俱中第五，挑选陕西鄠县知县，掣签亦第五名，人称为「杨第五」。

　　穆彰阿之对于荐卷穆彰阿屡主文衡，其心亦甚细。每置荐卷于几，焚香一炉，望空遥拜。衣袋中常置烟壶二，一琥珀，一白玉，款式大小相等，取一卷出，即向衣袋中摸烟壶，得琥珀则中，白玉则否。额满，则将余卷一律屏之。

　　童试直省士子之试于郡县及提学，为童子试，俗谓为小考，或小试。应试者曰童生， 「 明《选举志》已有此称.」 虽壮丁老叟，但与试，皆得以童称之，未冠者曰幼童。

　　童试有一条葱粤东科场积弊至多，枪替，其一也。有某观察者，当其为诸生时，尤优为之，故虽已入泮多年，而县试、府试、院试皆往，往必售，盖包办也。粤人谓之一条葱，犹一条鞭也。彼之冒名顶替，岁以为常，几于一岁易一姓名焉。

　　道考院考各郡童生之试于学政也，就学政按临之地而应之。曰道考，以学政之职，初为提学道也。曰院考，以学政非实官，大省由各部侍郎简放，其简称为督学部院，中小省由翰詹等官简放，其简称为提督学院，而试士之地又曰试院也。俗亦称之曰学台考。学台者，学宪也。世俗于方面大员以上皆称之曰某宪。各省学政之本职，虽有六七品者，以其出于钦命，仪同钦差，故以宪字台字称之也。

　　廪生保童生国朝沿明制，凡各直省府厅州县学生员，由学使在岁科试列一等者，设额给饩，以次序补，谓之廪生。历科优贡、拔贡均出其中，各省乡试，每科中式廪生人数，亦必视增广附学生为多。各州县文童武童应试时，必由廪生领保，谓之认保。又设派保，以互相稽查而慎防弊窦.如该童有身家不清，匿三年丧冒考，以及跨考者，惟廪保是问；有顶名枪替，怀挟传递各弊者，惟廪保是问；甚至有曳白割卷，犯场规，违功令者，亦惟廪保是问。其责任如是之重。故凡廪保之与童生，必与同里闾，谊属戚友，深知其为佳子弟，勿贻先生长者羞，而后为之具结单焉，签花押焉，临场则唱保焉，出图则看号焉。而其紧要关键，则在学院招覆之后，填造覆试册结之时，介新进诸童以谒学师，而定其贽仪之多寡。大率称其家赀之厚薄，务使献者受者，皆得自慊于心，而诸童生献廪保贽仪，则视学师所得，以次递减.童翰林湖南桂阳县处万山之中，层峦迭嶂，四围匝匼，其地无市镇，有墟落两三处，欲购花猪肉，不可得。土风犷悍，多业耕凿，读书者绝少，偶有一二生监，其尊无对，物稀为贵，此定理也。某令尝撰一联纪其实曰：「鱼龙鸡凤鸭孔雀，贡阁廪尚童翰林。」以童生而儗之以太史，可见应试者之绝无仅有矣。

　　老童入场卖警句青浦邹闲斋垂老矣，未青一衿，然每届小试，无论县试、府试、提学试，必入场，辄自标于桌曰：「出卖警句，每句钱七文，不二价.」凡观场者多倩之。其入场也，携大篮，内盛腌菜数茎，冷饭半盂，蟋蟀盆一枚。日暮，盆中钱满，缴卷径出。某年，初覆题为「不曰白乎」，合下节，束比，袭刘公行人子羽文曰：「士马刍粮，昔所遇之情形，俱是言中之涅淄。山川草木，昔所历之境界，尽成今日之匏瓜。」再覆题为「虽执鞭之士」，中有句曰：「但论鞭之执不执，无论士之虽不虽.」皆自谓为警句也。

　　宗室小考试满语弓马乾隆时，上召见宗室，公宁盛额不能以满语应对。高宗以满语为国家根本，而宗室贵冑至有不解者，风俗攸关，因增宗室十岁以上者小考之例。于十月中，钦派皇子、王公、军机大臣等，考试满语弓马.先命皇子较射，为诸宗室遵式，诸宗室视其父之爵以次考试。优者带领引见，辄赐花翎缎匹以奖之。

　　邓廷桢屡踬童试江宁邓嶰筠制府廷桢少贫，屡踬于童试。读书瓦官寺，攻苦弥甚，曾于室中署联以自警云：「满盘打算，绝无半点生机，饿死不如读死；仔细思量，仍有一条出路，文通即是运通。」未几，补博士弟子员，旋举于乡，联捷成进士。

