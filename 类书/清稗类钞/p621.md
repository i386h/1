<!-- { "loadSidebar": true } -->
　　姜桐音为友赎子女会稽姜桐音，名廷梧。历世仕宦，家贫无赢笥，然性慷慨，喜急人之急。山阴徐伯调家被贼，贼质其子女而要之赎.徐不能，姜卸妇头上饰物以赎之。伯调，名缄.顾与治待友丹徒姜子翥，名鹤侪。尝被难系狱，江宁顾与治明经梦游力为营救，不能出，除夕，遣甥梁尔砺往省之于狱，与同守岁.莆田宋比玉亦与顾善，宋没十余年，顾走闽哭之，伐石表墓。南州苏武子工古文，好奇结客，游秦淮死，无恤之者，顾经纪其丧。石阡费笔山考功罢官，贫不能归，顾分宅居之。及卒，为葬之于顾氏茔侧。

　　崔清夫好义乐施长垣崔渭源，号清夫，好义乐施。尝仿范文正义田以周族党，然又不欲以义田为名，曰：「吾惟随分自尽而已。」有从兄以地求售，索价百金，即其价买之。既而复以地归其家，曰：「我非买也，相助耳。」

　　桂天士祭师友墓慈溪桂天士，名贵.有受业师九人、执友一人，于其卒后，每遇寒食，辄督子孙负壶榼，徧祭诸师友墓，为之封土。

　　桂天士寿毕十臣明季，蕲水毕十臣令慈溪，以童子试首拔桂天士，天士德之甚。康熙某年，十臣年九十矣，天士自家治饼饵果蓏之属，负担往，为十臣寿。行至江西，遇寇乱，逻者怪其貌，执诣军门.方伯姚启盛问知其故，义之，即释其缚，资之行。至，则然烛列果饵案上，坐十臣南面，自拜于堂下。十臣命举家皆出拜之，留月余始归.陈鸾栖脱裘赠叟陈梧，字鸾栖，攸县人。冬日出行，遇老叟瑟缩风雪中，即脱所被裘衣之。

　　贺希白全人夫妇获嘉贺希白孝廉行素家固贫，邑令怜之，时欲为之地。一日，有夫妇相贼，鸣之官，罹重典，赍数十金诣贺，丐其言于令，冀免罪。令闻之曰：「是足疗贺子贫矣。」即日出之。贺俟事解，还其金，曰：「是岂有人心者所宜受耶？」

　　万玉为主割股万玉，桃源人，万国安仆也。国安六十无子，玉劝其纳妾，生一子。嫡庶不和，玉多方调护.国安遘笃疾，玉割股疗之，得享大年。

　　陈皋亭赠金陈句山太仆兆仑年十九游庠，犹身衣布衣，其祖越石山人出白金二锭授之太仆父皋亭曰：「孙今游庠矣，可制缯衣一袭以宠之。」语甫毕，有中表亲适至，状甚困惫，自言其家晨炊不举者三日矣。山人心悯，欲有以恤之，箧中更无余金。皋亭请曰：「孙无缯衣，自足以御寒，孰与无食而为饿莩也？」山人大喜，即以白金赠之。

　　陆清献有人论救康熙辛未六月十四日，陆清献公陇其在阙右门会议捐纳保举一事，大忤旨，至二十二日始得宽免之旨。陆尝自言方颠沛时，最承相爱者，满人则锺申保，汉人则同衙门各道长外，如谭祖豫之计划旅费，张长史之殷勤执贽，崔平山之踌躇前路，皆有古风.而沈乐存之慷慨愿救，尤同僚之杰出者也。

　　谢恕园为友三破家谢翠， 号恕园， 会稽人。 家丰厚， 急人之难， 无稍顾惜。 尝言吾为友三破家， 今其人皆将相矣。 问其姓名， 皆不筨.王山救范尧章柩归安王山生六岁，其父鬻之于婺人范尧章为奴，尧章待山有恩。已而尧章老，益贫，为之经营生计，日夕尽瘁。病革，谓山曰：「若苦矣，我还若卖身契，我死，听若所之。」山泣对曰：「奴六岁事主，于今四十年，恩犹父子。奴之去留，不在券也。如背主恩，即不还券亦去。」尧章卒还其券而殁，山竟留不去，佣庖取直以供主母。康熙癸酉仲春，邻火，将及尧章居，山趣主母幼主亟去。主母曰：「如柩何？」山曰：「山能出，出之，不能，则与柩同烬矣。」遂闭门拒火，抚柩呼天。火燎檐，山以水浇之，俄而风回火熄。是夜焚者三百家。范氏居独存。

　　圣祖惓念林师康熙甲戌，特旨令礼部取霸州廪生林佳荫充内官学汉教习。谕廷臣曰：「是朕教书林师之孙，其家甚贫也。」时圣祖御极已三十余年，佳荫方为诸生耳。

　　圣祖令人为王文恭持服汉代士大夫往往以师丧免官持服，后世鲜行之者。杭世骏议谓宜从之以厚风俗，卒为时论所格。然康熙时大学士华亭王文恭公顼龄薨，上谕官员有系伊门生者，令其素服持丧，惜未尝着为令耳。

　　戴南枝潘次耕葬徐昭法戴南枝游吴门时，年七十余矣。苍颜古貌，幅巾方袍，谈论娓娓。喜吟咏，能作径寸八分书，吴人传客之。徐昭法性行高峻，平居阖户，不见一人，特与南枝相得，称老友。昭法暮年丧其子文止，欲自营葬地，以告南枝。南枝曰：「堪舆家言人人殊，且君无力延致。吾粗明此术，当为君求之。」昭法因言其先文靖公葬阳山，吾不欲离其侧，勿求诸他所。南枝乃芒鞋箬笠，循阳山左右求之，久乃得一地，地属诸大姓，购之不得。

　　康熙甲戌，昭法没，自后仅一嫠妇，一孤孙，饘粥不继，谋葬之于祖茔而族人不可。南枝曰：「吾已为任此事，不得地，一日不了。」于是买小舟，徧历诸村，舟所不能至者，徒步跋涉，风餐水宿，无间寒暑。然南枝素不为人相地，人亦无以是烦之者，独为昭法营度，费皆自任之。经年，乃得地于邓尉之西真如坞，以告潘次耕曰：「地甚佳，又在梅花深处，与高士相宜。地价须三十余金，无所出。」次耕乃先以十金成券，余将徐图之。会次耕有黄庐之游，南枝募于人，无应者，乃矢愿卖字以买地。

　　南枝故善八分书，然非其人多不应，得者必厚酬。至是，榜于门，书一幅止受银一钱，人乐购之。赀稍稍集，又相旁地之当买者并买之，凡四十余金，而地毕入。及次耕远游归，惊喜过望。盖吴下营葬，惟卜地最难，地师既鲜良者，薄有名，即高自标置，丧家具舟舆，备饮馔，以偕往，或三四年不能得一善地。既得之，次耕任葬费，间有助者，又费七十余金，而昭法得葬矣。南枝复为之培土栽树，伐石立表，又费三十余金。

　　南枝酷贫，寓无隔宿炊，冬月常衣绤。其求地也，目之所营，神之所驰，无往不在是。黧面茧足，彷徨山谷中，不知疲瘁。其卖字也，铢积寸累，悉归之地，不妄费一钱，一苍头不能忍饥辄辞去。寄食僧舍中，语及昭法必流涕，人多笑其迂，讥其愚，终不悔也。

　　吴鸿锡待噶尼布诸孤噶尼布卒而诸孤幼，夫人以哀毁得狂疾，长子和顺甫七岁，次和鼐六岁，次和麟五岁.吴鸿锡独力治丧事尽礼.然尼布新丧，族中诸豪与隶人之悍者，视眈欲逐，将蚕食其家。鸿锡信行素孚，又材武，谕以义，慑以威，咸莫敢如何。家故不及中人资，鸿锡精心计，权子母，岁入恒倍，日以饶。延良师课之，饮食必亲馈，业稍进则顿首谢.三子感之，益尽力。又亲教三子以满书，稍长，并为娶名族女。

　　鸿锡尤谨于礼，终日具冠带不怠，司捆以妇人。岁时庆祝，必盛衣冠，率诸僮仆入执事，事毕，亲率以出，中外肃然。和顺年十六，有忌之者令为护军，将困苦之。每番直，鸿锡辄佩刀以从，夜直，则露坐终夕，人莫敢加害。顾念非通仕籍无以免厥役，而尼布故交无能相援者，大学士阿兰泰虽尝同仕兵部，又以事相失。鸿锡独谓阿公长者可以义动也，日率三子候门外。兰泰廉得其情，果恻然，问：「诸子习满书乎？」曰：「皆习。」「孰最优？」曰：「顺优。」兰泰诺，以中书用之。既而首辅索额图欲以用其族子，鸿锡即为书，言和顺孤苦状，伺索出，跪而上之。索大怒，掷书去，不顾。鸿锡跪其门五昼夜，水浆不入口，困垂毙。索大惊，抚之曰：「世乃有义烈如子者乎？吾用顺矣。」顺就内阁试，果补录。乙亥，圣祖亲征厄鲁特，鸿锡勉顺曰：「国家有事，正臣子效命之秋，赤子发迹地也。」亟为治装，请从征，遂从大将军伯费扬古由西路进.鸿锡结束从行，方数日，家中宵小攘夺蠭起，使人追鸿锡还。乃泣谓顺曰：「吾不得偕行矣。虽然，死生，命也，战阵无勇，非孝即非忠，子必勉之。」怒马抵家，宵小亡匿，讫无事。而顺亦自力于矢石间，得功牌二，凯旋议叙，擢礼部主事。有约顺会饮者，以博具佐觞政，鸿锡知其为匪人也，拔刀冲坐，执其人，数之曰：「饮博非居官所宜，顺孤子，何得以此诱之？必杀汝。」刀触席，声铿然，其人大呼乞命，叩头不已，使捽而去之，引顺归.或问：「人可杀乎？」鸿锡正色曰：「杀人者不过死耳，吾已许噶公，抚诸孤，而坐视其溺于燕朋，诚生不如死。吾死而诸孤知勉，则死贤于生矣。」然顺深感之，自是不复与燕会。

　　蓝九廷为海烈妇鸣冤康熙丙子冬，钱塘冯山公景行清和坊，避雪于其宗人之药室。有壮士，睅目丰颐，长不满八尺，而腰大九围，敝衣穿空，望见山公，欲前致辞.山公揖之以入，宗人举手歋歈曰：「公无然，此齐人也。」壮士惭而退。时雪霁，山公乃循街而走，追及壮士问之，则对曰：「余姓蓝，名九廷，山东人。少为粮船篙师，南北居货，贸易致千金，散与穷亲故立尽.子在台湾，就养之。今夏乘海船北归，至四明，遭风覆溺，攀木缘崖，乃得生，归而无资，以是行乞于杭市，得三金，可抵家矣。」山公怜而止之宿，醵钱告同志，事立办.九廷乃大感， 明日将行， 至夕， 山公饮之酒， 酒酣， 九廷拊膺叹息曰： 「余亦尝读书了了明大谊， 少昤却贿为烈妇申冤， 人称义士。 今不幸遭患乱， 饥饿濒死， 窃自念天道苟可知， 决不死异乡， 今果遇公， 获济也。 」山公因问烈妇为谁， 对曰：「徐州海烈妇者是也。 康熙丁未， 烈妇坚拒旗军林九功夜穴舱强奸， 自缢死节。 方是时， 余却九功贿鸣官。 官来， 出尸米中， 色如生， 衵衣穷袴， 皆牢缀如裹革。 」言未既， 山公离席鞠 月氶巴 ， 酌以三大觞， 亦自觞曰： 「冯景何幸见义士， 吾故知君非常人， 果然。 且君非遭海风覆舟， 予奚由见君， 君亦奚由至吾前述三十年事？ 予将奋笔表君， 使百世下知有篙师蓝九廷者为义士， 则天道可知也。 」九廷喜甚， 罢酒就寝。 鸡初鸣起， 篝火磨墨， 索山公书。 书已， 天亦明， 九廷再拜去。

　　陈卜年救葛承勋鄞县葛管村征君之在明史馆也，性鲠直，人不可干以私。时明之辅相家子弟多以贿入京，求史馆诸总裁为先人作佳传。而管村适主崇祯长编，力格之，坐是出知五河县.史馆同人恨之未已，又令大吏以事致其罪，论死。狱急，管村之子承勋前往救父，时陕中开赎例，管村之故人赍金五千两以与承勋，管村得赎免死。而承勋年少，陕中吏胥欺之，虽报额五千，蚀其半，未之上也。管村归，而陕抚咨浙抚，追赎金之未足者。

