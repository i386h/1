<!-- { "loadSidebar": true } -->
　　又有所谓风芥者，芥菜肥者不犯水，晒至六七分干，去叶，每斤盐四两，腌一夜取出，扎小把，置瓶中，倒沥，尽其水，并前腌之水同煎，取清汁，待冷，入瓶封固，夏季食之。又法，芥菜取心不犯水，至六七分干，每十斤约盐半斤、醋三斤，先将盐醋烧滚，候冷，将生芥心拌匀，用小瓶分藏，泥封固，一年可食。临食时加麻油。

　　又有所谓涪翁菜者，越人善制之。相传为黄山谷之遗法，因得此名。菜以大叶芥为之，绝嫩而香，以腌时加花椒、橘皮故也。

　　生食酱菜

　　制酱菜，非必以蔬也。将瓜或蒿、笋剖开晒干，夜用盐略腌之，次晨拭净盐水，另用盆贮甜酱，将瓜浸入，晒日中。数日取出，另换甜酱浸之。若以生瓜遽投酱缸，酱即坏。

　　生食糟菜

　　取隔年好糟，每斤加盐四两，拌匀，选长梗白菜洗净去叶，晾干，每菜二斤，糟一斤，菜糟相间，隔日一翻，待熟入坛，即可食。

　　包瓜酱菜

　　酱菜首推潼关之所制者。制时，剖瓜去瓤，实以茄菜、王瓜、壶卢之穉者，用甜酱酿之。至沈浸酿郁时，瓜亦可食，名曰包瓜酱菜。味甘鲜，惟以过咸为戒。保定制法相仿，惟不包瓜耳。

　　喇虎酱

　　喇虎酱，以秦椒揭烂，和甜酱蒸之，可用虾干搀入。

　　朱竹垞食莼

　　朱竹垞食莼羹而甘之，尝为《摸鱼子》以咏其事，词云：「记湘湖旧曾游处，鸭头新涨初泼。越娃短艇乌蓬小，镜里千丝萦发。柔橹拨，绊荇带荷钱，一样青难割。波余影末，爱乍搯春纤，盛盆宛似，戢戢小鱼活。西泠水，濯取凝脂齐脱，白银钗股同滑。蜀姜楚豉调应好，不数韭芽如蕨。烟渚阔，任吹老西风，若个扁舟发，乡心未遏。想别后三潭，龟髯雉纼，冷浸几秋月。」

　　彭羡门不知莼味

　　王文简公少与彭羡门少宰孙遹友善，后同官卿贰。一日，同集朝房，文简问羡门以乡中莼菜风味何似，羡门答云：「不知。」文简笑曰：「应缘无莼鲈之思，是以不知其味。」羡门与同人皆大笑。

　　炙茄

　　茄削皮，以滚水泡去苦汁，猪油炙之。炙时，须待水干。

　　灼茄

　　切茄作小块，不去皮，入油灼，微黄，加酱油泡炒。

　　淡茄干

　　大茄洗净，煮之，不见水，劈开，用石压干，先将瓦晒热，摊茄于瓦上，俟干，即可食之。

　　糖醋茄

　　糖醋茄者，以新嫩茄切三角块，沸汤漉过，布包榨干，盐腌一夜，晒干，用姜丝、紫苏拌匀，煎滚糖醋泼浸，收入瓷器。

　　糟茄

　　糟茄者，茄五斤，糟六斤，盐十七两、河水两三碗拌糟，其味自甜，可久藏。盐中略加白矾末少许，经年不黑。

　　拌豆

　　拌豆者，以水浸肥，以滚水焯熟，加酱油、醋、椒末拌食。

　　炒豆

　　炒豆者，以大豆照炒米法为之。或冻数夜，照炒糖豆法为之，亦妙。

　　煮酒豆

　　煮酒豆者，加白酒、酱，入花椒末、胡椒末同煮。

　　淮安人食烫豌豆苗

　　豌豆苗之食法，有芼之为羹者，有炒之以油者。淮安人且烫而食之。以苗之生者投沸汤中，本味完足，食者皆甘之，然汤必为鸡汁或豚汁也。

　　闽人食豌豆苗

　　豌豆苗，在他处为蔬中常品，闽中则视作稀有之物。每于筵宴，见有清鸡汤中浮绿叶数茎长六七寸者，即是。惟购时以两计，每两三十余钱。他处食此，仅搯其至嫩者三四叶，长不及寸。闽人以其珍贵也，并其老者亦不去，故恒长至六七寸也。

　　豆芽菜塞鸡丝火腿

　　镂豆芽菜使空，以鸡丝、火腿满塞之。嘉庆时最盛行。

　　煎豆腐

　　干隆戊寅，袁子才与金冬心在扬州程立万家食煎豆腐，诧为精绝。其腐两面黄干，无丝毫卤汁，微有蛼螯鲜味，然盘中实无蛼螯及他物也。次日告查宣门，查曰：「我能之，我当特请。」已而与杭堇浦同食于查家，则上箸大笑，乃纯是鸡、雀胸为之，非真豆腐，肥腻难耐矣。其费十倍于程，而味远不及也。

　　京冬菜炒豆腐

　　京冬菜炒豆腐者，先用猪油起锅，入豆腐略熬，乃倾入京冬菜，「即用白菜切丝制成，南货店有之，出京都。」不停手而炒之，再加盐水、酱油合宜。待沸透，即停火。若久煮，则香气易散，味便不佳。

　　芙蓉豆腐

　　采芙蓉花，去心、蒂，汤泡一二次，加胡椒，入豆腐煮之。

　　虾仁豆腐

　　虾仁豆腐者，以豆腐脑泡水中三次，去豆气，入鸡汤煨之。起锅时，加虾仁、紫菜。亦号芙蓉豆腐。

　　虾油豆腐

　　虾油豆腐者，以陈虾油代酱油炒之，须两面煎黄，油锅宜热，加猪油、葱、椒。

　　虾米煨豆腐

　　虾米煨豆腐者，去皮，切片，晒干，炼猪油使热，待清烟起时，始下之，略撒盐一撮，翻转，加甜酒一茶杯、大虾干百二十个。如无大者，即用小虾干三百个。先将虾干滚泡二小时，酱油一小杯，再滚一次。加糖一撮，再滚，用细葱半寸许长一百二十段缓缓起锅。

　　鸡汤鳆鱼煨豆腐

　　鸡汤鳆鱼煨豆腐者，煮嫩腐，去豆气，入鸡汤，同鳆鱼片滚数刻，加糟油，香蕈起锅。鸡汁须浓，鱼片须薄。

　　八宝豆腐

　　以豆腐嫩片切碎，加香蕈屑、藦菇屑、松子仁屑、瓜子仁屑、鸡肉屑、火腿屑，同入浓鸡汁中，烧滚起锅。腐脑亦可。用瓢不用箸。此圣祖赐徐健庵尚书方也。尚书取方时，出御膳房费银一千两。

　　蒋戟门手制豆腐

　　蒋戟门观察能治肴馔，甚精，制豆腐尤出名。尝问袁子才曰：「曾食我手制豆腐乎？」曰：「未也。」蒋即着犊鼻裙，入厨下。良久擎出，果一切盘餐尽废。袁因求赐烹饪法。蒋命向上三揖，如其言，始授方。归家试作，宾客咸夸。毛俟园作诗云：「珍味羣推郇令庖，黎祈尤似易牙调。谁知解组陶元亮，为此曾经一折腰。」盖其中火腿杂物甚多，以油炸鬼所炸者为最奇。

　　朱文正劝客食豆腐

　　朱文正公珪尝留其门下士便餐。平居用膳，本二肴，一日，有门下士进谒，留之餐，为增二品，则一肉、一鱼、一菜、一白瀹豆腐。文正语之曰：「豆腐清品，绝不可和以油、盐、醯、酱。此至味也，可多食之。」乃以勺频取，置其饭中。

　　梁茝林食豆腐

　　梁茝林提刑山左时，公暇与龚季思学政守正、近堂方伯讷尔经额、朴庵运使恩特亨额、云亭太守钟祥，同饮于大明湖之薛荔馆。时侯理亭太守燮堂方为历城令，亦在座，供馔即其所办也。食半，忽各进一小碟，每碟二方块，食而甘之。众皆愕然，不辨为何物。理亭曰：「此豆腐耳。」

　　茝林掌教南浦书院时，有刘印潭广文瑞紫之门斗，烹豆腐极佳，不仅甲于浦城，即他处之善烹饪者皆不能过之。茝林尝晨至其学署，坐索早餐，咄嗟立办。然再三询访，不能得其下手之方，无从仿制也。

　　煨冻豆腐

　　冻豆腐者，冬始有之。以豆腐切方块，置于户外，先浇热水一次，复以冷水频浇之，冻一夜，即结冰，一名冰豆腐。食时，滚去豆味，加鸡汤汁、火腿汁、肉汁煨之。食时，去鸡、火腿，专留香蕈、冬笋，煨久则松，而如蜂窝矣。

　　菜豆花

　　黔中制腐，曰菜豆花，而并不见菜豆，其味极妙。黔人喜以秦椒炒盐拌食之，味辛而爽口，然淡食更有至味。盖黔之豆腐，皆以山泉沥成，故味甘而香洌。南中之腐，佳者质清而味淡，劣者则作儒生酸矣。

　　煨豆腐皮

　　以豆腐皮为卷，微炙以油，入藦菇煨之。

　　素烧鹅

　　素烧鹅有二法。一煮烂山药，切寸为段，包以豆腐皮，入油煎之，加酱油、酒、糖、瓜、姜，以色红为度。一纯以豆腐皮为之，将豆腐皮折叠成卷，畧浸以酱油，置铁丝上，以木屑熏之，加麻油及盐，更香。

　　四川豆豉

　　豆豉之制，四川为最，出隆昌者尤佳。

　　豆豉炒豆腐

　　豆豉炒豆腐者，以豆豉一茶杯，入水泡烂，与豆腐同炒之。

　　瓮中笋

　　古人诗称「长江绕郭知鱼美，好竹连山觉笋香」，故世人多喜食笋，且引东坡「渭川千亩在胸中」之句，以为美谈。善食笋者，必择未出土之笋，取瓮，覆而箍之，压以巨石。笋不能长，盘旋满瓮。盖以未见风日，不得成竹，故白而嫩，肥而脆，味倍于常笋。

　　菉笋煮肉

　　岁暮，沪人多劚取菉笋作片，曝而干之，嫩者曰绣鞋底。至此，渐渍于水，缕切之，与肉同煮，味清而腴。

　　虾子炒玉兰片

　　玉兰片者，极嫩之菉笋。以三四两在清水中浸半日，待发透，取出，切薄片，去其老者，乃用猪油入锅熬热，倾入玉兰片，另加盐、糖、蒸粉及水少许，炒熟起锅。若加虾子同炒，味更佳。

　　俞曲园戒食笋

　　俞曲园太史尝谓南方之笋，不及北方之菜。菜甘而腴，笋则清有余而甘腴不足，一也。菜煮易烂，笋则筤竿之质，本非蔬菜，虽烹之翠釜，终觉张八魏三，生熟参半，二也。菜得土膏之味，食之宜人，笋则医家所谓刮肠篦胃也。吾辈素非肠肥脑满者，不堪再供爬剔，三也。菜本人之所食，笋则干霄直上，曾稽竹箭与金锡同珍，厥利甚宏，为用尤广。乃于其崭然头角之初，遽加翦伐，供我下箸之需，损彼凌云之美，方长不折化戒，正为此君，四也。昔钟（山亢）议去（鱼且）（鱼昔），糖蟹，窃援此例，赦彼箨龙。但世之喜参玉版禅者，当不谓然。殆亦曲园嗜性或偏，特善为笋解脱耳。

　　拌莴苣

　　莴苣，去皮叶，切细丝，以滚汤泡之，加姜丝或豆芽、芹菜等，用麻油、糖、醋以拌食之。或腌为脯，切片食，以淡为贵。

　　江浙秦陇人食茭白

　　茭，即茭白。此物以秦产为最，盖质脆而味鲜，胜于南中之笋。或炒以油，或调以酱油、麻油。江、浙人亦食之。

　　煨萝卜

　　以熟猪油炒萝卜，加虾干煨之，以极熟为度。临起加葱，则色如琥珀。

　　生食萝卜

　　生食萝卜之法，切成丝，入醋，略腌片时，仍用盐少许，加姜丝、橘皮丝与醋拌之。有所谓香萝卜者，每一斤用盐半斤，腌一夜，日中晒干，切姜丝、橘皮丝、大小茴香拌匀，瓷瓶收之。又有所谓糟萝卜者，不见水，用布揩净，晒干，劈开，先以糟一斤入盐三两拌之，次入萝卜，又拌之以入瓮。

　　李文贞食生萝卜

　　李文贞公光地喜食生萝卜，冬夜秉烛摊书，断生萝卜满置大盂，每精诣深思时，辄停笔尝之，尽盂乃寝。

　　吴冠云食金银条

