<!-- { "loadSidebar": true } -->
　　勒保欲以龙么妹归舒位龙么妹，贵州土司龙跃妹也。乾隆末，威勤侯勒保征苗，檄调土兵，适跃病，命么率兵驰赴军门.么年十八，身长面白，结束上马，出没矢石间，指挥如意。事平，勒欲为么执柯，将以归舒铁云。铁云婉言却之，因为诗以纪其事。其诗有云：「然脂瞑写蒋三妹，歃血请行唐四姑。」又云：「军令静原同处女，兵符端合付如姬。」张维屏咏其事，有云：「石砫自成娘子队，木兰原是女儿身。乘龙消息方求士，归妹因缘且让人。」铁云，名位，大兴人。

　　郝雏玉嫁吕笙乾隆末，扬州郝云士官吏部，谄事和坤。妾李氏生二女，长璈玉，次雏玉。璈玉嫁广东藩司刘文波子。雏玉年十五，秀外慧中，郝爱重之，将以留嫁贵人。郝精子平术，时祥符吕凤台方官给谏，郝为之推算，谓当官一品，其子亦贵，乃请见其子。吕子名笙，字晋斋.年十七，美如冠玉，能作褚河南书，已入邑庠。郝遂愿以女字笙，既行聘，两家过从甚密。后吕以劾和坤二十四大罪下狱，笙哭求于郝，郝晒之，寻得诸城刘文清公墉为之缓颊，戍乌鲁木齐.自是吕家日落，笙为人佣书，肄业金台书院，得膏火赡母。而郝至是已蓄意悔婚矣。

　　一日，郝召笙至宅，予以五百金令作离婚书。笙不受金，即颇侍者取纸笔，方作数行，忽有女子之纤手自其背取离婚书，则雏玉也。谓笙曰：「我何罪于吕而逐我？和相以贿震天下，吾翁弹之，是也。杨椒山死柴市，朝贵尚有以女字其子者。今逐我，不如应箕应尾远矣。」碎其纸，大哭不止，家人惊骇。郝有友适在内室，闻之亦出，曰：「吕氏子非久贱长贫者，奈何不情如是！」郝羞愤，遂与其妻反目。笙乃归，以语母。母泣曰：「郝云士祸不远矣，独惜吾贤妇身陷其中，恐不即脱，奈何？」吕母语未竟，忽闻车声止门外，则雏玉至矣。见母即拜，曰：「儿未成礼，然吕家人也，今不得老父之欢而见逐矣。顾生为吕氏之人，死即吕氏之鬼、吕氏尸，烦尔吕家收也。明知不行亲迎而遽登门，于新妇为无状，于吕氏为僇人，顾姑贤而翁忠，新妇衷曲，或能见谅于堂上。今日之事，去留由母，即不见收，新妇已挟白刃来，誓自刭于此，不更归矣。」母曰：「贤哉！儿贞淑如此，老身暮年乃享奇福。请与老身同处，明日具礼矣。」笙师高邮王怀祖闻之，令人以百金饷笙。越三日，雏玉莅厨，煮糜蒸饼，靡所不能，笙畏敬之如天人。是年，仁宗御极，和坤下狱论死，凤台赦归，任太常少卿，逾年，补侍郎。而郝亦籍没，戍凤台故地，妻挈其蠢子归仪真。雏玉泣送之城外，母曰：「吾观吕甥，伟器也，后此幸无忘若母。」雏玉涕不可仰。是时笙以第二人捷北闱，速捷入词苑，凤台亦擢尚书。

　　陶文毅娶黄氏婢安化陶文毅公澍夫人在两江制府署时，有人亲见其右手之背有凸起一疣，问其故，则蹙然曰：「我出身微贱，少常操作，此手为磨柄所伤耳。」盖文毅少极贫，初聘同邑黄氏女。有富翁吴某，闻黄有姿，谋夺之为其子继室，以厚利啖黄.黄顿萌异志，迫文毅退婚。文毅不可，黄之妻亦不愿，而女利吴之富，其父又主持甚力，遂誓不适陶。会家有养婢，愿以身代，黄妻诺，文毅亦坦然受之，初不疑，即后之膺一品封诰者也。

　　吴恃富，占曾姓田，遂交恶。吴子被杀死，吴亦继卒，族人欺黄女寡弱，侵其田产殆尽.时文毅已贵显，以丁外忧归里，始悉其颠末，怜黄女在窘乡，赠之五十金。黄女愧悔欲死，日抱银号泣，不忍用，旋为偷儿所盗，忿而自缢.文毅尚每年周恤其家，不倦也。

　　金文简娶冰人女吴江金文简公士松少贫，恒随其封翁外出读书。翁尝馆同邑某氏，某年至除夕始假归.主人讶其迟，翁曰：「明年正月下旬为子聘妇，恐稽时日，故于今岁预补其不足耳。」又曰：「寒士举事不易，纳币费实无所出，欲预支明年两月束修，可乎？」主人如言付之。归而届期备礼延宾.冰人赵某，旧交也，饮酒欢甚。斋币至女家，女家徐姓，号素封，见赵色变，愤然曰：「几为君误.今而知金氏赤贫，吾女奈何适窭人子乎？」赵谓：「君已许之，岂能食言？」徐坚不允，词气俱厉。赵无如何，还白翁。时宾朋满座，见事中变，咸默然。翁惭甚，语赵曰：「君作蹇修，而事至此，奈贻笑何？」赵俯思久之，乃曰：「我与君旧交，家有息女，年与郎君相若，即以缔姻，何如？」翁喜诺，立浼座客执柯，以币纳于赵，应期成礼焉。及文简官大司马时，徐女已不知何往矣。

　　吴氏劝翁续娶干、嘉间，青浦有徐翁者，家素封，鳏居。止一子，娶吴氏女，结褵半载，子亡，族人无可嗣。越月，吴请曰：「夫已亡，宗祧莫继，祖宗一脉，忍听其斩乎？」翁曰：「此亦末如之何耳。」吴曰：「有一策，翁精神尚健，能续娶，得丈夫子，则祖宗攸赖矣。」翁以老迈辞.吴不俟命，为聘某氏。既娶三年，翁生二子：长宫南，次有常。未几而翁逝，吴折葼训孤，具膎畜，供孀姑，恩礼兼尽.后宫南有子，为吴嗣。又二十余年，嗣子成立授室。吴年七十余，无疾而终.女侠代嫁有嫠母与女独处，一纨袴子目而艳之，强委禽焉，选日往迎女。女夜与母诀，欲自裁。悲怆间，有虬髯者自屋下，谓母曰：「若所苦，吾已闻之矣。勿悲，请以身代。」母方诧，即掷刀去巾髯，宛然好女子也。母女大惊喜，急为涂装结束，俄彩舆至，乃假嫠女往。豪家方张宴列炬以待，女入门，密爇异香，一室皆眯，乃攫其宝器还母家，夜犹未阑.谓母曰：「恶姻缘已断，请为若女结好姻缘。此宝器，以资奁具也。」遂挟母女去，不知所终.事见百菊溪所著《守意龛诗钞》。

　　钱弱士娶郭频伽妹吴江郭频伽上舍麐有女弟，为之择壻，其友朱春生袁棠言有郑籛字弱士者，能为五七言古今体诗，可壻也。频伽乃试以诗，绝奇，遂以妹归之。未期年，呕血卒，年二十有二。将卒，谓其妇曰：「吾死无恨，恨学未成，志未遂，卒不克自见于后。哲兄后必传，幸哀之，必使有以传我者。虽夭，不为不幸矣。」

　　吴某娶和珅妾休宁吴某在京都布店作伙，积数十金，谋归娶妇.赁一骡车出彰义门，宿饭店，遇一少年，意甚皇遽，问将何往，吴以实对。夜半，少年径至榻前，密语曰：「我实女也，为和坤妾，籍没时，乘间逸出，携珠宝甚多，愿从君偕老。」出两囊示之，皆瓌宝也。吴喜出望外，遂与偕归.中途虑事泄，仍男装，抵家，始易服焉。自此顿成巨富。妇后生一子，六十余而卒。

　　潘文恭五女归一姓潘文恭公世恩有女五，归一姓，汪学源、汪嘉森、汪楏、汪嘉梓、汪德英，皆其壻也。

　　沙氏女被人诱婚武进西门外有市曰西直街。街之南隅有一井，有石栏护之，然无就汲者。墙阴有横石一，镌字四曰「沙氏义井」。井何有于义？因人之义而义之耳。且井非沙氏所独有也，而沙氏之义系于此，乃遂以沙氏名其井。

　　距井十数武有行曰沙裕昌，蛋行也，行为国初所设.嘉庆朝，行主某翁生三女，次女独艳绝，一时有国色之目。翁媪钟爱之，为择壻。某美丰姿，有文名，中选.婚有约矣，将嫁而某殂。女泣请守贞，翁诺之。女素勤俭，既守贞，益事操作，服劳奉养，过于男子。一夕，入厨作晚炊，忽有扪其胸者，大惊，亟视之，新雇之童厮所为也。童年约十六七，来仅旬日，颇慧，惟见女，辄目灼灼似贼.女至是大怒，力掌其颊.童被责，急遁。女白母，母杖童，逐之。而童已逸，遂不复究。

　　越数年，行有新贩客某至，年约二十余，操浙语，举止甚豪，自言新设蛋肆于浙东，需货甚伙，特来订购。翁待以上客，某恂恂，于交易尤大雅，无锱铢必较意。翁喜甚，别时，殷殷订后约，某诺之。自是月余辄来，来辄主翁行，如是者年余矣。某日，复至，贸易既定，散步于街，见道旁一老丐，遽呼曰：「舅在此，何一寒至此耶？觅舅久矣。今诚天作之合也。」遂偕之至行，告翁曰：「此吾舅，家本巨富，因乏嗣，思以吾为子，而族人多无赖，利其鳏，没其产.舅素懦，忿而不能与争，遂出亡。及出而族人益无忌惮，产垂尽矣。吾义无坐视，为之控于官，清厘之，渐有端绪，惟觅舅而久未遇。不图于此遇之，且不意其困顿若此也。」乃急为之熏沐更衣焉。

　　翁诧为奇逢，为设筵致贺.席次，某与丐絮絮言家常，谓某乡之田，某市之屋，均已清理就绪，惟某某素恃强，尚霸产未交，舅宜稍缓归，丐惟唯唯而已。某商于翁，请暂假馆舍，俾下榻，翁诺，乃粪除空舍以居之。自是某来肆，辄携浙物赠丐及翁，且言久扰滋不安，将移居逆旅，翁力留之。及某行之翌日，日暮矣，丐犹阖户高卧，翁排闼视之，死矣。大惊，继念某昨始行，计其程，当抵无锡，急遣与某素识之捷足往追，追之而及，乃与某俱返。

　　某入室，见丐死，大恸.久之，谓翁曰：「舅偶有疾，翁当为之延医，何任其死？」翁曰：「彼之死，实出不意。医药弗及，诚歉，今愿代备衣棺，且作佛事，可乎？」某沈思久之，曰：「此事若在他人，自必涉讼，然吾信翁久，知必无他，何敢重累翁。死者已矣，丧葬为当务之急，余可勿论。」翁允出赀为营葬事，却之，既毕事，遂载榇以去。

　　翁至是感之甚，思有以报之。一日，某又至，翁知其尚未娶，欲为媒致一佳妇，屡有所告，某皆不允，察其意，似已有所属。翁属人致询，某曰，「吾若娶妻，必如翁之次女而后可。否则宁终身鳏耳。」翁令媪商于女，女不可。翁复谓女曰：「某之舅死于吾行，某若起诉，当破产，某之恩我者厚矣。凡人子之孝事父母也，以父母有鞠育之恩耳。若父母于危难中受他人之恩而免于难，则人子之受其恩，当较父母之身受其恩者为尤重，益当思有以报之者。汝纵为一身计，独不为身所自来之父母计乎？」女素孝，闻父言，即许诺.翁遂属人通言于某，愿以次女奉箕帚，惟谓须人赘耳。某喜诺，遂携赀至武进，赘翁家，夫妇极相得。

