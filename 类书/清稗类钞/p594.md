<!-- { "loadSidebar": true } -->
　　试帖诗之遗闻五言八韵唐律一首，初惟行于进士朝考、翰林散馆等试。洎乾隆朝，御史张霁奏请乡会科场及岁科两试，一律通行。 「 岁试六韵，科试八韵。」 丁丑，遂颁为定例。初设之始，盖因科场表判，每多雷同剿窃陋习，是以改试排律，使士子各出心裁。自后研究日精，专心造极.纪文达公撰《我法集》，神明规矩，开示学者法门.吴谷人祭酒以沈博绝丽之才，与王铁夫诸人结社相唱和，于是九家诗出焉。峨眉张熙宇又有七家诗之选，七家者：王廷绍之澹香斋也，那清安之修竹斋也，刘嗣绾之尚絅堂也，路德之柽花馆也，杨庚之桐云阁也，李惺之西沤也，陈沆之简学斋也。各具典型，一归庄雅，根柢于唐人之五言，惨淡经营，以臻其妙。名为试帖，实具唐音，故学者宗尚焉。其余诸刻，则等诸自桧以下矣。

　　洪稚存诗有惊人句阳湖洪稚存太史亮吉诗才奇险，好作惊人之句。有人仿其体调之云：「黄狗随风飞上天，白狗一去三千年。」闻者绝倒。

　　洪稚存黄仲则效汉魏乐府乾隆丙戌，洪雅存就童子试，至江阴，遇武进黄仲则主簿景仁于逆旅。洪携母孺人所授《汉魏乐府》锓本以自随，暇辄朱墨其上，间有拟作。黄见而嗜之，约共效其体，日数篇。

　　黄仲则顷刻数百言乾隆辛卯，大兴朱竹君学士筠督学安徽，延洪稚存、黄仲则于幕，使襄校。学士宾客甚盛，越岁上巳，为会于采石矶之太白楼，赋诗者十数人。黄年最少，着白袷，立日影中，顷刻数百言。徧视坐客，咸辍笔.时全皖士子以词赋就试当涂，闻学使高会，毕集楼下。至是，咸从奚童乞白袷少年诗竞写，一日纸贵焉。

　　黄于日中阅试卷，夜为诗，漏尽不止。每得一篇，辄就榻呼洪起，夸视之，以是洪亦一夕数起，或达晓不寐，而黄不倦也。居半岁，与同事者议不合，径出署。质衣买轻舟，访秀水郑虎文于徽州。越日追之，不及矣。

　　厉樊榭诗为浙派领袖钱塘厉樊榭大令鹗着有《樊榭山房诗》，为浙派领袖。然其参会唐宋，于王文简、朱竹垞外，自树一帜。虽以沈文悫之主张汉魏盛唐，亦盛称之。实则五言古、七言律、七言绝句佳者甚多，七言古才力薄弱，局势平常，五言律殊少神味，非其所长耳。

　　金冬心诗为南屏诗社派钱塘金冬心布衣农颇以诗名，然工者亦不多。《午亭山村》云：「溪上青山接太行，午亭便是午桥庄.能消裴令生前恨，绣尾鱼今尺二长.」此种诗偶作亦有趣。裴令临终，恨绣尾鱼未长，见《云仙杂记》。浙派诗喜用新僻小典，妆点极工致，其贻讥饾饤即在此，厉樊榭亦然，冬心尤以此自喜。此杭州南屏诗社一派也，嘉兴、宁波又不尽然。冬心名句，如「消受白莲花世界，风来四面卧当中」，「水明于月宜同梦，树老如人又十年」，「孤竹瘦于尊者相，野云白似道人衣」，「佛烟聚处疑成塔，林雨吹来半杂花」，却从林和靖「春水净于僧眼碧，晚山浓似佛头青」等句来也。若「故人笑比庭中树，一日秋风一日疏」，《晋阳遇同乡李叟》云：「明朝残树残山外，一吊离宫贺六浑」，《春苔》云：「多雨偏三月，无人又一年」，则较浑成矣。

　　王梦楼诗为书名所掩丹徒王文治，字梦楼，与袁子才同时负盛名，以工书名海内。其诗超拔不羣，特为书名所掩耳。故世之谈王者，皆倾倒其书毕肖赵吴兴，而未究其诗实高出于赵也。

　　袁赵蒋诗之齐名袁子才大令、赵云松观察、蒋苕生太史三人之诗齐名于一时，桐乡程春庐同文心仪之。蒋以未见而没，因绘《拜袁揖赵哭庄图》，以志景仰。昭文孙子潇太史原湘则专推袁、蒋，其诗云：「平生服膺止有两，江左袁公江右蒋.庐山瀑布钟山云，一日胸中百来往。」钱唐张仲雅大令云璈又瓣香袁、赵，颜所居曰「简松草堂」。后即以名其诗集。盖性情之地，各有沆瀣也。

　　袁子才爱和尚诗金陵水月庵僧镜澄能诗，然每成，辄焚其藁。欈李吴澹川录其数首呈袁子才，激赏之。澹川谓镜澄宜往谒，镜澄曰：「和尚自作诗，不求先生知也，先生自爱和尚诗，非爱和尚也。」卒不往。其《留澹川度岁》诗云：「留君且住岂无因，比较僧贫君更贫。香积尚余三斛米，算来吃得到新春。新栽梅树傍檐斜，待到春来便着花。老衲不妨陪一醉，为君沽酒典袈裟。」

　　沈琼如有闺中唱和诗定窑观音者，吴门女子也。肤色洁白，因以得名。知书工楷法，有贾胡挟重价篡之，女矢志不从，后嫁吴县蒋盘漪孝廉。蒋书法冠一时，与袁子才为文字交。袁至苏州，访蒋.蒋引女出，盈盈下拜。时已儿女成列，而丰姿娇好，犹可想见当年，袁艳羡不置。蒋止袁而觞之，女亦同席。蒋出闺中唱和诗册索题，方知女沈姓瑶名，琼如为字，母家在苏州之白莲桥也。

　　沈子慕汤蕉云夫妇能诗沈子慕，名无咎，长兴人。失爱于后母，谮之父，将加罪焉，避而至宜兴之渔庄.所居一亩之宫，流水周于屋外，隙地皆种梅。又善艺菊，多佳种.子慕自痛处天伦之变，无用世意，其幽噫悲愤嵚崎历落之志，悉发之于诗。年五十不娶。金坛有贫女汤蕉云，亦能诗，奉母依宜兴吕氏。两人故相慕，吕因为之作伐，而蕉云遂适子慕，时蕉云年四十矣。其后十年，蕉云卒，子慕为筑埋诗亭于墓侧。又其后十四年，子慕卒，返葬长兴.长兴令鲍鉁重其诗，为立碣曰「故诗人沈无咎之墓」。子慕所著诗曰《梦华集》，与其妇蕉云合刻曰《笙磬同音》。

　　黄&#62698；&#63141；吾堂诗用花字新安黄之隽&#62698；&#63141；吾堂，着《香屑集》，八宝楼台，炫耀人目。其《生日对菊述怀》，创为一韵体，凡生平官位及所更历事，俱藉一「花」字传出，共得六十四韵。

　　黄丹书诗有香色味顺德黄丹书，字虚舟。天姿秀颖，读书过目不忘。李雨村学使调元见其诗，其曰：「抗风轩之不坠，其在丹书辈乎！」贡优行。廷试归，筑听雨楼，隐居养亲.乾隆乙卯，举于乡，下第，朝贵延致，辞不就。语人曰：「贫与富交，则损名；贱与贵交，则损节。」大兴朱文正公珪方抚粤，尤器重之。丹书工书善画，与其诗并称三绝.诗出入唐宋诸家，于苏尤近，着有《鸿雪斋诗文钞》。有《题冯鱼山画兰》二首，其次章云：「笔妙曾窥箨石翁，画书诗悟一源同。与君相对忘言处，绿意满庭生澹风.」凌誉钊《岭海诗钞》选此诗，叹为香色味俱绝也。

　　朱竹君游览留题朱竹君视闽学时，振拔单寒，如恐不及。每试一郡毕，辄游览山水，留题而去。且其性爱蕉，每至一处，必手植数本。

　　翁覃溪论王文简之选诗翁覃溪学士瓣香坡公，每岁十二月二十五日，辄集四方名士于苏斋，为作生朝。后得王文简像，亦如祭坡公例。惟每祭文简，必徧询坐客，谓渔洋品古今五言诗，以盛唐为宗，盛唐五言，又以《三昧集》王、孟诸家为宗，而先生选五言诗，于唐止取五家，有韦、柳而无王、孟诸家，何也？请下一转语，有答，方许其拜跪。

　　翁覃溪不服王文简秋柳诗王文简公以《秋柳》诗得名，时文简年二十四岁，游历下，集诸名士于明湖，赋诗四章，成秋柳诗社，四方和者数百人，可谓文采风流照耀一时矣。其诗固以神韵胜，运用典故，读者恒不解其用意所在。金荣尝为作笺，谓无一字无来历.其注《秋柳》诗「浦里青荷中妇镜，江干黄竹女儿箱」二句云：「何良俊《世说补》：江从简少时有文情，作《采荷讽》以刺何敬容曰：「欲持荷作柱，荷弱不胜梁；欲持荷作镜，荷暗本无光。」」又引陈后主《三妇艳》诗云：「中妇临妆台，小妇荡莲舟。」又引古乐府《黄竹子歌》云：「江干黄竹子，堪作女儿箱。一船使两桨，得娘还故乡.」翁覃溪学士固崇拜文简，然于此诗则不谓然，曰：「诗固匪夷所思，注者又不知从那里想到这些典故去附会他，然总与秋柳有何关系？诗以数典神韵欺人者，其弊竟若此！文简以盛名之下，颠倒一世豪杰，吾终不为之屈服也。」又评「不见琅琊大道王」句云：「去题万里，亏他扭捏出来。是句有自注云：「借用乐府语.桓宣武曾为琅琊令。」金氏注云：「《世说》：桓温自江陵北征，经金城，见少为琅琊令时所种柳，皆已十围，慨然叹曰：「木犹如此，人何以堪？」攀枝扶条，泫然流涕。」又引古乐府《琅琊王歌》云：「琅琊复琅琅，琅琊大道王。」盖此句虽有柳字在内，然琅琊王三字，实属凑合而得。似此用典，可谓堆垜甚矣，有何神韵可言乎？」

　　关中观诗多俚语关中观，嘉定钱竹汀宫詹大昕之仆也。随侍数十年，亦能拈韵。顾平日不识一丁，故所作多俚语，然皆自出机杼。如《咏钟楼》云：「遥望钟楼一座方，当中颠倒挂铜缸。东边撞起西边响，隐另喤琅隐另喤。」末句盖状其声也。又断句，如「两只粪船停石埠，一竿尿布出楼窗。」又《过江》云：「所以当年关夫子，开船先唱大江东.」至暮年，裒然成集，宫詹为编次之。

　　庆似村抱膝孤吟庆似村，名兰尹，为文端公尹继善之子。家世簪缨，三代宰辅.以其才学，稍有志于功名，当取显秩如拾芥。而乃弃之如敝屣，栖身僻巷，构老屋数楹，环种以竹。性喜诗，每风清月白，抱膝孤吟，觉诗韵书香，与竹声相应答。总角时，随文端江督任所，以诗见许于袁子才，数十年诗筒往来无虚日。诗以风韵胜，近白香山、陆放翁。

　　阿娘做诗长洲蒋容斋、辛斋兄弟绩学工文，尤擅吟咏。容斋家有雇妪，每值容斋作诗，辄从屏隙窃听。妪固不识字，遇诗中辞义易解者，辄记不忘。久之，亦自通音韵。如《中秋无月》云：「最怕中秋风雨来，人家伫月尚徘徊。七龄小姐痴憨甚，拜祝天门两扇开.」又有句云：「读书盼望为官早，毕竟为官逊读书。」以不识字之人，初学作诗，固佳。后值辛斋病困无聊，知妪能诗，召而试之，指榻前佛手柑命吟。妪应声曰：「十指拳拳不肯开，掌中定捧寸珠来。何缘得近诗人榻，香气还应问腊梅。」时婢女腊梅侍侧，故戏之。辛斋惊叹不置，厚赏之，并语容斋曰：「此何如康成婢？」自是家中婢仆，皆呼妪为「做诗阿娘」。

　　随园诗话眉批如皋冒钝宦藏有《随园诗话》一部，眉批甚伙，嘉庆时觉罗某所批也，不着名字，据其自述身世，知为闽督伍拉纳之子。盖伍得罪后，某以赃吏子孙，发遣塞外，穷愁无俚中，仅携《诗话》自遣，所载轶闻遗事，多关系乾隆时之朝章国故也。

