<!-- { "loadSidebar": true } -->
　　曾春姑，澄海人，自幼父母俱丧，依婶母蓉娘。丰姿秾粹，如碧桃初放，满座生春。顾性孤峻，每日晨起梳洗毕，辄闭户焚香，或临牕刺绣，不喜见人。尝有贩米客备百金以求欢，春姑鄙其人，毁妆称疾。客去，蓉娘让之，春姑曰：「抚育之恩，儿岂忘怀，容得当以报，毋相迫也。」蓉娘无如之何。然春姑之名，自此噪甚，欲缔交者踵至，然皆不当意。

　　吴江金听涛尚书为诸生时，尝客潮州，闻其名，访之。值午睡，因朗吟梁简文《美人春睡图》「低鬟压落花」之句。惊回幽梦，倦眼斜注，觉金之神彩不似庸流，整巾徐起，叙谈良久，情意顿洽，遂成燕婉。未几，金乡试旋里，祖饯江边，揽衣挥涕。金取小端砚勒其事于背，赠之，曰：「我苟富贵，携此而来，当不相负。」春姑珍之如赵璧也。后十余年，金以内阁学士校试潮嘉。向例，当道往来，蜑船应役。时春姑犹在舟，未脱籍，随蓉娘至清溪，闻学使姓名、里居甚确，伏篷底窥之，态度宛然，密谓蓉娘曰：「是诚前度刘郎也。」夜分，设筵舟中，延其幕客沈静常邀金过饮。春姑作别时装束，俟酒酣，用盘承砚献之。金就烛取视，惊曰：「尔岂昔年韩江曾春姑耶？」春姑呜咽不成一语。金携砚返舟，作诗二首，赠白金五百两，慰遣之。春姑遂留金于蓉娘，曰：「儿不能复事贱役，聊借金公之惠，以报阿母恩。」因择士人委身而去。诗曰：「含颦忆昔侍尊前，丽服明妆似水仙。今日相逢卿老矣，不堪回首问当年。」「不拘琵琶过别船，芳心与石一般坚。相思有证分明在，泪渍模糊满砚田。」

　　郭十娘为金柳南所眷

　　郭十娘居齐昌西门外，早着艳名，一时名流争妍取媚，寻盟责诺无虚日，十娘蔑如也。独与金柳南倾盖输心，私心窃计，谓意中目中，微斯人，莫可委身者。柳南，名作机，卓荦不羣，意气豪迈，工吟咏，屡应童子试不售，即弃去，游于滇、楚，临流揽胜，慷慨悲歌。久之赋归，益无聊，因挟申、韩业游岭南，理文案，详慎明敏，虽久居要津者不能及，人多忌之，以是恒赋闲。然虽贫，犹典衣聚书，至数千卷，啸歌不废，而所为诗益工，宜其纵情风月，欲销郁勃之气于温柔乡也。

　　先是，柳南游幕齐昌，公余，登河滨之嫏嬛楼，屡招十娘不至，因以蝉翼纱二端、并蒂兰一枝，遣僮申款曲。十娘纳兰返纱，谓僮曰：「归语汝主，好珍重，此花拜惠多矣。」越日，柳南张筵邀之，少选，姗姗来，雅服靓妆，容华妍秀。席次奏《湘妃怨》一曲，宛然幽篁浥泪，音韵凄楚。定情未几，而十娘遽婴疾，柳南为之焚香默祷。由是十娘情意逾密，欲脱籍相从。而柳南旅橐羞涩，因裂如意一钩，各报半要盟，以待异日。某邑令夙闻柳南名，专伻厚币以聘，势不可却，克日戒途。十娘设燕以饯，相对汍澜。酒半，柳南佯醉，离席驰马去，自此关河间隔，欢会难期矣。柳南以世无黄衫客也，恒郁郁，因赋《如意》诗寄十娘曰：「如意不如意，其如如意何？望穿信杳别，别久泪痕多。孤月照裙屐，重云锁黛螺。回头似一梦，壮志尽销磨。」

　　后十年，柳南重过嫏嬛，十娘已卧病，玉容憔悴，握手失声。柳南赋诗二十首，歌以当哭。今节录其半云：「十载重来事已非，梨花零落燕分飞。徐娘未老风姿减，泪湿当年旧舞衣。」「幽兰一剪证前因，蝉翅纱轻稳称身。对镜嫣然浑一笑，分明我是意中人。「挹翠偎红正暮春，名花齐折鬬芳辰。一枝冷艳谁堪似？妙手玲珑写洛神。」「桦烛高烧照绮筵，清歌两部醉羣仙。漏声欲断人初散，偷近熏笼倚玉肩。」「小阁蒙蒙细雨中，残灯隐约背牕红。伤春倦卧无人问，独爇心香祷碧空。」「沉疴乍起倍清癯，闭户兼旬似隐居。兴至偶然乘彩鹢，闲凭水榭数游鱼。」「不曾竖指学红绡，铁练何须锁绮寮。怪底连宵玩明月，出门动即遣垂髫。」「半钩如意缔三生，密誓双双对短檠。小语有时红两颊，欲呼夫壻又低声。」「悲莫悲兮生别离，临歧挥泪共牵衣。明朝南济桥头水，不见鸳鸯相并飞。」「卖赋惭非司马才，空教红粉委荒莱。不知海国苍茫外，何处黄金可筑台？」未几，十娘奄逝，柳南携尊哭奠，且以其生前爱桃花，为购数十株，环种墓门。十娘，干隆时妓也。

　　郭纽儿眉目韶秀

　　郭十娘有妹曰纽儿，肤发光腻，眉目韶秀，惜两腋下有气，触鼻甚秽，俗名为狐骚臭，遇燕集酒酣，辄熏蒸满座，往往有掩鼻而去者。周海庐与之昵，赠以诗。

　　石姑小娜为陈云所眷

　　石姑，又名十姑，白如玉肪，眉目楚楚，饶有风致。曾嫁伧父，四年而寡，无所倚，遂返程江，理故业。曲中姊妹咸非笑之，独小娜与之款洽，相对忘怀。小娜洁白，可匹石姑，而冶容柔态则过之。干隆时，毘陵陈云旅梅州，每月夜，即招两人煮工夫茶，细啜清谈，至晓不及乱，人怪之，答曰：「譬彼名花，缀于树枝，迎风浥露，神致飞越。若折而嗅之，生气寂然，有何意趣！」后解维返省，石姑、小娜望南涕零，甚于所欢。

　　周公子为妓所绐

　　元和周季堂初以未入流分发楚北，随毕秋帆制府征教匪，荐升至臬司，才识精练，声势赫奕。其长公子举孝廉，入都会试，渡江至汉口，买车登陆，有憾之者，导之冶游，令妓穷极媚惑，持扇索书，且乞署款曰「付姬人某」。公子风流豪纵，求辄许之，且缱绻数夕而去。

　　翌年春，公子报罢留京。九月朔，季堂诣制府称贺毕，甫出辕，未登舆，见道旁一妪，年可五十许，捧牒而跪，后随少妇，青帕蒙头，手抱呱呱者而立。以为鸣冤者，数其牒，命随至署。升舆注视，所诉乃公子前所狎妓已生子来谒翁也。大怒，发汉阳府刑鞫。妓出扇，手迹宛然。守亦有憾于季堂，直白秋帆。秋帆夙遇季堂厚，嘱善处之。乃畀以三千金，留其子。然子实非妓生，乃憾之者所买，贿妓为之也。后季堂被劾，白简中亦列此款，颇费斡旋，乃免褫公子衣衿。

　　妓饵老翁

　　吴兴某村翁颇足谷，以值千金之丝命其子往金陵鬻之。子恋一妓，久不归，翁探知之，趋金陵妓家访焉。妓家曰：「汝子诚在，适外游，可稍俟之。」翁待至晚，子不归，其家以恶草具饷之，宿之外望。次日，子仍不归。至三日，将晚，一妪出曰：「翁待久矣，坐守良苦，曷入一观花乎？」翁欣然随之入，至中堂举目，则湘帘翠幌，清池小山，花木掩映于朱栏曲楹间。一少姬浓妆前拜，引入幽室，进以金樽，款以珍馔，翁不觉陶然径醉，即与之狎。巫山梦觉，而红日下帘。甫起，即进饮食，而其子适至，父子相见，默无一语。饭毕，子请归，翁良久曰：「子曷先还，吾取逋货毕，即归也。」翁乃独留妓家一月，赀斧毕耗，遂孑身而返。

　　商宝意怀金陵旧游

　　会稽商宝意太守以编修乞外，授镇江府同知。解官，居秦淮水榭，眷一妓，甚丽。临去，出白玉坠为赠，时把翫之，不释手。其后累宦边郡，投老沅江，追念昔游，形诸篇咏。尝曰：「吾乡陆放翁在蜀十年，曾有所盼，归日每怀旧游，屡见吟咏。仆于金陵亦然，月地花天，复此追忆，不自知身滞百蛮也。」

　　王香柳清丽

　　王香柳，行三，嘉庆初之苏妓也，居濠上。吴门食单之美，灯船着称，而王家为尤精，鳖裙凫跖，熊掌豹胎，燀以秋橙，酤以春梅，拟于郇公厨、李太尉焉。香柳貌清丽，沉默寡言，与之缠头金则受，或杂以衣饰钗钏，则受金反璧。或诘之，曰：「儿非倾心阿堵，顾阿母以钱树子望我，其奚辞！至一身漂泊，未识所归，虽金缕千丝，明珠百琲，非我有也。适一旦脱然去，其与有此者，宁复知公等乎！公等亦胡为者？」客为之爽然若失。后适邑人某。

　　陆小玉丰韵天然

　　嘉庆初，苏妓陆小玉居山塘，蛾眉淡扫，丰韵天然，而翠袖霞裳，丁东环佩，浓淡亦复相称。所居近河干，屋小如舟。尝有人寄其家，闻客至，匿于帏。客盛称家世，夸豪富，小玉厌之，饷以闭门羹。客不解，转诘焉。其人嗤于帏，遂逸去。

　　李倚玉白皙而颀

　　李倚玉，行三，白皙而颀，而秋波一剪，盈盈欲语，尤可疗饥。居虎邱得月楼，楼枕河干，在花市西头，即俗呼冶坊浜者，为游船停聚处。每当曜灵西匿，蟾魄未升，歌吹遏云，画桡动地，红妆与乌帽相掩映，居高临下，固莫不历历目前也。

　　周新官黑而津

　　嘉庆初，苏妓有周新官者，居山塘，面黑而津，娭光眇视，丰致嫣然，时人以墨牡丹称之。

　　赵某官温婉而捷给

　　嘉庆初，苏妓赵某官居阊门之上塘，温婉而捷给，长筵广席，各劝一觞，莫不欣然受之。悦濠上某欲嫁之。某初饶于财，喜狭邪游，丈夫也，而妩媚若巾帼，诸校书争爱之，由是家中落，不名一钱。闻赵言，以匮乏告。赵招之至家，衣食供奉如伉俪然，虽时出见官，而卧榻侧久不容他人鼾睡矣。

　　李新官吐辞伉爽

　　李新官，字畹兰，泰州人。嘉庆初，居苏州之算盘巷。眉不画而翠横一字，发不髢而绿透三层，吐辞伉爽，畧无浮文，而掺掺长爪，雅自爱护。有谓其所欢亦长爪者，或偶晤于方韫之处，戏验之，良不诬。

　　程月娥玉净花明

　　程月娥，籍新安，嘉庆初至苏，居杨庵衖.玉净花明，雏莺幺凤。年十五，以父死不克偿逋负，遂入青楼，故酬对羞涩，而女工独娴，兼善刷印碑版坊刻，称之曰校书，名实相副矣。

　　舒铁云认藕雪为乡亲

　　嘉庆某岁小春八日，舒铁云在苏州，饮于范少府之新柳诗屋，以女郎藕雪为觥录事。酒阑索句，铁云知其越三日而瓜期初度也，乃即席占赠，书于琵琶之背。诗云：「凤皇弦上细如尘，酒地诗天一种因。芳树临风新乐府，梅花生日小阳春。携来鹿脯能供客，载得鸱夷莫赠人。漫讶停桡便评泊，查桥支巷是乡亲。」

　　杨福龄舂容大雅

　　嘉庆时，江宁有名妓杨福龄者，先居文德桥右，后移针巷。舂容大雅，动止宜人，工琵琶、洋琴，偶一奏技，听者神移。其母若妹皆盲于目，家中食指以百余计，胥仰给于福龄。而所得缠头，或一疋绫，一斛珠，莫不珍重受之，不以丰菲为轩轾也。

　　杨多子为人所珍慰

　　杨多子，嘉庆时之秦淮妓也。芳龄荳蔲，羞靥芙蓉，六寸肤圆，春光致致，不谙丝竹之技，而拔来报往，蹀躞甚劳，见者皆珍慰之。

　　苏绿珠谙素女术

