<!-- { "loadSidebar": true } -->
　　母以道人儿号其子贞髦君，太原傅青主山母也。姓陈氏，父讳勔，忻州诸生。母周二十二岁，励柏舟操，十七岁归檀孟，为傅氏妇.舅御家严，诸妇中，陈独以勤慎着。生子三，长庚，诸生，先卒；次即山，明崇桢甲申后以道人称；三止，太学生。甲申后，山弃家而旅，随所寓，奉母往，母绝不以旧业介意，沙蓬苦苣，怡然安之。顺治甲午，山以飞语下狱，祸且不测，从山游者，佥议申救。贞髦君要众语之云：「道人儿自然当有今日事，即死，亦分，不必救也。但吾儿止有一子眉，若果相念，眉得不死，以存傅氏之祀，足矣。」逾年，飞语白，山出狱，见母，母不甚悲，亦不甚喜，颔之而已。

　　人以避青先生号顾亭林明杜既屋，顾亭林誓不损节，每届端午，辄于门楣悬红色蔓菁一，内实以蒜青少许，并挂白布一片于后，书「避青」二字，意示不直国朝恶而避之之义，人因称之曰避青先生。尝步行至江宁明孝陵，哭吊数次，往返数千里，不辞跋涉之苦也。

　　人以醉公号塞勒塞勒，睿忠亲王曾孙.性爽抗，嗜酒，虽朝会，气犹醺然，人呼为醉公。然遇大事多直鲠。康熙戊戌，理王以罪黜，东宫虚位，圣祖命诸臣集议，时廉王觊觎大器，揆叙、王鸿绪左右之。塞愤怒，起于坐，大声曰：「惟立雍亲王，苍生始蒙其福。」众憬然。后世宗即位，召见，责之曰：「当日汝言，几危朕躬，然忠鲠可嘉也。」塞免冠谢曰：「臣一时愚直，自不能遏抑耳。」

　　人以圣卵号朱端侯光绪朝，山阴有朱端侯者，世家子也。中乙酉副贡，设帐授徒，究心濂洛关闽之学.里人迂之，以其效法孔子，具体而微，若已有孔子全体之一部分者。一部分为何？睪丸是也。睪丸即卵，遂以孔子之卵 「 山阴、会稽本有此谚，于人之讲道学者辄以此四字称之。」 嘲之，呼曰圣卵。端侯夙善八法，肖朱子，自是为人作书，辄署款曰「圣卵朱某」。

　　《清稗类钞》迷信类

　　迷信类男女之种种迷信不辨事理之是非而妄信，曰迷信。国人鲜明科学，诞妄不经之言自易入耳。且借口于晚近西人之研究灵魂学，哲学家亦颇加以思索，乃不敢直斥其谬，更有引为谈助而资以消遣者。男子且然，何论妇女。特妇女之笃信左道者为尤多，以至遗毒子孙耳。

　　迷信足补生计徐新华曰：「比户之门，上巳插荠菜花，清明插杨柳枝，端午插菖蒲。此虽社会之迷信，无足称道，然贫民之负贩为生者，即此数日间，于其生计亦小有补助，不必故为屏弃以绝其生计也。盖教养之道未至，一旦悬为厉禁，则强者流为盗贼，弱者转于沟壑矣。」

　　某氏妇多迷信某氏妇，小家女也。少寡，独与二子居。素信神怪，既寡，舍鞠育子女外，惟以长斋奉佛为事。平日所诏其子者，不外迷信一途。如入夕，偶见灯之结蕊，则喜曰：「将得佳音也。」饮茶，见有叶挺立于杯中者，则曰：「客将至矣。」取而囓之，更入杯，观其仆否，以卜来者之为男子为妇女。闻鹊噪，以为将得幸福，乃祝其多鸣.闻鸦鸣，以为将有祸殃，则唾之。儿不解，妇语以故，儿亦雀跃而前，以助其母之祝与唾也。夜中或闻犬吠，儿惊，呼以慰之，曰：「勿声，彼所吠者，非鬼则空中之神也。」儿恐，遂亦不敢出声。

　　新春吉语每岁元旦，老幼咸颂吉利语，谓一年可定终岁休咎，且有书而黏诸壁者。为士者常书「元旦发笔，学有其益」等语，为商者常书「新年提笔，一本万利」等语是也。

　　陕人背爷过年陕人至除夕，必出门，至十字路高呼曰：「爷爷，我背你回去过年。」于是以两手向后，作负物势而归，至中堂所供木主前徐徐放下。再往，背其奶奶，如前状。往返数四，新鬼故鬼依次背回。爷爷，祖父也；奶奶，祖母也。

　　赞土地萍乡有赞土地之俗，盖岁首之事也。如某家接新客， 「 女壻初至岳家，谓之接新客。」 某人逢寿诞，固无论矣。即无此二事，小康之家，或以赞土地为无谓之庆贺，必先日具帖报告当事者，谓来晚土地，恭贺. 「 于新客则称恭贺新客，于寿诞则称庆祝千秋。」 至次日之暮，锣鼓爆竹，以一人翻穿皮马褂，饰为有须，左手持杖，右手执扇，摇其头，自赞曰：「土地神，土地神，土地原来天上人。」并有种种庆祝之语.赞毕，酒肉征逐，兴尽而散。

　　窃花得壻台湾元夕，女子偷折人家花枝，谓将来可得佳壻，曰窃花。钱塘范九池有诗咏之云：「女郎元夜踏苍苔，攀折青枝笑落梅。底事含羞佯不采，月明犬吠有人来。」

　　摸秀轧秀之得壻宜男科举时代，江苏之常州各属院试，必于江阴。凡赁庑者，一衿既青，门前屋角，必有妇女于暗中牵襟弄裾，名曰摸秀，谓可得佳壻，兆宜男。又或于院试奖赏之日，小家新妇联袂出游，故与新秀才摩肩而过，则曰轧秀。

　　食瓜祈子中秋夕，衡州有送瓜之俗。凡娶妇而数年不育者，则亲友必有送瓜之举.先数日，于菜园中窃冬瓜一个，须不使园主知，以彩色绘人之面目，衣服裹其上，举年长者抱之，鸣金放爆，送至其家。年长者置冬瓜于床，以被覆之，口中念曰：「种瓜得瓜，种豆得豆。」受瓜者设盛筵款之，若喜事然。妇得瓜，即剖食之。

　　三月初三日曰上巳，若是日适为清明，江宁妇女之亟望生子者，必以野菜合瓜而煮食之。甚且谓嫠妇、处女食之，亦可得弄璋、弄瓦之喜。上海则异是，所食为南瓜，且谓必须夫妇同食一瓜也。

　　抚铁猫祈子金陵城北铁猫场有铁猫，长四尺许，横卧水中，古色斑斓，不知为何代物。相传妇人抚弄之，可得子。中秋夕，士女如云，咸集于此。

　　投石卜男禹庙在会稽山下，塑像拙陋，惟以较仓颉之四目肉角，已大胜矣。左偏有窆石，为海内有数之古刻。一及春游，无赖少年羣集亭上，以小石投之，穿其孔，谓可卜生男。孔，即当时下窆系绳之孔也。

　　占花祈子广州祀金华夫人，祈子者以占得白花为喜。有谣云：「祈子金华，多得白花。三年两朵，离离成果。」

　　采青宜男广州元夕，妇女偷摘人家蔬菜，谓可宜男，名曰采青。花县曾晓山照有诗云：「篱头雨歇湿游尘，弱柳绯桃解媚人。最爱蔬中冬芥好，年年生子及青春。」

　　窃莴苣生子广东妇女之艰嗣续者，往往于夜中窃人家莴苣食之，云能生子。盖粤人呼莴苣为生菜也。

　　贺人生子之奇汴人喜早婚，尤盼早得子。若生男，必以鸡鸭蛋赠戚友，蛋壳画龟或便壶，以示添丁。戚友受而往贺之，必以五色油涂新儿父之面，且拉之游街，以示四方，谓有子为荣也。

　　拂头摩顶藏人之谒达赖喇嘛、班禅额尔德尼也，不论官吏平民，皆诣法座前脱帽合掌，伸舌于外，顶礼三度，垂手聚足，鞠躬屏气。达赖、班禅或以手拂其头，或以手摩其顶，则以为至荣.舐秽水藏人家庭以夫为主体，妻敬礼之若君上。夫或有远行，妻必于前一夕为夫洗足，即置其秽水于床下。既行，妻每夜向秽水叩首至再，以指染水而舐之，夫归始罢.若违此习惯者，邻里皆目为不贤.朱红染牲毛青海蒙女之归宁也，若与壻偕，则必携有朱红之染料，徧染牲畜之毛。昼不及，则继以夜，必染至无一遗，是岁牲畜乃安。妇翁以壻为能，即以双羊染红，送其夫妇归.镜听镜听不必学而能，非方伎也。古人之为之者，每于除夕或新岁，先事洒扫，置香灯于灶门，注水满铛，置杓于水，虔礼拜祝。拨杓使旋，随柄所指之方，抱镜出门，密听人言，第一句即是卜者之兆。今则惟于除夕出门，在道路中听人之言以决休咎而已。

　　黄文僖镜听大学士黄文僖公机，钱塘人。为秀才时，效镜听之举.尝于除夕游行里巷，方出门，即闻某家妇询某姑曰：「家有二鸡，一黄鸡，一白鸡，今日宰白鸡乎？宰黄鸡乎？」姑曰：「宰黄鸡.」杭人俗谚谓杀为宰，本古义也。黄归而大喜，颇自负。盖鸡与机同音，宰为宰相之宰耳。已而果应其言。

　　徐健庵昆季镜听昆山徐健庵尚书干学昆季三人，未第时，除夕相约镜听。乃翁侦知之，先走匿门外，俟三子之出，揖而前曰：「恭喜弟兄三鼎甲。」三子知翁之戏己也，不顾而走。会有二醉人连臂而来，甲拍乙之肩而言曰：「痴儿子，你老子的话是不错的。」盖以俳语相戏也。已而果应其言。

　　兄弟镜听益都郑氏兄弟皆文学士，大郑早知名，父母过爱之。二郑落拓，不甚为父母所喜，遂恶次妇.后次妇望二郑捷，窃于除夕以镜听卜之。有二人初起，相推为戏，云：「汝也凉凉去。」是科郑兄弟皆捷。

　　又有兄弟二人，将于翌年春应童试，先于除夕镜听。墙畔植一梯，升梯，可遥听邻家人语.其兄先登，嘱弟勿遽上。弟不得已，于梯下徘徊。邻家适作佛事，道场散后，羣儿喧嚷于佛座旁。一妇将献佛之果，为羣儿分之。儿有不及待而跃至桌上攘取者，妇大呼曰：「先上来者不得，在下者有之。」兄闻之，懊丧而下，弟亦懵然罔觉也。其后弟获售，兄被黜。

　　灶卦广东永安县除夕守岁，妇人祝灶，置盐米于灶上，以碗覆之，视盐米之聚散，卜年岁之丰歉。男子则置水一碗于锅旁，黏「东西南北」字，中浮小木。祝灶者视木端所向，听其有何声响以占休咎，名曰灶卦，亦古人镜听之类也。

　　掷珓掷珓，一作掷筊，以两蚌壳投空掷地，观其俯仰以断休咎。亦有以竹或木，略斵削使如蛤形为之者。尽人可能，非方伎家也。

　　求签神庙有削竹为签者，编列号数，贮以筒。祈祷时，持筒簸之，则签落，验其号数，以纸印成之诗语决休咎，谓之签诗，并有解释，又或印有药方。五代卢多逊幼时，就云阳道观读书，见废坛上有古签一筒，竞往抽取。是知以抽签为卜，古已然矣。

