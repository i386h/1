<!-- { "loadSidebar": true } -->
　　于笺下方之左端，图以诸花，谓之角花笺，又曰押角笺，嘉庆时怡亲王所制也，形形色色，花样极新。最美观者一种，图古鼎八，横欹倒置，色异形殊，小如豆而大不盈指，且占地不及寸。光绪时，京师琉璃厂纸肆犹有存者，然不易购也。

　　名片

　　名片，向以新入翰林院之庶吉士为最大，纸长恒径尺，书擘窠大字，无空隙。昔唐程知节拜笺长七尺许，明严嵩名刺大可五寸，庶吉士以大片谒客，殆犹有古风欤？

　　柬

　　柬，与简同，今人称信札及名刺皆曰柬。

　　书筒

　　书筒，盛笺之函也，即信封。

　　邮票

　　邮票，黏票于信面，以为已纳邮费之证，由政府印刷局印制。其值由银币半分、一分、二分、三分，以至数角或一圆、五圆、十圆，大小不一，以颜色为别。各国各异其图识，我国用蟠龙。

　　手卷

　　手卷，画轴横幅之长者也，止可卷舒，不能悬挂，故名。

　　玉带砚

　　玉带砚产浙江常山县，有紫有黑。紫石中有白纹一条，名曰紫袍玉带，颇贵重难得。

　　柘砚

　　柘砚出山东泗水县柘沟，其地产赤埴瓶盎，亦可为砚，光润如石。

　　金圣叹破砚

　　吉林宁安县有地名金家沽者，土著多姓金，圣叹之裔也。圣叹大辟，妻孥发配关外，安置宁古塔。今宁安金氏皆圣叹之子孙，其人多以鱼猎为生。宣统己酉，某甲掘地为穽，深八尺，得破砚一，背镌楷书「圣叹」二字，又有篆文「猿」字，虽略有破损，犹可辨认。

　　临淄凤凰山石砚

　　高子益，名绪增，有砚癖，遇佳石，即琢以为砚。尝得临淄凤凰山石砚，色黑坚润，冬日不冻，旁有白点如矾，不受墨。

　　苍龙尾砚

　　干隆戊子夏，秀水盛柚堂明府百二令般阳，明年春，访淄石砚材所自出，乃采取十余车，令工琢之，先成砚三百余，无一可者，颇悔之。后得一小方之四面天然边者，细润发墨，亚于端州之上品，中横青黄色，纹若龙尾，因名之曰苍龙尾砚，以示淄人，咸以为自来官工所琢砚无及此者。乃谘访取材之法，乃官工之弊，复成砚数百，其可者亦惟二十余方耳。

　　钱冬士还砚

　　钱冬士观察尝用一大端砚，甚佳，忽被窃，齐玉溪大令因以所藏龙尾大砚赠之。冬士赋诗还之，诗曰：「钱子大砚忽被窃，齐子闻之转愁绝。谓是书家宝砚亡，何异美人明镜失。急翻秘箧出旧珍，龙尾钜制圆如月。谓此砚盆藏有二，吾侪今各用其一。石交宜以石证之，侑以诗篇尤奇崛。余乃三拜迓登堂，顿笕图书光发越。东坡昔求龙尾砚，易以铜剑诗更迭。今我不求砚自来，坡仙有灵当妒嫉。明月光去得夜珠，阳春咏罢赓雪白。从此工人得利器，磨墨磨人恐难歇。孰知余更有遐思，暮齿何须恋珍物。身将隐矣焉用文，行将翰墨屏一切。石交定欲以石证，何殊胶柱乃鼓瑟。况君累代擅著作，小玉虽小已杰出。「玉溪之子小玉，年甫九龄，咏诗时有隽句。」砚虽有云未为多，两美何堪令离别。感君雅谊心弗谖，酬诗返砚非虚饰。君能不吝我不贪，堪为千秋添故实。从此延平双剑合，不数相如还赵璧。」冬士，名步文，道光时之钱塘人。

　　漆沙砚

　　漆沙砚以扬州卢葵生家所制为最精，其祖映之尝得一砚，有「宋宣和内府制」六字，质类澄泥而绝轻，入水不沉。后知为漆沙所成，授工仿造，葵生世其传。一时业此者甚众，且文房诸物亦均以漆沙为之。

　　锥刀砚

　　梁秋潭尝于所亲家见一砚，石质细润，良材也。其家不之贵，用以覆瓿，且磨刀锥，多伤痕。秋潭乞之归，名锥刀砚，镌铭其旁云：「磨刀则磨，磨锥则磨，磨墨则磨，磨人则磨。」

　　书镇

　　《南史》齐高帝尝以铁为书镇，今亦谓之镇纸，有以玉或石或木为之者。

　　诗牌

　　诗牌创自盛唐张祜，所谓集字者，以牌中平仄之字，联合而成诗也。初以纸为之，后易竹木，盛行于康熙时博学鸿词中人。

　　其式用牙牌，广六分，厚一分，一面刻字，一面空白，声之平仄，以朱墨别之，中有桩牌一扇，曰诗伯。凡易牌，均为四分，每百扇，以一人为诗伯，掣桩牌，内取一扇，以字之笔画数到某人，次第取用，以纸笔令诗伯掌之，余由各人自取韵，自制题。诗成，诗伯评优劣，定甲乙，颁赠彩焉。吴陵储氏藏纸诗牌一副，曾为阮文达所赞美。

　　牌凡二百六十二叶，增减皆可，选诗韵常用之字，险窄者皆不收，牌上面平声，下面仄声，中二小字，注明某韵，便于押韵也。旁注小字，即下面之大字，缘牌可插于手中，下面之字，常为其所遮，故注明于旁。古名集诗牌，亦名鬬诗牌，三四人或五六人均可。惟必先立诗伯，为在局诸人评甲乙。在局人公出彩物几具，或公立若干筹，为首唱之彩。初起手时，人取三十叶，将三十叶之字，集成五言，或七言，以能成一绝者为佳。其第一人成者，在局人各贺以上贺。「贺筹分上中下三等。」诗之优劣，俟各人全成，再定甲乙。然如在三十叶之中，不能集成一首，祇须有佳句，或一二句亦可，诗伯评之，果能压倒元白，即推为首唱，即将第一等彩赠之。如不能，即将首彩赠与第一人成者。其不能成，或成在三人以后者，即依金谷酒数罚之。又一法，与晚近鬬牌畧同，轮流取牌，桩家多取一叶，以便次第换取。人取若干叶，由在局者公论。得彩与贺，均依前式。又一法，得彩不立诗伯，以首成者为优，则仅有彩筹彩物，而无贺筹。要之，所集之句，均不能有捏凑生硬之弊也。

　　电线

　　电线，通电之线也，用紫铜丝涂锌，以防锈，或架空中，或埋土内，或沈水底，电报、电车、电灯等皆用之。惟土中、水中之电线，须包以绝缘防湿之物。

　　我国电线，发源于京畿，分三大支，又从镇江分二支，兹依次叙之。

　　我京师至天津，天津西至肃州为一支，中经保定、获鹿、太原、平遥、侯马、潼关、西安、泾州、固原、兰州、甘凉等州是也。津东至珲春、爱珲、海兰泡为一支，中经紫竹林、北塘、大沽、芦台、山海关、锦州、营口、旅顺、奉天、凤凰、吉林、宁古塔、珲春、伯都讷、齐齐哈尔至爱珲是也。津南至山东阿城为一支，中经白塘、德州二处是也。又自山东分三支。阿城南至济宁，自济宁西至曹州、开封府为一支。自济宁东至威海、刘公岛，中经鑇南、周村、潍县、胶州、沙河、烟台、高村为一支。自济南至台儿庄、清江浦、扬州、镇江为一支。又从镇江分两支，西则至下关、江宁、芜湖、大通、安庆、九江、汉口、荆州、沙市、襄阳、宜昌、夔州、万县、重庆、泸州、成都、毕节、贵阳、宣威、云南，大理、腾越是也。东则至无锡、江阴、苏州、上海、南浔、嘉兴、杭州、绍兴、余姚、宁波、镇海、兰溪、浦城、建宁、延平、福州、马尾、乌石山是也。此外又有二支，一自福建而西，则泉州、厦门、漳州、潮州、汕头、海丰、惠州、石龙、香港、广州、黄埔、虎门、肇庆、梧州、昭平、桂林、浔州、横州、南宁、龙州、凭祥、百色、剥隘、广南、开化、蒙自、蛮耗、河口至云南府，一自安庆至广州，中经九江，而南至南昌、吉安、赣州、南雄、韶州、英德、连州、连山、西南佛山以接广州，又自广西省之横州南至崖州，中经廉州、钦州、防城、东兴、岸步、北海、高州、雷州、琼州、海口、海头、屯昌、岭门、陵水以达于崖州而止。合计全国电线，都凡九万余里，又分官线、商线两种，其区域与种类，详述于下。

　　官线　由国家拨款架设之线也，其长共四万九千四百三十里。江苏有飞线、水线、地线、无线四种，由上海至常州，长三千三百零二里。安徽有飞线、水线二种，由安庆至寿州，长一千五百九十二里。直隶有旱线、无线两种，由天津至大名，长二千九百四十七里。东三省有水线、裸线二种，由奉天至龙江，长一万零二百八十八里。山东有旱线、水线二种，由济南至王庄，长一千四百九十七里。广东有无线、旱线二种，由广州至肇庆，长五千六百四十六里。川边有裸线一种，由雅州至巴塘，长二千七百里。福建有裸线一种，由福州至厦门，长一百四十四里。甘肃有裸线一种，由平凉至宁夏，长三千零八十五里。贵州有大线一种，由贵阳至黔西，长四百五十里。新疆有裸线、树胶线二种，由迪西至伊犁，长九千九百五十六里。云南有裸线一种，由大理至普洱，长六千二百四十二里。广西有大线、小线二种，由南宁至全州，长六千四百十五里。

　　商线　由商人集资架设之线也，其长共四万一千四百十七里半。山东有飞线、水线二种，由济南至泰安，长三千七百零九里。山西有飞线一种，由太原至平定，长一千六百六十九里。河南有飞线一种，由开封至南阳，长三千四百零八里。陕西有飞线一种，由西安至潼关，长一千一百零四里。福建有飞线、水线二种，由福州至延平，长二千六百七十里。浙江有水线一种，由杭州至台州，长二千七百九十三里。江西有飞线、地线、水线三种，由南昌至湖口，长二千六百六十九里半。湖北有飞线、地线、水线三种，由汉口至荆门，长五千四百六十二里半。湖南有飞线、水线二种，由长沙至岳州，长二千一百六十九里。四川有飞线一种，由成都至巫山，长二千八百七十四里。广东有飞线一种，由广州至潮州，长一千四百九十九里半。江苏有铅线一种，由江宁至福山，长四百三十四里。直隶有飞线、水线二种，由天津至通州，长三千零零四里。顺天有无线、旱线二种，由京师至高碑店，长六百九十七里半。蒙古有旱线一种，由蒙边至库伦，长二千一百七十四里半。

　　水龙

　　水龙为救火之器，乃用两抽水筒联合而成。其抽水筒之进水管、喷水管，联合为一，喷水管之下有空室，曰气室。两筒之水喷出时，先入气室，使室内之空气受压迫而缩小，故当抽水管之喷水力弱时，气室之空气自能胀大，压气室内之水喷出，使之联续不绝。盖三国吴时童谣曰：「不畏岸上虎，但曰水中龙。」其后晋王浚以舟师灭吴，水龙之名本此。

　　顺治初，上海唐某得水龙之制于日本，久而他处传其制，其行于天津者法尤善，城内外置水龙四十八，各隶以二百人，人皆土著，按期练习武艺，无事时，仍执常业，有事则一呼毕至。

