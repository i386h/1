<!-- { "loadSidebar": true } -->
　　刚既力主以兵攻京城使馆之策，归安朱古微侍郎祖谋上疏力争。刚欲倾之，召之至内廷，故以温语相奖藉，曰：「适读尊疏，指陈切当，深中机宜，停战议和，实属今日不易之策，佩服无既。惟太后于疏中要语，尚有所疑，故召入传询。吾署尚有要事，须先退，仲华、 「 荣文忠公禄字。」 夔石、 「 王文勤公文韶字。」 颖之、 「 侍郎启秀字。」 展如 「 尚书赵舒翘字。」 诸公俱在枢廷，可往见之。无论慈意如何，吾出外，即先照尊疏言办理。已先传谕诸将，不惟使馆须竭力保护，即樊国梁处，亦饬令严密防护，不许妄动一草一木矣。」朱曰：「樊国梁为何人？」刚谬作惊诧状曰：「大法国传教师樊老先生，现为西堂大主教，足下乃不识其人乎？」 「 法教堂在京师内城西安门外，故曰西堂。」 朱曰：「向与此辈未有往来，然樊既教士，自为私人，非使馆关系邦交可比，保护与否似尚无关紧要。」刚且行且摇首曰：「不然，不然，应保护，应竭力保护.」遂怱怱去。刚行既远，苏拉语朱曰：「朱大人知刚中堂将何往乎？彼有戎衣一袭，存西华门外某饭馆，既出，即不归，即往早餐，饭毕，易戎衣，径率亲军数百人往攻西堂，期必得国梁而手戮之。已攻一日矣，尚未得手，今早闻其自言，当竭一日之力，不攻破不歇手，是以怱怱早退，何尚言饬人保护耶。」朱既至军机处，荣迎谓曰：「慈意于尊疏似颇许可，惟停战不能空言，使臣将命，不知用何仪注？欧洲各国必有定例可循。顷太后以此垂询，同人皆不知，无以覆奏，故请旨召君来，一问办理之法，君自当熟知之。」彼辈所以为此者，盖深恶朱言直，而疏中语意空洞，欲加罪而无辞.且又习闻西人有竖白旗停战之说，而白旗之用，于我国为纳降，度其意中亦必如此，故谬为不知，请旨垂询，俟白旗之语出自其口，即可锻炼周内，指为输款敌军，劝降辱国，即立置重典，亦不能自白耳。朱初闻苏拉之言，固深疑之，至是，益大悟，乃对曰：「某上疏本意，因战事久不得手，敌军日逼，津沽去都门仅尺咫，且慈躬颐养之余，日闻炮火震惊，度亦难安宵旰，故冒昧奏请停战以纾近忧，别图长策，并非取法彼族。至停战应用何等仪注，生平未习西籍，实属毫无所知，不敢逞臆妄对。总署堂司各官不乏深谙公法之员，果刍言有当圣心，应请降旨召询，必能熟筹长策。」语毕，荣默然，沈思良久曰：「君言亦是，可即以是意办一奏片，我等为君覆奏，看上意若何办理。」即令章京导之入别室。草奏既成，荣持之入对。有顷，复出曰：「尊奏，太后已览讫，命且留中。所事已毕，君可归.」朱始徐徐出，日已旰矣。时戚友莫不代为危，闻其归，乃交相庆也。

　　五月二十四日围攻使馆之举，世或以祸首蔽罪于董福祥，而实非也。排外之举，本由荣禄主持，董为荣所卵翼，自不得不听其发纵指示。董之谲，在其攻使馆时不尽力耳。盖自津沽既失，聂士成军覆没，董亦明知联军不可力敌，而又不愿下心俛首，以自表无能，乃迁延使馆之外，以阴俟转圜，此其用心虽巧，然诸国使臣竟获无恙。其后和局开议，尚不至无可藉手，则即此一念，而国家之蒙其荫者亦不少矣。或曰，董之迁延，亦荣阴教之，授之意，使勿力攻，而外承孝钦谕助刚。刚性顽很，日督兵攻之，然每午十二时往，惟燃鎗数排而退，若符契然，刚不察也。惟其坐城楼观战时，每闻炮一响，左右即欢呼致贺曰：「洋人死若干矣，一二日间不难尽灭其种也。」或则曰：「从此四海晏安，太平无事矣。」刚亦素不善骑，一日酷热战散，乘骑急遁，骑堕，坐草间，气喘欲绝.某司员道经其地，讶之，刚遽摇手云：「勿言，勿言。」时乘骑奔逸已数里矣。

　　六月十六日，京师西什库教堂旅居之某西医，为拳所得，牵出，将杀之于市。医仰天泣呼于观者曰：「余虽外国人，然在贵国施医十余年矣。平昔所为，亦皆有益华民之事，为诸君所称道。今临杀身之难，诸君向受余惠者，忍不一援手耶？」既而曰：「我存银行数万金，有能救我者，当悉以为赠。」时观者如堵，莫敢应，须臾被害。

　　立山为拳匪所戕，盖其旧仆某之报怨也。某初给事于立之邸，以事见逐，至是，为大师兄。一日，立方在室，忽有头扎红巾者数人，汹汹入，械之去。抵端王府，大师兄踞上座，叱令跪，曰：「尔曾以珍物贻某公使，以盛馔馈丁韪良，亦知罪否？」立曰：「我固从事译者，有交际，不得执此为罪。」大师兄怒目视之，拂袖入。诘朝，端即面奏孝钦，谓其私通外人，请即明正典刑，立遂死。然立当逮捕时，即已自知必死，盖大师兄之为其旧仆，固识之也。

　　时刘忠诚公方任两江总督，力持和约，以保东南。而钦差大臣李秉衡树异议，忠诚窃忧之。一日，诡语李曰：「今联军攻天津，京师危甚，老夫受国深恩，志在勤王，愿以此席畀公何如？」李愤然曰：「仆有怀久矣。微公言，亦欲以一死报国。勤王之举，仆身任之，无烦公也。」后数日，李率师北上，忠诚语人曰：「李公此行，社稷之福曰：。」或问其故，笑而不答。未几，李战败死绥，而东南半壁遂赖以独全。六月二十九日李至京，犹力言拳民之可用也。

　　自立会光绪庚子七月，浏阳拔贡唐才常等谋起事于汉口，盖结合江湖会党，设自立会，散放富有票，议起自立军也。事泄，被诛.当都司陈士恒往捕时，唐谓事既泄，有死而已，毋庸捆缚，当与尔偕往。时在旅馆就擒者二十三人，有日本人甲斐靖，及华人改日本装者二，一为天津人，一为福建人。是夜，在淮盐督销局旁屋获三人。在汉正法者二人，余二十四人皆解省。并在旅馆搜出后膛枪数十支、军火数箱，及印信、旗帜、信函、册籍多件。其印文曰「中国国会总统南部军务之印」。又刻有檄文一道，大旨谓旧党乱政，力扶皇上复辟，大伸民权云云。又刻有富有票多张。册籍中载有一千八百余人，约期二十八日举事，先夺汉阳枪炮厂，然后渡江攻武昌，并谋将统将张彪、吴元恺及督抚拘禁，惟严饬各人不得劫杀平民，惊动市面。二十八日，司道府县在营务处会讯，供认不讳，羣呼速杀。二十八夜二更后，在大朝街溜阳湖畔，即明季贺文忠公殉节处行刑，延颈就戮，毫无惧色。凡杀十一人。中一人云：「今日尔等杀吾党，吾党同志必继起以杀尔等也。」其往来书函，广东、湖南、上海、日本均有，多载外号，无真姓名。其同党之先起事于湖北之新堤、安徽之大通者，亦先后败死，在湘党人亦多为湘抚俞廉三所捕斩。

　　自立会中有姚生范者，健者也。生范，字南滂，慈利人，原名淮茂，字小秦。庚子陷狱，慕汉范滂行事，遂易名。性豪迈，读书为文，具锐力，通数学，尤喜究时务，不修小节，凡博簺、走马诸委琐之事皆为之，故一邑之人无不狂生范者。甲午中日战败，内幕始揭，志士争言强国，湘人尤热心，南学会、时务学堂次第成立。生范既闻其学说，惊为未有。及当事遴高才生资遣海外，生范遂亦被录送日本。会戊戌政变，诸新政皆瓦解，学生亦不遣，则郁郁归，而革命思潮遂于此胚胎。田邦璇者，时务学堂学生，与生范同称为慈利二狂生者也。至是，约同走日本，生范迂之，辞不往。十月，邦璇归自东，密告革命本谋，及夺武昌、扼长江、割南图北之大计，则跃然曰：「此丈夫有为之时也，虽杀身所不惜。」乃曰：「财者，办事之母，人才者，尤办事理财母中之母。今日之事，有贝之财固乏，即无贝之才亦几几不可得，然则当奈何？」邦璇曰：「前一着，唐君才常已任接济。惟号召人才，须亟顾后一着。」生范曰：「任事忌有倚赖性，矧远在海外，脱有缓急，败矣。一成一旅犹可为，安在臣里必无轻财好侠之人乎。」邦璇韪之。爰集李炳寰会商，阳假办汉口大同分学为名，阴集资以策实行。

　　当是时，知县葛秀华、刑幕刘佐楫及富绅李德灼、朱先赐等，均允诺入党，慈利党事之萌芽自此始。已而生范至武陵，林圭自汉口飞电告急需，邦璇计无出，生范曰：「此责在我。」则疾驰返县，佯启其父曰：「顷侦武陵牛皮值廉，居之必获重利。」父诺，如其议出金。生范以己亥除日归，元旦又怀金首途，见者以生范常独来独往，亦不疑。

　　至长沙，邦璇、炳寰及炳寰之兄柱寰并李彬士皆会，力主进行，相与附轮而东.至洞庭，胶浅.及至汉，圭捉生范臂谢曰：「微子汇金，此局危矣。」盖是时方联合哥老会，其人非金钱不用命也。于是以汉报馆为机关部，馆主日本宗方小太郎、筱原邦威皆与密谋，定议暂用哥老会，以利前驱。庚子二月初六日，大会于汉口，秦遯庵、生范、圭、邦璇暨哥老会首领数人皆临歃，以倾覆政府为誓辞.盟成，当之沪，遇日本大久保丰之彦，知为鄂督张文襄公之洞所聘练军教习，近以事请去，辞意之中，怨文襄甚。生范欲诱而用之，卑辞厚礼，与相款接。既抵沪，馆之东文译社。东文译社者，才常所组织，以为往来之机关部者也。又别设大同客馆，专招待哥老会人。至是，获交张通典。通典极言生范才大心细，才常益礼重之。旋返汉，汲汲以延揽人才为务。一日，与邦璇周览武汉各地扼塞，访有陈犹龙者，才常同学友也，谒之于鹦鹉洲常德馆.方留共酒，遇陈应轸，犹龙更介绍相见，均歃盟入党.时圭去沪。留生范主汉事。汉故通商埠，五方杂处，事局繁复，而哥老会友至者又不皆有道德，羁縻绝不易，储金不丰，时支绌，要挟龃龉，往往而有，生范惟一以诚抚之。文襄虽时亦遣员密侦，而终不得证据。后生范去，而党局遂覆败。

　　无何，圭返汉，以三合会名与孙文海上之会名同，遂改为富有。入党者，给票证.票如寻常钱券，上方横列二文，曰「富有」，中权单线，下行文曰「发钱一千」，末钤朱印曰「立大」，盖飘布之变相，官书所称为富有票案者是也。

