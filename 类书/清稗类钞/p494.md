<!-- { "loadSidebar": true } -->
　　周子西之俭为吝青浦周子西富而俭，实吝也。当暑，曝水于日中，俟其热，以为盥澡之用。夜捣米，不燃灯烛，辄坐其旁，默识舂数，以验糙白。灶下灰积久，见少，持筛簸扬之。又恐妨妻女纺绩之日力，治繲提汲皆亲任之。遇病服药，将生者咽嚼，谓弃其渣可惜，且省薪炭也。嘉庆丁丑秋，忽大病，不服药，遂卒。

　　姚祖同嫁女不用鼓乐姚祖同抚直隶时，嫁女日不用鼓乐，潜送之出城。

　　裕庄毅自奉菲薄裕庄毅公泰髫年时，考取翻绎中书。家贫，日趋内阁必徒步。母李太夫人与钱买小食，每归，多不用，故既贵显为督抚，于民生之困苦莫不洞知，而自奉菲薄，澹然如老书生。

　　许子位食脱粟许子位尝知闻喜县，携一子、一仆至官，食脱粟饭，佐以青菜。往来郡省，策蹇而行。贽上官者，诗扇而已。

　　黄蛟门不裘不帷黄蛟门，名以旗，嘉庆朝之江宁增生也。父有遗产，殁后，五子均分，蛟门以长男独不与.既贫甚，常为童子师以自给，盖冬不裘、夏不帷幕者三十余年，冠履虽垢敝不易也，时有补缀痕。有笑之者，惟以一笑为答。常膳不具兼味，人或招与饮食，必坚拒逃匿，须要觅牵持，不得已而后至，经数日，辄相酬，其丰腆恒倍之。

　　宣宗节俭宣宗中年尤崇节俭，尝有御用黑狐端罩，衬缎稍阔，令内侍将出，四周添皮，内府呈册需银千两，乃谕勿添。明日，军机大臣入直，谕及兹事，自是京官衣裘不出风者十有余年。

　　宣宗所服套裤，当膝处已穿，辄令所司缀一圆绸其上，俗所云打掌是也。于是大臣效之，亦缀一圆绸于膝间.一日，召见军机大巨，时曹文正跪近御座，宣宗见其缀痕，问曰：「汝套裤亦打掌乎」？对曰：「改制甚费，故补缀.」宣宗问曰：「汝打掌须银几何？」曹愕眙久之，曰：「须银三钱.」宣宗曰：「汝外间作物大便宜，吾内府乃须银五两。」又尝问曹曰：「汝家食鸡卵，须银若干？」曹诡对曰：「臣少患气病，生平未尝食鸡卵，故不知其价.」

　　孝贞后崇俭孝贞后圣德巍巍，尤崇俭朴，宫中器用，一切用银，起居饮食皆有常节，所役内监亦仅七十余人。

　　散秩大臣之俭有入都应试者，赁一巨室，主人为一老者，酬应颇周，时出闲谭，常日每服短后衣，拖双屦，携长柄篮，躬自出外市物，羣以其寒俭也，不为意。一夕，漏方深，众已睡，忽闻堂上諠哗声，仆从纷纷然，似出入甚忙者，又似有踶啮声在中庭踯躅不已者。应试者潜披衣起，自窗隙窥之，则堂上下镫火烂然，老者已蟒服补褂，戴孔雀翎，冠绯顶，自内出，即乘舆去，灯烛遂灭。因急起同伴，具告之。久之，将复睡，忽隐隐闻马嘶声，未几，其声益近，似将入门者。时天微明，果见老者朝服自外入，至堂前降舆，从容进内去，仆从均伺主人入，乃扰扰牵缰挽舆出。众乃大怪，方猜度间，忽有人叩门，启视，则一仆也，入内私问曰：「君等顷有所见否？」皆曰：「然，敢问何也？」仆遽摇手曰：「慎勿声。此某宗室也，以与皇帝渐疏远，故非遇大事不朝，仅居家食俸，为散秩大臣而已。今以令节，故特往朝。惟主人以贫故，深自讳匿，慎不可问，否则必遭逐也。」既而天大明，主人出，仍蹑双屦，服短后衣，携篮市物如平时.周天爵夫人无命服东阿周天爵初任怀远令，单车赴任，久之，始迓其母妻至署。夫人事纺绩，官舍萧然。适度岁，僚眷相往还，而夫人无命服，怀远地僻不易购，周又不欲假诸缙绅家，典史孔某，平阳世家也，检笥中旧七品服献之，始得贺岁成礼.曾文正夫人纺棉纱曾文正公国藩驻师安庆时，其夫人及其冢妇刘氏在署中，每夜同纺棉纱，以四两为率，二鼓后即止。一夜，不觉至三更，长子惠敏公纪泽已就寝矣，夫人曰：「今为尔说一笑话，以醒睡魔可乎？有率其子妇纺至夜深者，子怒詈，谓纺车声聒耳不得眠，欲击碎之。父在房应声曰：「吾儿可将尔母纺车一并击之为妙。」」翌日早餐，文正为笑述之，坐中无不喷饭。时有邓伯昭孝廉者，性古执，在江达川方伯幕中，闻之赞叹，谓可以破除官场家人骄惰之习，力劝方伯制纺车，强其妻效之，终日不能成一丝，人笑以为迂。

　　左文襄絮裘木案左文襄公宗棠刚果强毅，至耄年，精力不衰，虽兵间积苦，未尝以况瘁形于辞色。边塞苦寒，雪压行帐，惟拥缁布絮裘，据白木案，手披图籍，口授方略，自朝至于日中昃，不皇暇食，军事旁午，官书山积，亦必次第省治之不稍休也。

　　萧敬孚自买菜桐城萧敬孚学渊博，曾文正公尝荐之，馆于上海之江南制造局，垂三十年。赁居城西，辄自提篮入市买菜，居停主人坐马车遇之，曰：「此萧先生也。」亟与为礼，命仆代携之行。

　　彭刚直崇俭衡阳彭刚直公玉麟力崇俭朴，偶微服出，布衣草履，状如村夫子。巡阅长江时，每赴营官处，营官急将厅事陈设之古玩及华焕之铺陈一律撤去，始敢迎入。副将某方以千金得玉钟一具，一日，闻彭至，捧而趋出，忽失足，砰然堕地。彭适入，见之，微笑曰：「惜哉！」副将慑伏，至不敢仰视。又尝饭友人处，见珍馔必蹙额，终席不下箸，惟嗜辣椒及豆豉酱.又有人尝谒之于退省庵，时岁首，彭衣茧绸袍，加老羊皮外挂，已裂数处，冠缨作黄色，室除笔砚外，竹簏二事而已。久之，命饭，园蔬数种，中置肉一盘.饭已，出，或告之曰：「此已优待君矣。」

　　刚直赴苏，适楚南会馆举行团拜，预焉。是日召优演剧，午后在阶下闲立，见一人帽缀披霞宝玉，衣品蓝漳缎袍，昂然入，意必同乡子弟也，颔之，与为礼.其人置不理。乃询左右，则唱花旦之吴兰仙也，大怒，立命缚之出，呼杖，将毙之。兰仙膝行至织造前，乞缓颊，织造再三陈请，众亦环求，怒始已，仅命褫其服，逐之出。兰仙自是声名顿落。

　　德宗崇俭恶奢德宗崇俭恶奢，每遇进膳，便云：「诏书屡有卧薪尝胆之语，而朕终日所尝者为何？朕心殊不安。以后进膳，不得过事肥美。」

　　德宗尤恶机巧玩物，其崇尚西法，纯出于保国救民之念，外间所传某侍郎入对，必怀西人玩物以进而得邀圣眷者，皆蜚语耳。秀水沈淇泉学使卫于光绪甲午殿试前，补行覆试，其诗结联颂圣处曰：「圣朝崇本务，奇技绌重洋。」阅卷大臣原定一等第十名，及进呈，特以朱笔密圈，拔置第一人，观此可知德宗之俭德矣。

　　孝钦后禁宫人滥费孝钦后好货财，然亦恶人滥费.一日，宫眷启一裹，欲断绳，不许，既解之，命将纸折迭，与绳同置于屉。孝钦有时赏官眷钱，每人与一小簿，宫眷用钱皆须记载于上，至月杪则躬自查阅一次，费则责之，俭则奖之。

　　天下俭一国俭光绪初年，有「天下俭一国俭」之谣.「天下俭」者，为李用清，其自江西原籍起复入京时，徒步三千余里，未雇一车骑.及抚云南，则日坐堂皇理事，夫人即居其旁之小室。将产时，不雇接生媪，既产，遂毙。其仆怜之，为市棺，稍昂，以为费，令易薄者。已而子亦死，仆又为市小棺，叱曰：「安用是！」乃启夫人棺纳之。「一国俭」者，为李嘉乐，其为江西布政使也，常薙发，每次与二十文，已而询其仆曰：「薙发匠得资，亦得意否？」仆曰：「外间薙发皆四十钱，今殊不满所望，已垫付数十文使去矣。」李怒曰：「吾家中薙发才须十二文，今多与之，已大过，汝乃更益之乎！此后不须彼矣。」盖李之夫人亦能供待诏之役，不假他人手也。后二李均被劾。

　　阎文介崇俭阎文介公敬铭官部曹时，胡文忠公林翼奏引办湖北粮台，崇尚俭朴，风为之变。及抚山西，则躬御布袍，所著鞾下缎上布，其夫人纺绩于大堂之后，僚属诣谒者，惟闻暖阁旁机声轧轧而已。冬月衣缊絮袍，出示僚属曰：「此中之絮，内人所手弹也。」

　　文介将至晋，语其戚某曰：「宜多携搭连布。」此布至粗且厚，抵任，首制以为袍褂。属员有用摹本缎者，辄斥之，谓：「方今兵书旁午，汝辈何尚奢侈。审如此者，必多财，可捐资充军饷.」属员等乃皆以搭连布为袍褂。戚所携布且尽，价大涨.有知县某以进士即用，尝徧假贷华贵之衣及诸佩物，服以入见，文介责其奢，对曰：「卑职需次此间，所得宦囊仅足制衣物，实再无此多金购搭连布，故服旧衣入见，虽被参劾，亦无可避。」文介惭不复语，自后虽有着摹本线绉者，亦不复致诘矣。

　　文介所御肴馔极粗恶，尝招新学政饮，所设皆草具，中一碟则为干烧饼也，文介擘而啖之，若有余味。学政终席不下一箸，故强之，勉尽白饭半盂，归语人曰：「此岂是请客，直祭鬼耳！」

　　李用清为文介门生，守苏州时，访知陆稿荐熏腊店卤锅外围之面饼，价廉而味美， 「 卤锅上用蒸桶，汁易侵出，围以生麦面，汁渍入，卤锅熟而饼亦熟，贫家购以当肉食。」 告其中丞，因共令其店分进此饼以为常，苏人传为笑柄。及擢陕西布政，署中不具厨传，宴客则取之旗亭。有某酒楼以方伯初次定席，殽馔精美，计值甚廉。其后宴客，皆责如前例，酒楼主人遂移他处以避之。李在签押房，见仆抱衣出澣，云：「何不交太太洗之」？仆言：「太太今无暇。」则云：「俟明日。」陕抚叶伯英后因事劾李去，文介在枢府力争，失上意，乞罢.光绪壬辰，文介薨于解州，遗折入，初拟恤典甚渥，后悉改常例，独谥以文介。孝钦后常语人曰：「可恨阎敬铭骗一好谥法去。」孝钦好侈，文介管户部，阴加裁节，故有此语也。

　　阎文介恶华字阎文介管户部日，临桂谢春谷启华官主事，充云南司主稿，兼北档房。一日，文介谓谢曰：「取名何必用华字？」谢固别有奥援者，从容对曰：「中堂以华字为嫌，然则取名当用何字耶？中堂异日若奉命转文华殿，抑亦拜命否耶？」文介默然，不以为忤也。

　　卫荣光之俭光绪朝，浙抚卫静澜中丞荣光以节俭著称，其便服多补缀痕。蓄一羊裘，鞹矣，衣以见客，不怍也。夜于签押房阅文牍，案仅竹灯檠，荧荧如豆而已。尝召客晚餐，肴三簋，客出，方呼灯送，仆以无烛对，客逡巡去。一日，其仆购烧饼油条二大盘，幕僚问之，则曰：「今为中丞夫人诞辰也。」

