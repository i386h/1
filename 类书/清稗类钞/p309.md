<!-- { "loadSidebar": true } -->
　　潘云阁耽声色咸、同间，有南河总督潘云阁者，耽声色，几不仅金钗十二也。当五十岁前，受制于妻，无后房之宠。既失偶，乃大纵所欲，有称如夫人者四，各蓄艳婢四，自余女佣及婢之少艾者尤伙，皆昵之，而犹以为不足。每出巡，见民妇之美好者，辄遣仆妪托如夫人命召之入署，信宿而出，赠以二十金。

　　潘治南河时，年将七十矣。而精神矍铄逾壮年，豪纵犹昔。其宠姬率南部名娼，精音律，艳婢皆娴歌舞，演剧之化装咸备。时或命酒展红氍毹，令诸婢扮演，爱妾理丝竹于后，自衣及膝之短绿袄，冠便帽，红线成握，长尺有咫，斜披肩背， 「 时便帽结红线必附以绥缨.」 白发如帚拂胸，支颐迭股而观.遇剧中关目可噱者，则入场与诸婢狂嬲以为乐，属吏得纵观.一日，演《挑帘》、《裁衣》诸院本，备极妖冶，遂嬲诸婢，闻旁有掩口嗤者，由是遂不得与观.又闻其于理事室中别辟一房，妇女装饰针黹所需之品无不备，午后辄至，凡署中妇女欲市各物，必至此交易，一一亲与论值，故靳之，索羣雌笑骂以为快。

　　胜保食必方丈胜保性豪侈，声色狗马皆酷嗜之。食辄方丈，每肴必二器，食之甘，则曰：「以此赐文案某。」盖仿上方之赐食也，然惟文案诸人得与焉。胜又豪于饮，每食，必传文案一人侍晏。一日，军次同州境，忽谓文案诸员曰：「今午食韭黄，甚佳，晚飱时与诸君共尝之。」及就坐，询韭黄，则弃其余于临潼矣。大怒，立斩庖人于席前，期明晨必得。庖人大骇，立策骑往取，往复二百余里，亟以进.周莘仲座客常满周长庚，字莘仲，侯官人。未冠，举同治壬戌乡试，选建阳教谕，调彰化。爱士弥至，士有为人中伤者，必争诸长官，无所惮。尤喜宾接士大夫，讲经济词章之学.闽中士大夫之有名者，至台，必主彰化，车马辐辏，座客常满，台之南北无不知有周教谕矣。有与其夜宴者，谓珍错杂陈，灯炬如昼，非苜蓿荒斋所得有也。

　　曾忠襄买蜡笺同治甲子，曾忠襄公国荃率师下金陵，粤寇洪秀全自杀。曾文正公奏言，初疑秀全有积金，可助国用，后严密搜求，乃知其诬.然恭王尝对人言，闻忠襄是时尝买蜡笺一捆，至费三千金云，然是言亦固无据也。

　　曾忠襄有珠数珠同治甲子，江宁城破，曾忠襄之部下献物有明珠一串，大于指顶。悬之项下，则晶莹的铄，光射须眉。珠凡一百零八颗，配以背云之类，改作朝珠。

　　郭壮武之豪郭壮武公松林尝从李文忠公鸿章征粤寇及捻，其部将有钱永林者，后官施南协副将。当剿贼时，每破一城，贼往往弃财帛而去，有所获，辄献之郭，故郭之家资累数百万.乃大兴土木于长沙，以奢僭为御史所劾，几不测.饮食男女之事，一时无与并者。又好博，呼卢喝雉，一掷辄巨万.郭，字子美，湘潭人。何子贞太史绍基尝寿以联云：「古今双子美，前后两汾阳。」

　　李次青有玳瑁杯平江李次青廉访元度尝藏玳瑁杯四进，杯口不大，径寸许，不见其合缝，盖以一片琢成者。映光深红，似紫玻璃，其边各镌「万寿无疆」四字，金线镶入，盖为内府供奉之物。或云某内监窃而售之，值万金。

　　淮商洪某燕客淮商巨擘有洪姓者，以助饷百万，赏二品衔。同治戊辰仲夏，约客为消炎会。自外观其庐，则堂构爽垲，楼阁壮丽。洪肃客入，委宛曲折，约历十数门，至一院，小山玲珑，供素兰、茉莉、夜来香、西番莲数十种，悉以白石琢盆，梓楠为架。正南小阁三楹，前槐后竹，垂荫周匝，窗户尽悬水纹虾须帘。卷帘入内，悬董思白雪景山水，副以赵子昂联，下铺紫黄二竹互织卍字地簟，左右棕竹椅十六，瓷凳二，瓷榻一，以龙须草为枕褥，棕竹方几一，花栏细密，以锡作屉，面嵌水晶，中蓄绿荇，金鱼游泳可玩，两壁皆以紫檀花板为之，雕镂山水人物，空其隙以通两夹室。室贮香花，排五轮大扇，典守者运轮转轴，风自隙入。逡巡入苑囿，邱壑连环，亭台雅丽。于是绕山穿林，前有平池，满栽芙蕖，红白相间.缘堤而东，则垂杨无数，别有舫室。渡板桥而入，为头亭，为中舱，为稍棚，宛然船也。窗以铁线纱为屉，延入荷香，桌椅皆湘妃竹镶青花瓷为之。就船设筵，筵陈榴、荔、梨、枣、苹婆果、哈蜜瓜之属，半非时物，食器皆铁底哥窑。每客侍以娈童二，一执壶，一供馔。馔则客各一器，常供之雪燕、冰参以外，有驼峯、鹿臡、熊蹯、象白诸珍。俄而妓至，妙舞清歌。酒数行，洪命布雨，则池面龙首四出，环屋而喷。宴毕雨止，潜察龙之所在，乃制皮为之，掉入池中，一人坐其背，鼓水而上者也。

　　英果敏抛掷银块英果敏公翰抚院时，蓄女仆甚多，皆年少美风姿者。暇时辄以宝银碎为一二钱重之块，抛掷于地，使婢子与女仆争攫之以为己有，如扑蜨戏。英大乐，几日以为常。

　　胡雪岩之豪同、光间，杭有巨富江西候补道胡雪岩者，名光墉，以豪著称.居省城元宝巷，姬妾极多，于所居之宅作数长弄，诸妾以次处其中，各占一室，若大内永巷。胡不甚省其名，每夕由侍婢以银盘进，盘储牙牌无数，胡随手拈得一牌，婢即按牌后所镌之姓名，呼入令侍寝，率以为常。又喜作微服游，过街市，见有姿色美丽者，即令门客访其居址姓氏，向之关说，身价多寡不计，且允与其父若夫或兄弟一美事。于是凡妇女之无志节者，男子之阘茸者，无不惟命是听。而其各省营业所用之伙友，大半恃有内宠，干没诓骗无所不至，遂至于败。久之，荒淫过度，精力不继，有以京都狗皮膏献者，大喜。盖其它春药，皆为煎剂或丸药之类，虽暂济一时，然日久另致他疾，惟狗皮膏但贴于涌泉穴中，事毕即弃去，其药性不经由脏腑，故较他药为良。然都中他店所售皆伪物，即有真者，而火候失宜，亦不见效，惟一家独得秘传，擅名一时，而有时亦以旧物欺人，伪作新者，故岁必嘱其至戚，挟巨金入京监制，以供一年之用，所费亦不赀.胡既败，自知不能再如前之挥霍，乃先遣散其姬妾之次等者，令家属领归，室中所有亦任携去，所得不亚中人之产.迨事急，有将行籍没之举，乃亟择留其最爱者数人，余皆遣去，则所携已不及前，然犹珠翠盈头绮罗被体也。洎疾亟，并其所留之姬亦遣之，遂徒手而出，一无所得矣。

　　胡败，江浙诸省之商务因之大减，论者谓不下于咸丰庚申之劫。盖其时惟官款及诸势要之存款，尚能勒取其居室、市肆、古玩为抵，此外若各善堂、各行号、各官民之存款，则皆无可追索，相率饮恨吞声而已。胡之母享年九十余，当胡未败时，为母称觞于西湖云林寺，自山门直至方丈房，悬挂寿文，几无隙地，官绅戚族登堂祝寿者踵相接。胡卒后，母亦继殁，亲友避匿，到者寥寥，又适被查抄之命，虑人指摘，丧仪一切惟务减杀，无复前之铺张矣。

　　孝钦后之衣饰孝钦后常御之服为黄缎袍，上绣粉红大牡丹花。珠宝满髻，左垂珠络，中盘粉红牡丹，皆以宝石配成。项下披肩，形似鱼网，以三千五百粒真珠缀之，粒大如鸟卵，圆而且光。复有美玉缨络.手带珠玉镯各一，右手三指五指悉罩金护指，左手两指罩玉护指，各长三寸，复带宝石戒指数枚。鞋亦有珠络，镶以各色宝石。

　　孝钦后宴外宾时，衣更华美，衣以孔雀毛织成凤凰，每一凤凰口中衔珠缨络一串，约长三寸，略一行动，前后左右均放异彩。冠巾及鞋亦均绣凤凰。

　　孝钦后之珠宝饰器孝钦后宫中储藏珠宝之屋，有三面木架，由上至下，中置檀木盒一排，各标名称，凡三千箱，尚有储藏他处者。

　　孝钦后之珠鞋孝钦后有珠鞋一双，四围均镶大珍珠，乃袁世凯督直时所进献者，综计购办及宫门费，都凡七十万金。

　　孝钦后之饮食品孝钦后用膳无定所，惟每饭必有上铺白布之三大桌，其及时陈设也。太监立于院中，持多数食盒以进，盒黄色，中可置二大碗四小碗，碗皆黄底绿龙或寿字，约一百五十品，列成长式，大碗小碟相间排列。别有二几置果盘，皆糖莲子、瓜子、核桃等干鲜果品，为餐后随意掇食之用。至茗饮时，辄置金银花于茶器中。肴之最多者为猪羊鸡鸭野菜，即以肉丸论，亦有红白二色，此外尚有清汤鱼翅、蒸鸡鸭、锅烧鸡鸭。 「 鸡上覆以松柏之枝。」 鸡蛋饼、香肉、白菜煨肉、萝卜煨肉、樱桃烧肉、葱烩肉片、竹笋炒肉丝之属。

　　孝钦喜食烧烤与酱及麦类，饼为炕饼、蒸饼、椒盐饼、甜饼，亦有以肉为馅者，其式为龙形、蝶形、花形，又有大米小米粥、绿豆糕、花生糕带甜汤，凡此种种，皆常膳所必备者也。米饭以玉田稻米为之，长及寸，有胭脂、碧粳诸名。常膳必备粥，至五十余种之多，稻梁菽麦无所不有。故每餐所耗辄需百金。

　　御厨供膳，小菜俱盛以碟，如腌西瓜皮之类，亦灿然大备，其味精绝，闻别有泡制之方。

　　大梨切为块，以密渍之，尤为隽味，诸王大臣时蒙撤赐.孝钦晚年，时患咳，故以此代滋润之品焉。

　　水皆于玉泉山汲之，清洌异常，非泥沙俱下者所能比也。

　　太后用膳毕，辄命皇后、宫妃等食之，然不得坐，惟立而餐之，且不敢言语.孝钦后以二万金摄影日人某精摄影，庆王为之介绍于孝钦后，令至颐和园为照一簪花小像，即在庆邸消夏园洗晒，已许以千金之赏矣，内廷传谕又支二万余金。

