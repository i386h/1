<!-- { "loadSidebar": true } -->
　　五月某日，上曰：「南泉斩猫，意旨如何？」师曰：「直逼生蛇立化龙。」上曰：「赵州当日顶草鞋出去，南泉许为救得猫儿，若问老和尚合作么生下语？」师曰：「老冻脓为他闲事，长无明作么？」又一日，上手书「大学之道在明明德」，拈以示师曰：「请老和尚下一转语.」师曰：「日轮正卓午。」又一日，上曰：「梁武帝见达摩，问如何是圣谛第一义.摩云，廓然无圣.意旨如何？」师曰：「绵包特石。」上曰：「帝云，对朕者谁.摩云，不识.又作么生？」师曰：「铁裹泥团.」上曰：「如何是圣谛第一义？」师曰：「天无二日，民无二王。」上曰：「对朕者谁聻？」师曰：「即日恭惟皇上圣躬万福。」又一日，世祖展视雪峤和尚之自赞，有云：「者汉奇怪。」随曰：「请老和尚下转语.」师曰：「卖弄不少。」又一日，上慨叹场屋中士子，多有学寡而成名，才高而淹抑者。如新状元徐元文业师尤侗，极善作文字，仅以乡贡选推官。在九王摄政时，复为按臣参黜，岂非时命大谬之故耶？师曰：「忞闻之，君相能造命，士之有才，患皇上不知耳。上既知矣，何不擢之高位？」上曰：「亦有此念。」因命侍臣取其文集来，内有「临去秋波那一转」时蓺，上与师共读之，至篇末云：「更请诸公下一转语看。」上忽掩卷曰：「请老和尚下。」师曰：「不是山僧境界。」时升首座在席，世祖曰：「天岸何如？」升曰：「不风流处也风流。」上为之大笑。

　　世祖出亡为僧

　　玉琳禅师，与木陈上人齐名，皆顺、康间具善知识者，二人均尝承世祖召，谈禅宫掖。顺治庚子秋冬间，玉琳复奉诏入都，盖世祖秋狝热河，马上忽若有悟，因遣人驰驿召玉琳。玉琳趋行在，世祖见之甚欢，参悟之际，机锋契合。一日，世祖忽谓玉琳曰：「朕念释迦、达摩皆以王子之尊出家求道，自时厥后，敻绝无继.朕欲奋起，远绍前徽，师以为何如？」玉琳皇恐对曰：「释迦、达摩，不过遐陬小国王子，岂足比我国之大，万乘之主！且陛下一念之坚，生生世世，为天下人主，护持佛法，其功德无量，尤不在成佛作祖下也。」世祖颔之。翌年，而有出走之事，盖其机已早动矣。

　　或曰，峨嵋山高峯，明季有老僧，结茅庵居焉。终岁不下山，不食不饮，惟默坐蒲团，一小徒从之。徒日下山，买米作炊，如是者十余年。一日，僧谓徒曰：「汝善居此，我明日行矣。」徒不忍师去，牵衣大哭。僧曰：「汝勿然。」袖中出画一轴，僧像也，口鼻耳目悉具，惟无眉，曰：「我去后，越十二年，汝下山寻我，见人，辄出画示之。有为汝画眉者，我也。」遂去。既而张献忠入川，杀戮殆尽，徒潜于山，得免。厥后世祖入关，徒乃下山，遍觅天下不得，展转十余年，乞食都中。会世祖出猎郊外，徒不知为帝，遽言所以。侍卫欲执送有司，世祖止之，命出画观，诧曰：「此人何无眉？」援笔添之。徒痛哭，伏地称师，具道僧嘱。世祖恍然悟，寻与徒遁之普陀深岩中云。

　　或曰，圣祖六巡江南，盖探访世祖踪迹也。

　　或曰，世祖有妃，为冒辟疆之姬人董小宛。世祖悼妃之薨，厌弃人世，誓入山学佛，因出亡至京西五十里之天台寺为僧，以吴梅村有清凉山赞佛诗，隐用双成故事为证， 「 诗云：「我本西方一衲子，黄袍换却紫袈裟。」」 且愤太后之下嫁摄政王也。今寺有蜡制僧装之世祖像，戴宝冠，披黄龙袍，大如人体，其面目骨格与大内所藏世祖画像略同。像左有碑，镌「天地不朽」四字。圣祖屡幸天台寺，或锡扁额，或锡金帛，可知此寺实为世祖遯迹之所也。

　　或曰，杭州西湖罗汉堂塑像中，有一黄盖黄袍者，即世祖像，为圣祖南巡时所塑。且世祖出家，王大臣亦皆知之。当初出宫时，曾谓鳌拜曰：「他日新君践祚，朕必归而观礼也。」

　　或曰，世祖出走之际，亲书遗诏，以常御玉班指镇于案。遗诏以十事自罪，谓不足以君临天下也。

　　或曰，世祖以顺治辛丑正月初一日出走，而忌辰迟至初七日者，以初一日出走后，仍密令四出寻觅，至初七，卒不可得，乃发丧。

　　或曰，某家藏有钦天监刊刻之顺治二十五六年时宪书。殆以世祖出亡，颁布国中之时宪书虽用康熙年号，而宫中犹用顺治年号者，示不忍改元之意也。

　　通琳心眼平等

　　释通琳尝云：「吾心眼颇平等，然因指见箕尾，甚喜；观水中荇藻，亦喜；纵目空碧，亦喜；独对清狂不慧人，刀刁鱼鲁，殊不耐。」

　　浮山一钵萧然

　　平湖云林寺僧圣潜，字师林，号浮山，其母见紫衣僧入室而生。幼即茹素，年十八，脱白。旋受灵隐寺硕公戒，归住鹿苑，竹溪声光，顿出诸老上。历游云门、天童诸名剎，继参碧露和尚于金粟。一夕如厕，有得，即呈一偈，碧露笑颔之。归而一钵萧然，杜门养母。年七十余，示寂于德藏寺之妙严山房。

　　静山宣经阐教

　　静山，法名静渊.脱白于嘉兴之石佛寺，受息干禅师付法，为石车老人孙.初为应付，撑持常住，得置饭僧田数十亩。继主楞严寺讲席，宣经阐教，名振祗林。又住金粟祖亭，与天岸和尚问答，颇警捷。投老于海盐之隐庵，粥鱼茶版之余，惟日以吟咏为事。

　　颠和尚踪迹诡异

　　颠和尚者，长安人，踪迹诡异。蜀按察某迎之至成都，礼拜甚恭，然往往面斥之，无忌惮。尝食犬肉，帽檐插花一枝，引羣丐行于市。入昭觉寺，见丈雪禅师，诙嘲不已，禅师颇敬惮焉。一旦，骑马出城数里，语厩吏曰：「吾归矣。」径舍骑徒步去。按察追赆之，不受。往来秦、蜀栈中，所至辄画达摩像以施人。及归长安，数日即坐化。

　　髠残少时自剪其发

　　髠残，号石溪，又号白秃，亦自称残道者，武陵人。少时自剪其发，投龙三三家庵。旋游诸名山参悟。后往金陵，受衣钵于浪杖人。住牛首。

　　悬崖为牧云和尚付法弟子

　　悬崖，法名行筏，嘉兴人，俗姓陆，为牧云和尚付法弟子。选地于古南西北百武，筑精舍，三面临流，最为幽胜，牧云名之曰观澜。其后主古南院数年，退归西溪之上，终焉。

　　罗汉僧雪中裸浴

　　王文简尝客海陵，曾见毘卢国僧罗汉，自言明英宗时土木之变始来华，能于风雪中裸体而浴。一日，会食，席上有胡桃，罗汉以齿碎之，凡数十枚。旧住通州之军山，以迁滨海界，徙居海陵。高邮牧某之祖传有小像一轴，有一老僧相向坐，自记此僧名罗汉，毘卢国人。一日，牧闻军山有毘卢僧，心疑即其人，试往谒，乃与画上之像了无差别，盖已阅三世，百年矣。

　　法天与盘山终始五十年

　　法天师名云恒，自号藏山，平谷人。九岁，薙发于盘山万松寺。年二十余，修白业于西甘涧，遂不出山，与盘相终始者五十年，彼之徒以为固，不顾也。貌枯貊，讷语言，其在山，木强而已。然而妙性内明，行之以真，天独童师，而师乃童诸一切，无容心焉。性喜诗，无事即微吟，藁成辄毁之，世无得而传者。蓄琴一，明处士李孔昭之遗也。不甚工，尝抚之以寄意。与广座中言笑无间，默则睡相对，无一奇，而去辄令人思，以故无忤于物，而古处者乐与之接。人或问之曰：「师何以益人？」曰：「损之乎，夫何益！吁，《易》所谓弗损益之之谓乎？」涧东有石屏，师爱之，为生藏其下。同好者襄厥事，而汉军李铁君处士锴为之铭曰：「无身无患，损尽身全。藏真兹塔，享彼大年。物无成毁，草木在山。安所乐终，乃完其天。天不凿师，师完自然。维屏之阳，日月其便。」

　　紫石说偈辞众

　　紫石，不知何许人。康熙甲辰至遵义，不挂锡，不投舍，昼夜响板鸣声，不息口，仅称念佛二字，随意趺坐于街。人以其所持丐饭钵若紫石然，因号之曰紫石。后入北门净土庵。城市食斋者奇之，羣议轮供食。近三载，忽告众云：「明旦作别.」至次日，入一居士家，坐中堂，说偈辞众。偈云：「三十六年作客，清风无枝无叶.了了分明归去，一任东西南北。」遂逝。众火葬之。后有人遇之于桐梓三坡，寄声致谢诸姓焉。

　　远峯走十日谒浮石

　　行　椉，字法音，号远峯.尝闻天童，浮石两老人为宗门领袖，时当大雪，走十日谒浮石。及归，主建隆寺。所著有《续指月录》。

　　半月为本色衲子

　　常涵，字半月，四川邻水张氏子。居遵义禹门寺，为丈雪禅师法嗣。丈雪自顺治庚子归昭觉寺，棒喝寂然。康熙己酉，乃遣半月自昭觉来禹门，复整法幢，月浦汀声，又振广长矣。戎州宋肄樟序其语录云：「半月主席时，惟作本色衲子，受用实地风光，一粒一粟，取之耕云，行住坐卧，不染纤垢，则诚丈雪止礼三拜者也。」

　　退翁为浮屠中之逸民

　　南岳和尚退翁者，名宏绪，字继起，兴化人，俗姓李氏。早岁出家，师事三峯，为其高弟。其后，十坐道场，而于苏之灵岩最久。

　　其父嘉兆，志士也。明亡，寓书退翁曰：「吾始祖咎繇为理官，子孙固氏理。其后以音同，亦氏李。今先皇帝死社稷，而贼乃李氏，吾忍与贼同姓乎，吾子孙尚复姓理氏。」先是，中州李鬯和寒石耻与贼同姓，请改理氏，嘉兆未之知也，而适与之合，天下传为二理。退翁虽出家，然感嘉兆之大节，时时思所以继之。顺治丙戌以后，东南之士，濡首没项于焦原者，相寻无已，而吴中为最冲，退翁皆与相结纳，从之者如市。

　　退翁才厚重不泄，其为人，排大难最多，世不尽知也。辛卯，竟被连染，诸义士争救之。久而得脱，好事如故。或以前事戒之，则曰：「吾苟自返无愧，即有意外风波，久当自定。」又曰：「道人得力，正于不如意中求之。」又曰：「使忧患得其宜，汤火亦乐国矣。」吴中高士徐枋叹曰：「彼真以忠孝作佛事者也。」枋所居草堂，适当灵岩之麓，生平少所可，宁耐饥寒，不肯纳人一丝一粟之馈，顾独于退翁有深契，自称白衣弟子。退翁时其急而周之，无不受，尝曰：「退翁是竺国中所谓大人者也。」故仪部周之玙，亦吴之良也，临终脱然，谈笑而逝。退翁独沈吟曰：「是恐非故国遗臣所宜。」闻者瞿然。禾人吴鉏雅有大志，一见退翁，叹曰：「军持中有此老，吾辈宁不愧死！」一日，登堂说法，忽发问曰：「今日山河大地，又是一度否？」众莫敢对，退翁乃澘然而下。

