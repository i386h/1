<!-- { "loadSidebar": true } -->
　　清字经馆乾隆壬辰，高宗以大藏佛经有天竺番字、汉文、蒙古诸翻译，然禅悟深邃，汉经中之咒偈，代以翻切，未得秘旨，清文句意明畅，转可得其三昧。故设清字经馆于西华门内，命章嘉国师婃其事，以达天达筏诸僧助之。考取满誊录、纂修若干员，翻译经卷。先后凡十余年，《大藏》告蒇，四体经字始备。初存经板于馆中，后改为实录馆，乃移其板于五凤楼。

　　满文金瓶梅京师琉璃厂书肆有满文之《金瓶梅》，人名旁注汉字，盖为内务府刻本，户部郎中和泰所译者也。此书而外，尚有《西厢记》。盖国初虽有翻书房之设，此或当时在事诸人以游戏出之，未必奉勅也。

　　双译佛经有名双译者，乃印度所著，唐古忒所译，而此土重译之本。有名单译者，则译唐古忒所著之本。惟《楞严经》为此土所著，未入西域。

　　裕思元以唐古忒字译校佛经宗室裕瑞，字思元，豫通亲王裔，封辅国公。尝画鹦鹉地图，即西洋地球图也。通西番语.尝谓佛经皆自唐时流入西藏，近日佛藏皆是一本，无可校雠，乃取唐古忒字译校，以复佛经唐本之旧，凡十余丽，悉存于家。盛伯羲于光绪时犹及见之。

　　徐雪村主译西书无锡徐雪村封翁寿，为仲虎观察建寅之尊人，精理化学，于造船、造枪炮弹药等事，多所发明，并自制镪水棉花药汞爆药。我国军械既赖以利用，不受西人之居奇抑勒。顾犹不自满，进求其船坚炮利工艺精良之原，始知悉本于专门之学，乃创议翻译泰西有用之书，以探索根柢。曾文正公深韪其言，于是聘订西士伟力亚利、傅兰雅、林乐知、金楷理等，复集同志华蘅芳、李凤苞、王德均、赵元益诸人以研究之。阅数年，书成数百种，于是泰西声光化电、营阵军械各种实学，遂以大明，此为欧西文明输入我国之嚆矢也。

　　总署章京译俄相书光绪癸巳，驻华俄使以其国相所上德宗之书及讨论税则者，交由总理衙门堂官转呈。以原文质直，令章京译而书之，乃始呈进.或询原书，则曰：「杂置书库中矣。」索观所译，乃皆谀颂之辞，绝类章奏，咋舌而询之曰：「俄之文法，似不尔尔。」则曰：「原书言质，岂可使皇上见之耶？」

　　叶清漪论译西书仁和叶瀚，字清漪，以我国所译西书凌杂不合，尝于光绪丁酉春论其弊。其言曰：「自中外通商以来，译事始起，京师有同文馆，江南有制造局，广州有医士所译各书，登州有文会馆所译学堂便用各书，上海益智书会又译印各种图说，总税务司赫德译有《西学启蒙》十六种，傅兰雅译有《格致汇编》、《格致须知》各种.馆译之书，政学为多，制局所译，初以算学、地学、化学、医学为优，兵学、法学皆非专家，不得纲领.书会税司各学馆之书，皆师弟专习，口说明畅，条理秩然，讲学之书，断推善本。然综论其弊，皆未合也。一曰不合师授次第。统观所译各书，大多类编专门，无次第，无层级，无全具文义卷帙，无译印次第章程，一也。一曰不合政学纲要。其总纲则有天然理数测验要法，师授先造通才，后讲专家。我国译书，不明授学次第，余则或祇零种，为报章摘录之作，为教门傅翼之书，读者不能观厥会通，且罔识其门径。政学则以史志为据，法律为纲，条约、章程、案据为具，而尤以格学理法为本。我国尤不达其大本所在，随用逐名，实有名而无用，二也。一曰文义难精。泰西无论政学，有新造之字，有沿古之字，非专门不能通习。又西文切音，可由意拚造，孳乳日多。汉字尚形，不能改造，仅能借用切音，则字多诘屈，阅者生厌。译义则见功各异，心志难齐，此字法之难也。泰西文法，如古词例，不是词法，语有定法，法各不同，皆是创造，不如我国古文、骈文之虚橅砌用，故照常行文法，必至扞格不通，倘仿子史文法，于西文例固相合，又恐初学难解，此文法之难也，三也。一曰书既不纯，读法难定。我国所译，有成法可遵者，有新理琐事可取者，有专门深纯著作前尚有数层功夫，越级而进，万难心解者，取材一书，则嫌不备，合观各书，又病难通，起例发凡，盖甚难焉，四也。坐此四弊，则用少而功费，读之甚难.欲读之而标明大要，以便未读之人，又难之难也。」

　　《清稗类钞》胥役类奴婢类清稗类钞

　　胥役类

　　胥役须点卯

　　胥役，皆在官之人也，大小衙署皆有之，以法定之期，赴署报到候验也。李存义有役谣云：「五更饭罢走画卯。」今衙署中犹有卯期、点卯、卯数等语。

　　州县署有所谓三班六房者，合胥役而言之也。牧令初莅任，于行香、放告、阅狱、巡城诸事外，尚有点卯之具文。点时，于三班六房按照清册点验卯名，然每项大率仅到数人，唱名之时，到者为不到者代应之。

　　崇文门胥役之需索

　　榷税之关，以京师崇文门胥役为最侈且暴，言官屡劾，谕旨屡诫，而积习如故也。商贾行旅，固莫敢或抗矣。凡外官入都，官职愈尊，则需索愈重，大臣展觐，亦从无与较者。干隆时，吴江陆朗夫中丞耀以山东布政使陛见，关吏所索过奢，陆不能与，乃置衣被于外，携一仆前行，曰：「我有身耳，何税为！」既入，从故人借衾褥，事竣，还之而去。

　　崇文门胥役之于过客，遇有食物，羣攫食之。道光时，有何某者，嗜鼻烟，每行，必携精美古壶十数具，皆贮佳品。一日入城，尽为胥所攫，何大愤，因告其友周某。周曰：「此易耳，当为君报之。」因研疥痂末入鼻烟，贮八九壶，伪为过客，入崇文门。役得烟壶，甚喜，复攫之。越十余日，周复入城，见役皆疥，大笑。胥诘之，周从容语前事，胥皆怒，周曰：「疥已入脏，急忏犹可治，不然，烂死矣。」众惧，跪乞其方，誓以后不再索难。周因与药，并属急须忏罪。越数日，疥者皆瘥，自是诘客稍宽矣。

　　左文襄以大拜入觐，入都，进崇文门，行李甚伙。门者留难，索巨贿，始放入。时崇文门监督为某邸，翌晨，文襄入觐，至朝房，见某邸来，将诘之。某邸遽向文襄拱手曰：「公昨入城，何必赏若辈以多金！」再三称谢。文襄不及措词，唯唯而已。

　　林清曾为胥役

　　林清，大兴人，先世居绍兴，父北徙，侨居大兴黄村之宋家庄，充南路巡检司书吏。少无赖，父捶挞之，不克悛。屏处药肆习商，体生疡疽，遂见逐，大困，为宣武佣役，击柝守夜。父卒，充黄村书吏，旋被革，乃往江南充粮道署役，又役于丹阳县署。有口给，能营贿赂，所得即散弃若粪土。及事觉，官绳以法，乃潜逃，寻入天理教。嘉庆癸酉，遂为乱。

　　某夫人吆喝胥役

　　长沙岳麓山之云麓峯，为最高处，岁重九，郡人相率登高。同治某年九日，庄心盦方伯赓良方为善化令，其夫人某氏往游，憇于某观，观中道人设果茗相享。有院生六七人「山下有岳麓书院。」过门外，胥役吆喝，众不服，呵叱之声达于内室。夫人询知之，正色责胥役曰：「奴辈太无知，宁不知汝主人为善化一县人之父母官耶？汝主人是众相公之父，我即是众相公之母，子见母，奚为不可，也值得一吆喝耶？」众无言，相率趋出。一时闻之者，咸服其有权术。

　　胥吏之名称

　　胥吏，公家所用掌理案牍之吏也，各治其房科之事，俗称之曰书办。凡部院衙门之吏，以役分名，有堂吏、门吏、都吏、书吏、知印、火房、狱典之别，统名曰经承。

　　舍人

　　世称常关之书吏曰舍人。

　　号房柬房

　　官署之司投刺、通谒及传达文书之事者，曰号房，一曰柬房，盖类于胥者也。

　　代书须考充

　　代书，州县署有之，当行政、司法混合时代，以代诉讼者书写状纸者也，必考充。牧令初莅任，辄于放告之前考之，先期牌示，某月日招考代书。是日也，官高坐堂皇，应考者静候点名给卷，试以策论或告示，所命题率为清讼息争、奉公守法等语。揭晓所取，八名或六名，给以戳记，盖书状时所钤以为证也。且诉讼者之状纸，无论谁某主稿，必有戳而始为合式，否则官必斥之曰白禀不收，或批曰违式特饬。

　　例吏利

　　陆清献公陇其尝曰：「本朝大弊，只三字，曰例吏利。」郭筠僊侍郎嵩焘曰：「历朝风气，皆名利递嬗，如西汉好利，东汉好名；唐好利，宋好名；元好利，明好名；国朝好利。」又曰：「汉、唐以来，虽号为君主，然权力实不足，不能不有所分寄。故西汉与宰相、外戚共天下，东汉与太监、名士共天下，唐与后妃、藩镇共天下，北宋与奸臣共天下，南宋与外国共天下，元与奸臣、番僧共天下，明与宰相、太监共天下，本朝则与胥吏共天下耳。」

　　各部书吏主案牍

　　各部司官，不习吏事，堂官无论已，一切案牍皆书吏主之。故每办一案，堂官委之司官，司官委之书吏，书吏检阅成案比照律，呈之司官，司官略加润色，呈之堂官，堂官若不驳斥，则此案定矣。然堂官久于其部者，能有几人？即久于其部，而能于此部成案条举历历者，更有几人？下及司官，罔不如是。而祖孙父子世代相传者，惟吏耳。虽有三年退卯之制，而屡更其名，无从稽考也。或退卯而逗留，所更者，非子侄即弟子也。

　　司官欲检一案，每以属书吏，必援例，必检例案。而例案之堆积，高与屋齐，非熟手，末从得一纸。书吏皆世业，窟穴其中，牢不可拔，辄执例以制司官，司官末如之何，乃遂藉以售其奸，而皆得致富。都中有东富西贵之谚，盖若辈多居正阳门东与崇文门外，恒多华宅，司官则居宣武门外者为多也。

　　书吏称司官曰某老爷，司官称书吏曰某先生。至司堂，侍立白事，司官辄起而与言，虽偶怒，亦必不敢开罪于书史，惧掣肘也。

　　户部书吏最盛，有千余之多，吏部、兵部次之。文武补官，必请命于部，书吏因缺之肥瘠以索贿，贿不至，非驳斥，即延阁，故外官得缺，必须到部打点，质言之，即行贿也。至于选缺，则后先之序，有年资限之，书吏则按籍以求索焉。易以他途，所费尤钜。有时为例所缚，不能通融，即亦无如之何。若循年资而得者，亦百不一觏。

　　吏、兵二部书吏之索贿，及于文武补官而止，不及户部之甚也。盖各省款项之核销，户部主之，称阔书办者必首户部。军费报销之出入，辄百数十万，凡核销一案，有往返驳辩至数年之久者，故必预计打点之费，少则数万，多则数十万。掌印主稿之司官，恒听命于书吏，藉以分润，堂官亦间有染指者。他若发饟拨款，亦必假手于书吏，故皆有所沾溉，是以户部书吏之富，可埒王侯。

