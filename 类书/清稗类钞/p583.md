<!-- { "loadSidebar": true } -->
　　刘继庄有讲学之友刘继庄平生讲学之友，严事者曰梁溪顾畇滋、衡山王而农，而尤心服者曰彭躬庵.彭尚平实，而刘之恢张殆有过之。

　　宋荔裳好客宋荔裳廉访琬性倜傥好客，征歌命酒，座无虚席。即向未谋面者，亦许阑入，去来不问，亦不询其姓氏。客游吴越，居西湖十年，偕诸名流觞咏其间，动至经月。

　　吴薗次广交游吴薗次守湖州日，广交游，四方名士过从无虚日。尝与吴梅村、宋荔裳、曹秋岳等集洼樽亭，皆屏去驺从，解衣盘礴，见者目为神仙中人。梅村作诗纪事，有「客比乱山多」之句。陈其年独未与其盛，故其叙《林蕙堂集》，有「独有鄙人，况居旁邑，调弦待奏，情含流水之中；灭刺难前，客在乱山之外」等句。

　　李方山友宋荔裳历城李方山，名日景，尝客南昌，有传宋荔裳已死者，特为诗吊之，与宋初未识也。后至武林，闻宋尚无恙，李喜甚，借马于友人，疾驰相视，且出诗读之，两人因泣下沾襟。已而命酒，狂饮极欢，策马而去，自是遂为友。

　　王文简交邵潜夫通州有布衣邵潜夫者，明万历时，以诗歌名江表。康熙初，年八十余矣，家贫，苦徭役。值王文简公士祯司李扬州，按部抵境，首谒邵。邵居委巷，乃屏舆从，徒步而入。邵曰：「适有酒一斗，能饮乎？」文简欣然为引满，流连移晷始别.有司闻之，立除其役。

　　孙豹人交王文简三原孙豹人，曾于明崇祯甲申闯寇乱时，结里中少年杀贼，失足堕坎中，幸不死。后流寓广陵，学贾，三致千金，已而尽散之。王文简司李扬州，慕豹人名，欲往诣之而恐其不见，乃先贻之以诗曰：「焦获奇人孙豹人，新诗雅健出风尘.王宏不见陶潜迹，端木宁知原宪贫。」遂为莫逆。文简俸满入都，豹人送以诗曰：「欲问忘情老，何名并命禽。」

　　吴贤感王文简而订交王文简公官扬州司理时，一夕，雪甚，漏三下，风籁穴呌窱，街鼓寂然，方于灯下简箧中故书，得吴贤诗，且读且叹，遂泚笔为序。明日，走急足驰二百里寄之。吴感其意，为刺舟入郡城，相见欢甚，因与订交。

　　造访不作宾主礼王文简公官京师时，曾居保安封街。邵青门亦寓焉，与文简衡宇相对，施愚山所居相去数十武，陆冰修仅隔一墙。数人者，偶一相思，率尔造访，都不作宾主礼.某岁，寓稍远，隔日辄相见，恒于月夜偕扣文简门，坐梧树下，茗椀香炉，清谈达曙。愚山《赠行》诗有云「踏月夜敲门，贻诗朝满扇」是也。

　　丁野鹤入都访友丁野鹤在京都充内廷教习时，尝于米市筑室，与王觉斯、傅掌雷、薛行屋、张坦公诸人赋诗其中，王敬斋为题其室曰陆舫。后官椒邱广文，忽念京师旧游，策驴冒风雪，日驰三四百里，至华严寺陆舫中，召诸贵游、山人、琴师、剑客，杂坐酣饮，笑谑怒骂，笔墨淋漓，兴尽策驴而返。

　　梁仲木交孙宇台宛平梁仲木，名以楠，某年至武林，一见孙宇台，便披衿契，与之为友。谓人曰：「若孙子者，所谓云中白鹤，邴根矩、刘士光之俦也。」

　　王丹麓广交游钱塘王丹麓，名晫，广交游，遇好友，谭论移日，至信宿不厌。非其人，不得阑入，偶遇之他所，亦不妄交一言。乡里宵人故多憾之，至欲相倾构，则察几豫应，不明其所以然，然卒亦不能为害也。

　　闵伯宗交友祥符闵伯宗大令派鲁，性简默，其交友也，意致萧远，殊不大快人意。然久与居处，辄觉欣然如饮醇醪。

　　诸骏男念友伤怀诸骏男尝过广陵，叹曰：「小有之风流顿尽，于一之宿草久衰，柴丈遯迹于白门，梅岑栖踪于远郭，故人云驰雨散，念此能不伤怀！」

　　陈纬云追念邹董宜兴陈纬云，名维岳，其年弟也。尝云：「邹、董相继零落，兰陵旧，游酒旗歌板之故地，阑风长雨，不可复寻，言之凄然，不待过黄公酒垆而始恸哭也。」

　　石哈生为宋释之知己富平宋释之尝客靖逆侯将军张勇幕，勇平定三藩，多出释之策。一日，语勇曰：「予平生少知己。」勇曰：「如予者，不足为知己耶？」释之曰：「予与将军一言偶合，非知己也。所称知己者，独石哈生而已。」及归西安，每访哈生于其家，必携酒自后户入。既相见，偕至僻地趺坐，而饮酒剧谈，谈罢大笑，笑罢复大哭，兴尽，弃其饮器而散。又尝于将军幕中大会宾客，设席虚左，或问之，曰：「此待吾友人石哈生也。」俄而哈生草冠草履，披褐衣，昂然而入，揖众，直踞其席。释之旁侍，执壶倾酒甚恭。哈生亦不少逊，持杯豪饮，旁若无人。众大惊骇，卒莫测其为何许人。释之，一作石芝。哈生，一作哈兴.四明有四友康熙时，镇海谢绪章北溟、慈溪郑性南溪、鄞县万承勋西郭、李暾东门，号称四友，各以诗鸣，尝合刻《四明四友诗集》。

　　萧山有四友萧山包饮和著述自豪，出处不苟，尝与同邑崇儒里沈七禹锡、城南蔡五十一仲光、城东里毛奇龄为四友。

　　陈绎思交和本初陈确，字绎思，江宁人，从父官湘乡，遂家焉。为人尚大节，不治生，工诗字，所居为茅庐，书数卷、竹数竿而已。长沙之能文者皆豪之，与往来，然特与北人和本初友善。本初者，乃绎思里人彭警庵之妹壻也。其父甲武举官守备，而本初事文艺，隶善化庠，名籍甚。胸无城府，人有过，面争之，扶人于危，口不市德。产于南，而慷慨悲歌，尚有燕赵风也。

　　王山史交李天生王山史与富平李天生检讨因笃初未相识，一日，邂逅于长安茶肆，隔席遥接，各以意拟名姓。及询之，皆不谬，遂相与定交。

　　李文定兄事李天生李天生为三相国所荐，至京师，名重一时.合肥武英殿大学士文定公天馥以同姓年长兄事之，天生居之不疑。

　　朱人远交四方奇士会稽朱人远茂才迩迈尝以事至京师，名公巨卿尝延之东阁，以观四方奇士，人远因得徧交之。相与唱和者，为王西樵与其弟文简公，及宋荔裳、朱竹垞、屈翁山、郑禹梅、陈迦陵，皆当世文学大家也。

　　徐虹亭朱竹垞定交辇下吴江徐虹亭、秀水朱竹垞均少负才名，定交辇下。后同被征，同入史馆，相宅同居。虹亭就征日，属友绘《枫江渔父图》，竹垞题诗，有「惊起沙鸥定相笑，黑头未称作渔翁」之句。又填《摸鱼子》词，前调云：「怕白水捞虾，红阑鬬鸭，与尔便无分。」后调云：「料八测塘边，三高祠里，让我醉眠稳。」既而竹垞谪官，虹亭亦言归，所居虽壤判江浙，然邮签百里而近，朝挂席而夕抵其庐，一舸往还，互商旧业.白头二老，隐系东南文献之传，后生望见者，咸以神仙目之。徐、朱本婣戚，虹亭七十时，竹垞往祝，因命工为《二老垂纶图》。

　　周青士好客周青士家嘉兴之梅里，以卖米为业，自晨至午居市肆，过午辄闭肆，登小楼读书。工诗，好客，与朱彝尊、李良年、锺渊映比邻相善，诗酒往来无虚日。晚游京师，至宿迁，堕水死。

　　储同人有友十二人储欣，字同人，年未二十，好学，尝约里中才俊集于一堂，切劘经义，里中称之曰「八俊」，既而广之为十二人，皆友也。约曰：「非圣贤之书勿视，非其行勿繇，不幸有过，必面责，改然后止。」又约曰：「文之课，月有三。合而课者一，为书之艺七。离而课者二，书之艺五，论、表、判、策暨诗赋、古文词诸体胥一。」后如约行之，寒暖不稍辍者凡七八年。盖尝约周础芹、周天绥、叶培生、吴仲文暨羣从君宜、井陉、清源为八士课也，又益以许子廷、周亚卿、周亮生、徐叔远而为十二人。

　　成容若与顾梁汾交契成容若风雅好友，座客常满，与无锡顾梁汾舍人贞观尤契，旬日不见则不欢.梁汾诣容若，恒登楼去梯，不令去，一谈辄数日夕。

　　姜西溟哭成容若诗成容若卒，姜西溟哭以诗云：「禁方亲赐与，天语更缠绵.」又云：「俄闻中使告，惨淡素帷前。」自注：「次日老羌款关报至，诏使哭告灵前。」

　　郑芷畦广交游郑元庆，字芷畦，归安人，覃思著述，期有用于世，而广交游，毛大可、朱竹垞、胡东樵、张朴村诸名人并折行辈与之交。

　　芷畦自名所居之地曰小谷口，其著书之室曰鱼计亭。亭前种花垒石，后有方池一泓，大旱不涸。友朋过从，征文考献，与人应答，终日忘罢.康熙戊寅京都名人大会康熙戊寅夏，京都名人大会，合写《芷僊书屋图》作画三十人：王原祁，宋骏业，禹之鼎，顾士奇，张振岳，杨晋，顾昉，沈坚，黄鼎，刘石龄，郑淮，马是行，孔衍栻，杨豹，方孝维，马昂，于炎，周兹，许容，姚匡，冯纕，顾芷，王永，李坚，邓煐，黄卫，钱石含，翁嵩年，唐岱；而始写树石，末复补远山一角者，石谷子王翚也。吟诗六十人，皆余思祖为之书：姚奎，袁启旭，费厚藩，黄元治，胡介祉，汪灏，宫鸿历，李时龙，胡赓昌，钱维夏，江宏文，王弈清，刘允升，朱襄，汪若，顾嗣协，翁必选，钱汝翼，钱元昉，孙致弥，蒋仁锡，冯历，王源，王泽宏，周彝，朱时凤，许志进，蔡仍玉，朱镐，顾彩，吴麐，顾瑶光，庞垲，姜宸英，王盛益，蒋畴锡，金璧，王时鸿，周清源，马几先，孙鋐，叶藩，陈于王，沈用济，吴世标，孔尚任，曹日（日英），金肇昌，张霍，金德纯，吴涟，宏焞，阿文昭，博尔都，占拙斋，珠兼山，端释，等承，慈视也；尚有孔毓圻之题识，则陈奕禧所书。

　　金启与刘绍锜善金启，字奕山，会稽人，尝居三原，放于酒，独与三原刘绍锜善。绍锜虽不胜杯杓，而精于诗，启喜从之游，绍锜辄为具饮。启独酌，绍锜操笔其旁，为诗以酬，且键户，他人不得预也。

　　岳襄勤交怡亲王岳襄勤公锺琪居京师，怡贤亲王与之纳交。一日，岳以忌之者多，不克保身为忧.王遂于奏对之暇代为陈之，岳不知也。世宗曰：「既如是，可令其改入旗籍，当无敢有撼之者。然汝私往商之，勿云朕意。」王既至，与岳久谈，终不言而去。世宗问之，王曰：「观锺琪意，似不愿也。」世宗曰：「若尔，则勿庸。」然岳始终不知也。襄勤，号蓉湖，成都人，尝拜抚远大将军，终四川提督，绘像南书房，加太子少保、兵部尚书，封威信公。

　　马秋玉佩兮好客祁门马秋玉刺史曰管，与弟佩兮上舍曰璐同居，皆好客。举宏博，皆不就。乾隆癸巳，以开四库全书馆，进书七百七十六种.有园曰小玲珑山馆，全谢山祖望、符幼鲁曾、厉樊榭鹗、金寿门农、陶篁村元藻、陈楞山撰诸名士悉主其家。

