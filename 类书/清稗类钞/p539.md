<!-- { "loadSidebar": true } -->
　　安麓村为明珠鬻盐国初有收藏家安麓村，名岐字仪周者，本相国明珠家仆也。查初白以康熙丙寅馆于明邸，揆恺功兄弟皆从之游，时麓村尚给事书斋，躬执酒埽之役。初白后入翰苑，直南书房，数年，乞假南归，而麓村已为明鬻盐于淮南，声势赫奕，督抚监司莫不与抗宾主礼矣。丁亥，圣祖南巡，初白与弟查浦侍读嗣瑮迎銮淮上，道出广陵，麓村闻其至，谒见于舟中，执礼甚恭谨。初白不为稍下，亦不命坐，但曰：「汝今发迹甚好，惟当小心贸易，勿在地方生事，为汝主人累而已。」麓村唯唯而退，初白仅起立颔首，亦不出送，而查浦则已潜遣人持眷弟刺往拜矣。故麓村馈初白仅三百金，而查浦则倍之，盖衔其倨也。

　　然麓村实恭慎守法，且以好士称.江淮间文士之贫而不遇者，多依以为生，麓村始终礼遇之，不稍懈也。时盐法沿自明季，麓村为商，以明之势，多所更张，无掣肘者，积弊为之一袪，民困得少苏，则其于淮盐亦非无功者。广陵新城内安家巷安公店，其故宅也。

　　甘泉李滨石习贾甘泉李滨石孝廉锺泗少孤，从黄大令洙读四子书，黄以其聪颖，甚爱之。忽弃而习贾.一日，以误碎肆中玻璃，为主者所责，滨石大哭。黄适过之，曰：「所碎之器，我偿汝值。主者逊谢.乃携滨石归，谓其母曰：「此子能读，不能贾而使之贾，何哉？」母曰：「家贫不能供修脯。」黄曰：「第从我读，何修脯为？」其后学大成。

　　杨舜华设肆于兴化兴化巨富，首摧舜华杨氏。杨，句容籍。康熙朝，其高祖某迁兴，无长物，寄居族姓家谋生。初贩豆腐、豆干等货，设摊于北城外某南货店门首。性俭约，积钱百文或数百文皆储蓄于南货店，岁终无所问，阅数岁，皆如是。适是店以亏累歇业，遂邀入与语曰：「汝所储蓄，除利不计外，已达千金。汝虽不急于索偿，然及今不给算，复俟何时？店中货物用具，一切算给汝，汝为本店之主人可也。」某由是营南货业.时乾隆甲子，至舜华已数传矣。舜华藉先业，仅中人产，阅数年，几不能自立。至粤寇乱时，江西之纸张、桐油各庄恐被蹂躏，悉先期豫约以贱值存万顺号。后路梗，附近邻邑皆缺货，价因以涨，利市逾三倍。舜华由是起家，累赀数十万.舜华性沉静，不苟言笑，终日默坐，肆中之同事一举一动，均了了于心。初不出口，年事毕，即悬牌于肆，或存或去，无一不当者。然宅心仁厚，每岁慈善费且不下千余金也。

　　周子固贾于通州贵筑周霁楼宰如皋，遂家焉。有女公子不笄而弁，出与士大夫修相见礼.本名贞，如木曰桢，字子固。长于综核，出纳胥听之。创建通州栟茶场掘港诸质库，宾从奉令维谨。厥兄子迪方伯开藩闽峤，既归，子固寻殁，治丧如品官仪.以一文钱二百钱商于南昌南昌有布肆，号一文钱.闻其创始之主贫甚，惟余钱一文，乃以购面糊，拾破纸鸡毛于市，笵土为儿童所玩之鸡狗等售之。久之，积钱渐多，乃渐作小本经纪.勤苦贮蓄，遂设布肆，以资财雄于会城矣。又传有某商者，经营折阅，岁除，仅余钱二百，而债主毕集，走丛冢间，欲自缢.见先有人在，知为与己同病者，急救之，相与慰劳。其人问商所苦，商告之故，其人笑曰：「异哉！有钱二百而犹觅死邪？」商告以无事可为，其人又笑曰：「子视世间若无事可为，此子之所以困也。二百文犹在囊乎？请以畀我，我为子经营，子但坐享其成可也。」又谓商：「请少待，吾为子贩货来。」乃持钱去。须臾，其人至，携酒一瓯，豚肉一方，小儿玩具数十事，拉商同至一古庙中，两人席地饮瞰。天明，商寤，其人可先起，授以昨所购小儿玩具曰：「今月新年，士女相率嬉游.汝持此向市上售之，遇大人来购者，廉之；其携有小儿牵衣索市者，昂之。」商如言，获利倍蓰，喜甚，返见某曰：「子策善哉！明日请再贩小儿玩具售之。」其人大笑曰：「此子之所以折阅也。昨尚岁暮，市中玩具价较廉，故贩卖之，可以获利。今已新岁，市中玩具价亦涨矣，吾侪成本无多，利货速售，方足以资周转，非若多财善贾者流，可居奇货以待善价也。」

　　周舆则贾于吴越钱塘周舆则，名轼.性聪敏，小时了了，读书辄数行下。以长兄舆载为师，舆载爱之，尝语人曰：「吾家千里驹也。」舆则闻之，夷然不屑，曰：「大丈夫贵行其志耳！何事寻章句作蠹鱼为？」会其父疾，中夜起，叹曰：「谁承吾业者？」舆则蹶然应曰：「儿请当之。」时十四岁，遂至苏，治产居积.初婚七日，即茧足走沿山，辗转吴越间.算缗精敏，狙侩不能欺。

　　杭州有朱养心药室明天启时，余姚朱养心布衣志仁以医游杭，外科所用膏药至有灵验，铜绿膏、鸡眼膏为尤着。因倚胥山以构庐，设药室放大井巷曰日生堂，即栖眷于中。其后子孙蕃衍，虽有以仕宦商贾外出者，晚岁归老，无不返其故宅，聚族而居，历三百余年之久，且自天启至光绪，未尝析爨，实为海内所仅见。威豊庚辛间，粤寇扰浙，药室毁焉。乱平，砚臣提举大勋规复之，且令族姓仍居于内。营业之事，则各房输日经理，无或紊也。

　　塘栖姚致和堂痧丸仁和有塘栖镇，其居民姚氏，自明即设致和堂以卖痧丸，堂额为董香光书。盖其先世得丸方，能治痧，累代制以施人，国初犹然。其后力不能继，乃始取值，而塘栖姚致和堂痧丸遂名闻天下，南至闽、粤，北至燕、赵，无不购之。业益盛，举族蒙利。乃规定章程，族人之婚嫁者，死丧者，孤寡失养者，皆有助。子弟能读书，自入学至成举人成进士，皆有赠。祖宗施药不取值，而子孙食其利，逾数百年而未已也。

　　钱塘毛叔成学贾毛叔成，名应镐，钱塘人。年十三而孤，其母张氏乃携五百金，挈之以依宗长者学为贾.宗长者待叔成严，诃怒扑责随所加，受之无怨言。数年，学成将去，母欲言向所携者，叔成曰：「宗长者供我母子衣食，又婚我训我，使知贾，是终身业我者也，遗金可复道耶？」即拜谢宗长者而去。

　　杭堇浦设荒货肆于杭杭堇浦检讨世骏以言事罢官。高宗南巡至杭州，杭迎銮，玉音垂询里居何以自给，杭叩头，以设荒货肆对。上问荒货云何，杭以收买破铜烂铁对。即日御笔书「买卖破铜烂铁」六字以赐之。

　　嘉兴周筜谷卖米嘉兴周筜谷布衣窦， 贾而儒者也。 丁时乱， 弃举子业， 受廛卖米。 有括故家遗书鬻于市者， 买得一船， 每日中交易， 筐筥斗斛权衡堆满肆， 读之糠（禾乞）中。

　　郑翁以烟叶致富郑翁，鄞人也。幼失怙恃，孤苦零丁，行乞至余姚。姚多木棉，棉熟时，主人雇贫家儿收花，郑亦与是役，藉以餬口。棉田之左为市街，有烟肆焉。肆主为老者，常手烟管临街坐，见收花之诸贫儿多有以其花易糖果者，惟一儿则采花盈筐即交主人，未尝染诸儿恶习。肆主见之久，心嘉之，询其里姓，曰：「汝愿为吾肆佣乎？」曰：「吾一窭人子，有噉饭处足矣，佣云乎哉？」肆主喜，即招之入肆。

　　郑操作无懈，暇时常就主翁习书数及簿记法，主嘉其勤，亦乐教之。郑质敏，未岁，即能代主司会计。主媪喜其勤信，欲壻之，谓主翁曰：「吾等衰年，仅有一女，宜赘二壻以养老。郑某少年勤信，必非终贫者，可妻也。」翁善之，以语郑，郑不敢辞，翁媪皆喜，即择日成礼，赘郑。女亦善治生，翁媪以年老，肆中事均委郑夫妇.郑多心计，尝运烟叶泛舟至某处，同业约迟日上山，使种烟家久待，得因以减价，违者罚演戏置酒。约定，众烟客多为牧猪奴戏。郑夙不习此，在舟中无事，乃独行入山。人以烟商久未开市，见有一客来，皆欢迎之，咸问市情。郑对以近来销行不畅，烟客多停业，予以旧业，故勉为一行也。种烟者闻讯，争以烟叶与郑，大减其值，收之。及交易券定，诸客上山，则烟叶已尽为郑有。不得已，向郑转购，责郑违约，郑以此时利市三倍。归家后，即演剧置酒，延请同业以如约.由是业日益兴，不数年，积资巨万矣。

　　泉州有九如当福建水师提督李润堂廷钰既致仕，遂侨居泉州。年七十五岁，犹有九妾，生子十八人，女二十三人。九妾各出私蓄二千金，于泉郡东门内合设一当，名九如。各妾每月轮值管理一月，余及闰月所得子钱，则充当中公用。故其让利常至九月，盖逐月争期多当也。其名九如者，亦取《左传》如夫人之义耳。

　　何心安为小贩于闽台州何心安，咸、同间人。综理缜密，有亿中才。商于闽，至延平界，乘舟东下，欲趋福州。夜泊小村，盗忽至，舟人慑伏，何屏息舱中。盗搜括行李货物既尽，叱何起，搜其身，得小荷囊，亦攫去。盗既远，何检视舟中，惟布被一，及外衣夹袋内小钱十余而已。坐不寐，天明，至延平，舍舟登岸，投逆旅。

　　是夕为除夕，旅客皆沽酒市肉，相约谋醉。何展衾欲睡，忽闻邻房有悲泣声，咽而凄，思其人殆亦流寓异乡，感岁序而自悲沦落者。倾听良久。忽动相怜之念，因叩门请见。则其人为范幼铭，徽人，亦舟行遇盗，昨夕来此者。范转询何，何亦自述所遭，二人患难相同，遂有亲昵意。何问范何计，范曰：「吾此地绝无故人，今囊中仅余一金，此金尽者，即吾生之末日至矣。」何曰：「君勿作拙计，吾此地岂无故人，然当此岁除，人方储甘旨，拥妻孥，团聚为卒岁计。吾以难人投之，不斥为不祥，即谢不见耳。」范曰：「然则奈何？」何曰：「吾固不求人，亦不便遭难事久萦吾心，乱我计划。吾适自念，身中仅有十余钱，欲即于此钱中辟一生路，思之未得，故且少逸。若君尚余一金者，事尽可为，何必自困。」范以与何同在难中，故接谈之间，即吐胸臆。今闻其言，颇疑何，非大言欺人者，即欲攫此金，故作谰语耳。然观其色至诚恳，又非妄言者，乃不疑，请毕其说.何曰：「君且移居吾室，君居守，吾出，将罗物事。若困倦者，请即安卧，恐今夕尚不得眠，明日出门易倦也。」范诺之，至何室，出金授何，拥衾而卧矣。

