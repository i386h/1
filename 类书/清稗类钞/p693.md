<!-- { "loadSidebar": true } -->
　　徽戏情节，凡所注重者在历史，而惜非真历史也。其原本全出于《列国演义》、《三国演义》、《水浒传》、《西游记》、《封神演义》诸书，加以明季仕宦阉珰之遗闻， 「 《玉堂春》、《四进士》、《雪杯缘》、《审刺》、《打嵩》、《法门寺》等。」 国初京师四方之巨狱， 「 《马四远》、《送盒子》、《杀皮》、《十二红》、《南通州》等。」 再以《缀白裘》中之昆戏，稍事变通，亦成今剧，意在以往事动人兴感。而事苦不真，且编戏者又非通人，故唱工虽佳，而能入情者绝少，转不如秦腔各剧，注意家庭，猥琐之中，却有令观者入神之妙　盖皮黄偏重忠孝二义，秦腔则推而广之，如《芦花计》以教人之为继母者，《打柴训弟》以教人之为兄者，《杀庙》以教人之为仆者，《对影悲》以教人之为嫡妻者，《双冠诰》以教人之为妾者，《算粮登殿》以教人之为妇翁者，《三疑计》以教人之为师者，他如《八义图》则重在友，《六月雪》 「 即《斩窦娥》」 　则重在姑，《狮子楼》则重在邻， 「 较《水浒传》增出邻人吊丧伴宿一层，事近不情，然颇足长人敦里睦邻之念。」 《小磨房》 「 即《十八扯》，本梆子戏。」 则重在小姑叔，凡伦常交际之地，有可戒可风者，皆编入戏文，以资观感。初仅行于太行以西，为乡人谣唱，故其俗视关东稍近敦厚，亦未始非先辈提倡兴感之功。若与徽戏沟而通之，亦未尝无益于薄俗也。

　　做工

　　做工之能事，无穷尽，如唱《盗宗卷》必忠直，但饰为痴，则谬矣。唱《空城计》必闲雅，若露为诈，则远矣。为《天雷报》之老父者，必如乡愚，方为合格。为《白虎帐》之元帅者，必力持镇定，乃近人情。非然者，不厌则疏，过犹不及。曩时名伶，必经数十年之揣摩阅历，始能现身示人，惟妙惟肖。观于《壮悔集》中之马伶，欲扮严嵩，必鬻身于权奸之门，窥探三年而后得。《阅微草堂笔记》中之某伶，欲充妇人，必先自忘为男子，贞淫喜怒，先拟境于心，然后登场自合，其难其慎，概可知矣。

　　台步台容

　　于做派、白口之外，更进而求其次者，曰台步，曰台容　台步之考究，以昆班为最，京班则不甚注意，然恒为演剧之补助品，不可漠然忽之也。台步之施设，亦因戏而异，袍带戏宜端重庄严，文巾戏宜从容闲雅，而靠把戏若《九更天》、《阳平关》等，更宜于匆促之中，求其稳重，务必丝丝入扣，不可躁急失检，以致紊乱.至于台容，演剧者类多淡漠置之，譬之演剧者为二十岁，则无论其挂黑须，挂白须，戏中人为五十岁，为八九十岁，自观剧者视之，但见其为二十岁人，此不知化装之故也。 「 日本人演剧，以一人于一剧中扮数人，而各异其貌，即谛视之，亦不能辨。」 且多喜涂脂施粉，即七八十岁人，亦颜色娇嫩，殊不可解，是非研究化装，不足去其病。近见评剧者，每谓天生一副老旦面目。夫老旦面旦，天生固足以豪矣，而其它诸角色，固不能专恃天生，必以化装之美恶为台容之美恶也。

　　戏必有技

　　戏之难，非仅做工，尤必有技而后能胜其任。武技 「 俗谓之把子。」 无论，即以文戏言之，其能事在衣装一方面者，则如《黄鹤楼》之冠， 「 皇叔应以首上冠掷丈许，落于拉场人手。」 《李陵碑》之甲， 「 不能见解脱痕，且须合板。」 《琼林宴》之履， 「 生一出台，便须以足掷履，以首承之，不得用手扶助，自然安置顶上方合。」 《乌龙院》之靴。 「 宋江应于旦膝上左右旋其靴尖，与指相和，必相左以速而善变其方位为能。」 其能事在用物一方面者，则如《九更天》之刀， 「 时刻促而准。」 《战蒲关》之剑， 「 旦炷第三香时，生立旦后，剑自落手。」 《杨妃醉酒》之爵， 「 衔而折腰。」 《采花赶府》之花， 「 招手而出，近戏法。」 《虹霓关》丫鬟之盘， 「 以两指旋转之，飞走而衔其杯，走定盘正置杯甚速，皆须应节，甚难.」 《打连箱》稚妓之鞭与扇， 「 式甚多，皆非久练不能。」 其技皆应弦按节，炫异惊奇，非夙能者，苟易人为之，断不能灵敏新奇也。

　　扮戏

　　伶人扮戏时之苦，不可言喻。湿帕幕首，由眉际上矗为鬓，挟眉俱起，故成掉梢，凛然有豪杰气。初试紧束，如孙悟空之经紧箍咒，颇不能堪，久乃由勉即安，不至岑岑如戴山矣。花旦上装，两颊匀脂甚厚，以视北地胭脂，不止倍蓰。若觌面相看，色如深醉，颇不适目。惟登场之后，远近皆宜，卓文君颊际芙蓉，望而可见。戏衣缎绣，皆极粗糙，而彩色特艳，与面色相配，均与常人不同。若衣之以行通衢，虽在剧场以为美观，亦将骇而却走。盖宜于灯光远视，非真颜色动人也，此亦光学审美学之别科也。

　　打筋斗

　　打筋斗，颠覆旋转其身以为戏也。筋斗亦作金斗、觔斗、跟头，盖以头委地而翻斗跳过，且四面旋转如球也。

　　排场

　　戏中排场，亦曰过场，穿插停匀，指示显露，如报名唱引，暗上虚下，绕场上下， 「 《寄子》中之乱兵。」 走场缓唱， 「 《黄金台》之头一场。」 又如马僮备马， 「 《伐子都》。」 摆对相迎， 「 《黄鹤楼》。」 以及雷雨绕场， 「 《天雷报》。」 兵卒绕场， 「 《收关胜》。」 云水绕场， 「 《大赐福》、《金山寺》、《泗州城》等。」 与一切大小起霸， 「 《长坂坡》之四将递出，为大起霸；《四杰村》之英雄改扮，为小起霸。」 长短吹牌 「 饮酒时唱《举杯庆东风》之类。」 等。皆人人所知，习成定式者也。

　　切末

　　切末，点缀景物之谓也。《桃花扇》之十六万金，为最耗财力。昆曲尚切末，徽班规模甚狭，取足应用而已。曩时天津有班曰太庆恒，最以切末著称，如《金山寺》中之水法，以泰西机力转动之水晶管，置玻璃巨箧中，设于法海座下，流湍奔驭，环往不休，水族鳞鳞，此出彼入，颇极一时之盛。又演《大香山》一剧，诸天罗汉，貌皆饰金，面具衣装，人殊队异。而戏中三皇姑之千手千眼，各嵌以灯，金童玉女之膜坐莲台，悉能自转，新奇诡丽，至足悦观.惟班中唱做无人，未久即废.京师切末，大率不外龙虎羊犬、奎星土地、鬼面佛面及桥亭云树数事而止，其它则《长生殿》有鹊，《战宛城》有兔，惜亦不尽有。惟内廷演剧，此类孔多，出鬼入神，备六殿诸天之胜。

　　上海自新剧旣兴，以西法布景，绘形于幕，自视旧制为优。然画背景者，必用油画法，此派传自西方，故所绘景物，亦多为西洋式。厅堂桌椅无论矣，乃至古树矮屋，小桥曲径，其形色姿态，亦异中土，而戏中人乃峨冠博带作汉人古装，岂非大不相称耶？

　　京剧以声歌代语言，以姿势表动作，故精神上之能究极缜密，而物质上之布置转多忽略不备。扬鞭则为骑，累桌则为山，出宅入户，但举足作踰限之势，开门掩扉，但凭手为挽环之状，纱帽裹门旗，则为人头，饰以伪须，则为马首，委衣于地，是为尸身，俯首翻入，是为坠井。乃至数丈之地，举足则为宅内外，绕行一周，即是若干里。凡此，皆神到意会，无须责其形似者。自有舞台，乃多用布景，器具必真，于是扞格附会，反鲱支离.如上床安寝，何以未卸裙履？未入房户，何以能见联屏？乘车者既有真车矣，骑马者何以无真马？交战时，巾背景一幅山林，而相打者乃转来转去，追逐半日，不离寻丈之地，此皆不可通者也。

　　行头

　　戏具谓之行头，分衣、盔、杂、把四箱。衣箱、盔箱均有文扮、武扮、女扮之分，杂箱中皆用物，把箱中则銮仪兵器，此为江湖行头.昔时排一新本，必以多金特制之。如淮商排《桃花扇》一剧，费至十六万金之多，可谓侈矣。自入本朝，人尽髠头，衣皆袍褂，剧演古事，略存汉官威仪，二百余年以来，大端未易，而踵事增华之处，则无时无之，以较古代衣冠，当亦有不觚之叹.洎光绪初年，虽尚华丽，然斟酌于其人其事，相沿有定，某戏应着某式，某角应服某色，某场应易某制，固皆井井有条，不稍紊乱.及癸巳玉成班由沪入京，袍笏冠带，无不穷极奢丽，都人覩之而善，后遂互相效仿，不复讲旧时规制。庚子以后，益亡等矣。其最触目者，女伶贴界，彩绣分披，终场屡易，且姑毋论，即如黄天霸之罗巾，珠缨遍耀，武二郎之板带，金绣齐辉，黄官副戎，武为戍犯，其必不相称，属想可知。然武剧皆少年英雄，尚可不必呆讲，至若白须丞相，粉鼻朝官，袍皆数寸之缘，边皆绯红之饰，神游目想，在古必无.而且戏场化装，贵在神肖，故昔时《拾玉镯》之旦必荆布，《小上坟》之贴必缟衣，今则任意增妍，有被罗绮而披彩色者矣。甚且冠帔不悦目，则悉易衫裙，巾幅不动人，则乱攒珠玉，尚文太过.至新戏出，而又全从时式，一切以质矫之，虽演《红楼梦》之尤三姐，书中明标红袄绿裤，亦改从时尚雅素一流。过与不及，其失也均，固咸失戏之本意矣，必求似其人，斯为无负。十六万金之装饰，若非专就其人特制，亦安用是多金为哉！

　　化装之名称

　　化装之颜色，总名彩色。老生以胭脂粉和两颊曰上彩，花脸开脸曰钩脸，花旦装跷曰踹跷.剧中去冠时露出之竖发曰水发，妖怪或神将及头陀披发之发曰蓬头，发之绕成一结，如《褚彪》，《（虫八）蜡庙》等戏，脱帽时露出者曰发纠.须之总名曰口面。老生之三绺长须，黑者曰黑三，白者曰白三，花者曰彩三。花面之长须，白者曰白，满黑者曰黑满.须之左右较长，中间略短，演剧时可左右抓开者，红曰红抓，黑曰黑抓，耳上之毛曰鬓毛。须上虬结成团者曰虬髯四喜。小丑短须向上者曰一簇，小丑之三绺短须曰丑三，须之下颌用鬃丝吊挂短髭者曰吊达.短髭之作一字形者，黑者曰黑一字，白者曰白一字，花者曰彩一字。

　　前场

　　在戏台拉前场，非易事也。场面节奏，须全熟于胸，方无临事周章之失。将跪则需垫，将坐则移椅，稍不应节，殴詈偕来，故非斵轮老手，不易称职。所尤难者，为放焰火。焰火者，以纸煤引火，夹于指间，手撮松香屑盈握，冲火而出，俾到地仍燃，其焰之浓淡长短急徐，须与戏相配。如火烧《木哥寨》一出，用焰火最多，此起彼颠，前仆后继，或绕场连炽，或当胸忽燃，或迅如流星之光，或断如磷火之焰，最难在收场之际，其人俯躬以入，火即从其僻处倒掷而出，光如匹炼，作拋物线，到地熊熊，并发火焰而止。能此者，阖座之人无不鼓掌称善。

