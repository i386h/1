<!-- { "loadSidebar": true } -->
　　洪莹默写殿试策嘉庆己巳殿试后两月，给事中花杰诬劾戴文端公营私舞弊各款，并连状元洪莹，谓与戴衢亨交结情密，故援引为一甲一名。仁宗特派满洲军机章京传洪由福园门带至上书房，命二阿哥监看。令其默写试策，核与原卷相符，上称为真才实学，并以洪横被诋诬，赏纱二件，以示奖异。花所劾文端他事，经诸大臣会讯，均子虚，交部议罪。

　　殿试之臣对臣闻凡殿试策，起必曰臣对臣闻，止必曰臣谨对。某科，有富家子应乡会试，倩人捉刀，遂魁两榜。殿试日，策题既下，侍卫露刃立阶下，毛发森竖，不敢复萌故态.搜寻腹笥，一无所有，日晡犹未成一字，不得已，乃援笔书其上曰：「臣对臣闻，知之为知之，不知为不知，是知也。臣不知，臣不敢妄对，臣谨对。」

　　苏人殿试多鼎甲嘉庆以前，鼎甲之盛，莫盛于苏州府，而状元较榜眼、探花为尤多。以状元言之，顺治戊戌为常熟孙承恩，己亥为昆山徐元文；康熙丁未为吴县缪彤，癸丑为长洲韩菼，丙辰为长洲彭定求，己未为常熟归允肃，乙丑为长洲陆肯堂，甲辰为常熟汪绎，壬辰为长洲王世琛，乙未为昆山徐陶璋，戊戌为常熟汪应铨；雍正丁未为长洲彭启丰；乾隆丙戌为吴县张书勋，己丑为元和陈初哲，辛丑为长洲钱棨，庚戌为吴县石韫玉，癸丑为吴县潘世恩；嘉庆壬戌为元和吴廷琛，戊辰为吴县吴信中；道光壬辰为吴县吴锺骏.以榜眼言之，康熙丁丑为常熟严虞惇，乙未为吴县缪曰藻；嘉庆乙丑为长洲徐颋，辛未为吴县王毓吴。以探花言之，顺治乙未为长洲秦鉽，己亥为昆山叶方蔼；康熙庚戌为昆山徐干学，癸丑为昆山徐秉义，丙辰为常熟翁叔元，壬戌为长洲彭宁求，壬辰为吴江徐葆光；乾隆乙卯为吴县潘世璜；嘉庆辛未为吴县吴廷珍。

　　陈继昌力疾应殿试桂林陈莲史方伯继昌殿试时，力疾对策，仅得完卷。阅卷大臣初拟第二，歙曹文正公振镛谓本朝百余年来，三元祇一人，无以彰文明之化，改置首列，遂以三元及第。其座师刊「桂林一枝石」章赠之。

　　殿试不宜专重字体咸丰辛亥，御史王茂荫奏称「殿试朝考务重文义.嗣后请读卷阅卷大臣，不论字体工拙，专取学识过人之卷进呈钦定，批明刊发，使天下晓然于朝廷所重在文不在字」云云。礼部驳之。

　　崇文山殿试第一崇绮得殿撰，当殿试未唱名时，上亲揭试卷，见其名，以旧例，旗人不列鼎甲，然又难复改，因将鼎甲三名复入筒中，三入，皆崇也，因不改。崇，字文山，三等承恩公，蒙古人。

　　翁曾源殿试第一同治癸亥，状元翁曾源为常熟相国文端公心存长孙，皖抚文勤公同书子，以监生赐举人贡士。应廷试，胪唱遂第一。盖其时文勤方以剿寇失机论大辟，系请室，文端再起入阁，以子罪不测，居恒辄戚戚，故孝贞、孝钦两后特沛殊恩，以慰其心也。曾源擢第后，即称心疾归里，不复出，二十余年而卒。

　　或曰：曾源仪貌秀美，入翰林，未久，即有旨召见。入对，则孝钦后独坐便殿，谢恩毕，跽案侧，温旨问其学业及文端近状甚悉。忽曰：「李义山诗，有「身无彩凤双飞翼，心有灵犀一点通」句，予嫌其未惬，欲改为「灵犀一点有心通」，似胜原句。而上句苦难妥协，汝为予改之。」曾源战栗不知所对。久之，孝钦大笑，令内监引之出。归告文端，皇然失色，曾源亦大惧，即日佯狂移疾归.张文襄殿试对策南皮张文襄公之洞既捷春秋闱，应同治癸亥殿试。其对策，敷陈时事，不依常格。初，吴县吴清卿中丞大澄方以贡生应诏上书，言殿试对策或有谠论，阅卷者虑触忌讳，每匿不以闻，请申壅蔽之罚.至是，阅卷大臣见文襄卷，甚疑怪，然奇其才，不敢弃置。乃公拟第十进呈，孝钦后特拔置第三。

　　殿试卷作颜字光绪癸未之殿试也，读卷者有张佩纶、周家相。先是，周见阎文介公敬铭，询其子学何书？阎曰：「临颜帖，悬腕作小楷也。」及读卷日，有一卷字体诘曲，每溢格外，周诧曰：「此必阎乃竹也。」乃竹为文介之子，张遂力与李文正公鸿藻言之，得置第四。及拆卷，则为朱古微侍郎祖谋，而阎固未尝作颜字也。

　　举人中书之殿试历届会试，由举人内阁中书中　式者，殿试日，既领题，得携卷回直庐填写，书籍文具，先存直庐，不必临时携举，一便也。几案视席地为适，二便也。馔茗有厨役伺候，三便也。刮补托能手代劳，四便也。傍晚得随意列烛，五便也。惟地属中秘，外人未便阑入，刮补等事，必同僚交契者为之。即试策中条对排比，亦可相助为理，俾得专力精写，不至限于晷刻。有此种种便宜，故每科鼎甲，由中书中式者，往往得与其选.光绪中叶，某修撰书法能工而不能速。殿试日，已薄暮矣，犹有一行半未毕，目力不复辨。正惶急间，适监场某贝勒至，悦其字体婉美，竟旁立，然吸烟所燃之纸煤照之。屡尽，屡易其纸煤，且屡安慰之，谓：「姑徐徐，勿亟也。」迨竣事而纸煤亦罄矣。殿撰感恩知己，胪唱后，以座师礼谒之。

　　殿试卷有重字光绪庚寅科吴肃堂修撰鲁之殿试卷，其中重写一「而」字，惟适当翻页之处，一在前页末，一在后页首，阅卷者匆匆翻过，未及觉察，遂得大魁。迨下科琉璃厂懿文斋书肆将原卷张于壁间以示人，全幅了然，其误乃见。

　　盖向例，逢会试年，琉璃厂纸笔文具店必设法将上数科三鼎甲殿试卷横张于壁以示人，俾考试者知所效法。观者愈多，则生意愈盛，亦招徕之妙法。懿文斋、松竹斋，其尤著者也。

　　文道希殿试有笔误萍乡文道希学士廷式夙负盛名。光绪壬辰廷对，误书闾阎为闾面，经读卷大臣签出，而常熟翁叔平相国同龢则言闾面二字，确有来历.或犹与之争曰：「殆笔误耳！」翁曰：「曩吾尝以闾面对檐牙，讵误耶？」文竟以第二人及第。

　　殿试各卷名次阅卷大臣，以奉旨派充时名次先后为序，位在甲者所取第一卷为第一，位在乙者，所取第一卷为第二。如大臣八人，则位庚辛者，所取第一为七为八也，甲所取第二，宜为第九，不可紊也。间有破例者，如翁同龢、徐树铭同充阅卷，翁甲而徐乙，徐为翁之师，翁以元卷让徐。潘祖荫以门地才学凌驾同列，亦间有占前者。

　　光绪己丑，阅卷大臣为李鸿藻、翁同龢。翁得费念慈卷，欲以状元畀之。商诸李，李已得张孝谦卷，坚持不可易，翁争不已。乃两置之，改为张建勋、李盛铎是也。进呈后多照原拟，亦间有更动者，如乙未之萧荣爵拟状元，骆成骧拟传胪.进呈后，德宗见骆卷起语：「臣闻殷忧所以启圣，多难所以兴邦。」时方新败于日本，德宗大感动，乃以骆魁天下，改萧为第四。

　　俞陛云殿试第三俞荫甫太史之孙陛云，光绪戊戌科以第三人入选.闻报，大喜，撰一联榜其室，句云：「叹老夫毕世居稽，藏书数万卷，读书数千卷，著书数百卷；喜小孙连番儌幸，院试第一人，省试第二人，廷试第三人。」陛云，字阶青。

　　翰林散馆考试翰林院庶吉士散馆考试，留馆者不斤斤于名次之高下。名单进呈，候皇上朱笔圈出，有高列而不留馆者，有以枢臣之力以二等获留者。三鼎甲先授职，不俟三年散馆，即得为学政主考。故得科名者，以鼎甲为最荣.何焯以下等留馆长洲何义门学士焯博极羣书，长于考订，其手校书籍，后人不惜重金购之。康熙朝，以李文贞公光地荐，特赐举人进士，授编修。及散馆，竟　列下等，应改官，奉旨着留馆，再教习三年。

　　梁启心恩免散馆乾隆己未，仁和梁蔎林庶常启心侍养家居，特旨免其散馆，授职编修。蔎林为文正公诗正之兄。

　　钱文敏散馆曳白钱文敏公维城，乾隆乙丑状元，选为清书翰林。性敏，以清书易学，不甚措意，至散馆曳白。高宗大怒曰：「钱维城以国语为不足学耶？乃敢抗违定制。」将置于法。傅文忠公代请曰：「钱某汉文优长，尚可宽贷.」上召至阶下，立命题考之。乃倚础石挥毫，未踰刻，已就。上异其才，命供奉南书房，洊擢至户部侍郎，宠眷甚笃.阎文介散馆列乙等道光丁未庶常散馆，赋题为「拟庾子山春赋」，既限官韵，又令能记原赋者步原韵。阎文介公敬铭志在必得一等，因用原韵，而后半竟不能全记，韵脚遂大乱，考入乙等，以部属用。阎侘傺特甚，后虽入相，犹以此为憾也。

　　圣祖试年羹尧年羹尧少官都下，好冶游，而博闻强记，文誉甚彰。一日试翰林，题为「西南垦荒防边事」，年备言地理险要，圣祖大悦。未几，遂以阁学擢巡抚。然少年得志，意气颇盛，或规之，乃折节谈宋明理学书，倾心阳明，尤慕陆宣公之为人，为人书字，多录陆之奏议.考选南书房翰林咸丰庚申五月，考选南书房翰林，诗题为「拟鲍明远数诗」。诗载《文选》中，所谓「一身出关西，二年从车驾」者也。而与试诸人竟无人能记全诗者，虽顺德李芍农侍郎文田，亦不能忆之。

　　纪文达应翰林馆课乾隆某年，翰林馆课题「痀瘘丈人承蜩赋」，以「用志不纷乃凝于神」为韵。时献县纪文达公昀方入词垣，课作押乃字，官韵云：「沈几观变，耸肩第觉其成山。定息凝神，拄杖休嘲其似乃。」 「 唐无名氏嘲伛偻人诗：「拄杖欲似乃，插笏还肖及。」」

　　翰林大考始于雍正雍正癸丑四月上谕：「嗣后庶吉士等虽经授职，或数年以后，或十年，朕再加考验，若依然精熟，必从优录用，以示鼓励。其或遗忘错误，亦必加以处分。」是为翰林大考之始。

　　大考之升降故事，大考翰詹，惟一等及二等前数名得迁擢，稍后或被文绮之赐，中赞以上列三等末，率改官降黜，编检夺俸，至四等，则无不降斥矣。乾隆戊辰大考，诸城窦总宪光鼐时官编修，名列四等，高宗夙知窦，特迁为右中允。

　　汪廷玙以大考授讲学乾隆壬申，御试翰詹诸臣于正大光明殿，以「纳凉赋」为题，作者多规橅《上林》、《子虚》，铺陈宫殿苑囿。汪侍郎廷玙时为编修，独以宵旰忧勤民事立言，特擢一等一名，超授侍讲学士。嗣充日讲起居注官，又充会试同考官，又充武会试副总裁官。

　　大考之黜陟故事，词臣以大考休官，如外吏之干六法，无仍还原秩者。德州宋蒙泉廉访弼以编修充《续文献通考》纂修官，同事十数人，皆后进，征文献者咸以宋为归.乾隆癸未御试正大光明殿，引见，有旨令以原官休致。当时诸总裁合词奏宋弼学问笃实，著述精勤，请留之书局，由是供职如故。后以赞善分巡巩秦阶道，擢甘肃按察使。

