<!-- { "loadSidebar": true } -->
　　供奉诸伶入内时，孝钦后恒谕以暇时即宜读书。某岁七夕，传戏后，孝钦制一谜语，面书四《多》字，底为两时令名，命内监出示诸伶以试猜之。某伶灵慧，独猜中，乃除夕七夕也。书呈，颇得厚赏.又尝出「三春三月三」五字命诸伶对，某伶对「半夏半年半」，亦赏之。

　　光绪辛丑，孝钦后自西安回銮，谭鑫培曾传差三日。一日，命演《镇潭州》，小生杨再兴，则李莲英也。又大内乐部，凡大小太监，无不极口规摹谭调.

　　堂会演戏

　　优人演段者，始于伊耆时罗氏鹿女，其后尤盛于东周，至汉代元会为百戏之一，明人因谓之为戏，京师公私会集，恒有戏，谓之堂会。其优人有名者，士大夫无见不见，辄能举其名。刘韫斋侍郎昆言湘中歌者，有京师之声，且以王壬秋将出京，不及待其堂戏再集为憾。

　　京师戏园

　　京师戏园，惟太平园、四宜园最久，名亦佳，查家楼、月明楼其次也。雍正时，以方壶斋、蓬莱轩、升平轩为最着。查家楼者，人简称之曰查楼，在肉市，为明巨室查氏所建，戏楼巷口有小木坊，书「查楼」二字。乾隆庚子，毁于火，仅存木坊。后重建，改名广和。

　　嘉庆时，京师戏园擅名者，分四部，曰春台，曰三庆，曰四喜，曰和春，各擅胜场。大抵午后开场，至酉而散。若庆贺雅集，假其园以召宾客为堂会戏者，辰开亦酉散，无夜剧。其为地，度中建台，台前平地曰池。对台为厅，三面皆环以楼。堂会以尊客坐池前近台，茶园则池中以人计算，楼上以席计算。故平时坐池中者，多市井儇侩，楼上人谑之曰下井。若衣冠之士，无不登楼，楼近剧场右边者名上场门，近左者名下场门，皆呼为官座，而下场门尤贵重，大抵为佻达少年所豫定。堂会则右楼为女座，前垂竹帘。楼上所赏者，率为目挑心招、钻穴踰墙诸剧，女座尤甚。池内所赏，则争夺战鬬、攻伐劫杀之事。故常日所排诸剧，必使文武疏密相间，其所演故事，率依《水浒传》、《金瓶梅》两书，《西游记》亦间有之。若《金瓶梅》，则同治以来已辍演矣。

　　光绪庚子以前，戏园定价，每座售钱百三十文。自经拳匪之变后，蠲除旧例，各自为谋，各园戏价始参差不一矣。

　　庚子以前，京城之戏园戏班，分而为二，戏园如逆旅，戏班如过客。凡戏班于各戏园演戏，四日为一周，周而复始，生意之盈亏，视班底之硬挣与否，而戏园不蒙其影响。盖当时各戏园有团结力，互相调剂，不至偏枯，法至良，意至美也。其后复稍稍一变，班与园合而为一，亦如沪上仅有园名，而无戏班之名称也。

　　奉天戏园

　　奉天为边陲开府之首区，戏园之多，固不为异，乃至一县一镇一村落，亦皆有之，而每园必男女杂糅，写声写色，外县为尤甚。其戏台之构造，与天津相等，为京师所弗及，女伶亦美。

　　开封戏园

　　开封地处中原，财丰物阜。同、光之际，歌咏升平，以论戏剧，本处优等地位。盖当时名优以京师为中心点，初被挤，则至山东之济南，再被挤，则至河南之开封，故就当时之统计，开封戏剧之盛，位置实为第三。花旦天凤名满天下，凡过开封者，无论士商，咸以不见天凤为恨。 「 其时开封有两天，一天景园，肴馔最佳，一即天凤.天凤具绝色，尝有某名媛愿委身事之，天凤辞以有室，媛请为媵，不许，遂致寝疾。天凤怜而迎之，归未久，天凤病夭，媛绝粒以殉。」 时戏剧古风未泯，昆黄并重，凡籍隶梨园者，亦必兼通昆曲，此盖开封戏剧之极盛时代也。

　　厥后流风相沿，至光绪甲辰、乙巳间，某抚莅汴，雅好京剧，以汴中戏园之简陋，出廉俸付入，建巨场一所，赁与菊部。于时名伶有所谓牡丹红、八千红、樱桃红、粉桃红、林小芬、万盏灯辈应运而出。斯时有人为之比较，而知京师、济南、上海之剧日进化，开封犹在幼稚时代。 「 时津、汉剧界亦在幼稚时代。」 然当时昆曲，已如黄锺、大吕，不数数觏，此盖开封昆剧衰落，二黄犹盛之时代也。

　　洎宣统末，徽班 「 昆黄剧，开封谓之徽班。」 之势日落千丈，向者为四五，至此仅余一班。掌之者时有顶替，时而名为春仙，时而名为富贵春，班中旣毫无秩序，而观者亦绝无仅有。尝有座客仅集十数人而开演者，菊部末运，于斯为极，此盖为昆黄衰落之时代也。

　　郭某始创戏园于苏州

　　苏州戏园，明末尚无，而酬神宴客，侑以优人，辄于虎邱山塘河演之，其船名卷梢。观者别雇沙飞、牛舌等小舟，环伺其旁。小如瓜皮，往来渡客者，则曰荡河船，把桨者非垂髻少女，即半老徐娘。风雨甚至，或所演不洽人意，岸上观者辄抛掷瓦砾，剧每中止。船上观客过多，恐遭覆溺，则又中止。一曲笙歌，周章殊甚。雍正时，有郭姓者，始架屋为之，人皆称便，生涯甚盛。自此踵而为之者，至三十余家，卷梢船遂废.乾隆丁亥，江苏布政使胡文伯禁戏园，商贾乃假会馆以演剧。至光绪时之戏园，则皆在阊门外矣。

　　上海戏园

　　上海戏园，向仅公共租界有之，其戏台客座，一仍京、津之旧式，光绪初年已盛，如丹桂、金桂、攀桂、同桂，皆以桂名，称为巨擘，他若三雅园、三仙园、满庭芳、咏霓、留春亦着。客之招妓同观者，入夜尤多，红笺纷出，翠袖姗来，么弦脆管中，杂以鬓影衣香，左顾右盼，真觉会心不远.戏馆之应客者曰案目，将日夜所演之剧，分别开列，刊印红笺，先期挨送，谓之戏单。妓女请客观戏，必排连两几，增设西洋玻璃高脚盘，名花美果，交映生辉.惟专尚京班，徽腔次之，而西昆雅调，真如引商刻羽，曲高和寡矣。庚子以后，间有改良新剧焉。

　　丹桂为刘维忠所设，尝语人曰：「世无百年不朽之业，吾之丹桂，他日或为人有，亦无所憾，惟必仍此二字耳。」故后虽易主，而商标如故。以宣统辛亥言之，上列各园之名称，皆已消灭，而丹桂则岿然独存。

　　上海昔有山陕班所设之戏园，商标曰义锦，在广东路之宝善街，久废.光绪戊申秋，有商办新舞台崛起于南市之外马路，剧场全部构造，悉仿欧制，戏台为半月形，可旋转，并有一切布景，每出必易，加之以电光，建筑告成，即以丹桂全部实之，兼演新旧剧。

　　各舞台之剧资，较旧式之所谓茶园者为昂，而皆以银币计之，分别座位之远近，日夜且又不同。日戏为大餐间一圆，二层楼特别包厢六角，头等正厅四角，三层楼包厢三角，二等正厅二角，三等座一角，夜戏为大餐间一圆五角，二层楼等别包厢一圆，头等正厅、三层楼包厢均八角，二等正厅四角，三等座二角。至孩童之减半，佣仆之五分，则日夜皆然。点心及茶，另计资，而不强人。其著名之剧，为《李陵碑》、《阴阳河》、《完璧归赵》、《探寒窑》、《三娘教子》及改良各新剧，座客日夜填咽，车马盈门，营业之盛，得未曾有。于是大舞台继起于汉口路，新剧场再起于法租界，其剧场建筑，一以新舞台为圭臬，而旧式之茶园，则仅一二髦儿戏班，如羣仙、丹桂者，若鲁灵光之巍然独存而已。

　　上海各戏园之至腊月也，四方过客皆纷纷言归，家居者料量度岁，方日不暇给，戏园之生涯自必锐减，至是而案目商于园主，有请客之举.请客者，以戏券售之于向识之看客，恒较常日为昂，俗谚谓之打野鸡，即打秋风也。看客念其终岁伺应之勤劳，辄许之；园主以其时之方虑折阅也，故亦不拒案目之请焉。

　　广州戏园

　　广州素无剧场，道光时，江南史某始创庆春园，其门联云：「东山丝竹，南海衣冠。」未几，怡园、锦园、庆丰、听春诸园，相继而起。番禺许霞桥孝廉裀光尝招倪鸿劬辈赋观剧词，得数百首，刻之。汪芙生《观剧诗序》有云：「偶来顾曲，多惨绿之少年；有客吹箫，唤小红为弟子。人生行乐，半在哀丝豪竹之场；我辈多情，无忘对酒当歌之日者，足以见一时文酒风流之盛。比年以来，闾阎物力，顿不如前，游客渐稀，诸园皆废.自客岁羊城兵燹之余，畴昔歌场，鞠为蔓草矣。」盖指咸丰朝英兵入粤及红巾扰乱言之。光绪初，惟繁盛街市之神庙，或有戏台，遇神诞建醮，始演戏，如渡头北帝庙、油栏直街某神庙之属是也。及刘学询于其所建之刘园，演戏射利，又于刘园附近建广庆戏园，是为西关有戏园之始。自是而南关、东关、河南亦各有戏园，然广庆不久即废，余亦往往辍演也。

　　广州戏班有外江、本地之别，外江班所演关目，与外省同，本地班则以三昼四夜为度。开台之第一夜，必首唱《六国封相》，昼则演正本，夜则先演三出头，再演成套，演至天明，又演一尾戏，曰鼓尾。及省河之南与东关、西关诸园继起，每园缴捐至巨万，商业因以兴盛。更有将戏本改良，如优天影之扮演戒烟，及关于家庭教育各戏者，无不穷形尽相，乃大为都人士所欢迎矣。

　　十公班

　　王宸章，明兵部尚书在晋之曾孙也。善歌曲，美丰姿。晚居岳市。顺治乙酉，大吏迫其易服，宸章集里中贵介公子十人，弃儒为伶，人谓之十公班，盖以十公子而成一伶班之义也。李谔臣有诗云：「十公班内诸公子，故国衣冠拜冕旒。」

　　老枣树班

　　顺、康间，掖县张大司寇北海忻夫人，大学文安公母也。张以胡中丞为姻家，胡故有优伶一部，一日，两夫人宴会，张谓胡曰：「闻尊府梨园最佳。」胡古朴，不晓文语，辄应曰：「如何称得梨园，不过老枣树几株耳。」左右皆匿笑。人因号胡氏班为老枣树班。

　　西安三十六班

　　康熙时，西安乐部著名者凡三十六，最先者曰保符班。保符班有太平儿，姓宋，名子文，色艺素佳。严长明至关内时，以年长不复登场，故未及见。小惠、锁儿、宝儿、喜儿皆隶江东班。双赛班故晚出，称双赛者，谓所长出保符、江东上也。后以祥麟、色子至，又称双子班。南如、 「 三寿字。」 友泉 「 银花字。」 义兄弟来最后，亦同在此部。及色子赴浙，众又戏呼南如为赛色子矣，惟色艺难兼，性行各异。严初至时，有四两者，临潼人，色差逊于琐儿。后又有豌豆花者，三原人，声差逊于小惠。其艺，均可步祥麟后尘.二子留会城，不久皆去。金队子者，姓刘，醴泉人。双儿，姓白，咸阳人，隶锦绣班，小有色艺，然固泾阳曲部也。以严赏之，遂留西安，不复归.又拴儿居富平某部署中，贾拜三上舍常称之。后庄虚庵权令时，挈以至西安。之数子者，固皆一时之选也。

　　六燕班

