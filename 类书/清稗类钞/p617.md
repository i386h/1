<!-- { "loadSidebar": true } -->
　　客去后，公子视扇，则以湘妃竹为之，面书陆桴亭《新蒲绿词》，尾署海霞自题，扇半旧矣。不数日，偶检箧，箧多空，大骇，所失者皆金玉贵品也，约计之，值十万有奇。公子夫人念客言，颇疑之，然无以发也，报官缉捕，寂无影响。于时公子既多挥霍，家事不问，主计者与其仆从悉夤缘吞蚀，不十年，家计殆尽，腴田甲第皆质于人，宾客僮仆皆散，公子夫妇与子女数人独守老屋，一童子应门而已。

　　公子有族叔知保定府事， 诸公子才， 招入署， 左治公事。 公子乃寄其妻子于妇家， 而独身往北， 丁宁家人而别. 公子夫人捡点行箧， 得客所留扇， 忆曩言， 即付公子持之。 公子在保定经年， 叔待之良厚。 而已叔殁于官， 一子方幼， 外惟夫人与少妾， 公子乃襄理其家事， 扶榇而归. 过卫辉， 宿逆旅， 夕， 盗大至， 公子本无长物， 而叔之宦囊则尽没矣。 幸不伤人。 众人惊定， 相顾叹息， 莫能为计。 明午， 盗忽尽送其物以还， 且谢误犯。 公子惊异， 不知所以然， 不敢不受。 又明日， 更扶柩而南， 过太行山下， 忽一骑骋而前， 挽公子臂曰：「识故人否？ 」公子审视， 曩客也， 因叙契阔。 客邀至山寨一叙， 公子以扶柩辞. 客出觱篥吹之， 四山出人马数百， 众人震恐失次， 客一挥， 人皆（缺文）

　　顾梦游收宋珏遗文莆阳宋珏客死而无子，江宁顾梦游走数千里往哭之，收其遗文，乞钱牧斋尚书谦益表其墓。

　　应潜斋经纪沈朗思丧仁和沈朗思，名昀，受业刘忠介公门，学以诚敬为宗，适用为主。尝绝粒数日，取阶前马兰草食之。卒时无以为敛，应潜斋为经纪其丧，涕泣不食。或问之，曰：「吾不敢轻受赙禭，以玷先生。」潜斋弟子姚敬恒趋问曰：「如某，可敛先生乎？」曰：「子笃行，殆可也。」

　　张南士济友之急余姚魏淓尝以腊月赴杭，方渡西陵，旗兵之戍者剽其装，乃衷衣过蔡子伯。蔡饭之，裹之以越布单衣。时张南士居萧山，淓并过南士，南士脱所衣絮袍衣之，且转贷邻人金为理装.或问子伯，曰：「吾亦思有以助之，然念羣从，其不能卒岁多矣。且家人雪中皆无兼衣，而以厚所薄，不忍也。」以问南士，曰：「友以急投我而我薄视之，则安赖有友者？若夫吾所厚，则生平事也。生平不厚厚，临急而较量及之，徒薄而已。」南士，名彬，山阴人。

　　冷秋江还人手泽文与也常以先世手泽湮灭为恨，丹徒冷秋江处士士嵋闻之慨然，出所藏温州待诏《三桥湖州》三世墨迹赠之，皆世所重购而不得者也。

　　周筜谷济人还金禾中周篔，字筜谷。隐于市，性慷慨，人有匮乏，辄倾肆中钱米给之。采石估贬米八百斛，得值千金，贮周笥。估独往硖石，中道死，周具以殓之，且作手书召其子至，出金还之。

　　郭允观受老生之托海州有老生，与山阳郭允观同姓，以避乱，携妾侨山阳。有子八龄，而病困，妾苦嗁，虑无以送死存孤。老生曰：「闻此间有郭海若者，义士也。」亟往请，曰：「身后欲以累公。」允观曰：「所托不敢辞.然当归谋所以安公妾者，乃惟命耳。」遂去。旦日，复往，告之曰：「君可瞑矣。吾辟舍旁一室，以闭置公妾，虽盛暑，不得出，吾令人穴其窗，度可馈食，且有一老妪与起居。公八岁孤儿，吾教之，不令绝公家之读书种子也。区区衾敛，更不足计，何如？」老生遂卒。允观为殡葬如礼，迎其寡妾孤儿于家，馆饩之，久而不厌。

　　孤儿年十八，补海州诸生，于是其妾已闭置十年矣。乃破户出之，俾与俱去，语孤儿曰：「吾幸不负若翁垂死之托。吾家贫，本不足以赡若母子，顾义不得辞耳。今若长，宜自养母而归守先人庐墓，吾又为若营馆谷，不忧无以为生也。」孤儿与其母感泣，乃谢去。允观，字海若，诸生。授徒自给，弟子多至数百人。

　　王武不自爱其力长洲王武，字勤中，诸生。善绘花卉翎毛，远师赵昌、边鸾，近法陈淳、陆治。而生平慷慨赴义，家中落，与人交，不设城府，所遇，无贵贱长少，率委曲相款洽。居平善病，晚岁病屡发，不复多作画。然友有贫乏者辄强之使作以鬻于人，王欣然执笔，曰：「愿以佐吾子晨夕需。」族父年老，有女孙不能嫁，复力疾为作数幅，俾鬻以治奁.客有以病谏者，则曰：「吾财不足而力有余，敢自爱耶？」

　　汤光启为友忘身长洲汤光启，字式九，王武之弟子也。光启写生尽得其传，而好义亦复相似。遇友朋急难，辄慷慨赴之，几欲忘其身。晚岁家产荡然，藉笔耕餬口，三旬九食不悔也。

　　吴庆百为友具含赙鄞县周容、太仓王昊客死京师，吴麓祥质衣为具含赙，视白旐即路乃返。吴，字庆百，钱塘人。

　　陆际明哭祭姚奇胤姚进士奇胤幼尝与仁和陆际明教授同研席，相契，申之以婚姻，愿以女为其仲子妇.未几，姚殉岭南之难，尽室歼焉，陆具要绖哭诸寝门之外。岁时伏腊，必招魂以祭之。

　　陆际明经纪王于一丧南昌王于一尝客杭州，某年，疽发于项，喘喘然将死。拏一小艇访宋荔裳于塘栖，与之诀曰：「余不幸遘虐疾，而吾子且有家祸，命也，奈何？然吾死，则委骨于陆氏，子如不讳，亦有如斯人可托七尺之孤者乎？」因相对哽咽，不能一语而别.甫食顷，缇骑骤至，宋仓皇就逮，不复知于一消息矣。及宋事解，再过钱塘，则于一前死已四年，诸孤偕苍头载其棺归江西。问谁为经纪其丧者，则陆际明教授也。

　　朱璧欲保张苍水母子康熙初，鄞张煌言解军后，将以悬岙为首阳，议者谓其不死必复逞，购之急，有司乃系累其妻子族属以待。及被故校所执，遂赋绝命词，挺立受刑死。时杭有朱孝廉璧者，投状有司，请以百口保其母子，不得。

　　煌言，字符着，世称苍水先生。明末南京之败，与同郡钱肃乐等倡义奉鲁王监国，以佥都御史监张名振军，屡抗王师。舟山破，鲁王入闽依郑成功。苍水劝成功取南京，自崇明入江，所向克捷。苍水先移师上游，直取九江，成功自镇江败退，事遂不成。

　　史丙藏张苍水诗文张苍水被执登舟，中夜，防卒史丙坐篷下唱《苏武牧羊》曲，张披衣起，扣舷和之，且酌以酒劳之曰：「尔亦有心人也。吾志已定，尔无虑.」张之诗文集如《奇零草》、《水槎集》、《北征录》、《采薇吟》，皆丙所藏。或有从而购之者，丙曰：「公之真迹，吾日夕焚香拜之，安得付子！」

　　郭宁玉任改折事康熙乙巳，广济旱蝗，郭宁玉愀然曰：「邑人惫矣。」乃幞被西征，独任改折事。先是，改折费岁以千金计，是岁才三百金，而檄已下。至武昌，念邻邑所在报灾，广济独否，遂与司吏约，乞例蠲，而徐令补详。蠲下，邑人欢呼庆更生，而郭乃出其橐中数十金以偿司吏。口不言，尝自号粥粥，盖谦让其天性也。

　　徐太君命子还妾郭宁玉之母徐太君有贤称.康熙辛亥，宁玉会往浔阳，置侧室，女入门，色酸楚。徐心动，询之，有前夫在。急呼宁玉立堂下，泣涕而言曰：「儿误矣，儿误矣。」立遣之去。宁玉长跪曰：「诺.」时早甚，宁玉访寻其夫，还券，出廪粟，买舟载之以归.当是时，浔阳人籍籍贤郭母不容口。厥后，宁玉更置一侧室，而生齿蕃息，至七子而犹未艾，孙且绳绳焉。

　　郑成仙修桥郑成仙，歙之杨冲人。以织箕为业，质坚而价不二，近村数十里争购之。箕敝，皆卧舂以待。少壮时，尝值风雨过坤沙前磵，小桥木腐，蹶而危者再。忽仰天自矢，曰：「吾有生之日，当积箕为石以缮此桥。」闻者皆笑之。自是，得钱稍易银，即贮之于小瓦缾，閟土锉下，其妇与子皆不识也。锉少溢，或为邻人所贷，或閟处偶泄，伺者窃去。凡三散而三蓄，志愈坚，家人藜藿不给，弗恤也。久之，艺售而贫窭如故，人窃疑之。

　　康熙丁未，郑年七十余.一日，忽呼诸邻叟至室，曰：「吾足趼而背伛，夙愿不酬，桥与身俱逝矣。吾初愿尚不止此。」倾缾而出，灿若繁星，合计之，得金二镒，即日鸠工采石。其妇与子皆敝衣椎髻，环立瞪目，作悔恨声。曩之笑者忽敛容惊愕曰：「叟果至是耶？」遂相与诹吉经始，稚者负锸，壮者肩石，挥汗趋役，穷日不休。未匝月工毕举，奠危以宁，其道如砥，乃大具牲醴，率邻叟以侑神焉。

　　吴三桂待故人平西王吴三桂，明之武举也，出江南某巨公之门.某殁，其子奉母以居，贫无以供菽水。一日，于故书堆得武乡试录一册，见吴名，始悟出父门下。时吴镇云南，方贵盛，欲往谒之，以告母，母初不可，既而贫困日甚，乃许之，鬻田质簪珥，治装以行。比至滇，旁皇歧路，不克自达，卖字市中，聊给朝夕。忽遇藩下护卫，询其本贯，知为江南士人，邀致家塾。既半载，宾主颇洽，因从容言：「欲一见王，可乎？」询其求见之故，乃为叙述师友渊源，护卫诺之。一日，吴大会僚佐，酒阑，盛言少年时起家科目，夸示座客。护卫适侍侧，即跪启曰：「王当日出江南某巨公门乎？」吴惊曰：「然，汝安得知此？」护卫曰：「某有子贫困，万里上谒至此，无由自通，今寄食某所，故知之耳。」吴大喜，立召之，使预宾筵为重客，留府第数月。某以母老告归，吴又大集宾僚，为之祖道，赠以二万金，别扃繘一箧使为母寿，皆珠宝也。某归江南，遂为富人。

　　李玉峯以子赠孙书台长洲李玉峯封翁文科有二子，曰劢，曰勷，皆幼慧，读书于玄妙观.会德州孙书台罢长洲令居吴，见勷，器之，曰：「是儿不凡。」谓玉峯曰：「君多男，吾子年踰壮，无所出，曷以是儿为吾嗣孙.君生之，我成之，不亦可乎？」书台，廉吏也，有善政于吴，玉峯不忍终拒，许之。惟念子幼稚，乃携其家至安德，时康熙丁未也。

　　王仁纲以请均税受刑王仁纲，衡阳人，诸生。勇于为义.县田税自明万历中，每石粮增税三升六合，号曰加秋，康熙初，虚报垦荒，科粮千四百余石，计见田增入之，号曰倍额粮，民困甚。仁纲讼之院司，请荒熟并丈，计亩均其税，巡抚同安深韪之，切责道府行其议.官吏憾仁纲，欲坐以生员言事律，置之死。按察使拘仁纲，仁纲不屈，方加刑，急呼天称枉。忽大声若雷，震几案尽碎，惧而止，遂得请通丈。赵恭毅公申乔造鱼鳞册，自仁纲发之也。

