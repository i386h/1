<!-- { "loadSidebar": true } -->
　　淄川蒲留仙尝于童时赴郡，值立春，旧例先一日，各行商贾以彩楼鼓吹赴藩司，曰演春，留仙往观之。是日，观者如堵，堂上四官皆赤衣，东西相向坐。留仙时方稚，不解其何官，但闻人语哜嘈，鼓吹聒耳。忽有一人率披发童荷担而上，似有所白，万声汹动，亦不闻为何语，但闻堂上作笑声，即有青衣人大声命作剧。其人应命方兴，问作何剧。堂上相顾数语，吏下，宣问所长，答言能颠倒生物，吏以白官。少顷，复下，命取桃子。术人诺，解衣覆笥，故作怨状，曰：「官长殊不了了，坚冰未解，安所得桃？不取，又恐为南面者所怒，奈何？」其子曰：「父已诺之，又焉辞？」术人惆怅良久，乃云：「我筹之烂熟，春初雪积，人间何处可觅，惟王母园中，四时常不凋谢，或有之，必窃之天上乃可。」子曰：「嘻，天可阶而升乎？」曰：「有术在。」乃启笥，出绳一团，约数十丈，理其端，望空中掷去，绳悬坠空际，若有物以挂之者。未逾时，绳愈高，渺入云中，手中绳亦尽，乃呼子曰：「儿来，余老惫，体重拙，不能行，得汝一往。」遂以绳授子，曰：「持此可登。」子受绳，有难色，怨曰：「阿翁亦大愦愦，如此一线之绳，欲我附之以登万仞之高天，倘中道断绝，骸骨何存矣！」父又强喝迫之曰：「我已失口，悔无及，烦儿一行。儿勿苦，倘窃之以来，必有百金赏，当为儿娶美妇.」子乃持索盘旋而上，手移足随，如蛛趁丝，渐入云霄，不可复见。久之，坠一桃，如盌大。术人喜，持献公堂。堂上传视良久，亦不知其真伪。忽而绳落地上，术人惊曰：「殆矣！上有人断吾绳，儿将焉托？」移时，一物堕，视之，其子首也，捧而泣曰：「是必偷桃为监者所觉，吾儿休矣。」又移时，一足落。无何，肢体纷堕，无复存者。术人大悲，一一拾置笥中而阖之，曰：「老夫止此一儿，日从我南北游，今承严命，不意罹此奇惨，当负去瘗之。」乃升堂而跪，曰：「为桃故，杀吾子矣。如怜小人而助之葬，当结草以图报耳。」坐客骇诧，各有赐金。术人受而缠诸腰，乃扣笥而呼曰：「八八儿，不出谢赏，将何待？」忽一蓬头僮，首抵笥盖而出，望北稽首，则其子也。

　　斩人之幻术

　　幻术之奇者，能以人斩为数块，合而复生。有一人携一幼童，立于中央，手持一刀，令童伸二臂，皆斩之，既复斩其二足二腿及头，流血如注，一一置之坛中，封其口。须臾破坛，则童已复活，手足仍完备，从容而出。

　　庖人善撮仙法

　　嘉定葛存恕尝馆沪上沈某家，有庖人善撮仙法之技。当暑夜乘凉时，小主人令其奏技，即于桌铺红毡，口中喃喃，俄见毡下有水三四碗在焉，并可撮盆果碗菜，食之无异。惟先须与钱数十文，然后可取，否则一撮不灵矣。葛初不信，其人曰：「今有盐一盆，请置先生房中，仆在此，先生从观之可也。」葛扣门而出，及入门，盐宛然在焉，亦不解其何自来也。

　　老人幼女试幻术

　　广州沈又村家，中秋日，忽有老人来，携幼女一，布囊一，自云琼州人，携眷返里，遇海风覆舟，妻子俱殁，仅与幼女免，今飘泊难归，乞少助川资，俾老弱得归故里。阍者斥之，老人不服，遂争辩，喧声达内室。又村出而问故，老人前自陈白，且云善种种新奇戏术.又村乃命于厅事试演之，且曰：「果佳，当重犒也。」老人乃张布囊，出红巾二，石块二，又出小锄，掘地深尺许，将石块分埋其中，取一红巾覆其上，旋以清水灌溉之，俄见土起，石芽生焉。老人灌溉愈勤，芽亦猛长，渐分枝节，穿巾而出。已而益高，枝叶并茂，庭中竟生双玉树矣。所覆红巾，自发芽时已裂为碎锦，絓石枝而上，变为红花。俄花落，片片皆红玉，老人拾之，徧送沈之家人。家人各给以钱，老人称谢.视树上，已结实矣，碧圆莹滑，非李非柰，不知何果。老人乃于囊中取竹筐一，命女猱升其上，摘果盛其中，赠众人，众又各给以钱.老人遂以竹筐击树三，树忽暴缩，渐入土中，了无痕迹.出花果视之，还成布屑石子矣。

　　老人至是而言曰：「尚有薄技，敢尽献之。」乃出一朱漆盘，上书「聚宝盆」三字，令家人投物其中，云一可得百。又村夫人戏以金簪投之，老人持向西，三摇之，果然金簪满矣。送至夫人前，视之，皆与真者无少异，竟不辨何者为己物，乃尽藏之，给钱五千。老人叩谢，荷囊而去。逾时，夫人出簪视之，悉芦梗，而真者亦乌有矣。使人追之，已不知所往。

　　番僧奇术

　　康熙时，释体空在青州，见二番僧，其貌奇古，耳缀双环，被黄布，须发鬈如，自言从西域来，闻太守重佛，谒之。太守遣二隶送诣丛林，和尚灵辔不甚礼之。执事者见其状异，私款之，止宿焉。或问：「西域多异人，罗汉得无有奇术否？」其一冁然笑，出手于袖，掌中托小塔，高裁盈尺，玲珑可爱。壁上最高处，有小龛，僧掷塔其中，矗然端立，无少偏倚。视塔上，有舍利放光，照耀一室。少间，以手招之，仍落掌中。其一僧乃袒臂，伸左肱，长可六七尺，而右肱缩无有矣。转伸右肱，亦如左状。

　　以食器试幻术

　　有富家子招一术士至家，术士置杯酒于案，举掌拍之，杯陷入案中，口与案平，扪案下，不见杯底。少选取出，案如故。又举鱼脍一巨碗，掷之空中不见。令取回，则曰：「不能。在书室画厨夹屉中，自取可耳。」时以宾从杂沓，书室多古器，已严扃，且夹屉高仅二寸，碗高三四寸许，断不可入，疑其妄。姑呼钥启视，则碗置于案，所贮为佛手五，原贮佛手之盘乃易为鱼脍，藏夹屉中矣。

　　以刀试幻术

　　徽州程某家，一日忽来衣服褴褛者三人，各手一刀，至院，乃以刀柄纳入土中，刀尖向上。一人袒腹向下一跃，插刀尖上，又一人立其背上，竭力蹬之，刀遂由背穿出，血流如注。忽立起，拔刀，则腹间已无丝毫之伤，而血迹亦随之不见。又一人以小刀纳口中，未几，穿头顶而出，既出，而头亦宛然毫无伤痕，口喃喃作乞怜语.家人逐之，不去。已而一老仆王某至，乃向三人以手作势曰：「尔等岂不识此耶？」三人色变，默然去。盖以刀插腹等术，为障眼法，老仆知其暗号，故作是势，以使之去也。

　　奋身穿圆隙

　　韩涟，字石塘，嘉、道间之钱塘诸生也。某岁孟春，登吴山，见有以竹筐试幻术者。竹筐八棱，每棱向内置利刃，中有圆隙仅尺许，置案上，以两人扶立之，一人袒裼奋身穿圆隙而过者三，观者危栗，而其人游行自若也。

　　口技

　　口技为百戏之一种，或谓之曰口戏，能同时为各种音响或数人声口，及鸟兽叫唤，以悦座客。俗谓之隔壁戏，又曰肖声，曰相声，曰象声，曰像声。盖以八仙桌横摆，围以布幔，一人藏于中，惟有扇子一把，木板一块，闻者初不料为一人所作也。

　　京师有象声戏

　　顺治时，京师有为象声之戏者，其人以尺木来，隔屏听之，一音乍发，众响渐臻。时方开市，则廛主启门，估人评物，街巷谈议，牙侩喧呶，至墟散而息。或为行围，则军帅号召，校卒传呼，弓鸣马嘶，鸟啼兽啸，至猎罢而止。自一声两声以及千百声，喧豗杂沓，四座神摇.忽闻尺木拍案，空堂寂如，展屏视之，一人一几而已。

　　郭猫儿善口技

　　扬州有郭猫儿者，善口技。尝于席右设围屏，不置灯烛，郭坐屏后。主客静听，久之无声。俄闻二人途中相遇，揖叙寒喧，其声一老一少，老者拉少者至家饮酒，投琼藏钩，备极款洽。少者以醉辞，老者复力劝数瓯，遂踉跄出门，彼此谢别，主人闭门.少者履声蹒跚，约可二里许，醉仆于途。忽有一人过而蹴之，扶起，乃其相识者也，遂掖之至家。而街栅已闭，呼司栅者。一犬迎吠，顷之，数犬皆吠，又顷益多，犬之老者、小者、远者、近者、哮者同声而吠，一一可辨。司栅者出启栅。无何，至醉者之家，则又误叩江西人之门，惊起，知其误也，则作江西乡音以詈之，群犬又数吠。比至，则其妻应声出，送者郑重而别.妻扶之登床，醉者索茶，妻烹茶至，则已大鼾，鼻息如雷矣。妻詈其夫，唧唧不休。顷之，妻亦熟寝，两人鼾声如出一口。忽闻夜半牛鸣矣。夫起大吐，呼妻索茶作呓语，夫复睡，妻起便旋纳履，则夫已吐秽其中，妻怒骂久之，遂易履而起。此时群鸡乱鸣，其声之种种各别，亦如犬吠也。少选，其父来，呼其子曰：「天将明，可以宰猪矣。」始知其为屠门也。其子起，至猪圈饲猪，则闻群猪争食声，嚃食声，其父烧汤声，进火倾水声。其子遂缚一猪，猪被缚声，磨刀声，杀猪声，猪被杀声，出血声，燖剥声，历历不爽也。父谓子曰：「天已明，可卖矣。」少选，闻肉上案声，即闻有买卖数钱声，有买猪首者，有买腹赃者，有买肉者。正在纷纷争闹间，砉然一声，四座俱寂。

　　口技演夫妇度岁事

　　有习口技者，携一扇一尺，入空屋中，始为夫妇谈度岁事，喃喃细语.继而夫持钱如市，与店伙论价低昂，较斤两。归而叩门，唤妇烹饪，一一作交代。若洗灶，若汲水，若燃火，若盛物，若摆桌祭祀。俄而有索债人来，先甘言乞缓期，而索店账者，收会资者，借当物者，或男或女，喧挤一室。初则辩论，渐至口角，终且鬬殴。其中有击桌声，碎碗声，狗吠声，小儿啼哭声，邻人劝解声，门外爆竹声，声声各肖，不可端倪。众方倾耳凝听，而尺木一声，万响俱寂。

　　卖口技者要客肃听

　　有卖口技者，佚其姓氏，衣败絮，履脱底，尝手持抚夬往来于松江。松江某绅宴会无所乐，客请以口技进，绅欣然，则默默无对，木立于旁。绅仰首笑曰：「客能乎？」曰：「能也。」曰：「客何能？」曰：「无能也。」绅一笑置之，命尽奏其所能。卖技者乃揖众客曰：「吾技虽贱，然不凝神肃听，则请毋奏之为愈也。」一座诺之。卖技者趋入帏，抚夬一下，阖室寂然。忽闻巨狮出谷声，哀啼病呼声，村下羣犬惊惶声，狮默然喘息声，犬奔走乱吠声，狮惊吼声，逃循声，犬奋追声，村人旁观鸣掌呼笑声。至此又抚一夬，则诸声寂然，卖技者启帏出矣。

　　周德新善口技

　　周德新为长洲褚人获之师，善口技。尝于屏后演兵操，自抚军初下教场放炮，至比试武艺，杀倭献俘，放炮起身，各人声音无不酷肖。

　　陆瑞白能口戏

　　陆瑞白能口戏，善作钉碗声及羣猪夺食声，又善作僧道水陆道场钹声，且有大铙、小铙，杂以锣鼓，无不合节。

　　陈金方善口技

