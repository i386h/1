<!-- { "loadSidebar": true } -->
　　殿版精妙迈前代，版片悉红枣木，皆贮殿旁空屋，厚寸许，无裂痕。光绪初，张文襄公之洞官翰林时，将集资奏请印刷，或谓之曰：「是物久不完矣，一旦发觉，凡历充殿差者，皆获咎，是将兴大狱也，乌乎可？」乃止。实录馆与之相近，馆中供事即就殿旁余屋以居，冬日则劈板以围炉.又有窃板而去其字，以售于厂肆者。

　　官署学校刻书本朝二百六十八年中，官署学校，刻书甚盛，淮南、杭州所刻尤多。书院本以江阴南菁书院所刻为多，广州粤雅堂书版，后皆并入书局。

　　咸豊辛酉八月，曾文正克复安庆，部署觕定，命莫子偲大令采访遗书。既复江宁，开书局于冶城山，此江南官书局之俶落也。且自同治己巳，江宁、苏州、杭州、武昌同时设局后，淮南、南昌、长沙、福州、广州、济南、成都继起，所刻四部书亦不少矣。

　　湖北刻书同、光以来，刻书籍者争挟稿以寄鄂，谓其椠精而值廉也。然鄂之手民，初亦甚劣，宜都杨惺吾大令守敬多方指教刊本，久之，且能影摹宋、元板矣。于是四方精刊之本咸集于武昌，惺吾各印其首叶留以为谱.套板印书朱墨本，俗称套板，以印墨一套，印朱又一套也。广东人仿印最伙，亦最精。有五色者，武英殿本《古文渊鉴》亦五色。考其原起，则实明万历时乌程闵齐伋所创也。

　　制三色版三色版为印刷术之一种.公历一千八百六十一年，物理学家麦克斯惠尔首发明三原色套印实物之说，奥人黑斯尼、德人传吉耳先后研究而改良之。美国则至公历一千八百八十一年，费拉得尔非亚之伊巫始制三色版。其法，用照相镜分析黄赤青三原色，制成三种铜板，以次印刷，即成种种颜色。又有特加黑色者，谓之四色版，上海商务印书馆能仿制之。

　　制钢版铜版，以铜版印书，五代已有之。宋岳珂《九经三传沿革例》，有晋天福铜版本。景佑甲戌，发内府金，收换会子，收铜版弗造，如当时即纸币亦用铜版也。

　　新式印刷术之铜版则有三种，已能仿西法而制之。一为照相铜版。于铜之表面涂以受旋光性薄膜，置所欲印之照相干片放上，曝于日光。使受光处变为不溶解性，后乃用药腐蚀，制成印刷版。二为雕刻铜版。以印刻原稿之玻璃纸覆于涂有黑蜡之铜版，更依字迹用针刻之，蚀以药水，先成凹版，复涂锡或银于版上，浸于镀铜之硫酸溶液内，则上覆铜皮，取出揭下，成凸版，以铅作底，即可印刷。三为电镀铜版。先将活版或木版锌版等，压于黄蜡版，制成蜡版，浸药水中，用镀铜法，使傅薄紫铜一层。以后制法，与雕刻铜版同，商务印书馆能制之。

　　制电气铜版电气铜版，应用电解之理铸成之印刷版也，制法，先以蜡或石膏就木版或金属版上制成模型，涂黑铅屑为导体，系于电池之阴极，纳硫酸铜溶液中，别悬铜版于阳极，铜附着模型上，待至厚度适宜，离去模型，即得与原形相同之电版，通称电镀铜版，商务印书馆能制之。

　　制纸版活字版，印刷术所用。以纸厚裱，搨铅字之面，使凹凸分明，为重印时铸铅之模型者，谓之纸版，日本谓之纸型，吾国人亦能制之。

　　石版印刷法石版，以石版石制成之印刷版也，国人能自制之。其法，先以原稿摄成影片，覆于敷动物胶之纸，而移影于其上，置纸于光洁之石，紧压之，使留痕于石面，涂以松香油，碾以墨胶，使其痕益明显而高。然后用水湿之，以印刷用墨油印于纸上，其无文字图画处，受水之反拨，故墨油不能黏着，用此版印刷，亦谓之点石。

　　珂罗版印刷法珂罗版为美术之印刷，国人能自制之。其制法，先用硅酸钠溶液涂于金刚砂磨过之玻璃版，用水洗之，俟干，更涂珂罗丁及重酪酸钾之混合液，与干片密接，曝于日中，再用水洗之，像留于版。印刷时，先浸以水，拭去湿气，以皮棍或胶棍傅以颜色，每版可印数百纸，俗称玻璃版。

　　钢笔版誊写法钢笔版，印刷器也。蜡纸下衬网目钢版，用钢笔紧按写之，则有笔画处皆砑成细孔，用胶棍上敷墨油，照印书法印之，一版可印一二百纸，其墨即由细孔内渗出，亦曰誊写版。

　　真笔版誊写法真笔版，为誊写版之一。以特制之纸与药水，用毛笔写之。纸上所敷之质料，因药水腐蚀，墨即由笔画之处渗出。印法与钢笔版同，而誊写不至费力，且能显笔画之粗细，写印合法，几与石印无异，故人恒喜用之。

　　顾二娘制砚顺， 康间， 吴门有顾德麟号顾道人者， 工琢砚， 果出其手， 端溪， 龙尾之精工镌凿者固不待言， 即 石只村常石， 随意镂刻， 亦必有致， 自然古雅， 名重于世。 德麟死， 艺传于子， 子不寿， 媳邹氏袭其业， 俗称顾二娘， 又名顾亲娘者是也。 常与人讲论， 其言曰： 「砚为一石琢成， 必圆活而肥润， 方见镌琢之妙。 若呆板瘦硬。 乃石之本来面目， 琢磨何为？ 」其意乃效明代铸造宣德香炉之意也。 其所作古雅而兼华美， 当时实无其匹。 邹无子， 瞑蛉二人俱得其传， 惜死其一。 邹死， 仅存一人名公望号仲吕者， 实邹女之侄而冒姓顾， 然亦无子。

　　二娘生平所制砚不及百方，非端溪老坑佳石不奏刀，相传以鞋尖点石，即能辨别瑕瑜，亦奇技也。乾隆末，杭州何春巢承燕于金陵市上得一砚，背镌刘慈一绝云：「一寸干将切紫泥，专诸门巷日初西。如何轧轧鸣机手，割徧端州十里溪。」跋曰：「吴门顾二娘为制斯砚，赠之以诗。」顾家于专诸故里，故云。时康熙戊戌秋日，诗绝超逸，然不知慈为何许人也。

　　制漆砚砚之异制，或以竹，或以铁，康熙时，有以漆为砚者。其法，以水飞过极细磁沙，和生漆为之，颇轻便，适于游笈，且甚发墨，在铁砚、竹砚之上。

　　制竹笔竹笔，出蒙古，然未得缚笔法。盖削竹木以渍墨作书也。

　　制豁山豁山，出蒙古，夏秋间捣败苎楮絮，入水沤之，沥芦帘上，暴为纸，谓之豁山，凡纸皆以是名之。

　　制灰简灰简，出蒙古，木削两简，编韦联之，刳其中，涂油为布，以灰作字，毕则拭去，为更布之，有古漆简风.江皜巨刻玉章江皜臣腕有千钧力，善刻玉章。吴中能玉章者，推周尔森，但沙碾耳。其它号能切玉者，亦皆倩尔森开其眉目，畧施以刀，诡语人曰：「吾切玉如泥也。」独皜巨治玉章始终用刀，易如划沙，章法又皆妙合秦、漠。尝谓坚者易于取势，吾切玉后，恒觉石如腐。皜臣客死温陵黄相国家，印谱数页，其妾能宝藏之。曹秋岳曰：「江皜臣死，世无复有刻玉者矣。」

　　韩约素镌印梁千秋侍儿有韩约素字钿阁者，善镌印章。人有以数寸大石章求镌者，约素辄颦蹙曰：「欲侬斲山骨耶？」

　　姜正学刻石章方邵村侍御尝为丽水令，兰溪姜正学往见，谓之曰：「公嗜石章，我之铁笔固佳，愿为公制数章。生平不知干谒，但嗜饮耳，公醉我，我为公制印，公意得，我亦意得矣。」侍御乃与饮，醉，即歌会稽太守词.于是侍御得姜印最多，署中酿亦为姜罄矣。

　　一夕，漏下数十刻，署中人尽熟寐，忽闻剥啄声，侍御惊起，以为寇且发，不则御史台霹雳符也。惊起询之，则报曰：「姜生见。」侍御遣人谢曰：「夜分矣，请以昧爽。」姜匉訇曰：「事甚急。」侍御意必得其它之意外传闻也，急趋迎之，执手问故，曰：「我适为公成一印，殊自满志，不及旦，急欲令公见之，事孰有急于此者乎？」遂出之掌中以视之。侍御乃大笑，复曰：「如此印，不直一醉耶？」于是相与痛饮，及辨明而去。又于桥上歌会稽太守词，桥侧饼师及卖浆家人起独早，竞来听之，谓此君起乃更早，遂已醉耶？姜无妻，无子女，常自言曰：「曲蘗，吾乡里，吾印必传，吾之嗣续也，吾何忧？」

　　艾无山镌石艾显，字无山，嗜奇若骛，尤痼于金石，工篆籀。尝避嚣入桃源深谷，构小茅庐，署曰「石耕小隐」。性孤岸，扃户不与世接。尝曰：「交友未易言也，有终者鲜，谨始，其可。」是以人无知之者，独与赵仲韶游。其所琢大小二篆，虫啮鸟骞，屈铁半折，鉥心刿目，如有狞狰老虬破石欲出也。

　　无山瘠骨深目，古冠服，其音硠硠，色有自得。陈长镇尝具酒醴要之，与之猎奇字，推图牒，酒酣，则嚱嘘大言曰：「惟子可与语.」因贻长镇以私章数钮，玉骨杈立，霞采迸散，斑斓苍劲，殆不可状。长镇喟然曰：「道臻是耶？」

　　邓完白刻石印邓石如少以贫故不能从学，逐村童采樵，贩饼饵，负之转鬻。日以其赢给饘粥，暇即从诸长老问经书句读，摹仿木斋篆刻及隶古书。弱冠能为童子师，见生徒憨跳，即舍去，刻石印，写篆隶，鬻诸市。

　　胥山人铸铜印潍阳胥山人，工铸铜印，用拨蜡法。而又精于《说文》六书之学，考核篆法，一字不苟，印式古朴无伦。尝走京师，谒盛伯羲祭酒，以印进，盛大赏之，为游扬于公卿间.复为书名帖，大署「胥伦字不灭」五字于尺幅，进谒王公，每持之，遂为一时所倾倒矣。时孝钦后六秩万寿，京外臣工谋进祝嘏品，苦无特异者。适胥铸六十甲子印成。甲子印者，以干支相配，六十一周，皆钟鼎文字，古意盎然。因购而镀以金，宝光益焕发，因进呈焉，孝钦览之欣奖。以年用其一，至一周，则年登期颐.询出何人手，左右以奏闻，乃颁赐补寿字、画、荷包等物。以布衣而得此，一时称殊荣焉。而胥山人之名，乃满京华矣。

　　工刻竹木扇骨光绪初，江都于啸轩目光精炯过人，方寸之中，能刻万字，至阔扇骨，可刻三十行。其法，初时须先书之，然后奏刀，已而但须每字作点，后仅须以墨界其上，以防欹侧。界毕，即镌刻，成字甚速，不烦细视而点画无不分明。其最小之字，以大十余倍之显微镜照之，犹不能见。于尝入泮，于雕镌金石外，并工书画也。

　　安徽知县某，能在四寸见方之牙刻三千小字。二十四根小扇牙骨，每面能刻十六行真楷，以显微铙窥之，一丝不差。

　　濮仲谦刻竹濮仲谦，江宁人，言貌朴野，粥粥若无能。而善刻竹，一帚一刷，竹寸耳，句勒数刀，便与凡异。其所自喜，必用竹之盘根错节者，以不事刀斧为奇。经其手，畧刮摩之，遂得重价.居三山街，里党资其润泽者恒数十人，而仲谦贫自若也。于友人坐间见有佳竹佳犀，辄自为之，意偶不属，虽以势刦之，以利动之，终不可得。

　　李迁于刻竹李希乔，字迁于，歙人。工篆刻，能双钩法帖，又斲竹为臂阁及界尺，镂刻灿然，如写生，扪之，无毫发迹.虽号竹工绝技之濮仲谦，不是过也。

