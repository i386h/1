<!-- { "loadSidebar": true } -->
　　北派有汴梁腔戏，乃从甘肃梆子腔而加以变通，以土腔出之，非昔之汴梁旧腔也。至杂以皮黄腔者，则以河南接壤湖北故耳。

　　土梆戏

　　土梆戏者，汴人相沿之戏曲也。其节目大率为公子遭难、小姐招亲及征战赛宝之事，道白唱词，悉为汴语，而略加以靡靡之尾音。其人初皆游手好闲之徒，略习其声，即可搭班演唱，以供乡间迎神赛会之传演。三日之期，不过钱十余千文，如供茶饭，且浃旬累月而不去矣。

　　全本戏

　　全本戏专讲情节，不贵唱工，惟能手亦必有以见长.就其新排者言之，如《雁门关》，如《五彩舆》，皆累日而不能尽，最为女界所欢迎，在剧中亦必不可少。然以论皮黄，则究非题中正义也。

　　出头

　　出头，谓出人头地也。粤人于简短之戏，谓之出头，殆以戏虽简短，而为精华所聚，且以出而讹为尺欤？

　　应时戏

　　京师最重应时戏，如逢端午，必演《雄黄阵》，逢七夕，必演《鹊桥会》，此亦荆楚岁时之意，犹有古风.自光绪庚子以来，专尚新异，辍不演矣。

　　武剧趣剧秽剧

　　皮黄舍生、旦、凈、小生四角外，惟外多唱。至近时，外即以生充之，故无专充外角者，可毋论也。五者之外，皆不重唱，如副与武生多武剧，贴与丑多趣剧、秽剧。秽剧即顽笑戏也。

　　武剧中向以「八大拿」见称于世，盖专指《施公案》黄天霸戏而言。如招贤镇拿费德公，河间府拿一撮毛侯七，东昌府拿郝文僧，惟安府拿蔡田化，茂州庙拿谢虎，落马湖拿铁臂猿李佩，霸王庄拿黄隆吉，恶虎村拿濮天鹏是也。此外如《狮子楼》，如《三打店》，皆人数无多，情文并至，亦武剧中暇逸之品，而技术仍不埋没.观武剧者，以上各出，可叹观止。而如《趴蜡庙》、《四杰村》等，一味乱战，殊乏味矣。总之，武剧中之人物，有大将，有莽夫，有剧盗，有神怪，其类至不齐，而演之者须性格各具，并能完全体贴为上，盖不若文剧之从容，得有临时商搉之余地也。

　　武剧以有武生为主，以有情节者为贵.如《恶虎村》、《落马湖》、《盗御马》，皆以说白胜，不专专于互相厮打也。其最难者，以《挑华车》、《长坂坡》二剧为最吃力，场面太繁，身段太多，说白牌唱，干戈挥舞，一人精力有限，往往一出未终，汗下如雨矣。

　　武生之腰胫，必自幼练成，及长，仍日有定程，时时演习，乃能转折合度。或凌空如落飞燕，或平地如翻车轮，或为倒悬之行，或作旋风之舞。以王梦生所见于京师者言之，其人上下绳柱如猿猱，翻转身躯如败叶，一胸能胜五人之架迭，一跃可及数丈之高楼，此种柔术，殊不多觏.要之，剧场所必不能无者，则两两挥拳，双双舞剑，虽非技击本法，然风云呼吸之顷，此来彼往，无隙可乘，至极迫时，但见剑光，人身若失，为技至此，自不能不使人顾而乐之。他如掷棍、抛枪、拈鞭、转锏，人多弥静，势急愈舒，金鼓和鸣，百无一失。而且刀剑在手，诸式并备，全有节奏，百忙千乱之际，仍不失大将规模，非如近今武角，仅以多翻善跃为能，气粗以横，不可向迩也。

　　趣剧以丑为主，以活口为贵. 「 见景生情，随机应变，谓之活口。」 往时著者，如《连升三级》，最为丑角难题.每遇科举之年，各班必演此剧，场后题出，以用趣语解释三题，联为一气，最为悦听。其强为穿插处，真有匪夷所思者，不得谓梨园中无隽才也，他如《拾金捉夫》等，亦皆丑角专剧。与贴配者，则秽剧多矣。

　　秽剧以贴为主，以不伤淫为贵.内分四种，一专尚情致，一专尚淫凶，一以口白见长，一以身段取胜。甲种如《闺房乐》、《得意缘》，尚不涉于淫秽.其次则《卖胭脂》、《拾玉镯》，斯近荡矣。乙种如《杀皮》、《十二红》、《双钉计》、《南通州》，皆淫凶不可向迩，在所宜禁。丙种如《坐楼》、《翠屏山》、《闯山》、《查关》等剧，皆以说白取胜，此种品格略高，稍加改良，固可人意者也。丁种如《马上缘》、《小上坟》，皆看身段步法，在顽笑戏中别为一类，此亦无伤大雅者。惟《马上缘》之脸儿相偎，《小上坟》之其欲逐逐，则宜略留分寸耳。

　　新戏

　　新戏至光绪时盛行，实即周，秦时代优人之所为，专取说白传情，绝无歌调身段，以动合理趣为贵，以事完首止为佳。不嗜歌者视之，如真家庭，如真社会，通塞其境，悲喜其情，出奇新生，足动怀抱。是以自东瀛贩归后，所在流行，感动人心，日渐发达，是亦辅助教育之一种，有其举而莫敢废者也。我国开发最早，自六朝以后，歌舞怡情，故每言戏，必偏重音乐，美术一途，无专以说白扮演胜者。而蜀中春时好演《捉刘记》一剧，即《目莲救母》陆殿滑油之全本也。其剧至刘青提初生演起，家人琐事，色色毕俱，未几刘氏扶　矣，未几刘氏及笄矣，未几议媒议嫁矣，自初演至此，已逾十日。嫁之日，一贴扮刘，冠帔与人家嫁新娘等，乘舆鼓吹，遍游城村。若者为新郎，噎者为亲族，披红着锦，乘舆跨马以从，过处任人揭观，沿途仪仗导前，多人随后，凡风俗宜忌及礼节威仪，无不与真者相似。尽历所宜路线，乃复登台，交拜同牢，亦事事从俗。其后相夫生子，烹饪针黹，全如闺人所为。再后茹素诵经，亦为川妇迷信恒态.迨后子死开斋，死而受刑地下，例以一鬼牵挽，遍历嫁昤路径。诸鬼执钢叉逐之，前掷后抛，其人以苫束身，任并穿入，以中苫而不伤肤为度。唱必匝月，乃为剧终.川人恃此以祓不祥。与京师黄寺喇嘛每年打鬼者同意。此剧虽亦有唱有做，而大半以肖真为主，若与台下人往还酬酢，嫁时有宴，生子有宴，既死有吊，看戏与作戏人合而为一，不知孰作孰看。衣装亦与时无别，此与新戏略同，惟迷信之旨不类耳。可见俗本尚此，事皆从俗，装又随时，故入人益深，感人益切，视平词鼓唱，但记言而不记动者，又进一层，具老妪能解之功，有现身说法之妙也。

　　串戏

　　俗谓演剧曰串戏，其言始于明。明彭天锡串戏妙天下，多扮丑凈，千古之奸雄佞幸，经天锡而心肝愈狠，面目愈刁，口角愈险是也。

　　反串

　　反串为戏之最无味者，如旦改唱生，生改扮贴，拿腔作势，直反常为妖，然社会好奇，往往以此为乐。

　　咸丰中叶，京伶于三胜每遇新角对演，必反串以难之。尝因某伶演《法门寺》，某伶未至，台下观者急不能待，斑主乃乞三胜饰赵琏.然三胜，武生也，忽扮须生，众哗然。三胜出台，乃长歌一曲，听者亦皆击节焉。

　　谭鑫培去须作丑，扮《盗魂铃》之八戒，田际云挂须为生，唱《让城都》之刘璋，以示贤者之无所不能，偶一游戏，未为不可。鑫培唱秦腔，能学元元红， 「 老元元红，光绪中叶已殁，秦腔中之圣手也。」 际云唱西皮，能学汪桂芬，固亦煞是能事也。

　　说戏

　　说戏云者，以此伶所能，告之彼伶之谓也。盖戏中忽缺一脚，欲某伶充数，或贵官特欲令演，而适非所习，故就能者乞教，告以唱词台步，俾临时强记，率尔登场，佳伶当之，虽不成熟，亦能得占优胜。盖词皆俗语，又皆不出其类，场面台步，各有定名定式， 「 如武剧中花样繁多，然每式均有名，如三出枪、五出枪之类，观者目眩不觉，实皆联各式而成一场，无无名无式者，故一说可能也。」 习戏旣久，举类可通，故一说登台，如所夙习。以谭鑫培唱《探亲》之村婆，其为临时猝说可知，词句繁多，又为剧中正角，且唱调变腔，此难之难者，非彼不能，亦非宫廷之威，不能令其发此一汗，竭力从事也。

　　海派

　　京伶呼外省之剧曰海派。海者，泛滥无范围之谓，非专指上海也。京师轿车之不按站口者，谓之跑海。海派以唱做力投时好，节外生枝，度越规矩，为京派所非笑。京派即以善于剪裁、干凈老当自命，此诚京派之优点，然往往勘破太过，流弊亦多。

　　规矩

　　昆曲规矩最严，皮黄渐替。昔时副末开场，生旦送客，晚近已废.津、沪剧园，终场时尚有乌帽凤冠者二人，出而将事，然大抵如童稚游戏，冠而不裳，草草一恭，不复成礼矣。

　　京师戏园未开场以前，例设绣旗八面，分插三隅，台累两案为台，上悬朱幙，中设印符各事，若为将军戎幄者然。前台鼓乐，三奏三擂，乃开首剧。若唱堂会，尚有跳加官等事。客至点戏，有贴执笏至坐客前为礼，谓之抱牙笏。 「 演剧时，贴持朝笏及戏名册呈请选择，择意所欲者一二出令演之，曰点戏，余由伶人任意自演。此与《教坊记》所载者异。记云：「凡欲出戏，所司先进曲名上，以墨点者即演，不点者即否，谓之进点.」」 曲终有犒，亦贴着朱衣，当台顿首以谢，谓之红人。此种规章，后已渐归淘汰。他如伶在前台，犯规有罚.后台坐次，各有定箱，列箱四壁，有大衣箱、二衣箱、盔头箱等称，惟丑可乱坐，余则生可坐大衣箱，且仅能坐靴箱，规律甚严。其人遇有事，同赴精忠庙申诉，听会首处分，赏罚重轻，仍取决于公议.伶界公例，以登台最后为最佳，以名角自命者，非压冑子不肯出。戏在末者，俗称为后三出，与此者皆上选.其前为中冑子， 「 日中时例应有小武剧，故谓之中冑子。」 中冑前后皆中选.再前为头三出，开台未久，客均不至，以下驷充场，藉延晷刻，不特上选断不与此，即中角亦无为之者。

　　格律

　　旧剧格律至严，昆曲尚矣。即以皮黄论，声音、腔调、板眼、锣鼓、胡琴、台步姿势、武艺架子，在在均有定名定式，某戏应如何，某种角色应如何，固丝毫不可假借也。

　　情节

