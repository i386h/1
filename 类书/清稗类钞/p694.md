<!-- { "loadSidebar": true } -->
　　后场

　　琴师、鼓员等曰后场，亦曰场面。场面之位次，以鼓为首，一面者曰单皮鼓，两面者曰荸荠鼓，名其技曰鼓板，都中谓之鼓老，犹尊之之意也。 「 若李四之鼓板，梅大锁之胡琴，皆名手也。」 伶人负重名，则自置场面。同业宴会，必邀其鼓老或琴师与俱，尊以首座，其它云锣、锁吶、大铙等不与焉。

　　昔时鼓板之座在上，鬼门椅前，有小搭脚、小櫈椅，后屏上系鼓架。鼓架高二尺二寸七分，四脚各方一寸二分，上雕凈瓶头高三寸五分，上层穿小枋四八根，下层八根，上层雕花板，下层下绦环柱子，横扩尺寸同单皮鼓例，在椅后下枋，荸荠与板例在椅屏间.大鼓箭二，小鼓箭一，在椅垫下。昆腔犹此制，京班微有异同，而奏技时位次首列则一也。自改舞台，悉驱后场于台侧厢楼之上，鼓员面台前，列而坐，目注演者，迎合其步武手口以为疾徐高下之节，然不良于施展，恒以为苦。北伶南下，狃于故习，犹坐其自置场面于台口一隅，然实不雅观，有时亦足妨碍一部份座客之视线，即其坐席，亦复凌杂无次矣。

　　胡琴鼓板与唱戏之关系

　　唱戏之事，宜先研求板眼腔调，尖团吞吐，唇喉齿舌，平上去入，得此十六字诀，方可言戏。然无真嗓子，或中气不充足，则又徒然，天工、人力二者固不可缺一也。至艺成以后，尤有种种困难，配搭不得人，不可；胡琴、鼓板不得人，尤不可。胡琴、鼓板不得人，则唱者自唱，拉者自拉，南辕北辙，背道而驰矣。故欲拉与唱能黏合在一处，不使有丝毫扞格之虞，必平素常在一处讨论，知其行腔使调用何种方法，因其势而利导之，调门之忽高忽下，嗓音之在家与不在家，全恃胡琴衬托得宜。即或唱者偶有微疵，不经意而脱略，拉者能随机应变，补苴罅漏，如天衣无缝，不着痕迹，斯为妙手也。

　　鼓板为胡琴之前导，导之东，则不能西也。故鼓板打错，则胡琴不得不拉错，虽明知其错，亦不能不随以俱错.惟可临时向之纠正，然必在未打之先，若旣经打错，即无可如何矣。

　　板眼分二种，有一板三眼者，有一板一眼者，西皮、二黄皆然。三眼者，慢板二黄、慢板西皮、慢板反二黄、二黄快三眼、西皮快三眼、反二黄快三眼是也。一眼者，原板二黄、原板西皮、原板反二黄、西皮二六板、四平调是也。无眼连击者，快板是也。不受板之拘束者，为倒板、摇板。 「 西皮、二黄皆然。」 至西皮、二黄拍板之各异者；一，三眼之板，二黄起迄皆在板上，间有落中眼者，西皮则每句分三节，首节起迄在中眼，次节起于板，迄于末眼，末句起迄皆在板上，亦间有落中眼者。二，一眼之板，二黄起迄皆在板上，西皮则分三节，首节起于眼，迄于眼，次节起于板，迄于眼，末节起于板而迄于眼或板，二六板起于眼而迄于板。三，无眼连击之板，即所谓快板，须字字皆在板上而后可。

　　西皮、二黄原板、正板等鼓板之点，皆有一定，即出台与动作之鼓板，亦有一定之名称，若所谓长锤、双长锤、凤点头、急紧风、节节高、四系头、扭丝等是也。与管弦杂奏者，又有落马令、泣颜回、将军令等调.此数事者，皆以鼓 「 凡言鼓皆小鼓，其冬冬者，以大鼓二字别之。」 为领袖。寻常腔调，鼓师皆所素习，自无错误.若有新腔，则非熟手不办，否则每至转折处，彼辄心慌手颤，疑为走板，而刻意为之补救，愈弄愈差，带水拖泥，几无是处矣。

　　胡琴亦然。寻常腔调，犹可无甚差谬，若有新声，而行腔过于巧险者，必须预为练习。故胡琴之妙，不以过门之花点为能，而以随腔为难也。盖过门之花点，是胡琴自身之妙，与唱工初无关系，若不能随腔，则无取乎有花点也。

　　所谓随腔者，即其工尺与唱者之腔调，委婉曲折处，一一脗合，无稍参差，而弦音高低，与喉音亦须一致。凡唱曲者，其声调之高低虽有一定，然每至拔高处，不能无勉强之弊，而沉下处又每觉其幽閟，此等处，皆须有胡琴妙手为之补苴衬托。所谓补苴衬托者，每至将拔高之前一二句，先将弦音略为放低，则唱者虽用高腔，亦不觉其吃力，若遇将沉下之时，又将弦音预为拔高，使唱者腔虽沉下，而音调却不觉其幽閟.凡能此者，始得目为胡琴中之妙手也。

　　拉胡琴，须两手皆有工夫，左手指音须活泼不滞，右腕拉弓须灵敏而有力。指音不佳者，则字眼不能明晰，右腕无力，则弦音不能清越。是故同一胡琴也，或能响，或不能响，或字眼绝清，或仅模糊影响，则视乎其左指右腕之工夫如何耳。是故名伶之琴师，每能洞悉其歌曲中之症结所在，而设法为之掩饰，抑扬高下，无不一一为之衬托，遂使音节格外隽妙。一旦易以生手，便不能圆转如意矣。

　　干、嘉时，某昆部中，有鼓师朱念一者，将登场，鼓箭为人窃去，将以困之也。念一曰：「何不并窃我手。」易以他箭，奏技如常时.又满人有鼓双、鼓寿者，亦以善鼓著称，其擂能急能徐，能轻能重，能于缓处忽焉加多，紧处忽焉减少，《琵琶行》中所谓如急雨如私语者，彷佛近之。花色生新，专奏已足适听，若与诸金并奏，更能出色当行。诸金中如大锣、小锣，均以备阴阳二声者为上，阳声散放，阴声手抚，相间互奏，一器而得数音，虽戏场不用《十番》、《灯月圆》诸杂牌， 「 皆金鼓专调之名，如《玉莲环》、《大富贵》等，皆昔时元宵佳奏也。」 而羣手能合能分，起止应节，固亦足为戏剧增美。否则一节稍凌，一声稍误，全场顿足，阖座叫嚣，鼓师浃背汗流，虽佳剧亦减色矣。

　　弦管

　　剧中弦管常用者，丝惟胡琴、月琴、三弦 「 即俗称咸子者，是盖阮家制也。」 三种，竹惟笛、海笛、锁吶三种.锁吶、海笛，非吹牌不用，笛非唱昆、弋腔不用，恒用者惟丝.然丝中惟胡琴必不可离，若月琴、三弦，则非旦唱不甚用，旦唱亦于反调、慢板用时较多，余亦不轻作响。胡琴以过门包腔 「 即和唱也。」 为贵，然各种牌调，亦委婉动人，如《骂曹》中之《夜深沈》，起落急徐，与大鼓相应，颇堪适耳。又如《战宛城》中之《柳青娘》， 「 即贴看兔时胡琴之调.」 以能揉弦者为佳，幽咽铿锵，极荡冶孤凄之致。此亦非高手不办，寻常琴手仅足给事，无专能令人喝彩者。梅大锁、陈某以外，都中惟有张某，尚能奏花调，知钩勒，然手音亦不能异众，其余更等诸自郐矣。

　　北曲宜弦索，南曲宜萧管。丝之调弄，随手操纵，均可自如，竹则以口运气，转换之间，不能如手腕敏活，故其音节，北曲浑脱浏亮，南曲婉转清扬，皆缘所操不同，而其词亦随之而变，有不能强者。就弦索言之，雅乐以琴瑟为主，燕乐以琵琶为主。自元以降，则用三弦.近百年来，二弦 「 即胡琴。」 独张，此弦索之变迁也。

　　后台

　　后台管理，难在派戏，某与某配，某先某后，某某性情是否相合，某某声调是否相合，预为支配，必公必平；不惬众情，动起责难，稍用压力，必致失场，故充此选者甚难.下此则看衣箱一流，预知某戏某装，未事料量，临事裹束，过事折迭，千忙百遽中，亦必料理井井而后可也。

　　禁演圣贤之事

　　优人演剧，每多亵渎圣贤.康熙初，圣祖颁诏，禁止装孔子及诸贤.至雍正丁未，世宗则并禁演关羽，从宣化总兵李如柏请也。

　　禁内城演戏

　　光绪辛巳闰七月初七日，丁鹤年请禁内城茶园演戏。李莼客云，十剎海演剧，恭王之子贝勒载澄为之，以媚其外妇者。大丧甫过百日，即设之，男女杂坐。内城效之者五六处，皆设女座，采饰爨演，一无顾忌。澄与所眷日微服往观，惇邸欲掩执之，故恭邸谕指鹤年疏上，即日毁之。外城甫开茶园，一日亦罢.

　　内廷演剧

　　内廷演剧，遇剧中须拜跪时，必面皇上而跪，若转场，亦不得以背向皇上。

　　乾隆初，高宗以海内升平，命张文敏公照制诸院本进呈，以备乐部演习，各节皆相时奏演。如屈子竞渡、子安题阁诸事，无不谱入，谓之《月令承应》；内廷诸喜庆事，奏演祥瑞者，谓之《法宫雅奏》；万寿令节前后，奏演羣仙神道添筹锡禧，以及黄童白叟含哺鼓腹者，谓之《九九大庆》；又演目犍连尊者救母事，折为十本，谓之《劝善金科》，于岁暮奏之，鬼魅杂出，实有古人傩祓之意也；演唐玄奘西域取经事，谓之《升平宝筏》，于上元前后日奏之。曲文皆文敏亲制，词藻富丽，引用内典经卷。后又命庄恪亲王谱蜀汉《三国志》典故，谓之《鼎峙春秋》；又谱宋政和间梁山诸盗，及宋、金交兵，徽、钦北狩诸事，谓之《忠义璇图》。其词皆出月华游客之手，钞袭元、明《水浒义侠》、《西川图》诸院本，远不逮文敏矣。嘉庆癸酉，仁宗以教匪事，特命罢演诸连台，至上元日，亦惟以《月令承应》代之。

　　南府

　　内廷掌戏曲者曰升平署，其后令年幼太监习之，谓之南府。南府之名，始自康熙时.道光初元，将南府人役一概遣散，光绪朝复之。

　　颐和园演戏

　　颐和园之戏台，穷极奢侈，袍笏甲冑，皆世所未有。 「 俞润仙初次排演《混元盒》，其一切装具多借之内府。」 所演戏，率为《西游记》、《封神传》等小说中神仙鬼怪之属，取其荒幻不经，无所触忌，且可凭空点缀，排引多人，离奇变诡，诚大观也。戏台广九筵，凡三层，所演妖魅，有自上而下者，有自下突如其来者，甚至二厢楼亦作化人居，而跨驼舞马，则庭中亦满焉。有时鬼神毕集，面具千百，无一相肖。神仙将出，先有十二三岁之道童作队出场，继有十五六岁、十七八岁者，队各十人，长短一律，绝无参差，举此则其它可知也。又按六十甲子，饰为寿星六十人，旋增至一百二十人。又有《八仙庆贺》一剧，所扮道童，不计其数，至唐玄奘雷音寺取经之日，如来上殿，迦叶、罗汉、辟支、声闻，高下计分九层，列座几千人，而台仍绰有余地也。

　　光绪某年，颐和园演剧，某伶献《让城都》一戏，孝钦后聆其词句，谓左右曰：「我前年出京时，大有此光景也。」言时不胜欷歔.内廷或颐和园之演剧，名优均须进内当差，若辈因自称曰供奉。传差一次，赏银二十两，若谭鑫培、罗百岁等，岁且食俸米二十石。惟内廷门禁至严，须有腰牌，乃可出入。又如于午前见太监，必道老爷吉祥，午后则道老爷辛苦，亦惯例也。

