<!-- { "loadSidebar": true } -->
　　法华种凡四十七：曰范阳大红，深红圆瓣，起楼，玉版，望之有光照耀，瓣边红线环绕，色更深，实为最重之品。曰宝珠，聚心如珠攒簇，花小，本枝不能长大，含蕊时大红，开足为雄黄色。曰火轮，深红带紫晕，花开耐久，瓣厚而坚。曰柳墨，即曹州油红种，而接于芍药根，其色瓣变为深墨，紫而有白，根亦贵重。曰绿蝴蝶，千叶大瓣，含苞，绿如鹦羽，放足，水绿色，每瓣尖仍深绿，形如蜨.曰大红舞青猊，即瑞露蝉结绣，中出五青瓣，难开，含蕊时，须以竹刀划破，性宜阳。曰银红舞青猊，中出五青瓣，一名银红飘锦。曰白舞青猊，即万山雪，花心堆起，瓣细簇如雪团，中抽青瓣。曰紫舞青猊，即青莲飘锦，中抽青瓣。曰西岐白，瓣阔而硬，花大盈尺，高耸无心，花硬紫色，一名素鸾。曰陇东素月，花大，带黄晕，难开。曰高家大红，深红，瓣硬，似范阳，而瓣稍乱，易开。曰萍实生香，花圆，不甚大，色桃红，难开。曰宝石楼台，花大而圆，起楼，中深红，边白。曰紫蝉，深紫千叶，花房紧密，难开。曰羞花伍，玉色，红镶边，千叶，硬瓣，整齐难开。曰清河白，花硬，叶疏，净白无瑕。曰新红娇艳，绣球式，较宝石楼台略淡。曰大红球，平头，大瓣，色深红，难开。曰四面红，红色带紫晕，小瓣。曰紫罗斓，色淡蓝，娇嫩异常。曰祥云捧日，深银红，大花，阔瓣，中有圆心，如莲房。曰姿貌绝伦，淡粉红色，瓣硬，耐久。曰粉球，粉红色，根深紫。曰泼墨，色深墨紫，平头，阔瓣，如墨汁泼之。曰金晶，淡松花色，千叶，得气，起楼，淡黄色。曰太真，淡妃色，开足则白。曰睡儿红，淡红，大瓣，平头，娇艳。曰粉磬，淡青莲色，起楼，易开。曰紫幢，青莲色，起楼，易开。曰富白，花大，起楼，微带红晕。曰香雪，瓣软，纯白，不耐风日，平头，有黄须，易开。曰新紫，深紫，千叶，硬瓣，难开。曰燕雀同春，青蓝色，易种，而花极难开。曰海市，花大，色紫，花极富丽。曰千张灰，藕色，起楼，易开。曰平分春色，桃红色，结绣，开最早。曰砖色蓝，色紫蓝，平头，易开。曰霞光，桃红色，平头，有心，易开，有时极富，变大红色。曰孟白，阔叶，平头，瓣软，不耐风日，易开。曰朱红，似曹州一品，朱衣而略淡，瓣软，易开。曰雉头球，中出两长瓣，如雉羽，色有黄绿淡红点，如洒金。曰紫球，起楼，大花，深紫。曰左紫，平头，大花，色如玫瑰，易开。曰韫玉，淡妃色，花瓣厚，望之如玉有光。曰玉兔天香，淡粉红色，易开。曰银红蝴蝶，千叶，大瓣，开足如蜨状。

　　洞庭山种凡八：曰宁国白，玉版，大花，净白。曰王家大红，深红色，如大红月季。曰翠红妆，娇艳，而平头攒瓣，扁大。曰朝天紫，即天香紫，平头，千叶，有心，易开。曰七宝冠，大红起楼，瓣簇不易开，又谓之绿须火楞。曰卿云红，深红色，大瓣，中有墨须绿心，又谓之小桃红。曰狮头紫，深紫有楼，但花在叶中，不能挺出。曰月下白，淡粉红，有楼，易开。

　　平望种凡五：曰掌花案，深红，千叶，花有光，不易开。曰春闺争艳，粉红色，千叶，聚心，极娟媚。曰斗珠，银红色，下有大托，瓣中皆细瓣，如联珠。曰莲红，花如红莲，瓣挺而香清。曰玉盘红，花大而肩无心，类玉楼春，瓣圆整不乱。

　　冬月开牡丹

　　康熙丙午十一月，德清吉祥庵牡丹开十一蕊，士女游赏者甚众。

　　九月开牡丹

　　康熙戊戌九月，苏州西禅寺有牡丹一本，叶皆雕落，开花一朵，淡红鲜嫩，杂于菊花丛中。施一山作二绝句以咏之云：「别擅轻红色，重开黄菊时。宝花应说法，无叶亦无枝。」「漫道梨花瑞，兹花瑞若何？我来看霜叶，竟作踏青歌。」

　　十月开牡丹

　　钱塘梁秋潭茂才文泓以复园牡丹十月作花，因赋诗云：「谷雨收时翠叶新，已拚隔岁再相亲。傥来富贵原难料，未及开春及小春。」

　　法源寺牡丹

　　干隆朝，京师法源寺有牡丹，颇繁艳。主僧戒律甚严，游人不得携酒。金匮秦大樽太守朝焊官京师时，闻之，笑曰：「远公置酒，佛印烧猪，真正名士，佛亦当少恕。我辈薄劣，固不得发此妄想也。」

　　黑牡丹

　　福建惠安县有青山大王庙，阶下多黑牡丹。花开时，有数百朵，皆向大王神像而开，移神像，花亦转面向之。

　　甘州市上所售牡丹价极廉，钱数十文可买一束，而黑、绿两种尤多。

　　牡丹比将军

　　青城山丈人观前有牡丹二株，一高十丈，号大将军，一高五丈，号小将军。牡丹向比美人，此忽擅阃外之尊，尤为众香国中生色。

　　漎溪园牡丹

　　上海法华镇之牡丹，相传自宋即有之，初盛于吴下，而法华李氏漎溪园尤多异种，为云间冠。所植尤蕃茂，有紫金球、碧玉带二种，最名贵，色香俱胜，其它杂色，亦有数十种。花时，游赏者远近毕至，园主人必张筵宴客。同治时，园废，艺花者亦减矣。是处居人之业是者，类皆植之于田，花开，贮之盆盎，担入城市售卖，值亦廉。色以淡红、深紫二种为多，黄、白者仅见，实皆芍药所接，明岁放花，仍芍药也。

　　绿牡丹

　　嘉庆朝，海宁马二槎上舍瀛尝咏盆中绿牡丹，诗云：「数到欧家香满庭，黄瓷斗护小娉婷。东风杨柳春无色，微雨莓苔梦欲醒。仙女低垂鸦鬓碧，花王也学佛头清。沉香日午环妖艳，不羡三郎对画屏。」

　　西安城外八仙庵，唐兴庆宫故址也。光绪庚子，两宫西狩，孝钦后亲往礼佛。庵中牡丹方盛，绿者尤佳，宫监时以折枝插行宫胆瓶中。

　　金边牡丹

　　金边牡丹，庐山及江宁某家皆有之。在江宁者，四月盛开，咸丰时已有之，宣统辛亥尚无恙，人以其为异种也。惧或摧毁，乃筑墙于花之四周以保护之。

　　陕甘牡丹

　　甘肃牡丹最盛，所在皆有，树高四五尺，立夏开花，大如盘，色有红、黄、白、黑之殊。碧色者惟陕西长安有之。

　　大如牡丹之花

　　英人尝至南洲荒岛，见有奇花，其叶周十亩，花大如车轮。归，以其女主维多利亚之名名之。而江西之庐山亦有此花，人莫知其名，程子大谓即维多利亚花之宝相，以《菩萨蛮》词咏之曰：「灵根不伴孤山雪，茜魂偷葬庐山月。绝代本孤清，人间浪得名。不曾邀十姊，共逐风姨死。剩欲访西家，维多利亚花。」

　　紫荆

　　紫荆为落叶灌木，丛生，春开紫花，甚细碎，数朵一簇，或生木身之上，或附根上枝下，无花梗。花罢，叶始出。结荚，子甚扁。庭院多植之。

　　绣球

　　绣球为落叶灌木，叶为卵圆形，微皱，色深绿。春日开花，五瓣，为头状花序，团栾成球，色多白，间有淡红色。

　　马缨

　　马缨，花名，树高者丈许，一名马缨丹，又名山大丹。花大如盘，结蕊时凡数十百朵，每朵攒集成球，与白绣球花相类。首夏时开，初黄色，蕊须如丹砂，将落复黄，黄红相间，光艳眩目，开最盛最久，八月又开。亦名大红绣球，又名珊瑚球。

　　蔷薇

　　蔷薇为落叶灌木，枝茂多刺，高四五尺，叶为羽状复叶，小叶作椭圆形。花五瓣而大，有红、白、黄等色，颇美艳。

　　野蔷薇

　　野蔷薇，似蔷薇而花小，有淡红、纯白二种，皆单瓣，芬芳过之。药肆用以制蔷薇露者，即此物也。

　　玫瑰花

　　玫瑰花为落叶灌木，高二三尺，有刺，叶为羽状复叶，作椭圆形，绝类蔷薇，惟茎较短。花紫，萼绿，亦有白芯，花托为台状，外生密刺，香气清烈，可制香水，蒸露，浸酒，和糖。

　　香水花

　　香水花为落叶灌木，原产欧洲，光绪时，移植于上海。高三尺许，有刺，叶为羽状复叶。花大而重瓣，色红，或紫或白，颇类蔷薇，故亦称为西洋蔷薇。萼及花梗皆有香，蒸花瓣取油，可制香水，故名。

　　笑靥花

　　笑靥花为落叶灌木，干丛生，高五六尺，叶作卵形，微有锯齿。春暮开小白花，重瓣丛聚如小球，缀为长穗状，望之若堆雪。

　　羊踯躅

　　羊踯躅为落叶灌木，俗称黄杜鹃，干高四五尺，枝、叶多毛，叶为倒卵形。春日先新叶开花，为漏斗状花冠，色黄，花较杜鹃为大，列为短总状花序。

　　山踯躅

　　山踯躅，一名映山红，俗称红踯躅，为杜鹃之一种，干较低，为小灌木，叶倒长卵形，枝叶皆有毛。夏初开红花，较杜鹃略早，瓣亦五裂。

　　琼花

　　琼芯为珍异植物，落叶灌木也，开于春夏之交。昔惟扬州后土祠有一株，世传为唐人所植，叶柔平莹泽，花大瓣厚，色淡黄，清馥异常。后土祠在宋为蕃厘观，曾筑无双亭于花旁。仁宗时，尝从观中移植禁苑，逾年而枯，载还扬州，复活。元至元中枯死，道士金雨瑞以聚八仙补植其地，凡元人称琼花者，皆八仙也。江西赣州府城之吉南赣宁道署有此花，世以其罕有，甚珍贵之。宣统庚戌，南洋劝业会开会于江宁，园艺圃中有琼花一株，灿烂如锦，香极清微，大如尺许之盘，闻即以接木法移自江西赣州道署之本树者，怀献侯尝见之。

　　八仙花

　　八仙花为落叶小灌木，高四五尺许，叶对生，椭圆平滑。花大而美艳，多数丛集如圆球，故又称聚八仙。其萼能变量种颜色。俗谓之洋绣球。

　　玉蕊

　　玉蕊之条蔓如荼蘼，冬凋夏茂，柘叶紫茎，久之而根株合抱成树。花苞初甚微，经月渐大，暮春方八出，须如冰彩上缀金粟，花心复有碧筒，状类胆瓶，其中别抽一英，出众须上，散为十余，犹刻玉然，花名玉蕊者以此。与琼花、玚花同为白色，而其实各异。唐人甚重此花，唱咏者颇多，周益公集有《玉蕊辨证》一卷。

　　粉团花

　　粉团花为落叶灌木，叶略成圆形，有锯齿，多皱纹，生细毛。夏初开白花，雌雄花丛集成集球，直径达二寸许。

　　铁线莲

　　铁线莲，状如灌木而蔓生，以叶柄缠物上升，合九小叶，成一复叶。夏月开紫花或白花，千瓣细狭，开时由外向内，以渐而舒，未到花心辄谢。

　　芙蓉

　　芙蓉为落叶灌木，干高四五尺，叶掌状浅裂，柄长互生。秋半开花，大而美艳，有红白黄等色。又莲花亦称芙蓉，故芙蓉又称木莲，亦名木芙蓉。

　　三日醉芙蓉

　　岭南产芙蓉，有一日白花，次日稍红，又次日深红者，曰三日醉芙蓉。

　　蜡梅

　　蜡梅为落叶灌木，叶为长卵形，对生。冬时开花，外黄，内略带紫色。原名黄梅，本非梅种，以其与梅同时，香又相类，花瓣似捻蜡所成，故名。

　　珠兰

