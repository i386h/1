<!-- { "loadSidebar": true } -->
　　凡燕、赵、吴、越、楚、粤各地之语言，善口技者皆能之。宣统辛亥上巳，金奇中侨沪，曾招一口操江阴语曰陈金方者，至寓庐演之。演时，俄而为马嘶，俄而为牛鸣，俄而为羊叫，俄而为犬吠，俄而为豕啼，而禽鸟昆虫之声，时亦杂出于其间，且人类之喜怒哀乐，毕集于是。及撤帏，则其人出矣。金方言在沪业此者，有十六人，知其姓名者，为天津魏老二、周福保，济南斗金标，兖州陈老二、陈老三，扬州吴小弟、徐老凤，杭州方寿山。

　　画眉杨

　　京师有杨姓善作口技者，能为百鸟音，其效画眉也，尤酷似，人皆以画眉杨呼之。礼亲王尝闻其作鹦鹉呼茶声，宛如娇女窥窗，又闻其作鸾凤翱翔，戛戛和鸣，如闻在天际者。至于午夜寒鸡，孤　蟋蟀，亦无不酷似。一日作黄鸟声，如睍睆于绿树浓阴中，韩孝廉崧触其思乡之感，因之泣下。

　　百鸟张

　　光绪庚寅五月，嘉善夏晓岩寓京师，招集同人至十剎海，作文酒之会。其地多树，为百鸟所翔集，座客方闻鸟声而乐之。酒半，有善口戏者前席，言愿奏薄技，许之。则立于窗外，效鸟鸣，雌雄大小之声无不肖，与树间之鸟相应答。及毕，询其姓名，则曰：「姓张，人以我能作百鸟之声，皆呼曰百鸟张。」

　　山右客善烟戏

　　烟戏，以吸旱烟之烟为之也。干、嘉间，吴林塘广文在京，其同年为设五旬寿宴。吴居太平会馆，贺客盈门，至暮，设筵，几三百座。时纪孝廉汝佶年最稚，而兴最豪。有阿其尊人文达公善谐谑者，且以难孝廉。孝廉谈笑风生，一座捧腹。由是满浮大白，请同座各献所能，以为林塘寿。

　　时有山右客某擅烟戏之术，本售技于燕、赵间，特挺身自荐，命其仆以烟筒进.其筒长径尺，而口特宏大，能容四两有余，爇火吸之，且吸且嘘，若不见其烟之出入者。少顷，索苦茗一盏，饮讫，即张口出烟一团，倏化为二鹤，盘旋空际，约数十往返。俄闻喉间有声，惟水云一庭而已。细视云鳞中，皆寸许小鹤，渐舞渐大，渐离渐合，又渐聚为二鹤.未几，客手一招，鹤入其口而灭。众复请之，客张口出朵云，中有层楼峭阁，大如指尖，然朱阑碧槛，隐约可见。末复于云山缥缈间，现出「海屋添筹」四字，稍稍化去。众意犹未惬，尚有后请，客订以明日。至明日，则室迩人远矣。或问客为何如人，吴懵然，疑贺友所邀者，殆亦云游中之奇人也。

　　癯叟善烟戏

　　刘文恭公生辰，有巨公荐一术者，云善烟戏，呼至，一癯叟也。出烟管尺许，烟斗大逾盎盂，盛烟令满，吸一时许，徐起，登高几，吐之，水波浩淼，云雾弥漫。俄而楼阁重重，森立水面，乘鸾跨鹿者纷集，一鹤衔筹，翔舞空际，为海屋添筹之戏。吐毕下几，烟凝结，半日始散。

　　僧善烟戏

　　道光季年，嘉兴市上至一僧，向烟肆募烟，出其烟具，略同于术人所吸者。吸毕，徐徐吐出，盘旋空际，历时乃散。旁有一漕艘旗丁，方吸烟，俟其毕，笑语僧曰：「吾少亦习此。」即吐圈无数，连吸连吐，个个皆圆，徐出浓烟一缕，直穿圈中，累累相属，如青蚨之在贯也。

　　手技

　　手技之种类不一，有能拄物于鼻者，每入市，随手举物，如桌椅，则仰承其足，如刀斧，则竖置以柄。尤奇者，取一秤，系锤于颠，而植其末于鼻。又取稻草，摘取其末尺许，揉之极熟，而又捋之使直，缚二十钱于杪，而以其末竖置鼻尖，皆横出于外，不失坠也。

　　坛子王弄坛

　　光绪庚子春正月，京师杂耍馆有王某献技，运酒坛如气球，其名为坛子王。家居麻线胡同，身伟露顶，衣短衣。以一大绍兴酒坛厚寸许者，置台上，刮磨光润，画以金龙五色云，以铁器扣其四周，声琅琅然，盖恐人疑其非陶器也。手提而弄之，中铮铮作响，盖置铜铁等丝于内也。始则两手互掷互承，如辘轳转于两臂两肩及背，继则或作骑马势，而掷坛出跨上，摩背跃过顶，承以额，硁然有声，人咸虑其脑裂，而彼恬然也。坛立于额，不以手扶，屡点其首，则坛盘旋转于额，或正立，或倒立，或竖转，或横转，坛中铜铁丝声与坛额相击撞声，铮铮硁硁，应弦合节。俄以首努力一点，则坛上击屋梁，听其下坠于地，地为震动，而坛不少损，则又取弄如前。复上出，仍承之以额，而或承坛口之边，或承坛底之边，如刀下斫其首，而不知痛。手叉腰，坛欹附于额，绕场行数十周，且揖且跽，且稽首，且起立，且下卧，且转辗反侧，而坛如有所系，虽作摇摇欲坠状，而仍不坠也。复努之上及屋，或承以一指，或衔以口，如是者数四往复，则坐而少休，气不喘，色不变也。乃复运之以一臂，绕臂转如风轮，见坛不见臂也。继复运以两臂，左右齐转，则如有两坛分绕两臂者，而不击撞，亦仍一坛也。次运以指，亦如之，次则且运且劈之，闻空中作裂瓦破甑声，视坛，忽若左右分作两半者，忽若上下分作两截者，忽张手揸坛腹而擎之，若坛有柄者，忽握坛口而起，若坛有胶者，诚不可测也。又径以坛置于顶，而袖其两手，如束缚.始以头努坛起，承以肩，左右努之，则左右跳掷.次承以腰，以尻，左右努之，则左右跳掷.次承以膝，亦如之。次承以足背，左右踢之。次承以大指，亦左右踢之。复上出之，而次第下之。继乃上下飞腾，四面盘辟，不辨其是肩，是背，是腰，是尻，是膝，是足，第见满身皆坛，满台皆坛。始则犹见一人袖手转侧于坛阵中，继则观者满眼皆坛，不复见人，观者靡不咄咄称奇。方迷乱间，其人忽歘然仆地，仰卧，坛自屋梁下，击其鼻。羣大惊，而坛且兀立鼻尖。复努立而起，忽倒竖，以两足捧坛直立，以两手履地，绕场而行，两足复分，顶其左右坛，承掷如手弄。良久，忽作虎跳，横转如车轮，而坛随之。忽翻觔斗，起落如蚱蜢跃，而坛亦随之。复两足踢坛上击屋空中，坛与人俱如败叶转，坛忽着地，而兀立其上，向众揖云：「坛子王献丑.」

　　高跷

　　高跷，双木续足之戏也。此戏之起颇古，《列子》云「宋有兰子，以技干宋元君，以双枝长倍其身，属其胫，并趋并驰」者是也。后或谓之长趫，或谓之长蹻，或谓之高撬，或谓之踏跷，今称高跷，盖以足系木竿上，跳舞作八仙状也。

　　蹴踘

　　蹴踘，游戏之事。踘，亦作鞠，毛丸也，相传起于黄帝之时，分左右曹以踢之。陈迦陵检讨其年有《咏美人蹴踘》词，调寄《抛球乐》，词云：「闻道凝妆多暇，蝉鬓娇嫭，匀面纔了，緪额初竟，纤纤眉妩，蘸画毂翠羽低飞，垒香阔红襟新乳，正好作剧寻欢，小迭鱼笺，遍约嬉春女。向暖日红楼，商量细数，氤氲粉泽，喧阗笑语.算白打秋千和格五，总然无意绪.且水晶帘畔，斜穿鞠域，相邀同去。此际绰约轻盈，娇花百朵，琼枝一树。宝钗松，罗袜小，争漾绛绡穷袴.玉醉花欹，吹乱红巾几缕.一泓香雪，临风慢舞，髣髴似滚琼闺絮。更香球将坠，最怜小玉多能，旁衬凌波微步。渐蹴罢春憨扶鬓影，娇喘浑无语，小换轻容，满身红雨。」

　　戏球

　　台湾番人以藤丝编制为球，大如瓜，轻如绵，画以五彩，每风日清朗，会社众为蹋踘之戏。先以手送于空中，众番各执长竿，以尖托之，落而复起，如弄丸戏弹，以失坠者为负，罚以酒。

　　足球

　　足球，与蹴鞠相类，盖效西法也，宣统时盛行之。其质料为印度橡皮或涂橡皮胶之帆布，鼓气令满，外裹以皮囊，圆径约八九寸。游戏时，人分两组，偕入长三百三十尺阔百六十尺之广场。场之两端，各立长十八尺阔六尺之木架为门，以球能踢入对面之门者为胜。

　　黄仲则观虎戏

　　以虎为戏，乾隆时已有之，不仅西人有此技也。黄仲则尝观之而作诗曰《圈虎行》，诗曰：「都门岁首陈百技，鱼龙怪兽罕不备。何物市上游手儿，役使山君作儿戏。初舁虎圈来广场，倾城观者如堵墙。四围立栅牵虎出，毛拳耳戢气不扬.先撩亮须虎犹帖，以棓卓地虎人立。人呼虎吼声如雷，牙爪丛中奋身入。虎口呀开大如斗，人转从容探以手。更脱头颅抵入口，以头饲虎虎不受。虎舌舐人如舐（孛殳），忽按虎脊叱使行，虎便逡巡绕阑走，翻身踞地蹴冻尘.浑身抖开花锦茵，盘回舞势学胡旋。 「 去」 似张虎威实媚人，少焉仰卧若佯死。投之以肉霍然起，观者一笑争醵钱.人既得钱虎摇尾，仍驱入圈负以趋。此间乐亦忘山居，依人虎任人颐使。伴虎人皆虎唾余，我观此状气消沮。嗟尔斑奴亦何苦，不能决蹯尔不智，不能破槛尔不武，此曹一生衣食汝。彼岂有力如中贲，复似梁鸯能喜怒。汝得残餐究奚补，伥鬼羞颜亦更主。旧山同伴倘相逢，笑尔行藏不如鼠。」

　　马戏

　　马戏，古百戏名，马舞之属。《盐铁论》云：「马戏鬬虎。」《三国志？甄皇后传》注：「后年八岁，外有立骑马戏者，家人皆上阁视之，后独不行。」《梦华录》云：「驾登宝津楼，诸军呈百戏，盖先一人空手出马，谓之引马.次一人磨旗出马，谓之开道旗。又一执旗挺立鞍上，谓之立马.或以身下马，以手攀鞍而后上，谓之骗马. 「 骗俗借为诓骗字，古曰戏马，《汉书》注称为截马之术，《西河诗话》谓之卖解。」 或手握定镫袴，以身从后秋往来，谓之跳马.忽以身离鞍，屈右脚挂马骔，左脚在镫，右手把骔，谓之献鞍。」又曰：「弃鬃背坐，或以两手握镫袴，以肩着鞍桥，双脚直上，谓之倒立。忽掷脚着地，倒拖顺马而走，复跳上马，谓之拖马.或留左脚着镫，右脚出镫离鞍，横身在鞍一边，左手捉鞍，右手把鬃，存身直一脚顺马而走，谓之飞仙膊马.又存身拳曲在鞍一边，谓之镫里存身，或右臂挟鞍，足着地顺马而走，谓之赶马.」凡此，皆与西洋之马戏绝相似也。

　　陆古渔观走马

