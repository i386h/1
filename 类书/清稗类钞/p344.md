<!-- { "loadSidebar": true } -->
　　拳乱以后，通国大兴教育，留日学生亦骤众，孙乃乘此注入其主义于留学生。会章炳麟游日本，更鼓吹民族革命主义.秦力山亦创开支那亡国二百四十二年纪念会以激励之，其文曰：处今世而惧亡国，非狂寱，则何哉？自永历建元，穷于辛丑，明祚既移，而炎黄姬汉之邦族，亦因以澌灭。回望皋渎，云物如故，惟兹元首，不知谁氏，支那之亡，已二百四十二年矣。民今方殆，寝而占梦，非我族类，而忧其不祀，觉寤思之，宁俟欧美分割，始云郊丘乏主也欤？自顷品庶雕瘵，邦人诸友，惄然自谋，作书告哀，持之有故。有言立宪君主者矣，有言市府分治者矣，有言专制警保者矣，有言法治持护者矣。岂不以讦谟定命，国有与立，抑其秩序，无可凌躐。衡阳王而农有言，民之初生，统建维君，义以自制其伦，仁以自爱其类，强干善辅，所以凝黄中之絪缊也。今族之不能自固，而何他仁义之云云。悲夫！言固可以若是，故知一性化者，亦无性而不化也，贞夫观者，非贞则无以观也。且曼珠八部，不当数省之众，雕弓服矢，未若铅弹之烈，而蓟丘、大同，鞠为茂草，江都、番禺，屠割几尽，端冕沦为辫发，坐论易以长跽，蕞尔犬羊，安宅是处，哀我汉民，宜台宜隶，鞭棰之不免，而欲参与政权，小丑之不制，而期扞御晳族，不其忸乎！夫力不制，则役我者众矣，莫之与，则伤之者至矣。岂无骏雄，愤发其处，而视听素移，民无同力，恬为胡豢，相随倒戈，故会朝清明者鲜覩，而乘马斑如者多有也。吾属孑遗，越在东海，忿延平之所生长，瞻梨洲之所乞师，颓然不治，永怀畴昔。盖望神丛乔木者，则兴怀土之情，覩狐裘台笠者，亦隆思古之痛。于是无所发舒，则《春秋》思王父之义息矣。昔希腊陨宗，卒用光复，波兰分裂，民会未弛。以吾支那方幅之广，生齿之繁，文教之盛，曾不逮是偏国寡民乎？乃召俦侣，集会纪念，以志亡国。凡百君子，婵嫣相属，同兹恫癏.愿吾蜀人，无忘李定国；愿吾闽人，无忘郑成功；愿吾越人，无忘张煌言；愿吾吴人，无忘瞿式耜；愿吾楚人，无忘蒙正发；愿吾燕人，无忘李成黎。明天演以箴大同，察种源以别蒙古，齐民德以哀同胤，鼓芳风以扇游尘，庶几陆沈之祸，不远而复，王道清夷，威及无外。然则休威之薮，悲欣之府，其在是矣。庄生云：「旧国旧都，望之怅然。」虽丘陵草木之缗，入之者十九，犹之怅然，况见见闻闻者耶？嗟乎！我生以来，华鬓未艾，上念阳九之运，去兹已远，复逾数稔，逝者日往，焚巢余痛，谁能抚摩？每念及此，弥以腐心流涕者也。 「 下略。」

　　其会卒为我国驻日本公使蔡钧借日警力以阻止之。时留学生提倡革命者益多，人数亦益众，几逾万人，而内地革命失败之徒，复纷然来集，各交换意见，上下议论，而湖南黄兴、直隶张继隐执牛耳。会孙由欧美游历至日，因开欢迎会，是为革命党统一之权舆。乃组织中国同盟会，举孙为首领，复发刊《民报》以为革命党之机关，揭载六大纲，盛唱革命主义.一，颠覆现今之恶劣政府。二，建设共和政党.三，维持世界真正之平和。四，土地国有。五，主张中日两国之国民连合。六，要求世界列国赞成中国革新事业.乙巳，政府知革命之祸之迫，不得已命五大臣出洋考察宪政。五大臣方出京，皖人吴樾饰为仆装，登车，掷炸弹，未中，卒就戮。吴之意以为革命必先以暗杀，俄国虚无党于十九世纪下半期盛行暗杀，至二十世纪上半期乃盛行革命，吾汉族欲于他年谋革命，今日不可不实行暗杀，吾愿为先导，诸同志其继吾后可也。

　　丁未五月，徐锡麟案继出。徐，浙人，初立复古会，本会设上海，徐及秋瑾、陈伯平、马宗汉等为会员，其事稍为世人所知。复立光复会，其会员以金牌为徽章，中镂一「复」字篆文，旁镌真楷，其口号有「黄河源溯浙江潮，卫我中华汉族豪，莫使满胡留片甲，轩辕神冑是天骄」四句。首领用黄字，协领用河字，分统用源字，凡十七部。别于绍兴设大通学堂，专练兵式体操，以为革命之备。徐复纳资为候补道，得会办安徽巡警学堂，揽兵权以图大举.然当道访拿革党严，徐因为先发制人计，以炸弹击杀巡抚恩铭。陈伯平、马宗汉、秋瑾被株连，先后就刑。达官贵人尝言曰：「革军不足畏，惟暗杀足畏。」自后当事者咸有戒心矣。

　　中国同盟会既成，各省党员咸归国，各自连络运动。孙乃巡游海外，募资本，黄则出入内地，实行革命事。丁未七月，黄起事于钦州。十月，孙起事于镇南关.戊申二月，黄又起于马笃山。三月，黄又起于河口。七月，熊承基起于安庆.庚戌正月，倪映典起于广州。事皆不成。辛亥三月初十日，署广州将军孚琦赴南门外观演习飞艇，有温生才者，乘其回署时以炸弹击毙之，识者已知广州将有事矣。温即被擒杀。二十九日，黄兴、赵声等在广州起义，以事前泄机，督署虽被焚，而事大败，死者七十二人，丛葬于黄花冈。八月，以铁路国有引起武昌大革命，不旬月而四方响应，盖蕴积者久矣。

　　其著书立说以言革命排满者，始于谭嗣同所著《仁学》，力辟食毛践土之说，直言谁食谁之毛，谁践谁之土。自此书发布，遂有邹容之《革命军》、章炳麟之《訄书》次第出版。而光绪癸卯，上海《苏报》遂遭封禁，且涉讼于上海会审公廨，廨吏判邹、章监禁罪。邹旋毙于狱，章出，走东瀛，而革命潮流乃一发而不可遏矣。

　　乘时奋起者，则有关中于右任。于为陕西三原举人，著书排满，大吏嫉之。癸卯春，以应会试赴汴，试毕，仍僦居旅邸。揭晓前数日，陕抚升允忽电致考官，谓陕人于某系革命党人，请即扣除，并另电豫抚拿办.时于卷本已取中，临时抽出。于得耗，出走，由汉而沪。旅沪期年，与渭南陈非等组织《神州报》，旋续办《民呼》、《民吁》、《民立》等报，锐辞攻击政府，始终不懈，遂为言论界革命之元功。

　　当革命潮流弥满东南之际，北方健儿应时而起者曰抚顺张榕，字荫华，家计饶裕，以运动革命故，倾家资大半。夙与国子监司业世荥、道员黄中慧善，以是尝居京。既与京朝官谈革命事，多无效，乃求诸学界，于保阳得吴樾，于京师得潘智远、顾兆熊。潘、顾皆译学馆学生，张以运动革命，特投身译学馆习俄文。甲辰，返沈阳。日俄战争起，乃忽联合数十州县之豪强，屹然独立，无所依附，举足左右，便有轻重，势甚盛也。日人惎其心叵测，迫政府解散，且捕榕。榕走津沽，当事令羁留习艺所，掩饰日人耳目。

　　谋炸两广督署之役，史坚如之同学朱淇亦与其事。事泄，史被捕死，朱脱走青岛，辗转入京，办《北京日报》，盖将以是终老也。

　　党人之以谋暗杀而着闻于时者，申言之，则自史坚如谋炸两广督署事外，有吴樾之炸考察各国宪政五大臣，未成而吴死；有徐锡麟之枪毙安徽巡抚恩铭；有汪兆铭之谋炸摄政王；有温生才之炸死广州将军孚琦；有熊成基之谋炸载洵；有陈敬岳之谋炸广东水师提督李准，未成而陈被捕；有周之贞之击死广州将军凤山；有彭家珍之击死军谘使良弼；最后又有谋炸袁世凯者。至山西巡抚吴禄贞之被刺而歾，则满洲军官为之，非民党所为也。

　　史坚如，广东番禺人。愤国政之日非，遨游江湖间，并至日本，纠集同志，谋所以覆政府者。已而归粤，时党人方起兵惠州，与官军激战，坚如谋所以牵制之，潜运炸药入广州，于督署后赁一宅，穴地藏药，轰毙官吏二十余.署粤督德寿得不死，坚如被捕。德寿欲穷鞫革命党之真象及同志姓名，坚如不吐实，遂见杀。惠州革命军亦败溃。

　　吴樾，字孟侠，安徽桐城人。品学颇高，恒以暗杀党之先锋自任，屡失败。方考察各国宪政大臣出京至津时，易从仆装，混入汽车，自掷炸弹，虽爆发，目的卒不达，顾达官贵人实以此而心胆俱夺矣。

　　徐锡麟，浙江山阴人。少有大志，胆试过人。尝于绍兴设大通学堂，专练兵式体操，以立革命之基础.又创明道女学，与女革命党秋瑾相联合。旋赴德国研究警学，复至日本，与彼中士大夫交，以革命不可无凭借也。既归国，纳资捐道员，指省安徽。初谒皖抚恩铭，纵谈军政，恩颇倚重之，委办陆军小学，兼巡警学堂会办.恩常语人曰：「徐道办事切实。」无何，谋起事，击杀恩。被执时，承审官谓恩待尔不薄，何出此，锡麟大言曰：「恩待我乃私惠，我杀恩乃公愤。速磔我，毋株及他人。」遂见杀。

　　番禺汪兆铭，字精卫.以游日本，习法政，入同盟会，被举为议员，任《民报》撰述。旋偕孙文、黄兴、胡汉民归国，游历各省，为革命运动。次往南洋羣岛，组织同盟分会。先后归国，一再起事，事泄致败。宣统庚戌三月，乃入京，谋暗杀摄政王，孙、黄劝止不听，谓「若再阻我者，愿蹈海死，大丈夫死则死矣，安能作寻常儿女态，一计再计耶？」于是精卫偕同志入都，于地安门小十剎海附近设同生照相馆，以为掩人耳目之计，而于其间结交摄政王府之苏拉，于要地潜瘗炸药。未几，谋泄，警厅暗派微服之二区长率警往捕，得黄树中于照相馆，并搜获实弹之七响枪一，折一扣。精卫寻亦被获，直供不讳，索笔而书招。问官诘以同党几人，所识者若干，精卫曰：「宪政编查馆中人，皆吾所识，今不相认耳。」问树中，树中曰：「不知。」问官因以言激之曰：「汪不免，君何忍独存？」树中乃大哭，亦夺笔书招。旋判以死刑。然摄政王鉴于党祸之日急也，思有以解之，肃亲王善耆又言之，乃令法部以扰害治安判决，改无期徒刑，加重改为永远禁锢.温生才，广东嘉应人。尝遇孙文于南洋，以倾覆政府为己任，时袖短枪狙伺官吏，思得一当。将军孚琦于孝钦后为内亲，荣禄之从侄也，由步军统领出为广州将军。至粤未久，一日，出观飞机，薄暮返，生才击毙之。警卒尾而欲擒之，为生才所仆。生才曰：「若将居吾为奇货乎？毋动，随若行。」乃慷慨诣官。官讯颠末，生才痛言专制之为厉，王室之当覆，于孚将军无私怨也。遂见戮。

　　熊成基，江苏江都人。性激烈，尚武，幼时闻有读《扬州十日记》者，恒为之不乐。既壮，为安庆炮队官，急谋革命。会德宗及孝钦后相继崩，人心不靖，乃起事。事败，遁走，政府悬重赏购之，久不得。嗣贝勒载洵出使欧洲，返经哈尔滨，成基谋于车站狙击之，事泄，被捕，死于吉林。

