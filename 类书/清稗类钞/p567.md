<!-- { "loadSidebar": true } -->
　　蝲蛄，亦作剌姑，虾之属，大可盈寸，第一对脚有螯如蟹，吉林、宁古塔等处产生最多。满洲人尝捣之成膏，以荐宗庙。其体有炭酸石灰质之突起物，供咀嚼之用，称蝲蛄石，可作药。

　　寄居虾

　　寄居虾，虾属，以其形略似蟹，故又名寄居蟹。体之前半有甲，后半为柔软肉体，常求空虚之介壳而入居之，腹部变为螺旋状，与介壳合，故俗又称蟹螺。第一对脚则为大螯，以捕取食物，并为闭塞壳口之用。种类甚多，有居木孔及海绵中者。

　　蟹

　　蟹，亦作蠏一称螃蟹，节足动物，淡水、咸水皆产之，可食。头胸部甲甚阔，腹甲扁平，屈折于胸部之下，有横纹，雄者小而尖，雌者大而圆。复眼在背甲前缘之深窝，有柄承之。大顋坚硬如齿，便于咀嚼。脚五对，第一对变形为螯，横行甚速。内脏皆在背甲下，俗所谓六角板者，即心脏，所谓脂与黄者，即精巢及卵巢也。

　　甘肃无蟹，土人终身不知有蟹也。间有一二知之者，则于兰州商肆中见其所陈设以为标本之蟹耳。

　　长足蟹

　　延吉产蟹，其壳径不过二寸，而足长至四五尺，每一足之肌肉足供一二人之食，其肉之美亦逾于常蟹。

　　金钱蟹

　　金钱蟹，小蟹也，以其形如钱，故名。产咸、淡水间，有黑膏，可腌食。

　　蝤蛑

　　蝤蛑，一名蟳，蟹类，产海滨泥沙中，可食。壳圆如常蟹，最后两足扁而圆长，无爪，与梭子蟹同，闽人称之为青蟹，较梭子蟹为贵，而俗亦称梭子蟹为蝤蛑。

　　虎蟳

　　虎蟳，蟹类，产闽中。其壳类人家门户所绘之虎头，色殷红斑驳，有镶为酒器者，肉粗味劣。通州如皋亦有之，俗称关公蟹。

　　招潮

　　招潮，蟹类，小如蟛螖，壳白，随潮而上，背坎外向，举螯，不失常期，故俗称招潮。

　　海蛆

　　海蛆为甲壳虫类，体长寸许，褐色，有光泽，第二对触角颇长，脚五对，颚脚二对，亦为步行之用，胸腹部区别不明。羣栖海岸，行走迅捷。

　　水蚤

　　水蚤，甲壳类之小动物也，长约二厘，以显微镜照之，始能见其大体。色灰白，略透明，以双壳蔽体，触角大而分歧，有脚五对。产沟水中，人多捕之以饲金鱼。

　　乌贼

　　乌贼，亦作乌鲗，为软件动物。体苍白色，有紫褐色斑点，分为头部、腹部。头部有足十，中二足独长，为捕捉鱼类、贝类等食物之用。眼二，构造与哺乳动物无异。腹部为卵圆形之囊，名外套膜。两旁有肉鳍，为游泳器，中有内壳色白，质坚厚而疏松，即海螵蛸也。又有白色小囊，中贮墨汁，有急，则喷之以自匿，故俗又称墨鱼。可鲜食及制鮝行远，为吾国海产之一大宗。

　　章鱼

　　章鱼为软件动物，与乌贼同类异种，体较大，色青紫，而有褐灰等色之斑点，亦分头部、腹部。其足八，长逾于腹数倍，足端各有吸盘两行及唇状之膜，互相连缀。腹短小而圆，无内壳。生于海中，捕食鱼介，其大者能摄羊豕入水。

　　瀚海有蚌螺遗甲

　　瀚海一望斥卤，无溪涧山谷，而沙中每有蚌螺遗甲，盖其初皆泽国也。圣祖御制《几暇格物编》，由委推原，谓古来西北本系水区，非即沙碛，实发前史所未言。

　　蚌

　　蚌为软件动物，壳两片，为长椭圆形，色紫黑，大者长八九寸，肉体扁厚，以鳃呼吸。运动时，有舌形之足出于壳外。质硬，能掘土。产于淡水。内面平滑，有真珠层，能产真珠。又可用人工作球形、卵形及人形之铅模，纳入其外套膜与介壳间，使历久装成珠质，而得异形之珠。壳之佳者，可碾薄，嵌于窗棂，俗称为明瓦。又研之为粉，曰蚌粉，可入药。

　　蚌生珠

　　宁古塔城之西北十余里，名额富里，又六十里为旧城，临河。河多蚌蛤，出东珠，每粒约重二三钱，其色或粉红，或天青，或白，非奉旨不许采。康熙时，有儿童浴于河，得一蚌，剖之，有大珠径寸。

　　江珧

　　江珧为蚌属，亦作江瑶，一名玉珧。壳长而薄，为直角三角形，壳顶在其尖端，面有鳞片，排列为放射状。壳内黑色，有闪光，以足根之细丝附着近海之泥沙中。肉不中食，而前后两柱，以美味著称，俗称之为江瑶柱。

　　蚶

　　蚶为蚌属，壳厚而硬，略成三角形，面有纵线突起，如瓦楞，故俗称瓦楞子。外淡褐色，内白色，肉色赤，可食，大者谓之魁蛤。又一种纵线不甚高，外黑褐色，时有茸毛附着者，俗称毛蚶。

　　淡菜

　　淡菜为蚌属，以曝干时不加食盐，故名。壳为三角形，外黑色，内真珠色，长二三寸，足根有丝状茸毛，附着于岩石。产近海，肉红紫色，味佳，博物家以为即《尔雅》之贻贝也。

　　螺

　　螺，与赢同。软件动物之硬壳有旋线，其体可以宛转藏伏者，统谓之螺，种类甚多，大者可为酒具与吹器。壳之内面，光色美丽，可用以镶嵌漆器。

　　螺中有珠

　　晋江黄儆庵给事熙缵尝为安庆府推官，顺治庚子，与王文简公士祯同为江南同考官，以己亥城守功内擢。其仆人一日得大螺，煮食之，汤忽沸，有声甚巨，螺自釜跃起，室中气若烟雾，不辨，人皆惊走。移时视之，螺死，有珠如龙眼大，在其侧。以经水火，晶光减矣。秤之，重三钱。

　　鹦鹉螺

　　鹦鹉螺为软件动物，有四鳃，口之周围多丝状触手，介壳为螺旋状，螺层尖处屈曲如鹦鹉嘴，故名。壳乳白色，有青绿斑，里面有光如真珠，大者可受二升，制为酒器，奇而可玩，《格古要论》谓之鹦鹉杯。

　　荣螺

　　荣螺为软件动物，亦作蝾螺，形如拳，故又名拳螺。壳甚厚，有厣，孔大而圆，外暗青色，内稍作真珠色，螺层上间有突出处如管。栖息岩礁之阴，肉味颇美。

　　法螺

　　法螺，我国古时军队用以示进退者，今释道斋醮多用之。本系软件动物，产于海中。壳为螺旋状，上部延长，形略似梭，故又称梭尾螺。色黄白，有炎紫斑纹。肉可食。大者于螺头穿孔吹之，发声甚响而远，俗谓之海哱啰。

　　海蛳

　　海蛳为软件动物，与螺蛳同类异种，壳较细长，有旋纹。产于淡水者，螺旋较细，可食。

　　牡蛎

　　牡蛎为软件动物，一名蚝。右壳小而薄，左壳大而凸，外面磈蠝不平，腹缘为波状屈折，色淡黄，内面白而滑润。足渐退化而失其用，常以左壳附着于岩石，连缀至一二丈，崭岩如山，俗称蚝山。产浅海泥沙中。肉味美，富有养料，易消化，谓之蛎黄，海滨之人多以为食品。宁波之象山港及台州湾所产最著名，有大小二种，并有绿蛎黄、鸡冠蛎黄、斧子蛎黄等名。大蛎黄取于象山之马鞍岛，运销上海。壳可烧灰，功用与石灰同，谓之蛎粉。

　　海扇

　　海扇为海中动物，与牡蛎同类异种，径六七寸，其壳左深凹，而右扁平。水中浮行时，扁壳竖立如帆，乘风而行。表面有阔沟，表黄而里白。肉与柱味均美。壳大者可以代锅，小者亦可为杓。

　　蛏

　　蛏，与文蛤同类异种，壳为长方形，两端常开，色淡黑，长二寸许，足及吸水管皆露于壳外。肉似蛎，色白而甘美，俗呼为美人蛏，产海边泥中。

　　蛤蜊

　　蛤蜊为软件动物，蛏属，壳几为正圆形，外面黄褐色，轮文稍高叠，内面白色。肉味甚美，水滨之人多以供膳，亦名圆蛤。

　　马蛤

　　马蛤即马刀，一名蜌，与蛏相似。壳长方形，大者长三四寸，外黄苍色，内淡黄，足端锐尖，栖海边泥中二三尺深处，肉亦可食。

　　西施舌

　　西施舌为软件动物，一名沙蛤，产海边沙中。状似蛤蜊而长，壳白，足突出长二寸许，如人舌。足端有丝状物，以之附着沙际。渔者见小穴出泡沫，即掘得之。肉鲜美，可食。

　　文蛤

　　文蛤为软件动物，在浅海沙中，大者二三寸。壳略如心脏形，微白，有褐色放射状之带纹，内面白色，水管甚长。足有强力，仅一二分时，能掘沙土，埋体其中。肉味美，研壳为粉，谓之蛤粉，可入药。

　　蜗牛

　　蜗牛，一名蛞蝓，软件动物之有肺者。外壳扁圆，无厣，体柔软，平时全缩入壳中，行则伸出。头有触角四，其二较长，尖端有眼。头侧有小孔，内为肺囊，以通呼吸。腹部之两端，伸展而成足。分泌一种黏液，以便移动己体，干则成薄膜，光泽如银。雌雄同体。常集于草丛树荫之湿处，蚀害绿叶。

　　《本草》诸家多以蛞蝓为蜒蚰，而谓有壳者为蜗牛，无壳者为蛞蝓。日本博物家用此说。程瑶田《释虫小记》谓蛞蝓即螔蝓，与蜗牛为一物。蜗牛腹垂边外，铺如剑锷而阔于背，故曰蛞蝓，蛞之为言阔也；蜒蚰身祇狭长一条，腹圆无垂边之棱，特着《蛞蝓蜗牛正讹记》。

　　蛞蝓鱼

　　蛞蝓鱼为头索动物，长一二寸，体半透明，两端皆尖，形态如鱼，头部区画不明，无脑头骨及心脏，背有脊索一，其长与全体等，常居海底泥沙中。

　　蜒蚰

　　蜒蚰为软件动物之有肺者，与蜗牛同类异种，居于温暖阴湿之地，体为圆筒形，长三寸许，无壳，头有触角四，惊则缩入，背有淡紫色之纵线，雌雄同体。其经行处，辄留粘液之迹如蜗牛，为植物之害。

　　海镜

　　海镜为软件动物，一名璅蛣，郭璞赋谓之「璅蛣腹蟹」。其肉可为酱，是为蛣酱。一名海月，粤人呼为膏叶，两片合以成形。壳圆，中甚莹滑，月照之，如云母光，可制为明瓦。内有少肉如蚌胎，腹有小蟹子，如黄豆，螯足具备。海镜饥，则蟹出拾食，蟹饱归腹，海镜亦饱。或迫以火，蟹子避火走出，海镜立毙。人若生剖海镜，则见蟹藏腹中，逡巡死矣。

　　蚕

　　蚕，吐丝之虫也，环节蠕动，胸腹及尾有足六对，食桑叶。我国古时育蚕，以青、兖为盛，今则推江、浙二省。蚕自幼虫成长，必蜕皮数次。每蜕皮，则必不食不动二三日，谓之眠。经三四眠，始上簇作茧。茧变为蛹，又由蛹化为蛾，则吐唾液，使茧受湿化软，破之以出，谓之蚕蛾。欲取丝者，常乘蛾未出茧时缫之。既出，则丝绪断绝，不复能缫也。

　　野蚕

　　野蚕为蚕之原种，一名天蚕，生于桑、樗等树上，即食其叶。形状酷似家蚕，惟身为黑褐色。蛾亦黑褐色，后翅内缘有白纹，为桑树等害虫。直隶、山东等省亦取其茧丝，织为茧绸，其丝输出外国者甚多。

　　柞蚕

　　柞蚕，野蚕也，色绿，食柞、栎等叶，成褐色茧。其蛾黄褐色，间有杂以白色者。

　　山蚕

　　山蚕，一名樗茧，海州、盖平、复州土人且放之樗树以养之，不仅食柞也。

　　樟蚕

