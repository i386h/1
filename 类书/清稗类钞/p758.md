<!-- { "loadSidebar": true } -->
　　张兆栋折丁日昌秀水沈玮宝，以知府需次江苏，资望未深，丁日昌遽使权苏州府事。旋受代，复使督浚昭文县白茆河工程。故事，属吏谒督抚司道，月有定日，日有定时，惟有要事待裁决者，得随时投谒，不格以成例。一日亭午，沈自工次诣抚院，有所陈说，语不逊，丁呵之，不受，反唇相抵。丁大怒，拍案碎茗椀，沈亦拂袖欲起。丁不许，使受申饬，沈遽免冠置几上，谓当听弹劾，径出。丁饬巡捕留沈于外，立传令，召中军、参将，列队阶下，声言将斩沈以徇。府县闻报，齐集辕下，婉言譬喻，冀沈入谢罪。沈曰：「遭世承平，不必有断头将军，何妨有断头太守。欲杀，则竟杀矣，何谢为！」府县入谒，代缓颊，丁益咆哮不可止，有不杀沈势不休之说，命材官立传司道。时勒少仲廉访方宴客，立命驾.及至抚署前，甲仗森严，旌旗焜耀，若将决巨寇者。廉访惶遽入，让沈，沈出硬语，怨府县不善调停，府县白宪怒未息状。方抢攘间，粮储道亦至，丁又传催司道及中军、参将甚急。勒待藩司张兆栋来，同入见，而张久不至，命长洲令蒯德模速驾.张屏不见，传语蒯令，宜自回署理民事。蒯回报勒，勒不得已，偕粮道率府县先谒见，从容乞免。丁以张迟不至，为轻己，益怒，知中军亦违抗，明谓勒勿预此事。时已近酉，丁揖勒等令出，谕麾下武弁，踰三刻，藩司与中军不至，惟令是听，毋久待。勒踯躅廊庑间，又迁廷踰时，张始缓缓来。众官惶惶，视张意旨。张命召沈入司道官厅，问触犯状，沈一一缕陈，众始知其故。盖惶遽中惟知抚军将杀沈，虽廉访亦未暇问究竟，司道府县两次求免，亦但闻丁述沈玮宝藐抗罪应死，下固未敢叩其源，上亦未及示其详也。先是，沈报工竣，由水利局司道委员验工，禀复工坚料实，请开坝便舟楫，丁批准，沈即遵批开坝，而丁忽专札饬令毋许开坝。坝已开，不可复堵，面陈之下，丁谓沈不遵后命，沈谓后命至已在奉批开坝之后。丁谓工必草率，故仓皇开坝，以掩其迹。沈谓工经委员验报，坝系奉文准开，果有所疑，何不委员复验，而遽批准开之牍。丁怒其藐视上官，沈请参处，丁曰：「罪不止此。」沈请奏明戍边，丁曰：「戍边何足蔽辜！我誓杀汝。」沈干笑，谓：「今日不杀我，不成丈夫。」事遂决裂。张既详询始末，复问：「前批以何日奉到？坝以何日开？第二次公文以何日到？」一一具答之，并谓有卷可稽。张曰：「奈何忘上下之分？轻上官，是轻朝廷也。假令汝之子弟据理悻悻与汝争，汝岂能堪？长官于属吏，犹尊属，汝亦曾权首郡篆，奈何冒昧至此？宪怒方盛，不可谢，姑反尔舍，静思己过，明日早谒我，同谢抚军。」沈犹欲有言，遽令退，并命速乘舆去。勒大惊，谓何可遽令归？张笑曰：「斩犯我自纵之，有我在，何患焉？」遂入见。丁曰：「相需甚殷，来何晏也？」张问：「今日果将杀沈某乎？」曰：「是何言？我志已决！」问：「沈某之罪，即以不遵二次公文擅开坝乎？」曰：「唯唯，否否，犹有藐抗不逊之罪。」张曰：「沈某已详询明确，令归，候公处分。公若必欲诛之，以示威羣僚，公之军令也，谁敢违！公可遣一缇骑，逮而诛之，亦殊易易。事后，公如不奏闻，幸甚；倘入告，某亦当另折具陈。某不敢以一属吏抗公令，更不敢以非常事不自奏闻。日旰公勤，请速断。」丁默然良久曰：「终必有以处之。」张遂出，辕下亦解严，沈竟无事。

　　阎文介杖某弁官文恭公文督鄂时，阎文介公敬铭署鄂藩。有某弁为文恭娈童，文恭令带卫队，保副将矣。弁恃宠，势张甚。一日，率亲兵数人入民家，欲奸其处女，女不从，杀之而逸。其父母诣府县讼冤，府县莫敢问。文介大怒，亟谒文恭。弁固知文介知之而必不己赦也，先入求救，文恭匿之。有顷，文介果上谒，文恭辞以疾。文介谓有要事必待面陈，如不可以风，即就见于卧室。阍者出，仍固拒之。文介曰：「中堂病必有痊时，俟痊，必当传见，吾即居此以待可耳。」命从者自舆中出襥被，曰：「吾即以司道官厅为藩司行署矣。」卧起官厅者三日夜，文恭授意司道，劝归署，必不可。文恭窘甚。以新繁严渭春中丞树森、盩厔李太守宗寿与文介同乡，急延之至，凂为调人。严、李多方譬喻，文介出誓言，谓不斩弁，不还署。文恭乃自出见，即长跽。文介岸然仰视，不为动。严正色曰：「丹初亦太甚矣。中堂不惜屈体至此，独不能稍开一面网乎？」文介不得已，趋扶文恭起，与要约，立斥弁职，令健儿押归原籍，立启行。文恭诺，乃呼弁出，令顿首文介前，谢再生恩。文介忽变色，叱健儿执诣阶下，褫其衣，重杖四十，杖毕，立发遣。事讫，始诣文恭谢.文恭由是益敬惮之，密疏保奏，乃抚山东.周汉有铁老之称沩宁周汉性戆直，有「铁老」之称.初以知府需次于陕，左文襄公宗棠督陕时，见之曰：「人英也！」屡龂龂于长官，故为巡抚谭锺麟所憎恶。后文襄督师出关，因辟之至幕，宾礼甚至。新疆平，奏擢道员.久之，以争杀降回事，失左恉，告归.道出酒泉，谒唐韩愈庙，题联于楹曰：「百世之师，匹夫有志公可法；三书犹在，宰相无名鬼不灵.」盖其平日不满于文襄者，至是犹有弦外余音也。

　　孙衣言怒某令之谄英翰尝抚皖，一日，为太夫人祝七十寿。天长令馈一苏绣缎幛，以其美丽，悬之中堂，而移藩、臬两司所赠者于旁。臬司孙衣言见而大怒，曰：「监司不及县令耶？」知宾者留其与宴观剧，均不可，英大惑。太夫人知其事，翼日，命英设盛筵，为之道歉。孙却之。英固请，乃以见于直隶会馆相要。英如言，届期，张宴演剧。英以孙负重望，颇严惮之，特肃衣冠，迎于门.见孙将下舆，即长跪而言曰：「一时胡涂，乞恕罪。」孙亟下舆，扶之起而谢曰：「非敢傲中丞，特怒某令太谄耳。」

　　光绪朝之清流党光绪乙亥至己卯间，发、捻荡平，左文襄公宗棠戡定新疆，疮痍渐复，民气昭苏，中兴之业，号为极盛。沈文定公桂芬当国，务为安静.文定性矜慎而稍刻深，箝束士类，无一毫奋发踔厉之气，而才士之锐气阴消沮矣。

　　己卯，俄约事起，崇厚以葸苶丧权辱国，言路交章论劾，而清流党以起。清流风力，以张文襄公之洞为最着，而邓承修、张佩纶、盛昱、陈宝琛等皆知名健者，以文章节气著称.时文定以军机大臣总理各国事务衙门，当言路之冲，特以矜慎故，孝钦后终倚重之，迨以老病卒，未尝去位。而清流党之名大震，士气益发抒矣。

　　清流之盛也，李文正公鸿藻实主之。文正与文定同事孝钦，权不逮文定，而尚气，不甘为文定下，文定稍抑之，故不能平。清流以论劾大臣见风采，中外皆惮之。甲申三月，枢垣全体皆罢，势张甚。法越之役，名士皆主战，战不利，佩纶且败，名士气慑。会文襄以山西学政出，宝琛以会办南洋防务出，佩纶罣误于福建海防，承修入总理衙门，而清流党至是遂星散。以是而计，十年之间，前五年为文定守太平尚静谧之时，后五年为士大夫矜才气好言论之时.文定没，枢臣未尝膺艰巨，一无所可否，潘祖荫、翁同龢以金石文学唱导后进，宏奖风流而已。至恭王及文正、宝文靖公鋆、景廉、翁同龢等同时罢，醇王至军机处议事，而朝局为之一变。

　　先是，恭王长枢府，雅善文定所施为，犹有持重之风.孝钦欲有所兴作，辄谏沮之，惜财力，喜宁静，抑夸张也。迨醇王入枢垣，国库渐殷实，意稍恢张，锐意兴海军以致天下之财，而苑囿宫殿土木大作矣。醇王不常视事，皆倚任济宁孙文恪公毓汶。文恪父为醇师，故雅相亲重，权倾中外，以宠赂为时所訾，亦莫敢谁何。顾醇王主恢张，而是时掌户部者为阎文介公敬铭，又继之以翁同龢，皆主节啬，疆臣有言军备者，辄沮抑之，甲午之役，战具皆窳败不任用，职此之由。

　　己丑，德宗亲政，略无更张。中日事起，言官八十余人联衔劾枢臣，请起恭王主持军国重事，气势甚盛，两宫为之动容。故是岁枢臣先后罢，更易殆尽，与甲申相似，而朝局又为之一变，此甲午冬十月、十一月事也。

　　初，上命设督办政务处，以恭王、李鸿藻、翁同龢、荣禄、长麟为督办政务处王大臣。盖上意不信任军机，不欲以国之大政属之，又不可轻拂慈意而易军机也，故有是命。未几，又命庆王入。每日，上召见军机后，复召见督办政务大臣。未几，文正与翁入军机.又未几，恭王入军机.未及一月，督办政务处撤，而国之大政仍属之军机，于是而有戊戌之事。

　　乙未、戊戌间，无大举动，恭王与文正及翁支拄其间.戊戌三月恭薨，四月翁同龢罢，五月王文韶入直，八月崇禄入直，是为戊戌政变。

　　戊戌以后，刚毅颇用事，又援启秀、赵舒翘以自助，顾顽陋以为学，很愎以为治，无所树威信，则横决以求逞，于是而有庚子之祸。盖戊戌之事伏于甲午，庚子之祸生于戊戌，导源甚远，伏流甚细，而祸发最烈，国之凌夷，关系至巨，且至是而清流党亦尽矣。

　　彭刚直杀李文忠犹子衡阳彭刚直公玉麟，貌癯，如闲云野鹤，出语声细微，至不可辨。然每盛怒，则见之者皆不寒而栗。每年巡哨，必戮数人，所至之处，将弁士卒咸有戒心。其兵额常缺，自揣不能朦混者，多夜遁。佥呼之为「活阎王」。

　　彭以钦差大臣巡阅长江水师至皖，时合肥李氏势方盛，文忠犹子某素骩法，时出夺人财物妻女，官不敢问。一日，夺某乡民妻去，乡民诣刚直诉之。刚直留乡民，而命吏以刺邀某至，出乡民，谓某曰：「此人告若夺其妻，有之乎？」某自恃势盛，直应曰：「然。」刚直大怒，命笞之无算。而府县官皆至，悚息哀求，刚直不听。俄抚藩俱以刺至，请见，刚直命延接，而阴嘱吏曰：「趣斫之！」巡抚足甫登舟，而吏持头来缴令矣。刚直乃移书文忠曰：「令侄坏公家声，想亦公所恨也，吾已为公处置讫矣。」文忠复书谢之。

