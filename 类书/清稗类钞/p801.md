<!-- { "loadSidebar": true } -->
　　罗荣光以炮台失陷而殉大沽形势，九湾八曲，广而且深，每曲均有炮台.庚子，裕禄督直，驻津门，京师拳匪方炽，端王载漪崇奉倍至，裕亦深信之，得罪各国，议和不成而战。八国兵舰数十艘在大沽口外，屡欲进，而慑于炮台，不敢逼。时守台官罗荣光日夕严防，不稍怠，外人无隙可乘。而京乱愈危，遂运动某道佯求和于裕，谓但得四五艘进港为护侨计，永不敢战，并尽卸武装以示意。裕允之，即以令罗，罗大惊，急诣裕，痛陈外国兵舰入口之祸，不听。罗以死争，裕曰：「已允，奈何？」拂衣自入。罗归，外人鼓轮遽前，罗望见之，欲加炮，台员咸以事关大局，且有督命，止之。罗不得已，奔告裕，裕谓既允于前，自听其人，但严加防范耳。罗无术，奔还防守，则兵舰临口者已五六艘。遂自驾飞划至兵舰旁，勒令缴械。舰员从之，进如故，将及台，遽于夹板下出快炮击台.罗亟往见裕，裕不出，罗大愤，左右有报以洋舰已尽毁炮台者，则瞠目无语.从人急扶之归寓，默坐移时，忽大叫曰：「此天命，吾死时至也。」遂提刀入内，杀其眷属，曰：「不可使辱于敌。」俄炮声四起，甚烈，罗提刀出奔，有仆随之。后闻得其尸于炮台旁近，仆尸亦在焉。

　　李秉衡锺琦殉拳难光绪庚子七月，李秉衡奉孝钦后懿旨帮办武卫军，节制张春发、陈泽霖、万本华、夏辛酉四军，将以敌八国之联军也。十二日，出都，从者实仅百余人。至河西务，调四军，不受命，谓先奉懿旨屯此，不能移。会马玉昆往谒，谓已于北仓挖长濠，且蓄水，足遏联军北上之路，李遣人往勘，实无之。马续谒，李询之曰：「尚能一战否？」马曰：「能。」李曰：「其同赴前敌乎？」马欣然先行。

　　李集幕僚语之曰：「万本华乃万人敌，夏辛酉亦能战，惜所部皆不多。今事已至此，我受国厚恩，自当效死，诸君不必与其难.」男爵锺琦者，李所激赏而为出京时奏调八随员之一也，与李俱。行约二三里，闻接仗声，则非马军而为万军，马不知何往。万军驻河西务，夏军驻廊坊，联军以李在河西务，故缘间道，越廊坊而过，先击万军。万军败，复回攻夏军。夏军弹药罄，战一日，伤亡几二千。李退至张家湾，吞鸦片烟以殉。锺琦为敛之，入都省母，复出，亦自缢.郑道湜殉拳乱郑道湜，字芷青，桂林人，山西阳城县典史。光绪庚子，义和拳入晋.拳本白莲教余孽，齐、鲁奸民多习之。晋初未有拳也，毓贤抚晋，始招之西来。既戕杀各国传教士，上下承风旨，益纵之，不旬日，全省靡然。阳城令叶廷桢简雅工书画，而短于吏材，民习拳者日多，耰锄棘矜，时时至城下，袖手而已。或倡言闭门登陴，廷桢遽从之，拳益横行。

　　县之南有村曰石臼，形势险阻，昔尝有据之啸聚者。至是，石臼习拳者尤众，邑人皆有戒心，廷桢集绅耆议剿抚，久之，未有所定。郑请遣人解散其党，不济而后改图.廷桢曰：「谁当行者？」郑曰：「道湜言之矣，道湜请行。」外委宋富贵者，廷桢所倚以治防守者也，尤恇怯寡谋.于是廷桢曰：「若能行，幸甚，吾当使宋弁卫君。」郑曰：「多人徒滋其疑，道湜且无从置喙，抑公欲以是已乱耶，是速之也！请以单骑行。」遂启门而出。廷桢顾富贵曰：「速率队尾典史行，变出意外，庶有援也。」石臼始闻典史来，议迎拒者不一。有登岩而望者，曰：「几堕官计，是何来之多也？」郑方鞭马南骛，固不意后之有兵。方入隘，土石如雨下，富贵仓皇走，郑遂及于难，遗骸残毁，兵役死者四人，时闰八月二十六日也。

　　宋承庠殉拳乱光绪庚子，八国联军入都城，孝钦后率德宗西狩。华亭宋养初侍御承庠方巡城，守「城亡与亡」之义，仰药以殉。

　　王铁珊殉拳乱光绪庚子之变，英山王伯唐主事铁珊方在都，意谓拳匪排外，适启外侮，各国必联合兴师以见攻也。其寄族伯蕊修书云：「联军必至，非骄将乱民所能敌，都城如陷，誓以身殉。」城破，遂死之。

　　王焕殉拳乱光绪庚子，寿山为黑龙江将军，拳乱起，左右有与通者，寿信之。幕僚王焕力言其妄，寿不怿，王辞行矣。拳诬其通洋也，迫寿速之反，既至，即戮之。焕字辅臣，山阴人，官郎中。在京邸时，与寿结异姓昆弟，曾济寿于微时者也。

　　冯夏威为国牺牲光绪乙巳六月，南海冯夏威以美国苛虐华工事，自戕于沪上美领事馆，粤人震悼。丙午六月，龙州广东会馆绅商开追悼会，某撰联挽之云：「论四千年义烈人才，用抵制伸民权，君真不死，当二十世竞争时代，以和平存国体，我敬先生。」

　　咸水妹爱国粤东咸水妹，率自他省拐贩而售之蛋户者，衣服诡异，不与常妓同，人以其侍西人也，多贱视之。然是中人亦各有意志，大率为咸水妹者，多立志不至欧洲，不入西教，非嫁西人则不改西装.其言曰：「吾之为是，以迫于不得已也。若遂欲吾心向西人，岂有是哉？」又虽与西人相接，多物色国人，择年相当之可事者，俟蓄积稍富，则嫁之。既嫁，则不复与旧时侪偶通，以恐为夫所贱视也，夫若不嫌，始来往如平昔。其嫁西人者，十不一二也。

　　有名联桂者，尝为某船主所昵，计月给资，俨然妻室也。自港至申，中途，见一民船将覆，船主无救意，联请船主救之，船主曰：「此中国人船，何与我事？」联桂怒曰：「汝如此轻视中国人，则吾亦中国人，以后请与汝绝.」船主又曰：「汝何必如是？此非粤人船。」联桂愈怒曰：「此虽非粤人船，然亦中国船也。汝何为于我中国加以区别乎？」船主不得已，始停舟施救焉。

　　西人之至我国者，多与咸水妹相昵，久之，或月给值以养之，或竟娶为妻，至礼拜堂成礼，并登报宣告。其稍有身分者，虽与相处如夫妇，告人，则仍称之为妓也。然娶咸水妹者，大率安于我国，不复为归计。即归，女亦不从，以离国则亲友尽绝，且势孤也。

　　髯阉殉德宗光绪末，有髯监者往来燕市中，自述其入宫之历史。谓少生于杨村，年七岁，以小刀嬉戏，势去其半，晕绝.父母痛甚，延医治之，如法阉割，逾数十日而创平。适村中人有与某内监识者，夤缘得入宫，事德宗，年十五矣。时帝年亦十四五，典学之余，好嬉戏，于击球尤昕夕不废.余遂娴其术.帝谓余能事己也，宠逾他监.一日，帝以他监多不能识字，谓余曰：「汝能诵《四子书》乎？」曰：「能。」「能诵《五经》乎？」曰：「不能。」曰：「朕教汝，汝为朕弟子。」于是朝夕授以经。余颇自奋，帝亦谓余敏而好学.不二年，《五经》觕毕业，帝曰：「朕不能为汝师矣！」从上书房取子史及唐、宋人诗文，命余读之，谓得奇解，当以相质证.自是而学遂大进，帝辄曰：「竖子可教也。」洎帝大婚，以余值内书房。余年亦稍长，鬑鬑髭根，忽渐现于余颊，宫中颇疑余为伟男子，顾帝甚宠余。一夕，屏他侍谓余曰：「汝亦思室家乎？」余长跪对曰：「不敢。」帝曰：「朕不汝罪，汝第言之，朕当遣汝出宫，还汝室家也。」余涕泣以对曰：「蒙陛下恩宠，不敢不直言。小臣自幼阉割，不意近日阳茎旁挺。但此身已不完，出宫，恐亦无以自立家室，惟陛下哀怜之。」帝曰：「既若是，恐居此间不便。朕不汝罪，第恐他人不能汝容耳。」乃赐余内帑五百金，命出宫，还觅婚配。余叩头谢，谓蒙皇上再造之恩，没世不忘，当力图报称.不意余出宫后，觅父母不得，询之邻里，则已亡去数载矣。求戚族，亦不可得。自念此身已残废，决计终身不娶，今鬑鬑者已满顋矣。戊申冬，德宗上宾，髯监遂缢于芦沟桥畔。衣带中有绝命诗云：「无端毁体忆髫年，供奉黄门荷宠怜.今日龙髯攀未得，小臣应许负登天。」

　　李六更欲救国宣统朝，天津有李叟者，痛时事之日非、人心之渐死也，辄痛哭于衢，有时持柝巡行里巷，而打六更，高呼「中国将亡」、「同胞速醒」等语.不衫不履，形同疯癫，至京亦如之。人问其姓名，则曰李六更。

　　宣统辛亥死事诸臣宣统辛亥八月十九日，革命事起，武汉军兴，死绥将士、殉节官僚亦复不少，兹记其最著者如下：黄忠浩为湖南防营统领，民军攻抚署时，黄出阻被戕，事闻，诏恤.王毓江为候选道，充湖南营务处总办，同时被杀，诏恤.陈瀛为湖南长沙县知县，被执不屈，卒以枪毙，诏恤.陆锺琦为山西巡抚，殉于任，诏照总督例从优赐恤，赏二等轻车都尉世职，予谥文烈。

　　陆唐氏，锺琦妻也，与锺琦同殉，诏旌表。

　　陆光熙为翰林院侍讲，锺琦子也，同殉，诏赠三品京堂，照三品京员例从优赐恤，予谥文节。

　　谭振德为山西某协协统，与锺琦同殉，诏照协都统例赐恤.熊国斌充山西某营管带，与锺琦同殉，诏照正参领例赐恤.李升、马八、牛万春，均锺琦仆役也，同殉，诏照兵丁阵亡例赐恤.松寿为闽浙总督，与城殉，诏赠太子少保，赏二等轻车都尉世职，照总督例赐恤，予谥忠节。

　　朴寿为福州将军，被执不屈死，诏赠太子太保，赏二等轻车都尉世职，照将军例赐恤，并予谥。

　　冯汝骙为江西巡抚，殉难于九江，诏照总督例赐恤，予谥忠愍。

　　赵国贤为广东潮州镇总兵，与城殉，诏照提督例赐恤，予谥忠壮。

　　端方为署理四川总督，中途遇害，诏赠太子太保，赏二等轻车都尉世职，照总督例赐恤，予谥忠愍。

　　端锦为三品衔河南候补知府，端方弟也，同殉，诏照三品官阵亡例赐恤.志锐为伊犁将军，与城殉，诏赠太子少保，照将军例赐恤，予谥文贞。

　　锺麟同为云南统制官，兵变阵亡，诏赠副都统，照副都统例赐恤，并予谥。

　　王振畿为候选道，充云南兵备处总办，与麟同同殉，诏照协都统例赐恤.范锺岳为云南辎重营管带，中弹阵亡，诏照正参领例赐恤.良弼为镶白旗汉军副都统，兼军谘府军谘使，被炸受伤，身殒，诏照副都统例赐恤.载穆，宗室也，抵京口副都统任甫四月，江苏独立，民军约之缴驻防各营军械。载知事急，集众议之，愿殉身而保全镇江人民，遂于缴械之夜，阖户自缢.桂城，字仲藩，为宪兵科协军校，江南陆军警察营管带官。江、浙民军会攻江宁，统制徐绍桢督第九镇新兵驻秣陵关，桂以事往谒，被拘留，闭荒祠中。会第九镇新兵败于雨花台，退守秣陵关，众迁怒于桂，拥之出，不屈死，距莅事未五月也。事闻，予谥刚愍。京口驻防员弁奉差于新兵营而同被难者有国全、海靖、文馨、秉升，江宁驻防有某营教练官恩锡及海祥等十余人。

