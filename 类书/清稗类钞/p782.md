<!-- { "loadSidebar": true } -->
　　仁和吴诚斋明经钜，雍正时人，性爱菊。某岁冬十月，窗前有菊数本，颜色未脱，香清以远。一日侵晓，风雪大作，花如傅粉，益复可爱，漫成绝句，今录其四于此。诗云：「孤芳原是傲霜枝，雪后看来倍有姿。篱落夜深帘不卷，一肩寒影和陶诗。」「纔过重阳花事稀，谁将柳絮撒空飞？黄花也怯西风冷，料理新装鹤氅衣。」「一幅柴桑处士图，着些风雪便橅糊。金英玉屑相辉处，还似从前瘦骨无？」「草亭东畔竹屏西，淡白深黄倚槛齐。最是雪晴春未到，独留香韵傲梅妻。」

　　八月菊

　　菊有自伊犂来者，开时最早。干隆时，平湖沈文恪公初至懋勤殿，见之，因为赋诗，时八月初旬也。

　　陈云喈嗜菊

　　嘉庆己未，海宁陈云喈招钱荫庭看菊花，因作诗云：「我愔前年客沧南，南园种菊人争传。乘兴有时挈伴往，马蹏蹀躞凌秋烟。金印银印称冠绝，蜃楼幻夺天工权。「沧州有黄金印、白银印、海市蜃楼诸种。」此外种类难更仆，五色烂漫东西阡。同人分韵互酬唱，得句往往相争先。「客沧州，菊花时屡与兆韶九司马、汪芗圃剌史、祝西涧孝廉相唱和。」屈指旧时又一载，别来常与梦魂牵。朅来盐官作小住，菊开刚值重阳天。七塘主人多高致，爱菊成癖如陶潜。分苗别种施灌溉，是何用心勤且专。花神似解主人意，向秋特地争鲜妍。瓦盆罗列二百本，高下位置皆天然。主人爱花兼爱客，殷勤招我重开筵。依花错坐颇自适，鹤翎蟹爪飘樽前。礼数全删觞政宽，快事亲故相周旋。为语主人好爱护，多方搜剔毋弃捐。年年相约作高会，此乐宁非人中仙！」

　　计寿乔爱菊

　　菊花种类甚繁，嘉庆时，秀水有计寿乔名楠者，酷好之，尝作《菊说》。其所蓄佳种，来自嘉兴、平湖、海盐、松江、上海、嘉定、湖州、扬州、江宁、湖北各处，惟产于苏州者最下。今将其佳者论之。

　　有所谓松子种者，凡九：曰金粟，曰雪鹤，曰水绿，曰紫蝉，曰金红，曰琥珀，曰银红，曰老肝红，曰新肝红。

　　有所谓宝相种者，凡八：曰西火放，曰东火放，曰青放，曰土黄，曰金莲，曰蜜莲，曰银莲，曰蜜乔银。

　　有所谓细种者，凡五十：曰大玉夹，曰大红剪绒，曰蜡瓣，曰金翦绒，曰绿剪绒，曰小玉夹，曰鹅毛幢，曰红豆幢，曰银翦绒，曰大红芒刺，曰蜜芒刺，曰银芒刺，曰金红芒刺，曰醉仙桃，曰松花鹤翎，曰银红鹤翎，曰金葡萄，曰银红葡萄，曰天仙紫，曰天仙黄，曰天仙锦，曰桃超，曰血牙超，曰龙须幢，曰桂花幢，曰玛瑙夹，曰玉指夹，曰松花夹，曰紫夹，曰珠海夹，曰小金幢，曰蜜幢，曰大红幢，曰银幢，曰金碧玉，曰银红碧玉，曰金丁香，曰银红丁香，曰古色丁香，曰白丁香，曰鸳鸯合，曰桃花球，曰大癞花，曰吉香球，曰鹤塔，曰玉蝴蝶，曰大红松壳，曰金松壳，曰银红松壳，曰白松壳。

　　有所谓中种者，凡二十五：曰锦松超，曰鹅毛球，曰魏红幢，曰乌云幢，曰魏紫幢，曰文君面，曰葛衣，曰锦荔子，曰绿万玉，曰火炼金，曰雪狮子，曰素辉，曰水天碧，曰胜裙，曰金雀，曰发管幢，曰麦柴幢，曰金珀，曰银珀，曰锦心绣口，曰古色篆，曰鹤顶大红，曰雄黄篆，曰金交丝，曰银交丝。

　　有所谓大花老种者，凡三十八：曰金带围，曰银带围，曰青莲带围，曰蜜带围，曰水红带围，曰玉夔龙，曰金夔龙，曰大红夔龙，曰蜜夔龙，曰银红夔龙，曰紫夔龙，曰金佛座，曰鹅黄佛座，曰银红佛座，曰雪佛座，曰沉香佛座，曰五彩雪球，曰西湖莲，曰紫福莲，曰小桃红，曰大红荷花，曰金荷花，曰银红荷花，曰血牙荷花，曰金红荷花，曰玉荷，曰蜜荷，曰古铜芙蓉，曰黄牡丹，曰蜜牡丹，曰紫牡丹，曰紫祥云，曰紫芝献瑞，曰睡孩，曰金背大红，曰落霞幢，曰金钩，曰金蒲团。

　　有所谓大花新种者，凡五十：曰珠砂莲，色红如朱砂，大似牡丹。曰琥珀莲，色红如琥珀，长瓣，高圆。曰梅红莲，深桃红色。曰紫金莲，色深紫黄。曰库墨莲，深紫，有墨晕。曰玉麒麟，粉红色，圆满瓣细。曰铜雀台，古铜色。曰迎风蝶，花扁长，若粉蝶状。曰紫苑清华，深紫色。曰函关紫气，青莲色。曰宝山楼阁，一名宝山楼台，大红色。曰玉指含香，玉色，阔瓣整齐。曰杨妃新浴，淡红色，极娇嫩。曰醉西施，粉红色。曰月下姣娥，粉红色，瓣尖，色深红。曰陡壑流霞，淡红，杂白瓣，黄瓣。曰冷香博士，净白而品雅。曰墨池烟霞，黑紫，或名墨葵。曰层峦积雪，花高突而瓣细密。曰银红娇艳，黄根红尖，色佳甚。曰春江鸭绿，绿放白花。曰粉黛生春，红放白花。曰点胭脂，玉色，每瓣上有红点洒满。曰海霞烘日，黄色，每瓣有红点。曰驼峰铺锦，驼绒色，每瓣有红绿。曰庆云湛露，银红色，有白点。曰石家锦幛，五色洒金。曰赤瑛盘，大红色，花圆而扁。曰万珠盘，大抵瓣色淡红中有小白瓣攒密。曰藕丝裳，瓣有紫丝。曰日照金轮，深黄色。曰珊瑚树，红珊瑚色。曰鹅群戏水，淡黄色。曰黄月天香，瓣如柱花，稠密结大球。曰松云，松花黄。曰古雪春，瓣如梅花，小绿色。曰藏经球，色如古藏经纸。曰出水芙蕖，如荷花初放，阔瓣。曰湘妃滴泪，如湘妃竹色，有黑点。曰芦花秋月，淡灰色。曰晚霞落照，淡金红色。曰紫云，玫瑰色。曰佛指拈华，黄色，红心，初放如佛手拑状。曰紫罗袍，沐紫色。曰银台堆锦，白瓣，红心。曰露浥青莲，绿边，中白。曰月（日英）红纱，深红色。曰墨光琉璃，黑紫色。曰济阳红，大红色。曰泥金百合，金色，边中淡黄。

　　陈韫川嗜菊

　　陈（木巳），字韫川，仁和人，家杭州东城蒲场巷。其先世喜菊，至韫川而嗜尤深，凡贮土，留种，分秧，登盆，理缉，护飬之法，督僮为之，罔不精究，闻有贵种，必百计以求。重阳节近，位置斗室中，花取少而大，叶取密而鲜，批红判白，察贰廉空，至老不倦，因以菊叟自号。

　　吴百台好菊

　　道光甲辰九月，会稽李莼客侍御慈铭方家居，其宗人挈之至州山吴氏园看菊花。主人吴百台者，少极贫，贩饼为生，嗣为关吏佣，以勤谨为吏所爱，得代其职，积金殆百万。老而归营别墅，园亭极华美，喜宾客，延礼文士，莳花酿酒，尤好菊，畜园丁数人司之，购求佳种，不远千里。花时，则设重锦幔，许人纵观，有能诗者，即出佳楮求品题，侑以美酒。时年几八十矣，长斋奉佛，间亦为五七字句。园中厅事四面环合，其庭皆广十余亩，列花四庭中，重金叠紫，高出檐外，凡数十万花，多罕觏之品。盆盎清洁，蔽以绛幔，围以锦栏，地衣皆以红锦，华丽绝尘，浓熏喷鼻，如唐、宋时洛阳人家赏牡丹也。

　　徘徊菊

　　徘徊菊，淡白，瓣黄。初开时，先吐瓣三四片，只开就一边，开至旬日，方及周徧，花头乃见团圆。字书徘徊为不进，此花之开，亦若是矣。

　　万寿菊

　　万寿菊为一年生草，茎高三四尺，叶为羽状复叶。夏开黄花，略带红色，列为头状花序，甚大，花期颇长，且极繁茂。

　　黑士菊

　　黑士菊产剑川江右岸，枝紫蕊黑，开时花瓣如墨，惟较之蟹爪黄、杨妃面、紫金锭各种为小。

　　夏菊

　　夏菊，叶互生，缘边有锯齿，粉、黄、白、蓝皆有之。花瓣分为舌状，内为筒状。

　　甘菊

　　甘菊为菊之一种，产杭州者良，花有黄、白二种，单瓣。味甘入药，叶可作羹。

　　紫云英

　　紫云英为越年生草，野生，叶似皂荚之初生，茎卧地，甚长，叶为复叶。春暮开花，为螺形花冠，色红紫，间有白者，略如莲花，列为伞状，结实成荚。

　　荷包牡丹

　　荷包牡丹为一年生草，庭院多栽植之，茎高二尺许，叶羽状细裂。春月开淡红花，成总状下垂。又名鱼儿牡丹。

　　鼠曲草

　　鼠曲草为一年生草，原野甚多，高尺许，叶长，本狭末阔，互生，有白色软毛。春夏之间，茎梢簇生小黄花，列为头状花序，北人称为茸母。宋徽宗诗：「茸母初生认禁烟。」即此。

　　马蓼

　　马蓼，一名大蓼，为一年生草，茎高三四尺，略带红色，叶长大，托叶变形为鞘状，边缘无毛。初夏开花成穗，色红。植物学家谓之大马蓼。一种高一二尺，叶为长椭圆形，端尖，鞘叶之缘有细毛甚长，花淡红，古称毛蓼，今亦谓之马蓼。

　　顺治初，钱塘有陈晋明号德公者，尝为《蓼花》诗云：「苦蓼花争发，凄疏十里过。叶垂临水徧，蕊密向船多。湿翠沾新雨，轻红落晚波。最怜生意薄，霜露复如何？」道光时，海宁周啸湄茂才士瀛亦有《蓼花》诗云：「疏红簇簇晓妆时，荻苇相依弱不支。却衬斜阳写图画，祇愁微雨湿胭脂。冷禁风露秋容老，醉卧江湖客梦迟。莫道离披工作态，似伊辛苦有谁知？」

　　含羞草

　　含羞草为一年生草，本南美洲产，移植于我国，园圃栽之。茎高七八寸，叶为复叶，总叶柄之顶端常生四枝，下垂，每枝有小叶甚多，略如合欢，触之，则小叶闭合，故名。夏季开淡红色蝶形花，丛集为球状。实成荚，有刺。

　　黄麻

　　黄麻为一年生草，多产于北地，茎高二三尺，叶为长卵形，端尖，互生。夏秋之交叶腋开小黄花，五瓣。

　　雨久花

　　雨久花为一年生草，产废田水泽中，茎短，叶阔厚有光。夏秋之交，发花茎，花深绿或白，成圆锥花序。花后，茎渐屈，沿叶柄以结实。

　　荭

　　荭为一年生草，与蓼同类，茎高五六尺，叶长卵形，端尖，有长柄，茎、叶密生淡红色之毛。秋日开红花成穗。通称荭草。

　　鸡冠

　　鸡冠为一年生草，随处自生，茎高二三尺，色赤，叶为长椭圆形，端尖锐，互生。秋开花而小，有红黄白数种，花序状如鸡之冠，故名。子黑细光滑。

　　凤仙花

　　凤仙花为一年生草，苗长一二寸，可移植于花坛或盆中，施肥培养。至夏，高可尺余。叶形椭圆而尖细，叶缘锯状。夏秋之交开花，自叶腋抽出，有单瓣、重瓣之别，重瓣花美，人都悦之。花色赤白紫不等，一花而呈数色者尤贵，芳香似木樨。《南方草木状》谓自大秦国移植南海，是晋时已有此花。《北户录》谓梁大同二年始来中国，误。因其花可染指甲，故又名曰指甲花。

　　野蜀葵

　　野蜀葵为一年生草，野生，有香气，茎圆，叶为复叶。花小而白，微带淡红，花序如伞形。

　　千日红

　　千日红为一年生草，高尺许，茎似海棠，叶长，为椭圆形。秋初开花，色红紫，为头状花序，颇美丽，经久不凋，故有此名。亦有白花者。

　　茑萝

