<!-- { "loadSidebar": true } -->
　　汉冶萍制钢胡寄尘曰：光绪初，恭王奕欣柄国，创自建芦汉铁路之议.时张文襄公之洞督粤。谓必先造钢轨，又必先办炼钢厂，乃先后电驻英公使刘芝田中丞瑞芬、薛叔耘副宪福成，定购炼钢厂机炉，委之英机器厂名梯赛特者，令其承办.梯厂中人答之曰：「欲办钢厂，必先将所有之铁石煤焦寄厂化验，然后知煤铁之质若何，可炼何种钢，即可以配何样炉，差之毫厘，谬以千里，未可冒昧从事也。」薛据以复张，张大言曰：「我国之大，何所不有，岂必先觅煤铁而后购机炉？但依英人所用者，购办一分可耳。」薜以告梯厂，厂主唯唯而已。盖其时，张虽有创钢厂之伟画，而煤在何处，铁在何处，固未遑计及也。张在粤督任时，创议设厂炼钢，意欲位置于粤东，迨机炉已定，而调任两湖。继两广之任者为李筱荃制军瀚章，不以办厂之议为然，而所购机炉瞬将运华，乃议移厂于湖北。会盛杏荪尚书宣怀以事谒张，言及近议炼钢，尚无铁矿，盛乃贡献大冶铁矿于张，而移厂湖北之议遂定。大冶铁矿者，于光绪初发明于盛雇之英矿师某，盛以廉价得之，不知其可宝，故举而赠之不惜也。

　　张既得冶矿，乃择建厂之地，有议设炉于大冶者，张嫌其照料不便，久之乃得地于龟山之麓，襟江带河，形势虽便，而地址狭小，一带水田，不得不以巨资经营之。又各处寻觅煤矿，四出钻掘，如大冶之王三石、道士洑、康中等，最后，乃得马鞍山煤矿，所费又不资.既得煤矣，不知炼焦，又悬赏征求炼焦之法。掘地为坎，终日营营，而不知马鞍山等处之煤，灰矿并重，万不合炼焦之用。不得已，乃购德国焦炭数千吨，与马煤所炼土焦搀合。巨舶载来，宝若琳琅，自始至终，实未炼得合用生铁一顿，而钢轨更茫无畔岸矣。

　　当张请款设厂时，谓得银二百万两即可周转不竭，户部允之。至款尽而铁未出，计臣责言，日以拨款为难，左支右吾，百计罗掘。自光绪庚寅至丙甲止，凡耗母财五百六十余万两，其中马鞍山及各处煤矿耗数十万，厂基填土耗百余万.厂中共享洋员四十余人，华员数倍之，无煤可用，无铁可炼，终日酣嬉，所糜费者又不知凡几。官力断断不支，于是有招商承办之议.会盛以某案事，奉旨交张查办，张为之洗刷，而以承办铁厂属之，盛诺，集股一百万两冒昧从事。初以外国焦价太昂，改用开平焦，然每吨尚须银十四两，成本太巨，知非得廉焦不能办.又四出搜觅煤矿，据矿师报告，谓萍乡之煤足合炼焦之用，验之而信。遂又集股一百万两，开挖萍矿，既得煤矣，居然炼成钢轨。而各处铁路洋员化验，谓汉厂钢轨万不能用，以其含磷多，易脆裂也，费千回百折之力，而所制之钢不能合用。其时盛所招商股二百万宝已罄尽，所负之债倍于股本，焦急无策，乃礼聘李一琴郎中维格到厂，筹划补救之法。李谓非出洋考察不得实际，盛允之。遂携大冶矿石、萍乡焦炭及铁厂所制钢轨零件偕洋员彭脱赴欧，由英伦镝铁会介绍会员中一钢铁化学名家，将冶矿萍矿化验，谓二者均系无上佳品，可以炼成至佳之钢。而汉厂所炼之轨，前含磷太多，实为劣品，惟所带零件，又系极佳之钢，再四考求，始知原定机炉，用酸法不能去磷，而冶铁含磷太多，适相反，惟所有零件则盐法所炼，可去磷，故又成佳品。盖梯厂初定机炉时，以不知我国煤铁之性质，故依英人所用酸法，配置大炉，别以盐法制一小炉媵之，其意不过为敷衍主顾而已。而我则已糜十余年之光阴，耗千余万之成本，方若夜行得烛，回首思之，真笑谈也。李回国建议，谓非购置新机，改造新炉，不能挽救。盛诺之，而忧无款，乃设法定预支矿石价金三百万圆之约，即以此款为改良旧厂之用。着手甫竟，而全球驰名之马丁钢出现，西报宣布，诧为黄祸，预定之券纷至沓来，其时预支矿石三百万圆早已用罄，后以重息借债，频岁积累，又不能支，乃定改为完全商办公司，赴部注册，加招商股。于是汉冶萍三字合并为一名词，正如千里来龙，结为一穴，其始愿固不及此也。

　　综计官办时代，用银五百六十余万，除厂地、机炉可作成本二百万余两外，余皆系浮费，于公司毫无利益，而每吨一两之抽捐，则永永无已也。

　　制火药乾隆朝，阿文成公桂平定伊犂时，捕一玛哈沁，问其何处得火药，曰：「蜣螂曝干为末，以鹿血调之，可代硝磺，惟力少弱。」又一蒙古台吉云：「鸟铳储火药铝丸后，再取一干蜣螂，以细杖送入，则比寻常可远出一二十步。」文成试之，均验。

　　制炸弹炸弹为西人所发明，外国暗杀家辄以之为制胜之具，吾国初固无之也。光绪丁亥，上海制造局曾以新式爆药供水雷之用，国人之善制者，首推无锡徐建寅，后因制药不慎，爆死于湖北保安火药局。其弟子郭道殷及其子某，皆擅是术，然亦惟制为军事用品，与政治无关也。乙未，粤人张某以研究西药，遂及此，顾第精于银爆药之普通制法，尚未精深也。史坚如习其术，用以轰粤督德寿而未成。至壬寅，日本留学生大唱革命，始欲藉此以暗杀政府人物，然无人悉其制法，乃秘密谋之于日本社会党，卒因警察干涉，无从购取原料，仅得其制法而试验之，又以手术未纯，不甚合用，党人大懊丧。癸卯春，始有李某至东京，以制药法授留学生。李某者，横滨中华学堂理化教员也，此为日本留学生习制炸弹之始。

　　至实用于暗杀，则始于吴樾之轰五大臣。留学生以樾一击不中，深扼腕，益谋所以改良之者，而未得其术.会日俄开战，日购春日战舰于英，潜藏智利国大爆药家某于舰中，载至日本。智利者，硝矿产出地也，故擅此术者颇多。其药之制法有五十余种，试验最良者则以流质爆药为最。倾药出瓶后，与养气化合，有逾十分钟爆发者，有由十五分以递至五十分者。其它如银汞、牛乳、鸡卵诸原料所制者，尤称善品。既至东京，留学生闻之，竞往学，然得其传者仅二人，其一即建寅之高足弟子，曾学于横滨李某者也，故成绩最优，然未尝一用。在炸弹史上有名者，为徐锡麟。锡麟习警察于日本，以其暇研究理化学，后遇日人某，授以银爆药之简易制法，锡麟苦心孤诣以习之。

　　自锡麟案出后，党人之用炸弹者乃羣趋于银爆药一途，制法既简，取携亦便，即弹面之包皮，亦畧有进步。至丁未、戊申间，党中急进派有与俄国虚无党联合者，探得彼党所制炸药，亦以银爆药为佳品。最佳者为牛乳药，党人尝至津沪一带演马戏，津沪党人间有习其制法者，其后汪精卫、黄某之炸摄政王，及广东之李准、凤山两案，均用此药。即辛亥三月二十九日广州之役，轰督署之炸弹，亦银爆药所制也，有用牛乳制者，则未收效。

　　制盐盐以卤成，无论为煎为晒，不能自由制造，灶户持有舍帖，版户持有版照，以为制盐之凭证.制糖秆出义乌城而西，至佛堂镇，迤逦三十里，弥望皆糖秆也。糖秆为甘蔗之别种，茎干较细，水分亦多，其所含糖分不及唐栖及广东之所产者。惟土人种作殊勤，四月下种，十月刈之，以菜饼为肥料。其地以溪流近旁为适，盖土多沙质，轻松柔软，地下茎易于发育也。刈时，妇孺均出，削其尖端及外包之叶，捆送于制糖之厂.厂屋极朴陋，且尘滓满地，不加洁除。器皆木造，以坚木制螺旋之二轴，外附以活动之木孔，糖秆自孔中入两轴之间，用两牛之力，旋转其轴，轴动则秆被压，糖汁下流，导之入沟，灌注于埋土之缸中，盛满入于尖底锅，煎熬成糖。糖色红褐，味亦不恶，土人常以杂物羼之。其煎锅不用平底，且深逾尺半，故蒸发较难.而灶又劣，旁无烟囱，以至炭养气不能排出，旋绕锅底，而徒耗燃料也。

　　制花梅两浙所属引地岁销，向以梅盐为大宗，盖全国通行之糖梅必先经过盐制而成，专门制造者均至自苏州，设作坊于杭州艮山门外之半山镇，以其地为出产之中心点也。极盛时代，常年营业价银五百万元，宣统时销数减，遂停制矣。花梅以女工雕刻，式极精，专供祭品及朝会之用。

　　酿葡萄酒烟台张裕酿酒公司主人，风雅士也。光绪乙未，创公司于烟台，自赴欧美，采购葡萄佳种运至烟台，辟地数千亩以栽之。于是构厂屋，置机器，设地窖，并建玻璃厂，自造瓶盎。聘奥国著名技师驻烟台之奥国领事哇务男爵驻厂，按西法制造，赀本凡二十余万.宣统己酉，赴赛南洋劝业会，得有超等奖凭，并向政府注册，准免税厘三年。

　　制汾酒汾酒之制造法与他酒不同，他酒原料下缸，七八日之酝酿，一次过净，酒糟齐出矣。汾酒酝酿最缓，原料下缸后须经四次，历月余，始能完全排出。且其性最易挥发，存积稍久，则变色减秤，暗耗不赀.制绿茶绿茶之制法，将采下之嫩叶入蒸笼蒸之，或置釜中炒之。至叶带黏而发香时，即取出平铺，以扇扇之使冷，复入焙炉，且焙且揉，使渐干燥，再移于火力稍弱之焙炉，反复揉擦，至十分干燥而后已。

　　祁门、婺源、建平三县向产绿茶，其制法之顺序凡五：一晾青，二搓揉，三发酵，四焙烘，五筛分。

　　制乌龙茶乌龙茶，闽、粤等处所产之红茶也。当生叶晒干变黄后，置槽内揉之，烘之使热，再移于微火之釜而揉结之，以布掩覆，使酦酵变红而成。香味浓郁，为茶中上品。

　　制面粉上海所用面粉，自通商以后，固悉购之于海外也。德商某见我国北部农产以小麦为最富，而麦食亦最多，虽麦质不若美产之色白而味厚，然以国人购用国货，且机粉较磨粉色泽已较旧为佳，无虑其不发达.于是购机设厂，命名增裕，而上海始有面粉厂矣。厥后营业日上，岁有盈余，华商涎之，而寿州孙氏乃有阜丰厂之出现，后且全埠有十余厂矣。

　　制烟草凡种烟草，其地土肥者，可高四尺，直干无枝，每本可收叶十余片至二十片不等。及其未萎时，采之曝之，去筋，以清水、菜油拌匀，切为细缕，若其色红黄者，非佳品。苏州之杜切者，杂以红土及烟草根，磨为细粉和之，盖得清水、菜油之力，色即红润。若色黄者，去红土，则易萎黄耳。大抵真正之闽产，制造亦佳。若衡烟，则缕极粗硬，味亦不美。济宁烟粗缕黑色，稍可口。苏州杜切色俱红黑，北方干丝油丝，皆粗而黑，惟松江有曰淡黄者，缕极细软，味淡，性平和。康熙时，苏州亦有香丝一种，殊似淡黄，而香味过之。然烟草实不香，其有香者，杂以兰花子也。北人或径取干叶揉碎，燃以吸之，不经制造，云如此方得真味也。

