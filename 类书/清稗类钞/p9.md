<!-- { "loadSidebar": true } -->
　　丹竹勇冠一军丹竹者，江西安仁某寺僧，罗山王起师时三十六将之一也。勇冠一军。尝从揭重熙袭抚州，猝遇将军王得仁，丹竹以步逐马，刃及得仁面，几获之。后金声桓过安仁，闻其病，遣九骑往缚之，丹竹力疾起，呼所部十余人伏于隘，而单身入酒肆。金骑虽知其为僧，然不知其即丹竹也。因问：「识丹竹乎？」遽应曰：「我是也。」拔剑杀二人，七骑者上马驰，遇伏，获其二。再前，又获其三，得归者纔二骑耳。金过广信，丹竹以木桩置水中，舟尽碎，多泅水死，丹竹尽其所获而返。

　　转庵和尚说韩大任就抚转庵和尚俗姓孙，名旭，余姚人。尝中顺治丁酉武科。有盗邱甲聚不逞数百人，为闾阎害，邑令不敢撄.慨然曰：「目覩乡里受害而不捄，非人也！」因选强弓利矢，命壮丁负韊夜攻其巢，咸射杀之，独邱甲潜逃。隐恨刺骨，挟蜚语，讼诸邑中。邑令与之素有隙，因诬其通海，置之狱，乃夜毁梏踰垣出，亡走滇南。吴三桂叛，伪将军韩大任招至帐下，极赏之，曰：「奇男子也。」大任屡寇萍乡，为安亲王军所阻。吴促其师期，大任爽然曰：「吾竭力以事吴王，何相迫若是之急？」孙闻而悦曰：「此丈夫报国时也。」因说大任曰：「将军之事吴王，已至矣。为之辟地攻城，战无不克，数月之间，招徕数郡，未闻王有尺寸之奖。今一旦偶愆师期，即肆意辱詈，待以奴隶.兵戈方始，其慢士已如此，吾恐钟室之祸，复见于君也。」韩色沮。会姚启圣往招抚，大任疑未决，复进曰：「今大清恢复闽越，事业已成，吴王之败，在于目睫，将军何尚作儿女之态也？」大任乃从抚。旋薙发为僧，居杭州侣云庵，号转庵和尚，年八十余始逝。

　　王文靖疏请诛吴应熊康熙癸丑十二月，吴三桂反书至，一夕，都城内外所在火起，盖三桂子应熊方以尚主在京师，其党为之也。王文靖公熙疏请将应熊速正法，传首楚蜀，以寒老贼之胆，绝羣奸之望，而激厉三军之心。应熊寻伏法。始，三桂恃鸱张之势，子又戚懿，朝廷必不杀，以为之招。及闻应熊死，惊悖气夺，遂底于亡。

　　图文襄才略出众图文襄公海，马佳氏，辅翊世祖、圣祖，功业卓然。初，为中书舍人，负宝从世祖之南苑，上心识之，立授内阁学士。不数年，洊至大学士。康熙初，奏茅麓山之捷。甲寅冬，吴三桂既叛，察哈尔复蠢动，事闻，圣祖忧之。孝庄后曰：「图海才略出众，曷任之。」乃即召见，授以将印。时诸禁旅皆南征，宿卫尽空。因奏请选八旗家奴之健勇者，得数万人，令翌日聚德胜门.是日黎明，至教场检阅毕，疾趋以行，不许夜宿。每至州县村堡，命众奴掠之，获金宝无算。不数日，抵察哈尔，下令曰：「前此所掠，皆士庶家，不足为宝。今察哈尔承元后数百年之基，珠玉货宝不可胜计，汝等终身富贵也。」众踊跃，夜围其穹庐，察哈尔部长布鲁额不及备，擒之。图分散财帛，奖励士卒而归.陛见时，圣祖责其掳掠宣府等郡县，以有司劾章示之。图谢曰：「臣实无状，惟以舆儓之贱，御方强之敌，若不以财帛诱之，何以得死力？然上待臣奏绩而后责之，实上之明也。」圣祖大悦曰：「朕亦知卿必有所为也。」复命西征，因请豁所过租税，以恤边氓。

　　许氏精韬略许氏，奉天铁岭人，为镇平将军一等男、谥襄毅徐治都夫人。精韬钤，善骑射。偕襄毅出兵，每自结一队，相为犄角，以故战功居最。康熙甲寅，吴三桂犯湖南，襄毅往援彝陵，夫人驻防江口。丙辰，镇将杨来嘉叛应谭洪，夫人脱簪珥犒师，晓以大义，沿江剿杀，屡却之。八月，猝犯镇署，夫人中炮歾.将军蔡毓荣等具状以闻，特旨优恤，予云骑尉世职，以次子永年袭.荫袭自母氏得之，殊仅见。

　　蔡毓荣夙有将略乾隆初，宗室杜某任安徽按察使，有画士年九十余，貌奇伟，自；号衣衣道人，杜善遇之。一日，泫然泪下曰：「某本满人，康熙丙辰，初从满洲某将军征吴三桂，将军以军降，某耻为其下，乘夜潜出，流落江湖，以卖画为活。」因言：「当日满洲诸将，自贝勒尚善一路外，皆怀二心。有欲举襄阳以北降者，赖夙有将略之蔡毓荣持之以免。故屯兵岳州城下，八年不战，诸将皆闭营垒而已。后幸吴死，其党自溃。又闻东西两路屡次奏捷，始不得已进兵。 「 东路为康亲王，西路为马文襄公。」 及贼平，诸将皆蒙上赏，而东西两路反以败亡致罪，良可慨也。」

　　于清端剿抚兼施吴三桂之变，全楚震动，土匪蠭起。时于清端公成龙守武昌，剿抚兼施，计擒大冶贼黄金龙，斩之，降其众数千。捷闻，巡抚张朝珍持露布示僚属曰：「人谓我不当用醉汉，今定何如？」盖清端尝襄事秋闱，陪大吏觞两使者，抵掌论时事，饮数十巨觥，闱中皆笑其酒狂，故张及之也。

　　希佛奇谋致胜三藩之叛，诸将率多逗遛不战，拥兵自卫.惟护军统领希佛累战有功，多以奇谋致胜，军中呼为赛诸葛。康熙庚申元夜，统军攻衡州。贼将夏国相、胡国柱拥重兵守之。希谓众曰：「衡州为吴逆伪都，防御极严。若使豫为治具，难立克。顿兵坚城之下，最为兵家忌。不如乘今夜令节贼疏懈时暗袭，此李愬入蔡计也。」因连夜趋兵抵城下，贼果皆酣饮，一鼓下之，夏胡仓皇跣足遁。乃抚恤残黎，湖南都郡传檄而定，为南征第一战功。

　　半边红饶将略吴三桂兵之直逼长沙也，满洲某镇将，年老而性怯，即欲以城归降。时有张游击者请战，数有功。张饶将略，喜着羊绒绛袍，单马入阵，战酣，辄袒露半袖，骁勇绝伦，军中号曰半边红.后镇帅忌之，诬以他罪而置之法，一军皆哭。

　　黄性震密陈平台方略康熙癸亥，平海寇郑成功，发踪指示，以姚启圣为首功，而实多出于漳浦黄太常。方启圣奉命入闽，太常谒军门，条平海十便。启圣用其策，相与密谋，伺间出奇，先收诸要地以蹙其势，乃大开修来馆于漳州，来降者予官服车骑，即亡，无所问。卒有亡入贼者，皆夸示所有，贼心动。谍至，密使诸营厚款之，谍即以情输。战有日矣，或塓馆舍，盛供具，大书某镇某官公馆，声言某月日某将当来降。贼互猜贰，归者日众，贼党日孤，乃一鼓而下十九寨，遂复海澄，克厦门.澎湖一战，郑克塽面缚求贷死，海寇以平。方诸将克厦门时，议悉诛贼党，而以其子女资财犒军，启圣申禁令，全活数十万众，亦由太常密请也。太常总藩湖南时，适武昌夏逢龙乱，已陷四府，廷议出京军，圣祖曰：「湖南有黄性震在，彼佐平数十年海氛，何愁么么跳梁辈。」时抚臣亦拟请兵，太常第主静镇。未几，逢龙果诛死。

　　施琅善水战施襄壮公琅少有识度，膂力绝人。通阵法，尤善水战，谙晓海中风候。明末从军，讨山寇有功，授游击。尝隶黄道周麾下，道周不能用，乃谢去。郑成功托明遗民栖海上，以琅为左先锋，而心忌其能。琅以法诛逃将，成功怒，执琅，囚其家属，琅脱身归本朝，父与弟皆遇害。成功后悔之，尝曰：「楚国之祸，其在子胥矣。」康熙癸亥，琅平台湾，成功孙克塽率其属迎水次。人谓琅必报仇，琅曰：「绝岛新附，一有诛戮，恐反侧不安。吾所以衔恤茹痛者，国家事重，不敢顾私也。」宣布诏书，抚纳降附，遣克塽等次第渡海，至内地待命。

　　漳浦蓝氏多将才澎湖之战，漳浦蓝理实为前茅。敌舰蔽江迎战，炮中过腹，肠出矣，血淋漓，族子法为掬而纳诸腹，四弟瑗傅以衣，五弟珠持匹练连腹背交裹之。理大呼杀贼，不暇顾也。有荷医治之，卒无恙。台湾平，入都，抵赵北口，遇圣祖车驾出水围，马凝立，不及避，乃舍骑，步入粱园中。驾至，遣侍卫问谁骑，蓝乃出曰：「臣蓝理从福建来。」圣祖问：「是征澎湖时拖肠血战之蓝理邪？」奏曰：「是。」召至前，问血战状，解衣视之，为抚摩伤处，嗟叹良久。嗣专阃浙省，每遇南巡迎谒，圣祖辄指其面，语诸王公以拖肠血战状。又引见皇太后曰：「此破肚将军也。」理之诸弟，皆以平台功加都督。瑶功最多，未仕卒。瑗至金门镇总兵，与理皆喜书擘窠大字，扬盾一跃三四丈。珠官参将，勇不让诸兄，而性敏嗜学，能背诵《通鉴纲目》，不遗一字。

　　宋荦镇抚哗兵康熙戊辰六月，商邱尚书宋荦奉命抚江西。舟次芜湖，闻楚北兵哗，西江震恐，亟鼓棹入南昌，抚慰之。莅事未十日，突有奸徒李美玉、袁大相勾结，以酉字帖授其党，将以诘朝谋不轨。既侦知奸谋，乘夜计擒二元恶，旦即悬首藁街，余党遂散。

　　韩杰殷用兵合六韬韩杰殷，朝鲜忠臣明琏孙也。康熙时，任正红旗护军统领，随经略莫洛西征，分防延安花马池。副将朱龙既叛，进攻吴堡，韩往救之。见贼营河西，乃曰：「不入虎穴，焉得虎　子？黄河巨浪浸天，贼不防我飞渡，可出奇致胜也。」因命偏将造筏，若计日渡者，夜率健卒五百，抱马鬣而涉，暗袭贼垒。朱龙仓迫授首，三边底定。又于通渭、伏羌等处偕张勇奏捷。后马文襄公督师，面奖之曰：「君素不识字，何以用兵顿合《六韬》若此！」

　　王进宝降保宁贼王进宝下保宁，贼将据邑不降。进宝披襟而语之曰：「何不射我？」贼众愕然。因说以顺逆，贼开关延入，井里不惊，曰：「此仁义将军也。」

　　高文良抚邓横苗康熙庚子，汉军高文良公抚粤西。邓横苗叛，单骑入寨，宣布朝廷威德，苗众投刃拜马前，受约束而还。雍正初，迁云贵总督。高为人渊深，勤于治事，胸摩文案，肉胼起。累任盘错，不喜功，不酿乱，奏刀砉然，关节开解，所至，人咸怀之。

　　年羹尧兵法雍正癸卯，年羹尧征青海，营次必传令云：「明日进兵，人各携板一片，草一束。」军中不解其故。比次日，遇塌子沟，盖淤泥深坑也，令兵士各将束草掷入，上铺板片，师行遂无阻。番人方倚此为险，不意大兵骤至也，遂破之。

　　征西藏时，一夜，漏三下，忽闻疾风西来，俄顷即寂，急呼某参将领飞骑三百，往西南密林中搜贼，果尽歼焉。人问其故，年曰：「一霎而绝，非风也，是飞鸟振羽声也。夜半而鸟出，必有惊之者。此去西南十里，有丛林密树，宿鸟必多。意必贼来潜伏，故羣鸟惊起也。」

　　岳锺琪谋定后战岳锺琪，字东美，号容斋，甘肃兰州人。着有《姜园》、《蛩吟》二集。身长七尺，骈肩善射，饮食兼人。性严毅，善将兵。每登坛，将弁股栗，部伍整肃，无敢哗。士卒疾苦，必躬自拊循，以故人争效命焉。

