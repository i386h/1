<!-- { "loadSidebar": true } -->
　　高宗命录昭明文选乾隆甲戌夏，高宗命翰林工楷书者梁国治、秦大士、梁同书、庄培因等，缮录《昭明文选》，又命朱珪、戈涛、卢文弨、翁方纲等校对于翰林院后堂东宝善亭。发出宋版《文选》一部，纸墨精好，古香袭人，每册有前贤手题墨迹，第一册前有御笔题云：「此书在天禄琳琅中，亦不可多得。」

　　高宗考订宋椠勤有堂书乾隆乙未正月丙寅，谕军机大臣等：「近日阅米芾墨迹，其纸幅有「勤有」二字印记，未能悉其来历.及阅内府所藏旧版《千家注杜诗》，向称为宋椠者，卷后有「皇庆壬子，余氏刊于勤有堂」数字。皇庆为元仁宗年号，则其版似元非宋。继阅宋版古《列女传》，书末亦有「建安余氏靖安刊于勤有堂」字样，则宋时已有此堂。因考之宋岳珂相台家塾，论书板之精者，称建安余仁仲，虽未刊有堂名，可见闽中余板，在南宋久已著名。但未知北宋时即行勤有堂名否？又他书所载，明季余氏建板犹盛行，是其世业流传甚久，近日是否相沿？并其家刊书始自北宋何年？又勤有堂名所自，询之闽人之官于朝者，罕知其详。若在本处查考，尚非难事。着传谕锺音，于建宁府所属，访查余氏子孙，见在是否尚习刊书之业？并建安余氏自宋以来，刊印书板源流，及勤有堂昉于何代何年，今尚存否？或遗迹已无可考，仅存其名，并其家在宋时，曾否造纸，有无印记之处，或考之志乘，或征之传闻，逐一查明，遇便覆奏。此系考订文墨旧闻，无关政治，锺音宜选派诚妥之员，善为询访，不得稍涉张皇，尤不得令胥役等借端滋扰.将此随该督奏折之便，谕令知之。」寻据奏，余氏后人余廷勷等呈出族谱，载其先世自北宋建阳县之书林，即以刊书为业.彼时外省版少，余氏独于他处购选纸料，印记「勤有」二字，纸版俱佳，是以建安书籍盛行。至勤有堂名，相沿已久，宋理宗时有余文兴，号勤有居士，亦系袭旧有堂名为号。今余姓见行绍庆堂书集，据称即勤有堂故址，其年代已不可考。

　　余氏勤有堂名之外，别有双桂堂、三峯书舍、广勤堂、万卷堂、勤德书堂诸名。其主有靖安、 「 亦作靖庵.」 唐卿、志安、仁仲诸人，盖皆余氏之宗人也。《千家集注分类杜工部集》及《分类李太白集》，皆有建安余氏勤有堂刊篆书木记，别一本则将此记削去，而易以汪谅重刊字样。岂余氏入明，族浸式微，以旧版片售之于汪谅欤？

　　天禄琳琅乾隆甲子，高宗命于干清宫东之昭仁殿藏宋、金、元、明板书籍，御笔题曰天禄琳琅。至乙未重校，凡伪充宋、元椠印者，俱详加别择。内如最善本之《前汉书》，前有赵孟俯、王世贞像，上亦命写御容于卷端，每部皆钤用天禄琳琅之玺.其书初为孟俯所藏，入明，归世贞，孟俯与世贞皆于卷前自画其像，世贞并有跋。

　　甲午，高宗命重辑《天禄琳琅书目》，略仿《郡斋读书志》，而详记收藏家姓名图识于上。宋、金板用锦函，元板用青绢函，明板用褐色绢函。宋板书佳者甚多，金板惟《贞观政要》一书，纸墨工好。

　　天禄琳琅有宋巾箱本五经世之刊印小册者，谓之巾箱本。其书无所不备，又以其可藏怀袖，别称袖珍本，以行密字展，刻画纤朗见长.齐衡王钧尝手书《五经》，部为一卷，置之巾箱中。侍读贺玠曰：「殿下家有坟索，复何细书，别藏巾箱？」曰：「巾箱中检阅既易，且更手写，则永不忘矣。」诸王闻之，争效为巾箱。后谓书籍之细书小本者为巾箱，始于此。天禄琳琅所有宋巾箱本《五经》，为《易》、《书》、《诗》、《礼记》经文，《春秋左氏经传》不分卷，行密字展，朗若列眉。高宗御制《乐善堂集》，有天禄琳琅鉴藏旧版书籍联句云：「小字巾箱尺寸强。」

　　石渠宝笈所钤之玺乾隆甲子，诏编《石渠宝笈》四十四卷，内府所藏书画及款识题跋，与曾邀奎章宝玺者，一一胪载.辛亥，谕撰续编，前后品题甲乙，悉本睿裁，凡九年。入宝笈者皆用五玺，其上方之左曰「乾隆鉴赏」，正圆白文；右曰「乾隆御鉴之宝」，椭圆朱文；左下曰「石渠宝笈」，长方朱文；右下曰「三希堂精鉴」，长方朱文；曰「宜子孙」，方白文。惟藏干清宫者，则加「干清宫精鉴」玺，养心殿、寿宁宫、御书房皆如之。其藏圆明园者，五玺而已。迨续编宝笈，乃加「石渠定鉴」、「宝笈重编」二玺，间有用「石渠继鉴」者，则已入前书而复加题证者也。撰续编时，阮文达公直南斋，亲瞻美富，作《石渠随笔》，述之最详。及经道光庚申淀园之变，金题玉躞亦竟有流落人间者矣。

　　文渊阁藏书用御宝乾隆壬寅论：「文渊阁新藏《四库全书》，自四月四日始，每册用御宝二，前曰「文渊阁宝」，后曰「乾隆御览之宝」」。

　　文源阁藏书大内文源阁藏书六万卷，装潢经、史、子、集，以异色别之，仿隋、唐旧制也。每卷首各钤「文源阁宝」，上加「古稀天子」圆玺.海宁人喜钞旧书乾隆时，海宁人之喜钞旧籍而端楷不苟者，莫若郭溪葛　辛南继常，尝手写谈孺木《海昌外志》，周松霭《海昌胜览》。钱警石柱访之，相与订交。　辛南，淳笃君子也。而管芷湘与潘梧君皆喜钞书，梧君专录名人文集，寒暑不倦。芷湘留心海宁掌故，与　辛南同，而于目录之学，尤为专门，后校《读书敏求记》，视邗上所刊者为胜。又有陈节亭名欣时者，专钞明季遗事，不下数十种，若排比成书，亦谈氏《国榷》之亚也。

　　张伊蒿手钞数百卷张德荣，字充之，号伊蒿，长洲县学生。家贫力学，平生好古书，手钞数百卷，藏于家。其《感旧》诗云：「讲席钞书不计贫，愚愚真是葛天民。家风疏水寻常事，留得心香一点春。」

　　沈椒园藏宋刻黄山谷集《黄山谷集》有南宋刊本，凡五十册，仁和沈椒园侍郎廷芳曾藏之。各册有「查升之印」、「仁和沈廷芳字畹叔，一字茮园，古柱下史」，「古杭忠清里沈氏隐拙斋藏书，购此书甚不易，遗子孙，弗轻弃」等印。椒园为查声山宫詹外孙，是书世无二本，乃查所藏而移于沈者也。

　　孙隐谷藏书于寿松堂仁和孙隐谷，名宗濂，乾隆甲子举人。尝一试春官，不见收，遂息辙乡里。藏书数万卷，以枕葄为乐，未尝一日废书也。庭有嘉树，筑堂名寿松。有友六七人，皆高岸，无凡情，时来偃息。

　　隐谷所藏温公《通鉴》一部，较外间明刻本多增所未备，洵有补于史学也。年四十三而殁.闻书岩手钞书盈箧闻书岩，名朱榳，改珽，字种怀，书岩，其号也。乾隆壬申恩科登乡荐，以大挑选江宁教谕.平生无他嗜，惟读书不少辍，手钞书盈箧.得善本，校雠点勘，丹黄满纸。所蓄金石文字，几及千种.尝得王损仲宋《史记》旧稿，为海内希有之书，谋镌板不果，时以为憾。钱竹汀主讲娄东书院时，书放翁「远闻佳士辄心许，老见异书犹眼明」句以赠之，盖纪实也。

　　吴石仓手钞书吴石仓，名允嘉，字志上，为乾隆时仁和湖墅之耆宿。嗜学好古，积数十年苦心而遂富藏书。及殁，遗编散落，其归于汪氏振绮堂者，手钞书可数百册，楷法醇古，毫无俗焰，望而知为有道之士。其它散见于书贾之求售者，又不知凡几也。

　　宋蔚如钞书宋蔚如，名宾王。起家市井，性嗜奇书。无力购弆，则百方丐钞，惟以搜罗遗佚，访求放失为事。

　　赵谷林藏书于小山堂赵谷林，名昱，字功千，仁和人。其母太君朱氏，为山阴襄毅公女孙，祁氏之所自出也。祁公子东迁，夫人取朱氏女孙育之以自慰，即谷林之母也。方谷林尊人东白就婚山阴时，其成礼，即在祁氏澹生堂。是时澹生堂书尚未散，东白思得之，太君泫然流涕曰：「亦何忍为此言乎！」东白默而止。蹉跎四十余年，谷林渡江访外家，则更无长物，祇「旷亭」二大字尚存，董文敏所书也，乃奉以归.谷林所藏书亦多澹生旧本，欲于池北竹林中构数椽，即以旷亭铭之，以志渭阳之思，别于其它书籍之藏于小山堂也。及卒，书尽归广陵马氏矣。

　　当乾隆时，浙人聚书之富，以谷林为最，全谢山太史尝称之而言曰：「先人希弁当宋之季，接踵昭德，流风其未替耶？而吴尺凫以为希弁远矣，谷林母孺人朱氏为处女时，尝追随中表姑湘君辈读书旷园，既嫔于赵，时时举梅里书签之盛以勖诸子，故谷林兄弟藏书，确有渊源，而世莫知也。呜呼！旷园之书，其精华归于南雷，其奇零归于石门.南雷一火一水，其存者归于鹳浦郑氏，而石门则摧毁殆尽矣。过梅里，未尝不叹风流之歇绝也。谷林以三十年之力，爬梳书厍，突起而与之齐，不可谓之非健者已。」谷林之聚书，其鉴别既精，而有弟辰垣，好事一如其兄。有子诚夫，好事甚于其父，每闻一异书，辄神飞色动，不致之不止。故所蓄书，联茵接屋，目不暇给.书贾自苕上至，闻小山堂人来取书，相戒无得留书过夕，恐如齐文襄之待祖珽也。每有所得，则致之母孺人，更番迭进，以为嬉笑。

　　谢山游京师，家藏宋椠四明开庆、宝庆二志，盖世所绝无，而为人所窃，归于有力者之手。杭堇浦闻之，为告谷林，亟以兼金四十锭赎归，仍钞副墨，以贻谢山。及谢山归，谷林取近年所得地志示之，其自明成化以前者，已及千种，而谢山所藏之宋椠，已褒然首列矣。

　　汪松谷为赵诚夫之甥，王容大之女孙壻，以未得亲炙为憾，尝于春草园觅旷亭额不得，叹曰：「昔赵氏为祁氏外孙，藏书大半归之，复得此额构亭以存其旧.」汪，名兴谷，字颖斋，又号小麓，晚号幻香，仁和人。

　　吴尺凫藏书于瓶花斋吴焯，字尺凫，钱塘人。所居在杭州之九曲巷口，与振绮堂汪氏衡宇相望。喜聚书，凡宋雕元椠与旧家善本，若饥渴之于饮食，求之必获而后已，故瓶花斋藏书之名，称于天下。所辑《熏习录》，则纪其所藏秘册也。家有古藤一本，构亭曰绣谷，自号绣谷老人。花时柔条下垂，如璎珞，置酒高会，吟赏不倦。

　　尺凫与赵谷林同时，每得一异书，彼此必钞存，互为校勘，识其卷首。有小山书画印，牙章精篆，神采可爱。尺凫卒后，悉归广陵马氏矣。

