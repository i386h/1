<!-- { "loadSidebar": true } -->
　　时世祖初定鼎，民犹未亲附，痶脚闻四方有起义兵者，乃谓其父曰：「我家何不起义？」父曰：「痴儿子，我乡农也，何义之起！」于是疾走村学究所，求书「忠义」二字，学究书与之。归，即裂白布一幅，依学究所书点画，大书二字于布，揭竿，标之门前。父大惊，取布裂之，唾其面曰：「我一家为尔死矣。」痶脚愤懑不能语，入其室，引被自覆而卧.呼之不起，与之食，覆诸被中。积五日，母往探之，僵矣。询其父曰：「痴子胡以死？」发其被，五日所饷之饭粒皆在。

　　陈清恪左足赤痣陈清恪公诜左足下有赤痣，每自诩为贵征。查夫人侍婢黄氏尝为濯足，手捧足而视其痣，陈笑曰：「我所以官极品者，此痣之相也。」婢亦笑曰：「公欺我。公足仅一痣，已贵为公卿，何以我两足心均有赤痣而为婢？」陈惊，使跣而视之，信，遂纳为簉室，即黄夫人也。生二子，长文勤公世倌官宰相，次誾斋名世侃，官翰林。

　　厉樊榭曳步缓行钱塘厉樊榭征君鹗，意制拙率，不修威仪.尝曳步缓行，仰天摇首，虽在衢巷，时见吟咏意。市人望见，辄呼曰：「诗魔来矣。」

　　孙氏子四足宣统辛亥三月，奉贤孙某妻孕年余而产一男，头有二角，面若虎，四足，足三指，爪尖利，能行，能攫物以食。不乳不啼，月余而饿毙。

　　妇女本多天足光绪戊戌，沪上有天足会之设，盖以劝导妇女使不缠足也。然天足亦固有之，第不能见诸富贵之家耳。顺天所属大兴宛平之土著，除旗人向为天足外，小家妇女亦皆不缠.直隶之卢龙、丰润、易州、承德、宣化，其满、蒙妇女为天足。奉、吉、黑三省以汉、满、蒙杂居，天足甚多。山东则德州、益都有满、蒙二族之天足。河南之开封、山西之太原亦如之。江苏则大江南北皆有之，所业为耕桑渔樵畜牧及杂役。江宁并有满洲之天足。丹徒并有蒙古之天足。江浦、六合、丹阳、上海、松江、青浦、奉贤、金山、太仓、嘉定、宝山、长洲、元和、吴县、常熟、昆山、吴江、武进、无锡、江阴、靖江、通州、淮安、江都、仪征、兴化、泰州、高邮、宝应亦皆多天足。安徽则合肥、庐江、巢县、无为、芜湖、天长多天足，以耕樵渔牧为业.江西之莲花厅、赣县、雩都、信丰、兴国、会昌、安远、长宁、龙南、定南、虔南、南康、上犹、崇义、宁都亦多天足，皆力田。福建各县多天足。江西、福建且有肩挑贸易以食男子者，而男子则事携抱主炊汲焉。浙江则浙西时有所见，仁和、钱塘之满、蒙二族为天足，海宁、嘉兴、嘉善、海盐、平湖、乌程、归安、安吉、孝丰亦间有之。湖北则襄阳有天足，业农.江陵则有满、蒙二族之天足。湖南之浏阳、宝庆、祁阳、东安、道州、宁远、永明、江华、郴川、汝城、嘉禾、常德、沅陵、辰溪、溆浦、芷江、黔阳、麻阳、永顺、靖州、会同、凤凰多天足，业耕樵。陕西则西安有满、蒙二族之天足。甘肃则回族与宁夏武成、庄浪之满、蒙二族有天足。新疆天足颇多。四川则成都之满洲、蒙古二族与冕宁、邛崃、大邑、西充南部有之。广东、广西各县多天足，所业为耕樵渔牧及舁舆。贵州则苗女外，亦间有天足。蒙古、西藏、青海则皆天足也。自天足会设立后，而中流社会以上之女不缠者益多，且有已缠而放者矣。

　　广州赤脚粤省妇女多天足，而潮州则以小足为贵，凡纳妾，惟缠足者入门即称姨，否则以赤脚呼之，必待生子娶妇，始得着袜拖屐，至大妇死而后着履，若无所出，则终身跣足而已。

　　粤女日必濯足一二次，洁白无垢。或谓濯时以粉擦其足跟，腻而且滑，则传闻之讹也。

　　粤东谓船娘曰蛋家婆，其年少而有姿者则谓之蛋家妹，以艇为家，不登岸，不操他业，即不入民籍之蛋户也。间亦有操神女生涯者。顾无不赤足，冬时亦然，而下着茛绸裈两层，上则披絮袄也。

　　广潮妾足广州男子多置妾，小康之家辄有姬侍七八人，皆天足也。大妇辄纤趾。潮州俗异是，大妇之天足者十常得九，妾则无不纤足也。

　　妇女缠足各省妇女，除满、蒙、回、藏及苗类外，向以缠足为文明各国所诟病，而人民懵懵焉不以为耻.推厥原因，实由富贵贫贱阶级之见深入人心，缙绅之家转斥原野农妇之天足者谓犹未进化。人怀此见，遂成风会，不特不平等之已极，亦大有害于国民之生理与生计也。

　　缠足者以矫揉造作为能事，所传有七字诀：曰瘦、曰小，曰尖，曰弯，曰香，曰软，曰正。然惟江苏之扬州稍能近是，自余各省则适相反，肥大团直臭硬歪，虽益阳女子以小足著称于湘，而亦不免。

　　粤女缠足粤女之缠足，在未倡天足以前，富贵人家则必缠之以表示其为巨室。而足之形式，贵短圆而不贵尖瘦，大约直径二三寸者，横径亦如之。相传粤中最上之纤足，能立于小碟内，故缠足者需人而行，苟无人扶掖，虽一步亦不能行也。

　　好色不好弓足袁子才好色，而不好弓足。杭州赵钧台买妾苏州，有李姓女，貌绝佳，而嫌其足未裹。媒谓女能诗，赵即戏以弓鞋为题，面试之。女即书云：「三寸弓鞋自古无，观音大士赤双趺。不知裹足从何起，起自人间贱丈夫。」赵大惭.袁闻之曰：「此君非真好色也，亦可为小人之下达者矣。」贻书责之曰：「眉目发肤，先天也。足，后天也。」又云：「女贵娉婷，其所以娉婷者，为其领如蝤蛴，腰如约素耳，非谓其站立不稳也。倘弓足三寸而缩颈麤腰，可能望其凌波微步珊珊来迟否？」赵得书，无以答。说者曰：「湖楼诸弟子亦有肤圆致致者，袁欲作蹇修，而人颇以此为嫌，故不禁慨乎其言之也。」

　　姚美人足嘉、道间，临平姚氏有一妇，生前姣丽无双，且双足纤小，每制履，倦则以针线插髻上，帮帛垂耳后，纔如一叶，人不见也。以故不良于行，行必以婢媪扶掖之。姚美人之名，闻于乡里。临平有地曰美人埭，以此妇名也。其子妇悍甚，恒与其姑立而谇语，妇懦，不能与争，郁郁久之，竟雉经死。妇工翰墨，临死自书一纸，详述其子妇勃溪之状，置怀中。其子搜得，燔之。其子妇曰：「凡缢死者下有遗魄，不掘出且为祟。」乃掘地深数尺，果得如炭者一段，亦燔之。

　　小脚会直隶宣化有小脚会，岁必五月十三日举行于城隍庙.庙前长街数里，两旁民居稠密，先会数日，其戚友之靓妆炫服而至者，络绎不绝.届期，庙中演剧酬神，百戏竞集，游人杂沓，与士女之进香者肩相摩，踵相接也。妇女不往游及既游而归者，大率列坐门前，多或十余人，少亦五六人，日必易着新鞵，其富厚者日凡四五易，游人指视，赞其纤小，则以为荣.是日，乃俗所谓汉寿亭侯关羽之诞日，会本在汉寿祠。侯故有甲，是日出而晾之，故名晾甲。某年，庙欲圮，庙祝鸠工庀材，葺而新之，未落成而诞日届，乃借城隍庙以举斯会，而城隍庙祝艳其利，百计笼络.至明年，复为斯会，纷纷者已不复为故步之循矣。然晾甲之名犹在人口，久之，遂误而为此。或作四断句记其事云：「榴花红映鬓边钗，午日纔过节更佳。晓起妆楼梳洗罢，开箱先检凤头鞋。」「绿阴如幄覆茅檐，团坐门前笑语添。惹得游人偷眼看，裙边一样露纤纤.」「花底谁家昼掩门，早携女伴去前村。最怜一路香尘细，行过莲钩尽有痕。」「神祠游罢兴偏饶，归路斜阳满柳条.为语邻家诸姊妹，耍青时节再相邀。」 「 六月初六日有耍青会。」

　　陕女三足陕西女子咸缠足家居，足小，须扶杖而行，故陕人称女子有三足，言其行路无时可离木杖也。河南、甘肃、山西及广东之缠足者亦类是。

　　《清稗类钞》音乐类 戏剧类

　　清稗类钞

　　音乐类

　　音乐有拍子

　　声成文者谓之音，盖杂比曰音，单出曰声也。乐者，五声八音之总名，凡金、石、丝、竹、匏、土、革、木等所制之乐器，皆是也。乐之进止为节奏，犹今之言节拍，故有拍子。拍子，以表明节拍之度数者也。吾国雅乐，以音之停顿处曰拍，按音调之抑扬疾徐而用手或乐器以节之，曰拍子，通称曰板眼，古之红牙按拍是也。若西乐，则凡于一定之时刻，表一定之强弱者，名曰拍子。一乐曲中之各小节，皆有同一之时价，但其音符之数，不必相等，且休止符亦可加入计算。

　　管音乐

　　管音乐者，能以唱曲之音出诸管也，福建之汀州有之。管出之声，与口唱之曲无稍异。一人以鼻吹管，由管发音，五六人围坐其旁，而佐以洋琴弦索焉。

　　十番

　　十番，又曰十番鼓，用紧膜双笛，声最高，吹入云际，而佐以箫管、三弦，缓急与云锣相应，又佐以提琴、鼍鼓，其缓急又与檀板相应，再佐之以汤锣。众乐既齐，乃用羯鼓，声如裂竹，所谓「头似青山峯，手如白雨点」者，始称能事。其中复间以木鱼、檀板，以成节奏。有《花信风》、《双鸳鸯》、《风摆荷叶》、《雨打梧桐》诸名色。若夹用大锣、铙钹，则为粗细十番。创于京师而盛于江、浙。金匮钱梅溪曾有诗咏之。

　　八音联欢

　　咸丰时，都门有售技于市曰八音联欢者。其法，八人团坐，各执丝竹，交错为用。如自弹琵琶，以坐佐拉胡琴者为擫弦，己以左手为坐右鼓洋琴，鼓洋琴者以右手为弹三弦者按弦，弹三弦者以口品笛，余仿此。又一人于座外敲鼓。音极悠扬，其调亦绵邈可听，倾动一时.此技宣统时尚有之，而各执其艺，不相为用，与咸丰时异矣。

　　八音

　　八音者，以弹唱为营业之一种，广州有之。所唱有生旦凈丑诸戏曲，不化装，而用锣鼓。

　　阳襄八合

　　《阳襄八合》，乐谱也。阳襄者，殆指《论语》中之少师阳、击磬襄二人而言。八合者，以八种乐器合成，锣三种，曰大锣，曰小锣，曰手锣；鼓二种，曰脆鼓， 「 亦称班鼓。」 曰铜鼓； 「 亦称战鼓。」 钹三种，曰大钹，曰中钹，曰小钹。

　　京师酒肆备弦索

　　京师酒肆，无室不备弦索，二三知交，酒酣耳热，辄自操胡琴，琅琅以歌。然亦有忌讳处，一不得称唱戏，仅曰消遣，二不得隔座臧否，三不得于隔座未毕一折时，起而夺唱。

　　年锣鼓

　　每届新年，沿街锣鼓，响似春潮，然皆漫无节奏，俗所谓年锣鼓者是也。其乐器大率皆备，人家商店均有之，昼夜喧阗，震人心肺欲呕.

　　江慎修通音律

