<!-- { "loadSidebar": true } -->
　　古北口，邻木兰，为皇帝校猎地，秋狝之场在焉。每岁，法驾启行，羽林、期门、鹖冠、虎贲之士，歕山欱野，扈从甚盛，咸以是口为出入要道。高宗秋幸滦阳，翁以尉给事供帐，跪迎道旁，上目摄之。既至避暑山庄，召翁入行殿。翁以疏远小臣，忽被清问，虑上意叵测，奏对殊觳觫。上温语劳之，命翁起立，趋近御座，以手捋视其髯，啧啧叹赏.又令翁绕行殿上一周，益大笑，称奇不置，赐江绸一疋、大荷包一双.已而皇太后悉其异，思一覩为快，促召赴都。翁应诏，乘传至辇下，一再展觐，大获赏赉.越翼日，上询部臣有县令缺乎，部臣以房山县对，遂降旨特授翁为房山县，盖旷世之遇也。

　　翁素率真，未尝为贵人低颜色。抵县后，上官亦貌敬之，不责以僚属仪注。敬翁者，敬其髯也。时制府长白某，忮刻人也，衙参日，属员俛首屈膝，率不敢仰视，而翁独掀髯而前，作刘桢平视状。制府怫然，谓夫夫也，挟髯贵而骄，我当有以制之。不数月，即毛举细故，登翁于白简，劾之去职。翁闻之，殊坦然，谓人曰：「以髯得之，复以髯失之，夫何尤！」即日襥被出县署，驱骡车，过武胜关，骡惊而车覆，翁遂颠，髯萦于轴，而骡奔不已，辗转胶附不得脱，竟死车下。

　　乞须免须桃源薛怀，号小凤，苇间居士边髯甥也。诗词书画皆酷似其舅，而须则童然不如也，乃为乞须词以自祷.金坛史梧冈为反其旨，转其语为免须词，命小伶歌以贺之。苇间居士掀髯而笑曰：「是贬须也，将使渭阳成不毛之地乎？」史谢曰：「佞须惟我固善，至于须之轶羣而绝伦者，殆将褒之矣。」

　　乞须词云：「松窗棘院消磨处，无端三十虚度。七尺休夸，二毛已赋，不道须偏迟暮。笺天乞与，便几缕风前，代将吟麈，曲径捻时，应添多少好诗句，于思不敢请耳。但臣之壮也，一婆甚惧，漫把菱花，寸田尺宅，盼断浑无头绪.山妻笑语，问于意云何，躁心如许，且制罗囊，异时留满贮.」免须词云：「青衫彩管风流处，几曾三十虚度。七尺堪夸，二毛虽赋，犹喜须偏迟暮。愿天勿与，恐髯愧羣羊，尾惭仙麈，捻断休烦，自添多少好诗句，于思徒取诮耳。有婆心一片，婆颜何惧？最厌蓬松，寸长尺短，欲理竟无头绪.佳人笑语，免双梦同时，刺人如许，省却罗囊，睡时难尽贮.」

　　髯仙程鱼门见之，叹曰：「世无郭忠恕，谁肯薙须以效颦者？当为吾须作解嘲，编以五色丝，妒煞薛郎可耳。」程研民曰：「余家有竹实山房，小凤所来仪也。凤比灵于龙，龙有髯，天奈何独吝凤哉？余亦鬑鬑有须者，假须而可赠，余固不吝此于小凤也。」

　　李惺长髯乾隆辛丑进士李惺，以钱唐令起家，洊升顺庆寺。告养起复，年七十余矣，长髯髟髟，华采照铄.陛辞日，高宗大为叹赏，令赴政事堂，使诸大臣观之。

　　割须平夷滇南某营，汉苗杂处，有生苗时出滋扰.都司梅某体伟岸，长髯多智。一日，苗出巢抢掠，率兵剿捕之。苗潜伏老林，伺其深入，大吼，兵遂溃，梅被擒。苗曰：「尔非梅胡子乎？平日颇耳威名，今安在哉？」割其须，命服役。梅潜取须纳怀中，苗笑曰：「尔身首不保，尚爱须耶？」曰：「生杀之权，出自尊裁，吾须受诸父母，不敢毁弃。」苗笑而置之。数月后，乘隙逃出，请罪于滇抚。抚怒，责之曰：「尔今被擒，须眉已改，尚有面目来见我耶？」梅曰：「不入虎穴，焉得虎子。苗扰汉地有年矣，有防御之方，无征讨之力。某自诈败后，深入其境，彼之溪径巢穴，略知梗概。若得劲卒千人，可入其窟，使其略知警惧，不敢时出滋害，于疆场亦有裨也。」抚曰：「尔以割须受辱，故巧言塞责耳。」曰：「某须乃自割也。某守边久，与苗人素相识，若不稍改面目，则彼众我寡，犯疆场而丧躯命，辱孰甚焉！」抚曰：「人割与自割奚殊？」梅从容自怀出须呈验，抚乃信，拨精兵千人，以梅为前驱，直捣其巢。苗大惊，溃窜不敢抗，前所被获者悉数出之，自后边患乃息。

　　陈六笙还须贵县陈六笙方伯璚，尝随蒋果敏公澧至浙，以论事不合，怒而去。归粤后，翦其须，函寄果敏，曰：「吾从军以来，无负于公，惟此须乃军中所长，谨以还公。」蒋大怒。其后，陈简放杭嘉湖道，蒋乃白之左文襄公宗棠降为知府，仍留浙。陈遂沈滞，积十数年，始为湖南之岳常澧道，后为四川布政使，终老于浙。

　　朱文端河目海口高安朱文端公轼，字若瞻，生而宏声广颡，双颧插鬓，大口长目，步阔二尺。二十三岁入学，二十九中乡试，主司宋大业见之，即曰：「河目海口，惟吾先公。今复见子。」大业，文恪子也。

　　章霖为独眼翰林顺治乙未，华亭章霖以进士登第，时年已六十矣，貌不扬，一目复眇。自维面目不全，恐引见时以体貌残毁，不获木天之选，因盛修其服饰，冠佩甚都，且翦纸为睛，贴眼眶中，望之非不双眸炯然也。及面圣，假睛忽脱，见者咸匿笑。然卒邀馆选，时人乃以独眼翰林呼之。

　　齐次风瞳小天台齐次风，名召南，眼中之瞳极小，能远视。尝与友登山，见江船如叶许大，齐能辨舟中人数及其服色，即杯斝壶觞之属亦历历可数。下山至泊所，则舟甚大，所视皆不爽也。

　　应潜斋重瞳仁和应潜斋，名撝谦，两目皆重瞳。

　　黄淳余重瞳武进黄仲则之孙曰淳余，小仲之子也。生而重瞳，双眸炯炯，谛视之，眶有瞳神二。时方周晬，头颅至魁伟。至七龄，家人抱往武庙，覩关壮缪像，忽盛怒，戟手大骂.家人大骇，抱归，是夜即殇。

　　朱修庐短视青浦朱修庐，名桐森，短于视。一日薄暮，至友人赵一新家。赵方置寿棺，竖立门侧。朱以为户开也，亟走入，东西扪摸而无径，心急足违，棺被推遽仆，大声疾呼。邻人咸集，始扶之以出。

　　吴趼人短视南海吴趼人征君沃尧，自号我佛山人，神宇轩然，望而知为高明之士，惟绌于目力，必增镜助光。有所著述，下笔万言，不加点窜.然恒以静夜为之，昧爽乃少休，日出更趋治事。以酒为粮，或逾月不一饭。

　　骆文忠瞽能辨人骆文忠公秉章督川时，蜀民见其摧陷廓清，用兵神速，谓为诸葛复生。其后双目失明；僚属来谒者，或以手扪其面目，或以耳听其声音，辄辨识为某人，与之谈论公事，百不失一。

　　朱竹石瞽能辨人平湖朱之榛，字竹石，中年目失明，然以道员久次江苏，主持通省牙厘局，应官治事，亦如常人。尝于光绪朝权江苏按察使者十次。晚年，奏补淮扬徐道，其进谒大吏，访问寮寀，进退周旋，毫无所误.盖瞽而辨人，亦如骆文忠也。

　　瞽者能叶子戏沈青斋之子宾谷，双目皆瞽，不能行。然或与之为叶子戏，摸其牌而配合去取之，虽巧者莫能胜也。

　　徐武令辞艰于口徐武令为人朴讷，辞艰于口，平居辄好书写，不知棋局，每以自方葛洪。

　　陆德恭四乳独肾青浦增广生陆馥蓉，名德恭，幼颖慧，总角时能背诵《十三经》。有异禀，四乳独肾.陈忠愍腰大道光壬寅，英兵逼吴淞，陈忠愍公化成帅舟师驻于黄浦。会天暑，触热，乃率亲随二人登岸，至某商店，乞假片地以涤烦燥。商诺之，并以酒食进.啖鸡子数十，食肉无算，下以火酒，约三斤许.少选，商请进浴，偕两亲随入室，商窥之于窗隙，见其腰膊间缠青布两幅，即令从人去之，其腰围大逾常人。浴罢，挺立如前，裹腰以出，谢商，登舟去。

　　曲膝虚坐张文襄督粤时，一日，见诸州县官，入见者八客，而客座仅八椅，除主位外仅七座，仆忘未增椅。有一客曲膝顿股，虚作坐形。久之，倦忘，略一转动，即仰倒于地，四座愕然。

　　应潜斋手有文应潜斋生而有文在手，如八卦。有欲试其操守者，藏妓于馆，夜醉而归之，诵书达旦，卒不为动。

　　手指长甲高宗南巡时，有献诗者，手指爪甚长，特异于众。内有数爪，以过长，屈曲绕其掌。故露其爪于外，若有得色。退后，上顾侍者曰：「是人必甚懒，否则何指爪之长也。」

　　纤手剥芡实道、咸间，段光清令鄞县，察察为明，曾以琐事邀盛誉.下车初，辄乘夜微行，过某家，闻呜呜作响，内有灯光，自门隙窥之，乃豆腐店也。见一男子袒而推磨，灯光下有一少妇，貌殊可人，以纤指剥芡实，亲纳于男子口中，如喂小孩，且嬉笑，与男子接吻，状甚狎。段见之，疑或有奸情也。回署，即遣役拘男妇至，诘之，始知其实为夫妇也。段大嘉许，称为梁孟复见，饬吏取钱二十千赏之，俾善营生业，别赏妇以绸布数端，为妇人敬夫者劝。夫妇皆叩谢而出。

　　养手指爪光绪间，有女子杨贞媛者，喜养爪，蓄之十余稔，爪长二尺余，复折至数寸。自记其养爪之法凡四：一，指宜常屈，勿使伸，护以银甲，其甲必长于爪一寸，岁易之。一，盥漱时，以巾揩渍胰子沫，频拭之，则明透如通犀。一，夏日宜卸甲，免指肉腐败。冬日藏甲于油中，使不失温和，免风拆。卸甲时宜伸，护甲时宜屈，盥时宜伸，浴时卧时皆宜屈。一，爪不可为挖耳及搔痒之用，偶有损，见甲边露白痕，亟翦之，勿稍惜。若气候燥烈，甲边卷曲，宜置温汤中。其效应亦四：一，蓄爪可弭强暴之气，盖以护惜指爪为重，不复有燥烈之性矣。一，占候可以预知。天将雨，爪纹间黄白；天将晴，爪色尽白；天热，则护甲内有气水；天冷，则护甲之根肤色燥白。一，蓄爪可以验病。将病，则爪色渐枯；既病，则爪根洁白，无血色；病将愈，爪根现粉红色；健康时，则爪色莹润；病后，则爪根现出一节，大病节显，小病节微。一，可以占祸福。偶或断折，即有祸征。某年，贞媛之无名指爪折，而幼子逝。又一日，中指爪折，而遇盗.似此中亦有蓍蔡之意也。

　　章氏子孙足指有歧浙中章姓，有特别之标识，盖其家先代有节妇，小足而趾有歧，于是子孙之足莫不有六指，惟其女之出嫁者，则仅传其子而止，至于孙即如常矣。

　　徐三痶脚饿死徐三痶脚，农家子也。传者不详为何县人。童时有痘疔生足底，遂不良于行。俗谓企踵行曰痶，而其人于兄弟行居三，故里人呼之曰徐三痶脚.痶脚不识字，然自幼恶释氏，有僧至门，必持椎逐之，遇于途，则詈曰：「懒奴，懒奴。」

