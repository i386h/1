<!-- { "loadSidebar": true } -->
　　岭南有一足蚁，生于树根，自头至尾，别无二足。而此一足又长尺余，附于树根之上，如胶漆之坚，故仅能盘旋树下，不能远行也。

　　蜘蛛

　　蜘蛛为节足动物，体分头胸部、腹部，状如囊，口有颚二对，上颚二节，末节为钩，其末端有毒腺之孔，胸部有脚四对。其肛门端有瘤状之物三对，是为纺织腺，内贮形如蛋白之液汁，上有细孔六七百个，脉体收缩，则液自细孔流出，触空气，凝为极细之丝，以后爪组合之，织网为巢，以捕昆虫而食之。性残忍，同类亦相食。

　　蜘蛛窝

　　芦江之下金吾庙有蜘蛛窝，相传干隆时，是处有大蜘蛛，殆三寸许，织网径一二丈，大者据其中，小者周缘往来，有数百。其旁一樟树，围可丈余，参天葱茏，亦三四百年物也。其根下一穴，大于斗，望之窅然，即蜘蛛窝也。

　　蛛丝网龙

　　嘉庆时，海州有蜘蛛怪，不知何代物也，能虚气为黑风。居民每望见风起，如黑烟蓬蓬，则皆严闭户牖，行者面墙壁而伏，风过乃已，习为常，亦无他害。一日，龙击之，雷雨既作，蛛吐丝网，龙窘，不能出，格鬬凡数十，须臾而滨海皆水矣。始有龙者二，焚网出龙。蜘蛛遁，莫识所往。诘旦，于数十里外有物纵横散落，圆腻而色灰，围如人臂，金石无所伤，而两头皆有焦火痕。

　　舒铁云闻之，乃为诗曰：「人不见风，鬼不见地。鱼不见水，龙不见一切器。独见蜘蛛精，近海歕黑气。气逼海水水逼风，海风墨墨海云浓。漆镫不照水精宫，鳌背暗压蓬莱峯.乌鲗浮沫，海扇腾空。爰居避走龙出现，以角听之三日聋。呼龙畊烟龙爱宝，分明龙大蜘蛛小。岂知龙见蜘蛛气，不见蜘蛛丝。一丝两丝徐吐之，千丝万丝疾若驰。雨点小，霹雳雌。屠龙豢龙龙不知，蜘蛛太巧龙太痴。大似虎陷关，小亦羝触籓.上不得登天唱刀镮，下不得入海解倒悬，无可奈何束缚来人间。一撞海山摇，一掉海水翻。逐臭之夫狂走汗如生铁汁，既非网西施，蚕上山。蚩尤五色迷天下，天孙一梭掷往还，何以买丝绣作浪花朵朵金弯环。丝长不能已，丝密不知几。丝乱不可理，千气万力头腹尾，可怜不出蜘蛛一网里。帝旁投壶玉女娇，一箭跃出莲花骁。低头拾取见龙战，见首不见尾，其血元黄鏖。回身启齿奏天帝，何不下界除此妖。金星乃言此是绵绵延延淫气擢发不可数，法当用火烧。红云居中赤熛，怒檄绛虬凡两条。一然犀，一焚巢，丹烟朱雾海水焦。丝寸寸磔，虫嘻嘻逃。但见龙潜蜘隐天摇摇，火水未济终此爻。明日蜘蛛不吐气，拾得残丝如断臂。」

　　蝎

　　蝎，俗作蝎，蜘蛛属，长三寸许，青黑色，颚上有触须一对，如蟹螯，头胸部颇短，腹部环节十三，后端大环节狭小如尾。末有毒钩，遇敌，则向上弯曲，注射毒汁。生息于尘芥中，捕蜘蛛小虫等为食，并螫人。

　　蝎长一尺

　　某邑城西门外人有为土工者，掘出一蝎，长近尺，大惊，急以锹拄之，唤其曹。声未及竟，顿然而绝。众过之，则满身青黑，死矣，蝎犹未去也，众始围杀之。盖始拄锹时，蝎皇急刺锹，而毒即从锹而上也。

　　蝎畏椒

　　蓟州有石桥，相传下有毒物，行旅相戒，莫敢休憩。一日，有贩生椒者，驱二蹇驮椒笼来，苦热，小憩于桥梁，卸其笼，置之栏，驴亦散龁于草际。披襟偃息，倦极熟眠，梦中似有风声，又窸窣作响，疑有人攘其椒，而猝不能醒。久始起，视之，椒故依然，有巨物悬于栏侧，状如琵琶，灰青色，蝎也。大骇欲奔，以其不动，谛观之，毙矣。盖蝎固畏椒也。

　　蝎自杀

　　自尽惟人有之，若出诸昆虫，则未之闻也。惟蝎性至躁急，试捕其一，纳玻璃器中，照以火镜，蝎被光线直射，畏缩忿怒，无以趋避，因倒锋自刺，少选，毙矣。

　　蝇虎

　　蝇虎为蜘蛛属，大三四分，白色或灰色，善跳跃，徘徊墙壁间，伺蝇而捕之，故名。一名蝇狐，又名蝇蝗，亦名蝇豹。

　　壁钱

　　壁钱，为蜘蛛类，体扁平，黑褐色，作巢于壁，大如钱，故名。其巢光白如茧，俗称壁蟢，可入药。

　　壁虱

　　壁虱，为蜘蛛类，与疥癣虫同科，俗称臭虫，体柔软，大如豆粒，青褐色，脚八，皆有爪。栖息林丛，或寄生犬鸟之皮肤中，吸其血液。间亦寄生人体，蚀入皮肤甚深，引取之，愈益进入，不易除。

　　络新妇

　　络新妇，为蜘蛛类，大而美观，腹圆如球，有黄白黑色环纹，张大网于高树，为车轮状，捕昆虫为食。

　　螲蟷

　　螲蟷，为蜘蛛类，《尔雅》称土蜘蛛，体椭圆褐色，好穴土为管状巢。巢有盖，盖有铰链状之物，合之无缝，表面则被以青苔，与地一色。伺虫过，掩而捕之，方入即闭。

　　八叉虫

　　八叉虫，似土蜘蛛，大者如鸡卵，小者如胡桃。身圆，褐色而明，间以黄绿，口紫而四歧，能啮铁。足有八，虽短，怒则悉耸立。大风起，辄御风而行。天山南北路之人家土壁沟渠中，无不有之。飞集人身，少选自去。触之，即遭其噬，溃烂足致死。

　　喜蛛

　　喜蛛，即喜子，动物学谓之喜蛛。体细长，褐色，前肢长于全体三倍。所结之网亦为轮形。古谓之蟏蛸，或谓之长踦.

　　螟

　　螟，害稻之虫也，凡三种。一曰二化螟虫，长八九分，黄白色，背有黑纵线五，在稻茎或叶鞘间作白色茧。蛾开翅约寸许，翅之外缘有黑点七，产卵于稻叶表面，岁生二次。一曰三化螟虫，形态略同，岁生三次。一曰大螟虫，形体稍大。三者皆自叶腋蚀入稻茎，食其髓质，稻皆白枯而死，农家谓之白瘦。三化螟虫为害尤甚，《诗》「去其螟螣」是也。

　　蝗

　　蝗，害虫也，一名蝗螽，以其善飞，亦曰飞蝗。前翅黄褐色，有黑色粗纹，后翅半透明而阔，前胸有脊线，甚高，口器阔大刚锐。飞翔成羣，纷集田间，食稻立尽，为农家之大害。雌虫秋晚产卵于地，翌春孵化，是名曰蝻。驱除之法，普通多掘产卵之地，杀其卵子。迨至春日，多数之卵浮出水面，则收聚而烧毙之。若制大网捕取成虫，亦一法也。

　　蚱蜢

　　蚱蜢为稻麦之害虫，一名□螽，蝗属。体长寸许，有深灰色、黄绿色等数种。头为三角形，前翅成革质，稍能飞翔，后脚节壮大，便于跳跃。好食禾本科植物，尤嗜稻叶，常于陇畔缀集卵子成块。幼虫绿色，长七八分，为害尤甚。

　　蝇

　　蝇，室中之害虫也，亦称家蝇。体长三分许，灰黑色，头有复眼一对，甚大，褐色，几掩其全头。口器伸为管状，前端稍凹，适于舐食。脚之末端有肉质吸盘二，止时，盘内真空，空气压于外，故倒跂斜行而不坠。搬运污物，传布恶疾，甚为危险。产卵于污物之上，孵化为蛆。

　　青海有蝇，多毒，以其常集于腐臭之动物上也。凡饮食中有蝇点者，隔宿变绿色，误吞之，若触瘴毒。

　　李铁君畏蝇

　　李铁君处士锴酷畏蝇，触肤，辄撝之去，不令须臾留。入夏，即洁治一室，常下帘坐。无事，人无入者，乃惝焉怳焉，无间而蝇且入，不知其何自来也。其来也，舐笔吮墨，乱书策，溷耳目。铁君大恶之，如见恶人，亟起治之，而迹之无有，释之在右，谓其黠无偶也。

　　大麻蝇

　　大麻蝇，为蝇属，亦名肉蝇。体长四分许，灰色，复眼赤褐，背有黑色纵线三条，腹灰白，有黑褐斑纹，作方格形。秋时甚多，最秽恶。

　　苍蝇

　　苍蝇，为蝇属，体长四分许，色灰黑，背有硬毛，两旁尤多，腹蓝色，稍类球形。夏时最多，纷集于臭腐物体之上。

　　桑蝇

　　桑蝇，为蝇类，为蚕之害虫。体长四分许，灰黑色，额有硬毛四列，背有黑色纵线五条，区划不明。产卵于桑叶，与叶同入蚕腹，其幼虫遂寄生于蚕体，谓之蚕蛆。

　　牛蝇

　　牛蝇全体密生黑毛，并有黄白毛散于各处。其幼虫寄生于牛皮中，皮肤因以溃烂。

　　马蝇

　　马蝇与牛蝇同类，体较大，淡褐色，翅与腹部皆有淡黑色斑纹。产卵于马之胸部，马舐其胸，咽卵入胃，孵化为蛆，渐次生长，与马粪同出体外，变蛹成虫。

　　狗蝇

　　狗蝇，全体黄色，复眼小，口吻刚锐。寄生于犬体，吸其血液。

　　蛆

　　蛆，蝇类之幼虫也。长三分许，色乳白，略黄。蚀葱及莱菔之根，被害处或生肿瘤。自孵化以至成蝇，约需三四星期。

　　天牛类之幼虫，状亦与蛆相似，居土中，专食稻之幼根，使稻株萎缩，不能发育。

　　雪蛆

　　雪蛆，一名冰蛆，大如指，出四川峨眉山，可食。

　　蚊

　　蚊，囓人之小飞虫也。其幼虫为污水中之孑孓，老则变形为蚊，如蛹之成蛾。全体灰褐色，喙为细管，中含毒质，人被啮，肌肤必肿。然凡吸取人血者，皆为雌蚊，雄者则专吸草木之汁液。种类甚多。

　　青海多蚊蚋，嘬人至痛，雨后丛集，挥之不尽。

　　谢大令咏哑蚊

　　光绪初，余姚谢小渔大令烺枢尝从其师朱肯然宫詹逌然至湘衡文，以幕中多蚊，而一种悄悄噆人者，其毒螫尤中于不觉，俗谓之哑蚊，爰作诗以志之。诗云：「前生孑孓悄含胎，幻蜕无端起水隈。锋不及防真利吻，肤能暗剥肆阴灾。伴蝇反免营营刺，羞鸟难防熠熠来。裸坏却疑聋俗似，不经苛痛未相猜。本来喜暗畏光明，况趁炎宵有限更。同杂市时偏匿影，聚成雷处忽收声。熏经灼艾能潜躲，饱快如樱始一鸣。倘为露筋祠报赛，莫将哑乐向神迎。」「自注：哑乐，见《宋史？礼乐志》。」

　　苹果蚊

　　陶业始于虞舜，自后铸沙范土，日益讲求。不意昆虫之中，亦有类陶工之巧者。其最著者曰苹果蚊，以所成之窠如苹果，故名，亦虫中之最巧者也。其状又类樱桃，外浑圆，中有孔，全体大如瓜，恒营于墙壁，或树枝，或草茎，或石上，若无处成之，往往营于细枝之上。初颇窄小，以后渐宽，作膨胀之式，但以沙泥为之。然窠虽极薄，而外有细纹如织。虫在其中产卵甚多，旋生无数毛虫，母虫别以他种毛虫衔而饲之。又恐他种毛虫为害，乃以毒汁僵之，则幼虫日形生长，可出窠而飞矣。

　　白蛉

　　京师入夏多白蛉，较蚊小而善啮，若元微之《虫豸诗序》所称淫尘者，盖蝱蚋之类。人呼之曰白蛉，犹蚊曰白鸟也。一作白翎。

　　蚤

　　蚤头小体肥，赤褐色，前后股退化作鳞片状，雌大雄小，六足善跳，口器发达，便于刺螫。寄生人体，吸取血液，亦有毒汁注入，与蚊无异。

　　虱

