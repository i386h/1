<!-- { "loadSidebar": true } -->
　　西巡仓猝，德宗定十日一薙发，时宫监执此役者，均未从行。届日，特命侍郎溥兴觅工，出入由侍郎带领，每请发一次，赏工银四两。半年后，始有内监擅此艺者自都至行在。

　　旧制，内廷设内外奏事官，外奏事以满部员充之，内奏事则太监也。行宫无外奏事，惟内奏事一辛姓太监，递折宣旨，往来两宫间.各部院司员领批折者，悉集前殿东室，而军机大臣内直庐，亦假此室。辛丑夏，外奏事官始至行在。

　　慈驾幸陕未久，即值万寿，当事者欲选梨园子弟以进，两宫闻之，严斥不许.嗣后每遇佳节，一切典礼筵宴，均先期降诏停止。

　　每晨两宫披览奏章，俱在寝宫窗下，奏事太监呈折讫，即跪于案前，臣工有事入内，辄立牕外。

　　扈从诸臣，平日俱行装，惟万寿、元日着蟒袍补服。某相以数金买一朝珠，两宫见而问之，相国具以实对，君臣感喟之余，转以为笑。德宗言出宫时未携烟壶，适相国囊中贮有二壶，乃自都携出者，立以进御。

　　长安诸工皆劣，貂皮又远莫能致。德宗冬日犹御绒檐秋帽，岑春煊请易貂檐，亲手捧出，徧觅丰貂不得，仅以敝貂羃之。

　　行在书籍绝少，两宫时遣人在坊间购石印《三通》、《九朝圣训》、《御批通鉴辑览》、《渊鉴类函》诸书。当事者欲求善本以进，竟不可得。

　　吏部尚书敬信自京师至行在，召对移时，面奏仪鸾殿被焚及都中近事，两宫惨然不悦。

　　两宫至长安，谴责肇祸诸臣。命下之日，由胡延率缇骑诣载澜、英年、赵舒翘行馆宣诏，即逮澜、英入狱.次日，复以官车遣澜就道，澜以宗室近支，得从议亲之条，发遣新疆。

　　孝钦后虑长安粮台支应局不免有内监求索，特召主者，谓宫中支一钱，必以朱文小印为信，以是两局月费不及万金，始终无求索之弊。印文曰「凤沼恩波」，孝钦所常佩者也。

　　胡延守西安日，充行在内廷支应局提调，每日辰初入内，午初散值。听差委员汤志尹、马荫梧、舒鋆、陈官韶等八人，朝夕在宫门应候。遇有传办之事，内监辄语委员曰：「有旨传尔堂官胡延来。」盖不知中外官秩之分，竟以堂司为长官属吏之通称也。

　　有织妇挈一子，居宫中，五龄矣，能言能笑，请安跪拜如仪.孝钦后甚爱之，每膳投以果饵，必跪谢而后食。冬月在行宫，骤感寒疾，一夕而夭。孝钦不怿者累日。

　　行在两宫侍女不及十人，年皆二十许.其月钱在前路粮台支给，谓之女子口分。

　　行宫铺地以极薄旧毡，官吏欲易以新者，孝钦后不许.寝宫门槅之玻璃已破，命以红纸翦如钱式连缀黏之。

　　光绪辛丑四月，命将行在寝宫窗格改糊冷布。东西配殿，三格格所居，壁黏小幅寿星像，纯用朱笔钩勒，笔意超妙，乃孝钦后御笔，以赐格格者。

　　长安汉、唐古迹久湮，伽蓝名园，百无一存，存者亦不堪临览.缁流羽士，日望临幸。顾两宫不肯轻出，惟启銮时道经东城八仙庵，因内务府大臣继禄之请，暂憩片刻而去。

　　长安碑林多古刻，两宫命秦抚各拓一本呈览.拓本百余种，惟命将唐开成石经精搨数十本，车载以归，余则选阁帖数种而已。

　　西藏、蒙古屡贡佛于行在，两宫以无地供奉，先后命胡湘林、李绍芬等赉至省城卧龙寺，设龛以祀。

　　广东贡雷州葛，质细而色黄，两宫以为佳，特颁内廷行走诸臣，抚藩亦得与焉。

　　两宫将回銮，或进蒙古包十余座。制如行帐，以布为之，有窗有门，可容十许人。敛之，一马可驮.命在行宫东院张之，亲临验视。

　　七月杪，孝钦后命勘视东路行宫跸路，饬各州县官不得妄事供张，一切务从俭约.早晚两膳，仍依传单备进，由膳房烹饪。惟庚子西幸，沿途井水味劣，此次命汲本地山泉以供御茗。临潼无山泉，特自长安载西关井水一车，足一日之用。渭南以下，皆有山泉，不复用西关水矣。

　　辛丑回銮，当起跸时，城中街道均盖黄色土，两旁店铺更结彩悬灯，设立香案，以糖果饼饵置其上。黎明，行李车先发.辰刻，观者塞途，一路有兵弹压。少选，前导马兵出城，次为各太监及衣黄马褂官员.太监见桌上果饵，择佳者攫食。中有乘车者，乘马者，又次黄轿数乘，则驾至矣。沿途肃静无哗，并由禁卫军令百姓分跪道左，不许仰视。有一人状类痴狂，奔至轿前跳跃，曳而斩之道旁。孝钦后轿以三十六人舁之，人均衣团龙褂。后为皇后妃嫔，最后为大阿哥，末为亲王军机大臣及扈从诸臣。

　　銮舆将启行，秦中祠宇悉颁匾额，凡四十余所。是时南斋供奉，惟尚书陆润庠一人，奉召一日毕书。德宗以银绢赉之。

　　回銮过华阴，驻跸二日。华山下固有玉泉院，县官略加修饰，以备宸游.两宫于召见臣工后，亲往临览.是日微雨，大臣骑马秉盖以从。

　　孝钦后又拟幸华山，胡延面奏华山险巇偪仄状，游幸之意乃辍.清稗类钞    徐珂 编  目录
　　清稗类钞  徐珂 编  祠庙类

　　清稗类钞祠庙类　陵墓附天坛天坛在永定门内之左，都城丙方也，建自明永乐间.形圆南向，三层，内外围以低垣，曰壝。内壝形圆，周一百六丈四尺，为门四；外壝形方，周二百十丈一尺，为门四，殿壝皆蓝瓦朱柱。前为圜丘，后为皇穹宇，又后为祈年殿，又后为皇干殿，西为斋宫，西南为神乐署，东南为神库。周以缭垣，上覆椽瓦，垣外为沟。

　　风云雷雨四祠雍正十三载中，惟造风、云、雷、雨四神祠以备祈祷，此外无营缮事。

　　京都东岳庙乾隆庚辰三月，朝阳门外东岳庙火，殿庑皆烬，独左右道院无恙。特发内帑，并令京内外大小官员捐助，仍以裕亲王监视之，阅岁始毕工，亲临幸焉。庙中仁圣帝、炳灵公、司命君、四丞相像，皆元昭文馆大学士、正奉大夫、秘书监卿刘元所塑。元最善抟换之法，时无与比，至是皆毁于火。

　　京都宗人府土地祠宗人府北廊下有土地洞，黄袍冠冕，俨王者像，胥吏事之惟谨。相传太祖征尼堪外兰时，与明议和，邀神以盟，明人畀以土地像，盖揶揄之也。众皆怒，太祖曰：「此明人以土地付我之谶，可谨祀之。」定鼎后，遂移祀于宗人府焉。

　　太庙太庙前殿凡十一间，四围以沈香为柱，正中三间，粱栋饰金，东庑西庑各十五间，以分列配飨诸王及功臣位也。中殿九间，东庑西庑各五间，以藏祭器。后殿制如中殿。

　　京师孔庙京师孔庙，古柏苍然，礼器悉备，数千年前之古乐器备列阶下，又有周宣王时石鼓十具，风剥雨蚀，石文已十九脱落，字迹模糊，后人将全文镌刻一碑，屹然立于阶下。至光绪乙巳，孔子升为大祀，因仪制较崇，殿庭旧式，诸多未合。京都大成正殿拟改建九楹五户，其殿前阶亦拟改建三成五陛。顾为地基所限，展拓殊难，而殿前多年古树，又虑或有损折，审慎经时，讫未举办.迨宣统庚戌，经言官奏请，复由礼部、学部议覆，酌定变通办理之法，赓续进行。乃甫将殿顶瓦片揭下，辛亥武汉事起，款绌停工。

　　曲阜圣庙曲阜全城面积孔庙殆占其三分一以上，尝戏摹其形，恰如一面字：圣庙之南直抵城南门，其北直抵城北门，东西数仞之墙，则面字中心两直笔也；面字之首画，为城北门外之孔林；自孔林至北门，为极长之辇道，苍松夹路，匝地成阴，则面字之第二撇笔也。入圣庙大成门，以南为奎文阁，旧藏图书，史晨、孔宙诸碑斜封地方官朱签，禁摹搨焉，长松大柏无数。大成门内东偏，为孔子手植桧，其北为杏坛。大成殿供孔子像，旁坐四贤十哲，其上诸帝所上额，自圣祖至德宗，大都为「德齐帱载」、「圣协时中」字样。大成殿东偏为诗礼堂，其后有孔宅。故井旁为鲁壁，则鲁恭王坏宅处也。诗礼堂前唐槐一本，古干如铁.大成殿之西偏为金丝堂，陈乐器数十事。孔庙祭田凡三千六百顷，租税所入悉以归衍圣公，其田亘曲阜全县之半，绵延及于他县.孔庙乐舞生三百人，当科举时代，每科挑秀才四人充之，朔望及丁祭则分班入值，无俸给，盖庙中子弟以有事为荣，而藉此亦得以列于衣冠，免其徭役。自科举废，变考试为保举，于是目不识丁者滥竽泰半矣。

　　胡涂庙万全县北十里许有名胡涂庙者，不知所始，或云县与山右接壤，庙祀晋大夫狐突，音讹而为此，理或然也。宣统间庙额则曰「胡神」，须猬卷而状狞恶，绝类波斯胡。其庙踞山坳，前三楹供神，后则庙祝居之，杂树毵毵然。

　　赵云庙正定为汉南粤王赵佗及汉顺平侯故里，城中有赵云庙.塑像极工，以手指心，示不忘汉室也。

　　焦山海西庵焦山海西庵，屋宇清洁而无偶像。丹徒焦乐山以焦处士为其远祖，因塑处士像纳之于庵。而焦山之主庙为定慧寺，寺有古物，若商周彝器及杨椒山字《痤鹤铭》皆在焉。

　　四贤祠王文简公士祯尝为扬州推官，提唱风雅，极一时之盛。后卢雅雨为两淮运使，在平山堂筱园筑三贤祠，祀欧、苏两文忠，配以文简，四方游客，每来谒祠，辄有微辞，以文简不称与欧、苏同祀也。旋复移三贤祠于桃花庵，又以汀州伊墨卿太守附入为四贤祠。

　　完颜公庙伊通州石碑岭地方有古冢一处，光绪末曾被日本人私掘，得石棺二具，中有金玉古器六件，银兜鍪一件，重四十余两，冢旁有完颜公庙一座，中供木主，书「金故开府仪同三司左副元帅金源壮义王完颜公」等字。

　　丹达神庙丹达神庙在西藏丹达山麓，极灵异。神为明云南参军叶某，监饷晋乌思藏，过此堕雪窖中，迨春夏雪消，犹僵立鞘上。土人惊异，因奉其尸而崇祀焉，凡过山者必祷之。

　　松鹤庵松鹤庵，在京师宣武门外响闸，为明杨忠愍公继盛故宅。乾隆丁未，胡云庄司寇季堂会诸僚友醵金立祠绘像，及同事诸公神位。地甚湫隘，有古槐一株，犹忠愍手植也。

