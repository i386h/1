<!-- { "loadSidebar": true } -->
　　京师张广号售人参有名，一日，有骑马少年，负银一囊至肆，则先取银百两，与之作样，而徐取参数包阅之，曰：「我主人性琐碎，买参不如意，必呵责，我又不善择，可否先存此银于店，命老成肆伙多携上等者同往，任其自择，何如？」店中人以为然，即纳银，索店中年老之伙，负参数斤偕往，临行，嘱曰：「谨持参，勿落他人手也。」

　　店伙从少年入东华门，至一大府第，遂相将登楼。楼有主人，美须眉，披貂裘，帽有蓝宝石，病奄然，倚枕，目店伙者曰：「所携参果辽东之无上上品耶？」伙唯唯。旁二僮捧参上，按包开检，所批驳，皆一一无讹。阅未毕，忽门外车马甚喧，一客入，主人惶遽，命侍者下楼，辞以病，不能会客，低语店伙曰：「此盖向我借债客也，断不可使之上楼。彼上楼，知我力能买参，则难以无钱相覆矣。」客则在楼下呼曰：「汝主病，诈也，必抱优童娶小奶奶，故不许登楼，我必上楼一看。」侍者固拒之，争不已。主人愈惶急，又低语店伙曰：「速藏参，速藏参，慎毋为恶客所见。床下竹箱可安置。」以铜锁之匙付之，又曰：「汝坐此获守，我且下楼见之，或能止其上楼也。」遂踉跄下楼，与客始而寒喧，继而嘲骂。客必欲上楼，主又固拒之，客大怒曰：「汝不过防我借银耳，虑我见汝楼上有银故也。如此薄待我，我即去，永不再来。」主人阳为谢罪，送客出，僮亦随之出，久而寂然。店伙乃端坐箱上以待，则久不至，始疑之，开锁取参，参不见。盖藏参者乃活底箱也，箱底即楼板，方嘲骂时，已从楼下脱板取参，店伙不知也。

　　骗墙

　　京师有富人欲买砖造墙，某甲闻之而往见，告之曰：「某王府门外墙，今欲拆旧砖，易新砖，公何不买其旧者。」富人疑之，曰：「王爷未必卖砖。」甲曰：「某在王爷门下久，不妄言。公既不信，请遣人偕至王府，俟王出，某诡请，王若点头，再拆未迟。」富人以为然，遣家奴持弓尺偕往。故事，买旧砖者，以弓尺量若干长，可折二分算也。时王适下朝，甲拦马首跪，作满洲语，喃喃然。王果点头，以手指门前墙曰：「凭渠量。」甲即持弓尺率同往之奴量之，纵横算得十七丈七尺，值百金，归告富人。富人喜，即予半价。择吉日，遣家奴率人往拆墙。王邸之阍人大怒，擒问之，奴曰：「王所命也。」阍人启王，王大笑曰：「某日跪马头白事者，自谓为某贝子家奴，主人将筑府外照墙，爱我墙之式，故求丈量，以便如式砌筑，我以为此细事耳，何不可，故指墙命其丈，非卖也。」富人谢罪求释，所费不赀，而甲遁矣。

　　骗画

　　有白日入人家骗画者，方卷之出门，主人自外归，贼窘，乃持画而跪曰：「此小人家祖宗像也，穷极无赖，愿以易米数斗。」主人大笑，嗤其愚妄，叱之去，竟不取视。登堂，则所悬赵子昂画失矣。

　　骗衣

　　上海某衣肆，一日有华服者至，言欲购貂褂。选择既合，旋服之以试身量，已而步至柜外，若欲就明处谛视者，已而遽举步出门去。肆中人大惊，遽跃出，将追执之。至门外，忽有一人持瓷瓶过，突相撞，瓶堕地碎，遽阑门牵伙衣索赔，他伙复不得出，逮与徐言致慰，使稍候，则购貂褂者去久矣。盖二人固串通为之者也。

　　又有至衣肆云为其母购衣嘱肆伙送衣往者，比至其家，即大声呼请老太太出视衣。便有一媪出，服亦修整。其人出衣示之，旋取衣入内，伙不疑也。久之不出，迹之，则已由后门去矣。诘媪，媪曰：「吾本丐妇，此人与我金，属我坐此，并衣我佳衣，令我对汝作此语，初不知其何故也。今吾身上之衣，任汝取之，死生惟命。」伙无如何，舍之去。

　　又湘中有一外科医生，尝于门前为人治疾，凡妇人或稍有体面者，则在楼医治。一日有人至，自言其甥年十四，下体患疮颇剧，将携来请治，然此儿殊畏羞，汝宜导至楼上，方可诊治，医生许之。此人即至某衣肆购得衣衫，值数百金，肆中遣一幼年伙友随往，先谓伙曰：「汝随我至某处，彼处即有人至楼上付资也。」及至医生处，医生乃徐导伙行。此人问医生曰：「前在楼上乎？」医生曰：「诺。」「前在楼上，湘语也，即前面楼上之意。」店伙闻之，一若钱在楼上也，拾级登楼。少时医命褫裤，伙大诧，医曰：「汝下体非生疮乎？」伙曰：「我何尝有此病！」医曰：「适汝舅嘱吾为此。」伙讶曰：「汝何从见我舅？」医曰：「适来者非汝舅乎？」伙曰：「此乃买衣之客，使我随至此向汝取金者，何乃谓是吾舅？」遽下楼追客，则去久矣。

　　有某骗子之在沪观剧者，与一华服者同坐，以所携银包置身侧，注视台上。戏毕欲行，伸手取之，则银包与华服者皆杳矣。骗子忽自忖曰：「予固常日以骗人为事者，今乃为偷儿所算乎？」翌日，易服复往，且以膏药贴于颊，欲使人不察也。至则华服者果在焉，乃仍与之并坐，以一中实以纸之银包，置如前状，故以华服者之马褂角压于身底。华服者果又取银包，起而欲出座，急切不能行，乃脱褂而逸，于是马褂为骗子所有矣。

　　京师某骗子，冠缀珠之冠，戴金丝眼镜，昂首入衣肆，选择久之，得青种羊马褂，谓身量恐不合，不如已。肆中人怂恿之曰：「君姑披于身而于镜中端详之，镜故在门侧也。」骗子如其言，方徘徊瞻顾间，突有人自后攫其冠，骗子大呼而追之，青种羊马褂亦随之而去矣。

　　王松侯与吴柏生善，柏生出游，三月而未返。一日，有状似女仆者，以柏生名刺至松侯家，言主母明日至亲串家祝寿，欲假章服。时松侯亦他出，其妻不之疑，即出衣于笥，付之。及旬而不还，松侯往询之，则实无其事。而此女仆者，亦不知谁何，盖自他处得柏生名刺，用以行骗也。

　　骗靴

　　某着新靴行于市，一人向之长揖，握手寒暄。某视之，茫然曰：「素不相识。」其人怒笑曰：「汝着新靴，便忘故人！」掀其帽，掷之屋上而去。某疑其醉而酗酒也。方彷徨间，又一人来，笑曰：「前客何恶戏耶？尊头暴烈日中，何不升屋取之。」某曰：「无梯，奈何？」其人曰：「我喜行方便，可以肩代梯，使汝踏之以升，何如？」某感谢。其人乃蹲于地，耸其肩，某将上，则又怒曰：「汝太性急矣。汝帽宜惜，我衫亦宜惜。汝靴虽新，靴底泥土不少，忍污我衫乎？」某愧谢，乃脱靴付之，以袜踏其肩而上。其人持靴径奔。某得帽，高踞屋上，不能下。市人见之，以为两人交好，故相戏也，无过过者。某乃哀告街邻，觅得梯，及下，则持靴者不知所往矣。

　　丐婆诈欺某少年

　　杭州有夜航船，夜行百里，男女杂沓，中隔以板。仁和少年张某性佻达，以风流自命，方附船往富阳，窥隔舱有一妇，向其似笑非笑，张以为有意于己也。夜眠至三鼓，客皆酣睡，隔板忽开，有人以手抚摩其下体。少年大喜过望，挺其阳，使摸，而急伸手摸之，宛然女子也。遂爬身而入，彼此不通一语，极云雨之欢。鸡鸣时，少年起身，将过舱，其女紧抱不放，少年以为爱己，愈益绸缪。及天渐明，照见此女头上萧萧白发，方大惊。女曰：「我街头乞丐婆也，今年六十余，无夫无子女，无亲戚，正愁无处托身，不料夜间蒙君见爱。俗说一夜夫妻百夜恩，君今即我丈夫矣，愿托此身，不需一钱之聘资，自当相从，有粥吃粥，有饭吃饭，何如？」少年窘急，大呼求救。众齐起，嘲笑之，劝少年酬以十金，妪始释手。

　　妓饰为狐女以行骗

　　游士某在广陵，纳一妾，颇娴文墨，意甚相得，时于闺中倡和。一日夜饮归，僮婢已睡，室中闇无灯火。入视，阒然，惟案有一札，曰：「妾本狐女，僻处山林，以夙负应偿，从君半载。今业缘已尽，不敢淹留。本拟暂住待君，以展永别之意，恐两相凄恋，弥难为怀，是以茹痛竟行，不敢再面。临风回首，百结柔肠。或以此一念，三生石上，再种后缘，亦未可知耳。诸惟自爱，勿以一女子之故，至损清神，则妾虽去而心稍慰矣。」某得书悲感，以示朋旧，咸相嘅叹，以典籍所载，尝有若此之事，弗致疑也。后月余，妾与所欢北上，舟行被盗，鸣官待捕，稽留淮上者数月，其事乃露。盖其母重鬻于人，佯以狐女自脱也。

　　钱豁五终身行骗

　　常州东门外钱豁五，其名盖数十易矣，至四十余，乃以炳名捐官。幼聪敏，应童子试，列前茅者屡，而未售。比冠，善属文，谙音乐。而负人数百金，苦无以偿。邻有金某者，多屋宇，前数进无人居，设客座而已。旁有角门，通小街，为行人往来处。自外觇之，则若入内宅者，不知中有通衢也。豁五至是忽有计。一日清晨，往大街皮肆，检洋貂、猞猁等皮数十种，直千金，叠成包，呼其两伙负之，云随至我家取值去。乃率之出东门，径入金宅，巍然大家也。至第三进，厅事堂皇，陈设井井。豁五曰：「请少坐，我携货入，与主人观，即以银出耳。」二伙固不疑，授之。豁五乃肩其包，由角门去。二伙以为入内也，而豁五出矣。良久，呼之莫应。二伙大恐，至厅后大呼，应应者。及暮，金氏有人出闭户，二伙大哗，金茫然也。告以故，乃问携包者自何处入，则指角门。金乃大笑，令出角门观之，曰：「此通小街，小街而南即大街。伊自此南去，必疾行，殆至无锡矣。」二伙相顾，不能出一语，木立久，号咷去。

　　豁五于是时预已买舟河下，出角门，径入舟。一昼夜抵苏，货其物，获数百金，挟资游狭斜。不两月，仅存数十金，乃谋他适。有族兄某客粤西，往投之，行事颇相类，而不及豁五之敏，且不学无术。豁五至，喜甚，令司笔札，佐酬应。久之，而自立门户，赁大廨，蓄羣奴，凡公署靡不通，所带顶，珊瑚以下靡不具，随其时用之，脱骗撞哄无不至，获多金。

