<!-- { "loadSidebar": true } -->
　　前此，文懿尝诈降，设伏城中，诱杀法人数千。至是，众请降，且以文懿已去告法人。法人不可，曰：「必得巡抚亲来。不然，屠无赦。」时祥在围城中，闻屠城之说，窘甚，方求出不得，一人见之，忽呼曰：「使君在是矣。」众皆和之，哄如雷。祥不知所为，听众拥入。至抚署，有戎服佩剑者坐堂上，望见祥，即招以上，出一纸令签押，中皆法文。踌躇间，法将按短枪睨之，祥大惧，草草挥讫。法将忽作越语曰：「君自号健者，誓死与我师角，乃有今日耶？」祥唯唯。须臾，法将上马，亦别以一马令乘之，至法营，法人待以宾礼，见其衣敝，争指之曰：「若一巡抚，乃衣贫人衣，矫饰如此！将谓奇智，今日究能逃吾辈面否耶？」祥不觉赧颜。三日释归，寻返粤西。

　　周老人为丈夫老人姓周氏，名霞，字华国，籍滇西太和县，近世称东亚老人者是也。老人躯雄伟，额广，颧高，颊丰，目炯炯如箕，长眉美须髯，强饭健步，壮者不之及。年六十二，游学日本，发秃，服西式学生冠服，气益豪，日人咸颂之曰：「丈夫，丈夫！」强健之意也。日本明治天皇者，自信老而壮，异其名，延见之，谢不如，曰：「此真亚东仅有之老人矣，而万里越国求学，难哉！」于是报章艳传老人名，东西学子争得其小影以策后进.光绪甲辰，日人胜俄军，东京市大祝捷，观者如堵。老人有《感事》诗，其一联云：「十五万人齐祝捷，他人含笑我吞声。」外人因见老人，亦不敢以病夫目我，此老人之声名所以啧啧人口也。

　　初，周氏世业医，传数世，至其父鸿雪，名益震，治病罔弗起。数年，积资万余金，忽散之，徙居于琼岳山，若避难然。未几，难果作，州城陷，鸿雪家独获免，其后遂生老人于此山中。老人生而颖异，甫能言，自述其最初所见，则堕地三日内，身旁之人物，证之历历不爽，父母于是益奇之。髫龄通灵素书，手种杏树，随手都活。成童后，遭回乱，弃而学剑，好侠行。咸、同间，杜文秀据大理，黠者走，怯者死，云南已无汉人立足地，老人出入花门，无惧色。尝挟医术走寇营中，游说机宜，汉兵得老人力居多，时人称之曰「鸿门宴之子房」，其魄力足也。

　　巡捕官身长一丈徐树人中丞宗干，有一巡捕官，通州人，长约一丈，衣用呢羽。每行，则数十小儿随之。祠庙演剧以颏挂台上观之。台下有售水烟者，仰而举，长人则俯而吸之。从中丞出行，为前导，无马可乘，易以健骡，为压毙者七，自此即步行矣。左文襄督闽时，从者多提镇，左右侍立者动以百计，中丞侍者仅一人，见者无不骇慑.旋以私通武闱关节被斥，遂饿死。

　　詹五身暴长长人詹五，徽州农家子，年十五，家中仅一妹同居，甫十三。一日，五于田甽中得一大鳝，短而粗，归与妹烹食之。卧至夜半，五忽觉其身暴长，头足皆抵墙，知有异。黎明起，取镜自照，见己身长约一丈，而极瘦，头大如斗，大惊.趋视其妹，亦如之。二人偕出，村人咸目为妖，相与骇走。妹恚甚，是夜即自鸩死。五自是食量极宏，而家赤贫，终日不能获一饱。有族叔客汉口，开詹大有墨庄，因往依之。适一西人见五，异焉，出重资雇之出洋，观者人索金钱一枚。五徧历各国，获资綦厚。如是者十余年，粗习英语，改装娶英妇归.光绪庚辰六月，自筑巨宅于上海老闸，极富丽，往来多西人。辛巳三月某日，乘人力车出，二人推挽之。行至跑马场，身重车小，自车中坠地死，妇乃席卷其资以去。

　　侏儒四川卓某，相国秉怡孙也。光绪时，居京师，体短，人呼为卓矮子。性甚暴，每怒妻妾，辄呼令前，自立于桌，以杖打之。若不受，则暴更甚，必逞始已。后其妻密购高四五尺之装谷桶，见卓盛怒，与妾共抱之置桶中，卓因竟日不得出，自责乃已。

　　梁成福头若箕斗粤寇之酋有号启王者，为梁成福。尝由荆襄窜扰汉中一带，洎势蹙，以其余力陷阶州，据焉。官军合三省兵数万，围匝月，乃擒之，磔于益州市曹。其头巨若箕斗，眉间杀气棱棱，张目怒，人皆辟易不敢近。

　　周氏子三头宣统庚戌，黄坡农人周立茂妻产一男，有三头，在中者较巨，一头吸乳，则二头皆泣。立茂挈其妻抱之至汉口，美人卡立脱欲出三百金购之以送纽约博物院，不允。

　　李氏女绣面黎女将字人，辄于面涅花卉昆虫之属，曰绣面。夫家给花样以为识，盖使之不得再嫁也。康熙时，有李氏女者为之独工，既嫁，夫以其花样悉符也，甚悦之。

　　旧字面孔雍正时，有江位初者，面长方而黧黑，棱层版折，人呼为旧字面孔。凡识江面者，每读书，遇旧字，辄念及江，无不失笑。

　　卢抱经以手摩面卢抱经学士文弨精于考索，每朋辈小集谈艺，学士仰而沈思，辄以手频摩其面。

　　施世纶兽面人心乾隆时，漕督施世纶貌奇丑，人号为缺不全。初为县尹，谒上官，上官或掩口而笑，施正色而言曰：「公以某貌丑耶？人面兽心者，可恶耳。若某，则兽面人心，何害焉！」

　　三圣不薙发满俗薙发，自世祖入关定鼎，汉人亦遵行之，有不从者，辄置重典。然热河行宫所藏世祖、圣祖、世宗三代御容皆不薙发，诚可异矣。

　　黄陶庵不薙发国初薙发令下，檄至上海，上海之士绅期会于邑之学宫，众以俟巨绅曹某至，决从违.曹盖邑之望族也。及曹至，众趋前问意，则徐脱其风帽示众曰：「某已表顺从矣。」于是众皆薙发。檄至嘉定，嘉定之士绅亦期会于学宫，众以俟黄陶庵至，决从违.陶庵至，则慷慨激烈，对众宣言，谓头可断，发不可断，于是众皆涕泣，愿共守城誓死。

　　许德溥不薙发许元博，名德溥，如皋人。生而有过人至性，事父与继母承欢竭旨，孝闻于乡.薙发令下，元博不从，以父在，恐罹祸，为亲忧，乃截发如头陀，誓不入城。幼慕岳鄂王为人，刺字左臂，曰「生为明人」，右臂曰「死为明鬼」，刺胸曰「不媿本朝」，墨瘢黯然，终不灭也。既壮，训蒙双店吴氏家。吴有仇人欲借元博以倾吴，遂首之于官。逮至，挺立堂上，令曰：「尔何业？」抗声曰：「布衣。」令曰：「何不跪？」曰：「我何罪？」令曰：「尔不薙发何也？」曰：「不忍忘前朝。」令曰：「若独不畏功令乎？」曰：「昔谢迭山之在元时，愿为顽民，窃愿效之。」令曰：「迭山何为迟迟不死？」曰：「以有老母在。我更以父母俱在也。」往复辩不休。令强使人为薙发，德溥大呼曰：「斫头便斫头耳，何薙发为！」且袒臂示之，更曰：「吾久拚一死矣。」遂论死。逮系扬州，不食者数日。狱吏恐其毙也，且感其义，泣以请。德溥曰：「吾求速死耳。吾不爱头颅宁畏刀锯耶！」自是复进食如平日。刑日，出狱门，因腰间余金授所亲曰：「急偕老父游红桥，勿使之闻也。」慷慨赴西市，无怖色。

　　钱仙上不薙发钱应金，字而介，号仙上，一字上士，嘉兴人，以诗文名于时，谙声律。诗酒余暇，辄邀集宾侣，吹箫，歌自度曲。晚年自称是公，精禅学.居春波里，尝自署春波词人钱点雁。顺治乙酉，城将破，招同邑高承埏避竹林里，不至，遂居嘉会都。既而游兵掠郊野，钱犹服明衣冠，发未薙，威胁之，不屈，乃就捕。钱大骂其众，众怒，刃毙之。

　　叶尚高披发佯狂叶尚高，字而立，乐清人，温州府学生。披发佯狂，幅巾大袖，行于市，官吏见而执之。赋诗云：「北风袖大惹寒凉，恼杀温州刺史肠.何似蜉蝣易生死，得全楚楚好衣裳。」吏释之不问。顺治丁亥二月，上丁，携水一杯，采芹一束，乘吏未奠时，哭于圣庙之庭曰：「吾师乎，吾师乎！纵泰山之已颓，而林放之不如乎？」吏怒，系之狱.迨五月四日，语狱卒曰：「诘朝为屈大夫沈湘之日，吾其死夫！」令具汤沐。至明，自缢.发作金钱式董志学为江西巡按，按部吉安，饬守令礼请缙绅子弟及举贡监生饮宴。酒酣，起而言曰：「当朝重薙发，式当如金钱，请脱帽验之。」因尽去其帽，则皆略去鬓发，余顶结如故，惟一人如式，得放出，余悉系之于狱.福康安剃发九江剃发者素著名，福康安过九江时，偶呼待诏至，其奏刀簌簌如风，令人如不觉.剃毕，命赏五十金去。剃发者出告人曰：「吾生平为人剃发多矣，无如此之难者。」盖福既卧坐任意，又倏忽转侧，一不留意，即易致伤损，深惧获罪也。

　　程穆倩眉宇深古歙县程穆倩，名邃，眉宇深古，视下而念沈，处治不媒进，处乱不易方。

　　黄之骖眉听田少司寇漪亭雯巡抚贵州时，有一孝廉，黄姓名之骖，耳不能听，以眉听。古谓龙以角听，牛以鼻听，乃人亦有之。

　　丁文博眉目明秀嘉善丁文博水部彦眉目明秀，如碧梧翠竹。

　　沈沧雨长须顺治初，浦江有诸生沈沧雨者，貌奇陋，一目既眇，须长一丈有余，自胸以下连绾三大结，尚有尺余拂地，综而计之，殆逾一身有半也。其人固小有才，恃符妄作，后为巡按者因事拘杖，折股而毙。

　　陈其年短而髯王西樵常语子弟曰：「陈其年短而髯，不修边幅，吾对之，祇觉其妩媚可爱，以其胸中有数千卷书耳。」其年，字迦陵，宜兴人。

　　吴锦雯张祖望有修髯吴锦雯、张祖望并有修髯，夏日，尝促膝吟咏，意思萧旷。毛稚黄赠以诗云：「吴公美髯不易得，张也于思亦自奇。长日吟诗相对坐，南风吹动万茎丝.」相与大笑。

　　宁秀生而有髭纳兰侍卫宁秀为明珠曾孙，生时有髭数十茎，罗罗颐下。年弱冠，貌苍老如四五十岁人。未三十，即下世，家因之日替。

　　高宗捋黄龙眉长髯长髯翁者，黄其姓，龙眉其名，锦棠其别字也。弱冠后，即蓄须，以长髯称，其长委地。乾隆初，上自王公贵人，下逮厮养走卒，偶举锦棠名，识与不识辄曰：「嘻，此长髯翁也。」于是有艳其遇之奇者，有惋其数之奇者。然翁惟髯奇，故遇奇，其遇愈奇，故其数亦愈奇，荣枯得丧，翁不得自主，而髯主之。

　　翁少习懋迁术，随估客往返江淮间.一夕，泊京口，羣盗连舸至，跃上估客舟，势汹汹，投众商于江而掠其货。翁被缚，生命在呼吸间.盗魁伟其髯，嚄唶曰：「是鬔鬔者，殊不类市井儿，可释之。」而翁乃庆更生。因弃商，入县中吏舍佣书，殚心于文例卷牍，勤奋逾他吏。积资数年，遂以掾吏起家，得官县尉于古北口。

