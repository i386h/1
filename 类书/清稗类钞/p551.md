<!-- { "loadSidebar": true } -->
　　光绪时，谭文卿制军钟麟抚浙，其署中厨房所有治具，率多狼藉。盖有外来之狗，大肆咀嚼，纷纷而至，一日无虑百余头，驱之不去，狺狺声彻于户牖。谭恚甚，命捕之，悉纳槛车中，属中军押海宁州，盖援遣戍之条也。其处沙田万亩，人烟寥寂，土人以种棉花，植靛为生。狗穴居野处，自相配偶。越一年，蕃飬孳息，纵横徧地，不能得食，则囓种植之物，根株立尽。土人怒，耰锄雨下，狗皆四散，少焉复合。土人具禀海宁州，以狗荒报，州官某据实申详。谭仍命中军统营兵一哨，多携火器，迎头痛剿。中军抵其处，可二十日，始一律肃清，略无　类，奏凯而归。

　　犬报皮匠仇

　　甘泉邵伯埭有巡检，署有犬，极灵异。同治丁卯，沉兰洲权巡检事。戊辰，瓜代期满，韩振之代之。当韩履新时，寓于外，诹吉接印，未入署也。沉谓韩曰：「犬其来乎？」曰：「来矣。」盖此犬随印而行，历任皆然。一日，犬戏于市之皮匠铺，匠以刀误伤其足，血淋淋然，返署升堂，直入内室，似觅官之所在者。韩见其状，急唤查究。犬复奔出署门，数数顾，似招人意。因遣役尾之，至皮匠铺，犬独向匠噭噭。既，遂伏地不起。役嗾之归，弗听，询悉其词，乃负之归，并拘皮匠去。及堂讯时，犬忽大肆咆哮，狂噬不已。韩乃申饬匠之不合刀伤其足，令具结，犬乃摇尾而去。

　　孝钦后蓄海獭

　　孝钦后自光绪辛丑回銮后，惩排外之祸，深欲结好于驻华各使，乃召见其夫人，馈贻甚厚，盖自以为羁縻有术也。孝钦习闻外国女子喜畜狗，一日，见某使夫人，谓之曰：「闻西人多喜畜狗，朕亦素喜之。」某夫人笑而答曰：「太后如喜此，某有一黑狗，乃意大利产，当进献。」翌日，遂以狗进，孝钦为之命名曰海獭。自此每见各国公使夫人，无不以海獭自随矣。

　　丛狗头司狗

　　袁蔚廷内阁世凯初督直时，其太夫人犹在堂也。太夫人爱狗，故署中所蓄者多。丛金桂司其事，人呼之曰丛狗头。

　　竹狗

　　竹狗，似狗而大，毛深温厚，色鲜丽，尾有长毛，善走。皮可为裘，似狐而质稍重。

　　狗貛

　　狗貛，似狗而小，体肥，尖喙，矮足，短尾，毛深褐色。性与猪貛同，惟毛较美，可为裘领裀褥。

　　猫

　　猫，俗作猫，面圆齿锐，舌有细刺甚多。跖附肉块，藏锐爪于内，随时伸缩，行则以肉块着地，故足音甚轻。眼之调节机甚发达，瞳孔大小，随光线强弱而变，昼间日光强烈，细如丝，旦暮正圆，夜能视物。善捕鼠。四川简州所产，有四耳者。

　　粤人相猫法

　　粤人相猫法，惟以提其耳而四脚与尾即缩上者为优，否则庸劣。湘潭张博斋以文谓掷猫于墙壁，猫之四爪能坚握墙壁而不脱者，为最上品。

　　张七善相猫

　　嘉应州张七善相猫，尝蓄雌猫数头，每生小猫，人皆不惜重资争买之，知其种佳也。七言黑猫眼须青，黄猫眼须赤，花白猫眼须白，若眼底老裂有冰纹者，威严必重，盖其神定耳。又言猫重颈骨，若宽至三指者，能捕鼠不倦，且长寿，其眼有青光爪有腥气者尤良。

　　猫交

　　凡猫交，必春猫遇春猫，冬猫遇冬猫始交，夏秋之猫亦然，否则虽强之，不合也。交之时，常于春秋二季。其初交时，则牝牡相呼，虽远，必寻声而至，俗谓之叫春。虎一生不再交，以虎阳有逆刺也，其痛楚在初。猫一岁仅再交，以猫阳有顺刺也，其痛楚在终。余畜之阳无刺，无痛楚，故其交无度。

　　猫成胎

　　猫成胎，有三月而产者，名奇窝；四月而产者，名偶窝。养至十二年为上寿，八年为中寿，四年为下寿，一二年者为夭。浙中以单胎者为贵，双胎者为贱，一胎四子者曰抬轿猫，贱而无用。若四子毙其一二，则所存者亦佳，名为返贵。故猫胎以少为贵，有一龙二虎之说。

　　猫以腊月产者为佳，初夏名早蚕猫，亦善，秋次之，夏为劣，以其不耐寒，冬必向火也，曰煨灶猫。

　　猫坎分阴阳

　　猫坎分阴阳，雄猫则九七五，奇数也。九为上，七次之，五为下。雌猫则八六四，偶数也。八为上，六次之，四为下。但四坎者绝少，故雌者每佳而雄者多劣，皆五坎也。

　　猫以尾掉风

　　猫以尾掉风，截而短之，则不能掉，威状大损。有养猫而故截短其尾者，殊失本真。

　　女猫

　　山东、河北人谓牝猫为女猫。

　　波斯猫

　　波斯猫极大，京师产之。

　　紫猫

　　紫猫，产西北口，视常猫为大，毛亦较长而色紫，土人以其皮为裘。

　　瞎猫守香菰

　　闽、浙山中种香菰者，恒有鼠啮之患，土人多用猫守之。去猫之双眼，纵之，叫遍山，以警鼠。猫既瞽而得食，即无所他之，惟有昼夜瞎叫而已。

　　顾横波蓄乌员

　　合肥龚芝麓宗伯所宠顾横波夫人媚，性爱猫，有名乌员者，日于花栏绣榻间，徘徊抚翫，珍重之意，逾于掌珠，饲以精餐嘉鱼。一日，以过餍而毙，夫人惋悒累日，至辍膳。芝麓特以沉香斵棺瘗之，延十二女僧建道场三昼夜，为之超度。

　　朱竹垞咏猫

　　朱竹垞尝以《雪狮儿》词和钱葆馚《咏猫》，词云：「吴盐几两，聘取狸奴，浴蚕时候。锦带无痕，搦絮堆绵生就。诗人黄九，也不惜买鱼穿柳。偏爱住戎葵石畔，牡丹花后。午梦初回晴昼，敛双睛乍竖，困眠还又。惊起藤墩，子母相持良久。鹦哥来否？惹几度春闺停绣。重帘逗，便请炉边叉手。」

　　吴世璠蓄三猫

　　吴世璠，三桂之子也，既败，有三猫，为大军之偏裨所得，颈有悬牌，一曰锦衣娘，一曰银睡姑，一曰啸碧烟，皆佳种也。

　　于文襄蓄冲雾豹

　　金坛于文襄公敏中所蓄猫，曰冲雾豹，极爱之，餐时侍案侧，辄分旨甘以赐之。

　　戴珠渊爱猫

　　钱塘戴珠渊鹾尹廷熺爱猫，一日失之，成一诗，邀王素心、厉樊榭和之。诗云：「数卷残书谨护持，衔蝉迎得浴蚕时。一宵拋却藤墩去，便有梁间黠鼠知。翻经为伴夜灯余，肯恋邻家食有鱼。葵苋闲园还忆否？秋风黄蜨影蘧蘧。」

　　女爱猫

　　李松云中丞之女公子爱猫，中丞守成都时，简州牧尝选佳猫数十头，并制小床榻及绣锦帷帐以献。孙平叔制军有女孙，亦爱猫，督闽浙时，台湾守令所献，亦多美者。

　　邹泰和檄捕猫

　　邹泰和学士有爱猫癖，每宴客，必呼猫至，与食必均，曰：「毋相夺也。」尝督学河南，按临商邱毕，出署，失一猫，严檄县官捕之。令苦其烦，乃用印文详报云：「卑职遣干役四人挨家搜捕，至今逾限，宪猫不得。」

　　迎猫

　　蚕忌鼠，迎猫以辟之。宋陆游诗曰「裹盐迎得小狸奴」是也。嘉庆朝，富阳周芸皋廉访凯有迎猫诗，诗曰：「元宵闹灯火，蚕娘作糜粥。将蚕先逐鼠，背人载拜祝。「《岁时记》正月十五日作粥，登屋上食之，咒曰：「登高糜，挟儿脑，欲来不来待我三蚕老。」盖为蚕逐鼠也。」裹盐聘狸奴，加以笔一束。「杭俗聘猫加笔，借逼鼠意。」尔鼠虽有牙，不敢穿我屋。」

　　典库蓄焦脚虎

　　道光乙酉，浏阳马家冲某家猫产四子，一焦其足。弥月丧其三，而焦足者独存，形色俱劣，亦不捕鼠，常登屋，捕瓦雀咬之，时或缩颈于池边，与蛙蝶相戏。主人嫉其痴懒，一日，携至县，适典库某见之，駴曰：「此焦脚虎也。」试升之屋檐，三足俱伸，惟焦足抓定，久不动。旋掷之墙间，亦如之。市以钱二十缗，其人喜甚。先是，典库固多猫，自此羣猫皆废，十余年不闻鼠声。人服其相猫，谓得诸牝牡骊黄外也。

　　佳猫能镇三五家

　　王玥亭少尹宝琛初尉平远时，寓多鼠，乃于民家索得一猫，捕之，鼠患遂靖。此猫甚灵驯恋旧，时视其故主。旋迁入署，仍不忘原寓及故主之家，往复遍历，三处往来，鼠耗皆绝。俗谓佳猫能镇三五家，洵不诬也。

　　刘少涂蓄老？猫

　　道光丙午春，桐城刘少涂家所蓄之老？猫，生一子，白色，长毛毵毵，形如狮。方存之云：「此异种也，不易得。」养之年余，日夕在旁，鼠耗寂然。一日，天未明，猫忽至床，大吼数声去，已而死，盖诀别也。

　　自莲蓄喉珠腹镜之猫

　　潮阳县文照堂僧自莲有小猫一，尾稍屈，如麒麟尾，色纯黑，惟喉间有一点白毛如豆，腹下有一片白毛如小镜。此为相猫经所未载，黄鹤楼谓可称之曰喉珠腹镜。

　　陶文伯蓄负印拖枪之猫

　　陶文伯家蓄白猫，其尾独黑，背有一团，黑色，额则无，是可称负印拖枪也。肥大，重可七八斤。性灵而驯，每缚置案侧，偶肆叫跳，鞭以竹梢，亟趋避，或俛首帖伏。其常时虽以杖惧之，略无惧色。

　　黄鹤楼饮猫以酒

　　猫之饮酒，黄鹤楼曾试之，惟谓不可骤饮以杯，须蘸抹其嘴。猫舔有滋味，则不惊逸。及十余巡，辄醺醺也。

　　猫吸鸦片烟

　　猫之吸鸦片烟，张小涓曾试之。小涓为浙中县尉，侨寓温州，有猫数头，惯登烟榻，小涓常含烟喷之，猫皆能以鼻迎（口畜）。久之，状如醉。每开灯，辄至，敛具，则去。于是人皆谓张小涓家猫亦有烟癖，闻者莫不粲然。

　　黄伯山蓄孝猫

　　黄伯山大令柬之宰揭阳日，尝于番舶购得一猫，毛洁白如雪，长寸许，粤人称为孝猫，蓄之不祥。然伯山升同知，擢知府，此猫固犹在也。谓之孝猫者，俗称持丧服者为穿孝，猫毛纯白，故有是称。

　　吴云帆蓄猫

　　吴云帆太守尝蓄一猫，色纯紫，光彩夺目，长而肥大，重可十余斤。

　　黄虎岩蓄印星猫

　　钜鹿令黄虎岩有印星猫一双，不善捕鼠，然署中鼠耗亦为之肃清。

　　猫与蛇鬬

　　猫与蛇鬬，俗称龙虎鬬.山阴张冶园尝见猫蛇鬬于屋背，蛇败，穿瓦罅下遁。适屋下有人见之，以锄挥为两段，上段飞去，已而结成翻唇肉疤，大如碟。一日，断蛇者昼卧于床，蛇穿其帐顶，欲下囓之，以肉疤格搁。猫适见之，登床猛喊。其人惊醒，见蛇，惧而避之，幸未遭噬。人谓蛇知报冤，猫知卫主也。

　　猫有三足

　　电白县水东镇有侨居之浙人杨某，蓄一猫，而三足，后一足短软，不具其形。眼一黄一白，俗呼日月眼。甚瘦小，声亦细，鼠闻声辄避。见狗，即登其背，龁其耳，狗亦畏之。

　　胡光林蓄狮猫

　　狮猫以京师为多，状如狮，故得此名，有金钩挂玉瓶、雪中送炭、乌云盖雪、鞭打绣球等百余种，纯白者不多见。柔毛有长四五寸者。两眼必以异色为贵，名雌雄眼，都人尝以之与狮狗并称。

