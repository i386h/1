<!-- { "loadSidebar": true } -->
　　那伦日易涤器侍卫那伦，纳兰太傅明珠后也。少时家巨富，以银器涤面，日易其一。

　　高江村子孙之豪张得天司寇初娶高氏，为江村女孙，谷兰女也。新婚庙见后，妇循例视庖，司寇之父茹英语之曰：「厨下诸人执事尚勤否？」曰：「甚勤，然未免太劳。即如执爨一役，传薪必再四。」翁曰：「媳家不如是乎？」曰：「媳家止架薪于陉，将熄，则以膏沃之。」其奁赠甚丰，即图章亦一千具，玉石晶瓷咸备。一日，司寇赴座师家庆寿，帽珠为人窃.父性严，虑有呵责，乃归谋诸妇.高云：「珠本二颗，以三千金购之，一以装君帽，一以缀余帼，无辨也。」司寇大喜，然苦珠无穴，乃命小奴以铁锥穿之，不入，击以石，珠裂为二，片刻而值三千金之物失矣。岁余，举一子，谷兰贻外孙者，有正龙头刻丝衲百幅，婢媪即以供儿溺焉。

　　谷兰与陆双柑善，双柑荐一客往，谷兰方内值，旬余不见，供给至腆。一日，谷兰报谒，语之曰：「有所欲，幸即以告，双柑与我一也。」客乃请曰：「愿効力门下。」谷兰即呼纪纲来，嘱之，则对曰：「府中事事有主者，无已，惟近畿芦台一带，逋租已及三万，无暇料理，但琐甚，无以为也。」谷兰俯仰久之，语客曰：「敬以奉烦，可乎？」客曰：「幸甚。」乃点检而住。客颇练事，往索月余，得五千金，造册箧金归.又候之旬余，复得见，奉册呈金，方将陈说，谷兰略一劳苦，初不省视，颦蹙久之。客曰：「此后当渐有生色。」谷兰摇手曰：「何可再也。重劳长者，殊深惶悚，即以五千金为寿，幸勿嫌也。」客拜赐而归，小康矣。谷兰一身挥霍，及殁，司寇挽诗云：「文人承世宠，弱冠紫宸前。性命杯中酒，生平语外禅.曾挥万镒尽，不着一丝牵。谁最伤知己？诗人孟浩然。」浩然，以况双柑，皆纪实也。至子三台时，已中落，然豪迈犹有父风.翰林程珣假三台金，积子母，已七万五千，亲自来索，馆于秀野。一日，束装欲归，或问之曰：「程君负已清乎？」曰：「清矣。」曰：「何速也？」曰：「我找与二万五千，结十万金票，乃得清耳。」三台子作令陕中，以公私交累，潦倒而死。

　　阿克当阿之奢侈起居服食之奢侈，以旗员为最，盖多供奉内廷，得风气之先，无往而不当行出色也。嘉、道时，两淮盐政以阿克当阿为尤侈，任淮鹾至十余年，人称为「阿财神」。过客之酬应，至少无减五百金者，交游遍天下。仁宗亦眷之，派查河，派查赈，乃竟未能洊擢封疆，盖其时政体尚严也。至道光，则同为内务府员之锺云亭即任闽督、鲁抚矣。

　　阿所藏书籍字画值三十万金，金玉珠玩值二三十万，花卉、食器、几案值十万，衣裘、车马值三十万，僮仆以百计，幕友以数十计。每食必方丈，非国忌，鲜不演剧。即鼻烟壶一种，亦有二三百枚，无百金以内物，纷红骇绿，美不胜收。真奇楠朝珠用碧犀、翡翠为配件者，一挂必三五千金，皆腻软如泥，润不留手，香闻半里以外。带钩玉佩则更多矣。司书籍者仆八人，随时装潢补订者又别有人。宋、元团扇多至二千余，每扇值四五两，乃于数万中选择而留之者。全唐文馆即其奏请开办者也。吴谷人、吴山尊、孙渊如、黄仲则、石琢堂、洪桐生皆为座上客，极一时风雅之乐。其饮馔，他不具论，鲥鱼上市，必派数小艇张网于焦山急流中，上置薪釜，得鱼即投之釜，双浆驰归，至平山则正熟，与亲在焦山烹食者无异也。

　　叶卢之侈粤东富室，在嘉、道间首推潘、卢、伍、叶.叶之盛时，饮食起居倍极豪侈，其家庙之木主，铸金字，以茄楠为质.洎式微，既以金易钱，复斲楠质为牟尼，每一木主得粒十八，遂以成串，次第为之，犹得拯一家数载之饥寒也。卢亦穷奢极欲，其裔曰秋舫者，穷极无聊，乃以需索乡人为业.一日，忽异想天开，斲木为烛二，持之周行城市乡落，见有丧家，辄贡以木烛，予一银元，则称谢而去，习以为常，遂终其身得饱暖矣。

　　潘士成散姬粤东潘土成盛时，姬妾数十人，以一大楼处之。人各一室，窗壁悉用玻璃，彼此通明，不得容奸，又禁不使下楼。有所需，则婢媪致之。潘别居一室，至夜，欲召人侍寝，则按其行第，使人召之。潘败，一日，将遣诸妾，则令人楼下呼之曰：「几姑， 「 粤俗，婢仆呼主人之妾，多以入门之前后次第之，曰几姑。」 老爷召汝，可扃门来。」至，则潘谕之曰：「今不需汝等，汝欲留者，吾仍月给汝金若干，否则给汝四百金，任汝所之，惟不得复上楼。」一人去，则又呼他人，散者十之九。诸人初不预备，故房中物纤悉未取也。

　　南海伍氏购呢南海伍氏，较潘、卢、叶三氏为尤富。当其盛时，其子弟某尝购洋呢于英属香港，肆主以货已有人预定，所取过多，不克应付，因倍其价以难之。某烛其隐，故倍取之，不以值昂为嫌，遂空其肆中所有。事为英民政司所闻，属华董劝其少节，曰：「物力艰也。」某不能用。

　　潘汪鬬富潘梅溪为苏城巨富，与之相埒者，惟枫桥汪姓而已。尝谒汪，服貂耳茸外褂，汪不之识，问潘，潘告之，面有得色，汪大恚。潘去，乃令其仆遍至巨室搜觅此服，且悬重价，每一袭偿金八百两，一夕而得八袭.诘朝，折柬招潘饮。潘至，则八仆立于大门之左，所服与潘无异，潘惭而返。

　　南河官吏之食品治河总督，当铜瓦厢河决以前，有南北二缺。驻山东济宁者为北督，事简费绌，远不如南督之繁剧也。南督驻江苏清河县之清江浦，以有岁修费五六百万金，大小官吏常干没其十之九，骄奢淫佚，乃遂著称于道光时.即饮食言之，略举一二，几有非帝王所可及者。

　　某督尝设宴，座客咸赞豚肉之美。酒阑，一客起去，偶见院中有豕尸数十，枕籍阶下，异而询之典厨，始知席次所陈之一簋，实集众豕背肉而成。其法，闭豚于室，屠者人持一竿，追而挞之，豕负痛，必叫号奔走，走愈亟，挞愈甚，待其力竭而毙，亟刲背肉一脔，复及他豕，死五十余，始足供一席之用。盖其背受挞，以全力护痛，则全体精华皆萃于背，甘腴无比，余皆腥恶失味，不堪烹饪，尽委而弃之矣。至烹鹅掌之法，则用铁笼笼鹅于地，炽炭其下，旁置酰酱.有顷，地热，鹅环走，不胜痛，辄饮酰酱自救。及死，全身脂膏萃于两掌，厚可数寸，而余肉悉不堪食矣。有食驼峯者，选壮健橐驼缚于柱，以沸汤浇其背，立死，菁华皆在一峯，一席所需恒三四驼。又有吸猴脑之法，尤惨酷。选俊猴，被以锦衣，穴方桌为圆孔，纳猴首孔中，拄之以木，使不能进退，乃以刀剃其毛，刮其皮。猴不胜痛，号极哀，然后以沸汤灌其顶，用铁椎击破颅骨，诸客各手银勺入猴首中，探其脑吸之。每客所吸，数勺而已。他如食一豆腐，制法有数十种之多，且须数月前购集材料，选派工人，统计所需，非数百金不能餐来其一箸也。食品既繁，一席之宴，恒历三昼夜不能毕，往往酒阑人倦，各自引去，从未有终席者。

　　奕经之侈道光辛丑鸦片之战，九月，蒙古、吉林及京师火器、健锐营兵，由扬威将军帅领南来者，命翼长等统之，分布江浙，资策应。而将军驻节苏州，往来于杭、绍之间，营帐中器皿珍羞，穷极瑰异。其幕客知州鄂某复滥支军饷，费用无度，以博将军欢.会天寒风雪，帘幕、壁衣之属皆以貂狐、洋灰鼠为之。围炉拥酒，侑以管弦，说者谓有缓带轻裘雅歌投壶之概。时英人要索条款不已，参赞或请进兵，将军酒半启帷探望，曰：「寒哉气也！」扬威将军者，协办大学士奕经也，其参赞为副都统特依顺侍郎文蔚。

　　吴某门客以百计浙中富家子吴某，性豪侈，起居饮食，拟于王侯，而求资助者无不允。客其门者以百计，各挟一技以自炫。一日，有僧来访，貌甚寝，门者见其衣冠褴褛，阻不入，呵之，声闻于内。吴趋出，问故，怒责门者，迎僧入，礼甚恭。僧居月余，亦不言去。一夕，吴置酒款僧，僧量甚豪，饮辄尽数斗，酒酣，谓吴曰：「僧蒙主人厚待，无可报酬，敢以薄技献君。」吴唯唯。口出铁丸二，旋化白光，上下飞绕如白练。吴及诸人皆呆立如木偶。俄而戛然有声，僧与白练俱杳，但闻遥呼曰：「吾去矣！」

　　耆英吸鼻烟耆英官两广总督时，每吸鼻烟，辄以手握一把擦鼻端，狼籍徧地，皆上品鼻烟也。其侍者不忍，尝随时录贮之。后其家贫甚，乃以之售诸肆，得数百金。

　　玉琵琶享用豪奢玉琵琶者，不知何许人，道、咸间人也，居武进、无锡间，人皆称为老技师，生徒徧大江南北。所居为巨宅，沤钉兽镮，与世家埒。享用豪奢，每宴客，舟车坌集，明灯烛天，水陆之珍，求之数千里外，侑酒歌吹必菊部名伶。僮仆数百人，皆日得醉饱，臧获辈啧啧矜其值，殆不止贫家一岁粮也。平居盛容饰，玉蝉貂锦，状类金张子弟。深居简出，出则香车宝马，或彩锦小肩舆，行厨食榼，奚奴三五，络绎随之，徜徉湖壖。春秋佳日，有见之者，争言天下琵琶第一人，故克享此清福也。

　　官文恭张灯奏乐官文恭公文督两湖，军书旁午。文恭设军务处，与胡文忠公林翼莅其事，藩臬司道参知焉。文恭间日一临，文忠则自朝至夜寝馈于斯。文恭多内嬖，在节署，每夜必张灯奏乐，文恭引羊脂玉巨盌，偎红倚翠，藉以消遣。军报至，文恭辄曰：「告胡大人可也。」厥后论功行赏，乃裦然居首，封伯爵。

　　胡文忠口体之奉胡文忠公少时有公子、才子之目，颇豪宕不羁.改官黔中，始励志政事，军兴而后，益以名节自厉。然口体之奉，未能如曾文正、左文襄之啬苦也。营英山时，无三日不小宴者，且肴馔至精，外间遂有粮台供应日五十金之谣.洪秀全有珠帐咸、同间，粤寇李秀成部下恣淫掠，尝出其所掠金玉宝玩别为五等，最上者献洪秀全，次者自取，余以分赏诸酋。有饰冠之大珠，如龙眼，夜置暗室，光射五尺许.又选珠之一分以上者十数盘，以银丝联为帷帐，献诸秀全，谓暑日寝其中，自能清凉爽健也。

　　杨秀清之侈粤寇杨秀清所寝之床，以玻璃片镶嵌，中贮水，飬金鱼.又结珍珠成一帐，杂以五色宝石，奇光灿烂，炫耀夺目。其余器物概用金玉，地衣则以黄缎为之。

　　馆前有女传宣十二人，均朱冠黄帽。有人进谒，悉由传宣通报。秀清之出门也，随从极盛，有铜锣十余对，五色绣龙长数十丈，轿夫三十六人，美童二人在轿前击小钟，以记里数，旗幡簇拥如云。

