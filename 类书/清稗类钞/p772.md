<!-- { "loadSidebar": true } -->
　　稻为江、粤两域主产品，淮域及辽河下游亦有之。麦则全国皆有，河域最多。惟近海皆大麦、小麦，内陆多青稞麦。豆则江、河两域皆宜，汉域最多，辽域之产尤富。至若河域小豆，江域蚕豆，亦称大宗。梁、粟以东三省及黄河流域为多，玉蜀黍以本部西南为多，甘薯以闽、粤二域为多，芝麻以洞庭湖南北为多，芸薹以粤域为多，甘蔗以闽、粤二域为多，芦粟以江淮两域为多，崇明尤佳。

　　果品在河域多梨、枣、桃、杏、山楂、石榴、苹果、葡萄，江域多桃、李、枇杷、杨梅、葧荠、菱、藕，粤域多橄榄、橘、柚、香蕉、荔枝、桂圆、椰子、波罗蜜及各种香料。

　　茶为南条山脉特产，苗岭而外，无地不有，东部尤盛。北条之皖山，亦宜种植。如浙域之龙井，闽域之乌龙，岷域之毛尖，粤域之花香球，洞庭域之安化、桃源，「以地为名之茶叶。」太湖域之碧螺春，以及皖山之珠兰、香片等，皆名噪于世。

　　烟草以黄河上游、长江中流及辽、粤各域为多。

　　药材产于邱陵山岳者甚多，而长白、太行之参，最称珍品。江苏青浦近发见一种土参，人亦珍之。

　　森林之著称者六区，兴安、长白诸山绵亘千里，皆数千年古物，嫩域多松、枞，松花域多松、椵、楸，绥芬域多松、柞、杨，图们域多松，鸭绿域多红松、杉松，辽域多栗阳松。统计之，则松、榆、楸、杨、椵、柞、桦七种，均有用之材，而松为主产，桦为特产。松岭、阴山之交，参天巨木，弥望皆是，松、杉最多。秦岭、巴山一带，绵亘于渭南、汉北者，称南山老林，绵亘于汉南、江北者，称巴山老林。后因匪徒易匿，斩木制菌，老林遂童。然孑遗树木，在河域尚属不少。南条除苗岭局部外，均多森林，如西端及苗岭、乌蒙、武陵多杉、樟、桐、漆，猺山结露多樟、桂、花梨、紫檀，五岭袁山、杉岭、黄山多松、杉、榉、柟，大姆、仙霞多竹，闽、粤斜面多榕，杉则东西数千里随处见之。西康山谷多松、杉、樟、桐老林，西蒙山谷多松、桦、榆、柞老林。

　　棉以长江两岸为多，辽、汶等域亦有之。麻以江、闽、粤三域为多，蓝以粤域为多。竹多在南条一带，有长大之孟宗竹，坚硬之猫儿竹，紫黑之乌竹，花纹之斑竹。自五岭干脉以东，大抵修茂，赣人用以造纸，产额颇钜。桑为饲蚕要品，凡宜稻之处，无不宜桑，故江、粤两域最茂，太湖域尤佳，塔里木河上游亦称桑区，近年河、辽各域又多仿种。柞，松岭、千山、太山、伏牛、大别诸脉多产之，可饲野蚕。漆，丘陵地皆产之，而以太行高原、汉水上游及黄山一带为着。樟、桐均以南条为多，闽域之樟尤着。天山亦多胡桐。综计以上适用树木，多在南条山脉一带，其利源之钜，几与长江相埒，故此一岭一川，实我国富力之基本也。

　　宁古塔植物

　　宁古塔有粟，有稗子，有铃铛麦，有大麦，有小麦，有荞麦，瓜、茄、菜、豆随所种而获，霜迟则皆登于俎矣。丝瓜、扁豆较难熟，熟亦不能得子。有曰撇兰者，结实甚巨，重量可斤余，甘腴胜长安种。有莲子，有松子，有榛子。有酸梨大如栗，贮之木罂，令其烂，斯啜焉。有瓯李子，色赤而涩。有麇子，其末如猴头。有藦姑，有黄菌，有山查子。

　　孔林植物

　　曲阜物产，其特异者，有蓍草，产于孔林。既凋复青。茎有八棱，象八卦；叶有五出，象五行。以一丛五十茎者为贵，然不可得，以采者众也。有芝，或黄或红或紫，绚若文锦。盖林中多古木，芝多蒸蕴而出。山药坚细长嫩，形如地黄，以入药，胜河南怀庆所产者。楷树文理坚细，或削为杖，或制为棋枰，或刳其节为饮器。其叶初生时，采制如焙茶法，清香可以烹瀹。文草细而蔓生，冬夏不凋，深秋结实，具五色五味。

　　河南植物

　　河南最著名之产物，为牡丹花与野百合二种。牡丹有紫、黄、红、白、绿数色，绿、白者尤香。此外，桃、杏、李、樱、梅、梨、枣、柿，多而且贱，每斤仅售钱十数文。

　　新疆植物

　　新疆阿克苏、三个泉、玛纳斯、西湖等处产米，天山以北之麦、豆诸粮，皆足供本省之食，吐鲁番、莎车、温宿、疏勒、和阗之棉，除供本省需要外，其岁输俄境者，得值银百余万两。

　　河套植物

　　河套果树皆不结实，而榆，杨，柳最繁殖，红柳尤丛生遍野。套人每折其枝干，以为羊圈，苫屋亦用之，细枝则编为筐篓，用途之广，无异南方之用竹也。又有所谓（　只）箕者，亦丛生草类也，茎干挺出，性坚韧，可制为草帽及蚊扇，扫帚诸物。二者皆取之不尽。

　　谷类则豆、麦、高梁皆宜，近水可种稻，高处则种小麦、黄米、胡麻、马铃薯等，每亩可获六七斗以上。斗量最大，大于口内十加九也。小麦、胡床为寒地特产，口外皆莳之。小麦三月下种，历四月，即成熟，粒瘦细。胡麻为油类，山、陕北部燃灯皆用之，价廉与豆油同，能抵制石油，使之不得内输。

　　青海植物

　　青海森林不多，而松、柏、桦、榆、杨、椿、橡与苏木皆全，大者可合围，槎枿枝条，亦樵苏之所赖。柏子为食料，橡实、苏木为染料。然巨材虽美，万牛不能运，无巨流可放，不能供内地资取也。百草多者如大黄，深谷中遍有之。红花，以紫色为最上，浸一枝于杯水，有红丝一缕下注，瞬息水作淡红色，此为野种。或移植圃中翌年即变为红色矣。花纤碎，不可辨，小鸟常啄食之，求之颇难。枸杞盛产于巴延河两岸，地淤水肥，灌溉不假人力，土人撷之以供客。有鸡头参，有琵琶参，皆以形得名。初出土时，味甜，色似姜。有草焉，花色紫，瓣长贴地，道过者必摘之，曰可治目睛昏翳之症，而不能举其名。其余草参甚多，山坡间掘之即得，挖参者谓往往得何首乌也。

　　青海有瓜，曰冰萨尔，色味均如黄瓜，而圆如西瓜，生熟皆可食，盖即黄瓜变种也。有必克腾者，根如仙人掌，叶如莴苣，有移种于内地者。柏子晒干，用胜茴香。藦菇、黄菌，山坡、平陆触处皆是，味极佳，以其多，贱之如草，反不如蔬菜之可贵，川商携入内地，则皆获重价。果有李有枣，枣有酒气，土人摘李、枣贮之木桶，令其烂而制酒，分甜酸二种。葡萄种不如新疆所产，盖其枝叶乱如荆棘也。

　　西藏植物

　　西藏植物，药品为多，而红花、青果、蔻仁、枣等，则尤著名。他如干布产麝香，巴塘产牛膝、儿茶，巴塘、江卡产紫草、芦菔，巴塘、德荣产花椒，巴塘、河口产桑皮，里塘产羌活，乍了产雪蓰花、雪猴子，德格、乍了产人参果、茜草，巴塘、乍了产木瓜，里塘、甘孜产大黄，登科产雄黄，里塘、德格产冬虫夏草，巴塘、盐井产杏仁、桃仁，德格、稻城产贝母，桑昂、杂瑜产黄连，里塘、火竹卡产老鹳草。

　　延吉农产物

　　延吉农产物，以高梁、谷子、黄豆、玉蜀黍为大宗，小豆、青豆、黑豆、绿豆次之，黍、稷、麻、棉、芝麻、瓜子、麻子、烟叶等又次之。

　　京师米

　　自创设漕运以来，国家岁糜千万之款，设官置局，辗转兑运，输入京仓，以为天庾正供，京曹禄俸，皆仰给于此。而按之事实，有大相径庭者。京师大家，向以紫色米为上，不食白粇，惟南人在京者，始购食白米。是以百官领俸，米券入手，辄以贱价售之米肆，而别籴肆米以给用，固由习尚相殊，亦以京仓花户巧于弄法。领官米者，水土搀和，必使之不中食。而米肆所售，实高出官米数倍，故凡得券者，大率不愿自领，米肆遂得与花户辈操其奇赢。惟光绪甲辰、乙巳间，桂春为仓场侍郎，京官俸米皆可食，一时颂之。

　　京师人之喜食紫色米也，损米至钜。盖紫色米者，皆各仓陈腐变色之米，上层蒸成紫色，下层已成灰末。以南中上白之米，转运艰难，必俟灰其半而后食之，宜京师粮储之常虞不足也。庚寅以前，在京南人皆食粮米，「俗呼津米。」此米乃李文忠公所部淮军，在天津西北隅新农镇开辟屯田之所出。庚寅，顺天大水，文忠奏请平籴，专运芜湖、常熟、无锡米以继之，自是而遂成常供，京人呼为包米。庚子之变，仓米皆为日本人搜罗一空，京津一带不忧乏食者，究其原，未始非文忠之赐也。

　　米价之涨落

　　康熙丁亥，江苏苏、松、常、镇四府大旱，米价初仅每升七文，是时竟涨至二十四文。戊子大水，己丑复大水，米价虽较前稍落，而每升亦不过十六七文。雍正、干隆间，米价每升十余文。乙亥，虫荒，四府相同，涨至三十五六文，饿死者无算。其后连岁丰稔，价渐复旧，每升亦仅十四五文，为常价也。至乙巳，大旱，则每升至五十六七文。自此以后，不论荒熟，总以二十七八文至三十四五文之间为常价。然光绪末年，则贵至八九十文矣。又不独此四府也，且更有较昂者。

　　同治季年，回、粤、捻余氛出没于云、贵、甘、陕边界，官兵云集，以地僻，转运非易，米价腾贵，银价顿低。每银一两，仅买米一升，麻、豆、粟、麦、秣梁虽以次递减，然按之平时，尚多数十倍也。

　　早御稻

　　早御稻，米色微红，较长，味甘香，六月已熟。丰泽园有水田数区，布玉田谷种，至九月，始刈获登场。圣祖轸念民依，几余省稼。一日，循行阡陌，时方六月下旬，谷穗方萌，忽见一科高出众稻之上，实已坚好，因收藏其种，命待来岁验其成熟早否。至期，果先熟。自此生生不已，岁取千百。以其生自苑田，故赐名御稻，并颁给其种于江、浙督抚，令民间种之。

　　石窝稻

　　石窝稻，色白，粒粗，味极香美，产直隶房山县。

　　杨花早

　　武昌有稻曰杨花早，盖杨花飞时所熟者也。

　　嘉禾

　　干隆癸未七月杪，松江暴风三日夜不息，禾尽偃，稻花尽落，各县田有颗粒不收者，有亩收斗许者，其及半者，则为大有矣。巡抚洪之杰讳灾不告，乃取句容县境青苗一束，绘《嘉禾图》以上献。诏书嘉奖，宣示中外以为瑞。

　　碧绿身

　　江阴有糯稻曰碧绿身，产桃花镇，芒红，粒长，色白。

　　香稻

　　无锡之天产，以米为大宗。米之种类甚伙，以香粳为佳，产于惠山，粒小而圆长，质韧而坚实。

　　稻茎观音

　　福州驻防某前锋从征漳州时，夜经田陇，见稻中发光荧然，初以为萤也。然光摇而长，心知其异，潜入稻中察之，则一稻茎上缀粟如豆。取归谛视，粟上现一观音，衣裙及璎络皆具，金容满月，诚异宝也。

　　稻二年三获

　　台北之田作，二年而三获。其获时，第一年为五月、九月，第二年为二月，皆稻也。

