<!-- { "loadSidebar": true } -->
　　吴用仪藏书于遂初园吴企晋，名泰来，号竹屿，长洲人。乾隆庚辰进士，内阁中书。其大父吉安太守铨告归，筑遂初园于木渎，云林杳霭，花药参差。其尊人用仪复购书数万卷于其中，多宋、元善本，遂与江、浙诸名士流连觞咏，座无俗客。既而兄弟争析产，出藏书而遂货之，并售其园.李南涧好聚书李文藻，号南涧，益都人。乾隆辛巳进士，官桂林同知。好聚书，每入肆，见异书，辄典衣取债致之，又从友朋借钞，藏弆数万卷，皆手自雠校。其为学无所不赅，慨然以裒辑为己任。曰《所藏书目》，曰《所见书目》，曰《所闻书目》，皆详其序例卷次，志其刊钞岁月。 

　　沈虹屏为陆梅谷掌书平湖陆煊，字子章，一字梅谷，又号巢云子。富藏书，中统本《史记》后，尝有其跋，且有「掌书画史沈采虹屏」印记。虹屏，梅谷之侍儿也。

　　梅谷尝曰：「凡治书，必用雌黄，其色久而不渝。尝见李献吉评杜诗，钱牧斋手批《元遗山集》，皆手泽如新。修补古书之浆糊，必入白芨，则岁久不脱。近购得宋余靖《武溪集》、赵璘《因话录》、施彦执《北窗炙輠》，皆汲古阁物，装订极精致，而于破损接尾处皆脱，盖不用白芨之故，亦藏书家之所当知者也。」

　　乾隆丙戌重阳前一日，梅谷得怔忡疾，医者曰：「非人参不可。」顾当日辽参贵逾珠琲，贫家安所得此，因徧览书几百种，披阅手钞，稍加论列，不十日，人参谱成，而病亦若失矣。

　　王澹和藏书于宝日轩王德溥，字容大，号澹和，钱唐诸生。事亲至孝，营幽竁，十历寒暑，陆筱饮飞为画《种松图》以寄哀。先是，其父钧字驭陶，耄年归里，辟养素园以自娱，树石池馆之胜，甲于里中。澹和喜聚书，又筑宝日轩为藏弆之所，秘册古椠，充牣其中。

　　孙庆增藏书于上善堂孙庆增富藏书，所庋之室曰上善堂，周香岩幼年曾见之。时已七旬余，兼善医术.其所藏书，尾钤一印，曰「得者宝之」，殆守人亡人得之训耶？

　　鱼虞岩嗜书鱼元傅，字虞岩，昭文人。世笃孝友，性刚，于世少所可。独嗜书，雪钞露纂，矻矻不少休。尤熟于乡里掌故，故凡寸缄片纸，为乡先辈所遗者，辄宝之如拱璧。至一树一石，并识为某家物，其变迁易主，曲折原委，如数家珍。虞岩尝自言，鱼氏居此十四世矣。卒时在乾隆戊子十月初四日，年六十五。

　　马嶰谷半查藏书于丛书楼扬州马氏嶰谷、半查兄弟所居之南，有小玲珑山馆，园亭明瑟，而巍然高出者，丛书楼也，迸迭十万余卷。全谢山南北往还，道出邗上，苟有宿留，未尝不借其书。与嶰谷相见，寒暄之外，必问近所得未见之书几何，其有闻而未得者几何。随所答，辄记其目，或借钞，或转购，穷年兀兀，不以为疲。其得异书，则必出以相示。席上满斟碧山朱氏银槎，侑以佳果，得论定一语，即浮白相向。及谢山官京师，从馆中得见《永乐大典》万册，惊喜，贻书告之。半查即问写人当得多少，其直若干，怂恿甚锐.乃甫为钞宋人《周礼》诸种，而遽罢官归.途遇之，则又属钞天一阁所藏遗籍矣。

　　马氏藏书装订精好，其书脑皆以名手写宋字者数人书之，终年不辍笔.乾隆癸巳，开四库全书馆，其家所进可备采用之书七百七十六种，优诏褒嘉，特赏《古今图书集成》一部。

　　嶰谷生平勤学好客，酷爱典籍，有未见书，必重价购之，世所愿见之书，如《经义考》之类，不惜千百金付梓，故其所藏书画碑版，甲于江北。嶰谷，名曰管；半查，名曰璐。祁门人，以业鹾居维扬.汪讱庵藏书于飞鸿堂歙县汪讱庵郎中启淑侨居杭州小粉场，颜其厅事曰飞鸿堂。嗜古有奇癖，藏书百厨.乾隆壬辰，诏访遗书，讱庵进呈六百余种，特赏《古今图书集成》一部，士林荣之。

　　讱庵自松江载书归，招同人小集分韵，厉樊榭征君颚与焉，诗云：「雪压扁舟浪有棱，载来书重恐难胜。排联清兴惟同鹤，增长多闻似得朋。归洛旧传东野句，入杭新并蓼塘称.衔杯不独相欣赏，欲赁邻居剪烛誊.」自注：「孟郊有《喜卢仝书船归洛》诗。」

　　嘉庆己巳，黄荛圃为武林之游，游城隍山，索观古书于集古斋.盖其主人在杭城书估中为巨擘，而戊辰年又新收讱庵所藏书也。

　　杭堇浦藏书十万卷杭堇浦于学无所不贯，所藏书拥榻积几，有十万卷。堇浦枕籍其中，目睇手纂，几忘晷夕。闲过友人馆舍，得异文秘册，即端坐，默识其要。

　　堇浦疏证《北齐书》毕，明年，补《金史》。以先人庀屋积有余材，乃营度后圃，规为小亭，窗楹疏达，高明有融。乃徙先世所遗羣籍，凡有关涉中州文献者，悉置其处。广榻长几，手自雠温，间有阐明，辄下签记。

　　怡贤亲王藏书于乐善堂怡府藏书，始自怡贤亲王之子弘晓，其藏书之所曰乐善堂，大楼九楹，积书皆满.绛云楼未火以前，凡宋、元精本，大半为毛子晋、钱遵王所得，毛、钱两家散出，半归徐健庵、季沧苇，徐、季之书，由何义门介绍，归于怡府。乾隆时，四库馆开，藏书家皆有进呈，惟怡府之书未进，其中为世所罕见者甚多，如施注苏诗全本有二，此外可知矣。怡府之书，藏之百余年，至端华以狂悖诛，而其书始散落人间.聊城杨学士绍和、常熟翁叔平相国同龢、吴县潘文勤公祖荫、钱唐朱修伯宗丞得之为多。

　　其藏书之印曰「怡府世宝」，曰「安乐堂藏书记」，曰「明善堂览书画印记」。

　　孙渊如藏书于平津馆孙渊如尝着《平津馆鉴藏书记》三卷，洪明经颐煊实助成之，凡刊刻年代、人名、前后序跋、收藏图印，悉具于册。渊如参藩东省，驻节安德，与江左一水相通，因择需用书籍，携载行笈。每年转粟东归，公事多暇，辄与同舍诸名士校订撰述，以销永日。然于家园藏书，纔十之四五耳。

　　渊如尝曰：「曩游苏、杭及官京师时，所见秘府及市肆旧本甚多，时以不能购写为憾。及官外台，岁秩优厚，则又以地僻无所得。先后从翰林院存贮底本及浙江文澜阁写录难得之书，或友人远致古籍，酬以重值，颇有善本及秘府未收之本。阮文达既补采四库遗书进呈，蒙御题宛委别藏以贮之，或从余写录世间未有之古书，以图续进.因念古今藏书家，率阅数十年一二世而散佚，独范氏天一阁传最久，亦未全备。伏读《天禄琳琅书目》，知捐金藏珠之盛世，惟有稽古右文为宝。监司不贡方物，无阶附呈，异时拟以善本及难得本，汇请大府进御，存其剩本，藏于家祠，不为己有，庶永其传。复恐后人无所稽核，故为之目，又为鉴藏书记以备考。至此外家藏旧版，尚有可观，俟归里后，续记为后编。或疑其好古之癖，则非知我者矣。」

　　渊如得《北堂书钞》原本，后为何梦华所获.梦华弃世，其子以之售于陈兰邻大令征芝，后归蒋凤藻，颜其藏书之室曰书钞阁.卢召弓藏书于抱经楼余姚卢召弓学士文弨博学嗜古，喜蓄书，恒以重值购善本。贮书之处曰抱经楼，盖取昌黎赠玉川子语也。

　　召弓喜校书，自经传子史下逮说部诗文集，一经披览，辄加丹黄.即无别本可勘同异，必为之厘正字画，然后快。老而嗜之愈笃，自笑如猩猩之见酒也。闻有藏异书者，辄百出其计以借钞，精审无误，宋次道、刘原父皆莫能及也。

　　时鄞人有字青厓者，召弓与之同宗，同嗜好，亦号抱经，于是浙中有东西抱经之称.卢青&#62345；藏书于抱经楼鄞县文献世家，宋、元之世，如攻媿楼氏、清容袁氏，藏书之富，冠绝一朝。明代储藏家，则天一阁范氏，甲于天下，而四香居陈氏、南轩陆氏次之。至本朝，继范氏而起者，首推卢青&#62345；。诗礼旧门，自少博雅嗜古，尤善聚书，遇善本，不惜重价购之。闻朋旧得异书，宛转借钞，晨夕雠校。搜罗三十年，得书十万卷，仿天一阁，为楼以贮之，名之曰抱经。青&#62345；，名址。

　　惠定宇藏书于百岁堂惠定宇，名栋，长洲人，研溪大令周惕之孙，半农学士士奇之子。笃志好学，家多藏书，日夜讲诵.雅爱典籍，得一善本，倾囊弗惜，或借读手钞，校勘精审，于古书之真伪，了然若辨黑白。其藏书之所曰百岁堂。

　　汪一之藏书于欣托山房汪一之，名文盛。无他嗜，壹意于羣籍，补其遗脱，正其讹缪，储蓄既多，鉴别尤审。其藏书之所曰欣托山房。宋刻两《汉书》，板缩而行密，字画活脱，注有遗落，可以补入，此真所谓宋字也，一之犹得其遗意。元大德板幅广而行疏，锺人杰、陈明卿辈稍缩小之，今人误呼为宋字，拘板不灵而纸墨之神气薄矣。而挟书以求售者，动称宋刻，不知即宋亦有优劣，有大学本，有漕司本，有临安陈解元书棚本，有建安麻沙本，而坊本则尤不可更仆数。青云梯、锦绣段，皆成于临场之学究，而刻于射利之贾竖，皆坊刻也，然不谓之宋刻不可也。

　　郁潜亭藏书于东啸轩郁礼，字佩先，潜亭，其自号也，钱塘诸生。家世素封，储书充牣，潜亭又增其所未备，遂成巨观.时小山堂赵氏藏书已散佚，而所余残帙尚多异本，乃力购之。家在城东，去厉樊榭之樊榭山房不一里，传录其秘册尤多。樊榭殁，其家出所著《辽史拾遗》手稿，以四十金购焉。中缺五十纸，百计求之不得。一日，鲍渌饮至青云街，见拾字僧肩废纸两巨簏，检视之，皆樊榭所弃，其平日所录辽史遗事在焉。亟市以归，纷如乱丝，一一为之整理，适符所缺之数。

　　潜亭恂恂儒雅，尤与渌饮昵，无三日不相过，过必挟书以来，借书以去，虽寒暑风雨不少间.其藏书处曰东啸轩，轩额为明董香光所书。庭前古桂二树，相传为万历时所植，交柯接叶，清阴覆檐，室中牙签万轴，都成碧色。凭几校录，晨夕不休，经其庭，閴如也。

　　郑昌英藏书于注韩居郑杰，一名人杰，字昌英，侯官人，乾隆贡生。其藏书之所曰注韩居，藏书数万卷，分二十厨贮之，以「东壁图书府，西园翰墨林，诵《诗》闻国政，讲《易》见天心」为志.郑南溪藏书于二老阁黄梨洲喜藏书，其搜罗大江以南诸家殆徧。垂老遭大水，卷轴尽坏；身后一火，又失其泰半。郑南溪理而出之，其散乱者复整，其破损者复完，尚可得三万卷，而如薛居正《五代史》，乃天壤间罕遇者，则已失矣。郑氏自平子副使溱以来，家藏亦及其半，乃于所居之旁，筑二老阁以贮之。二老阁，其尊人寒村太守梁之命，以平子为父，以梨洲为师，二老交契甚厚，遗言欲为阁以并祀之。南溪自游五岳还，阁始成，因贮书于其下焉。南溪，名性，字义门，慈溪鹳浦人。

