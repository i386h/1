<!-- { "loadSidebar": true } -->
　　乌拉白粟米

　　乌拉白粟米，茎、干、叶、穗较他种为大，早熟。初生于乌拉树孔中，土人以其种进献，流布遂广。

　　沙蓬米

　　沙蓬米，枝叶丛生，米似胡麻而小，沙地皆生之，鄂尔多斯旗所产尤多。

　　黑米

　　武昌汉阳门内旧有明陈友谅广积仓基，后为民居。康熙甲子，有于地中掘得黑米者，黑如漆，坚如石，炒之即松，研为末，谓可治膈症，价值兼金。

　　某岁，太湖县饥仅，于山中得黑米，不知何时窖藏地中者，绵延数山，不可胜计，全活穷民无算。大吏入告，并以米进呈，圣祖御制诗纪其事，函少许藏之。米中边皆黑而不朽腐，犹有味。婺原戴秀才冕家尝于圃中治地，亦得黑米数石。

　　光绪己亥夏，苏、松、太各属农人，尝于土中掘得黑米，其形质与米无异，迷信家以为有兵灾之兆。然庚子拳乱，八国联军入京，而南方固无恙也。或谓是为矿物，然不见于平时，独见于是年，是又理之所不可解者。谓有奸人埋之以惑人听，然又何从得此多量之黑米而遍埋之耶？

　　香秔

　　香秔，秔稻之别种，一称香稻，亦称香珠米，产江、浙，芳香异常米。

　　秔稗

　　秔稗，味甘滑如秔，黑龙江产，土人以为秔所化也。

　　高丽谷

　　高丽谷，大红色，如鸡冠，高丈许，实如栟榈子，产奉天等处，其种则自高丽来也。

　　西番谷

　　西番谷，苗高如蜀黍，穗如蒲，奉天等处产之。

　　黑龙江麦

　　黑龙江麦，种最佳，色洁白，性宜人，相传其种自俄罗斯来。

　　穬麦

　　穬麦，产黑龙江，即俗所呼之铃铛麦也。

　　番薯

　　番薯，即蓣也，有红白二种，性宜沙土，蔓生蔽野，人以为粮。去其皮，色甚红，味甘。本出琉球国，闽中后亦有之。康熙时，圣祖命于中州等地，给种教艺，俾佐粒食，自此广布蕃滋，直隶、江苏、山东等省亦皆种之。光绪时，有欧洲薯输入，则色白而味淡，然非马铃薯也。

　　玉蜀黍

　　玉蜀黍，一年生草也，茎直，高五六尺，叶状如箭镞而大，有平行脉。花单性，雄花生于顶端，雌花生于叶腋。其实有黄、白、红各色，密列成行，以巨苞裹之，其端有紫毛如丝。俗有苞谷、玉米、珍珠米、饭粟等名。

　　藦菇

　　蒙古盛产藦菇，有黑白之别，通称营盘藦，黑而小者劣，白而大者佳。采时多在夏季雨水盛行之后。产地草色鲜艳，结成圈形，有全圈、半圈之分。全圈白藦，半圈黑藦。其结圈形之地线，即蒙人支包之旧址也。蒙人所居之包，至夏而移，「冬择低地以避寒风，夏在冈阴，以袪暑热。」冬时燃火取暖，包内之地，未受霜雪之侵，至夏复经雨水，冬春蕴蓄，至此而勃发，遂结藦菇，全圈、半圈，因结包之地势而异。营盘之名，亦以此得。或称口磨，则以其产于口外也。

　　热河所产藦菇至佳，俗呼为银盘菇，则以营盘二字讹为银盘也。

　　又有曰夸兰藦菇者，产于齐齐哈尔城东之草地，七月入市。夸兰者，毡庐椸木之周遭也。木气入土，生藦，故名。

　　香山松菇

　　京西香山产松菇，轮菌如伞。洁白肥脆，味鲜美。

　　银盘菌

　　济南郡外三十里，有龙洞山。洞在山腹，深半里许，必秉炬，方可入，中作旋螺形。山多野菌，色如雪，圆如盏，曰银盘。寺僧收之，以供游客清馔，芳洁鲜脆，较胜于辽海之藦菇、虞山之松伞蕈也。

　　鸡土？从菌

　　滇产鸡土？从菌，出师宗者尤胜。

　　南华菌

　　粤中有菌，土人谓之草菰，或日兰花菰，其味最鲜美，然实名为南华菌。相传其初出自南华寺，寺僧积禾秆于屋阴，夏月，以米渖朝夕频沃之，出菌。曰兰花者，实南华之讹也。

　　有讹为兰花姑者，则以某令宰是邑时，适巡抚按部过县，询其地有土娼否，某误以土娼为土产，遽答曰：「有。」询何名，曰：「兰花姑。」巡抚正色曰：「曷勿逐之？」某始悟，客为之胡卢，巡抚亦笑，盖三字实似妓名也。

　　玉蕈

　　玉蕈为菌类植物，秋间丛生于林薄，形似松蕈而小，伞灰色，柄白色，鲜者煮食，或曝干腌藏。

　　香蕈

　　香蕈，菌类，春夏秋皆有之，寄生于楢、栎、槲等树之皮，亦可以人工种之。鲜者、干者皆可食，皆香美。

　　木耳

　　木耳，菌类，生于朽木，大者二三寸，形如人耳，其里面色暗褐而平滑，表面淡褐色，可食。又有白、黄等色者，白者最贵，曰银耳，黄者次之，曰桂花木耳。

　　石耳

　　石耳，为古洞口所产，味胜桂花耳。

　　白花菜

　　白花菜，园圃多栽之，茎高二尺许，有微毛，叶为掌状复叶，有齿，甚细。夏月开白花，颇可爱。略有膻臭，可食。

　　苦益菜

　　苦益菜，产近畿盘山涧中，似野菊，有浮毛，三月中采食。

　　豆苗菜

　　豆苗菜，产盘山，丛生，似豆苗。近山人家采食之，极鲜美。

　　苜蓿

　　苜蓿为蔬类植物，叶为三小叶所合成，似碗豆而小，茎卧地，南方土人呼曰金花菜，以其花色黄也。产于秦、陇者，花色紫，叶为羽状复叶，茎高尺余。

　　苜蓿玉蜀黍之根独长

　　草木之根，有长有短，有本性短而不能长者，有本性长而不能短者，惟苜蓿及玉蜀黍、鱼麦两种之根，其长莫比，然农人多不知之。玉蜀黍根长可四五尺，苜蓿根长可三尺许。盖以此二物之根，须得地中之水而生，然地形高，凡水平时滴注土中，此根在地面浅处；如不能得水，则必蔓至有水处取之方止。或土面硗瘠，无肥料，所有肥料藏深土中，则玉蜀黍及苜蓿辄自伸送其根，至肥料处吸之，然后滋生。有此二故，故其根独长，他物则不需此也。

　　歪脖菜

　　歪脖菜，叶圆而大，其梗至顶梢弯，故名。

　　杏叶菜

　　杏叶菜，叶似杏，可食。

　　海带

　　海带，似海藻而粗，俗呼曰海白菜。

　　河白菜

　　河白菜，生近水田，可采食。

　　山儿菜

　　山儿菜，似菠薐而高大，叶圆，鲜可茹。

　　步连菜

　　步连菜，生野中，类苦菜，叶微大，如筋。

　　地螺

　　地螺，菜名，形如小螺，盐渍可食。

　　诸葛菜

　　诸葛菜为镇江特产，叶似虎耳，茎、叶有细毛，丛生如盘，味苦，野生者亦可食。

　　蕹菜

　　蕹菜之种，来自泰西，沪有之，曰空心菜，茎肥叶嫩，每岁发芽于夏，及秋而老。

　　甘蓝

　　甘蓝为蔬类植物，产于西北数省，闽、粤亦种之，后且及于沪。叶阔厚，作深绿色，似芥，花繁，茎甚大。北人以盐渍茎而食之，曰擘蓝，即球茎甘蓝也，简称之则曰甘蓝。

　　椰菜

　　椰菜，俗称卷心菜，为甘蓝之变种，欧洲种也，近移植于沪。其叶层层包卷，成球形，色淡绿，曰球叶甘蓝，俗又称包心菜。又有一种亦欧洲种，而沪有之，开花甚多，花茎、花蕾皆可作蔬，曰球花甘蓝，别称花椰菜，俗名花菜。

　　塌稞菜

　　白菜为蔬中上品，唐人所谓阔叶吴菘是也，经霜雪而愈佳。陆佃《埤雅》云：「菘性凌冬不雕，四时常见，有松之操，故曰菘。」沪中冬月有一种塌地而生者，根粗矮叶，形如盆，多皱纹，色深碧，名盘科菜，又名塌稞菜，一经浓霜，则味甘如饴，实即江宁之瓢儿菜，湖湘之黑油菜也。

　　罗汉菜

　　罗汉菜，始惟嘉定有之。同治时，移植于沪，丛生圃中，冬末春初，所在皆是。细叶巨根，至百余瓣，气味辛芳。

　　荸菜

　　粤东乌龙港产荸菜，形如梨，色白，掷碎为五六块，食之，甚香甜，且无滓，或名之曰白脆。

　　蜈蚣菜

　　蜈蚣菜，产粤东之乌龙港，以形得名。

　　鳖爪

　　鳖爪，亦蔬属，青脆，微辛。

　　竹叶苔

　　竹叶苔，海苔也，产雁宕山南流入海处。土人于冬月取之，濯以淡水，状如竹叶，故名。

　　芋

　　芋为蔬类植物，植于水田，地下茎多肉，叶略似荷叶而长，一端有大缺刻，叶柄肥大，花为肉穗花序，有巨苞包之。叶柄色绿者为青芋，色红紫者为紫芋。

　　竹芋

　　竹芋，粤东有之，色白，如芦笋，又似竹笋，有层层之箨裹之，可食。

　　土芋

　　土芋即黄独，蔬类植物，蔓生，叶如豆，根圆如小芋，皮黄肉白，可蒸食。

　　茄

　　茄为蔬类植物，一名落苏，花与实皆紫色。实形北方多扁圆，南方多卵圆或长圆。

　　天茄

　　天茄，广西思恩府有之，似普通所食之茄而差小，实大如栗，色微紫，中间淡青，生于路旁陂岸间。土人蒙汗药中，用为要品，凡谋命图财行奸之事，此居其半，与钩吻、断肠草同为天南恶物。

　　西红柿

　　西红柿，蔬类植物也，茎高数尺，稍蔓延，叶为羽状复叶，深裂，生毛甚密，花淡黄，实扁圆，径二三寸，熟则色红，可食。

　　萝卜

　　萝卜，亦作莱菔，一作芦菔，蔬类植物，茎高尺余，叶作羽状分裂，花四瓣，色淡紫或白，为总状花序。实成长角，不裂开，根长，色白多肉，可食，子入药。别有红萝卜，根圆，皮红肉白，亦可充食。

　　黄陂所产萝卜，为全国第一，至冬，其心愈坚。江宁产者亦甚佳。

　　杨花萝卜

　　杨花萝卜以杨花开时出，故名。妍红夺目，一名女儿红，若半寸许之火齐，香澹味清，邗上园蔬隽品也。亦有色白者。

　　芜菁

　　芜菁为蔬类植物，俗名大头芥。根多肉，扁圆。叶大，略成羹匙状，边有细齿。春日开黄花，为总状花序，绝类油菜花。实成长角，根供食。

　　莴苣

　　莴苣为蔬类植物，亦称莴笋，叶由根生者尖阔，由茎生者为心脏形，皆无柄抱茎。春暮开黄花，列为头状花序。茎高尺许，去皮生食，味如胡瓜，并可腌藏。

　　菰

　　菰为蔬类植物，生于陂泽，高五六尺，叶如蒲苇。春秋两季，中心生白薹，状如藕而软，曰菰菜，俗谓之茭白。秋间开花成长穗，结实如米，谓之菰米，亦曰雕胡米，色白而滑腻，俭岁以为饭。古本作苽，为六谷之一。

　　菜瓜

　　菜瓜，俗称生瓜，为蔬类植物，茎、叶、卷须，皆似甜瓜，实色绿，坚硬，有毛，可食。

　　胡瓜

　　胡瓜为蔬类植物，俗称黄瓜，有卷须，叶作掌状，浅裂，粗糙有毛。夏开黄色合瓣花，雌雄同株。实长数寸，色黄绿，有刺甚多，供食。汉张骞使西域得种，故名。

　　丝瓜

