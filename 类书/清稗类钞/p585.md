<!-- { "loadSidebar": true } -->
　　郭午桥交谭复堂同治癸亥，仁和谭复堂大令献在闽，铜梁郭午桥偕南昌朱莲峯访之。谭、郭相见于分水县，仅再面耳，情谊恳挚，有如素交。闻谭遇汀州之变，怆惋累月。既而知其尚在人间，又不知踪迹，与桐庐江退谷乱后相见，辄动色以告。及至闽，访求甚坚，得莲峯，始知谭所在，以得见为欢幸。

　　高谭之交谊同治己巳，仁和高古民卒，谭复堂大令哭之恸，尝曰：「追怀癸丑以来，论交羣纪之间，与昭伯结昆弟之好，又唱酬相得。仲瀛、白叔童幼亲密，予弟畜之。昭伯得心疾，沈绵不瘳。予南北奔走，与高氏踪迹遂隔。乱定言归，昭伯歾于越州，有子歧嶷，而仲瀛好学深思，白叔才气飙举，皆可一日千里。丈周甲之年，神明强固，犹跌宕文酒之场。家素封，遇乱，不能无折阅。父子兄弟，怡悦家衖，授受文史。丁卯秋，白叔与予同举于乡，通家之谊，视予加亲.礼闱报罢，与丈犹数见。秋初婴疾，奄忽阅岁，遂以不起。遗诗二三十卷，尚未刊布，意趣在梅村、竹垞间.言念畴昔，怆怀老成，如何可言！」

　　谭樊定交于都门同治甲戌春二月，谭复堂大令以计偕入都，与恩施樊云门方伯增祥定交。下第后赠言，以为古君子勿为今名士相勖，谓宜读有用书，成伟人，斯为交游光宠耳。

　　高逋孙与陈石遗善侯官高逋孙文学锺泉之妇邵氏，幼随父宦江南，尝与逋孙谈太湖山水，为之神往，以语其友陈石遗.时陈亦蜷曲乡井，往往出门写忧，意行原野，则回汀断港，颓榭荒龛，与高相遻而笑，买山果菱芡之属以充饥渴。日既入，不忍舍去，有千百钱，则沽酒相从老屋中，谈谐动邻壁，盖高与陈固相善也。

　　德宗有小友德宗登极，方四龄，初入宫时，以乳姆未至，大哭。故事，无官者不得入宫门.孝钦后乃赏乳姆四品服，召之入，哭乃止。翌晨又哭，孝钦问故，乳姆告之，盖帝在醇邸时，邸有御者某之子，与帝年相若，朝夕嬉戏，极相得，因御者之子不至故哭也。又赏御者之子四品服，召入宫，帝乃嬉戏如常。

　　谭复堂与庄中白为心交谭复堂大令与庄中白至相善也，光绪戊寅，中白卒于扬州，大令哭之恸，复笔之于日记曰：「月余日出入寡欢，心志惨沮，觉非佳朕。忽得扬州书，乃庄中白讣也。郢人逝矣，臣质已沦，茫茫六合，此身遂孤，怀宁一别，竟终古矣。二十余年，心交无第二人，素车之约，亦不能践，梦魂摇摇，更无熟路。再展遗文，遂有昨犹见佛，今日已称我闻之叹.」中白，名棫，丹徒人。

　　谭复堂引夏薪卿为小友钱塘夏薪卿，名曾传，为子仪农曹之子，紫笙中书之侄，从宦于京。时当舞象之年，适谭复堂大令都，时以诗就质.大令以其制题结调有成人风，引之为小友。

　　黄体芳友何金寿光绪初，京朝官中有五虎之名，其最著称者，则以何金寿、黄体芳为尤着。二人本相友善，皆以抗直闻。未几，何以忤朝贵谪官扬州府，黄适督学江南。何到任后，卒于官，黄挽以联云：「清慎勤万口成碑，即今宦橐萧然，剩有西台留谏草；诗书画一朝绝笔，令我征帆到此，不填东阁吊官梅。」

　　陈兆甲与扮黄天霸之武生缔交归安陈兆甲，字友三，官户部云南司主事，素不谙事。一日，忽大悟曰：「今岂犹是闭门寂处时乎？正须广求天下英雄豪杰而与之结交，斯可矣。」逾时，往观四喜班所演戏剧，见扮黄天霸某武生，拍案大喜曰：「真英雄在此矣。」观戏毕，亟往求其人而与之缔交，并结为异姓兄弟。更求武生之友而徧与之交，饮食往还无虚日。又时括家中金，或质贷得金而与之，缘是落拓殊甚。其妻，粤东某方伯之妹也，与议曰：「汝为京官，贫欲死。吾当至粤，向家兄贷金若干，与汝捐一直隶州，差堪自活。」陈唯唯。妻遂至粤，筹得数千金，携至京与陈。陈则不报捐，又不还债，而悉贷与武生及其诸友。岁暮，债户猬集，陈惟视天无一语.其妻微怨之，陈愧甚，遽吞鸦片烟而死。

　　金友筠与俞曲园神交青浦有金友筠者，自号无碍翁，又号林阴仰雪翁，家园养晦，以著述自娱。与德清俞曲园太史樾初未相见也，光绪丁亥、戊子间，忽上书于曲园，与订神交，而不署真姓名，曲园谓其如漫郎聱叟之姓名未许人知也。自是尺素往来，辞意肫挚，时而为文字之商量，时而为缟纻之投报，拳拳敬爱，久而不渝。通问之明年，乃始以真姓名告曲园.王兰生寡交游侯官王兰生孝廉景寡交游，惟与陈琇莹、陈衍、陈念祖、许贞干诸人善，无三日不过从，多集念祖所。念祖家近市，对门有酒楼，饮辄弥日，恒言诗，同饮者厌其酸，目笑之。景性复不广，遇生客则敛容不一语，人亦多弗之喜，故独与琇莹及衍之交为最亲且久也。

　　王文敏谒客之名刺福山王文敏公懿荣，光绪庚辰进士，蚤负博雅名。居京师久，士子公交车入都，咸以得一识面为荣.王答拜之名刺有三种：仅工制举文者，用楷书刺；稍知古今学不名一体者，用隶书；嫥精汉学旁通金石者，用小篆。歙县汪仲伊与王为同年，或问曰：「王与先生何如」？答曰：「用隶书，犹以其为同年也。」因大笑。

　　俞筱甫友谭复堂教人以事者曰师，然古之君子互相切磋，固兼师资友谊而言也。光绪中叶，吴县俞筱甫通守廷瑛官浙中时，谭复堂大令方自皖罢官，休于里门.谭以经学文学负海内重望，俞与之友，每有撰着，辄携以就正，奉以为师，风潇雨晦，时相过从，不厌不倦也。谭曰：「俞君非风尘中人，老而好学，固自有千秋也。」

　　丁徐久敬不衰丁竹舟主政松生大令与徐印香舍人恩绶，皆钱塘人。舍化家居时，里闬近接，数相过从。别后，书札往还无虚月。结契垂四十年，以道义文字相切磋，久敬不衰。丁富而徐贫，徐不谄，丁亦不骄也。

　　徐朱沈广交游光绪中叶，浙江京官有三人，皆以广交游名于时：一，仁和徐花农侍郎琪；一，海盐朱桂卿讲学福诜；一，秀水沈淇泉编修卫.自在京之王公百官外，各省入都之官吏士子无不相与往还。有葛云垣者，尝过其邸寓，谓舆人仆从填咽户外，途为之塞，若权门焉。

　　三人皆负时望，而宫室、车马、衣服之自奉，儗于素封，盖亦以门阀之异于寻常耳。其宴客也，且旬日而九。有见其门籍者，谓一日间往谒之客，多者以百计，审其籍，则汉、满、蒙及二十二行省之人几已悉具，而徐为尤多。三人皆相识，徐、朱且为姻娅也。

　　林暾谷交名流侯官林暾谷京卿旭尝游武昌，徧识一时名流，若陈宝箴三立父子、梁鼎芬、蒯光典、屠寄之伦。光绪癸巳，旋里，应童子试，三试冠其曹，为邑诸生。旋领乡荐第一，其闱作传诵天下，年十有九耳。入都，知名之士争与交，乃遂交黄绍基、沈曾植、康有为、梁启超、严复诸人。

　　汪穰卿好客汪穰卿舍人康年好客，出于天性，尝分校两湖书院，凡名士之客于张文襄者，无不结纳.光绪戊戌，设《时务报》于上海，则凡寓公之于政治、学术、艺能、商业负有声誉与夫道沪者，无不踵门投刺。穰卿闻其来，亦无不迎候访问，夕则设燕以款之，相与谈天下大计，或咨询其所长，或征求其所闻见，故于各省之人情风俗与夫其人性情品行之奚若，无不明了于胸。尝手辑一书，以平日所见之人分省记载，并详着其所长，颜曰《曹仓人物志》。

　　穰卿好客之名既着，故四方人士无不求与一面。日本人之能作华语者，亦与相周旋，某且举其家藏之宝刀以为赠。

　　穰卿有弟曰仲阁者，则反是，以耳聋，须与人笔谈，人恒厌之故也。

　　谭鑫培交李某名伶谭鑫培好立崖岸，与之交者颇不久，惟内务府茶库李某与狎，久而不衰，岁贷金钱不可胜数。而李固不吝，以获交伟伶为荣.人家婚诞演剧，欲延谭而不得者，往往卑礼厚币，介李以请，得李一诺，谭必至矣。故李因谭，亦终岁受人馈遗燕饮无虚日，颇用是以自多，光宠交游，此之谓矣。


　　《清稗类钞》文学类

　　文学类文学最盛之原因爱新觉罗氏自太祖肇基东土，至世祖入主中夏，传十帝，历二百六十八年，一朝文学之盛，所以能轶明超元，上驾宋唐，追踪两汉者，盖有六大原因焉。一，由于开国之初，创制满洲文字，译述汉人典籍，而满人之文化开.二，由于信任汉人，用范文程之议，特选士于盛京，而汉人之文教行。三，由于入关以后，一时文学大家，不特改仕新朝者多明之遗老，即世祖、圣祖两朝正科所取士，及康熙丙午年博学宏词科诸人，其人以理学、经学、史学、诗词、骈散文名家者，亦率为明代所遗，而孙奇逢、顾炎武诸儒隐匿山林，又复勤于撰着，模范后学.四，由于列祖列宗之稽古右文，而圣祖尤聪明天亶，著述宏富，足以丕振儒风.五，由于诏天下设立书院，作育人才。六，由于秘府广储书籍，并建七阅分贮，嘉惠士林。有此六原因，是以前古所有之文学，至是而遂极其盛也。

　　七阁者：文渊在大内，文源在圆明园，文津在热河，文溯在奉天，文汇在扬州大观堂，文宗在镇江金山寺，文澜在杭州西湖之行宫.高宗天语典雅高宗稽古右文，天语典雅。乾隆庚戌四月东巡，遣官祭周尹吉甫墓，并垂问吉甫子孙.途次适南熏徐来，上语侍臣曰：「此即《诗》所谓「穆如清风」也。」

　　宗潢多嗜文学宗潢颇多嗜文学者，自红兰主人岳端首倡风雅，而问亭将军博尔都，紫幢居士文昭，晓亭侍郎塞尔赫，臞仙将军永忠，樗仙将军书诚，嵩山将军永（上奎下心），遂相继而起。紫幢从王文简公士祯游，辞爵读书，为士林所重。查编修慎行序其集，称之曰「宗室高人」。雍正时卒。

