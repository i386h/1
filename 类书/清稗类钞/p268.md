<!-- { "loadSidebar": true } -->
　　抹胸，胸间小衣也，一名袜腹，又名袜肚。以方尺之布为之，紧束前胸，以防风之内侵者。俗谓之兜肚，男女皆有之。《南史？周迪传》：「性质朴，不事威仪，冬则短身布袍，夏则紫纱袜腹。」古亦谓之曰衵服。《左传》「陈灵公与孔宁、仪行父通于夏姬，皆衷其衵服以戏于朝」是也。

　　宋于庭，名翔凤，有《沁园春》词咏美人抹胸，词云：「络索双垂，轻容全护，收来暗香。忆纔松宝扣，领边依约。偶除瑶钏，袖里端相。塞上酥凝，峰头玉小，恨浅抹横拖一道冈。深深掩，掩几分衷曲，还待猜详。几经刀尺评量，与细腻肌肤要恰当。为当胸阑束，期他婉软。一心偎贴，不间温凉。若化蚕丝，缝成尺幅，那数陶家十愿偿。偏纤手，在风前扇底，更自周防。」

　　夏纱冬绉之抹胸

　　干隆末叶，秦淮妓女之抹胸，夏纱冬绉，贮以麝屑，缘以锦缣，乍解罗襟，便闻香泽，雪肤绛袜，交映有情。

　　以红袜媵手书

　　同治时，闽人某提学按试某州，其妇手书促归，媵以红袜。学使遽以试事属州牧，移病还闽偕老，当时热中者传为笑谈。樊云门方伯增祥咏袜胸《满江红》词下半阕即引之，其词曰：「花露洒，香球爇，芳汗透，冰肌贴。话三山旧事，佩纕亲结。书字一缄苏锦蕙，泪痕双寄鄜州月。愿展为绣被覆鸳鸯，通身热。」即指此。

　　阔袖

　　同、光间，男女衣服务尚宽博，袖广至一尺有余。及经光绪甲午、庚子之役，外患迭乘，朝政变更，衣饰起居，因而皆改革旧制，短袍窄袖，好为武装，新奇自喜，自是而日益加甚矣。

　　马蹄袖

　　马蹄袖者，开衩袍之袖也。以形如马蹄，故名。男子及八旗之妇女皆有之。致敬礼时，必放下。

　　龙吞口

　　有于例程衣袖之外，或前后不开衩之袍而权作为礼服，别缀马蹄袖于例程袖之夹缝中，系以钮者，俗谓之曰龙吞口。礼毕则解之，袍仍为常服矣。

　　套袖

　　套袖者，于作事时加之于袖，以护衣，不使污损也。一名假袖。

　　手套

　　手套，加于手，有露指而仅掩手背者，有并十指而悉覆之者。以绵织品、编织品为之，其精者则用皮。男女皆用之。

　　手笼

　　光、宣间，沪之妇女盛行手笼，盖以袖短而手暴露于外，又嫌手套着指之不能伸展自由也。既有手笼，则置两手于中，风不侵矣。大率以皮为之，珍贵者为貂为狐。谓之曰笼者，状其形也。或又谓之曰臂笼。

　　襕裙

　　襕裙，自后围向前以束裙腰，古又名合欢袜裙。江、浙乡村之男子多服之，松江太仓妇女亦有用之者。

　　上海之浦南，妇女都系长裙于衣外，谓之曰腰裙，即襕裙也。腰肢紧束，飘然曳地，长身玉立者，行动袅娜，颇类西女。

　　滇女之裙

　　滇多风，自秋之八月至春之三月，狂吼空中，昼夜靡间。妇女出游之裙，辄以布十二幅为之，多其襞积，藉以御风。盖非此重量，或为风所挟以高举矣。

　　短裙

　　短裙苗在思州、葛彰等处，恒以花布一短幅横掩及骭.

　　套裤

　　凡物之重沓者曰套，物之外函亦曰套。套裤，胫衣也，即古之所谓袴也。其形上口尖，下口平，或棉或夹或单，而冱寒之地，或且以皮为之。其质则为缎为绸为纱为呢，加于棉裤、夹裤、单裤之上，函于外而重沓也。大率为男子所用，若在妇女，则惟旗人及江苏镇江以北者始着之。

　　满裆裤饰为套裤

　　裤之满裆者，俗称马裤，古谓之裈.后假袴为裈，又讹裈为裤。山西男子有以满裆裤而饰套裤于上者，上之色较朴，下之色较华，远视之若二，于马裤之外加一套裤，其实一也。

　　牛头裤

　　牛头裤者，农人耘田时所着之裤也，江苏有之。裤甚短，形如牛头，故名。盖耘时跪于污泥中，跣足露胫，本可不裤。着此者，以有妇女同事田作，冀蔽其私处，不为所见也。

　　江苏之苏州、浙江之绍兴农夫，有于夏日或不着裤而裸其下体者。

　　吴退旃衣夹裤棉裤皮裤

　　吴退旃尚书体弱畏寒，非皮衣五层，不能过冬，至达天听，宣宗屡以之询沉鼎甫。每岁严寒时，且于衬裤之外，加以夹裤、棉裤、皮裤也。都人士戏呼之曰三库大臣。

　　灯笼裤

　　晋北人夜多卧炕，女子有自幼至老从不履地者。盖一离炕，即足软不能行也。其所着棉裤，重至十斤，土人号曰灯笼裤，状其大也。

　　绑腿带

　　绑腿带为棉织物，紧束于胫，以助行路之便捷也。兵士及力作人恒用之。

　　裹腿

　　南方妇女之裤，不紧束，至冬而虑其有风侵入也，则以装棉之如筒而上下皆平口者，系于胫，曰裹腿，外以裤罩之。

　　韈船

　　韈船施于足，仅有下缘。或云，船，领缘也，施之于韈，形更近似。

　　袜套

　　缠足妇女之加于行缠外者，曰袜套。盖以行缠有环绕之形，不雅观，故以袜套掩之也。

　　行缠

　　行缠，以帛或布裁为条，妇女缠足所用，束迫之使尖也，亦谓之曰裹脚。

　　膝裤

　　膝裤，古时男子所用。宋秦桧死，高宗告杨沂中曰：「朕免膝裤中带匕首矣。」是也。后则妇女用之，在胫足之间，覆于鞋面。

　　靴

　　履之有胫衣者曰靴，取便于事，原以施于戎服者也。文武各官以及士庶均着之。

　　靴之材，春夏秋皆以缎为之，冬则以建绒，有三年之丧者则以布。

　　朝靴

　　凡靴之头皆尖，惟着以入朝者则方，或曰，沿明制也。而道士之靴亦方其头。

　　军机大臣着绿牙缝靴

　　军机大臣着绿牙缝靴。自嘉庆丙子，特旨赏托津、卢荫溥始，并谕嗣后军机大臣俱准穿用。

　　发靴

　　干隆时，符幼鲁郎中曾之被服鲜奇，嫌缎袀靴有光，乃织发为之，人谓之发靴。

　　爬山虎

　　爬山虎，靴名，亦曰快靴。底薄筩短，轻趫利步，武弁之如戈什哈、如差官者着之。

　　太祖之履

　　鞋，本作鞵，履也。太祖之履，以牛皮为之，饰以绿皮云头，长尺有二寸，藏陪都崇谟阁。满语呼绿皮云头为乌拉。

　　草鞋

　　草鞋为劳働者所着，有以赠仁和顾石帆上舍升者，石帆报之以诗云：「最爱山边与水边，芒鞋宜与我周旋。龙孙老去留为杖，凤咮藏来亦有田。芟草凉生新雨后，灌花湿透晚风前。回思匹马风尘里，十载劳劳意惘然。」石帆，干隆时人。

　　芦花鞋

　　芦花鞋，北方男子冬日着以御寒，江苏天足之妇女亦喜蹑之。

　　木？？鞋

　　木？？鞋，以木？？皮为之，蹑之可袪湿，遇雨即以为屐之用。仁和朱一帆尝有《木？？鞋》诗云：「双凫买得着来清，制就山木？？式自精。房结鱼鳞攒细碎，文裁麂眼界分明。偏教绿雨穿三径，端为青山踏一程。安步不烦扶竹杖，那须几两忆平生。」

　　钉鞋

　　钉鞋，鞋底着钉，雨行用之，始于唐德宗时。德宗入骆谷，值霖雨，道滑，卫士多亡归朱泚，惟李升，郭曙，令狐彰等六人，着钉鞋行（月帣），更控上马，以至梁州。

　　冰鞋

　　冰鞋，着以作冰上之游戏者，北方有之。

　　拖鞋

　　拖，曳也。拖鞋，鞋之无跟者也。任意曳之，取其轻便也。蹑之而出外，亵矣。光、宣间，沪之男女，夏日辄喜曳之。

　　龙某误蹑妾履

　　顺德望族有龙某者，同治时名孝廉也。工帖括，文名籍甚。即其宅设帐，桃李盈门。目极短视，观书作字，面离纸仅寸许，故鼻准常被墨污。粤女本多天足，履大与男子等。某尝晨起下床，仓猝间误蹑妾履，雅步而出，径坐函丈，门人皆掩口吃吃笑，而某茫然不觉也。

　　购鞋定鞋

　　杭州清和坊某鞋肆，偶来一村翁购布鞋，选择颇苛。肆中人诮之曰：「乡人得着新鞋，已足荣耀乡里，何用挑选！」翁不顾，徐徐着鞋去。翌日，有一翁来，言：「近在灵隐广作佛事，且欲斋罗汉，请为我制罗汉鞋五百双，其足样大小，约如灵隐所塑者，用黄绫子作鞋面可也。」言讫，付定银五十圆，掣收条而去。肆中人得此大宗生意，无不大喜，昕宵趱赶，匝月而成，颇怪翁未尝来询。迨制成，堆置店中。久而不见翁至，异之，讯诸灵隐寺僧，实无此项施主，始知后翁即前翁，以是为报也。

　　汪笑侬蹑两样鞋

　　汪笑侬好弄文，东方曼倩之流也。有晤之于谦鞠如寓者，时朱百房、许子敬、赵仲平咸在座，笑侬引吭高歌，高嵬淅淅沥沥一片声一段，词句典雅。歌毕，举一事，闻者莫不捧腹。方哄堂大笑时，忽寂然无哗。众之视线，悉集于汪之两足，盖所着之鞋，式样各异也。

　　木屐

　　木屐，履类，底以木为之。东方朔《琐语》云：「春秋时介之推逃禄自隐，抱树而死，文公抚木哀叹，遂以为屐。」此为木屐之始。然各处皆雨时所用，闽人亦然。粤人则不论晴雨，不论男女，皆蹑之。

　　弓鞋

　　弓鞋，缠足女子之鞋也。京，津人所著者，宛如弓形，他处则惟锐其端，而以扬州之鞋为最尖，欧美人常购之以为陈列品。朱竹垞尝为词以咏之，调寄《鹊桥仙》，词云：「湖菱乌角，渚莲红瓣，不比帮儿还瘦。拈来直是小觥船，只合借灯前行酒。春阳花底，春泥陌上，最好踏青时候。假饶无意把人看，又何用明金压绣。」吴蔚光有咏美人鞋词，调寄《沁园春》，词云：「色拣新红，影窥初月，着意裁成。鶎恰销金窄窄，麝兰馥馥，珠明凤翠，花样翻新。半露帘波，浅埋碧草，现出纤纤一床春。苔阶软，料步回睨视，底印些痕。有时试浴银盆，似水畔莲垂两瓣轻。更心憎泥污，玉葱斜剔，舞余微褪，悄拽罗跟。斜绾鸾绦，半偎绣韈，坐处偷藏在画裙。闲庭早，莫漫沾珠露，湿了吴绫。」

　　山西太谷县富室多妾，妾必缠足，其鞋底为他省所无。夏日所着，以翡翠为之，其夫握之而凉也。冬日所着，以檩香为之，其夫嗅之而香也。

　　睡鞋

　　睡鞋，缠足妇女所着以就寝者。盖非此，则行缠必弛，且藉以使恶臭不外泄也。彭骏孙有咏美人睡鞋词，调寄《一萼红》，词云：「试湘钩，正熏笼初暖，百合惹氤氲。同梦相偎，合欢不解，天然无迹无尘。巧占断春宵乐事，问伊家何处最撩人？绡帐低垂，兰灯斜照，微褪些跟。好是轻盈娇小，只一弯香浸，半捻红分。新月匀云，纤荷舒夜，阿谁消受清芬？莫便道魂销此际，玉楼合处更销魂。底事东阳憔悴，化尽腰身。」

　　马四靸小方鞋

　　干隆末叶，苏州有妓曰马四者，明眸善睐，肤如凝脂，惟双趺不甚纤妍，故常靸小方鞋，「即拖鞋。」作忙促装，以自揜其足之大也。
