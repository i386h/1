<!-- { "loadSidebar": true } -->
　　虱，亦作虱，体为长椭圆形，口突出，适于吸收之用。脚六，各有一爪，弯曲向内。腹部肥大。寄生于人体及他哺乳动物而吸其血。

　　头虱

　　头虱，为虱之一种，体长一分五厘许，灰色，腹部作卵形，爪大于他虱。寄生于人及猿之头部，其卵紧黏于发，搔之不易脱。

　　床虱

　　床虱，俗称臭虫，又曰蜰虫。体圆而扁平，赤褐色，长二分许，周缘簇生粗毛。日栖暗处，夜出，吸人血。吸时注入毒汁，故被吸处痛痒赤肿。体有臭液。旧名壁虱，晚近博物家析床虱与壁虱为二，以壁虱属蜘蛛类。

　　床虱死人

　　雍、干间，常州双桂坊老郎庙有外方旅客宿焉，捕床虱数头，以纸裹之，置墙隙。越数载，复宿其地，偶检壁中纸裹，忆及前事，启而视之，置掌心，臭虫得热气复活。忽嘤然一声，旅客仆地。肆主报官相验。官欲穷其异，竭力搜索，始得其窟于肉砧中。砧高四尺，宽亦尺余。剖之，则中已空，有血球一，大逾鸡卵，色赤，四围攒聚几满，如磁石，如子母珠。盖中间之球，乃其精灵所凝结，不能自动，赖外层之小虫出吸人血，以输送而滋养之。后取出，投诸火焚之，臭闻数丈外。

　　床虱臭达数十步

　　长沙南乡雨花亭有刘某所设饭肆，相传有宿之者，必疲惫。有张七爷者，为近地富人，强而有力，闻之，沽酒醉饱，独往宿焉。夜半，酒渐醒，则见帐上忽起赭色斑点，全帐几遍。审视之，床虱也。急起掀帐抖之，均纷纷沿帐循壁，入楼栿而没。张急呼店主入，以所见告，偕店主登而索之，得一败鼓，甚重，异之，疑为其巢穴，舁之下，集薪焚之，臭达数十步外。

　　毛虱

　　毛虱，体肉色，扁圆，背淡桦色，头胸二部区画分明。寄生于人之阴毛、腋毛等处，不易辨别，其卵胶附于毛，尤难分离，当用水银软膏除之。

　　蚜

　　蚜，害虫也，古名竹虱，今亦称木虱。种类甚多，有绿色、赭色、黑色诸种。体形如虱，长半分许，口吻作管状，刺入竹木之新芽嫩叶，吸收其汁液，自肛门排出甘蜜，以养幼虫，蚁羣聚舐食之。分卵生、胎生二时期，繁殖之速，为虫类冠。可撒石灰于植物叶上，并检集卷缩之叶，杀而除灭之。

　　蠹鱼

　　蠹鱼，体小，被银白色细鳞，尾毛三，其长相等，能蚀衣服、书籍之属。

　　桂蠹

　　桂蠹，桂树所生之虫也。大如指，色紫而香，蜜渍之，可为珍味。汉赵佗以献文帝者即此，《楚辞》亦有之，则此物之见珍古矣。

　　污虫

　　害稼之虫，以奉天之污虫为甚，非蝗非蟊。其食田禾也，必俟根叶罄尽乃止。

　　尺蠖

　　尺蠖，体长可二三寸，首尾相就，屈伸而行。种类甚繁，以桑尺蠖为最着，全体灰色，夏日居桑树，食其嫩芽，岁生二次，桑之害虫也。人以其行时一屈一伸，故借为始屈后伸之喻。

　　蝤蛴

　　蝤蛴，为天牛及桑牛之幼虫，乳白色，无脚，有黄褐色短毛，被覆全体，背有颗粒状突起之物，能支其体以覆行。蚀桑树，能深入干中，桑遂枯死。此虫色白而丰洁，故古以比妇人之颈，《诗》「领如蝤蛴」是也。

　　红娘华

　　红娘华，体扁平，长寸许，黑褐色，头小，口突出，前翅硬化成革质，不达尾端，尾有毛二，长于体两倍。栖息水田池沼，捕食小鱼，故为害虫。

　　蛘

　　蛘，本作（虫芊），害虫也，一名谷象，粤人曰米牛，绍人曰米象，苏人谓之蛘子，生于谷仓中。其为幼虫时，无脚旧称虸蚄.老则成蛘，背有甲，赤褐色，亦有黑色者，头小，口吻长于头者二倍。春时产卵于谷之最软部分，孵化后，蠹入内部而蚀之。

　　蜾蠃

　　蜾蠃，本作果蠃，体黑色，雌者尾端有毒针，能刺人。常衔泥，就树枝墙壁作球形之房，产卵于中，藏蜘蛛、螟蛉等小虫，以供幼虫之食。有益于农产物。

　　蠼螋

　　蠼螋，本作蠼螋，一名搜夹子。长七八分，全体黑色，脚六，色黄，能疾行。尾端有角质之附属器，作铗子状，迫之，则泄毒液以自保护。在野食蚜虫、叶卷虫等，有益于农圃，入室则为幼蚕之害。吴俗多以蚰蜒为蠼螋，误。

　　蠛蠓

　　蠛蠓，一名蠓，小虫也，微细色白，头有絮毛。将雨，羣飞塞路。一说，即醯鸡。

　　叶卷虫

　　叶卷虫，害虫也，体长寸许，淡绿色，头部略带褐色，前后有脚十六。栖于稻叶及桑叶上，蚀其叶，吐白丝卷叶之两端而巢其中。成蛹后，化为暗色蛾，谓之叶卷蛾，产卵于叶背，每年发生二次。

　　蝼蛄

　　蝼蛄，稻麦之害虫也，体长寸余，褐色，有软毛甚短，前翅小，后翅较大，常叠于背，末端细长似尾，前肢颇强，利于掘地，能鸣而跳跃。昼常穴居土中，夜出飞翔，喜就灯火。

　　蔗虫

　　蔗虫生广东潮州之蔗田中，形似蚕蛹而小，味甘，性凉，出痘险者可赖以助浆。

　　鼠妇

　　鼠妇为节足动物，体青灰色，形扁而椭圆，长三四分，胸部分七节，有等长之脚，恒居瓮底、砖缝等湿地。旧称即伊威，非。

　　地鳖

　　地鳖，一名（庶虫），俗称土鳖。大者体长寸许，前狭后阔，头小，六足，背有横纹错起，多生湿地。

　　蜈蚣

　　蜈蚣为节足动物，以扁平之环节合成二十二节。第一节黄褐色，其余各节背面深蓝色，腹面黄色。每节有脚一对。生口边者，变形成顋脚，钩爪甚锐，端有小孔，内通毒腺，能注射毒液。潜伏于阴湿之地，捕食害虫。

　　水蜈蚣

　　康熙庚午三月，苏州荃墩湖有水蜈蚣数万，游行水中。撩置于岸，则软而无用矣。

　　蚰蜒

　　蚰蜒为节足动物，俗称蓑衣虫，与蜈蚣同类，体长八九分，暗黄绿色，有黑斑。脚细长，凡十五对，最后一对尤长，行走极速，其脚易脱。夜出壁间，捕食乌蠋等害虫，与蜈蚣同，有益于农业。

　　马陆

　　马陆，虫名，长寸许，体如圆筒，暗褐色，有赤色斑纹，多环节，每节有脚二对。栖于温地，食草根及腐败物质，发恶臭，触之则蜷曲，成螺旋状。以有油气，俗称为香油虫，亦名马蚿，塞外深山丛树中间有之。断之能行。

　　鲎

　　鲎为甲壳类动物，长一二尺，青里色，全体外包坚甲，头胸部略成半月形，腹部六角形，背有复眼单眼各二，口在腹面，周围有脚六对，最后之脚扁平如瓣，以护腹部五对之鳃，尾成剑状。近尾之肉，味美，闽人以为食品，谓之号。

　　鲎叩首

　　干隆辛丑，某县滨海之区溢。及退，见地有物如车轮，非龟非鳖，雌雄相叠，远近聚观，阅五六日不能出。乡人以车装送海滨，挤之入水，物乃西向作叩首状而没。后有识之者，谓即鲎也。

　　介壳虫

　　介壳虫，果树之害虫也，体为椭圆形。其幼虫约长半分许。介壳长分许，黑褐色，两旁有刺毛。雌大雄小，雄有二翅，常蚀柑橘、苹果等叶，微细难见。驱除法，冬用石灰、硫黄等煎水涂树干以杀其卵，夏则摘被害之叶焚之。

　　叩头虫

　　叩头虫，害虫之一也，为小甲虫，长者七八分，全身黑褐色，尾端稍细，头部环节甚强。以指压其体，则其头为有力之振动，故名。俗称跳搏虫。幼虫至细，色黄，俗名金针虫。食植物之根，食尽一株，更移他株。数年之久，始化为成虫，害麦类最甚。晋傅咸有《叩头虫赋》，唐卢延让诗有「窗间腷膊叩头虫」句，故俗亦呼为腷膊虫。舒铁云亦有诗咏之曰：「叩头虫，无腰而折，无手而空。跂跂脉脉何所求？剥剥啄啄频叩头。独不见断头将军强项令，与虫语冰虫弗听。」

　　金龟子

　　金龟子，俗称金虫，体长六七分，金绿色，背有甲，六足，种类甚多。有一种害稻者，其幼虫色白，是为蛴螬，栖稻根，啮食之。及化为成虫，仍食稻叶，旋产卵于叶鞘，农家苦之。

　　蜣螂

　　蜣螂，亦作蜣蜋，与金龟子相似，背有坚甲，全身黑如漆，好以人畜之粪推转成丸，即产卵其中，故俗有运屎虫、屎蜣螂之称。

　　独角仙

　　独角仙，甲虫也，长一寸四分许。雄者头有角状之突起物，颇长，末端分为二，其端又各分歧如前。体黑褐色，前翅少淡。常栖息于皁荚、栗、檞等树而蚀害之。

　　石背

　　石背，甲虫也，以其背坚如石，故名。亦作石贝。冬伏荔枝叶下。荔花时，石背亦产卵。实熟，辄溺其上，全枝脱蒂，雨时尤盛，故为荔枝之害虫。

　　吉丁虫

　　吉丁虫，甲虫也，长寸许，全体金绿色，有黑紫色纵线，甚美丽，触角短，六足，翅坚尾细。好吸收树木及花之液汁。幼虫色白，为松之害虫。出岭南宾、澄诸州。《本草》谓带之令人喜好相爱，故旧时亦肖其形以制首饰。

　　蛁蟟

　　蛁蟟，长一寸三分许，色黑，翅无色透明，夏秋间鸣于高树。

　　灶马

　　灶马，全体红色，后肢颇长，而有长刺，多集于灶间，俗亦呼为灶鸡。以其脊高脚长，故又有骆驼之称。

　　斑蝥

　　斑蝥，亦作班猫，长五六分至寸许，多生豆叶上，甲作紫绿色，带金属光泽。喜飞行人前，故又有乡导虫之称。性有毒，可入药。幼虫头甚大，与成虫异形，皆捕生虫为食，有益于农事。

　　水蜡虫

　　水蜡虫为介壳虫类，寄生于水蜡树，体小。雄者之后翅微小，雌者无翅。成长后，分泌白蜡甚多。凡介壳虫多为害虫，惟此为益虫。四川、湖南等省皆饲养之，以收取白蜡。

　　虾

　　虾，与鰕通，为节足动物之长尾者，体分头部、胸部、腹部，背甲为圆筒状，青黑色，薄而透明，前端有长棘突出，触角二对甚长，俗谓之须，腹部环节六，两侧有游泳器，谓之桡足。种类颇多，可食。

　　龙虾

　　龙虾为虾之绝大者，可食，长七八寸至尺许，体浓赤褐色，胸甲有小疣甚多，前端有二短棘。产于近海，以小甲壳类及贝类为食，其须颇长，韩愈诗「又常疑龙虾，果谁雄牙须」是也。

　　斑节虾

　　斑节虾，长六七寸，前三对脚之尖端具小螯，体色常有青红黄褐等斑，故名。

　　（虫宁）虾

　　（虫宁）虾，产咸水中，大者长五六寸，出水即死，俗亦谓之明虾。两两干之，谓之对虾，为珍馔。去其壳，俗谓之大金钩。鲜者味尤美。

　　虾蛄

　　虾蛄为虾类，体长四寸许，第二对脚较草虾为大，其端弯曲，内缘如锯齿，背节亦较多，全体淡黄微绿，入沸水中，成淡紫色。

　　蝲蛄

