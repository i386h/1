<!-- { "loadSidebar": true } -->
　　粤人嗜食蛇，谓不论何蛇，皆可佐餐。以之镂丝而作羹，不知者以为江瑶柱也，盖其味颇似之。售蛇者以三蛇为一副，易银币十五圆。调羹一簋，须六蛇，需三十圆之代价矣。其干之为脯者，以为下酒物，则切为圆片。其以蛇与猫同食也，谓之曰龙虎菜。以蛇与鸡同食也，谓之曰龙凤菜。

　　粤人又食蜈蚣。食时，自其尾一吸而遗其蜕。

　　粤人又食桂花蝉。桂花蝉者，似蝉而身长，色如蝉而大倍之。粤人取之，熬以盐，咀嚼之，作茶前酒后之食品。雌雄均可食，雄味尤美，作薄荷香，味微辣。

　　闽人食龙虱

　　闽人之食龙虱也，取其雌者食之。雄者不堪食，食之无肉。嗅之，咸臭不可当。投之酒中，亦无味。闽人谓其嚼后口中作金墨香。若设盛席，辄供小碟一二十，必以此品居上。碟中铺以白糖，仅缀数虱于其上而已。粤人亦嗜之。

　　朱竹垞食龙虱

　　朱竹垞尝啖龙虱，曾纪以《聒龙谣》词，词云：「雨黑南溟，烟黄北户，惯候潮痕昏晓。倦羽飞来，被湿沙黏了。何曾见蝜蝂尘生，宛一似蛣蜣香抱。待红丝缀上钗头，又输与缅虫小。鲛入市，蜑人船，过十里五里，酒人腾笑。刀砧唤住，擘珠娘纤爪。算加恩薄子须添，辨异味食经重草。讶刘郎学豢龙时，不曾扪到。」

　　潮州人食蔗虫

　　蔗虫性凉，杭人极贵之，出痘险者，赖以助浆，然不可多得也。潮州蔗田接壤，蔗虫往往有之，形似蚕蛹而小，味极甘美，居人每炙以佐酒。姚秋芷茂才承宪尝赋二律咏之，其次首云：「蕴隆连日赋虫虫，浊念寒浆解热中。佳境不须疑有蛊，庶生原可庆斯螽。「凡草植之则正生，此嫡出也。甘蔗以斜生，所谓庶出也。吕惠卿对宋仁宗语。」似谁折节吟腰细，笑彼衔花蜜口空。毕竟冰心难共语，一樽愁绝对蛮风。」

　　豆腐店伙生吞壁虎

　　壁虎，即蜥蜴，亦曰守官，亦曰旋龙，恒在阴湿墙壁间，大者长二三寸，尾则倍之。平湖县北有豆腐店伙，常食之。一日，有人捕得最长大者，与赌银币四圆，并有酒肉。向用豆腐皮卷而嚼者，此次不许包裹。伙因赌数之较丰也，竟毅然任之。未及举齿，壁虎本极活泼，倏已下咽。久之，竟无他患。及年余，渐瘦无力，有江湖走方医见而惊问之，谓腹中必有动物。其妻颇忆之，曰：「得毋所吞壁虎乎？」医曰：「是矣。」索酬资十六圆，将病者各窍闭塞，仅留其口而倒悬之，咽喉周围，敷以药粉。少顷，物从咽喉探出，急欲捉取。物既滑，一时不及措手，忽已缩入。医曰：「难矣。人倒悬久，则发晕，若坐起，必不再出。」家人恳之，医即多敷药粉于咽喉，物再探出，即以铁钳夹住。众人围视，壁虎通体红色血艳。医曰：「此盖食而未死，彼即涵养血中。人正血旺之时，不能翻动。偶或血枯，彼即摇动。犹幸为雄，苟食其雌，则必于血中散子，不可为矣。」

　　北人食蝎与蜈蚣

　　蝎及蜈蚣，北人亦有生啖之者。闻有巨蝎、长蚣，则展转乞求，得则去其首尾，嚼之若有余味。其食之之法，先浸以酒，后灼以油。

　　豫直人食蝗

　　豫、直间，乡民喜食蝗虫，火之使熟，藉以果腹。盖以春夏时，蝗虫孳生甚速，满坑满谷，随处而有。其初虑伤麦苗，藉作食品，俾此喓喓趯趯者可少减其数，亦去害虫之遗意也。而是虫味本不劣，以此食之者，大不乏人。其食也，恒以油灼之，谓有香气。

　　山左人食蝗及蚱蜢

　　山左食品，有蝗，有蚱蜢，食之者甘之如饴，每以下酒。

　　倮倮食蚱蜢

　　油炙蚱蜢如虾，或晒干下酒。倮倮男妇小儿，见草中有之，即欢笑扑取，火燎其须与翅，嚼而吞之。

　　陆朗夫食菽乳菜蔬

　　陆朗夫中丞耀抚湘时，某年，旱，会总督以阅兵抵长沙，直入陆厅事，见其午食，皆菽乳菜蔬，讶之。答以今久不雨，齐必变食，故如此。总督瞿然，詈其奴曰：「此来传舍，酒肉如山，何不以祈雨告耶？」返行辕，丰腆悉彻。时总督为满洲特升额也。

　　塔忠武嚼菜根

　　塔忠武公齐布治兵于湘，得军心，以能与士卒同甘苦也。忠武珍羞不常御，每拔营，辄共将士饭，嚼菜根，不视为恶食也。时督师江左者为和春，士恒饥，而主帅之庖则恒有余肉，愧忠武远矣。

　　李壬叔嗜菜

　　同治时，上海北郭外多菜圃，有形如油菜而叶差巨者，青翠可人，脆嫩异常。冬时，以沸水漉之，入以醯酱，即可食，味甘美。海宁李壬叔酷嗜之，曰：「此异方清品，非肉食者所能领会也。」

　　北人食葱蒜

　　北人好食葱蒜，而葱蒜亦以北产为胜。直隶、甘肃、河南、山西、陕西等省，无论富贵贫贱之家，每饭必具。赵瓯北观察翼有《旅店题壁》诗云：「汗浆迸出葱蒜汁，其气臭如牛马粪。」

　　炒瓜虀

　　爪虀者，以酱瓜、生姜，葱白、淡笋干、茭白、虾干、鸡胸肉切作长条，加香油炒之。

　　炒青菜

　　青菜以嫩者炒笋，或火腿片或虾干均可。

　　煨白菜

　　白菜以火腿片、鸡汤煨之，最佳。

　　芋煨白菜

　　芋煨至极烂，入白菜心煮之，加酱水调和。惟须新摘肥嫩者，色青则老，历时久则枯。

　　炒薹菜心

　　芸薹至三月初抽花柄，俗称曰薹菜心，炒之最糯。去外皮，加藦菇、笋及虾均佳。

　　李文忠食芸薹菜

　　武昌之洪山，产芸薹菜甚佳。李文忠公嗜之，督直时，曾令人取洪山之土，运以至津，种之。盖以易地种植，即失本味，如橘之踰淮而为枳也。

　　醋搂黄芽菜

　　黄芽菜以醋搂之，加虾干，一熟便食，迟则色味俱变。

　　炒瓢儿菜

　　炒瓢儿菜，宜用菜心，以干鲜无汤为贵，雪压后更软，不加他物，惟宜用猪油。

　　炒芹

　　芹，取白根炒之，加笋。

　　炒苋

　　摘苋之嫩尖，干炒，加虾干或虾仁更佳，不可见汤。

　　煨蕨

　　蕨去枝叶，取直根洗尽煨烂，入鸡汤煨之。

　　煮菠菜

　　菠菜加酱水、豆腐煮之，不加笋尖、香蕈。

　　拌菜

　　凡拌白菜、豆芽菜、水芹等物，先用滚水泡熟，入清水漂之。临用时，榨干，拌油，则色青不黑，松脆可口。

　　拌枸杞头

　　采取枸杞嫩叶及苗，煮熟，以麻油拌食之。

　　拌马兰

　　摘取马兰之嫩者，以盐、醋及笋拌之。

　　尚可信嗜食茶儿菜

　　塌稞菜之烹法，须加醇酒浸之，多油而火候久，屏去百味，细细咀咽，乃得真味。国初平南王尚之信最嗜之，凡饮馔，须先一簋，烹治极精，出自爱妾谢茶儿之手。粤东乏霜雪，菜逊江南。茶儿谙播种法，畦中菜叶森茂，寒暑不匮，善承意旨，藩下人因名曰茶儿菜。陈恭尹作歌曰：「王为异姓镇炎海，海珍已餍粱肉改。大开庖厨爱园蔬，小试鸾刀非屠宰。松下清斋露葵折，美人越俎王心悦。擅宠由来味足甘，圃中风物徒摇舌。盈盈细步进羹汤，宴罢传骑到战场。战鼓声声催蓐食，一军菜色壮戎行。羽书下县军储办，雨甲烟苗根叶绽。缓带轻裘味菜羹，嗜杀还同切菜惯。问儿家在辽东塞，食色事人偏钟爱。全家骨肉应登砧，公膳日呼茶儿菜。」「《粤东琐记》云：「藩下人张伯全、张士选素不悦于之信。有侍妾茶儿以烹饪被宠，颇尚气节，多权略，尽泄其谋。某年，之信回省，将勒部卒，恟恟为变。茶儿调菜羹以进，中有迷药，之信委顿不能发谋，遂伏法。」」

　　刘继庄食蔊菜

　　大兴刘继庄尝受衡山水月林主僧静音蔊菜之馈，食而甘之。蔊，土音坎，字书音罕，曰：「其味辛。」与黄豆同煮，以器罨之，而沃之以腊醋，久之，辣甚。与京师之辣菜味同，而鲜美过之。蔊以芥辣菜为之。蔊亦芥类也。

　　煨蓬蒿

　　取蓬蒿尖，灼以油，入鸡汤煨之，起时加松蕈。

　　炒腌韭

　　腌韭以霜前之肥韭无黄梢者为之，洗净使干，与盐相间，铺瓷盆中，一二宿翻数次，装入瓷器，用原汁加香油少许，食时用油炒之。

　　生食腌菜

　　腌菜可生食，以白菜腌熟，每枝绞紧入坛，纳实，以原盐水浸之，可至次年夏季。又法，每百斤用盐八斤，一昼夜翻覆，再贮缸内，用大石压三四日，装入坛。又法，好肥菜去根及黄叶，洗净候干，每菜十斤用盐十两、甘草数茎，以净瓮盛之。将盐撒入菜内，排于瓮中，入莳萝、茴香，以手按实至半瓮，再入甘草数茎。候满瓮，用大石压定。腌三日后，将菜倒过，换去卤水，忌生水，即将卤水浇于菜。候七日，依前法再倒，浸以新汲水，仍以大石压之。若至春未尽，或于沸汤焯过，晒干收贮，或煮蒸晒干。俟夏季，将菜温水浸过压干，入香油拌匀，以碗蒸于饭上食之。又法，冬日选黄芽菜，风干，待春日晴时，洗净，取嫩心，晒一二日，横切成丝。若欲风干，加花椒炒盐揉之，宜淡，数日取出，晒干，略加酒及酱油揉之，仍盛坛内，隔十余日一晒。晒干，又加酒及酱油揉之。又法，不问芥菜、白菜，晒之至干，洗净，再晒干切碎，每菜十三斤用白盐一斤，如菜不甚干燥，每十二斤用盐一斤，加花椒炒盐少许，将菜擦透，入瓦罐盛满，以木棍周围筑实，俟菜卤满出为度。越二三日，视罐中菜卤收入，用稻草为卷，紧塞罐口，倒置于泥地过一月后，即可取食。

　　又有所谓造谷菜者，用春不老菜心，去叶，洗净切碎，稍晒干，以姜丝炒之，如黄豆大，每菜一斤用盐一两，入罐。

　　又有所谓酸菜者，以冬菜心风干微腌，加糖、醋、芥末，带卤入罐。微加酱油亦可。

　　又有所谓香干菜者，以春芥心风干，取梗，淡腌晒干，加酒、糖、酱油同拌，蒸之，风干入瓶。

　　又有所谓干闭瓮菜者，以菜十斤、炒盐四十两，菜盐相间腌缸中，沥三日取起，即入盆揉之，将另过一缸，盐卤收起听用。阅三日，又将菜取起，又揉一次，将菜另置一缸，留盐汁听用。如此九次，完，入瓮。每菜一层，上洒花椒、小茴香一层，始装菜。

　　又有所谓（风龠）菜者，以冬菜心风干，腌后笮出卤，小瓶装之，泥封其口，倒置于灰上。

　　又有所谓春芥者，以芥心风干斩碎，腌熟入瓶。

　　又有所谓芥头者，以芥根切片入菜同腌，或整腌而晒之。

