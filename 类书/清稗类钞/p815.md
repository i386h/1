<!-- { "loadSidebar": true } -->
　　灵魂学康熙朝，掌钦天监事西人南怀仁上所著《灵魂学》一书，其言以灵魂为性，一切知识记忆不在于心，而在头脑之内，圣祖阅之大怒，斥其语为不经，尤刺谬，立命焚之。

　　三字经补《三字经》一书，所包甚广，其中各科学无不完备，惟历史所叙国初诸语为曲笔.或仿近行历史教科书改订补缉之例，为作《三字经补》，此段文字直接原文「至李闯，神器焚」之下，而原文清太祖四句则删之。

　　日报月报旬报星期报之始报章，通称为新闻纸，或排日出版，所以报告社会及政治上之事项者。赵升《朝野类要》：「朝报每日门下后省编定，请给事判报，方行下都进奏院，报行天下。其有所谓内探、省探、衙探之类，皆衷私小报，率有漏泄之禁，故隐而号之曰新闻。」则宋时已有此称也。

　　日报所载事项，由各地访事员日记其所见闻而报之，常者报以书，要者报以电，得之外国者，则展转而译述之。于是中外要事无不归类排比，详细分列，可一目了然矣。报纸所载事项极多，一时不能得其要旨，故有主笔着为社论，以明大势之所趋，或于一事一人着有时评，俾利害分明，阅者无待于稽考。不出一室而能周知世界者，实以此也。月报、旬报、星期报体例亦略同。

　　京师报房、宫门抄、谕折汇存，谓之京报，军机密件仍多缺略。林文忠公则徐抚粤时，会同江督饬江海关道译英国蓝皮书，送之总署及通商大臣、各督抚，藉以略通洋情，然人民多不得见，曰《西国近事汇编》，月出一册。此我国报章之最古者，是为月报之始。

　　《申报》创行于同治时，是为日报之始。盖英人美查、耶松二人相友善，来华贸易，美查创办《申报》，延山阴何桂笙、上海黄梦畹主笔政，特所载猥琐，每逢乡试年，必载解元艺，与外报之能开通智识、昌明学术者，相去霄壤。时天南遯叟王紫荃布衣韬颇有时名，间撰时务论说，弁之报首，销数遂以渐推广，获利亦不赀.耶松设一船厂，开创之始，连年折阅。美查遂以《申报》所获，补助耶松船厂，得以维持永久，而申报馆因之大受影响矣。光绪中叶改组，添招商股，由吴县席裕福经理之。旋由江海关道蔡乃煌出资收买，后又展转售与沪人。是报为吾国首创者，至于今，沪市卖报人于所卖各报，必大声呼曰「卖申报」，是「申报」二字，在沪已成为新闻纸之普通名词.继《申报》而起者，在南洋叻埠曰《叻报》，在上海曰《字林沪报》。癸巳冬，电报沪局总办上虞经莲珊太守元善，纠股设一报馆，曰《新闻报》，往往用二等官电传递紧要新闻，消息较灵捷。甲午之役，痛诋当局失计，直言不讳，一时洛阳纸贵，海内风行。沪商以其销数之多，广告云集，至今商家广告仍以《新闻报》为最也。

　　若夫预闻政事之报，当以《时务日报》为首。是报为光绪戊戌汪康年、梁启超所经营者，旋改为《中外日报》，始终有官费补助，所谓半官报者是也。

　　《中外日报》纪载中外大事，评论时事得失，凡政治、学术、风俗、人心之应匡正、应辅翼者，无不据理直陈，颇为士大夫所重视。是年，居上海之法人有强夺四明公所之案，甬人起而抗拒，始则指导之，继则节制之，一于报纸发表其意见。以是甬人虽全体一致与法人相抗，而始终无暴动之事，法人亦曲意让步焉。庚子拳乱之役，中外骚然，康年着论力斥拳匪之酿患，政府之误国，然仍推本于人民信拳之心理，排外之缘由，以见其咎不尽在吾国。西人转相译述，复证以闻见，于是公论始稍出。辛丑议和之时，俄人不允将在东三省之兵撤退，中外皆知其不利于吾国，然无肯起而争者。康年乃纠集同志，开会演说，力陈俄人之无理，东三省之俄兵不可不撤，外人永久驻兵之不可开其端，激昂慷慨，闻者动容。既已腾电中外，苦口相争，复于报纸中畅陈其义.西报转载之，深叹吾国之尚有人也。戊申，《中外日报》以论江苏政局之腐败，大触江督端忠敏公方之忌，而江海关道蔡乃煌复迎合端意，没收之。

　　至于反对政府鼓吹革命者，前惟《苏报》，后惟《民呼》、《民吁》二报矣。宣统辛亥秋，则各报一律排满，而《民立报》声价尤高，贩卖居奇，较原价昂至十倍。

　　戊戌。《广仁报》剏于桂林，七日一册，名虽不着，然溯星期报之始，实首屈一指焉。

　　光绪丙申，康年设《时务报》于上海，是为旬报之始。其意以为甲午中日之战大败于日本，非变法不足以图存，非将教育、政治一切大经大法改弦更张，不足以言变法，乃纠集赀本，设报馆于上海。时启超方居京师，因招之至，令主编辑事，而以筹款事自任，间亦时有所撰述也。某月，康年着《中国自强策三篇》，冠之报端，力言我国宜复民权，重公理，宜尚创作而贱安闲，尚改变而贱守常，以能开利源为能，以能创新学为优，民性必求其宣达，士气必求其振奋，昔之不使民与国事者，今必与之共治，昔之使民安于愚弱者，今必使之极其明强，是为宗旨所在。其办法则以立议院举议员为首。彼时变法之说虽渐兴，然不敢昌言民权，康年大声疾呼不稍讳，朋辈动色相戒，或贻书箴之，不顾也。后复为《中国参用民权之利益论》，以解内外之惑。其言曰：「民无权，则不知国为民所共有，而与上相暌。民有权，则民知以国为事，而与上相亲.盖人所以相亲者，事相谋，情相接，志相通也。若夫君隆然若天人，民薾然如草芥，民以为天下四海皆君之物，我辈但为君之奴仆而已，平日政事举措，漠不相闻，一旦变故起，相率委而去之，但知咎君之不能保护己，而不知纤毫尽心力于君。惟与民共治之国，民之与君，声气相接，亲爱之心，油然自生。故西国之民，见君则免冠为礼，每饮酒，必为君祝福，国有大事，则羣起而谋其故。盖必与民共乐，民然后乐其乐，与民共忧，民然后忧其忧，必然之理也。」

　　清议报光绪戊戌之变，康有为、梁启超既出走，乃设《清议报》于日本之横滨，诋毁孝钦后党不遗余力。是时唐才常亦设《亚东时报》于上海，以翼《清议》。庚子，唐死，梁之同志复剏办《新民丛报》，以言论自效。当是时，京朝士夫及草野志士咸思变法图强，喜得《新民丛报》之为指导也，故其销数乃达十万以上。盖我国自有报纸以来，未有若斯之盛者也。

　　出洋留学生刊行杂志光绪戊戌以后，内地革命思潮既已流转各地，而东瀛留学界更为狂热，乃各集乡人刊行杂志.于是湖北有《湖北学生界》，浙江有《浙江潮》，湖南有《湖南》以及《游学译编》、《民报》之类，殆皆以鼓吹革命为宗旨。政府知势之难遏也，思以利禄羁縻之，乃廷试留日毕业学生曹汝霖、金邦平等十余人，分别赏以翰林、进士出身，而留学界革命之热潮乃愈炽矣。

　　刍言报宣统庚戌十月，汪康年设立《刍言报》于京师，不以登载时事为职志，而以匡救政府、警醒社会、纠正舆论为主要。月出六纸，编辑、核对、发行皆一人任之。时患膈疾已久，或劝其不必为是以自苦，辄笑谢之曰：「吾即以是为疗疾之药耳。」辛亥，以病卒于京，时年五十一也。

　　清稗类钞性理类诸儒学派之总纲国初讲学诸家，容城孙奇逢、余姚黄宗羲号称南北大师。奇逢交定兴鹿忠节公继善为讲友，宗羲奉山阴刘忠正公宗周为本师，皆受王守仁姚江之传。盩厔李颙起自布衣，安贫乐道，以理学倡导关中，与奇逢、宗羲相鼎足，其学亦出于姚江。嘉定陆世仪、桐乡张履祥皆蕺山弟子，独无门户之见。南丰谢文洊亦先姚江而后程、朱。睢州汤文正公斌源出夏峯，而能持新安、金溪之平。安溪李文贞公光地、平湖陆清献公陇其、江阴杨文定公名时、无锡高愈顾枢、宝应王懋竑及闽中、广东、山左、山右诸学派，则一以程、朱为宗。至八旗儒臣之以理学称者，则简仪亲王德沛其最着也。

　　夏峯学派孙奇逢，字启泰，号锺元。少倜傥，好奇节。明万历庚子举人。顺治乙酉，以国子祭酒征，盖祭酒薛所蕴谓其学行可比元之许衡、吴澄而荐之也。有司敦趣，固辞.移居新乡之夏峯村，潜心濂洛之学，家庭雍睦。慕苏门百泉之胜，为宋邵康节、元姚枢、许衡诸人讲学之所，遂渡河家焉。水部郎马光裕奉以夏峯田卢，乃率子弟躬耕，四方来学之愿留者，亦授田使耕，所居成聚矣。

　　奇逢幼当梁溪、吉水讲学都门之日，与鹿忠节公交修默证，以圣贤相期许.忠节既殉难，独任斯运者四十余年。两朝征聘十一次，坚卧不起，居夏峯二十五年而卒，年九十有二。天下咸称为孙征君，又称为夏峯先生，或曰苏门先生。其学宗明之王阳明，而归本于慎独，人无贤愚，莫不导之为善，盖孟子所谓天民也。尝言喜怒哀乐中节，视听言动合礼，子臣弟友合分，此终身行之不尽者。弟子甚众，而新安魏一鳌、清苑高镐、范阳耿极、登封耿介、雎州汤文正公斌为尤着。奇逢命一鳌辑《北学编》，文正辑《洛学编》，自着《理学宗传表》，以周、程、张、邵、朱、陆、薛、王及罗念庵、顾泾阳为十一子，别为《诸儒考》附之，盖独出己见，非依榜旧闻者比也。弟子中有漆士昌者，江陵人，尝补《理学宗传》，列奇逢于顾宪成后，为古今第十二人。虽儒者不以其说为然，而苏门教泽入人之深，门弟子信从之笃，亦可见矣。

　　梨洲学派黄宗羲，字太冲，明御史忠端公尊素长子。山阴刘忠正公宗周倡道蕺山，奉忠端遗命，从之游.是时越中承海门周氏之绪余，援儒入释，石梁陶奭龄为之魁，姚江之绪大坏，宗羲力摧其说，学者称梨洲先生。明亡，养母不仕。尝谓明代讲学，袭语录之糟粕，不以《六经》为根柢。又谓问学者必先穷经，经术所以经世，必兼读史，史学明而后不为迂儒。又谓读书不多，无以证理之变化，多而不求于心，则为俗学.生徒甚盛，鄞陈赤衷、董允蹈、慈溪郑性、山阳杨开沅以及陈锡嘏、仇兆鳌、万斯大、斯同昆季，皆出其门.所著《明儒学案》六十二卷，三百年儒林之薮也。又尝论文，以为唐以前句短，唐以后句长，唐以前字华，唐以后字质，唐以前如高山深谷，唐以后如平原旷野，故自唐以后为一大变，然而文之美恶不与焉，其所变者辞，所不变者千古如一日也。生平为文，不名一家，晚年爱谢皋羽文，则以所处之地同耳。

