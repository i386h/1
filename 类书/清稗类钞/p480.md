<!-- { "loadSidebar": true } -->
　　光绪中叶，朝野上下多以海鹅绒为衣，孝钦后尝勅江宁、苏州、杭州三织造采办呈进。据覆奏，绒出漳州，向有官匠承织进御，自粤寇乱起，八闽为汪广洋所蹂躏，匠役逃散无存，现已咨行福建招集旧匠，克日开机云云。

　　氆氇

　　氆氇，西番织绒也。

　　土布

　　土布产江苏，首推上海之三林塘镇，江阴、崇明等处次之。其本色货，向有稀布、套布、沙布、白生等名目。至花色货，则因染色而异，名目繁多。行销外省，各有牌号，不容相混。稀布多销牛庄，套布多销东三省，其沙布、白生之销场，无稀布、套布之广，每年销额有数千万金。自洋布盛行，销路受挤。后以爱国等布出，复遭打击，出口销数不及千万矣。

　　扣布

　　俗称土制棉布曰扣布，盖以金仁山《论麻冕》云：「三十升布则为筘一千二百目。」筘，布筘也，所以扣布经者。扣布之得名，当以此。筘，亦作蔻。

　　丁娘布

　　国初，海上有丁娘者，织布甚新，因名丁娘布。朱竹垞集有《谢汪舍人丁娘子布》诗。又杨光辅《浙南乐府》：「娘子鸣机丁氏布，美人刺绣顾家工。」注：「丁娘布光洁细软，朱竹垞所谓「晒却浑如飞瀑悬，看来忽讶神云活」者也。造法秘不示人，及女嫁他族，流传始广。」

　　葛布

　　浏阳出葛布，其尤精者曰银葛，以有白光而亮类银，故名。祁阳之葛布极细泽者，多幼女所织，号女儿葛，又名葛缎。

　　茧布

　　广东惠州所产茧布，为罗浮山大胡蜨茧所成。俗传蜨为葛仙翁遗衣所化，故有咏之者曰：「仙遗衣化罗浮蜨，蜨化山蚕复作衣。」

　　僮锦僮布

　　僮妇染丝织锦，五采斓斑，与刻丝无异，可为裀褥。又有僮布，亦以青白缕相间成文，极坚纫耐久，用为手巾，每一幅，可三四年不敝。

　　瑶布瑶带瑶巾

　　永明、江华瑶女织方纹花布，颇古质。又有瑶带，亦织成花纹。其瑶巾尤洁细，如西洋布。

　　高丽布

　　高丽布，韩国所制者也，纬文棱起而疏，质坚而厚。干隆时，嘉定安亭镇有殷氏女，得其输入而仿为之，大行于时，嘉定因以增一出品。

　　竹布

　　洋布中之以亚麻纤维织成者，吾国译为竹布，欧美各国皆产之。于洋布中最为坚致光滑，故销售吾国尤多。

　　草帽缏

　　草帽缏，麦杆所制之缏也，产于直隶、山东、河南等省，输欧美各国，以制草帽及其它日用品。

　　桅灯

　　桅灯，行舟所用，悬于桅。钱塘梁午楼大令梦善有《咏桅灯》诗云：「一点移从绝顶安，长河灯焰落清湍。天边月露争相映，水底星辰摘未难。人世风波看子细，夜船儿女认团圞.竿头直上应非易，援手须凭百丈宽。」

　　蒋戟门买妾用测美丝

　　干隆朝，蒋戟门观察家多姬侍，袁子才至其家，辄许作刘桢之平视。蒋精于选艳，环肥燕瘦，无美不臻，每夸示子才，自谓独具判花法眼。戟门每买妾，先以线量其身，线长四尺八寸，必先有线之长，乃始端详其眉目，谓之测美丝。当时人皆笑其太拘，独子才韪之，引古事以为证，谓《诗》称「硕人颀颀」，《骚》称「长肩连蜷」，汉冯伉为子娶长妻，晋武称卫瓘女有五美，长而白其一也。惟但宜娉婷夭袅，不宜挺立森然，如束马竿耳。

　　大内三异物

　　高文恪公士奇直大内，见三异物，一小金合，一鬼工球，一酒杯二十有四，皆精巧绝伦。圣祖曾取觏，以为琐屑无用，遂屏置之。

　　奇器

　　运使图毕赫任惠潮道时，有西商以器二种求售，每种索值五万金。一为莲花，易一时，变一色，其变色也，戛然一声，数十瓣皆变，畧不参差。一为二童子，童子前有小案，案上纸一方，铜圈一，人蘸笔插其手，一能作楷书，一能画山水花卉。

　　如意

　　如意，器物之名，出于印度梵语阿那律之义。柄端作手指形，以示手所不至，搔之可以如意也。又有柄端作心字形者，长三尺许，讲僧持之，记文于上，以备遗忘。菩萨像亦持之。我国古时有搔杖以搔背痒，又记文于笏以备启事，此则兼二者之用者也。惟近世如意，长不过一二尺，其端多作芝形、云形，则仅因其名词吉祥，作为供玩矣。

　　凡奉册立之后妃，谒两宫，必递如意为贽，上及太后亦以如意赐之。每遇庆典，椒房贵戚竞相购买，而京师东西珠宝市之价，遂较寻常倍蓰矣。其质，或全玉，或三镶，或嵌珠宝，或水晶，或琥珀，或雄精，或黄杨木，下此则以骨角竹木为之。

　　玉马

　　干隆辛丑，大学士阿桂平回部，奉高宗命，采和阗美玉琢一玉马，藏于大内。玉色白而润，长逾三尺，高约二尺。和珅使人盗之，为其爱妾浴时坐憩之用。嘉庆己未，和赐死，籍没时，仍入官，置圆明园。咸丰庚申，英法军入都，园毁，而此马为英人所得，遂置于伦敦博物院。

　　象牙瓜仁

　　嘉定南翔有寓僧虚舟者，俗家金华，蓄有状似瓜仁之物，象牙所琢，一面画十八学士，琴有弦，棋局有路，有子，笔筒中有笔，案上有卷，人俱并肩而立，一面有七言一绝，旁有年月日，下云「七十二翁祝培之戏写」。

　　伽楠香坠

　　粤商某刻牙牌式伽楠香坠一枚，大不及半寸，其半缕山岩一角，茂林之下露一小亭，中有人，坐竹榻，倚枕倾耳，如有所闻，其半则海水汩没，云气渰郁，具苍莽之致，令人色飞眉舞，盖取唐许浑「云横海气琴书润，风带潮声枕簟凉」之意也。

　　烟火

　　烟火者，以火硝杂他药物燃烧，而现变幻灿烂之状者也。其火力喷射，能为花草、兰竹等形。或以纸制成种种人物，穿插其中，极灵巧。或以药发火焰，幻成各种颜色。各省多有之，尤以广东之潮州、江苏之扬州所制者为最著名，其值亦不赀。

　　干隆时，秦淮画舫竞放烟火，为河上大观，士女空巷而出，如水鸭、水鼠、满天星、遍地锦、金琖、银台、赛月明、风车、滴滴金者，不一其名，不一其巧。游者试凭红板桥阑，望东水关及月牙池前，灯影烛天，爆声溅水，升平景象，诚非图画所能尽之也。

　　咸丰朝，每岁上元夕，京师西厂舞灯放烟火最盛。清晨，先于圆明园宫门，列烟火数十架，药线徐引燃之，成界画栏杆五色。每架将完，中复现出宝塔、楼阁之类，并有笼鸽、喜鹊数十，在盒中乘火飞出者。

　　光绪时，则由内务府营造司设厂放新奇烟火。元宵节数日，率小工数十，用红杠黄绊拴抬，由菜市口进宣武门，络绎于途，有像形五彩凤凰、孔雀、锦鸡、白鹤，并用松柏扎大小狮子、虎豹、麒麟之类。燃放时，空中停顿，变换成花，此即孝钦后请各国公使夫人同观之烟火也。

　　七巧板

　　七巧板，玩具也，一名智能板。以薄木一方，截成七块，可合成种种模形，以启发儿童思想。

　　九连环

　　九连环，玩具也，以铜制之。欲使九环同贯于柱上，则先上第一环，再上第二环，而下其第一环，更上第三环，而下其第一二环，再上第四环，如是更迭上下，凡八十一次，而九环毕上矣。解之之法，先下其第一环，次下其第三环，更上第一环，而并下其第一二环，又下其第三环，如是更迭上下，凡八十一次，而九环毕下矣。

　　秋千

　　台湾番女有渺绵氏之戏，即秋千也。以渺为飞，以绵氏为天，意以为飞天耳。每风和景明，招邀同伴，椎髻盘花，靓妆丽服，以银钱、珊珠贯肩背，条脱缠腕，累累相比，而欢呼以为戏。

　　风筝

　　风筝，纸鸢也。五代时，李邺于宫中作纸鸢，引线乘风为戏。后于鸢首以竹为笛，使风入竹，声如筝鸣，故名风筝。今俗并其无弦者亦名风筝。儿童放风筝，举首望空而开口，谓可泄内热也。

　　舒铁云有《纸鸢篇》，即咏风筝也，诗云：「杏花深巷春泥消，粥香饧白闻吹箫。东风袅袅二十四，已有年少相招邀。云皋烟隰春衫影，朝取长绳系韶景。此时韶景安可知，低昂高下随羣儿。儿呼拍手欢无极，仰面看天齐着力。鹍鹏化去未可期，莺燕飞来似相识。浮云浩浩风棱棱，太虚一点高一层。初疑翩翻下黄鹄，又若搏击呼苍鹰。雕陵乌鹊不得意，银潢日夕思回腾。微缯孅缴岂知数，看尔白日能飞升。飞升毕竟难与说，隐隐红灯夜深灭。银竹生愁细雨多，青苹复恐微飚绝。孤鸿何处怨飘零，病鹤谁家舞蹩躠.别有风弦汉殿筝，宫商一线遥呜咽。」

　　有剪纸如美人为风筝者，吴我鸥尝咏之，诗云：「髣髴轻盈汉丽娟，回风歌罢舞翩翩。争看蔽月容如画，但解凌云骨已仙。花信几番凭妾寄，情丝一缕被郎牵。晚来欲把红妆照，添个银灯在上边。纵入朱门不受鞿，嬉时恰称蕙风微。翩然乘凤偕秦女，瞥尔惊鸿妒洛妃。细响乍鸣双玉佩，轻躯须着五铢衣。最怜春色长门老，瘦损宫腰尺六围。何心花底学迷藏，爱映红霞鬬晓妆。环佩声俄飘柳陌，秋千影共出苔墙。山屏远列身如倚，波镜频窥胆不张。却为杏梢闲绊住，归来衫袖惹余香。小别芳姿又一年，桃花娇面尚依然。赤绳系就氤氲使，红粉修成折叠仙，望远祇愁衣化蝶，步虚岂假木为鸢。休嗟薄命多飘泊，金屋名姝一例传。漫歌桃叶泛春流，红线差堪结伴游。日暮寒怜生翠袖，雨深闲恨锁朱楼。凭将素面朝天去，绝少芳踪印月留。嫁与东风应色喜，云乡来往剧清幽。」

　　空钟

　　空钟，一曰空中，小儿之玩具也。刳木中空，荡以沥青，卓地如仰钟，而以绳绕其柄。别一竹尺有孔，度其绳而抵格空钟，绳勒右却，竹勒左却，一勒，空钟轰而疾转，声清越以长。制径寸，至八九寸。其放之，一人至三人。京师旗人类能之。有快手罗者，即售此技于金陵，致小康。而麻瑞子较罗为尤精，则售技于京师。东西两庙之集期，新年之厂甸，麻必在焉。有时以半段空钟用绳扯之，飞至极高，跃至极低，盘旋如意，虽两轮去一，失重心力而不坠。观者辄拍掌称善，争掷钱与之。

　　抖空中者，近于舞，京师新年，王孙贵姬皆喜为之，宫人亦多好焉。舞式为鹞子翻身、飞燕入云、响鸽铃。

　　陀螺

　　陀螺，幼童玩具，木制，如小空钟，中实而无柄，绕以鞭之绳，卓于地，急掣其鞭，一掣，陀螺则转，无声也。视其缓而鞭之，转之疾，正如卓立地上，顶光旋旋，影不动。

　　倒掖气

　　刘比部体仁晨入朝，遇鬻羣儿嬉戏之具，俗所谓倒掖气者，指挥从人，买数枚，次第于马上吹之，了无怍色。徐自笑曰：「此事可入弹章。」倒掖气，即响葫芦，小儿口衔，嘘吸成声，今亦谓之不登，嘘吸作响，声如不登也。

　　（革健）子

