<!-- { "loadSidebar": true } -->
　　用法，以水贮容数石之木桶，桶竖锡筒，觕径五寸许，下歧为二，上合为一，筒有水门，以铜皮为之，其机一翕一张，则水自外入。筒之发水处曰鹤颈，形如偏提嘴而上耸，其水高可数丈余。每数人持斗汲水入桶，数人激桶水入筒，一人曳鹤颈，自能使之或东或西或高或下，其杀火势也，百倍于他器。

　　木龙

　　木龙用以治河，见于《宋史》，曾巩为陈尧佐作传，详志其事。李昞任泰州通判，偶读曾文，匠心独运，竟与古合，遂上其议于相国高文定公斌。适清口御坝二险，高用其法，得庆安澜。盖木龙能挑水护此岸之堤，而挑水即可刷彼岸之沙，较之下扫开河，事半功倍也。昞，字双士，干隆时之汉阳人。

　　革囊

　　革囊，出蒙古，以皮为之，代筐筥，巨细之物无不纳，行汲时或以贮水，涉川时则挟之肘间，乱流以济，亦曰皮馄饨。

　　扬扇

　　扬扇，俗名风箱，制如小厨，无底，右上有口，高出如小斗，以入所砻之谷，左下吐舌如箕，以出所转之米。斗、箕间皆有斜板，为上下承卸处，中有轮，置上下斜板间，偏近右轮，无边廓，环列小板以为辐。挽之，则风生板间，糠皮自右出，米自左出。盖糠质轻，故得风而随轮右飞，米质重，故仍自两板间转卸而左出也。

　　唧筒

　　唧筒，为一圆筒，筒内有鞲鞴，柄出筒外，可上下移动。筒有二活罨，一向外开放，使水外出而不内入，一向内开放，使水内入而不外出。自内之活罨，外接进水管，向外之活罨，外接喷水管。抽水时，以进水管入池井中，而上下其鞲鞴，鞲鞴上行时，水由进水管向活罨入筒，下行时，水由活罨向喷水管喷出。唧筒形式不一，大致相同。进水管长者曰吸上唧筒，管短而由喷水管喷至高处者曰压上唧筒，皆为激水至高处之用。

　　汲水机

　　汲水机，由井中起水之机也，以绳或铁练与桶，连为一串，绕于轮周。车轮转动，桶向井中往复取水，至顶倾出。京师之市水者，恒于大道旁设之。

　　榨床

　　榨床，用以挤压，使物质液汁流出之器，制油制酒多用之。

　　风炉

　　风炉，陶器也，亦有以铜铁为之者，燃炭火于中，上置小镬以炊物。然不为大烹，于煎茶煎药为最宜。

　　门铃

　　门铃者，人家以绳系铃于门内，而以绳端达于门外，人从门外拉之，则铃震动，而往启门。始于宋。宋人陈雍家置大铃，署其旁曰：「无钱雇仆，客至请挽之。」今拉铃，其遗风也。京师居民犹有用之者，其门旁复书「某姓拉铃」四字。

　　呼铃

　　呼铃，呼人时所鸣之铃也，俗亦谓之叫人钟。精者以干电装置，别名电铃。有用以装于门楣以呼人者，则较门铃为便利矣。

　　布幔

　　布幔，用以遮日，淳安方朴山大令楘如有诗咏之云：「缝尺布衣蛛网外，挼长绳缚鹊檐前。那移巧避三竿日，偪仄刚宜一握天。少女风生尘不动，令君香定篆常圆。儒酸更有回甘味，幞被他时伴独眠。」

　　地毯

　　地毯，用以覆地，大抵以驼毛为之。《元史？世祖昭睿顺圣皇后传》云「宣徽院羊懦皮置不用，后取之，合缝为地毯」是也。

　　帐额

　　帐额，俗谓之帐檐，或画或绣，所以饰帐也。唐卢照邻诗云「生憎帐额绣孤鸾」者是也。

　　诗帐

　　宣城施愚山侍讲闰章尝制苎帐，题诗其上，远寄友人，一时文士多属和，名之曰诗帐。

　　诗枕

　　徐文定公元梦尝创制诗枕，当世名流亦多题咏。

　　刘文清之被

　　刘文清公墉之卧被，长丈许，寝时扫之为筒，叠其小半，以身挨入，有如蚕茧。家人俟其既睡，将上半覆其头，俨然包裹，虽酷暑亦如是也。

　　舒铁云有破被

　　朱野云好画古旧服物，嘉庆壬戌夏四月，见舒铁云破被横陈，早便留意，及读唐稚川为铁云所作《破被》诗，欣然点聿，传神阿堵，不啻冷暖自知。铁云乃并书歌图后，装池以赠稚川，且谓他日归梦东山，当复一府传看黄琉璃也。

　　稚川诗云：「昔年聚首枫溪曲，篝镫相对奇书读。紞如五鼓始上眠，破被蒙头如猬缩。后来同买青亭舟，酷暑蒸入浆汗流。手推破被眠不得，河堤塌席惊沙鸥。水蚊无声偷饮血，周身受困惟存舌。富贵难忘细席言，不许小儿脚踏裂。弹指别离逾十霜，相逢日下喜欲狂。鸡鸣风雨如梦寐，龌龊破被仍堆床。我因见之长太息，人生不如破被得。留君破被识君心，岂但功夫珍物力。为想鸳机砑锦时，中央四角寸心知。君今长物无过此，若遇平原再买丝。」

　　野云既为之画，又题二绝句云：「冷被多年铁打围，杜陵旧雨送将归。替他彩笔传春梦，一夜鸳鸯破壁飞。」「十年禅榻睡魔消，留得姜肱被一条。还似霓裳初出破，青天补石月修箫。」

　　铁云所作则云：「读书万卷读不破，走入破被堆中卧。鸡既鸣矣凡几声，虱其间者凡几个。或曰屣可弃，我不忘其敝。或曰兖可补，我非五杂俎。不相离别转相亲，我用我法横自陈。芙蓉城里蒙头入，鹦鹉洲边伸脚出。一年又一年，春秋冬夏无不然。万里复万里，东西南北而已矣。蜀锦重重无片段，吴绵团团逸其半。参来罗江五百尊，幻出观音十一面。弹断铜琵琶，披出铁袈裟。石破天惊逼秋雨，中有残梦恒河沙。君不闻湖州唐六歌有口，又不见扬州朱八画有手。唐犹及见未破时，朱独相怜已破后。今兹幞被春明门，车如鸡栖马如狗。黄竹箱中什袭藏，青苔榻上周旋久。被兮被兮可奈何，世间破被有许多。安得尽遣朱八作画唐六歌，我乃化为蝴蜨夜夜飞天魔。」

　　台番以鹿皮覆体

　　台湾番人每以鹿皮藉地为卧具，遇雨，即以覆体。

　　陀罗经被

　　王大臣薨于京师，特赐陀罗经被，被以白绫为之，刊金字番经于上，藏文佛经也，字作金色，即古人赐东园秘器之类。然京城习俗，品官士庶亦或用之，则皆购之肆中，且有以纸为之者。

　　儿版

　　蒙人生儿，卧之于方版，以韦束两臂，倚毡庐壁间，嗁则摇之，移居则悬于驼装之后，曰儿版。

　　玻璃大镜

　　湖广总督杨霈家居京师，少通脱。及为广州守时，以千金购玻璃大着衣镜，径丈五尺，将以馈定郡王载铨。然为物过巨，虑招物议，未敢显然致送，乃由海道运京师，嘱其兄子某往诣某甲。某甲者，京师无赖子，居西城陋巷，与乞儿伍者也。访数日，始得之，告以故。甲令以镜舁送城外某寺，付某僧手，语之曰：「若勿问我所为，时至，自相告也。」如其言。数日无耗，以为镜已被骗矣，欲往询甲，又念其戒，不敢往。一日晨起，甲忽至曰：「镜在定王府旁某肆，可自往致送，吾已以始末面告王，径往无患也。」兄子大惊，问其故，则乘某巨室出殡城外，丧车返时，庋镜其中，以入城矣。

　　围屏

　　围屏，可以环绕障闭之屏风也。宋吴文英词：「翠幛围屏，留连迅景，花外邮亭。」

　　荔根屏

　　粤土疏而沃，名花珍果所在繁膴，而老树之产于幽邃谷者，历年既久，蟠根屈曲，变幻象形。好事者搜剔遐险，置为几案清玩。然工巧天成，则当推高明谢氏之荔根屏。屏色恋紫，高五尺许，横斜二尺，鐡干离奇，新枝挺出，宛如画梅满幅。其疏花散布枝间，含苞拆蕊，细大不一。复有寒雀三四，或翥或栖，各具生态。最上一枝则倒垂。尤极夭矫。

　　三折屏

　　端州有时某者，能制雕漆屏风，工作精巧，贵重一时。然亦惟两边彩饰，多镂刻名人画而已。吴留村独创作三折屏风，每开一折，则两折隐于其中，一折垂帘观剧，一折山水人物，其左开一折，凡笔墨、楮研、书画、棋炉以及提壶、酒琖、陆博、摴蒱之属，无不毕具，如应用某物，即开某格子探取而出，外俱以格扇掩之。其制式悉仿《博古图》，一望了然。

　　琥珀书案

　　嘉庆己未，和珅籍没时，有书案一具，乃琥珀琢成而嵌水晶者，方广二尺。一承一替，亦水晶为之，高可三寸，贮水蓄朱鱼，红鳞碧藻，照沫游泳，恍若丽空。

　　抽屉

　　俗称器物上附着之箧曰抽屉，本作抽替。《癸辛杂志》：「李仁甫为长编，作木厨十二枚，每厨作抽替匣十二枚，每替以甲子志之。」

　　？夭韭？？子

　　？夭韭？？子，几案四足有不平者，以小木垫之，谓之？夭韭？？子。《中州集》有《？夭韭？？子》五律云：「几案由吾正，盘盂免尔倾。」干隆庚寅，高宗南巡时，刘文清公墉为安徽学政，召试诸生，献迎銮诗赋。文清先期习试，诗题有「？夭韭？？子」，即本《中州集》命题也。

　　额林

　　额林出蒙古，庋横板于眉栋间。以贮奁筐诸器，兼作几案之用。

　　太师椅

　　俗称大圈椅为太师椅，始于宋。秦桧就第赐燕，优伶有参军，前褒桧功德，一伶以交椅从。参军方拱揖就椅，忽坠其幞头，露巾镮，伶指问何镮，曰：「二圣镮.」伶曰：「尔但坐太师交椅，此镮掉在脑后可耶？」

　　木炭

　　木炭，以树木密闭器中燃烧而成。质佳者，断面有光，击之作金声，烧时无烟，可供燃料，并滤水使之清洁，化学上又以为还原剂，为用极广。

　　银骨炭

　　银骨炭出近京之西山窑，其炭白霜，无烟，难燃，不易熄，内务府掌之以供御用。选其尤佳者贮盆令满，复以灰糁其隙处，上用铜丝罩爇之，足支一昼夜。入此室处，温暖如春。

　　炭团

　　干隆时，有以炭团贻钱塘陈芝山茂才云飞者，芝山赋诗为谢，诗曰：「密雪霏霏积满城，忽贻炭墼见深情。寒威顿向芦帘减，暖气如从黍谷生。箸拨深灰朝熌烁，篝藏活火夜通明。睡余榻畔温衣箧，读罢窗前沸酒铛。自有融和回大块，合教欢喜锡嘉名，岁残好入骚人咏，手筑应怜太守清。「《汉书》：「周行为渤海太守，免归，尝筑墼以自给。」」多谢分光向东壁，不劳曝背坐南荣。六花飘处重呵笔，珍重题诗当报琼。」

　　煤烟火炉

　　杭州之临安多山，每至夏，蚊至多，日暮，辄声喧成雷，依山以居者尤苦之，于是用煤烟火炉。盖爇草于中以驱蚊，且备常日炊煮、过客吸烟之用，入冬，则且倚之以取暖焉。

　　手炉

　　手炉为火炉之小者，其形或圆，或椭圆，或六角，盖必镂花，否则火熄，可笼之于袖，以铜制之，燃炭以取暖。又有不用火而置沸水其中者，妇女多用之。干隆时，仁和周心孩茂才襄有《咏铜手炉》诗曰：「不数红泥小火炉，青铜范出小形模。提来缓缓随心便，趋到炎炎炙手无。笼袖粟肤春意透，挥毫姜指晓寒苏。深闺从此催刀尺，冷月临窗雁阵呼。」

　　脚炉

