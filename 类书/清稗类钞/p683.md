<!-- { "loadSidebar": true } -->
　　其以才色著者，有二人，一为程黛香，一为王丽娟。黛香自负，欲兼黛玉、香君而有之，故以自名。尝自题冯小青《题曲图》六绝句云：「焚将诗草了今生，莫再他生尚有情。卿说怜卿惟有影，侬将卿画可怜卿。」「倩女离魂杜丽娘，雨窗题曲断愁肠.丽娘命比卿卿好，不遇冯郎遇柳郎。」「卿题艳曲我题诗，旧事钱塘有所思。后有小青前小小，一般才女两情痴。」「美人命薄太多愁，侬福还须几世修。一事慰卿兼自慰，留些诗草也千秋。」「自伤飘泊已多年，未断情根未了缘。毕竟好花终要落，怜卿有我我谁怜？」「近来惆怅欲焚琴，画意琴心少赏音。欲画卿卿题曲易，最难画处是侬心。」有尝与对奕者，谈诗论画，绝无俗韵。其女弟子程大宝，奏技于苏州，招之往，黛香乃遂赴金阊矣。丽娟之才虽亚于黛香，画楼幽雅，四壁图书。曾嫁都司某，则以降寇而得官者也。丽娟逸去，仍归海上，重理旧业焉。

　　其以色著者，为王幼娟、徐雅云、黄蔼卿、陈佩卿。幼娟为丽娟之妹，才逊而貌胜，艺则与埒。雅云乃宝玉之女，性静雅，貌端妍，寡言笑，歌亦清婉。蔼卿、佩卿貌皆娟好。佩卿深于情，与施某有啮臂盟。既而多金者购之，母已许矣，施泣，佩卿亦泣，母从其志，卒反金而嫁施。

　　宣统时，有陈筱卿者，华亭之罗店人，以弹词游江、浙间.每在茶馆奏技，徐娘半老，风韵犹存，天足革履，不作时世装束，不知者几疑为大家闺秀。惟吸鸦片，瘾颇深。所唱开篇及道白，口齿清楚，委宛尽致。尝奏技于福州路之聘乐园，听客填咽，座为之满.无锡某茶居，某夕，悬牌有弹词，登坛者乃巾帼伟人，凡三座。一人因疾辍演，余二人，一名也是娥，年可三十；一名何处女，年不过十七八，说《金台传》大书而带调片者也。宗马调，幽雅悦耳，弹琵琶不用弦子。说时神情宛现，庄谐兼至，且能说《五义图》，又能唱小曲、京调、滩簧。每度一曲，须酬银币三角至一圆.

　　唱落子

　　京师、天津之唱莲花落者，谓之唱落子，犹之南方之花鼓戏也。其人大率为妙龄女子，登场度曲，于妓女外别树一帜者也。聚族而居者曰落子班。

　　评话

　　评话，即说书，又名平词.明末国初，盛于江南，如柳敬亭，孔云霄，韩圭湖辈，屡为陈其年，余澹心，杜茶村，朱竹垞所鉴赏.次之有季　子者，亦善之，为李卫所赏.然南宋时杭州瞽女唱古今小说评话，谓之陶真，是宋时已有此风，特当时所谓评话，如今之弹词，此则敷演故事，渐重说白耳。

　　江、浙多有说评话者，以善嘲谑诙谐为工，大率为一朝一事，或一人之始终荣枯，亦谓之大书。其擅场处，不在唱之腔调，词之工拙，惟能即景生情，滑稽无穷耳。沈建中以此得名，茶寮设座，后至者无地可听。园亭销夏，闺阁开尊，间亦召之。日止唱二回， 「 即二段也。」 必白金二两，他执事者不与，其声价如此。杭有鸡毛陈六者，亦与之埒。又扬州有善说皮五鬎子者，每登场，则满座倾倒。

　　周猴说西游记

　　乾隆末叶，江宁每有无业游民，略熟《西游记》，即挟渔鼓，诣诸妓家，探其睡罢浴余，演说一二回，藉消清倦，所冀者，杖头微资而已。擅此者推周某，羣呼为周猴。自入京，为某巨公所赏，名益着。某败，猴乃丧气而归.

　　叶英多说宗留守交印

　　乾隆时，扬州有好奇狷洁之士，曰叶允福，字英多，一字霜林。年十六，补江都县学生，尝三踏省闱而不售。居常视世事龌龊，每思一发其迈往不羁之气，而有托以自见。尝谓：「士生今日，每欲神往古人而遇之。吾尝读太史公《史记》，摹写千古人物，宛然在目。倡优之擅绝技者，登场扮演，其精神态度无不出。吾不能希太史公之万一，而倡优又不可为，则将安所寄以肆志乎？吾观《东京梦华录》、《武林旧事》记当时演史小说者数十人，而近日吾泰州柳敬亭，以之名于胜国之季，遨游于公卿将帅间，为所戏笑玩弄，其人仍不脱倡优余习，然不可谓非绝代之艺也，世岂无传之者乎？」于是辞家浪游数年，归而幡然曰：「得之矣。」

　　扬故多说书者，盲妇伧叟，抱五尺檀槽，编辑俚俗僿语，出入富者之家，列儿女妪媪，欢咍嘲侮，常不下数百人。然甚秘其技，不肯泄，故所常与同砚席通气谊者，欲强试之，亦时应时不应。其为一时说书之魁者，方百计密伺，偶入听，则大惊却走，而名遂籍甚。然人皆知其高简绝俗，不敢求一奏也。其所说以《宗留守交印》为最工，大旨原本史籍，稍加比傅，乃皆国家流离之变，忠孝抑郁之志，抚膺悲愤，张目呜咽。一时幕僚将士之听命者，及诸子之侍疾者，疏乞渡河之口授者，呼吸生死，百端坌集，如风雨之杂沓而不可止也，如繁音急管之惨促而不可名也，如鱼龙呼啸松柏哀吟之震荡凄绝而无以为情也。

　　子弟书

　　京师有子弟书，为八旗子弟所创，词雅声和，且有东城调、西城调之别.西调尤缓而低，一韵萦纡良久。瞽人辄以此为业，如王心远、赵德壁辈，声价至高，可与内城士夫之擅场者比肩而并矣。

　　浦天玉善评话

　　乾隆时，江都有浦天玉名琳者，少不读书，以扫街为生。一日，过市肆，闻坐客说评话，悦之，曰：「为善为恶，其报彰彰如是。奈何世之人如叩盘扪烛，擿埴而索涂哉？」遂日取小说家因果之书，令人诵而听之。听一过，辄不忘，于是润饰其辞，摹写其状，为人覆说.听者皆感动，有欷歔泣下者。

　　琳体肥，右手短而捩，人呼之曰（　必）子。春秋佳日，弦管杂沓中，必招之说书以为豪举.

　　喀尔喀部乐舞

　　喀尔喀部乐舞，某年演于内廷。司舞八人，服红云缎镶妆缎花补袍，戴狐皮大帽，在丹陛西边立，进前，正中三叩头，退于西边柱后立。司觱篥、司阮各四人，分两翼上，向上屈一膝，跪奏喀尔喀部乐曲。司舞以两为队，按队进舞。每队舞毕，正中三叩头，次队复进如仪.

　　回部乐舞

　　回部乐舞，司达卜一人，司那噶喇一人，司哈尔札克一人，司喀尔鼐一人，司塞塔尔一人，司喇巴卜一人，司巴拉满一人，司苏尔鼐一人，皆衣锦面杂色纺丝接袖衣，锦面倭缎缘边回回帽，青靴缘紬（月荅）膊。司舞二人，舞盘二人，皆衣靠子锦栏纺丝接袖衣。先作乐，司舞二人起舞。年毕，舞盘人上。以次舞毕，退。

　　五魁舞

　　五魁舞，礼部宴衍圣公及文武会试、乡试筵宴用之。乐用鼓一，管二，笛二，笙二，云锣一，板一。歌童五人，衣五魁衣以进舞。

　　蛮人之跳锅庄

　　跳锅庄为蛮民生而固有之惯技，故人人皆能为之。跳时，以酒一瓶置櫈上，跳者互相握手环绕此櫈，足跳口歌，章法不乱.跳须臾，即吸酒，故愈跳愈乐。或众男合跳，或众女合跳，皆可。然以男女合跳为尤可苋，以女歌一曲，男必和之，女所歌者乃相思之词，男所和者乃戏谑之词也。众女合跳，歌声尤悠扬可听。

　　镈钟

　　范铜而中空，撞击之以发声曰钟。镈钟，《周礼？春官？镈师》注：「镈，如钟而大。」《乐器图》镈钟十二，各应律吕之音。凡合乐，以某律为宫，则击本律之钟以宣之，《孟子》所谓「金声」是也。乾隆己卯冬，于西江得镈钟十一，高宗命遵圣祖所定七寸二分九厘为黄钟之数，参考本律倍半之法，补铸其一，足成十二。又另铸镈钟十二，以备特悬，御制铭词，镌识其上。

　　编钟

　　编钟，十六枚为一虡，阴阳各八，以厚薄为次第。薄者声浊，厚者声清，故外形皆同一制而中空，容积之多寡，实体之厚薄，依次递减之。

　　犍椎

　　佛教之犍椎，本鸣之以召僧众者，与古之钟形形似，故翻为钟，今佛寺所悬者是也。亦上径小，下径大，纵径小，横径大。

　　舒铁云夜坐闻钟

　　舒铁云尝于夜坐闻钟声，偶成一诗。诗曰：「秋钟不在寺，远近随风去。微喧谷口泉，斜破烟中树。默想参寥禅，茆庵在佳处。空关延月镜.败衲落云絮。一声息万缘，龛香妙方炷。清省发中宵，不待荒鸡曙。」

　　方响

　　方响，长方片十六枚，质为钢，共悬一架而斜倚之。亦以厚薄分清浊，应十二正律四倍律，以小钢锤击之。

　　云锣

　　云锣十面，共一木架。架下有短柄，左手持而右手以搥击之。锣之大小皆同，而以厚薄分声之清浊，凡五正声、五清声也。厚薄有损益，与编钟同，即云璈也，俗曰九云锣。

　　钲

　　钲，形如盆，外有木匡。钲边匡周，俱平分三分，各穿二孔，以黄绒绦系之，挂于项。明制有金又有钲，国朝因之。金即锣，钲则如锣而有边。

　　大铜角

　　大铜角，一名大号，上下二截，形如竹筒，本细末大。

　　小铜角

　　小铜角，一名二号，上截如筒，下截如角，金边穿二孔，以黄绒绦系于木柄，左手提而右手击之。

　　金口角

　　金口角，木管，两端以铜为口，上弇下哆。管长约一尺，刻如竹节，前开七孔，后一孔，以芦哨入管端吹之。小者谓之海笛，长六寸有奇，大者谓之聂兜姜，长一尺二寸有奇，形制俱同。

　　蒙古角

　　蒙古角，亦名蒙古号，木质空心，上下二节，末加镀金铜口雄雌各一。雄者内径微大而声浊，雌者内径微小而声清，其长短皆相等。《唐书。礼乐志》：「金吾所赏，有大角为魏之　欺逻回。」即此。

　　唢吶

　　唢吶，一作锁拿，又名锁（口奈）。原名苏尔奈，本回族所用，皆译音也。木管本小末大，长一尺四寸有奇，上口有铜，管长三寸，铜管上口复安芦哨。木管正面七孔，后出一孔，左侧面一孔。吹之，皆应笛声。

　　铜鼓

　　铜鼓，边有二孔，以黄绒绦悬而击之。陈旸《乐书》谓昔马援征交趾，得骆越铜鼓，铸为马式，此其迹也。宋范成大《桂海器志》谓如坐墩而空其中，两人舁行，以手拊之，声似鞞鼓，则实始于岭南也。

