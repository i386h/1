<!-- { "loadSidebar": true } -->
　　张垒为鬼神所弄雍正丙午江南乡试，聘近省在籍进士司分校，皆少年英俊。有张垒者，科分既久，自居前辈，性迂滞，每夕必焚香祝天，曰：「垒年衰学荒，虑不称阅文之任，恐试卷中有佳文及其祖宗有阴德者，求神于明暗中加以提撕。」众房考笑其痴，相与戏弄之，折一细竿，伺其灯下阅卷有所弃掷时，即于窗纸外穿入，挑其冠。如是者三，张大惊，以为鬼神果相诏也，即具衣冠向空拜，又祝曰：「某卷文实不佳，而神明提我，当有阴德。果然，乞再如前指示。」众房考愈笑之，俟其将弃此卷，复挑以竿，张遂不覆阅，直捧此卷上堂。而两主司已就寝矣，乃扣门求见，告以深夜神明提醒之故。正主考沈端恪公近思阅其卷曰：「文甚佳，取中有余，何必以神道设教耶！」众房考噤口不敢言。及榜发，知此卷已取中矣，相与哗笑，告张曰：「我辈弄君。」张正色曰：「此非我为君等所弄，乃君等为鬼神所弄耳。」

　　走无常走无常，谓以生人摄鬼卒事，而句摄生人使之归冥者也。

　　西藏活鬼关外有活鬼，非鬼之能与活人相接，乃鬼之附于孱弱妇女之体.然妇女虽为所附，不自知也。其动作亦如常人，惟精神异于前。凡有与之冲突者，皆病不离身。人知其为鬼所附，故以活鬼名之。然更有验者，为鬼所附之妇女，每夜眠时，魂即出，其形貌亦如平时，人多遇之。或有能识认者，彼此亦交言，初不知为鬼也。久之乃知为活鬼，或试之，俟眠时以尘洒于鞋内，伺其旁以观动静.则其人酣眠自若，终夜未兴，至晨，烛视足底，则尘满灰印，人以是知所遇者实活鬼也。活鬼能致人贫病，土人云：「活鬼过多，喇嘛必收之，然于所附妇女之身体仍无伤也。」 

　　晚近以来，西人盛倡有鬼之论，略言肉体以外，别有一依达Ether体，肉体死而依达体不死。依达体者，鬼之代名词也。自此说出，而摄影家摄取鬼影之事遂时有所闻矣。

　　山前鬼王京西三山有「山前鬼王，山后魔王」之谚.山前鬼王者，为宝珠洞之海袖禅师。明末流贼陷京师，山前死人甚多，僧皆逃，海袖独留。每夜静，人即闻梵音喃喃，为诸魂超度。世祖入关，嘉其功行，加封赐紫。及圆寂，檀越为塑金身，土人因呼为山前鬼王也。

　　林四娘与陈绿崖亲狎晋江陈宝钥，字绿崖。康熙癸卯，任山东青州道佥事，夜辄闻传桶中有敲撃声，问之，则寂无应者。其仆不胜扰，持枪往伺，欲刺之。是夜但闻怒詈声，已而推中门突入，则见有鬼青面獠牙，赤体挺立，头及屋檐。仆震骇，失枪仆地。陈急出，诃之曰：「此朝廷公署，汝何方妖魑，敢擅至此？」鬼笑曰：「闻尊仆欲见刺，特来受枪耳。」陈怒，思檄兵格之。甫起念，鬼笑曰：「檄兵格我，计何疏也。」陈愈怒。迟明，调标兵二千守门.抵夜，鬼从墙角出，长可三尺许，头大如轮，口张如箕，双眸开合有光，媻跚于地，冷气袭人。兵大呼发炮矢，炮火不燃，检（革长）中矢，又无一存者。鬼乃持弓回射，矢如雨集，向众兵头面而掠，亦不之伤。兵惧，遂奔溃。

　　陈又延神巫作法驱遣，夜宿署中。时腊月严寒，陈甫就寝，鬼直诣巫卧所，攫其衾毡衣裈。巫窘急呼救，陈不得已，出为哀祈。鬼笑曰：「闻此神巫乃有法者也，技止此乎？」遂掷还所攫。次日，巫惭惧辞去。自后署中飞炮掷瓦，晨昏不宁，或见墙覆栋崩，急避之，仍无他故，陈患焉。

　　有刘望龄者赴都，取道青州，询知其故，谓陈曰：「君自取患耳。天下之理，有阳则有阴，若不急驱，亦未扰扰至此。」语未竟，鬼出谢之。刘视其狞恶可畏，劝令改易头面。鬼即辞入暗室，少选复出，则一国色丽人，云翘靓妆，袅袅婷婷而至。其衣皆鲛绡雾縠，无缝缀之迹，香气飘扬，莫可名状。自称为林四娘，携一仆名实道，一婢名东姑，皆有影无形，惟四娘则与生人无异。陈日与欢饮赋诗，亲狎备至，惟不及乱而已。凡署中文牒，多出其手，遇久年疑狱，则为访其始末，陈一讯皆服，观风试士，衡文甲乙悉当，名誉大振，皆得四娘之助也。

　　先是，陈需次燕邸，贷京商钱二千缗。商急去，不能应，议偿其半，不允。四娘出，责之曰：「陈公岂负债者，顾一时力不及耳。若必取盈，陷其图利败检，于汝安乎？我鬼也，不从吾言，力能祸汝。」商素不信鬼，笑曰：「汝丽人，乃以鬼怖我。果鬼也，当知我在京之庐舍、职业.」四娘曰：「庐舍、职业，何难详道。汝近日于某处行一负心事，言之恐就死耳。」商大骇，辞去。陈密叩商之所为，终不泄。

　　四娘耽吟咏，所著诗多感慨凄楚之音，人不忍读.闽有访陈者必与狎饮，临别辄赠诗，其中庾词日后多验。有一士人悦其姿容，偶起淫念，四娘怒曰：「此獠何得无礼！」喝令杖责。士人忽仆地，号痛哀求，两臂杖痕周匝。众为之请，乃呼东姑持药饮之，了无痛苦，仍与欢饮如初。陈叩其为神始末，答曰：「我莆田人也，明崇祯时，父为江宁府库官，逋帑下狱.我与表兄某悉力营救，同卧起半载，实无私情。父出狱而疑不释，我因投缳以明无他，烈魂不散耳。与君有桑梓之谊而来，非偶然也。」计在署十有八月而别，别后陈每思慕不置。

　　韩文懿却退缢鬼韩文懿公貌陋，髯如猬，年逾四十，领乡荐，计偕北上，幞被徒行。偶日暮失路，宿人家檐下。少间，一叟笼烛至，问谁何，因具告邦族。叟瞿然曰：「慕庐先生耶？向读大文，向慕已久，今不知惠临，亵慢勿罪。」乃谦词致谢.叟叩门肃入，为具酒食，就厅事西偏设榻。厅供祖先木主，残灯尚明，请文懿安寝。甫就枕，时正月中旬，月明如昼，忽闻窸窣作声，一女从门隙入，径至木主前，伏地拜。已，出一物置香炉下，冉冉复由门隙入。文懿知有异，悄起　于炉下摸索得一物，就灯下谛视，类篾丝，上缠红线一，腥臭刺鼻。乃携压枕下，倚枕假寐以觇之。无何，又闻窸窣声，前女从门隙出，后随一女，相将至木主前，伏地交拜。前女索炉下物不得，意惶急。后女立待良久，乃由门隙入内。前女至榻前，问曰：「顷炉下一物，见之否？」文懿披衣起坐曰：「良有之，汝需此何为者？」女曰：「实告公，妾乃缢鬼也。今夕得替投生，非此物无以为信，乞公怜而赐还为幸。」文懿冷笑曰：「若然，汝利人之死，以图己之生，我实不愿遂汝之生，而不救人之死。物固在此，吾决不汝还矣。」女再三哀之，则瞪目拈髯，冷笑不答。女变色曰：「公不畏鬼耶？如再不还，将现变相矣。」文懿笑曰：「纵现变相，亦本来面目，吾何畏！」女长袖一拂，蓬发垢面，舌出唇外，长尺有咫，怒目相向。文懿笑曰：「技止此乎？试亦观我变相。」时文懿宿醒未解，酒气尚醺，急起赤足，索得只履，夔跃而前，须髯怒张，盛气向女面一嘘.女悲啸扑地，顷刻澌灭。文懿急叩内室门，叟出，备告所以。

　　先是，叟有子出外，妇不得于姑，日间适以小事勃溪.叟闻文懿言，知有变，急入告媪，相与破妇闼门，果见妇悬于梁，气尚未绝.解缳，以水灌之，顿苏.天明，文懿出炉下物火之，并将灰投之圊，以绝其患。

　　刘云山死而为医刘云山，常州医也。康熙丙午，杭州有巨室子某病亟，忽有一医到门，曰：「我毘陵人刘云山也。」投一匕而霍然。赠之金，不受，曰：「他日寻我于毘陵之司徒庙巷。」逾月，某至常，询于人，庙侧有老叟，曰：「云山死三十七年矣。顾其生时笃信鬼神，曾授梦于是庙之神，募地以广祠宇，因自为像于神旁，尚可识其形容也。」某惊愕，入拜其像，宛然，乃哭祭而去。

　　小人厝棺长山李宅多妖异，尝见厦有春櫈，肉红色，甚修润。主人故以无此物，近抚之，随手而曲，殆如肉耎，骇而却走。旋回视，则四足移动，渐入壁中。又见壁倚白梃，洁泽修长，近扶之，腻然而倒，委蛇入壁，移时始没.康熙戊午，王俊升设帐其家，日暮，灯火初张，王着履卧于榻，忽见小人长三寸许，自外入，略一盘旋，即复去。少顷，荷二小桡设堂中，宛如小儿辈用粱黠心所制者。又顷之，二小人舁一棺入，长四寸许，停置于桡。安厝未已，一女子率厮婢数人来，率细小如前状，女着衰衣，　绠束腰际，布裹首，以袖掩口，嘤嘤而哭，声类巨蝇。王睨睥良久，毛森立，如霜被于体.因大呼，遽走，颠床下，摇战莫能起。馆中人闻声毕集，堂中人物杳炙矣。

　　报罗报罗之说，唐人谓进士发榜，须有一人谢世，名曰报罗使，言报大罗天也。又谓罗玠于贞元中及第，开宴曲江，泛舟，玠溺死。后有开试前卒者，谓之报罗.山阳阮葵生谓每科皆有之。而尤异者，泾县叶沃若，康熙辛未会试中式。既揭晓，葵生趋往贺之，至其家，则哭声大震，先一夕殒矣。计闱中填榜之际，正属纩时也。

　　王文简闻吚哑声康熙辛巳，王文简公典试楚南归，道经鄂垣，馆于贡院，距楚北闱事竣，已再旬矣。是夜阴云布合，冬雨凄其。夜半，闻后山咿哑声，若鬼车之鸣.然唱和相随，仅隔一墙。乃起，挑灯启户，咳唾而示之，遂寂。

　　鬼书净业庵三字扬州仓圣祠在姜家墩路西。蜀僧大岩自巴州得仓圣像，供奉入江南，居乐善庵，乾隆己酉，迁于是祠。是秋阶下生芝草，大如掌，赤色。有净业庵在仓圣祠旁。康熙朝，有富室女通佛典，善刺绣，所绣佛像至多。一夕，闭户将就寝，忽见一僧持锡杖，戴斗笠，方额长髯，来前礼拜。女惊问之，不答，叱之，不退走，则张袖遮之。欲呼，口噤不出，倒地昏死。移时复苏，视之，见僧坐于床，方脱笠解衣裤，坐己被中。良久，放帐幔。复起，披衣立案前，灭火。复启帐，放帐，帐钩叮当有声，床笫咿哑，如不胜载.少顷，齁（鼻令）然鼻息出入，如巨雷，或咥唔，或梦笑。良久，转身泠泠若溺，溺毕复睡，良久杳然。时天渐明，女股栗，大呼。家人往救之，床幔安贴如故，惟帐幔有淡墨横写「净业庵」三字。拭之，如灰而灭。迨四十年后，女之夫子皆亡，薙发为尼，乃于姜家墩路南建庵自居，遂名曰净业.女死，惟一女冠子守之。乾隆己酉，即庵屋改建史公祠焉。

　　谈胖索债康熙壬辰，苏伶谈胖尝以三百金托倪子九为子捐官，子九没之。乾隆庚申，子九以幼子生囊痈，不乐，集戚友作博戏以消遣。羣不逞讼之，费三百金完案。子九谓其子曰：「为汝生疡，致有此事。」子笑曰：「我谈胖也。」一言而瞑。

