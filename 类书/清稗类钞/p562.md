<!-- { "loadSidebar": true } -->
　　江阴南乡青阳镇西有王家村，四周为河，游鱼聚蓄其中。每冬，村人皆施网罟，得鱼市钱，视为利薮。春则购鱼重蓄，岁以为常。宣统某年春，下鱼苗，至冬不可复得，村人大愕，乃以水鸦捕之，鸦下俱死，伤十余翼。众益骇，因戽水使涸，以觇其异。水尽，见河底有大鲤一尾，玉翅修鳞，长九尺有奇，权之，得三百六十一斤。鱼身短腹阔，巨口翕张，望之可畏。携以入市，售钱三十千焉。

　　鲫

　　鲫，即鲋也，形似鲤，无触须，脊隆起而狭，鳞圆滑，头与口皆小，背青褐色，腹白。产于淡水，长者至尺余，可食。

　　无目鲫

　　高宗第六次南巡，于杭州凤凰山宋故宫址葺治行宫，掘地为池，下锸数尺，适得旧池栏杆，皆白石所琢成者，雕镂精绝，盖德寿宫旧基也。池底泥土中，获鲫鱼十余头，长可尺余，而无目，大抵埋于地下，年久之故。工人烹之，食数尾，顷刻皆暴死，乃惧，举余者弃之江，浮至中流，风浪陡作，有大鱼数十附翼而去，人皆异之。后此池又没为平地矣。

　　金鱼

　　金鱼为鲫之变种，体小，种类不一，或腹大，或额丰眼凸，颈短尾歧，或金红色，或白色，或黄白相交。一称金鲫，又称五色文鱼，江、浙人多喜蓄之以为玩物。钱塘章岂绩有诗咏之云：「生趣无过是养鱼，小盆摆列近庭除。如金如玉十分似，不短不长二寸余。略动纱兜攒影出，「兜以纱为之，乃施鱼食者。」惯衔薀草弄晴初。也知未必成龙去，濠濮居然在息庐。」

　　朱竹垞观玉泉鱼

　　康熙时，杭州玉泉寺池中有五色鱼，凡千头。中有翠蓝色者，为朱竹垞所深爱，因为《玉人歌》词以咏之，词云：「轻涟白，爱一种娵隅，晕蓝拖碧。练塘风煗，苍玉恣拋掷。丹砂泉浅游朱鬣，受尽人怜惜。又争如雨过天青，者般颜色。濠上未归客，投香饭青精，日斜与食。莲叶东西，何事便深匿？翠鳞六六空摇尾，懒递闲消息，但年年映取柳阴千尺。」

　　鳢

　　鳢，可食，形长体圆，头尾几相等，细鳞黑色，有斑文，腹背两鳍，均连续至尾。亦名鲖鱼，俗名乌鱼。其肠旧以入药，谓之鳢肠。

　　石首鱼

　　石首鱼，以头中有石状小块二，故名，亦名黄花鱼，俗称黄鱼，可食。体扁口阔，上颚长于下颚，鳞细，色黄如金。集于近海泥底。曝干曰鮝鱼，俗称白鮝.其鳔可制鳔胶。

　　石首鱼每于楝花开时，结队趁潮而至，一网可得数百头。渔者多放船，候于山礁间，截竹为箘，每至，则海风吹腥，江潮喷雪。网得者，盛于淡水，沃以厚冰，可支数日。四五月间，渔艘市冰以往，满载进黄浦，小船插三角粉红旗，鸣锣集市，曰贩冰鲜。吴俗最尚此鱼，每尝新时，不惜重价，故有典帐买黄鱼之谚。

　　鲇

　　鲇，俗称鲶鱼，体圆长，头大尾扁，无鳞，多黏质，口曲而阔，两颚生细齿，有须，背苍黑色，腹白，长尺余。产于淡水。

　　黄颊鱼

　　黄颊鱼，一名（鱼央）鱼，亦名黄鲿鱼。状似鲇，体较小，背青黄色，腹黄，鳃下有横骨，触须刚硬。力强，能飞跃。产于淡水。

　　鮠

　　鮠似鲇而大，长者至三四尺，色青白，背有肉鬐，无鳞，可作脍。产于淡水，俗亦作鮰.

　　比目鱼

　　比目鱼者，鲽与王余鱼等之总称，其目皆比连于上，故名。体扁平而阔，故俗称为板鱼，可食。头小齿锐，鳞细作圆形，上面灰褐色或黑色，下面白色，常以白色之面附着于海底有泥沙处，而平卧其上。以小鱼虫类为食。游行时，以有色一面向上，而播动其体以为进行。其幼鱼两侧各有一眼，游泳如常鱼。渐长，伏于泥沙，眼之位置亦渐移易。故其生育中，必几经变态。种类甚多。两眼比连于左侧者，如鲽及鞋底鱼是；比连于右侧者，如王余鱼是。

　　鲽

　　鲽，一作鳎，大者长二尺许，左侧面甚发达，色淡黑，有淡褐色斑点，两眼俱在其前。右侧白色，为其下面。背鳍甚长，自眼前起以达于尾。有胸鳍。古亦曰鳒。日本人则称两眼之在右侧者曰鳒，而以在左侧者为鲆。

　　刀鱼

　　刀鱼，一名鲚鱼，亦作鮆鱼。体狭长侧薄，颇似尖刀，故名。产江海中，我国之扬子江有之。鳞细色白，背部微黄，二触须甚硬，胸腹两鳍成棘鬣，锐利如刃，味较鲥尤美。其产于太湖者，全体色白如银，俗称湖鲚，味略逊。皆于春暮登市。

　　鲭

　　鲭，身如圆筒形，长二尺许，青黑色，鳞大，产于淡水，俗称青鱼。又有一种，长一尺五六寸，体扁如梭，鳞小而薄，背青绿色，有黑色波状纹，头部有黑点，日本人亦谓之鲭。

　　海青鱼

　　海青鱼出宁海州，其至海，水有声，去则水激如箭。可食。

　　鲻

　　鲻，体圆头扁，状类青鱼，而色黑口小，骨软如鲳，有黄脂，长者尺许。产近海。

　　鯶

　　鯶，可食，形长身圆，颇似青鱼，而色微灰，江湖中处处有之。食草，亦谓之草鱼，又作鲩。

　　鳟

　　鳟，可食，似鯶而小，鳞细，背浓蓝，腹白，体长者至二尺余。产于河海，夏日，溯河流而上以产卵。

　　鲢

　　鲢，头小形扁，细鳞肥腹，色白，产于淡水。俗呼白鲢，亦名鱮鱼。可食。

　　鳙

　　鳙，产于江湖，似鲢而黑，头甚大。俗呼黑鲢，又称鲢胖头。可食。

　　鲳

　　鲳，可食，大者长尺许，体扁圆，头小项缩，头背及鳍皆苍色，腹淡，鳞至细，肉白，骨软，多脂。产近海。

　　马鲛鱼

　　马鲛鱼，状颇类鳙，而肉似鲳，色白，有黑斑。可食。

　　鲈

　　鲈，可食，色白，有黑点，巨口细鳞，头大，鳍棘坚硬。居咸水淡水之间，春末溯流而上，至秋则入海，大者至二尺。古所谓银鲈、玉花鲈者，皆指此。康熙时，钱塘徐茗园茂才秉仁有《秋鲈》诗云：「斫脍喧吴市，江南鲈正肥。秋风吹木叶，薄宦几人归？晴渚三篙水，寒潭一钓矶。垂纶今古事，适志莫相违。」

　　四鳃鲈

　　松江之四鳃鲈，味甚美，自魏、晋以来，即称名产。状与土附鱼相似，大仅五六寸，冬至前后最肥美，盖别为一种也。

　　遮鲈

　　宁古塔之川有鱼，其取之也，不网而刀。月明燎火，棹小舟，见鱼而揕之。有遮鲈，大可百余斤，有骨而无刺，如内地之鳇，味更胜。

　　鳜

　　鳜，可食，巨口细鳞，背鳍有刺甚硬，色青微黄，有黑斑，腹淡白。亦名罽鱼。

　　沙鱼

　　沙鱼，为鱼之胎生者，一名鲛，长者达二丈余。体为梭形，后部渐细，以达于尾。骨骼柔软，皮厚色黑，鳞为颗粒状，粗糙而坚，口与鼻孔皆在腹面，鳃孔裸出，无鳃盖，胸腹两鳍阔大如翅，尾鳍两叶，大小悬殊。产于热带下之海洋，凶暴无敌。其鳍曝干为鱼翅，入馔。皮可饰刀剑，磨治骨角。种类甚多。背淡灰色，腹白，长八九尺者，曰白沙；蓝色长丈许者，曰青沙；背茶色微红，体侧有红斑长三尺许者，曰虎沙；腹左右有锯状突起长四尺许者，曰锯沙；头有横骨作丁字形，眼在其两端，长二丈许者，曰双髻沙。以上数种皆常见。

　　两首鱼

　　惠来神泉埠滨海，户口数千，半以捕鱼为业。光绪末，有渔人得一鱼，重不过斤，而一身两首，形如沙鱼而略短，锐口无鳞。

　　鲨

　　鲨，小鱼也，产溪涧中，长五寸许，黄白色，有黑斑，鳍大，尾圆，腹鳍能吸附于他物。口广鳃大，常张口吹沙，故又名吹沙鱼。俗称沙鱼为鲨者，盖将沙鱼二字误合为一字也。

　　引沙鱼

　　大海中有小鱼，土人谓其善引沙鱼，因名之曰引沙鱼。此鱼多浮于沙鱼之前，如导引状，或居沙鱼胸翅下，或左或右，或去或留，其疾如飞，不久又至沙鱼之前。热洋中实有之。专喜偕蓝沙鱼同游泳，彼此相资，小鱼得食，大鱼得其引导也。

　　无刺鱼

　　浪洞河介居黄平、余庆之间，上下流各三十里，有无刺鱼，可食，味鲜美，细鳞无刺，全体仅有一圆长骨以撑持之。每尾重者仅半斤。

　　飞鱼

　　满洲杨岱彭，字半岭，杭州驻防之防御也，博学工绘事，尤精花卉翎毛草虫。性迂古，不多作。嘉庆乙亥，卜居长生桥下，其后轩临西湖，暇日尝以垂钓自怡。一日，获一鱼，长尺余，类鳜，背有两翼，蓄之盆盎。一夕，忽飞去。或云，即飞鱼也。

　　人鱼

　　道光初，广东南海郭某谋生外洋，同治时返粤，时年五十余矣。曾言在北美洲之某帆船充厨役，一日日过午，阴云四合，遥见二人，行海面，众皆惊愕。船主以远镜窥之，见二人裸体并臂，同行于惊涛骇浪中。约半小时，二人行渐近，觉脐腹以上具人行，腹以下为鳞族，同立水上，以尾泼剌而行，海波奔腾，船随涛上下若浪状。水手之健者，设法捕获之。船主乃盛以大盘，满注水。长约三尺，短发蓬松，耳目口鼻手乳皆与人无异，惟遍体涎滑，腥不可闻。一雌一雄，在盘上，似甚亲昵。人集视之，绝不惊怖，时或微笑，惟口不能言。或以面包投之，亦知攫食。越数日，放之海中，悠然而逝。

　　药叉鱼

　　海南地近热带，所产动物至诡异。有药叉鱼者，蓝面若鬼，乳以上类人，乳以下则鱼焉。

　　毛鱼

　　毛鱼极细小，外视之似腐，可食。闽人重之，视为珍品。

　　秋生子鱼

　　秋生子鱼出盖平清河，形类白鳔。

　　滑子鱼

　　滑子鱼长五寸许，形狭而修，产平泉州山溪中。

　　纳和

　　纳和，鱼名，长二三尺，腹甚扁而阔，多腴，可食。准噶尔部产之。

　　虫鱼

　　虫鱼，一名尖口鱼，大可尺许，锐口细鳞。产塞外山溪中。

　　达法哈鱼

　　岁八月，达法哈鱼自海入江，积数至众，或有履鱼背而渡者。宁古塔、黑龙江土人每取鱼炙腊，积以为粮。

　　竹鱼

　　竹鱼翠色如竹，产黑龙、混同两江。

　　鳆

　　鳆，亦称鲍鱼，壳为椭圆状，长二寸许，小于石决明，有吸水孔八九个，壳薄，外为淡褐色，内带真珠色，附着海底岩石间。

　　无鳞鱼

　　青海有无鳞鱼，可食，背无鳞而有纹，斑色，分黄白二种，长一二尺不等，略同内地之鳜鱼，为青海特别产品，多产于布喀河、巴冷泊中。

　　鲁赫依

　　鲁赫依，鱼名，产回部，无鳞，口圆，身微扁，大者可七八尺。

　　双脊鱼

　　长白山之江中多双脊鱼，色紫无鳞，其背双脊，尾亦双尖。偶一得之，味苦不能食。

　　裙带鱼

　　裙带鱼，产海中，宁波甚多，可食，大者长五尺许。状如带，至尾而尖，无鳞，有强齿，背鳍连续甚长，背淡青，腹白。

