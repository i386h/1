<!-- { "loadSidebar": true } -->
　　王孝禹藏初拓魏张猛龙碑初拓《张猛龙碑》帖，为王孝禹所藏，自题云：「此碑雄秀俊伟，魏碑中当首屈一指，旧本极少。孙兵部汝梅及王文敏皆心仪此碑，求三十年，未一遇。此本不但「冬温夏凊」等字清朗，且比他本多出五十余字，洵最初精拓本也。」并有文敏题签.王孝禹藏魏爨龙颜碑拓阮文达访得《爨龙颜碑》最初精拓时，以寄刘燕廷方伯。方伯去世，归王文敏，后为王孝禹所藏。

　　丁叔雅藏汉裴岑碑拓《裴岑碑》，在甘肃敦煌县关帝庙中，其文曰：「维汉永和二年八月，敦煌太守云中裴岑将部兵三千人，诛呼衍王等，斩馘部众，克敌全师，除西域之疢，蠲四郡之害，边境艾安，振威到此，立德祠以表万世。」隶书，凡六十字，每十字作一行，凡六行。光绪时，丁叔雅尝得其拓本。

　　继幼云藏陈氏十钟拓继幼云藏金石颇富，鲍康尝为幼云跋陈氏十钟拓册，曰：「烟雨初过，盆菊已花，披读数过，不觉红日之西坠。尘海中独余与幼云最闲，傔从往来，必以墨拓相示，未始非清福之一端也。」

　　端忠愍精鉴碑版光绪初，在京各衙门派员恭送玉牒至盛京，盛伯羲、王文敏、端忠愍皆在其列。一夕，宿某站，盛与文敏纵谈碑版，忠愍询之，文敏曰：「尔知挟优饮酒耳，何足语此。」忠愍拍案曰：「三年后再见。」归，遂访琉璃厂肆之精于碑版者，得李云从，购宋、明拓本及碑碣，相与朝夕讨论，不三年，果负精鉴之名矣。

　　端忠愍要离墓碣吴中某氏藏有《要离墓碣》，「要离之」三字下，悉已漫灭，不成文矣。端忠愍抚苏时，乃以二百金购得之，视如拱璧。遇金石家，辄示之，曰：「吾至苏后，搜罗尽矣，惟此尚差强人意耳。」

　　端忠愍藏汉西岳华山庙碑拓华山庙碑石久佚，流传天壤者仅三册，一曰长垣本，一曰华阴本，一曰四明本，载在典籍，盛名煊赫。朱竹垞跋云，观者惊心动魂，非虚语也。端忠愍历年搜讨，乃得全归箧衍。

　　端忠愍藏汉碑拓钱塘黄小松司马易藏汉碑拓五种，一《幽州刺史朱龟碑》，一《成阳灵台碑》，一《凉州刺史魏君碑》，一《小黄门谯君碑》，一《庐江太守范君碑》。每种后皆有翁覃溪之五六跋，又各有孙渊如、阮文达、黄小松等多跋。后归端忠愍。

　　端忠愍藏汉石经残字汉石经传世仅三本，一为砚山斋孙氏本，一为小蓬莱阁黄氏本，一为阮文达文选楼本，皆瓌宝也。阮氏本后归端忠愍。

　　端忠愍藏宋拓汉孔宙碑宋拓《孔宙碑》为端忠愍藏，「高」字未褱　本也。碑阴旧拓，多轶「故民」二字，尤为他碑阴所无，为宋拓真本。碑文骀荡生姿，碑阴严谨合度，诚汉碑之极轨也。

　　端忠愍藏初拓汉礼器碑最初所拓之《礼器碑》，「古」字、「庙」字、「孔」字、「于」字皆未剥落，二「舆」字亦清晰。又碑阴一册。王文敏审定为宋拓本，均端忠愍所藏。

　　端忠愍藏旧拓汉鲁相乙瑛碑端忠愍藏有旧拓《鲁相乙瑛碑》，不仅「蜀郡」二字尚存，「即」字口波磔间，均锋铩如新，诚与近拓本之漫漶者有天渊之别.端忠愍藏宋拓汉鲁峻碑宋拓《鲁峻碑》及碑阴，甚古朴，自然天趣，流露行间，开草篆之门，为草隶之祖，即翁覃溪所谓兼行草之势者。端忠愍藏之。

　　端忠愍藏明拓汉秦峄山碑秦《峄山碑》，唐时已不见真迹，长安祖本亦不数觏.端忠愍所藏明拓本，气质浑重，犹有三代遗意，上蔡真迹，此见一斑，有庄眉叔跋。

　　端忠愍藏宋拓汉泰山秦篆鲁孝王石刻秦篆二十九字，南宋精拓本，有彭绍升、吴让之、何子贞跋。石刻为二百兰亭斋旧物，二本后归端忠愍。

　　端忠愍藏宋拓晋定武兰亭宋拓《定武兰亭帖》，有王虚舟、伊墨卿、宋葆淳题志，称为海内寡双之品，并附右军《丙舍帖》一页于后。端忠愍藏。

　　端忠愍藏精拓晋瘗鹤铭端忠愍所藏《瘗鹤铭》两种，第一种凡八十一字，裱为一卷，前有王梦楼写诗八首，题首「华阳余韵」四大字，复有张叔未题志四段，后复有梦楼长题千余字。第二种为一立轴，为纪也华阳真逸等字。此石早堕江中，旧拓本皆无之。有翁覃溪题三段，阮文达、孙星衍、马履泰、梁章巨等题志.端忠愍藏宋拓唐姜柔远碑唐昭陵诸碑，以宋拓唐《姜柔远碑》与《崔敬礼碑》为难得，且此碑石久佚，跋志极多，端忠愍藏。

　　端忠愍藏埃及碑像端忠愍藏埃及碑数十石，多象形字，若禽鱼亭台云物之属，又有古王及后像。王像长躯巨目隆准，轩昂而沈鸷，后亦隆准，短小而权奇。 「 王像高华尺一尺二寸五分，后像高八寸三分，皆半身像，阳文。」 忠愍题云，盖五千年外物。此实忠愍于光绪乙巳考察宪政至欧而得之也。

　　赵声伯精鉴碑帖赵声伯，名世骏，自号山木庵主人。其鉴别碑帖，至为精当，海内赏鉴家颇推重之。盖以声伯所藏之唐《麓山寺碑》、《云麾碑》、《李思训碑》数拓，初为他人所不经意者，及经声伯审定，赏鉴家乃知其所藏实为海内第一之品。

　　赵声伯藏魏孝昌石窟碑拓魏孝昌石窟碑，凿字，撰书、刻、字人姓名悉具，为当时绝自矜重之作。以金石家多不措意，流传绝少，字画之存，皆如新镌。赵声伯藏。

　　赵声伯藏初拓魏王基断碑魏王基断碑为初出土时所拓，通体无少剥泐，刻画如新，与新拓损字及百字口漫漶者，不可同日而语.赵声伯藏。

　　赵声伯藏旧拓魏嵩高灵庙碑金石著录不载《嵩高灵庙碑》文，《寰宇访碑录》有其目，旧拓罕见。王文敏出重价得之，以配《西岳灵庙碑》，后归赵声伯藏。

　　赵声伯藏宋拓唐雁塔圣教序宋拓褚河南雁塔《圣教序》，两「治」字皆缺笔，远过明拓诸本，有郭兰石题志.赵声伯藏。

　　赵声伯藏明拓唐伊阙佛龛碑明拓《伊阙佛龛》碑，赵声伯藏，跋云：「此在辛丑三字本，决为明初拓本，流传于世者仅二本，惟王孝禹尚有一本也。」

　　赵声伯藏宋拓唐云麾碑宋拓《云麾碑》，为云间何氏清森阁故物，曾经汪心农收藏，有王梦楼两跋，较端忠愍所藏本，字画无描画之迹。端本「而论之」「论」字石已泐，字字漫漶，此本则风骨尖利，姿态佻俊，跃然波磔间，有王弇州、翁覃溪两跋，吴挚甫题签，定为宋拓无疑。赵声伯以重价得之。

　　赵声伯藏唐皇甫君碑《皇甫君碑》，世所通行者为三监本，再上则为线断本。实则未断以前所拓，称为真宋拓本。有断八行者，有断五行者。断五行者海内惟一本，赵声伯藏。

　　赵声伯藏宋拓唐孔冲远碑《唐国子祭酒曲阜孔冲远碑》，模糊之字，完好如新，字口未蒙，笔法具在，诚为宋拓精本。《庙堂》没后，得永兴笔法者，独此耳。有谢安山等题志.趟声伯藏。

　　金明斋藏宋拓王右军金刚经《金刚》为般若诸经之王，右军乃书家千载之圣，真世间之二妙，宇宙之雄观也。金明斋藏。明斋，名鉴，杭人。

　　法容叔访碑山左金石之多，甲于寰宇。胶州法容叔征君伟堂精赏鉴，尤好碑拓，曾校阮氏《山左金石志》，订正其舛误者，无虑数百事。复就《金石志》及孙、赵二家《寰宇访碑录》之关于山左者，最录其碑目而考订之。凡所访知者如济南府则北魏十一，隋二十二，唐四十，后梁一，后唐一，后周二，宋一百三十一，金三十九，元一百五十一；东昌府则唐三，金二，元二十二；泰安府则秦一，汉五，晋一，北魏二，北齐五，隋三，唐十二，后梁六，后唐二，后晋七，后周一，宋一百二十六，金二十，元六十一；武定府则金一，元十五；临清州则北魏一，宋一；兖州府则汉二十六，魏一，北魏三，北齐八，北周六，隋六，唐三十二，后唐三，后汉一，后周一，宋四十三，金二十七，元一百二十七；沂州府则汉二，晋一，北齐十四，隋五，唐二，宋六，金二，元八；曹州府则汉二，北齐二，唐一，后周一，宋二十，金五，元四十一；济宁州则汉三十三，魏二，北齐二，隋六，唐二十四，后周一，宋二十，金二十六，元四十；登州府则北魏一，隋二，后唐一，宋三，金四，元二十一；莱州府则晋一，北魏十一，北齐四，北周一，唐五，后晋一，宋十一，金九，元四十二；青州府则秦一，汉一，北魏六，北齐十二，隋二十六，唐三十七，后唐一，后晋二，后周一，宋六十一，金十七，元九十二；胶州则金一，元十三。

　　叶鞠裳藏碑拓八千余通叶鞠裳藏弆碑拓至富，尝曰：「幼长洼衡，咫闻荒陋，见世之号能书者，其临池棐几，惟有晋、唐法帖及《醴泉》、《皇甫》、《圣教》诸碑而已。尝闻姚凤生明经之言曰：「碑版至唐中叶以后，可等诸自桧.」其诏学僮，未尝以石刻，但以自书大小字贻之，为书觚之法程。比稍长，与王蒿隐、管操养从事碑版之学，又习闻缪筱珊、魏稼孙之绪言，每得模糊之拓本，辄龈龈然辨其跟肘，虽学徒，亦腹诽而揶揄之。洎通籍，居京师，与王文敏、陆蔚庭、梁杭叔、沈子培游，上下其议论，益浩然有望洋之叹.访求逾二十年，藏碑拓至八千余通，朝夕摩挲，不自知其耄也。」

　　刘铁云藏汉东海庙残碑拓东海庙残碑，为江南汉碑之冠，石已久佚，有梁章巨、张叔未、何子贞、徐渭仁、杨龙石、魏默深、吴让之二十余题志，推崇备至，为刘铁云所藏。铁云好古，藏弆甚富，侨居山阳，其庋藏处曰抱残守缺斋.刘铁云藏汉曹全碑拓《曹全碑》于明万历时出土，不久即断。未断本，海内罕见。刘铁云藏有「悉」字未泐本。

　　刘铁云藏初拓魏刁惠公墓志初拓《刁惠公墓志》，端楷古秀，去晋未远，风格犹存，由晋开唐，为魏碑中希世之宝。刘铁云藏。

　　刘铁云藏宋拓晋唐小楷宋拓晋、唐小楷十一种，均有翁覃溪、张叔未题志，称为世间最希有之鸿宝，远过临川李氏所印之越州石氏本。唐鹪安旧藏，后归刘铁云。

　　刘铁云藏宋拓晋河南本十七帖宋拓河南本《十七帖》，吴平斋旧藏，屡次题志，叹赏不已。后归刘铁云。

　　刘铁云藏隋元公姬夫人墓志铭《元公姬夫人墓志铭》碑，嘉庆初出土，粤寇乱后，石即碎毁。旧拓传世无多，刘铁云所藏者至精。

