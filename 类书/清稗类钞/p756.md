<!-- { "loadSidebar": true } -->
　　张亨甫责曾宾谷建宁张亨甫，名际亮，尝游京师。时曾宾谷鹾使燠，方以名辈显宦居京师，罗致知名士，士日获其赠遗，谄之甚。一日曾食瓜子，壳黏其须，有门下士起而拂之，亨甫斜视大笑。翼日，寓书于曾，责其不能教导后进，徒以势利奔走寒士，门下士复不知自爱，廉耻俱丧，负天下望。曾大怒，毁之，由是得狂名。

　　张慨当世之好士，曾不如其好色之真也，取一时名优为传，曰《金台残泪记》。自序云：「自获麟陨涕而后，天下有二泪焉。一贾生之哭，国事也；一阮籍之哭，穷途也。」又尝谓九十九峯散吏曰：「吾记金台，匪记也，后世必有泪余之泪者。」

　　王文端不许其子应试王文端公杰与和珅同朝，和而介。其子某工文艺，善书，恒为父代笔.高宗知之，以问王，辄以不才对。每届秋闱，先期谓众曰：「谁荐中吾子者，吾即劾之。」子无奈，回陕，欲应本省乡试。时陕抚某，门下士也，亟致信，亦以是属之。收卷时，中丞视其文可中，乃袖置己室，不发誊录。盖其子豪于饮，故不令仕，且惧其不免为和所陷也。

　　钱梅溪阻毕秋帆寿和珅毕秋帆沅督两湖时，值和珅年四十，自宰相以下，皆有币帛贺之。秋帆赋诗十首，并检书画、铜瓷数物为寿。时钱梅溪泳在毕幕中，语之曰：「公将以此诗入冰山录中耶？」秋帆乃大悟。

　　管韫山折和珅武进管韫山侍御，名世铭，以户部主事入直军机处，受知于阿文成。时和珅任枢密，赫奕冠一时，管时持正论折之。和屡欲中以危法，赖文成保全之。管既传补御史，文成虑其以言贾祸，乃面奏：「军机章京唯管世铭一人谙练故事，下笔敏捷，世铭去，无继之者，请以御史仍留军机处行走。」故事，军机传补御史，即退出直庐，若留，则不得上疏奏事也。管未引见时，已草疏数千言，备论和奸状。引见归，急缮折，将于明日上之，而仍留军机处之命已下矣，管大失望。洎入直，谒文成，犹侘傺不平，文成慰之曰：「报称有日，胡亟亟以言自显乎！且和相得君专，一疏不足以仆之，则适以取祸，无补于国事也。留有用之身，图异日之报，不亦可乎？」管乃稍稍自晦。及文成薨，管旋亦下世，距和之败数月而已。

　　武虚谷杖和珅差役武虚谷，名亿，河南偃师人。任山东德平县令，有政声。乾隆甲午秋，寿张王伦倡乱，为舒文襄公扑灭。或传伦实未死，潜匿他方。庚戌，山西人董二告伦匿山西某县，和珅希封赏，授意于觉罗牧庵相国长麟，令侦缉。牧庵以虚妄对，和艴然，乃密签役往山东缉访.至德平，役恃和势，作威福。武擒至署，取视捕役签票，惟书二公差名，而同行者乃十五人。武责之，役抗横无礼，武怒，以大杖责数十。役归，告和，和怒曰：「县令乃敢杖吾胥役！」授意山东巡抚，劾罢武职。武归装惟书数十簏而已。嘉庆己未，有洊武者，仁宗命复其职，而武已先卒矣。

　　谢香泉烧和珅车湘乡谢香泉任台谏时，以直声着。时和珅用事，权焰甚张，恒思有以折之。先是，珅有宠奴，常乘珅车出，人避之，莫敢诘。一日，谢巡城，适遇诸途，怒，命卒曳下笞之。奴曰：「汝敢笞我！我乘我主车，汝敢笞我！」谢益怒，痛笞奴，遂烧其车，曰：「此车岂复堪宰相坐耶！」九衢中人聚观，欢呼曰：「此真好御史矣。」和恨之，假他事削其藉以归.谢文章名一时，喜山水，乃遍游江浙，所至人士争奉笻履迎，饮酒赋诗，名益高，人皆传称之曰「烧车谢御史」。和伏诛，复官部郎以卒。道光癸巳，河南裕州知州谢兴尧以卓异荐入都，兴尧，御史之子，由翰林改官者也。引见时，唱陈名贯毕，宣宗问曰：「汝湖南人，作京语，何也？」尧对言：「臣父谢振定，历官翰林、御史，臣生长京师。」宣宗悟曰：「尔乃烧和珅车谢御史之子耶？」因褒勉之。明日，宣宗语阁臣：「朕少时闻谢御史烧车事，心壮之，昨见其子来，甚喜。」未几，命擢兴尧叙州府知府。

　　和孝固伦公主折丰绅殷德高宗幼主和孝固伦公主下嫁和珅子丰绅殷德，丰挟父势，颇骄纵，公主从容语之曰：「若翁受皇父厚宠，不图报称，惟以纳贿闻，象有齿以亡其身，期正不远，若顾挟之以骄纵，何耶？」丰闻之，色沮者良久。后和籍没，丰继殂，公主持家政者十余年，内外严肃，赖以小康。道光癸未秋，薨，宣宗曾亲临奠醊焉。

　　李世杰却福文襄檄黔西李恭勤公世杰督两江，值福文襄王征台湾，檄调督抚府库饷银，李力持不与，曰：「此朝廷府库，不见部文征拨，誓不敢发.」福无如何。

　　严士鋐擒治总督傔从丹徒严廉访士鋐令四川华阳时，甫莅任，西藏廓尔喀兵事起。福文襄为大将军，征之，军符络绎于道，自成都至打箭炉，皆设军需局。严言于布政使英善曰：「大兵大役，圣人所以绥远人，靖边陲，内地民人尤宜爱护.兵部勘合颁行在案，凡有为百姓撙节者，所以仰体皇仁，有藉端需索征求无厌者，必痛惩之。」会总督和琳傔从入局，苛索夫马酒食，势张甚，廉访立擒治，申请递解回籍，众为之肃.潼川商纳赀为道，而负盐课.盐道林儁为之调停，其人抗不服。大府以委廉访，申其罪，请褫革，加桎梏焉。别签商人如原议.学政以门联示意陆耳山督学福建，榜其门曰：「尔无文字休言命，我有儿孙要读书。」彭芝楣督学江南，榜其门曰：「一卷不阅，两目即枯。」窦东皋督学浙江，榜其门曰：「文章千古留其是，夙夜一心惟不欺。」朱石君督学浙江，榜其门曰：「铁面无情，凡涉科场，戚谊年家须谅我；镜心普照，但凭文字，平奇浓淡不冤渠。」吴稷堂督学浙江，大门榜曰：「畏简书尤畏人言，常以怀刑盟夙夜；正文风先正士习，每将知耻勖胶庠。」

　　洪亮吉斥董诰富阳董蔗林相国诰，长子淇以荫官户部郎，中年夭折，相国悲咤。一日，偶谓门下士曰：「予自问生平无罪，西河之痛，天何罚之酷耶？」众或引孔子伯鱼、释迦摩侯罗为况者，相国愈不释。时洪稚存编修在座，最戆，率尔对曰：「师何无罪？师秉国钧，上之宜法皋、夔、伊、傅，次之亦当效房、杜、范、韩，乃庸庸祇祇，徒效孔光、石庆之所为，不能造福，即有余殃，慎无以无罪自蒙也。」相国惘然久之。后分发掣签一案，议穷治应讯者数十员.相国方掌吏部，力言于朝，谓若等微员下士，来自田间，不识忌讳，或以笠屐所经，熟其风土，或有葭莩所托，资其饔飱，与指名鬻缺者大异，请恕其既往，禁其将来。此案乃治吏而不及官，得全者甚众。

　　黄秋平与孔府讲礼阮文达公元，与衍圣公有姻娅，衍圣公嘱代延塾师，即荐黄秋平往。开馆讲书，从学者皆坐而听讲.秋平曰：「尔孔府，天下古今乃第一讲礼人家，其学规竟如此耶？依礼，我则留；不依礼，我自去耳。」

　　王侪峤揭钱俊王侪峤，名苏，居谏垣，有直声。出守洛阳，不趋势要，上司畏其锋棱。钱楷时为方伯，其族弟俊以资授道员，恃兄势，颇豪纵.王察其办物料有亏缺，乃直揭藩司，禀中有「深知钱道为上台族人，然夙信大人之清正，必不以葭莩故致误国事也」。钱大惊，准其揭治俊如法。后告人曰：「是日读禀时，余手自颤摇，不知作何批示方好也。」

　　龚鉴杖僧钱塘龚明水大令鉴，知甘泉。僧明慧者，曾与内廷法会，干谒遍大江南北。一日，以书币关白于龚，龚杖其使而遣之。总督叹曰：「强项令乃如是耶！」事闻，上召明慧至，锢之于京师。

　　马伯乐系总督家人马星房，名伯乐，以嘉庆辛未庶常改浙江归安知县，政声卓著，巡抚帅承瀛极重之。值总督庆保过境，家人婪索无已，不容请谒，马命丁役携铁索从之登舟，阻者力系.庆闻之，延纳谢过.马知其必不容也，遽携印见帅，乞病。帅迎而笑曰：「若惧制府不容乎？吾不能为百姓留好官，何以对百姓？若自勉为好官可耳。」马回县，未逾月，庆改伊犁将军矣，盖帅有密疏劾之也。已而帅以病告，德清徐蔡氏狱起，马以原检官遣戍。值叛回张格尔之役，将军长龄、参赞杨遇春皆夙重其名，要治军书，与谋机密。奏捷论功，专折开复。及引见，竟以五品顶戴休致。

　　陆泌逻伺逆书陆侍御泌，钱塘人，颇骨鲠。嘉庆癸酉林清之变，太监杨进忠为某贝勒袒庇，已漏网，陆不平，曰：「阉寺本无威权，赫赫天潢，反与交结，如不举发，奚用御史为！」乃遣吏逻伺，卒得其逆书，劾之。仁宗叹赏，立擢之为四品京堂。其党衔之次骨，然卒未能中伤也。

　　桂芳责某相觉罗桂芳，字香东.官户部侍郎时，值某为相，政苟且，桂面责之曰：「不意宗臣中乃有如公者，直污蔑腰带矣！」盖宗室得腰系黄带，觉罗得腰系红带，俗有黄带子、红带子之称也。某恨之次骨，亦无如何。嘉庆癸酉林清之变，桂拟奏稿数条示董相国诰，董曰：「公言虽是，恐不合上意。」桂正色曰：「此何等时，尚以迎合为言耶！」董谢之。奏上，上皆嘉纳.甲戌春，命往粤西审办成林案，病于武昌寓所，未数日，暴卒。

　　邹晓屏争铨选事无锡邹晓屏冢宰，立朝不苟，尝与胡图理争铨选事，直言侃侃，莫能夺，卒以见谪。一日，礼亲王遇之于九松山古寺中，邹历言胡变法，曰：「吾年已及衰，尚恋恋此位何为！当以去就争之，不可使朝廷之法自我坏也。」仁宗亦重其品，诞日，赐内府梨园部曲以荣之。

　　祁文恪驳报销案山西祁文恪公性方严，管工部时，于各省报销之稍与例案出入者，必驳斥，虽左右堂为之言，不稍迁就。

　　杨遇春家法严正杨遇春有子曰国桢，少倜傥，豪饮不羁.其自刑部郎出守颍州也，遇春方提督固原，兄国佐亦以守备引见，并予假省亲.国桢至，辕者以遇春命止之，不许入。国佐入，为跪请，久乃召而庭数之，国桢免冠谢.遇春曰：「吾起家武举，上拔擢至此，恩遇无比，常恐老不知所报，始我期汝云何，而忘之也？」命予杖。文武官吏为叩头乞免，不许，已皆大骇服。道光初，国桢擢云南盐法道，未上，迁按察使，陛辞，宣宗谕曰：「好为之。有如不称，当语而父知之耳。」盖当是时，上亦知遇春之家法也。

　　王东槐笞王府车夫道光时，王东槐任巡城御史，遇王府木器车横行中路，途为之塞，特拘车夫笞之。

