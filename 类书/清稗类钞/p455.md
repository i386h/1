<!-- { "loadSidebar": true } -->
　　张文襄得伪瓷瓮光绪中，张文襄以鄂督入觐，留京师，偶游琉璃厂，瞥见一古董店装潢雅致，驻足浏览.庭陈一巨瓮，为陶制者，形奇诡，色斑斓，映以玻璃大镜屏，光怪陆离，绚烂夺目。谛视之，四周皆篆籀文如蝌蚪，不可猝辨。爱玩不忍释，询其价，则谓为某巨宦故物，特借以陈设，非卖品也，怅怅归.逾数日，文襄偕幕僚之嗜古者往观之，亦决为古代物，又欲得之，令肆主往商。未几，偕某巨室管事至，索值三千金，文襄难之。询其家世，不以告。往返数四，始以二千金获之。舁回，命工搨印数百张，分赠僚友。置之庭，注水满中，蓄金鱼数尾。仆从或以刀试之，似受刃。一夕，大雷雨，旦起视之，则篆籀文斑驳痕化为乌有矣。盖向之苍然而古者，纸也，黝然而泽者，蜡也，骨董鬼伪饰以欺人者也。

　　周氏藏宋均洗洛阳周氏藏宋均洗二事，其一有「瀛台用品」四字，光绪庚子大内所失物也。

　　西人得宋均花盆及洗均窑价甚昂，即一洗一钵，价必巨万.某年某赛瓷会中陈列二件，一为小花盆，巴尔氏以重价得之；一为小洗，某西人曾拟以八千金购之。某年由热河运古瓷至京师，多用大车，途中毁坏者虽不少，而偷漏者尤伙，内务府某官及旗人某某勾结某古玩店为之秘密售卖.宋均佳品，已全为西人所得矣。

　　周竹卿藏柴窑小水盂柴窑传世绝少，得其碎片，辄与金碧同价.钱塘徐印香舍人续娶仁和陆太君玉珍时，奁物不多，独有柴窑小水盂一枚，色鲜碧，质莹薄，为人间所罕有。舍人临池，辄用此盂注水。后赠南海周竹卿大令炳麟，大令欢喜赞叹，作长歌以谢.王问卿藏鹦鹉啄金杯明窑器之精者，无逾宣德、成化二代，宣乃远不及成。宣则鸡文粟起，佳处易见，成则淡淡穆穆，饶有风致，如食橄榄，妙有回味。王问卿家藏鹦鹉啄金杯，一名四妃十六子，又名太平双喜，淡白中见殷碧离离之色，宝光欲浮，使人爱玩不能释手。

　　许守白论永乐压手杯许守白曰：「永乐压手杯，底之中心画双狮滚球，球内有篆字，为最奇之品。鸳鸯心者次之，花心者又次之。此为底内绘花之始。」

　　怀献侯藏众兽朝龙盘素三彩之盘，以明嘉靖海马为最佳，中绘一团龙，旁列众兽七八，所谓众兽朝龙者是也。丹徒怀献侯舍人桂琛尝得之。

　　颜某藏瓷盘康、雍、干三朝官窑，制瓷极精，内务府库百余年来犹有存者。光绪初，以旧物无用，鬻之民间.粤人颜某购得乾隆时大内盛水果瓷盘二，盘内画鹌鹑一双，外作胭脂水色，娇艳绝伦，盘底有料款 「 烧料款也。」 「乾隆年制」四字，盘口径约八寸，边沿宽一寸有奇。

　　吴彦复藏香瓷盘香瓷种类不一，凡泥浆胎骨者，发香较多，瓷胎亦偶一有之。要必略磨底足，露出胎骨，而后香气歕溢。且香瓷最不易得。有土胎香者，有泥浆胎香者，有瓷胎香者，此自然之香也；有藏香胎者，有沈香胎者，有各种香胎者，此人工之香也，实皆希世之珍。有梳头油香者，则古宫奁具也。吴彦复曾藏一盘，径五寸。吴卒，遂不知所在。

　　名人搜求古砖干、嘉巨卿魁士，相率为形声训诂之学，几乎人肄篆籀，家耽《苍》《雅》矣。诹经榷史而外，或考尊彝，或访碑碣，又渐而搜及古砖，谓可以印证朴学也。于是苗先路得君子馆砖于河间，李申耆得廉颇墓砖于寿州，仪征阮文达、桐城吴廷康所得尤伙。而阳湖吕尧仙抚部古砖文拓本著录者，至二百五十三砖.嘉兴冯柳东着《浙江砖录》，编为四卷。同、光以来，则太仓陆莘农、归安陆存斋、满洲端忠愍所得尤不可胜数矣。

　　毕秋帆赏古砖毕秋帆抚陕时，值生辰，某令特具古砖十数方为寿，并将砖名搨出，装成册页，古雅可爱。毕见之大喜，出劳其仆曰：「我生日，惟尔主所赠，特风雅，甚荷厚意，然未免劳苦矣。」仆遽应曰：「然，即小人于此事亦出力不少。」毕询其故，仆遽将其主人如何觅旧本摹仿，如何在某处定造，如何上色，如何使之剥落，如何使之生苔藓之术，一一言之，不稍讳.毕面頳，不作一语，拂袖而入，旁人皆匿笑。

　　阮文达藏汉晋八砖阮文达积得汉、晋八砖，因题其室曰八砖吟馆，宾友联吟，乃编为《刻烛集》三卷。

　　张叔未得汉晋八砖于海盐乾隆乙卯四月，张叔未以己亥秋海盐有海现之异， 「 相传每数十年辄有数日海潮，远退数十里，大风扬去浮沙，见井灶街墓基址，名曰海现.」 城内外古甓累累，大半海现时所出，率为麻布文，数十百中，一二有文字，因买舟往觅之。至则见渔舍短樯中，有蜀师砖数枚，以百钱购之。其比邻妇孺见破砖可易钱，咸搜索以出，乃雇渔人担之以归舟。凡得汉、晋砖八，因名读书处曰八砖精舍。八砖之中，有汉永宁元年砖、太康年郭家葬砖.赵宽夫好聚古砖仁和赵宽夫明经坦好聚古砖，于断垣败甃间，极意搜讨。前后所得，凡六十有一，为孙吴纪元者二，为两晋纪元者二十一。始吴主亮太平元年，迄晋孝武帝太元四年。为吉利语者四，曰吉利叶宜，曰万岁不败，曰（上睪下廾）吉日造，曰六月黄吉。为题识姓氏者六，曰褚谒者，曰陈叔惟，曰贺信，曰章氏所作，曰章先作记，曰哙璧。为古钱文者二十一。多六朝厌胜之品，为方胜者二，为人形者四，为双鱼者一。其字有篆有隶，悉方整古劲，画亦奇愕有致。寛夫珍之，因自号曰保甓居士。

　　孙月泉载砖而游钱塘孙月泉，名承祖。质鲁好学，嗜古砖，而易为人欺。同治时游台湾，为郡县记室，月修所入微，辄以购砖.每居停量移，则行箧辄十余具，皆砖也，真赝杂具。暇则出而陈之几，一一摩挲，至夜不倦。

　　况夔笙得砖于扬州光绪戊戌九月，况夔笙以客授扬州故，自琼花观街移居旧城小牛彔巷。其地距旧城遗址不远，虹桥西南有颓垣一角，屹立荒烟蔓草间，辄督郭姓老仆登城寻砖，辰往午还，肩荷蹩躠，殊苦。得砖一，旌以钱百。仆嗜饮，得钱供杖头，又甚乐。城筑于宋而砖则唐，盖当时取用他处旧砖耳。所得城砖七，其文曰镇江前军，书势精劲圆腴，神似郁孝宽书《武侯祠碑》，又文曰镇江后军，又文曰镇江右军。又文曰扬州，宋砖也，「扬」字从「手」从「易」，质地色泽，不逮从「木」之砖远甚。又文曰高邮县，又文曰全椒县，又文曰步军司交烧造修天长塔。

　　一日，葺厨下短垣，得断砖，文曰杨州，书势劲逸。琢为砚，苍坚致润，非他砖所及。「杨」字从「木」。王怀祖《读书杂志》历引《史》、《汉》、碑版以证杨州字，隋以前从「木」，唐人误从「手」。此砖尚不误，断非唐以前物也。

　　又一日于虹桥茶肆墙间见有砖，文曰大使府烧造。仆辈与之婉商，酬以钱二百，以新砖易之。较他砖稍薄狭，盖贾似道尝以同知枢密院事为两淮制置大使时筑城所造也。又于市墙见有砖，文曰殿，亦以前法得之。以上各砖，并阳文隆起，书势秀拔。惟天长塔砖字小而浅，疏率不工，疑出陶者之手。

　　刘铁云藏镫柄欲探篆籀之原，必于陶器求之，而海内收藏家向鲜有所著录。光绪中叶则有陶器中之镫柄出见，大率为商、周时物，多三代古文，与钟鼎文相类。于是而可知真楷成于唐，唐以后无真楷，分隶成于汉，汉以后无分隶，篆籀成于周，周以后无篆籀矣。

　　镫为陶质，以膏燃火，使放光明者也。其制与荐熟食器之豆相似，上有如碟者，以盛膏，中有柄，下有足。《礼记》执镫注云：「豆下跗也。」可知镫亦有有足者，非尽如《广韵》所谓之有足曰锭，无足曰镫也。刘铁云搜集镫柄至伙，最精者，尚五百余具。所镌之字，极类钟鼎文，非缪篆，故可确定其为商、周时物。镌字之处，或圆，或椭圆，或正方，或长方，或匾方，或尖方，且阴文为多，其为阳文者，则不及百分之一也。

　　李渔村藏季孙行父所城口古瓦康熙时，东武有李渔村名澄中者，藏有季孙行父所城口古瓦二叶，其质甚坚。瓦口有籀文，一曰千秋，一曰万岁，字画圆润可爱，叩之作金石声。

　　成哲亲王藏铜雀台瓦成哲亲王尝得铜雀台瓦，有明人之字錾其上，云得自漳水之滨，其质坚致如石。

　　张叔未藏晋瓦荷盂乾隆己亥秋海盐海现时，嘉兴张德容曾往观之，买数瓷器，然率破碎不足重。乙卯三月十三日，其弟叔未游海盐，购得晋瓦荷盂与太康二年砖于海滨渔父，盖亦海中物也。盂瓦沙骨，釉如云母，外纯素，内栔荷叶七瓣，高二寸二分，口径五寸，口厚二分，底厚四分。黄省甫语叔未云：「昔随宦于新郑官署，山阴童二树携太康瓦券来，留尝累月，其色质绝与此类。」安邑宋芝山题是盂云：「此的是汉晋瓷。世上所谓古窑，隗嚣宫　盌外，更无与此匹者，至足宝也。嘉庆戊辰闰五月。」叔未曾赋诗纪之。

　　张叔未见古盆道光时，浚吴淞江，工人获古盆，似瓦非瓦，盛水则热，继且沸。旋以争夺致碎，盆为夹底，中画离卦，盖仿诸葛武侯刁斗之制也。张叔未尝见之。

　　赵撝叔考证新瓦赵撝叔大令之谦工书，喜考证.在南昌时，某太守以新瓦刻古文，搨以示赵.撝叔大赞赏，即日援引古金石书，成考证一篇，洋洋数千言，意殊得，持以示某。某大笑曰：「公亦受吾欺耶？此余赝物也。」出瓦示之，撝叔亦大笑。

　　刘燕庭藏唐善业泥造像唐善业泥造像，前人未经著录。道光己亥，刘燕庭游西安慈恩寺，始于雁塔下物色得之，或全或阙，大小凡八具。全者一面一佛，坐莲台，二尊者侍下，或蹲二兽，荫以娑罗树，一面则「大唐善业埿压得真如妙色身」三行十二字，阳化遒劲，若敬客书。

　　王丹思藏宣窑蟋蟀盆明宣宗酷嗜蟋蟀，曾密诏苏州太守物色之。时有苏州卫中某武弁，捕得蟋蟀一，猛勇善鬬，传驿上贡，帝大悦，比照捕得首虏功，给武弁以世职，故吴中童谣曰：「蟋蟀叫，宣德皇帝要。」当时官中贮养蟋蟀之具，精细绝伦，故后人得宣窑蟋蟀盆者，视若奇珍，其价值不逊于宣和盆也。王丹思殿撰敬铭曾于市中购得宣窑戗金蟋蟀盆一具，作长歌以纪之，中有「星移物换秋复秋，长闻唧唧虫吟愁。金花暗淡盆流落，流落民间同瓦瓯.延陵遗老昔曾见，铜盘双泪金仙流。长吟欲招古帝魂，鹃声溅血悲相酬」。戗金盆流传绝少，惟吴梅村祭酒曾藏一事，其集中有长歌纪之，低徊咏叹，以寓其开元、天宝之思焉。丹思所谓「遗老昔曾见」者，盖指此也。

