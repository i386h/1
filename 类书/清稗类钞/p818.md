<!-- { "loadSidebar": true } -->
　　王寒荷晚好性理宁陵王当世，号寒荷，晚好性理，得洛，闽诸儒之书，伏而读之。间于体佳时，邀良友坐讲床头，率能融彻大义.虽孤行其意，少与人周旋，然一与晋接，则蔼蔼无亢厉色。闾里之间，骨肉之好，卒不能名之，然亦皆知之。

　　顾在瞻戒空谈顾在瞻，名諟，与汤禹江同为黄梨洲之弟子。少时着《陆学传习录》，颇谤陆、王。及自甬上归，语门人云：「吾向日一知半解，心粗胆大，妄议先儒。今从黄先生游，乃知半生全在梦中。」遍索所钞《传习录》焚之。与禹江订读经史法，求实学，戒空谈，后生翕然从之。杨，名开沅。

　　张巽仲自儒而禅张五权，字中生，一字巽仲。弃举子业，从汪有源昆一问学，寻且延致于其家，反复克复归仁之指，凝思终夜。粥田得资，以馔宾客，不倦。久之，瞿然曰：「朝闻道，夕死可矣，仲尼岂欺我哉！」益搜先儒语录，澄心默坐，日以为常。间与浮屠往来质问，欣然有得，乃断荤酒，着《复初论》，集古妇人得道者二卷，授妻沈氏，异室而处。人訾为自儒而禅，不恤也。顺治辛卯，疾革，却医药，端坐，曰：「死生，旦暮耳。」服深衣幅巾，作诗而逝，有「悟后修持二十年，儒功梵行两能坚」之句。学者私谥为懿靖先生。

　　圣祖崇理学圣祖笃信程、朱，所著《几暇余编》，其穷理尽性处，虽宿儒耆学如李文贞公、汤文正公等，皆莫能测.尝出《理学真伪论》题以试词林，又刊定《性理大全》、《朱子全书》等书，特命朱子升祀十哲之列，自是而四配之下遂有十二哲矣。

　　丁觉民体验身心康熙戊申秋，长兴丁觉民进士珝北游天雄，留燕蓟间四载，闭户却扫，体验身心，与圣贤之旨相证合。或披衣达旦，隐几终日，仰天而嘘，浩然其有得也。尝自谓戊戌以来，十余年苦心一无所得，皆好异之心误之，今日始知极平淡处是极神奇处，凡一涉奇怪，便非也。

　　王子方志于圣道翼城王子方，名端。生八岁而习句读，十二而求文艺，十六而志于圣道，独行独勉，二十四而粗得其大略。不幸卧病二载，两目失明，不敢复言学道矣。康熙庚午，病瘥身强，虽目不见字，耳闻而口诵，日有稍进，乃复自奋，每读书有得，辄命子录之，名曰《学思录》。

　　邵季鲁习王氏学康熙辛巳，黄冈令韦锺藻建姚江书院于县南，博访有绍王阳明之学者。闻邵季鲁习王氏学，乃以礼币致之，使主院事。先一日，戒众，厥明，诸生毕至，韦偕教谕、训导往，博士弟子迎于门外，揖至阶.邵出莅阶，韦升阶，揖邵，并揖教谕、训导，次及诸弟子，皆揖而入，释菜于先贤如礼.出即讲堂揖坐，邵南向，韦西向，教谕、训导东向，弟子侍于阶.童子歌诗阕，邵为讲《易》之艮卦。韦顾诸生曰：「先生哉！先生哉！」礼成，县之父老喜曰：「数十年今见此也。」

　　劳麟书勉人为圣贤余姚劳麟书，名史，好引接后学，委曲尽诚，佣工下隶，皆教之使向道，曰：「尽汝职分，务实做去，终身不懈，圣贤矣，勿自薄也。」闻者莫不爽然。里中贩物者近麟书居，不忍货伪物。刍儿牧童或折弃绘缴，毁机穽，有鬬争者，就质于麟书，往往置酒求解。

　　李恒斋欲不枉一生李文照，字朗轩，号恒斋，善化之乡人。母孕十六月而生，幼读书，寓目成诵.十岁，适郡城，父携之谒先师孔子庙，循行殿庑，告以配享从祀之典，文照曰：「如此庶不枉一生。」

　　李简庵反躬切体连城李图南，号简庵，诸生也。性端敏，甫四龄，而《四子书》已成诵.能谨容节，就傅习举业，兼攻诗古文。既而叹曰：「吾学自有身心性命之所急者，顾可以虚名自骛乎？」于是究心濂、洛、关、闽之书，以反躬切体为务。居莲峯、点石诸山者久之。尝曰：「学者惟名利之念为害最大，越此庶可与言学.」

　　汤介亭师圣贤雎州汤准，字稚平，号介亭，文正公斌之四子也。少歧嶷，有远志。年十三，书「圣贤自可师」五字于纸，文正喜而勖之以正学.遂体究儒先，默识贯穿，悉本于身心践履，不务讲学名。尝曰：「为学不在多言。」

　　朱湘涛做圣贤功夫朱湘涛，名泽澐，宝应人。晚岁得脾疾，每五更起，盥沐，观书，至夜分乃息。谓其子曰：「圣贤功夫正于困苦时验之，若稍稍放倒，便至堕落，可不惧哉！」疾甚，吟宋邵康节诗曰：「任经生死心无异，虽隔江湖路不迷。」命家人治后事，别亲友，怡然而逝，时年六十七。

　　王沣川为关中儒者王心敬，字沣川，鄠县人。幼学于李容，为邑诸生。雍正庚戌，其子某为令，陛见，例陈折，世宗见而嘉之，曰：「名儒子故不凡。」令上疏者以为式。乾隆丙辰，蒲城某进士赴廷试，大学士鄂文端公尔泰问沣川安否，进士素不知沣川也，不能应，文端笑曰：「若不识关中儒者，何太俗耶！」

　　姜云一味论语昌乐阎怀庭与潍县姜云一善，一日，问云一喜读何书，曰：「《论语》，终身味之不尽也。」云一尝自述其生平学力，谓年四十，始能不以贫富撄其心，五十，始能不以生死动其心。

　　王勿斋作克复格王立楷，号勿斋，乾隆初之湘阴诸生也。性方正，勤于自治，甚刻苦。尝作克复格，每月言动必谨记之。

　　汪绂初精研性理汪绂初，名烜，安徽婺源人。家贫困，佣于江西景德镇之瓷器制造所，为画之盌之役。博极儒书，精研性理，以宋五子之学为归.劳莪野读书有得劳莪野尝言读孔子书，得一言曰务民之义，读孟子书，得一言曰强为善而已矣，读朱子书，得一言曰切己体察。劳，名潼，乾隆时南海举人也。

　　戴东原为本朝儒者德清戴子高明经望，尝与仁和谭复堂大令献评隲戴东原，谓为本朝儒者第一。谭不答，盖目之为第二流也。东原，名震，休宁人，乾隆时翰林院庶吉士也。

　　陈仁五研究性理攸县陈仁五茂才惠，研究性理之学，有犹子叙斋，尝携之入家塾。一日，讲《中庸&#8231；天命》章，自卯达日午，娓娓不倦，叙斋亦恍然悟。其教人也，以小学为先。每慨然曰：「士生斯世，不能俎豆馨香，树士林坊表，徒执笔咿唔，习举子业以弋取荣名，夸耀闾里，有道耻之也。」

　　邓元昌悔为朱子罪人雩都宋昌图尝以通家子礼谒赣县邓元昌，器之，馆之于家，昕夕论学，为日程疏记，言动交相摘。一日，昌图读朱子《大学&#8231；或问》首章，元昌适过窗外，立听之，不觉泪下而拜，感动不能起，谓昌图曰：「子勉之，无蹈吾所悔，永为朱子罪人，偷息天壤间也。」

　　孙玉山潜心理学孙占鳌，字玉山，零陵岁贡生。尝役于府署，辄怀书而往，郡守奇之，令改业为儒。不数年，文誉大起。旋入庠，食饩，贡成均。晚年潜心理学，终日默坐，与性道相契，世味泊如也。所著有《周易疑参》、《四书质疑》。

　　夏锡畴笃志励行河内夏锡畴，字用九。笃志励行，治经通大义，不为章句之学.尝自言曰：「今之讲学者，吾知之矣。摹仿其口吻，比附其文字，以较量于锱铢毫厘、依稀轻重之间，若是者，俗学也，吾弗为也。悟空习静，妙归本体，扫除见闻，屏绝思虑，以程、朱为支离，若是者，异学也，吾弗为也。耽嗜泉石，厌鄙世故，甘心枯槁而无闻者，畸民也，吾弗为也。趋时若骛，逐利如绳，巧宦通神，前有阱而不见，后有贼而不知者，戮民也，吾窃矜而悲之。其或志切功名，挟策干主，布衣上书，以此博名而显天下，吾力弗及焉，而又不为也。」

　　朱紫桂读先哲书同、光间，湘乡有朱紫桂者，以贸茶致巨富。少固未尝读书也，至是而悔之，向学弥笃.尝课子延师，于帷后静听之，课罢，则就经中之字请解其义.客有读书者，入门，辄挟卷以质疑，数十年如一日。其所常观之书，为《四子书》及陆象山、王阳明集。有过不自讳.有见其与李筱秋书，谓「自聆雅教以来，及读各先哲书，亦知利不可专，而于利字关头总打不破，不解何故」云云。所寄友人尺牍，不假他手，虽有讹字，文笔固明畅。曾卜寿藏于五脑梅花山，自作一联曰：「一点灵光还造化，百年骸骨葬梅花。」

　　王曙轩服膺朱子湘潭王曙轩征君生平服膺朱子之学，尝主讲河南明道、洛学两书院，刻布约言，颁示诸生。光绪辛亥，湘藩胡某聘主长沙求实书院讲席，时年已七十余矣，白发萧然。其持论颇不与袁淑瑜合。淑瑜少出曙轩门下，曙轩犹以学生待之，辞气之间，不少假借，淑瑜颇不堪，谓其挟长.清稗类钞经术类羣经精义之发明经学之分汉、宋，犹理学之分朱、陆也。其专宗汉学以抵程、朱之隙者，为毛奇龄、惠栋、戴震诸人。其义理宗程、朱，仍博稽汉、唐注疏者，为李光地、方苞、姚鼐诸人。自有明中叶，人皆敝精力于帖括，而根柢之学阙焉。国初，朴学之士始出，顾炎武、阎若璩开风气之先，其后巨儒踵接，元和惠氏、武进庄氏、高邮王氏、嘉定钱氏盛于吴中，婺源江氏、休宁戴氏继起于宣、歙。由是汉学昌明，远绍微言，兼通大义，千载沈霾，一朝复旦。极盛于乾隆，益精于嘉庆，遗经端绪，皆有条理。然江藩作《汉学师承记》，凡稍近宋学者皆摈之。阮元刻《皇清经解》千四百余卷，而光地与苞之著述一字一收，盖几于分茅设蕝矣。一时风气所趋，遂以搜残举碎为功，诋宋儒为空疏，肆力掊击，抑又过矣。要知汉儒之训诂，宋儒之义理，相须而行，阙一不可，其激而互有胜负者，皆末流之失也。

　　经学有北南二派长沙有校经堂，创自湘抚吴荣光。光绪初，学使余姚朱肯夫少詹逌然筹款扩之，人才号为极盛。湘潭叶奂彬主政德辉，其魁硕也，有论经之言，今节录之。

　　其论经学北派也，则曰博野有颜元，蠡县有李（王恭）。（王恭）所著曰《周易传注》，《诗经传注》，《李氏乐学录》。元之学，一传而为李（王恭），（王恭）又受学于毛奇龄，此南学合北学之始。再传而为程廷祚，则又以南人而为北学.然如所著《晚书订疑》，《禘袷辨误》二书，绝不附和毛氏《古文尚书冤词》及《郊社禘袷问》之说，是则冰寒青胜，派同而学不同。至所著《春秋识小录》，已入干嘉考据一派，其殆学成之日乎？元之学，初不行于南方，厥后二百余年，德清戴望本其先世家学，着《颜氏学记》一书表扬之。望晚年又从陈奂受《毛诗》，从宋翔凤受《公羊》，所注《论语》，即发明《公羊》之义，是又转入南学今文派矣。

