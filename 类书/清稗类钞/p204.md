<!-- { "loadSidebar": true } -->
　　沪妓李苹香者，当涂人，实为黄钺之裔。尝从其父宦松江，继而居嘉善。貌楚楚可观，能作小诗。适刘氏。有潘某与之私，被挈至沪，初为野鸡，旋擢幺二，晋长三，名曰金莲。后又嫁人复出，则并姓而易之，为谢文漪矣。其以苹香著名时，达官名士争趋之，颇为某封翁所赏，封翁之子孙亦有往来，尤与其孙昵。事为封翁之眷所闻，召之往，罚令长跽谢过，大狼狈。既出，语人曰：「吾为妓，顾我者皆客也。彼自陷于聚麀而责我，我岂能于客之来者，先索观三代履历而后延之耶？」

　　杨妃榻肥白如瓠

　　沪有鸨曰杨妃榻者，为粤寇洪仁玕宠姬杨淑真之女，咳名曰亚珍。仁玕死，从淑真遁，辗转至沪。淑真初本为妓，至是，遂重理旧业，亚珍亦随之应客，以肥白如瓠，人遂以杨妃榻称之。未几，亚珍挟之以游津，稍稍积金资，蓄养女雪香、三宝，复姓为洪。寻又还沪，以虐养女案被人告讦，乃遁而之杭。

　　傅彩云久着艳名

　　有傅彩云者，久着艳名，一曰曹梦兰，苏州名妓也。年十三，依姊居沪。吴县洪文卿侍郎钧初得大魁，衔恤归，一见悦之，以重金置为簉室，待年于外。祥琴始调，金屋斯启，携至都下，宠以专房。文卿持节使英，万里鲸天，鸳鸯并载。既至英，六珈象服，俨然敌体。英女主维多利亚年垂八十，雄长欧洲，尊无与并，彩出入椒风，独与抗礼。维多利亚尝偕其并坐照像，时论奇之。文卿代归，从古京邸，与小奴阿福奸，生一女，文卿逐福留彩，寖与疏隔。俄而文园消渴，竟夭天年。彩故与他仆私，至是遂为夫妇。居无何，私蓄略尽，所欢亦殂，仍返沪，为卖笑计，改名曰赛金花。苏人公檄逐之，转至津门。虽年逾三十，而艳名不减畴昔。未几南下，复张艳帜于沪。

　　光绪庚子重入都，筑香巢于陕西巷，昵八国联军统帅德人瓦德西。瓦欲肆残杀，宛转陈说，保全至多。性俊爽，客至，掀帘出，神光四射。其装束日必数易，有见之者，谓此一赛金花，彼亦一赛金花也。出必以马，见者称之为赛二爷。京师经庚子之乱，娼业大衰，乃集羣鸨，为之手疏章程，斟酌社会情状行之。其所居与谢珊珊望衡对宇，一时亲贵，趋之如骛。尝蓄雏妓六，中有名蝶芬者，花娇月媚，尤杰出，内务府某特爱之，暇辄往访，缠头之资不靳也。彩知其意，迫使度夜。蝶以齿穉哀免，不允，数凌虐之，鞭笞无完肤。不堪其毒，遂仰药死。乃裸而裹以芦席，瘗后院隙地，贿左右，无敢言者。某至，闻其死，伤悼不已。询之同辈，大疑，乃续识一雏妓，使之烧阿芙蓉，以言餂之，得端倪，即驱车返。次日，使仆报五城公所。时掌中城者为丁之栻，率番役往掘尸身，验之，鳞伤徧体，怒甚，乃将彩带案，送刑部，于是琅珰枷锁，俯首而入犴狴矣。后有大力者出，为之极力运动，刑部定谳，谓蝶之死实自尽，彩递回原籍而已。

　　先是，文卿未第时，为人司书记，居烟台，与妓爱珠有囓臂盟。比再至，已魁天下，遽与珠绝。珠冤痛累月，竟不知所终。过市门者，指状元之第曰：「得非霍小玉冥报李十郎乎？」

　　光绪己亥，樊云门方伯作《彩云曲》云：「姑苏男子多美人，姑苏女子如琼英。水上桃花知性格，湖中秋藕比聪明。自从西子湖船往，女贞尽化垂杨树。可怜宰相尚吴绵，何论红红兼素素。山塘女伴访春申，名字偷来五色云。楼上玉人吹玉管，渡头桃叶倚桃根。约略鸦鬟十三四，未遣金刀破瓜字。歌舞常先菊部头，钗梳早入妆楼记。北门学士素衣人，蹔踏毯场访玉真。直为丽华轻故剑，况兼苏小是乡亲。海棠聘后寒梅喜，待年居外明诗礼。两见泷冈墓草青，鸳鸯弦上春风起。画鹢东乘海上潮，凤凰城里并吹箫。安排银鹿娱迟暮，打叠金貂护早朝。深宫欲得皇华使，才地容斋最清异。梦入天骄帐殿游，阏氏含笑听和议。博望仙槎万里通，霓旌难得彩莺同。词赋环球如绣虎，钗钿横海照惊鸿。女君维亚乔松寿，夫人城阙花如绣。河上蛟龙尽外孙，房中鹦鹉称天后。使节西来娄奉春，锦车冯嫽亦倾城。冕旒七毳瞻繁露，盘敦双龙赠宝星。双成雅得西王意，出入椒庭整琼佩。妃主青禽时往来，初三下九同游戏。妆束潜随夷俗更，语言总爱吴桂媚。侍食偏能餍海鲜，书报亦解翻英字。凤纸宣来镜殿寒，玻璃取影御床宽。谁知坤媪山河貌，祇与杨枝一例看。三年海外双飞俊，还朝未几相如病。香息常教韩寿闻，花头每与秦宫并。春光漏泄柳条轻，郎主空嗔梁王揣。祇许大夫驱便了，不教琴客别宜城。从此罗帷怨进索，云蓝小袖知谁托。红闺何日放金鸡，玉貌一春锁铜雀。云雨巫山枉见猜，楚襄无意近阳台。拥衾总怨金龟壻，连臂犹歌赤凤来。玉棺画下新宫启，转盼王郎长已矣。春风肯坠绿珠楼，香径还思苎萝水。一点双星照玉台，樵青婉娈渔僮美。繐帷尚挂郁金堂，飞去玳梁双燕子。那知薄命不犹人，御叔子南后先死。蓬巷难栽北里花，明珠忍换长安米。身是轻云再出山，琼枝又落平康里。绮罗丛里脱青衣，翡翠巢边梦朱邸。章台依旧柳毵毵，琴操禅心未许参。杏子衫痕学宫样，枇杷门牓换冰衔。吁嗟乎，情天从古多缘业，旧事烟台那可说。微时菅蒯得恩怜，贵后萱芳成弃掷。怨曲争传紫玉钗，春游未遇黄衫客。君既负人人负君，散灰扃户知何益。歌曲休歌金缕衣，买花休买马塍枝。彩云易散琉璃脆，此是香山悟道诗。」

　　玉芙为苏某所眷

　　光绪壬寅、癸卯间，京师名妓最著名者为三芙蓉，银芙、玉芙、金芙是也。苏某眷玉芙，既出都，耿耿不忘。越三载重至，玉芙殒矣。或语苏曰：「某肆有玉芙亵衣，君出银币二十圆购之，葬陶然亭香冢侧，勒碑记其事，亦佳话也。」苏然之，奔走数日，无所得。有语苏者曰：「某君言妄也，岂有亵衣而列肆出卖乎？」苏乃止。

　　金菊仙为吴彦复所眷

　　彭香云，武进人，稍长，游沪，着声北里，当时所传金菊仙者是也。所居为层楼，出则驱骏马，拥幰车，揽辔绝街衢，访贤豪不得。久之，得庐江吴公子。

　　公子名保初，字彦复，武壮公长庆仲子也。光绪乙巳夏五月，大燕诸名士于沪上之酒楼，闻菊仙名，招之。座客争索曲，菊仙哀歌激楚，乃咯血。翼日，病大作，门巷萧条，而彦复至，悯之，奔走求医。病愈，菊仙键户谢客，独约彦复为清谭，语及家国状，菊仙辄流涕，如是者半月。

　　海上名姬夙重身价，有私适客者，院中人或嗾父母讼诸官。菊仙忧之，阴牒长官，杜其变，左右及彦复皆不知也。一日，屏人白其志，彦复叹曰：「吾妻悍，不克归，旅居惧弗给，子其能处此耶？」菊仙嫣然不复道。当是时，菊仙年已二十四，海上两巨公争出万金求菊仙，菊仙笑曰：「吾所欲者，大丈夫耳，乌用此巨金！」一日，偕彦复出，饮酣，从谷请曰：「君客况，妾所知，今方六月，客逋妾金已数千，至八月，且万，请以此益君。」彦复笑曰：「吾所欲者知己耳，他奚爱焉！」菊仙毅然曰：「君若此，复何待！」竟同车归，客逋置弗顾，时六月六日也。彦复自为《天贶因缘记》纪其事。

　　菊仙既嫁，复彭氏，更名嫣。彦复以书法篆刻授之，自是嫣名遂播公卿间。而彦复贫益甚，海内人士被武壮泽，无过问者，嫣之囊装罄矣。久之，彦复走天津，怏怏不乐，自署曰癯公，嫣则旦夕歌笑慰解之。居三年，貌益泽，尝曰：「吾得嫣，始知天壤间有生人之乐。」已而彦复病，嫣割臂肉疗之。陈伯严尝赠彦复以诗云：「酸儒不值一文钱，来访癯公涨海边。执袂擎杯无杂语，喜心和泪说彭嫣。彭嫣不独怜才耳，谁识彭嫣万刼心。吾友堂堂终付汝，弥天四海为沉吟。」

　　陈某设妓寮

　　京师桐花庄等班房屋，为户部书吏陈某旧产。某既尽售其旧业，渐贫窘，乃自设妓寮，沾溉夜度资余润以餬口，蕴香小班是也。

　　胡宝玉久着艳名

　　胡宝玉为沪妓之久着艳名者，本姓潘，小镜子外嬖之女。小镜子以咸丰癸丑从刘丽川戕官据沪城被诛者也。宝玉美而艳，善修饰。其为妓时，初曰林黛玉，尝嫁甬人杨四，未几下堂，乃易姓名，旋游岭南。及归，则置红木几案于室，遂为北里之倡。

　　是时，达官富商、王孙公子皆趋之若骛。客之豪者，为蔡菉卿、梅道钦、杨子京、宋子蕴、李桂泉、孙葵石、李颂芬诸人，而宝玉犹以为未足，乃时挟咸水妹驱车出游，从习英语，更效咸水妹之额发下覆。语成，遂别辟一西式器具之室，以研究外交，碧眼黄髯儿时或盈座矣。

　　又久之而与伶人游，如杨月楼，如黄月山，皆莫逆交也，而尤与侯俊山昵。亡何，俊山还都，宝玉思之不置，乃北走京师以就之。既而俊三不堪其嬲，遽疏之，始踉跄南下，仍返沪，理旧业。或曰，宝玉素与武旦黑儿善，黑儿往析津，即附汽船往访之。既抵津门，众客皆纷纷挈具而去，宝玉独从容栉发，细匀铅黄，妆竟，循梯而登，倚舵遥望，若有所俟。逮至日昃，意中人始策蹇而来，乃匆匆雇肩舆以俱去。旋即回沪。

　　宝玉既返沪，狎客之多，不减于昔。日夕伺客，则环视座中，择其最能挥霍者，独与之厚。一旦取盈，即舍之，别择一客，亦如是，而随手辄尽。盖挹彼注兹，皆为年少貌都者所分得者也。潮州人郭绥之尤为所嬖，被锢于室者年余。无锡张某，亦其一也。又有某学徒者，尝至其家，置酒宴客。宝玉疑其为窭人子，密询座客，其年俸固不及钱十缗。宝玉曰：「彼何作此豪华？」客曰：「慕卿而至耳。」席终，学徒置下脚费四金于几，宝玉遽纳还之，曰：「子宜留以自用，此间非善地，不宜至也。」

　　光绪丙午春，宝玉以所蓄雏妓纷纷遣嫁，而自适一陈姓者以去，距生于咸丰癸丑，已五十四岁矣。嫁之日，乘彩舆，鼓吹前导，路人咸啧啧羡之，曰：「胡宝玉后福不浅哉！」乃甫踰月而又下堂，羣见其高车驷马招摇过市矣。

　　长沙八大妓

　　光，宣之交，长沙堂班有八妓，皆负盛名，好事者均有一字之褒，今仅记其七。杨佩兰曰技，沈白兰曰戏，周宝钗曰色，文素娥曰倩，甘凤珠曰（上穴下幻），冷秋云曰冷，花月红曰簸。簸者，状其内媚术之态度也。

　　赛渌江悦某孝廉

