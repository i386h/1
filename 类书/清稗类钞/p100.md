<!-- { "loadSidebar": true } -->
　　徐士林历官治绩徐中丞士林，山东文登人，尝官福建汀漳道。俗械鬬杀人，捕之，辄纠众据山。或请用兵，曰：「无庸。」命壮士分扼要隘，三日，度其食尽，遣人入，诱以好语，曰：「出山者免。」果逐队出。乃伏其仇于旁，仇呼曰：「为首者，某也。」立擒以徇，众惊散，自是捕犯无据山者。擢江苏布政使，丁父忧，诏夺情，不起。服阕，入都，高宗问：「山东、直隶麦何如？」奏曰：「旱且萎。」问：「得雨如何？」曰：「虽雨无益。」问：「何以用人？」曰：「工献纳者，虽敏非才；昧是非者，虽廉实蠹。」上深然之。

　　徐擢江苏巡抚，守令来谒，辄命判试其才，教之曰：「深文伤和，姑息养奸，戒之。夫律例，犹医书本草也，不善用者辄杀人。」

　　王峨园政声卓著王峨园，名师，山西太原人，为匿灾冒赈正法之甘抚亶望之父。其外家为苏州顾氏，故生于苏.乾隆丁卯，为苏藩，政声卓著，而抚军安某劾之去。庚午，抚吴，至则禁止加派夫船，按籍给值，胥吏不得需索。辛未夏，少雨，步祷赤日中，日行数里。复以米值腾贵，积忧成病，遂不起。弥留时，笑曰：「生于苏，死于苏，命也。」

　　景福陈饥民疾苦乾隆戊子秋，江阴旱，乡民相率哄县堂。江苏学使景福方受曹秀先之代，甫下车，出而抚慰，众即解散。越日，巡抚彰保统兵至，欲痛剿之，景与议不合，归即草疏，陈饥民疾苦。悬赏募急足，约七日至京师。彰折至，则以民乱闻，上不直其言，召秀先问故。秀先具述灾状，盖旱时亦曾率属祷雨者也。遂奉特旨，置起事哄堂者一二人于法，余皆罔治。

　　李梦登得民心李梦登，福建人。乾隆庚寅除孝丰知县，不携家室，与同志三数人，惘惘到县.始谒巡抚，门者索金不应，因持刺不许入。梦登则绳床坐军门，竟日不去，曰：「予以吏事见，非有私谒.俟公他出，即舆前白事，奚以门者为？」门者勉为通谒.巡抚察其状，戒之曰：「君悃愊无华饰，甚善，然未娴吏事。宜亟求通律令能治文书者致幕下，庶几佐君不逮。」梦登前曰：「孝丰俸入，岁不过三十金，不能供幕客食。且梦登与偕来者，三数孝廉，皆读书服古，朝夕讲求，宜若可恃。」巡抚哂之。无何，卒用公式劾免，历官纔三阅月也。

　　梦登居官，出无仪卫，门不设监奴，有质讼者，直诣厅事。梦登便为剖析，因而劝谕之，两造皆欢然以解。比出县门，终不见一胥吏。胥吏或请事，则曰：「安有子女白事父母，转用奴隶勾检者？若辈必欲谋食，盍罢为农，否则请俟我去耳。」县庭无事，辄独行阡陌间，与父老商搉利病，或遇俊秀子弟，执手论文，娓娓竟日，县人安之。间或以公事道出邻县，遇哄鬬者，辄为停舆，言讼庭毋诣，一朝之忿，他日终悔之，徒饱胥吏橐，甚无谓.鬬者非部民，往往投拜舆下，实时散去。

　　梦登之罢官也，代者至门，交印讫，长揖而去。问库廪官物，犹前官封识也。稽文案簿籍，曰：「自有主者。」察狱讼，曰：「悉劝平之。」后官或访焉，则绨袍把故书，见人吶吶无他语，终竟亦不报访也。然不自省得谴所由，以书徧抵同官曰：「梦登为县仅三月，未尝得罪百姓，有事末尝不尽心，然竟坐免，何故？」因乞为侦状，盖终不知狱词之非格也，闻者悯焉。

　　梦登罢官，窭甚，不能归，百姓争食之。负贩小民，侵晓，各以所羡果蔬粟米，杂沓投门外，比门启，取给饔飱，亦不辨所从来。无，则闭关槁卧.然闲居周一岁，未尝有大匮乏。最后，县人醵金为治归计，并制青盖为赠，题名至万人，荣其行。

　　初，梦登在官，独行邨落间，闻老妇哭而哀，询之，云夫死子贫，不能养.梦登恻然，召其子，赐钱二缗，俾市易，逐什一，其子后稍裕。至是，纠尝受惠于梦登者，凡数辈，徒步负担，送梦登抵其家。

　　吴嗣爵治老坝工嘉谟任总漕时，延郭大昌为上客。淮阳道以河方多故，就嘉乞郭以襄事。郭既客河道署，忤南河总浚吴嗣爵，遂赁居清江浦之五圣庙，时乾隆甲午七月也。是年八月望后，消溜切，滩南卧决，老坝口一夕塌宽至百二十五丈，跌塘深五丈，全黄入运.版闸关署被冲，滨运之淮、阳、高、宝四城官民皆乘屋，而山东逆匪王伦方滋事，相距才数百里。吴恇惧无所措，昧爽至五圣庙，排闼敦延，且再三谢罪。郭询所以维持之策，吴曰：「嗣爵有成见，即不烦先生。然嗣爵意，此役必速举钱粮五十万，限期五十日，何如？」郭曰：「如此，则公自为之，大昌不敢闻命。」吴曰：「决口虽巨，然五十万不为少，五十日不为速。过此，恐干圣怒，罪且不测.」郭曰：「山东匪势狓猖，与江南接壤，塞决稍迟，恐灾民惶惑生他变。且圣上见兵水交至，未审虚实，必发重使，公固欲以堵合事烦使者耶？必欲大昌任此役者，期不得过廿日，帑不得过十万.」吴再拜，请受事。郭曰：「有一言不能从，不敢任也。调文武汛官各一，使得以冠盖刑杖在工弹压。此外如有员弁到工者，大昌即辞事。且荡料皆在淇福庄，距工咫尺，宜听调取。」仓猝办文稿不可得，公出图章一，付大昌，饬库道，见片纸即发帑。吴皆如约.至期，遂合龙，其用料土作支，并现帑，合计十万二千两有奇。吴缮折入告。又三日，钦使乃至浦。郭故善河事，至是益知名。然终以省工费拙言语触众怒。

　　嘉庆初，举丰工，工员欲请帑百二十万，河督议减其半，商于郭，郭曰：「再半之足矣。」河督有难色，郭曰：「以十五万办工，十五万与众工员共之，尚以为少耶？」河督怫然。郭自此遂绝意不复与南河事。

　　郑板桥居官治绩兴化郑板桥，名燮，乾隆间，知山东潍县.值岁连歉，斗粟直钱千，板桥乃大兴工役，招远近饥民，修城凿池，以工代赈.复劝邑中大户，开厂煮粥，轮饲之。尽封积粟之家，责其平粜，讼事，则右窭子而左富商。监生以事上谒，辄坐大堂，召之人，瞋目大骂曰：「驼钱骡有何陈乞？」或命皂卒脱其帽，足踏之，或捽头黥面，逐之出。一时豪富咸严惮之，而贫民赖以存活者则无算。

　　其宰范时，有富家欲逐一贫壻，以千金为寿。板桥收其女为义女，复潜蓄其壻在署中。及女入，拜见，因出金合卺，令其挽车同归，时称盛德。后以报灾事忤大吏，罢归乡里。

　　吴菘圃饶经济吴菘圃协揆璥，以奏赋受知高宗，由编修超擢学士。屡持衡尺，朝士多推重其文章，阿文成公独荐吴某饶经济，可大任。奉旨分巡河南兼理河务，遂以精练水事称.前后任东南河督，岁奏安澜，未尝有失。而它处溃防，奉命塞决者，罔不如期底绩。

　　杨景素精敏乾隆朝，扬州杨景素起家县丞，洊跻开府，总督两广、浙闽、直隶.初投効直隶河工，以精敏为河道忌嫉，将笞之，跃马驰去。投河帅，愬曰：「景素为功臣敏壮公捷后，有罪宜杀，不可辱。」且陈河渠利病，帅奇之，遂洊保至大用。

　　巡台湾时，值汉民与熟番构衅，生番亦乘间焚杀汉民。乃案界掘深沟，筑土牛，以为之限。请令熟番薙发留辫，以别于生番，永杜假冒。

　　吴达善治盗吴制府达善历任陕甘、两湖、云贵总督。其督陕甘时，继黄文襄公办理军需，率循旧章，累邀高宗圣眷。及督楚，继爱必达宽纵之后，吏治玩弊，盗贼充斥，乃严加整饬。命营员构线，擒获江湖大盗数百名，立加诛戮，悬首江干，累累相望，一时盗贼戢迹，商贾便之。

　　唐镜海感化瑶民唐镜海方伯守平乐时，值楚瑶不靖，奉檄防守富川。富川十三源之瑶。以耕作世其业，且有隶民籍入庠序者。而宋塘、三辈、龙窝、平市、倒水五源稍忿犷，不改蛮夷故习。方伯授以团练之方，教以坐作进退长幼尊卑之礼，咸欣欣然。于是五源各建义学，择其子弟之秀者予以四子书，村设蒙师而教授之。方伯一至，瑶童辄绕膝而嬉，捧书而诵，如子弟焉。

　　蒋砺堂整理运铜事干末嘉初，滇省运铜为最苦之差。全滇属员，有亏短公帑者，有才具短绌者，有年迈者，本管道府即具报。委令运铜，于承领运脚时，将所短各数扣留藩库，以至委员赤手动身，止有卖铜一法，所短过多，或报沈失，或交不足数，至参革而止，此数十年弊政也。及蒋砺堂相国攸铦任滇藩，查知铜厂有提拉水泄一项，每年应发银二十万两，八成给发，扣存二成，得四万两，于四正运每船贴银八千两，副运减半，于起运时给发一半，船至湖北，全给之。保举运员，须本管府道加考，以并无亏空年力正强为合格。此法行至道光年，尚无更变，人不以为畏途矣。

