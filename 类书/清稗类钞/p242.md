<!-- { "loadSidebar": true } -->
　　相戴文节家人印梅大师，楚人，年六十余，广颡长髯，住杭州报先寺。尝自言入定，顿悟相地、相人诸术.徧相戴文节公家人，咸验，非世俗相法也。文节时方四岁，出见，师曰：「此非常儿，宜为吾弟子。」遂度为沙弥，题名妙元。八岁，六月，冒暑访文节之尊人，语之曰：「翼日乞诣寺，然不可携吾弟子来。」再四属，卒不言何事。诣，则已沐浴更衣坐化矣。众檀越悉在。盖豫知时至，约送入龛，又不欲小弟子见自相也。

　　相村夫牧竖道，咸间，长沙某甲研究麻衣柳庄之法，垂十余稔。一日，忽语人曰：「比年以来，所见村夫牧竖，多文武大吏状貌，安得如许官职位置若辈？」遂疑其术，举所有书籍，付之一炬。未几，粤寇乱起，楚军、湘军兴，荐剡累累，三湘子弟居其十九，人始知其术之不尽谬也。

　　凌厚堂以相人术自负凌厚堂广文堃颇以相人术自负，谓一望即可决其贵贱寿夭。何桂清抚浙时，凌以教职考验。何语凌曰：「君昔相我之言，今已皆验，请再视异日如何？」凌曰：「公今留下部髯，于法当斩首。」何怒，挥之出。越六年，何果以失守罪伏法。

　　曾文正好相术曾文正公国藩好相术，尝云昔年求观人之法，作一口诀云：「邪正看眼鼻，真假看嘴唇。功名看气概，富贵看精神。主意看指爪，风波看脚筋。若要看条理，全在语言中。」又云：「端庄厚重是贵相，谦卑含容是贵相。事有归着是富相，心存济物是富相。」

　　文正官京师时，郭筠仙侍郎嵩焘主其家，亦喜谈相。文正诮之曰：「君好谈相，相人乎？自相乎？」捻寇初平，淮军驻徐州，文正往阅操，诸将入谒，中一人形貌魁梧，衣冠整洁，注视良久，入谓幕客曰：「某弁体气充实，无夭折之理。时方承平，无战事，何其神气若将死之人乎？」后不十日，某弁果以坠马殒命。

　　相官文恭大兴汪星槎司狱瑾善风鉴，尝相官文恭公文，谓其前生为苦行僧，今世当享厚禄。及被曾忠襄所劾，朝廷遣使往勘，或以此诘之，则曰：「无伤也，行入相矣。」已而果然。

　　腾云龙论相腾云龙，相士也，不详其姓氏里居。工翰墨，善风鉴，语言娴雅，有儒者风.壮年从粤寇洪秀全游，才识迈众，颇倚之。洪败，家室遇害，遂隐于相以终老。浪迹江湖，自号曰腾云龙，盖自喻也。

　　腾初至沔溪，日卖技乡村间，所言吉凶祸福，多不期而中，名噪于时.有富商某就之相，或语之曰：「某，封翁也，性悭吝，非面谀不能获厚报。」相士笑颔之。及某入座，猝然曰：「君寿不踰颜子，能舍家之半行慈善事，或可中寿。」某怏怏去。论者责其赣直，则曰：「相形不如论心，非古语乎？相恶而心术善，无害为君子；相善而心术恶，终必为小人。君子之谓吉，小人之谓凶，荀卿之至论也。吾矫某之吝，而使之舍私济公，相其心耳，流俗人乌足以语此！」时知名士王鉴林耳其言，不类江湖客，揖而叩其术，谦逊不遽答。既而曰：「相人术，古无有也，学者所不道也。世俗称妖祥休咎，乃诳语欺人耳。以吾粗读诗书，藉以戒人则可，假以欺人则不可。」王曰：「然则言必有中，何欤？」腾笑曰：「仲尼面如蒙倛，周公身如断菑，禹跳汤偏，尧舜参牟子，不以貌陋减其志意，而名垂万古矣。彼桀纣长巨姣美，为天下之杰，卒至身死国亡，遗臭后世，岂相形者所可以妍媸论耶？」王唯唯，知其为屈于遇而托于相者。间且造其室，访问家世，则顾而之他，绝不一言。旋亦去沔溪而他适.越十载，复来，已祝发为浮屠，驻锡于杜浦寺。未几，适有丧亲而强之招魂者，固辞不许，乡人怒而驱之，遂云游不知所终.刘壮肃喜谈相光绪丙戌，刘壮肃抚台湾，其奏议公牍，虽有幕僚，时亦自为之。性最轻武人，畜视之。既为疆吏，则又轻疆吏。独重京曹官，礼知名士，而喜谈相。一日，有相士谀之，谓当秉国钧.壮肃唶嚄曰：「余，武人也。为督抚，已破格，安有为相理！」相士力言法当尔。壮肃曰：「果尔，天下事亦殆矣。」麾之去，命赏五十银圆，顾曰：「他日果验，再赏五百圆也。」壮肃尝自言五十六岁又当革职，六十岁当死，已而果然。

　　以相术择人相士郑某为提督绍宗子，当粤寇乱时，粤有两人起家军籍，皆为大将，一方曜，一即郑也。郑有幕友精相术，兼擅一切望气及奇门六壬之学.当时游诸将间，即相郑提督之面，谓可与终始，因久依之，郑果倾心相待。其任用偏将，往往听相者暗中抉择之言，而所向有功，盖用徐中山语命将必得有福之人，可倚其福命以相与有成也。郑子奇其术，因奉为师。幕友亦尽心教导。既习二三年，茫无头绪，其师恒令随目之所见以意断之，而后由师指授。久之始觉别有门路，越八年，乃尽其奥.李若农精相法李若农侍郎文田以精相法闻，尝相许仙屏中丞振袆，决其官位当抚而不督。时许方任宁，藩旋授河督。许戏云：「我自督而不抚，若农将谓我何？」后调任广东巡抚，开缺而终.相同学光绪庚子，粤中某塾受业者数百人，一生徧相同学曰：「数百人中，不乏科名之士，然今秋获隽者，竟无一人，何耶？」寻奉谕旨，以拳乱停试。

　　赵展如知相赵展如抚苏时，元和陆凤石相国润庠以祭酒丁艰回里，服阕入都，赵饯行于署。酒酣，赵频顾陆而叹息。陆疑赵心有不愉，坚叩其故，赵慨然曰：「某所以不乐者，以君为末代宰相耳。」陆愤然曰：「君既知相，自视如何？」赵曰：「此无他，某终不得善终.」及赵内用，任枢要，光绪庚子拳匪之乱，竟列罪魁，恩赐自尽.相恩艺棠恩艺棠中丞铭之抚安徽也，陛辞出京时，于正阳门外遇一相士，使相之，则曰：「气色大佳，然宜防意外之祸。皖中控扼南北，为江防孔道，必引用识时之士以自辅.」恩谓其不阿，以重金酬之，曰：「世方多难，疆吏尽职，端在练兵。欲练兵，尤在识拔奇才。此去，吾知所以报朝廷矣。」至皖，徐锡麟方以道员待次，每见必献策，并献倭刀。恩大器之，命教练新兵，总办督练公所，卒以巡警学堂毕业日发难，为徐之手枪轰死。

　　李半仙相喇嘛术士游行四方，其能烛幽洞显者，大抵暗中有人指点，其切口曰忖点，盖忖度其人之大概而指点之也。然为之忖点者，须为土著，始无不中。保定李半仙以相术鸣，宣统时，设砚于京师之东安市场。一日，来一中年人，气宇轩昂，倩李谈相。李极意献谀，决之为部员，其人微笑不语.俄而忖点至，急以切口递消息与李，李不得已而更谀之曰：「以君相言，官品何仅至此，某年当进位督抚，某年当入阁拜相。」既而骤以手摘其冠曰：「大和尚，尔诳我，我亦诳尔，此所谓即以其人之道还治其人之身也。」言已，大噱，观者为之哗然。盖来相者，乃雍和宫之喇嘛也。而李半仙之名乃益着。

　　看阳宅阴宅许叔重之释堪舆二字也，以堪为天道，舆为地道，而后世乃称相地者曰堪舆家，是专就地言之也。且以其相庐舍为看阳宅，相坟墓为看阴宅。

　　大将军俗以太岁所在之方，与所食之地，依地支十二字，每年挨移。凡于所在之地，起土兴工，则所食之地必有死者。例如太岁在子，岁食于酉，子地兴工，则在酉之家必遭其殃。欲免其殃，须用厌胜之法。又所在之地有迁徙者，犯之必遘灾，术家谓之大将军。

　　世祖知堪舆世祖尝校猎遵化，至后为孝陵之地，停辔四顾，曰：「此山王气郁葱非常，可为朕寿宫.」因自取佩韘掷之，谕侍臣曰：「韘落处定为穴，即可因以起工。」后有善青乌者视之，相惊以为吉壤也。

　　张曼胥谓王气在辽左南昌张曼胥，名储，明大学士位之弟。医卜、堪舆、风鉴之术，靡不通晓。明万历时，游辽东归，语人云：「吾观王气在辽左。又观人家葬地，三十年后皆当大富贵，闾巷儿童走卒往往多王侯将相，天下其多事乎？」人以为狂。既而世祖入关，从龙勋佐，果皆辽左产也。

　　廖应国精堪舆术廖应国，兴国人，精堪舆术.从其叔觉先征君北上，依远祖金精山人之术，觅山水，得密云一穴，觉先喜曰：「葬此，初出三品世袭，后当开府，且有登甲第而司台衡者。」遂以葬郎永清之先人。复命应国寻龙口外，至红罗山，应国写其山图返报觉先，以再得吉兆顿首称贺.既而应国又出藩王祖坟图，觉先曰：「此冰山也，十年内立见其败。」已而果然。

　　闵昆冈通堪舆术广济闵德裕，字昆冈，通堪舆术.尝衣短后之衣，戴茅蒲之笠，蹑芒织之屦，徧走山川原隰，相其阴阳，察其泉脉，而准以龙砂八六之说.其合者，归而图其形，识其区，以俟求者，不待指画口授而可按籍索也。

　　董华星相宅董华星，名达存，乾隆壬申进士，精六壬奇门.初，壬申将会试，须僦宅贡院前，赵瓯北与约同寓。时赵客汪文端公第，文端为其赁一宅，赵不敢却，乃嘱妻弟刘敬舆与董偕，董所亲择者也，符天藻亦与焉。二场后，赵诣董，私询以寓内当中几人，答曰：「三人俱隽，恐符或失之。盖夜卧须各按本命定方位，而符怀疑，不我从也。」出榜，董、刘果成进士，赵与符落第。

　　江苏巡抚庄有恭尝延董相衙署，董为改葺数处。既落成，庄将出堂视事，董止之，为择一吉日时而出。届期，坐甫定，辕门外忽传鼓报喜，则加宫保之信适至。康方伯基田令昭文时，以家有子弟应秋试，预叩董。董询其先茔何向，教以茔之某方立一灯竿，子弟之某年生者当发解。已而果然。

　　长蛇注穴堪舆家之看地也，辄以某形某像定吉凶。吴门汪廉访圻少孤露，年二十余，课徒自给，在阳山教授数年。以父母未葬，出二金，买一瓜山绝顶之地，峻险异常。葬后，游京师，冒宛平籍，入泮，连捷中进士。不二十年，官至云南按察使。因思父母墓在山顶，不易祭扫，乃托所亲就山下筑石路一，蟠曲而上，费至二千金，甚坚固。一日，有形家过其墓曰：「此穴如燕巢梁间，今筑甬道，则如长蛇注穴，祸不旋踵矣。」未几，果以亏空事谪戍，家产入官。此乾隆庚子事也。

　　周八疯子为梁构亭营度居宅钱塘梁构亭尚书肯堂，初以咸安宫教习得官，拣发直隶，由邑令洊历至总督，高宗眷礼优渥，锡赉便蕃，为同时疆吏之冠。嘉庆丙辰正月与千叟宴，有御制、御书之赐，乡里荣之。后守护裕陵二年，家人意惴惴。有周八疯子者，精壬遁厌胜之术，故为构亭所敬礼.至是，为营度其里中居宅，曰：「吾必使尚书生入此室也。」未几，果以原品回籍，至家七日而卒，年八十有五。

