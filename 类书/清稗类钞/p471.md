<!-- { "loadSidebar": true } -->
　　昂威吓

　　混同江出石砮，相传为松脂入水千年者所化，有纹理，质如木，色绀碧，坚过于铁。土人用以砺刃，名之昂威吓，即古肃慎氏贡之楉矢、石砮，石砮即此。干隆朝，鄂文端公《恭和高宗御制瀛台木变石歌》有「濡水不沉火不然」句，亦指此也，今不可得见矣。

　　江石

　　黑龙江之嫩江江岸一带产石，曰江石，坚结细腻，华丽朗润，红、绿二色为多。红与玛瑙相埒，绿则苍翠沉碧。中含苔藻、松柏之形，活泼明澈，望之如生。间有中含黑质者，如片云，如点墨，如蝌蚪，绝无晦暗混沌之处。琢磨之，为文具，饶有佳趣。

　　太湖石

　　园林所叠假山，其石以多孔及有纯纹者为贵，采自太湖，谓之太湖石，乃太湖中石骨也，浪激波涤，年久则孔穴自生。惟以其在水中，运致颇艰。

　　狠石

　　镇江北固山甘露寺有狠石，僧人因其式镌成一羊形，在石帆楼下。临潼骊山亦有之。

　　昆石

　　昆石，出昆山，其佳者，一拳之多，价累兼金，有葡萄纹、麻雀斑、鸡爪纹之别。

　　坠石

　　婺源某山尝有一石坠于地，状似猪，色纯黄，莹澈可观。一犬见之，狂吠不已，顷之，众犬羣集，相向咆哮，麾之不去。村人厌其喧聒，投石水中，四邻之犬仍复呼羣引队而至，俯水跳嘷，昼夜不止。众莫解其故，或疑为怪物，有主于一村休咎者，以是村中人颇惊惧，观者如市。石在溪中，水澈彻底，晶莹可鉴。后有他村富人见而爱之，以重价求，许之，遂自溪中移石而去，犬吠乃止。

　　花乳石

　　花乳石为图书石之一种，天台宝华山所产，色如瑇瑁，莹润坚洁，可作图书。元末，王冕始以花乳石刻印，是为石印之始，至本朝而采者甚多。

　　昌化鸡血石

　　昌化县距城百余里十二都山中产图书石，红点若朱砂，世所谓鸡血石者是也，亦有青紫如玳瑁者，颇可爱玩。然近数十年来求石质明活而斑鲜若鸡血者，一方印章，价值数十金，亦尠不可得也。

　　武康石

　　武康石，色黑而润，纹如波浪，人家园池叠假山，以此为奇，大至寻丈者绝少。武康山溪间多产此石，江南山中亦产之。有极大者，或云出海岛中，水激而成纹，海舶常取以压风。至四川，则自栈道过凤县岭，所在皆有，人家以之为墙。有甚佳者，折皱成纹，而方整可坐。其品格颇多，惟叠雪者为甲。横文叠起如折，有黑白层叠相间者，有白纹作腰带围者，曰玉带。流水，其文皆竖。麻衣，如人衣麻之状。锦绣，红黄色间成文。虎皮，人文图嵌作黄黑色。麻皮，如画家麻皮皴。海石，苍黑色，面作矾头纹。鬼面，石纹突出而狞狠。有透漏如太湖石者，谓之湖石。此武康石之大略也。

　　动静石

　　南雁宕有动静石二座，大如七架梁之屋，一动一静，上下相压。游者卧石上，以足撑之，虽七八龄之童，能使离开尺许，轰然有声。倘用手推，虽强有力者十余人，不能动其毫末。

　　青田石

　　镌图章所用之青田石，以洞石为最。石在溪中，戽干溪水，乃得之，质燥硬。洞石又在水石之中，如石之有玉，不可多得。若灯光石者，尤少。

　　金星石

　　金星石作靛青色，而有淡黄斑点，可琢为砚。乐清县之金星溪、歙县之龙虎溪皆产之。《云林石谱》则云产于阗。

　　无根石

　　厦门南普陀寺后有一巨石，其下贴地处空一寸许，以绳或长竹枝就地掠过，中无所碍，然竭人力不能移动也。

　　石灰岩

　　石灰岩，亦名石灰石，简称灰石，成分为炭酸钙，大抵由介族及珊瑚虫等之遗壳沉积海中而成，间有由化学之关系，在河中温泉中沉淀而生者，常见者色白而不透明，无结晶之形体，亦有结晶而透明者。其杂黏土等物者，色灰黑。种类甚多。普通石灰岩质不甚坚，以火煅之，则成生石灰。大理石、石版石、白垩等皆属此类。吾国石灰岩所至有之，湖北之大冶县北境沿铁道诸山脉皆为石灰质，设窑制之，汉阳所需之石灰悉取给于此。

　　大理石

　　大理石，以产于云南之大理县得名，一名点苍石，为石灰岩之变性，有白色、杂色二种。白大理石为火成石灰岩，由粒状之结昌质集合而成，可为造像、碑坊之用。亦名寒水石。杂色大理石，为水成石灰岩，质极致密，含铁及黏土等不纯物，有黑、黄、青等彩色，具山川云物之状，可为屏风，或嵌于窗壁、桌椅之中。云南所产，即杂色大理石也。其以人工制造之者，曰人造大理石。

　　石版石

　　石版石，细粒石灰石之一种也，断口成介壳状，灰色微黄，质极致密，以油类描字画于其面，而注盐酸于上，则未涂油处为盐酸所蚀，遂可印刷。最佳者产于德之巴威略，美产者次之，而吾国河南南阳县花石山所产之石，亦可为石版之用。

　　石蟹

　　石蟹，出崖州，未出水，俨然若生，及出，乃僵。双螯八跪之完者，土人辄索价五六金，谓能已目翳。研之，作沉檀香。

　　石燕

　　湘江之滨有石，状类燕而有文，圆大者为雄，长小者为雌。光绪时，余姚谢小渔大令烺枢从其邑人朱肯夫少詹逌然视学湖南，出按外郡，尝得之。

　　花鹊石

　　湘潭之靳江河有市曰碑头，沿河岸左，乱石林立，近水处青质白纹，多成梅花喜鹊。梅有枝干花蕚，花皆五瓣，瓣皆有须，须上有穗。鹊有头尾身足，或飞或立，或敛翅，或舒翅，皆丝丝如画。时论谓石之象形，如大理石，人物、山水、花草皆如画家写意，然未若潭石之天然工笔，宛如徐熙粉本也。

　　桃花石

　　广东韶州所产之石，色粉红，如桃花，故曰桃花石，可琢以为器。

　　镜石

　　祁阳之浯溪有镜石，高尺五寸，阔二尺五寸，色黝黑如漆，光可鉴，隔江竹木、阡陌皆映见之。

　　辰州石

　　湖南辰州溪水中，往往有石如鹅卵，中外莹澈，成黑地白章，或白地赤纹，作男女交媾状。

　　地层化石

　　地球之运转无定，地质之变迁亦无穷。地质学者言化石为地质中要素之一。我国之地层，与世界各国之地层无异，地层间亦有特别之产物，试考其化石之遗迹，可知地质时代之大略也。兹将山东各处之地质，表示于左：坊子煤矿，为侏罗纪，有植物化石数种。

　　淄川煤矿，棋盘地并大荒地，为石炭纪，有植物化石数种。

　　章邱县文祖镇煤矿，为石炭纪，有植物化石数种。

　　潍县马集之南方及平落院之东方，为寒武利亚纪，有三叶虫与节足动物数种。

　　博山县南挥井煤矿，及其它煤属之上下石灰岩中，为石炭纪，有腕足类、珊瑚类、钫锤虫等。

　　博山县城门外，有腕足类。

　　博山西南颜神镇雪音阁之下，为石炭纪，有钫锤虫、腕足类。

　　大昆仑驿之东方白山及太釜山之南麓，为石炭纪，有腕足类、珊瑚类。

　　章邱县之南朱家务，为第四纪，有鹿、马之齿。

　　章邱县之胡山，为志留利亚纪，有头足类、腹足类、贝类。

　　济南之南炒米店及附近一带，为寒武利亚纪，有三叶虫、腕足类。

　　崮山附近，为寒武利亚纪，有三叶虫。

　　张夏附近之龙头山，为寒武利亚纪，有三叶虫、腕足类。

　　泰安府之西及南之丘，为寒武利亚纪，有三叶虫、腕足类。

　　新泰县附近，为寒武利亚纪，有三叶虫、腕足类。

　　沂水县之北七十里，为寒武利亚纪，有三叶虫。

　　莱芜山中为寒武利亚纪，有三叶虫。

　　沂州炭田为石炭纪，有植物化石。

　　飞浮石

　　飞浮石在黄河中，即史所载之飞服山也，出没不时，峯峦下垂，上平如几，山可三四里许。近河好事者，或棹舟敲取其石，为玩品，窍皆空，能吸水倒升。顺治丁酉，出浮河面，不久而没。

　　鹅卵石

　　鹅卵石者，岩石受风雨寒暑之作用，裂为细块，坠于溪谷，后经水流冲刷，渐失其棱角而成圆形。以其圆滑如卵，故谓之鹅卵石。

　　鱼石

　　汧阳县有鱼石，状如馒头，破之即成两石，各有一鱼形，鳞鬣宛然，以手摩之，作鱼腥。溪中所产之石皆然。

　　萤石

　　萤石，杂于片麻岩、石灰岩等之矿脉中，为立方体之结晶，亦有成块者，无色透明，有玻璃光，如热时，置诸暗室，则放青色光如萤，是谓萤光，故名。可为金属矿物之溶解剂，其美丽者可制为装饰品。

　　蛇纹石

　　蛇纹石，一名温石，由橄榄石、角闪石等分解变质而成，常为大块，色黄绿，有赤黑斑纹如蛇皮，故名。琢之，有珠光，可为饰品。含蛇纹石之岩石，谓之蛇纹岩。

　　云子石

　　蜀中有碎砾细长而圆者，曰云子石。

　　噶巴石

　　噶巴石，产肃州红水坝，似玉，而逊其坚，有绿、白两种。取山丹回回砂磨之，有光。或云，《禹贡》「璆琳琅玕」，即此。

　　石绒

　　石绒，角闪石之一种，状如丝，有弹力，脆弱易碎，色白，或为灰色、绿色，光泽如绢，质软如绵，故与温石绒同有石绵之称。

　　石绵

　　石绵产于太宁县与秦、晋毘连地方，其地徧山皆白色顽石，质极松爽，草木不生，土人以为弃物。石在土中，软如泥，极似石膏，色白而亮，擘之成条，揉之成丝，入火不化。究其实，以脆弱难织，如研成粉质，制造火炉等物，必较不灰木为胜。

　　石笋

　　石笋，为岩石之成长条者，多用以为园林之点缀口，以其直立如笋，故名。其在产地，率横卧土中，大者七八尺，小者二三尺，亦有高至二三丈者。又钟乳石之下滴而凝上矗如笋状者，亦称石笋。

　　石钟乳

　　泉水含炭酸石灰，由岩隙下滴，其石灰质日久凝积，累累下垂，状如钟之乳，故名石钟乳，或专称钟乳，一曰石髓，出广东乳源县乳岩者最着。

　　黄砂

　　黄砂，亦称黄土，为微细之石英末，黄褐色，多生于高原及溪谷之表面。吾国北方有此砂，甚厚，尘埃起时，至蔽日光，辄数日不散。

　　河底古木灰

