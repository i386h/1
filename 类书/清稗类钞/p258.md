<!-- { "loadSidebar": true } -->
　　同、光间，广州有候补官某者，终日无所事事，而起居衣食颇有余裕，人咸怪之。后始知其日必往番摊馆，稍赢即去。次日又往他家，亦以前法行之，约一二月而一周。所入颇足用，而赌徒亦竟无知其姓名者。

　　宣统庚戌，粤人以番摊害巨，公请永远禁止。时督粤者为张坚白制军鸣歧，甚韪其议，遂于辛亥春奏准停止赌捐，即日实行，省内外番摊馆千余家，一律禁闭.然私开摊馆，潜纳陋规者，犹未绝也。当时粤人之言曰：「明知事至今日，我国必亡，即使禁赌，亦未必能救亡国之祸。然使他日后人议论，谓吾等粤人不知赌博之害，至于亡国，甚可耻也。亡国一也，不如及此尚未亡国之前，先行禁赌，以见粤人非不知赌博之害也。」

　　澳门有番摊馆

　　澳门虽为葡属，以接壤广州之故，而赌风亦甚，番摊馆所在皆有。其嗜赌者，固日必一往，以求博进，即偶尔涉足者，招待之善，礼仪之恭，他处皆不能及。且专雇有代博之人，为客下注，且必为客胜，不胜则代任其责。于是一方代博，而一方则为客预备酒肴、鸦片，恣其啖吸，并招妓为客侑酒，客乃大乐。至博罢，具帐籍以进，则客之博注果胜，第为数不多，而加以酒肴、鸦片及缠头之资，则客必出银币数圆或十数圆也。

　　压宝压扠

　　压宝者，以一制钱闭之于盒，分青龙，白虎，前，后四方之位，以钱压得宝字者为胜。压扠者，掉两钱使撇旋，伺其将定，以手捺之。亦分四门，两阴也，两阳也，若一阴一阳，则名曰扠，内一钱色稍赤，赤者得阳，曰前扠，得阴，曰后扠，压得者为胜。诸戏皆推一人为榰，所挟赀必倍蓗于人，方可与众对敌，谓之开当， 「 去声。」 主胜负出纳之数。压者不限人数，可容数十人。游手之徒，啸引恶少，喧哗叫呶，驯致鬬殴攘窃，悉由于此，竞财启衅，风斯下矣。光绪中叶，士大夫多好之。

　　花会

　　花会为赌博之一种，不知何自始。极其流毒，能令士失其行，农失其时，工商失其艺。广东、福建、上海俱有之，博时多在荒僻人迹不到之处，而以广东为最盛。道光间，浙江之黄岩盛行花会，书三十四古人名，任取一名，纳筒中，悬之梁间.人于三十四名中，自认一名，各注钱数，投入柜中。如所认适合筒中之名，则主者如所注钱数，加三十倍酬之，其下则以次递减，至百金数十金不等，往往有以数十钱而得数百金者。其后流入广东，而其法异矣。

　　广东有花会

　　广东花会，则为三十六人名，任人投押。晨夕二次，每次开一名。得彩者，给以三十倍之利。潮州有某妪者，终年押一人名，未尝稍改，迄未得彩，已倾其家矣。一日怒曰：「我明日押尽三十六名，能使我不得彩否？」明日，果携银三十六封，往与馆主约，谓不得于未开之前先启视。乃检点，忽少一封，唶曰：「是必失矣。今押三十五名，当不至适出此失去之名也。」馆主阴使人觅其所失，果得诸途，启视其名，则固平日所常投押者，大喜。是日开彩，即点此名。媪闻信奔至，启视三十五封之名，则皆此名也。馆主知为所愚，乃给以三十倍之利而罢.或曰，广东花会拈《千字文》中二十字射之。

　　福建有花会

　　福建花会，其场所亦在荒僻人迹不到之处，房屋不甚大，惟必有广场，足以聚集多人。中有矮屋数椽，面场而立，厂主居其中，门不常启。屋之正面有窗，厂主日缚花会竿一名于竹筒，悬之窗前，谓之挂筒。时五十里内之居民罔不至，而广场糕饼果饵，罗列无数，则以备押花会者之午餐。厂中朝夕极静，日加午，则嚣杂无伦矣。

　　其资本约银一千余圆，尚有后备金数千圆.股东至多，凡十余股，股亦不限额，惟以最多者为厂主。复聘花会中之老手及经验最富者为之辅.而厂外则又有所设风桌十数张，资本多者，亦数十百金。 「 凡花会，以银圆押者归厂中，以零星铜币押者归风桌。风桌云者，谓花会非其所司，不过闻风以为胜负也。」

　　花会既挂筒，则押者云涌，咸以草纸写花会名于上，谓之写波，名数多少均可，惟其中有头、札之分，式如下：「○○一圆.」圈为花会名，横在线之数目为头，横线下之数目为札。然必写二纸，以一纸进厂中，谓之进波，亦曰进风.余一纸则押者藏之于身，以待开筒时为中时支钱之券，则又名曰对波。而厂中司事于收波时，又必开一小条，上加图记，以付押者，为将来对波之证.进波已毕，乃命一人开筒，于是胜者欢呼声，负者嗟叹声，一时并作。俄而银声铿铿，履声橐橐，不移时而鸟兽散矣。

　　花会之筒既开，则负者去而胜者留，持厂中所给之小条，与自有之对波，以待厂主之赔偿。顾其赔偿，亦分头、札，例如前式。

　　有曰啄雁法者，极灵敏，非花会中之老手不能。盖用此法者为厂中司事，当收波时，人众纷扰，一手接波，一手付小条，而口中尚报某某及某某名头数几，何札数几何，状至宁静，一丝不遗也。

　　又有称雁法者，为预备拣选翌日之花会计，恒于夜中为之。

　　上海有花会

　　上海之有花会也，始为广州、潮州、宁波三郡之人所倡，开会者曰筒主。其法，以三十六门 「 内有两门不开.」 任人猜买，自封缄.由筒主开一门，启包检之，得中者，一赢二十八文。自钱二三十文至银数十百圆，均可购买.有代收处，曰听筒。其上门招徕者曰航船。以故贫家妇孺胥受其害。

　　三十六门者，一正顺，二银玉，三月宝，四只得，五井利，六日山，七有利，八万金，九茂林，十吉品，十一三槐，十二江河，十三青云，十四元吉，十五攀桂，十六汉云，十七志高，十八光明，十九安土，二十逢春，二十一福禄，二十二合同，二十三霄元，二十四坤山，二十五太平，二十六明珠，二十七元贵，二十八必得，二十九大申，三十合海，三十一合梅，三十二云生，三十三富贵，三十四昌奎，三十五九官，三十六天亮是也。

　　上海有放三四之赌

　　上海之赌，有所谓放三四者，俗名倒棺材，皆下等游民所为。游民有领袖四人，分蓄赌器十二具，永不增减，苟有私设者，必集人毁之。四人者各以器三具，分授于其党，每具有二三十人司之，携至租界非租界之接壤处所，以及乡镇，设摊于通衢，出器诱人，乡愚趋之若骛.器为木牌一块，长约寸半，如长立方形，两面各刻长三、人牌，非三即四，骤视之，一若得之甚便者。别有一匣笼罩其上，大小脗合。愚者见之，以为罩三必三，罩四必四，决无遁饰。不知罩内之方洞，孔方而外圆，两端有钉系之，如轮轴然，可旋转自如。方其迎三而罩下时，以指一捺，则牌已斜立，吃紧于摊板之湿布， 「 如无此布，则法不行。」 外推则三，内移则四，此固理之至明显者。其时摊旁复有十数人，互相撬霸， 「 假作输赢谓之撬霸。」 押三得三，押四得四，观者眼热，亦必随之而押。岂知注三变四，注四变三，变化不可测矣。然亦有偶得者，是之谓钓鱼，饵之也。盖人多贪心，小注易得，大注亦必随之而下，亦安知其一去不返耶？

　　华人购赛马彩票

　　旅沪西人，岁于春秋二季，有赛马之举.赛马场在上海静安寺路，形圆，广可数里，内设木栏，分为数圈，中央细草如毡，为拍球之所，外圈为赛马处。赛时或七八骑，或十余骑，骑者各衣彩衣，勒马立于场之西北隅黑柱下。铃动马发，循栏疾走，以先至黑柱处者为胜。如是者三日，例以星期一始，星期三终，休息二日，至星期六复赛。且有跳浜之举.浜累土为之，长丈许，高约三尺，以马能跃过者为胜。西人视此举甚重，赛日，海关、邮局午后均停办公，胜负绝巨。华人虽不得与赛，而亦购其出售之彩票，即视马之胜负以为买票之胜负。至宣统末，江湾亦有万国体育会之跑马场，华人始得与焉。

　　鬬鹌鹑

　　鬬鹌鹑之戏，始于唐，西凉厩者进鹑于玄宗，能随金鼓节奏争鬬，宫中人咸养之。鹑类聚伙翕，畏寒贪食，易为人所驯飬。惟既以博斗争胜负，自必选材选材之所注意者，在毛，骨，头，嘴，（口乂）「 音詑，嘴（口乂）也。」 面、眉、眼、鼻、颔、胸，而于养之饲之洗之把之调之笼之之法，亦须讲求。

　　鹑胆最小，鬬时所最忌者，旁有物影摇动，则必疑为鹰隼，惊惧而匿，不独临场即输，且日后亦费多方调养，始能振其雄气。故鬬时放圈下，须人声悄静，各使搜毛讫，方齐下圈。优劣既分，输赢已定，即下食分开.其败者，俗谓之曰桶子。胜鹑若有微伤，洗养五七日，即可鬬；伤若重，必俟伤痕全愈，方可洗把上场。

　　鬬鹪鹩

　　羽族有俗呼黄脰者，即鹪鹩，为小鸟之一种，性喜争鬬.江、浙人多爱笼养以供清玩，每当春夏之交，各出所养者，隔笼搏鬬，藉以比赛优劣。

　　鬬蟋蟀

　　鬬蟋蟀之戏，七月有之。始于唐天宝时，长安富人镂象牙为笼而蓄之，以万金之资，付之一喙。至南宋时，贾似道尝鬬之于半闲堂。鬬有场，场有主者。其养，以器盛之，必大小相配，两家审视数回，然后登场决赌，左右袒者各从其耦。其赌在高架之上，仅为首者二人得见胜负，其为耦者仰望而已，未得一寓目。而输至于千百，不稍悔，至可笑也。

　　盛蟋蟀之器，以宣德盆为最贵.蟋蟀皆来自易州、西陵等处，种类以百数，而梅花方翅为上品。然蟋蟀，秋虫也，入冬苦寒，当然失其勇武力。顾嗜之者，必精于昆虫卫生学，始能延长其生命，且所留养，又皆久着胜绩，乃可于消寒会博最后五分钟之胜负焉。

　　打弹子

　　弹子房有木弹、台弹二种.木弹掷于地。台，桌也，在长形之桌间打之。上海愚园、张园及福州路之西园，两种俱备，南京路福康里之和记、福州路之青莲阁、北四川路之勇记号，则仅有台弹。每盘取费，木弹一角，台弹二角。居沪之人颇好之，虽较胜负，而资亦不甚巨也。

　　以射博

　　赌有禁，惟以射赌者无禁。京师人家有大书于门曰「步靶候教」者，赌箭场也。然往者寥寥，且仅于嘉庆以前有之。

　　象棋之博

　　围棋非赌博之事，而象棋则为博具，恒有人设摊于道左，以钱博胜负者。象棋规如制钱，斲木所制，精者亦以骨或象牙为之。黑白各十六枚，画局道而中分之，行止部位，各不相袭.其法以车马炮卒等赴敌，而又恐为敌所乘，即须自护.若大将不能脱险，即败局矣。

　　敲诗

