<!-- { "loadSidebar": true } -->
　　张弼士论仿制洋钉李文忠公鸿章督粤时，张弼土方办粤汉铁路，以张善经商，进谒时，询以粤可兴利之事，张对以「兴利事甚多，第空谈无益耳」。必欲强之言，乃对以「粤省营造房屋，以及大小木器装货板箱，近皆不用自造铁钉而用洋钉。香港已设厂制造，每日出钉若干，获利甚厚。计省中销数若干，倘亦设厂制造，国中产铁甚富，省城工值较廉，购机建厂，应需几何，事轻易举，利可倍蓗」。言之滔滔，文忠喜之。于是文忠拟即拨款委办，张乃力辞，询其故，则以不能获利对。文忠诘其何以前后矛盾，张谓：「今必举办，当未兴工制造之前，设局之款需若干，购机之款需若干，度地建厂之款又需若干，总办也，会办也，提调也，收支也，司事也，所需薪费又若干，速则一二年，迟或三五年，未成一钉，而资本去其大半矣。加以折扣浮冒，种种积弊亏耗，尤不可以数计，如何能获利耶？」文忠以其言之切直也，笑颔之。

　　黄元吉制茶具黄元吉，国初锡工也，所造茶具，种种精巧，其色晶莹，与银无别.制草珠草珠，假珍珠也，为广东之细工品。其制法，以鲤鱼鳞浸渍研碎，和入鱼胶，成糊质物，以玻璃之小珠加适宜之温度调合之，而包其外，状如真珠，妇女多用以为饰品。

　　制瓷瓷器为我国之特产，其原料，用瓷土、黏土或长石、石英等，研细沈淀，制以为坯，入窑烧之，始成粗瓷。再加釉，入窑重烧，器之表面乃有光泽。

　　瓷之制法，先以白泥、 「 陶土。」 石砂 「 长石、石英之粉末。」 与水相和作浆，而后范以模型，或刻以辘轳，置日光之阴处干之，乃敷油设色。此时依所制之种类而异其先后，大别之有三。一、先设色而后敷油者，二、先敷油而后设色者，三、油色同投者。凡敷油后，即须投烧，浮花之瓷，必经火而后设色，复须投烧。瓷有四要素，曰质，曰色，曰画，日式，欲鉴辨古瓷者，必注意于是。质以坚厚而重或轻薄而透亮者为佳。我国瓷色，当以翠绿为最古。宋成宗尚蓝色，犹不过油面蓝而已，底粗，微带黄色。至明，则红、白、黄、紫、黑等色均用，而彩釉亦以是始。康熙时，各色较光亮分明，茶褐色、棕色渐多采用，无论瓶盘，其缘辄有光耀之棕色。然是时尚无黑、红彩釉，故康熙之黑地，常敷绿油，与乾隆之黑釉截然不同。胭脂红色彩，雍正时始有之，其影由淡红入紫，亦有用全红色作釉者。瓷所带画者，为长寿老公、八仙、西王母、三真、三宝佛、十八罗汉、观音佛、二十四孝，杂件则箫、剑、花篮、笛、葫芦、卍字莲花、八吉鲤鱼、火球、蝙蝠、仙菰桃、寿字戟瓶、文房四宝。七星八宝、八卦太极等。又佛手卷书画轴香炉亦常见，并有笙、琴鼗、磬各乐器，外如麒麟、龙、狮、牛、马、鸡、鸭、鹿、羊、兔、鹤、凤凰、雀、蜂、蝶、松、竹、梅、菊、荷、牡丹、葵、玫瑰等，亦入画，又如山、水、花、木、亭榭、鱼虾、虫类等皆有之。我国古瓷，惟大内或外人定制者始有新样。康熙时，尝聘法人Belleville、意人Gherardim日专司御窑绘事，但所作不常采用，瓷之种类不一，式亦各殊，其特异者，回教徒所用之三式是也。

　　瓷之御窑江西景德镇原有御窑一所，创始于明万历时，专造进贡瓷器以供皇室之用，岁费国帑十余万金。吾国瓷业，干、嘉前多精品，道、咸以降，日渐退化，其间能保持历代古瓷之精华，流传不绝，使得摹仿者，皆御窑之力。盖美术古瓷，成本甚巨，商办者无此厚力，御厂非营业，乃绝对以美观为目的，故花样不厌精良，成本不计轻重也。

　　瓷之官窑民窑广州许守白，名之衡，研究瓷学最精，尝曰：「自宋以来，已有官窑民窑之分。官窑者，由官拨款支销，设专官监督之，以进上方。备赏赉者也。民窑又名客货，民间所通用之瓷器出焉。官窑之中，更有御窑，所画龙，必作五爪，专备御用，下不敢僭，然达官贵人亦得享用官窑器物。」

　　瓷之年窑臧窑许守白曰：「年窑者，雍正时大将军年羹尧督造之瓷也。青花五彩皆有之，而市肆中人，但以一种积红小瓶小杯等物呼为年窑，其它则不省也。年窑之红，较之郎窑之红为黑而实，且不开片，其声价亦远逊于郎矣。又有臧窑者，为雍、干间臧应选所督造，然无甚特异之点.」

　　瓷之绘画许守白曰：「本朝之瓷，康熙花卉人物似华秋岳、陈老莲，雍正花卉纯似恽南田，而人物则逊于康熙。至乾隆，研炼瓷质胜于康、雍，而绘画则古月轩外，稍未之逮。其官窑多作锦地，参入泰西几何画法，虽穷妍极巧，错采镂金，然视康、雍之浑雅高古，雅人视之，殆不如矣。及于道光，则别开一派，虽属小家法，亦有足观者焉。若夫咸、同，殆卑之无甚高论，而光绪时之仿康、干诸制，往往逼真，鱼目混珠，识者憎之，然不能不谓其美术之精进也。

　　「康熙专以名工制瓷，名手绘画，殆纯入于美术范围，而高穆浑雅之气，犹未尽掩。至雍正，则昳丽胜矣。至乾隆，则华缛极矣。精巧之至，几若鬼斧神工，而古朴浑厚之致，荡然无存，故乾隆一朝，为极盛时代，亦为一代盛衰之枢纽也。政治文化如是，瓷业亦然。嘉庆虽犹存典型，然仅虎贲中郎之似。道光画笔出以轻倩，而物料美盛，远逊前朝。咸、同一蹶不振，虽美术退化，亦时势使然也。光绪稍稍复兴，然有形式而乏精神矣。」

　　瓷之仿色许守白曰：「红为最难仿之色，光绪初及中叶，所仿者惟薄施淡抹而已。其后则大红、深红，与夫胭脂、水豇、豆红诸难仿效之色，均无一不有，虽专家，亦往往受其欺。然是等物品，色泽纵足炫人，而细辨之，瓷质盗胎，终有不类之点耳。绿之难仿，更甚于红、纯色釉之绿者颇足乱真，然仍乏深黝之致。至于仿康熙彩之硬绿，则最难形似，釉每混而不清，或发黑，或发黄，参入洋料，其迹显然，故凡新物见有硬绿之处，莫不用砣去光以掩其迹。

　　「黄色之新者，其匀也，足与旧相类，而病在过鲜.若夫深黄，其釉亦略混，以较天然之金珀黄，其光满透亮迥乎不同。至蛋黄色与旧者较，亦未免有差池之别也。

　　「紫亦为最难仿之色，薄则黯淡，厚则发混，且亦紫中发黑。显由他色配合而成，比于旧瓷之紫，瞠乎后矣。

　　「蓝之一色，乃仿旧之最有成效者也。光绪时所仿者，或蓝而带黑，或蓝而带灰，均不难于判别.其仿康熙蓝者，竟得七八，最足乱真，且亦能深入胎骨，所尚能认别者，恃质地及画片耳。

　　「白为本质，研究最要，识别又甚难.大抵新者其釉近糠，火气宛然，求如旧瓷之美质，渺不可得，或就发青发黄之点以判时代之高下，又不尽然。最近新发明者，光致之极，几似乾隆矣，独稍欠缺者，一则光由内发，一则光由外铄，相去终有径庭也。

　　「新制之黑，与旧者最难相混。旧瓷之黑釉与彩浑成一片，新者之黑不但浮光宛然，且细辨之，釉与彩显有迹象，固未能水乳交融也。

　　「新仿之品，以光绪朝为最多，若咸、同间所仿者，皆易于识别.盖彼时一朝有一朝之面目，虽仿旧制，亦不脱当时面目也。惟光绪时不然，袭历朝之形式，无所不仿，且亦一一皆得近似，今于仿制中可分其沿革先后焉。初年所仿者，以宋、元及纯色釉等品为多，盖当时物品，不甚难得，而朝士好古者，喜讲宋、元，藉供考订，故宋、元物仿者最多。中叶所仿，殊属寻常，彩绘既不甚精，遂遯入仿明一派，盖以明画粗率，易于藏拙也。末叶所仿，最有进步，一由官窑良工四散，禁令废弛，前所不敢仿之贡品，今则无所不敢矣。一由近年西人辇金重购，业此者皆知竞争，美术因有进步，研料选工，仿旧精者，辄得八九，而五彩冒乾隆款者为尤多，以易投时好也。至纯色釉冒明代暨康、雍款者，亦极仿旧之能事，杂出其途以相炫焉。」

　　制瓷上釉许守白曰：「制瓷上釉有二法。一曰蘸釉，以皿入缸，荡匀其汁，蘸釉者，其釉厚，故均、哥诸器，往往有若堆脂，所蘸不止一次也。一曰吹釉，截竹为筒，嘘气匀之，吹釉者，其釉薄，故旧瓷中有玻璃釉等名目，薄者且若卵膜也。

　　「挂釉之法，古时以笔搨釉，病在不匀，后改为以皿入缸，用蘸釉法，匀矣。而屡有不到底者，旋又改为吹釉之法，有三四次吹至十余次不等，斯匀且净矣。」

　　瓷之开片许守白曰：「瓷器有纹者谓之开片。有大开片，有小开片。小片之细碎者曰鱼子纹，大片之稀疏者曰牛毛纹，曰柳叶纹，曰蟹爪纹，皆形容其所似也。

　　「瓷之开片，其原因有二。一曰人为之开片，一曰自然之开片，多属浆胎。当入窑时，已预使之开片或开大，或开小，配合药料烧之，则出窑时成开片形，一如人意之所欲出，是等开片似龟坼，开在胚胎者也。自然之开片，则历年既久，其釉渐内裂，或成鱼子，或成牛毛诸形。其坼也，纯与胚胎无涉，是等开片，痕不深入，开在釉汁者也。」

　　瓷之疵许守白曰：「瓷有虽疵而不得谓之疵者曰缩釉，曰短釉，曰麻癞，曰黏釉。缩釉者，谓入窑之际，火候骤紧，往往敛釉露出胎骨也。短釉者，谓随意挂釉不到底足，此等蘸釉法，病在不匀。黏釉者，谓釉汁未干，两器相并而为一，擘之使开，若黏片砾然。麻癞者，谓入窑时黏有火炭，釉汁稍缩，成堆垛形。此数者，皆宋、元所常有，且有因是而证制作之确据者。故曰虽疵而不得谓之疵也。

　　「瓷有小疵而不掩大醇者曰窑缝，曰冷纹，曰惊纹，曰爪纹.窑缝者，谓坯质偶松，为火力所迫，土浆微坼，厥有短缝.冷纹者，谓器皿出窑之顷，风力偶侵，一线微裂，不致透及他面。惊纹者，谓瓷质极薄，偶缘惊触，内坼微痕，表面却无伤损.爪纹者，谓器有裂痕，略如爪状，或由沸水所注，或由窑风所侵。是数者，皆疵颣极微，无伤大体者也。

