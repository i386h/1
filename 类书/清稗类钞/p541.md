<!-- { "loadSidebar": true } -->
　　黔苗捉白放黑黑仲家苗在贵州之清江，业种树，多富。汉人之为商贾者贷其赀，约券须以富邻为保，有折阅，以直告，可再贷.遇奸欺负券，则掘保人祖骨，谓之「捉白放黑」。保还所贷，乃归其骨。

　　赴蒙商贩赴蒙商贩皆以牛车载货赴库伦、科布多二城，辄联数百辆为一行，昼则放牛，夜始行路。一人可御一车，铎声琅琅，远闻数十里。御者皆蒙人，暇则唱歌。

　　蒙人贸易蒙人不知商术，大率以物易物。与汉人交易，惟通事之言是听，通事遂得上下其手，以获厚利。奸商复有与蒙人共同经商者，蒙人出资本，不敢张扬，盖恐王公等艳其富名致多需索也。岁一结帐。汉人习知其性，第一年纵有亏折，辄言获利以给之，藉求益其资本。次年不损不益，再次年略有亏折，不数年本利全没，蒙人亦无可如何也。

　　蒙人之外出者，其往来均就素所交易之商店以谋食宿，饮食费用均为供应。蒙人贪小利，乐就之，而汉人乃多因以致富。

　　汉人贳物于蒙，不立券，至期无爽约者。如以牲畜质物，指定某畜由原主代为饲养，数年后取之如携，若有死伤，原主指他畜以为偿。近边一带蒙民则狡诈侈顽，外懦内悍，均习汉语.汉人如不能蒙语，不雇通事，则必故意留难焉。

　　乌兰察布商务内蒙古乌兰察布盟之商务，输出货以牲畜为主，皮毛绒次之，藦菇药材，汉人自行采运，蒙人绝不过问。输入货以布疋、茶砖为主，杂货次之。岁出驼马牛约十余万头，以羊为主要食物，多不外运，羊皮岁出约四十余万张。岁入糙米二万余石，油麦八千余石，砖茶二十余万方，布疋杂货则由小商零沽，无可稽核。食盐则运自锡林郭勒盟之鸟珠穆沁旗。

　　科布多商务科布多之商有京庄、山西庄二大别.俄商亦前往贸易本国营销之货。以砖茶、洋布为大宗，其它绸缎、铜铁、瓷木各器及日用所需一切杂货食物无不备。而砖茶、洋布则由张家口、归化城购办，至于杂货则购之于京，亦有在张家口及归化城采办杂货者。自张家口用驼载货，约行百日始能运至科地，自归化城发货者，亦同。至俄商所销之货，以糖、铁器、布疋为大宗，余如钢瓷各器及他种货物，均无不备。未几，科城俄商嫌杂货利微，资本稍厚之家均以俄币收买牛羊獭皮、驼羊毛等物，输之于俄。而科城俄商之仍售杂货者，仅一二家，其它俄商均不售杂货矣。 

　　西藏商业西藏居民有自克什米尔移往拉萨而经商者，然仅从事于布帛、金银之贸易。容貌秀丽，不改固有风俗，戴土耳其古帽，蓄长须，言语庄严，仍奉回教。

　　西藏茶务藏人嗜饮茶，以平日皆食牛羊肉，不饮则腹胀也。甚至牛马亦必饮之，故茶之销耗甚多。康熙时，有歙县李遴，字选卿者，向业贩茶。本办安徽腹引，改边引，至其地，遂为商首，各商国课，皆交李完纳.茶每引五包，包二十斤，共百斤，每引脚课税约银二两有奇。

　　咸丰朝，瞻对作乱，颇阻茶务。骆文忠公秉章患之，欲发兵，而道远，且兵士不习水土。知遴之裔名赞元字伯华者，颇习藏事，因令其措置。赞元借藏兵平胆对乱，茶运如初。然以停销数年，各商遂欠国课，盐茶道患之。赞元建议，请每引加茶一句，抽包作课，限年清款，文忠嘉之。赞元以平瞻对事，自捐赏犒银数万两，驻藏大臣移盐茶道、藩司存案，拟请奖，会文忠卒，事遂已。同治时，藏茶渐旺，引不敷销.盖藏中向例，有三子，则一子娶妻，其二子皆为僧，故生齿不增。后僧律渐弛，有多蓄妇人者，故人口日蕃，饮茶亦渐多。有黠者献策盐茶道，请于引外别行票茶，而少其税，则茶销愈旺，是公私两便也。盐茶道用其策，逐行票茶，有税无票，每引仅一两有奇。时运茶者率为老商，价有定程，不低售。自票茶行，课既减于昔，于是无赀本之商遂相率运茶，茶务日坏，赞元乃请于盐茶道，停票茶焉。

　　已而赞元以知府官直隶.至光绪初，复行票茶，茶最高者，每九包售银五十两，其最下者，则须二十余包而售五十两。自此，诸商以本轻争跌价，夺老商之利。盐茶道亦利多售票，运到之茶，反过于销数，货多则滞销，滞销则价更跌，甚至折阅而不顾。每百包仅售五十两，商不胜其窘，乃搀树叶于茶中，形式与真茶同，不可辨。川南一带，树叶皆得售钱，几无有用为薪爨者。藏人服之亦颇消食，然久之多致病。于是英属印度侦其状，乃亟种茶，五年而成，使人运至藏，时光绪壬辰也。藏人初疑不敢饮，英商乃大减其值，少于华茶三倍，印茶渐销，两地茶渐减矣。

