<!-- { "loadSidebar": true } -->
　　婺源江慎修，名永，通音律。其论黄钟之宫，则据《管子》、《吕氏春秋》以正《淮南子》。《汉书？志》曰：「黄钟之宫.」黄钟，半律也，即后世所谓黄钟清声是也。唐时风雅十二诗谱，以清黄起调，毕曲，琴家正宫调黄钟，不在大弦而在第三弦，正黄钟之宫为律之遗意。《国语》：「伶州鸠因论七律而及武王之四乐，夷则、无射曰上宫，黄钟、太簇曰下宫.」盖律长者用其清声，律短者用其浊声。古乐用均之法虽亡，而因端可推。《韩子？外储篇》曰：「夫瑟以小弦为大声，大弦为小声。」虽诡其辞以讽，因是知古者调瑟之法，黄钟、大吕、太簇、夹钟、姑洗、仲吕、蕤宾用半而居小弦，林钟、夷则、南吕、无射、应钟用全而居大弦也。《管子》书，五声征、羽、宫、商、角之序亦如此。慎修此言，实汉以来所未寻究者也。

　　吴西林致力于乐

　　仁和吴西林，名颖芳。少即弃举业，壹志读书，致力于乐。尝怪郑樵《通志》之与先儒为难，于是取《六书》、《七音乐略》，一一从流而溯源。其致力则自乐始，谓律管音调，诸儒能得其说而不能习其器，俗工能习其器而不能得其说，遂以为不可究诘，乃按典籍，证众器，成《吹豳录》五十卷。

　　士大夫谙音乐

　　干、嘉间，士大夫皆谙音乐，三弦笙笛鼓板，亦娴熟异常。嘉庆己巳，钱梅溪在京时，见盛甫山舍人之三弦，程香谷礼部之鼓板，席子远、陈石士两编修之大小唱，盖昆曲也。

　　舒铁云谙音律

　　大兴舒铁云孝廉位谙音律，能吹笛鼓琴，其度曲，不失分寸。所作乐府院本，一脱稿，即付老伶，按节而歌，不烦点窜也。

　　邱谷士通律吕

　　邱之稑，字谷士，浏阳监生。生有异质，敦孝友，喜读书，尤通律吕。谓乐所由起，实符天地自然之气。仿古法，掘坎内管推候十二月中气，应六十四卦，审阴阳休咎之征。道光己丑，知县杜金鉴聘典文庙乐舞，为设局。乃按律制器，率众肄习，凡数十年。又博采羣书，辨正讹失，着《律音汇考》及《丁祭礼乐备考》刊行。

　　锣鼓三奏诸乐器

　　乾隆时，粤中有锣鼓三者，瞽人也。日负诸乐器沿街售技，北方谓之一人戏。不知其姓名，人以其技呼之曰锣鼓三。或邀之演技，则以草荐席地坐，凡诸乐器环置左右，口吹管钥，手按工尺，左肘摇锣，右拇指箝木棰挝其，鼓左拇指挂小板为节拍，和其歌，其余乐器应手而执，妙无滞机，疾徐缓急，无不中度。其唱则生旦凈丑诸脚色，一一毕现，不辨为一人所出，若合众手而为之者。三尝语人曰：「吾业无他奇，惟在熟耳。方吾之创斯技也，惧不克成。即成矣，而左支右绌，惧无以谐听。于是再三服习，日夜念此至熟，其庶几乎，今二十有余载矣。口累累如贯珠，手与口相为应，足与手无相违，自是不期然而然，不知其所以然也。」

　　朱锦山奏二十四种乐

　　乾隆末，有朱锦山者，乌程人。能陈二十四种乐器于前，以口及左右手足动之，皆能中节。且能奏南北各大小曲，及仿拇战笑詈等声，莫不毕肖。和坤闻其名，召入都，命给事于邸，厚糈之。锦山知和必败，先一年辞去，还吴兴，仍藉素业餬口，布衣蔬食，偃如也。

　　蒙古音乐

　　蒙人以歌唱为娱乐，所歌多为情词，或亦有赞美古人之伟绩者。歌时，必男女多人，和音齐唱，闻之令人生悲。旅行沙漠中，互相唱和，颇增征人思乡之感。其音之最哀者，往往闻者泪下。又有一种专以歌唱为业者，常应旷野旅客之招聘，其乐器仅有笛、弦二种.

　　准噶尔音乐

　　准噶尔部人民之俗，每日申刻，击鼓鸣铙，曰送日。其乐器，有雅图噶伊奇尔、和尔、图卜硕尔、必和色尔、特穆尔、和尔绰尔等六器，为欢会宴饮所用；有铿格尔、格昌定、沙克鸿、和必斯、奇古尔、伊克布哷、栋布哷等七器，为诵经应和所用。其乐曲，有名《都尔本卫拉特》者，有声无辞，用以试弦；有名《噶尔丹穆图尔》者，为叹美其人之辞；有名《布图根雅布萨尔》者，为颂祷之辞；别有沙律齐默克噶尔丹穆尔奇勒噶苏图们额齐诸曲。

　　喀什噶尔音乐

　　回部喀什噶尔之俗，岁于十月朔日、十二月十日，大伯克率众张鼓乐，赴寺拜天，并庆贺宴会。回民吉礼，用鼓二，胡琴一，三弦二，筝一，乐人席地而坐，以手拍鼓，众乐从之，声音和翕。乐人歌曲，妇女数人起舞，踏步旋转，皆能应节。

　　城中筑高亭一座，日入时作乐以送日。辟展每岁二月，谓之年头，彼此宴会，幼子幼女相率歌舞。其乐器，有大鼓、小鼓、铜号、铰子、唢吶、喇叭、三弦，哈龙、乌什各城阿奇木，每日用鼓吹一次。回民吉礼用乐，男女歌舞。叶尔羌、和阗乐器，有筝、三弦、琵琶、胡琴、管、喇叭、唢吶、鼓钹，日入时亦作乐送日。库车、沙雅尔乐器，有大鼓、小鼓、喇叭、唢吶、三弦、筝.阿克苏、赛哩木拜乐器，有三弦琴、手鼓，每日申刻以后，亦作乐以送日。

　　回部乐曲，一名《斯那满》，为爱慕其人之辞；一名《塞勒喀斯》，为拊掌行乐之辞；一名《察罕》，一名《珠鲁》，为马前鼓吹之辞.凡按工尺字一周，终而复始，节以人声，随其长短以成曲调.

　　缠回音乐

　　新疆缠回之平民，遇尊长，交手抚胸，俯首诵赛拉玛里坤帖斯列海，以为亲敬。宴客时，乐宾之乐，以鼓为主。大鼓以枹击者，谓之东不拉，小鼓以手挝者，谓之达普木，管谓之娑拉伊，苇笳谓之拉伊，三弦谓之拉瓦普，二弦谓之色咍，铜弦谓之弹普，丝弦如琵琶者谓之斗塔，如洋琴者谓之喀拢.男女当筵，杂奏唱歌，女子双双逐队起舞，谓之偎郎，间亦有以男子而偎郎者。

　　西康音乐

　　西康番人之于音乐，如金、石、丝、竹、匏、土、革、木八音等器，大半购自内地，惟音之节奏，异于汉人，歌舞亦然。歌有古调传已多年者，有新声按年由藏人新谱者，大抵皆燕宾客、和夫妇、乐丰年、庆太平之语也。

　　唱歌

　　唱歌，亦称乐歌。光绪时，由学部奏定为学校教科之一，男女皆有之，所以发生徒音乐上审美之感情，而涵养其德性者。歌辞深浅之程度，以所在学级之国文科为准。

　　圣祖改订乐章声调

　　康熙甲午，考订中和乐章声调，谕南书房、翰林等：「向来升殿所奏中和乐章，皆仍明代所撰，句有长短，体制类词.后因文体不雅，命大学士陈廷敬等改撰，其章法皆以四字为句。而奏乐人未习声调，仍以长短句法凑合歌之，是虽文法易而声调未易也。今考察旧调，已得宫商节奏，甚为和平，必得歌章字句亦随词调，则章法明而宫商谐.此事所关最要，着南书房翰林会同大学士等详考定议，务使章法与声调协和，归于允当。」乙未冬至，躬祀圜丘，用新定乐律。是时考正律吕，凡乐制、乐器、乐歌，皆经上亲定，制度得中。以是月南郊大祀为始，嗣后如祭祀、朝会典礼，钦定雅乐亦并用矣。

　　耕耤歌三十六禾词

　　世宗御制《三十六禾词》，遇行耕耤礼时，用金、鼓、箫、篴、笙、拍各六，歌《禾词》乐工十四名，于耕耤所排列，俟行礼时，乐工鸣锣鼓歌之。

　　采桑歌

　　皇后采桑时，童阉歌《采桑词》者十人，金、鼓、拍版各二，箫、笛各六，排立桑外东西径道以唱之。

　　吴中棹歌

　　吴中多棹歌，皆男女相慕悦之辞也，发情止义，颇得风人之旨。夜程水驿，月落篷窗，每与柔橹一声相应答，动人乡思，凄其欲绝.今举其一以例之曰：「月子弯弯照九州岛，几家欢乐几家愁。几家夫妇同罗帐，几个飘零在外头.」

　　粤人好歌

　　粤人好歌，谓之粤讴。凡有吉庆，必唱歌以为欢乐，以不露题中一字，语多双关，而中有挂折者为善。挂折者，挂一人名于中，字相连而意不相连者也。其歌也，辞不必全雅，平仄不必全叶，以俚言土音衬贴之。唱一句，或延半刻，曼节长声，自回自复，不欲一往而尽.辞必极其艳，情必极其至，使人喜悦悲酸，而不能已已，此其为善之大端也。故尝有歌试以第高下，高者受上赏，号歌伯。其娶妇而亲迎者，壻必多求数人，与己年貌相若，而才思敏给者，使为伴郎。女家索拦门诗歌，壻辄握笔为之，或使伴郎代草，或文或不文，总以信口而成、才表华美者为贵.至女家不能酬和，女乃出阁.此即唐人催妆之作也。先一夕，男女家行醮，亲友与席者，或皆唱歌，名曰坐歌堂。酒罢，则亲戚之尊贵者，自送新郎入房，名曰送花，花必以多子者，亦复唱歌。自后连夕，亲友来索糖梅啖食者，名曰打糖梅，皆唱歌，歌美者，得糖梅益多矣。

　　讴之长调者，如唐人《连昌宫词》、《琵琶行》等，至数百言千言，以三弦合之，每空中弦以起止，盖太簇调也，名曰摸鱼歌。或妇女岁时聚会，则使瞽师唱之，如元人弹词曰某记。某记者，皆小说也，其事或有或无，大抵孝义、贞烈之事为多，竟日始毕，可劝可戒，令人闻而感泣。

