<!-- { "loadSidebar": true } -->
　　妇人得谥嘉庆时强克捷 「 河南滑县知县.」 子逢泰之妻徐氏，道光朝方振声 「 福建嘉义县县丞方振声、台湾镇标千总马步衢、台湾北路协把总陈玉威殉节台湾，均特旨赐谥，并有「览奏堕泪」之谕.振声谥「义烈」，步衢谥「刚烈」，玉威谥「勇烈」。凡特旨予谥悉出睿裁，不由阁臣譔拟.」 之妻张氏，陈玉威之妻唐氏，均蒙特旨予谥「节烈」，妇人之得谥者止此。

　　谥上冠八字雍正朝，和硕怡亲王薨，赐谥曰「贤」。世宗眷念勿替，特旨以王生前所赐「忠敬诚直勤慎廉明」八字冠于谥号之上。

　　坛班旧制：南郊大祀，皇上先一日莅坛，军机大臣入直于西天门外直庐，章京各备短几坐褥列坐账房，略如扈从之仪，谓之「坛班」。光绪间，凡遇郊祀，皇上先一日在宫办事，后莅坛，次日礼成，还宫办事，军机大臣仍入直于隆宗门内直庐，无所谓「坛班」矣。

　　坤宁宫祀神坤宁宫为神版所在，每岁二月初，帝、后同在坤宁宫吃肉，妃嫔以次咸入座，且分赐散秩大臣、侍卫，皆行一叩首礼而跪。俟肉熟，人各一大块，佐以椒盐，食后进茶，不设筯，手劈之，故侍卫多怀纸入内，以备拭手。乾隆季年，首领太监私偷整肉，以冷肉及瘦残皮骨充数，高宗怒，令总管太监刘成专管，每日食肉，加派御前、干清门侍卫各一员，与吃肉者一体分食，如有仍前弊端，据实具奏，务将总管太监全行治罪，太监刘成亦加倍治罪。

　　射牲古礼：王祭于庙，亲射牲以献.坤宁宫祀神，牺牲入，皇上迎出户，俟牲进，皇上随入，跪视庖人执鸾刀屠割毕，方叩头兴，即古「射牲」遗意。

　　遣官祭告岳渎康熙丙子正月，天子为元元祈福，遣大臣分行祭告。二十七日，上御保和殿，颁赐册文、香帛，给御盖一，龙纛二，御仗二，凡四海、五镇、五岳、四渎、阙里、长白山、帝王陵共五十九处。辽东广宁混同江北海之神，山东莱州府东海之神，山西蒲州府西海之神，广东广州府南海之神；辽东广宁北镇医巫闾山之神，山东青州府东镇沂山之神，陕西凤翔府西镇吴山之神，山西平阳府中镇霍山之神，浙江绍兴府南镇会稽山之神；山东济南府东岳泰山之神，陕西西安府西岳华山之神，河南河南府中岳嵩山之神，湖广衡州府南岳衡山之神，山西大同府北岳恒山之神；四川成都府江渎之神，河南南阳府淮渎之神，河南怀庆府济渎之神，山西蒲州府河渎之神；至圣先师阙里；兀喇地方长白山之神；河南开封府太昊伏羲氏陵，陈州商高宗陵，西华周世宗陵，陈州河南河南府汉光武陵，孟津宋太祖陵，巩县太宗陵，巩县真宗陵，巩县仁宗陵，巩县湖广衡州府炎帝神农氏陵，酃县湖广永州府帝舜有虞氏陵，宁远九疑山山西平阳府女娲氏陵，赵城商汤王陵，荣河陕西延安府黄帝轩辕氏陵，中部陕西西安府周文王陵，咸阳　武王陵，咸阳成王陵，咸阳康王陵，咸阳汉高祖陵，泾阳文帝陵，府城东宣帝陵，长安唐高祖陵，三原太宗陵，九嵕山宪宗陵，泾阳后魏文帝陵，富平山东兖州府少昊金天氏陵，曲阜帝尧陶唐氏陵，东平直隶大名府颛顼高阳氏陵，滑县帝喾高辛氏陵，滑县商中宗陵，内黄直隶顺天府金太祖陵，世宗陵，明宣宗陵、孝宗陵、世宗陵俱天寿山，塞外起辇谷元太祖陵、世祖陵俱在顺天府望祭，浙江绍兴府夏禹王陵会稽山，江南江宁府明太祖陵钟山，辽东广宁辽太祖陵木叶山。

　　救护日月日月之蚀，官署例当救护.每届期，官必于大堂行礼，则公服升堂，望空叩拜，阴阳生暍报初亏某时，食甚某时，复圆某时，是时伐鼓、鸣金，杂以炮仗爆竹，喧嚷不绝，直至过时而止。

　　光绪庚子拳乱，天津为八国联军所据，尚未交还，值日食，直督在保定，欲举行救日礼，乃照会八国联军都统，其略曰：为照会事：照得赤驭经天，普照万物，乃天道之常。兹查有一巨物，其形如蛤，欲于某月某日大张其口，将日鲸吞。届时必天地幽闭，人物不生，实属异常惨变，本部堂不忍坐视，至时将躬率所部，鸣金放炮，以使此蛤形怪物，惊惧而逃，不至重为民害。诚恐贵部下军士人等，耳目未经习惯，难免疑虑惊皇，为此合行照会贵□□，请烦查照可也。须至照会者。

　　祷雨定制：久旱、久雨，宫廷、官署无不致祷.然遣员恭代者为多，间有帝、后亲祷者。康熙某年孟夏，久旱，上虔诚祈祷，由干清门步祷至天坛，诸王大臣皆雨缨素服从，未至天桥，浓云骤合，立降甘霖。乾隆己卯，旱，上屡祷于三坛、社稷，雨不时降，乃步祷于天坛，次夕，澍雨普被，岁仍大稔。上咏《喜雨诗》志之。

　　乾隆壬戌，特旨每岁己月择日行常雩礼，如冬至郊坛之制。皇帝躬诣行礼，衣服、旗帜皆用皁色。如常雩未得雨，先祈天神、地祇、太岁三坛，次祈社稷，遣官各一人，皆七日一告祭，各官咸斋戒陪祀。如仍不雨，还从神祇等坛，祈祷如初。旱甚，乃大雩。皇帝躬祷昊天上帝于圜丘，不设卤簿，不除道，不作乐，不设配位，不奠玉，不饮福受胙，三献乐止，用舞童十六人，衣玄衣为八列，各执羽翳，歌高宗御制《云汉诗》八章，余与常雩仪同。祭后雨足，则报祀。

　　乾隆间，京师大旱，孝圣后于御园龙神祠内，步行亲往祷雨，旋即渥沛甘霖。宫中祷雨之文，谓之《木郎词》，三十余句，以三四五七言为句，类汉时郊祀乐章。

　　光绪戊寅，晋、豫奇荒，畿辅亢旱，朝廷议蠲、议赈，大沛恩施，下诏责躬，至有「天降鞠凶何不移于宫廷」之语.二月初五日，谕内务府，将宫闱应用之需，力加裁节，减省浮费，以益赈需。孝贞、孝钦两后率德宗露祷，长跽三四小时，仰望星月皎然，至于恸哭。旧例：祈雨疏文，由翰林院撰拟.此次特命南书房恭进，辞语迫切，几踰桑林之祷，具名称臣某某氏、某某氏率子男某某，亦创举也、南斋撰进称「妾臣」，御笔去「妾」字。

　　光绪壬寅，晋省自春徂夏，亢旱异常，祈祷不应。先是，四月二十六日，巡抚命设坛南关外。二十七日黎明，传谕闭南门，升大堂，斩旱龙一条，率司道步出西门，至关帝庙拈香毕，命司道入城办公，巡抚宿庙内，虔祷三日。二十七八日连得小雨，二十九日略大，巡抚即于二十九日入城。五月初一日，雨稍大，夹冰雹，初二三日连得雨甚小，四乡均未沾足。巡抚率司道诣关帝庙谢降，派员至邯郸迎铁牌，至忻州杨娘娘庙迎神来省祈祷.自是厥后，迄未得雨，而农田望雨尤切，四乡有一种名油旱虫者，食谷苗几尽.祗四十余州、县略有水田，尚有庶几之望，此外则异常干旱，不能种植。近省城设坛二十四处，地方官每日拈香。南关外另设七龙坛，坛内糊纸龙七，形状奇伟，并捉获旱龙如虾蟆、蚊豕之类杀之，以民间龙军所生幼孩十二，衣赭衣，祈祷讽经，坛上置母猪，以铁器热火烙猪尾。各神庙咸焚冥币，谕民间能捉获旱魃，即俗名「墓虎」者，予以重赏.沿街铺户，皆淘井汲水注缸内，种柳枝，供奉水神。或遇天阴，则谯楼鸣钟、击鼓，以迓雨神。种种方法，皆优为之，迄不应验。

　　光绪辛丑，长安苦旱，孝钦后命大臣祷雨太白山，果获甘霖。御制申谢之文，泐石山巅，碑首全题皇太后徽号，前代碑碣文字无此例也。

　　宫庭有祈雨之事，后妃、宫眷皆沐浴斋戒。德宗祷于宫坛，佩一三寸高之玉牌，上镌「斋戒」二字，凡皇帝从官皆佩之。孝钦后妆饰，不御珠玉，服浅灰色衣，无缘饰，巾履亦然。饮食仅牛奶、馍馍二物，宫眷则食白菜煮饭。祷之前，孝钦方入殿，有一太监跪呈柳枝一束，孝钦折少许，插于髻，宫眷等皆然，德宗则插于冠。插柳毕，太监李莲英跪奏诸事已备，乃羣从孝钦步行，至孝钦宫前之一室。宫中置方案一，上置黄表一折，玉一方，朱砂少许，小刷二，旁案列甆瓶，中插柳。孝钦之黄缎褥铺案前，案置香炉一，燃炭，孝钦取檀香少许，投之炉，乃跪于褥，宫眷皆后跽，默诵祷词.词曰：「敬求上天怜悯，速赐甘霖，以救下民之命，凡有罪责，祈降余等之身。」默诵三过，行三跪九叩毕，乃出。

　　国初祭仪尚右凡祭祀，明堂礼仪皆尚右，神位东向者为尊，其余昭穆分列。故礼亲王以宗老，孔定南以藩长，皆居右班。

　　袷祭捧帛爵用近支王公乾隆中，高宗定宗庙执事礼，悉用近支宗室，骏奔襄赞。故岁暮，太庙袷祭捧帛、执爵诸执事官，皆圣祖以下宗室诸王公、将军充之。先期由宗人府传知各执事员，俟具奏后，应于十二月之三六九日，敬赴太庙演礼，并特赐花翎以优宠之。 「 后凡各员有未经赏赐翎支者，即令届期借戴。」 若有托故不到，即将该员并该管学长，一并严参。

　　皇后入庙古制：后先帝崩，则祔祀于庙，设位于其姑下。然遇行袷祭之礼，动多关碍.至明世宗，预祧仁宗，以方后入祔，益非法矣。国朝定制：后先崩，暂奉安神主于奉先殿夹室中。孝敬后、孝贤后、孝仪后皆沿是制也。

　　祧庙自商、周尊契、稷为始祖，历代追崇四亲帝号，供奉太庙，而开创之君转居其下。及亲尽，祧庙时，太祖始正南向之位，非历有百年，其典不备。如唐之宪、懿，宋之僖、宣，屡经罢复，识者讥之。本朝太祖肇基东土，抚有寰区，追崇原庙四圣神主，即安奉于太庙后殿。遇四时祭享，遣亲王一人为之摄祭；元旦令节，万寿节日，遣官致祭；每岁袷祭，则命觉罗官恭捧四圣神主，合祭于太庙中，礼成，仍安奉于后殿。时享之日，既不预九庙之数，复不压高庙南向之尊。

　　致祭赐奠之仪蒙古外藩王、贝勒及呼图克图死，皆遣官致祭，或赐奠。致祭者有祭文，使者行一跪三叩首礼；赐奠者，使者至，立奠三爵而已。然赐奠之礼，隆于致祭也。使回，有私觌羊几头、马几匹、驼几只，或佐以银者，使者反其银与驼，或取一、二羊，或取一、二马而已，贫者犹不能也。

　　清稗类钞  徐珂 编  吏治类

　　清稗类钞吏治类朱之锡督河朱之锡，字梅麓。顺治中，督河道时，运河夏浅，而黄河秋决，驰视南北，自为短歌，俾遒人循行谕之，无不踊跃趋事。卒于官，濒河多立庙祀之。

