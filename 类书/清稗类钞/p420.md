<!-- { "loadSidebar": true } -->
　　朱竹垞家有曝书亭朱竹垞富藏书，家有曝书亭。至中年，好钞书。通籍以后，于史馆所储，京师学士大夫所藏弆者，必借录之。有小史，能识四体书，日课其传写。每入史馆，私以楷书手王纶自随，录四方经进书。掌院牛钮劾其漏泄，吏议镌一级，时人谓之美贬.及归田，家无恒产，聚书三十椟，自谓老矣，不能徧读也，而铭之曰：「夺侬七品官，写我万卷书。或默或语，孰智孰愚？」且皆钤印于卷之首页，一面刻朱文戴笠小像，一面镌白文十二字，曰「购此书，颇不易，愿子孙，勿轻弃。」殆即钟鼎文之子孙永宝意也。

　　竹垞手定《曝书亭藏书目录》，中有《竹垞行笈书目》一卷，以「心事数茎白发，生涯一片青山，空林有雪相待，古道无人独还」二十四字编目，不分四部，殆行笈之记号也。

　　竹垞尝谓天下印书，福建本几徧天下，锡韶俱闽人，当是闽中刊行之书。且版高半尺，乃巾箱本，亦宋所盛行者。字朗纸坚，莹然可宝。

　　其孙名稻孙，字稼翁，晚年贫不能支，曝书亭藏书八万卷，遂渐致散佚。其藏书印曰「潜采堂」，曰「南书房旧讲官」，曰「梅会里朱氏」。

　　阚祯兆得吴三桂藏书吴三桂富藏书，及败，半归通海处士阚祯兆。

　　汪孺人藏书萧山王声远茂才鉽之妇汪孺人，本名族，其父兄皆有声艺坛。而孺人知书，以贤淑称.顾遭时不偶，二十嫔于声远，裁五年而称未亡。且即此五年中，又复以舅姑养疾扶侍之余，继以含袭，其艰辛荼苦，较有甚于声远者。然遗孤方四岁，女犹在襁褓。而声远之兄弟，复以声远亡后，各析匕箸，一切男女婚嫁，悉责之持门之妇，其豫为声远营葬，相地下窆，不知几经擘画而后有此也。然且念声远耽书，曾辑《左》、《国》以下旁及小史与诸家集，未竟而卒，慨然曰：「遗金满籯，曷若传一经以成父志。」乃命孤洪源陆续积书，遇有秘本，即购之，合得数万卷，藏之一楼。江东书府，推鄞县范氏天一阁及山阴祁氏澹生堂，而后且散尽，惟萧山王氏书巍然独存，孺人所见亦大矣。

　　林吉人藏书于朴学斋林吉人舍人佶家多书籍，皆藏之于朴学斋.所购儒先集录，无虑数千卷，几及鳌峯徐氏之旧，而家亦缘是愈贫，荔水庄池，半属他姓矣。

　　曹秋岳藏书于静惕堂曹秋岳好收宋、元人文集，尝见其《静惕堂书目》所载，宋集自柳开《河东集》以下，凡一百八十家，元集自耶律楚材《湛然集》以下，凡一百十有五家。静惕堂，在其别业倦圃中，入其门，皆书也。

　　张氏书楼在水中康熙时，杭州有张氏者，藏书甚富，造楼于水中，以庋置之。往观者通以小舟，晡后即禁人往来。

　　张螺浮藏书于涉园康熙时，海盐张螺浮给谏惟赤既倦仕宦，引疾归田，即城南三里之老屋，拓而充之，颜曰涉园，邑志所称乌夜村故址是也。池亭林木之胜，甲于东南。子皜亭名（月告），孙葭士名芳湄，皆秉承先志，通籍未久而先后归隠，增葺台榭，啸歌之暇，率族人读书其中。是以藏书极富，积百数十年，未稍散佚。嘉，道之际，如吴兔床、鲍渌饮、陈仲鱼、黄荛圃辈，犹屡至涉园，借书校雠。且尤喜刻书，剞劂流布，为世引重。咸丰朝，粤寇扰浙，园圮而图籍亦失。给谏九世孙菊生副大巨元济，于光、宣间搜求数年，卷帙略备，而涉园自镌之书，亦渐有归于故主者矣。

　　皜亭主政藏有影宋本甚多，书有「涉园主人鉴藏」、「古盐张氏小白珍藏」、「古盐涉园张氏守白斋珍藏书画之章」、「张载华印芷斋图籍」、「古盐张氏松下图书」各印。惟所著书目四册，不着书籍原委，但列第几架、第几层、某函某书而已。

　　揆文端藏书于谦牧堂揆文端公叙为太傅明珠之子，成容若侍卫德之弟，字恺功。精鉴别，所居曰谦牧堂，其藏书处也。有钞本金张师颜《南迁录》一卷，及宋、元人词二十二帙，题曰《汲古阁未刻词》，行款字与已刻《六十家词》同，每帙钤毛子晋印，皆精好。其后所藏皆归天禄琳琅。

　　安麓村藏书多善本徐健庵尚书之传是楼藏书，大半归明珠。而其仆安岐所藏，亦多善本。尝有人见其所藏北宋《孟东野诗集》十卷，每册有「安岐之印」、「仪周珍藏」、「安麓村藏书印」各印。岐，字仪周；麓村，其号也，亦号松泉老人，天津人。颜所居曰沽水草堂。尝为鹾贾于两淮，精鉴赏，收藏之富，甲于海内，着有《墨缘汇观》，亦一时博雅好古士也。而乃以奴仆起家，大奇。《百宋一廛赋》著录此本，谓麓村乃卖骨董者误矣。

　　曹楝亭藏书汉军曹寅，字子清，号楝亭。官至通政使，富藏书。其尊人尝于白门使院手植楝树数株，绿阴可爱，因结亭其间，颜曰楝亭。追念手泽，属诸名人赋之。未几，为江宁织造。十年中，父子相继持节，一时传为盛事。

　　楝亭又尝巡盐扬州，俸糈所入，竭力以事铅椠，以交于朱竹垞。曝书亭之书，故皆钞有副本，如《石刻铺叙》、《宋朝通鉴长编纪事本末》、《太平寰宇记》、《春秋经传阙疑》、《三朝北盟会编》、《后汉书年表》、《崇祯长编》诸书是也。又有魏鹤山《毛诗要义》、《楼攻媿文集》诸书，则为宋椠本。

　　富察堇斋藏书于谦益堂富察太史昌龄，字敷槎，号堇斋，为傅阁峯尚书鼐之子。性耽书史，筑谦益堂，丹铅万卷，锦轴牙签，为一时之盛。通志堂藏书虽多，其精粹蔑如也。卒后，遗书率为礼亲王所购，如宋末江湖诸集，多堇斋手钞.钱梦庐藏书于爱日精庐明王伯谷所藏宋刻书，后归钱牧斋，付之绛云一炬。钱梦庐曾得宋书棚本，或即为绛云所留遗者，有历来藏书家珍贵「玉兰堂」、「竺坞」二印文是也。又有「七十二峯深处」一印，取穴研斋写本证之，多同。

　　梦庐尝于《爱日精庐藏书志》眉间，记其所见，犹随斋批注《书录解题》也。梦庐，名天树，字仲嘉，平湖人。

　　陆其清藏书于听云室陆其清，名漻，康熙时之吴门医士也。所居听云室，鉴藏图籍甚富，何义门尝往观之。

　　其清方十五岁，以家贫，失学.然喜借书，昼夜钞写。严寒乏炭，屈足腹下，冷暖交换，见者匿笑。钞书一叶，于古书肆易刻者五叶.购书归，端贮于几，揖而后藏。年二十，得顾仲瑛《玉山雅集》元刻，文待诏旧藏也。莱阳姜某偶闻之于曹秋岳，秋岳云：「陆兄有此，或典或售，无所不可。不然，当至慕中丞、丁方伯转借。」其清则谓此非禁本，不介意，坚却之。于是秋岳来晤，欢若旧识.过吴舣舟，方定身，先垂访.每谓山阴人曰：「陆生有隐操，吴门第一流也。」康熙甲子，秋岳以《魏仲先巨鹿东观集》、孙弈《示儿编》宋本赠其清。辛酉，朱竹垞检讨典试江南，亦造门订交。晚选《诗综》，有阙来借，往来尺牍，不下四五十番。夔州唐铸范曰：「陆氏子孙，观侍郎之手迹，守祖父之遗书，黾勉诵习，必有以文章经术显于世者。」此其清贻后之深心也。内有宋、元刻本，宋、元人钞本，明贤录本，名贤稿本，出自閟阁公卿家者，郡城故族旧所收藏者，皆传流有自，与坊本迥异。竭六十余年之心血，虽不敢自谓成一家之书，实生平志之所属，故至老而不倦也。

　　其清天性特异，不轻与人通假书籍，虽秋岳及朱竹垞欲钞录其藏本，亦必卷数相当，始得各易所无.金星轺藏书于文瑞楼金星轺明经锡鬯自幼嗜古，好蓄异书，遇善本，虽重价不恡，或假归手钞，筑文瑞楼以贮之，有书目十二卷，皆其所藏者也。星轺籍隶桐乡，徙宅于太仓，其于桑梓之文献，罔弗留意。康熙己亥，校刊《贝清江集》四十卷、《程巽隐集》四卷，后又访购鲍征士《西溪集》而不得，每以为憾。世所传明《高青邱诗集注》，亦出自明经。以其藏书之富如是，宜注释之甚易，然亦四易寒暑而后成也。

　　孙退谷藏书于万卷楼康熙朝，北平孙退谷筑万卷楼，藏书甚富，而赏鉴书画尤精，着有《庚子销夏记》八卷。退谷殁，散布海内矣。

　　何义门雠正旧椠钞本何义门笃志于学，其读书也，茧丝牛毛，必审必核。吴下多书估，辄从之访购宋、元旧椠及故家钞本，雠正之。一卷或数十过，丹黄稠迭，谓必如此而后知近世之书，脱漏讹谬，读者沈迷于其中，而终身未晓也。圣祖闻其姓名，召直南书房，寻特赐甲乙科，入翰林。是时诸王皆右文，朱邸所聚册府，多资其校勘。康熙壬寅六月九日，以病卒。

　　全谢山藏书于双韭山房全谢山太史祖望家富藏书，非一世矣。其庋藏之处曰双韭山房。尝曰：「自先侍郎公藏书，大半钞之城西丰氏，其直永陵讲筵，赐书亦多，世所称阿育王山房藏本者是也。侍郎身后，归于宗人公之手，以其为长子也。先和州公仅得其十之一，宗人子孙尽以遗书为故纸，权其斤两而卖之，无一存者。先宫詹平淡斋亦多书，诸孙各分而有之，遂难复集。和州春云轩之书，一传为先应山公，再传为先曾王父兄弟，日积月累，几复阿育王山房之旧.而国难作，里第为营将所踞，见有巨库，以为货也，发视皆书，大怒，付之一炬。先赠公授徒山中，稍稍以束修之入购书。其力未能购者，或手钞之。先君偕仲父即以钞书作字课.已而予能举楮墨，先君亦课以钞书。吾乡诸世家遭乱，书签无不散亡。吾家以三世研田之力，复拥五万卷之储胥，其亦幸矣。双韭山房者，亦先侍郎之别业，在大雷诸峯中，今已摧毁，而先赠公取以颜其斋者也。」

　　谢山又曰：「年来陆走软尘，水浮断梗，家书五万卷中，常捆载二万卷以为芒屩油衣之伴。舟车过关口，税司诸吏来胠箧者如虎，一见索然，相与置之而去。雍正癸卯，留滞长安，米贵，居大不易，不能不出其书质之。适监仓西泠黄某闻有是举也，请归之于其邸。黄之邸与有十里之遥，过此以往，萧晨薄暮，偶有考索，策蹇驴而为剥啄之声者，非予也邪？鸡黍之请，自此殷矣。」

　　马寒中藏书于红药山房马寒中，名思赞，号南楼，海宁人，本姓朱，明宗室之后也。好购书，其插架者多人间未见本。储书之所曰红药山房。尝以购书过龙山查氏，见案头有宋椠陆状元《通鉴》，百计购之，不可得。后查氏谋葬其亲，所卜吉壤，则马氏田也。寒中觇知之，大喜曰：「书可得矣。」即诣查氏自陈，愿效祊田之易，凡十亩，书券尽付焉。抱书疾归，若惟恐其中悔也。

