<!-- { "loadSidebar": true } -->
　　丰润学宫有古鼎康熙时，方朴山大令楘如宰丰润，着《浭阳杂兴》诗，中有「赝鼎摩挲学舍昏」之句，自注云：「学宫古鼎，为某家师以赝者易之。」程瑶田言：「余验是鼎，青绿透入铜质中，非近人所能赝造。且宋时于古铜器，皆磨治之，涂以蜡，今之鉴古者名曰宋磨蜡也。是鼎翡翠朱砂瘢，与铜质均平若一，殆经宋时磨治者欤？其铭乃六朝人追仿古篆，不能如秦、汉之古，所固然也。朴山但据谣谚云云，未之深考耳。」丰润县牛鼎，重五十五斤，两耳三足，承鼎腹处为牛首，足末为牛蹄，故铭曰牛鼎。县志谓明掘土得之。铭辞四十一字，有「甲午八月丙寅」及「宋器」字，适与刘宋孝武帝孝建元年为甲午，八月二日为丙寅相合。先是，汪翰林师韩推求史鉴，谓鼎当铸于赵宋政和年，疑有误.成均有十器国学礼器，多贻自前朝。乾隆乙酉，高宗复于大内尊彝中，亲选十器，颁予成均。凡牺尊一，雷文壶一，了爵一，内史卣一，康侯鼎一，明簋一，雷纹觚一，召仲簠一，素洗一，牺首罍一，皆周以前法物，陈设于大成殿庭。 「 乾隆己未，送阙里孔庙陈设祭器，爵铏十六，簠一，簋一，笾四，豆四，乃新制者。」

　　庄迂甫好宣德炉阳湖庄迂甫，名通敏，方耕少宗伯仲子也，好宣德香炉.官翰詹垂二十年。和坤浸用事，庄饮大醉，即呼其名而痛诋之，尽取所蓄炉，碎之满庭。醒而惜之，则又购买，月或一二次。有卖炉者知其然，至移寓近之。

　　曾宾谷藏宣德铜盘曾宾谷侍郎燠藏宣德铜盘，方径三寸五分，中刻御制《锦堂春》词云：「映日秾花旖旎，萦风细柳轻盈。游丝十丈重门静，金鸭午烟清。戏蜨浑如有意，啼莺还似多情。游人来往知多少，歌□散春声。宣德七年正月十五日。」

　　成哲亲王咏明赵忠毅铁如意明赵忠毅公南星铁如意，当时所制非一，铭词、形制大略相同，而年款各异。施念曾宛雅所载一柄，为神宗戊申春制，其最古者也。铭曰：「其钩无鐖，廉而不刿。以歌以舞，以弗若是利，维君子之器也。」沈文悫、厉樊榭、韩其武所歌，皆未识年月。若壬申制者，则在初颐园处，天启壬戌张鳌春制者，在吾篑一处；天启癸亥制者，在陆丹叔处。成哲亲王所得，则为天启甲子所制，王作诗咏之，有句云：「铭辞二十有八字，义类直与丹书同。」

　　初颐园藏商重屋父丁尊重屋父丁尊文在器底之侧，嘉庆辛酉冬，嘉兴张叔未解元廷济客京师，从琉璃厂肆假至虎坊桥赵某寓邸观之，濡脱数本，后归初颐园中丞。肆中人云：「乾隆年以百金购得，谓可利市三倍。己未以后，值不过十之二三。今京城内外，又值水灾，此中声希味澹，更无人过而问之矣。」

　　阮文达藏汉厉王铃阮文达藏汉厉王铃，文曰「中殿言」，取《尚书》「工以纳言」之义.金质坚炼，制度浑朴，斑驳陆离，非唐、宋所能及。

　　阮文达得伪钟鼎铭阮文达抚浙时，其门生有入都会试者，偶于通州逆旅中购一饼充饥，见其背斑驳成文，戏以纸搨之，绝似钟鼎铭，即寄文达.佯言某于通州古董肆中，见一古鼎，惜无资不能购，某亦不知为何代物，特将铭文拓出，寄请师长，与诸人考订，以证其真赝。文达得书，即集严小雅、张叔未诸名士互商。诸人臆为拟议，皆不同。最后，文达乃指为《宣和图谱》中之某鼎，即题跋于后，历言某字某字，皆与《图谱》相合，某字因年久铭文剥蚀，某字因搨手不精，故有漫漶，实非赝物云云。门生见之大笑。

　　阮文达宴门生用古器阮文达开府两粤，一日，燕高材生于学海堂，所用器具皆三代鼎彝尊罍之属，食品一秉《周礼》，委某生监督焉。时陈兰浦国子澧为坐宾，语人曰：「阮公明经博古，一宴会而能令诸生悉某器某味为某形某名，受益者多且速矣。」

　　阮文达得伪折足铛阮文达予告归，搜罗金石，旁及钟鼎彝器，一一考订，自夸老眼无花。一日，有以折足铛求售者，再三审视，铛容升许，洗之，色绿如瓜皮，大喜，以为此必秦、汉物也，以善价得之。偶燕客，以之盛鸭，藉代陶器。座客摩挲叹赏，文达意甚得也。俄而铛忽匉然有声，土崩瓦解，沸汁横流，恚甚。密拘其人至，键之室，命每岁手制赝鼎若干，优其工价.此后赠人之物，遂无一真者。

　　阮文达家庙藏器阮文达家庙藏器，有周虢叔大（上林下令）锺，格伯簋，寰盘，汉双鱼洗，皆无恙，惟全角推拓不易，因而真迹甚稀。况夔笙求之经年，仅获一本。复本所见非一，石刻较优于木，然真赝相形，神味霄壤，可意会不可言传，不仅在花纹字画间也。

　　寰盘拓本上款下形，又于形中拓款，作侧悬形。真本拓不及半，复本辄过之，以毡椎有难易之分，凹与平之不同也。

　　真器拓本，悉出阮氏先后羣从之手，墨色浓淡不匀，字口微漫，不能甚精。

　　六舟为程木庵拓彝器款识徽州程木庵洪溥博物好古，尝延六舟上人为拓所藏钟鼎彝器款识.六舟赠以蒋氏《别下斋丛书》。木庵见钱警石所著《曝书杂记》，深相契合。读至第二卷，知其未有《通志堂经解》，因以储藏副本属六舟弟子虚山携赠订交。

　　张叔未藏古铜书笵张叔未藏有古铜一片，色黝然，其上有楷书，反刻「《易》奇而法，《诗》正而葩，《春秋》谨严，《左氏》浮夸」十六字。凡四行，四字为一行。张以之为书笵，有自跋云：「此初刊书时凿铜为式，以颁示匠者之物也。韩文始镌于孟蜀，欧阳子书后云，文字刻画颇精于今，今世行本，则此为孟蜀勅刊韩集时锐铜为式可知也。」

　　张叔未藏汉黄山第亖镫嘉庆甲子三月三日，张叔未从海盐张文鱼购得汉黄山第亖镫，值银八饼，凿款在下般之上面，曰：「黄山第亖。」《汉书&#8231；地理志》：「右扶风槐里县有黄山宫，孝惠二年起。」《三辅黄图》卷三：「黄山宫在兴平县三十里，武帝微行，西至黄山宫.」此镫为离宫所设，黄字从人「□」从「臼」，四字积画为之。西京妙迹，古趣天成。叔未所藏汉器，无更出其前者。己巳春，翁覃溪题其《集古款识册》云：「叔未此册，余独鉴赏此黄山镫，是以专用为题，作诗系于册后，盖亦如欧阳子得林华宫行镫铭也。」

　　张叔未藏汉宜子孙镫嘉庆乙亥二月廿八日，张叔未得汉宜子孙镫于海盐陈氏肆中，值银五饼有半。秦以下，阳识则铸，阴款则凿，商、周金款拨蜡之法，嬴、刘已失其传矣。「宜子孙」字，为汉器所习见。此「子」字下半，左向迭旋，「孙」字右旁增二小直，体势益觉缜密，可见汉京结字之妙。

　　张叔未藏汉馆陶公主家镫嘉庆庚辰二月十三日，张叔未得汉馆陶公主家镫于苏州，凿款在侧，曰「□□□□ 「 约四五字」 .寸八分，高三寸六分，重一斤八两，馆陶家。」馆陶长公主嫖，孝文帝女，窦后所生。后遗诏，尽以东宫金钱财物赐之，此西汉初器也。文中青绿填积，尚未洗剔，「家」字末笔甚长.张叔未藏金皇统造像金皇统戊辰造百佛像，嘉庆庚午初夏，张叔未得之于平湖新埭，所谓造像一铺也。黄小松司马易曾藏一版，与之同，背无款记。方铁珊大令廷瑚曾以一板贻海宁马桥马氏，背有贞元年款。盖南北朝造石像，累数十百，此铸铜为像，以百计，尚沿六朝旧习也。

　　张叔未藏商琱字句兵嘉庆庚辰二月廿四日，张叔未自常熟回舟，访陆直之于吴江之芦墟东沽陆朗夫中丞丙舍，直之出商琱字句兵见贻，叔未乃报以银四饼。

　　张叔未藏商父戊觯商觯，高建初尺七寸有奇，朱碧斑连，光采夺目。外雷回文，极浅细。文在腹，曰「子作父戊彝」。又龙形、山形、手执刀形，器极小而文极精，他未有过于是者。道光壬午五月廿四日，张叔未从海宁许喈音购之，其值钱十八千。

　　张叔未藏周虢叔大林&#63139；令钟周虢叔钟，钲间文四行四十字，鼓左文六行五十字，旧为阳湖孙渊如观察所得。嘉庆丁丑秋，张叔未得其自拓本。未几，归吴山尊。吴掌教扬州梅花书院，常陈设院中。斌笠耕观察良思得之，不果。后归两淮鹾使阿克登布，得白金一千二百两。阿既受替，复送归吴以志别.吴殁，偿归张广德银号，值如归阿之数。张又归润州某。以上转徙之迹，赵晋斋言之最详。道光辛卯春初，苏州郑竹坡以银二百饼从润州买得之。二月九日，偕陈苇汀、徐蓉村来售于张叔未，值银二百七十饼，别酬徐十四饼。是时，每饼易大钱九百三十文。

　　钟朱碧入骨，极绚烂，极润泽，当由鉴藏家摩挲积久所致。三月廿二日，郑以其架至，高七尺，广三尺，干方三寸余，紫檀木，深黝如漆，乃一二百年前物也。

　　古金有文字者，钟最难得。叔未所见鼎彝之属，凡数百，于钟仅见积古斋三器，苏米斋一器。所藏古器亦将及百，向惟一水字小钟。辛卯十二月十七日，以五十金购吴门汪心农所藏之孔璋钟，有四十三字者。及获此，叔未自谓厚幸也。

　　张叔未藏周史颂盘周史颂盘，海盐汪氏售归嘉兴王氏。当积古斋收辑款识之时，此器秘不肯出，故未入录。朱右甫侍郎为弼尝题其斋曰宝盘.其后王刻苏诗，即名曰宝盘斋石刻。嘉庆丁酉十一月，售归于张叔未。「颂」字「般」字，旧为青绿淹淤，拓不得出。渍酰兼旬，洗刷俾显，叔未自以为大快事也。

　　张叔未见吴越金涂塔五代时，吴越钱忠懿王于宫中冶乌金为瓦，绘梵夹故事，渗以金饰，造阿育王小塔八万四千座，埋藏国中名山，以为功德，世所称吴越金涂塔者是也。宋姜白石得一版，周晋仙为作歌。明顾耿光掘得一版，憨山大师为作记。至国朝，蒋尔龄亦得一版，舍诸白莲寺，周青士曾见之。朱竹垞尝以未得见而为之叹息。张叔未所见之塔，又别是一版，在桐乡金云庄家，盖即毛子文所藏者。

　　徐星伯得唐时铜佛铜匕乌鲁木齐所属济木萨保惠城，为唐北庭都护地。城北五里，有旧城基址，土人名之曰破城。其地往往得唐钱 「 皆开元钱.」 与铜器，而铜佛尤伙，大小不一。牟利者，置窝棚于其地，掘而货之，然取之不竭。嘉庆时，多余山侍郎庆归，携铜佛数尊，皆新出土者。徐星伯乞其一，高约二寸，厚约二分，为韦陀状。下有座，似莲花形，座有四孔，皆穿，下有圆柱，似冠上顶柱，盖用以安插者也。佛脑后有铜鼻一直孔穿，盖用以备绾系也。又有一铜匕，长约七寸，绿坟起如黏翠，厚将及分，葱然可爱，皆唐物也。

