<!-- { "loadSidebar": true } -->
　　豁五乃入都，日游金鱼池、下洼子，资复尽，夤缘入山西侍郎姚某门。侍郎喜蓄优，皆苏、扬俊童，延豁五主之，教之按拍。一日，侍郎与豁五夜宴，呼歌童侑酒。侍郎兴发，拥豁五所最爱者，豁五不悦。侍郎固不知，益媟狎。豁五乃大怒曰：「吾人费几许精神，教此上等色艺，未闻出一言谢，而乃恣意狼籍之，老西儿真蠢狗子。」侍郎亦大怒曰：「我费千万金教歌舞，乃不许我偶一自娱。我延汝教之耳，竟为汝有耶？南蛮子真中山狼。」乃拳豁五。豁五方壮年，且曾习拳勇，奋臂敌之，殴侍郎，倒地昏晕，家人皆骇救，豁五乘间遁。侍郎主仆皆愤，伺豁五过，羣殴之，至重伤。豁五乃为词首诸通政司，言侍郎私蓄歌童，延我教歌，许我岁俸如干金，数年不与，往索之，喝家人殴我，受重伤。验之而信。通政司骇，呼侍郎家人问之，得实，乃谓家人曰：「此岂可上闻，汝主不惟去官，且罹重谴矣。」乃谋与和，令侍郎设席款豁五，议以所教全部优伶赠之。豁五曰：「我餬口于人者，岂能有此！无已，当并赠我以养优资。」侍郎唯唯，乃议赠数万金，而豁五于是赁官房蓄乐部矣。

　　不半载，豁五资复罄，优伶亦归别主，乃出游山左，夤缘与鲁抚国泰之阍人交，往来甚密。适乡人沉某为某邑宰，见豁五出入抚署，谋通关节。豁五曰：「中丞于黄白物，数见不鲜矣，所好者优伶。明府以数千金购而赠之，此我所能效力者，事半而功倍也。」沈信之，出金与豁五营办。豁五以半市优伶，进之阍人，而自主之，往来益密。沉信之不疑，一日见国，启曰：「卑职昨所进优伶，大人颇合意否？」国色然骇。沉以豁五介绍对，国更骇，讯阍人。阍人言固有南人钱豁五者，能书，奴才常召之办笔墨事，其人能歌，不知其能骗也。国曰：「岂有能歌而不能骗者耶？」立发锁封拘，而豁五已逸。追八十里，始获之，系之，责之，逐递解回籍。中途遇雨，解差怒曰：「我等食官食无几，频受此苦役，衙门饭诚无味。」豁五乘机进言曰：「汝等为小差，诚苦，而我善脱骗，当亦闻之。我中途谋逸，汝等所不能防。第恐累汝等，故尚迟迟。」解者求免累，豁五曰：「汝等欲我不遁，此断不能。为汝等计，不如从我遁，为我腹心手足，富贵可立致，与汝等共享之。我但骗他人，断不骗腹心手足也，汝等以为何如？」解差相与谋，皆言我等家累有限，诚可致富贵，何乐而不从乎。乃脱其杻械，乘夜相率遁，游两湖、江左，所至辄骗金为旅费。

　　豁五闻乡人某侍郎将视学江右，乃入豫章，赁大宅而居。某至，先交通其阍人左右及其舆夫，约以某日出，经豁五门，肩舆少停。豁五蓝顶盛服出，向舆揖。某问何来，答为同乡，自述姓名。某出舆扶之。豁五言此即敝寓，大人如不弃乡人，敢奉一茶。某乃携手入，则巍然大第，已肆筵设席，一呼百诺，曲意奉承。须臾，堂前设红氍毹，伶人以剧单进矣。某言邂逅相逢，何遽尔尔。豁五言此乃晚所亲教，尚未上场，大人为通省贵人，当先以为寿。某逊谢，实深惬所好。酒数巡，剧亦数出，呼二旦劝酒。某深好之，拥而加诸膝，乃大醉。酒阑剧止，某犹恋恋不能舍，豁五曰：「大人爱之，即令入署伺起居，可乎？」某大喜，携之去。明日，某具彩觞候教帖邀豁五，由是往来颇密，通国皆知，谋关节者皆投豁五。豁五说某，某不肯，乃钩通其左右及幕宾，出而招摇罗致之，获金数万。比某满任去，而豁五金亦尽。

　　豁五乃仍赴粤西，行其故智，而所为辄卖其兄，兄衔而绝之，人不复信。谋他适，无资斧，乃觅得广西巡抚官封，补缀之，装以废纸，粘以鸡毛，自饰为邮递人，背竹筒黄袱，取道东行，路给驿马饭食，经湖北、江西，入浙江。至杭州，为役识破，白钱塘令。令执之，启官封，废纸存焉。讯之，钱云：「我在广西，欲归而无资，聊假公以济私耳，无他也。今欲罪我，我罪固无辞，第不利于四省官员，未知大吏能办否？」令思其语诚然，且置之狱。时常州御史蒋某在浙，闻其事，念其小有才，杀之可惜，乃为营脱之，荐入运使柴某幕，为司出纳，又获金十余万，捐五品职，置田宅，且分润其邻里亲串，人皆以为钱豁五不豁矣。柴为鹾使令某所构，坐大辟，株连及豁五，籍其资，邻里亲串皆被累，豁五发边远充军。

　　饰为某王以行骗

　　嘉庆初，某邸兼管户部，偶以目疾乞假。时两淮盐院与扬州天宁寺僧善，一日，有貂缨狐裘口操京音者数人至寺，谓家主入都，道病，欲赁静室养疴，房舍精洁，不计值也。乃辟方丈后精舍以馆之。俄有四五人押行李，仆从十余辈簇拥一显者，乘安舆入。僧出迎祗候，显者不甚瞻顾，径登殿礼佛，顾从人曰：「携来绣幢，可施之。」众荷一大木匣至，启视，则陀罗锦绣诸佛菩萨像，点缀之树石，皆绿松、珊瑚、珠宝镶嵌而成，精巧绝伦，惟内府有之。显者视悬幢毕，不交一语，惟入所赁屋以居焉。

　　僧覩其状异之，私诘从人，皆云某省道员入觐者。然词诡异，类王公，非寻常大员可比。居十余日，寂不声，日见纪纲入肆，购名画及珍玩，约数万金。有某肆送白如意一枝，索价千四百金，立售之。纪纲私扣六百，肆主不允，有口角，为显者所闻，呼入，付以原值，慰遣之。命缚扣银者，挞数百，逐之出。其人负伤诣僧，叩求曰：「作事一慎，为主人责逐。奈创剧，暂借一榻地调理，创平即行，荷德不浅也。」僧许之，以怀疑久，乘机研诘之，曰：「实不相欺，主人非他，某藩邸也。我为府中护卫齐某。主人奉命密查两淮盐务，故改装寄居。」言讫，乃谆嘱僧勿泄，泄则彼此虀粉矣。僧急白盐政。盐政固审某邸状貌，又知其请假也，因偕僧赴寺，隔窗遥窥之。显者方据案展帖作书，真某邸也。骇绝，不知所为：乃与僧恳齐。齐大惊，咎僧，盐政为之力恳，齐曰：「余已获罪，无从着手。有张老公者，王所亲信，试与婉商，或能为地。」乃倩僧代邀张至，至则窄音秃颔，俨然宦者。齐为述盐政意，张变色，责齐曰：「汝真太不晓事，既以不慎获戾，乃更欲陷我不测耶？」拂衣欲去。盐政为之婉请再四，问意旨所在，张徐曰：「王已查明，盐务有三害、五缪、十不可信之疏已具，当于复命时面奏之。」遂朗诵疏稿，皆中时弊。盐政色变，乞求营救。良久乃曰：「惟有一术，或可挽回。王昔年扈驾五台，曾许施铸金罗汉十八尊。分府以来，库藏时或匮乏，公能具此以了夙愿，王必德公。」盐政大喜，徧市金十余万两，苏、扬为空。未几，王登舟，盐政尾其后，皆张居间为之关说，送之渡黄河始返。阅邸抄，则王已销假，无日不召见矣。

　　僧以佛将出地行骗

　　嘉庆时，京师正阳门外有枯寺僧，黠甚。某年除夕，掘地深丈许，储黄豆百余瓮，上置释迦像，密灌以水，使其迸发。元旦，播谣于众，谓梦一佛将出地，众惑其言。翌日视之，则螺髻翘然露矣。未几，全身皆现。士女罗拜，欢声雷动，僧敛钱无算。陆眉生时为给谏，闻其事，乘舆往，曳佛责之数十，泥犹湿也。驱僧出，封其寺。是年，尹杏农侍御深夜巡城，相传有山西鬼呼冤事。都人士为撰章回小说一回，其目录曰：「尹杏农大街遇鬼，陆眉生小庙拿神。」

　　陈谭以鸦片骗某千总

　　道光时，烟禁甚严。广州嗜烟者众，西关千总某藉以渔利，所得不赀。有无赖陈谭者，善以诈欺取人财，即赁屋居之，与千总对门，每出入，必舆马。从以豪仆三五，宾客杂沓，日集于堂，人皆以为巨室也。一日，忽有一仆受挞，创甚。仆潜出，怨詈其主而私告千总曰：「吾以小不谨为主人所扑，然吾主人实犯大罪，而犹作威作福至于如此，君谓何如？」千总曰：「子之主人犯何罪乎？」仆曰：「今姑言之，吸鸦片烟也。」千总曰：「有证乎？」仆曰：「长日不吸，漏三下，始吸之。」千总至是默计生财之时至矣，乃以言餂仆曰：「吾奉上官之命禁吸烟，若获其证，当酬汝百金，惟须为我前导。」仆诺，因于夜深时密捕之。仆引千总往，从以数兵，一拥入，陈遂被捕，并挈其枪灯以往。陈至千总署，即大笑曰：「来此大佳，不去矣。」千总曰：「子为谁？」陈曰：「子不识我为陈谭耶？」千总曰：「咄，有证在，子何言！」陈即取枪掷之地，曰：「且视之，此亦足为据耶？」千总乃谛审枪之斗门，则在竹节下，不可吸，至是而始知为所绐，深自引咎，令陈归。陈不可，千总乃出金为谢，遂挟以归。

　　骗烟土

　　某甲至漆肆购生漆十两，付以银一两票，云：「汝持往照票，少顷即来取也。」遂复购鸦片烟土十两七钱，使土肆人随往漆肆。此人即问漆肆伙曰：「票已照乎？」曰：「然。」又曰：「十两漆乎？」曰：「然，十两漆。」曰：「然则付彼可矣。」遂扬长去。已而漆肆伙持生漆出，土肆人骇曰：「此人购十两七钱烟土，而云土价由汝处付，何乃以此畀我？且彼不适言照票乎？」漆肆伙亦诧曰：「彼购吾肆生漆而付银一两之票，吾知付汝生漆耳，安知其它！」二人相争久之，始知均被骗矣。

　　冒充吴甄甫之犹子

　　吴甄甫中丞开府西江时，有一人自称为其犹子，至九江，谒守令，留数日。临行，德化令致赆仪二十金，乃周历各邑月余。至永丰，邑令庆书五为吴主会试时所取士，延之入署，盘桓二十余日，赠以四十金，雇肩舆送之行，设酒饯别。方欢饮间，适德化令以中丞犹子过境，约计到省之期，驰禀道歉，吴以无其事，意必转投他邑，飞檄通省获办。文至，家人托故请庆出席，入内呈文，阅之，庆先拘其仆，讯之良是，乃就席上絷之。后拟城旦舂。

　　僧受老妇骗

