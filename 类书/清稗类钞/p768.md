<!-- { "loadSidebar": true } -->
　　李玉桂仰药死李玉桂，妓也，故蜀产，不知其姓氏，流转至汉皋，从假母之姓，故曰李，颇有声北里间.有李孝廉者，长沙人也，计偕北上，道出汉皋，友人强之作狭邪游，遂与玉桂相遇。玉桂屡目之，友曰：「若爱李郎乎？是故将买妾而未得其人也。」玉桂私于李曰：「信乎？果信也，妾有私赀如干，当出以佐君，为脱籍费.」李感其意，诺之，而请俟之礼闱捷后。已而春风失意，旅食京华，遂失前约.玉桂偃蹇风尘中，未尝一日忘李也。有富商某，艳其色，强委千金于其假母，劫之去。不食七日，不死，仰药死。

　　阿保仰药死阿保，小家女也，父母早卒，育于比邻金氏媪。及长，颇有姿，媪欲倚之为钱树子，阿保泣曰：「豢养之恩，没齿不忘，虽鬻我，为妾为婢，我不敢怨。若令堕入烟花，则刀锯鼎镬，不能夺我志也。」媪无如何，鬻于某姓为妾。而大妇妬甚，日加鞭笞，体无完肤，阿保饮泣而已。一日，妇乘夫外出，送之归媪，而以逃亡告其夫。阿保俟夫归，作书自陈，杳无复书。媪乃伪为其夫书，命他适.阿保得之，即日仰药死。

　　苏红叶仰药殉夫苏红叶，同安人，为吴菊农鹾尹之簉室。居久之，无所出。吴本豪族，婢而妾者八人，红叶次第七，时自危。光绪庚寅，菊农病，益不安，谋殉之，遗书与母诀.大妇闻之，百端晓譬，不听。十月五日，菊农卒，遂仰药其侧而死。

　　张四宝仰药殉夫光绪时，沪有名妓张四宝者，貌昳丽，性端静，从华阳薛次申观察华培为簉室。居数年，薛以穷愁卒。当病亟时，执手泫然，张曰：「君傥不讳，妾亦胡忍独生也。」退而饮药逝。薛亦晕绝复苏，自视其丧，阅三日，乃殁.李闰自刭殉夫浏阳谭复生京卿嗣同之夫人李氏，名闰，为篁仙观察之女。幼娴内则，博极羣书，复生尝叹为明达.集历朝列女传，各系以论，于明杨椒山夫人乞代夫死事，论曰：「明太祖、成祖皆不学无术，任刑法以治天下，其流弊足以利小人而害君子。严嵩、魏忠贤相继而起，流毒善类，卒以亡国。而椒山以迕嵩父子，屡被廷杖，血肉狼籍，筋断骨折，备诸惨酷而死。方是时，贼党布满朝列，暗无天日，杨夫人欲白其夫之冤，疏虽十上，必不能达.为杨夫人计，惟有以疏结诸发际，怀匕首诣宫门自裁，以代夫死，或可感悟皇上」云云。及复生殉光绪戊戌之难，夫人舆入湘抚署，跪地痛哭，袖出寸刃自刭，颈血溅陈右铭中丞衣袂而死。

　　春桂一子自刭殉夫光绪中叶，京妓有春桂一子者，蜚声于时，蓄多金，座上客常满.狎客之尤著者凡三，一为岭南许某之长公子，一为浙西徐某之四公子，一为直隶乐亭刘某。刘自国初即以富著称，家产逾千万.徐、许以与刘妬宠，集手下健儿数百，互相鬬殴，伤十余人，死二人，刘逃而免。既酿衅，御史先后揭参，成巨狱.狱起，刑部逮春桂一子就案，刘出全力以卫之。方春桂一子之就逮也，行经顺治门外之御河桥，桥故高，以纤足不良于行，刘商之部役，驮之过桥，仅数十步耳，而纳贿至三千金。综计先后用费，凡巨万，卒以金钱力，获胜诉.龟奴论戍，释春桂一子，归于刘。

　　刘本某科会元，供职于部。经此变，遂弃官，挈春桂一子返乐亭。家虽富，而居恒守俭约，规则尤严。将至乐亭，春桂一子尽锁置其衣饰，布裙椎髻，一改旧观.刘讶之，曰：「吾今为君家人，安得不守君家法！」入门以后，合族无闲言。会刘父病瘫痪，春桂一子竭诚奉侍，衣不解帯，目不交睫者，先后凡三年。是秋，刘妻病殁，春桂一子代主家政，内外秩然，有条不紊。会刘父病革，乃置酒，遍延戚族而诏之曰：「吾病废在床，于兹数载.家人侍我虽孝，然无如儿妾之历久不渝，檅亵不避者。得妇如此，吾儿之福，亦吾宗之福。吾旦晚就木，必为之正名定分，于吾未死以前亲见之，吾心始安。今日之举，吾命也。」众于是交口称善。其后刘翁卒，刘以哀毁过度，亦呕血死。春桂一子虽料理丧葬，处分家事，昕夕不遑，而色不甚戚，群以为疑，或有议之者。某日，治葬方毕，春桂一子突于坟次出利刃自刺，血四射。众骇愕甚，顾以无备，驰救不及，遂死。

　　朱烈妇有遗札吴县朱烈妇，幼喜读书，善吟咏。既笄，适朱湛园.湛园家故富，经粤寇之乱，家业荡然，乃幕游于外。烈妇在家，赖十指以活，无怨词.光绪壬午，湛园游浙，烈妇从。甫一载而湛园病，甚危，乃焚香誓天，愿以身代，且刲股，卒不起。时湛园之妾传贵已有姙，烈妇乃勉抑哀痛，挈妾扶榇以回籍。营葬毕，即自经以殉。先数日，焚毁诗稿。妾问其故，则曰：「非尔所知。」但谆谆以抚孤守节大义勖之。殁后，搜其妆盝，得遗函数通，皆托孤之语.其致夫弟一函，则曰：「蒙先夫之友黄辅之、魏纫芝二人之德，将愚嫂之苦况告于众友，共十七人，周济洋百元，亲自到舍交我。此二人恩德，真是难报。但自绍到山买地一方，一切开销，已用去八十余元，还少安葬之费，并传贵生产用度。惟以后之用，一无所有。虽承梓叔相许家用，但愚嫂忽遭此变，日夜悲苦伤心，留此无用，倒要累人衣食，千思万想，不如死，死后倒可相从先夫于地下。偷生数十日，因未到家山，安葬未办.今得冢地已买好，诸事已了，我死亦安。所念者，惟传贵与遗孤，拜托吾叔、二叔、三叔抚养管教，成人之恩德，生死不忘。传贵年少，如不能守，因无遣资，愚嫂不便自主，三位贤叔与梓叔商量可也。愚嫂席氏泣血。十一月十五日绝笔.」又曰：「什物数件，可付传贵收用。我死之后，棺木衣衾，即用愚嫂三十年针工所积，不必累人。」

　　蔡氏妾不从张某蔡春容，阜阳人，甘肃平凉府经历.其挂冠也，挈妾以归，有仆张某从之。妾年少而有智，张亦阜阳产，从蔡久，蔡信之，陆行数十日，服务唯谨。至蒙城，易陆而水，扬帆东下。中途，张与舟子恒切切私语，状颇不善。妾见之，告蔡，蔡不信。一日，舟至僻处，张持利刃杀蔡，沈其尸于江，妾号泣不能阻，欲呼救，则四无应者，不得已，隐忍以待。及夕，张谓妾曰：「主人死矣，尔将何归？不如从我。」妾漫应之。迫令侍寝，则以月姅辞，如是者数日。舟子恐事泄，因与张分其财物，促他适，张遂别雇一舟，挈妾而去。

　　蔡既被杀，其妾即密筹报仇之策，因阳作欢容，使之不疑，惟不与张同卧起，以防其玷。易舟，仍如之。一日薄暮，泊舟，张登岸购物，妾见舟子颇诚笃，招之入舱，泣诉之，请为助。舟子慨然曰：「恶奴弒主，罪不容诛，当代为鸣官也。」翌日，天未明，即解缆行，至涡阳县之义门司，诡言有他事，奔告之于巡检署。时张卧尚未起，逮至案，一鞫而服。

　　毛芷香不忍见夫死而死毛芷香，湘乡人，少园女。生于皖，因归桐城汪楷。芷香性慧，知书史，明大义.光绪庚子，楷挈其弟尧臣与唐才常、林圭等倡革命，往来湘鄂间，每困乏，则芷香辄质钗珥以助。事败，楷与尧臣被逮于长沙，尧臣仰药死，楷下狱.时官吏上首功，株累众，无幸免。芷香不忍见夫死，乃仰药自尽.前三日生一女，弃之，后二年，楷得释，而芷香死矣。

　　陈蕙贞不愿为娼而死开封陈善，居省城宋门外，以卖面为生，有一女曰蕙贞，姿美丽而性贞洁。第四巷为大梁高等女闾所在，善以送面故，数往来娼家，见其闬闳高大，屋宇宽广，服御饮食奴仆过世家，心羡之。某娼有一子，知蕙贞色艳，因求婚，诺之，以蕙贞归焉。入门，恪尽妇道。姑教之习唱，弹琵琶。无何，使应客，蕙贞不允。娼及夫怒，笞之，蕙贞誓死不从，卒受挫折而死。书院士子肄业者，多作勾栏游，知其事，使善具禀控抚院，复具公禀为请旌。汴抚高其节，送入节孝祠，严治娼夫妇罪。

　　女学生投缳闽中俗例，每岁中秋节，十四、十五两夕，各家争以摆塔相赛。届时张灯结彩，高置宝塔于香台，罗列珍玩，门户洞开，纵人游览，士女往来如云。城西有女学生某，良家女也，受城中某生聘，未赋于归.时值宣统己酉八月十四日之夜，女挈伴出游，为其夫友某所见。次日，友致书于其夫，词秽亵.夫愤甚，遂作离婚书贻女。女得书而愤，是夕，竟成绝命诗三首，投缳自缢，时人哀之。其诗曰：「圭璋璧玉本无瑕，谁道闺中大节差？纵有摩肩人载道，岂无携手女同车？方夸夫壻通三略，讵料微躯丧一花。寄与同时诸姊妹，埋头从此掩窗纱。」「纔度芳春十七余，投缳决绝几踌躇。母兮圣善空生我，夫也无良忍弃予。此日捐躯轻似蚁，当年比翼愿同睢。黄泉惨作无家鬼，断送夫君一纸书。」「暮鼓冬冬刻漏残，强将梳洗泪偷弹。前生缘结今生断，此日愁牵昨日欢.可恨修函郎尽晓，无端贾祸妾何堪。知君自有名门配，莫为忧思顿减餐。」

　　江烈女不为父母舅姑所夺江烈女，新宁人，家贫力农，已字而未嫁也。邑豪绅艳其色，欲私之，苦不得间.女父母故负绅金，绅乃益贷之，意其必无以偿，则可劫而诱也。既而其父母果无以偿，乃愿致女。及期，女微闻其事，宵遁之夫家。绅又饵其舅姑，皆许诺.为期，召绅至，闭女于楼，女遂缢.邑人畏绅势，秘其事。

　　武烈女以不愿改适自缢宣统时，有武烈女者，鸡泽人，父业儒，早世，家贫，母寡，藉针黹以佐饔飱，恬如也。女性庄重，不苟言笑。其父在日，女已许字同里焦氏。焦氏子长而不肖，流为丐，母闻而恶之，常讽女改适，女不允。母劝之急，女泣曰：「薄命之婚，父实主之。背死父，不孝；字二夫，不贞。生女如此，不如无也。」遂以死自誓。里有富翁，闻女贤，以重聘啖其母，母许之，且以数百金绝焦郎婚，女不知也。及迎娶有日，女见母制嫁衣，颇华丽，心疑焦氏子焉得有此。适母他出，邻媪告女曰：「非汝母，焉得有此？」女闻而悲啼，取新制衣片碎之。母归，忿詈备至，女夜自缢死。死后，又有同邑富人因子新死，慕女贞烈，亦以重金许其母，将聘女为冥媳，择期并葬。事为邑令所闻，力阻之，乃止。令遂捐俸为女营葬。葬之日，冠盖如云，观者塞涂.卜地于其所居河阳村之北，树梅花三百本，题曰武烈女墓。

　　清稗类钞谦谨类王文僖谦谨王文僖公懿修，青阳人，立朝四十年，持躬谦抑，从不与人忤。尝入朝，每过门，必谦让许久。成哲王厌其烦，曰：「此朝廷政门，非先生居室，无容久逊.」皆大笑。任学政时，每封事，必检阅数日，始拜发.一日，拜折后，偶忆其中脱一字，大诧曰：「吾命休矣！」终日恹恹，无人色。逮批折回，神气始定。

