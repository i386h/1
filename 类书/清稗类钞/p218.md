<!-- { "loadSidebar": true } -->
　　郁又续言曰：「吾适所述，犹人所能为者，未足以尽猕之异绩也。不见其头颅之濯濯乎？此其事更有足使诸君赞叹者。曩时，圣祖登极，青宫众多，各怀异志，诸皇子咸蓄有奇人异士。门户既分，党争遂起。某皇子得海外某国贡奇珠一，其贵重罕与伦比，什袭珍藏。布爱姬岫云者，钟爱异于他妃，乃以此珠赐之。岫云因获此珠，恐有觊觎之者，亦多所防备。其侍女咸解武事。某年，吾同党人大会于九华山，因议及是珠，谓有人能取之者，当集资为寿，且举之为魁。顾赞成者虽多，至欲实行入宫，则相与瞠目而视，不敢冒此大险，遂亦一笑而罢。猕彼时亦闻是语，乃乘吾不备，飘然而去。吾大惊讶，谓相处十余年，仍背吾他适，初不疑其负有盗珠之意也。吾于是郁郁成疾，困顷床席十布余日。吾同伴及诸弟子率来视吾疾，门限为穿。一日，方共集吾室，乃猕忽破窗直入，然其形状殊不类平昔，血溢额际，痂厚结如钱。余骤见猕，大喜，病若失，趿履下床，见状大惊。猕见吾，忽探颊嗛出大珠。时日甫西匿，室黑，末及秉烛，而是珠光芒乃鉴人毛发。诸友咸在，见而骇绝，始悟其被创之由，实为盗珠也。猕不能述盗时情事，吾后从他人得闻之。谓岫云藏珠之所，虽所亲无知之者。猕入宫，乘夜破扉，倾箱倒箧。岫云大呼，侍婢尽起，争持刃逐猕，猕遁去。岫云恐猕为盗珠而来，防范益严。虑藏珠之所为猕侦察，乃白皇子，廷侠士入宫，己则抱珠于怀，终夕列炬，众目共监视此珠，意猕虽狡，当不容猎取。如是者凡七昼夜。是夜，猕忽取一巨爆，从檐角燃之，其声震瓦。众知有变，咸出宫侦视，已跃入岫云之怀，夺珠入手。岫云惊号，猕又窜出窗外。侠客急飞剑驰逐，猕见白光，知为劲敌，急吞珠入口，且驰且避，而白光盘绕顶际不已。宫有圊，乃不顾污秽，藏其中，白光遽敛。此时露一顶于外，遂被创，乃折而返，出浴于御沟，沿城而行，亦无觉察之者。大功于是告成，而宫人讳言其事，亦不敢大索贼。」

　　郁言甫毕，诸客咸击掌称善，争视猕，猕意益得。郁又曰：「吾得此珠，终无所用，欲售之，而当世无人肯出巨资者。余乃舍此珠于嵩山白鹤观，以观中有塔，巍然高出云表，遂安此珠于塔顶焉。」

　　茭塘海盗

　　番禺之茭塘，凡十数村，其村民以盗为业，盗于海，所乘之船曰多桨船，桨有三十六枝者。行劫皆以昼，遥望客舟如黑豆许，则听之，大如鸭，则必为所追，至则以铁钩拽其船，乃持刀仗往劫。亦有盗船仍被盗劫者。此船一二十人方劫得资货，又遇盗船三四十人者，辄复为所劫。

　　盗觑李晴山行箧

　　江郁李晴山，名道南，干隆朝进士也。某年春，将赴礼部试，苦治装无具，乃以居屋出鬻，得五十金，为路资，行李狼狈。有从者肩二箧随于其后，甚重。宿临淄道中，有盗私伺之，耳语曰：「若者敝甚，非绐我乎？视其箧，疑必有藏金也。」晴山闻之，故启其箧，皆破碎经史，朱圈墨迹，无一完善本。盗相顾，叹息而去。

　　东南海上多盗

　　嘉庆初，东南海上多盗，曰凤尾帮，曰水澳帮，曰蔡牵帮，闽盗也。曰箬横小帮，浙盗也。曰朱濆帮，粤盗也。续出者，有黄葵帮及和尚秋等小盗，则皆闽、粤间人。

　　勒保钢表被盗

　　嘉庆时，川督勒保颇黩货，尝督师剿川楚教匪，久而无功。其后内调入阁，濒行，辎重无算。时海禁未开，各国之商舶未至，计时之钟表罕有输入。勒有钢表一，爱之甚，佩诸身。时羣盗如毛，途次，忽被盗，牕户如故，而囊橐半空，并所宝钢表亦失之，逻卒无一觉者。

　　勒以失表，大怒，严檄地方官勒限破获。一夜，方伏枕假寐，忽微风掠面，惊起视之，一人作健儿装，半跪榻前而言曰：「中堂安。」继而曰：「中堂之物，实某取之。中堂所得皆不义财，某代取之，所以为中堂弭罪孽也。中堂乃复穷究，枉及无辜，将更取中堂之首矣。」遂以表掷之榻，曰：「姑以此物还中堂，余不可得矣。」言已，一跃上屋而逝。勒大惊，翌日，面谕所司，令不复究。

　　盗善走

　　姑苏阊门内有巨室，嘉庆丁巳，中秋之夕，忽有三盗至，皆执凶器，家奴毕集，见其蹲伏屋脊，因鸣金聚众。三盗惊走，一以腹贴瓦，如蛇之游，迅速无比，一以手代足，倒身而行，亦甚捷，一则纵身跳跃，檐瓦无声。时观者若鲫，鎗棍齐举，廑得捕其跳跃者，俄仍被脱。越日，则下塘某质肆之银房，被劫一空矣。

　　抢米为临时之盗

　　嘉庆甲子五月，吴郡大雨者几二十日，田不能莳秧。六月初一日，乡民结党成羣，抢夺富家仓粟及衣箱对象之类，九邑同日而起。抢至初六日，凡一千七百五十七案。

　　张保以盗缉盗

　　闽、浙海盗之与蔡牵同时者有张保，甚猖獗。官军出征，力竭请降，授官至参将。有拟荐擢总兵以示羁糜者，桐城姚石甫观察莹言于大吏曰：「保无尺寸功，穷蹙乞降，官至三品，宽厚至矣。再迁擢，何以服奸宄？不如以海洋缉盗责之，有功则迁擢不为滥，有罪则谪降不为苛。」保卒以此奔走海上而死。

　　张忠武少曾为盗

　　张忠武公国梁保障苏、浙郡县，垂七八年，其后以兵饷大权为共事者所掣肘，卒以身殉。

　　忠武初名嘉祥，广东高要县人，美秀而文，恂恂如儒者，然喜任侠，跅弛不羁。年十五，之粤西，从其叔学贾，心弗喜也，日与轻侠恶少年游。其党有为土豪所困者，往助之，杀人犯法。官捕之急，遂投某山盗薮。盗魁奇其貌，以女妻之，女嫌其疏贱，不可。盗魁欲拔之为己副，其党又不可。山中例呼盗魁为老大，其支党皆为兄弟称，自二三四五以下，各以才之大小，为次之先后，乃呼忠武为老幺。幺者，第十也。然每出劫，必倍获，抗官军，必告捷，羣盗皆惊服。一日，山中粮匮，因往劫越南边境，名为借粮。越南人驱象阵来御，盗马皆奔。忠武使其党捕鼠数百，明日复战，掷鼠于地，纵横跳踉，象见之，皆慑伏不动，遂获全胜，乃大掠而归。

　　顷之，盗魁病死，羣盗推忠武为魁。忠武有众万人，以兵法部勒之，与之约曰：「凡劫官商，毋得杀人，财货必留还十之一，俾得为商之资本、官民之旅费。」既而官军讨之，山中仓猝无兵器，忠武使人揭一竹竿，以御兵器。战益久，则愈削愈锐，以刺人，无不死且伤，又获大捷。然兵吏之为所执者，皆礼而遣之，且具书自陈不得已为盗状，谓苟蒙赦宥，愿效死。及粤寇洪秀全起于金田，遣党招之，拒不往，曰：「吾之为盗，非得已也，岂从叛贼者哉！」向忠武公荣提军广西，使绅士朱琦为书招之。忠武约官军压其巢，出御而佯败，乃悉括山中财物，散遣其党，使归为良，而自降于布政使劳崇光军前，改名国梁。得旨赏千总衔，归向差遣。由此战必为士卒先，威名闻天下。盖忠武年十八而作盗魁，二十八而折节从军，为国虎臣，三十八而致命遂志，平生大小数十百战，善于寡击众，每出己意，坐作进止，率与古兵法暗合也。

　　盗为蛇所逐

　　雁荡有寺，多田，每岁获已，海盗辄来杀人，劫粮去，以是僧莫敢居。道光初，有僧携一徒，言自峨嵋山来，居之不疑。盗初以为有术也，继审为无，复肆劫焉，且刃伤僧足，僧仍不去。寺后有眢井，僧无事辄窥之，投食其中。居三年，盗凡五至。一夕，盗又至，掠甫竟，僧蹙口作声，忽大小蛇麕至，势若风雨，巨者如楹如栋，小者如臂如指，四面围绕。盗挥以刃，虽伤数头，莫之止也。顷刻，周其身如缚。僧笑曰：「知罪否？」盗叩头乞哀，僧复长啸，蛇遽释之。盗踉跄下山，不敢复至。他日，村人过寺，僧使视眢井，蜿蜒者充塞其中，素所畜也，因呼为蛇和尚。于是鸠工庀材，即以寺产修寺，不一载，顿复旧观。后之住持者，犹能传其弄蛇之技也。

　　盗割婢臂

　　咸丰初，江苏有进士某选授闽省某县令，挈眷赴任。一日，舟抵某处，忽盗艇四集，蜂拥登舟，刀光闪烁，人语喧哗。瞩其魁，则一翩翩少年也，貌甚美，挥众将肆劫。忽问主人为谁，某方悚惕伏舱陬，噤不敢应。仆从中有胆壮者告之，盗曰：「是某年伯耶？几惊长者！」戒其侣毋扰，又曰：「既为某年伯，婢中有巧奴者何在？」仆乃指巧奴，盗曳令前，掣其素腕，用利刃割臂肉少许，置掌中，若甚珍重，急出白色药敷伤处，慰之曰：「毋恐，即愈也。」握肉出舱，致声孟浪，率众扬帆去，他物一无所动。某与仆皆不识盗，问巧奴，亦不知。视割处，伤痕渐敛，洵良药也。相与骇叹久之。终莫得其故。

　　盗劫御赐貂马褂

　　咸丰甲寅十二月，文宗赐曾文正公国藩以御用黄里貂马褂，颁到之翌日，有盗以小舟夜劫文正座船，取其褂而去，文正噤不敢言。

　　昌平女仆通盗

　　京师某巨室雄于赀，佣一仆妇，为昌平州人，服役有年，性甚黠，主妇颇委任之，凡金帛所藏，悉与知焉。一夜，人定后，有盗六人自屋而下，皆涂面执刃，羣仆惊逸，此妇闻声趋出，为盗所执，以刃拟其颈，曰：「尔主人何在？」曰：「值内班未归。」盗挥其徒曰：「速缚其主妇来！」妇跪而泣曰：「主母遇我厚，愿勿吓之，我愿以身代。」盗曰：「既如此，尔但告我金帛所在。」妇嗫嚅不欲言，盗举刃欲斫之，妇大骇，乃具告焉。盗搜括既已，意犹未足，复以刃胁之，使尽言，妇曰：「金帛尽矣，惟有珠宝首饰在某所。」于是盗又尽取之，笑谓妇曰：「汝言未必尽实，今姑留余地。」乃呼啸而去。

　　盗既去，主母深感此妇，慰谢之。而妇面色如土，不作他语，连呼吓杀吓杀而已。比晓，主人归，知状，亦慰谢之。然念妇虽为盗所劫，何尽情泄露，当皇遽时，乃纤悉不遗如此乎？且仆妇甚多，何以独劫此妇，其事似有可疑。而妇自此即云惊悸成疾，越三日，以病重告归。主人重赏而遣之，密遣干仆尾之行。妇初卧车中，出齐化门，即自起，遣车反，而别雇一车以行，至昌平州某村止焉。有数人迎门而笑，妇亦笑而入。仆即奔告于官，遣役偕往。时已夜半，夺门而进，则妇方与众分所盗之物，金帛首饰俱在，缚送官，论如律。

　　济宁女佣通盗

