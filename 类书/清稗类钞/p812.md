<!-- { "loadSidebar": true } -->
　　钱大昕着元史续编钱大昕幼聪敏，过目成诵，凡天文、地理、经史、小学、算法，学无不精，所著《经史答问》数卷，畅发郑、贾之奥.又习蒙古语，故考核金、元诸史及外藩诸地名，非他儒所及。成亲王言其在上斋时，质庄土尝获元代蒙古碑版，体制异今书，人皆不识，倩章嘉国师译汉文。会大昕过而见之，曰：「章嘉故博学，然其译为汉文，字句有误者。吾有收藏元时库库所译汉文，可取而证之。」归寓取原文，章嘉所误处毕见。乃着《元史续编》，采择精当。而小学诸书翻切极详，惟讲论字学，株守许氏《说文》，排斥别解，取择颇褊窄耳。大昕，字辛楣，嘉定人。

　　马宛斯着绎史邹平马骕宛斯着《绎史》百六十卷，自开辟讫秦亡，事迹略备。先着有《左传事纬》十二卷，顾亭林见而亟称之。时人号为「马三代」。

　　章实斋为史学大宗才、学、识三长，得一不易，而兼三尤难.唐刘知几《史通》扬榷古今，褒贬传记，为千古不刊之书。后之继武者，当推会稽章学诚之《文史通义》。命名仿《史通》，而《史德》、《史释》诸篇，且为《史通》所未及。《方志》之学，仿《春秋》、《梼杌》而成书。《校雠》之篇，非扬雄、刘向、郑樵不能胜任。条分缕析，矩迭规重，多为前贤所未发，世所由推之为史学大宗也。学诚，字实斋.章实斋得史裁章实斋尝修《永清县志》，苏州叶廷管谓其思精体大，深得史裁。如职官、选举有表，年经事纬，先后不紊。又有《士族表》，以澄流品而劝睦姻。舆地、水道有图，开方计里，形势瞭如。又有《建置图》，但详制度而略景物。至于《列女传》，尤极匠心为之，但有一节可书，片言为则，无不描摹謦欬，刻画仪容，欲忍饮冰茹蘗之贞，特改列名注略之陋。若夫阙访有传，防猥滥也，即以待参稽。前志有传，明渊源也，即以维废坠。其体裁皆足为后之修志家取法。各序因志例而推论史例，更有发前人所未发者。刘子玄《史通》一编，独擅千古，实斋可谓继声矣。王亮生言其所修《和州志》，体例较此又变而极精善，盖志家固有因地制宜之道，非可以一格拘也。

　　张孟劬着史微钱塘张孟劬太守尔田竺于学，尝撰《史微》一书，盖为考镜六艺诸子学术流别而作也。古今言六艺诸子者伙矣，非便词巧说，破碎大道，即凭虚任臆，诋为异端。盖自汉武帝废黜百家，而先王官守之遗衰；自郑康成混合今古文，而孔子垂世立教之微言绝.暖暖姝姝，抱一先生之言以迄于今，虽以干、嘉诸大儒考订校雠之勤，苦志尽情，头童齿豁，尚不识六艺诸子为何物，真庄生所谓「大惑终身不解」者也。孟劬与其友孙益葊孝廉德谦同谭道广平，即苦阮氏、王氏所汇刊之经解琐屑饾饤，无当宏恉，嗣得章实斋《通义》，服膺之，乃于周秦学术之流别，稍有所窥见。久之，读太史公书，读班孟坚书，无不迎刃而解，豁然贯通，一时之所创寤，殆若有天牖焉。爰悉取六艺诸子之存于世者理而董之，仿刘知几《史通》例，分为内外篇，都十万余言。内篇为古人洗冤，为来学袪惑，本经立义，比次之学为多。外篇发明天人之故，政教之原，越世高谈，论断之学为多。名曰《史微》者，以六艺皆古史，而诸子又史之流裔也。

　　高宗御制十全记高宗自号十全老人，有《御制十全记》。十功者，平准噶尔为二，定回部为一，扫金川为二，靖台湾为一，降缅甸、安南各一，降廓尔喀为二。其内地之三藩叛乱，谓为么么小丑，不屑数也。

　　魏默深着圣武记邵阳魏默深源之着《圣武记》也，龚定庵手书楹帖赠之，曰：「读万卷书，行万里路；综一代典，成一家言。」

　　孙之骎辑二曲野录乾隆时禁毁之书，晚近稍稍出现.《二曲野录》八卷，仁和孙之骎所辑也。详载明洪武戊申至崇祯甲申之遗闻轶事，而于灾祥妖异之作，尤娓娓言之，故辞甚复杂.其以甲子编年，又若寄陶渊明之旨趣焉。惜无序跋，不克详其本末也。

　　陈湖辑荆驼逸史今世所传《嘉定屠城》、《扬州十日》等记，皆见之于《荆驼逸史》。此书自《三朝野纪》至《平台纪略》，凡五十种，四十八册，编辑者称陈湖进士，盖当日书禁例严，故深自隐匿其名姓。其序中详述所由得之者，颇类怪诞.序云：「无梦园者，明宫詹陈文庄公之别墅也，其址在葑门东道桥之南。中有荷池数亩，饶有园亭之趣，竹石之佳，柳暗花明之胜，至足乐也。是时公尝与周忠介、文文肃、姚文毅日相倡和于其间.园故为陈氏世居，家多藏书，所刻书籍碑板多系以无梦园者，公故有《无梦园文集》行于世。闻诸故老传云，书板多藏于兹园之四飞阁上。迨入清朝，卉木废，湖石圮，颓垣零落，已成荒园矣，即书籍碑板亦散失不复存。壬癸之交，予寓居于园之水阁，敝庐数椽，足蔽风雨，昼耕夜诵，人事都绝.庭阴有枯松一株，虽枝干蜿蜒，而萧然无复生意，命人劚而去之。不数尺，下有石板，叩之铿然有声，启视之，得铜柜一具，不敢轻亵，疑其中有异物藏焉。再拜稽首而开之，无他，乃残书一束耳。字迹潦草，复多漫漶。读书之暇，挑镫细阅，俱系故国遗闻，约有数十种.不忍散弃，爰录而存之，用昭劝惩，以备正史所未逮，可与《天宝遗事》并垂不朽。裒帙既成，命之曰《荆驼逸史》，藏之巾箱，以俟世之鸿博君子采择，庶不负予之一片苦心尔。」

　　王白田为紫阳功臣宝应王白田，名懋竑，编辑《朱子年谱》，去取精审，于年月先后尤龂龂，少壮精力专注一书，世称为紫阳功臣不诬也。白田性介澹，尝谓友人曰：「老屋三间，破书万卷，平生志愿于斯足焉。」

　　旧钞贰臣传乾隆末，高宗勅廷臣撰录《贰臣传》，其书甚秘，凡二十卷，首录谕旨五道，卷一为甲乙表，卷二至卷二十为列传。表分六等，以遇难殉节者入甲编上，着有勋绩者入甲编中，着有劳绩者入甲编下，无功绩可纪者入乙编上，曾获罪者入乙编中，首降流贼后投诚者入乙编下，各传即视此以编次，盖旧钞国史馆定本，异于湖南坊刻者也。坊刻并作十二卷，漏载谕旨暨甲乙表，各传先后杂糅，无复甲乙次序。又如乙编上之马光远、左梦康、谢升、金之俊、房可壮、王永吉、王铎、梁云构，乙编中之冯诠、谢启光，乙编下之卫周祚，龚鼎孳、刘昌、高尔俨、张端、孙可望，共十六人，乾隆壬子奉特旨削谥，此本分系各传末，而坊刻亦均遗之。

　　王壬秋着湘军志湖南王壬秋检讨闿运着《湘军志》，叙湘军之缘起与琐事，虽表扬功绩，而劣迹曾不少讳，于曾文且有微词，皆直笔也。湘军将帅恶之，购其板，毁焉。乃羣属王定安别撰《湘军记》，则皆谀颂之矣。

　　刘芗林欲作淮军志贵池刘芗林观察含芳尝谓淮军非始于李文忠，其官登莱青兵备道时，为人述淮军之原委，欲作淮志，未果而卒。

　　世宗有朱批谕旨世宗勤于吏治，朱批谕旨，自雍正辛亥发刊至乾隆戊午蒇事者，虽有三百卷之多，然雍正十三年中，无日不自握丹毫，畴咨庶政，故朱批谕旨甚多，所发刊者不过十之三四。其余以事关军国大计，当时未便发刊，均藏保和殿东西两庑.国朝史事，以康、雍、干三朝为中坚。而雍正时之振刷，尤为一代特色，故世宗手批，实为史材中最要之物也。

　　朱东观编明崇祯诸臣奏疏朱东观编《明崇祯时诸臣奏疏》一卷，高宗以为忠于所事，不足为罪，惟令改去「虏」「胡」「鞑」等字。

　　国初诸曹章奏光绪庚子，甘肃炖煌石室写经初见于世之时，法人伯希和取古代宝物。是室湮没于唐代，所藏皆唐以前物，学部令甘抚送京，遂由部设京师图书馆庋藏之，复购置书籍以益其不足，并奏请酌拨内府书籍，于是内府书稍稍传布，然多残缺重复之物。中有诸曹章奏钞本五册，皆系顺治甲申九月章奏也，而仅有吏、户、礼三曹。计礼曹章奏分上下两册，其上册首页署纂修官编修朱之锡、检讨李中白。户曹章奏一册，署纂修官编修陈爌、李昌垣。吏曹章奏上下两册，首不署名，知为吏曹者，亦就文义定之耳。

　　何子贞着史汉地理合证道、咸间，道州何子贞绍基以书名着于世，然其生平学问，专肆力《史》、《汉》。罢官后，恒为各省大吏聘修通志，体例精严，撰述赡洽。诗宗昌黎、东坡，有苍莽横逸之气。所著有《史汉地理合证》、《东洲草堂诗文集》、《玄女室杂记》、《舂陵倦忆录》。

　　宫史内廷奉诏编纂《宫史》一书，不授剞劂。其宫苑一门，备载宫中现行则例。首一门为圣训，有圣祖御旨。

　　顾亭林有肇域志手藁顾亭林《肇域志》手藁，德清许周生藏。咸丰庚申浙乱后，为扬州黄古蟠所得，于同治丁卯为黠贾巾去。黄先世多藏书，任子田侍御曾假十余种至京师，有经周书昌、丁小雅勘定者，俱为黄之后人以贱价售之。

　　顾祖禹着方舆纪要顾祖禹所著《读史方舆纪要》，博闻宏辨，囊括古今，宁都魏叔子禧称为数千百年绝无仅有之业.江夏刘湘煃者，尝校顾书十余年，爱其精博而微訾其纵横，着《读史方舆纪要订》若干卷。禧弟子梁份尝着《秦边纪略》，有书无图.湘煃得图以校份书，宛合，乃知为份旧本。然与祖禹书颇龃龉，湘煃因合订为《秦边纪略异同考》。份传禧学，不仕，为西边大帅上客，其书仅存。湘煃受业于梅文鼎，以诸生终.李尧栋言地理李中丞尧栋，干、嘉间贤大吏也。任馆职时，雠校精核，为高宗所知。一日，代人撰《日下旧闻考》表文，高宗亟称善。尝为《云南山川地理图》二卷、《夷人图》二卷，图后各系以说.又尝剏修《四川通志》，详实不芜。又尝购书以惠湖南岳麓书院之弟子，又于江宁建长干桥，缮莫愁湖，而志以诗文，筑补梅亭于湖南节署，以志嗣美梁文定之名迹。

