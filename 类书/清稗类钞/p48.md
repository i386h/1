<!-- { "loadSidebar": true } -->
　　管劬安以画得宠于孝钦后阳湖管劬安面目姣好，善绘事，能唱小曲。父以其好游荡而屡耗赀也，逐之，遂孑身入都。会如意馆招考画工，应试，膺首选，遂入馆供奉。孝钦后召见，试之画，大称旨，内监且为之延誉，遂充如意馆首领.乃时以江南淫靡之曲为孝钦奏之，遂得出入宫禁，屡蒙赏赉.旋命近侍为置家室，赐第东华门外，且恒以吾儿呼之。或大内，或颐和园，随驾往来，十余年如一日也。

　　孝钦后赏福寿字故事，内外臣僚，除内廷供奉之南、上两斋及内务府外，非官至二品不得赐福字，非年至五十不得赐寿字。孝钦后不然。盖孝钦好观剧，嫌南苑伶工无歌喉， 「 南苑戏班皆由太监为之，故无嗓音也。」 遍传外班，如谭鑫培、孙菊仙、汪桂芬、杨小楼等，皆入宫演剧。晚年，尤喜观杨剧，杨入宫，必携幼女同往。一日演毕，特召杨携女入见，指案上所陈猪羊及一切馎饦之属，谓之曰：「皆以赐汝。」杨跪地碰头曰：「奴才受恩深重，此不敢领.」问何故。杨曰：「此等物已蒙赏赉不少，尚求老佛爷赏几个字。」孝钦曰：「联耶？扇耶？」杨曰：「求赏福寿字数幅。」因复碰头不已。孝钦立命以纸墨进，书大福字大寿字数方，并前所指案上各物赐之，云：「此赏小女孩可也。」及光绪辛丑回銮以后，兴致顿衰，偶传戏入座时，未半，则倦而思卧矣。时供奉诸伶，则为余庄儿、孙怡云诸人。

　　知府得赐福字光绪庚子十二月二十八日，孝钦后特赐西安府知府胡延、内务府郎中增崇、河南布政使端方、署陕西布政使胡湘林、按察使冯光遹、署督粮道李绍芬御书福字各一方，诸臣同诣前殿谢恩。后数目胡延，端方奏曰：「此西安知府胡延也。」后颔之。时委员汤志尹立门前，司启闭，闻后谓左右曰：「胡延较前清瘦，首郡政繁，劳苦可知也。」

　　袁树勋以一哭受知孝钦后袁海观制军之受知，实始于庚子。两宫既避联军之乱，狩于西安，袁以某省候补知府，率五营勤王，召见。孝钦后谕毕，袁不发一言，惟叩头大哭。后谓德宗曰：「知府，末秩耳，乃竟有此忠君爱国之心，真不可多得。」不久，即简为某省道员，嗣调苏松太道，擢某省按察使，转顺天府尹，迁民政部左侍郎，出为山东巡抚，扬历京外，遂至两广总督。海观，名树勋，湘潭人。

　　孙家鼐受赐茶饍光绪季年，孙相国家鼐于六月初十日寅初赴颐和园，入内，恭捧进皇上贺皇太后表文。时甫夜半，距行礼时尚早，相国坐殿外恭候，为内待所见，奏知孝钦后。后以相国年高，长夜辛苦，特遣内侍率茶膳房诸人赴前殿，备茶膳赏之，黎明始去。

　　孝钦后赐醇王福晋杏黄轿醇贤亲王福晋为承恩公惠征女，孝钦后胞妹也。光绪间，曾奉懿旨赐坐杏黄轿.福晋秉性谦冲，至内廷，仍不用也。

　　孝钦后赐荣禄夫人福寿字荣禄夫人年终蒙孝钦后赏福寿字。其赏轴式样，中书福寿二大字，旁书「慈禧皇太后御赐敕封正一品夫人大学士荣禄之妻臣妾刘佳氏」。

　　荣禄妾得宠于孝钦后荣禄妾本某府中婢，生一子，年十七，光绪辛丑扈跸回京时，中途夭折。孝钦后温言慰藉，入侍宫内，遂以为常。孝钦曰：「吾欲赏荣禄以宫女，恐其将来受气，不如代觅一良家女为较便。」抵京，即赏银二万两，其余各物，所赐尤多。入宫朝见，均由其顶马戈什哈唐小山为护卫.每入宫一次，孝钦必赏银四两，遇听戏，则加赏二十两。

　　三星照内务府大臣福锟之妻、荣禄之刘夫人及大公主三人，俱能得孝钦后欢.孝钦尝以福儿、禄儿、寿儿呼之，赏赉无算。太监每见其联裾入，则曰三星照来矣。

　　孙多祺母以进素肴而得赏光绪庚子，两宫西狩，行在供支局委员孙多祺以夤缘李莲英，得邀孝钦后恩赏.一日，孙入内浇花，后问年几岁，有父母否？对曰：「有老母，年七十八岁.」后病，孙进素肴，云其母自制.后大喜，乃赏孙母福寿字，并金镯一对。孙之父闻而叹曰：「我尚在，而汝但云有母，吾其死矣！」遂自经。

　　织妇恃宠辱官孝钦后晚年，志存颐养，命疆吏选能书画琴棋之妇人入内供奉。又留心民事，命杭州织造选进能蚕织妇人数名入内，供顾问。织造因选之杭湖两府，然恐民间妇女不谙体制，乃令人教导之。入内供奉，颇蒙优眷。年余，给假令归省。而诸人以在大内久，承宠眷，多为诸大臣所未有，遂傲睨一切。至家，一湖州妇人见县令时，言语顶撞，令呵之，妇曰：「我在内廷，见大官无算，汝一知县，敢如此耶！」令大怒。次年，诸人入都，当由县起文，令乃不使此妇得行，以病详织造。后诸人入，孝钦询此妇何病，他妇诉称为令所遏，孝钦怒，令织造勘送入都。令不得已，乃遣妇.妇孺献果赐银牌光绪庚子九月，孝钦后率德宗西狩，由蒲津渡河，入潼关，妇孺跪迎道左，咸捧果物上献.孝钦后于舆中手取一二，亲赐银牌以为答。

　　清稗类钞  徐珂 编  宫闱类

　　清稗类钞宫闱类大内联色尚白大内宫殿春联，例用白绢，由翰林谨书呈进.盖宫殿漆柱，俱大红色，故以白者映之。

　　皇子皇女之起居皇子生，无论嫡庶，甫堕地，即有保母持付乳媪手。一皇子乳媪四十人，保姆、乳母各八，此外又有针在线人，浆洗上人，灯火上人，锅灶上人。既断乳，即去乳母，增谙达，凡饮食言语行步礼节皆教之。六岁，备小冠小袍袿小靴，令随众站班当差，教之上学，即上书房也。黎明即起，亦衣冠入干清门，杂诸王之列，立御前。门限不得跨，内侍举而置之门内。惟与生母相见有定时，见亦不能多言。十二岁，有满文谙达教满语.十四岁，教弓矢骑射。至十六或十八而婚。如父皇在位，则居青宫，俗呼之曰阿哥所；如父皇崩，即与其生母福晋分府而居焉，母为后则否。皇女于其母，较皇子尤疏，自堕地至下嫁，仅与生母数十面。其下嫁也，赐府第，不与舅姑同居，舅姑且以见帝礼谒其媳。驸马居府中外舍，公主不宣召，不得共枕席。每宣召一次，公主及驸马必出费，始得相聚，其权皆在保母，即管家婆是也；否则必多方阻之，责以无耻，虽入宫见母，亦不敢诉，即言亦不听。故国朝公主无生子者，有亦驸马侧室所出。若公主先驸马死，则驸马当出府，房屋器用衣饰悉入官。

　　妃嫔位次妃嫔位次凡七级，曰皇贵妃，曰贵妃，曰妃，曰嫔，曰贵人，曰常在，曰答应。较汉时增级十四者，可谓减损.大内东西各列六宫，六宫左右，谓之东西长街。

　　先朝嫔御先朝嫔御退居别宫者，每月分例银至薄，不足自给，往往作针黹，令内监鬻于市肆。

　　宫女宫女皆辫发，必俟得宠幸后，加以位号，始上额.宫女日课宫廷岁选秀女，凡选中者，入宫，试似绣锦、执帚一切技艺，并观其仪行当否。有不合者，命出，以次递补，然后择其尤者，教以掖庭规程。日各以一小时写字及读书，写读毕，次日命宫人考校。一年后，授以六法，俊者侍后妃起居，次为尚衣、尚饰，各有所守，绝不紊乱.出宫而嫁旗下男子或恃之餬口；而转卖他处，孤苦飘零，绝无加怜者亦有之。

　　太后下嫁摄政王摄政睿亲王多尔衮元妃，于顺治己丑十二月二十八日薨。庚寅春，王纳肃亲王豪格之福音， 「 后颇指以为多尔衮罪状。」 复又与太后婚。考世祖有两太后，一太宗元后，谥孝端文皇后，崩于顺治己丑，较前于其元妃之死者数月；一太宗妃，以生世祖，遂称太后。世祖崩后，康熙朝所孝养之太皇太后，一再奉以巡幸五台，至康熙丁卯始崩，谥为孝庄文皇后者也。下嫁者，未知为孝端，抑孝庄.意太后下嫁，并不降为王妃，故元妃之称自若，太后之称亦自若。张苍水诗集中有「春官昨进新仪注，大礼恭逢太后婚」，为见于文字之一证.光绪间学士柯劭忞，先世有通籍于顺治初年者，试策卷尚在礼部，窃取而归，则见其上有「皇父摄政王」字样，「皇父」字双抬，与皇上字相并，颂扬之词，固先皇父而后皇上也。今考顺治丁亥、己丑两科试策，得称皇父摄政王者，仍有三卷，有称皇叔父摄政王者，亦有仅颂皇上不及皇父者。惜每科前十卷进呈后留之内府，不归礼部，即存礼部，亦多散失，故仅得三卷。其时善颂者必甚多也。

　　相传当时太后下嫁，敕礼部议礼，部议成书六册，名曰《国母大婚典礼》。其领衔者为钱谦益。闻当时百官贺表，亦出钱手笔.高宗见其书，疾谦益，故虞山著述见摈于时.考摄政王多尔衮殁于顺治庚寅，庚寅以后，当不复见试策。其婚太后，今不能定其何年，亦未见此项典礼原书，不敢信其为确.惟所称颂皇父之三卷，以其中一卷系武进董应誉，明崇祯壬午举人，顺治己丑中式殿试，今录其颂皇父一节，以见当时士习。其辞云：「重以皇父摄政王，吁谟伟伐，不殊一德阿衡。且启沃忠诚，早见东山赤舄，绸缪不遗桑土，何智计之周详也。吐握大汇风云，又何延揽之汲皇不暇也。是真伊周作相，应五百年兴王之会，合万国而倾心，缵三十世开国之勋，大一统而为烈者矣。」

　　右一段冠以「重以」二字，乃先颂皇上而后及摄政王者，抬头字几于一句数见。当时不禁提行，遇抬头字多，行格稀疏，甚省笔墨，字亦草率多破体，绝无贴黄签出。盖当时士风，祇求空疏不触忌讳无政治之谈，以避兴亡关系之语，即为合式。此可证皇父之称，为臣下之颂祷，非国初所讳言也。策卷较近代者纸稍薄易书，惟折迭较宽。董名在三甲第一百三十七。

　　某巨室钞本《东华录》中载此事，则有一诏书，誊黄宣示。略谓「太后盛年寡居，春花秋月，悄然不怡。朕贵为天子，以天下养，乃仅能养口体，而不能养志，使圣母以丧偶之故，日在愁烦抑郁之中，其何以教天下之孝？皇父摄政王现在鳏居，其身分容貌，皆为中国第一等人，太后颇愿纡尊下嫁。朕仰体慈衷，敬谨遵行，一应礼典，着所司预备」云云。

　　不准缠足女入宫顺治初年，孝庄后谕：「有以缠足女子入宫者，斩。」此旨旧悬神武门内。

