<!-- { "loadSidebar": true } -->
　　仁和高半农典史虞文有《咏（革健）子》诗云：「小插金鸡尾，鞵帮踢最便。春风先送喜，「俗送壻家催生礼盒，缀以（革健）子，云见子也。」稚子况能颠。眼疾从人巧，迹高谓我儇。轻狂直如许，系得几多钱。」（革健）子之制，以鸡毛系于钱，用足踢之。

　　粉犬

　　粉犬，捏粉作犬形，杭州之清明节物也，小儿多以为玩具。胡琅圃尝有诗咏之，诗云：「宛然摇尾乞人怜，粔籹青红滴粉妍。踪逐饧箫吹过市，香分槐火试烹鲜。守花解傍司花史，吠雪刚逢断雪天。枸（木巳）无苗春寂寂，齐厨连日禁炊烟。货郎担上闹花摊，小掣金铃入画难。过想屠门人嚼蜡，舐余药鼎米成丹。梨焦貉子童谣唱，「《北史》：「狐非狐，貉非貉，焦棃狗子啮断索。」」车轹、刍灵祖道看。春祖已过乡饮酒，枌榆人散暮烟寒。」

　　猫捉老鼠

　　苏之虎邱多耍货店，有以纸匣一，塑泥猫于盖，塑泥鼠于中者，匣开则猫退鼠出，匣合则猫前鼠匿，若捕若避，各有机心，儿童争购之，名猫捉老鼠。

　　胡桃秘戏图

　　干隆末叶，有售玩物于白门市中者，盖擘两半胡桃，去其肉而空其中，纽以细熟铜丝，俾可开阖，中用五色粉糍，捏成秘戏图，悬之床帐，巾舄皆具，不满方寸之地，而陈设秩如，神情宛若也。

　　清稗类钞

　　舟车类

　　行水行陆之具

　　舟以行水，江河湖海皆用之，车以行陆，山岭「英属香港之山，有铁路汽车可上下。」平原当用之。行水之具，与舟同其作用者，有篺，有筏；行陆之具，与车同其作用者，有舆，有轿，有骑，皆所以便交通也。

　　万牲园有舟有车

　　京师西直门外有万牲园，农专试验场也，实三贝子花园旧址。园中交通机关颇备，水行有舟，陆行有车。游人出赁价，即可乘之。车有后推者，则较前挽者为安适。

　　舟车并济

　　有以船济人者，而羊角车或肩舆至，亦载之以渡，盖以车舆置之舟而人即坐于其中也。江、浙二省所在有之，以浙之钱塘江渡船为最大。

　　棕船棕舆

　　康熙庚午、辛未间，有彝陵严总戎者，归吴门，声伎服食，师心造奇，以棕覆船，施于山塘游舫之上，制似茅亭，方而长，乃于前后积土栽花，随时易之，则又如小亭闲榭。华亭靖逆侯喜而效之，遂盛传于江左。丙戌、丁亥，赣州总戎杨某复仿其意，以饰乘轩。每岁榷使至，或巡鹾假道，多以赠之。由是岭峤游闲，颇以棕舆为美矣。

　　汽船

　　汽船，俗称火船，一称火轮船，以蒸气为原动力，用推进螺旋机，以行于水面。

　　汽船、汽车所装之发声器，曰汽笛，为开行、停止及暗夜浓雾大雪时发声警人之用。其构造为一小管或喇叭形之物，连接汽锅上部，以机关放蒸汽使鸣。

　　汉宜汽船

　　汉口至宜昌，水程约华里一千五百余里，江面较下游窄，而湍急过之，且多浅滩，航行视下游为难，往来有汽船。

　　最初航行者，为我国招商局之江通，次则彝陵，次则固陵。初辟时，仅半月或一月航行一次。盖当时民智未开，往来商货，仍由内港轮舶上下，必俟客货俱满，始能启行。其后则怡和、太古，以渐航驶。迨光绪甲午中日战争之后，宜昌、沙市辟为通商口岸，日本商船亦渐露头角矣。

　　座船

　　官署所蓄之船，为本官所乘者，曰座船，不载客，不运货，例标本官结衔于黄布以为旗，悬于桅，以表异之。其舟子食于官。

　　差船

　　差船，官署有之，以备本官之差遣所用者也，亦不载客，不运货，船旗标明差船。

　　汉阳有双飞燕渡船

　　汉阳渡船最小，俗名双飞燕。一人荡两桨，左右相交，力均势等，捷而稳。且取值甚廉，一人不过制钱二文，值银不及一厘。即独买一舟，亦仅数文。故谚云：「行徧天下路，惟有武昌好过渡。

　　江浙妇女之使船

　　南人使船，北人使马，古语有之。北方妇女之善骑，为南人所艳称，而南方妇女之能弄船，则每多忽之。湘、鄂不必论，以舟女皆裹足，仅能为助手也。至于江苏及浙江之嘉兴，其舟中妇女，以皆天足，故于撑篙、荡桨、曳纤、把舵之事，无不优为之，蒙霜露，狎风涛，不畏也，不怨也。

　　江苏妇女摇渡船

　　江苏之上海、扬州，有以妇女摇渡船者，皆天足也。间有二八女郎在其中，虽为风日所侵，肤色黧黑，而搔头弄姿，无不修洁自好。上海之至浦东，扬州之至平山堂者，辄乘之。

　　满江红

　　满江红，船名，江淮之船也。船之门为斜面，其大小有一号至五号之别，五号最大。行时不论风之顺逆，必使帆，以橹佐之。相传明太祖初得和阳，欲图江南，与徐达乘小舟，于元旦渡江，舟子发口号曰：「圣天子六龙护驾，大将单八面威风。」太祖闻此吉语，大喜，与达蹑足相庆。登极后，访得之，遂官其犹子，并封其舟而朱之，故称满江红。自是以后，遂以舸而扩为巨舶。汽船、汽车未兴之时，每驶行江、浙间，自清江浦以达杭州，载运往来南北之客。其后则生涯萧索，与无锡快等船，皆鲜有过而问之者矣。

　　南湾子

　　南湾子，江北之船也，其舟子率为高邮之邵伯人。驶行之航路，至镇江而止。船舱之门直，极大者有七舱，极小者为二舱。不使帆，所用者篙橹而已。

　　无锡快

　　无锡快者，无锡人所泛之船也，往来于苏之苏州、松江、常州、镇江、太仓，浙之杭州、嘉兴、湖州。买棹者问船之大小，则于单夹衖、双夹衖之外，辄以若干档为答。档者，舟师之代名词也。其言檔也，曰几个档，即几个人也。船舱之门为斜面，略如满江红。乘客餐时，必佐以所烹之青菜，味至佳，盖舟主之眷属所制者也。

　　小汽船拖带船舶

　　满江红、无锡快诸舟之往来江、浙间也，固以汽船、汽车之大通而失其利市矣。其幸而仅存者，则富贵之家以眷属众多，来往浙西之杭，嘉、湖，与苏五属之苏、松、常、镇、太者，特赁一舟而乘之，取其安适。而又以其驶行之迟缓，则别以小汽船曳之使行，俗所谓拖带者是也。行时，以铁缆系于汽船之尾，鼓轮直进，行驶自如。拖船之舟子，安坐无事，惟于转折之时，偶一司舵而已。

　　网船

　　无锡有网船，视渔船为大，而小于无锡快。凡城乡来往之十里八里者，皆乘之。

　　舢舨船

　　舢舨船，作红色，船首绘两鱼目，上海有之，其篷有租界或警察局、捐务处发给执照所载之号码，一船仅载两三人，泛于中流，随浪颠播，望之甚危，然失事者甚鲜。

　　划船

　　以竿进舟谓之划，而俗以用桨者为划，伸足推之，进行甚速。绍兴人精此技，皆男子也，谓之划船，常往来于江、浙间。

　　艒艒船

　　江淮流民以船为家，凡吴越间之有水可通者，无不泛棹而去，妻拏鸡犬，悉萃于中，船尾有以一人立而左右施桨者，俗谓之艒艒船。艒，音帽，小船也。盖本于扬州方言，小舸谓之艖，艖谓之艒（舟宿）也。

　　艒艒船中之人，其于乡里有家者，辄冬出春归，归而率其天足之妇女，从事田亩。农事毕，则扃门而又出矣，岁以为常。亦有自春徂冬，常年飘泊者。其船所至之地，男子之业为皮匠，为拉车，女子之业为缝纫，俗谓之曰缝穷婆。若力作，若小负贩，若拾荒，则男女老幼同任之。诚以其耐劳苦，忍饥寒，皆出于天性，而大多数之妇女皆天足，故虽极人世间至污浊至艰苦之事，皆无所惮，无所避也。

　　海门之舟

　　浙江之海门，属台州，舟甚陋，约长三丈余，广六七尺，上支竹箬以为篷，中无障，至夜，风甚大。舱中仅容二人，可坐不可立。

　　航船

　　浙江临水州县各乡，皆有航船，男女老幼，杂处其中。以薄暮开驶者为多，解缆时，鸣锣为号，以告大众。邮政未通、信局未设之处，且为人寄递函件，罔或误。

　　班船

　　江苏之称航船也，曰班船，喻其往来有定，更番为代也。

　　广州之船

　　广州省河，船名不一，紫洞艇之外，有河头船，专为载客远行者，如赴任、赴差官员，则船价极廉，以可夹带货物也。若能包庇过关，不惟不取船价，并可赂遗舆台，大差更不言而喻矣。又有低舱艇、孖舲艇、沙艇等，则专为渡送行人之用，而沙艇尤轻便也。

　　渡黄河之平底船

　　贵德城据中海之交，凭黄河之险，环居番族，夙号岩疆。凡黄河以南之蒙番出入，悉以贵德为总汇。市肆无丹噶尔之繁盛，然百货骈集，估客蚁屯，亦互市要区也。东十里至黄河岸，可乘舟渡黄河。河面宽二百余步。舟平底，以巨木为之，一舟可坐五六十人，约两小时之久而登岸，边方舟子之操舟诚拙也。如隆冬，两岸方结冰，或秋冬水浅河涸，舟不能泊岸，又须背负以济。贫民拥塞河干，争负过客。操是业者，单衣蔽体，败絮裹足，日得数十钱，聊以餬口。

　　松花江之（舟威）（舟虎）

　　吉林有以巨木刳作小舠，使之两端锐削，底丹弦平者，大者可容五六人，小者二三人，称曰（舟威）（舟虎），或有作威弧、威呼、威忽者，皆转音也。剡木为奖，一人持之，左右运掉，其疾如飞。松花江冰冻时，即用以代马槽。入山猎捕者，水则乘以渡，陆则负以行，殊便利也。

　　宁古塔桦皮船

　　宁古塔有桦皮船，以桦皮为之，止容一人，用两头桨。如出海捕鱼，则负至海边，置水中，得风，便自驶矣。

　　甘肃板船

　　甘肃所行驶之板船，颇似浙江之大划船，橹舵略具，帆樯不施，无楼无篷，仅有舱以储百货。三月水生，循河套往来宁夏及山西包头镇，讫于七月，以运输燕、晋各货。俄、英、德、美诸商在甘省设公司市羊毛，亦用板船运载，辄循河套经山西，遵陆而达于天津以出口。

　　甘肃牛羊皮船

　　甘肃黄河中有牛皮船，其制船法，杀牛断头及蹄，刳腹，去其肉，以麻线缝之，一如原式，曝干待用。用时，取二牛皮或四牛皮，上束以长木数梃，更于木上横铺以板，则一船成矣。「制船愈大，则牛皮以数递增。」浮于河，运输货物，桨舵不具，但凭一篙顺流下，随意所适。盖名虽曰船，实则木篺也。登陆，则鬻其木板，以车载牛皮而归。皮甚坚韧，亦可乘以渡河。又有羊皮船，其制法与牛皮船同，惟差小耳，极少，须用四羊皮缚于木下，乃能任重，亦有六羊或八羊者。黄河河流过兰州，出靖远县石峡入中卫县境，乃不复见牛皮船而始见板船。干隆朝，金川之役，阿文成公桂攻克美诺寨时，以皮船渡水，克小金川。僧克桑遁，泽旺降，遂进讨大金川。

