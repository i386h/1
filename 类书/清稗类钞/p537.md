<!-- { "loadSidebar": true } -->
　　山西票号之沿革山西票号虽创于明季，干、嘉以后，始渐发达，同、光间，则为鼎盛时代。宣统以前，姑置勿论，其在宣统时，票号凡二十二，此中有天顺祥者，其主人为云南帮，余二十一皆山西帮。二十一家之中，又分为三帮，三帮者，祁、太、平是也，祁为祁县，太为太谷，平为平遥.三帮之中，平遥为最先。其规章一切，亦较祁、太两帮为严。试以存款论，平遥帮之存款利息至高三厘，祁、太两帮可由三厘至四厘，甚且有得四厘半者。以放款论，平遥帮放出之款，多仅六厘，至多亦仅七厘而止，甚且有仅取五厘者。若祁、太两帮，则往往多至一分，平均之数，亦七八厘。此其大较也。盖山西票号向重信用，不重契据，不做押款，此为各帮所同。至以博取重息，悬为大禁，则为平遥帮所独也。 「 祁、太两帮亦非专取重利，不过就比较上言之耳。」 就各帮之大端言之，其执事者种种固执不通之处，不胜枚举，每因是而为世所诟病，然其所以能历百年而不败者，亦未始非固执不通四字之效也。

　　祁、太、平三帮之中，祁帮六家，太帮五家，平遥帮十家。祁帮为大德恒、大德通、存义公、合盛元、三晋源、大盛川。太谷帮为锦生润、志一堂 「 即志成信。」 协成干、大德川、大德玉。平遥帮为日升昌、协同庆、百川通、宝丰隆、天成亨、蔚泰厚、新泰厚、蔚盛长、蔚丰厚、蔚长厚。其牌号之名，皆三字也。

　　日升昌为票号中之创设最先者。最初营业为颜料行，西帮人名之曰西绿.其在汉口、童庆等处者，尚售西绿，买卖批发，不忘本也。道光初，改汇兑业，至同、光间，营业遂为同行之冠。设立分号，有二十四处之多，各省几无不有日升昌招牌。其中坚在汉口，盖亦经营于南而不于北也。

　　山西行商有车帮晋中行商，运货来往关外诸地，虑有盗，往往结为车帮，此即泰西之商队也。每帮多者百余辆，其车略似大古鲁车， 「 达呼利之车名。」 轮差小，一车约可载重五百斤，驾一牛。一御者可御十余车，日入而驾，夜半而止。白昼牧牛，必求有水之地而露宿焉，以此无定程，日率以行三四十里为常。每帮车必挈犬数头，行则系诸车中。止宿，则列车为两行，成椭圆形，以为营卫.御者聚帐棚中，镖师数人更番巡逻，人寝，则以犬代之，谓之卫犬。某商铺所畜之犬尤猛，能以鼻嗅，得宵人踪迹，遂以破获.陕有木厢陕西岐山三才峡，有木商集于老林，伐木作薪，贸易山外，谓之木厢，佣作者多无赖子也。

　　青海商务青海交易，以货易货，向不通行银钱，亦不识银色之真赝、银量之重轻.汉人入境办货，无物不收，即非经商，而饮食之料，驼运之价，在在有其交涉，辄以货物相抵。牛羊为此之所需，糖、茶、布疋为彼之所需，以物易物，事诚两便。即以驮价而论，内地行程，每日每驮银七钱，两驮需一两四钱，番地两驮仅费二号茶砖，已足相抵矣。茶之重仅三斤，计价仅七钱，是两驮仅发一驮之价也。至老贩户有以糖一斤抵一驮、粗布一疋抵数驮者，则又例外矣。倘不以物而以银，虽数倍之，而犹视乎彼之愿否。近边一带或有之，远则绝无用处矣。

　　沿途商人之收货者，数人或十数人为一起，所在皆是，以最贱之布、茶、糖易其珍贵之金玉、毳革、茸角、香黄、药料、材木、牦毛、良驷。蒙、番甘以利权相让，而遐方远陬，所入者仅衣食粗贱品，无银钱分文之浸灌。至蒙妇、番妇头耳之饰，鬬巧争妍，宁以珍物易银，不愿以土产易银.千百年来，习俗不变，适体养生之具，吉凶嘉宾之需，无不仰给于外来。窳惰偷生，脂膏罄竭，强宾夺主，生计益艰，番地之不能繁富，实以此也。

　　青海商队青海层冰峨峨，飞沙布满.有冰坎未合者，水势渊然渟蓄，遇风即合。有疑结成阜者。或高或下，如苍海之岛屿，冰山也。海中央之山，如琉璃屏，莹然眩目，盖峯峦已积雪矣。岛番蔽地而来，牲畜随队行，有气如雾以护之，盖冱寒相迸人畜呼气凝合所致也。穷目力之所及，觉蠕蠕然者，远如蚁之阵，近如雁之阵，天然图画，瞬息千变，奇观哉！及入口，迫而视之，有僧有俗，或骑行，或徒步，人持一竹，杖，盖踏冰时必不可少之物也。初仅有东来者，一旬以后，有东来者，有西还者，至腊尽春来，仅有西还者矣。其形貌衣冠与常番无甚差别，特身材短小，鲜有颀而长者。

　　岛番数万人，资游牧以生，竟有不谷食者，茹毛饮血，能终其身。若辈不轻上岸，其常入内地者，每至冬，结伴驱驼马牛羊，使负岛中物产，踏冰而渡，赴边邑购买粮茶与布疋，足一岁之食用。行不携锅帐，自山口至岸边，一日不能达岸，中途须露宿一宵，披毳衣，拳手足，倚牲畜而假寐。饥则啖羊脯牛马吮冰而饮，无食也。不可一处宿，不敢通宵睡，且行且止，夜数易其卧处。每起，有一二熟地理识冰性者为前导，验有水浅冰坚之处，令众卸装休息。相距务疏，占地务广，有人更番巡逻。若遇冰融水淹。呼众起，行一程，再息。否则人畜气聚，冰块易泮，不陷溺亦僵仆矣，否则牲畜因饥而横逸，匪类乘机而伺窃.驼马之常往来冰上者，亦识冰性，息片时，便仰首长鸣，惊人醒而他徙。如自内地还山，人畜负重，行程滞顿，或于冰上行三日而两宿焉。还山之期，务在立春以前，迟则东风解冻，盈盈一水，不得渡矣。或于入口之后，货物寄顿于歇家，先赴寺院朝佛，事毕，忽忽过冬而不能返者亦有之。斯时则寄食于寺院，否则行乞道路，流落一年而后得还。

　　羌海歇家羌海沿边要邑，有行户，曰歇家。蒙、番出人，羣就之卸装，盖招待蒙、番寄顿番货之所也。完纳赋税，歇家为之包办，交易货物，歇家为之介绍，渔利甚多，蒙、番安之。而寄居之汉族多与通声气，旅行出关，必令代办驼马，乃可沿途畅行，得其一纸护符，且可邀蒙、番之保护也。

　　歇家之赴番地也，彼族待为上宾，不敢稍拂其意。其家属能操蒙、番语，常衣蒙、番衣，亦有私相结婚者。其人在不蒙不番不汉之间，杂于毳衣革履中，指为蒙，若亦蒙，指为番，若亦番焉。丹城歇家都凡四十余户，若欲开设行栈，必得同业互相作保，青海办事长官再给予执照。亦有与蒙人合股谋利者，户口词讼，由长官直接管理。故其挟制商户，刻待遐氓，无所忌惮。向例，内地员役自青海入关，无论车马骡驴，尽归驮户承雇，出关则由歇家代雇.马骡鲜有出界，车行尤非所宜，惟健驴可送出境，而驮负又不过数十斤。行过界口，遇有插帐之蒙、番，即行交卸接替，易以骆驼牦牛，每驮重在二百斤以内。复送至下站之番帐，再用牛驼更换.沿途以次递运，往返皆如之，驮价较内地几昂两倍，又必持有长官信牌，若辈始克承认.然长官信牌实不若歇家凭证之可恃，有其凭证，处处可得蒙、番优待，行程不致迁延，驼价不致昂贵也。

　　孙春阳设肆于苏苏人讲求饮馔，无不推苏州孙春阳店之小食为精品。孙春阳者，宁波人。明万历时应童子试，不售，遂弃举子业，为懋迁术.始至吴阊，设一小肆，在吴趋坊北口，地为唐六如居士读书处。有梓树一株，其大合抱，仅存皮骨，旧物也。铺中办事分六房，曰南货房，曰北货房，曰海货房，曰腌腊房，曰蜜饯房，曰蜡烛房。售者由外柜给钱，取一小票，自往各房领货。而总管者掌其纲，一日一小结，一月一总结，一年一大结.自明至乾隆间，凡二百余年，子孙尚食其利，无他姓顶替者。吴门户口繁盛，五方杂处，为东南一大都会。羣货萃聚，何翅数万户，而惟孙春阳着闻于海内。所售之物，岁入贡单。其店规之严，选制之精，合郡所未有也。

　　苏有陆稿荐熟肉店苏州熟肉店所售为猪、鱼、鸡、鸭之已熟者，其市招无一非陆稿荐.相传陆氏之先设肆吴阊，有丐者日必来食肉，不名一钱，主人弗责偿也。后且寄宿店庑，亦不以为嫌。丐无长物，惟一稿荐，一日，忽弃之而去。久之，店偶乏薪，析荐以代，则燔炙之时，香闻数十里，因以驰名。继此凡营是业者，即非陆姓，亦假托其名以冀增重于时.苏人阿昭卖熏烧食物苏人有售熏烧猪、鱼、鸡、鸭等物之名阿昭者，日持盘往来玄妙观前之万全酒肆，其所售猪鱼精美异常，人争买之。晡时便尽.然阿昭所作有恒度，或劝何不多作，日有赢余，亦可经营致富。阿昭曰：「人之所以为人者，须有生趣。吾不多作，使得有余闲，足以自娱。且于其时可承欢于吾母，得叙天伦之乐也。又天下生计，须天下人共之，何可恃己之能，夺人食耶？」噫！士大夫之能若是者有几人耶？

　　苏沪有雷允上药店苏州、上海有雷允上药店，素以治喉疾之六神丸著名，营销中外。检查海关贸易册，六神丸一项，每年出口价值银数十万元，盖皆贩运至日本者也。

　　叶成忠为沪上商雄叶成忠，字澄衷，商雄也。世居镇海沈郎桥，六岁而孤，贫无立锥地。有倪某者，荐至上海法租界杂货肆习业.时海禁大开，帆船汽船麕集放黄浦江，成忠每于黎明掉扁舟，就番舶贸有无，隆冬盛暑不稍间.归则粪除炊爨，一以身亲.如是者三年，肆主颇颓不治事，成忠思别就。而肆主又重其去，则靳其行囊以羁之，成忠卒辞去。独驾一舟，仍就浦滨贸易作苦。一如在肆中时.久之，益与外人习，渐通其语言，默察商务盛衰之故，思有以收其利权。同治壬戌，始设小肆于里虹口。是年冬，又移肆于外虹口。然资本既微，获利亦薄，顾与人往来，一出以诚信，人故乐就之。嗣是规画商业，日益扩张，其分肆殆遍于通商各埠，北达辽渖，南暨交广，东渡渤海，西极巴渝，凡沪上之雄于商者，羣推成忠为祭酒焉。

　　上海金市我国之在汉时，黄金甚多，赐予臣下，动以斤计。自后或涂佛像，或制首饰，或造金箔，遂有种种之销耗。明洪武乙卯，每赤金二两，当银四两；乙丑，当银五两。万历时，涨至七八两。崇祯时，涨至十两。道光朝，当十三四两。光绪初年，仅当十七八两，嗣则继长增高，不啻倍之，其故由于出洋之太多也。检查海关贸易册，光绪己丑之出洋者，值银一百六十二万五千余两。癸巳之出洋者，值银七百四十五万九千余两。甲辰之出洋者，值银一千二百五十余万两。外人以货来，以金去，民安得而不困穷哉。

　　上海信义银行光绪时，银行业大兴，私立者亦渐多。于是丹徒马良、尹克昌等合同志，集巨资，创立银行于沪。始惟发行兑换券，继有公债票，他处亦设之，不数年，以破产歇业.其取名信义者，固欲以信与义昭示大众也。

