<!-- { "loadSidebar": true } -->
　　大老爷老爷明时缙绅，惟九卿称老爷，词林称老爷，外任司道以上称老爷，余止称爷，称老爹而已。乾隆时，内而九卿，外而司道以上，俱称大老爷。自知府至知县，亦称大老爷。咸、同以降，至光、宣间，知府无加衔者，以至知县，皆称大老爷。佐贰六品以上，即大老爷，举贡生监无不老爷，甚至市侩捐六品衔，亦大老爷矣。

　　老爷之称，又最为普通，凡文武官吏之家中奴婢无不称其主曰老爷，中堂且然，不若门外之人之须一一分别也。又俗以举、贡为有授官之基础，故亦得受此称.光绪末，老爷更多，偏僻之地，乡人且称生监为老爷，即非生监，两家居平日着长衣者，亦皆称之为老爷矣。

　　太爷太老爷太爷之称，次于大老爷及老爷，以称外官之佐杂，县丞以下是也。函牍中有称之为大老爷者，则略尊矣。而乾隆时之举人、贡生，亦称太爷。

　　老大人老太爷自身有官职，其封翁，大者称老大人，小者称老太爷。

　　爷北人侪辈相呼辄曰爷，以其姓氏加于上，曰赵爷，曰钱爷；以其行列加于上，曰大爷，曰二爷。光绪朝；都人每称恭忠亲王为六爷，醇贤亲王为七爷。

　　少爷孙少爷少爷、孙少爷者，官之子孙也。自身为大人，子可称少大人，孙可称孙少大人。自身为大老爷，子可称少老爷，孙可称孙少老爷。若自身为太爷，则子孙亦仅称少爷、孙少爷而已。晚近以来，富室固沿是称，即稍有体面者亦然。

　　某官凡年未及冠之男子，尊长及奴仆，或以其行列别之，曰大官、二官；或以其咳名 「 即乳名，亦即小名。」 冠之，曰某官。此亦可见社会之热心仕宦也。十龄以外，辄改称少爷。

　　相公咸丰以前，奴仆之于未仕者，如监生、诸生，皆称以相公。以其姓或名或号或行列冠于上，曰某某相公。

　　大帅老帅大帅之称，初惟施之于大将军或经略也，后且及于督抚。咸、同军兴，卿贰总军务者，亦悉有此称.光绪以来，督抚非军务省分，亦称大帅，其年老资深者或称为老帅，久之而实缺提督亦受此称矣。

　　总爷副爷将爷都爷爷大人、大老爷之称谓，武官亦有之。就绿营而论，提督、总兵、副将、参将皆称大人，游击、都司皆称大老爷，守备初称总爷，后亦称大老爷矣，千总、把总则皆称副爷。

　　平民于兵士称之曰将爷，祝其由兵而将也。在国初，则称都爷爷。

　　标下沐恩武官对于受辖之官称之为大帅大人，其自称则曰标下。标者，军标、督标、抚标、提标、镇标，言在其标下供职也。又有称沐恩者，谓劾力军中，官职之迁擢皆受恩于上官也。

　　晚生侍生京官有晚生、侍生之称，军机处、内阁、翰林院、都察院、吏部、礼部皆有之。大抵用之于同署科分或到署年分月分在前之人，间有用之于外官者，则督抚也。

　　范忠贞耿精忠互称眷生晚生范文肃公文程，耿精忠至戚也。先是，耿之祖归顺辽左，受封为王，实文肃力也。时文肃官内院，方枋国，与耿交谊最厚，誓为婚姻，至袭王，已第三辈矣。而忠贞公承谟为文肃之子，耿之妹又嫁忠贞之侄，姻娅中于辈行为长.凡书函往来，耿称晚生，范称眷生，无相间也。忠贞在浙久，念耿辈虽卑而爵已尊，同列封疆，受其晚生之称似太过，因逊谢再四，自后耿称侍生，范称弟，亦无间也。

　　旧例，各省督抚移文，与平西、定南、靖南三王俱平行，衔封表面，仅书某官姓，公文递至某王军前开拆，来文亦如之。一日，耿公文至浙，传鼓投进，衔封已变例程，表面大书年月黑签，某日旁写右照会浙江巡抚，背有靖南王封四大字。忠贞愕然，及启私函，则耿仍称晚生，札云：「新奉则例，王移文至督抚，俱改照会，故于私函仍用晚生帖。」忠贞怫然，答柬仍改书眷生，两晚生帖竟不璧还，函外仅写王爷，书面授来使，而不用印信函封，以后来往悉然，嫌隙始于此矣。

　　吴陈炎自称眷同学康熙中，仁和吴陈炎宝崖以国子生供奉内廷，凡与京官往来名刺，书眷同学某，而无弟与晚之称谓，都人乃呼为吴同学.老查少查查初白编修，先以泽州相国荐起，命直南书房。明年，始赐出身，由庶常授编修。其族子升，方以宫坊久侍直，宫监无以别之，乃呼初白为老查，声山为少查。

　　称谓避庄有恭嫌名属吏上大宪书，向用「恭惟大人」四字。乾隆朝，庄滋圃相国有恭总督南河，僚属具禀，改为「仰维」，或作「辰维」，避恭字也。

　　称谓避左文襄嫌名定例称大学士曰中堂，左文襄公宗棠自陕甘总督入相，两省官吏避宗棠二字之嫌名，皆称伯相，比晋封二等侯，又称为侯相。

　　书札封面称家大人严君有京官某者，凡致信于同姓者，辄书曰家老爷、家少爷。有某某者，官某道，某不辨，而书曰家大人。又一日，致信与姓严者，书之曰严君。严阅之，走谢曰：「尊称实不敢当。」

　　召见时称兄曰家兄粤寇之役，军事繁兴，各路将帅战功卓著，保案大开，于是幕府中人多膺荐剡，而依草附木者不可胜数。湖北王某，有兄统兵屡立奇勋，某亦以随营参赞功，历保至道员，加花翎二品顶戴，赏巴图鲁勇号，时某年仅二十余也。光绪初年，复以某督明保，送部引见，孝贞、孝钦两后垂帘，孝贞间曰：「观尔履历，以随营功保至道员，尔究随何人立功得保此职？」王年幼，又在军久，不知仪注，率尔对曰：「家兄营中所保。」孝贞闻之一笑，遂不复问。某既退，两后谓军机大臣曰：「此人年轻有功，似尚聪明能办事，惟少阅历，恐未能任地方官，可不必记名，姑照例发往，俟其历练数年，可用也。」寻分发江西。

　　董文恭令人称老表兄董文恭公诰以詹事府右中允于乾隆己丑丁外艰回籍，每舆出，小儿哗曰：「董诰来矣。」一日，有所闻，呼而告之曰：「我之姓名，惟我父母君师得呼之，哉与尔辈有戚谊，此后相见，呼老表兄可也。」

　　自称弟为令弟海盐陈子庄广文为金华教官时，有诸生数人请见，自称其弟为令弟，同座均目笑之，其人亦自忸怩。陈解之曰：「古人自称其弟，本有令字，诸君特未留意耳。」众咸求教，陈因诵谢灵运《酬从弟惠连》诗云：「末路值令弟，开颜披心胸。」杜少陵《送弟韶》诗云：「令弟尚为苍水使，名家莫出杜陵人。」是称己之弟为令者，亦犹行古之道也。言罢，众俱粲然。

　　圣祖禁称社弟盟弟明季时，文杜行，往来投刺者无不称社弟。国初，盟会盛行，凡投刺无不称盟弟。甚而豪胥市狙能翕张为气势者，搢绅蹑屐问讯，亦无不以盟弟自附。康熙初，朝廷以法律驭下，严行禁革，遂不称同盟而称同学矣。

　　粤人以契弟二字骂人契弟之称，初惟师之于弟有之，言其衣钵相传，两两相契也。继而避嫌不用，则以闽、粤之好男风者，每以此二字称其所欢耳。粤中骂人辄曰契弟，其音略同开怠，盖以龙阳譬之也。

　　丘丈勇爷俗称妇翁曰岳丈，妇之兄弟曰舅爷。而富贵人家得宠之妾亦有许其家属往来者。或曰是宜去岳字之出而称妾父为丘丈，以勇字形似舅字而称妾之兄弟曰勇爷。

　　太后之称谓光绪朝，宫廷自皇帝以次及于宫眷，均呼孝钦后以男称，有时亦呼老祖宗，又或称之为老佛爷，德宗则称之曰亲爸爸。

　　至老佛爷之称，则以孝钦时作观音大士妆，以李莲英为善财童子，莲英之姊为龙女，用西法照一大像悬于寝殿，于是宫人均呼孝钦为老佛爷。

　　皇室皇族之女称谓本朝公主有二称，皇后所生曰固伦公主，妃嫔所生曰和硕公主。亲王之女称郡主，郡王及贝子、贝勒、辅国公之女称县主。然除公主外，虽有郡主、县主资格，如未奉有正式封号者，皆统称格格。大抵称格格者，以次女以下之处子为多。若其长女，未得正式之封号者亦罕。驸马都尉称额驸，亦因所尚主，加固伦、和硕等字。若宗室， 「 俗称黄带子。」 若觉罗， 「 俗称红带子。」 若闲散八旗，若内府三旗，凡对于未嫁之幼女，皆称妞妞。

　　福晋本朝初入关时，一切称谓悉随汉族之音，例如福晋二字，即夫人二字之音。盖初用满文，而后从满文改译汉文，至有福晋二字也。

　　蒙古室号《北史》，蠕蠕 「 即突厥。」 号其正室曰可贺敦，《辽史》呼皇后为忒里蹇。国朝之外藩蒙古，其汗之正室曰哈屯可贺敦。

　　太太命妇称太太，其夫自一品以至未入流皆然，无所别也。久之，则富人亦称之。又久之，则凡为人妇之可以家居坐食者，亦无不称之矣。

　　老太太妇之姑称老太太，以别于己之称太太也。进而上之，祖姑称祖老太太。

　　少太太妇有翁姑者，称少奶奶，固已。然以其夫之显贵而欲表示其尊，则称少太太。若此者，其姑则称太太，其子妇则称少奶奶。

　　奶奶妇人之称奶奶，南北均有之，而作用不同。南方之称奶奶者，其初大率为中流社会不敢自比于宦族而称太太，因以奶奶替之。北方不然，自王公以至士庶，妇年少壮而成上有翁姑者，均称奶奶，惟以行列冠于上，曰大奶奶，二奶奶。

　　少奶奶富贵家之子妇，翁姑及奴婢皆称之曰少奶奶。或以其夫之行列别之，或以其夫之乳名冠之，曰某少奶奶。

　　孙少奶奶孙少奶奶者，以妇之夫有祖父母在堂，而姑犹称少奶扔，遂得此称.姨太太姨奶奶富室贵家之妾称姨太太。粤人类多姬侍，辄称之以大姨太太、二姨太太，或仅一太字。其有为大妇所抑而不得此称，或年龄太稚者，均曰姨奶奶。下焉者，则但以本人之姓或名冠于姑娘二字之上，曰某姑娘。

　　凡姨太大、姨奶奶之称，大率为已有子女或崇尚体面者而设.老姨太太老姨奶奶尊长之妾，无论有无子女，均可称老姨太太，或老姨奶奶，亦不问其卑幼之有无姬侍也。

　　姨少太太姨少奶奶卑幼之妾，称姨少太太或姨少奶奶者，以其家尊长之妾，称姨太太或姨奶奶故也。

　　小姐姑娘姐，姐儿也，轻之之辞也。而富贵家之女乃有此称，且又从而小之，曰小姐。巨室闺秀反以此称为荣，大奇。

　　北方有称姑娘者，旗人尤多，揣其意义，实较小姐为尊也。然南方之妓女亦称小姐，北方之妓女亦称姑娘。既嫁，则称姑太太，或姑奶奶。

　　太小姐富贵家有在室处女，不嫁而年迈，其兄弟之女已称小姐，而己之行辈已较高，遂得此称.然不能改称老小姐，盖于此而称老，一若有讥其老大不嫁之意也。

　　姑小姐室女已无父母，两家长为其兄弟，虽已字人尚未于归，且年龄在三十以下者，辄称之曰姑小姐，不必称太小姐也。

