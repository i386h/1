<!-- { "loadSidebar": true } -->
　　自恭忠亲王奕欣管理总理衙门以来，其间易若干管部亲王，易若干尚书、侍郎，易若干司员，而始终未脱关系者，则余厨子也。余有声势，拥巨资，有民政部街之高大洋房，有万甡园之宴春园，有石头胡同之天和玉，且又连结宫禁，交通豪贵。光绪辛丑，两宫回銮，孝钦后宴各国公使夫人及在京东西洋贵妇，耗资巨万。时议和大使李文忠公鸿章已为孝钦雇一著名西洋厨夫，以备供奉。次日入御，后忽谓李曰：「明日请客，还是用外务部之厨子为便。」其运动力之大，可与李对抗，自余可知，余亦以此所赢不资矣。

　　余在外部，各亲贵及外部尚、侍有燕会喜庆诸事，无不极力供奉，亦待之以殊礼，亦衣公服，掌招待之职，与王公贵人及搢绅先生分庭抗坐，而不躬亲匕鬯，盖亦捐纳得花翎二品衔候补道也。

　　汪伯棠侍郎大燮自外部司员荐擢侍郎，未尝略受馈进，故余稍惮之。一日，汪赴庆王宴，方及门，遥见余翎顶辉煌，与众客跄济于一堂，愕然不能举步。余见汪来，则亦面发頳而口嗫嚅，仓卒中避入侧室。汪亦未遑久留，退而告人，谓今日余厨子尚是给我面子，可为荣幸。

　　庆王管部数年，余最得意，顾亦颇能撝谦守分，不敢为十分高倨之状，于本部司员则竭力笼络之。其时外部衙门最称阔绰，司员日在署一饭，而额定每人饭银八钱，故外部恒食，一席之费，盖六两四钱。司官既贵倨已甚，辄谓衙门饭不能吃，故常俟家食而后上署，于是此等饭银，为余中饱者半。以此故，则司员需索极多，或临时易菜，或全席都换，或别索点心，无不一一供应，弗稍违也。

　　阍人受门包

　　门包之陋规，与二百六十八年之国祚相始终，而实肇端于吴三桂之出关乞师，欲求见摄政王多尔衮而不可得，乃以重资赂其左右，始开门接见，其后遂成为陋规，牢不可破。及宣统辛亥八月十九日之前，武汉起事，时杨洪胜等谋变，为武昌府某所诇知，谒鄂督瑞莘儒制军澄，将密告之。时值深夜，阍人索特别门包，某谓此何时，此何事，尚可循曩例乎？阍人不得已，始通报。事为瑞所闻，大斥之。及杨等破获，阍人犹向索赏犒。或谓本朝之得国以门包，其失国亦以门包，可谓奇矣。

　　干隆时，曾有谕旨禁革门包陋规。辛丑又谕云：「各省督抚，何得任听家人向属员恣索门包？且督抚原系封锁衙门，一应亲族奴仆，俱例禁出入，是以设有中军及巡捕等官及供稽察传禀。今伊等仍令家人传事，以致积收门包，盈千累万，所谓封锁者安在？若不明禁革，流弊恐无底止。即奏事处，向有收受督抚随封银两，此系旧时规例，相沿至今。但各督抚俱为朕所管教，若不一体裁减，伊等转有所借口。嗣后奏事处随封银两，俱照向例裁减一半，即向得双分者，亦祇许得半分。督抚至道府，概不许收受属员门包，各督抚不许另设立管门家人。」

　　凡致送门包于阍人，其缄封之红签，辄书「门敬」二字，或曰「门礼」。

　　上炕老妈

　　女仆曰老妈。京都有所谓上炕老妈者，年率二十许，旅京久鳏者，以薄值雇用，「用约十余金。」订立契约，日间操作，夜则侍寝，期满即归，绝无依恋。京中竹枝词云：「粉面油头青布衫，女奴多半是京南。老妈称谓何曾老，弱齿无非廿二三。」即咏此。此盖同、光以前之习惯也。

　　梳头妈

　　广州有梳头妈，受佣于人，以梳髻为职务。西关多巨室，若辈遂羣趋之。业此者之年龄，大率为二三十，虽来自田间，而面目白皙，体态轻盈，赤足拖鞋，身着薯莨衣裤。其出也，手中往往持伞，为蔽日御雨之用，少年子弟颇有昵之者。

　　门槛里

　　金陵人尚大足女仆，呼之为大脚仙。其人皆肤色洁白，面目姣好，尤善梳掠，发光可鉴，荆钗布裙，颇楚楚。足不裹，然亦不甚长，且甚窄。履浅而尖，作鹦嘴式，俗名划船样，行时波峭，如风摆柳，富家房中多置此辈。有中人产者，年老失偶，不便续娶纳妾，亦用之，昼则服役，夜则荐枕。佣值亦不昂，年少貌美者，在光绪初，月不过钱三千，称为门槛里。

　　搭脚娘姨

　　苏俗称母之姊妹曰娘姨，而于受雇之女仆亦以是称之。若辈类皆天足，无不善自修饰，楚楚有致，知审美者辄顾而乐之。且喜其给事左右之可人意也，与之有私，曰搭脚。吴谚有曰：「娘姨弗搭脚，落里有绉纱马甲。」落里，何处也。绉纱马甲，湖绉坎肩也。谓既得欢于主人，主人自必以坎肩赠之。

　　大姐

　　苏州未嫁之乡女受佣于人家以供轻便之役者，曰大姐，秀慧者多，皆天足也。间有面目黧黑，乱头粗服，不事修饰者，然亦无不备具美人姿势，绰约婀娜，丰神绝世，见之者几不知其皆从田间来也。主人恒昵之。其在十龄左右者，曰小大姐。

　　小大子

　　江宁扬州、镇江人家所佣之处女，曰小大子，略如苏州之大姐。虽不及其妩媚，而一双金齿屐，大踏步出来，亦自俊爽可人，好之者亦不以其装束不尽入时而外之也。

　　近身

　　广州之梳头妈，其为主人梳髻也，每日一次，或间日一次，或三日一次，五日一次，月终给资若干。富贵家则专雇一人，名曰近身，即贴身伺候者也。此中不无粲者，有师傅，有别馆，其香巢多在西关。其人多从顺德、容奇、桂洲各乡而来，衣服之整洁，语言之尖厉，真足令人销魂也。

　　喜婆

　　绍兴有堕民巷者，居方里，男为乐户，女为喜婆。齐民婚嫁，则其男歌唱，其妇扶持新娘梳妆拜谒，立侍房闼如婢，新娘就寝始出，谓之喜婆，能迎合人意，各遂其欢。服役之家有常主，如田之有佃，得自相顶替，彼此买卖，皆有契券。婚嫁、祭祀外，常时则以说媒、售衣锦为业。

　　送娘子

　　宁波有送娘子者，与绍兴之喜婆同，亦堕民也。其髻异于齐民，出行辄持伞，不问晴雨，盖以为标识也。衣裙皆黑色。

　　喜娘

　　苏州之喜婆曰喜娘，齐民为之，其职务略如喜婆，年少者为多。大抵妆束入时，善自修饰，天足细腰，殊可人意。

　　粤人蓄婢

　　粤人蓄婢者极多，视其稍可造就而面目不甚怪丑者，多加意教之，教以烹饪、刺绣、治家细务，且教之识字，即文理不甚通顺，亦必能缮录账目，如此乃为上乘。俟其年长，即售与人为妾。价昂者，自五百金至千金。次者亦必能烹饪、缝纫，方为合格，身价自二三百金至五百金，下者一二百金。旧家之中落者，每多蓄婢，俟其长而卖之，得金殊不赀也。

　　苏麻喇姑

　　苏麻喇姑，为孝庄后侍女，性巧黠，国初衣冠饰物之式样，皆其手制。圣祖幼时，赖其诲迪，手教国书，宫中甚推重之。康熙壬午始逝，以嫔礼瘗于昭陵之西侧。

　　招姐精烹饪

　　袁子才家有灶婢曰招姐者，年少貌秀，服役甚勤，裁缝澣濯之外，兼精烹饪，凡袁不时之需，先已预备，诚能听于无声视于无形也。其姬人方聪娘，本审袁之嗜好，招姐更左之右之，袁常自诩其口福也。有不速之客来，摘园蔬，烹池鱼，筵席可咄嗟办，具馔供客，有络秀风。年二十三而嫁，袁曰：「鄙人口腹，被夫己氏平分强半去矣。」闻者笑之。盖袁以招姐赠刘霞裳也。

　　葛裙

　　江东某大姓以祸死，其宠姬皆挟金珠散去，一婢坚不行。婢常着葛裙，人以葛裙呼之。自言主人尝被酒一召我，我誓报之。豪家吞其屋，葛裙奉木主卧一室，坚守，力不支，绝粒毙。豪悯之，扃此室，并其主瘗焉，曰：「还汝一块土。」其事绝可传。龚定庵曾有《水龙吟》一阕咏之，词云：「君家花月笙歌，葛裙那许陪宵燕？啸如鲁柱，才如买锦，空遇如班扇。蓬鬓慵装，蛾眉怕妬，天寒谁管？算平生已矣，春风一度，恩歇绝，何曾怨。一夕仓皇家变，抱琵琶倾城都散。雍门琴碎，雀台香烬，西陵墓远。块土争还，芳魂永守，秋磷如电。忆史家柱叔敖公，千载下，今重见。」

　　婢以护印作夫人

　　光绪时，江人镜任汉黄德道，一夕，漏三下，署不戒于火，众自睡梦中惊逸，太半索（巾军）履弗及。一孙甫周岁，由乳媪倒抱而出，其匆遽可想。幕府某疾趋至，问印已携出否。江惶急，不知所措。盖印若被毁，则处分至重也。

　　江有长公子娶于延陵者，其媵婢艳而慧。方觅印时，亭亭自众中出，庄肃奉印而上之，黄袱宛然，江大喜。秀水钱子密尚书应溥，江之儿女婣也，方枋枢要，道署之火，印与大堂皆未毁，复为之地，仅予薄谴。未几，擢两淮运使，而昔日护印之功人，始犹肃抱衾裯，继且荣膺珈服。盖都转久虚嫡室，至是，竟敌体中闺矣。后数举丈夫子，皆成立；所生女，亦作嫔名门。扬人士作《护印缘》院本张其事，谓夫人以护印得夫人，非寻常护印夫人比。夫人性慷慨，乐施予，御下以宽，而内政殊井井，持满戒溢，绝无骄奢侈靡之习，亦难能也。

　　桂林某大家有慧婢

　　广右人呼婢曰蕉叶，殆有所本。桂林某大家有一婢，绝慧，一日，主人与客谈次，偶及植物之叶，谓何者最大。客未对，婢适擎茶至，儳言曰：「蕉叶最大。」竟无以难之。此呼婢曰蕉叶之所由始也。
　　《清稗类钞》义侠类

　　清稗类钞义侠类万履安为同年调药饵鄞县万泰，字履安，明孝廉。明亡后，尝一客岭外。舟还，有毛汧者与之同年，道病疫且死，舟人俱欲弃之，万不可，躬为调药饵，时起卧，汧得生。而万泰遂病不起，卒年六十。

　　汪文卿赡胡士骅妻子婺源汪光翰，字文卿，明崇祯末客川南道景陵胡恒幕，入本朝不仕。当恒驻邛州时，张献忠陷成都，分兵徇邛，恒命光翰出调兵。未至，城陷，恒与子士骅战死，阖门遇害，惟士骅妻朱氏挈其幼子峨生匿民间得脱。贼武大定闻朱有殊色，劫致之，朱乃剺面毁容以自免。光翰间关夷倮中，得朱氏母子所在，事之甚谨。值岁大饥，斗米十金，光翰百计保护，或以经书教授为塾师，或操奇赢坐市肆中，得钱以供朱氏母子饘粥，二十余年不倦。朱教子严，峨生亦读书，知自奋.蜀平，峡路通，光翰乃躬送其归景陵。

　　唐自仁护主唐自仁者，唐氏之仆也。颀伟精悍，有胆识.役于唐者三世，能护主于难，养主于生，仆也而有行，义士矣。顺治初，寇氛未靖，居民相率逃窜，仁之主家七口匿山谷，独留仁于家，日贮饭蔬盌匕之属于筐，赍以饷之。一日遇贼山椒，贼遽刃之，仁仆佯死，贼远乃起。

