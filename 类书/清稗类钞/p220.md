<!-- { "loadSidebar": true } -->
　　尔敦每于夜半入人家，持刀直奔寝室，老少妇女，俱遭奸污。其尤丽者，必背负被褥，挟之，越重墙而去。黎明，仍挟之以送至原地。凡被污者不敢言，否则次夜仍越墙挟之去，不复送回，盖惧恶迹之远扬也。以故妇女辈凡于夜中见其来，俱呼曰窦师父，则金珠饰物，厚有所馈。尔敦恃其技，横行阜城、肃宁、交河、吴桥诸县，官知之不能捕也。

　　茹某劫山西黄氏

　　茹某，汴人，少习击刺，辄能离地跃数丈，因有赛时迁之称。飞檐走壁，取物如探囊，从不破案。闻山西多富室，黄氏与尉迟氏尤着，乃裹粮而往。月余至黄家，有寨，其外如小城，垣甚峻，堞楼三四，逻者十数。居宅数百间，回廊曲径，极富丽。库有七，高其闬闳。及夜，先登半里许关帝庙之华表柱瞭之，知其大概。次夕，越垣入，库门有银堆二十余，审之，殆各重千斤，白光耀目，即世所称之没奈何也。库中东西置大铁柜，高与人齐，长丈余，宽五尺许，前后门启不闭，寂无守者，心异之，思远道而来，不获珍宝，虚此一行。至第七库，则西厢有微鼾声，拨门入，陈设雅洁，有榻，悬纱帐。搴视之，则所卧之女郎惊而觉，启帐由后下。闻铮鏦声，急奔，女郎尾之。甫至库门，欲踰出，突有飞叉中肩，创甚，随叉而倒。女郎曰：「昧死强徒，外库不少金银，敢入人闺闼耶！」不得已，乞命，曰：「初次姑宥，再来不赦。」女郎因给以药，使敷伤处，痛旋止，复踰重垣而出，狼狈回里，遂改业焉。

　　黄金满有大王之称

　　光绪初，台州巨盗黄金满啸聚北岸之桐树坑，专与官军为难，温、台间人呼之曰金满大王。省吏严饬温、台二郡文武合剿，金满不能拒，遁入海。水师踪之，金满乃率其悍党四十人走乐清湾，迷失道，至雁荡东外谷之石梁峒止焉。

　　石梁峒位于谢公岭之北方，广三十余丈，峒口一石，横亘若悬梁然，因以得名。峒前一径，通大道，筑墙极坚，有一人当关万夫莫入之概。自余三面，皆峭壁嵯峨，无去路，能进而不能出，绝地也。金满既抵石梁，询之洞中人，始知距乐清、黄岩等处皆甚近，急议迁地，而台、温标营已得报追至，密围洞下，逾二日夜。时火器入吾国未久，而金满所携之枪，皆毛瑟、利明登之类，极快利。官兵数逾千人，畏其枪械，不敢逼。至第三日拂晓，山多雾，金满得间，率众窜出，越谢公岭，至东内谷碧霄洞早餐，上南坑，向永嘉而遁。将所携衣物金钱反途散弃，以迷官军之追袭。及围军察觉，金满离石梁已逾三时矣。

　　金满飞行绝迹，来去如风。一日，某守赴圣庙拈香，见大成殿上新悬一额，字大于斗，其署款则黄金满也。而窗棂尘封如故，不知其何自来，而何自去也，一城为之大骇。

　　金满常年借宿人家，使其徒党蓻香寸许，握之于手，徒党有倦而思卧者，火灼其肤，以是终夜戒严，得不为捕者所算。

　　浙抚陈士杰办理金满一事，迁延不获，两奉严旨，惧无所出，乃以重贿得调山东。刘秉璋继其任，又不能获，乃勉以招抚了结。时盛伯羲祭酒昱方官侍读，劾其将为杨嗣昌，严旨督责。刘乃奏覆，愿以身保其不反，后为彭刚直公玉麟所抚。癸未冬，调金满赴广东，随营効力，遂官至参将衔守备。

　　遇红姑娘者十九死

　　红姑娘，女盗也，出没于山东、河南间。周某者，江南人，光绪初，以应礼部试，过河南，投宿彰德境之某旅店，下车而散步。河南地平坦，居民多种麦，时麦苖方盛，一女子提竹筐以行，着淡红衫，风致翩然。周视久之，尾行三四里，暮矣。女回首问曰：「日暮矣，将往何许？」周漫应之曰：「往刘家庄，迷途矣，敢问。」盖实无其地也。女曰：「刘家庄耶？问此人可矣。」遽以筐中布裹与之。发视之，人头也，大惊，不知所措，而女已逝。急掷而遁，则已忘其逆旅之所在。至夜半，不得宿处，匿破屋竟夜。

　　明日，周遇樵者，问以途，始得返。昨夜所遇，不敢告人，而犹惴惴畏祸。入室，门未启，行囊已失，怒诘主人，主人曰：「不可返也。君不闻红姑娘乎？其劫人财物也，不必破扉。即杀人，亦无敢究，况此区区乎！」周不信，明日，箱箧忽自来，检物无所失，益一书，书曰：「与汝戏耳。呆书生，劫之可怜。昨夜人头，去之何许矣？」周阅竟，始信主人言，而知昨所遇即红姑娘，幸免于祸，窃自喜，亟束装行。后与人言，或有知红姑娘者，曰：「君幸矣，遇红姑娘者，十九死，君独免，呆之力也。」又曰，红姓洪，以好着红衣，人故呼之为红姑娘。

　　兰因为女盗

　　光绪初，陕有女盗曰兰因，劫财伤人之事时有之。容色艳冶，年十五六，好驰马郊外，人莫知其为盗也。

　　新嫁娘作盗

　　温州女，盗也，幼字邻村农人子。寻父母相继卒，育于舅家。年十七，舅又死，农子虑其无依也，迎以归。嫁之夕，资装甚盛，女尤婉妙绝人，农子大喜。

　　及夕，入洞房，农子方近前，将为女缓襦结，女忽障以手，曰：「勿尔，今夕吉期，当听我得彩乃归。」自褫外衣，则藏白刃尺有咫，短枪二。农子瞠目不知所为，女笑曰：「子毋然，此后当无忧衣食。身既从子，安有二心，今夕当听吾去。」农子不敢挽，女一跃如燕，翩然不知所向。久之，农子神稍定，检奁具，多且华，摩挲久之。夜过午，闻背后有吃吃笑声，回顾，则女已至前，解背上装，黄白物累累然，农子目为之眩。是夜合欢，犹处子也。女戒勿多言。农子畏其力而恋其美，悉如所教。明日，传闻百里外有某大户被劫，盗仅一人，而枪殪其镖客三，失贵重物尤多。报之官，大索盗，农子固知女所为也。

　　女间月辄一出。一夕，甫出门，遽奔还，仓皇失色。农子问故，曰：「殆矣，樊七方自后尾我。樊七者，名捕也。吾每出，必过前村驿亭。今日忽有黑影自亭出，吾前亦前，吾返亦返，恒相去十余丈。吾逃之芦中，曲折盘回，乃浮水归，幸彼未觉。非樊七，安能轻捷如此！」

　　翌日，农子挑菜入城，果闻官自仙居调名捕樊七。农子归以告，女自是不敢出，日与农子相守。逾月，农子又挑菜入城，忽短衣窄袖者数人，邀入酒肆。坐既定，有黑衣者语农子曰：「汝有罪，知之乎？」农子仓猝无以答，黑衣者微哂曰：「汝妇顷于公堂自承之，犹讳之耶？吾辈受汝妇金，特告汝，速自陈，庶可免也。」农子惧，尽吐实。墨衣人顾旁坐蓝衣者曰：「樊七之言不谬也。」复顾农子曰：「吾侪将逮汝妇，汝速为导。」农子惊曰：「天乎！吾妇未被获耶？」众曰：「若被获，则汝亦同罪矣。留汝为导，以脱汝也。」农子方迟疑，黑衣起，将拽以送官。众人复力为解释，农子无如何，则先行。诸人者，皆捕伙，受樊七命来者也。至其家，以十数人围其前后，令三四人从农子入。女方坐阶前，妍艳如桃李，农子遽前牵衣大哭。女望见众人，叹曰：「命也夫！」顾农子曰：「不忍累汝，请行可也。」众加桎梏焉。女至县衙前，语吴曰：「孰为樊七？吾欲见之？」众呼之至，女点首曰：「果豪杰，吾死不枉矣。」樊欣然有得色。女遽噫其气，有针自口出，直射樊喉，不及避，女笑曰：「今日并命矣，汝犹能自雄否？」谳定，女卒弃市，农子亦缘此破家，痛愤自缢死。

　　王二李善以盗除盗

　　剧盗王二，来往山东、河南间。其行劫也，不结伴，不杀人，不劫人于旅店，亦不破人室家而劫财帛，常于路上攫人之所有，然亦无定处。

　　淮人李善，本农家子，年少多力，从某僧习拳术，因更名为武。时江淮多盗，经商者每邀李与俱，则羣盗屏息，李遂以护商为业，十余年未尝有所挫。商人某运资往直隶，邀李偕行，遇数盗，李挥之以肱，殊不当意。一日，李受某商托，独挟黄金数百两，由京至豫，行四五日。一日傍午，至山坡，忽有一人拱手向武言曰：「请留黄金，然后行。不然，前途颇险也。」李笑曰：「君不知李武乎？李武岂畏盗哉！」其人曰：「若然，则不能怪我矣。」遂以手击李。李方抵御，盗以左足加李之腹，李即仆于寻丈外，其人挈金而走，瞬息即渺。李自念失金损名，日图报复。后知为王二，问之同业者，皆云此人不可犯，遂嗒然自丧，返淮而家居。

　　越数年，江淮商人具简相邀，更请护行。李自念江淮熟地，当无有王二其人者，于是复理旧业。某日，护商自镇至汉，受酬金百两，独步归淮。至浔阳一村落，茅屋隐约山凹间。薄暮，寓一店，解银沽酒。店主曰：「银毋使人见，盗可畏也。」李笑曰：「李武来往江淮数十年，尔不知耶？」店主曰：「君三年不行此地矣，近有一盗，非他盗可比。」李曰：「盗何名？」店主曰：「王二。」李曰：「王二耶？」遂不言。

　　黎明，李行，方十余里，遥见前面山冈立一人，恍惚王也，遂折而斜走。王自后追之。可二十余里，山角露一佛寺，李急叩寺门投止，仓皇匿鐡佛后。少顷，王亦投焉。王入寺，见寺门已闭，有数千斤鐡板自上垂下，正阻寺门，颇疑之。用力猛举，而鐡板不动，若别有机械以司之者。周视四壁，皆巨石，坚而滑，高约三丈余。寺空无人，神龛鐡佛长二丈，头大如箕。王知此非善处，大呼曰：「匿者迎出，我与尔俱陷死地，不复劫尔矣。」李从佛后出，王曰：「尔非某年在某地被我仆倒者耶？」李曰：「然。」王曰：「君亦未必绝无用者，二人协力，或可出险。」时日光射鐡佛上，见鐡佛左右两臂，若有阶级可登。李拾级而上，以手按佛头，头忽动，谓王曰：「在此矣。」去佛头，中空如洞，下极宽，若房若厅。李与王自佛头转鐡梯穿佛腹而下，一僧卧胡床，见李，王，即起立曰：「二君何来？」王曰：「寻君矣。」僧曰：「甚善。」遂以一拳虚映王面，王闪过，迎之以刀。僧一跃，立数丈外，笑曰：「君岂不能白战乎？」王亦笑而掷刀直立。僧骤来如疾鹰，以手抉王眼。王低头，以手加僧腰，李复自左侧加以足。僧仆地，作大啸声。遥闻人声嘈杂，李急以刀抉僧首。俄顷僧集，约十余，皆长鎗短刀，王、李尽力御之，杀其六七。视各处，妇女甚多，财帛亦颇巨，盖此僧本一猾盗也。遂散其妇女与其屈服者，各给与财帛之半，王与李分其半。二人自经此险，遂相结，改业为商。

　　豫西刀匪之多

　　豫西山箐丛密，宛、洛之交，尤号盗薮。盗之羣曰刀匪，其魁称杆子首，名者以十数。光绪时，洛阳张黑子、汝州董万川、南阳王八老虎尤慓悍。豫中吏治不修，政敝民困，贫者从盗以为生，富者奉盗以苟存，白昼剽劫，掳人勒赎，固莫敢谁何也。

