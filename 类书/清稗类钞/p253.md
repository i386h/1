<!-- { "loadSidebar": true } -->
　　诸方士自顾不及，亦稽首称圣师，皆愿为弟子，求传道。道士曰：「然，择日设坛，当一一授汝。」至期，道士登座，众拜讫。道士问：「尔辈何求？」曰：「求仙。」问：「何以求诸我？」曰：「如是灵异，非真仙而何？」道士轩渠良久，曰：「此术也，非道也。夫道者，冲漠自然，与元气为一，乌有如是种种哉！盖三教之放失久矣，儒之本旨，明体达用而已，文章记诵，非也，谈天说性，亦非也。佛之本旨，无生无灭而已，布施供养，非也；机锋语录，亦非也。道之本旨，清凈冲虚而已，章咒符箓，非也；炉火服饵，亦非也。尔所见种种，是皆章咒符箓事，去炉火服饵，尚隔几尘，况长生乎！然无所征验，遽斥其非，尔必谓誉其所能而毁其所不能，徒大言耳。今示以种种能为，而告以种种不可为，尔庶几知返乎？儒家、释家大伪日增，门径各别，可勿与辩也。吾疾夫道家之滋伪，故因汝好道，姑一正之。」因指诸方士曰：「尔之不食，辟谷丸也；尔之前知，桃偶人也；尔之烧丹，房中药也；尔之点金，缩银法也；尔之入冥，茉莉根也；尔之召仙，摄灵鬼也；尔之返魂，役狐魅也；尔之搬运，五鬼术也；尔之辟兵，铁布衫也；尔之飞跃，鹿轳蹻也。名曰道流，皆妖人耳。不速解散，雷部且至矣。」振衣欲起。众牵衣叩额曰：「下士沈迷，已知其罪，幸逢仙驾，是亦前缘，忍不一度脱乎？」道士却坐，乃顾商曰：「尔曾闻笙歌锦绣之中，有一人挥手飞升者乎？」顾诸方士曰：「尔曾闻炫术鬻财之辈，有一人脱屣羽化者乎？夫修道者，须谢绝万缘，坚持一念，使此心寂寂如死而后可不死，使此气绵绵不停而后可长停，然亦非枯坐事也。仙有仙骨，亦有仙缘。骨非药物所能换，缘亦非情好所能结.必积功累德而后列名于仙籍，仙骨以生。仙骨既成，真灵自尔感通，仙缘乃凑。此在尔辈之自度，仙家安有度人法乎！」因索纸大书十六字曰：「内绝世缘，外积阴骘.无怪无奇，是真秘密。」投笔于案，声如霹雳，则已失所在矣。

　　高云溪交通宫禁

　　京华僧道多交接王公，出入宫掖，以故声价至高。白云观方丈高云溪，名峒元，名动公卿，势倾一时.有识其身世者，谓为山左之任城人，幼綦贫，为商店佣，以失金宵遁，入城西吕仙庙为道士。店主追之急，乃东奔至某邑白云岩，栖止数年，乃入京师白云观，未久而为方丈矣。

　　云溪尝交通宫禁，与总管太监李莲英结异姓兄弟，进神仙之术于孝钦后。孝钦信之，命为总道教司，卖官鬻爵之事，时介绍之。于是达官贵人之妻妾子女，皆寄名为义女。

　　谢宝胜尝为道士

　　谢宝胜，安徽人。以武生从征关陇，为左文襄公所识拔，积功至偏裨，隶宋庆、马玉昆部下。光绪甲午中日之役，转战辽渖，屡濒于危。事平，以撤勇事，致所部哗噪，玉昆谴责之。宝胜谓咎不在己，恚怒，尽焚其衣冠及所得奖札，入某寺，投身为道士，人咸称之曰谢老道。既而复出督军，遂至河南，旋任巡防营分统，驻军嵩、洛、陕、汝间.汴抚林绍年、吴重熹赏其廉勇，先后列保，遂于宣统己酉擢河北镇总兵。

　　女冠广真为朝士所师事母事

　　都门之三闸，虽在软红尘中，饶有水乡风趣，每值春光明媚，游女如云。其地有灵官庙，香火称盛。道光时，住持女冠广真者，姿首修嫮，幽扃梵呗，徒侣綦繁。其居室则绣幙文茵，穷极侈丽。往还多达官贵人，而庄王与贝子容某过从尤密，物议颇滋。往往巨公宅眷，入庙烧香，辄留饫香积，罗列珍羞，咄嗟而办.尤奇者，其酒易醉，醉必有梦。庙中器具，率为贝子所舍，相传有榻名幻仙，机括灵捷殆出鬼工，则醉者憩焉，事秘，弗可得而详也。广真又交通声气，贿结权要，朝士热中干进者，日奔走其门，冀系援致通显，或师事母事之，勿恤也。

　　御史冯某久困乌台，亦竭蹶措资，属广真为之地道。某日通谒，适广真以事它出，二徒留冯饭，意殊殷恳。酒数行，其一忽愀然言曰：「以君清豒令名，而顾为是龌龊行，讵倚吾师为泰山耶？幸不可长，恐冰山弗若耳。」冯愕眙，亟请其说，曰：「君为言官，宁不能擿奸发伏，以直声邀主知，致卿相耶？」遂举广真奸伏及贿赂各节，均有记录，悉以付之，且曰：「止此已足，君幸好自为之，毋瞻顾。幸得当，毋相忘。」冯果幡然变计，即促驾归，炳烛属稿，待旦封奏。事闻，宣宗震怒，有旨派九门提督、顺天府尹拏问广真，情实，立正典刑。王褫爵，贝子圈禁高墙。冯以直言敢谏，不避亲贵，得晋秩，跻九列，亟辗转为此二徒者营脱，置少房焉。

　　清稗类钞

　　赌博类

　　上海以总会为博场

　　上海商业各帮，皆有总会之设，名为总会，实则博场也。惟欲设总会，须向租界之自治局领取执照。

　　扎局弄赌

　　扎局弄赌者，设陷穽以倾人之博也，京师、天津皆有之，上海尤甚。若辈以此为生，终岁衣食，恒取给焉。大抵为楚产也，口捷给，衣华服，能取悦于人，易堕其术，沪人称之曰翻戏党.常以茗楼烟馆为巢穴，党羽众多，见有外来多金之伧父，羣起而诱之，诱之以饵.饵为何？狎妓也，饮宴也，观剧也，游园也，务以投其所好，常得聚处为宗旨。既审，乃强使同博，则以三人愚伧父矣。而博之术至多，博之具不一，辄因其人而施之。

　　其初博也，必使伧父胜，此三人者，皆出其现金于囊以与之。至三四次，则伧父有胜亦有负，伧父果胜，三人仍偿之，不使其稍有疑也。久之，则三人以狮子搏兔之全力，注于伧父，伧父辄大败，数必巨，现金不足，或即席勒写借据，或至其所居之旅舍，搜括财物，其所得，必较历次之所失多至倍蓰。其术甚多，略举之，有翻天印、倒脱靴诸名目。光绪辛丑，山阴王寿卿以服贾至沪，曾为所愚，不三月，所挈购货之银币三千八百圆荡然无存矣。

　　其以船为家作此生涯者，曰跑底子，与在船行窃之称谓同。又有于旅馆设机关者，曰铺台子。非同伙而代觅瘟生者，曰赶猪，俟计账时，亦可分润。

　　其专以摇摊为事者，沪人谓之押宝。初盛行于虹口，虽经官吏严捕，而赌棍仍暗中纠合，抽头渔利。或广厦曲闼，或旅馆妓院，或僻巷小屋，忽东忽西，难于捉摸。作伪之庄家曰郎中，或以灌铁骰子吸石，或用翻戏，倒脱靴术，种种欺人。与赌者目为空子，或阿大，入其彀者，无不倾家荡产.且若辈交通广阔，在官人役，大半与之同党，消息灵通，缉捕虽严，终亦无如之何也。

　　赌博之抽头

　　召集博徒于家而饮食之，伺其既胜，或二十取一焉，或十五取一焉，谓之抽头，俗所谓囊家者是，宋苏东坡所谓赌钱不输方也。

　　博用筹马

　　筹马，以象牙为之，长如箸形之半，而取其方广，两面皆画彩。如无象牙，剖竹亦便。博徒入局，囊家先给筹马以代青蚨、白镪.其制，大小参差，或当千，或当百，或当十，以便随意出注及转换之用。局散之后，胜负既分，则较其得失之筹，以取偿于阿堵，古所谓点筹者是也。

　　博时有妓陪侍

　　饮博摴蒲，妓家所擅，古人每藉以作狭邪之游。唐岑参诗曰：「美人一双闲且都，红牙缕马对摴蒲，玉盘纤手撒作卢.」博场招妓陪侍，妓至，则歌一曲，且有为客代博者。

　　花赌

　　国初，苏州富商大贾，妇女宴会，辄广携白镪，招邀赴会，谓之花赌。沿至于今，犹未改也。

　　女总会

　　光绪末叶，沪上有所谓女总会者，妇女赌博之所也，有似国初吴中之花赌。呼卢喝雉，一掷千金，与此者皆豪家之闺秀。其博也，以夜不以昼。日之夕矣，车马集于门，不炊许而列炬设席，非彻晓不止也。

　　赌具作对

　　有闯入赌馆索诈者，博徒以赌具天地人和一二三四八字为题，令其联诗。应声云：「一丛人影三弓地，四面和风二月天。」妙切其时其地，众遂厚赠之，自是效尤者日多。

　　闱姓

　　闱姓者，赌博之事，专行于科举时代之广东.每乡会试或岁科试前，使博者先入资，预卜入彀者之姓氏，各指定若干姓。榜发，视所卜中者之多寡，以第所得之厚薄，往往以百十万为博注。姓僻者，则且代之作文，通关节，使之必中而后已。粤民本嗜赌，此尤风行，无富贵贫贱，辄相率为之，士绅亦于其中分肥，官不之禁。光绪时，且奏抽闱姓捐以助军饷，后乃禁革。

　　广东各种赌博

　　粤人好赌，出于天性，始则闱姓、白鸽票，继则番摊、山票，几于终日沈酣，不知世事。而下流社会中人，嗜之尤甚。此外又有诗票、铺票者。诗票则用五言八韵诗一首，铺票则用店铺名号一百二十名，限猜几字，其分簿开彩等，与闱姓、白鸽票大同小异。

　　粤人好赌，故平日有普通忌讳之字，如牛舌则谓之牛利，盖以舌字粤音近息，与折阅之折字同音，闻之不利，故讳舌为利，取利市三倍之义.又猪肝谓之猪润，盖以肝与干同音，人苟至于囊橐皆干，不利孰甚，故讳肝为润，取时时润色之意。其它类此者尚多，不能一一载也。

　　新会某乡无赌

　　粤多盗而赌风盛，故赌为盗源，欲化盗，必先禁赌。而治粤者，方以奖赌为理财妙用，全粤久成赌国。独新会之某乡，则博簺之具不得入境，盖梁任公之尊人，于此嫉之甚严，而禁之甚周。当初禁时，子弟有不率教者，或于丛箐中辟密室，或匿舟港汊复曲之处，风雨深夜，相聚而嬉，恒踏泥泞，揭沼沚，以搜索之。既得，则诲以利害，至于流涕，彻旦不息。虽缘此以犯霜露致疾，而受者亦内疚以自澡雪，卒为善士。久之而比闾相戒，不忍欺矣。

　　过百龄得之弈以失之博

　　国初，无锡过百龄以弈名，每出游，得数百金，辄尽之博簺。戚党谯诃之，百龄曰：「吾向者家徒壁立，今得此资，俱以弈耳。得之弈，失之博，庸何憾！且人生贵适意耳，孜孜逐利者何为？」

　　霍则白好博

　　曲周有霍则白者，顺治时人。性好博，尝作博疏，摹写博事，曲尽其妙。酒阑灯灺，呼声动天地，常负，负而益博，不以胜败为意。

　　许肇箎酣于博

　　宜兴许肇箎，号二符。与同邑陈维崧、武进董以宁相友善，常与共出入，车骑甚都。久之，偕游吴越间，醉则为诗，自以曼声歌之，若《冬青》、《荆卿》、《牧羝》诸曲，闻者皆泣下。既而与博徒游，从之饮，饮且博，博负数万缗。友谏曰：「子且无家。」肇箎张目曰：「燕台何在？石城何在？」则泣下。泣已，复博，数十昼夜乃止。

　　史菲莪与客博戏

