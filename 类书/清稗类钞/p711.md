<!-- { "loadSidebar": true } -->
　　世以镇江城西北石（山卑）东之中冷泉水为通国第一，然高宗尝制一银斗以品通国之水，则以质之轻重分水之上下，乃遂定京师海淀镇西之玉泉为第一，而中冷次之，无锡之惠泉，杭州之虎跑又次之。此外惟雪水最轻，可与玉泉并，然自空下，非地出，故不入品。鸾辂时巡，每载玉泉水以供御。然或轻时稍久，舟车颠簸，色味或不免有变。可以他处泉水洗之。一洗，则色如故焉。其法，以大器储水，刻分寸，入他水搅之。搅定，则污浊皆沉淀于下，而上面之水清澈矣。盖他水质重则下沉，玉泉体轻故上浮，挹而盛之，不差锱铢。古人淄渑之辩，良有以也。

　　京师饮水

　　京师井水多苦，茗具三日不拭，则满积水鹻.然井亦有佳者，安定门外较多，而以在极西北者为最，其地名上龙。若姚家井及东长安门内井，与东厂胡同西口外井，皆不苦而甜。凡有井之所，谓之水屋子，每日以车载之送人家，曰送甜水，以为所饮。若大内饮料，则专取之玉泉山也。

　　王文简以第二泉饷友

　　王文简自淮上还扬州，青帘画舫，乘风南下，与汪某相值于秦邮湖，遥语曰：「有事欲附致家博士。」及遣信至，乃寄舫中所有第二泉四罂而已。某以道远稍难之，文简攒眉曰：「汪大乃成俗吏。」

　　陈香泉饮香泉

　　海宁陈香泉太守奕禧令深泽时，饮泉甘之，作亭其上，署曰香泉，因以自号。

　　马小药尝蟹壳泉

　　仁和马小药尝从其尊人秋药太常视学陕、甘，得尝蟹壳泉，而作诗曰：「何年老阿旁，乘潮上绝壁。误堕岩隙中，遗筐化为石。红膏变玉腴，元津潠璚砾。蚁窍同九回，蚌汞时一滴。承以青丝瓶，重之素锦幂。王孙喜茗事，延客松风宅。小灶侍獠奴，轻瓯捧词伯。睛先鱼眼生，爪从兔毫别。「哥窑作兔褐色，有猪鬃、蟹爪纹。」琴声听爬沙，诗情到郭索。酿酒当更佳，蟹黄同一脉。」「通州雪酒，以府治蟹黄井酿之。宋人易以西湖，味稍劣。」

　　锁吟竹茂才成系出回纥，嘉、道间之钱塘诸生也，亦有《试蟹壳泉》诗云：「山深有石蜕，其色黝如铁。云是蟹遗筐，何年化为石？石中生微涎，吞吐自藏湿。甘逾凤咮清，色胜蟇颐白。至今山下人，瓶器小容汲。我来试清泠，逈与江水别。煎茶固其宜，酿酒亦甘洁。」

　　章次白试第一泉

　　仁和章次白广文坤尝登金山寺，试第一泉，而怀许修，因作诗云：「冲寒独倚江天阁，瀹茗来评第一泉。忽忆诗人许丁卯，香浮绿雪竹炉边。」

　　荷兰水

　　荷兰水，即汽水，以炭酸气及酒石酸或枸橼酸加糖及他种果汁制成者，如柠檬水之类皆是。吾国初称西洋货品多曰荷兰，故沿称荷兰水，实非荷兰人所创，亦非产于荷兰也。今国人能自制之，且有设肆专售以供过客之取饮者，入夏而有，初秋犹然。

　　冷饮冰

　　水遇寒而凝，成实质，曰冰。沪上夏日有卖冷饮冰者，冰块也。呼之曰冷饮冰，意谓凉沁心脾，饮之而冷也。下流社会之人，劳动于烈日中，褦襶触热，即取块而食之。中流以上，则饮冰忌淋矣。

　　济南人不好茶而好酒

　　济南人不重茗饮而好酒，虽大市集，无茶肆，故劳働界之金钱消耗较少，而士夫之消耗光阴，亦不至如南人之甚。朋辈征逐，惟饮酒，酒多高粱。

　　董小宛罢酒嗜茶

　　冒辟疆既纳董小宛为姬，及殒，辟疆忆之，尝告人曰：「姬能饮，自入吾门，见余量不胜蕉叶，遂罢饮。每晚，侍荆人数杯而已。而嗜茶与余同性，又同嗜岕片。每岁，半塘顾子兼择最精者缄寄，具有片甲蝉翼之异，文火细烟，小鼎长泉，必手自吹涤。余每诵左思《娇女》诗「吹嘘对鼎（金历）」之句，姬为解颐。至沸乳看蟹目鱼鳞，传瓷选月魂云魄，尤为精绝。每花前月下，静试对尝，碧沉香泛，真如木兰沾露，瑶草临波，备极卢陆之致。东坡云：「分无玉椀捧蛾眉。」余一生清福，九年占尽，九年折尽矣。」

　　叶仰之嗜茶酒

　　叶仰之茂才观文，康熙朝之钱塘人，初嗜酒，醉辄嫚骂。已而病，涓滴不能饮，复嗜茶。

　　韩文懿嗜酒烟

　　韩文懿公菼嗜烟草及酒。康熙戊午，与王文简同典顺天武闱，在闱日，酒杯、烟筒不离于手。文简戏问之曰：「二者，乃公熊鱼之嗜，则知之矣。必不得已而去，二者何先？」文懿俯首思之，良久，答曰：「去酒。」众为一笑。

　　其后文简偶阅姚旅露书，知烟草产吕宋，本名淡巴菰，以告文懿。时文懿掌翰林院，教习庶吉士，乃以淡巴菰为题，令庶吉士赋淡巴菰，作者如林，颇多佳卷。时海宁陈文贞公亦有五律四首，诗云：「神农不及见，博物几曾闻。似吐仙翁火，初疑异草熏。充肠无滓浊，出口有氤氲。妙趣偏相忆，萦喉一朵云。」「异种来西域，流传入汉家。醉人无藉酒，款客未输茶。茎合名承露，囊应号辟邪。闲来频吐纳，摄卫比餐霞。」「细管通呼吸，微嘘一缕烟。味从无味得，情岂有情牵。益气驱朝雾，清心却昼眠。谁知饮食外，别有意中缘。」「清气涤昏憨，精华任咀含。吸虚能化实，尝苦有余甘。爝火寒能却，长吁意似酣。良宵人寂寞，藉尔助高谈。」

　　德宗嗜茶烟

　　德宗嗜茶，晨兴，必尽一巨瓯，雨脚云花，最工选择。其次闻鼻烟少许，然后诣孝钦后宫行请安礼。

　　茶癖

　　人以植物之叶，制为饮料，实为五洲古今之通癖，其源盖不可考。西人嗜咖啡、椰子，东人好茶，其物虽以所居而异，好饮一也。然据医士研究，谓此种饮料，含水之多，由百分之九十至九十八，而此少许之饮料，于身体实无所益，饮者亦藉其芬芳之气为进水之阶而已。茶癖非生而有也，乳臭之童，饮茶常苦其涩，不杂以糖果，则不能下。既长，随社会之所好，然后成癖。成人有终岁不饮茶者，于身体之健康，殊无影响。其非生命必需之物，盖无疑义。

　　世界产茶之地，首推吾国，次则印度、日本、锡兰。西人视乌龙为珍品，即吾国之红茶也。茶之上者，制自嫩叶幼芽，间以花蕊，其能香气袭人者，以此耳。劣茶则成之老叶枝干。枝干含制革盐最多，此物为茶中最多之部，故饮劣茶，害尤甚也。茶味皆得之茶素，茶素能激刺神经。饮茶觉神旺心清，能彻夜不眠者以此。然枵腹饮之，使人头晕神乱，如中酒然，是曰茶醉。

　　茶之功用，仍恃水之热力。食后饮之，可助消化力。西人加以糖乳，故亦能益人，然非茶之功也。茶中妨害消化最甚者，为制革盐。此物不易融化，惟大烹久浸始出。若仅加以沸水，味足即倾出，饮之无害也。吾人饮茶颇合法，特有时浸渍过久，为可忧耳。久煮之茶，味苦色黄，以之制革则佳，置之腹中不可也。青年男女年在十五六以下者，以不近茶为宜。其神经统系，幼而易伤，又健于胃，无需茶之必要，为父母者宜戒之。

　　烹茶须先验水

　　欲烹茶，须先验水。可贮水于杯，以酒精溶解肥皂，滴三四点。如为纯粹之水，则澄清如故，倘含有杂物，必生白泡。又法，贮水于杯，加硼砂少许，水恶则浊，水良则清。

　　若无良水，亦可化恶为良。如井水之有咸味者，或溷浊之水，既煮沸，置数小时，污物悉沉于底，再取其上之澄清者，煮沸数次，遂成良水。

　　烹时须活火。活火者，有焰之炭火也。既沸，以冷水点住，再沸再点，如此三次，色味俱进。

　　以花点茶

　　花点茶之法，以锡瓶置茗，杂花其中，隔水煮之。一沸即起，令干。将此点茶，则皆作花香。梅、兰、桂、菊、莲、茉莉、玫瑰、蔷薇、木樨、橘诸花皆可。诸花开时，摘其半含半放之蕊，其香气全者，量茶叶之多少以加之。花多，则太香而分茶韵；花少，则不香而不尽其美，必三分茶叶一分花而始称也。

　　梅花点茶

　　梅花点茶者，梅将开时，摘半开之花，带蒂置于瓶，每重一两，用炒盐一两洒之，勿用手触，必以厚纸数重密封之，置阴处。次年取时，先置蜜于盏，然后取花二三朵，沸水泡之，花头自开而香美。

　　莲花点茶

　　莲花点茶者，以日未出时之半含白莲花，拨开，放细茶一撮，纳满蕊中，以麻皮略扎，令其经宿。明晨摘花，倾出茶叶，用建纸包茶焙干。再如前法，随意以别蕊制之，焙干收用。

　　茉莉花点茶

　　茉莉花点茶者，以熟水半杯候冷，铺竹纸一层，上穿数孔，日暮，采初开之茉莉花，缀于孔，上用纸封，不令泄气。明晨取花簪之，水香可点茶。

　　玫瑰花点茶

　　玫瑰花点茶者，取未化之燥石灰，研碎铺坛底，隔以两层竹纸，置花于纸，封固。俟花间湿气尽收，极燥，取出花，置之净坛，以点茶，香色绝美。

　　桂花点茶

　　桂花点茶，法与上同。

　　香片茶

　　茶叶用茉莉花拌和而窨藏之，以取芳香者，谓之香片。然《羣芳谱》云：「上好细茶，忌用花香，反夺真味。」是香片在茶中，实非上品也。然京、津、闽人皆嗜饮之。

　　张则之嗜茶

　　丹徒张则之，名孝思，嗜茶，有茶癖。谓天地间物，无不随时随境随俗而有变迁，茶何独不然。陆羽《茶经》有古宜而今未必宜，有今然而古未必然，茶亦有世轻世重焉。其嗜茶也，出入陆氏之经，酌古准今，定其不刊之宜，神明变化，得乎口而运乎心矣。且善别水性，若他往，必以已品定之水自随。能入其室而尝其茶者，必佳士也。则之，顺治时人。

　　冯正卿论烹茶

　　冯正卿，名可宾，益都人，明湖州司理。入国朝，隐居不仕。嗜茶，曾着《岕茶笺》。其论烹茶云：「先以上品泉水涤烹器，务鲜务洁。次以热水涤茶叶，水不可太滚，滚则一涤无余味矣。以竹筯夹茶，于涤器中反复涤荡，去尘土、黄叶、老梗使净，以手搦干，置涤器中，盖定。少顷开视，色青香烈，急取沸水泼之。夏则先贮水而后入茶叶，冬则先贮茶叶而后入水。

　　「饮茶之所宜者，一无事，二佳客，三幽坐，四吟咏，五挥翰，六徜徉，七睡起，八宿醒，九清供，十精舍，十一会心，十二赏鉴，十三文僮。」

　　「饮茶亦多禁忌，一不如法，二恶具，三主客不韵，四冠裳苛礼，五荤肴杂陈，六忙冗，七壁间案头多恶趣。」

　　冯正卿嗜饮岕茶

　　饮岕茶者，壶以小为贵，每一客，则一壶，任其自斟自饮，方为得趣。盖壶小则香不涣散，味不耽阁。况茶中香味，不先不后，只有一时，太早则未足，太迟则已过。见得恰好，一泻而尽，化而裁之，存乎其人。施于他茶，亦无不可。此冯正卿之言也。

　　祝斗岩咏煮茶

