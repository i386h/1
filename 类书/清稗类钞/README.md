<!-- { "loadSidebar": true } -->

清稗类钞 清 徐珂编 

清稗类钞序
有清纪元，逮于逊政，顺、康、光、宣，历垂三百。其政俗之嬗变，朝野之得失，虽锺□虚既移，简册犹秘，今已无讳，可得言焉。夫有清之崛起于辽左也，值明之衰，既入中原，初政颇修，惟以部落之民，肆为雄猜，外侈中怯，故用兵无已时，海内无宁宇。雍、干时号称极盛，而衰弱之机实基于此。盖文字之狱，有以摧抑材智之士；川楚之乱，有以耗竭府库之藏。咸、同构兵，不绝如缕，外祸乘之，根本遂拨。此其兴亡之大略也。殷鉴不远，岂可忽哉！然其典章制度，始能知明之所以亡而袪其弊，提倡学术，礼用儒贤，故玫虽专制，而宦寺女谒之祸，中叶以前未有之闻。于是一国之风尚，习为儒缓，士夫之尊慕名义，代不乏人。驯至今日，虽有以术柔民之感痛，而吾人此二百八十余年之遭际，系诸历史，不可忘也。则今日举其往闻，穷嬗变之由，析得失之故，置鉴树表，未可后时.然官书不足征信，私书或误传闻，即如钱衎石氏之《碑传集》，李次青氏之《先正事略》、李黼堂氏之《耆献类征》，其所甄录，大都傅志之文，涂饰赞谀，孰为纠正。是以近人论建州沿革，不能求诸国中，而辄有资于域外之书也。徐君仲可明习国闻，乃发故书短记，理而董之，辑为《清稗类钞》，凡三百万余言，分别部居，为类九十有二，事以类分，类以年次，为力勤矣。夫春秋张三世之义，曰所见，曰所闻，曰所传闻。君为此书，无媿斯指。吾知欲周知有清一代之掌故者，当必加以讽籀，目为鸿宝。昔朱竹垞氏亟称沈景倩《野获编》，谓其事有左证，论无偏党，明代野史蔑有过之。此则君辑着之本怀，吾敢揭橥以为告于当世者也。中华民国六年六月绍兴诸宗元贞壮撰清稗类钞序 稗史，纪录琐细之事者也。《汉书》注如淳曰：「王者欲知闾巷风俗，故立稗官使称说之。」因谓其所记载者曰稗史。清顺、康间，金沙潘长吉有《宋稗类钞》之辑，盖参仿宋刘义庆《世说新语》、明何良俊《语林》而作，足以补正史，资谈助，不佞读而善之。因思有清入主中原，亦越二百六十有八载矣，朝野佚闻，更仆难数，尝于披阅书报之暇，从贤豪长者游，习闻掌故，益以友好录视之稿，偶一浏览，时或与书报相合，过而存之，亦卫正叔之遗意也。正叔名湜，宋人，尝集《礼记》诸家传注为书，曰《集说》。其言有曰：「他人作书，惟恐不出诸己；某作书，惟恐不出诸人。」且以当世名硕之好稗官家言也，欲就而与之商搉，辄笔之于册，以备遗忘，积久盈箧，乃参仿《宋稗类钞》之例，辑为是编，而名之曰《清稗类钞》。虽皆掇拾以成，而翦裁镕铸，要亦具有微恉，典制名物，亦略有考证.其中事以类分，类以年次，则以便临文参考捃摭征引之用也。惟载笔之难，学者所叹.明胡应麟记诵淹博，所著《少室山房笔丛》尚不免时有抵牾；陈阶着《日涉编》，按日纪故事，间以古诗系于下，六月二十三日下有宋张耒《夜泊林里港》诗云：「浙浙晓风起，孤舟愁思生。蓬窗一萤过，苇岸数蛩鸣.老大畏为客，风波难计程。家人夜深语，应念客犹征。」而七月二十三日下亦载之；清纪文达之博洽并世无两，而《滦阳续录》所载介野园宗伯之诗为「鹦鹉新班宴仰园，摧颓老鹤也乘轩。龙津桥上黄金榜，四见门生作状元」四句，实为金吏部尚书张大节作，第有五字不同，殆误收金人诗为近人耳；孙星衍考订金石之详赡为世所称，而《寰宇访碑录》校释碑文，重至一再，既列之于唐，又列之于宋，甚或新拓本年月既泐而旧拓本尚存，既据旧拓本按年月以编入，又据新拓本以附之于无年月类。凡若此者，贤哲不免，每一念及，滋益兢兢。虽尝就正于当世名硕，且有勤敏好学之吴天县汤颐琐宝荣、丹徒怀献侯桂琛、龙南徐伯英时、闽侯林沪生震、嘉兴高晴川紫霞、萧山姚赭生宗舜诸君子匡我不逮，为之检校数过，然犹未敢自信也。博雅君子，其亦有以教之乎。中华民国五年十二月杭县徐珂仲可述于上海寓庐之天苏阁凡例一、纪载之事，以有清一代顺治至宣统为断，间有上溯天命、天聪、崇德者，而又述及隆裕后之崩，则以其有率宣统帝逊位之让德也。一、本书九十二类，凡一万三千余条，综计之约三百万余言。一、本书标举二字为类：曰时令，曰气候，曰地理， 「 城寨道路桥梁皆附焉。」 曰名胜，曰宫苑，曰第宅，曰园林，曰祠庙，「 陵墓附。」 曰帝德，曰恩遇，曰巡幸，曰宫闱，曰朝贡，曰外藩，曰阉寺，曰外交，曰礼制，曰度支，曰屯漕，曰教育，曰考试，曰兵刑，曰战事，曰武略，曰狱讼，曰吏治，曰爵秩，曰幕僚，曰荐举，曰知遇，曰隐逸，曰谏诤，曰箴规，曰讥讽，曰诙谐，曰种族，曰宗教，曰婚姻，曰门阀，曰姓名，「 字号附。」 曰称谓，曰风俗，曰方言，曰农商，曰工艺，曰孝友，曰忠盖，曰敬信，曰义侠，曰技勇，曰正直，曰贞烈，曰谦谨，曰廉俭，曰狷介，曰豪侈，曰才辩，曰明智，曰雅量，曰异禀，曰容止，曰情感，曰疾病，曰丧祭，曰师友，曰会党，曰著述，曰性理，曰经术，曰文学，曰艺术，曰鉴赏，曰方伎，曰迷信，曰方外，曰赌博，曰音乐，曰戏剧，曰优伶，曰娼妓，曰胥役，曰奴婢，曰盗贼，曰棍骗，曰乞丐，曰动物，曰植物，曰矿物，曰物品，曰舟车，曰服饰，曰饮食。一、本书事以类分，类以年次。 「 一人身历数朝而其事有散见各类者，如生于康熙卒于乾隆是也，余可类推。」 然总类之中又有可分数类者，例如谦谨一类，析而为二，则先谦后谨，而以谦谨皆备者列于谦之前。艺术一类，析而为四，则一书、二画、三医、四弈，而以书画皆备者列于书之前，且各以年代次之。他类有相同者悉视此。若性质相近之各条，或亦有时连类而及，以博其趣。一、本书数据，以平时随笔自行札记之事，分隶各类，或从家藏秘籍搜采而得，故与近今流传之本微有不同。而说部报章，亦在参考之列。惟以凡所援引，泰半贯串而成，未能悉记来历，故间有仍其口脗者，如「本朝」、「国朝」、「国初」、「王师」、「大兵」等字是也。一、说部报章之所载，亦有辗转稗贩而得者，其中事实，或且传闻异辞，如于朝野见重之人而述其一二遗行，社会不齿之人而纪其一二嘉言。今所以兼搜并采者，实有春秋责备贤者及劝善惩恶之意寓于其中，非仅以广异闻已也。一、本书之分类，虽亦力求精确，然颇有一条兼涉数事，一事可隶数类者，亦惟从其较重者入之，而亦或彼此互见，于篇幅较长之条，牵连及之。一、凡所纪载，固不敢以考证精详自诩，要以具有本末者为多。一、姓名字号，固亦务求画一，而以其为世所习知，因而错综互见者亦有之。一、我国历代纪年皆用干支，因附清代历朝干支年号表以便检查，若于征引之原文，则仍其旧。

　　清稗类钞  徐珂 编  朝贡类

　　清稗类钞朝贡类御门御门之典，六部堂上官及司员均得侍班，故人才贤否，堂陛熟知。自此典辍，而司员黜陟，惟凭曹长一言，祇于外转时一觐天颜而已。

　　视朝升殿升殿之仪，乐先奏，殿后户辟.驾将入殿后户，御前侍卫左右交互，往来于殿门之内。内侍二人，执二红灯，盘旋而舞。少顷，各肃然就列，乐亦顿阕，皇帝已端拱座上矣。陛下鞭声起，三鸣鞭而赞作。

　　朝贺大会朝贺大会之日，诸王贝勒贝子公皆于丹墀上行礼.行礼处横布椶毯，由东而西，作一字形。元日皆貂服，二品以上同，三品以下朝服，余日则皆朝服。

　　站山子太和殿墀品级山，镌正一品至九品，文左武右，合正从计之，为行四，为数三十有六。恭遇皇上升殿，科道官立山旁纠仪，谓之站山子，即宋人排班石遗制，此则有笵金为山形之差别耳。朝官戏呼站山子科道为天罡星，盖举其数以相嘲也。

　　大朝筵宴之陈设大朝筵宴，内务府设朱漆反坫于丹陛之中。坫方可八尺，上陈碧玉洗一，径可二尺，厚可二寸，中镌御制玉盂联句，于文襄公敏中书；玉勺二，长二尺，交陈洗上；玉壶一，高亦二尺；碧玉琖八，径九寸者二，径七寸者六。

　　常朝列圣忧勤国事，帷宫燕寝，无不披览奏章，召对大臣。其王公将军各部人员无政事之责者，于每月五日早集午门前，朝服坐班。上驻跸大内日，王公皆于太和门坐班，侍卫奉旨赐茶，始散。上驻跸园中，王公则偕百官坐班午门外，科道官轮班察核，不至者劾之，谓之常朝。

　　御便殿皇帝将御便殿时，前导之内监以静鞭鸣地作响，王大臣皆鹄立，不闻声息，间有朝靴橐橐声，来往盘旋而已。

　　坐班午门坐班典礼，沿明之旧，各衙门堂派者，皆资浅无差之员，届时齐集朝房，俟纠仪御史至，传呼上班，则各设品级垫，盘膝列坐。纠仪御史巡视一周。有顷，退班，各递职名 「 红书之。」 而散。

　　年班朝觐蒙古内外札萨克、青海、伊犂、科布多、察哈尔所属各旗，回部等处汗、王、贝勒、贝子、公、额驸、台吉、塔布囊、公主子孙，及奉天、热河、五台山内外札萨克喇嘛，四川土司等，均有年班朝觐之例。逢元旦进内，行三跪九叩礼.皇帝临幸各处及内廷宴赏，则又有跪迎跪送跪受等礼.年班进京所带行李人役喀叶噶尔伯克等年班进京，定例，每一伯克，准带跟役一人，其行李斤两，则三品伯克准四千斤，四品准三千斤，五品准二千斤，六品准一千五百斤。回子王照三品伯克加一倍，准八千斤。贝勒六千斤，贝子四千斤，公三千斤，各伯克子弟六百斤。行李斤两较多，跟役名数较少，回人每于定例外多带跟役，于是驿站大被滋扰.其后议定回子公及伯克子弟行李尚不甚多，照例准带，其回子王贝勒各减行李二千斤，贝子至五品伯克各减行李五百斤，六品伯克减三百斤。有于例外多带跟役者，多一人，再减行李二百斤，多二人，则减四百斤，再多，则以次递减之。

