<!-- { "loadSidebar": true } -->
　　烟叶被风雨所伤及虫蚀伤者，味皆不佳。若制成而经潮湿或受霉郁之气，亦不可吸。故其大致有二，一种非峻火不爇，既爇又易灭者，性潮湿，且油水重也。一种触火便燃，不俟呼吸，自能不灭者，日久干燥，又有硝也，久之能令人喉痛。

　　制纸纸为人工所制造，为用甚广.相传为后汉蔡伦所创，以破布鱼网等废物为之，硬黄匀碧，历代相仍。其后乃用楮、松、杉、桑、梧桐等树皮及稻藁与竹，制时先煮沸，捣烂和成粘汁，匀置漉于筐中，使结薄膜，俟稍干用重物压其上，即成。产地以江西、浙江、福建为最多，湖南亦有之。

　　吾国之纸，大抵缺乏坚韧及光泽，制造纯用旧法，不求改良。挽近科学昌明，凡植物类纤维质之柔韧者，悉可取为原枓，不仅向时所用之数种植物而已。

　　新法制纸，均以机器造之，尤注重于化学药品。其能使原料速烂者，轻养化钠之力也。使洁白者，绿化钙、硫酸之力也。夏日不至腐败者，硫酸亚铅之力也。使坚韧有光泽者，靛牛胶松香之力也。上海有仿造者，质颇佳，惜出品未盛耳。

　　制炭砖四川太平县有炭砖，盖贫家冬日取暖，无篾笼，多用铁盆，其燃料为炭砖.法用煤炭舂碎，如黄泥和水调成，作长方形，有似于砖.每盆以数块或十余块累之而成，上糊以稀炭，用一日，炭可不加。无烟无硫磺气，价亦廉，每块长四寸，宽厚约一寸，值制钱一枚。

　　制火柴火柴，以细木条蘸取磷硫等易燃之物，藉化学作用，摩擦而生火也。十九世纪之初，欧人制此者颇多，其通用之品二。一、奥人泼来歇耳所制.其法，以木条蘸已熔之硫磺，外覆以用磷质、绿酸钾及胶水、红料制成之糊，随处摩擦，即能生火，如市肆所售之红头火柴是也。一、瑞典人伦特斯脱路姆所制.其法，以硫化锑易去糊内之磷质，加入重铬酸钾、铅丹，必与匣面所涂之红磷及硫化锑摩挠，始能发火，谓之安全火柴，如市上所售黑头火柴是也。日本人称之曰磷寸，输入我国者甚多。宣统时，已有人于天津、上海、杭州、长沙设厂自制矣。

　　制糠灯宁古塔无烛，所燃为糠灯。其制以麻梗为本，苏子油渣及小米糠拌匀，粘于麻梗，晒干，长三四尺，构插木架，风吹不息，然此乃就顺、康间而言也。

　　制料丝灯料丝灯者，炼石成丝，织之为灯也。其法，用玛瑙、紫石英诸石捣为屑，煮腐为粉，以北方天花菜点之使凝，然后缫之为丝，织如绢状，上绘人物山水，晶莹可爱，价亦昂。盖以煮料成丝，故谓之料丝.旧产漠南之金齿卫，其后，丹阳人潘凤得其法，归而仿之，于是丹阳有料丝灯。海宁查初白太史填行有《料丝灯》诗。

　　制霞棚霞棚出蒙古，蓬梗为干，谷糠和膏傅之，以代烛.燃之，青光荧荧，烟浩如云。

　　京师之搭棚裱褙扎彩搭棚匠，裱褙匠，扎彩匠，所在有之，而以京师为精。棚虽纵横十丈，可以平地立起，绝无只木寸椽，仅见洞然一宇而已。其尤奇者，为大工三脚手架。光绪甲午，重修鼓楼，其架自地至楼脊，高三十丈，阔十余丈，庋木数十层，层凡百许，自下望之，竟不知其何从结构也。若裱褙之工，尤妙者为屋宇，自承尘至四壁，无不一色莹洁，谓之四白落地，梁栋凹凸，皆随形而曲折，纸之花纹，平直如一线，不稍参差。扎彩，则宫室、器物、禽兽.鳞介，无不惟妙惟肖。

　　制水泥水泥，译称塞门德，又称水门汀。制法，以黏土与苛性石灰相和，水澄洗之，烧为坚块，复用机器碾之成粉。用时，更于其中和入细砂，加以水，既干，坚硬如石，经水愈固，土木工程多用之，桥梁道路尤宜。初由欧美各国输入甚伙，其后则湖北、直隶、广东等省设厂制造，营销渐广矣。光、宣问，启新洋灰公司以制造精良，得南洋劝业会奏奖者，即水泥也。

　　制风箱风箱以木为之，中设鞲鞴，箱旁附一空柜，前后各有孔与箱通，孔设活门，仅能向一面开放，使空气由箱入柜，不能由柜入箱。柜旁有风口、藉以喷出空气。用时，抽鞲鞴之柄使前进，则鞲鞴后之空气稀薄，箱外空气自箱后之活门入箱。鞲鞴前之空气由箱入柜，自风口出。再推鞲鞴之柄使后退，则空气自箱后之活门入箱，鞲鞴之空气自风口出。于是箱中空气喷出不绝，遂能使炉火盛燃。

　　制水机水机，高岸之田用以取水者也。以一寸五六分厚竹为轮，坚木为轴，再用铁箍，中抽双眼，安车心，其轮圈以竹片为之，复以粗竹筒斜置轮外，每距三尺，置一筒，水激轮转，每筒起水二三斤，自高而下，水即倾入别制之木槽，以转泻于田。

　　制水磨水磨，水势湍急之处藉水力以转磨也。其制，建矮屋跨于水上，下铺木板穴之，中贯铁柱，柱端施木盘承磨，柱下作铁轮置水中，磨旁为木柜，以机器持箩筛，磨行，则箩筛自与柜相触，较之用驴者为便。

　　以大豆制烟筒首先发明大豆之用途者，为高阳李石曾煜瀛，文正公鸿藻之子也。光、宣间，尝以大豆制成肴馔，并制为烟筒，则以大豆中之一种元素造成，能不着火。

　　王卢仿周制周制之法， 惟扬州有之。 明未， 有周某者始创此， 故名。 其法以金， 银， 宝石， 真珠， 珊瑚， 碧玉， 翡翠， 玛瑙， 玳瑁， 砗磲， 青金， 石绿， 松石， 螺甸， 象牙， 蜜蜡 ， 沉香， 雕为山水， 人物， 树木， 楼台， 花卉， 翎毛， 崁于花梨漆板之上， 大而屏风， 桌椅， 窗户， 书架， 小而笔 ， 茶具， 砚匣， 五色陆离， 真未有之奇玩也。 乾隆时， 有王国瑹， 卢映之者精此技， 映之之孙葵生亦能之。

　　制漆器江西之龙南，僻处万山中，与广东连平接壤，交通艰阻，风气蔽塞，其民碌碌无所长，农事而外，饮博嬉戏而已。惟数千年以来，有一工艺为其邑之特色，髹漆之烟盒、果盒。帽筒是也。其漆色之光腻，雕镂之精致，虽三吴巧工，无以过之，其制法，为内实泥沙，裹以絺布，而外加以漆，漆成，则与木制者无异也。

　　制四弃香太和殿元旦视朝，金炉所爇之香曰四弃香。清微澹远，迥殊常品，盖以梨及苹婆等四种果皮晒干制成者也。

　　制安息香安息香树之脂，坚凝成黄黑色块者可为香，并可制药。今通用之安息香则多以他种香料合木屑作线香状，但袭安息香之名，实无安息香料也。

　　制蕨根杯蕨根色黑而嵌空，形如蛙蚛之石，镂其中，磨之使光，荐以白金，可为器。长洲戴延年曾制二杯，较犀觥、玉碗，虽华朴不侔，而独饶雅韵。

　　制翠花碗蒙人胸次所怀之木碗以桦木制成，贵者以札批野 「 楠木根有翠色花纹.」 制之，曰翠花碗。制时，须以核桃油擦摩使润，镶以银.碗中镶银约三钱许，佳者值银二十余两，桦木者值数两。

　　制金箔成都城外有隙地数十亩， 附近居民专以金叶锻红搥成金箔， 计金一两， 所成金箔， 可阔如三亩之地。 无论何官卤簿经过，砰 （石訇）之声， 未尝或辍， 惟总督过， 则停让三槌以致敬。

　　吴尚贤开茂隆山银厂吴尚贤，云南石屏州人也，家贫，走徼外之葫芦国，其酋大山王蜂筑信任之，与开茂隆山银厂.厂例，无尊卑，皆以兄弟称，一人主厂，次一人统众，次一人出兵，而尚贤为厂主。时华人赴缅者甚众，厂既旺，聚至数十万人，有警，则兄弟全出，尚贤身自临阵，蛮人见者辄惊走，厂徒多财力，为连弩，共以手挽而发之。凡在缅开厂者，相互联络，有蛮人欲攻某厂，而惮为茂隆所阻，用重币假道，尚贤阳许之，而阴告某厂使为备，蛮大败，归途过茂隆，截之无一脱者，所获不可胜计。众大欢，饮燕间，尚贤大哭不止，众惊请故，尚贤曰：「吾与众兄弟忍饥寒开此厂，一旦有此旡妄之灾，父母妻子，我一人能支乎？为蛮有矣！」诸人各被酒为豪举，探怀中所掠者弃之渊.其操纵人皆类此。

　　乾隆乙丑，尚贤说葫芦王蜂筑以茂隆厂献中朝，抽课报解作贡，又自以银介我耿马宣抚司献之，且言吉茂隆山银厂自前明开采，至今兴旺不一云云。未几，尚贤之党黄耀祖袭据葫芦国，与尚贤分雄边外，而茂隆出银不可思议，公私大充。，当是时，羣蛮最畏者，尚贤及桂家官里雁，桂家与缅构战，尚贤欲和解之，不听。癸酉，尚贤说缅人入贡，贡驯象、涂金塔，尚贤亦来滇，谋请命于中朝，给以葫芦国王札付，不能得，己辞大吏而返厂矣。滇吏忽令人追回，饿死之，羣蛮自是轻汉人。

　　制景泰蓝景泰蓝者，始于明代宗景泰时，今都人能制之。其制法，铜器之表面涂以珐琅质，烧成花鸟人物等种种花纹，花纹之周廓，或界以细铜丝，或否，日本谓之七宝烧，因其光色璀璨，若有各种宝玉杂于其中也。

　　刘贞甫制准提像国初刘贞甫，砀山人。造铜器精巧绝伦，尝为彭城万寿祺造准提像，高二尺许，三年而成。臂十八，手中各有所持，一手擎七级浮图，每级四面各有佛一尊，法象庄严，无毫发遗憾。

　　蟹钳制铜有蟹钳者，初不详其姓氏，尝往来于黄山、白岳间.善制铜，右手仅存食将两指，以指钳物，伸屈自如，若蟹螯然，遂以是得名。

　　王某仿制古铜器铁匠王某居败屋半椽，一炉一锤，刨刀箝夹之属，樊然杂列。貌黧黑，衣鹑衣，首如囚，终日孜孜，工作不辍.经岁所入，豢妻子有余辄蓄积之，人无不以巧匠呼之。有新奇诡怪淫巧之物敝，不能自理，则往修之，巧匠无不井井焉，如未敝者，虽极巧之物，曾未足以难巧匠也。间能伪作古铜器，篆刻花纹，尺度形式无一差者，且诡于众曰：「此某地掘土所得物也。」不知者或受其愚，所作古戈几能乱真。

　　铁匠以巧故闻名于西洋某教士，教士以西洋最新之枪一语之曰：「若能拆之而后合之，则酬以重金。」盖此枪为最新式者，虽工艺专家，或未能明其构造也。铁匠若无事然，尽拆之，不终日，复合之，并能言其构造之理。某教士无以难，而心折其人，许以重金，邀置西洋某工厂.铁匠闻之，訑訑然曰：「我华人也，安能为外国用？虽万金，不屑也。」某教士亦无知之何。

