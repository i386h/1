<!-- { "loadSidebar": true } -->
　　德宗谕慰冯子材冯萃亭少保子材初从粤寇，及归诚，隶淮北大营，立功至专阃。光绪乙亥，叛将李扬材作乱越南，犯粤、桂，大府奏派少保统诸军出关督剿，大破贼，扬材授首，凯旋入关.朝廷嘉其功，赏赉稠迭，赐物中有《平定粤匪方略》一种，其书于少保未归诚前与官军拒战事不稍讳.少保读而病之，乃专疏入奏，略谓「臣少年迫于饥寒，误入贼中，桀犬吠尧，良非本心。自投诚后，二十年间，东南兵事无役不从，所冀少赎前愆，附骥于忠义之林。今恭读方略，于臣前事详载靡遣，史官职在征信，自应据事直书，但微臣伏读之下，辄觉媿汗，无以为人。可否仰恳天恩，念臣积劳，泯其往事。命史官凡遇冯子材字样，均于材字增一笔，改为林字，则感激之忱益无纪极」云云。时孝钦后垂帘听政，念其新立大功，且武人不识掌故，仅降旨申斥，以温谕慰解之。

　　李文忠与戈登交欢李文忠平吴之役，多斩降人，洋将戈登谏之不纳，由是欲得而甘心。或告文忠，且为画策，文忠叹曰：「吾自不德，致启怨尤。外人伉爽，宜有此英风侠骨，听之可也。然吾亦不惧。」戈闻其言，隐然折服。后文忠开府畿疆，戈以事往谒，仍欢然道故，不稍介怀。

　　李文忠举手谢过李文忠居要津久，僚属咸仰其鼻息，政躬劳勚过甚，自不免有倨傲侮慢之处，然有面折其过者，则亦深自引咎。某令进谒，行半跪礼，文忠仰天拈髭，若未之见者。既坐定，问何事来见，对曰：「闻中堂政躬弗豫，特来省疾。」曰：「无之，或外间传讹耳。」曰：「否，以卑职所见，中堂或患目疾也。」笑曰：「是益谬妄。」曰：「卑职方向中堂请安，中堂未见，恐目疾深，中堂反不自觉耳。」文忠为之举手谢过.李文忠胸中一段春李文忠尝于签押房揭一自手书之楹帖云：「受尽天下百官气，养就胸中一段春。」

　　卫荣光体贴寒士卫静澜中丞荣光起家寒素，以翰林至中丞。尝巡抚浙江，逢书院课时，必檄派进士出身之属员五六人，于一二日内尽阅试卷，三日揭晓。尝语所属曰：「我未达时，曾往乡间课蒙，离城十余里，每试必不惮跋涉，亲候榜示。寒士苦况，大略相同，其候榜之心，必皆以先覩为快也。」

　　俞小甫谨谢不敏吴县俞小甫，名廷瑛，工诗词，尤善骈文。于咸、同间从军浙江，得一官，旋以通判需次，久充军需局文案。性淡泊，落拓无威仪，同僚辄藐之。一日，候补同知胡因明过其斋，出寿文稿示之，曰：「此大作也，何不通至是？」则俞所为浙抚卫荣光之寿序也。俞视之，评抹满纸，皆门外汉语，但唯唯而已。越日，胡复谗之于军需局总办，总办以告俞，俞谨谢不敏，无他言。

　　陶善之恕轻薄少年陶善之尝撰联以自寿，揭之堂楹，联云：「排排坐，吃果果，童子六七人，从吾所好；欣欣然，鬬虫虫，彭祖八百岁，视我犹孩。」善之，上元人，为光绪初寿榜副贡。年八十余，日以寻乐为事，每出游，白须朱履，轻薄少年或戏之，辄一笑而去，不以为忤也。

　　刘襄勤容袁垚龄之戆湘乡刘襄勤公锦棠尝抚新疆，每食必与幕友偕，欲办一事，往往自挟文牍，就友商搉.诸友拟稿，有应增损之处，亦必面言其所以然，情款密而语开爽。有袁垚龄者，以襄勤言某事将出奏，乃曰：「此公职所应为者，何必入告？」襄勤曰：「如此名可达天聪耳。」袁曰：「吾向以公为贪，观此益信。」复顾他友曰：「凡贪者，不必爱钱也，即好名亦谓之贪。」他友有初来者，窃议袁之戆，然襄勤竟受之不怫也。

　　周百纯自谓得横览形胜光绪间，杭有张子虞者，名预，久客李文忠幕，后官翰林院编修，提学湖南。其父名道，隐士也，与里人周百纯为道义交。百纯有文誉，以贫老，赴湘访预，冀其介绍于人，得馆谷也。托辞拒之。越日，賷杭州土宜以往，预受之而仍不延见，且不答谒.百纯乃作书与之，三月不报，百纯困逆旅中，窘甚，乃质衣物以归.或问之，则曰：「张虽拒我，然若不受我土宜，则累累者将携之以返，不更累乎？且此行也，泝大江，涉洞庭，得横览形胜，谓非张君之赐而何？」

　　张文襄躁释矜平张文襄晚年躁释矜平，有犹子捷南宫，一日，开贺，宾客纷集，席半，各赠以朱卷一册，多有故作谀词以赞叹者。座客黄绍第，文章经济卓绝海内，且读且訾，未终幅，裂而碎之，掷于地。文襄惶恐，逡巡入。次日语人曰：「黄君所评，诚不谬也。」

　　文襄在鄂时提倡兴学，某年，某校行毕业礼，官吏、教员、学生毕集。时番禺梁星海廉访鼎芬方充两湖书院监督，特制长篇颂词，道扬盛美，令毕业生刘某朗诵之，环面肃听者数百人。诵甫毕，忽有狂生某应声续曰：「呜呼哀哉，尚飨！」闻者莫不駴笑，羣集视于发声之一隅。顷之，亟敛笑收视，肃立如初。梁艴然变色者久之，文襄夷然自若，若充耳不闻者，亦未尝旁瞬也。

　　王文勤楷书蹈字光绪中，刚毅与王文勤公文韶同官枢密，一日，刚于拟谕旁自增「毋蹈积习」四字，以授文勤，而书「蹈」为「跌」。文勤见之，乃取朱笔密点「跌」字四围，复以恭楷书一「蹈」字于旁，始终未变辞色。

　　谭复堂恕醉人仁和谭复堂司马献，性和蔼，粹然儒者之容。光绪中叶，补含山县，不赴官，告归.时俞小甫通守方待次杭州，与之结文字交，甚投契，常相过从。一日，偕游西湖，小饮于楼外楼。隔座有三少年，亦杭人，方剧谈，盖臧否乡邦人物也。酒酣，佥有醉意，纵论至于谭，评隲其所选刊之《箧中词》，多谰言。俞闻之不平，语谭曰：「此亦蚍蜉撼大树也。」谭曰：「人孰能无过，苦不自知，若辈所言，或不尽诬.且仆年逾五十，亦幸尚能知非耳。矧彼为醉人，听彼言之，庸何伤！」

　　何梓汀恕醉人汲县何梓汀太守棪尝需次山左，书生本色，落落无威仪，恒步行于市，不以仆随，人不知其为官僚也。一日，独游大明湖，晚归，将至寓矣，误触醉汉，醉汉詈曰：「咱老子出门，孰不让道？尔何人斯，速去休！」时何之仆适自市购物归，经其地，闻而责之曰：「此某大人也，乃受汝谩骂耶？」醉汉犹喋喋不已。仆大怒，欲殴之，何亟止之曰：「慎勿尔。王道坦坦，大公无私，彼自不审斯义耳，况又为醉后之失德耶。且人类平等，又何必以我之官吓之？速行，吾腹馁，将归而进餐也。」

　　张文达言吾未审长沙张文达公百熙爱才如命，顾独不喜面谀。某为张所重，思见好于张。会张之妾有疾，某设香案祈祷于寓中，张闻之曰：「吾爱其才，吾未审。」言至此遽止。自是虽貌重之，不若乡者之殷挚矣。

　　张文达令门生自爱赣人某甲，以窭人子受张文达识拔，得官部曹，饮食教诲，无所不至。甲数负张，而张卒涵容之。光绪甲辰，某乙至京师，初谒张，即诲之曰：「若年少，同门如某者，勿与亲洽。」乙唯唯。意谓已屏诸门外矣，而张资赡其妻子如故也。厥后甲假张名以行诈伪，张知之，召至，赠以四百金，温语之曰：「行矣自爱，长安居大不易也。」

　　陆太淑人恕婢覆羹仁和陆太淑人玉珍，为钱塘徐印香舍人恩绶继室，生子珂、女琳，性仁慈严正。家蓄二婢，曰来喜，曰来庆，衣食必周，偶有疾病，恒使就医，灯下则教其识字，与讲大意，有过失，诃斥之而已，不鞭挞也。一日，将午膳，来喜进羹，偶不慎，倾其碗，碗碎，羹污太淑人手及衣。羹至热，手痛衣污，来喜惧遭谴而泣，太淑人夷然曰：「衣不足惜，固可浣也，手痛亦俄顷耳。碗之碎，更何足道。台湾，我疆土也，今且割畀日本矣，遑论其它！况汝亦无心之过乎。」语已，犹极力抚慰之，不责也。珂之师俞小甫通守闻之，乃语珂曰：「太淑人之雅量，诚巾帼中所罕见者。且待婢若此，是直为贫民教养子女耳，使比户皆然，亦社会教育普及之一端也，更何必申蓄婢之禁哉！」

　　叶逋梅遇盗不惊昆明叶逋梅与南海周俊叔同旅济南，皆诸侯宾客也。光绪甲辰，相将赴曹州，将至矣，俊叔车在前，逋梅蹑其后，方手书披览，猝有盗至。俊叔蜷伏车中，战栗无人色。逋梅从容下车，语盗曰：「吾辈皆穷书生，无珍物，苟不弃者，任取之，不汝怨也。且工业不兴，若辈无以为生，亦奚咎！第勿攫吾书可耳。」乃植立道左，观书如故。盗搜箧，取所携旅费而去。

　　《清稗类钞》农商类

　　清稗类钞农商类我国之农商吾华以农业立国，为欧美所称道，吾人亦自认之。然以无农业教育之故，不用机器，不能合羣，岂惟不能为大农而已，即以小农言之，视意大利之农人，犹有惭色。至于商，则虽有以信义为外人所赞许者，亦以未受商业教育，于国际贸易，不能与欧美各国之商人竞争于世界也。

　　牛太初且耕且贾国朝定鼎，高平牛位坤弃诸生籍，混迹博徒酒人间，绝不复言科举事。尝慕宋陈同甫之为人，晚年慕孙太初，因以太初自号。乃葺一亭，颜曰六宜，偃卧其中而读书，且耕且贾以自食。

　　董邃学业农服贾董邃学名怀书，颖悟绝人。年十一，浏览《左》、《国》、《史》、《汉》诸书，辄捉笔为文，勃勃有奇气。寻丁父艰，以贫故废学业农，兼服贾.伯兄某出百金命往润州贸易，数月倾其赀，垂橐而归.兄大怒，邃学雅不屑意也，然缘此益窘。会值旱蝗，几不能自存，乃更折节砥行，发箧陈书，晨耕夕读，带经而锄，或采樵山中，高歌秦、汉人文字，尤嗜韩昌黎文，吟诵不少辍.里中课艺，常荷锄以往，援笔立就，辄冠其曹，名震一邑，文士乃争与为友。于是辍耕教授生徒，而所得修脯辄沽酒，至随手立尽.农业农业，农人之所有事也。栽种畜养有用之动植物，以产生人类所必需之物品者属之。而土地、劳力、资本三项，其最要者也。

　　春耕夏耘，秋获冬舂，固为农人四时之所有事。然勤于农功者，一岁十二月，无不有事，且男女同任之，亦云劳矣。致力多而获利少，固莫农人若也。今就宝山农人所述，而参以武进顾铁僧之言，略述如下。虽耔种、气候、人力各地不同，然亦可略见一斑矣。稻与棉花相间而种，以息地力，惟麦菜则频岁可种也。

　　正月，棉花地翻泥。 「 或以人督牛，或人自为之。」

　　二月，麦田菜地施肥料，种紫荷花草。

　　三月，捞水中草泥， 「 捞时置之舟中。」 加泥于田塍，种菱养鱼.四月，获麦，稻田布种， 「 俗曰种秧田。」 种棉花，种芋。

　　五月，插稻秧，耘稻， 「 人立于田中或跪，以手拔去其草，毛或有套。」 稻田车水，棉花地削草。豆地削草，种黄豆，种芝麻。

