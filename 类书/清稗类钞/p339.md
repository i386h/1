<!-- { "loadSidebar": true } -->
　　入会礼式　凡进我们这个协会的规矩，最好是在岳庙里.若无岳庙，或有在不便的地方，就在家里择一个干净的地方也可以的。行规矩的时候，设立公案，写少保忠武王岳爷爷的神位一个，位置中央，左首列一个杨将军再兴之神位，右首列一个牛将军皋之神位。杨将军下列一王将军佐之神位，牛将军下列一施义士全之神位。用鸡鹅并肉一方，如没有鹅，用鸭或羊肉一方，都可以的，祇要有三牲就好。又用酒一大壶，杯五个，都盛半杯酒，供在神前。又另用生鸡一只，缚在神桌下。香炉一个，烛一对，安置神位前。主盟人呢，先向神前四跪四拜。拜完了起来，拿针刺臂上血一点，滴入神座上岳爷爷神位前酒杯。事毕，立于神位之左。然后入会人也向神前四跪四拜，拜完了，立起来拿针刺手臂上血一点，也滴入岳爷爷前酒杯内。事毕，立于神位之右。然后盟证人 「 即香堂。」 进跪神前，四跪四拜。立起来，炷香于神位之前，宣读进会祭文。 「 用黄纸写。」 文云：「千载有公，继武羲、轩，气吞胡虏，威被八埏。觉罗不灭，公目不眠。黄、农遗冑，都四亿千，凭借公灵，逐彼腥膻。国命可复，配公配天。尚飨！」读毕，将祭文向香烛上烧了，然后行刑。执法者进跪神前，四跪四拜。拜完了立起来，取去案下的雄鸡，立在公案前，叫一声主盟人的姓名，主盟人答曰：「有。」又叫一声新入会者姓名，也答曰：「有。」又叫一声盟证人的姓名，也答曰：「有。」入会人走到神位前，跪下发誓。第一誓云：「诚心入会，不敢反悔。如有反悔，天诛地灭。」第二誓云：「入会以后，协力同心，不敢畏避。如有畏避，雷殛火烧。」第三誓云：「会中秘密，不敢漏泄。如有漏泄，身受千刀。」第四誓云：「祭旗起义，闻命必到。如有不到，命尽五殇。」第五誓云：「兄弟同心，如同手足。如生外心，身死五刑。」誓毕，执法行刑者左手持鸡，右手握刀，叫曰：「岳爷爷英灵鉴者，过往神祇鉴者，同事人的祖宗鉴者。我等协力同心，誓杀鞑子，报我们祖宗的大仇，有福同享，有祸同当。若有不照这句话的，难逃天殛，如若不信，请看此鸡！」说到将完的时节，将右手的刀向左手鸡顶上一劈，鸡头落地，急将鸡血滴入神前五个酒杯中。于是主盟人、盟证人及执法行刑人，并到神位前跪下，再行四跪四拜之礼.礼毕，将滴血的酒，四人分饮之。中间的一杯，主盟人及入会人分饮之。饮毕，将神位焚化，送神散胙，复将前执法行刑的鸡烹而共食之。行入会礼式者，主盟人、 「 即写愿书介绍人。」 入会人、 「 新进会人。」 盟证人、 「 执香人做盟证者，即香堂。」 执法行刑人。 「 即周、洪家中红旗人。」

　　入会规矩之次序　一，先写入会愿书一张，交介绍人。二，愿书写后，择吉日行入会礼式。三，行入会礼式后越一日，或二日三日后，发委任状。四，发委任状后，知会军政省本部或支部。五，军政省得介绍人知会后，发图章铜牌。六，入会的会式种种，内府的人均照此规矩，外府的人止及于大都督及左右都督。大都督、左右都督招兄弟入自己部下时，各照各会各教各党的老规矩。如若大都督、左右都督本不是会党或教党中的人呢，招兄弟入自己部下时，也照本会的新规。如介士以上统制使以下的兄弟，本非会党教党中的人呢，来入的时候，也照本会新规。

　　会员，各省及西藏、蒙古、满洲大抵皆有之，而以江苏、安徽、江西、浙江、福建五省为一大部，又分之为十路，省各二路。一，江苏有江南路、江北路。二，安徽有皖南路、皖北路。三，江西有江左路、江右路。四，浙江有浙东路、浙西路。五，福建有八闽上路、八闽下路。以上十路，凡接近之地，其都督可以互辖。

　　曾忠襄公国荃督两江，有以哥老会告密者，侦之，则官中人之在会者不可胜数，而督标卫队尤多受运动，羣情汹汹，虑酿巨患。忠襄得牍，辄寝之，人莫测也。一夕，漏下三鼓，骑而出，从二卒，踏微月，驰二十里，抵一古庙，前叩门，中有人问为谁，卒以会中隐语应之。门启，卒呼曰：「九帅来。」时庭中彪彪然数百人，分东西排立，一虬髯叟踞上座，攒刃于案，案陈盘盂、酒食、炉炬。既见忠襄入，皆愕眙。忠襄前揖，叟起立而避。忠襄即登座，顾叟曰：「若非记名总兵某耶？」叟頳且悸，勉应曰：「然。」忠襄笑曰：「若固吾旧部，大好事，乃不我告何也？」叟逡巡间，忠襄又笑曰：「是雁行者，皆头目耶？抚此良不易，奈何以鷇音向我，不虑江湖豪杰嗤耶？」忠襄左顾曰：「歃血未？」曰：「未也。」忠襄曰：「甚善。今日之事，老夫当执牛耳，汝当居其次耳。」于是叟乃歃，众以次歃。既归，或问忠襄以所之，卒不告也，于是事遂定。未几而有泄其事于其犹子惠敏公纪泽者，以白文正公国藩曰：「九叔奈何与哙伍，宜诫之。」文正曰：「孺子何知，九叔所见者远也。」其后刘忠诚公坤一督两江，久于任，亦藉其为湘人以镇抚之耳。或谓忠诚岁给巨金于会，冀免蠢动者，讆言也。

　　义和拳欲灭洋义和拳者，道、咸后已严禁之，获者处以凌迟之罪。光绪戊戌八月，杨崇伊疏请孝钦后复听政，康有为以言变法获罪，多连坐，逢迎干进者皆以攻有为为名，稍龃龉，则目为新党，罪不测.张仲炘、黄桂鋆密疏言，德宗得罪祖宗当废，孝钦心喜之，然未敢发也。已而有为走入英属之香港，英人庇焉。遂以李文忠公鸿章为两广总督，欲诡致之。而英兵卫之严，不可得，以状闻孝钦.孝钦大怒曰：「此仇必报。」会立端郡王载漪子溥儁为大阿哥，经元善合士民数千联名上书。漪恐，遣人邀驻华各使入贺，各使不听，有违言。漪惭愤，日夜谋所以报之者。

　　会义和拳方自山东入畿辅，众渐盛，遂围涞水。知县祝芾请兵，直隶总督裕禄遣杨福同剿之，福同败死。进攻涿州，知州龚荫培告急，顺天府府尹何乃莹揣朝旨，格不行，荫培坐免。孝钦使大学士刚毅、刑部尚书赵舒翘及乃莹先后往，导之入京师，复命时犹力言其为义民，可恃也。于是拳至者数万人，焚铁路，毁电线，京城设坛场几徧，自谓能祝鎗炮令不燃，又能入空中指画，则火起，刀槊不能伤。出则呼市人望东南而拜，人无敢不从者。扬言仇教，至斥德宗为教主。孝钦与漪谋，欲引以废立，故主之特坚。拳出入禁中，日夜无期度，谓必尽灭洋人，不受赐，愿得一龙二虎头.一龙谓德宗，二虎为庆亲王奕劻及文忠也。

　　拳祸之成，实由于张德成、曹福田，皆裕所尝奏保者也。张为白沟河人，以操舟为业，往来玉河、西河间.时拳已传至静海县之独流镇，有童数辈方习拳，张过其侧，见之曰：「此伪神拳也。」众叩其术，乃取一秫秸，裹以黄纸，掷之地，令众拾之，数壮夫不能举，咸大惊，谓为真神师而罗拜之，拥之入巨宅，设坛焉。远近之拳争来附，遥受节制，自是遂居独流，势张甚。曹为天津之拳魁，其门榜所揭曰「署理静津一义和神团曹」，盖以本任属德成也。德成尝率众周行镇外三匝，以杖画地曰：「一周土城，一周铁城，一周铜城，洋人即来，亦无敢有踰越者矣。」五月，直隶有四道员结伴赴津，舟过独流，遇拳，将手刃之，皆叩首乞命，遂牵赴神坛。张审为监司大员也，释之，延上坐，自炫其术，使达诸裕，令请饷二十万，以灭洋自任，皆受命。乃上书于裕，裕驰檄召张，不至，屡檄之，张怒曰：「吾非官吏，何得以总督威严凌我耶！」裕谢过，乃使以八人舆礼迎之。张至，以敌体礼见，启中门，迎之入署。翌日，宴之，张忽若睡，呼之不应，俄欠伸起，袖出铁炮机管数事以示裕，曰：「顷间元神出，乃得此于敌中，敌炮皆废矣。」裕深敬之，自是恒出入督署。裕为荐诸朝，复屡报战功，赏头品顶戴、花翎、黄马褂。无何，城陷，挟巨资行。至王家口，索盐商王某具供张。王家口人愤甚，羣捕之，张叩头乞饶，众曰：「试其能避刀剑否？」共斫之，成血糜焉。余逃至白沟河，推其弟曰三者拥之，称曰三师父。挟至独流镇，仍立天下第一坛，谓三之神力过德成十倍。时八国联军已据天津，将剿余拳于诸村，村人共逐三，余拳乃窜.拳之于洋人及教士、教民也，分别称之曰大毛子、二毛子、三毛子，遇之，杀无赦。时抚山东者为袁世凯，亦被二毛子之称.五月，袁奉上谕饬保护拳教，奖为义民，乃下排单通饬各县曰：「凡真正拳民，均已赴京津助战，其逗遛内地者，非真正义民，滋事者杀无赦。」又曰：「不论是否为拳匪，但以曾否滋事为断。滋事者，准由各地方官讯明，立即正法，按月汇报，庶符刑乱国用重典之意。」未几而拳欲毁济南高都司巷之天主教堂，袁令济南守卢昌诒、历城令李祖年日夕弹压，故恶之也。八月，各国联军入都，有别队入德州，见袁字旗，相戒毋相犯，遂不扰.鲁人以是德袁而诵之，为袁所闻，乃曰：「民可使由之，不可使知之，孔子之言岂欺我哉！」

　　舒翘、刚毅、乃莹既奉命同往察看慰抚，洎回京，未复命，舒翘之乡人某官刑部郎中，且为秋审总办，往谒，询拳果否可恃，赵慨然曰：「无论神怪之说虚诞，断不可信，即吾所见数万人者，殆无一不槁项黄馘，不异沟中之瘠。以此而与他国节制之师相当，宁有不覆没者耶！」及入对，慑于刚之威势，乃尽反所言，以拳民义勇神术可信面奏。孝钦始尚犹豫，未敢遽与诸国启衅，及得赵言，大计始决.赵出，乃语所亲曰：「太后过听刚相言，用此辈乌合狂徒以挑强敌，宁有全理。」因急送其眷旋里以避祸。

