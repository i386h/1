<!-- { "loadSidebar": true } -->
　　吴名扬保全射村人去归安可四十里有地曰射村，一小市镇也，归安县丞驻之。村曲折多支港，为太湖巨浸之尾闾，人家面水居，非舟楫不能渡，以是称水乡焉。村西仅农民数十家，寥落如晨星，过板桥而东，则人烟较稠密，有小街一，市廛在于是，为一村之中心点.道光时，村有陆翁者，农也，蓄薄田数十亩，自耕，足衣食，有余则好行小惠。每岁暮，邻里之奇贫者辄济其急，不责报，村人多德之。翁中年得一子曰名扬，长而气盛，勇于任事，尤喜名，或以谀言奉之则喜，虽拔山举鼎而无辞，利害成败不计也。村东社公庙年久将圮，而旧时之理其事者以无款置不问，名扬请于众，愿集赀新之。众韪其议，以名扬有干才，遂被推，使督修，未数月而祠落成，规模至宏敞。及稽其用款，则较畴昔为节省，人始悟前之经纪者必蚀款以自肥，而名扬则无是也。村有小争讼，类就质于名扬，名扬所言多平直，又善于排解，能折争者之心。久之，村有大事，父老所不能办者，咸集于其门，邻之人亦慕名扬才，竞往商进止。而名扬乃俨以里豪自居，先人田畴，固不复躬亲其事矣。

　　未几，归安县令以漕艘将开，缺万石不能集，而射村一带多疲户，欠漕未完，任追，罔一应，令窘甚。有黠役某与名扬友，知其能，乃请于令，遣人招名扬往商。名扬遂买舟谒令，令以催漕嘱之。名扬曰：「官能依吾语，视往年所收减十一，俾村民纾喘息，吾当说吾村先期输全漕。」令不得已，允其请。名扬返，属徒党鸣锣于四乡，先陈其利害，谓官许贬收，待民已至厚，宜急输，毋稍迟.村民是之，赴城完漕，争先恐后，不几日而数大旺，令得以资报解。事已，令给以谕，使充射村董。后遇地方事，惟名扬言是从，而村人之完纳钱粮虑为吏困者，亦倚名扬为护符，而名扬之把持漕务亦自此始。

　　时漕未改折，民完纳率以米，官吏兑解征收，种种需费，费无从出，不得不取给于浮粮，乡民忍之而已。中有黠者，乃得以揭其短，于是弊日甚，刁风且愈炽。江浙为财赋区，归安漕数之巨尤甲于浙西各州县，而弊亦如之。姚文僖公文田尝具疏以闻，卒格于势，未能革其一二。乡民顾不能堪，遂起而自筹抵制，官吏以其不易收纳也，目之曰顽庄.射村为顽庄之一，而名扬实其魁焉。每收漕时，名扬率乡人赴县完纳，小舟数百，载米随之。及抵县城，先与吏役相款洽，使闻诸官，官乃遣役至船与之议.名扬至黠，其党徒又甚嚣张，必执年谷不丰之词乞官从优恤。官不之许，则议屡不得谐，而粮船泊河干，路几为之塞，久之，名扬始稍稍与官以浮收，每石准加粮数斗，而所议淋尖踢斛袋费票钱诸名目则一例废除，是名为加粮，实多所取巧。胥吏恐忤其意，不敢较长短，官以考成攸系，且值浑漕时代，惧为人发其阴私也，乃俯首以就范焉。

　　归安故优缺，非炙手可热者，不能攫得之。直隶姚大谦与浙抚帅承瀛有戚谊，某年，署邑篆，下车后，以搜括为能事，尤注意于漕粮，蠹胥猾吏复因缘以为奸，抵任适春初，按征上年尾漕，辄额外取盈，贪声载道。有控之者，以帅故，无敢投鼠忌器，一摘其隐也。及冬而开漕，相率集议，遏粮不纳，大谦恐甚，欲签提花户，则办不胜办，且人众易激变，而己转不安于位。展转筹思，无可为计。有献议者，谓宜先使其来纳，俟有数成，再用严厉手段，即可择肥而噬，此上策也。且民已闻官名，非出示以坚其信，必互相观望，不乐于输纳.大谦喜，翌午，出奉宪谕八折收漕之示大张于乡村中。名扬覩之，急令其党速揭一纸，藏于家。未及数小时，前所张贴者悉不见，人或称怪，名扬笑曰：「必官中有后命，又揭回也。然既藏一纸，已珍如拱璧矣。」次日往县城，先属徒党照八折完粮，谓是遵宪谕，吏役不敢声。既复访漕书，出揭示而语之曰：「八折收漕，乃圣朝盛德事，大府之意，亦甚可感，吾拟即日走京师，将击登闻鼓以谢天恩。但何日奉宪谕，乞子告我，俾勿忘。」漕书闻之色立变，旋招之登酒家楼，婉词以劝，谓之曰：「此非得已者，子但八折完，已便宜矣，何必问他人事，与吾辈戏？」名扬艴然曰：「吾一乡之魁，应为乡人致谢忱耳。」漕书知名扬此来，非空言所能济，且味其语句，亦有取瑟而歌之意，急白大谦.大谦初以事颇完密，不图尚贻一纸于人手，闻告，甚悔。顾事已至此，乃愿出千金为揭示之交换品。名扬先不允，后经书吏再三商之，始袖金去。临行，犹大言曰：「是区区者不足值乃公一笑也。虽然，其亦稍寒贪官之胆乎？」

　　大谦之贿千金也，乃迫而使然，欲修怨，时露于词色，一二知者颇为名扬危。未几，大谦移乌程，越半载，通判王寿榕来权归安。寿榕迂懦不解事，履新伊始，辄求教于大谦，大谦乃诡言曰：「归安无难治，难在漕耳。」寿榕诘其故，大谦曰：「不办顽庄，漕不可收；不去陆名扬，则顽庄不可办也。」寿榕韪之，初不虑有他意。一日，乘间请于太守方某，谓非严惩顽庄与拏办名扬不可。方以新令勇毅敢作事，心壮之。寿榕复以射村在县边境，与乌程、德清相毗连，拟请府檄两县，往会捕之，免漏网.方亦谓然，许即日下密札。寿榕更商诸大谦，函促德清令订期至射村，以为一鼓就擒之计。顾名扬党羽众，府县吏役多与之通，得讯较早，急遣人入城，凂某巨绅为缓颊.绅以名扬果非善，然能卫乡里，为进言于方，乞免究，俾自新。寿榕亦第求其无预公家事，均允不之究，事已寝矣。乃德清令周某奉府檄并得大谦、寿榕函，以事关捕犯，星夜命驾往，及抵射村，始得郡绅乞情之信，知程、安两令不果来，乃折船以归.又恐贻轻率之诮，于是过射村以北，将迂道从武康返。及行经武康，忽有乡民击官舫几坏，人众，势汹涌，无可理喻，周仅以身免。有告周者，言武康上年亦有闹漕事，今见大舟十余衔尾来，知为官，乃大骇，疑武康邑侯将捕其村人，惶惧不暇择，遂出此抵抗之下策也。周乃走诉于方，乞檄武康按其事。适至府署，先与大谦遇，语以状，大谦佯为劝慰者，并与之计曰：「名扬事虽已，而太尊意未释，君适挑衅于武康，治之无名，徒贻识者笑。不如归咎于名扬，归安王令且德君。」周应之，遂联袂谒方，以名扬唆众殴官告。方怒，谓名扬为乱民，不可稍姑息，于是名扬之狱乃构成，而有府县会捕之密议.当议捕名扬之日，正冬令办防之时.初，射村冬防，县令皆谕名扬董其事，岁以为常。而名扬机警有谲智，又能得众心，措置咸宜，村赖以靖。至是，寿榕恶名扬，方议芟刈之，更不欲假以事权，乃令他绅举办.类无能力，再四辞，而村人感名扬，遂仍私属之。名扬乃集村人而议曰：「往岁防范之策，甚不足恃，吾村环以水，天堑也，非注意于河道，恐有懈。」村人诺.于是名扬乘小舟，沿村度勘，凡近村之溪港通舟楫处，皆钉排桩，中留一舟之地，便河道往来。至晚则键以木栅，如关卡然，俾客舟不得深入。布置既密，复与村人约，闻钲声，虽深夜必集。非盗警，亦不鸣钲也。及三县会捕之事起，名扬虽凂郡绅为转圜，幸得免，然益整饬河防，日命羽党泛舟中流，严司栅栏之启闭.村人咸啧啧道，谓名扬能卫乡里，顾名扬实藉谋自保耳。一日，城中专足至，言守令将以办要案，往射村。名扬以近村无要案发生，颇疑府县之来或不利于己，乃遣人沿途密探信，归者果谓官舫甚伙，县役以目示意，名扬悟，乃密筹所备，命心腹速键河中栅，使路塞不得进.己则佯作工人状，择村之僻处，踞高墩以远瞩。遥见官船顺流进，将近村，河栅忽下键，官船触桩而止。名扬手铜钲乱击之，而四乡之锣声亦起，村人大骇，疑来者为盗舟，闻声集两岸。适时已薄暮，不复见官船之旗帜，乃以瓦砾向舟掷，路隔，未尽中，而波浪溅沸，官船遂有进退维谷之势。周鉴于前辙，先命退，程、安两令见势不敌，亦纷纷拟遁。方船在前，猝不能转棹，且以覩事急，出立船唇，将以利害语乡人，稍一不慎，忽失足坠于水，赖有拯之者得不死。

　　方返府城，急请于省宪，发营兵五百，将围射村捕之。名扬知已肇大祸，集党徒计之，有恇怯者，谓走他县，或可免祸。名扬笑曰：「终有此着，特尚未至时耳。况吾本无罪，而官吏有以激成之，不稍使知吾能，将谓吾负虚名也。」近村十里以内临河树木，徧插小旗，上书「官逼民变」四字。名扬以兵至必无幸，乃潜匿他处，出没亦无常，虽心腹，亦鲜知之。名扬党又扬言兵来必屠戮，村人骇惧，皆扃户，以小舟载妻子逃。名扬见而喜甚，谓此可证非吾之罪，曲在官耳。未数日，官兵果大至，火名扬之居，四出大索，不能获，而谣讟蠭起，将激变。官兵不得已，整队归.实则名扬匿狮子吼寺，未离射村一步也。

　　时抚浙之帅承瀛为政尚严厉，既得湖守报，即下严檄，将尽捕首从以正其罪。方伯伊某执不可，谓府县治此事已操切，设更责之，则立兴大狱，不如明白示谕，乡民误会概不究，但悬重赏，或可得名扬.帅然其说，乃先褫寿榕职，更委干员数人下村抚慰，于是村人闻风返，稍稍复旧业.名扬至此，知故里不能留，乃集父老而泣语之曰：「名扬罪滋重，祸延桑梓，今官中所欲得者，名扬耳。父老怜名扬诚，请缚以致诸县，所有赏资，可为里中谋善举，他日论者，或不忘名扬，名扬于愿足矣。」语罢，呜咽不能声。父老谓名扬诈，相率慰以好言，名扬始再拜曰：「父老必不见许，则名扬其它适.先人垄墓，烦父老为守之。」其徒张成甲遽攘臂呼曰：「行则行耳，喋喋又胡为者？倘有人道秘密，莫谓白刃无情也。」名扬乃不复言，稍事摒挡，买舟奔武康，绕道至杭州，辗转而匿居于苏之木渎镇。

