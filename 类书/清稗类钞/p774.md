<!-- { "loadSidebar": true } -->
　　丝瓜为蔬类植物，园圃栽植之，茎细长，有卷须，叶掌状分裂，裂片尖锐。夏日开黄花，雌雄同株。实长者至一二尺，嫩时可食。熟后，果肉内有强韧之纤维如网，谓之丝瓜络。

　　冬瓜

　　冬瓜为蔬类植物，春暮生苗引蔓，叶如掌状分裂，茎、叶皆有毛刺。夏开黄花，结实大者径尺余，长二三尺，皮坚厚。嫩时色绿有毛，老则苍色，上浮白霜。

　　金瓜

　　金瓜为蔬类植物，秋结实，形扁圆，色赭，亦名北瓜。

　　苋

　　苋为蔬类植物，长尺余，叶卵圆形，有青赤二色，嫩时供食。秋时开细花成穗，色黄绿。别有一种柔茎细叶者，谓之野苋，亦可食。

　　马齿苋

　　马齿苋为一年生草，原野自生，茎微赤，平卧地上，叶形如倒卵，质厚而软，花小，五瓣，色黄。茎、叶嫩时，可煮曝为蔬，俗称桨板草。

　　茼蒿

　　茼蒿为蔬类植物，俗名蓬蒿，茎高二三尺，叶羽状，深裂，互生，花黄或白，中部为管状。春冬茎、叶嫩时可食。

　　芸薹

　　芸薹为蔬类植物，一名薹芥，亦称油菜。叶大，色浓绿，无柄，叶脚包茎。春暮开黄花，为总状花序。果为长角，熟则绽裂子出。嫩叶可食，子可榨油，谓之茶油，亦可食，并燃灯。

　　芥

　　芥为蔬类植物，叶似油菜而有缺刻，叶面常皴缩粗糙。秋末下种，冬时可食，并宜作虀.春深开小黄花，结实成荚，子如粟粒，研之成末，味极辛烈，食馔中用以周和，亦入药。

　　雪里蕻

　　雪里蕻为蔬类植物，叶有锐锯齿及缺刻，类芥菜，而叶稍纤，花黄。雪中诸菜冻损，此菜独青，故名。味稍辛辣，多腌以为虀.北人谓之春不老。按《唐韵》，菜心长曰蕻。

　　芹

　　芹为蔬类植物，植于水边湿地，茎有棱，中空，叶为羽状复叶，互生，夏日开小白花，嫩叶可食。旧名楚葵，俗称水芹，而名堇菜为旱芹以别之。

　　马蕲

　　马蕲，一名野茴香，与芹同类异种，生于卑湿地。春日生苗，叶似水芹而微小，丛生如蒿，白毛蒙茸，嫩时可茹。其根色白而香，坚硬不可食。

　　堇

　　堇为蔬类植物，一名旱芹，俗称堇菜，茎高尺许，叶阔。夏日开花，淡紫色。茎、叶味苦，瀹之，则甘而滑。

　　葓

　　葓，水草名，闽人以为蔬，谓之葓菜，其茎中空，亦称空心菜。初生，贴地蔓延，连根掘置水面，如荇藻，尤易滋长。康熙时，厦门居民多种之，其利甚溥。

　　落葵

　　落葵，一名终葵，蔬类植物，茎、叶皆柔软，叶厚作卵形，端尖。夏秋间开细花，初白后红。实圆小，熟则紫黑色。古以其叶为蔬，榨取实之红汁，以为面脂，故又称胭脂菜。

　　菾

　　菾为蔬类植物，一名莙达菜，园圃多栽种之。叶阔大，厚而有光，色青白。成长后，茎高三尺许，初夏开多数小花，成穗，色黄绿。其叶四时皆可为蔬。

　　黄芽菜

　　黄芽菜，蔬类植物也，为菘之变种，经人工之培养而成。叶与柄皆扁阔，层层包裹，全体成圆柱形，顶端成球形，叶淡黄色，秋末可食，柔软甘美。以产于山东胶州之来仓者为最佳，通称胶菜。又有外叶青而内黄者，产于浙西之嘉兴。次则天津，有圆长二种，产大沽、塘沽，次则烟台，极大，外有青叶，性硬，其味不及以上两处。产崇明者尤劣，味酸，沪人皆呼名为岛子菜。

　　荠

　　荠为蔬类植物，到处产生，叶在下部者羽状分裂，在上部者有缺刻，嫩时可食。老后茎高尺余，花四瓣，色白，实扁平三角形，中有细子。

　　萱

　　萱，本作藼，亦作谖、萲，俗作蘐，多年生草，一名忘忧，又称宜男。叶似菖蒲而柔狭，花稍类百合，单瓣或重瓣，有红黄等色。茎及单瓣之花曝干为蔬，俗称金针菜。

　　蔊

　　蔊为蔬类植物，通称蔊菜，冬月丛生于田圃，茎高二三寸，叶椭圆而长，有缺刻，春日开小黄花。实为细角，长一二分，中有细子。农人连根叶拔而食之，味极辛辣，亦称辣米菜。

　　蕺

　　蕺为蔬类植物，通称蕺菜，野生，茎细长，高七八寸，叶为卵形。初夏开淡黄色小花，有苞四片，色白如花瓣，茎、叶皆有臭气，亦称鱼腥草。可食，亦入药。

　　马兰

　　马兰为蔬类植物，田野自生。春日生苗，叶为长卵形，端尖，甚粗糙，有大脉三条，锯齿甚深，人取以为蔬。入夏高二三尺，开紫花，与鸡儿肠同，惟冠毛甚多。

　　莼

　　莼为蔬类植物，江、浙湖泽中产生甚多，叶椭圆形，有长柄，茎及叶背皆有黏液被之，可为羹。夏日开红紫花。亦作莼，一名水葵。

　　菠薐菜

　　菠薐菜，一曰菠菜，本作波棱，蔬类植物，原为西域颇陵国产，唐时，其种始入我国。叶互生，略如三角形而尖，基部又旁出两尖。茎高尺余，花小而黄绿，单性，雌雄异株。根色赤，味甜。嫩时以为常蔬。

　　韭

　　韭，菜名，叶细长而扁，丛生，秋日茎顶开小白花成丛。根茎肥白而嫩，味尤美。

　　薤

　　薤，为状似韭而中空，夏开细花，色紫，鳞茎如小蒜，谓之薤白，可食。

　　禹韭

　　禹韭，苗如鹿葱，有节如箨，茎末发花，如牵牛而小，青碧荧荧，可爱。

　　姜

　　姜为蔬类植物，亦称生姜，苗高二尺许，叶状如箭镞，对生，花被大小不整，色淡黄。地下茎色黄，味辛，秋初茁新芽，尤嫩美可食，烹饪时多用为调料，或蜜渍食之。曝干者称干姜，入药用。

　　葱

　　葱为蔬类植物，叶中空成管，高二尺许，有平行脉，四时可采食。叶之下部色白，俗称葱白。夏开白花，丛集如球。

　　松吉纳

　　松吉纳，葱名，出准噶尔，根大而穗青，高及二尺。

　　洋葱

　　洋葱，一名玉葱，为多年生草，植于畦，茎高一二尺，地下之鳞茎扁圆。叶中空，似葱而甚细。秋日叶间出花轴，顶开多数白色小花，杂以珠芽。其鳞茎供食。

　　蒜

　　蒜为蔬类植物，有大蒜、小蒜二种。大蒜名葫，根茎俱大而瓣多，小蒜根茎俱小而瓣少，叶皆细长而扁，花白微紫，有地下之鳞茎。茎、叶皆可食，臭气甚烈。

　　石蒜

　　石蒜，叶如蒜苗，夏尽苗枯，抽茎如箭，茎稍开花四五朵，深红六出，长瓣长须。根亦如蒜，可煠熟制食。

　　山蒜

　　山蒜为多年生草，山野自生，叶细长，有微棱，臭气似葱。夏月茎顶生小肉芽如球，并开伞形小花，色淡紫。叶与地下之鳞茎皆供食。

　　达尔吉尔

　　达尔吉尔，小蒜也，准噶尔所产，根甚小，苗可三四寸。

　　萨喇纳

　　萨喇纳，野蒜名，出准噶尔，高尺余，色青，独茎，顶结小花。其根有黄白二种，味淡，可作羹。

　　丕牙斯

　　新疆之蔬，有所谓丕牙斯者，如内地之薤。

　　蒝荽

　　蒝荽，本作胡荽，蔬类植物，叶裂有锯齿。粤人及北人每于嫩时摘以调食，甚香美。初夏开细花，五瓣，色白。实亦辛香，可为香料。俗作芫荽。

　　石胡荽

　　石胡荽，为多年生草，产道旁，细茎蔓延于地，节节生根，叶圆小，有光泽。春夏之交，开白色细花，有淡红晕，列为小伞形花序，气辛。

　　莳萝

　　莳萝，俗称小茴香，为一年生草，高二三尺，叶细如丝。夏开小黄花，瓣内曲。实椭圆，微扁，子大如黍粒，黑褐色，气味芳辛，用以调味，亦可入药。本产于波斯国，莳萝，盖番语也。广东颇多，江苏人腌物时辄用之，取其香也。

　　番椒

　　番椒，俗名辣椒，一年生草，处处种之，高二三尺，叶为卵形，端尖，有长柄，互生。夏月开白花，花梗甚长，实色红而味辣，可供食用。

　　蜀椒

　　蜀椒为落叶灌木，一名巴椒，亦名川椒，产于蜀中。干高四五尺，有刺，叶为复叶，光滑而厚。实肉厚皮皱，子光黑，过于花椒，可为香料。

　　胡椒

　　胡椒为蔓生灌木，原产南洋各岛及南美等处，故名。长丈余，叶为心脏形，互生。夏开小白花，成长穗。实圆，生青熟红，干则皮皱色黑，谓之黑胡椒。除去者黑皮者，曰白胡椒。味辣而香，研粉可食，并入药。

　　老鎗谷

　　老鎗谷为一年生草，园圃栽植之，茎高二三尺，叶椭圆。夏日梢上分枝，出长花轴，红色或白色小花丛集下垂，其穗甚长。实成粒，俭岁，人亦食之，故名。

　　枲耳

　　枲耳，一名苍耳，一年生草，野生，叶为卵形，端尖，有缺刻及锯齿，互生。夏日开绿花，单性，雌雄同株，雄花在花轴之上部，列为小头状花序，雌花隐于囊状总苞之内，总苞满生小刺，钩着人衣。嫩苗及实，遇俭岁，人亦食之。

　　藜

　　藜为一年生草，茎高五六尺，叶心色赤，卵形有锯齿，嫩时可食。花小而黄绿。茎老可为杖。古人读书燃藜，以其光最明，可传火彻夜。又名莱，《诗》「北山有莱」，即此。俗称红心灰藋.

　　薇

　　薇为一年生草，茎高二三尺，尖端卷曲如旋涡。叶有二种，一为绿色，差类蕨叶；一为褐色，形细长，其上着生多数胞子囊，嫩时可食。

　　葫芦

　　葫芦，本作蒲芦，一作胡卢，为一年生蔓草，园圃皆栽之。茎细长，以卷须络于他物，叶圆心脏形，有柔毛。初夏开白花，夕开朝萎。至秋，实熟，如重叠大小二圆球，干者髹之为玩具。别有一种身长而首尾如一，供蔬食者，亦称葫芦。《本草》谓之壶卢，俗称萹蒲。

　　蒌蒿

　　蒌蒿为多年生草，生水边及泽中，茎高四五尺许，叶羽状深裂，似艾而阔，背密生灰白色毛。秋日开花，褐色，为头状花序。嫩茎香脃可啖。《尔雅》「蔏蒌」即此。宋苏轼诗：「蒌蒿满地芦芽短，正是河豚欲上时。」

　　莪蒿

　　莪蒿，一名萝蒿，亦称（　廪）蒿，多年生草，生于水田，茎，叶似萋蒿，开黄绿花，为小头状花序，排列如穗。嫩茎可蒸食。

　　邪蒿

　　邪蒿，草名，野生，茎高二尺许，叶为复叶，分歧甚多。夏开小白花，为复伞形花序。其根、叶，古以为蔬。

　　蘩缕

　　蘩缕为一年或越年生草，山野自生，引蔓于地，茎细长，节间有毛下向，中空，断之，有一缕如丝。作蔬，甘脃.叶为卵形对生，花小而白，五瓣，每瓣三裂甚深。《尔雅》：「蔜，　嫂　缕。」即此。

　　荇菜

　　荇菜为多年生草，叶似莼，一端有缺刻，大寸余，面青背紫，平贴水面。夏日开合瓣花，色淡黄，五裂，边缘多毛。茎、叶嫩时可食，故称荇菜，《诗》「参差荇菜」是也。

　　草石蚕

