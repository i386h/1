<!-- { "loadSidebar": true } -->
　　顾枢，字所止，一字庸庵，端文公之孙也。明天启中举人。少从忠宪学，明亡，韬形遁迹，不入城市，不赴讲会，惟心体力行而已。于明儒服膺薛、胡，而谓陈、王不免差失。又谓端文主无欲，忠宪主格物，并直接宋儒。同县顾培、张夏、严瑴、宜兴汤之锜亦皆能传东林之学.白田学派王懋竑，字与中。少从叔父式丹学，即自刻励。后与方望溪俄郎交，笃志经史，耻为标榜之习。康熙戊子举乡试，戊戌成进士，官安庆府教授，重建培元书院，以学行造士。语学者曰：「人一号名士，无足取矣。」尝作诗，书诸座右，曰：「长堤溃蚁穴，君子慎其微。生平操持力，不敌一念非。波浪浮天阔，漭漭决四围。内省増叹息，已往安可追。奔马不可驭，盘石不可斡。是非反掌间，铅刀贵一割。我心似寒灰，百念俱利　。颐更塞其端，绝之在由枿。」此可以见其蕴蓄矣。晚年，校定《朱子年谱》，于文集，语类考订尤详，大旨在辨为学次序，以攻阳明之说.着有《白田草堂集》二十四卷。

　　朱泽澐，字湘陶，号止泉。切磋讲贯，宗朱子，以为孔子以来相传的绪，穷即穷其所存之心，存即存其所穷之理，止是一事。喟然叹曰：「尊德性者，莫如朱子，道问学者，亦莫如朱子矣。」没后，学者以其尝讲道锡山，祀之于东林道南祠。

　　闽中学派闽中学派，李氏最盛。文贞公之弟光坡，字耜卿，与文贞相与讲贯，着《性论》三篇，辨论理气先后动静，以订近儒之误.又着《三礼述注》六十九卷，以授兄子锺伦。从弟光墺，字广卿；光型，字仪卿，同撰《二李经说》。锺伦子清植有《仪礼纂辑录》。世谓李氏一门能传礼学也。蔡文勤公闻道于文贞，而传道于雷鋐.鋐之学，以仁为归，以敬义为门户，以人情物理为权衡，以《六经》为食饵，以文艺为绅佩，以奖引天下之士为藩墙，而邪正之界，流渐之溃，析之尤精，防之尤密。生平出处，按之于道，盖无一不合者。他如连城李梦箕精进学业，崇尚朱子。子图南能世其学，与文勤讲明修身穷理之要，文勤深重之。而邑人张鹏翼、童能灵皆以学行称.鋐曾言闽江学者，当以鹏翼为冠，孟超然辈行稍后，然读书有识，不为俗学所牵，则后先一揆也。

　　广东学派广东学派，守陈白沙之旧者，为新会胡方。方，字大灵，所居曰金竹冈，学者称为金竹先生。立志清苦，潜心理学.总督吴兴祚闻其名，招之不出。知州何西池注其《梅花》诗，谓皆寓言讲学，如白沙子之以诗为教也。弟子偶冒不韪，愿就鞭扑，不愿闻其事于胡先生。里中语曰：「可被他人笞，勿使胡君知。他人笞尚可，胡君愧杀我。」其诚之感人如此。督学惠士奇亲往受教，亦不见，乃索所著书与明季梁朝锺文并刻之，名曰《岭南文选》。集中《谒白沙祠》及《白沙子论》，具见渊源所自。后粤中笃学行者，有南海冯成修、劳潼。

　　山左学派山左学派，自安邱刘原渌笃信朱子之学，集朱子书作《续近思录》，后数十年，昌乐阎循观、潍县姜国霖、刘以贵、韩梦周、德州梁鸿翥、胶州法坤宏犹能守原渌之学.梦周任安徽来安县知县，与山阳任瑷友。梦周与人书曰：「任君体用俱备，有明以来，无此巨儒。」及梦周将北归，瑗语之曰：「山左人多质直，君当接引后进，以续正学.」因作《反经说》以示之。

　　博野颜元，字易直，一字浑然。其学贯古今，兼体用。尝言尧舜之道在六府三事，周公教士以三物，孔子以四教，非主静专诵读流为禅宗俗学者所可托。于是着《存学》、《存性》、《存治》、《存人》四编以立教，名其居曰习斋，学者因称为习斋先生。肥乡有漳南书院，邑人郝文灿延元往教，三聘始往，为立规制，有文事、武备、经史、艺能等科，从游者数十人。会天大雨，漳水溢，墙垣堂舍悉没，人迹殆绝，元叹曰：「天不欲行吾道也！」乃辞归.又谓张文升曰：「如天不废予，当以七字富天下：垦荒、均田、兴水利。以六字强天下：人皆兵，官皆将。以九字安天下：举人才，正大经，兴礼乐。」

　　元论学宗阳明，而清克洁悫，自为一家之说.尝谓孟子性善，与孔子性相近习相远意同而语异。时人追味以为知言，又矫后儒心学放恣之弊。徽州姚际恒作《庸言录》，谓周、程、张、朱皆出于禅，其说本于元。又谓圣人无心学而有其学，乃自立为学次第，杂取《少仪》、《内则》诸篇，定幼学之准，而以古文《禹谟》、李氏《周官经》所云六府、三事、三物为节目，与阳明限年责功之说大畧相似，所阙者惟心学耳。

　　元有弟子数百人，而蠡县李塨最有名，与大兴王源、上元程廷祚日讨论天地阴阳之变、伯王大略、兵法文章、古今典制、方域要害、近代人才邪正，所学必可见之于民事。廷祚推之曰：「为颜氏者，其势难于孟子，其功亦优于孟子。」去今逾二百年，法语学规直与泰西闇合，奇哉！德清戴望撰《颜氏学记》以传之，犹惜其偏于空言心性也。

　　李明性，字晦夫，学者私谥为孝悫先生，塨之父也。家素饶，明亡后，田被圈入旗，食指且蕃，绌于用，然与人言，绝口不道贫字，守志益定，持节益严，视天下不义之富贵若将浼焉。弥留之际，屏妇女勿近，顾谓塨行属纩礼，其亦一息尚存不肯少懈者欤？

　　山右学派山右学派，传绛州辛全之学者，有洪洞范鄗鼎、绛州党成、李生光、陶世征诸人。鄗鼎，字位西，究心《濂洛遗书》，养母不仕，河汾人士多从之受经。康熙己未，举博学宏词，以母老辞.家居，立希贤书院，置田以赡学者。陆清献尝与以书曰：「夙闻山右辛复元之名，而未见其书。承乏恒阳，幸与山右接壤，则又闻先生出处不苟，守礼谨严，盖今之辛复元也。且尽刊行辛书，大有功于世道。辱以见示，不敢私于箧衍，将携以南归，徧告乡后进，俾知太行之西，龙门之东，复有大儒出其间，王仲淹、薛敬轩之遗风未坠，相与讨论而传习之，为惠不亦多乎！」成，字宪公，号冰壑。以明理去私为本，生平不求人知。鄗鼎尝誉之于人，意不怿。生光，字闇章，明诸生，至孝，以程、朱微言训弟。明亡，北向痛哭，焚其青衿，自号汾曲逸民。世征，字视庵。平生愿学孔子，尝言一部《论语》，皆孔子精神所流露也。至无行不与之语，乃诸弟子极意摹拟赞扬之辞，较之寻常答问尤为亲切，从此想象其精神命脉之所存。久之，觉夫子之真面目跃然欲出，恍若亲承提命者然。

　　两湖学派曾国藩，字伯涵，号涤生，湘乡人。道光戊戌进士，官至大学士，封一等毅勇侯，卒谥文正。性理之学，上接朱紫阳；经世之略，更过王阳明。在都既与倭文端公仁、吴侍郎廷栋为讲学之友，在家亦引益阳胡文忠公林翼、同邑罗忠节公泽南为同志。文忠抚湖北，正值粤寇猖獗之时，治军理民，均能省身克己，并礼兴国处士万斛泉以资表率。而忠节训诸生以道德，相率投袂讨寇，驰名天下。又善化唐鉴推崇平湖之学，博闻而约守，矜严而乐易，汉阳刘传莹内志外体，一准于法，均为文正所重。惟鉴着《学案小识》，摈夏峯不录，复深致鄙夷，则亦有门户之见存矣。

　　八旗学派八旗儒臣中，以理学称者，首推简仪亲王德沛。王为太祖弟济尔哈齐四世孙，早岁，应袭父爵为镇国公，让与从子，入西山读书。怡贤亲王荐之于朝，世宗召见，问所欲，曰：「愿侧身孔庙，分特豚之飨。」世宗大器之，授兵部侍郎。王益折节向学，立志希圣，一言一动，必由仁义.乾隆初，兼祭酒。每入学，摩挲俎豆，不忍决舍。尝集太学诸生讲《大学》首章，圜桥听者凡千余人，靡不悦服。独助教王之锐以为未尽，复陈己意。王欣然下阶三揖，其虚衷多类此。后督闽浙，驻节杭州时，于敷文书院绘河洛、方圜、羲文诸图揭于屏间，王手执松枝，伫立指点，讲解移时，听者忘倦，佥谓天潢节钺中古今一人。尝曰：「人心为风俗之本，未有人心浇漓而风俗朴厚者。今世不患乏才，患人心不古耳，非讲学无以明之。果使风化日移，胜咿唔呫毕多矣。」在闽时，有《鳌峯书院讲学录》行世。所著又有《易图解》、《实践录》二书。乾隆己巳，简亲王神保住削爵，诏以王袭封。

　　王后历封疆，以廉能着。然与河督高斌议不合，高欲岁减革沙船，力持不得，语人曰：「古人制度安可轻易改革。吾老不及见，汝异日当思吾语.」乾隆癸酉，张家路头秋水漫涨，果如王所料，时王薨二年矣。及河患日增，至竭国帑民财以治之，犹无补，于以服王之先见矣。讲学家尊之曰德济斋夫子。

　　王同时有徐元梦者，字善长，一字蝶园，满洲正白旗人，姓舒穆禄氏。舒与徐，满音略同，而字义亦近，故天下称蝶园徐公。康熙癸丑进士，官至协办大学士，充《明史》总裁。中年后精研理学，言貌温温，若惟恐伤人者，而中持黑白，卒无所依违.与人敬以和，贵贱老少如一。老而笃学，与方望溪侍郎共事蒙养斋，暇即就问经义，事望溪如师。卒谥文定。

　　道、咸间，继起者为文端公倭仁，字艮峯，姓乌齐格里氏，隶蒙古正红旗，为河南驻防。道光己丑进士，官至文华殿大学士。与曾文正公、吴侍郎廷栋相与讲学，兼讲经济，皆实求朱子之志而力践之。又剏吃糠会以厉侈靡之俗，为朝野所推重。其学以九容入手，见过自讼，言动无妄，行己接物，绝无偏私。《敬陈治本》一疏，亟亟以讲明正学为先。尝曰：「志始于思，辨于学，发端甚微，为效甚巨。」真卓然儒者之言也。

　　同、光间，蒙古崇绮，字文山，某科状元，三等承恩公，孝哲后之父也，亦以精研性理闻于时.杜门谢客，列几之书籍，皆学案、语录类也。穆宗崩，孝哲请命于崇，崇命以死，即此可见矣。

　　汉军徐荫轩相国桐，亦以讲理学名于时，然不可与简仪亲王、文定、文端、文山所可同日而语也，其徒党乃至拟之为程、朱。尝召门人讲阴阳动静之学，徐曰：「譬如小几，几面，阳也，几底，阴也，去几曰动，安几曰静.」文芸阁学士闻之大笑曰：「此为大儒之讲学乎？虽车夫亦能之也。」

　　王船山神契正蒙之说王夫之，衡阳人，明举人，世人以其居石船山，故称之为船山先生，杜门著书，神契张载《正蒙》之说，演为《思问录》内外二篇。康熙时，以吴三桂叛，兵至湘，乃又逃之深山。

　　汤默斋劝黄九烟讲学明亡，户部主事黄九烟隐居不仕，从汤默斋游。默斋劝之讲学，九烟曰：「吾负不忠不孝名，何学之讲耶！」

