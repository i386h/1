<!-- { "loadSidebar": true } -->
　　陆溶为歪头举人苏州陆溶工制艺，乡试屡不第，益发愤读书。某岁，遇大比，将行前一日，焚香告天曰：「某半生辛苦，不能博一第，如命中应有此福，虽迟数年无害；脱令无也，愿略减寿算以易之，俾白屋儒生，亦有吐气扬眉之一日。」祷讫，伏地大哭。是年，果中式。未久即病死。陆颈有创痕，头常于欹一面。相传陆于粤寇扰苏时，奔避不及，一寇以利刃砍颈，深入数寸，不绝者三分之一，晕仆于地，越一昼夜始苏，砍处已为颈血凝合，遂得不死。然其头已偏而不正，人谓之歪头举人。

　　江南冬行乡试同治甲子夏，江宁既克，粤寇平。及冬，江督曾文正公国藩奏请补行江南乡试，藉以鸠集流亡也。不以八月而以冬，故不曰秋闱而曰冬闱。解元为江璧，第三人为吴大澄，文正与主司刘琨相庆，谓江璧二字，适为江南肃清之义，盖至是而长江流域完璧归赵也。吴大澄三字，盖至是而三吴澄清也。吴，字清卿，后官湖南巡抚。

　　沧粟为人得乡举光绪初，山右郝某富甲一邑，解风雅，好客。有二子，长者年弱冠，延某孝廉为师。孝廉学淹博，负时誉，廉静寡欲，有古君子风，以故宾主甚相得。一日，有客访郝，郝卧未起，客翩然入塾，孝廉与之谈，滔滔清辩，如读破万卷书者，孝廉雅重之，恨相见晚。未几，郝出见，客先道向慕之忱，而后述来意，盖于役罄资斧，来假白金三千者。主人慨诺，问客曰：「尊纪安在？取携便否？」客曰：「只身万里，无仆役，行将如太原，书券向钱肆付可矣。」郝如其言与之，拱手而去。孝廉谓郝曰：「公诚慷慨，然不相识者与以三千金，异日来者求无厌，殊可虑耳！」主人曰：「客目光如电，吐属又类书生，殆侠义之徒。与之，所失不过三千金，不与，则祸且不测.」孝廉默然，心中未尝不讶客之来突如，郝之与伤惠也。

　　阅数月，有以书遗郝者，启视，则客谢札，尾云：「令郎俊秀非凡品，拟为纳粟入监，俟秋闱一决胜负，速将履历寄某处。仆已于某月日入京，令郎来，倘屈驾，当扫榻以待。」郝色然喜，以为客固不负余者，遽以履历寄客。孝廉审知其徒，以为即遇盲主司，亦无幸，然不能重拂郝意，姑令多读多作而已。六月初，择吉日，令其子就道，孝廉与之偕。抵京访客，客居殊精雅，相与道契阔，客出监照授孝廉，复附耳语曰：「事已谐，高足领卷入场可矣，勿问他事也。」及录科，初入试场，枯坐不能成一字。日卓午，有人持卷来易，视之，则琳琅满纸，遂缴卷出，名列前茅。三场亦如之。发榜前一日，客走相贺曰：「已中第几名矣。」榜发，果然。亟访客，客已他往，谒师会同年毕，遂返里。郝喜不自胜，大张筵宴，亲友贺者踵相接，咸谓令郎少年英发，行见来年折杏花耳。郝及孝廉则固知客之所为，而郝尤感之，顾以不知客之踪迹为憾也。一日，有需用，入密室取银，则有白金三千两置于几，附一函，略云：「天涯过客，承君馈遗.仗义轻财，可风薄俗。令郎高掇巍科，易于拾芥。文章几曾憎命，人定自可胜天。本拟造府申贺，人事牵率，不克南来。白金三千，敬谨奉赵，不偿子金，受惠多矣。孝廉某君朴诚可敬，恕不另柬。某月某日，沧粟拜手。」主人读毕，惊异者久之，持函示孝廉，孝廉惭谢曰：「今而后知先生识力之胜人也。」

　　外人捐监应乡试总税务司英人赫德有二子，慕我国科名，光绪初，纳监，入籍顺天，且延名师教制艺。某科，应顺天乡试，为北皿号生羣起而攻之，乃不入场。

　　王莘锄言阅乡试卷之难无锡王莘锄吏部縡，莼农孝廉蕴章之世父也。举北闱南元，联捷，入翰林，后改官吏部，出典福建乡试，得士称盛。尝语人曰：「曾得一卷，全体称意，而中有小疵，终觉不惬，竟摈之。又有一卷，文平平，而有数警句，爱不忍释，则姑置榜尾。暗中摸索，自信鉴空衡平之不易也。」

　　林旭十九得乡举林旭，字暾谷，生而颖异，其文则绳趋矩步，无一奔放。李芍农侍郎文田充福建正考官，得林乡试卷，击节叹赏，定为元选，其评语有「非二十年面壁功深者，不能臻斯境界」云云。时林年十九，时论荣之。林，侯官人，为沈文肃公葆桢孙壻。光绪戊戌政变，被难，即六君子之一也。

　　广东乡试关节顺天府尹顾某尝被简为广东主考，粤中盛闱姓，有巨商以重金买四姓，二文二梅，欲主考头场题中宣示。是科二题为「衣锦尚絅，恶其文之着也」。三题为「令闻广誉施于身，所以不愿人之膏粱文绣也」。二文字亦无意巧合。诗题为「雪树两折南枝花」，是二梅字也。

　　浙江乡试关节光绪癸巳，殷如璋、周锡恩衔命南下，主试浙江，至苏州，船泊阊门外。时苏州府为王可庄太守仁堪，循例谒见。谈次，忽有人以密函至，立待覆书。功令，典试者在途，不得与戚友通音问，防弊也。殷得密函，请王启视，王阅之色变，即呼拏下书者。书中所言，皆贿买关节语，并一万两银票一张，署名者周福清，周即浙江翰林院庶吉士散馆授知县，革职捐内阁中书者也。殷见事已泄，亦拍案大怒，请将下书者严究，以明心迹，于是周遂被祸。

　　光绪某科，南中某名士典试浙江，撤闱后，以关节酬资未到，流连　西湖者数日。浙人大哗，羣起逐之，乃仓皇遁去。然其人固夙以廉隅自励者，传闻若是，要亦其左右舞弊所致耳。

　　戕教地方停乡试光绪庚子约款，凡戕教地方，均停止乡试三年。直隶为拳乱区域，故顺天甲辰乡试，借开封闱以举行之。

　　新进士释奠每科胪唱后，新进士咸赴国子监释奠。礼竣，大司成置酒堂东偏，各献酬三爵。以堂中为御驾临幸地，故避就东偏也。

　　顺治丙戌会试中四百名顺治丙戌正月，礼部奏：「今年二月会试天下举人，其中式名额及内帘房考官，均宜增广其数，以收人才。」得旨：「开科之始，人文宜广，中式额数准广至四百名，房考官二十员，后不为例。」

　　丙戌会试得人顺治丙戌开科取士，为会试第一科，虽循明制，以《四书》命题，而第一名进士李奭棠三艺浑穆，蔚然开国气象。魏文毅公裔介、魏敏果公象枢、李文勤公霨、冯文毅公溥、朱尚书之锡，皆出是科。

　　顺治己丑会试中四百名顺治己丑会试，中式四百人，阁臣七人典试，前代未有。时两广初定，二甲授参议，三甲授知府，进士释褐，即官四品，亦奇遇也。

　　会试满汉分榜顺治壬辰、乙未春闱两科，分满、汉二榜，各有三鼎甲及二甲三甲，其后则合为一榜。

　　世祖念南榜举人之会试顺治丁酉，世祖既诛方犹李振邺、张我朴，南榜举人不得试，已而覆试，江南举人第一叶芳霭，第二某。世祖悔而惜之，每谓江南举人被累之困。己亥八月，会试榜发，世祖顾问礼部江南覆试举人中式几人，礼部堂官以已中十七人对。又问叶芳霭中式否，则奏曰：「已中式。」又问某，则奏曰：「某名在副榜。」问其人安在，则奏曰：「回原籍矣。」及廷试，遂拔芳霭一甲第三人。辛丑，世祖晏驾.明年，某始成进士。

　　会试中额分省康熙癸卯会试，粤东无一中式者。东筦举人林贻熊等联名吁请，允之，乃定分省中额之例。

　　谢聘以会试落名不得与康熙癸卯，谢聘举于乡.甲辰，公交车北上，礼部吏误落其名，遂不得与试。事闻，圣祖赫然震怒，疑为怨家裁抑，从邸舍急索之，而聘已先期出都。乃遣吏部员外郎喇毕驰驿召聘，使赴阙质对，议削诸司事官籍，立授聘官。聘诣部，立白司事官无他，实吏胥一时之误，司事官概免罪。聘，号莘园，瑞金人。

　　三进士皆贰臣进士出身之最奇者三人， 皆在国初， 以贰臣就试者也。 一杞县任暄猷， 明末练乡勇， 御流寇有功， 后仕福王， 为后军都督。 王师下江宁， 投诚， 隶旗下。 中顺治壬辰进士， 以磨勘被黜， 后再中乙未进士。 一邵阳吴芳， 明崇祯己卯举人。 永历时， 官至左都御史， 归命后， 愿以科第进， 中康熙甲辰进士。 一五河钱世熹， 明末官县令， 鼎甲后， 削发为浮屠， 久之复还俗为诸生。 康熙庚戌成进士， 年七十余矣。

　　准新进士自陈任吏与否康熙庚戌，常熟陶晚闻太常正靖再试保和殿，名在第十二。圣祖命大学士蒋文肃公传讯诸进士，自度材能堪任吏与否。倪紫珍先对曰：「有志临民。」陶继言曰：「愿就教职。」文肃愕然，再询之，对如初，后太常仍以翰林用。

　　韩文懿为会元康熙癸丑会试，值厘正文体之时，长洲韩文懿公菼举南宫第一，遂以经义开风气之先，骎骎乎有起衰之功焉。

　　陈文简奉旨会试陈文简公生而岐嶷，三四岁时，每于睡梦中，一闻梵呗声必惊起，合掌趺坐。母知其有自来也，抚之曰：「儿既生我家，当从事圣贤之学，佛氏之教不足循也。」文简耸听已，即卧，自此闻经呗声，不复起矣。比长，博极羣书，以贡入成均，旋中京兆试，文名藉甚，上达宸聪。

　　康熙己未会试，适其妇翁长洲宋文恪公充总裁官，文简回避不与试。是日圣祖临朝，阅礼部奏回避事，指文简名以询，廷臣羣以宋系陈妇翁对。上曰：「翁壻何回避之有？可趋令入试。」时日已亭午，闱中将放饭矣，忽传鼓启门，奉旨特送举人陈元龙一名进场，然文简仍以嫌被屏。乙丑，会试中式，总裁以十卷进呈，文简卷列第十，上拔置第二。殿试，上复亲擢为一甲第二名，赐进士及第。

　　丁腹松中进士而辞馆丁腹松，字木公，通州人，博学能文。性迂古，重气节，年三十举孝廉，屡试春官不第。时明珠当国，闻其名，延之课子。丁督课严，明益重之，每朝罢必往谒，数年如一日。值会试期近，明曰：「试期近矣，先生大才，掇高第如拾芥，可预贺也。」丁叹曰：「吾自揣学问不让他人，顾屡踬场屋，命耳！吾衰矣，不愿作冯妇也。」明曰：「科名迟早有定数，先生非久居人下者，吾愿先生之就试也。」又曰：「奴子安三，于送场事颇悉，令侍先生往，当能减先生之劳。」丁诧曰：「彼能之乎？」明亟称其能，颔之。

　　安三者，明之豪奴，侍郎以下皆敬礼焉，呼之为三爷。明敬丁，特命供使令，丁亦微闻安不法事，日必令其迭被扫地涤溺器以挫之，且直呼曰「安三」。安以主人故，谨受命。是日，明去后，安入服役，丁思明言，遂少假颜色，笑呼曰：「安三爷，闻汝主言，汝于送场事颇悉，吾试时，当借重也。」安骤闻此语，如膺九锡，盖丁素严厉，今忽霁颜，且呼之为安三爷也，乃屏息肃立，对曰；「敢不唯命。」

