<!-- { "loadSidebar": true } -->
　　西京杂记杜陵秋胡通尚书善古翟公欲以兄女妻之或曰秋胡已尝取而失礼奈何又妻之驰象曰此鲁秋胡则然非今之秋胡也是何异鲁之两曾参赵之两毛遂哉南曽参杀人或以告北曾参之母遂投杼走野人毛遂坠井死平原君闻之曰嗟乎天丧予矣既而知非其门下士也乌得以昔之秋胡而絶婚今之秋胡哉夫玉之未理者为璞死鼠未腊者亦为璞月之旦为朔车之辀亦为朔名齐实异所宜辨也
　　同祖父名
　　安屈　罗靖　范阳迈　江泌　李玮
　　荀恽　李知古　虞阐　王　谢凤
　　事有不可以常理测者容斋随笔载拓跋魏安同父名屈同之长子亦名屈此祖孙同名也学斋占毕记襄阳隋处士罗君墓志云君讳靖父靖学优不仕水经林邑王范阳迈死其子咄代立慕先君之徳复名阳迈此父子同名也梁国子助敎江泌在孝义传族人兖州从事亦名泌世谓泌为孝泌以别之此又宗法不脩之故邪宗法明则王祥裔孙不得又名祥矣唐宗室世系表朗陵王名玮信安王亦名玮此亲侄与伯父同名也新唐书纠谬以为误何误之一多如此鬭谷于莵之子曰鬭般郑夹漈曰般与班同音不应父曰班而子又以般名也此犹音同字不同也已不忍呼唱矣东汉窦武之孙名辅武辅一韵亦犹之班般矣余尝按頴川荀氏家传荀文若之子名恽荀仲茂之孙亦名恽仲茂盖文若之从子于礼称朞亲可令小功之从孙犯诸祖之名讳哉因考辽东李氏世系表两世之间有名知古者二人误邪否邪成都狼狈乡父子同讳夫妇共名以是知世间眞有理外之事矣
　　史记烈侯卒弟武公立武公卒赵复立烈侯太子章是为敬侯再成侯肃侯至武灵王四世耳武灵又名其太子曰章此犯高祖之讳也
　　陈书虞荔从父讳阐乃虞氏谱云荔生世南世南生昶昶生阐三四世间便犯近祖之讳会稽新志以为误恐不宜误至此
　　北史拓跋魏献文名其子孝文名宏胡俗不知辨音邪杜度之说虽不必通之国中固宜严之父子间尔
　　北史王肃次兄之子名翊而翊之子又名是犯祖之讳也肃弟名康而嫡侄诵之子名孝康多一孝字便不犯邪
　　谢氏谱云谢奉祖端散骑常侍父凤丞相主簿奉罢吏部尚书谢安遇于破冈停语三日至南齐间乃复有谢凤子超宗则相去才数十年名何乃不相避邪在他族犹可而况本宗邪谓一人则事相悬矣刘子威燕语
　　同星名
　　轩辕　颛顼　蚩尤　傅説　王良造父奚仲
　　昊天称天皇大帝即耀魄寳也上古有天皇近代有大帝然皆号非名也惟星有轩辕而黄帝名轩辕星有颛顼而黄帝孙颛顼称帝星有蚩尤而九黎君蚩尤贪暴黄帝杀之于凶黎之谷星有傅说而殷相称傅说星有王良造父而古善御亦称王良造父星有奚仲而古有奚仲为车正辰有娵訾而古天官有娵訾氏星经云王良一名王梁世祖功臣阜城侯亦王梁乃所谓同也然轩辕姓公孙又姓姬颛顼亦止名也蚩尤是号以为同即吾亦莫能解矣
　　楚词云后飞廉使奔属飞廉风伯也风伯箕星左传云共工之子为冥师郑大夫子产禳于冥雨师也雨师毕星
　　周伯王蓬苪两人皆古者高世不仕其精为星帝命之为瑞星天文志云瑞星五行之冲和气也此在天先未有是星而后乃有之盖豫让桥专诸巷等耳同地名
　　轩辕　任丘　阳城　楼烦　彭城　杜衍刘累　专诸　豫让　方干　朱明　谯明涿光　偃师　益州　满达葛
　　岂惟天星即舆地亦有之黄帝名轩辕而居于轩辕之丘瀛州有任丘即以任中郎之名名其县嵩南有阳城唐阳城以諌显胡有楼烦汉壮士善骑射曰楼烦王建攻卭州陈敬瑄遣将彭城助守古徐固彭城也邓州有杜衍宋亦有杜衍相仁宗若刘累城专诸巷豫让桥方于岛朱明寺胥以孑特立名非由彼此作合若丹朱城比干城不韦县野王县更生山又无姓俱不得谓之同也
　　伯益书有谯明之山而古帝有谯明氏有涿光之山而古帝有涿光氏
　　洛阳有偃师县周穆王时偃师谒王进倡者皆傅会舞木胶漆丹青为之
　　蜀称益州西秦凉州牧轲弹与秦州牧益州不平弹遂奔凉或曰益州姓乞伏
　　金显宗幸金莲川适乃孙章宗生于满达噶山遂名之曰满达噶
　　同神名
　　蓐收　禺彊　黄神　靳尚　徐君
　　通志氏族畧云蓐氏蓐收之后蓐收司秋之神岂尝有其人乎禺氏禺彊之后禺彊北海之神岂尝有其人乎如有其人是人与神同姓名也
　　突厥部落大人伊质泥师都既别感异气能徴召风雨娶夏神冬神之女为二妻夏神祝融冬神冥蓐收秋神也通志既以蓐收为蓐氏之子则夏冬二神固应有女矣
　　论曰或问蓐禺两神之姓氏其殆南海之帝为儵北海之帝为忽中央之帝为混沌之谓邪曰非然也漆园氏盖寓言
　　古有黄神氏或曰黄祙黄头大腹出天参政归藏经言黄神与炎帝战于涿鹿或谓黄神即黄帝路史云非也桞宗元黄溪记云黄溪东南有黄神祠始黄神为人时居其地传者曰黄神王姓莽之世也莽既死神更号黄氏逃来择其峭者濳焉民咸以为有道死乃俎豆之为立祠
　　楚靳尚谮屈原致有汨罗之恨而摄山神靳尚通名于释法度愿为弟子于是栖霞庙祀不用牲而用蔬脯
　　越絶书延陵季子挂劒于徐君之墓君非名也博物志呉猛经庐山赠山神徐君诗君亦非名也如以君也即谓之同矣
　　同女人名
　　孟光　李平　徐淑　李秀　巨灵　弃孙寿　蔡琰　曹节　王舜　王粲　薛涛
　　男女而同姓名者汉梁鸿之妻孟光蜀刘禅之臣孟光汉班倢伃侍女李平后赐姓卫蜀后主都防李平前原名严唐宗室襄郡公李秀西晋李毅之女李秀徐璆之父徐淑董昌之将徐淑秦嘉之配徐淑女娲时开天地巨灵生于汾脽汉武时小女子巨灵化为青雀
　　姜嫄履巨人迹而生后稷怪而弃之故名弃宋芮司徒生女赤而毛弃诸堤下宋伯姬取以入长而美亦名曰弃
　　秦兼六国称皇帝李斯取蓝田之玉为玺玉工孙寿刻之为希世之寳而梁冀之妻亦孙寿
　　汉左雄行限年之法广陵孝亷徐淑年未及限诘之以顔回早悟对雄难之曰孝亷闻一知防遂遣还郡此法初行不得不尔吁亦太迫矣
　　襄阳耆旧传蔡瑁之弟蔡琰字文珪为巴郡太守风俗通亦有蔡琰伯起之弟为南阳太守五世公所举东汉列女传蔡邕之女蔡琰字文姬俱汉末人
　　东汉末宦官曹节暴横而曹操之曾祖亦名节然则操以节名其次女为献帝后何哉此大不可晓
　　王子春之女王舜与汉宣帝时安平侯王舜同名能复父讐王舜之妹王粲与魏武帝时军谋祭酒王粲同名能同其姊复父讐又晋梁王妃王粲东武景王之季女嫔于司马氏与宇文周时仪同王粲同名
　　晋薛涛袭安邑公爵官梁州刺史义烈着闻唐元和中蜀营妓薛涛造十色彩牋以寄元稹
　　同邉人名
　　穷竒　石显　杨难敌　王承福　李密
　　姓名有与边人同者少皥氏有不才子穷竒见史记高车部族有副伏罗氏其酋阿伏至罗有从弟亦名穷竒后为嚈哒所杀
　　汉宦者石显与金时生女直乌林荅部石显同
　　隋文帝废太子勇为庻人囚于东宫赐杨难敌物五百段以鞫勇之功赏也而晋愍帝时武都氐杨难敌统部曲自号左贤王屯下辨
　　唐有圬者王承福韩退之为作传而宋有黎人王承福招降土蛮以功补承节郎事在黎峒传中
　　李密已见蜀齐隋凡三人宋安平州蛮李密刼侵邻獠幷取古甑峒变其幼子姓名为赵怀徳知峒事边人同名
　　苻健　防陈如　完顔罗索　巴延　曼济
　　边人姓名同者絶少而三国武都氐苻健欵附归蜀见陈寿志五胡临渭氐苻健僭即伪位国号秦见晋载记
　　晋穆帝时扶南王防陈如本天竺婆罗门有神语曰应王扶南扶南举国欣戴迎而立焉佛祖通载世尊成道时防陈如率其魔众归化大乘
　　金哀宗时完顔罗索凡三人皆内族以其名同故以长防别之大罗索鹰都尉遇元兵战死白鹿原此正大八年事中罗索小罗索俱称元帅遇元兵于汝坟适醉不能军败退走许州此九年事史臣曰大罗索死得其所两罗索谗贼人也卒逭一死金于是乎失政刑矣
　　元纂脩金史诸臣有两巴延一为翰林待制一为中书平章政事有两曼济一为中书省叅议一为左司郎中
　　元又一巴延西域人至正中吏部侍郎洪武初以礼征之巴延作七哀诗饮药死
　　同药名
　　刘寄奴　飞亷　离楼　方诸　木兰
　　诸葛亮　王明　吉祥　益智　何首乌
　　姓名有与药部同者不特刘寄奴又孟子云驱飞亷于海隅而神农本经草部有飞亷古之明目者有离楼而草部有离楼梁大寳初侯景遣宋子仙袭陷颍州刺史方诸而玉石部有方诸周礼明诸承水于月谓之方诸唐有女子木兰代父戍边十二年人不知其为女而木部有木兰宋有王明成安人知荣州清亷有惠政太宗召拜谏议大夫而草部有王明天竺国僧吉祥宋仁宗时以梵书来献而草部有吉祥元时土酋益智有谋畧官怀远大将军曲靖宣尉使而草部有益智证类本草云蜀中有诸葛亮韭其叶似孝文韭而长以武侯所种故名图经云何首乌顺州人因服交藤根而得年百三十岁遂名交藤根为何首乌唐李文公有传载其事
　　同鸟兽虫名
　　夔　龙　穷竒　白泽　蜚亷　杜宇
　　姓名又有与鸟兽虫名同者不特舜典朱虎熊罢又大荒东经一足兽曰夔而舜命防典乐敎胄子麟虫之长曰龙而舜命龙作纳言神异经西北有兽状似虎名曰穷竒有翼能飞便勦食人而少皥氏不才子曰穷竒轩辕纪帝登桓山得神兽白泽能言达万物之情而齐广宁王孝珩与周师战被刺其奴白泽以身扞之神禽有蜚亷而殷时蜚亷以材力事纣武王伐纣并杀之鸟有杜宇而古蜀国主杜宇禅位鳖灵自居西山得道升天若夫晋侯鲁侯俱姬牛郑伯姬防以至李凤桓鸾姚兕郭象张豺韩麒麟皮豹子李騊駼杨辟邪邢槖駞赵白驹彭白狼孙白鸡元孔雀董狐杨防史狗史防孔鲤陈任虾庞苍鹰郭虾防韩公子虮虱各有姓皆不得言同也
　　辨证姓名
　　路史同氏名辨云汉有唐尧为临武长梁有虞舜官太常丞圣帝之名而可蹈袭哉不知唐虞非姓尧舜非名也至谓后人恶其僭易尧为虞舜即絮舜絮女居切夫氏名同者谓的对耳必宛转而合之何居夫两南宫适一臣武王一学于孔子两公孙龙一孔子弟子一平原君客其谓同是也伯夷虞之秩宗又一伯夷孤竹君之长子姓墨名允伯夷諡也安可谓同邪黄帝有臣曰习朋齐桓之臣曰隰朋习隰既异自当有别商均一曰叔均后稷之孙亦名叔均是单举名不覈其姓也又曰帝喾之臣有穷之后俱曰羿俱以射名似矣或不俱氏有穷少昊之子鲁国之匠皆曰般皆因巧着似矣或不皆氏公输故窃谓长源君之辨大似赘者也
　　孤竹子之伯夷虽不可等于虞廷之伯夷乃吕氏春秋云颛顼师伯夷父此可与虞廷埒矣
　　女娲时共工与祝融战不胜头触不周山而死舜时共工以淫辟流之幽陵如以讙兠为类则共工为人名以三苗为类则共工为官名殊未可定也归藏启筮曰共工人面虵身朱髪匪直人眞一异鬼矣
　　皇防天皇升传敎台皇曰咨予上相共工盖指甲厯事也见玉海
　　黄帝史孔甲着盘盂二十六篇不得以孔子裔孙孔甲为拟甲名鲋亦不得以夏后孔甲为据夏姒姓也
