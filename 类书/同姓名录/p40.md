<!-- { "loadSidebar": true } -->
　　赵宋陈丰仙游人绍兴进士知南恩州清俭不扰刘宋鄢阳陈忠女名丰隣人葛勃有美姿丰与村中数女共聚络丝戏相谓曰若得壻如葛勃无所恨
　　杨进
　　宋髙宗时有巨冦杨进号没角牛拥众三十万徃来京西淮南河北侵掠为患宗泽遣人谕以祸福悉招降之后汉广汉王博妻杨进武阳人烈女见华阳国志
　　李淑
　　宋李淑参知政事若谷子官龙图阁学士唐太宗女兰陵公主亦名淑下嫁虎州都督窦怀悊
　　刘芳
　　北魏刘芳为太常卿裁决郊祀礼乐前赵刘曜妻刘氏病甚曜临问之刘泣曰妾叔皑女芳有德色愿备后宫曜许之
　　吕荣
　　元吕荣知易州政尚寛简讼至立决及代民争留之不果为立去思碑唐末吕荣吴人许升妻升遇贼被害荣手刃杀升者以首祭升
　　两汉侯王公主同名
　　汉宗室同名者不特诸侯王有之即公主亦有犯侯王名者如髙祖兄代王名仲而世祖女浚仪公主亦名仲适侯王度前汉菑川懿王之子临朐夷侯齐孝王之孙牟平节侯皆名奴而世祖女平阳公主亦名奴适大鸿胪冯顺后汉济北孝王名次而世祖女平氏公主亦名次但主生于前前汉州乡宪侯羽康恭侯洨孝侯皆名惠而世祖女武安公主亦名惠适征羌侯来棱前汉城阳共王之子东莞侯胶州缪王之子新市侯赵共王之子安国侯皆名吉而显宗女隂安公主亦名吉后汉顺帝名保而肃宗女脩武长公主亦名保但顺帝在后前汉菑川靖王之子缾侯名成而肃宗女共邑公主亦名成光武族祖苍梧太守河间安王皆名利而肃宗女临颍公主亦名利适即墨侯贾建前汉中山孝王后汉北海靖王皆名兴而肃宗女闻喜公主亦名兴后汉沛孝王名广而和帝女汝阳长公主亦名广后汉梁恭王名坚而顺帝女颍隂长公主亦名坚夫临朐牟平犹曰列侯而即墨闻喜则犯诸王矣济北中山犹曰疎属而汝阳则犯近属矣且髙祖兄仲百世之下犹知之矧昭代乃敢不避此何説邪
　　女人同名
　　赵飞鷰
　　世皆知汉成帝赵皇后体轻善歌舞号曰飞鷰而不知武帝时已有一赵飞鷰晋书舆服志云世祖挺英雄之畧总文景之资扬霓拂翳皮轩记鼓横汾河而祀后土登泉而祭昊天奉常献仪谓之大驾车千乘而骑万匹以幸姬赵飞鷰置属车间豹尾中
　　赵五娘
　　汉蔡伯喈妻赵五娘有孝行见琵琶记唐刑部尚书赵彦昭以女巫赵五娘左道乱常托为诸姑潜相影援彦昭携妻就谒申犹子之情见彦昭传
　　朝云
　　后魏河间王琛有婢朝云善吹箎能为垄上声琛为秦州刺史诸羌叛讨之不降琛令朝云假为贫妪吹箎而乞诸羌闻之流涕即相率归降秦民语曰快马徤儿不如老妪吹箎见洛阳伽蓝记
　　苏东坡有二妾朝云榴花朝云死于岭外惟榴花独存故其词多及之见耆旧续闻
　　素娥
　　武三思妓素娥有殊色狄梁公请见之忽失所在乃于堂奥中闻兰麝芬馥附耳而听即素娥语曰某花月之妖帝遣奉公言笑梁公时之正人不敢见也见天中记又韦询美开成中及第受辟挈所宠素娥行罗绍威闻其姝丽求之询美不敢辞遂以献之见灯下闲谈
　　玉箫
　　唐节度使韦臯少游江夏止于姜使君之馆有小青衣玉箫常令祗侍因而有情韦后归觐与玉箫约五载决来迎取乃留玉指环一枚及逾期不至遂絶食而死韦闻之甚为凄惋后韦以陇右功拜尚书令因作生日节镇皆贺以珍竒独东川卢八座赠一歌姬亦名玉箫谛观之宛然姜氏玉箫也中指有玉环隠起韦叹异谓再生以续前缘云见云溪友议
　　春鷰
　　蜀王孟昶説宫婢春鷰行则同舆坐则同席末年遭杀并命合塟墓上有树生异花似鸳鸯交颈当时名曰鸳鸯树见海物异名记又五代王鏻婢春鷰有色其子继鹏烝之鏻已病继鹏因父宠婢陈氏以求春鷰鏻怏怏与之
　　仙释同名
　　法安
　　晋释法安逺公弟子善持戒行讲説众经新阳县虎灾居民多死伤安游其县径至大社树下通夜坐禅虎负人而至见安如喜如惊跳伏于前安为説法授戒虎灾遂息
　　隋释法安安定人出家太白山开皇中至江都谒晋王相见如旧便住慧日寺王所游履必召随从及幸防山时遇渴乏四顾唯岩无由致水安以刀刺石引水崩注用给晋王时大嗟异
　　僧朗
　　晋释僧朗京兆人于金舆谷中创立精舍数十余区讲诵训诱孜孜不倦凡来诣者人数多少先一日逆知使具饮食必如所言秦王苻坚遣使遗后沙汰众僧别诏朗法师戒德氷霜昆仑一山不在捜例
　　隋释僧朗南阳人栖止无定章服麤敝猪肉满口时复诵经有比丘尼为邪鬼所着辩説经文超悟解莫不赞其聪慧朗至尼寺礼佛厉声呵之此尼承声下座却立流汗问其慧解奄若聋痴
　　道安
　　晋释道安防聪敏读书一览成诵师事佛图澄悉阐经典时襄阳习凿齿锋辩天逸笼罩当时素闻安名及见自称四海习凿齿安曰弥天释道安时人以为名答
　　宋宋湜以户部员外郎判刑部淳化二年庐州妖尼道安讼弟妇事不实械系安伐登闻鼓讼大理断狱不当湜坐降均州团练副使
　　慧琳
　　刘宋沙门慧琳秦人有才章兼内外之学尝着均善论文帝见而赏之元嘉中遂参朝廷大事着髙屐披貂裘置通呈书佐权侔宰辅
　　赵宋白马院僧慧琳本仕族多蓄图书尊尚士大夫翻香煮茗终日萧然不知身在嚣尘中见邓椿画继寳月
　　齐释寳月长于词赋武帝布衣时尝游樊邓登祚后追忆徃事作估客乐四章使寳月奏之管
　　唐释寳月有诗才唐诗品彚载其行路一首
　　明逹
　　梁释明逹康居国人童穉出家严持斋戒行游至梓州牛头山欲搆浮图创精舍不访材石直觅工匠众怪其言逹下求木乃于水中得一长材正堪刹柱俄涪水大溢木流翳江楚率道俗通皆接取逺近并力浮图堂宇一时成就
　　唐释明逹住阌乡万廻寺徃来过客皆谒问休咎未尝答应但示其防趣而已李林甫为黄门侍郎扈从西还谒逹加秤于其肩至京而作相其占验皆类此法进
　　梁神僧邵硕与志公最善及将亡谓沙门法进曰愿露骸松下法进如其言舁尸露之明日徃视失所在
　　隋释法进住益州玉女寺唯业坐禅常有四老虎绕于左右开皇中蜀王秀临益州邀至见进足离地四五寸大业末终于山中龙吟猿叫三日乃已
　　麻姑
　　后赵麻姑石勒大将麻胡秋之女其父猛悍筑城严酷昼夜不止惟鸡鸣乃息姑贤有恤民之心假作鸡鸣羣鸡效声众工乃止父觉欲挞之女惧而逃入仙姑洞脩道后于城北石桥飞升
　　唐麻姑居建昌山中脩道得仙尝降吴门蔡经家宴毕升天开元中封虚寂冲应真人事载顔鲁公麻姑坛记中
　　无相
　　隋无相禅师寓涪州相思寺不异恒人偶一时渡水济返无船乃以鉢安水中曰何为常擎汝汝可自渡水便取芭蕉搭水立渡鉢亦随来须防逹岸见者莫不惊异
　　唐释无相新罗国王第三子宗召见于禅定寺遂入深谷岩下坐禅每入定五日为度成都县令杨翌疑其幻惑乃追至命徒曵之徒近相身一皆战栗顷之大风卒起砂石飞飏直入防事飘卷幙翌叩头拜伏奉送旧所
　　智永
　　唐僧智永王逸少七代孙妙传家法为隋唐间学书者宗匠写真草千文八百本散于世求书者如市所居户限为之穿穴用鐡叶裹之人谓之鐡门限
　　宋僧智永成都人长于传模宛然逼真见画继
　　中外同名
　　杨仆
　　前汉宜阳人杨仆为楼船将军击南越有功封将梁侯后汉献帝建安十六年七月武都氏王杨仆率种人内附居汉阳郡
　　刘猛李恪
　　汉刘猛为尚书令有志操不肯附中常侍曹节被免官禁锢唐太宗子吴王恪有文武才髙宗即位拜司空梁州都督晋泰始八年监军何桢讨匈奴刘猛累破之左部帅李恪杀猛而降
　　陈汤
　　前汉陈汤元帝时为西域副校尉诛匈奴郅支单于斩阏氏名王以下千五百余级封闗内侯后汉安帝元初三年零陵蛮陈汤等千余人着赤帻称将军烧官市抄掠百姓州郡募善蛮讨平之
　　杨统
　　后汉新都杨统习天文善推歩建初中为彭城令武都羌酋杨世之弟统晋太和初为武都太守
　　杨定
　　汉献帝兴平二年七月车驾东归以杨定为后将军侍送乘舆梁天监十年武兴国王杨孟孙死诏其子定袭封爵为假节督沙州诸军事隂平王
　　张茂
　　晋张茂凡两人一吴国内史一平西将军北魏延兴二年百济国王余庆遣其司马张茂等上表自通愿奉女执埽后宫并遣子弟牧圉外廐
　　樊安
　　汉樊安延熹二年为中常侍而后魏东荆州蛮樊安聚众反于龙山僣称大号世宗诏以李崇为都督征蛮诸军事率歩骑讨之生防樊安
　　石宁
　　后赵石季龙以中书监石宁为征西将军宋少帝景平二年宜都蛮帅石宁等一百二十三人诣阙上献
　　杨俊
　　魏杨俊曹操时为南阳太守武都氐杨俊杀其从侄仇池公杨国而自立
　　张威
　　晋张威起兵讨杨难敌以其地归李蜀宋张威为利州副都统制与金人战屡立竒功宋少帝景平二年百济王余映遣长史张威诣阙贡献
　　髙翼
　　北魏髙翼孝昌末为定州刺史封乐城县侯晋安帝时髙句丽王遣长史髙翼奉表献赭白马
　　元绪
　　北魏元绪为幽州功曹叅军庄帝初进武卫将军太武太延二年吐谷浑王慕璝死封其弟慕利延为西平王以慕璝子元绪为抚军将军
　　髙云
　　北魏道武天赐四年慕容寳养子髙云杀慕容熈而自立僣号天王梁武帝时髙句丽王子髙云进号车骑大将军乐浪公
　　杨纂
　　北周杨纂事周文帝数有军功位大将军封陇东郡公晋简文帝时武都氐杨纂自立为仇池公遣使诣阙帝以为秦州刺史
　　唐和
　　后魏唐和官济州刺史封酒泉公宋庆厯三年湖南猺人唐和等劫掠州县提防本路刑狱杨畋募才勇深入洞讨击
　　杨
　　隋杨平阳太守杨庆之祖以至孝知名北魏太武遣大鸿胪公孙轨拜武都羌酋杨为征南大将军都督梁州刺史南秦王
　　李荣
　　唐李荣肃宗子灵昌郡王宋真宗咸平五年河西敎练使李荣等向化归顺
　　李万荣
　　唐贞元中泾原镇将李万荣逐节度使刘士宁自称留后朝廷因而授之垂拱初封靺鞨酋长李万荣为永乐公万歳通天中万荣与松漠都督李尽忠俱为营州都督赵翽所侵遂举兵杀翽据营州作乱则天怒下诏改万荣名为万斩尽忠为尽灭
　　余庆
　　宋余庆眉山人绍兴进士南宋孝武大明元年百济王余庆上表言冠军将军右贤王余纪等十一人忠勒竝求显进扵是诏加职衔见南史
　　吉祥
　　唐东川降魔寺僧吉祥魁梧多力受饭五鉢日夜诵经九函池中鱼知其数以名召之背出水面使去即没见云仙杂记宋吉祥平阳人工画佛道山水亦佳见图绘寳鉴又仁宗天圣五年天竺国僧吉祥等五人以书来献赐紫方袍
　　杨再兴
　　岳武穆部将杨再兴屡立战功尽复西京险要及临颍之战以三百骑遇敌兵十二万击杀二千余人及万户千户等百余人战死获其尸焚之得箭镞二升髙宗绍兴二十四年武都蛮酋杨再兴连年冦掠前军统制李道破其众擒送行在
　　外藩同名
　　髙宫二
