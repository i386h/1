<!-- { "loadSidebar": true } -->
　　孔安国尚书传云羲和即重黎之后吕刑称乃命重黎与此命羲和盖一事而两人也楚世家云共工氏作乱帝喾使重黎诛之而不尽帝乃以庚寅日诛重黎则若一人矣而以其弟呉回为重黎则重黎非人名盖官名矣孔頴达曰高辛前命后诛当是号同人别此语较近矣
　　春秋文曜钩云唐尧即位羲和立浑仪呉王蕃云浑天仪者羲和之旧器谓之玑衡
　　吕览云羲和占日世本云羲和作占月法言羲近重和近黎山海经曰羲和者帝俊之妻是生十日浴日于甘渊
　　古志羲和国有女子名羲和尧因之名掌时令之臣此谬说也羲和国之羲和即褒姒之褒骊姬之骊若尧时汝羲暨和则两人矣
　　尚书大传云羲和之后为羲伯羲叔之后亦为羲伯此氏非名也然厥初固名后而为氏若春秋列国公子公孙其初何尝非名乎又云和仲之后为和伯玉海云八伯阙一人盖即和叔之后为和伯未尝阙也
　　商颂曰韦顾既伐昆吾夏桀汲冢书曰周公陈大聚解武王命昆吾冶而铭之金版藏府而朔之是两昆吾也竹书纪年夏仲康锡昆吾命作伯帝芬封昆吾氏子于有蘓帝厪之世昆吾氏迁于许注云昆吾己姓名樊封于卫夏衰为伯迁于旧许帝癸三十年商师征昆吾三十一年克昆吾与商颂语合要知终是国名世本云昆吾卫氏是也吕氏春秋云昆吾作陶又见尸子玉海注曰昆吾古之善冶者续汉志星官书自黄帝始高阳重黎唐虞羲和夏昆吾殷巫咸周史佚苌皆掌天文之官也
　　杜预曰陆终子六人长曰昆吾
　　郑语注云昆吾祝融之孙陆终第一子祝融其后八姓己姓昆吾顾彭姓豕韦
　　古词莫愁在何处莫愁石城西是莫愁者郢州石城人今郢有莫愁村是也梁武帝河中歌洛阳女儿名莫愁十五嫁为卢家妇故李义山诗如何四纪为天子不及卢家有莫愁三笔云是别一莫愁也愚谓未必然正犹秦罗敷本邯郸赵人而焦仲卿词明言东家有贤女号名秦罗敷仲卿庐江人若如景卢云云者即为两罗敷矣要知作歌者援之以相比实非两姝也
　　通志氏族考云秦穆公西得由余于戎后世余姓盖以名为氏独不曰大禹治水时繇余为之佐乎安知不祖王佐而必祖羌胡邪韵书繇由同音益决其然己

　　同姓名録卷四
<子部,类书类,同姓名录>
　　钦定四库全书
　　同姓名录卷五　　　　　　明　余寅　撰浑沌二
　　天皇伏牺氏策辞云皇命浑沌居降龙之位惟主于民五帝纪云帝鸿氏有不才子浑沌掩义隐贼好行凶慝贾逵注曰帝鸿黄帝也盖一为天皇之臣一为地皇之子是二浑沌也若庄子所称中央之帝曰混沌不必实有其人且浑混字稍异不得入录
　　风后二
　　一黄帝六相之首见帝王世纪
　　一尝与夏禹问荅见女战经
　　扁鹊三
　　一轩辕时人见黄帝八十一难序一与赵简子同时简子疾扁鹊入视知其与百神游于钧天三日必寤见史记一与秦武王同时武王示之病扁鹊请除左右沮之扁鹊怒而投其石见国策
　　按轩辕在太古而秦武与赵简相去二百余年三扁鹊固有征大抵轩辕时人善医后二人仿而名之耳第在赵者姓秦名越人扁鹊其号则谓止二扁鹊亦可
　　张若二
　　南华经云黄帝将见大隗于具茨之山张若謵朋前马昆阍滑稽后车至于襄城之野又蜀纪云秦张若为蜀郡太守与张仪共筑成都城史记昭襄王三十年蜀守若伐取巫郡及江南为黔中郡是也
　　吴回二
　　帝喾时重黎为火正帝使诛共工氏而不尽乃以庚寅日诛重黎以其弟吴回为重黎后复居火正至汉又有吴回乃长沙文王吴芮之孙嗣封为长沙哀王夸父二
　　海外北经云夸父不量力与日逐走逮之于禺谷道渇而死弃其杖化为邓林大荒东经云蚩尤伐黄帝帝命应龙杀蚩尤与夸父
　　余考夸父凡两见一与日竞而渇死一与帝竞而杀死其人其事固自不同或疑其为一人者非
　　龙二
　　一见轩辕政典命为东正咨分爵禄贤智
　　一见尚书舜典命作纳言夙夜出纳惟允
　　左师触龙二
　　说苑夏桀贵为天子富有四海不修禹政荒淫于乐沈酗于酒其臣左师触龙谄谀不止汤放桀并诛触龙
　　史记赵孝成王元年秦伐赵拔三城求救于齐齐欲得长安君为质太后不肯左师触龙入谏长安君出质齐发兵往救秦将解去
　　商容二
　　尚书武成篇云式商容闾注商容殷之贤人又髙士传商容不知何许人为老子师容有疾老子求遗教容张口曰吾舌存乎曰存曰吾齿存乎曰亡知之乎曰非谓其刚亡而弱存乎容曰嘻天下事尽矣
　　或谓老子多夀其师安知非即武王所式者是疑老子与武王同时也余阅唐宗室世系表彤徳曾孙硕宗周康王赐采邑于苦县五世孙干干生耳周平王时为太史夫六世祖在康王时则六世孙自合生平王时平王去武王逺矣老子安得师武王所式者邪余故断其必非一人
　　伊尹二
　　后周伊灵代人善骑射为文王所知尝谓之曰若伊尹阿衡于殷致主尧舜卿既姓伊庶防不替前绪遂赐名尹歴卫将军隆州刺史卢奴县公见北史伊娄穆传
　　孙阳二
　　庄子疏云伯乐姓孙名阳字伯乐过虞坂有骐骥伏盐车见伯乐而长鸣伯乐下车泣之王莽传地理侯孙阳造井田使民弃工业左将军公孙禄请诛之以慰天下
　　田和二
　　周安王十三年齐田和会魏侯楚人衞人于浊泽求为诸侯宋田和陜州人画师李成意韵逺笔墨精简见图绘寳鉴
　　萧大心二
　　周萧大心宋人平南宫长万有功封为附庸宣公十二年为楚所灭见左传地谱世系
　　梁萧大心简文第二子封寻阳王为云麾将军江州刺史
　　田布二
　　周威烈王十七年田布杀其大夫公孙丝公孙丝以廪丘叛于赵田布围廪丘战于龙泽见竹书纪年
　　唐田布田正之子国家讨淮蔡布率偏师前后十八战皆有功官御史大夫河阳节度使父子俱拥旄节竝着忠勤
　　赵同赵婴齐各二
　　晋赵同赵婴齐皆原大夫赵衰之子灵公被弑司冦屠岸贾治贼以致赵盾遂与诸将攻赵氏于下宫杀同与婴齐等灭其族
　　汉南越王赵佗之孙婴齐武帝时尝入宿衞后十余岁其父胡薨婴齐请归嗣立为南越王
　　晋流人王如叛率众五万进逼襄阳征南山简使将军赵同率师击之经年不能尅智力竝屈婴城自守庆舍二
　　齐庆舍相国庆封之子庆封已杀崔杼益骄令庆舍用政田鲍髙栾氏发甲围庆封宫卢蒲癸以戈击庆舍解其左肩犹以俎壶投杀人而后死
　　赵孝成王八年赵将乐乘庆舍攻秦信梁军破之悼襄王五年庆舍将东阳河外师守河梁
　　宋两兰子
　　一以舞剑干元君元君召使见其技立赐金帛一以燕戏干元君元君大怒拘而拟戮经月乃放鬳斋子曰二人俱以技干君一偶喜而赏之一偶怒而罪之技同而所遭异时不可必也见列子
　　智果二
　　晋智果智伯之族知智伯必灭别族于太史为辅氏见国语隋永欣寺僧智果会稽人工书炀帝甚善之尝谓智永曰和尚得右军之肉智果得其骨见书断二人之名千古适符而一以虑祸别族一以蕲福出家俱不终于本宗
　　荆轲二
　　博物志云荆轲字佽非渡河蛟夹船佽非不奏断其头而风波静除淮南子云荆佽非得寳剑渡江中流两蛟绕船佽非赴江刺蛟荆爵为执圭孔子闻之曰夫善除腐肉朽骨弃剑者佽非之谓乎观此二书则荆佽非与孔子同时且系楚人而燕太子丹所使刺秦王者是衞人考其时前后距二百五十余年其为两荆轲奚疑
　　栁庄三
　　春秋栁庄衞大夫献公称为社稷臣与邑裘氏与县潘氏
　　陈栁庄髙宗栁皇后从祖弟清警有识鉴太建末为太子洗马终于度支尚书
　　隋栁庄河东人少有器识博览坟典济阳蔡大寳有重名于江左见庄叹曰襄阳冰镜复在于兹文帝践祚进开府仪同给事黄门侍郎
　　孔嘉二
　　宋殇公立十年十一战民不堪命孔父嘉为司马宋督为太宰因民之怨宣言司马则然已杀孔父而弑殇公注孔氏父字嘉名孔子六世祖
　　后汉孔嘉武都太守孔奋之子城门校尉作左氏说
　　士燮二
　　晋士燮士会之子为上军佐从郤克败齐师于鞌吴士燮广信人事孙权为卫将军封龙编侯
　　公子庆忌二
　　吴王阖闾既杀王僚又忧公子庆忌之在邻国恐合诸侯报讐乃使要离如卫刺杀之见吴越春秋又哀公二十年公子庆忌骤谏吴子弗听遂适楚闻越将伐吴请归平越欲除不忠者以说于越吴人杀之见左传
　　郑国二
　　鲁郑国字子徒受业孔门见仲尼弟子列传
　　韩郑国故韩水工韩欲罢秦令国间说秦凿泾水三百余里以溉田中作而觉国言渠成亦秦之利卒使就渠溉田四万余顷秦以富彊因命曰郑国渠见河渠书
　　介子推二
　　史记云晋文公复国赏从亡者介子推不言禄禄亦不及说苑云介子推年十五为荆相仲尼闻之使弟子往视焉还曰庭下有二十五进士堂上有二十五老人
　　刘摰二
　　左传昭公十三年晋人将寻盟齐人不可晋人使叔向告刘献公曰抑齐人不盟若之何对曰盟以底信君茍有信诸侯不贰何患焉注云献公名摰
　　宋刘摰东光人元祐中尚书右仆射遭郑雍之谤贬团练副使新州安置性陗直有气节触机辄发不为威怵持心少恕勇于去恶竟为朋谗竒中
　　楚两庄蹻
　　韩非子云庄王欲伐越杜子谏曰庄蹻为盗于境内而吏不能禁此政之乱也蹻盖庄王时人矣又汉西南夷传庄蹻者楚庄王苖裔也威王时使将兵略巴黔中以西数千里定属楚欲归报会秦击夺楚巴黔中郡道塞不通乃以其众王滇
　　按楚世家庄王与威王相去二百五十年其为两庄蹻无惑也
　　韩起二
　　晋韩宣子名起昭公二年晋侯使宣子来聘观书于太史氏见易象与鲁春秋曰周礼尽在鲁矣
　　魏明帝太和中吴主孙权遣使立公孙渊为燕王渊命将军韩起诱致其使斩首三百余级以所假印绶符防首级来献
　　孔忠三
　　鲁孔忠字子蔑孔子兄孟皮之子见史记仲尼弟子列传汉孔忠孔子第九代孙长沙太守子襄之子年五十七见孔子世家吴孔忠孙皓牙将晋王浑伐吴遣参军陈慎击破之
　　公子牟二
　　中山公子牟身在江海之上心居魏阙之下见南华经魏公子牟游于秦谓应侯曰臣且有効于君夫贵不与富期而富至富不与骄奢期而骄奢至骄奢不与死亡期而死亡至累世坐此者多矣应侯曰善见国策国策注云庄子所称中山者不与应侯同时
　　齐两司马穰苴
　　一在景公时用晏婴荐为将却燕晋之兵尽取所亡故境尊为大司马见史记
　　一在闵王时用为执政闵王杀之大臣不亲燕举兵使昌国君将而击之齐军破闵王奔莒见国策
　　夫景公与闵王相去九世穰苴定非一人乃吴师道注国策谓穰苴实尝为闵王却燕晋而战国杂记妄以为景公时事故太史公误引入传中耳果如师道言则史记所云晏婴之荐引景公之宠任皆譌传妄臆之说矣太史公必不然假令太史公注国策又当辨穰苴为景公时人而证师道之注之非总之二公各是其是各非其非皆不忖有同姓名之说耳余故断其必为两人
　　赵成二
　　晋五卿赵成中行吴魏舒范鞅知盈皆三军将佐位在韩起之下又秦二世责赵髙以盗贼事髙惧阴与其弟成谋更立公子婴
　　春秋两士匄
　　范献子之父宣子为晋国上卿
