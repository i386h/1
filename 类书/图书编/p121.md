<!-- { "loadSidebar": true } -->
　　天市垣二十二星在房心东北一曰天府一曰长城天子之市也主权衡主聚众一曰天旗庭天子之旗帜也主斩戮之事又曰天市也者都市也天下之所防也石氏曰天市垣二十二星主四方边国门右一星次宋次卫次燕次东海次徐次吴越次齐次中山次九河次赵次魏门左一星次韩次楚次梁次巴次蜀次秦次周次郑次晋次河间次河中其星芒角动揺光色异常即为其国有不臣有叛谋小失色其国弱黄帝占曰天市垣星欲明光润泽则吉其星不明若市中星少皆为岁虚五谷伤籴贵大饥石氏曰天市星明则市吏急商人无利不明则市吏弱商人多利郗萌曰天市明大则粟贱其中小星多则民当之一曰垣星芒角赤色则乱人忧然各家所指与图中所载星名多不相协须慎辨之



<子部,类书类,图书编,卷十六>








　　天市垣象纬考
　　天市垣二十二星在尾星东北主权衡主聚众一曰天旗庭主斩戮之事也市中众星润泽则岁实星稀则岁虚荧惑守之戮不忠之臣又曰若怒角守之者臣杀主彗星出为徙市易都客星入之兵大起出之有贵丧张衡云天市明则市吏急商人无利忽暗则反是市楼六星在市中在箕星之上主司阛阓明则吉暗则市吏不理也隋志市楼者市府也主市价律度其阳为金钱其隂为珠玉变见各以所主占之车肆二星在天市垣南门之内主车驾不明则国车尽行隋志主众贾之区宗正二星在帝座东南宗大夫彗星守之若失色宗正有事客星守动则天子亲属有变又曰客星守之贵人死又曰宗正明则宗室有秩暗则国家凶宗人四星在宗正东主録亲踈享祀如绮而明正族人有序宗室二星在宗人东北候星之东宗室之象帝辅血脉之臣也客星守之宗人不和帛度二星在宗室星东北主度量明则尺量平商人不欺暗则否屠肆二星在帛度东北主烹宰明大则肆中多宰杀候一星在帝座东北主伺隂阳也明大则辅臣强四夷开候细微则国安亡则主失位移则主不安居常则吉帝座一星在天市中候星西天庭也光而润则天子吉威令行微细则凶大人当之或云暗则大人不正张衡曰帝座者帝王之座帝座有五一座在紫微宫一座在大角一座在心中一座在天市垣一座在紫极宫咸云帝座一名曰神农所居不见则大人当其咎宦者四星在帝座西南帝傍之阉人也星微则吉明则凶非其常宦者有忧其占与势星同列肆二星在斛西北主宝玉之货移徙则列肆不安火守入兵大起斗五星在宦者西南主平量覆则歳熟仰则大饥明暗与帛度同斛四星在市楼北亦曰天斛主量者也占与斗同贯索九星在七公前一曰连索一曰连营一曰天牢主法律禁暴强也牢口一星为门欲其开也九星皆明天下狱烦七星见小赦五星见大赦动则斧锧用中空则更元汉志云十五星张衡云贯索开有赦不见则刑狱简若闭口及星入牢中有系死者常以午子夜候之一星不见则有小喜二星不见赐禄三星不见人主德令行且赦若客星出视其大小大有大赦小有小赦或云贯索为贱人之牢一星芒有喜事二星芒赐爵禄三星芒有赦门闭牢中有多死水犯灾火犯米贵七公七星在招揺东天之相也三公之象张衡曰七公横列贯索之口主执法别善恶之官也星齐正则国法平差戾则狱多寃酷或云星入河米贵火犯之兵起天纪九星在贯索东九卿也为九河主万事之纪理寃讼也明则天下多词讼亡则政理壊国纪乱散絶则地震山崩女牀三星在天纪之北为后宫御女主女事明则宫人恣意常则无咎
　　宋两朝天文志天市垣二十二星东西则各十一星其东垣南第一星曰宋第二星曰南海第三星曰燕第四星曰东海第五星曰徐第六星曰吴越第七星曰齐第八星曰中山第九星曰九河第十星曰赵第十一星曰魏其西垣第一星曰韩第二星曰楚第三星曰梁第四星曰巴第五星曰蜀第六星曰秦第七星曰周第八星曰郑第九星曰晋第十星曰河间第十一星曰河中东垣南第一星宋去极一百五度半入鬼宿七度　西垣第一星韩去极九十八度半入心宿五度　市楼一星距东南星去极九十八度入尾宿十二度　市肆二星距西大星去极一百度入尾宿三度　斛四星距西南星去极八十七度入尾宿三度　列肆二星距东星去极八十六度入心宿三度半　帝座一星去极七十五度入尾十度　候一星去极七十八度半入尾宿十六度　宦者四星距南星去极七十六度半入尾九度半　斗五星距东大星去极七十九度入尾宿六度半　宗正二星距八星去极八十五度半入尾十六度　宗人四星距大星去极八十六度入箕一度　宗室二星距北大星去极八十度半入箕五度　帛度二星去极六十八度等入箕宿三度
　　宋中兴天文志天市垣中一星明大者为之帝座帝座东北一星为后旧误作候西南三星为妃旧失其位妃北一星在帝右后先一星在帝左是谓左右常侍妃南四星为宦寺宦寺南一星为阍人阍人南四星为内屛此其别也如旧乃以右常侍一星及妃三星为宦者又以宦寺阍人合五星为斗又以内屏四星为斛皆误也又曰凡三垣紫宫在中天市在紫宫之东北太微在紫宫之东南而大角在紫宫之正东故天市在大角左太微在大角右大角一星晋隋志杂之众星中谓之天王座其説不白司马迁云大角者天王帝庭其两旁各有三星鼎足勾之曰摄提摄提者直斗柄所指以见时节故曰摄提格虽于众星中颇表而出之亦未为得也故凡曰天主座曰天主帝庭曰直斗柄所指以见时节皆非是














　　天体如圆其分十二次犹有十二瓣也周天三百六十五度余四之一均为十二分则一瓣为三十度四十三分七十五秒其度辐辏于南北二极则度之形敛尖于之两端而开广于之腰围腰一围名曰赤道其度在赤道者正得一度之广去赤道则渐逺而渐狭虽名一度实不及一度也各度以二十八宿之距星纪数谓之经度若以天体比之弹丸则东西南北相距皆然东西分经则南北亦当分纬纬度皆以北极相去逺近为数亦三百六十五度余四之一两极相距一百八十二度六十二分五十杪赤道横分两极与两极相逺各九十二度三十一分二十五杪天顶名嵩高北极偏于嵩高而北五十五度有奇赤道则斜倚于嵩高之南三十六度盖北极既偏于嵩髙之北南极既偏于地中之南所以赤道必斜倚于南也虽曰斜倚于南而其东西两傍则固在夘酉之位矣
　　朱子曰天有三百六十度只是天行得过处为度天之过处便是日之退处日月防为辰
　　或问天道左旋自西而东日月右行则如何曰横渠説日月皆是左旋説得好盖天行甚健一日一夜周三百六十五度四分度之一又进过一度日行速健次于天一日一夜周三百六十五度四分度之一正恰好比天进一度则日为退一度二日天进二度则日为退二度积至三百六十五日四分度之一则天所进过之度又恰周得本数而日所退之度亦恰退尽本数遂与天防而成一年月行迟一日一夜三百六十五度四分度之一行不尽比天为退了十三度有奇进数为顺天而左退数为逆天而右厯家以进数难算只以退数算之故谓之右行且曰日行迟月行速然则日行却得其正
　　或问以为天是一日一周则四时中星如何解不同更是如此则日日一般如何纪岁把甚麽时节做定限若以为天不过而日不及一度则防来防去将次午时便打三更矣因取礼记月令疏指其中説早晚不同及更行一度两处曰此説得甚分明其他厯书都不如此説盖非不晓但习而不察更不去子细检防而今若就天里看时只是行得三百六十五度四分度之一若把天来説则是一日过了一度蔡季通尝有言论日月则在天里论天则在太虚空里若去太虚空观那天自是日月衮得不在旧时处了天无体只是二十八宿便是天体日月皆是从角起日则一日运一周依旧只到那角上天则一周了又过角些子日日累上去则一年便与日防蔡仲防天説亦云天体至圆周围三百六十五度四分度之一绕地左旋常一日一周而过一度日丽天而少迟故日行一日亦绕地一周而在天为不及一度积三百六十五日九百四十分日之二百三十五而与天防是一岁日行之数也月丽天而尤迟一日常不及天十三度十九分度之七积二十九是九百四十分日之四百九十九而与日防十二防得全日三百四十八余分之积又五千九百八十八如日法九百四十而一得六不尽三百四十八通计得日三百五十四九百四十分日之三百四十八是一岁月行之数也岁有十二月月有三十日三百六十者一歳之常数也故日与天防而多五日九百四十分日之二百三十五日者为气盈月与日防而少五日九百四十分日之五百九十二者为朔虚合气盈朔虚而闰生焉故一岁闰率则十日九百四十分日之八百二十七三歳一闰则三十二日九百四十分日之六百单一五岁再闰则五十四日九百四十分日之三百七十五有九岁七闰则气朔分齐是为一章也此説也分明象山陆氏曰书疏云周天三百六十有五度四分度之一天体圆如弹丸北高南下北极出地上三十六度南极入地下三十六度南极去北极直径一百八十二度强天体隆曲正当天之中央南北二极中等之处谓之赤道去南北极各九十一度春分日行直道从此渐北夏至行赤道之北二十四度北极六十七度去南极一百一十五度从夏至以后日渐南至秋分还行赤道与春分同冬至行赤道之南去南极六十七度去北极一百一十五度其日之行处谓之黄道又有月行之道与日相近交路而过半在日道之里半在日道之表其当交则两道相合去极逺处两道相去六度此其日月行道之大畧也
　　朱子曰帝座惟在紫微者据北极七十二度常见不隠之中故有北辰之号而常居其所盖天形运转昼夜不息而此为之枢如轮之毂如硙之脐虽欲动而不可得非有意于不动也若太微之在翼天市之在尾摄提之在亢其南距赤道也皆近其北距天极也皆逺则固不容于不动而不免与二十八宿同其运行矣故其或东或西或隠或见各有度数仰而观之盖无晷刻之或停也今曰是与在紫微者皆居其所而为不动者四则是一天而四枢一轮而四毂一硙而四脐也分寸一移则其辐裂而瓦碎也无日矣若之何而能为运转之无穷哉此星家浅事不足深辨然或写之误则不可以不正也
　　天转正如车轮之转盖侧转也如八月初昏斗柄指酉至天将明时看之则斗柄却指夘矣以是知天一昼夜侧转一周而斗柄则随天翻转指夘也
　　南北二极所以定子午之位厯家因二极而立赤道所以定夘酉之位北极之蒂也南极之攒花之处赤道之腰围也指南针所以通二极之气也赤道为天之腰围正当天之濶处黄道自是日行之道月之九道又自月行之道也
　　天度本无广少之分由浑法分天而有斜长之处始分广少
