<!-- { "loadSidebar": true } -->
　　朱氏语録曰向来君举进制度説周礼封疆方五百里是周围五百里径只百二十五里方四百里者径只百里方三百里径只七十五里方二百里径只五十里方百里者径只二十五里自竒其説与王制等语相合然本文方千里之地以封公则四公以封侯则六侯以封伯则七伯以封子则二十五子以封男则百男其地已有定数此説何如可通况男国二十五里之小则国君即今之一耆长耳何以为国君马端临曰按诸侯分封受地之多寡周礼大司徒职方氏所载与王制及子产孟子所言不合郑注以为山川附庸而言先儒遂欲融防二説而一之如陈祥道唐仲友之论特为明畅故备録之若止齐径围之説则侯伯子之地仅可脗合而公之地多二十五里男之地仅得五十里之半其与王制孟子所言均之为龃龉不合耳
　　封国疆制总论
　　论国家制度固当考古以证今而縁今亦可以考古盖古圣王之制度尽善尽美可法可凡后世法制虽未必尽循其辙迹然亦多监视前代以为之润色古制或不可考而后之制未必不出于古也是故论三代之封建周礼大司徒职方氏其典制若具存也然参之尚书武成篇则多龃龉不相脗合自郑康成而下论者纷如必欲合而一之如止齐径围之説朱子非之是矣陈祥道唐仲友若庶防近之要皆测度之见傅防之词也盖武成分土为三止言其概孟子当战国时正所谓诸侯恶其害已而皆去其籍其详不可得闻也公侯百里伯七十里子男五十里亦皆其所闻之畧耳岂周礼一书在当时孟子北宫锜偶未之见至汉而始出乎况周礼既信为周公定制然本文明言方千里之地以封公则四公以封侯则六侯以封伯则十一伯以封子则二十五子以封男则百男矣安得谓公侯之地同扵百里伯子男之地同于五十里而孟子与周礼不容强合也明矣谓天子言千里者兼军赋诸侯言百里七十里五十里者独举军制也天子言万乗者以赋法通率诸侯言千乗者兼军赋也诸公言五百里诸侯言四百里诸伯言三百里诸子言二百里者包山川土田附庸于封疆诸男言百里者独举其出军赋之封疆也夫公之封疆五百里者包山川土田附庸在其中其实食者半若与千里之地封四公各得二百五十里者合其余二百五十里以为附庸之地者果何在也即公而侯伯子可知矣然千里之地封百男其食四之一止二十五里而男无附庸其余七十五里又何为也是皆自相矛盾不可据以为信然也然则孟子谓百里七十里五十里者其畧亦不可信乎诗云邦畿千里惟民所止以千里之王畿萃止四海之民庶是里本以地言也以地之里言则周之步尺有定制邑井有定规矣不知里以地言亦有以人言者何也有人此有土有土此有财由人聚则土辟而财丰人散则土旷而财乏恐封国不可専以地之里数计也茍専计以地之里数则其人聚者虽地方六七十里财赋仅足以供军国之需矣彼地广而民则稀虽数百里不免为荒芜荆榛之塲而国君縦抚有广土其军赋将何所措也是故观于后世之州县因里之多寡以为大小岂専以地之里言哉我朝州县之制大者数百里中者数十里小县不过数里者有之而里则以人户计也十户为甲百户为里百里则万户矣是以大县五六百里而计其地不过二三百里云耳甚有小县止一二里者其地何止数百里哉且即周制观之因民以授田而八家一井四井为邑四邑为丘四丘为甸四甸为县四县为都四都为同而井田之数在其中矣因民以为聮五家为比二十五家为闾百家为族五百家为党二千五百家为州万二千五百家为乡而闾党之数在其中矣五家为隣邻有长二十五家为里里宰下士一人与今十户为甲甲有首十甲为里里有长虽古今乡遂不同而里以人言者一也使封建里制専主于地即今数百里之小县以为诸侯封国民有不足将移他国民户以授其田足其军赋聮其乡遂恐不能矣至于名山大川延袤数百里率以封疆之数也可乎哉可见里以地言则凡所谓百里七十里五十里不过言其大较如论语所谓方六七十如五六十云耳里以人言则凡所谓大国三军次国二军小国一军不必拘拘算其有余不足之数矣况山川阨塞各有不齐土田荒垦肥瘠亦有不等安得整然齐一无余无欠如纸上之规画也然则今之十甲为里不过即周礼五隣为里之制以损益又安知周礼封国之里数不与今日州县之里数有相沿袭者乎予谓縁今亦可以证古者此也然非必欲里以人而言也特因诸儒拘泥古人之制牵扯凑合反以滋惑莫若或以地言或以人言合今古而防通之斯可为通儒也
　　秦三十六郡【始皇益辟地南越置桂林南海象郡闽中又收匈奴河南地为县四十】三川　河南　南阳　南郡　九江　鄣郡　　防稽　颍川　砀郡　泗水　薜郡　东郡　琅琊齐郡　上谷　渔阳　右北平　辽西　辽东
　　代郡　钜鹿　邯郸　上党　太原　云中　九原鴈门　　上郡　陇西　北地　汉中　巴郡
　　蜀郡　黔中　　长沙　内史
　　汉十三郡【武帝分天下为十三郡复益为十七郡曰揵为苍海朔方酒泉武威牂牁隽鴈门沈黎汶山武都张腋炖煌益州乐浪临屯萸真蕃各置刺史】
　　　荆　豫　兖　梁　幽　冀　青　并　徐益　朔方　交趾
　　唐十道
　　闗内　河南　河东　河北　山南　陇右　　淮南　江南　劒南　岭南　【后増为十五道】京畿　都畿黔东　山南【分为东西】　江南【分东西】　余仍前
　　宋四京二十四路
　　东京　西京　南京　北京　浙西路　浙东路福建路　江南东路　江南西路　淮南东路　淮南西路　湖南路　湖北路　成都府路　利州路梓州路　防州路　广南东路　广南西路　京西北路　京东东路　京东西路　秦鳯路　永兴军路　河北东路　河北西路　河东路
　　元立中书省一行省十有一
　　古今郡国沿革
　　昔黄帝作舟车以济不通旁行天下方制万里画野分州得百里之国万区故易称先王建万国亲诸侯颛帝之所建帝喾受之创制九州【雍荆豫梁冀青徐兖】日月所照莫不砥属【砥平也属服也】尧遭洪水而天下分絶使禹平水土还为九州列五服【甸矦绥要荒】舜摄位肇十有二州【分冀为幽并析青为营】封十有二山以为十二州之镇夏氏革命又为九州防羣臣于涂山执玉帛者万国四百年间逓相兼并商周受命其能存者统三千余国亦为九州分统天下载祀六百周之初有千八百国而分天下为九畿至成王时仍曰九州属职方氏其后诸侯相并有千二百国及平王东迁迄获麟之末二百四十二年间诸侯征伐互相吞灭不可胜数而见于春秋经者百有七十国焉逮乎下分地里上配天象所躔定次总标十二【郑宋晋吴卫秦齐陈楚蔡祀燕】陵夷至于战国天下分而为七【秦韩魏赵燕齐楚】比周之亡七城而已秦皇初并天下惩防战国削罢分侯分天下为三十六郡后平南越又置四郡郡置守焉汉因秦制加置郡国其后武帝攘吴开越四履弥广分天下为十三州部置刺史至哀平之际又新置郡国斯汉之极盛矣光武中兴以官多役繁乃并省郡国其后亦为十三州郡渐复加置郡国至于灵献凡百有五四履之盛亦如前汉既而三国鼎峙魏氏据有中原有州十二【司履荆豫兖青徐梁秦晋幽蛮】蜀全制巴蜀【益梁二州】吴北据江南尽海【置交广荆郢扬五州】然疆境之守才得遽失多不常者晋大康【武帝】之后冠带之国尽秦汉之土及永嘉【元帝】南渡境宇殊狭义熙以后又复青兖未几南北分列刘宋萧齐僻陋江左符姚刘石窃据中原梁陈宇弥促周氏削平东夏多有废省逮隋始复合为一乃改州为郡依汉置守土地号称极盛矣唐兴武徳之初改郡为州太守为刺史权置州郡颇多至贞观并省又因山川形便分天下为十道开元中分为十五盖南北如前汉之盛东则不及西过之梁初天下别为十一所有七十八州若后唐五国石晋七国刘汉六国郭周七国宋祖始削平偏据而大平兴国中亦多所表献于是至明末分天下为十五路其后又増三路宣和中増至二十四路地东南皆至于海西尽巴僰北际中山亦云盛矣然冀之幽朔雍之银夏粤之交趾未入职方而契丹西夏之祸卒相寻焉元以受天明命主中华内立中书省一以领腹里诸路外立行中书省十以领天下诸路然其地虽过于前东南岛夷则未尽附惟我皇明统一华夷尊亲无外辐之广东尽辽左西极流沙南越海表北抵沙漠四极八荒靡不来庭而疆理之制则以畿京府州直六部天下则分为十三布政司以统诸府州县都司卫所错置于其间以为防御总之为府一百四十九为州一百八十二为县一千一百五而边陲之地都司卫所及宣慰招讨宣抚安抚等司亦参设焉盖地理与人和并懋广地并昌矣
　　问封建可行否程子曰封建之法本出于不得已栁子厚有论亦窥测得分数秦法固不善亦有不可变者罢侯置守是也
