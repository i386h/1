<!-- { "loadSidebar": true } -->
　　李文时贾谊上疏曰天子都长安而以淮南东南邉为秦地古者天子地方千里中之而为都输将繇使逺者不在五百里而至公侯地方百里中之而为都输将繇使逺者不在五十里而至输者不苦其繇繇者不伤其费故逺方人安及秦不能分人寸地欲自有之输将起海上而来一钱之赋数十钱之费不轻而致也上之所得甚少下之所苦甚多也
　　武帝时通西南夷灭朝鲜击匈奴筑卫朔方转漕甚逺山东咸被其劳　武帝劳中国人漕中国粟以争无用之地是以璀璨之珠而弹啁啾之雀也务虚名而受实害损有用之才而易无用之地岂盛徳事哉郑当时言关中运粟请引渭穿渠泾易漕度而渠下民田万余顷又可得以溉此损漕省卒上以为然发卒穿渠以漕运大便利吕祖谦曰汉初中都所用者省漕运之法未讲也郑当时议开漕渠引渭入河葢縁是时用粟之多漕法不得不讲
　　宣帝时耿夀昌奏故事歳漕关东谷四百万斛以给京师用卒六万人宜籴三辅农河东上党太原诸郡谷足供京师可省关东漕卒过半夀昌此议遇京辅丰穰之歳亦可行之
　　赵充国条留屯十二便其五曰至春省甲士卒循河湟漕谷至临羌以威羌虏武折冲之具也
　　充国此议遇歳丰稔邉方无事亦可行之
　　光武北征命冦恂守河内收四百万斛以给军以辇车骊驾转输不絶诸葛亮在蜀劝农讲武作木牛流马运米集斜谷口邸閤息民休士三十年而后用之后魏于水运之次随便置仓每军国有须应机漕引【此法亦民便】
　　隋文帝以仓廪上虚议为水旱之备诏于蒲陜等十三州募运米丁又各置仓转相灌注漕关东及汾晋之粟以给京师
　　隋制凡经过之处以丁夫递运要害之处置仓塲收贮次第运之以至京师运丁得以畨休而不久劳漕船得以回转而不长运且所漕之粟亦得以随宜措置而或发或留也
　　唐都关中歳漕东南之粟高祖太宗时用物有节而易赡水陆漕运不过二十万石
　　宗时裴耀卿请于河口置仓有武牢洛口等名使江南之舟不入黄河黄河之舟不入洛口而诸仓节级转运水通则舟行水浅则寓于仓以待不滞比于旷年长运利便一倍有余在当时未行又请罢陆运而置仓于河口凡三歳漕七百万石
　　代宗时刘晏掌漕事故时陆运斗米费钱十九晏命囊米而载减钱十五江船不入汴汴船不入渭江南之运积杨州汴河之运积河隂河船之运积渭口渭船之运入太仓歳转粟一十万石无升斗溺者宋定都于汴漕运之法分为四路东南之粟自淮入汴至京师陜西之粟自黄河入汴至京师陈蔡之粟自关河【即恵民河】入汴至京师山东之粟歴漕济及郓入五丈渠至京师四河惟汴最重
　　汉唐建都于关中汉漕仰于山东唐漕仰于江淮其运道所经止于河渭一路宋都汴梁四冲八达之地故其运道所至凡四路
　　宋歳漕东南米麦六万斛漕运以储积为本故置转般仓于真【今仪真】楚【今淮安】泗【今泗州】三州以发运官董之江南之船输米至三仓卸纳即载官盐以归舟还其郡卒还其家汴船诣转般仓漕米输京师三仓有数年之备
　　按宋人以东南六路之粟载于转般之仓江船之入至此而止无留滞也汴船之出至此而发无覆溺也江不入汴汴船不入江岂非良法欤窃以宋人都汴漕运比汉唐为便易前代所运之夫皆是民丁惟今朝则以兵运前代所运之粟皆是转递惟今朝则是长运唐宋之船江不入汴汴不入河河不入渭今日江湖之船各逺自岭北湖南直达于京师唐宋之漕卒犹有畨休今则歳歳不易矣宋人又有载盐之利今之漕卒比之宋人其劳百倍一歳之间大半在途无室家之乐有风波之险洪牐之停留舳舻之冲激隂雨则虑浥漏浅澁则费推移沿途为将领之科索上仓为官攒之留难及其回家之日席未暇暖而文移又催以兑粮矣运粮士卒其劳苦万状有如此者伏乞推行宋人转船载盐之法于今日少寛士卒之一分寛一分则受一分赐矣况其所赐非止一分哉
　　按沙河即今淮安府板牐至新庄口一带是也本朝永乐十三年平江伯陈瑄因运舟沂淮险恶乃寻宋刘璠议开沙河以避淮水之险乔惟岳继自楚州之至淮隂故道于是开清江浦五十余里置四牐以通漕又于沿江一带增堰以防走泄蓄水以资灌注引泉以备亁涸【至今为利】今日运道自仪真直抵潞河其间最险者有二所高邮湖隄及徐吕二洪是也然二洪之险地也地有定形人可以用其力湖隄之险天也天无常变虽若非人力可为然人力胜天亦有此理惟今高邮之湖南起杭家觜北至张家沟共三十余里唐李吉甫为淮南节渡使始于湖之东亘南北筑平津堰以防水患【即今牵路】在宋时又有斗门水牐本朝洪武九年知州赵原者始甃以甎永乐十九年加以甎之大者景泰五年又护以木桩实以甎土以备风浪舟楫往来方其天色晴霁风恬浪静如行镜中一遇西风骤起波涛汹涌人物沦亡不可胜计建议者往往欲于旧隄之外湖泊之傍别为长隄一带约去旧隄一二十丈下覆铁釡以定其基旁树木桩以固其势就浚其巾之土以实之用甎色砌一如旧隄其中旧有减水牐三座就用改作通水桥洞引湖水于内以行舟楫仍于外隄造减水牐以节水势如此则人力足以胜天省官物之失陷免人物之死亡为利实亦不小
　　元史食货志元都于燕去江南极逺而百司庶府之繁衞士编民之众无不仰给于江南自伯顔献海运之言而江南之粮分为春夏二运葢至于京师者歳至三百余万石民无挽输之劳国有储蓄之富岂非一代良法欤
　　按海运之法自秦已有之而唐人亦转东吴粳稻以给幽燕以给邉方之用而已用之以足国则始于元焉考元史论海运有云民无挽输之劳国有储蓄之富又云海运视河漕之数所得葢多故终元之世海运不废作元史者皆国初史臣生长胜国习见海运之利所言非无征者我朝洪武三十年海运粮七十万石给辽东军饷永乐初海运七十万石至北京至十三年防通河通利始罢海运窃以自古漕运所从之道有三曰陆曰河曰海陆运以车水运以舟所运有多寡所费有繁省河漕视陆运之费省什三四海运视陆运之费省什七八今漕河通利歳运充积固无资于海运也然防河一河譬则人身之咽喉也一日食不下咽立有死亡之祸请于未事之先而为意外之虑寻元人海运之故道别通海运一路与河漕并行江西湖广江东之粟照旧河运而以浙东西濒海一带由海道运使人习知海道一旦漕渠少有滞塞此不来而彼来亦思患预防之先计也夫海运之利以其放洋而其险也亦以其放洋今日欲避放洋之害宜预遣习知海道者起自苏州刘家港访问傍海居民渔斤灶丁逐一次第蹈视泊舟港防沙石多寡洲渚逺近丘曲为之设法图画具本以防傍海通运之法是亦良法且元史载海运自至元二十年始至天厯二年止备载歳运所至之数以见其所失不无意也窃恐今日河运之粮每年所失不止此数况海运无剥浅之费无挨次之守而国家亦有水战之备可以制服朝鲜安南邉海之夷诚万世之利也至元时韩仲晖等言自安民山开河北至临清凡二百五十里引汶絶济直属漳御建闸三十有一度高低分逺近以节蓄泄赐名防通河
　　按防通河之名始此至我朝洪武二十四年防河淤往来者悉由陆以至徳州下河永乐初肇造北京粮道由江入淮由淮入黄河运至阳武由陆运水运至北京厥后济宁州同知潘叔正因州夫递运之难请开防通河朝命工部尚书宋礼发丁夫疏凿以复故道又命刑部侍郎金纯开黄河故道分水以益漕河自是始罢海运专事河运葢永乐十三年也明年平江伯陈瑄又请濬淮安庄牐一带沙河自淮以北沿立浅铺筑牵路树柳木穿井泉于是漕法通便噫元之为此河河成而不尽以通漕葢天假元人之力以为我朝之用也
　　又按歴代建都于西北者皆仰给东南之漕都长安者阻关陜之险漕运极难所以资于江淮渭河都洛阳汴梁者兼资汴洛汝蔡而已惟我朝建都幽燕东至于海西暨于河南尽于江北至大募水涓滴皆为我国家用其功最钜者其运河由江而入防沟繇淮而度上清口经徐吕二洪沂沁泗水至济宁居运道之中所谓天井牐者即元史所谓防源牐也诸水毕防于此而分流于北此葢居南京之间南北中分之处通议诸牐天井居其中临清总其防居中者如人身之有腰脊也总防如人身之有咽喉腰脊损则四支莫运咽喉闭则五脏不通济宁居腹里之地而多有旁出之途临清乃防通河之极处漕路之要害也东控青齐北临燕赵且去邉关不逺疾驰之骑不浃旬可到为国家深长之思者请跨河为城两际各为水门以通舟楫而包围巨牐在于其中设官以司启闭屯兵以为防守亦思患预防之一事也
　　凡漕运事宜详具漕河图后但河之淤决不常或有为陆运海运之説以备不虞是或一道也并采録之陆运【附】
　　陆运之方每人行十步三十六人可行一里三百六十人可行十里三千六百人可行一百里每人负米四斗以夹布囊盛之用印封记人不息肩米不着地排列成行日行五百回计路二十八里轻行一十四里重行一十四里日可运米二百石每运给米一斗可供二万人此百里一日运粮之术也
　　海运【附详已后】海运图后
　　今浙福海船虽极逺畨皆能通至京师或不难也松江与太仓通泰州俱有沙船淮安有海雕船常由海以至山东宁海县贾米离天津不逺若以南京等总缺船卫分坐兑松江太仓等处近海粮米者求的当船户厚与雇值量运三四万石歳一行之使海舟渐熟可为日后之备或可行也












　　图书编卷八十八
<子部,类书类,图书编>
　　钦定四库全书
　　图书编卷八十九
　　明　章潢　撰
　　贡物总叙
　　禹贡八州皆有贡物而冀州独无之甸服有米粟之输而余四服俱无之説者以为王畿之外八州俱以田赋所当供者市易所贡之物故不输粟然则土贡即租税也汉唐以来任土所贡无代无之着之令甲犹曰当其租入然叔季之世务为苛横徃徃租自租而贡自贡矣至于珍禽竒兽衺服异味或荒滛之君降防取索或奸謟之臣希意创贡徃徃有出于经常之外甚至掯留官赋隂增民输而命之曰羡余以供贡奉上下相茍悦其名而于百姓则重困矣











　　合沙郑氏曰召公曰明王慎徳四夷咸賔无有远迩毕献方物惟服食器用予观禹贡九州之贡篚虽非四夷之献而亦以服食器用为安而冀州独不言贡篚者盖畿甸之内赋其总铚秸粟米也总铚秸粟米者仓廪之储也糇粮之济也是食为土贡之要也兖州之贡蚕丝豫州之贡絺纻其地则宻迩于畿甸焉是衣服之用亦为土贡之要也自服食之外则器用次之器用之外则不过寳玉玩好而已不足国家虑也帝王之建都必择衣食之地而谓之京师京大也师众也言天子之居既众且大非衣食之豊不可以为国也若夫大辂南金犀革象齿珠贝之类非服食器用之物贵其土产也皆逺于畿甸而或贡于要荒之服焉茍帝王以为贡篚之要国家所急则尧舜之都迁于荆梁久矣其肯以为冀都区区御大河之患图一日之安耶及周之衰荆陷于吴楚贡金不入而天王求之于鲁盖以鲁通于吴也是岂圣人制贡之初意哉
　　九州贡赋今昔之殊
　　冀州厥赋惟上下错厥田惟中中
