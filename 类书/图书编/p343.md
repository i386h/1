<!-- { "loadSidebar": true } -->
　　巩昌府山曰西山【城西广汉水自出】西岩【安定】雪山【防宁】玉狼【通渭】西倾【漳即禹贡所载】石门【宁逺】朱圉【伏羌即禹贡所载俗名白崖山】祁山【西和上有城险峻开山图云汉阳郡西南有祁山乃九州之名阻天下之竒峻蜀志云诸葛亮率诸军伐魏攻祁山以木牛流马运饷即此】仇池山【成县南四面壁立峭絶有自然楼橹却敌状上有平地方二十余里自下而上有羊肠盘道三十六回】通灵山【四山环合二水萦流有流水泉自岩窦飞落如玉绳亦胜境也】雕窠谷【州南麦积山北有隗嚣避暑宫故基对面有瀑布防苍崖间亦胜景也】铁堂峡【峡有石笋青翠汉姜维居此】银桩崖【州东北壁立万仭崖畔石柱如银色光映日傍有洞穴求之莫得入】九龙【秦安】寳葢【清水】卧龙【阶】五仙洞【阶州东白水江之南山半有洞穴深百余里中有黄卢木桥又有铁桥桥下皆有流水如佩环之声渡铁桥数里有大风不可入防闻有鸡犬声不知何境界也】伶伦【徽】鸑鷟【两当县东古凤州取名此山腰有登真洞傍有列宿峯石镜峯下有分水溪】登真洞【鸑鷟山唐张果老登真之所洞高一丈深百尺】临洮府山曰西倾【府城西南】鸟鼠【渭南又名青雀鸟鼠同穴鸟名鵌鼠名鼷禹贡导渭自鸟鼠是也】龛山【金】臯兰【兰州南五里州之望山也高峻泽厚左右蜿蜒如张两腋东西环拱州城延袤二十五里汉霍去病击匈奴鏖战臯兰山下即此地因谓是山为关塞云】牛山【金】鎻林峡【洮水所经诸峯耸削两崖县絶林木森郁宛似封固故名】通谷【其谷东西出入中可容千百人往来不逾数十歩上有大窍可见天日】
　　庆阳府山曰大白【城北黒水发源】子午【合水黄帝塟衣冠处】乌仑【环】抚琴【真宁】马岭【安化山左右有川其间旧多居民有菓实猿乌岩洞幽防莫穷所止相传汉之牧地】延安府山曰嘉岭【城东南范仲淹大书嘉岭山三字镌石】五龙【敷施】伏陆【甘泉】三塠【安塞】九吾【保安】孟门【宜川】青眉【延川】独战【延长其山峻险一人独战可以当千】锦屏【屹然高耸四时花木苍翠及槅寺庙楼阁青红望之如锦屏然故名】山【鄜】石空洞【石洞深一丈五尺内凿万佛石像世传鲁般所凿】玉仲【中部】玉华【宜君】防属【绥徳州境】笔架【清涧】龙眼【神木】五虎【府谷】潄玉岩【延长其中可容百人泉出如练】
　　宁夏卫山曰贺兰山【城西盘防数百里倚以为固】宁夏中卫山曰沙山【城西】洮州卫山曰东陇【卫城】西倾【禹贡西倾因桓是来即此】岷州卫山曰岷山【城北山黒无树木】鲁般崖【卫南两崖悬絶有二灵柯挿入岩隙间俗传鲁般凿山引临江水入白水江以去涂塞之患】
　　河州卫山曰积石【城西北即禹贡所载】雪山【四时有雪】
　　靖虏卫山曰乌兰【城南】素岭【守御所其山高耸夏冬积雪因名黒水源出于此】行都司各卫山曰合黎【即禹贡导弱水至于合黎】祁连【本名大山】焉支【山舟后汉匃奴失此山歌失我焉支山使我妇女无顔色】金山【永昌城北丽水自出】白岭【凉州】马蹄【廿州岩石间有神足在焉又有林松青松丹峡三名】昆仑【肃州卫西南与甘州山连其巅峻絶经夏积雪不消世呼雪山】苏武【镇畨卫东相传即苏武牧羝处】大松【庄浪】积石【西宁】三危【沙州三山耸出云表故名即舜窜三苗禹贡导黒水处】三陇【流沙碛玉门关外有三断石极大】鸣沙山【沙州城南峯崿危峻沙如干糖天气清朗沙鸣闻于城内其沙或随人足而堕经宿复还山上】塞外山曰天山【旧伊吾郡有天山高十五里广六十里冬夏积雪不消一名雪山匈奴过之皆下马拜汉遣贰师将军李广利将三万骑出酒泉系右贤王于天山得虏万骑而还即此处】
　　关陜山川
　　夫秦四塞之壤也虽偏镇乎西隅而国之形胜实为天下雄固帝王之业也若夫盘互而秀于南者则终南太乙焉嶐乎防于西极而东望潼关者则华岳焉东注咸阳则沣水之所导也其境有兰池阿房之宫咸阳之南周之镐京也茫茫四陵南北相望秦宫所营沣其郁焉岂惟泾水之望陵哉西北临乎豳国而奕奕者其梁山乎絪緼而苍苍内有离宫别馆昆明西夹辇道纡曲而相属者秦之上林也郁然起于鄠之东南者有紫阁峯焉其周之灵台废也久矣横亘乎蓝田者有秦岭焉灞水之所出峣关之所镇也截于西域而嫖姚之所开者其玉门关乎环于汉阳而防茫者其鸟防乎限于北漠之邮匈奴倚垣而窥者秦之长城紫塞也扞蔽朔方而胡笳战马之所集者其贺兰山乎声下龙门景入太华而浩荡者黄河也而瀑布之漭漾则大白焉荆山峙于河则大禹铸鼎之墟也若夫太液曲江之池乐游细栁之原骊山之温泉新丰之枌社陇山之九坂长安之章台又有博望西郊芙蓉未央长乐建章甘泉之宫不可胜数其近而罗列者皆钟秀于雍州其逺而环带者皆隐耀于关中也
　　三山【终南大白太华】
　　终南山在西安府南五十里东自蓝田县界西入咸宁县界石鳌谷以谷水出与长安咸宁二县分界西四十里禹贡终南惇物至于鸟鼠诗曰终南何有有条有梅毛注周之名山终南也左氏传曰荆山终南九州之险也杜注曰终南在始平武功县南汉书曰太乙山又为终南山五经要义曰太乙一名终南在扶风武功县关中记曰终南一名中南言在天中居都之南也又曰终南太乙左右三十里内名福地三秦记曰太乙在骊山西去长安二百里一名地肺山东方朔传曰终南山天下之大阻也其山多玉石金银铜铁豫樟檀柘异类之物太白山按三秦记曰大白山在武功县南去长安二百里不知高几许俗云武功大白去天三百里周地图记大白山甚高上常积雪无草木半山有积雪如瀑布则澍雨人常以为语曰南山瀑布非朝即暮水经注曰大白山南连武功诸山最为秀杰冬夏积雪望之皓然吉茂苏则值乱隐于扶风南大白山中按大白武功二山在郿县葢旧武功县地也今武功县无此山华山大华之山今在华隂县西山海经云华山之首曰钱来山其形削成而四方其高五千仭广十里命曰西岳又西八十里曰小华山又西八十里曰符禺山又西六十里曰石脆山又西七十里曰英山又西五十二里曰竹山又西二百里曰浮山又西百五十里曰畤山又西百七十里曰南山又西百八十里曰大畤山又西三百二十里曰嶓冡山又西三百五十里曰天帝山西南三百八十里曰臯涂山又西百八十里曰黄山又西二百里曰翠山又西二百五十里曰騩山自钱来至于騩山二千九百五十七里按华山三峯中一东西各二鼎峙盘旋峻极不可穷览何景明曰大华终南大白实一山延亘不絶大华在华隂终南在长安大白在郿各望其地异号尔其山首枕嵩芒尾贯羌蜀表里秦关葢邦域大纪云【雍大记】
　　终南山
　　五经要义云终南山长安南山也一名大乙潘岳关中记云其山一名中南言在天之中居都之南故曰中南福地记云其山东按骊山大华西连大白至于陇山北去长安八十里南入楚塞连属东西诸山周回数百里名曰福地辛氏三秦记云其山从长安向西可二百里中有石室灵芝常有一道士不食五谷自言太乙之精斋洁乃得见之而所居地名曰地肺可避洪水相传云上有水神人乘船行追之不及犹见有故漆船者秦时四皓亦隐此山【初学记】
　　骊山
　　骊山在西安之临潼县南半里即抵其麓经雷神殿东折门有绰楔榜曰温泉池过此有室三楹启其扄即温泉也
　　岐山
　　凤翔即岐周今在八府为地少然邑凑而无险阻土物亚于西安余至凤县观凤鸣之山曰南岐至成县询古西康州有凤鸣处凤县今属汉中成县今属巩昌各去数百里间于羌戎则文王治岐地葢广逺也褒斜谷
　　褒谷在褒城县北郡国志谓北口曰斜南口曰褒长四百七十里同为一谷两谷高峻中间谷道褒水所流乃张良送高祖至褒中説烧栈道曹操出斜谷遮要以临汉中诸葛亮由斜谷取郿皆此道也斜谷在府西北入路至凤州界百五十里有栈阁二千九百八十九间板阁二千九百九十二间土人云其间有一溪可行舟
　　龙门山
　　去军城五里官道之傍悬壁环合上透碧虚中敞大洞卞潄清泉宛然天造水帘悬夏冰柱凝冬真异境也文潞公诗壶中别有境天下更无竒宋景文赵清献王素韩绛田况吕公弼吕大防诸公皆有留题行三里又有后洞苏元老龙洞记自利至兴行五百里几半蜀道而岩洞之可喜者莫如龙洞重檐厦屋深不可穷唐沈云卿诗长窦亘五里宛转复嵌空伏湍照濳石瀑水生轮风
　　仇池诸山
　　在巩昌府成县西一百里寰宇记在成州上禄县其山高峯万仭自利州来其东西二门盘道可七里元和志载宋书氐胡传云仇池方百顷四面陡絶高平地二十余里羊肠盘道三十六回山上有豊水泉煮土成盐范后汉书河池方百里左右皆曰白马氐麦积山在巩昌府来南八十里去旧天水县东百里状如麦积为秦地林泉之冠上有姚秦所建瑞应寺山之北曰雕巢谷有隗器避暑宫对面瀑布防出苍崖间又有魏乞弗后墓鎻林峡在临洮府城南六十里曰史家湾洮水所经防湾之右即南山麓路引一线穿麓入峡峡之阻诸峰耸峭两崖悬絶故山道狭隘林木郁森四封固蔽而无所通故曰锁其桃源自番叠戍界与岷山分江东行者此经岷州穿铁城旋入万山间凌波盘涡倒山堙谷而来遂受吞此峡适一登临则冲波腾浪激荡险壮突出峡口滔滔巨野逼府城而去龙门山在旧太安军城五里去今沔县南六十里官道之傍悬壁环合上透碧虚中敞大洞下潄清泉宛然天造水帘悬夏冰柱凝冬宋文潞公宋景文皆有留题行三里又有后洞苏元老龙洞记自利至兴行五百里几半蜀道而岩洞之可喜首莫如龙洞重檐厦屋深不可测




<子部,类书类,图书编,卷六十二>
<子部,类书类,图书编,卷六十二>
<子部,类书类,图书编,卷六十二>
<子部,类书类,图书编,卷六十二>
　　西岳大华山
