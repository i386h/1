<!-- { "loadSidebar": true } -->
　　葢神农为耒耜以利天下尧命四子敬授民时舜命后稷食为政首禹制田土万国作乂殷周之盛诗书所述要在安民富而敎之管子曰一农不耕民有饥者一女不织民有寒者仓廪实知礼节衣食足知荣辱丈人曰四体不勤五谷不分孰为夫子曰人生在勤勤则不匮语曰力能胜贫谨能胜祸葢言勤力可以不贫谨身可以避旤故李俚为魏文侯作尽地利之教国以富强秦孝公用商君急耕战之赏倾夺隣国而雄诸侯淮南子曰圣人不耻身之贱也愧道之不行也不忧命之长短而忧百姓之穷是故禹为治水以身解于阳旴之河汤由苦旱以身祷于桑林之野神农憔悴尧疲臞舜黎黒禹胼胝由此观之则圣人之忧劳百姓亦甚矣故自天子以下至于庶人四肢不勤思虑不用而事治财赡者未之闻也故田者不强囷仓不盈将相不强功烈不成仲长子曰天为之时而我不农糓亦不可得而取之青春至焉时雨降焉始之耕田终之簠簋惰者釡之勤者钟之矧乎不为而尚乎食也哉谯子曰朝发而夕异宿勤则菜盈倾筐且茍有羽毛不织不衣不能茹草饮水不耕不食安可以不自力哉晁错曰圣王在上而或不凁不饥者非耕而食之织而衣之为开其资财之道也夫寒之于衣不待轻暖饥之于食不待甘防饥寒至身不顾亷耻一日不再食则饥终嵗不制衣则寒夫腹饥不得食体寒不得衣慈母不能保其子君亦安得以有其民夫珠玉金银饥不可食寒不可衣粟米布帛一日不得而饥寒至是故明君贵五谷而贱金玉刘陶曰民可百年无货不可一朝有饥故食为至急陈思王曰寒者不贪尺玉而思短褐饥者不愿千金而羡一食千金尺玉至贵而不若一食短褐之恶者物时有所急也诚哉言乎神农苍颉圣人者也其于亊也有所不能矣故赵过始为牛耕实胜耒耜之利蔡伦立意造纸岂方缣牍之烦且耿夀昌之常平仓桑羊之均输法益国利民不朽之术也谚曰智如禹汤不如常耕是以樊迟请学稼孔子荅曰吾不如老农然则圣贤之智犹有所未达而况于凡庸者乎猗顿鲁穷士闻陶朱公富问术马告之曰欲速富畜五牸乃畜牛羊子息万计九真庐江不知牛耕每致困乏任延王景乃创铸作田器敎之垦辟嵗嵗开广百姓充给炖煌不晓作耧犂及种人牛功力既费而收糓更少皇甫隆乃敎作耧犂所省佣力过半得谷加五又炖煌俗妇女作裙挛缩如羊肠用布一疋隆又禁改之所省复不赀茨充为桂阳令俗不种桑无蚕织丝麻之利类皆以麻桑头贮衣民惰窳少麄履足多剖裂血出盛冬皆燃火燎炙充教民益种桑柘养蚕织履复令种苎麻数年之间大頼其利衣履温暖今江南知蚕桑织履皆充之教也五原土宜麻枲而俗不知绩织民冬月无衣积细草卧其中见吏则衣草而出崔实为作纺绩织絍之具以教民得免寒苦安在不教乎黄霸为颍川使邮亭乡官皆畜鸡豚以赡鳏寡贫穷者及务耕桑节用殖财种树鳏寡孤独有死无以者乡部书言霸具为区处某所大木可以为棺某亭豚子可以为祭吏往皆如言龚遂为渤海劝民务农桑令口种株榆百本薤五十本葱一畦韭三畆家二母彘五母鸡民有带持刀剑者使卖剑买牛卖刀买犊曰何如带牛佩犊春夏不得不趣田畆秋冬课收敛益畜果实菱芡吏民皆富实召信臣为南阳好为民兴利务在富之躬劝耕农出入阡陌止舍乡亭稀冇安居时行视郡中水泉开通沟渎起水门提阏凡数十处以广溉灌民得其利蓄积有余禁令嫁娶送终奢靡务出于俭约郡中莫不耕稼力田吏民亲爱信臣号曰召父童恢为不其令率民养一猪雌鸡四头以供祭祀买棺木顔裴为京兆乃令整阡陌树桑果又课以闲月取材使得转相告戒教匠作车又课民无牛者令畜猪投贵时卖以买牛整顿丰足王丹家累千金好施与周人之急每嵗时后察其强力收多者辄厯载酒殽从而劳之便于田头树下饮食劝勉之因留其余殽而去其惰者独不见劳各自耻不能致丹其后无不力田者聚落以致殷富杜畿为河东课劝耕桑民畜牸牛草马下逮鸡豚皆有章程家家丰实此等岂好为烦扰而轻费损哉葢以庸人之性之堀为耕稼之场者此君长所用心也是以大公封而斥卤播嘉谷郑白戍而闗中无饥年葢食鱼鳖而薮泽之形可见观草木而肥硗之势可知又曰稼穑不脩桑果不茂畜产不肥鞭之可也拖落不完墙垣不牢扫除不浄笞之可也此督课之方也且天子亲耕皇后亲蚕况夫田父而怀窳惰乎李衡于武陵龙阳泛洲上作宅种柑橘千树临卒敕儿曰吾州里有千头木奴不匮汝衣食嵗上一疋绢亦可足用矣呉末柑橘成嵗得绢数千疋恒称太史公所谓江陵千树橘与千户侯等者也樊重欲作器物先种梓漆时人嗤之然积以嵗月皆得其用向之笑者咸求假焉此种植之不可已也谚曰一年之计莫如种谷十年之计莫如种木此之谓也书曰稼穑之艰难孝经曰用天之道因地之利论语曰百姓不足君孰与足汉文帝曰朕为天下守财矣安敢妄用哉孔子曰居家理故治可移于官然则家犹国国犹家是以家贫思良妻国乱思良相其义一也夫财货之生既艰难矣用之又无节凡人之性好懒惰矣率之又不督加以政令失所水旱为灾一谷不登胔腐相继古今同患所不能止也嗟乎且饥者有过甚之愿渴者有兼量之情既饱而后轻食既暖而后轻衣或由年谷丰穰而忽于畜积或由布帛优赡而轻于施与穷窘之来所由有渐故管子曰桀有天下而用不足汤有七十里而用有余天非独为汤雨菽粟也葢言用之以节耳仲长子曰鲍鱼之肆不自以气为臭四夷之人不自以食为异生息然也居积习之中见生息之事孰自知也斯何异蓼中之虫而不知蓝之甘乎











　　图书编巻二十三
<子部,类书类,图书编>
　　钦定四库全书
　　图书编卷二十四
　　明　章潢　撰
　　厯总叙
　　厯之名始于黄帝厯之算定于容成上稽天象下正人时厯可以无作乎故有起之以律而累实于黄钟者矣有积之以数而较算于分毫者矣又有验之以象而作仪于浑天者矣此皆厯法所不可少者然由古迄今言天者几而造厯者尤非一家终不能保其厯之不变何哉厯法不容以不变也是故黄帝起辛邜颛帝用乙邜夏用丙寅殷用甲寅周用丁巳鲁用庚子此厯元之可验者也夏四百三十二年日差五度商六百二十八年日差八度周讫春秋日差八度战国及秦日差三度此厯差之可证者也斗分未易考也古厯谓在建星贾逵谓在牵牛中星范谓在斗十一度则言斗分者有不同焉日度未易稽也秦晋以孟春在营室五度三统以孟春在危斗六度元嘉以正月中在室一度则言日度者有不同焉虽数千百年推厯之至精至密如汉大初唐大衍厥后亦未尝不差他又可知也葢以厯取更厯之义故世代更厯羣言不厌其纷诸家不恶其异否则治厯明时之训圣人何以特取诸革哉知治厯明时取诸革则知天时盈虚消息变动不居必观防通以求其故斯可以律天时也兹编备采经书所载与诸家之説若不相协孰知诸在当时揆诸天与日未尽暌也特以今视昔见其舛焉耳然则以后视今其舛不犹是哉信乎嵗不容以不差厯不容以不革也然则厯家之论差法果委诸天与日之行度有不齐乎抑亦治厯者不能悉依天日之行度以明其时故有差也夫天日本皆活物其错行密移必有毫忽之差实无时不然今特莫之觉耳岂必待三五十年后始有所差也耶是天与日之行度必有差者乃其自然之运治厯者果如元厯多方揆测日影以为之准而嵗月日时一依乎天与日之行度则差法不待辨矣虽然以元人测日之法求诸今之日度可也执今之日度以议元人测日之法则又差失安得真知厯理知厯数者与之论哉



















　　古今惟厯家未尝有定法也非无定法也法虽定于一时定于一人而未久即差谓其有定法也可乎汉大初厯以钟律起唐大衍厯以蓍防起元授时厯以晷影测洛下闳僧一行郭守敬皆推极验之精而用之三五十年即有嵗差故或以为百年差一度或以为五十年差一度或以为七十五年或以为八十三年或以为六十六年久而验之均之弗合也虽以时分刻刻分分分分秒非不至精至悉惟差之半秒积以嵗月则躔离朓朒皆不合原算矣精厯者何若此其难乎先儒谓三代而下造厯者纷纷莫有定议愈精愈密而愈多差由不得古人一定之法也又谓康节厯十二万九千六百分太周密今厯家所用只是万分厯万分厯已自是多了他如何肯用十二万分吾恐用十二万分亦安必其不差乎何也欲为一定之法以律乎难定之天吾固知其不可也况天与日月星辰乃隂阳积气皆活物也其行度迟速或过或不及自是不齐安可为一定之法以齐之乎尝读易至革之象曰泽中有火革君子以治厯明时于是知圣人教人治厯明时取诸革也而非取其一定之法也时序寒暑之变迁离兑夏秋之更易其象本至着也观火在泽中革之则生息不革则灭息其象之不容不革也亦昭昭矣所以卦辞曰革巳日乃孚爻辞曰六二日乃革之彖曰天地革而四时成由离中原有巳土故火生土土生金离革而夏兑革而秋此所以四时各顺其序者天地自然之革也君子观革之象乃知天运之不息日月星辰行度之不齐而顺天地以治厯数则四时之序无不明而人之作事一顺乎天时而不失矣何先儒乃曰泽中有火自与治厯明时不甚相干圣人取象处只是依稀地説不曽确定指杀是岂圣人设象立教之意哉葢六十四卦独于此卦示以治厯明时之象曽谓只是依稀地説也耶惟其不信治厯明时取诸革所以必欲为一定之法使天与日月星辰之行度必依乎我之厯数及其有差则又谓数之未精统之未大而纷纷于人力之探索也亦劳矣哉噫古今厯更六十余家而法不定必有其故也且厯象日月星辰敬授人时茍授时不差则厯之无定法者乃其一定之理也治厯者果能洞明革卦之象确信圣人垂教之防但当顺天时自然之运以治乎厯而不为一定之厯以必乎天则时可明而嵗不差矣嵗之所以不差者厯之革也此圣人之深意也否则天地不革则四时不成厯家欲不革以明时焉无是理也故谓古今厯家无定法也






















　　【虚斋蔡氏曰本是癸亥年但明年气始于此故云嵗亦甲子也甲子月甲子日甲子时是也嵗月日时皆甲子亦时有但要占古甲子年月日时方为厯元耳】
　　孟子曰天之髙也星辰之逺也茍求其故千嵗之日至可坐而致也
　　朱子曰造厯者以上古十一月甲子朔夜半冬至为厯元也
　　歩厯之始谓之上元必以日月全数为始于前更无余分以此为端首由汉以来以厯数名家者惟大初厯以四千六百一十七嵗为一元以八十一为分嵗已尽都无丝发之余重新起厯是时定十一月甲子朔旦夜半冬至日月合璧五星如连珠乃新厯之第一日故谓之厯元汉元封七年适当其时故改秦厯用汉厯改秦正用夏正非谓夏亦然也
