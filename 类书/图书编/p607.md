<!-- { "loadSidebar": true } -->
　　阵马之勇势比风樯甚言马之有益于国也但马政自周而下其渐极周则官民通牧其牧诸民者不过取诸丘甸使供其赋未始为民累焉汉之牧苑分布西北二边乃牧于官也而牧于民者令其有车骑马一疋者复卒三人闲居则免三人之算有事则当三人之卒唐初当给马者官与直市之周歳不任战者许鬻而以钱交市后以所得隋与突厥马置监于陇右官自牧焉是汉唐之制犹为近古至宋始市之于边者曰茶马赋之于民者曰户马保马盖赋牧地于农民敛其租课散国马于编户责其孳息自此法一行天下不胜其矣我国家内地则民牧以给京师之用外地则官牧以给边方之用又立茶马司以易蕃戎之马盖兼用之制焉今官牧者豪强兼并而草场为之消没官司占役而恩军为之缺乏招易之法自金牌之制废给畨之茶伪所得多驽下故今日边方不得夫马之用軄此故也然未害其民焉至于民牧是即宋新法之遗绪但宋之户马乃散官马于民今则民自买马宋乃赋牧地与民今则民自以地所出养之宋保甲养马自愿者听今则计丁养马不问其愿否也宋免其科赋征役非一端也而又郡邑加设以官里社别立羣长所以遗民害者视宋益甚矣况生必报数死必责偿一马之毙未偿而一马又毙饲养俵觧之费皆无虚嵗防视印烙之费亦无虚歳且所养者非所俵所俵者非所养是徒一虚名无益之政而遗生民倾家之害甚无谓焉为今之计莫若増广官牧清理牧地查补恩军防酌古今冝马之地如陇右金城平凉天水之类设置监署尽取民间种马分布廐闲攅槽饲秣悉征诸处养马丁田之直以为圉人养马之费而以所牧盛衰为赏罚黜陟之兴如此庶官得马用民亦免其害矣不然但令民间输直买马俵解不必责其种马庶免赔偿饲养防视印烙之费则亦官民两便其利何如哉

　　马政考
　　周书司马掌邦政　蔡沉曰军政莫紧于马故以司马名官
　　周人因井田而制军赋四井为邑四邑为丘十六井也有马一匹四丘为甸甸六十四井也有戎马四匹兵车一乗一同百里提封万井定出赋六千四百井戎马四百匹一封三百十六里提封十万井定出赋六万四千井戎马四千匹天子畿方千里提封百万井定出赋六十四万井戎马四万匹
　　诗风定之方中美卫文公也卒章曰秉心塞渊騋牝三千周礼马质掌质马【平其价】马量三物一曰戎马二曰田马三曰驽马皆有物贾纲恶马凡受马于有司者书其齿毛与其价马死则旬之内更旬之外入马耳以其物更其外否马及行则以任齐其行若有马讼则听之禁原蚕者【一年不许两次养蚕】
　　校人掌王马之政辩六马之属种马一物戎马一物齐马一物道马一物田马一物驽马一物凡颁良马而养乗之乗马【四匹曰乗】一师四圉三乗为皁皁一趣马三皁为系系一驭夫六系为廐廐一仆夫六廐成校校有左右驽马三良马之数天子有十二闲马六种邦国六闲马四种家四闲马二种凡马特【牡马】居四之一
　　春祀马祖执驹夏祭先牧颁马攻特【攻特为其蹄齧】秋祭官社臧仆【臧仆为善驭者】冬祭马歩献马【马歩神之害马者】讲驭夫趣马掌賛正良马而齐其饮食简其六节掌驾説之颁辨四时之居治以听驭夫巫马掌养疾马而乗治之相医而药攻马疾受财于校人
　　牧师掌牧地皆有厉禁而颁之孟春焚牧【陈除生新草】仲春通淫掌其政令
　　廋人掌十有二闲之政教以阜马佚特教駣【三歳曰駣】攻驹【二嵗曰驹】及祭马祖祭闲之先牧及执驹散马耳圉马正校人员选马八尺以上为龙七尺以上为騋六尺为马圉师掌教圉人养马春除蓐衅廐始牧夏庌马冬献马
　　吴起曰夫马必安其处所适其水草节其饥饱冬则温廐夏则防凉庑刻剔毛鬛谨烙四下戢其耳目无令惊骇习其驰逐闲其进止人马相亲然后可使车骑之具鞍勒衔辔必令完坚凡马不伤于末必伤于始不伤于饥必伤于饱日暮道逺必数上下宁劳于人慎无劳马常令有余备敌覆我能明此者横行天下
　　秦之先有非子居汧渭好马及畜善养息之周孝王召使主马于汧渭之间马大蕃息孝王分土为附庸邑之秦
　　林駉曰汉初稍复古制劝民养马有一匹者复卒三人盖居闲则免三人之算有事则当三人之卒此内郡之制也至于边塞则纵民畜牧而官不禁乌氏居塞则致马数千羣桥姚居塞则致马千匹于时内郡之盛则众庶有马阡陌成羣边郡之盛则三十六苑【景帝】分置西北武帝初年单于入塞见马布野而无人牧者征伐四夷【武帝】而马徃来食长安者数万匹既数出师马大耗乏乃行一切之令自封君以下至三百石吏以次出马则内郡庶民之有马者欲望复卒难矣又令民得畜边者从官假牝马而归期息什一则边郡之欲畜牧者难矣又匿马者有罪有以匿马而腰斩者有以民或匿马马不具而长安令防坐死者故内郡不足则籍民马以补车骑边郡不足则发酒泉橐驼负出玉门闗轮台之悔始修马令此汉牧于民而用于官之制也
　　林駉曰唐府兵之制当给马者官与其直市之每匹钱二万五千刺史折冲果毅嵗周不任战者鬻之以钱更市不足则府供之此给钱以市也至府兵渐坏兵穷难致乃给以监牧之马此给马以用也大抵唐之马政皆给于官民无与焉始唐继周隋乱离之后承天下征伐之余鸠括残马仅得牝牡二千匹于赤泽徙于陇右始命太仆张万歳葺其政肇自贞观讫于麟德四十年间至七十万余匹于时天下以一缣易一马秦汉之盛未始闻也垂拱以后马耗太半开元始命王毛仲为内外闲廐使牧养有法云锦成羣此唐牧马于官而给于民之制也【唐】
　　林駉曰宋朝马政畜于监牧者曰官马散于编户者曰户马市于边郡者曰戎马【宋】
　　李觉言于太宗曰今所市戎马直之少者匹不下二千往来资给赐予复在数外是贵市于外夷而贱弃于中国非理之得者也宜减市马之半直赐为我利亦济用之良防也
　　按古今马政汉人牧于民而用于官唐人牧于官而给于民至宋始则牧之在官后则畜之于民又其后则市之于戎狄我朝兼用前代之制在内地则散于民即宋户马之令也在边地则牧于官即唐监牧之制也于川陜有茶马之设非宋人之市于夷者乎以今日国马之政言之在内者有御马监掌天子十二闲之政以供乘舆之用凡立仗而驾辂者皆于是而畜之其牧放之地则有郑村等草塲其饲防之卒则有骄骧等四卫国初都金陵设太仆于滁州后定都于北又设太仆寺于京师凡两淮及江南马政则属于南顺天等府暨山东河南马政则属于北其后又用言者每府州县添设佐贰官一员専管马政在外设行太仆寺于山西陜西辽东凡三处苑马司亦三处陜西甘肃各辖六苑为二十四苑辽东仅一监二苑内地则民牧以给京师之用外地则官牧以给边方之用又于川陜立茶马司五以茶易畨戎之马亦用以为边也本朝国马之制大畧如此承平百年祖宗之良法善政故得也乞命本兵大臣讲求故事以济今日之所不及遣知马政者勘实牧地其有旧有而为人所侵欺埋没者咸复其旧或有山林原隰可开垦以为牧地者开垦之或附近州县有空闲地可以増置监苑者増置之士卒有迯亡者则为之勾补廐庑有未备者则为之修葺所畜之马若牡多而牝少则为之添牝孽生之牝其种有不良则为之求良游牝去特必顺其时腾放调养各有其法表散闗涣咸定其规皆一一讲求如此则边圉得马之用也虽然昔人有言帝王之师以万全取胜中国之所以取胜于外国者以人不以马以智不以力以守不以战或者若谓马者兵之大用兵非马决不能制胜吁此论战兵非所以论兵之守也所谓守者我静而彼动我逸而彼劳我大而彼小我众而彼寡用我所长舍我所短以制之则彼进不得战而退可以囘自然屈服于我矣
　　马政总论
　　昔周盛时因井田以制军赋井邑丘甸出戎马四匹积而至于畿方千里则天子马四万诸侯邦国大夫采地由此其数可考已四时有祭祭各有义春马祖言天驷也夏先牧言始饲者秋马社言始乗者冬马歩惧为灾也校人廋人圉师圉牧趣马巫马皆所以攻熟闲习以调其性而蕃其生也由此其故可考已栢翳谐鸟兽之情而畜马息故帝尧氏之以嬴得世其官非子牧汧渭之间而大有功故周孝王邑之以秦不废其业汉初自天子不能具纯驷传至武帝冨庶阡陌成羣及匈奴入塞征伐四出卫青击匈奴李广利击大宛其后乃发酒泉槖驼负食出玉门轮台之诏始令郡国二千石各上畜马方畧马一匹复卒三人贞观时张万嵗总领羣牧鸠括残骑徙之陇右至麟德垂四十年而疋缣可易自是而毛仲牧之云锦成羣突厥欵塞长兴时范延光奏陈方患官马太多靡费国力至清泰曽防何年即令牝牡但胜衣甲并行印记后唐之业日以不振夫畜牧繁而邦家实内治宁而外攘举不然锐志四夷者乃罢中国之人勤心逺畧者多忽目前之虞马政所系岂其防防惟皇祖革故鼎新削平僭乱首命刘惟谦申明马政严督所司尽心刍牧务底蕃息有不如令者罪之今内之天子十二闲外之南北太仆直河南山东所辖之地或计丁税而使之牧或进饷而备用或防验而俵散其陜西山西辽东甘肃四川或设苑监而牧之于官或以茶缣而市之于夷皆酌古用中而为裕用御侮之道者也然法久则滋时极则政更夫官散马于编氓计力度立之羣长歳课所出之驹生则籍记死则偿直分日而饲需次而输间或驽骀末品不适于用转徙流易必足其数未俵则爱之如子既俵则置之若弃民之牧之若秦人为越人牧羊然给军骑操官出刍秣豪家私门假以驱驰瘠损羸弱坐视其毙况望其亭亭蕃且孶防深春牧放及秋乃归今假是以削其刍秣名存实亡则军士重为马困也纵严捕亡之禁将何禆防议者谓营军骑操故有苑监今半以湮没冝亟为清理复古行之九闗丰旷之野官备刍饲列廐大钻攒槽合食羣长时为之添牝求良教駣攻驹将领以葺其政士卒为之分直仍敇宪臣董其事以待亷视严班政之数重侵冐之禁一卒一骑用则驾鞍闲则休息人与马而俱利者也虽欲私其用不可得也牧之民者其害也甚矣内郡有司莫若约其丁税所出而归之于官官为之择地立羣长以牧之则责其専职而久其成功欲马之无蕃不可得也逺郡水旱则牧变縁纳以贮大盈或每歳银马中少此固人情所乐从者官与民而益者也否则视宋之保马为甚保马则忧诸役今诸役犹在也民何以堪边地苑监可耕则屯不可耕则水旱草软申其厉禁广其掌息塞上有警自足以取用为防御而况茶马盐马又所以备重振而充监牧法至宻矣徃孝庙采纳廷议専设风宪众臣督理马政而一时马富国强敌人不敢南顾而侵轶迩年边臣每每告乏戎部时为之给直分市此其故何防昔仆臣世其业今皆为养望迁秩之地其与栢翳非子之职逺矣夫利不偿十则不可以除害防不蚤辨则不可以圗大物不素具则不可以应卒治不更始则不可以乐成诗曰秉心塞渊騋牝三千又曰思无疆思马斯臧夫僖文马云庶矣而诗人歌咏其美则本于心其知道乎太仆监苑总叙
