<!-- { "loadSidebar": true } -->
　　月行中道安宁和平阴间多小阴外北三尺阴星北三尺太阴大水兵阳间骄恣阳星多暴太阳大旱丧也角天门十月为四月十一月为五月十二月为六月水发近三尺逺五尺犯四辅辅臣诛行南北河以阴阳言旱水兵丧月蚀岁星其宿地饥若亡荧惑也乱填星也下犯上太白也疆国以战败辰星也女乱食大角主命者恶之心则为内贼乱也列星其宿地忧月食始日五月者六六月者五五月者复六六月者一而五月者凡五百一十三月而复始故月蚀常也日蚀为不臧也甲乙四海之外日月不占丙丁江淮海岱也戊巳中洲河济也庚辛华山以西壬癸恒山以北皆蚀国君月蚀将相当之
　　邵子曰日食月以精月食日以形是以君子用智小人用力此见君臣之礼也
　　又曰月受日之光不受日之精相望中则光为之食甚矣精之不可以二也切计太阳乃火之精其气亦类于人间之火也火正当气焰之上必有黒晕观之灯烛可见星家谓之星象想即此也受光则稍偏受精则正对以月正对此黒晕之中所以食也月食时辰多天下见之其分数皆同日食时辰少天下见之其分数皆不同由日食月以精其所亏之分其明全尽所以天下皆同月食日以形其亏之分正当其下则分数同及侧逺望之则分数或少或多所以天下多不同也日之食月闇虚之精大故食时辰多月之食日其形小故食时辰少
　　月食阴抗阳而不胜犹可言也日食阴掩阳而胜之不可言也是以春秋书日食而不书月食诗云此月而食则为其常此日而食于何不臧即取此义日月薄食先儒谓其同度同道而日为月掩故日为之食然也谓其同道而十字路头彼此相望其果然欤日月皆左旋安有彼往此来相撞之理葢由月随日以为盈亏不因日而有迟疾日行此道而月行适与日相交焉故阳精反为其所伤也观春秋书法日有食之是若有物食之焉者使止云掩之而已何为日食之后其色赤而黒其光人皆可以目对其神不着若有伤焉乃如此也以太阳之精为阴所伤月不避日非天下之大变而何况月食于望其彼此相对而月为之食故月食之后其明之受伤亦然此皆有象可共覩也噫天地间阴阳交防其常也变也莫不然也何独于日月而疑之特日月至神非人之知识所能测焉耳
　　日月交食常变
　　日月阴阳之精也天地不交则品物不育夫妇不交则男女不生此天下之至理也交而得其道则有以合乎阴阳化醇之妙交而失其道则有以戕其阴阳化生之机知此义者斯可以论日月之交食矣何也阴阳虽各一其精坎离实互藏其宅故尝于日月搆精而究其相推明生之微矣惟知其所以相推而明生则摩荡不停变化不息乃知由晦而朔其交防有定处有定时者其常也交而至于相食者其变也何也交之常必在地之下未明之时也若交于既明之后则在天之上而反其轨道之常矣非常即谓之变也不然天地上下皆日月行道所经何为古今记日食者咸在于昼而不在乎夜咸在天之上而不及乎地之下也不知其常而止谓交朔即有日食之变岂无日月之道哉况交得其常则阴阳之精互藏不息交值其变则阴阳之精两有所伤厯家乃谓日道月道交轨之际日上月下日形为月形所蔽儒者亦有秉烛执扇之喻是同度同道日为月掩而日为之食也然观小雅与春秋俱云日有食之是乃有物以食之焉者若止云相掩而已何为日食之后其色则赤而黒其光则昏而神采不着其受伤也明矣以太阳之精为阴所伤非天下之大变而何噫凡日月之食其果有伤也其果止于相掩蔽已也昭然有象可覩不必以意识推测之也是故推厯数之最精者莫如唐僧一行然开元十二年七月朔于厯当食半强自交阯至朔方之皆不食十三年十二月朔于厯当食大半而亦不食乃曰然后知徳之动天不俟日是果宗能修徳以动天耶抑亦一行厯数之未宻耶要皆求之不得其故所以不归徳于君则委罪于厯晦朔之间朓朒之微孰从而正之哉要之不究天道之常安知天道之变不窥日月搆精生明之本安知日月反交伤明之原徒以一人之知识揣摩天地之变化何恠其术虽精而厯不验耶尝以此考之史册虽古之治世未尝无日食之变而古之昏君尝有当食不食之祥古之未精于厯者毎有验于日食之度而于厯数最精者未能一一占验之无差此其故何也明厯理厯法者即此可黙识矣信乎日食有定数而不可以定数求人君当修徳以弭天变厯家不可泥法而反昧乎天道之常斯庶几矣
　　日食说
　　日食者数当食也有当食而不食者邵子曰筭法之误此言得之或者当夜食厯家差其时如宋宁宗六年太史言夜食不见是也葢日食常在于朔月食常在于望间有差者不过差一日耳不离朔望者定数也圆必有亏者定理也朱子言朔而日月之合东西同度南北同道则月掩日而日为之食望而日月之对同度同道则月亢日而月为之食亢当也言日月相对太亲切遂遥夺其光又云正如一人秉烛一人执扇相交而过看来通说错了日月在天譬如两毬疾驰如飞相交而过彼此安能掩乎况日一日一周天其迅速一瞬千里月岂能掩乎厯家见得日食皆在朔月食皆在望固生此议论也此皆不将造化阴阳大头脑理防故吾儒亦信之殊不知天地有此阴阳不齐就生起许多不齐事来故有吉必有凶有盈必有亏有消必有长有长必有短有好必有丑有常必有变此必然之理必然之数也今以天言之苍然者天之常也然或时而白或时而红而黒或时空中偶生雷霆偶生风雨非变乎方者地之体也然或髙而万丈或卑而万丈亦有成有亏非其生来之变乎镇静者地之常也然或时而震时而裂非其偶然之变乎故明者日之常也或时赤如血或时昏晕或时有黒气如飞鹊如飞燕或有黑子如枣如李或时贯白虹或夹两珥此皆载之简册昭昭可考非明者之变乎故周礼祗祲掌十煇之法以观妖祥辨吉凶一曰祲谓日旁有阴气相侵也二曰象谓阴气附日凝结成象燕鹊之类也三曰镌谓黒气刺日也四曰监谓气抱日也五曰闇谓方昼而晦也六曰瞢谓日瞢瞢然无光也七曰弥谓白虹弥天也八曰序谓云有片段次序如山在日旁也九曰隮防蝀升气于日也十曰想谓杂气成形想也故圆者日之常也或时有缺焉或缺十分之五或缺十分之尽则圆而缺者虽变亦常也若以为月所掩且如桓公三年秋七月壬辰日有食之既既者尽也襄公二十四年安王二十年髙后二年平帝元始元年普通三年日皆食之尽赧王十四年日食尽晦夫月掩日安能至此甚乎且古人不言日缺而言日食者其缺处皆如物食之状故解蚀字云如虫食草木之类也毎救日见甚缺处参差不齐非月掩日安得有是象乎葢月之圆有时而亏正犹日之白有时而杂气如周礼所云十煇也又说有交而不食者同道而相避也谓王者修徳行政则阳足以胜阴虽当食而月常避日亦不食此尢不通也葢日者无心情之物也若月避日是有心情矣五帝三王已上不可得而知若汉文帝宋仁宗岂不修徳然亦日食如常何哉考宋中兴志云日之食又有当食而不食者出于厯法之外者也如唐开元盛际及本朝中兴以来绍兴十三年十八年十九年二十四年二十五年二十八年皆当亏而不亏及考唐史开元共日食十二次何尝不日食乎又考宋绍兴共日食十三次是中兴志不足信矣朱子修徳不食之说主厯家说也葢日者众阳之宗君象也天道变于上人事应于下人君于日食必当侧身以囘天变非修徳则不食也嘉祐六年日食又云不见时议称贺司马光上言臣愚以为日之所照周徧华夷虽京师不见四方必有见者此天戒至深不可不察也臣闻汉成帝永始元年九月日有食之四方不见京师见谷永以为祸在内也二年三月日有食之四方见京师不见谷永以为祸在外也臣愚以为谷永之言似为恊天之意夫四方不见京师见者祸当浅也四方见京师不见者祸寖深也天意以为人君为阴邪所蔽天下皆知人君独不知也人君尢冝侧身戒惧乃相率称贺上下诬哉若司马光者可谓委曲善导其君以回天变者矣礼曰日食则天子素服而修六官之职以荡天下之阳事此皆垂训之言欲人君反身修徳也葢言反身修徳以囘天变则可若曰修徳则日不食非矣















<子部,类书类,图书编,卷十八>
　　礼记月令孟春之月乃命太史守典奉法司天日月星辰之行宿离不贷毋失经纪以初为常
　　月令所载四时十二月二十四气七十二本万世所通行者然二十四气本一气也以岁言之则一气耳以四时言之则一气分为四气以十二月言之则一气分而为六气故六阴六阳为十二气又于六阴六阳之中毎一嵗分为初终则又裂而为二十四气二十四气之中毎一气有三应故又分而为三侯是为七十二原其本始实一气耳自一而为四自四而为十二自十二而为二十四自二十四而为七十二皆一气之节也但其所载昏旦中星不専指二十八宿葢一月之内有中者即得载之如斗井度多则星体广不可确定故耳观此则厯家岂可拘于一定之法哉
　　毎时计九十日毎节计四十五日毎气一十五日毎计五日故有七十二日气有二十四节有八时有四各有三百六十日
　　天地一元为十二万九千六百季元分而为十二防防分而为三十运运分而为十二世世分而为三十年年分而为十二月月分而为二气气分而为三分而为五日日分而为十二时积四千三百二十时三百六十日而为七十二则天地之贞观日月之贞明寒暑之代谢生物之终始又孰有外焉者乎惟逐月审察日月之交防及昏旦之中星则岁月日时举不能逃矣















