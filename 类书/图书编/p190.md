<!-- { "loadSidebar": true } -->
　　今夫天气也而成文地形也而有理形不得不散而为气气不得不聚而成形星辰者地之精气上发于天者也天有三垣旁列四隅天中极星昆仑之墟也天门明堂太山之精也岍岐雷太岳砥柱东方之宿也而苍龙奠位于左矣太行常山碣石朱圉北方之宿也而武奠位于后矣鸟防太华熊耳桐栢西方之宿也而白虎奠位于右矣荆山大别岷衡九江南方之宿也而朱雀奠位于前矣星官之书自黄帝始嗣是而钦若天象者代不乏人顾金绳玉策之书不可得而窥也所可传者天有十二次而日月躔焉地有十二野而郊圻画焉自今观之雍主魁冀主枢青兖主机而徐荆梁豫莫不有主焉此系之北斗者也歳星主齐呉荧惑主楚越辰星主燕赵代而镇而金亦莫不有主焉此系之五星者也角亢夀星郑也氐房心大火宋也尾箕析木燕也斗牛星纪呉越也女虚危枵齐也室璧娵訾卫也奎娄降娄鲁也胃毕大梁赵也觜参实沈晋也井鬼鹑秦也栁星张鹑火周也翼轸鹑尾楚也此系之二十八宿者也星有七州有九兖青徐并属二州此七星所以主九州而七国亦在其中矣然方隅躔次东西南北毎毎相背者则贾公彦谓古者受封之月歳星所在之辰其国属焉似也然有封国自有分星非因封国而始有虞夏秦汉郡国废置有前后狭广之不齐则歳之所在不可执泥以为常晋属实沈者髙辛之子主祀参星宋属大火者阏伯之墟主辰似也然齐属枵逢公托食既非所主之国而呉越同次燕陈共分又非所祀之专则主祀之说亦未敢以为然矣善乎唐一行有言星土以精气相属而不系乎方隅其占以山河为限而不系乎州国庶几为可近焉故地有水火木金土之形天有水火木金土之星一形一象交而精气自属非如地在北而分星之在天者亦居北地在南而分星之在天者亦居南也同一中星也一则取义之不同葢星适昏中则以星言如星虚星昴是也星不当中则以次言如尾火是也次不当中而适界乎两次之间则以象言如星鸟是也一则所举之不同者葢书言分至之所中月之本也故春夏举鸟火秋冬举虚昴是也月令言昏旦之所见月之中也故春夏举弧亢秋冬举牛璧是也夫天之髙也星辰之逺也观纬而审机祥者恒推天以合人然天之理即人之理也因机祥而修徳政者当以人而合天何者民之丽乎土犹星之丽乎天也君之统乎民犹北极之统乎星也古之圣人有见乎此道之所在固尝以经法天矣而犹察昏见之辰知缓急之序观鸟中则授民以种稷之时焉观火中则授民以种黍之时焉观虚中则授民以种麦之时焉观昴中则授民以伐木之时焉而顺五行以理隂阳又刚克柔克迭用以出治焉始之乎情性之正着之乎事为之施措之乎悠久之道动之乎气机之间则天不爱道地不爱寳河出图而洛出书矣此岂无自而然哉若宋有善言而退舍齐无秽徳而可穰非无一事之征终为适然之数未敢以为应天之实也
　　星度职方合论
　　周礼冯相保章氏司天察变皆有定职不可易也自是而后各国代有其官而占测之法往往见诸史册至汉诸家滥觞愈极矣且自星度言之灵宪论曰中外常明者百有二十四可明者三百二十为星二千五百微星之数万有一千二百五十庶物蠢动咸有系命而星之变昭焉三垣之外有中星者圣人南面视四时之中以布政者也详着于尚书鸟火虚昴之四宿而月令之中星与大统之中星又不同焉观孔颖达之疏陈详道之书可见矣至于经星则二十八宿之分罗四方而奠其位纬星则太白辰星镇歳荧惑之别尽周天以稽其行经则随天而纬则顺度荧惑者迭见是咎之方尤难豫定者也至若瑞星出于隋志景星周伯含誉格泽是也而中兴志瑞十有二焉何其多乎或者谓保以下悉系妖星是则各穷所见矣而分野之疑秦汉郡国李唐州县或系之北斗或系之二十八宿或系之五星葢因地制有殊而为星应之迥别耳甚者纬象以迎占移地以合术而吉凶之僭其能一定乎日有中道月有九行或出之司天考或详之王朴之论或定之王蕃之占葢因度数不齐而为运行之差异耳甚者疑井寛而鬼狭歳疾而镇迟而占测之宜其能的据乎世久术湮而象纬之学得其要者葢亦寡矣自今观之盍因其故而推之乎是故中星也察四仲则据尧典之详而孟季则本月令之演经星也观方位则审一定之则而罗布则验所系之星纬星也而顺逆休囚旺相征焉瑞星也而迟速经歴色象昭焉九道也据黄道以察其纮而七政不愆分野也据限度以明其地而二十八宿不乱要而论之各有一定之故系象环于九道度数错于周天吾知黄道大差九道皆定斯其简明之法耳故先儒曰不难于视赤道而难于规黄道亶其然乎能循其故而星变之周旋于外者凌歴薄蚀飞孛顺逆虽若不齐随所値之方察各分之地一推算焉而往来愆忒之应莫能逃矣又何必稽之逺然后谓之观天文也哉周礼司徒职方氏掌地制域皆有成规不可易矣自是而后歴代互有攻伐而经理之宜毎毎垂诸编谟至元狩以来土地愈广矣且自外国而言其应则曰西尽于阗兹东极夫余挹娄北穷楼兰南究瘴海疆域不下数万余里厘为郡邑设以闗津而地之势极焉是故朝鲜破于汉髙至武帝开之而立莵乐浪之名隋令汉王讨之唐令苏定方征之至李勣灭其国而暂疑焉虽处置曲尽具方而叛合不常终至疲中国而无尺寸之利南越之地汉分儋耳珠崖南海苍梧合浦郁林九眞日南等郡而交州刺史领之武徳有总管之称至徳建都防之府至曲承美夺其地而贾乱焉虽防御各有其道而继代不一终至事逺征而无输服之诚左将之击可谓尽制置之法矣卒之夏参来降而増眞蕃临屯之部岂中华之力果能致之乎亦其敌之相疑成之耳朱镐之使可谓得抚安之策矣卒之黎桓肆虐而来番隅欧越之侵岂朝廷之命不足制之乎亦其蛮之习诈致之乎又夷地逺而经络之久得其实者葢亦鲜矣盍因其势而究之乎是故量逺迩之宜守要害以阨其冲慎边防以通其使审内外之辨富民力以固其本中土以纳其降或航海也严大宗之禁勿使之知险夷虚实之情而南邕鸭緑牙校不得以私通或谕蛮也谨贞观之符勿使之行欺诈异同之术而渤海交州夷使咸懐其至信要而言之各有不易之势也若事外而忘内虚己以制人吾知众不可使地不可耕斯其财力俱困耳故先儒者不难于勤逺而难于笃近信其然乎能究其势而土地之控制于外者广狭奢俭理乱贫富虽若不齐随五方之制鉴絶域之图一酌量焉而缓急轻重之理莫能越矣何必谋之遐徼然后谓之知地理也哉是故天文之观观以故也而莫详于淳风之浑仪一行之游仪而已矣其他隠楼覆矩鐡极铜匦各有一时之妙而占测之法皆出二子技艺之余地理之察察以势也而莫备于商之四方诰令周之王防图而已矣其他拓边啓衅事逺勤兵各精一时之业而绥懐之道罕出二代包罗之外由是观之牵合事应之变徼幸分外之图皆昔人无益之举耳而岂所以垂谟后世也哉图书编卷二十八
　　钦定四库全书
　　图书编卷二十九
　　明　章潢　撰
　　地道总叙
　　羲皇俯察地理孔圣下袭水土学羲孔之学而于地道弗之庸心焉可乎哉舆地广矣山川之脉络未易以周知矣而其大势则自阴阳开辟天若有意以界内外而限南北者在分野则然是故自三危积石负终南地络之阴抵太华而北逾大河并大行抵恒山之右循塞垣至于濊貊朝鲜是谓北纪三边也自岷山番冢负地络之阳并商山抵上洛而南逾江汉至于荆衡循岭徼至于百粤是谓南纪越门也其间包有冀兖青徐荆梁豫雍畿服画九州江河分为两界其大干入中国者为南北中三支虽土宇版章在徳不在险也然天险不可升也地险山川丘陵也王公设险以守其国所以公刘相邠太王迁岐武王宅镐成王营洛衞文卜乎楚丘形胜亦古人所必择而处也厯观古今舆图孰有如我明大一统之盛两都并据南北雄图而省府州县翕然其环拱哉然广谷大川异制民生其间异俗刚柔迟速异齐所以周礼体国经野辨方正位度地居民则壤成赋各随地势以为之区画至如今之边防海防河运海运尤经世者所宜究心余尝愧不获环孔辙蹑禹迹以尽其俯察下袭之宜幸图籍具存亦可以不出户庭而周知天下也故为地道编
　　分野总叙
　　分野之説盖以星之在天者而分在地之土也观周礼大司徒言土宜辨十二土未言所辨何土保章氏言星土辨九州未言所辨何星尝以天象二十二州之名考之或者春秋战国时因星土之义而详其説乎但以列国参差不齐之地而配乎在天一定之星诸家辨其非诚有然者易曰在天成象在地成形虽以列星象官象民象物且莫不验也况天地本一气也谓其无所关焉可乎惟唐僧一行则以天下山川之象存乎两界而分野一以山川为界不主封国郡邑之名庶乎近之今载二十八宿分应各省地理图并存古九州分星图合而观之无泥乎一定之説则分星分土亦可以得其槩也已


















　　星宿次度分属天下州郡国邑考
　　十二次班固取三统厯配十二分野其言最详又有费直説周易蔡邕月令章句颇有先后魏太史令陈卓更言郡国所入宿度今附而次之
　　自轸十二度为夀星于辰在辰郑之分野属兖州【费直起轸七度蔡邕起轸六度】
　　自氐五度至尾九度为大火于辰在夘宋之分野属豫州【费直起氐十一度蔡邕起氐九度】
　　自尾十度至斗十一度为析木于辰在寅燕之分野属幽州【费直起尾九度蔡邕起尾四度】
　　自斗十一度至女七度为星纪于辰在丑呉越之分野属州【费直起斗十度蔡邕起斗六度】
　　自女八度至危十五度为枵于辰在子齐之分野属青州【费直起女六度蔡邕起女二度】
　　自危十六度至奎四度为娵訾于辰在亥衞之分野属并州【费直起危十四度蔡邕起危十度】
　　自奎五度至胃六度为降娄于辰在戌鲁之分野属徐州【费直起奎六度蔡邕起奎八度】
　　自胃七度至毕十一度为大梁于辰在酉赵之分野属冀州【费直起胃十度蔡邕起胃一度】
　　自毕十二度至东井十五度为实沈于辰在申魏之分野属益州【费直起毕九度蔡邕起毕六度】
　　自井十六度至栁八度为鹑首于辰在未秦之分野属雍州【费直起井十二度蔡邕起井十度】
　　自栁九度至张十六度为鹑火于辰在午周之分野属三河【费直起栁五度蔡邕起栁三度】
　　自张十七度至轸十一度为鹑尾于辰在巳楚之分野属荆州【费直起张十三度蔡邕起张十二度】
　　又改陈卓范蠡鬼谷先生张良诸葛亮谯周京房张衡所着州郡躔次井方
　　角亢氐郑兖州【东郡入角一度　东平任城山阴入角六度　泰山入角十二度　济北陈留入亢五度　济阴入氐一度　东平入氐七度】
　　房心宋豫州【颍川入房一度　汝南入房二度沛郡入房四度　梁国入房五度淮南入心一度　鲁国入心三度楚国入房四度】
　　箕尾燕幽州【凉州入箕十度　上谷入尾一度渔阳入尾三度　右北平入尾七度河西上郡北地辽东西入尾十度　涿郡入尾十六度勃海入箕一度　乐浪入箕三度　菟入箕六度广阳入箕九度】
