<!-- { "loadSidebar": true } -->
　　五曰改兑成化七年都御史滕昭议罢淮兑运里河官军顾江船于江南水次交兑民加过江之费视逺近为差十年议淮徐临徳四仓支运粮七十万石改就水次兑与军船名为改兑每年议多凖其数然不为常例【浙江等处每正粮一石外加过江米一斗南直等处每正粮一石外加过江米一斗三升】　天顺间始额漕舟遮洋里河共额一万七千七百七十五只官军一十二万一千五百员名歳运粮四百万【石】
　　总叙长运
　　按前代所用之夫皆是民丁惟今朝则以兵运前代所运之粟皆是转递惟今朝则是长运唐宋之江不入汴汴不入河河不入渭今日江湖之船各逺自岭南湖北直逹于京师唐宋之漕卒犹有畨休今则歳歳不易矣漕法便易而回船又有载盐之利今之漕卒其劳百倍一歳之间大半在途无室家之乐有风波之险洪牐之停留舳舻之冲激隂雨则虑湿漏浅澁则费推移沿途有将领之科索上仓苦官攒之留难及其回家之日席未及暖而文移又催以兑粮矣漕卒艰苦如此食此粮者其知所自哉【长运又在五运之外】漕法沿革
　　国朝运法凡三变初海运再海陆兼运三漕运已而漕运之法又二变初转运再兑运已而兑运又有支兑改兑遮洋一总犹海运但不自大仓开洋绕出登莱大洋只从天津入海运至苏州耳转运虽变兑运而淮徐临徳四仓尚存改兑即改支兑者为兑运其为兑运一也
　　粮运轻赍
　　按万表云粮运轻赍所谓一六二六三六者即耗粮也江西湖广浙江兑运正米一石加耗六斗六升又加尖米一斗共七斗六升以四斗随船作耗余三斗六升则折银故谓之三六江南直兑运正米一石加耗尖米共六斗六升除四斗随船作耗只二斗六升折银故谓之二六江北直兑运正米一石加耗尖米共五斗六升除三斗随船作耗六只二斗六升折银故亦谓之二六若山东河南兑运之耗并尖米止四斗一升除二斗五升随余一斗六升折银故谓之一六葢加耗随地里逺近为差耳先是耗粮俱本色随船候到湾顾车起粮则易银为用后以湾中米价低昻不一而易卖又滞交纳治十三年都御史张敷华都督郭宏方议折银每石定价伍钱可以轻赍就于交兑之时支领随船此一六二六三六轻赍之名由始也然只令完纳兑运三百三十万石而已余耗本折皆归旗卒官固无利之者是故旗卒富饶粮运于斯为盛其成化一年改淮徐临徳四仓支运粮七十万石此山东河南直民运西仓交纳者亦令军船就水次与民交兑运赴京通二仓上纳即今之所谓改兑者其加耗数少止有随船耗米俱无一六二六三六折耗轻赍就令于兑运轻赍银内均贴脚价进仓等用若地方灾伤支运仓粮亦以兑运轻赍处贴之亦只总完四百万石而已此虽减耗究贴比之只了兑运者数虽减少然用亦裕而军无告苦至正徳六七年来京师权要始有官债虚立文约逼夺轻赍而又从此生矣时各总运官多出其门牵引为害葢借公物以为私赂希宠庇耳于是始有鞘封过淮赴漕运衙门呈验重封仍委官至张家湾过发之葢以革逼夺之弊而把总聂钦遂引夤縁验封查算使用以羡余献之于官故又有扣除之例矣钦虽即以赃败而后之相继者则用意算扣歳增其数咸务多献以为功太仓库所积羡余至盈数十万而官旗掲借陪费贻害不可胜言钦之倡始为可罪也夫一六二六三六轻赍乃耗粮也惟因地有逺近故耗有多寡非脚价也若脚价则一例矣湾中起粮使用则各总皆同又何必分一六二六三六之殊哉今以轻赍除于官是则正粮四百万之外复收其耗粮也岂制法之意乎后又添设叅将一员驻劄通州专一验封叅将王佐乃定脚价搜刮仓中使用如太监则有茶菓钱如经歴仓攒毎石一厘则谓之厘儿钱及至吏书门官斗级之类莫不定之以数每年造报花销遂以为例先年仓中使用初无定数每因人之狡懦而高下而增减之司使用之人又有虚数以欺众者累致争讦故此法一立一时人亦便之但使用公行太监茶菓又添火耗催茶菓者又有班儿钱其经歴仓攒往年各卫得以所带货物高价与之而今皆纹银且以此为应得又于数外求之为厚薄低昻矣葢作法于凉其犹贪作法于贪将焉止故为法之不可不慎也后又革去防将只巡仓御史防同通州坐粮员外验封查算凡仓中一应无名之费俱不凖开销扣除愈多粮米不能上纳运军苦逼之甚势不可行乃以别淮南河起剥以抵其费为法不一故仓有挂欠之米库有羡余之银而理不可通又往往人皆以为言故又议以羡银给军夫羡余不复扣之于官而又给军是矣然而无救于粮运之弊者盖有説也各总运船只旗甲一人管事众军只任撑挽今以羡余概给使旗甲则有挂欠锁扭追赔军则有羡余歌唱饮酒恝然不顾但恨扣除之不多又相结党告讦欺打旗甲时湾中粮运俱集动聚数人成羣哄嚷官亦无如之何为一至于此而旗甲受累日益困敝是故旗甲敝而运亦敝也愚谓盈缩之利当归旗甲旗甲裕而运其有不裕哉众军则量赏之以酬其撑挽之劳可也
　　运期宜早
　　万厯初总理河道侍郎万恭与漕运都御史王宗沐议疏言黄河之汛与潮汐等三月清明水高数尺且不害运惟自五月至于九月为伏秋水多至数四高者丈余此运船之所必避也使歳运从四月前尽过徐吕二洪而闸河先肃清以待事令不与怒河直则河岂能为之患哉故河臣能使河之安而不能使运之早漕臣能使运船之入闸而不能使运船之必早入河其权则在于各省之粮储道矣宜督令江以南各省粮储趁早运输巡按御史验覈限四月前尽漕船过徐臣等得按程殿最之其三月过洪者以上劳叙四月者次之至五月者罚而过伏秋水漂流者重拟则为河亦所以为漕也奏可于是漕船不与河泛溢直而歳运毕如期抵京京未直平不翔踊如异时矣

<子部,类书类,图书编,卷八十八>
　　歳漕各省府数及各总船卒运数
　　漕运歳额粮斛四百万兑运三百三十万石支运七十万石成化八年该漕运都御史奏准将支运粮米就各水次领兑名为改兑漕司一向循守旧规均搭分军船领兑运纳除外河遮洋总下旗军六千三百名运粮三十万石内正兑二十四万石改兑六万石里河南京等十一总旗军一十一万五百一名每军一名额运止兑粮二十五石二斗九升二合惟北总下每军多运三升八合以尽畸零之数每浅船一只旗军十名共运正粮三百七石二斗耗在外前项官军共分正兑粮三百六万石改兑粮六十四万石运赴京通二仓正兑者三七改兑者四六上纳通前不失四百万石之数正耗米之外照依有司地里逺近又出轻赍以备水陆脚价浙江江西湖广最逺每石二斗六升折银一钱五厘山东河南二省最近每石止出一斗六升折银六分其改兑粮米原系有司自运淮徐临徳四仓上纳官军支运之数其正耗米浙江江西二省每石四斗二升江南各府三斗二升江北各府三斗七升山东河南二省一斗七升俱是本色原无折色轻赍京通二仓水陆脚价递年于正兑轻赍内穵贴完纳损正兑之有余以补改兑之不足多寡适均不分南北通融领兑前项漕规俱经先朝文武大臣议处停当行之歳久则例已定自永乐年间开设里河漕运以来定拨湖广江西浙江南京江南江北中都留守司卫所官军一千二万七千八百余员名分为十二总歳运粮储四百万石于京通天津蓟州等仓交纳其江西湖广浙江南直都司卫所官军运粮由子大江至江北里河由仪真州淮安邳徐济宁东昌临清徳州天津直抵通州等九卫皆漕运所辖者不过欲其程途接续制统聫络便攒运也其直徳州天津通州等九卫又其临近京师天下根本万一天时亢旱邉务缓急不同稍有不继必须用此直官军转搬至京得以一时而集是北直通州等九卫之官军尤重于迤南漕运卫所之官军矣
　　歳漕数运总论
　　中古制国用悉赋畿内无有输于千里之外者秦废封建而漕运聿兴其数亦视国之侈节以为盈缩焉汉初米不过数十万石元封元年山东漕歳葢六百万石昭帝元鳯二年诏减漕三万石明年又诏勿漕唐初亦不过数十万石睿宗河南陜运一百八十万石天寳歳水运二百五十万石代宗时刘晏歳百一十万石刘晏后寝减至季防复如之宋太平兴国始置汴河歳运江淮秔米三百万石大中祥符初至七百万石此最登之数也景徳三年以李溥之请定制为六百万石天圣间则又以吴耀卿言减五十万石元漕三百余万石至我国朝歳运定例四百万余石载之歴代实为中制然其为攴为兑为改兑为本色为折色或遇事变为减留为借拨为蠲免虽无定则而数则常盈焉



　　漕运各仓总论
　　漕之法莫善于转般莫不善于直逹稽之于古汉漕关东山东之粟悉从渭而上故河东有粮仓泾仓荣阳有敖仓河南以东置漕舟五百艘则知东方诸郡其粟自逺而致者皆至三河交卸给节而入都矣迨后魏邸阁之法立厯代相因在唐则于水次有集津仓有洛口又有含嘉仓有河隂仓水通则随近转运否则暂寓以待以及江南之运积杨州汴河之运积河隂河船之运积河中操舟便宜无有倾覆唐之运于斯为盛在宋东京之制度四方之运者谓之船般仓曰永丰曰通济曰富国等凡十仓则受淮江所运谓之里河曰永济曰永富者受淮孟等州所运谓之西河曰广济等者受頴夀等州所运谓之河南曰广积曰广储者则受漕濮所运谓之北河又置搬运仓于真楚泗三州而江南之船至三仓而止汴转输京师故大中祥符间歳漕至七百万石可谓极矣一达直达久涉歳月奸费互作而委积运名浮于实遂启边人之乱元都幽燕变为海运而白河一道接运备至在河西则有仓十四通州则有仓十三河仓则十有七是皆重于转般也我国家监于前代其漕运之敖仓在京通者则有总督大监户部尚书或侍郎巡仓则有御史拨粮则有员外郎监收则有主事以至仓使攒典各有人焉所以统储天下之粟以资国用也在淮徐临徳者监收亦有大监亦有主事以至仓使攒典亦各有人焉所以分储天下之粟以待转运也及后转运变为兑运又变为长运至今其间因时便宜为军民计者固周且审然竟疑于直达也议者谓转运则民有往复出纳之扰长运则军有守浅阻冻之困利害盖相当焉
　　漕运考【附】
　　程颐曰禹贡冀州为帝都东西南三面距河他州贡赋皆以达河为止按禹贡所谓达于河即达京也然叙水路于贡赋之后每州皆同亦后世漕运之法也但未明言其为漕耳
　　管子曰粟行三百里则国无一年之积粟行四百里则国无二年之积粟行五百里则国众有饥色左传晋荐饥乞籴于秦秦输于晋自雍及綘相继命曰泛舟之后吴城刋沟通江淮
　　按泛舟以输粟开渠以通粮道已见于春秋之世秦欲攻匈奴运粮使天下飞刍挽粟起于黄腄琅琊负海之郡转输北河率三十钟而致一石
　　按飞挽始于秦葢由海道以入河也海运在秦时已有之
　　汉兴髙祖时漕运山东之粟以给中都官歳不过数十万石
