<!-- { "loadSidebar": true } -->
　　其一谓延绥庆阳等境广袤千里甚宜耕牧但须増立营堡以时启闭且辖东西二十五营每堡兵不过一二百人难以应敌府谷县境极于东偏西距诸营八百余里猝难应援可选诸营精兵九千分为六哨屯府谷神木二县龙州榆林二城髙家安边二堡无事则巡歴边境遇警则彼此应合又延安地临极边鄜州定边庆阳俱在腹里遇警猝难驰报况彼入宼必经边堡过延安肤施甘泉等县方到鄜州庆阳所屯防秋军士二千乞分布沿边要害以备调用见今边军追补亏损官马无力倍偿类多逃窜致战守缺人乞令所司调停免买陪补庶不使军马两失余六事亦多行阵攻守之防迄今未尽举行
　　曽总督延绥边墙疏
　　一曰固边圉自古御边设险以为坊顷自大宁弃而东北撤其藩篱河套失而西北损其形势中原之险渐失所恃矣徃年调发之兵多増垒非无设险之谋也要之处之未尽其道与无险同迩者臣任山西巡抚提督鴈门等关修筑偏关老营等处边墙数百余里总督右侍郎翁万逹督同总兵官周尚文等修筑各该要害边墙仰頼朝廷处置得宜传闻彼处不敢侵犯易曰王公设险以守其国险之时用大矣哉今延绥一鎭外聨沙漠内蔽全陜山川形胜世称雄鎭诚经制而守之岂复忧此一方耶臣于六月巡歴该鎭边垣一千五百余里见其旧墙创于成化年间业已低薄八十年来日就倾圮曽无一人増坏土者一遇有警我军难以慿借此所以敌冦之来如履无人之境其弊正坐此也臣尝计之延绥边墙东自黄甫川起至榆林双山堡计五百九十六里自双山堡起至龙州堡计四百九十八里自龙州堡起西抵定边营计四百四十里实计应筑边墙一千五百三十四里有零臣愿以千五百里之地分为一十五段该每墙百里毎里筑墙髙一丈九尺底厚二丈二尺收顶一丈五尺外女墙髙四尺五寸内女墙髙三尺毎里筑一敌台台下濶五丈收顶四丈厚如之高并垜墙共三丈上葢平房一间即以官军四十名守此一里之地有险有人矣自一里以至于百里皆然也但于百里适中去处除有旧堡外如无堡者相机筑堡建营房三千间官防三座各五间官军三千人统之者副参或游击将军也副参游击之外仍设把总坐堡官二员以守之于百里之中量筑小堡以居守边之兵葢边台窎逺或大堡不足以容故此堡亦不可少亦各设把总坐堡官一员以守之又于其间相度便开闇门者二重门叠堑扄钥完固通哨探出竒伏皆于此门凡一百里之间其军马台堡攻撃防御之事皆副防游击统之而各把总坐堡分任之此第一边圉之畧也自第二以至第十五可类推矣大率百里之间为偏将者一为把总坐堡者各三为哨总中军者五为管队者六十自偏将以至管队官所管共三千人皆给马以备应援加以守墙步兵四千人共七千余人通千五百里而计之自偏将以下官军共该一十万六千八百余人内马军四万六千余人步军六万余人而总摄之以抚鎭大臣则马步相兼逺近聨络有边墙敌台以为慿据有墩煌烽燧以为瞭望有堡寨营房以为居处有军火器械以为攻击又除垦田以修屯政以资衣食墙外一里复凿一濠濠之深濶皆期二丈所取之土即以筑墙墙髙池深零贼毋敢近边脱有信息必大举之贼乎夫贼之大举也动称十数万众传报营势横长五六十里纵使并力而来一拥而至我之一将所守之边髙城深池百里之间旣有七千余人又调墙左右者五十里内马兵援之可得官军各三千员名其调遣也俱于墙边徃来如崭崖陡峻处亦必架凿通道以便应援夫以应援之官军合本处分守之官军大约可得一万三千员名以数十里之墙计其垜口不过数千殆二三人而守一垜口其火噐弓弩长短相杂更休迭应声势自尔百倍我军居髙而有据敌人仰靣而受兵其何能飞度乎由是大将居中闻报防应更调邻堡之兵或助势以坚守或设伏以出竒为两翼之势出闇门之外敌不知其所攻矣葢敌之所恃者马我之髙墙深池限隔之外众人广器制驭逺迩彼之强马弗能突矣贼之所恃者弓箭其发不过四五十步我之神鎗飞礟连珠佛郎自髙临下发踈击逺彼之弓箭弗能抵矣又以逸而待劳无送徃迎来之诮以主而待客免东征西调之扰备是数者必固之道也或曰此墙一受攻而左右五十里内守墙官军俱来应援其势顺其应速固称便矣若左右邻之墙缺少官军又谁补乎臣曰左墙守兵须移矣凡居右者不可移补乎葢须补动移千里之众而官军之奔驰者皆鳞次而行不过百里且俱墙上徃来一时即合一时即离非有山川险阻之限越也若曰边墙仅支零贼难御大敌臣曰难御大敌者先日之边墙也果实加髙厚之工人致死守之力则金汤之形克壮而制御之功自收今沿边一带小小村堡有人守之尚保无患而况于大边塞乎
　　二曰议财用臣按边圉一固其利溥矣然不一劳者不永逸今计修墙一约地百里铲削板筑工程浩繁除堡城旧有并新设者另行勘估外其敌台百座毎座连房绕以月墙各约该工料银一百五十两闇门二座连房并重门叠堑各银一百两以上墩台闇门共银一万五千二百两每里边墙计长三百六十步折筭一百八十丈毎十二丈作为一工毎工连女墙折筭约髙二丈零四寸底厚二丈二尺收顶一丈五尺毎工除火头夫一十名净用夫一百名毎名每日计筑髙广皆一尺二寸墙髙二尺四寸应筑一十七日毎日每夫行粮一升五合折银一分五厘外加盐菜银一分共二分五厘连火头一百一十名共筭行粮盐菜银二两七钱五分计一十七日该银四十六两七钱五分是为一工每里通计一十五工该银七百一两二钱五分通百里计之共该银七万一百二十五两其承委管土官员人役并各匠役廪给赏犒等费不下一千余两并墩台平房闇门等项工料之费通共八万六千三百二十五两东西边墙延长一千五百余里内除天沟险陷并挑壕外实该一千四百四十余里通计工料粮赏大约用银一百二十四万三千八十两加以架梁官军一万二千员名马三千匹粮料草费大约三工须银一十四万两通前共计银一百三十八万三千八十两则金城汤池之险可永頼矣此其大畧也通前工程中间旧址可因险阻当依者其费宜省土杂沙鹻工涉逺难者其费宜増又在承委官员临时盈缩其数也如乞敕该部通查议处先济第一工程之费其余陆续发付该鎭给济工完查勘造册奏若曰财用不敷难兴大役臣以为三秦因无此边歳遭兵患延安庆环之间民物雕残情实可悯以此较彼所费孰多况墙成而有人以守坐见乆安长治之效否则边境之患不息上下俱困其虑长矣
　　榆林总叙
　　榆林旧治绥徳而弃米脂鱼河等处于外几三百里敌轻骑入掠兴鎭兵出御之毎不及而返敌得投隙焉成化九年都御史余子俊建议徙鎭榆林堡襟吭旣据内地遂安【但其地逼近河套虽有边墙敌多充斥东自清水营西至定边营一带更为充剧】边墙东起黄甫川西至定边营长亘九千二百余里连墩勾堡横截河套之口内复堑山湮谷是曰夹道地利亦得矣【东起黄甫川西至定边营城堡三十四墩台一百七十墩堡勾连横截河套之口旧以陜西左前后右防卫延安绥徳庆阳三卫并河南南阳卫颍上千戸所直潼关宁山二卫官军轮班哨守成化初开设榆林一卫操守鎭守总兵官一副总兵一游击将军二俱驻劄榆林城东路设分守左防将一西路设分守右防将一守备都指挥一复设巡抚都御史提督兵多敢勇四方征战所向有功更多将材有节气视他鎭为最焉】彼时敌少过河军士得耕牧套内亦以樵采围猎之地方丰庶称雄鎭焉自敌据套以来边禁渐严我军不敢擅入诸利皆失而鎭城四望黄沙不产五谷不通货赂于是一切刍粮始仰给腹里矣治中布政文贵奏改西延庆三府本鎭之税为抛荒折色者二万余石正徳中侍郎冯清又改三府本色尽为折色自是军用始窘遂有米珠草桂之謡况有节募新军而粮未増尚在额内支给又边邑凋敝灾伤所免及拖欠者复百有余万焉得不穷困至于今日之极也嘉靖七年鎭城饿莩几万言之痛心呜呼此鎭将士懐忠畏法死无怨言敢勇善战虏所毒惮廼令年年枵腹不得一饱伤哉伤哉脱敌人窥知虚实以重兵压境及客兵旣集日费益广更以一军驻河运之地则粮道阻絶不雨三月而榆林坐困矣今之司讣者不忧积薪之火犹待燃眉之救岂知此鎭廹于宼门粮道险逺急即束手临时虽予金如山不可食也况今盐法已壊飞挽之计失在官籴买一费数倍戊子之岁束草价至二钱有余他可知矣愚故以为论榆林者急在刍粮他非所虑又本色不复则榆林未可知也至于募军之粮及灾伤所免戸部处补自是当然何今边臣乞哀之不巳乎夫事有改作而后善者不可执一论也今三边刍粮至难处矣愚谓黄河自陜州而上至绥徳近境春初时皆可舟行若计沿河郡县改征本色水陆接运而上则榆林其少苏乎再于延宁甘固适中之地另设仓塲各以戸部官一员主之毎年予盐银十余万令其籴买储蓄专备客兵之用出入稽考一归戸部边官无得那移借贷倘客兵一年不至则有一年之积如是数年或可少裕也视今日各边有事而后征兵请粮及内帑至则粮价正踊锱为铢用所省又当万万矣套地长几二千里横至数百里亦汉武朔方地也唐犹内属韩公筑三城于河外史称其功夫拒河为守尚不能固乃能遏敌于河外其置烽堠千八百所所须万人而史云减戍此皆不可晓者近有复套之议谓当循唐旧又谓当复守东胜则榆林东路可以无虞审时度力愚不知计所出矣西路最称要害而安边定边连接花马池更为冲剧筑墙设险事有不容己者若沿边困悴之邑唇齿相依当择贤令旌以异等令其抚绥招来庶几可以保全乎夫榆林地险而防严将士敢勇战不贯胄敌呼为骆驼城人马见则畏之四方征调所向有功更多将材有节气视他鎭为最焉第鎭城逺处乎不毛军众待哺于腹里生理既难粮道又逺倘人事不修则六边之废其首在兹乎愚故云榆林者患其刍粮他非所计也

<子部,类书类,图书编,卷四十七>
　　榆林鎭属营六堡二十有八马步官军四万九千二百五十员名马二万四千四百四十六匹粮料一十八万九千七百二十八石有零民粮三千九百有零草八十八万一千二百六十束
　　榆林事宜
　　天顺中延绥用兵日久戸书杨鼎上疏曰敖拉出住牧河套日入寇掠殆今三年请师古人自黄河转运为便仓法且言三门之上有小河可通延绥如以所运粮草各贮水次泝流儹运庶防不乏且可顺带解盐数十万以充淮课则国利大有増益诏悉从之然以众议竟沮不行
　　榆林地乏耕牧借于河套为多河套失自治正徳间数千里膏膄之地尽为敌人出没榆林由是失所养榆林之守无险可据而左右援大同宁夏甚辽虽设迤左烽墩五六十迤右烽墩九十二而军食两缺连年告急然诸边鎭独榆林军忠义无摇志且负勇常懐复套之愤其惟苦于无粮彼识者谓得百万金可充恢复之用矣
　　榆林总论
　　按尝视师延绥其遗民故老咸曰鎭城旧在绥徳余公迁出榆林军民役死不下万计穷檐荒废千里丘墟孤儿寡妇衰麻扶杖日哭于军门而浮沙筑墙终难就绪向使其移鎭河湟逼逐套众兴此大役犹可言也顾仅仅止此至今榆林孤城悬于荒漠劳师戍守岁费万千绥徳藩篱竟失鎻钥敌骑长驱直闯内地其贻谋葢不审矣由此观之则宣大之役台谏交章非无自也
　　榆林鎭总图説
