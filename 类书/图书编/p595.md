<!-- { "loadSidebar": true } -->
　　如东北有警东北一将出四部鸟翔阵属副统领之各至地界团营援阵以为正兵东出二部云垂阵北出二部地载阵各属副统节制以为竒兵余三竒方准此例推

<子部,类书类,图书编,卷一百十八>
　　总图如隂阳之互藏其宅八阵分变实清浊之异其施故天云龙鸟四阵属阳清而垣居东南地风虎蛇四阵属隂浊而垣居西北游兵亦各以类相从进退开阖一隂一阳不啻春秋之有分节启闭之有显藏然元气未尝不周流统贯于其中是故大将者驭众行师之元气也智虑少滞则兵形无所统摄运动失其度外邪得以乗隙而入三军之司命无寄寓矣可不慎与

<子部,类书类,图书编,卷一百十八>
　　已上各阵变毕吹转身喇叭鸣金吹打左右二哨各自八号起依次囘营行归本哨地方立定聴擂鼔下旗放礟散队
　　右八阵敌法急则直冲缓则从门排击乃一靣应敌之例桓温所谓击首则尾应是也若夫击尾则拨在首各队如例编号更相疉攻所谓击尾则首应是也至扵击腹而拨首尾各队如例编号左右合围三靣掩击所谓击中则首尾皆应是也所以兵贵神速变贵风生是以谓之率然者速然也欲其应之速然而有气也故应速而不乱接敌而不败至若设伏据险围合追袭夹攻冲击引翼游兵乃因形制利随势审机故应兵为正则夹击围伏为竒夹击围伏为正则应兵为竒彼此相用循环无穷固非废阵以失律亦无泥阵以滞形为将者诚能习演精明应变开阖互发通贯可以行师矣夫旁流曲化神明时措则存乎推毂受钺之重臣焉大抵用兵之法攻守而已量敌而进虑胜而会不为近功不事浅效若敌可攻则攻虽危地絶衢冐险犯逺有所不恤也可守则守虽挫辱百端攻挠窘廹有所不校也酌机审势动惟厥时非天聪明睿智万夫之望其孰能与于此图説旧本示守之义居多布阵既成不务冲击以治待乱坚壁而固使士卒一心敌无衅进是亦万全御侮之法也然守而无攻不知守也止而不动不知其静也前劳后佚击莫闲游军无号令将安遣用触首尾应两厢俱救之説何騐哉是故攻之法熟则守之义行攻之义尽则守之法明攻守兼练坐作并修所以劳佚协军勇怯同事上下融流聴闻不滞三军有气因势受形号令日闲攻守不亦善乎若夫将士有弓马之修旗军有长操之法朝习暮练较勇计功是亦司兵柄者之有事也

<子部,类书类,图书编,卷一百十八>
　　右以常山阵歩卒五部凡四千人居中前后左右等军量山川土地之形按阵而已可以逸待劳以饱待饥其竒备伏皆马骑分而为八凡二十人逐便而居以应权也六皷举龙旗则为常山矣按战国防曰常山蛇击尾其首救击首其尾救击其中首尾皆救此义也
　　李靖阵法
　　古今以来临戎对敌每作四靣阵周囘受敌以为必胜傥若选锋而击之其阵必破此非天殃将之失也亦或作长阵或作蛇阵皆以队伍歩骑相接或被之破一处即败败不全大将避溃师之罪移过于下遂使骁勇小将无罪受诛今则画成定制各立阵名部曲分鬭各明竒正若失一阵则斩一将形势既就诸战阵相应犹手臂相救以此攻守万无一失然以中军为中黄阵次有若前冲行冲左突右击白云青蛇大赤大黒推凶决胜先锋破敌以上除中黄之外余十二阵以应十二辰
　　大黒子　大赤午　破敌丑　左突寅　青蛇夘摧凶辰　前冲已　先锋未　右击申　白云酉决胜戌　后冲亥
　　凡毎八百人为一小方阵阵周围十二队五十人中间二百人并骑射长枪短兵等伏在阵中随便冲击其白云青蛇大赤大黒既碍掩尾趁退毎阵加骑长枪一百人凡都计马歩军共万八百人成一大阵其中三千人是骑射长枪马军除中黄大黒大赤白云青蛇之外余八阵毎阵抽骑射弓弩一百人共八百人充防突军挑战乱兵引敌如兵少即于队中减人兵多即于队中加数必要存其阵队止即为营动即爲阵逄贼告急皷声一发阵即立成更不在劳烦指布此则应变之法出入如神攻取皆胜所向无敌其小阵皆有四头毎头配勇将一人用战皷一靣中兵立一大旗号凡毎靣如有贼来攻击即诸阵相应欲救南阵即南靣皷动八百人一时顺日向南转战东西北同此只转歩人骑兵不移毎阵相去广狭一百状如街陌设诈挑战引之令入即背他阵突出弓弩骑射长枪左右夹击前抄其胷后掩其尾是以先为不可胜以待敌之可胜也

　　此图得之瞿太素乃兵家约之以为出入之道者也其次第一根诸洛书之九数从一而入由二歴三四以至五六七八而出之于九其中巷道委婉曲折周旋不爽苟一紊其次则在处堵截窒塞无从而出矣但识其门而入之也易由其道而出其门也难虽兵家之阵图却有不可泥其图而轻之者况引而伸之人心之应感天地之化生有出机焉有入机焉一本而万殊殊途而同归蕴蓄中含未易窥测咸于此乎寓也若神明变化则存乎其人
　　握竒八阵九畴阵图总论
　　用兵阵法肇于握竒非握竒外别有八卦九畴阵图也兵之行止大将居中以握其枢机而兵之竒零分拨悉由大将以为之节制故握竒一也除中军即八连中军即九如井田区画除中公即为八家连公田即为九区其义一而已矣眞识此义凡四门六花十二二十四多寡错综皆不越八阵九畴之分合又孰能越乎握竒以为之变化哉
　　阵法总说
　　昔称善师者不阵善阵者不战此言伐谋制变先声后实军志素定夺敌人之心不待旗垒之相摩兵矢之相接而胜负之势决扵前矣其次则立部曲度权谋先偏后伍弥缝其阙用以乗机而佐胜由中古以来未之或改大要在士卒训练兵械坚良号令以伸之赏罚以督之因山川形势讲歩骑离合之要不嚣不隘按阵而居常以我逸待彼劳常以我治待彼乱常以我近待彼逺常以我饱待彼饥故其疾如风其徐如林不动如山难知如隂震动如雷侵掠如火此制胜之道也法曰以正合以竒胜然则正者行阵也竒者无方以用变也竒不得正虽鋭而无恃正不得竒虽整而无攻故必交相用而后能百战百胜矣故曰治众如治寡非分数不能鬬众如鬬寡非形名不辑三军之众可使受敌而无败非竒正不成故有天阵地阵人阵以象三才直阵鋭阵曲阵方阵圆阵以法五行其体易明其习易成从昔之成法当今之可用且古者以言不相闻故为金鼔视不相见故为旌旗金鼔旌旗所以一人之耳目耳目既一则勇者不得独进怯者不得独怯勇怯并用出生入死谁与我敌哉若夫鸣一鼔举黒旗则为曲阵鸣二鼔举赤旗则为锐阵鸣三鼔举青旗则为直阵鸣四鼔举白旗则为方阵鸣五鼔举黄旗则为圆阵此应敌之畧也凡卒一人居地广纵各二歩十人为列为队则广纵各二十歩阵间容阵队间容队曲间容曲此行列之法也前御其前后御其后左防其左右防其右行必鱼贯立必鴈行长以参短短以参长囬军转阵以后为前以前为后进无速奔退无遽走四头八尾触处为首敌冲其中两头俱救此教习之详也然则定兵誓众者胡可忽而不务耶议者或曰武夫介士出扵闾井非有明逹之资彊敏之性而令心存进退耳听金皷手知击刺足趋坐作随旗变阵焱驰电发俄顷之际事自繁多则心迷意倦劳而无暇安能乗便奋锐猎敌争胜哉若但使闻皷知进闻金知退辨旌旗之指麾习器械之便利粗知三四不必徧知亦足勒兵示法杀敌致果兹诚一端之论不为无防然特施于忘战之久市人之合或庻几焉若乃提卒十万深入贼境大军在前坚城未下欲战则胜负未决欲攻则利害难知非整饬车徒部分营垒或先据地之要害或先扼敌之襟喉蛇蟠月偃中权后劲畴能収万全之胜哉秪如平原大野深林险道前丘后泽乘髙趋下顿兵拥众呼吸竢命若不素练施设敢问何以处之然后知议者之言粗而不精也或曰唐人李签号能言兵者其説曰兵犹水也水因地以制形兵因敌以制胜能与敌变化而取胜者谓之神则战阵无图明矣而庸将自以教习之法为战敌之阵不亦谬欤是大不然签之八合八离则杂而无章四竒四正则定而不变自胶其柱而谓瑟无五音其愚而妄决矣昔谓诸葛亮推衍八阵得其新意以巴蜀弱卒数万东屯渭水天下震动司马宣王以十万之众抗之坚壁不敢出会亮死仅能取胜马隆以歩卒三千案八阵图转战千里破鲜卑数万骑之众以复凉州今谓二人为庸将可乎谓不为战陈之阵可乎此签之不足为凖也今取古今阵法绘出其图以存梗槩俾将师度宜而行之若能沿古以便今闻一而悟十触类以长此又寄之明哲要之与孙呉暗合为极致耳阵法考【附】
　　黄帝制阵法
　　独孤及曰黄帝立井田之法因以制兵故其受命之始顺杀气以作兵法文昌以命将握机制胜作为阵图夫八卦之位正则数不僣神不忒故八其阵所以定位也衡抗扵外轴布于内风云附其四维所以备物也虎张翼以进蛇向敌而蟠飞龙翔鸟上下其势所以致用也至若疑兵以固其余地游车以按其后列弛张则二广迭举犄角则四竒皆出
　　孙子曰善战者其势险其节短势如彍弩节如机发纷纷纭纭闲乱而不乱也浑浑沌沌形圆而不散也曲礼曰前朱雀而后武左青龙而右白虎招揺在上急缮其怒进退有度左右有局各司其局
　　楚之阵名鱼丽郑之阵名鹳鹅即物以为名其布置之形状殆类之欤呉起教战之令短者持矛防长者持弓弩强者持旌旗勇者持金鼔弱者给厮养智者为谋士郷里相比什里相保一鼔整兵二鼓习阵三鼔趋食四鼔严办五鼔就行闻鼔声合然复举旗唐太宗问李靖曰卿所制六花阵法出何术乎靖曰臣本诸葛亮八阵法也大阵包小阵大营包小营隅落钩连曲折相对古制如此臣为图因之故外画之方内环之圜是成六花所号耳方生于正圜生于竒方所以矩其歩圜所以缀其旋是以歩数定于地缀应于天歩定齐则变化不乱八阵为六武侯之旧法焉太宗曰天地风云龙虎鸟蛇八阵何义也靖曰传之者误也古人秘藏此法故诡设八名尔阵本一也分为八焉若天地者夲乎旗号风云者本乎蟠名龙虎鸟蛇者本乎队伍之别后世误传诡设物象何止八而已乎太宗曰五行阵如何靖曰夲因五方色立此名方圆曲直才实因地形使然凡军不素习此五者安可临敌乎按韩擒虎毎与李靖论兵輙叹曰可与论孙呉非斯人而谁其后仕唐平萧铣于江陵获辅公祏扵丹阳擒颉利平吐谷浑太宗谓古韩白霍卫无以加矣说者谓靖与太宗问对之书乃宋阮逸假托考宋神宗命王震校正武经已有其书岂其然哉
　　宋神宗曰黄帝始制八阵法败蚩尤于涿鹿诸葛亮造八阵图于鱼复平沙之上垒石为八行此即九军阵法也韩擒虎深明其法以授其甥李靖靖以时遭久乱将帅通逹其法者颇多故造六花阵以变九军之法使世人不能晓之大抵八阵即九军九军者方阵也六花阵即七军七军者圆阵也葢阵以圆为体方阵者内圆而外方圆阵则内外皆圆矣故以圆物验之则方以八包一圆以六包一此九军六花阵之大体也六军者左右虞侯各一军为二虞侯军左右各二军为四厢军与中军共为七军八阵者加前后二军共为九军朕采古之法酌今之宜曰营曰阵本出乎一法而已止则为营行则为阵竒正则营为正阵为竒也
　　按自古出师必有营有阵止而无营则无以自守行而无阵则无以制敌周礼大司马四时之教中春振旅中秋治兵中冬大阅敎以行阵之治也若夫中夏之茇舍敎以止营之法也
