<!-- { "loadSidebar": true } -->
　　夫众建支庶以屏王室大业也食租衣税世世勿絶大恩也载在祖训画一而守之久矣今更制易法则有混乱约束之说以义断恩则有间疏骨肉之罪忍而坐视则蠧耗愈甚卒有土崩之忧仅而补葺则茍幸旦夕不救衡决之祸故虽计臣谋士莫为破盈廷之言而建必然之画者难之也虽然释今弗图则后世之难且十百此矣请试言之汉初诸侯王置吏握兵同制天子其患在强大而不掉自武帝推恩分王则宗室子弟莫不受地矣然王之庶子间为列侯侯之庶子絶无爵土有去而为民者有为民而复仕于朝者自是而后无诸侯王之患亦无养宗室之费其经制定也唐之末也帝裔王支流播民间其患离涣而不属自宋养之京师则五叶之后骚然烦费矣其后辨亲疎之等明甄序之法袒免以下不复赐名敦宗之院散居都邑故宋虽费于前而大省于后其救弊早也由是言之势有所必极极则必通恩有所必穷穷则必杀兹非其明效大騐耶髙皇帝神武开基忠厚立国故利建宗子以彊本朝明惇睦之谊以先天下然是时宗室之众无几可按籍而数也今熙洽二百余年麟趾瓞绵昌浩衍丽属籍者四万而存者二万八千五百有奇以禄计之不下八九百万设一传再传而后其生齿什倍其禄又当什倍此势之所必极而恩之所必穷也故欲竭天下之赋以奉宗室则国益病减宗室之禄以纾国计则宗室亦益病何者今赋敛非减而积贮非盈也乃水旱为灾迄无宁嵗诸邉转饷未见休时财力亦甚诎矣加以宗室之禄日引月长则赋安得不竭而国安得不病语曰附枝大者贼本心此善喻也且宗室至贵倨也又非人人能谋生也今禄既益微网亦少宻业已困矣而有司奉行条例一切以法绳之令揺手触禁资身无防则安所归命也盖宗室亦极病已语曰饥寒切于人之肌肤欲其毋为奸邪不可得矣此非细故也故虽桑孔握筹晁贾挟防而图今日之终不能两利而兼得也愚故曰势之所必极而恩之所必穷胡不引汉唐宋之事以观之也夫汤止沸无益也不如絶薪止火而已子孙而守先人之庐至于栋折榱倾不得不撤而新之为其将压也今承祖宗之业视国家之不思变通安全之则何异以指挠沸以绳维颠乎愚以为祖训至严而善推圣祖之意则犹善继述也宗室至亲而曲体宗室之情则所以亲亲也何以言之国初亲王嵗禄五万他赐予甚盛不数嵗而裁为万石又以民贫赋少给代肃诸王仅五百石或千石耳夫莫富于海内莫亲于天子之子不加赋而夺之禄者以为宁俭宗室而不可以耗国计瘦民力也祖训言将军有以材能者得改官陞转如铨选法夫既富贵之矣犹不絶其仕进者所以兴其善行而消其怙侈使外有亲贤之重而内有亡费之利也然则圣祖之意可推也人情孰不欲生全而恶死亡趋富厚而迯贫困然令予之虚名而夺之实恵则三尺童子不愿有矣曩者宗室献议有请试官自効者有请力田自给者夫田农至拙业也簿书之吏至拙体也犹愿为之彼拥有爵之虚名而弃资生之实恵其情固弗乐也然则宗室之情可察也今欲善推圣祖之意而曲体宗室之情其当议者有三以正伦次则封爵当议以广德厚则禁例当议以节浮冗则恩数当议何者天下之法未有莫为之限制而能世世无弊者也古者五世袒免六世而亲属絶至于祖宗之庙犹限之以七世亲尽而迭毁今已絶之属犹侪于五服之亲则无等也忍于亲尽之祖而不忍于亲尽之子孙则舛也诚宜按诸属籍别其世次而为之限制如亲王世及矣其次封郡王者可限也郡王世袭矣其次封镇国将军者可限也诸将军中尉以嫡相继矣其一子降封之外可已也奉国中尉一子得袭矣其世世承袭之例可已也大抵以位尊卑为之多寡以世亲疎为之隆杀其不得封者皆如汉列侯庶子之法则坐食可益省而诏禄可继此封爵之当议者也古者公族得仕于国非絶之也庶民之家得占田治生非禁之也今宗室槩以例见疑是以贤愚同滞而人无聊生矣夫既限之以爵则絶封之始宜人予之资赋之闲田以为永业令家自为养而尽弛出城诸禁其材者得应举试外官如常法或惧其纵也则如苏辙所谓临以按察持以寮吏威以刑禁使不材者不至害民贤者有以自效顾不可乎此禁例之当议者也且夫礼所以为节而法所以为惩今疏庶人有给已犹无罪也已罪黜而犹给之与诏禄无别非所以为惩也自郡主至乡君有禄已犹同姓也至诸仪宾得联姻王室贵重矣其禄不省非所以为节也愚以为诸降庶人者宜皆以絶封庶人同法郡主视郡王之限县主以下视将军中尉之限禄皆半给余皆量给婚资则恩泽不至冐滥费必大省此恩数之当议者也如是则可以清耗蠧之原纾待哺之困上无失圣祖之至意而下能通乎宗室之情大较若此矣然愚闻之救弊者必反其始更化者必虞其终今封爵限矣得无有怨望而羣哗者乎禁例疏矣得无有恣睢而为暴者乎恩数节矣得无有颠连而失所者乎则愚又以为盈缩之议在下而操纵之机在上惟圣天子烛安危之故恢继述之图毅然独断而力行之示诸王以大义不得不通之法则必有河间东平之贤奉宣德意而深乐其便者何至于羣哗有爵者制之于王国絶封者治之以有司何患乎为暴且齐民非廪于官而固有比于封君者宗室而有永业世世无有所与设天子不忘恩厚举古赐民粟帛之令以间恤之何忧乎失所较之嵗禄不给而羣辱有司犯禁而不止救死而不赡者利害相百也此之不为而顾彼之久行至于势不可复反恩无所复施则其害不独宗室且移之社稷矣故为之于可为则易为之于不可为则难今天子仁明英断厘弊剔蠧以兴至理贤公卿能矢谟陈力为国家任大事以图大功则何有于草野之言哉
　　问藩府供例不充柰何曰嘉靖末年郡王二百四十余位将军中尉一万二千余位郡县主君一万六千六百余位嵗支禄米八百六十余万石如山西存留米止一百五十二万而禄米三百一十二万河南止存留八十四万余而禄米一百九十二万何以克济太祖初藩封五万不久改为一万郡王初封二千袭封一千成化十一年例初袭封俱一千嘉靖四十三年例悉照成化间例其三七本折兼支将军三七中尉四六郡县主君二八本折庶人同妻月给六石中半庶女不给凡房屋冠服坟价俱革免此亦太省但以大道为公须各令自申贤为世用次以食力更可复省国费中间差令有别以尽亲亲之仁又不失成全之德屡见有建白者宋事亦可考也
　　宗藩私议
