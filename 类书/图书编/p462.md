<!-- { "loadSidebar": true } -->
　　周礼致太平之书井田太平之纪纲也不井田则不可以行周公之道用周礼者可不先明井田之制乎然制度明则井田可以行议论定则井田可以复今考郑注分画殆有异同是岂先王制度或有不同欤何先儒议论自为不一也大司徒曰不易之地家百畮一易之地家二百畮再易之地家三百畮此言都鄙之田制也小司徒曰九夫为井四井为邑四邑为丘四丘为甸四甸为县四县为都此泛言经土地而井牧田野尔郑氏则曰此谓造都也采地制井田异于乡遂遂人曰上地夫一防田百畮菜地五十畮余夫亦如之中地夫一防田百畮菜地百畮余夫亦如之下地夫一防田百畮菜二百畮余夫亦如之此言辨野之土以颁田里也大司马田上地食者三之二中地食者半下地食者三之一此泛言凡今赋与民之制尔郑氏则曰今邦国之赋亦以地之美恶民之多寡为制如六遂矣至于匠人为沟洫九夫为井十里为成百里为同此言沟遂洫浍之制也郑氏亦曰此畿内采地之制采地制井田异于乡遂夫井牧之制通夫天下可也如郑氏之説则邦国之田制尚如六卿而都鄙之田制独与六遂异乎田谓之井则通天下皆井矣井邑丘乗县都之制无徃不同井方一里凡九夫受田九百畮邑方四里三十六夫受田三千六百畮丘方十六里百四十四夫受田万四千四百畮甸方六十四里五百七十六夫受田五万七千六百畮县方二百五十六里二千三百有四夫受田二十三万四百畮都方一千二十有四里九千二百十六夫受田九十二万一千六百畮中为公田之数在内自井而邑至县而都欲其相聮不可暌也经野不殊乎九夫度地不离乎三等受田不过乎百畮此井田之定制也大司徒曰造都鄙则举外以见内也小司徒曰经土地则举内以见外也遂人曰辨野之土则举遂以见乡也司马曰今赋则举乡以见遂也匠人曰沟洫则举内外并言也郑氏何见而分都鄙乡遂之异乎况小司徒明言以稽国中四郊都鄙之夫家九比之数先郑谓九夫为井是也国中四郊都鄙同是夫家九比之数则是乡遂采邑通行矣合而观之都鄙不易之地即上地一易之地即中地再易之地即下地特遂人于采邑加菜五十亩一遂之上地有不如采地尔虽曰百亩二百亩三百亩数有不同而大司马言其所食上地百五十亩而食者二之二则百亩尔中地二百亩而食者半则百亩尔下地三百亩而食者三之一则亦百亩尔而实则一夫百亩尔此一夫受田之制然也然一夫受田百亩遂人言余夫则如之则受田之数不已多乎葢古者用民之力则必授之以田小司徒言上地家七人可任者家三人中地家六人可任者二家合五人下地家五人可任者家一人大司马言可用者亦如之凡一夫一妇则为夫家登五人以上则为家其余夫则上家三人中家合五人下家一人可任用者故必授之以田不可任用则不受田矣遂人田以强子任甿谓余夫强有力者则予之田而任其力是也孟子所谓余夫二十五亩此乃言自卿以下圭田五十亩余夫则二十五亩与遂人余夫受田百亩之制不同此余夫受田之制然也説者谓小司徒之所井牧者六乡之田遂人之所辨治者六遂之田自乡遂之外则为都邑之田如载师所谓公邑家邑小都大都之田任甸稍县量之地是也考之载师又有宅田士田贾田任近郊之地官田牛田赏田牧田任逺郊之地近郊逺郊皆六乡之民民皆计夫而受田矣则此七等之田果何所授乎葢自国中而至逺郊皆为乡遂之地乡遂止有十五万家自十五万夫及余夫受田之外其余则为七等之田亦奚有不足者是以致仕者其家所受田则曰宅田仕有禄者受田如圭田则曰士田贾人在市其家所受田则曰贾田每人在官者其家所受田则曰官田田赋所出以饲牛者曰牛田田赋所出以饲马者曰牧田公卿大夫有功而受赏者曰赏田此载师七等受田之制然也孟子曰仁政自经界始经界既正分田制禄可坐而定是故大司徒之造都鄙而继日分地职制地贡小司徒之经土地而继曰任地事令贡赋遂人之颁田野而继曰领职作事以任贡赋载师之物地事授地职亦必辨任土之征葢经野以分田则必足赋以制禄也然夏后氏五十而贡殷人七十而助周人百亩而彻彻之为言通也盖与贡助之法通行也郑氏于匠人之注则曰周制畿内用贡法邦国用助法夫贡者所耕其田而自输其税如孟子所谓什一使自赋也助者借民力以耕公田而公取其税如孟子所谓九一而助也郑氏以畿内为用贡法以邦国为用助法乃与孟子不合不知成周乡遂都鄙邦国井牧之制本同惟贡助之法少异尔
　　行井田法总论
　　井田之制中公外私民之耕而获也先公而后私上之税而敛也取其公不复及其私养民足国之道莫善乎此也孟子曰方里而井井九百亩其中为公田八家皆私百亩同养公田公事毕然后敢治私事言井田形体之制亦既详且明矣夫井九百亩为方一里每夫受田百亩则一井九区步百为亩亩百为夫止八夫也九夫为井是井中公而数之公田曷常有夫哉以九夫名井则可以九区起夫则非况制里室亦起数于九夫则九夫为井四井为邑四邑为丘四丘为甸四甸为县四县为都即夫家而赋车乗已虚四千三十二夫矣虽曰比闾族党以五家起数然田有不易一易再易之异夫有家七人五人三人之殊乃谓井邑丘甸县都起数九夫何谓哉至郑氏以井邑丘甸县都之制为造都鄙其説已非又云邑方二里丘方四里甸方八里旁加一里则方十里为一成俱与孟子方里而井不合其旁加之説亦不过求合乎司马法耳起夫制里且各一其见其何以行之哉春秋时鲁既取公田之税至宣公税亩则复税其私田而什取其二故春秋讥之观有若盍彻之对哀公曰二吾犹不足如之何其彻也是彻法久已不行矣逮战国暴君汚吏不夺不餍使先王法制荡废几尽孟子曰今也制民之产仰不足以事父母俯不足以育妻子则其开阡陌尽地利岂可尽委罪卫鞅李悝之徒哉厥后惟元魏行之由周隋以及唐初亦无成绩而限田均田纷纷靡有定论故言井田之当行者则曰仁政必自经界始况民有恒产重本抑末同井并耕勤惰齐力富无兼并吏无横征革车长毂出之丘甸不必出赋以养兵戎马驰突限于沟浍不必长城以御患出入相友守望相助疾病相扶持而亲睦之风于是乎兴信乎井田之当行也谓其不可行者则田为政而亟夺富人之田未免怨生衅作且驱天下之民竭天下之财俟之十数年之久不耕不种以待井受非塞溪壑平涧谷夷丘陵破坟墓壊屋庐徙城郭易疆陇必不可为斯言也亦未可谓其无见而訾之也以鄙见度之行之于春秋战国而寻其遗迹也易行之后代而更新开拓也难行之于创造而产无专主也易行之承平而夺民定产也难行之封建而诸侯各视为已业也易行之郡县而守令迁转视为传舍也难行之于江北而因其沃衍也易行之江南而欲平其隰臯也难行之此以御戎马也易行之内外尽夺民之世业也难以至于乗时度势説以先民先庚后庚重巽申命先甲后甲革故鼎新而肫肫乎必本之以仁民之实心则一存乎大有为之君与相也今两存其説以俟采焉







<子部,类书类,图书编,卷八十七>
　　【步百为畆横一步直百步畆百为夫横直皆百步匠人为沟洫耜广五寸二耜为耦一耦之伐广一尺深一尺谓之田首倍之广三尺深二尺谓之遂郑氏曰古者耜一金两人倂发之具垄中曰上曰伐伐之言发之畎也今之耜两头金象古之耦也田一夫之所田百畆方百畆也遂者夫间小沟遂上亦有径夫三为屋横百步直三百步为一里屋三为井横直皆三百步方一里九夫之地中百畆为公田外八百畆为私田授八家公田中二十畆为庐舍井灶葱韮尽取焉八家各耕公田十畆匠人所谓井间广四尺深四尺谓之沟是也然此就不易之地大槩言之也若一易再易之地则又大槩二井而当一焉】
　　郑康成以小司徒有邑甸县都之别而其名与采邑同匠人有遂【沟洫】浍之别而多寡与遂人异故言采地制井田乡遂公邑制沟洫又谓乡遂公邑之吏或从民以公使不得恤其私诸侯专国之政或恣为贪暴税民无艺故畿内用夏贡法邦国用商助法贾公彦之徒遂以载师自国中园防以至甸稍县都皆无过十二是乡遂及四等公邑皆用贡而无助以明乡遂为沟洫而已然先王之为井田也使所饮同井所耕同田所居同防所服同事出入相友守望相助疾病相扶持乡遂六师之【阙】万岂可受之田而不为井乎大田之诗言曽孙来止而歌雨我公田遂及我私噫嘻之诗言春夏祈谷于上帝而歌骏发尔私终三十里亦服尔耕十千为耦周官遂人言兴锄旅师有锄粟比乡遂井田之事郑氏以乡遂无井田而又以遂人之法释诗以一井之法释旅师是自戾也孟子曰乡田同井请野九一而助则乡遂之为井田可知也　李泰伯曰司马法与周礼其言颇异意者文王在岐作司马法及周公摄天子位从而増损之以为周礼乎当以周礼为定司马法有步畮
　　夫屋井周礼如之但不别为屋尔司马法十井为通十通为城周礼则四井为邑四邑为丘四丘为甸旁一里为成司马法十成为终十终为同周礼则四甸为县四县为都旁加十里为同又司马法止为一制无逺近之殊周则三百里以外都鄙为井田二百里以内乡遂为十夫百夫千夫万夫则是殊制矣故当以周礼为定
　　井田总论
