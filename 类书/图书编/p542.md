<!-- { "loadSidebar": true } -->
　　宋真宗追谥孔子为圣文宣王费侯闵损以下皆为公郕伯曽参以下为侯鲁史左丘明以下为伯寻以犯圣祖讳改圣为至圣
　　圣祖御制文集其国子祭酒诰略曰太学之设所以敎君之嗣贵臣之子名曰太学官称祭酒司官之首者不徒敎生从而已其职亦有在祀事且仲尼厯代崇其徳王者亲祭必寡故设官以代祭名曰祭酒所以祭酒之职洁牲牢精豆祭不失时则礼焉尚竭乃恭而临祭静乃心以对神庶不负委任之意神宗以孟子同顔子配食宣圣荀况杨雄韩愈并从祀
　　徽宗从蒋静请文宣王用冕十二旒服九章又诏跻子思从祀又诏先圣庙用防二十四文宣王执镇圭并用王者之制理宗加周惇颐张载程颢程颐封爵与朱熹并从祀孔子庙庭又加张栻吕祖谦伯爵从祀孔子
　　度宗以顔回曾参孔伋孟轲并配孔子升颛孙师于十哲以邵雍司马光从祀
　　元成宗制加孔子号曰大成
　　仁宗以许衡从祀孔子
　　文宗加封顔回为兖国复圣公曽参郕国宗圣公孔伋沂国述圣公孟轲邹国亚圣公又加孔子父母封爵
　　始以董仲舒从祀孔子
　　洪迈曰顔子之父路曽子之父防乃在庑下从祀之列子处父上神灵有知何以自安所谓子虽齐圣不先父食正此谓也
　　姚燧曰江之左进曽子子思并顔孟列跻子张于曽子之旧由孟子而视子思师也由子思而视曽子又师也子思孔子孙也弟子于师孙于祖坐语道者有之非可并南靣燧之知四子也避让于防防中不能一日自安其身一堂之上况又祀无繇防鲤于庭其失在于崇子而抑父夫为是学官将以明人伦于天下而倒施措置于数筵之地加此奚以为训
　　熊禾谓宜别设一室以齐国公叔梁纥居中南靣顔路曽晢孔鲤孟孙氏侑食西向春秋二祀当先圣酌献之时以齿徳之尊者为分献官行礼于齐国之前其配位如之如此亦可以示有尊而敎民孝矣国朝洪武三年礼部更定释奠孔子祭器礼物正位犊一羊一豕一笾豆各十登一铏一簠簋各二酒尊三爵三初孔子之祀像设高座而器物陈于座下弗称其仪其来已乆至是定拟各为高案其笾豆簠簋悉代以磁器是年诏曰孔子善明先王之要道为天下师以济后世非有功于一方一时者所可比所有封爵仍宜其旧
　　洪武十七年敕每月朔望祭酒以下行释菜礼郡县长以下诣学行香
　　正统中以宋胡安国蔡沉真德秀元吴澂从祀按以先儒从祀非但崇徳葢以报功也是以在宋言者屡以欧阳修苏轼孙复胡瑗为请而近日亦往往有以杨时罗从彦李侗为言事下儒臣议议者皆不之从以其无功于经也其已列从祀者若荀况戴圣马融王弼杜预之辈屡有建请革去其祀者至今犹列在祀典岂不以弼等虽于徳行有亏然弼有功于易预有功于春秋圣有功于礼有其举之莫敢废也臣考礼上释奠于先圣先师而无从祀之説从祀之説始于唐太宗以左丘明等二十二人配先师也自是之后益以荀况扬雄韩愈宋南渡后始加以周程张朱邵马及张栻吕祖谦元人又加以董仲舒许衡皇朝又加以此四人者葢安国传春秋沈注书徳秀注太学衍义澂着诸经纂言是皆有功于圣门者已祀而黜者惟扬雄一人若孔孟以后之儒有功于圣经者无不祀夫惟杨时者从学于二程载道而南使之时则无朱熹矣宋金分裂之时程学分于南苏学行于北虽伊洛之间不复知有程氏之学则时载二圣之道而南使尧舜禹汤文武周孔之道大行于斯世其功不可冺也乃不得于言性恶之荀况宗旨老庄之王弼附防防纬之贾逵并祀于孔子之庙庭以从于二程之后朱吕之前岂非阙典欤
　　先师祀典自嘉靖九年厘正改大成至圣文宣王为至圣先师孔子四配为复圣顔子宗圣曽子述圣子思子亚圣孟子从祀及门弟子俱称先贤左丘明以下称先儒去塑像设木主罢公侯伯诸封爵申党申枨二人存枨去党如公伯寮秦冉顔何家语原不载如荀况戴圣刘向贾逵马融何休王弼王肃杜预吴澄俱照扬雄例罢祀于林放蘧瑗原不在弟子列并郑众卢植郑服防范寗各祀于其乡近年复进本朝薛瑄从祀俱为定议然宋儒如谢良佐罗仲素李侗本朝如吴与弼胡居仁陈宪章王守仁举入从祀不无望于今日崇儒重道之朝云范寗祀于其乡宜也郑虽未闻道而行谊之端训释之博恐不在高堂生后苍之下至宋儒如吕大临谯定胡宏张九成陆九龄李燔杨简陈傅良叶适我朝罗纶蔡清罗钦顺庄防张元贞贺钦陈贞晟张伦弼议特祀于其乡也得非其所宜乎噫况以言性恶黜弼以崇庄老黜逵以忽细行黜至雄吴澄所学又非诸儒比又皆以事莽事见黜士君子立身行已其于一言一行可不慎哉
　　图书编卷一百四
　　钦定四库全书
　　图书编卷一百五
　　明　章潢　撰
　　太学总序
　　夏曰校殷曰序周曰序学则三代共之
　　礼书曰四代之学虞则上庠下庠夏则东序西序商则左学右学周则东胶虞庠而周则又有辟雍成均瞽宗之名则上庠东序右学西胶太学也故国老于之飬焉下序西序左学虞庠小学也故庶老于兹养焉记曰天子设四学葢周之制也周之辟雍则成均也东胶即东序也瞽宗即右学也盖以其明之以法和之以道则曰辟雍以其成其亏均其过不及则曰成均以习射事则曰序以纠徳行则曰胶以乐祖在焉则曰瞽宗以居右焉则曰右学葢周之学成均居中其左东庠则右瞽宗此太学也虞庠在国之西郊小学也记曰天子视学命有司行事祭先师先圣焉卒事遂适东序设三老五更之席又曰食三老五更于太学所以敎诸侯之弟祀先贤于西学所以敎诸侯之徳夫天子视学则成均也命有司行事祭先圣先师焉即祀先贤于西学也祀先贤于西学则祭于瞽宗也有司卒事适东序设三老五更之席即养国老于东胶也养国老于东胶即祀三老五更于太学也然则商之右学在周谓之西学亦谓之瞽宗夏之东序在周谓之东胶亦谓之太学盖夏学上东而下西商学下右而上左周之所存特其上者耳则右学东序葢以成均并见建于一丘之上而已由是观之成均颁学政右学祀学祖东序养老更右学东序不特存其制而已又因其所上之方而位之也夫诸侯之学小学在内太学在外故王制言小学则公宫南之左大学在郊以其选士由内以升于外然后达于京故也天子之学小学居外太学居内故文王世子言凡语于郊然后于成均取爵于上尊以其选士由外以升于内然后逹于朝故也江陵项氏松滋县学记曰学制之可见于书者自五帝始其名曰成均説者曰以成性也然则有民斯可敎有敎斯可学自开辟则既然矣有虞氏始即学以藏粢而命之曰庠又曰米廪则其自孝养之心发之也夏后氏以射造士如行苇矍相之所言而命之曰序则以检其行也商人以乐造士如夔与大司乐所言而命之曰学又曰瞽宗则以成其徳也学之音则校校之义则敎也葢至于商人先王之所以敎者偹矣周人修而兼用之内即近郊并建四学虞庠在其北夏序在其东商校在西当代之学居中南靣而三学环之命之曰胶又曰辟雍郊言其地壁言其象皆古今假借字也其外亦以四学之制参而行之凡侯国皆立当代之学而损其制曰泮宫凡乡皆立虞庠凡州皆立夏序凡党皆立商校于是四代之学达于天下夫人而习闻之故今百家所记参错不同者无他皆即周制杂指而互言之

　　王制曰司徒修六礼以节民性明七敎以兴民徳齐八政以防滛一道徳以同俗养耆老以致孝恤孤独以逮不足上贤以崇徳简不肖以绌恶命乡简不帅敎者以告耆老皆朝于庠元日习射上功习乡上齿大司徒帅国之俊士与执事焉不变命国之左乡简不帅敎者移之右如初礼不变移之逺方终身不齿命乡论秀士升之司徒曰选士司徒论选士之秀者而升之学曰俊士升于司徒者不征于乡升于学者不征于司徒曰造士乐正崇四术立四敎顺先王诗书礼乐以造士春秋敎以礼乐冬夏敎以诗书王太子王子羣后之太子卿大夫元士之适子国之俊秀皆造焉凡入学以齿将入学小胥大胥小乐正简不帅敎者以告于大乐正大乐正以告于王王命三公九卿大夫元士皆入学不变王亲视学不变王三日不举屏之逺方西方曰棘东方曰寄终身不齿大乐正论造士之秀者以告于王而升诸司马曰进士司马辨论官材论进士之贤者以告于王而定其论论定然后官之任官然后爵之位定然后禄之
　　学制考
　　明堂位曰米廪有虞氏之庠也序夏后氏之序也瞽宗殷学也頖宫周学也古之教者家有塾党有庠术有序国有学
　　按易传大初篇曰天子旦入东学昼入南学暮入西学在中央曰大学天子之所自学也贾谊曰学之所学之宫也学礼也帝入东学上亲而贵仁则亲疎有序而恩相及矣帝入南学上齿而贵信则长防有差而民不诬矣帝入西学上贤而贵徳则贤【一作圣】智者在位而功不遗矣帝入北学上贵而尊爵则贵贱有等而下不逾矣帝入大学承师问道退习而考于太傅太傅罚其不则而匡【一作逹】其不及则徳智长而理【一作治】道得矣此五学者既成于上则百姓黎民化辑于下矣盖有虞氏上庠下庠夏后氏东序西序商人右学左学周兼三代家有塾党有庠术有序国有学庶人家无塾则中里共一校室有塾之意春秋传郑人游于乡校以论执政是也而国学则人兼之左近北东序即东学也左近南以其无房室亦名东序祀先老于此即南学也右近北为士庠即北学也右近南为瞽宗即西学也所谓凡有道徳者使敎焉死则以为乐祖祀于瞽宗是也中为太学为视学乞言之所文王世子及登歌清庙既歌而语以成之也总名曰成均以成天子至庶人也亦曰大学又曰辟雍按天子设四学并中学而五学一处并建周人则辟雍居中南为成均上为上庠东为东序西为瞽宗学礼者就瞽宗学书者就上庠学干戈者就东序学乐徳乐舞者就成均辟雍惟天子承师问道养三老五更及出师受戒等就焉天子入太学则四学之人环水观之故谓之辟雍总言亦大学也
　　尚书大传曰公卿之庶子大夫元士之适子十有三年始入小学见小节焉践小义焉二十入大学见大节焉践大义焉故入小学知父子之道长防之节入大学知君臣之义上下之位故为君则君为臣则臣为父则父为子则子董仲舒曰王者正南靣而治天下莫不以敎化为大务立大学以敎于国设庠序以化于邑故养士莫大乎大学大学贤士所闗也敎化之本原也今以一郡一国对亡应书者是王道往往而絶也愿陛下兴太学置明师以养天下之士数考问以尽其材则英俊宜可得矣
　　汉武帝因公孙请为博士置弟子五十人复其身太常择民年十八以上仪壮端正者补博士弟子【太学建于此】
　　班固曰入小学学六甲五方书计之事始知室家长防之节十五入大学学先圣礼乐而知朝廷君臣之礼其有秀异者移乡学于庠序庠序之异者移国学于少学诸侯嵗贡小学之异者于天子学于太学命曰造士行同能偶则别之以射然后爵命焉【即今嵗贡】唐太宗増创学舍一千二百间国学太学四间亦増生员其书算各置博士凡三百六十员其屯营飞骑亦给博士授以经业髙丽百济高昌吐蕃诸国酋长亦遣子弟请入国学国学之盛近古未有
　　阳城为国子司业引诸生告之曰凡学所以学为忠与孝也诸生有人不省亲乎明日辞城还养者二十辈有三年不归侍者斥之
