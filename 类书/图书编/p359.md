<!-- { "loadSidebar": true } -->
　　五老峰于庐山为西面即郡治北望峰如屏障蔽其后过郡治北行二十里转五老东入岩谷中栖贤寺在焉余旧读苏次公栖贤寺僧堂记云栖贤谷中多大石岌岩相向水行石间其声如雷霆如千乘车行者振掉不能自持虽三峡之险不过也故其桥曰三峡度桥而东依山循水水平如白练横触巨石滙为大车轮流转汹涌穷水之变寺防其上游右倚石壁左俯流水石壁之趾僧堂在焉狂峰怪石翔舞于檐上每大风雨至堂中之人疑将压焉
　　三叠泉
　　余既以未登文殊台迫视瀑布泉为病而三叠之胜寝兴志之五日刘公夜至开先寺宿报者至晨起亟披衣往从之游公谓余龙池胜易境业不能待予与子登文殊台入黄岩寺可乎余即怂涌而登刘公时已谢诸迎者独请以南康守卢君从而刘公擕少子偕来并为四人游出寺行田间里许易兠舆而上屡陟隘口舎舆而徒见清泉丰草輙就憇焉迤逦再上至昔人避兵寨意即所谓黄岩砦者寨渐近香炉背犀牛诸峰俯视姊妹石姢姢不作危堕势蛇行转上里许路稍寛得文殊塔出焉塔防一峰峰抜地峭立数千百尺下临不测即所谓布水台也丹叶翠蓧蒙崖翳谷可爱循崖东行数十步至塔所以石甃其四周风髙防败也然亦渐废不治矣塔前一石横出数武险絶难上惟寺僧习而登焉山防谓之定心石或谓四望石云一名险一名景也其南望正与瀑布泉对遥涯万尺轰轰下防坠珠飘练澎湃百状当泉所注石都作异筯理蛇虵蜿蜒龙爪拏攫洗削万古如新真兹山胜絶处云时秋潦方收从山下望仅如一线不登兹山乌覩所谓瀑布竒哉复返故道从南上入黄岩寺寺防双剑峰下四面皆峰峦林木拱防中有邱田泉出其旁亦一奥壤也僧庐湫隘无当胜处乃循涧而上求所谓黄石岩者岩石大可二楹下空洞可屋昔有道者庐焉纬萧甃壁居然坐卧处也已下而就涧石选胜班荆复设酒脯两剑峰峥嵘竞出崭崭来逼人即所谓老龙洗潭处逺不得至而瀑布泉水已潺潺在吾杖底矣逡巡不欲归下方久之始下饭寺中顾日尚有余晷因复促行至万杉寺观刻石而还次日复从公为白鹿栖贤之游上含翻岭遇雨宿掷笔峯下晨至上大林寺婆娑二寳树迫先忌别公而归归可十五日由九江通道度中馆铺五里许别入观山下望五老峰近可抠衣已稍背而北从榛莽中至一民舎憇焉易笋舆行行百步即并涧涧水建下入草间已作潺湲声山依涧而上渐髙若设屏障倾倚愈竒意即所谓屏风云锦也已渡涧而北稍上更折而南巨石纵横涧中水势弥漫铺防石盘悬注旁洒已觉接应不暇乃下蔸舆立石间赏叹久之自此经仄石碍渐不可舆矣蛇行数百步涧皆巨石前拒水不得下回流怒击淜湃欲倒而涧旁故道前视亦尽障塞疑便与人世隔絶稍进迫视一鏬天启中洞可容数人刘世所题玉川门李梦阳所谓白鹿洞也人皆伛偻而舆不能从过是又作别境矣两崖铁色壁立数百十丈峡水森束转急仰视不寒而慓径皆蒙葺细草或滑磴但容一趾径穷辄渡涧涧石乱挿水中猱接腾踊上下仅免濡屦惴吁相属几不自支前觉有异众哗谓三叠泉也乃稍定气徐陟至则山崖四面陟削樵径絶焉涧随三止而三叠泉从山南最髙处冉冉盘空而降初级如云如絮喷薄吞吐流注大磐石上水石冲激乃始潆洄作态珠并玉碎复注二级石上滙为巨流悬崖直下龙潭飘者如雪断者如雾缀者如琉挂者如防入山足森然四垂涌若沸汤奔若跳鹭其声则蕴隆之风掀电驰震霆四击轰轰不絶又如昆阳钜鹿之战万人鸣鼓瓦缶相应真天下第一伟观也潭中流崎一巨石屹然砥柱好事者尝勒名其上俯视目大都兹山以泉胜而泉之胜以从峰顶四下与他山泉出山下者异未登文殊台青莲诸咏便谓溢辞况三叠泉瓌伟竒丽僻在鸟道太白子瞻元晦所未探之竒其邦缙绅士众老死所未识之境一旦予以守吏贾勇而登览之独非幸欤予惧夫入开先而返者薄庐山为常观而妄肆讥弹故记其大畧为兹山一吐气焉
　　小孤山
　　八月一日过烽火矶南朝自武昌至京口列置烽燧此山当是其一也自舟中望山突兀而已及抛江过其下嵌岩窦穴怪竒万状色泽莹润亦与它石逈异又有一石不附山杰然特起髙百余尺丹藤翠蔓罗络其上如寳装屏风是日风静舟行颇迟又秋深潦缩故得尽见杜老所谓幸有舟楫迟得尽所厯妙也过澎浪矶小孤山二山东西相望小孤属舒川宿松县有戍兵凢江中独山如金山焦山落星之类皆名天下然峭抜秀丽皆不可与小孤比数十里外望之碧峰巉然孤起上千云霄已非它山可拟愈近愈秀冬夏晴雨姿态万变信造化之尤物也但祠宇荒残若稍饰以楼观亭榭与江山相发挥自当髙出金山之上矣













<子部,类书类,图书编,卷六十五>
　　石钟山
　　九江湖口县有石钟山郦道元以为下临深潭微风鼓浪水石相抟响若洪钟因受其称唐李渤始访其遗迹得双石于潭上扣之南音含糊北音清越宋苏文忠公陋其言尝因夜月乘舟造絶壁上下闻有大音发于水上哙如钟鼓不絶舟人不恐囘至港口有大石当中流空中而多窍与风水相吞吐有窍坎镗鎝之声与向之会者相应周文忠公亦尝造其处而其所録上下钟山之景为颇详尝疑其论之不一今年秋七月既望因督学至其邑偕老人髙嵩等诣北钟山山皆大石侧立于江濵髙可千余丈左有观音阁阁有小轩适临钟石之上老人与寺僧宗鋐指予曰此北钟山也山以是名乃由阁后履崭岩触荆榛蛇行而上有亭曰白云盖絶顶也仅可容三二人凭栏一望小孤五老香炉二祖五祖诸峰如拱如抱皆屏列于左右江水南来而消湖水西出而浊咸滙于此而后朝宗于海灏溔汪洋无涯际远涵天碧近漾岚光悠然之景可以游览得而不可以笔舌状返而登舟径造钟石之下俯而观之石皆穴鏬水落风息不能钟鸣九江复囘与进士梅君愈及老人乘舟至其处风怒浪急舟不能舣乃上向之小轩聆之诚哙如洪钟然余石无此声郦元之纪苏公之辨良足以破千古之疑矣次日诣南钟山山下亦有观音阁临大江左右石壁如北钟山其景则不如右石中缺十余丈老人寺僧曰此南钟石也苏公有记刻其上正统十四年己巳石裂而仆于水形迹尚新详察南北诸石下俱穴窍风水抟之皆能有声何独此石以钟名葢诸石负土而侧立下虚而背实故其音浊惟此石突然特出于水中中空而下虚故其音如洪钟焉李渤乃欲以斧斤考击而辨其清浊则踈矣然疑苏公当时所游乃港口稍南之景方有石如猛兽竒嵬森然欲抟人者杨次公所谓真山从作假山防者正此谓也且遇恐即回南北钟山恐未到也故其景不见称于文














<子部,类书类,图书编,卷六十五>
　　白鹿洞形胜
　　大江之西豫章为一大都防夙称文献其山自五岭大庾武功而来会于匡庐其水自章贡旴汝而来会于彭蠡匡庐彭蠡甲西江而白鹿书院又匡庐彭蠡之最胜也书院之脉来自五老峰苍顔翠面壁立万仭中一峰坡陀南下如顷万马行数十里突起一山而四面环之是为后屏山山之阳即今白鹿书院也院负突而临溪溪前一山自五老峰来过白鹤观逆上流至书院前若玉几然从前则称振起是名卓尔山三峰透出几外如列三台原与书院桥门相对溪会二水由西北来【一自犀牛塘一自圣泽源】道经鹿眠嗽石钓台贯道溪包络书院迎桥左小涧合流出峡峡壁峻削盛有先贤遗迹左翼山亦自老人峰来翺翔至书院前与卓尔山两相交织当峡中飞瀑絶跨涧为桥是名枕流至溪水一发喷雪奔雷吽吽直下里许循左翼山而出其山髙厰轩豁群峰辐辏溪水潺湲谛听之涓涓有声闻泉亭作焉卓尔山外寛平可数畆有小屿自右来蜿蜒横抱一山自左来迤逦雄壮溪触之折而南是名回流山其上四面岑巉顶夷旷一望无际六合亭作焉下跨溪为流芳桥桥先后二枋夹溪相欹映山前亦寛绰可数十畆隔溪前山髙数十寻曰罗汉岭为书院外案三峰相连状如笔架与后屏山相对峙去回流山二里许为书院石枋渡溪口接官路为馆铺溪由铺东南曲折至梅溪湖入彭蠡大江两山夹送直至湖滨有曜星扼其水口而都昌阳储七峰排闼相映此鹿洞山水之全胜也由洞前旧路逾罗汉岭可十里抵顔家山文公以鲁公故居建立憇馆脩复桥梁以便往来由顔家山再五里则郡治也由洞右登李家山是为北路复东出会官路亦有书院石枋【今仆于地扁石尚存】行数步为寒泉亭又一里许即闘牛冈也自此过吴章山六十里抵九江府治五老峰下有二洞由石磵而上有水帘三级泉去书院十里所悬崖而下甚为竒絶文公所谓新瀑是也又去书院五里有栖贤桥水自五老峰下大小支流九十九沠皆入三峡涧中文公尝游寓焉过栖贤桥抵卧龙冈为文公所卜隐地山水佳丽莫可名状皆洞学周回之胜槩云











<子部,类书类,图书编,卷六十五>
　　武功山
　　大江西南三巨镇衡庐武功也武功以僻逺不见经传不得与衡庐并显然究竟脊胍则实首衡尾庐而屹然髙耸雄防荆吴之间谓之三巨镇亦宜其最尊白鹤峰白鹤仙人所止望之隠隠中天云雨皆在其下东南则空峒诸山西北则长沙之水一髪空际苍茫无极峰顶有崖防岈洞嵌可容数百人或窥触之则震雷随至岩之下竒石万状石牀丹室列奠杂峙乳香灵药雪竹龙草黄精仙茅居人皆扳援梯系以入然不可防葢龙湫风穴环卫出没晦明变化在倐歘顷庵址旧曰小桃源前有金灯塔生成石刹七成稍上为棋盘石又上有元炼丹灶或曰炉底尚存也后有大小箕峰峰隠约仙翁大士像有石若盘三伏有水则其岁不旱侧有投箓简者从之若授受然使得如孙兴公苏子瞻一过从之独不与天台罗浮并邪其袁者有石笋匡洲崖亦竒胜水西出为庐下六十里为秀江
　　卢萧
　　其山自萍乡诸山蜿蜒而来特起为二峰曰卢曰萧武功当二峰之间二峰髙耸而员鋭武功慱大而顶平号为三竒然二峰之水皆出其麓萧水南流入于洞庭卢水东流滙为彭蠡此吴楚所由分也独武功之水出于其巅濆激瀑瀑出池面如芙蕖闻人语则愈出池旁右石臼仙人迹相传为葛仙炼丹池云








<子部,类书类,图书编,卷六十五>
<子部,类书类,图书编,卷六十五>








　　顔眞卿记曰粤惟江南之地佳丽垂名山岳之间宛有仙洞予抵膺圣泽廉察临川一日桉地图得属邑崇仁县华盖山有王郭二眞君坛存焉欣覩异事未原其始他日公余因令军将访求碑铭果得一石记乃隋开皇五年焚脩道士李子眞于壊碑上再録其文则知王郭二眞君仙不显名王则方平从侄郭仙王之亲弟也始于金华山脩道以图轩举寻游洞府自玉笥将之麻姑洞道经一方问乡故老曰此为何山对曰巴陵华盖山也二眞君相与言曰此山福地名亦异焉因求卜止炼神丹山下父老诣而再拜曰敢问眞人之名字曰吾等脩志于虚无不欲述焉再有一道来谒敢问眞人之师曰吾师浮丘先生先生则上界天仙也顷于金华山遇焉二眞君能走石飞符兴云致雨或人有疾苦暴患往而告者即飞符以救之嵗値大旱致霖雨以济之至晋元康二年二月一日防云连昼仙乐喧空二眞君乃腾鸾跨鹤冉冉上升今上升之坛及浮丘先生之坛存焉






　　图书编卷六十五
　　钦定四库全书
　　图书编卷六十六
　　明　章潢　撰



