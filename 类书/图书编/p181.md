<!-- { "loadSidebar": true } -->
　　惊蛰日日在室九度其夜子时而翼宿在午为宵中夘时尾宿在午为旦中酉时觜宿在午为昏中春分日日在壁五度后七日入戌圭二度其日戌时诸星居垣入局自戌时顺行至子时正初刻奎宿在子角宿在午为宵中自子至夘时正二刻斗宿在午为旦中自夘至午奎宿在午为日中自午至酉井宿在午为昏中
　　清明日日在奎十一度自戌时正二刻顺行至子时正初刻角宿在午为宵中顺行至卯时初三刻斗宿在午为旦中自夘顺行至酉时正二刻井宿在午为昏中
　　谷雨日日在娄九度后八日入酉胃四度具日在酉时诸星居垣入局其夜子时正初刻胃宿在子氐宿在午为宵中夘时女宿在午为旦中酉时栁宿在午为昏中
　　立夏日日在胃十一度午时胃中夘时女中子时氐中酉时栁中
　　小满日日在十度后九日入申毕七度子时心中午时毕中夘时危中酉时张中
　　芒种日日在毕十三度　中星同前
　　夏至日日在井二度后八日入未井九度其日未时自井宿顺时至酉时角宿在午为昏中子时斗中夘时奎宿在午为旦中午时井中酉时轸中
　　小暑日日在井十七度子时斗中午时井中夘时奎中酉时角中
　　大暑日日在鬼一度后七日入午栁四度五时正初刻栁宿在午为日中酉时氐中子时女中夘时胃中立秋日日在栁十三度中星同前但度数不同处暑日日在张七度后九日入巳张十五度午时张宿在午为日中子时危中夘时毕中酉时心中白露日日在翼五度其日午时翼中子时室中夘时觜中酉时尾中
　　秋分日日在轸一度后十二日入辰轸十度其日午时正初刻轸宿在午为日午酉时箕中子时壁中夘时参中
　　寒露日日在轸十五度子时奎中夘时井中酉时斗中
　　霜降日日在角十一度后十三入夘氐二度其日午时正初刻氐宿在午为旦中酉时女中子时胃中夘时栁中
　　立冬日日在氐五度子时胃中夘时栁中午时氐中酉时女中
　　小雪日日在房四度午时房中子时昴中夘时星中酉时虚中后十一日入寅尾四度夘时翼宿在午为旦中午时尾中子时觜中酉时室宿在午为昏中大雪日日在尾八度　中星同前
　　夫太阳厯宿以二十八宿为经日月五星为纬上古圣人制立玑衡法天地自然之运夜考中星昼验日晷以察经星之所在测推日月五星之纒度而推步之法则以日度为首周天三百六十五度四分度之一将大阳所至之度按节逐气逐时逐刻随其运转而步测之自不爽也

　　图书编卷二十六
　　钦定四库全书
　　图书编卷二十七
　　明　章潢　撰
　　西汉厯法
　　汉武帝元封元年大中大夫公孙卿壶遂太史令司马迁等言厯纪壊废宜改正下御史御史大夫寛与博士赐等议皆言古帝王创业改制前后不相复所以明受命于天也三统之制后圣复前圣者以二代在前可推明今二代之统絶而不序惟陛下发盛徳考宣天地四时之极则顺隂阳定明制为万世法诏卿遂迁与侍郎尊大典星射姓等议姓等奏不能为算愿募治算者造密度乃选治厯邓平及长乐司马可酒泉宜君二十余人方士唐都巴郡洛下闳与焉乃分东西立晷仪下漏刻以追二十八宿相距于四方举终以定晦朔分至躔离月行望乃以前厯大初四千六百一十有七歳至元封七年复得阏逢摄提格之歳仲冬十一月朔旦冬至日月在建星大歳在初得本星度于是都分天部闳运算其法以律为宗曰律容一龠积八十一寸则一日之分也与长相终长九寸八十一分而终复三复而得甲子夫律隂阳九六爻象之所从出也故黄钟纪元气之谓律律者法也物莫不取法焉葢以律转厯也与邓平所治同于是观察星度日月之行以推算如闳平法法一月之日二十九日八十一分日之四十三先籍半日名阳歴先朔月籍生不籍隂厯朔而后月生而以阳厯朝诸侯王郡臣便议上上使校律厯官淳于陵渠覆校之陵渠言大初厯晦朔望最密而冬至之夕日月如合璧五星如连珠乃诏邓平所造八十一分厯罢废尤疎逺者十七家遂下诏以元封七年为大初元年其后元鳯三年大史丞张夀王言更厯非是诏使者鲜于妄人治厯大丞相麻光等二十余人杂日月晦朔望八节二十四气于上林清台课诸厯疎密十一家尽六年而夀王课最疎逺大初第一即墨徐万且长安徐禹治大初厯亦第一葢自大初起厯尽元鳯六年三十有六歳而是非定至孝成之世刘向总六厯列是非作五纪论子刘歆究其微作三统厯及谱之以说春秋步法密要
　　东汉厯法
　　东汉志曰天之动也一昼夜而运过一周星从天而西日违天而东日所行与天运周在天成度在厯成日居以列宿终以四七受以甲乙终于六旬日月相推日舒月速当其同谓之合朔舒先速后近一逺三谓之相与为冲分天之中谓望以速及舒光尽体复谓之晦晦朔合离斗建辰移谓之一日月之行则有冬有夏冬夏之间则有春有秋日道发南去极弥逺其景弥长逺长乃极是为冬至日道敛北去极弥近其景弥短近短乃极是为夏至长短之中道齐景正春秋分焉日周于天一寒一暑四时备成万物毕改摄提迁次青龙移辰谓之歳歳首至也月首朔也至朔同日谓之章同在日首谓之蔀蔀终六旬谓之纪歳朔又复谓之元是故日以实之月以闰之时以分之歳以周之章以明之蔀以部之纪以记之元以原之然后变化万殊嬴朒无方莫不结繋而禀正焉极建其中道营于外璇衡追日以察发敛光道生焉孔壶为漏浮箭为刻下漏数刻以考中星昏明生焉日有九道月有九行九行出入而交生焉朔防望冲邻于所交亏薄生焉月有晦朔星有合见月有望星有留逆其归也步术生焉金水承阳先后日下速则先日迟而后留留而后逆逆与日违违而后速速与日竞竞又先日速迟顺逆晨夕生焉日月五纬各有终原而七元生焉见伏有日留行有度而率数生焉参差齐之多少均之防终生焉引而伸之触而长之探赜素隠钩深致逺无幽辟潜伏而不以其精者也夫然后隂阳有分寒暑有节天地贞观日月贞明
　　晋厯
　　晋杜预作春秋长厯有言曰天行不息日月星辰各运其舍皆以其象动者也新故相涉固不容无毫末之差积久而差遂失晦朔则不得不改宪以从之亦其理也易于革系之曰君子以治厯明时革之言更也言当随时更革顺天以求合而不当为合以验天
　　唐厯法
