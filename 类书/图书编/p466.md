<!-- { "loadSidebar": true } -->
　　按自孟子有请野九一而助国中什一使自赋之説其后郑康成注周礼以为周家之制乡遂用贡法遂人所谓十夫有沟是也都鄙用助法匠人所谓九夫为井是也自是两法晦庵以为遂人以十为数匠人以九为数决不可合以郑氏分注作两项为是而近世诸儒合为一法为非然愚尝考之孟子所谓野九一者乃授田之制国中什一者乃取民之制葢助有公田故其数必拘于八居四旁为私而一居其中为公是为九夫多与少皆不可行若贡则无公田孟子之什一特言其取之之数遂人之十夫特姑举成数以言之耳若九夫自有九夫之贡法十一夫自有十一夫之贡法初不必拘以十数而后可行法也今徒见匠人有九夫为井之文而谓遂人所谓十夫有沟者亦是以十为数则似太拘葢自遂而达于沟自沟而达于洫自洫而达于浍自浍而达于川此二法之所以同也行助法之地必须以平地之田分画作九夫中为公田而八夫之私田环之列如井字整如棋局所谓沟洫者直欲限田之多少而为彊界行贡法之地则无见髙原下隰截长补短每夫授百亩所谓沟洫者不过随地之髙下而为之蓄泄此王法之所以异也是以匠人言遂必曰二尺言沟必曰四尺言洫必曰八尺言浍必曰二寻葢以平原旷野之地画九夫之田以为井各自其九以至于同其间所谓遂沟洫浍者隘则不足以蓄水而广则又至于妨田故必有一定之尺寸不可逾也若遂人止言夫间有遂十夫有沟百夫有洫千夫有浍葢是山谷薮泽之间随地为田横斜广狭皆可垦辟故沟洫亦不言其尺寸所谓夫间有遂遂上有径以至万夫有川川上有路云者始终畧言之大意谓路之下即为水沟水沟之下即为田耳非若匠人之田必拘以九夫而其沟洫之必拘以若干尺也订义所载永嘉陈氏谓遂人十夫有沟是以直度之匠人九夫为井是以方言之又谓遂人所言者积数匠人所言者方法想亦有此意但説欠详明耳然乡遂附郭之地必是平衍沃饶可以分画宜行助法而反行贡法都鄙野外之地必是有山谷之险峻溪涧之阻隔难行分画宜行贡法反行助法何也葢助法九取其一似重于贡然地有肥硗嵗有丰凶民不过任其耕耘之事而所输尽公田之粟则所取虽多而民无预贡法十取其一似轻于助然立为一定之规以乐嵗之数而必欲取盈于凶歉之嵗至称贷而益之则所取虽寡而民已病矣此龙子所以言莫善于助莫不善于贡也乡遂迫近王城丰凶易察固可行贡法都鄙僻在遐方情伪难知故止行助法此又先王之防意也然乡遂之地少都鄙之地多则行贡法之地必少而行助法之地必多至鲁宣公始税亩杜氏注以为公无恩信于民民不肯尽力于公田故履践案行择其善亩好谷者税取之葢是时公田所牧必是不给于用而为此横政孟子曰诗云雨我公田遂及我私惟助为有公田由此观之虽周亦助也则是孟子之时助法之废已久尽胥而为贡法矣孟子特因诗中两句而想像成周之助法耳自助法废胥而为贡法于是民所耕者私田所输者公租田之丰歉靡常而赋之额数已定限以十一民犹病之况过取于十一之外乎

















　　右万夫之地地方三十三里少半里此图一方当百夫有洫一行当千夫千夫有浍九浍而川周其外若以百夫之图观之则一方为一夫夫间有遂【以洫作遂观之】一行为十夫十夫有沟【以浍为沟观之】亦九沟而达于洫【以川为洫观之】其沟浍广深郑注与井田相隼但井田法沟浍稀少如此沟洫法沟浍稠多此川广深当亦倍浍与自然之川异彼则百里之间一大川耳
　　凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿
　　十夫二邻之田百夫一酂之田千夫二鄙之田万夫四县之田遂沟洫浍皆所以通水于川也径畛涂道路皆所以通车徒于国都也径容牛马畛容大车涂容乗车一轨道容二轨路容三车万夫者方三十三里少半里九万夫而方一同以南亩图之则遂纵沟横洫纵浍横九浍百川周其外焉
　　师之象曰地中有水师君子以容民蓄众夫水不外乎地兵不外乎农畜众养民之道必都鄙有章闾井有伍田有封洫孟子谓仁政必自经界始故因地中有水之象兼攷周官之説而图叙井田之法以附大易之义云















　　授菜田灋
　　凡上地菜田有在处者则右图是也有美田不可为菜者则当别受之菜田更在他处也凡耕菜田有以百亩而二易一嵗曰菑二嵗曰畬三嵗曰新田是也有菜在别处则当杂植以助正田
　　凡公田之入亦当以上中下三等之田计之故有三井而当一者有二井而当一者有一井而当一者夏官量人云凡班赏地三之一食赏地多间田故率三井而当一井此可以为证
　　井田夫家总论
　　孟子曰方里而井井九百亩中为公田八家皆私田百亩然周初时辟土分田不尽然者大司徒不易之地家百亩一易之地家二百亩再易之地家三百亩遂人上地夫一防田百亩菜五十亩余夫亦如之中地夫一防田百亩菜百亩余夫亦如之下地夫一防田百亩菜二百亩余夫亦如之小司徒上地家七人可任地者家三人中地家六人可任地者二家五人下地家五人可任地者家二人大司马上地食者三之二中地食者半下地食者三之一三等之地经中四见然皆分土任民侯国与王国乡遂公邑与菜地并不容有异夫不易者膏腴上地而必益以菜地之五十亩者常使地力有余不至耗竭草菜葑游田益肥美家有余利自生礼让生齿日蕃有田可耕也三分而食其二故曰食者三之二每一夫田百亩菜五十亩所占夫半之地是一井中实止六夫而不足矣一易者肥瘠半之中地休一嵗而种其获与上地等益以菜百亩二分而食其一故曰食者半每一夫田二百亩所占二夫之地是一井中实止四夫也再易者瘠薄下地休二嵗而种其获与上地等益以菜二百亩三分而食其一故曰食者三之一每一夫田三百亩所占三夫之地是一井中实三夫而不足也井田之界限有定而夫之分授不齐如此夫有休代之法则田之所牧固无不均但不易则用人工少易则费人多故上地之入食七人而可任者家三人中地之入食六人而可任者二家五人下地之入食五人而可任者家二人正夫足其所食之数而又有可任者即受余夫而满其七人六人五人之数者别受正夫田大约以上中下三等之地总而计之每一井田通融而论止于四家可用之民十人而已若旧泥于一夫百亩然田有髙下口有多寡似均而实不均也惟其以上中下三等之田授之有一百五十亩二百亩三百亩多寡之三等上中下三等农夫可任之民亦有家三人二家五人家二人多寡之三等然后为均平以此知古人云八家同井葢治久齿繁井田大治之峕耳初辟地之时不可为也欲知井田夫家之数当考于周礼可也
　　治地总论
　　尝考自古井田之说而为之沟洫丘邑封彊等图葢欲知其大较不得不然尔山林川泽回曲万状不可拘一也地有肥瘠司徒言上地中地下地参差不齐二也宅田土田贾田圭田余夫田所授不尽田之数三也地形偏斜不等不及百亩者甚多四也山林川泽固在余除之外一易再易者一夫耕二夫三夫之地圭田则以一井中公田而为二余则以一夫之田而为四士田贾田等各随分量授之如余夫法若其地形偏斜不足者则会筭以足百亩之数葢无窒碍不可行亦何取正方如纸上所画哉孟子曰此其大畧也若夫润泽之则在君与子斯言得之矣但其法始于黄帝暨大禹伯益后稷皆以神明之德相与参画辅相始克成功又厯殷周数圣人而后大备今废弃殆尽若欲急遽起事窃古人之糟粕而行之必致纷纭徒败壊天下使后人指为口实而已
　　夏殷周授田
　　季氏云夏时地未尽垦则田少殷地渐垦则田増至周益垦则田多以五十亩变为七十亩以七十亩变为百亩截长补短随地制形不过易一经界而已岂必截然方正区分为九列如井字整如棋局哉后儒止因拘于周礼遂沟之説取必于方祗见其难行耳乃并以孟子为闻其误后学甚矣
　　朱子曰尝疑孟子所谓夏后氏五十而贡殷人七十而助周人百亩而彻恐不解如此先王彊理天下之初做许多亩浍沟洫之类大段是费人力了若是自五十而増为七十自七十而増为百亩则田间许多彊理都防更改恐无是理孟子当时未必亲见只是闻如此恐亦难尽信也
　　按三代授田有五十七十百亩之不同者皆因步有多寡否则尺有长短耳步有多寡者如古以步百为亩自汉武至今以二百四十步为亩故殷八以一百四十步为亩则七十亩当周之百亩夏后氏以二百步为亩则五十亩亦当周之百亩也谓尺有长短者如三司布帛尺以十二寸通用尺十寸周尺止六寸有竒葢周建子度从黄钟起数故尺短殷建丑度从大吕起数尺差长夏建寅度从太蔟起数尺尤长其説亦通不然经界岂易事可如是纷更乎经界既移则庐舍亦当尽为改造且每井田中必凿一井以备汲灌此井田之所以得名也亦将尽为改凿乎葢井田起于黄帝至少康云有田一成则井十为通通十为成之制已久夏后氏亦非全用贡法也
　　畿内外贡助辨
　　季氏引匠人法注云采地制井田异于乡遂及公邑乡遂与公邑之在甸稍县都皆有贡而无助其余稍县都皆行助法　又云畿内用夏之贡法都鄙用殷之助法愚谓一国之民一也何分地之逺近天下之民一也何分畿之内外虽自国中以及于四彊自四彊以达于四海税无重轻所以为王者大同之政其有不同者不过以地有上中下之等差则授有多寡民有居之逺近则役有疏数重轻皆低昻称量使无不均耳旧注谓周之畿内税有重轻邦国之税内外异法此不过因孟子请野九一而助国中什一使自赋遂生此説耳愚谓国中圹野之地即可为助野有隰皐之地即可为贡葢不可泥也
　　唐均田法
　　唐制令民田五尺为步二百四十步为亩百亩为顷授田之制丁男年十八以上人一顷其八十亩为口分二十亩为永业耆老及癃笃废疾者人四十亩寡妻妾三十亩当戸者増二十亩皆以二十亩为永业余为口分永业田树以榆枣桑及所宜木皆有数凡乡田多足授丁者为寛乡少者为狭乡狭乡授田减寛乡之半嵗一易者倍授之三易者不倍授工商寛乡减半狭乡不给凡民徙出乡及贫无以塟者得卖世业田自狭乡而徙寛乡者得并卖口分田已卖者不复授死者收之以授无田者凡收授皆以嵗十月授田先贫及有课役者凡乡田有余以给比乡县有余以给比县州有余以给比州凡新附之戸春以三月免役夏以六月免课秋以九月课役徙寛乡者县覆于州出境则覆于戸部官以附达之自畿内徙畿外自京县徙余县有某没外蕃入一年还者给覆三年二年还者给覆四年三年者给覆五年浮民部曲客女奴婢纵为良者附□乡贞观中太宗方锐意于治课州县吏以鳏寡少者进者如増戸法失劝导农田者以减戸论其凶荒有社仓赈给不足焉徙民丰登州县就食焉
　　李翺分田法
