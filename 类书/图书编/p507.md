<!-- { "loadSidebar": true } -->
　　三代祭地之礼见于经传者夏以五月商以六月周人以夏至日礼之于泽中方丘盖王者事天明事地察故冬至报天夏至报地所以顺阴阳之义也祭天于南郊之圜丘祭地于北郊之方泽所以顺阴阳之位也然先王亲地有社存焉礼曰享帝于郊祀社于国又曰郊所以明天道社所以神地道又曰郊社所以事上帝又曰明乎郊社之礼或以社对帝或以社对郊则祭社乃所以亲地也书曰敢昭告于皇天后土左氏曰戴皇天履后土则古者亦命地祗为土后矣曰地祗曰后土曰社皆祭地也此三代之正礼而释经之正说自郑惑于纬书而谓夏至于方丘之上祭昆仑之祗七月于泰折之坛祭神州之祗析一事为二事后世宗之一歳二祭自汉武用祠官寛舒议立后土祠于汾隂脽上礼如祀天而后世又宗之于北郊之外仍祠后土元始间王莽奏罢甘泉泰畤复长安南北郊以正月上辛若丁天子亲合祀天地于南郊而后世又因之多合祭焉皆非礼经之正义矣由汉歴唐千余年间祀北郊者唯魏文帝之太和周武帝之
　　建德隋髙祖之开皇唐宗之开　元　四　祭而已宋元丰中议专祀北郊故政和中专祭者凡四南渡以后则惟行摄祀而已元皇庆间议夏至专祭地未及施行国朝以夏至日亲祀皇地祗于方丘





<子部,类书类,图书编,卷九十五>
<子部,类书类,图书编,卷九十五>
<子部,类书类,图书编,卷九十五>
<子部,类书类,图书编,卷九十五>
　　祭地壝坛
　　祭法曰瘗埋于泰折封土祭地之处折曲也言方丘之形四方曲折象地秦祀后土于高山之下命曰畤汉武于泽中方丘立后土五坛坛方五丈高六尺又于脽上立后土宫宫曲入河名曰太一旦丘东汉北郊在洛阳城北四里为方坛四陛中营外营隋方丘于宫城北十四里丘再成成高五尺下成方十丈上成方五丈唐夏至祭皇地祗于方丘其长安坛在宫城北十四里洛阳坛在徽安门外道东一里其坛在城下成方十丈上成方五丈八陛立冬后祭神州地祗于郊其坛长安在光化门外黑帝坛之西洛阳在徽安门外道东一里高五尺周四十八步宋熙宁祀仪祭皇地祗坛八角三成每等高四尺上阔十六步设八陛上等陛广八尺中等陛广一丈下陛广一丈二尺三壝每壝各二十五步神州地祗坛广四十八步高五尺两壝每二十五步元方丘之制未及施行国朝方丘坛制第一层坛面门六丈高六尺四出陛南面陛阔一丈八级东面北面西面陛俱阔八尺八级第二层坛面四围皆阔二丈四尺髙六尺四出陛南面正陛阔一丈二尺八级东北西陛俱一丈八级壝去坛一十五丈高六尺正南灵星门三正东西北灵星门各一周围以墙面各六十四丈正南又灵星门三正东北西又灵星门各一库房五间在外墙北灵星门外以藏龙椅等物厨房五间宰牲房三间天池一所在外墙西灵星门外西南隅斋次一所在外灵星门外之东三间在外灵星门外之西浴室在东斋次之中
　　瘗坎
　　尔雅祭地曰瘗埋瘗埋谓瘗缯埋牲也盖阴祀自血始故瘗血以致神不可不在先及致神矣方有事焉至于礼毕则以牲币之属而瘗之然后为礼之终也后齐为瘗坎于坛之壬地中壝之外广深一丈二尺唐瘗坎在内壝之外壬地方深取足容物南出陛宋开瘗坎于子阶之北壬地国朝瘗坎在外壝壬地其瘗牲体周人瘗血汉用首及左髀国朝用周制先瘗血其祭毕奉牲币祝馔而埋之
　　配位
　　配地之神周礼无文郑以孝经纬云后稷为天地主则后稷配天南郊亦当配地北郊矣其说无据至汉平帝用王莽之说以吕太后配光武时改薄太后为高皇后以配后魏道武以神元窦后配则愈不经矣隋始改用太祖武元皇帝配唐高祖时以景皇帝配贞观中以高祖配宋初以四祖迭配皇地只太宗时以宣祖太祖更配其后惟以太祖配国朝洪武三年五月二十日亲祀北郊奉皇考仁祖淳皇帝配从祀
　　春秋公羊传曰天子祭天地有方望之事无所不通方望者谓因郊祀望祭四方之山川也汉元始中用王莽议祭地地理山川皆从光武祀北郊地理羣神从祀皆在坛下【其目之详见郊天从祀中】隋以神州迎州冀州戎州拾州柱州宫州咸州州及九州山川林泽丘陵坟衍原隰皆从祀唐从祀以神州五方岳镇海渎山林川泽丘陵坟衍原隰宋以神州地祗五岳五官五行之神祀于坛之第一等四海四渎五镇于坛之第二等昆仑五山五林五川五泽于坛之第三等五陵五坟五衍五原五隰于内壝之内元合祭天地于圜丘亦不及岳渎山川之从祀国朝惟以五岳五镇四海四渎四位从祀方丘
　　圜丘方泽帝神位向
　　岁冬至大祀天于圜丘皇天上帝南向太祖配神西向从祀四坛东西相向东大明次东二十八宿木火土金水星周天星辰西夜明次西云雨风雷凡国有大事则祭告岁夏至大祭地于方泽皇帝只北向太祖配神西向从祀东西相向东中岳东岳南岳西岳北岳基运山翊圣山神烈山次东东海南海西海北海西中镇东镇南镇北镇天夀山纯德山次西大江大淮大河大济凡国有大事则祭告
　　按自古祀天地分合不一国初太祖高皇帝固分祀其主分祀之议者则以礼有冬至祀天于圜丘夏至祭地于方泽之文然考之礼曰器用陶匏以象天地之性似又不分祀也其在周之诗厥初生民与思文后稷二章只言天而不及地岂以专言天则统于所尊耶不然何不见祭地之乐章又曰社即祭地也如此则郊社之礼所以祀上帝也或非省文也昔太祖高皇帝分祀之时每当斋期必有风雨临祭方敛每以为忧及合祀当斋期风和日暖及夜陞坛山川草木不揺江海息波轻云缥缈于昊穹独见太阴于中天纎尘不动银烛舒光香烟袅绕高皇帝心甚悦以为必神之临从是观之岂以天覆地载原不相离耶高皇御制合祭天地于奉天殿祝文曰曩者建国之初遵依古制祀以南北之郊【御名】周旋九年以来见古人之意固成于礼未为然也且人君者父天母地其仰瞻覆载无不思也及其祀也则有南北之坛终不防祀以人事度之为子之道致父异处安为孝乎今也大坛鼎建未完朝堂新造已备时当冬至谨告祀于殿庭自今以后每岁合祀于春时永为定礼以皇考仁祖淳皇帝配神惟上帝皇只鉴之尚享高皇在昔分祀合祀乐章俱载者何也高皇御制也至诚感神基万年之命者在于斯也又高皇尝命儒臣撰囘銮乐歌真圣人修己以敬祈天永命之圣心也洪武六年上以祭祀还宫宜用乐舞生前导命翰林儒臣撰乐章以致敬慎鉴戒之意后世乐章惟闻颂美无古意矣尝谓讽谏则使人惕然有警若颂美之词使人闻之意怠而自恃之心生盖自恃者日骄自警者日强朕意乃此卿等其撰述毋有所避于是儒臣承防撰神降祥神祝酣酒色荒禽荒诸曲凡三十九章曰囘銮乐歌舞其词皆存规戒其乐舞分为八队皆八人礼部因其制以上命工肄习之庄诵高皇谕儒臣之言直与缉熙兢业者同符也孔子曰修己以安百姓高皇有焉斋牌创自高皇也洪武二年有旨教胡太常做个牌子漆得如法将圜丘方泽社稷宗庙先农风雨雷师马祖凡一应祭祀时月日期明白开写于牌上挂在这东耳房前我时常看都要知道钦此又铜人制亦创自高皇也洪武十二年上命礼部尚书陶凯等曰经言鬼神无常享享于克诚人谨方寸于此而能格神明于彼由至诚也然人心操舍无常必有所警而后无所放耳乃命礼部铸铜人高一尺有五寸手执简书曰斋戒三日凡致斋之期则致朕前庶朕心有所警省而不敢放也由此观之高皇诚敬之心无所不用其极也易曰圣人斋戒以神明其德此之谓也
　　郊祀总论
　　记曰王者事父孝故事天明事母敬故事地察郊祀之礼所以因天事天因地事地大报本而反始也祭法有虞氏禘黄帝而郊喾夏后氏禘黄帝而郊鲧殷人禘喾而郊防所从来逺矣周公成文武之德而郊祀大礼至为明备冬至祀天于圜丘大司乐用圜钟于震宫舞云门而礼苍璧所以顺阳位而象天也夏至祭地祗于方泽大司乐用函钟于坤宫舞咸池而礼黄琮所以顺阴位而象地也牲用骍尚赤也用犊贵诚也扫地而祭于其质也器用陶匏以象天地之性也天垂象圣人则之是郊祀之义也此其通天地之故究神明之蕴仁人孝子之极渊乎穆穆而未易窥者也三代而下若秦置四畤于咸阳四仲举祀祀每用驹三年一郊郊则尚白盖惑于文王获龙之妖而欲以水德厌之是东海巡游之余诞也安在其能享帝汉建五庙于渭阳郊见五帝神气若人冠冕尚赤火光烛天盖惑于新垣平望气之诈而欲以火德王之是宣室受厘之陋习也安在其能事天武德之分郊分配似矣而五行六天其说何盈庭耶干封之祈谷祀天似矣而上帝五帝其礼可错举耶卜禘先事于类宫鲁行之矣乃天宝之后先朝大清宫而后享庙享天并不卜日稽何日也卜郊受命于祖庙周记之矣乃天圣以来先举南郊礼而后告景灵宫谓之宫谢遵何说也凡此皆为不经勿论已其间英君谊辟与夫儒臣硕辅讲求异同之故而考证分合之典者不啻备也大都汉唐主合而宋主分其间合而复分者如建武采元始中故事合祀雒阳复命营北郊是也分而复合者泰始中定郊祀北郊后复亲祀南郊方泽不别立是也逮至元祐绍圣间集百官议礼卒亦未闻有确然定见可以上契制作之精夫帝王之事天地也昭格迟迟陟降不违至于视无形而听无声于是为之崇报荐享者其精神素与对越也而后世讨论不过仪文度数之间趋跄将事之节亦何以潜通重而仰答灵贶哉其大者既未足以通神明之德则分祀合祀并配特配亦文具焉耳洪惟我太祖高皇帝受命之初首命陶安考正祀典酌诸古训断自圣始制为分祀之礼建圜丘于钟山之阳建方丘于钟山之阴以冬至祀天夏至祀地而奉仁祖配焉后因雨旸未若洪休衍应于是感父母之义刚柔之配卒定为合祀之礼一祀于奉天殿再祀于大祀殿举以岁首卜以上辛而仍奉仁祖配焉宸虑渊微所以凝孚冲漠之精独观典礼之奥化裁变通而灵承只顺契周公之制作于数千载之上而立圣子神孙千万世之极者至章章也列圣相承肃将无替成祖合祀则以太祖特配仁宗合祀则以二祖并配百六十余年未之存改岂非以睿谟逺所当世守而不可易者乎至我世宗肃皇帝稽古定礼从国初之制南为圆丘祀天于冬至北为方泽祀地于夏至配以太祖特崇隆报至孟夏又有祈谷之祀季秋又有大享之典岁凡四举大抵皆周公之旧也后复行祈谷大享于大内而圜方二祀中世以后多弗亲行肆我皇上诞膺祐光缵洪图渊所达天地为昭矣迩者肇举禋祀大典辅臣因进祀礼图考首叙分合沿革之由坛壝陈设之畧次立仪注乐章之繁绘之图画缮写成册所以议复合祭之旧兼隆并配之典者蔚乎详已愚窃谓制作如周公议礼制度如我高皇帝至神极圣万世莫能加焉
　　国朝郊祀分合总考
