<!-- { "loadSidebar": true } -->
　　蔡氏曰五行在天则为五气雨旸燠寒风也在地则为五质水火木金土也天之五气雨旸质也地之五质水火气也天交于地而雨为质地交于天而水火为气二变为三不变者二得隂阳之正而三得隂阳之杂也故二能变而三不能变也五行二气之分也二气交感絪緼杂揉开辟动荡相生则水木火土金相克则水火金木土出入幽明千变万化四时之运生克着焉自隂而阳也顺自阳而隂也逆木之盛也水实生之金之成也火实制之【水之润下火之炎上木之曲直其德以顺而成金之从革其德因制而成自然之理也】顺而生者易知逆而克者难见曰伏焉【厯书曰庚伏】曰伐焉【律书曰罚伐】土居其中因时致旺四序成功而无成名称焉其至德矣夫【月令増置土行虽曰中央土然系于夏月之后是以土生于火矣三季皆一行而夏之三月独二行也近代以一朞之日而五分之行各七十有二日以辰戊丑未为土季旺之月之方似矣然犹未免刻舟之固岂知语造化之微也哉】金木水火土五精之总也寒热风燥湿五气之聚也水以润之火以熯之土以溽之木以敷之金以敛之此其以性言也水之冽也火之炎也木之温也金之清也土之蒸也此其以气言也水在下火在上土在中木在右金在左此其以位言也水之平也火之锐也土之圜也木之曲直也金之方也此其以形言也水则流火则革土则化木则变金则从革此其以才言也水井洫也火衅冶也木金器械也土爰稼穑也此其以事言也然则冬属水而一阳生于冬夏属火而一隂生于夏水生于北方隂位而阳已动火生于南方阳位而隂已形此水火之所以互根也春水秋金皆非隂阳始生之月故木生于阳之方阳金生于隂之方隂而隂阳无所生此金木之所以不互根也是五行之相生而尅相尅而生又非其变化无穷者乎
　　五行气质
　　太极者二气之统体五行者二气之参差是五行也质根于地气运于天天地合而絪緼杂揉参差不齐根隂根阳固循环之无端分隂分阳实一定之不易所以自气成质木金隂阳之穉也水火隂阳之盛也土则隂阳之和也隂阳虽并行而不悖气质本相须而不离虽以气而语其行之序以质而语其生之序古人论之详矣实有不尽然者何也仰而观之日月悬象天岂专于气而无其质乎俯而察之水火互藏地岂専于质而遗其气乎水生成于天地之一六火生成于地天之二七木生成于天地之三八金生成于地天之四九土生成于天地之五十生之者气也成之者质也气质何可离也故语其相生也气之流行木温火热金凉水寒而土冲也然温必变热热必变冲冲必变凉凉必变寒寒复变而为温此其生生自有不容己者语其相尅也寒气至则热气消热气至则凉气消凉气至则温气消温气至则冲气消冲气至则寒气消此殆不可专以气质论也若其变化则又非一端顺而言之甲乙木东丙丁火南戊己土中庚辛金西壬癸水北此五行之正也错而言之甲已土乙庚金丙辛水丁壬木戊癸火孰非二气之更革乎至于土得水则柔得火则刚金得火则流得水则止木得水则长得火则消火得木则生得水则死水得金则寒得火则暖五行参错果可以一定拘之否也故雨阳寒燠风言其气润燥溽敷敛言其性上下左右中言其位宫商角征羽言其声青黄赤白黑言其色尖圆方直曲言其象辛酸醎苦甘言其味一二三四五言其数春夏秋冬言其时东西南北言其方其常五其变不可胜计而天地万物何一非五行之运用哉但千变万化其中亦自有不可易者水本沈也蕴而为五精火本炎也达而为五气木本茂也华而为五色金本坚也击而为五声土本和也滋而为五味物固不专夫五而亦不离夫五而二气之运行其参差不齐有如此亦孰非太极之统体也虽然气之与质固不相离而水火以气用也木金以质用也惟其以质用也故木金之分不可使之合而合则不可使之分拘于质也若水火则即其一而分之万焉不见其有异同即其万而合之一焉不见其有彼此由其以气用耳所以水自金生而水盛则金沈火自木生而火盛则木消其实皆本之土旺四季尤为气质之冲也论五行者必会而通之斯可矣况书齐七政抚五辰大要在乎裁成天地之道辅相天地之宜也而洪范九畴莫非五行之用要以攸叙乎彛伦此五行所以为甚切也恶可视为防纬术数之学而莫之究心哉
　　问五行相生之理曰气之流行温属水热属火冲气属土凉属金寒属水气温便须变热热便变冲冲便变凉凉便变寒寒又变温此五行生生自然之序其不尽然于交错之变也
　　问相克曰寒气至则热气消热气至则凉气消凉气至则温气消温气至则冲气消冲气至则寒气消此五行相克自然之理非独以其形质言也
　　问五行化气曰顺而言之甲乙木东丙丁火南戊己土中庚辛金西壬癸水北此五行正气相生之序也错而言之甲已土乙庚金丙辛水丁壬水戊癸火此天地更革之气其为相生之序一也千变万化不出一隂一阳之道
　　五行之质根于地而其气则运于天根于地者随用而不穷运于天者参错以成化此理之可推者也七政之齐书于舜典五辰之抚着在臯谟孟子亦有天时之説其来逺矣穷其本末不出乎隂阳两端夫有气斯有神有象斯有数变化纷纭胡可胜纪然太极之妙无乎不在其流为防纬术数之学者良由昧于至理而溺于偏见耳高明之士固宜知所决择如洪范五行传之类牵合附会诚无足取或乃并与其所当信者而不之信至欲一例破除将无矫枉过正已乎五行间色
　　五行之理有相生者有相克者相生为正色相克为间色正色青赤黄白黑也间色绿红碧紫流黄也水生木木色青故青者东方也木生火其色赤故赤者南方也火生土其色黄故黄者中央也土生金其色白故白者西方也金生水其色黑故黑者北方也此五行之正色也甲已合而为绿则绿者青黄之杂以木克土故也乙庚合而为碧则碧者青白之杂以金克木故也丁壬合而为紫则紫者赤黑之杂以水克火故也戊癸合而为流黄则流黄者黄黑之杂以水克土故也此五行之间色也流黄一作骝黄
　　五行五物
　　钻燧改火四时而五物焉朱子谓夏火大盛故再取此意料之言耳先王取火法五行也春行为木榆栁色青以象木也木生火夏行为火枣杏色赤以象火也火生土季夏行为土桑柘色黄以象土也土生金秋行为金槐檀色白以象金也金生水冬行为水柞楢色以象水也四时平分而夏乃有二焉何也土位在中宫而寄王于四时季夏者土之中位故月令于仲夏之后列中央土素问谓之长夏是其説也统之则为四时分之则为五行五行各七十二日土分王于四时之末各分十八日合之亦七十二日总五行之七十二日合三百六十而成一岁也
　　五行总论
　　五行之论固见于箕子洪范实兆于河图洛书之位数焉盖其见象于天也为五行分位于地也为五方行于四时也为五德禀于人也为五常播于律吕为五音发于文章为五色易曰五位史曰五材志曰五物医曰五运其该曷既哉但相生则水木火土金相克则水火金木土五者各有定质而气则生于其质矣以相生言之亦谓其气之相质而生生不害焉耳非谓木出于水土出于火也一岁之间水生木木生火火生土土生金金又生水此固序之一定者而夏火不能生秋金故易之革卦上兑下离其卦辞曰革巳日乃孚二爻辞曰巳日乃革之巳土之义素问于四时独以长夏属土亦此意也可见四季虽曰皆属乎土然丑未阳也辰戌隂也丑月木盛伤土惟未月火盛生土故季夏之土为独盛焉此其相生固然而相克之义何居盖木火金水各旺于四时而土为冲气则于四时无不在也秋金劲疾固所当制而夏火未退未免制伏太过故得季夏之土调和于中于以泄火之盛养金之微此金之所以不害于火也厯书所谓夏至三庚之后逢庚而三伏者以金之畏火也律书所谓由未而申比至于罚者言火之伐金也则其所谓克之之义不即此而在乎况生之克之循环不息固非以克为生亦非生而不克阳虽生于仲冬而实盛于春夏隂虽生于仲夏而实盛于秋冬故自隂而阳则顺木之成也水实生之自阳而隂则逆金之成也火实克之孔子以治厯明时取诸革又曰天地革而四时成此之谓也五行之成克变化无端不可测识恶可执一以论之哉
　　五行总论
