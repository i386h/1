<!-- { "loadSidebar": true } -->
　　黄瑞曰此地有升降日有脩短及证以海水潮汐之皆用旧说今考先儒皆谓地在天中水环地外四游升降不越三万里春游过东方五千里其下降如其数秋游过西方五千里其上升如其数夏游在南故日在其上冬游过北故日在其南此冬夏昼夜之长短因地有升降而然人处地上如在舟中但见岸之移而不见舟之转也至于论潮则谓天包水水承地而一元之气升降于太空之中地势水力与元气相为升降气升而地沉则海水溢上而为潮气降而地浮则海水缩而为汐一昼一夜隂阳之气再升再降故一日之间潮汐皆再其说与地有四游相为表里然以浑天观之天形斜倚半在地上北极出地三十六度其南五十五度正当地之中又其南十二度为夏至之日道天在地上最髙故昼长又其南二十四度为春秋分之日道天在地上稍低故昼夜平又其南二十四度为冬至之日道天在地上最低故昼短其南下入地才三十一度而已此昼夜长短乃天体髙低自然之理非因地之升降也潮汐消长则惟余襄公海潮图序最明葢潮之消息皆系于日月临卯酉则潮涨乎东西月临子午则潮平乎南北昼夜之运日行一度月行十三度有竒故太隂西没之期常缓于太阳六刻有竒潮信之来率亦如是自朔至望常缓一夜潮自望至晦复缓一昼潮朔望前后月行差疾故晦前三日潮势长朔后三日潮势大亦如之月之际月行差迟故潮之出来势亦稍小一月则潮盛于朔望之后一歳则潮盛于春秋之中春夏昼长潮常大秋冬夜长潮常大葢歳之有春秋犹月之有朔望天地之常数也此潮之消息乃系之日之进退亦非因地之浮沉也张子特用旧说而未之易耳
　　晋人谓昆仑山乃天下之最髙者其东面中原所以江淮河汉之水皆东流其西面西域诸国所以流沙以西之水皆西流南自吐蕃两广水皆南向北自沙漠虎林以至海都木鉢地势渐低水皆北向然此亦举其人力之所通者言之耳若以是为尽窥天地则吾不知也葢造化之妙无穷耳目之力有限以有限窥无穷则有限者易穷而无穷者难限譬之蚁焉生于穴长于穴游于墙屋聚于累土而曰墙屋足以尽天累土足以尽地可乎异氏九天之说既成虚妄世儒蠡测之言博而寡要葢人生天地如鱼在水而不知有水是以日月之外圣人不能范围之而作厯日月之内圣人不能不损益之而成歳
　　天地二仪一也日月二曜一也隂阳二气一也天统地日统月阳统隂元气至明而纯阳也精萃为日神运为天往来屈伸动静为寒暑寒暑之交为四时一日之间有四时之是以混沌开辟亦有四时之四时一也混辟无穷而元气不改也
　　天地一气尔气化生水水中滓浊积而成土土遂成山川土之刚者成石而金生焉土之柔者成木而火生焉五行具万物生而变化无穷矣
　　天地总论
　　易道干一而实故以质言而曰大坤曰二虚故以量言而曰广朱子谓此两句说得极分晓葢曰以形言之则天包地外地在天中所以说天之质大以理与气言之则天之气却在地之中地尽承受得天之气所以说地之量广天只是个物事一故实从里面便实出来流行发生只是一个物事所以说干一而实地虽坚实然却虚天之气流行乎地之中皆从里面发出来所以说坤二而虚用之行地如肺形虽硬而中本虚故阳气升降乎其中无所障碍虽金石也透过去地便承受得这气发育万物要之天形如一个皷鞲天便是那个鞲外面皮殻子中间包得许多气开阖消长所以说干而一实地中间尽是这气来往升降缘中间虚故容得这气来往升降以其包得地所以说其质之大以其容得天之气所以说其量之广非是说地之形有尽故以量言也只是说地尽容得天之气所以说地之广耳今厯家用律吕气其法最精气之至也分寸不差便是这气都只地中透出来如十一月冬至用黄钟管距地九寸以葭灰实其中至之日气至灰去晷刻不差
　　天空虚而其状与鸡卵相似地局定于天中则如鸡卵中黄地之上下四围葢皆虚空处即天也地所以悬于虚空而亘古不坠者天行于外昼夜旋转而无一息停也天北髙南下而斜倚故北极出地三十六度黄道周匝于天腹日月则行于虚空之中而昼夜不离黄道隋书谓日入水中妄也水由地中行不离乎地地之四表皆天安得有水谓水浮天载地尤妄也冬至之日昼则近南极而行在天之南方而阳气去人甚逺故寒夜则潜于地底之虚空而阳气正在人之足下所以井泉温夏至之日昼则近北极而行正在人之顶上而阳气直射于下故热夜潜于地外在北方之虚空处而阳不在地底所以井泉冷万物春而生夏而长由地底太阳之气自下蒸上也秋而收冬而藏由太阳之气去地底以渐而逺也此理昭然而昧者自不知耳
　　天外论
　　邵康节曰天何依依乎地地何附附乎天天地何所依附曰自相依附自斯言一出宋儒标榜而互赞之随声而妄衍之朱子遂云天外更须有躯殻甚厚所以固此气也天岂有躯殻乎谁曽见之乎既自撰为此说他日遂因而实之曰北海只挨着天殻邉过似曽亲见天殻矣自古论天文者宣夜周髀浑天之书甘石洛下闳之流皆未尝言非不言也实所不知也若邵子朱子之言人所不言亦不必言也人所不知亦不必知也人所不问亦不必问也庄子曰六合之外圣人存而不论此乃切要之言孰谓庄子为虚无异端乎元人赵缘督治稍正邵子之诞而今之俗儒已交口议之又丘长春世之所谓神仙也其言曰世间之事尚不能究况天外之事乎由是言之则庄子长春乃异端之正论而康节晦翁之言则吾儒之异说矣本朝刘伯温古甘石洛下之流其言曰天有极乎极之外何物也天无极乎凡有形必有极理也势也是圣人所不能知耳非不言也故天之行圣人以厯纪之天之象圣人以器验之天之数圣人以筭穷之天之理圣人以易究之天之所閟人无术以知之若惟此耳今不曰不知而曰不言是何好胜之甚也呜呼伯温此言其确论乎其曰好胜者葢指宋儒之论天者予尝言东坡诗不识庐山真面目只缘身在此山中葢虚于物之外方见物之真也吾人固不出天地之大何以知天地之真实欤且圣贤之学切问近思亦何必天外之事耶
　　天地东西南北温凉寒暑
　　帝曰天不足西北左寒而右凉地不满东南右热而左温其故何也岐伯曰隂阳之气髙下之理太少之异也东南方阳也阳者其精降于下故右热而左温西北方阴也阴者其精升于上故左寒而右凉是以地有高下气有温凉寒凉者胀下之温热者疮汗之下之则胀已汗之则疮已此腠理开闭之常太少之异耳【援西北与东南言其大也夫以气验之中原地形所居者悉以居髙则寒处下则热试观之髙山多雪平川多雨髙山多寒平川多热可征矣中华之地凡有髙下之大者东西南北各三分也其一者自汉蜀江南至海也二者自汉江北至遥平县三者自遥平北山北至蕃界北海也故南方大热中分寒热兼半北分大寒南北分外寒热尤极大热之分其寒征大寒之分其热征然其登步极髙山顶则南面北面寒热悬殊荣枯倍异也又东西髙下之列亦三矣其一者自汧源县西至沙州二者自开封县西至汧源县三者自开封县东至沧海也故东分大温中分温凉兼半西分大凉大温之分其寒五分之二大凉之分其热五分之二温凉分外温凉尤极变为火寒火暄也约其大凡如此然九分之地寒极于东北热极于西南九分之地其中有髙下不同地髙处则寒下处则燥此一分之中小异也若大而言之是则髙下之有一也何者中原地形西髙北髙东下南下今百川满凑东之沧海则东西南北髙下可知一为地形髙下故寒热不同二则隂阳之气有少有多故表温凉之异尔今以气验之乃春气西行秋气东行冬气南行夏气北行以中分校之自开封至汧源气正与厯同以东行校之自开封至汧源每一百里秋气至晩一日春气发早一日西行校之自汧源县西至蕃界碛石其以南向及北东南者每四十里春气发晩一日秋气至早一日北向及东北西南者每一十五里春气发晩一日秋气至早一日南行校之川行有北向及东北西南者毎五百里　新校正云按别本作十五里阳气行晩一日隂气行早一日南向及东南西北川毎一十五里热气至早一日寒气至晚一日广平之地每五十里阳气发早一日寒气至晩一日北行校之川行有南向及东南西北者每二十五里阳气行晩一日隂气行早一日北向及东北西南川每一十五里寒气至早一日热气至晚一日广平之地则每二十里热气行晚一日寒气至早一日大率如此然髙处峻处冬气常在平处下处夏气常在观其雪零革茂则可知矣然地土固有弓形川蛇形川月形川地势不同生杀荣枯地同而天异凡此之类有离向丙向防向乙向震向处则春气早至秋气晩至早晚校十五里有丁向坤向庚向兊向辛向干向坎向艮向处则秋气早至春气晚至早晚亦校二十日是所谓带山之地也审观向背气候可知寒凉之地腠理开少而闭多闭多则阳气不散故适凉寒腹必胀也温热之地腠理开多而闭少开多则阳气散故往湿气之地皮必疮也下之则中气不余故胀已汗之则阳气外泄故疮愈】
　　天地运旋变化
　　天体东南西北经纬三十五万七千里每一方距八万九千二百五十里自地至上八万里以日照阳城之半为中乃天体正圆也以古法筭之南极七十二度隠而不见谓之下规北极七十二度见而不隠谓之上规每度比人间二千九百三十里七十一步二尺七寸四分总而筭之每度皆三千里自下度之每度如日轮之大三百六十五周络四方以行七政虽位分四方体无定常旦暮视中星以知方所其体健而不息其行如璧周旋自东运至南自南运至西自西运而入北自北运而出东推行以序渐积寒暑以成歳功二仪随以出没五纬随以伏留列舍随以隠见七政非不行也天行速而七政行缓如负戴以周运也夫天一气也气分东南为阳而日随阳升于东南气分西北为隂而日随隂入于西北葢东南阳气盛于自然故日出于东方阳谷炽于南方明都而显丽于正昼西北隂气盛于自然故日入于西方昧谷藏于北方幽都而晦伏于半夜炎夏天道南行阳盛之方日出寅入戌以阳盛于隂日影随长穷冬天道行北隂盛之方日出辰入申以隂盛于阳日影随短春秋行于正中日出夘入酉而影随停且南为明都天体所见日月五星至是明显北为幽都天体所藏日月五星入是隠晦两都各异天体一也日月五星入幽都隂气之极所以不明非天入于地也若天入地则地中为日月所照而明何得名地为幽都壤欤雨出天气霜雪肃寒皆自天降葢天体阳而其用隂也云出地气风烟蒸鬰皆自地出葢地道隂而其用阳也天不足于西北则阳弱而隂盛西北之化常多风寒地厚天低日气易及乃生其和以成万物地不足于东南则隂弱而阳盛东南之化常多炎热江南陂湖水泉所聚四五月时阳气上蒸其水脉时复为雨化为寒热方得其中乃成万物且春首三阳上出天地气相交通近水则阳蒸水气以成烟雾近卤则阳蒸卤气以成云霭近山则阳蒸山气以成昏霾皆笼日蔽天春夏则东南气如烟火秋冬则西北气如暝此天道化令之常皆无闗于休咎也
　　天地只是隂阳二气
　　程子曰天地一气而已分隂分阳便是两物
