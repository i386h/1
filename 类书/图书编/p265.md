<!-- { "loadSidebar": true } -->
　　榆林逺际龙沙四无襟带一望穹幕势极冲险国初为榆林庄本绥徳卫屯所巳巳之变东胜失守始筑榆林城成化间套众宼边抚臣余子俊移延绥鎭于榆林庄置榆林卫当时建议若王翶杨琚诸人首以筑墙垣濬沟堑建堡置墩为关隘藩篱计子俊因之起黄甫川抵定边营千五百里之间堡三十有四墩八百余所分东中西三路为守边警借以少宁及治中火筛窃渡内讧吉囊猖獗日甚而延绥之患滋不惟战鬭之役歳无宁月而増戍供饷力将不支使天未悔祸顺义不王何止蹂躏疆场防刘黎庶而延庆泾汾之区悉干戈战鬭之场矣况由黄甫川而东永宁汾晋以及泽潞声势殊骇异哉顾欵市二十年余一时肩事诸臣所为修筑简练之图犹未能悉如前人之议以古凖今何不逮之逺也慨自成化间程万里之言不行嘉靖间曽维杨之计弗竟自是无复敢为复套之议矣捐千里可耕之地贻极边多事之虞而徒屑屑于沿边修筑之务计莫下于此者愚以为乘此欵顺责成当事无复因循若延庆之民多骁勇习见敌人敢与战鬬选作土兵则卢祥之防可用也其土著中年髙有识者宣布恩徳谕以祸福使之各率其属无自疑贰且罢一切苛政则当时朝宁之议可行也修筑屯堡烽燧珠连简戍卒置粮饷边用充足使人乐于战守则王忠肃之言可循也修此三者庶几哉栁营烽靖榆塞马闲河套其可图乎是在谋国者考焉
　　榆林三路
　　榆林东路属堡有九以一防将领之驻神木东抵黄河西接鎭之髙家堡适当河套之东南一墙之隔以限中外无处非敌亦无地非宼路也举其槩则黄甫川当大川墩之隘而清水营置鎭川墩之冲木园之刘家梁孤山堡之守口俱以平川驰骋称便鎭羌堡则龙王庙永兴堡则丘家梁皆所必由之道也神木之入由安川等墩而栢油相林一自窑儿濶一自髙树梁无险可慿直入境内边墙虽筑浮沙易倾然则今日之计莫若选将练兵丰财足食仿昔日马端肃榆林之议以为自完之计若恃欵而忘备恐一墙之限与敌共之是胡越起于毂下而羌夷接轸也岂不殆哉
　　榆林中路属之鎭城领堡一十又一在鎭之东者有髙家建安双山常乐四堡鎭之西有向水波罗懐逺威武清平五堡而归徳鱼河则在鎭之南然实当河套之正中旧鎭在绥徳余肃敏迁出榆林一时物议沸腾谓肃敏此举穷檐荒废千里丘墟浮沙筑墙终难就绪至今榆林城孤悬于荒漠劳师戍守歳费万千绥徳藩篱竟失鎻钥敌骑长驱直闯内地贻谋葢不审矣但榆林之人轻生敢战相恃无恐顾兹二十年边境闇然无乃狃于忘战也乎哉夫防榆林者无论修筑惟铲削设险之法差可行耳别当逺图则复套之议毋目为迂也榆林乆宿重兵人饱丰饷材官骑士简练有年茍得任事之将益务精强益修战具俟彼寒盟即为复套之举则摩啰欢有可败者三程万里之言不有明征也哉奈之何不复天限中外之险而仅以一墙平分汉界欲强敌之不为它日患恐未可坐而防也
　　榆林西路计十四堡自龙州城至盐塲堡中间若鎭靖靖边宁塞巴图永济新旧安边新兴石劳池饶阳水以及定边五百余里俱系平川处处可掏墙而入最为要害诚莫险于榆林方肃敏之筑榆林也置堡建墩称为雄鎭边氓借庇者三十余年后之议者遽谓其廹边庭焉遂至弃花马筑新花马矣弃安边筑新安边矣又入而筑下马关矣鎭以西巍然重屏廼顿頽弃致宼逼于门庭得无失防欤沿边墩台如昔人所议遗址犹存耿烈可续顾当事者自传塘驰报收敛人畜之外一筹莫展纵有请缨系颈之心委任权力则实有限致使封疆渐委并边多故其为隐忧可胜言哉噫嘻自肃敏有安边营平旷难守宜退守中山坡之议当时若李敏非之后人疵之无惑矣使今任事者乘今日之欵并力以复榆边之旧他日有不共花马池连势称雄哉
　　宁夏总叙
　　宁夏亦朔方地也【朔方河西之地即古夏州南北仅百里东西二百余里南北朝晋时赫连夏及拓跋魏皆都于此至唐宋胡裔李继迁赵元昊相继居夏累世据朔方之险为中国患今三边既为中国所有而宁夏居中适当襟喉之地国初立宁夏府洪武五年废之徙其民于陜西九年复设宁夏等五卫于上郡葢四塞之地内有汉唐二渠引水灌田足称富庶亦陜之乐土也】鎭城所据贺兰山环其西北黄河在东南险固可守汉唐旧渠皆在厥田上上人易为生成化以前敌患多在河西自虏据套以来而河东三百里间更为敌冲是故窥平固则犯花马池掠环庆则由花马池之东入灵州等处则清水营一带是其道矣【所贺兰山后敌人出没无时而花马池盐川东西三百里地势平漫兴武营灵州一带又套贼侵犯腹里必由之路】筑墙画守始自巡抚徐廷璋此千古卓然之见而总制杨一清王荆唐龙皆常増筑更益敌台足御窃发矣顾兵寡势分难当大举之宼岂人谋地利有未尽邪今之论者以固原为堂奥响石沟至花儿岔为二门花马池一带为三门谓有重险矣不知贼已入大门则堂奥无用风飘忽之所及内地村聚之民急欲收保而无由也尝闻治以前敌住套不常间有连歳不入者我边毎岁于河冻时决其出入入则严戒出则解严至氷泮后则不能复出入矣今敌浑脱飞渡数万立济经年住套安为住牧逋逃教诱尽知我内地虚实此可与徃日论哉而花马池一带适其利涉之境游骑出没无日无之宜乎延宁固终歳不得少息也试尝筹之若择花马池便利之地大建城堡添设防游移总制居之分屯重兵清水武兴等营令三百里之间旌帜相望刁斗相闻其铁柱泉等处水草大路尽建墩堡【北人住牧套内非昔徃来不时者可比也其保障惟以边墙为主彼国依水草为居花马池东南一带惟铁柱泉有水又东南至梁家泉有水又东南至甘泉红桞榆树等巴图韩家长流等处有水总制刘天和题于铁柱泉筑城梁家泉筑堡甜水泉史巴图等处筑墙一时水源俱各据守贼无饮马之处诚百世之利也】此不惟得扼吭先制之计东援榆林西接宁夏亦常山蛇势也又洪武以来敌出入河套徃来甘凉皆自贺兰山后取道自总兵杭雄败后山前遂为通衢赵瑛周尚文御之皆败由此不已愚不知宁夏所终也或曰旧墩瞭望直出山外有警即闻易于遏絶今皆废矣或又曰赤木黄峡等口旧皆叠石固塞防守今亦不然是以莫之御敌也夫败军法背水阵也尝闻先襄毅云成化中败军法重无茍免者是以边臣知畏地方少事治中太平滥觞稍弛至正徳则一故事耳今宁夏失机屡矣而旧将晏然无事求之各边无不然者此不可为边民痛哭哉鎭城南北仅百里东西止二百余里耳王琼废鎭逺关而城平虏弃地葢八十里一何易也今敌患愈近而民利益窘善谋者一至是乎若山南作堑以遏西来之宼则得之矣中卫偏在西隅虽地狭易守顾山后之众窥靖虏者数数有之寻论故事云自贺兰山直西至鎭蕃内皆汉武旧地今弃之矣果如所论而城守之则庄浪靖固中卫俱安枕矣【先年套内零贼不时进至石沟盐池及靖固各堡抢掠花马池一带全无耕牧自筑外大边以后零贼絶无数百里间荒地尽耕孽牧遍野粮价亦平但内有鹻湿墙七十余里宁夏又不肯协心防守数万大势套贼卒至犹不能御内固原小边毎年修理二次亦各完备但青沙岘八十余里俱走沙磥石随风剥落随形坏工力不防节年套贼从此深入腹里抢掠新红等堡直北稍东总制刘天和新筑横墙二道以围梁家泉直北稍西旧有深险大沟一道受迤东磥山之水流于黄河长一百二十五里总制刘天和堑崖筑堤一百八里五分筑墙堡一十六里八分自大边至此重险有四道矣其宁夏北贺兰山黄河之北外有旧边一道嘉靖十年总制王琼于内复筑边墙一道官军遂弃外边不守以致边内地田荒芜十五年总制刘天和复修外边防守黄河东与外边对岸处修筑长堤一道顺河直抵横城大边墙以截套众自东过河以入宁夏之路宁夏西倚贺兰山天险为固山口一十二处寛狭不等共止量长一十五里旧毎口各有关墙三道今尽圮废不修以致套众时入抢掠】
　　宁夏古夏州也阻山带河四塞之地据全陜上游国初立宁夏府防改卫以其地广而民庶又増左屯右屯中屯前屯等卫外辖后中二卫并平敌灵州兴武韦州四所巍然钜鎭与八塞竝列而环庆开城诸内地借以藩篱未欵之先议者患其株保于横城而花马池之备屹然巨防也欵市以来修筑渐固而灵韦鸣沙之间若堂奥故经制在所绥焉平虏单弱中卫孤悬长顾者虑之稔矣迩者次第修筑若中卫之观音口歴鎭关墩抵黄河百八十里葢已筑有边墙匪直捍中卫所以固广武玉泉大坝之外扄者计靡弗周而孤悬者有所借平虏自贺兰抵沙湖筑墙置墩而打硙归徳诸口创建谨宻则单弱者少有所恃矣唯是黒山鎭逺本我中原土宇弃为边马住牧之塲茍不思所以复之恐平虏之守固非所以戢宁鎭城惠绥河东也善谋国者当必有出格之见顾时诎而举赢矣莫若乘今日之欵増兵以固平虏徐以窥黒山鎭逺之复使平虏絶骚动之患鎭城免轶宕之忧亦开疆展土之画欤筹边者相势以揆防毋玩时焉可也平虏城在宁鎭之北百二十里葢鎭城之屏蔽也北当鎭逺打硙诸关口之冲东当套众浮河之扰西当汝箕大风小风归徳鎭北宿嵬黄硖诸口之警三靣受敌要害称最迩自贺兰沙湖之边筑设戍置墩而打硙归徳之隘修明烽逺堠居民视昔颇称泰宁唯是逼临套众仅限一墙茍非修战具作鋭气恐终无以自保也昔人防疲乏之人当新羁之马然犹斩将搴旗追奔逐北者亦蓄锐于平日而贾勇于临时耳矧与套为邻之地素所习见诚能善鼓舞之即变起仓卒舆不及还辕人不及施巧亦足以张空拳冐白刄彼榆林之轻生靖虏之骁健鎭畨之敢战独何人哉守平虏者盍深长思之若夫黒山营鎭逺关固所宜复议者又谓废弃已久复于一旦恐为力不易愚以为不患二处之不复而患平虏之不强平众之兵强二处之复当自有渐矣

<子部,类书类,图书编,卷四十七>
　　宁夏鎭属卫二所四营四堡一十有八备御马步官军三万七百八十七员名马四千一百八十匹粮料二十万七千五百五十七石有零民粮四千六百九十石有零草一百三十六万一千五百余束
　　固原鎭属卫三所四营一堡一十五马步官军二万八千八百三十员名马一千六百七十三匹粮料一十三万九千九百一十五石折色粮并折草银一十四万九千五百八十两年例银五万两草三十二万八千一百三十七束布五万七千九百零四匹棉花二万六千七百三十四斤京运年例银五万两
　　宁夏事宜
