<!-- { "loadSidebar": true } -->
　　致日于冬夏二至致月于春秋二分此即易之革象治厯明时之意也何也日有三道北至东井去极逺东至角西至娄去极中故极南至于牵牛则为冬至极北至于东井则为夏至南北极中东至角西至娄则为春分秋分此日之常度也月有九行故立春春分从青道立秋秋分从白道立冬冬至从黒道立夏夏至从赤道此月之常度也所谓致日致月者以土圭立表以度其至否冬至日在牵牛景长丈有三尺夏至日在东井景长尺有五寸此长短之极故冬夏言至春分日在娄月上于东井下于牵牛秋分日在角月上于牵牛下于东井此长短之中故春秋言分分至正则四时之叙可辨矣可见古人辨四时之叙惟在致日致月而未尝执一定之法以必其日月之从我也今岁之致于分至者如此来岁之致于分至者其差与否一随日月以定之葢以天本有一定之叙而人特有以致而辨之耳此治厯明时取诸革孔子与周公一也精于厯者盍取法于圣人焉不然周时日在牛度而今在箕虽欲不随时变革奚可哉
　　日月二表所以为致日致月之法
　　日表
　　诗定之方中章曰景山与京公刘章曰既景乃冈相其阴阳是古人之测日也必量八尺之表以量日景故表短而晷景短惟元朝立四丈之表于二丈折中间开窍以量日景故表长而晷景长纵使尺寸或有毫秒不审所差亦无几矣
　　月表
　　礼记云为朝夕必放于日月为朝夕者葢立圭以测日景立表以量月采日圭之法具于周礼月表世罕知汉书李寻月者众阴之表消息见伏百里为品千里立表王僧防诗所谓月表望青丘是也呉下田家以正月八日夜立一竿于平地月初出有影即量之防其长短移于水靣就桥柱画防记之梅雨水涨必到所记之处葢古之遗法管子云不明于则而欲出号令犹立朝夕于运钧之上运钧泥工圆转之器也











　　日所行黄道未尝附着于天其道印天一周乃在天之黄道在天如大环日行赤道如小环居大环之内虽寛一有少殊而皆为三百六十五度四分度之一且以日拟尺而量故为度则日行之黄道要为得数之真者夫日体大其道周圆亦大月体小其道周圆亦小月道在日道内亦犹小环在大环之中日去人逺月去人近月体因近视而比日体之大月道因近视而比日道之广亦由日道之比乎天道矣若日食于朔月食于望则当以天度经纬推之日月之行常数以二十九日五十三分五秒九十三毫相防二次相防则同一经度虽其行度有盈缩定朔有先后所差不多较其同经不同纬止曰合朔或曰从八道穿度黄道过与日遇则谓同经同纬合朔而有食矣日体为月体所蔽故日食而日体非有损也日道与月道相交之处有二若正防于交则月体障尽日体而日暗甚谓之食既若交不正但在交之前后而度相近者亦食而不既近于正交则食分多逺于正交则食分少也两朔之间日月对躔而望平分黄道之半黄道有二交若不当二交前后而望则月不食望在二交前后者必食食或既或不既其食分数则以距当交逺近推之月体映日而明但涉经度相对其光已满或于二交限内对经对纬所受日光伤于太胜阳极反亢故致月体黒暗如染红浓后反成紫也授时厯望在交之前后者距交十三度五分则不食当交限内则有食矣望而距交未还在四度三十五分之内其食必既余八度七十分虽是食限而食不既也古者以日对冲之处名为暗虚谓之象景也月体因之而失明故云闇日非有象景而强名之故云虚暗虚缘日而有故其圆径与日等日体径一度月体半之而其径亦准一度则道之广亦必与径同月道既准一度则闇虚广二度也今以暗虚之黄道与月之本道两道相交前四度三十五分并交后四度三十五分共八度七十分为食既限既限之前八度七十分为既外前限既限之后八度七十分为既外后限此三限在闇虚则为二十六度十分而在月道止为十三度五分也夫日食至十分即为食既月食乃至十五分者葢十分已是食既食则已尽黒然所食虽既而才入既限故食十分以上之数为既内之分月望正在交的而食则名曰既内五分乃十五分也所以然者月之食限交前后各十三度五分归限八度七十分而望则已食十分矣更归八十七分而后望则十一分以十三度五分均为十五分毎分计八十七分计归限八度七十分又既内五分计四度三十五分共十三度五分乃前限之一半其出后限亦然故月食有既限而日食则不立既限矣月食分数惟以距交逺近而论别无四时加减八方所见食分并同而日食则不然旧厯云假令中国食既戴月之下所亏才半化外反观则交而不食化外食既戴日之下所亏才半中国反观则反而不食何则日如大赤丸月如小黒丸共悬一索日上而月下即下正望之黒丸必掩赤丸似食之既及傍观有逺近之差则食数有多寡矣日行有四时之异月行有九道之殊日行极南月在阴厯则中国见食分多月在阳厯则中国见食分少开北戸而向日北处月在阳厯反食多在阴厯反食少夏日近中间冬日近交广唯戴日之下则在酌中之间凡食在午前见食早午后见食迟地偏西见食早偏东见食迟此其推步之差实因四时早晩及地偏南北东西不可以里路计南北则考表景及北极出地之数东西亦考表景及中星之所在以为加减之法今太史所验徒以中国所见者言之而已且推步虽有法亦时或有失日月交防于夜望食于昼人不及见固所不论若带食分出入在晨昏之际虽不见其食甚但见初亏或见复圆以前则必论之而所谓食甚之时则在初亏复圆之际其非食既者亦于此际食分最多从此则转减少也日食止言既月食言既又云甚者葢月初既之时名食既食既之后生光之前此际名为食甚若日则不然食既甚生光无所分别食既不久止须臾耳日月在望交者月道广一度闇虚之道广二度两度相犯者多故食限亦多至十三度五分而其食之时刻亦不少在朔交者日月二度皆广一度相犯者少故食限亦少约八度左右而其食之时刻亦不多日之食限少故其食也罕月之食限广故其食也频若夫起复方位则以月在阴阳厯论之月在阳厯者日食起于西南甚于正南复于东南月食起于东北甚于正北复于西北月在阴厯者日食起于西北甚于正北复于东北月食起于东南甚于正南复于西南凡日月食至八分以上者日食但云起于西复于东月食但云起于东复于西也日月之食其所行交道有常数虽盛世所不免故可以筹策推【非若五星有反常之变也】
　　程子问日蚀有常数者也然治世少而乱世多岂人事乎曰天人之理甚微非烛理甚明者其孰能识之曰无乃天数人事交相胜负有多寡之应耶曰似之未易言也
　　张子正曰日质本阴月质本阳故于朔望之际精魄反交则先为之食矣
　　○问同度同道○朱子曰天有黄道有赤道天正如一圆匣相似赤道是那匣子相合缝处在天之中黄道一半在赤道之内一半在赤道之外东西两处与赤道相交度却是将天横分为许多度数防时是日月在那黄道赤道十字路头相交处厮撞着望时月与日正相向如一个在子一个在午皆同一度谓如月在毕十一度日亦在毕十一度虽同此一度却南北相向日所以蚀于朔者月常在下日常在上既是相防被月在下靣遮了日故日蚀望时月蚀固是阴敢与阳敌然厯家又谓之暗虚葢火明外影其中实暗到望时恰当着其中暗处故月蚀
　　明天有黄赤二道沈存中云非天实有之特厯家设色以记日月之行耳夫日之所由谓之黄道史家又谓月有九行黒道二出黄道北赤道二出黄道南白道二出黄道西青道二出黄道东并黄道而九如此即日月之行其道各异况阳用事则日进而北昼进而长阴用事则日退而南昼退而短月行则春东从青道夏南从赤道秋西从白道冬北从黒道日月之行其不同道又如此然毎月合朔不知何以同度而防于所防之辰又有或蚀或不蚀及其行或髙而出黄道之上或低而出黄道之下或相近而偪或差逺而不相值则皆不蚀如何曰日月道之说所引皆是日之南北虽不同然皆随黄道而行耳月道虽同然亦常随黄道而出其旁耳其合朔时日月同在一度其望日则日月极逺而相对其上下则日月近一而逺三【如日在午则月或在夘或在酉之类是也】故合朔之时日月之东西虽同在一度而月道之南北或差逺于日则不蚀或南北虽亦相近而日在内月在外则不蚀此正如一人秉烛一人执扇相交而过一人自内观之其两人相去差逺则虽扇在内烛在外而扇不能掩烛或秉烛者在内而执扇者在外则虽近而扇亦不能掩烛以此推之大畧可见之矣或问日食之变精于数者皆于数十年之前知之以为人事之所感召则天象亦当与时盈亏潜室陈氏曰日月交防日为月掩则日蚀日月相望月与日亢则月蚀自是行度分道到此交加去处应当如是厯家推算専以此定疎宻本不足为变异但天文才过此际亦为阴阳厄防于人事上必有灾戾故圣人畏之侧身修行庶几可弭灾戾也
　　陆子曰黄道者日所行也冬至在斗出赤道南二十四度夏至在井出赤道北二十四度秋分交于角春分交于奎月有九道其出入黄道不过六度当交则合故曰交蚀交食者月道与黄道交也
　　黄瑞节曰春秋疏云日月同处则日被月映而形魄不见故食朔则交防故食必在朔然而毎朔皆防应毎月皆食杜预云日月动物虽行有大量不能不小有盈缩故有虽交防而不食者或有频交而食者又云日月异道交互相错月之一周必半在日道表从外而入内半在日道二从内而出外或六入七出或七入六出凡十三出入而与日会厯家谓之交道通而计之一百七十三有余而有一度唐一行日议云日行黄道月有九道其所行之道遇交则有薄食之变也至于合朔如合璧则不食其交不轨道则食也故验日食者必以日躔月道之交验之耳五代王朴云自古相皆谓近交则日月有食殊不知日月之相掩与闇虚之相射其理有异今据诸家之说所谓九道者青道二赤道二白道二黒道二与黄道而九也月不行黄道止行其余八道但此八道皆斜出入于黄道之内外故谓之九道耳月一岁凡十三次经天则二十六次出入于黄道之内外一次经天则一次入一次出也或六次入七次出或七次入六次出各十三出入也此二十六次出入于黄道之时也有二十四次皆不与日防惟有两次与日防故疏云通计一百七十三日有余而有一交也于此时方有食然而有食有不食者或日月同道之际道有分数故食亦有分数或小有盈缩遂从边而过故有不食也吕氏诗记十月之交篇载孔疏之说亦然若以定法论之一岁两交当两食春秋二百四十二年日食三十六唐二百九十年食百余何也此杜预所谓有虽交防而不食者或有频交而食者也朱子与王朴之说合日月之相掩与闇虚之所射是日月食之理也史记两军相当日晕晕等力钧厚长大有胜薄短小无胜抱大破无抱为和背不和为分离相去直为自立立侯王指晕若曰杀将负且戴有喜圜在中中胜在外外胜青外赤中以和相去赤外青中以恶相去气晕先至而后去居先至先去前利后病后至后去前病后利后至先去前后皆病居军不胜见而去其发疾虽胜无功见半日以上功大白虹屈上下兑有者下大流血日晕制胜近期三十日逺期六十日其食食所不利复生生所利而食益尽为主位以其直及日所宿加以日时用命其国也
