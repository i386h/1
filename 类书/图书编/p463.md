<!-- { "loadSidebar": true } -->
　　老泉苏氏曰周之时用井田井田废而田非耕者之所有田者不耕也耕者之田资于富民富民之家地大业广阡陌连接募召浮客分耕其中鞭笞驱役视以奴仆安坐四顾指麾于其间而役属之民夏为之耨秋为之获无有一人违其节度以嬉而田之所入已得其半耕者得其半有田者一人而耕者十人是以田主日累其半以至于富强耕者日食其半以致于穷饿而无告夫使耕者至于穷饿而不耕不获者坐而食富强之利犹且不可而况富强之民输租于县官而不免于怨叹嗟愤何则彼以其半而供县官之税不若周之民以其全力而供上之税也周之什一以其全力而供什一之税也使其半供什一之税犹用十二之税然也况今之税又非特止于什一而已则宜乎其怨叹嗟愤之不免也噫齐民耕而不免于饥富民坐而饱且嬉又不免于怨其皆起于废井田井田复则贫民有田以耕谷食粟米不分于富民可以无饥富民不得多占田以锢贫民其势不耕则无所得食以地之全力供县官之税又可以无怨是以天下之事言复井田既又有言者日夺民之田以与无田之民则富民不服此必生乱如乗大乱之后土旷而人稀可以一举而就髙祖之防秦光武之承汉可为而不为以是为恨吾又以为不然今虽使富民奉其田而归诸公乞为井田其势亦不可得何则井田之制九夫为井井间有沟四井为邑四邑为丘四丘为甸甸方八里旁加一里为一成成间有洫其地百井而方十里四甸为县四县为都四都方八十里旁加十里为一同同间有浍其地万井而方百里百里之间为浍者一为洫者百为沟者万既为井田又必兼备沟洫之制夫间有遂遂上有径什夫有沟沟上有畛百夫有洫洫上有涂千夫有浍浍上有道万夫有川川上有路万夫之地盖三十二里有半而其间为川为路者一为浍为道者九为洫为涂者百为沟为畛者千为遂为径者万此二者非塞溪壑平涧谷夷丘陵破坟墓壊庐舍徙城郭易疆陇不可为也纵使尽能得平原旷野而遂防画于其中亦当驱天下之人竭天下之粮穷数百年专力于此不治他事而后可以望天下之地尽为井田尽为沟洫已而又为民作屋庐于其中以安其居而后可吁亦已迂矣井田成而民之死其骨已朽矣古者井田之兴其必始于唐虞之世乎非唐虞之世则周之世无以成井田唐虞啓之至于夏商稍稍葺治至周而大备周公承之因遂申定其制度疏整其疆界非一日而遽能如此也其所由来者渐矣夫井田虽不可为而其实便于今今诚有能为近井田者而用之则亦可以苏民困矣乎闻之董生曰井田虽难卒行且少近古限民名田以赡不足名田之説葢出于此而后世未有行者非以不便民也惧民不肯损其田以入吾法而遂因此以为变也孔光何武曰吏民名田母过三十期尽三年而犯者没入官夫三十顷之田周民三十夫之田也纵不能尽如周制一人而兼三十夫之田亦已过矣而期之二年是又迫蹙平民使自壊其业非人情难用吾欲少为之限而不夺其田尝已过吾限者但使后之人不敢多占田以过吾限耳要之数世富者之子孙或不能保其地以复于贫而彼尝已过吾限散而入于它人矣或者子孙出而分之亦无几矣如此则富民所占者少而余地多则贫民易取以为业不为人所役属各食其地之全利利不分于人而乐输于官夫端坐于朝廷下令于天下不惊民不动众不用井田之制而获井田之利虽周之井田何以逺过于此也
　　水心叶氏进卷曰今之言爱民者臣知其説矣俗吏见近事儒者好逺谋故小者欲抑夺兼并之家以寛细民而大者欲复古井田之制使其民皆得其利夫抑兼并之术吏之强敏有必行之于州县者矣而井田之制百年之间士方且相与按图而画之转以相授而自言其迂未敢以告于上者虽告亦莫之听也夫二説者其为论虽可通而亦皆非有益于当世为治之道终不在此且不得天下之田尽在官则不可以为井而臣以为虽得天下之田尽在官文武周公复出而治天下亦不必为井何者其为法琐细烦宻非今天下之所能为昔者自黄帝至于成周天子所自治者皆是一国之地是以尺寸步亩可歴见于乡遂之中而置官师役民夫正彊界治沟洫终嵗辛苦以井田为事而诸侯非各自治其国百世不移故井田之法可颁于天下然江汉以北潍淄以东其不能为不强使也今天下为一国虽有郡县吏皆总于上率二三岁一代其间大吏有不能一岁半岁而代去者是将使谁为之乎就使为之非少假十数嵗不能定也此十数嵗之中天下将不事耕乎井田之制虽先废于商鞅而后诸侯封建絶然封建既絶井田虽在亦不可独存矣故井田封建相待而行者也夫畎遂沟洫环田为之间田而疏之要以为人力备尽至之而可观而得粟之多寡则无异于后世且大陂长堰因山为源干涸流潦视时决之法简而易周力少而用使后世之治无愧于三代则为田之利使民自养于中亦独何异于古故后世之所以为不如三代者罪在于不能使天下无贫民耳不在于田之必为井不为井也夫已逺者不追已废者难因今故堰遗陂在百年之外潴防众流即之渺然弥漫千顷者如其湮淤絶灭尚不可求而况井田逺在数千载之上今其阡陌连环墟聚迁改葢欲求商鞅之所变且不可得矣孔孟生衰周之时井田虽不治而其大畧具在勤勤以经界为意叹息先王之良法废壊于暴君污吏之手后之儒者乃欲以耳目之所不闻不言之遗言顾从而效之亦咨嗟叹息以为不可废岂不难乎井田既然矣今俗吏欲抑兼并破富人以扶贫弱者意则善矣此可随时施之于其所治耳非上之所恃以为治也夫州县狱讼繁多终日之力不能胜大半为富人役耳是以吏不胜忿常欲起而诛之县官不幸而失养民之权转归于富人其积非一世也小民之无田者假田于富人得田而无以为耕借赀于富人嵗时有急求于富人其甚者佣作奴婢归于富人游手末作俳优技艺食于富人而又上当官书杂出无数吏常有非时之责无以应上命常取给于富人然则富人者州县之本上下之所頼也富人为天子养小民又供上用虽厚取赢以自封殖计其勤劳亦畧相当矣乃其豪暴过甚兼取无巳者吏当教戒之不可敎戒随事而治之使之自改则止矣不宜豫置疾恶于其心茍欲以立威取名也夫人主既不能自养小民而使先以破壊富人为事徒使其客主相怨有不安之心此非善为治者也故臣以为儒者复井田之举可罢而俗吏抑兼并富人之意可损因时施智防世立法诚使制度定于上十年之后无甚富甚贫之民兼并不抑而自巳使天下速得生养之利此天子与其羣臣当汲汲为之不然古井田终不可行今之制度又不复立虚谈相上下乖忤俗吏以卑为实儒者以髙为名天下何从而治哉按秦废井田之后后之君子每慨叹世主不能复三代之法以利其民而使豪强坐擅兼并之利其説固正矣至于斟酌古今究竟利病则莫如老泉水心二公之论最为确实愚又因水心之论而广之曰井田未易言也周制凡授田不易之地家百亩一易之地二百亩再易之地三百亩则田土之肥瘠所当周知也上地家七人中地家六人下地家五人则民口之众寡所当周知也上农夫食九人其次食八人其次食七人则其民务农之勤怠又所当周知也农民每戸授田百亩其家众男为余夫年十六则别受二十五亩士工商受田五口乃当农夫一人每口受二十亩则其民之或长或少或为士或为商或为工又所当周知也为人上者必能备知闾里之利病详悉如此然后授受之际可以无敝葢古之帝王分土而治外而公侯伯子男内而孤卿大夫所治不过百里之地皆世其土子其人于是取其田畴而伍之经界正井地均谷禄平贪夫豪民不能肆力以违法制污吏黠胥不能舞文以乱簿书至春秋之世诸侯用兵争强以相侵夺列国不过数十土地寖广然又皆为世卿强大夫所裂如鲁则季氏之费孟氏之成晋则栾氏之曲沃赵氏之晋阳亦皆世有其地又如邾莒滕薛之类亦皆数百年之国而土地不过五七十里小国寡民法制易立窃意当时有国者授其民以百亩之田壮而畀老而归不过如后世大富之家以其祖父所世有之田授之佃客程其勤惰以为子夺校其丰凶以为收贷其阡陌之利病皆其少壮之所习闻虽无俟乎覈者而奸弊自无所容矣降及战国大邦凡七而么麽之能自存者无几诸候之地愈广人愈众虽时君所尚者用兵争强未尝以百姓为念然井田之法未全废也而其敝已不可胜言故孟子有今也制民之产仰不足以事父母俯不足以育妻子之説又有暴君污吏慢其经界之説可见当时未尝不授田而诸侯之地广人众考覈难施故法制隳施而奸敝滋多也至秦人尽废井田任民所耕不许多少而随其所占之田以制赋蔡泽言商君决裂井田废壊阡陌以争百姓之业而一其土夫曰争曰一则可见周授田之制至秦时必是扰乱无章轻重不均矣汉既承秦而卒不能复三代井田之法何也盖守令之迁除其歳月有限而井土之还授其奸敝无穷虽慈祥如龚黄召杜精明如赵张三王既不久于其政则岂能悉知其土地民俗之所宜如周人授田之法乎则不过受成于吏手安保其无敝后世盖有争田之讼厯数十年而不决者矣况官授人以田而欲其均平乎杜君卿曰降秦以后阡陌既敝又为稽覈稽覈在乎权宜权宜凭乎簿书簿书既广必借众功借众功则政由羣吏由羣吏则人无所信矣夫行不尽之法委政于众多之胥欲纪人事之众寡明地利之多少虽申商督刑挠首总筭不可得而详矣其説可谓切中秦汉以后之病然揆其本原皆由乎地广人众罢侯置守不私其土世其官之所致也是以晋太康时虽有男子一人占田七十亩之制而史不详言其还受之法未几五胡云扰则巳无所究诘直至魏孝文始行均田然其立法之大槩亦不过因田之在民者而均之不能尽如三代之制一而后政已北乱齐周隋因之得失无以大相逺唐太宗口分世业之制亦多踵后魏之法且聼其买卖而为之限至永徽而后则兼并如故矣葢自秦至今千四百余年其间能行授田均田之法者自元魏考文至唐初才二百年而其制画隳矣何三代贡助彻之法千余年而不变也盖有封建足以维持井田故也三代而上天下非天子之所得私也秦废封建而始以天下奉一人矣三代而上田产非庶人所得私也秦废井田而始捐田产以与百姓矣秦于其所当与者取之所当取者与之然沿袭既久反古实难欲复封建是自割裂其土宇以啓纷争欲复井田是强夺民之田产以召怨讟书生之论所以不可行也






<子部,类书类,图书编,卷八十七>
<子部,类书类,图书编,卷八十七>
<子部,类书类,图书编,卷八十七>
<子部,类书类,图书编,卷八十七>








