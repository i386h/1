<!-- { "loadSidebar": true } -->
　　宁武闗所辖羊房等堡十一马步官军一万八百二十二员名子粒米二百七石马六千一百九十九匹草【十一月至三月支每匹每月支草三十束料九斗】
　　偏头闗所辖罗汉等堡二十八马步官军一万一千二百二十八员名子粒米二千一百九十石马六千七十五匹草【同上】
　　三闗险隘
　　鴈门称絶险敌入大同川二边不能守则鴈门当其冲矣幽燕之兵出紫荆萦其左延宁之兵渡黄河拂其右敌可邀也昔李牧守鴈门诱匈奴入帐左右翼击之大捷
　　宁武诸营堡不堪险隘敌往往由荞麦川野猪口等处入妇女畜产驱逐已出塞而老营游兵方百里赴援难矣
　　偏头地平可驰马故多冦患西北东备河西东北时时备大同川
　　鴈门三闗之山东起代郡外断云中内略太原此境西尽雍河之濵
　　东受降城在废东胜州东北八里
　　中受降城在大同府城西北五百里秦汉九原县地西受降城在古丰州西北八十里相距各数百里鴈门闗乃冀之北境舜巡狩至恒山始啓鴈门赵孝成王使李牧备匈奴国初设闗于此以严锁钥古今盖重之也城用砖包延袤二里三百五十步髙连女墙三丈五尺东抵水峪口十里西抵白草沟十里南抵代州四十里北抵广武站二十里内军四百七十六名鴈门所统之广济仓积贮主客饷银六千有奇粮料一千七百四十石有竒年来敌骑跳梁未敢由此一逞志曰两山相翼如鴈又曰鴈至此不北盖莫非状其险云
　　宁武处三闗之中当华夷之要冲为东西之援应实阳方温岭神池义井之门戸外接八角堡内惟岢岚以一守备一千戸居之自偏头徂鴈门似落寞矣宁武闗故属鴈门成化二年都御史李侃请设官置守备治间置守御千户所嘉靖二十年北部入宁武抚臣议移偏闗镇守总兵官于此居中调度其城方计一千二百五十余丈髙连女墙四丈二尺旧系土筑近用砖包经始于隆庆四年完工万厯三年巍然壮丽称雄镇矣内设正兵营官军七百六十余员名宁武所守城官军七百一十五员名本城中盈库万亿仓积贮主客饷银八千九百两有奇粮料一万三千七百石有奇草八万六千九百束有奇城固兵集保障无难且北有黄花梁之险南有阳武峪之固敌纵窥伺终难深入偏闗城洪武三十三年始设闗置守备宣徳四年置镇守总兵官成化十八年罢总兵官置分守防将置协守副总兵正徳八年置游击将军嘉靖二十二年复改镇守总兵官时抚臣以内突日惊虞失大将乃请移总兵于宁武移游击于马站以便应援于是以岢岚道驻居而止设防将所部官军三千七十有奇守备一员所部官军七百六十有奇置偏头所所辖守城官军三百八十有竒旧系土城方计一千一百七十四丈七尺髙连女墙三丈五尺今议砖包足称金汤之固内西盈库保徳仓积贮主客饷银二万三百二十两有奇粮料一万五千二百八十石有奇草七万九百束有奇但逼邻敌巢板升叛人嵗时窥伺乃使总兵移去逸地而此则空虚最为失策而今亟当改图者也

　　图书编卷四十五
　　钦定四库全书
　　图书编卷四十六
　　明　章潢　撰
　　大同总叙
　　大同古云中地川原平衍【东至枳儿岭西至平冦城无山设险】故多大举之冦【国初设大同府分封代王外分东西二路北设二边拱卫镇城】西则平冦威逺中则右卫水口等处皆称要害盖敌南犯朔应诸城必窥之路也东则天城阳和为敌入顺圣诸处之冲【此二边俱坏冦直抵镇城况冦在套中】而平冦西连老营堡与偏闗近敌才出套便涉其境故大同称难守焉【大同镇城髙拱完固内设山西行都司管辖东西二路一十五卫所镇守总兵一副总兵一游击将军二坐营官一统领本镇并河南春秋二班轮戍官军东西北三路各设分守防将一员以守一路设守备都指挥一十七员以守一方此去镇城九十里旧为二边又九十里为大边各墙堡连络以限边夷后两边俱坏嘉靖十八年复筑赐镇川镇边镇敌镇河五堡于二边内去镇城五十里五堡添设守备五员赐堡居中复添设分守防将一员屯兵戍守以渐修筑则大边可复受镇寄者当留意焉】先年边政严明警备差缓自多故已来大边已失二边之内弃为王庭墩军卒骄惰警报不明至有与敌通货入而后报者他可知矣以地利言则议者曰五堡决不可不复髙山聚落之戍是宜当増以人事言则正纪纲明法令今日第一义也夫修五堡有三利焉藩屏外固内地获安一也沃土茂田富庶可期二也二边既复宣宁等县弃地亦可渐理三也若髙山聚落二堡在镇城两腋间实为东西冦冲募军分驻则按伏之费省犄角之势成无容议矣顾募军之粮所宜亟补耳北人贡路例在大同正徳时三年三贡各边宁谧者数年往嵗榆林欵塞説者谓似涉和议拒而不纳岂典章未谙耶夫北人称欵难也反自疑阻然则嵗嵗侵暴而劳费者是当然耶河南山西嵗运多不及额而屯田又多逋负是故足食之计非例外发银専官籴买吾无策矣若夫马之衰耗在各城抢兑此在军之言当事者不可不知耳偏头宁武鴈门三闗各称要害而偏闗逼近黄河焦家坪娘娘滩羊圏子等处皆套中渡口往来蹂躏嵗无虚日尤为难守【偏头宁武鴈门自西延东三闗并尽西尽黄河东岸抵大同西路虽太原北境要害之地与真定相为唇齿非惟山西重镇而畿辅之地安危系焉况达官达舍多安置真保河间等府子孙世受国恩臣服効力固无他志但同本原性习尚在世终与合故三闗疆域所系非轻与宣大并称重镇焉黄河东北旧有东胜城与大同大边兴和开平相联通为一边外狭内寛复设偏头宁武鴈门三闗十八隘口于内以为重险往年东胜开平能守三闗未为要害正统以来东胜开平俱失三闗独当其冲时无往牧之敌防守尚易治十四年以后敌住套中地势平漫偏头闗逼近黄河焦家坪娘娘滩羊圏子地方皆套敌渡口往来蹂践嵗无虚日保障为难三闗要害虽同偏头尤急十八隘口虽同胡峪口阳方口石峡口尤急河岸渡口虽同娘娘滩太子滩尤急先年以山西巡抚驻劄鴈门闗内代州总兵驻劄偏头闗又各设守备一员以备调度嘉靖十九年北人充斥三闗不能御近议于朔代之间设重臣一员总督宣大三闗亦如陜西固原之制又按三闗东十八隘口又东紫荆闗又东居庸闗山势连亘实天设之险为京师近藩往年紫荆居庸可逾而今不可逾者以其増筑修凿之工多而其险备也使今之三闗亦如紫荆居庸边马敢深入乎故今之急务惟在备三闗之险择将帅练壮勇积刍粮以整深入之门戸庶山西定而畿辅之地无警矣】今防守之兵半是民壮马又小弱非太仆寺所兑者扶伤救死之不暇而责以敌忾之气难哉或谓已巳之变大同征山西之兵防御者葢几七千今在镇城止供薪水门户之役而坐縻粮饷分毫无益若改戍三闗给以太仆寺之马民壮数千尽为除革此不惟边防有赖而所省亦且不赀矣夫魏尚李广皆守云中尚给士卒飨军吏无所不至广逺斥堠就水草顿止人人自便是以能用其众以制匈奴今之边臣有能爱将士若此者乎襄毅公巡抚之日裁赋役禁掊尅恤调遣优死伤未尝不诚心以求之是以镇人至今不能忘焉今平日恩徳既无以结其心临时节制又无以宣其威不幸有变遂因而为姑息之政姑息必疑疑则阻威之不服而恩之不威是成骄悍之习虽魏尚李广岂能驭之哉由今之道驭今之兵厝火积薪因以为安吾不知大同所终也

<子部,类书类,图书编,卷四十六>
　　大同镇属卫八所七堡五百八十三马步官军舍余土兵共五万四千一百五十四员名粮料花布屯粮屯草及京运年例通共银七十七万五千一百八十八两七钱五分屯粮一十二万七千七百一十一石【毎石折银八钱】屯草一十七万六千四百一十一束秋青草三十七万二百一十束【每束折银三分】年例银七万两例盐七万引马四万六千九百四十四匹【每匹折银三钱】山西起运夏秋二税粮料二十九万一千四百七十五石【每石折银一两】夏秋税粮折布一十八万二千五百匹【毎匹折银四钱】绵花绒八万斤草二百四十四万四千八百五十束【每束折银八分】河南起运小麦九万六千石【每石折银四钱】
　　大同事宜
　　大同府城夏商属冀周并州或为代或为赵至我朝洪武五年大将军徐达筑甎城周九里一百八十步髙四丈二尺东至枳儿岭二百一十里西至丫角山三百四十里南至鴈门闗二百六十里北至镇羌堡八十里治府属县一代藩封焉设巡抚都御史并分巡佥事戸部分司又设总兵官一员游击四员山西行都司及卫所总官军二万三百二十三员名视宣府为加备库贮主客兵银一十五万七千二百六十两有奇仓库主客兵粮二万五千八百二十石有奇料三万二千一十九石有奇草一十二万六千九百余束是镇外则捍北敌以藩屏乎幽燕内则接并冀以招来乎晋魏顾与敌为一墙之隔呼声可达则视诸边为独重在天顺之末北部入犯数经残掠而近年以来自是镇之冲而长驱者多不胜书设险崇防以战为守则今日不可不亟为之图也
　　大同总论
