<!-- { "loadSidebar": true } -->
　　厯法之难言也久矣天道无端惟数可以推其机天道至妙惟数可以明其理是故理因数显者也数从理出者也理数可相倚而不可相离者也治厯以正天时因时以兴民事而帝王为治之先务在是矣何则日月之运行星辰之次舍凡可歩推而知者亘古今而不变者也日月有盈缩朓朒之不齐焉星辰有迟留疾伏之不一焉往来出入于二道之间者虽竭天下之至巧而不能尽者也于天运有常之中而参之以随时变通之术验之以阴阳寒暑之气积之以丝秒毫忽之数其于厯也庶几乎自黄帝命羲和占日常仪占月臾区占星象大挠作甲子而容成总其术厯所自始也少昊使鸟氏司分伯赵氏司至青鸟氏司启丹鸟氏司闭而凤鸟氏为厯正法所由也颛顼命南正重司天北正黎司地而建孟春为元是为厯宗帝尧使羲仲叔主春夏和仲叔主秋冬以闰月定四时是为厯纪舜察玑衡禹衍畴范周官设冯相保章古之帝王所以奉若天道者其法虽不尽其意固可得而识矣然古未有闰也至尧命羲和而后置闰闰法立则四时之气不忒矣古未有嵗差也至晋虞喜诸人而后立差差法立则七政之躔度不爽矣二者相用而不可偏废者也古今改厯者无虑数十家由黄帝讫秦末凡六改惟史官丧纪畴人子弟分散春秋因鲁厯而讥置闰之差秦厯无定法而置闰常在十月之后是三代至秦已非黄帝之旧矣由汉髙祖讫汉末凡五改张苍用颛帝厯司马迁作太初厯刘歆作三统厯李梵作四分厯刘洪作乾象厯可谓备矣而惟太初为善葢其説本于钟律以黄钟八十一分为日法复自前厯上元推之得阏逢摄提格之嵗为甲子冬至日月如合璧五星如连珠而晦朔望不爽毫发当时一十七家之疏逺者悉罢矣由魏文帝讫隋末凡十三改由唐髙讫周末凡十六改晋有春秋长厯杜预之长庆厯何承天之元嘉新厯崔浩之五寅元厯马重绩之调元厯隋刘焯之皇极厯唐髙祖有傅仁均厯髙祖有李淳风厯开元有一行大衍厯代宗有寳应五纪厯徐承嗣有建中正元厯徐昻有元和宣明厯穆宗时有长厯昭宗时有景福崇元厯周王朴有钦天厯可谓备矣而惟大衍为最葢其説起于蓍策以卦当嵗以爻当月以防当日以天地之二始位刚柔以天地之二中终纪闰余以卦气定七十二以中星正二十四气以晦朔正日月之防以日度正周天之数章蔀纪元皆合于易而二十三家之厯尽废矣由宋太祖讫宋末凡十八改由金熈宗讫元末凡三改呉昭素卫朴之乾元奉元厯呉处讷周琮之应天明天厯夀星之防元厯孝宗之乾道厯史序宋行古之义天崇天厯皇居卿姚舜辅之观天占天厯陈得一之统天厯杨级初之大明厯元许衡之授时厯耶律楚材之庚午厯皆各所取也而惟授时为近之葢简仪仰仪及诸仪表皆郭守敬创为之宿度余分约为大半少未得其的乃用二线推测余分纎防皆有可考而又当时四海测景之所凡二十有七东极髙丽西极滇池南逾珠崖北尽铁勒皆古人所未为者其法具载元史可谓度越前古矣合而观之随时更改代有损益而推验精密不过三家耳岂皆凭胸臆以作聪明任智巧以愚耳目为哉广集众见而周思曲算之无遗博采羣言而参伍错综之不谬然后定而行之宜其推往知来信今后也即厯代长于厯者亦不数嵗而辄差何哉考之尧时冬至躔在虚一度夏至在栁十四度春分在胃十二度秋分在氐十度至唐开元大衍厯冬至日躔在斗十度夏至在井十度春分在奎七度秋分在轸十四度宋统元厯冬至在井二度夏至在井六度春分在奎初度秋分在轸七度此厯代之厯可验者也晋虞喜觉其差乃以天为天嵗为嵗立差法以追其变而算之以五十年差一度然失之大过久而验之弗合也何承天倍増其数约以百年差一度而乂不及刘焯取二家中数以七十五年为近之僧一行以大衍推之得八十三年而差一度久而验之又弗合也许衡王恂郭守敬以六十六年而差一度算已往减一算算将来加一算至精密矣今据其法歩之又弗合也此厯代之不可验者也或者曰四时寒暑无形而运于下日月星有象而见于上二者常动而不息一有一无出入升降或迟或速不相为谋其久不能无差忒者势使之然也夫以嵗差而归之势其能有合乎哉然其所以差者由天周有余日周不足也天周有余则天常平运而舒日周不足则日常内转而缩天日之差于中星验焉尧之冬至初昏中而日在虚七度虚者北方之宿则日行北陆躔于枵之子也今之冬至初昏室中而日在箕三度箕者东方之宿则日行东陆躔于析木之寅也是去尧未四千年而差五十度矣古厯之简易者今安得仿而求之乎或曰定朔之法莫验于日月之交食书诗春秋所载日食俱在朔汉魏以后日食或在晦者葢日行一度月行十三度有竒言其平行也二十九日有竒而防言其经朔也夫日者阳之精也行南陆则盈行北陆则缩月者隂之精也近日则行疾逺日则行迟古者止用经朔故月一大一小日食或在朔二月食或在望之前后汉魏以后日食多在晦其葢坐此耳张衡分九道何承天定小余李淳风之定朔皆是矣然日躔有自然之度而以己意附之可乎善乎杜预之言曰阴阳之运随动而差差而不已遂与厯错厯家者流欲以管窥之见而推合以验天不知以有常之理而顺天以求合差法何时而明哉洪惟我太祖髙皇帝承干御极膺厯授图数由天悟理本心孚二统相持则徴诸七政三厯相雠必协于五纪占天有台而璿玑之器存造厯有官而羲和之职举铜有仪而推测之法立其积分一授时之数也其置闰一大易之防也分至启闭即少昊之所命也春夏秋冬即陶唐之所授也敬天勤民也至矣而犹有谓年逺数盈随时改厯之説是岂无所徴欤尝考博士元统之议曰厯日之法其来尚矣今厯虽以大统为名而积分犹授时之数况授时厯以至元辛巳为厯元至洪武甲子积一百四年以厯法推之得三亿七千六百一十九万九千七百七十五分经云大约七十年而差一度每嵗差一分五十秒辛巳至今年逺数溢渐差天度拟合脩改太祖是其言矣开创未遑也正德十三年五月己亥朔日食起复弗合员外郎郑继之日官周濂请验交食以更厯元矣而武庙未之行也嘉靖三年正月五星聚营室劝脩德以应天脩省以承庆少卿乐防之疏可考也请登台测影调元正厯以求未定之差法少卿华湘之疏可考也诸臣先后之建白岂无所见而云然哉尝以赤道考之胜国至元辛巳改厯天正冬至赤道嵗差一度五十秒今退天三度五十二分五十秒矣黄道嵗差九十二分九十八秒今退天三度二十五分七十四秒矣故距元辛巳至洪武甲子仅一百四年迄今则二百九十五年每嵗差一分五十秒约七十年差一度今合差四度余矣考厯元以坐致千嵗之日授民时以永万年之统者不有待于今日哉窃闻之改厯之法有四一曰立元二曰测三曰察度四曰定朔夫嵗朔又复谓之元作厯者每以十一月甲子夜半朔旦冬至为厯元必也用太史公三纪大备之法本范史纪元之日如太初所谓四千六百十七嵗已尽都无丝发之余特起新厯之第一日则厯元不差后其可久乎是谓厯元马融谓天体不可测知天之度惟有玑衡一事夫玑衡即今之浑仪也厯代以来其法渐备至郭守敬又加详焉独不可仿而行之乎是谓测易之革曰泽中有火革君子以治厯明时夫作厯有常度也惟观五星以测三垣观三垣以测二十八宿观二十八宿以察中星是谓察度定朔之法必于交食验之张何所考皆不能无差惟郭守敬以辰集时刻所在之日为定数此其为最精者是谓定朔治厯之人有三一曰专门之裔二曰明经之儒三曰精算之士夫汉之公孙卿壶遂司马迁请改正朔矣而不能为算也乃郑平唐都洛下闳之徒出然后成太初厯崔浩之魏厯称精矣而惟髙允能辨五星聚井之差程子尝曰尧夫差法冠絶古今尧夫尝曰子云知厯法又知厯理许衡郭守敬王恂之作厯也穷极四海竭尽心思就晷测影凌驾百代夫唐都洛下闳邓平专门之裔也子云尧夫许衡明经之儒也髙允郭守敬王恂精算之士也诚得三者之人而行改厯之法庶可备一代之制而树未来之准












　　图书编卷二十五
<子部,类书类,图书编>
　　钦定四库全书
　　图书编卷二十六
　　明　章潢　撰





















　　舜典璿玑玉衡以齐七政○以璿饰玑所以象天地之转运也以玉为管横而设之所以窥玑而齐七政之运行也犹今之浑天仪也
　　朱熹曰浑天仪古必有其法遭秦而灭至汉武帝时洛下闳始经营之鲜于妄人又量度之至宣帝时耿寿昌始铸铜而为之象宋钱乐之又铸铜作浑天仪衡长八尺孔径一寸玑径八尺圆二丈五尺强转而望以知日月星辰之所在即璇玑玉衡之遗法也
　　浑天之仪有三曰六合仪三辰仪四游仪共为一器所谓六合仪者平置一黑环凖为地平列十二辰及八方四隅其上又置黑双环并结于地平之子午半在地上半在地下比为天脊其侧刻为周天去极之纬度从地平子位而上三十六度夹小板于黑双环之间板通圆窍比为北极又从地平午位而下三十六度亦夹木板为窍以比南极别置赤单环比为赤道于上刻周天之经度结于地平之卯酉其最髙处结于北极之南九十一度即天顶之南三十六度也四环之结如天地之定位赤环虽刻周天经度实乃周地之经三百六十余度黑环虽刻周天去极之度实亦用月之纬度三百六十有余盖六合仪不以运转而天体则左旋故言周地不言周天也三辰仪者亦置黑双环与六合仪之双环同而为径小所刻始为周天去极之度其双环北板窍与六合仪北板窍相通共贯以圆轴南板亦然轴圆则双环转运于六合仪内转非定体故为周天去极度亦置赤单环如六合仪者附结于双动环之上去极九十一度是为卯酉两月之日躔而其上始刻周天赤道之度可以随双环而运转别置黄单环附结于赤环卯酉宿度仍刻周天黄道度数恐赤黄两环动摇又作白环以辅之使无欹倾而五环总为三辰仪四游仪者亦置黑双环与三辰仪之双环同而围径又小其上亦刻周天去极度其北极板窍与在外二板窍通一轴南窍板亦然此双环内各置一直干名曰直距如圆扇之脊与两极相比数均上下俱夹外轴量两距之常长取其当半作圆窍别置一圆板其心贯以八尺之衡管圆板两旁联为圆轴横距道直距之两窍轴圆可转则衡管可以南北低昻而窥天复随此双环东西转运无往不可窥望故谓四游也窥管长八尺故四游之环径八尺在外者以次渐寛若测望可宿星躔去极度数并为于三辰环上验之又于南轴之外接连一长木贯定水轮引水运之使南轴因而转运一昼夜而周以比天体之绕地一周也三辰仪上布列珠玉比为星象即璿玑玉衡之遗制也
　　王蕃曰天之形状似鸟卵天包地外地犹卵之裹黄圆如弹丸故曰浑天言形体浑浑然也
