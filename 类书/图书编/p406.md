<!-- { "loadSidebar": true } -->
　　汉孝文初即位淮南王长自以为最亲骄蹇数不奉法上寛赦之三年入朝甚横从上入苑猎与上同辇常谓上大兄归国益恣不用汉法六年谋反事觉乃使使召长至长安丞相张苍等杂奏长所犯不轨当弃市臣请论如法制曰朕不忍置法于王其与列侯吏二千石议列侯吏二千石臣婴等议皆曰宜论如法制曰其赦长死罪废勿王有司奏请处蜀严道卭邮于是尽诛所与谋者乃遣长载以缁车令县传袁盎谏曰上素骄淮南王不能置严相傅以故至此且淮南王为人刚今暴摧折之臣恐其逢雾露道死而陛下有杀弟之名柰何上曰吾特苦之耳今复之长谓侍者曰吾以骄不闻过故至此乃不食而死县传者不敢发车封至雍雍令发之以死闻上悲哭谓袁盎曰吾不从公言卒亡淮南王盎曰陛下迁淮南王欲以苦其志使改过有司宿卫不谨故病死于是上乃解曰将柰何曰斩丞相御史以谢天下乃可上即令丞相御史逮诸县不发封餽侍者皆弃市以列侯塟淮南王于雍置守冡三十家后封长子四人为侯民有作歌淮南王曰一尺布尚可缝一斗粟尚可舂兄弟二人不相容上闻之曰昔尧舜放逐骨肉周公杀管蔡天下称圣不以私害公天下岂以为贪淮南南地耶乃追谥为厉王置园如诸侯仪十六年上临淮南怜王废法不轨自使失国早夭立王三子王淮南故地【帝于待淮南则不得为无过】
　　唐太宗贞观十年诸王荆王元景等之藩上与之别曰兄弟之情岂不欲常相共处邪但以天下之重不得不尔诸子尚可复有兄弟不可复得因流涕呜咽不能已【按太宗此言其殆有感于隐巢之事乎】
　　唐明皇帝素友爱初即位为长枕大被与兄弟同寝听朝之暇多从诸王游在禁中拜跪如家人礼饮食起居相与同之于殿中设五幄与诸王更处其中谓之五王帐宋王成器尤恭谨未尝议及时政与人交结帝愈信重之故谗间之言无自而入寝以上论天理人伦之正三【长防之序】
　　礼记孔子侍坐于哀公哀公曰敢问人道孰为大对曰古之为政爱人为大所以治爱人礼为大所以治礼敬为大敬之至矣大昏为大大昏既至冕而亲迎亲之也亲之也者亲之也是故君子兴敬为亲舍敬是遗亲也弗爱不亲弗敬不正爱与敬其政之本与公曰冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主君何谓已重乎天地不合万物不生大昏万世之嗣也君何谓已重乎天地合而后万物兴焉夫昏礼万世之始也取于异姓所以附逺后别也易曰正其本万物理失之毫厘缪以千里故君子慎始也春秋之元诗之关睢礼之冠婚易之乾坤皆慎始敬终云尔易坤文言曰隂虽有美含之以从王事弗敢成也地道也妻道也臣道也地道无成而代有终也
　　小畜九三舆説辐夫妻反目象曰夫妻反目不能正室也
　　归妹彖曰归妹天地之大义也天地不交则万物不兴归妹人之终始也説以动所归妹也征凶位不当也无攸利柔乘刚也
　　昏义妇人从夫者也幼从父兄嫁从夫夫死从子夫也者夫也夫也者以知帅人者也
　　家语曰女子者顺男子之教而长其理者也是故无专制之义而有三从之道　以上论天理人伦之正四【夫妇之别】
　　大禹谟曰后克艰厥后臣克艰厥臣政乃乂黎民敏徳定公问一言而可以兴邦有诸孔子对曰言不可以若是其几也人之言曰为君难为臣不易如知为君之难也不几乎一言而兴邦乎曰一言而丧邦有诸孔子对曰言不可以若是其几也人之言曰予无乐乎为君唯其言而莫予违也如其善而莫之违也不亦善乎如不善而莫之违也不几乎一言而丧邦乎【孔子告定公之言其与大禹若出一揆万世君臣之药石】
　　益稷帝庸作歌曰勑天之命惟时惟几乃歌曰股肱喜哉元首起哉百工熙哉臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股肱惰哉万事隳哉【自克艰以下皆言君臣之道】
　　洪范惟辟作福惟辟作威惟辟玉食臣无有作福作威玉食臣之有作福作威玉食其害于而家凶于而国人用则颇辟民用僣忒【此箕子为武王陈万世君臣之大法】
　　诗萚兮刺忽也君弱臣强不倡而和也箨兮箨兮风其吹女叔兮伯兮倡予和女箨兮箨兮风其漂女叔兮伯兮倡予要女
　　狡童刺忽也不能与贤人图事权臣擅命也彼狡童兮不与我言兮维子之故使我不能餐兮彼狡童兮不与我食兮维子之故使我不能息兮
　　孔子曰天下有道则礼乐征伐自天子出天下无道则礼乐征伐自诸侯出自诸侯出盖十世希不失矣自大夫出五世希不失矣陪臣执国命三世希不失矣天下有道则政不在大夫天下有道则庶人不议孔子曰禄之去公室五世矣政逮于大夫四世矣故夫三桓之子孙微矣
　　定公问君使臣臣事君如之何子曰君使臣以礼臣事君以忠【以上言君臣之名分虽严而上下之交不可无礼故以君使臣之礼告之】
　　孟子告齐宣王曰君之视臣如手足则臣视君如腹心君之视臣如犬马则臣视君如国人君之视臣如草芥则臣视君如寇雠王曰礼为旧君有服何如斯可为服矣曰谏行言听膏泽下于民有故而去则君使人导之出疆又先于其所往去三年不反然后收其田里此之谓三有礼焉如此则为之服矣今也为臣谏则不行言则不听膏泽不下于民有故而去则君搏执之又极之于其所徃去之日遂收其田里此之谓寇雠寇雠何服之有　以上总言君臣交际之礼鹿鸣燕羣臣嘉賔也既饮食之又实币帛筐篚以将其厚意然后忠臣嘉賔得尽其心矣其一章曰呦呦鹿鸣食野之苹我有嘉賔鼓瑟吹笙吹笙鼓簧承筐是将人之好我示我周行
　　礼记曰君子式黄髪下卿位
　　国君不名卿老世妇
　　五官之长曰伯其摈于天子曰天子之吏天子同姓谓之伯父异姓谓之伯舅九州之长入天子之国曰牧天子同姓谓之叔父异姓谓之叔舅
　　礼记卿大夫疾君问之无筭士壹问之君于卿大夫比塟不食肉比卒哭不举乐为士比摈不举乐仪礼坐抚当心安节如踊
　　春秋传晋荀盈卒未塟晋侯饮酒乐膳宰屠蒯趋入曰君之卿佐是谓股肱股肱或亏何痛如之
　　汉文帝时贾谊上疏曰人主之尊譬如堂羣臣如陛众庶如地故陛九级上廉远地则堂髙陛亡级廉近地则堂卑髙者难攀卑者易陵理势然也故古者圣王制为等列内有公卿大夫士外有公侯伯子男然后有官师小吏延及庶民等级分明而天子加焉故其尊不可及也里谚曰欲投鼠而忌器此善谕也鼠近器尚惮不投恐伤其器况于贵臣之近主乎廉耻节礼以治君子故有赐死而无戮辱是以黥劓之辜不及大夫以其离主上不逺也礼不敢齿君之路马蹵其刍者有罚见君之几杖则起遭君之乘车则下入正门则趋君之宠臣虽或有过刑戮之辠不加其身者尊君之故此所以为主上豫逺不敬也所以体貌大臣而厉其节也今自王侯三公之贵皆天子之所改容而礼之也古天子之所谓伯父伯舅也而令与众庶同黥劓髠刖笞防弃市之法然则堂不无陛乎廉耻不行大臣无乃握重权大官而有徒无耻之心乎又曰主上遇其大臣如遇犬马彼将犬马自为也如遇官徒彼将官徒自为也顽顿无耻诟无节廉耻不立且不自好茍若不可故见利则逝见便则夺主上有败则因而挻之矣主上有患则吾茍免而已立而观之耳有便吾身者则欺卖而利之耳人主将何便于此又曰古者大臣有坐不廉而废者不谓不廉曰簠簋不餙坐污秽淫乱男女无别者不曰污秽曰帷薄不修坐罢软不胜任者不谓软罢曰下官不职故贵大臣定有辠矣犹未斥然正以謼之也尚迁就而为之讳也遇之有礼故羣臣自憙婴以廉耻故人矜节行上设廉耻礼义以遇其臣而臣不以节行报其上者非人类也故化成俗定则为人臣者主耳忘身国耳忘家公耳忘私利不茍就害不茍去唯义所在上之化也故父兄之臣诚死宗庙法度之臣诚死社稷辅翼之臣诚死君上守圉扞敌之臣诚死城郭封疆故曰圣人有金城者此物此志也彼且为我死故吾得与之俱生彼且为我亡故吾得与之俱存彼将为我危故吾得与之皆安顾行而忘利守节而仗义故可以托不御之权可以寄六尺之孤此厉廉耻行礼谊之所致也　以上论天理人伦之正四【君使臣之礼】
　　子曰君子之事君也进思尽忠退思补过将顺其美匡救其恶故上下能相亲
　　子路问事君子曰勿欺也而犯之
　　子曰所谓大臣者以道事君不可则止
　　孟子将朝王王使人来曰寡人如就见者也有寒疾不可以风朝将视朝不识可使寡人得见乎对曰不幸而有疾不能造朝明日出吊于东郭氏公孙丑曰昔者辞以疾今日吊或者不可乎曰昔者疾今日愈如之何不吊王使人问疾医来孟仲子对曰昔者有王命有采薪之忧不能造朝今病小愈趋造于朝我不识能至否乎使数人要于路曰请必无归而造于朝不得已而之景丑氏宿焉景子曰内则父子外则君臣人之大伦也父子主恩君臣主敬丑见王之敬子也未见所以敬王也曰恶是何言也齐人无以仁义与王言者岂以仁义为不美也其心曰是何足与言仁义也云尔则不敬莫大乎是我非尧舜之道不敢陈于王前故齐人莫如我敬王也
　　孟子曰责难于君谓之恭陈善闭邪谓之敬吾君不能谓之贼
　　孟子曰人不足与适也政不足闲也惟大人为能格君心之非君仁莫不仁君义莫不义君正莫不正一正君而国定矣
　　孟子曰君子之事君也务引其君以当道志于仁而已
　　春秋传曰齐景公至自田晏子侍子犹驰而造焉公曰唯据与我和夫晏子对曰据亦同也焉得为和公曰和与同异乎对曰异和如羮焉水火醯醢盐梅以烹鱼肉燀之以薪宰夫和之以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心故诗曰亦有和羮既戒且平鬷假无言时靡有争今据不然君所谓可据亦曰可君所谓否据亦曰否若以水济水谁能食之若琴瑟之专一谁能听之同之不可也如是
　　汉汲黯为主爵都尉列于九卿其谏犯主之顔色上方招文学儒者上曰吾欲云云黯对曰陛下内多欲而外施仁义柰何欲效唐虞之治乎上怒变色而罢朝公卿皆为黯惧上退谓人曰甚矣汲黯之戅也羣臣或数黯黯曰天子置公卿辅弼之臣寜令从防承意陷主于不义乎且已在其位纵爱身柰辱朝廷何黯病严助为请告上曰汲黯何如人哉曰使黯任职居官无以逾人然至其辅少主守成虽自谓贲育弗能夺也上曰然古有社稷之臣如汲黯近之矣【按人臣之义以忠直为本故上取孔孟之言下迄汲黯之事】　以上论天理人伦之正四【臣事君之忠】
　　伐木燕朋友故旧也自天子至于庶人未有不须友以成者亲亲以睦友贤不弃不遗故旧则民德归厚矣其一章曰伐木丁丁鸟鸣嘤嘤出自幽谷迁于乔木嘤其鸣矣求其友声相彼鸟矣犹求友声矧伊人矣不求友生神之听之终和且平
