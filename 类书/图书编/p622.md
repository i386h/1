<!-- { "loadSidebar": true } -->
　　江南水利譬之人身天目首也诸山溪口也本湖其胞腹三江其肠胃海其尾闾也考诸志载黄浦即东江之别名刘河即娄江之旧迹并吴淞为三江吴淞西连太湖东通大海江流迅驶唐以前未闻有水患后吴江长堤一筑肠胃始失其利国初以来水患转亟而夏忠靖公乃専力于夏驾新洋一时大有所禆其后新洋港水势湍悍日就深濶而吴淞江之气脉渐微矣土人以此称为漫水港云夫江流迂缓既无以荡涤潮沙而新洋夏驾倒注之潮复与东来之潮相防合合则停停则淤江之旋塞有由然也某恪遵庙算广集众思咨访机宜究极形势乃知并益为灾由于源之未节江之并行而至于相夺则以流之未得所归也于是辟治江中壅塞四十余里以复吴淞江之故道决去吴江滩涨数十处使大湖积水直注于吴淞濬淞之山泾等港秀川官绍盐鉄浦淮六磊等塘泄淀泖之水于黄浦濬苏之吴塘顾浦戚虞径南北横沥等处泄昆太仓诸水于刘河复濬七浦梅林等塘使阳城巴城诸湖之水径入于海濬白泖福山三丈诸浦九里青阳山塘雷沟等河使尚昆湖毘陵晋陵诸水径入于江皆所以导其流也濬白鹤荆城港西泛里河泄长荡荆溪诸水入于运河濬武进之水于孟渎丹阳之九曲河丹徒之鉄猫港泄润州上流之水亦入于大江皆所以节其源也源流各得其所然后于千墩堡南濬淀山湖口使湖水通彻入于吴淞又虑江水外逸乃于夏驾及漫水江口并建一闸随时开闭庶几水不外趋潮不倒注吴淞可保无虞
　　伊洛水田议
　　河南本有水利可以兴水田古之人盖尝为之矣如太阳三渠去府城南十里而近分洛水以溉田者宣利渠去永宁县南三里而近又有新典万箱等渠皆亦分洛水以溉田者伊阳渠去嵩县东十里而近永宁渠去嵩县南六里而近又有鸣臯顺阳济民等渠皆分伊水以溉田者而卢氏县之东涧水则尝析而为渠流入于城中以灌蔬圃者也可以灌蔬圃则亦可以灌田兴水田之利也至于伊洛瀍涧载在经史流经府城外夏秋间每泛溢而东者宁不可以隄障之车戽而耕种为水田乎予尝举其説以告东濲孙公公言不可盖其人习于种旱谷惮于胼手胝足之劳而又不谙埂塍之制不惯于裁挿耘耔之方术也闻永宁嵩县亦已有水田其民颇称饶裕予方欲募召能作水田之人于我苏松及永宁嵩县之已有成效者以分教乎凢伊洛三川之民兴秔稻之利于此一方而惜乎不久即迁官去入闽矣洛民每苦粮重疏欲与汝南道丈地而均粮格不行予尝为之请轻折而方伯公靳不许每叹之倘水田之利成每畆可收谷三四种其每畆所上粮一斗比之我苏松犹为轻则尔即不尽水田也以水田与不水田相参错为轻重数年以后岁稍多收民间亦或稍致饶裕如永宁嵩县也粮则稍重于输将不为难亦何至强聒于人前仰人鼻息而不一许可也欤予请轻折而不得欲兴水田以利氓民而以转官去不获遂予心又以为大夫士亦安于故常而不乐为此也每每嗟叹之且着议以告后来者
　　淮凤垦田记
　　臣愚伏见皇上留心吏治加志穷民奬赏来朝官员则亲发玉音谕以爱养百姓虑有司催科稍急则勅下户部蠲免闾阎宿逋孜孜讲求惟欲康阜兆民永固国本甚盛心也臣智识浅陋不能仰赞万分之一思得徃年出守庐阳尝廵行阡陌劝民开塘蓄水招集流移开垦荒芜颇觉有益又尝徃来邻境凤淮两府之间习见地广人稀一望数十里皆红蓼黄茅大抵多不耕之田间有耕者又苦天泽不时非旱则涝盖雨多则横潦弥漫无处归束无雨则任其焦萎救济无所取资以是饥馑频仍窘迫逃亡人烟日稀旷土益广此地界连萧砀汝颍皆多盗之区逋逃之薮积乆不无隐忧宜得専官教民稼穑招抚流移在世庙中业曽専设都御史王玑时值大水浸滛功不及施輙复报罢臣为督抚时因颍州佥事陞任具本奏荐原任知州姚筐或注原缺或另添设専理开荒议亦未行然臣窃以关系地方安危时时念之不置近复有以此白臣者臣谨以昔时之见参以今日所闻窃意必设専官以重责成盖颍州佥事淮阳副使两道各有兵饷钱粮问理词讼之责势不能兼各该有司非得监司督责人无畏惮合于淮凤二府特设一佥事择实心干济者畀之専勅给以关防住劄适中州县抚按同心重其事各道不得侵其权有司势豪不得挠其法假以岁月不责近功开一顷即一顷之利招一民即一民之安三年果有成绩进秩而不迁再考再进秩久且超迁之其所辖有司即以开垦土地招来人民多寡为殿最亦务各久任超迁如是十年不臻庶富之效无是理也専官之责其效在广开沟洫夫水土不平耕作无以施力必先度量地势高下跟寻水所归宿濬河以受沟渠之水开沟渠以受横潦之水官道之冲设大堤以通行褊小之村亦増卑以成径惟欲于道旁多开沟洫使接续通流水由地中行不占平地又度低洼处所多开塘堰以潴水之夏潦之时水归沟塘亢旱之日可资灌溉高者麦低者稻平衍地多则木绵桑枲皆得随时树艺土本膏腴地无遗利遍野皆衣食之资矣其次招恤流移夫良民忍弃乡土止为无食耕种多荒年宿逋苦追并其势必不能安其居也今地既开辟夏秋有收不愁无食鼓动其懐归之心将受防为氓之恐后各该有司寛慰而安抚之量拨地土处给牛种不得责其逋负量寛二三年俟其志定业熟然后起科又或招致江南客日或劝谕本土地邻或审拟徒夫无力者令供役开濬有力者出资给食皆佥事可得专行其余未尽事宜悉聴其酌量区画或者有窒碍难行事干题奏者议拟停当径自请防施行既无掣肘之虞民心莫不归向而展布无难矣臣芹曝微忱冐昧渎闻伏乞勅下该部再加详议见诸施行庶几酿无穷之利于根本之地消意外之虞于未萌之先皇上厚生育物至仁诞敷于穷檐旷土鼓动四方务本力田之风实化导民生之一机也
　　议兴西北水利
