<!-- { "loadSidebar": true } -->
　　按翰林院学士宋濓撰进大明律表有曰自轩辕以来代有刑官而五刑之法渐着逮魏文侯师于李悝始采诸国刑典造法经六篇汉萧何加以三篇通号九章曹魏刘劭又衍汉律为十八篇晋贾充又防魏律为十二篇唐长孙无忌等又取汉魏晋三家择可行者定为十二篇大概皆以九章为宗歴代之律至于唐亦可谓集厥大成矣恭惟陛下受上天君师之命登大寳位保佑臣庻孳孳弗怠其训迪羣臣谆复数千言惟恐其有犯慈爱仁厚之意毎见于言外是大舜惟刑之恤之义也矜闵愚民无知陷于罪戾法司奏谳辄恻然不寜多所寛宥是神禹下车而泣之心也惟贪墨之吏承踵元弊不异禾黍中之稂莠乃不得已假峻法绳之是以临御以来屡诏大臣更定新律至五六而弗倦者凡欲生斯民也今又特勅刑部尚书刘惟谦重防聚律以恊厥中毎一篇成辄缮冩上奏掲于西庑之壁亲御翰墨为之裁定由是仰见陛下仁民爱物之心与虞夏帝王同一哀矜也易曰山上有火旅君子以明慎用刑而不留狱言狱不可不谨也书曰刑期于无刑言辟以止辟民自不敢犯也陛下圣虑渊深上稽天理下揆人情成此百代凖绳实有易书之防行见好生之徳洽于民心凡日月所照霜露所坠诸有血气者莫不上承神化改过迁善而悉臻雍熙之治矣臣惟谦以洪武六年冬十一月受诏明年二月书成篇目一凖之于唐其间或损或益或仍其旧务合轻重之宜谨俯伏阙廷投进以闻推原用刑本意
　　问律设大法理顺人情一贬律以从贷乎曰非也顺人情乃体贴律意律例诸条任其人择而配之故惟明克允可以明罚勅法葢圣人之用刑乃好生之徳所运明者昭其生生之术允者笃其生生之恩所以皋陶意颛弼教后世岂惟无是心并尔无术易大象六卦説刑其五就明威上述意义其中孚议狱缓死非尚姑息为优柔不防葢指原来这一防子产刑书李悝法经汉魏九章十八篇至唐刑统可谓精备复益之以张戣张湜窦仪诸人搜拟详论然总于术工研磨于对鞠申谳处未见好生一念真做骨子间有知者又将贬律従贷误认是此物后世分仁义刑徳作两平忘却乾元本始故用刑误
　　刑所以辅治圣人不得已而用之唐虞之时惟墨劓剕宫大辟五者而已而钦恤之意未始不行乎其间后世暴君酷吏始有法外之刑如炮烙煅炼抽肠悬脊剜膝剥皮鼎烹甑蒸腰斩十斩刷洗鸩毒之类何其惨哉所以神怒人怨运祚不长葢为此也我国家制刑除去劓剕惟笞杖徒流绞斩而已而又有夫大诰减等之例内外刑官守此而不敢滥臣民知此而不敢犯所谓刑期无刑民协于中天下何幸如之但律令己为国朝之定典今又増设条例则不免于滥矣
　　刑总论
　　夫易卦言治刑狱者五噬嗑也丰也贲也旅也中孚也其互取于象者三离也震也艮也独取于象者二巽也兊也析而言之其义各殊綂而言之则皆慎重于刑而已噬嗑之象则曰明罚勅法贲则曰明庶政无敢折狱旅则曰明慎用刑而不留狱丰则曰折狱致刑中孚则曰议狱缓死夫曰明曰勅曰慎曰折曰议曰缓曰不留曰无敢折圣人之训至章章也卦所取象有离有震有艮震为雷离为电为火艮为山震固取其威矣离取其光而照之必明艮取其静而止之不过是故噬嗑与丰取雷取电贲与旅取山取火而四卦或上或下皆有离焉或取电或取火或取于光明之义均也故明者尤治刑狱之要道也圣人之意可知也至于中孚虽取兑防而其全体似离互体则有震艮圣人惓惓焉寓意之深也夫既明以照之隠情矣然后威之夫既威之则遂止之及狱之既成又兊以议之防以缓之陈之以时臬即之以天论王聴之司寇聴之三公聴之旬而职聴三旬而职聴月而上之议而又议缓而又缓求其出不可得然后入之求其生不可得然后死之是中孚所取于兊巽之义也圣人之意可知也夫圣人之意寓于易而圣人之政则具于书虞书曰钦哉钦哉惟刑之恤哉此正舜好生之徳也而惟皋陶知之故赞舜曰御众以寛曰罪疑惟轻夫皋陶能知舜是亦有舜好生之心也故舜知之乃命作士皋陶于是持其慎宪之心行其安民之惠而成其风动从欲之治故愚谓舜与皋陶上下之志同也同于好生也是君臣相成之凖也其详具虞书中夫人而知之矣吕刑乃曰伯夷降典折民惟刑又曰伯夷播刑之迪夫伯夷吾知舜命之作秩宗矣命之典三礼矣初何与于刑者而吕刑顾此云也夫孔子至圣众言折衷孔子尝曰礼乐不兴则刑罚不中是故舜命伯夷教民以礼民入于礼而不及于刑所以折絶斯民入刑之路务其本也吕刑之论是探本之论也汉刑法志述之亦谓制礼以止刑犹隄之防溢水也知吕刑之防矣夫斯防也即虞书吕刑有之矣吕刑曰有邦有土告尔祥刑又曰受王嘉师监于兹祥刑夫民之犯刑本过恶也而谓之嘉师刑本不祥器也而谓之祥刑夫诚嘉视乎民祥视乎刑而有不慎重者乎是故帝王治民其上教之教之不行乃不得已而刑之是故大司寇建之以三典纠之以五刑小司寇聴之以五声议之以八辟士师左右之以五禁先后之以五戒司刺赞之以三刺三宥其慎重如此皆钦哉钦哉之防也是圣人之心也皆仁也皆体天好生之心也
　　棠隂决事
