<!-- { "loadSidebar": true } -->
　　列星为天之经小大有常阔狭有差迁而上下曰移徙闪烁不如常曰动揺开而逺曰离散合而近曰就聚非其本象大小易明曰变色光焰四射怒躁可畏曰芒角当明不明曰微明大抵司吉欲明主凶欲晦又当以六物不同则可谓之善占矣【六物岁时日月星辰也】凡按图考象紫宫则以斗杓直乾元为正子之月占于昏己午之月候于旦则列坐正矣二十八舍则以在午上中天为正昏旦各随其月揆日躔之所在则昏旦有考而纵横正矣不得其正或偏直之不合于图志濶狭之有差于分度势然也
　　二十八宿分度两头狭而中间濶盖近南北二极形似伞之柄其近柄则小伸而四旁则广赤道正经黄道斜络故于赤道濶者黄道微狭此以正言也黄道濶者赤道微狭此以斜言也欲知日月五星之行必先审黄道之度而后可推之分野也
　　夫天象不过日月五行二十八宿已尔然诸家所论一彼一此今合收而并録之不厌其烦者何也即如次舍度数至明至着而诸家所分便有多寡之殊其于分属占候又可知矣盖以天体至大天道至微非一人之聪明所能遍识而洞窥之也故不得不合诸家之説而载之以俟精天文之君子云
　　乾象总论
　　乾象之説微矣理以宰之气以运之系其象若有依焉廓其化若有原焉安其次若有定焉循其分若有辨焉是故观象而絪緼散殊之道器着矣普化而屈伸徃来之真机宏矣列次而国邑分野之经理详矣昭分而君臣民物之体统秩矣惟德隆政洽而化醇则必辨其分而不陵犯安其次而不失行廓其原而出有常依其象而不陨坠是故由其轨道天人其相维矣乎故观摄提之夹拥则慎扈卫之选观斗杓之所建则均时令之节观三垣之翊蔽则重藩屏之寄观尚书之主纳言而夙夜咨谋之必允也观柱史之主纪过而出入起居之必钦也观天柱之主图法而示法象魏之必严也观掖门之有执法则知纠劾之任専观平道之有进贤则知用舍之道谨观牛鬼之有定位则知黄姑之咏翟公之候昏非矣乃若天耳之有卷舌房宿之有键闭鉴戒昭焉呜呼天之所以示人者至矣奈之何天之高也星辰之逺也欲以一艺之士步算于防漠之间讵不难哉或曰习天文者时有所禁然则古之所以正黄道察发敛授人时颁厯朔者岂一切废其典哉是非上天所以垂象示人之意矣况易曰天垂象见吉凶圣人象之又曰观于天文以察时变皆儒者事也书有厯象日月星辰钦若昊天之典诗有七月流火定之方中之咏春王正月掲之春秋月令载之礼记得非儒者所习闻乎至于杂出于性理通鉴史记汉书诸记者不一而足而马氏文献通考记载颇悉此其成书流海宇岂一一在所禁乎且儒者上论天道皆所以究其理气之精考其已徃之迹耳若夫占云气騐灾祥因慧孛飞流以谈时政则自有所当禁者在噫呈象之谓干效法之谓坤崇效天卑法地苟不明乾象其何以效之哉有志日干夕惕自强不息者幸不可以天道逺而忽诸
　　按此图十二辰君逆转者盖倒视之也善观者掲其图如覆盆以象天体而仰视之则十二辰顺而星象各居其方此则天盘之常动者也其观象也必以地盘之子午而求初昏之中星则皆可以类推惟仲春则鸟转而南龙转而东武转而北虎转而西为得其正位仲夏则龙转而南武转而东虎转而北鸟转而西仲秋则武转而南虎转而东鸟转而北龙转而西仲冬则虎转而南鸟转而东龙转而北武转而西为有不同矣夫虫兽在地有象在天每七宿为一象星家又有小象者焉角木蛟亢金龙氐土貉房日兔心月狐尾火虎箕水豹此为东方苍龙奎木狼娄金狗胃土雉昴日鸡毕月乌觜火猴参水猿此为西方白虎此二兽首尾相向于南北井木犴鬼金羊栁土獐星日马张月鹿翼火蛇轸水蚓此为南方朱鸟斗木獬牛金牛女土蝠虚日鼠危月燕室火猪壁水防此为北方武此二兽首尾相向于东西星龙之度七十八为寿星大火析木之次当辰夘寅之辰星武之度凡十四为星纪枵娵訾之次当丑子亥之辰星虎之度八十一为降娄大梁实沈之次当戌酉申之辰星鸟之度一百一十为鹑首鹑火鹑尾之次当未午巳之辰尔雅注云娄起角亢列宿之长故曰大火心也在中最明析木津梁也南斗天汉之津梁故曰析木牵牛日月五星之所终始故谓之星纪枵虚也枵之言耗也虚在正北北方色黒故谓枵訾口也营室东壁星四方似口故名降娄奎娄也奎为清渎故名降大梁昴也实沈曰高辛氏有子季曰实沈迁于大夏主祀参或因以为名欤鹑首鹑火鹑尾以形言星经曰南方朱鸟谓之鹑者鹑凤也青凤谓之鹖白凤谓之鹔紫凤谓之鷟凤生于丹穴又凤之赤者故南方之宿取象焉北方武也龙虎凤为四灵物而分处四方中宫勾陈六星以应六气北极五星以应五行则又谓四兽之主焉夫以二十八宿之经度集而合之则为周天三百六十五度四分度之一也故曰天无体二十八宿即天之体革象新书云天体如圆其分十二次犹之有十二瓣也周围三百六十五度余四之一均为十二分则一瓣为三十度四十三分七十五秒其度辐辏于南北二极则度之形敛尖于之两端而开广于之腰围此则分经星之度为十二次者也盖天之度乃合星度而得之天岂有体哉虚斋曰天只是积气其形巍然其色苍然者皆臆説也愚谓日月五星列宿皆无体乃精光悬于虚气之中东西旋转岂真有所谓白之形而星辰缀之者耶覆盆之説取其象也其为度也各有距星如角之南星为距当日躔则有十二度至亢之南第二星为距当日躔则九度也至于斗二十五度井三十四度为大濶是岂星体有如是之广狭耶葢以此星为日躔之所值而厯家用以纪其度尔且角星之外非无星也初度之外非无度也但不与日躔相值虽有度而无星以纪之也盖如今日日在角南星为度而明日则当无星之辰矣积而至于十二日又当亢之南第二星焉故説浑天者曰日之所躔或多或寡适当其星者凡二十有八故度之多寡于是生焉学者察之
　　步天歌总叙
　　尧命羲和掲星鸟星火星虚星昴之象也以示人使人知二分二至以行四时不幸而占候之説起持吉凶以惑人纷纷务为妖妄是以刑网禁之臣谨按占候之学起于春秋战国其时所谓精于其道者梓愼裨灶之徒耳后世之言天文者不能及也鲁昭公十七年冬有星孛于大辰及西汉裨灶言于子产曰宋卫陈郑将同日火若我用瓘斚玉瓒郑必不火子产不与明年五月壬午四国皆火裨灶曰不用吾言郑又将火郑人请用之子产复弗与子太叔咎之曰宝以保民子何爱也子产曰天道逺人道迩焉知天道是亦多言矣岂不惑信卒不与亦不复火昭公二十四年五月乙未朔日有食之梓愼曰将水昭子曰旱也日过分而阳又不克克必甚是秋大旱如昭之言夫灾旱易推之数也慎灶至精之术也而或中或否后世之愚瞽若之何而谈吉凶知昭子之言则知隂阳消长之道可以理推之不可以象求也知子产之言则知言而或中者亦不可听况于不中者乎臣之所作天文书正欲学者识垂象以授民时之意以杜絶其妖妄之源焉聊举二条以为证臣旧作图谱志谓天下之大学术者十有六皆在图谱无图有书不可用者天文是其一也而歴世天文徒有其书无载象之义故学者但识星名不可以仰观虽有其书不如无也隋有丹元子者隐者之流不知名氏作步天歌见者可以观象焉王希明纂汉晋志释之唐书误以为王希明也天文籍图不著书然书经有不复讹谬纵有讹谬亦易为考证便成颠错愈错不复稽寻所以信图难故学者不复识星臣向尝尽求其图不得一日得步天歌而诵之时素秋无月清天如水尝诵一句凝目一星不三四夜一天星斗尽存胷中矣此本只在灵台不传人间术家秘之名曰鬼料窍世有数本不胜其讹今则取之仰观以从稽定然步天歌之言不过汉晋诸志之言也汉晋志不可以得天文者谓所载之名数灾祥丛杂难悉举故也步天歌句体作句中有图言下见象或约或丰无遗无失不言休祥是真知天者也今之所作以是为本旧于歌前亦有星形然流易讹所当削去惟于歌之后采诸家之言以备其书云


<子部,类书类,图书编,卷十六>
　　天文三垣二十八宿并附近星宫总计二百八十三座一千五百六十五星微星万一千五百二十
　　凡星一度二千九百三十二里七十一步二尺四寸四分周天三百六十五度四分度之一一百七十万二千一百一十三里
　　凡星同舍为合相陵为鬬在下而上曰陵在上而下曰乘周匝曰统东西曰钩南北曰纪相去七寸以内曰犯守之而又曰复曰还
　　凡星居之曰次曰舍曰留十日以不犯限多少月日曰守
　　中元北极紫微宫紫极五星在其中帝星之座第二珠第三之星庶子第一号曰为太子四为后妃五天枢左为四星是四辅天乙太乙当门路左枢右枢夹南门两面营卫一十五上宰少尉两相对少宰上辅次少辅上卫少卫次上丞后门东边大赞府门西唤作一少丞以次却向前门数隂德门里两鸟聚尚书以次其位五女史柱史各一户术女四星五天柱大理两星隂德边勾陈尾指北极顚勾陈六星六甲前天皇独在勾陈里五帝内座后门是华盖并扛十六星扛作柄象华葢形盖上连连九个星名曰舍如连丁垣外左右各六珠右内阶左天厨阶前八星名八糓厨下五个天棓宿天床六星左枢在内厨两星右枢对文昌斗上半月形稀疎分明六个星文昌之下曰三师大尊直向三公明天牢六星大尊边太阳守在四势前一个宰相太阳厠更有三公相西边偏即是戈一星员天理四星斗里暗辅星近着开阳畔北斗之宿七星明第一主宰名枢精第二第三璇玑星第四名权第五衡开阳揺光六七星揺光左三天抢红
　　上元天庭太微宫昭昭列象在苍穹端门只是门之中左右执法门东西门左皂衣一谒者以次即是为三公三黒九卿为背位五黒诸侯卿后行四个门西主内屏五帝内座于中正宰臣天子并从官鸟列帝后从东定将虎贲居左右常陈位居其后常陈七星不相谬位陈东一十五两面宫垣十星布左右执法是其数宫外明堂布政宫三个灵台后云少微四星西南隅长垣双双微西居北门西外接三台与垣相对无兵灾
　　下元一宫名天市两扇垣墙二十二当面六个黒市楼门左两星是车肆两个宗正四宗人宗星一双亦依次帛度两星屠肆前侯星还在帝座边帝座一星常光明四黒微芒宦者星以次两星名列肆斗斛帝前依其次斗是五星斛是四垣北九是贯索星索口横者七公成天纪却似七公形数者分明多两星纪北三星名女牀此座还依织女旁三元之象无相侵二十八宿随其隂水火土木并与金以次别有五行吟
　　角两星南北正直看中有平道上天田总是黒星两相连别有一乌名进贤平道右畔独渊然最上三星周鼎形角下天门左平星双双横于库楼上库楼十星屈曲明楼中柱有十五星三三相聚如鼎形其中四星列名衡南门楼外两星横
　　亢四座却似弯弓状大角一星直上明折威七子亢下横大角左右摄提星三三相聚如鼎形折威下左顿顽星两个斜安黄色精顽西二星号阳门色若顿顽直下存
　　氐四星似斗侧量米天乳氐上黒一星世人不识称无名一个招揺梗河上梗河横列三星状帝席三黒河之西亢池六星近摄提氐下众星骑官出骑官之众二十七三三相聚十欠一阵车氐下骑官次骑官之下二骑位天轴两星立阵傍将军阵里鎭威霜
