<!-- { "loadSidebar": true } -->
　　王屋山在济源县西百里禹贡曰底柱析城至于王屋是也以其山形如王者车葢故名或曰山伏如屋也又曰山空其中列仙宅之其内广濶如王者之宫也按山白玉上经暨茅君内传皆云大天之内有中洞三十六第一曰王屋之洞周回万里名清虚小有之天杜甫诗忆昔北寻小有洞即此山也其絶顶曰天坛常有云气覆之轮囷纷郁雷雨在其下飞鸟视其背相传自古仙灵朝防之所世人谓之西顶葢以武当山为南顶泰山为东顶而竝称三顶云夙慕天坛王屋之胜顾尘事羁缚恒以未获一游为憾岁乙巳三月十三日乙亥蚤起渡河徃游是夕宿元武翌日丙子宿武陟丁丑宿覃懐戊寅宿济源己夘晨出县城西走沟中四十里饭胡岭又折西南行十五里度秦岭皆行山上逾五里至劔河堡南行又折西北行十五里阳台宫在王屋山之麓唐司马承祯修真之所也明皇御书寥阳殿三巨字殿中塑昊天上帝像旁侍十二元辰皆伟丽而白云道院乃巨寥阳之东曰白云者承祯别号也宋徽宗尝游幸其中天尊殿壁绘神仙龙鹤云气升降辇节羽仪之属甚竒葢开元中人笔殿左有唐大中八年碑上刻睿宗与子防书并送还天台诗入道院见大镬一径丈深数尺胜国时物也宫之南有八仙岭其势如八仙饬冠佩下天拱揖而向阳台又有仙猫洞燕真人丹成鸡犬皆仙去而猫独不飞升至今在洞呼之即应者又不老泉皆去宫不逺出阳台宫东北行下山百余武谒烟萝子祠祠前有洗参井祠即烟萝子宅址也烟萝子者晋天福间人世传烟萝子佃阳台宫田苦积功行忽一日于山中得异参阖家食之拔宅上升云过祠北行磵道中褰乱藤履危石东西两山壁立千仭风飕飕起岩谷林木间令人震恐磵道中行八里复上山坂垒巘盘曲莫记层数乃循石磴道士导引入紫薇宫仰视台殿如在天上至门金书榜曰王屋山朝真门门内为天王殿榜曰天下第一洞天又上一层曰三清殿面对华葢山如几案又上一层曰通明殿设昊天上帝像殿中环列朱龛贮国朝御赐道藏经若千幽有碑数十通皆宋金元时物薄暮酌方丈之松菊堂翌日庚辰兴为天坛絶顶之游乃乗小山轿仆夫持絙牵舆以上出紫防宫西上二里至望仙坡阅披云子修炼之迹又上四里至憇息亭凡登絶顶者至此必饮茗少憇故名其地有仰天池四面高而中凹旧有泉今涸至此则山径愈峻险轿不可行乃歩以上过此则蹑瘦龙岭登一天门曰痩龙者以山脊之癯如瘦龙露骨也过一天门登十八盘山石壁陡絶旋绕而上至蹑云桥观烟萝子登仙石石上有足迹下有涧曰避秦沟又稍上则紫金岩岩之右有三官洞洞前有仙人桥少顷至南天门愈陡絶手攀铁索以上观轩辕黄帝御爱松小憇换衣亭谒玉皇殿殿之东曰清风台西曰明月台皆巨石也又行数十武至絶顶入虚皇观谒轩辕观真君祠乃陟三级瑶台极其遐览东曰日精峯日始出时晶彩烂然西曰月华峯月上时光华先见也于是东望海岱西眺昆丘北顾析城南俯黄河如緜如嵩山少室隔河对峙咸聚目前下视华葢诸山卑如培塿窃意天下竒观无逾此者余徘徊久之乃下三级瑶台偏观古今诸石刻而日已晡矣是夕宿上方院入寝室将就枕道士走报请观天灯亟出视之则见逺火如流星下上明灭杳无定迹时从行者咸相顾骇异辛巳昧爽起观日始出之景甚竒天既明隂云蔽翳移时顷之霁歩至北天门见古松十数株夭蹻如虬龙环列成行俨如侍卫皆千百年物也遂观舍身崖志心石在东北虚岩之上突出一石濶尺许长丈余势欲飞坠下瞰峭壑神悸股栗又观老子炼丹池池上有老子祠古碑存焉又二里至李道人庵闻东北有王母洞奥莫测人迹罕至元岁时投金龙玉简于此余欲往游之道士曰径险不可行且有蛇虎潜其中乃下南天门一里许游黒龙洞洞前有太乙泉一曰太乙池葢济水发源处也世传悉城之山升白气于天落五斗峯化为湿云自石窦中滴水降太乙池云道士曰每岁诸元防日五更之初辄闻仙钟自逺洞中发声悠扬清婉可听又曰日出没时间有倒影之意
　　王乔洞
　　新安有王乔洞在县西二十里石皆土所成取而破之木叶之形交错其间若雕刻者尽山石皆然洞之上二木亦皆化石而复产枝叶与凡木类按王乔有三其一乃周灵王太子其一汉叶县令其一蜀之益都人俱有仙术今未知孰是而神仙之事皆昔固有之矣
　　霖落山
　　州西北四十里有山曰霖落寺曰香泉者初自寺庄入山门约行六七里峯回路转得古浮图亭亭出杳霭间清嶂回抱真画图也望东北诸峯顶歴苍穹足注絶壑山之椒万石林立极太湖竒特之状半空磊落势若飞来苍岩老栢俨视上下云烟空翠顾接不暇即霖落山也行百余歩径渐狭束石荦确不能骑青鞋竹丈推挽以进还自絶涧底陟西磴道入寺殿废基巅崖上东西二佛龛岁月峥嵘皆开元间物南瞰哀壑心魄为动王子与客循东崖而下抵霖落足仰看青壁斗絶如削今谓之舍身崖者是也少憇转而升东北石磴攀萝蹴鳞度滴乳古崖再折华严壁下壁磨崖为之作书刻华严部特精致可观字约万数寺僧诞夸时出光怪中凿巨龛古佛防以龙象其香泉自经洞石罅中流出穿云霤石复从乳岩半腹下泻作瀑布流飞溅丛石间珠跳玉迸盘旋百折山借以润寺仰以清也西崖对峙老藤怪石出槲树间蹲踞腾拏如众兽相搏望之愕然而恐野人曰此狮子岩也其西北一峯天成如台石径作梯盘曲而上若雌霓挂树连巻未收即寺之眺月台也其故趾相传昔魏安王起雪宫于此
　　林虑
　　太行之秀至吾郷西山融结为最观郡乘载栁仲涂居闻僧惟深言天平泉石过衡岳逺甚明日夙兴拜韩公坟读富郑公所撰碑碑有亭故无损石极美碑隂有树如水墨所画坟皆甓甃所完者尚多兵荒中有僧纪公奋身捍蔽卒赖其力宅兆形势风水家图以为式以为天地间不多见者凭高歴览又登寺西南经阁果极其妙高下隂显与图所传不异也小酌遂行林州知州李祐之迓于诸翟晩至州宿万安寺丙寅谒庙学游黄华山和叔送予出郭北门行十余里至其麓皆小石槲是日大霜水皆冰人谓地高寒较他地早一月槲叶青红可爱路渐高闻水声于灌丛乱石中又数里山益高峯益峻壁益峭涧益深路益险水声益大峯回路转掩抱重叠使人应接不暇涧皆盘石高下为蹬级泉流其上悬而为练激而为湍飞花旋碧喧豗飘洒其潴而为者清彻如空纎芥可见寺相近屏嶂益竒乱石不可骑过盘石道左有水硙作屋其上自麓又十里至寺石柱刻张商英絶句诗言高欢避暑事棊字韵叶来字注切其下他柱多题刻漫灭不可尽读大率多崇观间人少憇遂入山观水帘逾三里许遂不可骑矣始见悬瀑如练于半天骑留林石间相率牵拥而登焉峻坂防径乱石荦确如梯而无级樛木交错攀萝挽条尺寸而进赖健卒曳絙于前挽之而登因思东汉封禅记所载登太山事此近似焉问俗至否以僧言逺近为喜畏又三里许始至有石突出如屏四向无所连着其高入云所谓挂镜台也前有盘石疲甚坐其上望水帘北崖者仅如匹练下溅崖飞白始濶其西者崖上垂白亦不过丈许意谓昔人传夸过实俄从卒持三冰柱长五尺许以献云至帘下得之且盛言其伟遂欲即之发火一酒引满数爵诸生暨从者遍饮之乃縁南崖防径迤逦而西而北坡极陡峻草石皆冰滑不可拔足尺寸展移栗栗危甚乃至西崖下水帘内仰面望之目力为穷始见崖上之水飞洒散布踈宻匀整自崖而下至涧底其长不知几百丈其濶百余尺光明透彻去人尚五丈许真所谓迸珠帘者也负崖坐石久之折而东至北崖帘下有嵓坐数十人帘之长又过于西者东边颇浓厚自巅至地时如团雪投坠而散连属不断加以动摇飞舞如玉龙蜿蜒状余皆与西帘同两帘皆清气袭人时时飞洒如细雪着人面信天下之竒观也帘下沾洒细草皆为清水日夕凝积或耸直如玉笋或披踈如瑚蔽崖弥涧竒形异状不可殚记琼田瑶草殆此谓也西崖下望挂镜台则培塿矣此山之形竒峯重叠如展画屏不知高挂镜台又几百丈周围环抱而开豁其东台如门屏而位置偏南防前之山一遮一掩又不知几百重也始坐盘石疑水帘之小葢辽逺空濶掩映崖石淡然而无加以老目茫茫故也北帘之东又有悬瀑望之差小青壁无路不能即观久之循来迹而归石间多兰台上石坠于下者皆为水波龙鳞之状方平可爱且乗且步俄至寺前就盘石列壶觞以坐又以红树及山果如丹砂者与僧所持冰列于前清泉冷泠非迫于暮不忍归也复延子敬同至黒灶山寺殿东椒壁有梅轩佚老真元癸酉岁所题文字皆竒其下残缺石柱多宋人题名縁石磴登方丈鸣筝小酌从者得雄雉炙以侑觞题诗于东壁而出至峪东二里余支题龛琢石崖为之有开元十九年蔡景所撰碑刻甚精寺前流泉怪石不减黄华寺有巨槐防地数亩山门有白松皮叶皆异砖塔嵌张商英圣灯石刻圣灯寺在西北峯絶顶望之隐隐见其殿宇僧云葢四十里之遥余独乘月登陟坐松下盘石僧有普寺者善觱篥终日献艺至是又率其徒按羯皷笙笛鉴鍧交奏迭作于月明松影中清风飒然山鸣谷应不知此身之在人世也昔欧谢诸公游嵩山见石室汪僧叩厥至论余之游乃得此軰可为一笑不意此山秀拔在黄华之右至于水帘之竒伟与夫遮掩环抱重叠深逺则不及也二山之泉皆去山数里洑入地中东回过诸翟翟曲宿下洹庚午至凤宁山山在洹水之隂峭拔竒秀望之如凤耸石为两翼上有亭其巅又为亭亭上为屋两重塐三圣女其上有金泰和间碑载赫舍哩氏所建三女则不能究其氏族也山多古栢路甚险登之甚劳既至其巅则俯瞰二亭若井底坐久风急始彻俎而下过南斋观丈八佛大砖浮屠贮佛其中有绍圣间石刻过槎牙岭至善应宿储祥宫宫有洞洞有房以甓为之
　　伊阙
　　河南府南三十里横亘一山为禹所凿引伊水北注伊源从闷顿岭五百余里四山扼阻至是独洼且薄禹顺其势导之使民得免于鱼又不烦重费非大圣人精灵与造化争功能及此乎且丹崖并峙万仭断裂潺湲中注后世因作技巧崖体遍划龛居佛佛大小不同龛洞浅深宏窄不一竞竒呈异星布栉比不能以万千记名其总曰锣鼓洞曰莲花洞曰双塔洞曰水敛洞曰金佛洞激以水声其流响镗镗是名锣鼓上旋顶作菡萏瓣是名为莲花下临诸澜势甚激搏立洞口悉收听之是名为水敛洞上建双塔洞内有金佛是名为双塔金佛竒莫如锣鼓盛莫如莲花自锣鼓莲花而下石罅中迸涌三泉由金佛直下石罅中迸涌五泉山南北有凤仙乾元香山看经天竺濳溪广化寳应八寺径口有五龙庙
　　苏门山
　　苏门山古士率栖焉其著者魏阮籍晋孙登宋李之才邵雍元许衡姚枢耳然诸皆有祠独籍不祠也苏门有九峯山亦竒絶然其上无泉侯赵川亦无川可恨也大行山至苏门峯万余数森森若排劔北寺中有三峯独竒可三寺各当一竒有一泉绕之流乃其泉数里触大石辄入地故不至侯赵川予观三湖之险葢虎豹之窟而魑魅所宅也西踞壸关北跨陵川东扼林虑上党有盗贼恒数百骑来则彀弓弩持刀出没林阻岩谷间号曰青羊白戈云而盘山路石岈岈崭崭行若登天然过此豁然旷川而四面皆山所谓侯赵川也葢若桃源焉三湖有巨竹蓊茂登山西望亭亭縁崖而緑者竹也中湖则有石镜半规耳而黙莹能鉴天日山河人物焉岂不异哉
　　砥柱
