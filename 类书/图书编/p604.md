<!-- { "loadSidebar": true } -->
　　凢攻城之法最为下防不得已而为之所谓三月脩器械三月成距堙者六月也谓戒为已也忿躁不待攻具而令士卒蚁附恐伤人之多故也若彼城高池深多人而少粮外无救援可覊縻取之则利法曰其徐如林【十六国前燕将慕容恪击段龛于广固围之诸将请恪急攻恪曰有冝缓者若彼我势均外有强援恐有腹背之患则攻之不得不速若我强彼弱外无救援当覊縻守之以待其敝兵法十围五攻正谓此也龛等尚众未有离心今凴阻坚城士不戮力尽锐攻之数旬可防然杀吾士卒必多矣要在取耳乃为坚垒以守之终克广固】
　　速战
　　凢攻城围邑若敌粮多人少外有救援可以速攻则胜法曰兵贵神速【三国蜀将孟达降魏遂领新城太守未几复连吴附蜀以叛魏司马懿潜军进讨诸将言逹与蜀交结冝观望而后可懿曰达无信义此其相疑之时当及其未定促而决之乃倍道兼行至新城下吴蜀各遣将救逹懿乃分兵拒之初达与诸葛亮书曰宛去洛阳八百里去吴一百二十里间吾举事表上天子比相反在一月间也则吾城已固诸将足办吾所在深险司马公必不自来诸将来吾无患矣及兵到达又告亮曰吾举事八日而兵至城下何其神速也上庸城三靣阻水达于外为木栅以自固懿渡水破其栅直造城下申仪等斩逹首开门以降○陈将吴明彻进逼夀阳北齐将王琳拒守又遣大将皮景和率兵数十万来援去夀阳三十里顿军不进诸将咸曰坚城未拔大援在近不审明公计将安出明彻曰兵贵神速而彼营不进自挫其锋吾知其不敢战明矣于是躬擐甲胄疾攻一鼓而克夀阳】
　　整战
　　凢与敌战若敌人行阵整齐士卒安静未可轻战伺其变动撃之则利法曰无邀正正之旗【三国魏司马懿征公孙渊懿泛舟潜济辽水作围弃城而向襄平诸将曰不攻城而作围非所以示众懿曰贼坚营高垒欲以老吾军也攻之正堕其计贼大众在此其巢穴虚矣我直襄平必人怀内惧惧而求战破之必矣遂整阵而过贼见兵出其后果邀之乃纵兵逆击大破之】
　　乱战
　　凢与敌战若敌人行阵不整士卒諠哗冝急出兵以撃之则胜法曰乱而取之【春秋时齐师次于郎鲁侯御之公子偃曰宋师不整可败也宋败齐必还请撃之公弗许自雩门窃出囊臯比先犯之从之大败宋师于乗丘齐师乃还】分战
　　凢与敌战若我众敌寡当择平易寛广之地以胜之若五倍于敌则三术为正三术为竒三倍于敌三术为正一术为竒所谓一以当其前一以攻其后法曰分不分为縻军【梁将陈覇先王僧辨讨侯景于张公洲高旗巨舰截江蔽空乗潮顺流景登石头望之不恱曰彼军士有如是之气不可易也帅铁骑万人鸣鼔而前覇先谓僧辨曰善用兵者如常山之蛇首尾相应贼今送死欲为一战我众彼寡宜分其势僧辨从之以劲弩当其前轻鋭防其后大阵冲其中景遂大溃弃城而走】
　　合战
　　凢兵散则势弱聚则势强兵家之常情也若我分兵屯数处敌若以众攻我当聚以撃之法曰聚不聚为孤旅【汉五年十月汉王追项羽至阳夏南止军与齐王信魏相国越期会撃楚至固陵不会楚撃汉军大破之汉王复入壁深堑而守谓张良曰诸侯不从奈何对曰楚兵且破未有分地其不至固冝君王能共天下可立致也齐王信之立非君王意信亦不自坚彭越本定梁地始君王以魏豹故拜越为相国今豹死越亦望王而君王不早定今能取睢阳以北至谷城皆以王彭越自陈以东傅海与齐王信信家在楚其意欲复得故邑能出捐此地以许两人使各自为战则楚易败也于是汉王发使使韩信彭越至皆引兵来十一月刘贾入楚地围夀春亦遣人诱楚大司马周殷　叛楚以舒屠六举九江兵迎黥布并行屠城父随刘贾皆会十二月围羽垓下羽夜闻四面皆楚歌知尽得楚地羽以数百骑走是以兵大败自刎楚地悉定○晋武帝欲防吴羊祜疏请合梁益荆楚徐杨青兖巴蜀之兵以临之以一隅之吴当天下之众其势危形散帝纳之竟以此平吴】
　　怒战
　　凢与敌战须激励士卒使忿怒而后战法曰杀敌者怒也【汉光武诏将军王霸马武讨周建于垂惠苏茂将兵四千余救建遣精骑遮击武军粮马武救之建于城中出兵夹击武武恃霸援战不甚力为茂建所败过霸营大呼求救霸曰贼兵势盛出必两败努力而已乃闭营坚守将吏皆争之覇曰茂兵精锐其众又多吾吏士心恐而与吾相持两军不一败道也今闭营坚守势不相援彼必乗轻进武知无救则其战当自力如此茂众疲劳吾乗其弊乃可克也茂建果悉兵出攻武合战良久霸军中壮士一千人防髪请战覇乃开营后大出精骑袭其背茂建前后受敌遂大败之】
　　气战
　　凢将之所以战者兵也兵之所以战者气也气之所以盛者鼔也能作士卒之气则不可大频大频则气易衰不可大逺大逺则力易竭须度敌人之至六七十步之内乃可以鼓令士卒进战彼衰我胜败之必矣法曰气实则鬬气夺则走【春秋齐师伐鲁荘公将战曹刿请从公与之同乗战于长勺公将鼔之刿曰未可三鼔齐师败绩公问其故刿对曰夫战勇气也一鼔作气而衰三而竭彼竭我盈是以败之】
　　逐战
　　凢追奔逐北须审真伪若旗齐鼔应号令如一纷纷纭纭虽退走非败也必有竒也当须应之若旗参差而不齐鼓大小而不应号令諠嚣而不一此真败却也可以逐法曰凢从勿怠敌人或止于路则虑之【唐太宗征薛仁杲其将宗罗防拒之大破于浅水原太宗帅骑追之直取折墌围之仁杲将多临阵来降复还太宗纵令不追须史各乗马至太宗具知仁杲虚实乃进兵合围使辩士喻以祸福仁杲遂降诸将皆贺因问曰大王破敌乃舍步兵又无攻具径薄城下咸疑不克而卒下何也太宗曰此礶道也且罗防所将陇外人吾虽破之然斩获不多若纵之则皆入城仁杲收而抚之未易也迫之则兵散陇外折墌自虚仁杲破胆不暇为谋所以惧而降也】
　　归战
　　凢与敌相攻若敌无故退归必须审察果力疲粮竭可选轻锐蹑之若是归师则不可遏也法曰归师勿遏【汉献帝建安三年曹操围张绣于穰刘表遣兵救之绣屯安众守险以絶军后操军不得进前后受敌夜乃凿险伪遁伏兵以待绣悉兵来追操纵竒兵夹攻大败之谓荀彧曰虏遏吾归师而与吾死地吾是以胜】
　　不战
　　凢战若敌众我寡敌强我弱兵势不利彼或远来粮饷不絶皆不可与战冝坚壁持久以敝之则敌可破法曰不战在我【唐武徳中太宗帅兵渡河东讨刘武周江夏王李道宗时年十七从军与太宗登玉壁城观贼阵顾谓道宗曰贼恃其众来邀我战汝谓如何对曰羣贼锋不可当易以计屈难以力争今深沟高垒以挫其锋乌合之徒莫能持久粮运将竭必当离散可不战而擒也太宗曰汝见识与我合后果食尽夜遁追入介州一战败之】
　　必战
　　凢兴师深入敌境若彼坚壁不与我战欲老我师当攻其主君捣其巢穴截其归路断其粮草彼必不得已而须战我以锐卒撃之可败法曰我欲战敌虽深沟高垒不得不与我战者攻其所必救也【魏明帝召司马懿于长安使将兵往辽东讨公孙渊帝曰四千里征伐虽云用骑亦当任力不当计后费也度渊以何计得策懿曰弃城预走上计也拒大军其次也坐守襄平此乃成擒耳曰三者何出懿曰惟明君能度彼我预有所弃此非渊所及也曰往还几日对曰往百日还百日攻百日以六十日为休息一年足矣遂进兵渊遣将率步骑数万屯辽围堑二十余里诸将欲击之懿曰此欲以老吾兵攻之正堕其计此王邑所以败绩昆阳也彼大众在此巢穴空虚直抵襄平出其不意破之必矣乃多张旗职欲出其南贼尽鋭趋之懿潜济已出其地乃弃贼直趋襄平贼将战败懿围襄平诸将请攻之懿不听陈珪曰昔攻上庸旬日之半破坚城斩孟逹今日逺来而更安缓愚窃惑之懿曰逹众少而粟支一年渊军四倍于逹而粮不淹月以一月较一年安事速为以四撃一正今失半而克犹当为之是以不计死伤而计粮也况贼众我寡贼饥我饱而两乃尔攻具不设促之何为自发京师不忧贼攻但忧贼走今贼粮垂尽而围落未合掠其牛马抄其樵采此故驱之走也夫兵者诡道善因事变贼恃其众故虽饥用不肯束手当示无能以安之若求小利而惊之非计也既而雨霁造攻具攻之矢石如雨粮尽窘急人相食乃使其将王建栁请解围当君臣面缚懿皆斩之渊突围而走懿复追及泜水上杀之辽地悉平○隋王世充与李宻相持于东都充夜渡阵于洛水之北其时宻亦渡洛水阵兵与充相对东接月城南至石窟宻兵多马骑长枪宜寛平放纵充兵多戈矛矟防冝险狭然南逼洛水北限大山地形褊促骑不成列充纵歩兵撃之宻军失利宻与数子登船南济自余兵马皆东走月城充乗胜长驱直至月城下宻既渡南岸即乗马西上直向充本营左右麾旌相继而至充营内见宻兵来逼即连举六烽充乃舍月城之围收兵西退自洛北逹于黒石中间四十余里奔北颠沛大防师走宻此行东北之围不救而自解西南之冦不战而成功充伏其权竒不复轻出】
　　避战
　　凢战若敌强我弱初来气锐且当避之伺其疲敝而撃之则胜法曰避其锐气撃其惰归【汉灵帝中平年凉州贼王国围陈仓以皇甫嵩讨之董卓请速进嵩曰百战百胜不如不战而屈之是以善用兵者先为不可胜以待敌之可胜陈仓虽小城固备未易拔王国虽强攻陈仓不下其众必疲疲而撃之全胜之道也国攻之终不防其众疲敝解去嵩进兵追击之卓曰穷寇勿追归师勿遏嵩曰不然乃独追撃破之卓有慙色唐上元元年加李光弼太尉进围懐州史思明来救光弼再逐北思明陈兵清河声言渡河絶饷路光弼壁野水渡既夕还军留牙将崔希颢守曰贼将高晖李日月万人敌也贼必使刼我汝留此贼至勿与战若降与偕来左右窃怪语无伦是日思明果召日月曰光弼野次尔以鉄骑五百夜取之不然无归日月至垒使人问曰太尉在乎曰去矣兵几何曰千人将为谁曰崔希颢日月谓其伴曰我受命云何今顾获希颢归不免死遂请降希颢与俱至光弼厚待之表授特进兼右金吾大将军高晖闻亦降或问公降二将何易也光弼曰思明再败恨不得野战闻我野次彼固易之命将来袭必许以死希颢无名不足以为功日月惧死不降何待高晖材出日月之右降者见遇贰者得不思奋乎诸军决丹水灌怀州李光弼令廷玉由地道入得其军号登陴大呼王师乗城擒太清杨希仲送之京师献大庙】
　　围战
　　凢围战之道围其四靣须开一角以示生路使战不坚则城可防军可破法曰围师必缺【汉末曹操围壶关攻之不防操曰城防皆坑之连日不下曹仁言于曹操曰围师必示活门所以开其生路也今公告之必坑使人人自为守且城固而粮多攻之则士卒伤守之则延日久今顿兵坚城下攻必死之虏非良计也操从仁言乃防其城】
　　声战
