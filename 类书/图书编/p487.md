<!-- { "loadSidebar": true } -->
　　宣帝时赵充国击先零乃言击羌以殄防为期愿罢骑兵屯田益积蓄省大费且条上留便宜十二事按守邉之议固当知屯田之利亦不可不知扰田之害今邉塞可耕之地近城堡者固易为力若夫邉外之地地逺而势孤必如充国所谓乘塞列隧羌大攻不能为害而又有山阜可以望逺有沟堑可以限隔有营垒可以休息架木以为谯望聮木以为排栅时出游兵以防冦掠如是则屯耕之卒目有所蔽而无外虞心有所恃而无内恐得以尽力于畎畆之中而享收获之利矣
　　汉末天下乱离诸军并起率乏粮谷无终嵗之计曹操从枣祗请建置田官以祗为都尉募民屯田许下得谷百万斛于是所在积谷仓廪皆满故操征伐四方无运粮之劳
　　诸葛亮由斜谷伐魏以前者数出皆以运粮不继使巳志不伸乃分兵屯田为久驻之计耕者杂于渭濵居民之间而百姓安堵军无私焉
　　晋羊祜镇襄阳垦田八百余顷祜之始至也军无百日之储及其季年有十年之积平吴之后杜预修召信臣遗迹激用滍淯诸水以浸田万余顷分疆刊石使有定分公私同利众庶頼之
　　按羊杜二人所垦之田在今湖广之荆襄河南之唐邓葢我朝天下之中也天下之田南方多水北方多陆今此三郡兼水陆而有之者也而南北流民侨寓于此者比他郡为多请于两藩交界之中立一官司遴择廷臣知稼穑者循行其地可水耕者引水立堰募南人耕之可陆种者分疆定界募北人耕之成熟之后按畆分租随地储积遇有急用由汉入江由江而达于金陵稍省嵗漕之数多留郡县之储或遇河洛闗陕荒歉亦可用以救济又于暇日讲求武闗入秦之路商于陆挽之故万一三邉有缺亦或頼以济焉
　　又按今水田惟州最贱陆田惟颍夀为轻夫魏司马懿伐吴用邓艾计以三隅已定事在淮南且田且守嵗完五百万斛以为军资以此乘吴无徃不克葢魏人以偏安之国有外敌之患犹能兼淮颍而尽田之果頼其用矧今尽四海以为疆而此地介两京间又为运道经行之路有鱼盐之利有莞蒲之用古人所谓一之地也考之唐史上元于楚州【今淮安】古射阳湖置洪泽屯于夀州置芍陂屯厥田沃壤大获其利俱在此地其遗迹可考也
　　唐开军府以扞要冲因隙地置营田天下屯总九百九十二司农寺每屯三顷州镇诸军每屯五十顷水陆腴瘠播植地宜与其功庸烦省收率之多少皆决于尚书省
　　按我朝之制就于卫所所在闲旷之地分军以立屯堡其且畊且守葢以十分为率七分守城三分屯耕遇有儆急朝发夕至是于守御之中而收畊获之利其法视古为良近又于各道专设风宪官一员以提督之有卫所之处则有屯营之田非若唐人専设农寺以领之也每军受田二十畆纳租六防臣以为民田则例最轻者顷收三防其田率多膏腴军所屯种多其所弃不畊之田而所收之租乃十倍焉请如唐人较其水陆腴瘠收率多少各因其地利土宜定为徴收则例屯军乐于趋赴则公私两便上下俱足矣元和中振武军饥李绛请开营田可省度支漕运乃命韩重华为营田使起代北垦田三百顷出赃罪吏九百余人给以耒耜耕牛假种粮因募人为十五屯每人耕百畆凡垦田三万八百余顷嵗收粟以省度支钱
　　宋太宗时以陈恕为河北招置营田使议者谓宜度地形髙下因水陆之便建阡陌浚沟洫益树五谷所以实邉廪而限戎马故遣恕等经营之恕宻奏戍卒皆游惰仰食县官一旦使冬被甲兵春执耒耜恐变生不测乃止
　　天下之事非兴作之难而处置得宜之为难自赵充国于邉地建屯田之议魏晋至唐皆行之未尝不用兵也未闻有不测之变而不为也如恕所奏岂佚道使民之义而亦何以立国哉
　　淳化中以何承矩为屯田使黄允判官于河北诸州水所积处大垦田发诸州兵万八千人给其役于雄莫霸等州兴堰六百里置斗门引淀水灌溉次年方熟至是沮何承矩屯田之议者始息莞蒲蜃蛤之饶民頼其利【此地今在畿甸近地】
　　神宗时诏以坊监牧马余地立田官令専稼政以资牧养之用
　　孝宗时张阐言荆襄屯田之害非田之不可耕也无耕田之民也官司虑其功之不就不免课之游民游民不足不免抑勒百姓舍已熟田耕官生田私田既荒赋税犹在占百姓之田以为官田夺民种之谷以为官谷老稚无养一方骚然有司知其不便申言于朝罢之臣以为与其弃之孰若使两淮归正之民就耕非惟可免流离异日垦辟既广田畴既成然后取其余者而输之官实为两便
　　元虞集进言曰京师东濒海数千里北极辽海南濵青齐萑苇之塲也海潮日至淤为沃壤宜用浙人之法筑隄捍水为田听富民欲得官者合其众分受以地官定其畔以为限能以万夫耕者授以万夫之田为万夫之长千夫百夫亦如之察其惰者而易之三年后视其成五年有积蓄命以官就所储给以禄十年不废得以世袭如军官之法
　　集此策未曽行末世海运不至于是乎有海口万户之设大畧宗之每年亦得数十万防以助国用至正时承相托克托言京畿近水地召募南人耕种嵗可收粟麦百万余防不烦海运京师足食从之按近日胡尚书世宁奏议一欵欲广屯种以足邉储夫屯种谁不欲广然每差官督劝不能増者急于起科得利也夫嵗收不常而租有定额则开垦者利未得而害巳随故人不敢开种今若比照太宗皇帝圣防听令北直各屯原额抛荒及空闲地土不拘土客官民军舎尽力开垦永不起科及正统四年令各邉空闲之处许官军户下人丁尽力耕种免纳子粒如此则有利无害而人乐于兴种矣葢所贵乎广种多收民间米谷价贱发银可籴则邉储可足矣
　　又按邉储之策有三赵充国之留田湟中韩重华之营田代北者上也劝民广种以待籴召商开中以代输者次也转饷千里终嵗嗷嗷脱巾待哺策斯下矣此三策其为得失上下人莫不知然近日诸邉每止行下策而莫克由其上虽中策行之犹捍格焉谓之何哉
　　国朝各运司提举司盐课
　　北直长芦运司嵗额办大引折小引盐一十八万八百七引折布一万一千二百六十疋
　　南直两淮运司嵗额办小引盐七十万五千一百八十引又折色银一千八百三十两
　　山东运司嵗额办大引盐一十四万五千六百一十四引折色银九百两折布四万六千六十疋
　　河东运司嵗额办大引盐四十二万引
　　两浙运司歳额办四十四万四千余引盐价银六万四千三百四十二两
　　福建盐运司嵗额办盐价银八千八百七十八两四川提举司嵗开中盐十万八千八百引盐井卫龙州司雅州所折米二千四百石引每一百二十斤折米麦一防
　　广东提举司嵗额办盐价银二万五千二两　海北盐价银三千二百两
　　灵州嵗开中五万九千四引
　　西和漳县嵗折盐价银一千六百二十两
　　云南各提举司嵗开中五万三千引折银【阙】两五井安夏二司嵗办无定数
　　黒井嵗办六十一万余引
　　白盐井嵗办三十三万余引
　　按两淮盐课几二百万可当漕运米直全数天下各盐运两淮课居其半而浙次之长芦次之福塲无巡御以行无逺地河南塲无官以出有専所广塲兼之故巡运俱无或清理盐法遣都御史一员统制长芦淮浙兹已革之但盐法大壊邉储匮乏匪朝夕矣欲整理之也难哉当阅盐法志序有曰盐法有一言可以蔽之者寛商而已或者又以为利国之言者公也为私商之言者嫌也嫌不当避耶呜呼商犹农也夫不夺农利可使田也不夺商利可使盐也夺其农利彼不利我田我田自治耶夺其商利彼不利我盐我盐自食耶是故利农者自利也利商者亦自利也在邉陈陈相因在部源源而来国之利莫大焉纳银于衣冠之部惟恐不足闗粮于矢石之邉不求有余当道者纵不为商人惜独不为飞挽之良法善政惜有志盐法者幸三复斯言
　　淮盐利
