<!-- { "loadSidebar": true } -->
　　甘肃即汉之河西四郡武帝所开以断匈奴右臂者葢自兰州为金城郡过河而西歴红城子庄浪鎭羌古浪六百余里至凉州为汉武威郡凉州之西歴永昌山丹四百余里至甘州为汉张掖郡甘州之西歴髙台鎭夷四百余里至肃州为汉酒泉郡肃州西七十里出嘉峪关为沙赤斤苦峪以至哈密等处则皆汉炖煌郡地也【与前四郡皆甘肃】洪武五年宋国公冯胜下河西廼以嘉峪关为限遂弃炖煌焉自庄浪岐而南三百余里为西宁卫古曰湟中自凉州岐而北三百余里为鎭畨卫古曰姑臧此河西地形之大畧也夫以一线之路孤悬几二千里西控西域南隔羌戎北遮沙漠经制长防自古已难【山势旷逺中间可以设险之处固有而难以设险之处居多洪武九年设甘州等五卫于张掖设肃州卫于酒泉设西宁卫于湟中又设鎭畨庄浪二卫又于金城设兰州卫皆置将屯兵拒守尝考之汉宣帝命赵充国将兵讨羌充国奏曰愿留步士万人屯田部曲相保为堑垒木樵校聨不絶便兵戍饬鬬具谨烽火通势并力以逸待劳兵之利者也今日守甘肃之臣惟以充国为师法得矣木樵髙楼也】况兹凋敝之余非豪杰任事之臣其孰能为之且哈密甘肃藩篱诸畨领袖成化以来至于土鲁畨恢复之议至勤累朝顾在今日有难者二有当缓者四不可例以徃日何也哈密累败之余败亡畧尽纵令复国岂能固守此一难也恢复之计晓谕不从必烦声讨虚喝谩恐难以震动试言今日可复能为深入之事乎此二难也徃建哈密以其能制诸夷为藩蔽也今不能矣立之何益是故哈密昔为要区今为防地盛衰之防殊强弱之形异当缓一也哈密转徙之众已长子孙身事讐国遗我以难是彼无共天之义我有同舟之急此何为乎当缓二也累朝以哈密之故劳费万状议论无已是以夷人视之为竒货以为中国一日不可无哈密也今日索金币明日求进贡今日送金印明日还城池假令自今不复言哈密恢复事彼当何为乎以为将遂有哈密也则岂待中国弃之而后取之以为不能则哈密犹旧也况闭关絶贡可以制诸夷之命乎当缓三也齐勤防古安定察逊等卫亦皆中国藩蔽齐勤等卫破于土畨安定等卫破于海贼何不闻为彼恢复而切切于哈密乎当缓四也审于六者之间则哈密可复不可复宜复不宜复图机之士必当破众说而建长防矣至于亦不刺者迤北逋防盘据西海吞并属畨为西南患徃歳已许内附防因其败弱而弃之颇为失计何也甘肃之患北兵倐去倐来南畨坐守之夷耳惟土鲁畨自两犯甘肃以来累肆荼毒渐不可长若收海上之兵置之哈密近境结以恩徳西制土畨北卫喇特此千载一时也倘有成绩即令职西域之贡何所不可议者祗恐别起事端而不思逺地无患祗云人心叵测而不知邉兵易用视今日自据西海防处河岷何如邪矧以虚縻得实用借虏地为平城得失利害不较可知又今河西屯田敝矣二千里内计丁一万七千耳防守不设耕种难也累遭残破生聚难也朘削无已休养难也是故人益贫口益耗食益歉兵益弱而屯田益不兴矣近日差官添筑新堡广招佃种似矣岂有旧堡未充而便能实新堡者乎岂有不为防守而敢逺耕者乎岂有将不休养而人得生聚者乎又譬之家政农桑薪水賔客祭祀之类动必相连岂有余事皆废而一事独举者乎是故有将而后有兵有兵而后有人有人而后有土有土而后有财而后兵益振屯益举矣他如李淮之议曰欲将见堡量给以马无事令其瞭望而耕耘有事得以聨络而驰逐拯溺救焚此其近防矣兰州旧有管粮郎中而不司支放与宣大事体少异已失事宜或又令其歴在催征不免逺涉若以省防一官专驻兰州以督边课如近时山东河南经运事例而移中于甘州如宣大例则稽察归于户部催科便于本省是或一道也西宁控十三畨族四堡六千戸所近又益以海宼之扰亦要地矣不令属庄浪而令设防将易瓒之议是也若我太宗以夷治夷建寺立僧之法葢有深意今有讲其故者乎西域之贡畨文动数百纸诈冐相仍骚扰无益若给以年限勒以名数庶可久可继之道也呜呼病于塞而始偾伤于困而思起今日之甘肃岂一事邪举其大者就所见缓急而已

<子部,类书类,图书编,卷四十七>
　　甘州卫属堡八马步官军三万三千八百九十四员名马八千七百五十一匹粮料六万五千七百九十七石有零民运本折粮布银一十万七千三百九十五两一钱二分盐粮二万六千八百一十四石八斗草一百一十万一千四百八十九束例银四万两
　　山丹卫属所一堡八马步官军八千五百八十二员名马二千七百七十八匹粮料一万七千五百一十三石六斗民运本折粮布银一万二千五百三十二两五钱盐粮四千九百三十二石草三十六万四千一百七十束
　　肃州卫属所一关一堡四马歩官军一万一千二百六十七员名马四千六百五十四匹屯粮料二万七千五百九十六石有零盐粮一万六千九百四十石有零民运银一万三千二百二十一两草五十三万四千七百八十七束折色草银一百七十九两五钱布二万一千三百二十二疋棉花八千四百八十八斤毛袄五百六十二领
　　甘肃事宜
　　甘州古张掖郡肃州古酒泉郡极西北重鎭北倚合黎山山丹界甘肃之中焉支山在山丹东南五十里祁连山在酒泉张掖南连亘一带古匈奴失此地尝歌曰亡我祁连使我六畜不蕃亡我焉支使我妇女无姿故本朝设行都司于甘州而以肃州为都司门庭肃州城西六十里为嘉峪阙乃羌人要涂关外即沙州卫古三危山在焉有羁縻六鎭古炖煌地土官居之西北有鎭夷所尤孤危其地虽险可据但溥于盐利华夷頼之恐为必争之地
　　甘肃鎭自兰州城起至嘉峪关几二千里一线绵延孤立西控吐蕃北隔沙漠南蔽羌戎歳縻边费警栗日持茍非宇宙一体之心自认为王者不容巳之事必輙委弃而弗之理也
　　徃时恃畨为藩彼犹有忌今大被残戮率为所收臂指益多牙爪加利矣重以逋囘寄寓所在成聚一线阸途譬诸喉咽有物为梗喘息弗继矣故覈实政以屯田修农事以积谷相泉脉而凿井不可一夕弗讲也
　　桂文襄奏议曰甘肃之地比之他边不同极为孤悬自兰州过河至肃州一千四百里中间止有一线之路北为沙漠南为畨子声息时时有之其近城堡之地乃敢耕种离城堡逺者则弃之恐北部猝至抢掳人畜虽云春种秋收之时有人马防之亦虚文耳其地专倚水利近时甚防不能浇溉说者以为势豪占夺虽不占夺其利亦防不可全归咎于此也自正徳初年至今不调通不收成十室九空人人饥色又加以西夷北敌刼杀数次客兵土兵不时劄驻此地方所以日削月弱以至今日也
　　甘肃边政总说
　　甘肃一鎭乃汉武所开河西四郡地隔絶羌人屏翰秦陇亦甚重矣国家畧地西陲止取武威张掖酒泉而炖煌外捐髙昌北割其土宇广狭已非汉唐之旧虽姑臧湟中岐分南北而鎭羌硖石路仅一线咽喉易梗襟带为踈其机宜不艰钜哉国初置将屯兵稍次诸鎭而哈密安定诸卫环拱西南生熟诸羌布满山谷其藩篱亦厚矣且凉永之北地多不毛故兵患稍稀自亦不刺窜居海上吞食羌戎始为厉阶当时经画既详敌旋收复葢自嘉靖辛酉以后几复晏然矣贡欵以来中外熈如寰区乐业诚疆塲息肩之时也顾老酋羶恱诸羌规图兼并遂驾言迎佛狡焉启疆彼既遗其种类我复树其巢穴以致居者虎负行者枭张通套诸敌错居四郡之间无复中外之隔守御劳费抚犒纷出居恒已为不支唯是狼子野心终叵测也一旦寒盟患生肘腋藩篱既尽势在剥肤譬之厝火未炎而燎原可待经营制御岂得与诸边同轨哉及查该鎭额兵七万有竒今止四万余耳说者欲补实逃亡増益戍卒而不知粮饷不继战守何禆无已则简练在伍之兵聨束诸羌之部虚声洞喝隂移海上之王庭多指羁縻明遏西行之谿迳然须责成任事之臣寛省拘聨之法鼓舞骁健培养黔黎所谓未绸缪无溺衣庶思患预防之画与
　　甘肃各卫
　　庄浪汉允吾旧地南接金城北抵安逺边之东则为黑山西北则黄羊等川为唐交河故壤璸都诸部自欵贡始驻牧焉唯是强敌鳞集诸畨蚁聚中通一线之途是为内径乃四郡襟喉要地也风土寒凉五谷不产鎭羌沙井之间水草俱限于边外樵采为难惟连城大通等堡比隣湟中平原沃野宛然屯田之乡然皆鲁氏部落所居堡寨未修平多营窟茍责成而整饬之亦可以资犄角之势本卫屯税仅八千増以盐粮民运并发内帑量入为出止可供无事之费然官军二千六百近増三百加之土军一千则恃以待敌者兵可称足粮饷其艰矣乎噫红城之南逼临古鄯敌溃边而入驰不崇朝氷冻河坚无论湟中三川而兰河内地为必窥之境幸而守盟则此地独安葢土宇无几耳敌人生心则塞咽喉以困甘肃出精骑以掠金城庄浪其先被兵焉未事先防之虑不可不深长思也
　　西宁古湟中地以湟水经焉其境四山环带中阻三峡亦形胜之区也卫城建当三川之间势取控制而西北地形漫衍守望寥濶生熟诸畨布满山谷无事为我藩篱有警亦能捍御顾贪狠嗜利昧于逺图自虏牧海上徃徃窃掠生事起衅无异盗边之害西南当青海门戸为敌必窥歳时问遗互市调遣实孔道焉供应繁费士马疲羸且当路要冲兵力寡弱濳消觊觎显示周防非今日之急务乎碾伯当二峡之间四山峻列西北一线之路与庄浪通山径阨阻势难飞度敌不出湟塞之北循山而东则碾伯可髙枕而卧矣独北山诸羌为先零故种控饮马颇肆慿陵近歳以来徃徃败弱分地保疆业已慑服此外无他虞焉古鄯披山带河川谷平错土汉杂居村落相望葢别一疆域也徃时敌自黑山而驰穿庄浪北塞逾红城渡河则山川为必窥之地欵贡以来此冲遂塞诸羌羁縻成俗逺迩晏然但土族繁衍不通礼教且路逺城市统摄难周强者蔑纪操戈弱者含寃受僇事经官府则转相疑畏吏胥为奸厮徒考索一闻符牒如赴市曹徃徃自经沟渎殆无虚日事关重大则逸入林莽莫可谁何以一城守武臣欲分理僻逺杂夷之众必不能矣设官分职移易夷风今日之所最急焉但时诎举赢时论所忌然殊方絶壤政教防濶以千万为羣贪戾之性恣其犷猂隠忧且深赤子弄兵不可不长虑之也
　　葢尝考河湟之故墟遡海陬之多事古今殊迹畧亦可陈国家经畧河西四郡未复髙昌北垒与敌共之则肩背既踈门庭渐逼独敌患未甚我境亦安湟中一陲无异内地此一时也正徳初额布勒以得罪酋长扣关请降仓卒失图遂致防入安定诸卫破亡一空青海之间始为敌有此首旤也又一时也唯时谋臣防士不遗余力遣将出兵共图殄灭敌兵倐忽徃来我亦师徒踣顿巳己以后迤北数侵虽疆塲扰攘而海上瓯脱渐徙归巢葢自已未谙达之犯余种落且尽矣此又一时也老酋悔旤奉贡称藩玉门以东悉偃兵革溪壑无厌狡焉启疆本以并吞之谋驾言徼佛之利拥众西牧再据海陬我稍疑其非诚彼诡托于卫喇特上下相信堕彼术中建寺请额遂为敌创一不防之基吁计亦左矣即今种类已繁巢穴又固来者日众去者无期无论湟中剥肤而关陇蜀汉之间自是又生一敌国经制者似不得以夷狄相吞长委之诚使后之论今无遗恨于额布勒之役西陲其有瘳乎
