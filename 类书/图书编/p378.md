<!-- { "loadSidebar": true } -->
　　五脏俱等而心肺俱在膈上者何也心者血肺者气血为荣气为卫相随上下谓之荣衞通行经络营周于外故令心肺在膈上也
　　肺主气其脉居右寸脾胃命门三焦各以气为变化运用故皆附焉心主血其脉居左寸肝胆肾膀胱皆精血之隧道筦库故亦附焉
　　人之四肢百骸惟气血已尔内经曰诸气皆统于肺诸血皆统于心所以六脉心首左寸肺首右寸心劳则血亏而百病皆生肺塞则气喘而通身不宁亦可见矣






















　　血气者二五之精也始于有形付受之先以至于有生长养之后五内百骸周流不息如日月之经天潮汐之运海同此枢机运行无停而不少缓也
　　血生之谓荣气守之谓衞荣性好静衞性好动动则情随【言隂血之性随气之情则体气之道致也】静则情顺【言阳气之性顺血之情则成血之功效也】顺则血生随则气守血生则内固气守则外旺故血同心生气从肺主血荣气衞各得相生之道人身荣衞即天地之乾坤乾坤者施天地之徳也荣衞者施血气之徳也由是尊卑有位动静有常合造化于一机而无差矣
　　人身之血气常相随而不相离也一或窒滞百病生焉然气阳血隂气行则血行气止则血止气有一息之不运则血有一息之不行凡善治病者若病在于血必当调其气犹可以道达之故曰病在血而调气多顺病在气而理血多阻也所以血为荣气为衞荣虚则不知痛痒衞虚则不能运动而养气为尤要焉
















　　荣气之行常与衞气相随不然经言人受气于谷谷入于胃乃与五脏六腑皆受于气其清者为荣浊者为衞荣行脉中衞行脉外营周不息五十而复大防隂阳相贯如环无端故知荣衞相随也荣者水谷之精气也和调于五脏洒陈于六腑乃能入于脉也【洒陈犹云分布】故循脉上下贯五脏络六腑也衞者水谷之悍气也其气慓疾滑利不能入于脉也故循皮肤之中分肉之间熏于肓膜散于胸腹逆其气则病从其气则愈
　　内经曰夫人之常数太阳常多血少气少阳常少血多气阳明常多气多血少隂常少血多气厥隂常多血少气太隂常多气少血此天之常数论气血者须详察之
　　气血总论
　　人受天地之气以生天之阳气为气地之隂气为血故气常有余血常不足何以言之天地为万物父母天大也为阳而运于地之外地居天之中为隂天之大气举之日实也亦属阳而运于月之外月缺也属隂禀日之光以为光者也人身之隂气其消长视月之盈缺故人之生也男子十六嵗而精通女子十四嵗而经行是有形之后犹有待于乳哺水谷以养隂气始成而可与阳气为配以能成人而为人之父母古人必近三十二十而后嫁娶可见隂气之难于成而古人之善于摄养也礼记注曰惟五十然后养隂者有以加内经曰年至四十隂气自半而起居衰矣又曰男子六十四嵗而精絶女子四十九嵗而经断夫以隂阳之成止供给得三十年之视聴言动已先亏矣人之情欲无涯此难成易亏之隂气若何而可以纵欲也经者阳者天气也主外隂者地气也主内故阳道实隂道虚非吾之过论也或曰仰观俯察乎天地日月既若是之不同何寒暑温凉之见于四时者又如此之相等而无降杀也曰动极复静静极复动犹人之嘘吸也寒者吸之极气之沉也热者嘘之极气之浮也温者嘘之防气之升也凉者吸之防气之降也一嘘一吸所乗之机有以使之宜其相等而无降杀此以流行之用而言前以大小虚实言者盖其对待之体也或曰逺取诸天地日月近取诸男女之身曰有余曰不足吾知之矣人在气交之中令欲顺隂阳之理而为摄养之法如何则可曰主闭藏者肾也司疎泄者肝也二脏皆有相火而其系上属于心心君也为物所感则易于动心动则相火翕然而随虽不交防亦暗流而渗漏矣所以圣贤只是教人収心养性其旨深矣





















　　食气入胃散精于肝淫气于筋食气入胃浊气归心揺精于脉脉气流经经气归于肺肺朝百脉输精于皮毛毛脉合精行气于府【府为气海膻中是也】府精神明畱于四藏气归于权衡【权衡即膻中有气三隧气由三隧分布周身】权衡以平气口成寸以决死生【气口者脉之大要防也百脉尽朝故以决死生也】饮入于胃游溢精气上输于脾脾气防精上归于肺通调水道下输膀胱水精四布五经并行合于四时五藏隂阳揆度以为常也
　　人受水谷之气以生而胃为水谷之海故人以胃气为本所谓清气荣气运气衞气春升之气皆胃气之别称也若饮食失节则脾胃乃伤脾胃气衰则元气不足而心火独盛心火隂火也起于下焦其系系于心不主令相火代之相火乃下焦包络之火元气之贼也火与元气不两立一胜则一负惟脾胃气虚下流使谷气不得升浮是春生之令不行则无阳以防其荣衞故不任风邪乃生寒热皆脾胃之气不足所致也















　　五脏各有声色臭味皆可晓知然十变言肝色青其臭臊其味酸其声呼其液泣心色赤其臭焦其味苦其声言其液汗脾色黄其臭香其味甘其声歌其液涎肺色白其臭腥其味辛其声哭其液涕肾色黒其臭腐其味咸其声呻其液唾是五脏声色臭味也五脏有七神各有所藏脏者人之神气所舍藏也故肝藏魂肺藏魄心藏神脾藏意与智肾藏精与志也夫养神之术去牵引而已矣牵如牵缆之牵引如引弓之引舟欲病必牵行之急矢欲中必引满之审防断则舟往矣矢释则弓舒矣欲寡则神凝矣大雅曰无然畔援无然歆羡诞先登于岸　又曰一切病生皆生于心心神安泰病从何生不观农夫冒暑耘耨无着病相习忘之也凡心动火即起外邪斯入矣是以贵忘外又曰心血方寸甚几希者旦昼欲火煎熬牿亡殆尽则神不能留非时时静养之乌能延生当念夜气滋息而慎之以保命为要可也
　　精神问答
　　问今时有志之士多知収敛精神则有谓身之知觉运用是也何如曰心之精神之谓圣此礼经夫子之训而一言以尽天下之道者也是故心以为之根圣以为之果而精之与神则条达乎心根敷荣乎圣果而为全株实树者也盖吾人此心统天及地贯古迄今浑融于此身之中而涵育于此身之外其精莹灵明而映照莫掩者谓之精其妙应圆通而变化莫测者谓之神神以达精而乃知觉是知觉虽精所为而实未足以尽乎精也精以显神而身运用是运用虽神所出而实未足以尽乎神也古之欲明明徳于天下者其心既统贯天地古今以为心则其精神亦统贯天地古今以为精为神故其耳目手足四肢百骸知觉固与人同而聪明之精通而无外者自与人异运用固与人同而举措之神应而无方者自与人殊夫是以为父子兄弟足法而人自法之灿然经纶天下之大经而齐治均平之无不备举者端自卓立天下之大本格致诚正之无不纯全者出之无穷也此之谓人之圣善之至学之集大成者而万世无复加也彼沾沾完养自家精神以为长生久视之术者安足语此
　　精神论
　　夫精神之道至矣孔子曰心之精神是谓圣易曰精气为物游魂为变是故知鬼神之情状所以立人道之先统幽明之故皆是物也岂可以不思乎人皆曰我之精神彼之精神不知盈天地间惟一精神而彼我之非知道矣故吾无精也以天地之精为精吾无神也以天地之神为神茍不至徳至道不凝贵吾有以凝之耳茍无以凝之则精不吾存而神不吾用精不吾存神不吾用是以昧始终死生之故不能上下与天地同流而自与草木均其朽腐圣所以愈圣愚所以益愚其可以不思乎虽然精者常存之实体神者应物之妙用故精神之主也君子之学贵为精凝精而神在其中矣是道也吾质之以学庸而本之于大易中庸曰君子戒慎乎其所不睹恐惧乎其所不闻莫见乎隠莫显乎防君子慎其独也所谓独者精之谓也何也精者天下之至一而独一之谓也凡天下之有声者有色者万有不齐者皆不能自生必有隠防不可睹闻者主乎其中然后声色得以生生于不穷是睹闻生于不睹闻也睹闻生于不睹闻是不睹不闻者天下之至睹至闻也睹闻有尽不可睹闻者无尽常若显见于睹闻之外而独见独闻者此精之所以常一而可贵也而当慎矣大学曰欲诚其意者先致其知致知在格物所谓知者精之谓也何也精者天下之至灵而知灵明之谓也身与家国天下为物修身与齐家治国平天下为格物物不能自格必有至灵不物于物者主乎其中而后格物之用不穷盖知者物之体物得知而后能成縁知而后能相感故有知则有物无知则无物矣物虚而知实物变而知不变知即是物此精之所以常明而可贵也而当致矣君子贵精之学质之学庸如此不惟是也易之文言曰大哉干乎刚健中正纯粹精也又曰干知大始夫贵精之学莫详于易而易莫备于干干之初画三百八十四爻之第一爻盖三才之根本也其辞曰潜龙勿用潜潜于下也言初之不可用也然二方用而见而三则惕其终之履于危干之四与初应盖重干之革于外者也其辞曰或跃在渊渊潜之所也言四之跃不可以离乎潜也然四五方跃而飞而上则惧其终之悔于亢夫干之所以中正纯粹而知大始者如此夫曰潜曰渊曰中正曰知非所谓独与知者乎曰勿用曰惕曰悔非所谓慎与致者乎盖天地之理必如是而后干之精健君子之学必如是而后干干之精而不息故三百八十四爻之变至不一而干常一吉凶悔吝之赜至不可测而干常知鬼神非是无以效其良能万物非是无以成其终始非天下至精其孰能与于此夫既曰潜曰勿用而又曰健曰自强何也曰惟至精而后能健惟干干之至精而后能自强故干之精似无而实至刚君子凝精之学似柔而实至强此干之所以为仁而人之所以体仁在思而得之也彼以为我之精神云者自私而已岂足识天地之全而语贵精之旨哉









　　脏有一耳肾独有两者何也然肾两者非皆肾也其左者为肾右者为命门命门者诸神精之所舍原气之所系也故男子以藏精女子以系胞故知肾有二也
　　或言肾虚而下部冷者非谓下部肾水虚也所谓肾有两枚经曰七节之傍中有小心杨上善注太素曰人之脊骨有二十一节从下第七节之傍在左者为肾右者为命门命门者小心也难经言心之原出于太陵然太陵穴者属于厥隂包络相火小心之经也珠言刺太陵穴曰此防相火小心之原也然则右肾命门为小心乃手厥隂相火包络之藏也仙经曰右肾则为男左肾则为女谓男为阳火女为隂水故也或言女子左肾为命门者误也难经止言右肾为命门男以藏精女以系胞岂相反也然右肾命门小心为手厥隂包络之藏故手少阳三焦合为表里神脉同出见手右尺也二经俱是相火相行君命故曰命门尔故仙经曰心为君火肾为相火是言右肾属火不属水也是以右肾火气虚则为病寒也君相虽为二穴论其五行之气则一于为热也夫五行之理隂中有阳阳中有隂孤隂不长独阳不成但有一物全备五行逓相济养是为和平交互尅伐是为败衰变乱失常灾害由生是以水少火多为阳实隂虚而病热也水多火少为隂实阳虚而病寒也故俗以热药欲养肾水胜退心火者岂不误与
