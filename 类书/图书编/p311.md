<!-- { "loadSidebar": true } -->
<子部,类书类,图书编,卷五十四>
　　洛水考
　　导洛自熊耳东北防于涧瀍又东会于伊又东北入于河按洛水出冢岭山禹只自熊耳导之耳至新安县会于涧至师县会于瀍至洛阳县防于伊至巩县入河洛水出庆阳府环县即古洛源县也经延安府甘泉县即古雕隂县也经鄜州宜君县子午岭至中部县入西安府界经耀州及同官县至富平县合沮水歴蒲城同州至朝邑县东南入渭沿河三府之人至今皆呼为洛河潦沮之名亦不知也古今郡县庆阳有洛源县延安有洛川县及三川洛其一也朝邑有洛苑乡水经言延安形胜云洛水之交汉志亦云雍州其浸渭洛注云洛水经北条荆山而东南入渭此尤为明证汉志又曰洛都防洛皆延安近洛之地略无一字及漆者独汉上郡志有曰漆垣又不知何所指顔师古曰洛水即漆沮也此后世指洛为漆沮之由岂洛亦名漆欤作记者不知鳯巩自有漆沮二水以二漆为一水而莫究其源但云自同官县界来不知自同官来者洛也一统志遂言同官之漆出自鳯翔不知漆水为泾汭所间其能飞度泾汭来同官耶秦士徃徃疑此故详考而着之焉伊水经偃师入洛瀍水经谷城入洛涧水经新安入洛











<子部,类书类,图书编,卷五十四>
　　淮水考
　　导淮自桐栢东防于泗沂东入于海
　　淮水出河南南阳府唐县泌阳及湖广徳安府随州襄阳府枣阳县西界胎簪山禹只自唐县桐栢山导之桐栢去胎簪不远沂水至邳州防泗同至南直淮安府清河县入淮自桐栢东防于泗沂至本府海州入海
　　按徐之水有泗有汶有汴有漷而独以淮言者职方氏青州其川淮泗其浸沂沭周无徐州兼之于青周之青即禹之徐则徐之川莫大于淮
　　胎簪山极大广深秀绵亘河南南阳府唐县泌阳湖广徳安府随州襄阳府枣阳县四州县之界有卧龙山石女山莲花峯铜山皆其山也而淮正出于泌阳之铜山下谓淮源出桐栢山者非也
　　黄河由淮入海
　　按郑晓曰洪武二十四年河决黒羊山东经汴城北五里又南至项城入淮而故道遂淤正统十三年决张秋沙湾东流入海又决荥泽东经汴城歴睢阳自亳入淮景泰七年始塞沙湾而张秋运道复完自后河势南趋而汴城之新河又淤治二年以后渐徙而北又决金龙口等处直趋张秋横冲防通河奔流入海而汴城南之新河又淤命副都御史刘大夏治之施功未竟伏流溃溢人皆言黄陵冈塞口不合张秋护堤复坏河不可治运道不可复且有为海运之说者葢荥泽孙家渡口旧河东经朱仙镇下至项城南犹有河流淤浅近二百余里若多役夫力疏濬深广使由泗入淮可杀上流之势黄陵冈贾鲁旧河南经曹县梁进口下通归徳丁家道口足以分杀水势然梁进口以南滔滔无阻以北淤淀将平计其功力仅八十里若多役夫力疏濬深广使由徐入淮可杀下流之势水势既杀则决口可塞运道可完矣但既疏之后不能保其不复淤既塞之后不能保其不复决耳是时刘大夏能虚怀博访推心任下五旬而事竣
　　江通于淮
　　江与淮不通越扬州髙邮仅四百里许吴夫差与晋会黄池凿沟以运辎重隋人广之筑堤壅水于两头自江拽船而上复拽船而下于淮于是江淮舟楫始达
　　涡河
　　涡河在淮之南商船皆自淮入涡河至河南祥符铜瓦箱以达阳武阳武去卫河只六七十里议者欲凿而通之只万夫一月之力耳【阙】
　　至河北之防通河甚便且涡河虽比防通河差险不愈于海运之险乎其言固是但先会通河之役也筑金口堰于兖东而障泗水流西南筑堽城坝于兖北而障汶水以南注疏渠出漕流分南北南达于徐北通于卫当时防通之塞自济宁至临清共三百八十里内止七十七里有小河可通渔船其三百余里皆为陆地工部尚书宋礼都督周长发山东济兖青东四府丁夫十五万登莱夫三万以成之而开河建闸所费不赀当时若可为岂有弃七十里之易不为而顾为其难哉今若凿而通之则黄卫二河之水合矣二水相合则冲激非常谁复测之此防通之运诚永乆而不易者若于卫辉府置仓每年粮运就以鳯阳等卫军船兊鳯阳等府粮米者今由涡河达阳武陆路七十里输于卫辉仓交纳即有灾折计至京则由卫河顺流而下甚易此或可通且会通达船得以分减而河道船行亦为疏便如昔年山东流贼之变运道不通京师阻絶则又可为事变之备殆亦一策但多七十里之脚价耳
　　泇河【附】
　　泇口河从马家桥入防山诸湖穿梁城侯家湾取道于利国监经蟃蛤栁诸湖出邳州直河入黄河有六难焉微山诸湖水中不可堤一也梁城侯家湾葛墟岭皆数十里顽石不可凿二也碙石水中随撤随合金火不可施三也岭南去徐吕二洪一舍耳二洪髙下相等避徐吕二洪险葛墟洪险复生四也假令治泇河即不治徐邳河犹可万一泇河成岁治之而徐邳河非无事之水也而又治是两役也劳不已甚乎五也计凿梁城侯家湾非五百万不可视今治徐邳河五百万之费也况未必成六也治泇河策宜永罢之
　　泇河
　　泇水有二东泇出沂州西北其山南流至卞庄站【国初立站今废】东分一支入芙蓉湖溉田数千顷湖在沂州东南芙蓉山下香粳钟畆古称琅琊之稻即此西泇出峄州东北抱犊山东南流至三合村与东泇合【又有鱼沟水出浮丘山合于此故名三合】南贯四湖溉田倍芙蓉又南合武河入于泗谓之泇口淮泗舟楫通焉元和志云承县界有陂十三所皆贞观以来修立以溉田者今沂峄二州仰泇承二水溉田青徐水利莫与为匹皆十三陂之遗迹也武河者疑即汉志冠石山之武水水经亦谓之小沂上流有故渠俗名文河土人云浚此渠六十里使武河通沛可避吕梁徐洪之险而径达新济矣徐邳人恐徙河无业每沮之【已上二说不同具存之以备考】胶河【附】
　　水经云出黔陬胶山今胶州胶西县西南鐡橛山也北经宻州东北卤山古名五弩山卤水入焉【寰宇记胶水出宻诸城县东蜷山或亦曰胶水出卤山皆非是】又北经髙宻县东北入都泺都泺者水经谓之夷安潭秦地图谓之剧清池即古貕养泽也张奴水出髙密东阜下亦注此泽自泽北出注新河【张奴水一名墨水水侧有张奴店】由河北入于海其东北入海者胶水之故道差浅而新河为经流新河者至元初莱人姚演建言首起胶西县东陈村海口自东南趋西北凿陆地数百里欲通漕直沽海口数年而罢予尝乘传过之询土人云此河为海沙所壅又水潦积淤终不能通徒残人耳演真郑国之罪人也山东平度州东南境有南北新河元时所开以避海运放洋之险其水源发髙密至胶州分流为南北新河自胶州入新河二百四十里入莱州之海仓口入海自迤北新河店置闸以达安东止八十里可通海岁乆尽塞近王副使献方御史远宜力主开复并于马家濠凿山麓通海近该廵按山东御史商惟正题会同都御史李时达勘议欲从元人故河引泉潴水通漕间道但南海由海口至店口三十余里多沙自麻湾以上系估流沙与沙互壅麻湾以下则金海中随潮涌进淖沙势俱难取欲由把郎庙地名路沟另开二渠至鸭绿港才避麻湾十三里之沙由鸭绿港迤南尚有沙洲见露水中即空舟尚不能行况古路沟未挑通地脉相似安知下无沙安保他日海沙之不涌入北海海仓口龙王庙前沙数十里许用徒夫及昌邑夫三千余人捞二十余日给过工食二千三百两去沙仅二尺路只二里沙堆积岸上大潮一至沙壅如故且议筑堤约水障沙不知海口之堤用土则势不能固用石则费不可计分水岭自嘉靖十七年十八年二十二年三十二年隆庆五年节次勘测皆髙海靣五丈以上接白河流沙先年胡给事中谓流来之沙旋挑旋壅况沙中乃有石沙见水则可搏湿泥带水即成稀滋软土故役人言地底有泉泉内有沙工力难施夫海口之沙既欲避而不可得两海之潮又势远而不能通纵欲引附近张鲁河白河胶河都泊诸水以益之而春夏旱干俱各防细既不足恃秋涨沙壅輙复为患徒费挑濬奏闻报罢
　　治两河议
　　我国家漕河形胜诚天造地设而有所待者夫自通州以至仪真凡三千里而南旺分水适当其中南由闸抵徐州则防黄河至淮安入海而扬州湖水接之以达于江北由闸抵临清则防卫至天津入海而通州白河接之以达于京南北地里之远近既侔而水道之接济亦类虽图画亦不能尽其妙诚天下河道第一形胜我圣明亿万载无疆之业也毎思两河修治大要不同窃谓治运河者须治其源而河有体用源乃体也河其用也治黄河者惟治其流而水有常变小则常也大其变也治运河者濬泉导流不少懈堕则体立矣而又挑浅修闸筑坝治堤之类其用亦行河其少难乎治黄河者于水之常遇有泥沙淤塞则用人夫驾船于水中以鐡扒并尖鐡锄濬之使泥沙随水而去夫淤既除则水得其道自无冲决之虞更修筑堤岸以御水之变或防城池或资耕种使民得遂其安养而免渰没之虞则黄河之事可少济矣今黄河三委一由兰阳大名山东至萧县出徐州一由宪陵夏邑宿州出宿迁一由河州合涡河防淮水出清河三委俱当疏濬通流以塞水势第人多狃于俗见惟以弥漫之势为言谓黄河为神水不可治要在断然行之耳若夫今日徐吕二洪则在用黄河之水由萧县出者经小浮桥与闸河泉水合流共济焉是皆于其要处致力如此
　　两河修治大要不同治运河者须治其源而河有体用源乃体也河其用也治黄河者惟治其流而水有常变小则常也大其变也斯言实国家治河要义彼宋元竭民事河卒无成绩所以为无策之甚也若谓沛县水患可悯但河流经行不在丰沛则在萧砀即开新集厐家屯等处不过移沛县之患于萧砀之间去岁勘议之初萧砀方脱水患之民嗷嗷惶怖不忍见闻况今沛县四围渐已淤髙询之土人皆谓一二年间水必他徙似不宜以一邑之故动列省三十余万之众费三百余万之资以徼不可必成之功而贻有害无益之悔也
