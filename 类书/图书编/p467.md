<!-- { "loadSidebar": true } -->
　　唐李翺着平赋书曰凡为人下者视千里之都为千里之都者视百里之州为百里之州者见一亩之田而一亩之田起于六尺之步二百四十步之谓亩三百有六十步之里方里之田五百有四十亩十里之田五万有四千亩百里之州五千有四亿亩千里之都五千有四百亿亩方里之内以十亩为之屋室径路牛豚之所息葱韭蔬菜之所生而里之家给焉凡百里之州为方十里者百州县城郭之所建通川大涂之所更丘墓乡井之所聚遂沟浍之所渠大以人过方十里者三十有六而百里之家给焉千里亦如之一亩之田以强并弱水旱之不时虽其不能尽地力者嵗不下粟一石公收其十一凡百里之州为田三十四亿五百有六十亩亩率十取粟一石三十四万五千有六百石以贡于天子以给州县凡执事之禄以供賔客以输四方以御水旱之灾皆足于是矣其田间树之以桑凡树桑人一日之所作者谓之功桑太寡则乏于帛太多则暴于由是故十亩之田植桑五功一功之桑取不宜蚕之嵗度之虽不能尽其功者功不下一匹帛公税其百之十凡百里之州树桑百一十五万有二千功率十取一匹帛帛一十一万五千有二百匹以贡于天子以给州县凡执事者之禄以供賔客以轮四方以御水旱之灾皆足于是矣鳏寡孤独有不人疾者公与之粟帛能自给者弗征其田桑凡十里之乡为之公囷焉乡之入粟于公者嵗十舍其一于公囷十嵗得粟三千四百五十有六石十里之乡多人者不下千六百家乡之家保公囷使勿偷饥嵗并人不足于食量家之口多寡出公囷与之而劝之蚕以需麦之熟焉及其大丰乡之正告乡之人归公所与之粟戒必精勿濡以内于公囷穷人不能归者与之勿徴于书则嵗虽大饥百姓不困于食不死于沟壑不流而入于他境矣人既富乐生重犯法而易为善教其父母使之慈教其子弟使之孝敎其在乡党者使之敬让羸老者得安幼者得养鳏寡孤独有不人疾者皆得乐其生屋室相邻烟火相接于百里之内与之居则乐而有礼与之守则人皆固其业虽有强暴之兵莫之敢陵自百里之内推而布之千里自千里而被于四海其孰能当之是故善为政者百姓各自保而亲其君上虽欲为亡弗可得已其在诗曰迨天之未隂雨彻彼桑土绸缪牖户今此下民或敢侮予此之谓也且夫重敛则人贫人贫则流者不归而天下之人不来土地虽大荒而不耕虽其耕之而地有遗力犹不耕也是谓弃天之时遗地之利竭人之财轻敛则人乐其生人乐其生则居者不流而流者日来居者不流而流者日来则土地无荒桑柘日繁地有余利人益富兵益强与之安而居则富而可敎与之危而守则人皆自固孟轲所谓率其子弟攻其父母自有生人以来未有能济者也
　　宋林勲占田法
　　林勲政本书十三篇畧言国家兵农之政大率因唐五代之故农贫失职兵骄不可使而饥窜四逸为盗贼也乱本立矣宜仿古井田之制使民一夫占田五十亩其有羡田之家毋得更市田其无田与游惰末作者皆驱之使农耕羡田而杂纽钱谷为十一之缗每井赋兵二人马一匹率为兵六千四百人马三千四百匹嵗取五之一为上畨之额以给征役无事又分为四畨以直官给守卫是民三十五年而役乃一周也畨上则嵗食米万九千余斛钱三千六百余缗无事则减四分之三皆以一同之租税供之匹妇之贡绢三尺绵一两百里之县嵗收绢四千余匹绵三千四百斤非蚕乡则布六尺麻二两所收视绢绵率倍之行之十年则民之口筭官之酒沽与凡茶盐香矾之权皆可弛以予民其説甚具后又献比校书二篇大畧谓桂州地东西六百里南北五百里以古尺记之为方百里之国四十当垦田二百二十五万二千八百顷有田夫二百四万八千出米二十四万八千斛禄卿大夫以下四千人禄兵三十万人人桂州垦田约万四十二顷丁二十一万六千六百一十五人税钱万五千余缗苗米五万二百斛有竒州县官不满百员官兵五千一百人葢土地荒芜而游手未作之人众是以地多遗利财用不足皆本政不修之故也朱文公熹甚爱其书东阳陈亮叹以为考古验今思虑周宻世为井地之学者莫能加也
　　按自限田名田之议先汉不即行而贫富益逺独唐李翺宋林勲仿三代井田遗意考古验今分劈讲画作赋政本二书甚具而宋儒张载有买田一方画为数井之思且讲求法制以为不刑一人而可复时皆不售惜哉
　　均田论【附】
　　国初分田之制有四曰鱼鳞有图曰刑严诡寄曰律严欺隠曰籍没有稽夫鱼鳞有图则彊界明矣刑严诡寄则法令行矣律严欺隠则赋役均矣籍没有稽则官民辨矣而且赋有定期役有常额此师古而迹不泥政善而民宜焉者也今则豪右之兼并也而赋独轻问之曰可不举初年之法乎则皆曰南阳农不可问奸猾之诡射也而彼不供问之曰何不举初年之法乎则又曰投鼠忌器城狐莫究夫兼并不抑则无土之民外逃诡射不问则守法之民必贫夫兼并何以能驱民于逃也得其地而遗其粮赋奚以供而可独存乎诡射何以能致民于贫也差重而贡之者寡役奚以辨而能独供乎故地去而粮存兼并者使之也人逃而赋存诡射者为之也况兼并必势豪其财智足以迷吏书而赋独减诡射必贵显其信望足以慑官守而役独蠲由是鬻产者逃而责陪于里甲里甲复逃而均之槩县包陪不胜而告者纷纷矣守令无如之何而均田之説起矣葢古之所谓均田者因人而授之田而无不耕之夫顾赋有定籍法不可以尽壊人有定业势有难以遽夺是未可行也今之均田云者无亦欲因田以平其赋使无不税之田乎然行之未得其道且縁是以兴其故何也葢国初以监生供丈量之差履亩画图有差错则罪之以故法行而难犯今则民伪滋甚法有难以尽行者且田有等则赋有上下不论其等则欲尽取而均之则官民莫辨肥瘠无等吾恐法难行而之踵于昔者愈滋矣何也葢兼并诡射者威既足以制人贿又有以通神向也赋虽匿而名犹存今则并其名而亡之矣向也役虽隐而籍犹存今则并其籍而去之矣矧夫投献过寄流日深有长民之责者宁能恝然而不为之所哉兹欲除其以复其旧使不去其所为法之蠧者可乎夫田不可均故也而兼并独不可抑乎粮不可均固也而诡射独不可革乎然抑兼并之法有三日稽田地曰重差曰先徴科产去税存则稽鬻产者谁也由是计亩而责之催收田多粮少则稽脱漏者谁也由是计粮而责之收籍此稽田地之法也富者必重其差役必先其科徴役重则不胜其差之繁彼或且无乐其业之广征先则不胜其督之严而亦将苦其粮之多此重差役先徴科之法也稽诡射之役术有二日慎优免曰考寄荘夫优免免其本业耳今则广收富人之田以射利欲慎之则近日之例可寻也寄其广布者耳今则借豪贵之名以隠差欲革之亦近日之禁可寻也至于投献有例强占有禁其法具存也其他荒芜污下之地粮不可减也召民耕种之使之止供轻粮而差不与焉独曰不可乎河水冲决之地粮不可减也则以污涨者补给之计亩而不使赢焉独曰不可乎是皆救赈之急务而通变宜民之至术也举而行之则利不必兴也去其害利者则利自兴矣法不必改也去其蠧法者则法无不善矣然则积以革赋役已均流亡渐复荒芜渐垦如是而其民有不富盛而其法有不行者吾未之信也若曰必欲行均田之法则将夺富人之所有给贫者之所无情屈势格必羣起而争之况司府防计之繁郡邑踏勘之扰又有不胜其者乎故朱子谓均田为东坡之戯论良有以也
　　井田限田均田总论
　　夫井田法黄虞氏以前尚矣靡得而记云至周始备亦子舆氏所谓大畧也自李悝商鞅出而其法决裂废灭无存诚为万世戎首然秦汉迄今英君谊辟与竒谋石画之臣莫之能变即有变者或至纰戾无稽此岂秦之法有加于三代圣人耶谭者谓战国干戈之后丘陵城郭坟垅庐舍鞠为茂草即有平原亦半荆棘汉去秦无几已不能比次而经纪之顾处千载之下而欲笼其业以授民踵新莽之复辙吁亦迂矣是井田之不能复也势也议者无巳又有限田均田之説董仲舒倡限田于元狩而武帝不果行师丹请限田于鸿嘉而成帝不能用干兴初诏限公卿以下与衙前将吏田而任事者以为不便夫井地既废富民业已肥殖长子孙袭拟于封国而遽欲于嵗月间尽裭其所有此亦非人情矣是限田之不能行也亦势也由周而来七百年魏孝文纳李安世之疏均授民田然不再而废又百二十年而唐太宗定口分世业之法然行未久而报罢又二百三十年而周世宗诏行元稹均田图法然世族羣起而挠之夫周制既逺生齿错出民之迁徙靡定田之给代无常而履亩握筭官且不胜其盩矣是均田之不能久也亦势也夫田不能井又不能限又不能均均亦不能久第建步立亩括田均赋此为至防其必量山泽之入视庄屯之额塞飞诡之窦责无籍之戸令所输者与所入相当取他羡补崩决偿失额无嫁税匿逋者即验问嘉与更始弛其罚无论世世偏累疲癃之民驩然若更生如此则田不必井而井之之法存田不必均而均之之法寓矣

　　防里空地未有肆城中空地未有宅场圃之地可以种果蓏可以纳禾稼宅田者以备民宅及致仕者所受之田士田者士大夫所受之田贾田者商贾所受之田官田者庶人在官所受之田赏田者有功而受赏之田牛牧田者牧养之家所受之田自甸之外以至畺地有公邑有卿之采地有公之采地有王子弟所食之邑亦以任之
　　载师掌任地之法有防里有防场圃有宅田士田贾田有官田牛田赏田牧田有公邑之田有小都大都之田且国有四民农之受田无疑矣惟工商之受田初无明文而二郑之释周礼则有异商之议元谓士大夫之子得而耕之田也贾田吏为县官卖材者与之田也后郑则引汉食货志之言谓农民戸一人已受田其家众男为余夫亦以口受田如此士工商家受田五口乃当农夫一人据后郑之意则直谓贾田为商田之家所受田也予以为不然夫四民不相业亦不相杂处其来乆矣四民之中自农之外惟士为然田葢使之耕且养也果如后郑之言以贾为商贾之贾则工商一也何载师独载贾田而不言工田乎嗟夫王者之所重者农民也所轻者未作也不耕者出屋粟宅不毛者出里布莫非设轻重之法使民知农之为优而工商之不足事也今使为工者得以器械易粟而复受田焉则谁不为工乎使为商者日中而市交易而退而复受田焉则谁不为商乎然则载师无商田工田之明文而后郑必为之説予以为深知先王重本抑末之意

　　王城之中国宅无征园圃所偿窭者頼之防里所受民以为居者皆薄其征五十里近郊其民役使频故轻税十取一优之百里逺郊其民役使不若近郊之频故二十取三至于甸稍县都在逺郊外其民役使又不若近郊之频故十取二唯潻林之征二十而五者惧民趋末作侈于器用故二十取五以抑之

<子部,类书类,图书编,卷八十七>
　　载师任土　载师所治广总其大纲故自国中至疆而言其地
　　闾师任民　闾师所治小徴于各戸故自三农至闲民而言其民
