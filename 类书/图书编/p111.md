<!-- { "loadSidebar": true } -->
　　志学集千古之大成愿学立百代之定矩一祖一宗前无古后无今此学谱所由来也世之学者畴不读习论孟之书畴不谈说孔孟之道而究竟愽约之学脉者每鲜其人盖由经生学士视为常谈童而习之逹即弃若弁髦无论已学究汩没于训诂至皓首莫识其指归犹可说也惟高明特逹者反鄙之为糟粕灰烬溺心佛藏不思生长覆载间既自忘其罔极之恩乃欲脱然宇宙外正由论孟至约之学脉未之明耳夫道虽愽约一致而一本万殊约尤愽之所归宿也如万物发生两间者不可胜穷茍不能见天地之心曷知其生生化化原自至简易哉是故论孟记载言言皆身心性命之发泄自朝廷逹之闾巷君君臣臣父父子子兄兄弟弟夫夫妇妇以至朋友之交凡一言一动未有斯须能越其范围者乃曰吾道一以贯之曰夫道一而已矣虽未易神明其所指要之不可以泛求也尝细绎其篇章如愽学于文约之以礼亦可以弗畔矣夫如愽学而详说之将以反说约也是约之一言鲁邹一辙故以约失之者鲜矣而守约施愽乃所以为善道也傥能于论孟中黙识其至一者以为深造之梯航虽丝缕紏纷皆由簆出枝叶繁伙悉自根生不出乎彛伦日用而树万世不易之纲常不越布帛菽粟而一日不衣则寒不食则馁俾海宇生灵咸其饱暖之赐幸有此二书存也所以谓夫子之道忠恕而已矣尧舜之道孝弟而已矣学问之道求其放心而已矣尧舜人皆可为文武之道未坠于地亦在乎为之而已矣观孔门惟顔曾得其传然顔之竭才惟在愽约之循循孟子渊源所自独宗皜皜不可尚而叹其不如曾之守约者正谓此耳否则多学而识失则泛举一废百失则僻不曰孔专求仁孟专集义则曰孔子言性兼夫气质孟子专道性善未免岐孔孟而二之矣潢也不自揣量于焉记述论孟防意乃统以约言该之亦欲循其博约一致者以自满其志愿匪徒曰于无隠之中独契其无言之秘于不虑不学之内独得夫不为不欲之真也盖非礼勿视听言动正所谓约之以礼而反约之机凡行有不得皆反求诸己无余蕴矣若夫濳神虚寂正与孔孟相背驰也约言乎哉
　　四书总意
　　国朝以经义开科学庸论孟童子时即习其句读稍长即能解释字义想其意谓发为文辞咸然可观其问多言而中或亦有能阐明圣贤防趣者况以此课之学校举之乡进之朝堂彬彬乎英才辈出宜乎孔曽思孟之学大明当时矣抑知程子谓读论语后又只是此等人便是不曽读而今之士得无有读书不识字者乎即如论语开卷便提掲学之一字以觉羣所以孔子十五志学不如丘之好学吃教人莫有切于学焉者学果何所学欤大学在明明德亲民止至善而莫要于知止中庸天命之性孟子知性知天其义一也茍不能知止知性防四书而归之一焉谓之为圣学可乎哉但今之时说有谈性学于举业之旁者鲜不嗤笑而诋訾之而经义秪为取青紫之刍狗耳又孰肯以尽性为己责也学字且未明何有于四书之诵习哉或曰孔门之学惟在求仁大学之止庸孟之性本各一其学也必欲强而同之何欤葢孔曾思孟同一源流谓其有二学焉不可也孔门惟在求仁信矣论语二十篇其言仁能几不知随其问荅虽各有不同而同归之仁也所谓学习志学好学曾有外于大学者乎知止者止乎性之至善也求仁者求乎性之至善也仁者人也孔孟之所同学所以学为人也舍仁又何所学防通学庸而要其归宿皆示人以求仁之方也茍执泥言诠则孔子固言言殊矣一以贯之岂虚语哉或又曰明德亲民总归之止至善中和位育总归之尽性谓其同归于仁焉可也然孔曰求仁孟曰集义何欤葢仁即性之善义即仁之宜天地以生物为心而各得其宜圣人以求仁为学而惟义所在况义之与比义以为质孔子未尝专言仁亲亲仁也仁人心也孟子未尝专言乎义谓孔子言仁于春秋孟子倡义于战国各因其时亦未足为定论也知此则知大学专言乎心非遗性也中庸专言乎性非遗心也心性仁义一也统言之非泛专言之非偏惟合学庸论孟而约其归则黙识心通庶几乎圣贤一本之学不徒为口耳之赘疣矣否则以隋珠弹鸟鹊固可惜也而以书博我买椟还珠宁无悔乎

　　图书编卷十五
<子部,类书类,图书编>
　　钦定四库全书
　　图书编卷十六
　　明　章潢　撰
　　天道总叙
　　天行健君子以自强不息圣人教人崇效天之学也故思知人不可不知天岂徒防其于穆之精谓之知性知天哉天载固无声臭而三垣二十八宿七政四时与夫万象之森罗孰非天乎彻上彻下孰非天载之黙运乎此而不知谓之能尽性参天上律天时吾不知也易曰天垂象见吉凶圣人象之又曰仰以观于天文无非示人法天之意故尧钦厯象舜在玑衡帝王且然惟我太祖高皇帝黙契天心精通天象登极召集名家览牒设官制象并合华夏曲算旁占综核古今以故二綂相雠则征诸七政三厯相持必协于五纪敬天勤民与时偕行矧其灾祲一谴侧身修省符瑞屡臻虚心式敬干干惕若翼翼昭事故如此尝与羣臣论天与五星行度乃以蔡氏谓天固右旋此儒家之说尔等不析而论之岂所谓格物致知之学大哉皇言儒家悉宜钦承之也其于天道可不析而论之乎矧将星殒营客星犯斗郎官上应列宿傅说星骑箕尾谅非谩语王良造父稍精一艺且上应天象人可自絶于天乎虽位育参賛燮理弼亮本不假乎占技数之末而五经诸史所载如厯象中星日月相推千嵗日至之类俱茫然不识谓何学圣人之学穷圣人之经宁无愧乎哉是故于天命探其原也于天文察其变也于天时效其用也必求先天而天弗违后天而奉天时焉此之谓天人之学也故为天道编

　　隋天文志云庖牺氏仰观俯察以天之二十八宿周于圆穹之度以丽十二位随天而转【谓之总星】
　　春秋曰二十八宿分在四方方有七宿共成一象虫兽在地有象在天东苍龙西白虎皆南首北尾南朱雀北武皆西首东尾从角起而左旋
　　公羊曰北辰曰大辰常居其所迷惑不知东西者视此按斗杓与北辰相脉络北辰为十二辰之统斗杓则指十二辰者也
　　邵子曰天浑浑于上而不可测者也故观斗数以知天斗之所建天之行也
　　按天体浑沦不可测识故分四方以应四时分十二辰以为十二月建又以四方各七宿分二十八宿惟紫宫为天之中央东西南北皆取正于北辰故谓北辰为天枢为大辰若十二辰则与天俱运旋者也但北辰无迹可指惟观斗杓所指东西则知辰之所在可见二十八宿即布列于十二辰者十二辰即统于北辰者斗杓即指十二辰者也是故观斗之所指而天之方位宿度可辨矣况天体北高南下每夜于南方正午观其中星之所到仰观之法其庶矣乎致堂胡氏曰夫天非若地之有形也自地而上无非天者昔人以积气名其象以倚盖名其形皆非知天者庄周氏曰天之苍苍其正色耶言天无色也无色则无声无臭皆举之矣日月星辰之系乎天非若山川草木之丽乎地也明着森列躔度行止皆气机自运莫使之然而然者无所托也若其有托则是以形相属一丽乎形能无坏乎
　　朱子曰天只是一个大底物须是大着心胸看他始得以天运言之一日固是转一匝然又有大转底时候不可如此偏滞求也
　　又曰天之外无穷而其中央空处有限天左旋而星拱极仰观可见
　　西山真氏曰按杨倞注荀子有曰天实无形地之上空虚者皆天也
　　按天如彼其大也地上空虚皆天凡物在其覆帱中者孰非天乎彼谓天即理也天积气也若専以无言天也前图乾象如三垣二十八宿日月星辰莫非天也若泥于此又未免以有象求天矣其实皆是也顺天理观天象悉圣人一贯之学也易曰乾元亨利贞彖曰大哉乾元万物资始乃统天中庸引诗曰维天之命于穆不已盖曰天之所以为天也又曰上天之载无声无臭至矣孔子曰天何言哉四时行焉百物生焉天何言哉于此防而通之神而明之庶乎知天之学矣奈何世之人莫不谓天道逺安足以知天盍观之诗乎颂云敬之敬之天维显思命不易哉无曰高高在上陟降厥事日监在兹雅云昊天曰明及尔出王昊天曰旦及尔防衍信斯言也天果逺乎此所以谓地上虚空皆天也噫果有志于知天乾象不可忽也若徒曰观象玩占则又滞于术数之流矣何与于知天之学
　　仰观义例
　　天体至圆周天三百六十五度四分度之一为余分所得不满一度但一度之内分为四分止得其一天本无度因日之行而强名曰度东西南北皆然半覆地上半隠地下二十八宿分布黄道内外天运莫测即日月之升沈二十八宿旋转可知矣
　　北极居天之北枢星主之出地三十六度绕枢星左右通七十二度谓之上规故文昌北斗内阶天厨皆为附垣之星观北极者以枢星为正北面而数故左枢至上丞七星谓之东藩右枢至少丞八星谓之西藩凡附东藩皆为在东之星附西藩皆为在西之星枢之下连后宫以前皆为在南之星枢之上直四辅以后皆为在北之星此紫宫东西南北之分也南极居天之南入地三十六度世不见也然绕旋亦有七十二度谓之下规井度老人近于南极之傍故谓之南极老人俗以老人为南极误矣天一昼夜绕地一周复前一度南北极持天之两端如伞之扛然世徒知枢星之不动而不知南极七十二度之中必有为之纽者观象者不可以不辨也
　　二十八宿共向紫宫其东西却以地之东西论盖南面而数居前为右为西居后为左为东顺二十八宿之次第与紫宫不同上而接于紫垣者皆为在北之星下而接于南极者皆为在南之星此列舍东西南北之所分也
　　赤道之经除北极三十六度南极三十六度共七十二度外分天之中得一百单九度半强盖周天三百六十五度有奇其在地下与上覆均得一百八十二度半除南北之外所以得一百单九度半强复于一百单九度半强之中对截其半在五十四度有奇之内为天之中道此赤道所以横亘于列宿上下之交也
　　黄道之经即日之行而名之黄者中也黄道交于赤道南北适均故昼夜刻漏平分冬至黄道移而迤南自赤道交处积渐斜行至冬至黄道相逺赤道二十四度故昼短而夜长夏至黄道移而迤北自赤道交处积渐斜行至夏至黄道亦逺赤道二十四度故昼长而夜短月行九道循黄道左右其最逺者相去黄道六度耳九道者青道二出黄道东朱道二出黄道南白道二出黄道西黑道二出黄道北其交也由黄道左右而出入故九道五星之行亦循黄道去黄道则为变古者冬至日在牵牛春分赤道交于奎秋分交于角交于奎者进而北至于东井为黄道之极复转而南矣交于角者退而南至于牵牛亦为黄道之极又复转而北矣奈天差而东日差而西故太阳三十八年退差一度于今冬至日在箕则春分赤道交壁夏至日在参则秋分赤道交翼非黄道之异盖由日行岁差而然也古厯简易未立岁差之法至隋刘焯始明八十三年日行退差一度而古今中星之不同皆可推矣
　　五星行列舍之际凡造其环域曰入留其左右曰守光焰掩触曰犯芒角凌烁曰鬬大抵顺道虽殃亦轻逆道则灾必甚然当道而非繋利害者所过得其常惟二十八舍鬬犯则大忌也
