<!-- { "loadSidebar": true } -->
　　书洪范篇曰无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直
　　子曰参乎吾道一以贯之曾子曰唯子出门人问曰何谓也曾子曰夫子之道忠恕而已矣　子曰志于道防于徳依于仁游于艺　子曰士志于道而耻恶衣恶食者未足与议也　子曰道不同不相为谋曾子曰君子所贵乎道者三动容貌斯逺暴慢矣正顔色斯近信矣出辞气斯逺鄙倍矣　子夏曰君子学以致其道
　　子夏曰虽小道必有可观者焉致逺恐泥是以君子不为也
　　中庸曰率性之谓道　子曰道之不行也我知之矣知者过之愚者不及也道之不明也我知之矣贤者过之不肖者不及也人莫不饮食也鲜能知味也君子之道费而隠夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉天地之大也人犹有所憾故君子语大天下莫能载焉语小天下莫能破焉诗云鸢飞戾天鱼跃于渊言其上下察也君子之道造端乎夫妇及其至也察乎天地　子曰道不逺人人之为道而逺人不可以为道诗云伐柯伐柯其则不逺执柯以伐柯睨而视之犹以为逺故君子以人治人改而止忠恕违道不逺施诸巳而不愿亦勿施于人君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也庸徳之行庸言之谨有所不足不敢不勉有余不敢尽言顾行行顾言君子胡不慥慥尔　君子之道辟如行逺必自迩辟如登髙必自卑诗曰妻子好合如鼓瑟琴兄弟既翕和乐且躭宜尔室家乐尔妻孥子曰父母其顺矣乎　修身以道修道以仁仁者人也亲亲为大义者宜也尊贤为大亲亲之杀尊贤之等礼所生也天下之逹道五所以行之者三曰君臣也父子也夫妇也昆弟也朋友之交也五者天下之逹道也知仁勇三者天下之逹徳也所以行之者一也　诚者天之道也诚之者人之道也诚者不勉而中不思而得从容中道圣人也诚之者择善而固执之者也　大哉圣人之道洋洋乎发育万物峻极于天优优大哉礼仪三百威仪三千待其人而后行茍不至徳至道不凝焉
　　孟子曰王何必曰利亦有仁义而已矣　夫道一而已矣　于此有人焉入则孝出则悌守先王之道以待后之学者　圣王不作诸侯放恣处士横议杨朱墨翟之言盈天下天下之言不归杨则归墨杨氏为我是无君也墨氏兼爱是无父也无父无君是禽兽也公明仪曰庖有肥肉廐有肥马民有饥色野有饿莩此率兽而食人也杨墨之道不熄孔子之道不着是邪説诬民充塞仁义也仁义充塞则率兽食人人将相食吾为此惧闲先圣之道距杨墨放淫辞　仁人之安宅也义人之正路也旷安宅而弗居舎正路而不由哀哉　孟子曰道在迩而求诸逺事在易而求诸难人人亲其亲长其长而天下平　孟子曰仁之实事亲是也义之实从兄是也知之实知斯二者弗去是也礼之实莭文斯二者是也乐之实乐斯二者乐则生矣生则恶可巳也恶可巳则不知足之蹈之手之舞之　尧舜之道孝弟而已矣
　　孟子曰行之而不着焉习矣而不察焉终身由之而不知其道者众也　孟子曰人之所不学而能者其良能也所不虑而知者其良知也孩提之童无不知爱其亲也及其长也无不知敬其兄也亲亲仁也敬长义也无他逹之天下也　所恶执一者为其贼道也举一而废百也　公孙丑曰道则高矣美矣宜若登天然似不可及也何不使彼为可几及而日孶孶也孟子曰大匠不为拙工改废防墨羿不为拙射变其彀率君子引而不发跃如也中道而立能者从之孟子曰仁也者人也合而言之道也　万章曰一
　　乡皆称原人焉无所往而不为原人孔子以为徳之贼何哉曰非之无举也刺之无刺也同乎流俗合乎汚世居之似忠信行之似亷防众皆悦之自以为是而不可与入尧舜之道故曰徳之贼也君子反经而已矣经正则庶民兴庶民兴斯无邪隠矣
　　董子曰春秋大一统者天地之常经古今之通谊也今师异道人异论百家殊方指意不同是以上无以持一统法制数变下不知所守臣愚以为诸不在六艺之科孔子之术者皆絶其道勿使复进邪説防熄然后统纪可一而法度可明民知所从矣　夫仁人者正其谊不谋其利明其道不计其功是以仲尼之门五尺童子羞称五霸为其先诈力而后仁义也韩子原道篇畧曰凢吾所谓道徳云者合仁与义言之也天下之公言也老子所谓道徳云者去仁与义言之也一人之私言也又曰古之为民者四【士农工商】今之为民者六【四民之外又有释老】农之家一而食粟之家六工之家一而用器之家六贾之家一而资焉之家六柰之何民不穷且盗也又曰古之所谓正心诚意者将以有为也今也欲治其心而外天下国家防其天常子焉而不父其父臣焉而不君其君民焉而不事其事又曰以之为己则顺而祥以之为人则爱而公以之为心则和而平以之为天下国家无所处而不当是故生则得其情死则尽其常又曰夫所谓先王之教者何也博爱之谓仁行而宜之之谓义由是而之焉之谓道足于已无待于外之谓徳其文诗书易春秋其法礼乐刑政其民士农工贾其位君臣父子师友賔主昆弟夫妇其服丝麻其居宫室其食粟米果菜鱼肉其为道易明而为教易行也曰斯道何道也曰斯吾所谓道也非向所谓老与佛之道也尧以是之舜舜以是之禹禹以是之汤汤以是之文武周公文武周公传之孔子孔子之孟轲轲之死不得其焉荀与杨择焉而不精语焉而不详周子曰动而正曰道用而和曰徳匪仁匪义匪礼匪智匪信悉邪也邪动辱也甚焉害也故君子慎动　圣人之道仁义中正而已矣守之贵行之利廓之配天地岂不易简岂为难知不守不行不廓耳　天地间至尊者道至贵者徳而已矣至难得者人人而至难得者道徳有于身而已矣求人至难得者有于身非师友则不可得也　圣人之道入乎耳存乎心蕴之为徳行行之为事业彼以文辞而巳者陋矣
　　程子曰道未始有天人之别但在天则为天道在地则为地道在人则为人道天之自然谓之天道　系辞云形而上者谓之道形而下者谓之器又云立天之道曰隂与阳立地之道曰柔与刚立人之道曰仁与义又曰一隂一阳之谓道隂阳亦形而下者也而曰道者惟此语截得上下最分明元来只此是道要在人黙而识之或者以清虚一大为天道此乃以器而言非道也道即性也若道外寻性性外寻道便不是　书言天
　　叙天秩天有是理圣人循而行之所谓道也　道之外无物物之外无道是天地间无适而非道也即父子而父子在所亲即君臣而君臣在所严以至为夫妇为长防为朋友无所为而非道此道所以不可须防离也　冲漠无朕万象森然已具未应不是先已应不是后如百尺木有根本至枝叶皆是一贯不可道上面事无形无兆却待人旋要安排引入来教入涂辙却只是一个涂辙　今语道则须待要寂防湛静形使如槁木心使如死灰岂有直做墙壁木石而谓之道所贵乎智周天地万物而不遗又几时要如死灰所贵乎动容周旋中礼又几时要如槁木论心术无如孟子也只谓必有事焉今既如槁木死灰则却于何处有事
　　张子曰大和所谓道中涵浮沉升降动静相感之性是性絪緼相荡胜负屈伸之始其来也几防易简其究也广大坚固起知于易者干乎效法于简者坤乎散殊而可象为气清通而不可象为神不如野马絪緼不足谓之大和语道者知此谓之道　循天下之理之谓道得天下之理之谓徳故曰易简之善配至徳　道所以可乆可大以其肖天地而不杂也与天地不相似其违道也逺矣　人知道为自然而未识自然之为体
　　邵子曰天由道而生地由道而成物由道而形人由道而行天地人物则异也其于由道一也夫道也者道也道无形行之则见于事矣如道路之道坦然使千亿万年行之人知其归者也　事无大小皆有道在其间能安分则谓之道不能安分谓之非道显诸仁者天地生万物之功则人可得而见也所以造万物则人不可得而见是藏诸用也　天地之道备于人万物之道备于身众妙之道备于神天下之能事毕矣
　　蓝田吕氏曰人受天地之中以生良心所发莫非道也在我者恻隠羞恶辞让是非皆道也在彼者君臣父子夫妇昆弟朋友之交亦道也在物之分则有彼我之殊在性之分则合内外一体而已是皆人心所同然乃吾性之所固有也
　　上蔡谢氏曰圣人之道无显防无内外由洒扫应对进退而上逹天道本末一以贯之
　　和靖尹氏谓吕坚中曰吾道甚平易明白须行到无内外无思虑方得
　　五峰胡氏曰道者体用之总名仁其体义其用合体与用斯为道矣　尧舜禹汤文王仲尼之道天地中和之至非有取而后为之者也是以周乎万物通乎无穷日用而不可离也　道不能无物而自道物不能无道而自物道之有物犹风之有动水之有流也夫孰得而间之故离物求道者妄而已矣　朱子曰这道浩浩无穷圣人之道如饥渴饮食道之常存初非人所能与只是此个自是亘古亘今常在不防之物虽被人作壊终殄防他不得　鸢飞鱼跃道体随处发见　天髙地下人位乎中天之道不出乎隂阳地之道不出乎柔刚是则舍仁与义亦无以立人之道矣然而仁莫大于父子义莫大于君臣是谓三纲之要五常之本人伦天理之至　通天下只是一个天机活物流行发用无间刻息据其已发者而指其未发者则已发者人心而凢未发者皆其性也亦无一物而不备矣夫岂别有一物拘于一时限于一处而名之哉即夫日用之间浑然全体如川流之不息天运之不穷耳此所以体用精粗动静本末洞然无一毫之间而鸢飞鱼跃触处朗然也存者存此而已养者养此而已　学者去求道不是外面添圣人之教人亦不是强人分外做
　　乐庵李氏曰道非事不形事非道不行道一而已而以修身为本自修身以及于治国平天下皆是也南轩张氏曰道者天命之全体流行无间贯乎古今通乎万物者也众人自昧之而是理也何尝有间断圣人尽之亦非有所增益也未应不是先已应不是后立则俱立达则俱达葢公天下之理非有我之得私此仁之道所以为大而命之理所以为防也　当其可即是道葢事事物物之间道无往而不存然无适而不为中也陆子曰此道充塞宇宙天地顺此而动故日月不过而四时不忒圣人顺此而动故刑罚清而民服古人所以造次必于是颠沛必于是也道遍满天下无些少空缺四端万善皆天之所予不劳人妆防但是人自有病与他间隔了　事外无道道外无事
　　东莱吕氏曰夫道非穷天以为髙非极地以为深人所性之中固有之矣其体则纯而不杂其用则施之无方
　　草庐呉氏曰道在天地间犹水之在大海道之中有人犹水之有器浸灌此器者水也纳受此水者器也水中之器或沉或浮而器中之水或出或入器与水未合也水在器中凝而为氷则器与水合不相离而水为器所有矣人之于道犹器与水是也有以凝之则道在我无以凝之则道自道我自我道岂我之有哉
　　困知记曰程伯子尝厯举系辞形而上者谓之道形而下者谓之器立天之道曰隂与阳立地之道曰柔与刚立人之道曰仁与义一隂一阳之谓道数语乃从而申之曰隂阳亦形而下者而曰道者惟此语截得上下最分明元来只此是道要在人黙而识之也学者试以此言潜玩精思久久自当有见
　　道总论
