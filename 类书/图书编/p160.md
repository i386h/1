<!-- { "loadSidebar": true } -->
　　余闻太史公厯书已谓黄农建立五行起五部矣高辛命勾芒祝融蓐收防后土为五正则治之者有专职伯禹列水火木金土与谷为六府则修之者有常政箕子谓鲧陻洪水汩陈其五行而演九畴初一曰五行水曰润下火曰炎上木曰曲直金曰从革土爰稼穑视禹所叙加备矣自是而后有以五行分属天地者矣如天一生水地六成之地二生火天七成之天三生木地八成之天四生金地九成之天五生土地十成之是已有以五行分属星纬者矣如岁星为木荧惑为火镇星为土太白为金辰星为水是已有以五行分属支干者矣如甲乙寅夘木丙丁巳午火戊己辰戌丑未土庚辛申酉金壬癸亥子水是巳有以五行分属四时者矣如春属木夏属火秋属金冬属水是已有以五行分属四方者矣如东方属木南方属火中央属土西方属金北方属水是已有以五行分属五常者矣如仁为木礼为火信为土义为金智为水是已有以五行分属五脏者矣如肝为木心为火脾为土肺为金肾为水是巳其他万事万物莫不各以五行分配然要之凡言五行者有二端曰木火土金水者以造化气序之流行者而言也曰水火木金土者以万物生成之次第而言也何以明之五行之生也由微而着水质微故居先火渐着故次之然二物犹气尔流动闪烁体虚而形未定者也至于木则着而实矣金则实而固矣故次于水火若土则该其全体故又次于木金此其生出之有序如此也则其本数只是一二三四五而已其六七八九十者无乃为无用之物矣乎盖造化之理一物两体一二三四五者乃其生数之正六七八九十者乃其生数之副生者即所成之端倪成者即所生之结果如一变生水但以一隔五则成六故曰六化成之其实则一之一也二化生火但以二隔五则成七故曰七变成之其实则二之一也余皆仿此非既生之后必待五行具足而始有以成之也以此又见五行之生不离中五之土以成形质是故水得土则源泉以出故一对五而成六也火得土而归宿有方故二对五而成七也木得土则培植以厚故三对五而成八也金得土则滋凝以固故四对五而成九也土而得土则积厚累博故五又得五而成十也是以自其相生者言之则水生木木生火火生土土生金金又生水自其相克者言之则水克火火克金金克木木克土土又克水盖造化不可无生然一于生则无繇而裁制亦不可无克然一于克则亡繇而发育故相生者嗣续以不穷而相克者亦循环而不已有母必能生子子必为母报讐之义焉如土克水水之子木又克土水克火火之子土又克水火克金金之子水又克火金克木木之子火又克金木克土土之子金又克木此必然之理也然世俗每以生克制化并言生克之理固若是矣所谓制者果何如耶盖因五行内有生中之克反有克中之用何谓生中之克也如木生火若火过盛则木反为灰烬矣火生土若土过盛则火反被扑灭矣土生金若金过盛则土反无发生矣金生水若水过盛则金反见沈溺矣水生木若木过盛则水反为壅滞矣此虽生而反忌者也何谓克中之用也如水克火若火过盛又喜水克以成既济之功火克金若金过盛又喜火克以成煅炼之材金克木若木过盛又喜金克以成芟削之美木克土若土过盛又喜木克以成秀耸之势土克水若水过盛又喜土克以成隄防之用此虽克而反美者也夫生中有用斯则不拘于生克之常而谓之制者矣由是观之五行也者质具于地气行于天或为相生而又有生中之克或为相克而又有克中之生举两间之物其孰能外之也哉横渠张子独言阳陷于隂为水附于隂为火木金者土之华实也其性有水火之杂故木水渍则生火然而不离盖得土之浮华于水火之交也金得火之精于水之濡故水火相持而不害烁之反流而不耗盖得土之精实于水火之际也则是以金木为水火土三者之所生而有矣近世王子衡又祖其説以为天一生水等语乃纬书之辞儒者不当援以入经而谓水火者隂阳如化之妙物故一化为火日是也再化为水雨露是也今曰天一生水地二生火戾于造化本然之妙矣又有地即有土何至天五方言生土若尚未有土则天三生木地四生金将附于何所乎水火土天地之大化也金木者三物之所自生与人物所同出安可与之相配地辟而人物即生金石之质必积久而后结恐其生必后于人物谓金之气生人得乎若谓五行生人则观之木津液血水也钻燧气火也皮之柔肉土也心之坚骨金也何异于人谓人生木不亦可乎至于分配支干乃半途立论无所本始甲乙丙丁子丑寅夘大挠作此以纪岁月日时非有所谓属木属水之説且五行之气无则已矣有之则一日之内无不全体俱在安有今日为木明日为火又明日为土为金为水乎何春止为木夏止为火秋止为金冬止为水乎何土惟王于四季而余月土气即灭絶乎方其一行主事而余四行孰把持之孰留停之而能退避相逊定分而不敢越耶子衡论辨虽多大都不过如此其辟世俗会牵合之説极为详尽精当矣愚窃谓五行若以其质而言则金与木乃水火土之所生而有也其于人物之生实然亡异各有种类各自完具谓其能生人物者非也不惟金木不能生人物虽火亦不能生人物也借令能生火鼠火鸡不常有也絶未见有火生人者也不惟火不能生人虽水止生鱼鼈而已矣土止生禽兽草木而已矣亦未见有水土中生人者也不惟不能生人虽其自生亦有不可强通者如金之生水特以其为火所煅炼而融流不知此融流之水能如源泉之混混乎吾见稍离于火即凝而为金矣岂有生水之理水之生木亦必借土而后生若使无土水能自生乎或者以水生萍当之不知萍可以为木乎以火为体也必以薪而为体使无草木为之薪且无火矣安得有灰烬而成土乎抑此灰烬之土果能凝结而成金乎且吾闻金多生于汝汉涪水丽水潭濑沙渚之中则谓水之生金不亦可乎故欲论五行者以质而论决有不可强通者也若以其气而论则造化之始惟有元气之运行而已元气分而为二气阳之气湿是水也隂之气燥是火也湿气渐多感于隂而发舒是水也燥气渐多感于阳而敛缩是金也二气各盛交相传合而成冲和是土也水火二物在五行之中最为清轻木次之金又次之而土则最为重浊矣此乃以气而论其微着清浊之序谓其能为生天生地生人生物之本亦何不可愚尝有説曰天地未开未辟之先是谓水火生天地天地既开既辟之后是为天地生水火何以故彼元气变化水火之气升而为天水之渣滓火之燥结降而为地此水火生天地也既有天地观之天焉日火也故阳燧可取火于日焉月水也故方诸可取水于月焉又观之地焉山川出云升而为水矣山下出泉降而为水矣刚者成石石中有火矣柔者为木木中有火矣此天地生水火也既生水火则金木亦生乎其间矣既有五行则语其性也水主润火主熯木主敷金主敛而土主溽语其气也水为冽火为炎木为湿金为清而土烝无一日而不流行于天地之间无一物而不取足于五者之用则二月蘼草死三月而麰麦黄不可以为木专主春而无金之主杀也八月而种菘九月而种麦不可以为金专主秋而无木之主生也盛夏之时寸云上腾大雨时行不可以为水专主冬而夏之水不健旺也隆冬之时井气皆温田间野马絪緼如故不可以为火专主夏而冬之火遂死絶也四物之质无土何附有生之类无土何依则又不可以土只寄王于四季各十八日也大抵五行为造化之本吾则不可以强探五行为日用之常吾则不可以不修是以肃时雨若则水行修也乂时若则火行修也哲时燠若则木行修也谋时寒若则金行修也圣时风若则土行修矣及施之有政预蓄泄通灌溉则水以润下矣明鑚燧禁焚采则火以炎上矣慎鼓铸审五库则金以从革矣顺隂阳时斧斤则木以曲直矣辨疆理重农时则土爰稼穑矣斯五行之政举而六府之用成也圣贤之所重者惟此而已外是如五运五德休旺更始之谈不过厯术家之事而六壬六甲太乙财官星数范围皇极之术转相湛溺怪诞又岂吾之所暇知也哉














