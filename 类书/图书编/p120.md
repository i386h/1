<!-- { "loadSidebar": true } -->
　　揺光去极三十五度入角宿九度　辅一星去极三十度入角宿三度　天理四星距东南星去极二十八度入翼宿九度　三公三星距东星去极三十五度少入角宿六度　三师三星距西星去极二十一度入张宿初度半　文昌六星距西南星去极三十四度半入柳宿二度半　天牢六星距西北星去极一十八度半入张宿六度　天相一星去极三十三度入轸宿四度　势四星去极三十一度入翼宿二度　天抢三星距大星去极三十二度半入氐宿初度　天棒五星距南星去极四十四度入箕宿三度宋中兴天文志坎正北方也北极不于坎干而于艮丑以艮东北万物之所成终而所成始也作厯者逆推而上之以至于数千百载必得日月合璧五星连珠于建午之次然后用之为厯元为建午丑艮分野万物成终始之地也故北极则居其方为天之极而七政则防其分为厯之元当七政防其分之时亦必躔运适当其方知天道自然者鲜矣此其辨之一曰北极第二星赤明最者星图谓之帝而勾陈口中又为天皇大帝非是按巫咸通元经宝镜图北极五星勾陈六星在紫微宫中奈宫一而帝二也此当辨白贾逵张衡蔡邕王蕃陆续皆以纽星为不动处晋志谓北辰为最尊者是也孔子曰譬如北辰居其所而众星共之言于天象为至尊是于五星为第一而志反以第五倒置之甚此所当辨天不以纽星之居其所众星共者为帝而以从极之赤明者为帝则异乎吾孔子所云此当辨北辰一星不为帝而指勾陈口中星为天皇大帝岂居其所非大而不居其所为大乎口中一星即大帝之座不当遂指为天皇大帝遂以为耀魄宝此当辨志曰北极五星其纽星天之枢也第一星主月太子也第二星主日帝王也亦太乙之座谓最赤明者也第三星主五星庶子也非是按大象列星图亦以一为太子二为帝王三为庶子而余星则以为后宫乾象新书所载言亦以一主月为太子二主日为帝王而三则以为主五行四则以为主诸王五以为主庶子核其説皆非是而未暇辨所辨者日月五星各分所主而非其义也借令必有所主则主者惟帝耳太子何得分主月庶子又何得分主五星而帝乃独主日乎此当辨天官书前汉志及春秋合成图曰中宫天极星其一明者太乙常居旁三星三公或曰子属后勾四星末大星正妃余三星后宫之属也孝经援神契曰辰极横后妃四星从端大妃光明二説大畧相类然考之经观之象则止三星为三公固不可而又以三星为子属尤不可且既以为三公又以为子属何自二其説乎子属即旁二星耳太子亦子也岂又有子属乎宫南三星曰三公内座杓南三星及魁上三星曰三公三孤后岂此又有三公乎所谓后勾四星勾曲抱极志谓四辅星也则言末大星正妃余三星后宫之属者与言后妃四星从端大妃光明者皆非是此当辨夫以四辅末大星为妃者固非是而志则曰勾陈后宫也大帝之正妃也亦非是勾陈实主六军大司马巫咸曰主天子防军即不当以为后宫又不当以为正妃此当辨又曰然则北极五星之辨如何闻之师云天枢纽星在四辅宫者是为天皇大帝其神曰耀魄宝此是也而彼所指勾陈中一星为耀魄宝者非也故初一曰帝次二曰后次三曰妃次四曰太子乃其赤明者也次五曰庶子因知中宫帝当以孔子所称北辰为据其精北极星其神耀魄寳太公望闳夭书不诬此其辨之二
　　又曰极星之在紫垣万神所宗七曜三垣二十八宿众星所拱是北极为天文之中正而自唐以来厯家以仪象考测则中国南北极之正实去极星之北一度有半此盖中原地势之度数也
　　晋志曰招揺在北斗杓曰天库去其所有库开之祥图与歌皆无此星故附于此
　　北辰辨
　　帝座惟在紫微者据北极七十二度常见不隠之中故有北辰之号而常居其所盖天形运转昼夜不息而此为之枢如轮之毂如硙之脐虽欲动而不可得非有意于不动也若太微之在翼天市之在尾摄提之在亢其南距赤道也皆近其北距天极也皆逺则固不容于不动而不见与二十八宿同其运行矣故其或东或西或隠或见各有度数仰而观之盖无晷刻之或停也今曰是与在紫微者皆居其所而为不动者四则是一天而四柱一轮而四毂一硙而四脐也分寸一移则其辐裂而瓦碎也无日矣若之何而能为运转之无穷哉此星家浅事不足深辨然或写之误则不可以不正也
　　中宫宿论
　　余尝疑天有五行星有五纬地有五岳人有五事而二十八宿何独无中央之宿也后观石氏星经云中宫黄帝其精黄龙为轩辕首枕星张尾挂栁井体映三台司四季司中岳司中土黄河江汉淮济之水司黄帝之子孙司倮虫三百六十则固有所谓中宿矣又按张衡灵宪苍龙连蜷于左白虎猛据于右朱雀奋翼于前灵圏脊于后轩辕黄龙于中则是轩辕一星与苍龙白虎朱雀武四兽为五矣世之言星者惟知四兽而不知黄龙是未之尽也亦犹民俗惟知四时而不知夏之后有土位素问所谓长夏月而在张宿之分野取火季夏取槐檀之火也轩辕本市垣之星今所谓中央五时分为土德寄王鹑火亦犹是也　张衡又云轩辕如龙之体主雷雨之神后宫之象焉隂阳交合盛为雷激为电和为雨怒为风乱为雾凝为霜散为露聚为云立为虹蜺离为背矞分为抱珥此十四变皆轩辕主之亦犹土之无定位而金木火水赖以成与
　　太微垣总叙
　　太微宫垣十五星在翼轸之北天子之廷上帝之所治一曰天庭一曰保舍五帝之座诸侯之府其外蕃九卿也轩辕为权太微为衡衡者主之器也太微天子常治理法命功授德列宿之所受符诸神之所考节舒情稽疑顺时施化以应天下之所也巫咸曰太微土官也黄帝占曰太微东西蕃各四星南北列蕃南第一星为上将北间为阳西门门北一星为次将北门为中华西门门北一星为次相北间为太隂西门门北端一星为上将东藩四星亦南北列南端一星为上相北间为太隂东门门北一星为次相北间为中门华东门门北一星为次相北间为太隂东门门北端一星为上将其南蕃两星东西列四星为右执法东西为左执法两执法去间太微天庭端门也右执法西间为右掖门左执法东间为左掖门右执法御史大夫之相左执法廷尉之象主刺奸去恶之事十星齐明则将相同心天子治安差戾则辅臣乖违不明则臣失职动揺诸侯谋天下失次则大臣専恣执法怒则烦刑急移徙则刑罚不中




<子部,类书类,图书编,卷十六>








　　太微宫象纬考
　　太微垣十星在翼轸北张衡云天子之宫庭五帝之坐十二诸侯府也其外蕃九卿也一曰轩辕为权太微为衡衡主平也隋志云又为天庭理法平辞监升授德列宿受符诸神考节舒情稽疑也南蕃中二星间曰端门东曰左执法廷尉之象也西曰右执法御史大夫之象也执法所以举刺凶奸者也左执法之东左掖门也右执法之西右掖门也东蕃四星南第一星曰上相其北东太阳门也第二星曰次相其北东华东门也第三星曰次将其北东太隂门也第四星曰上将所谓四辅也西蕃四星南第一星曰上将其北西太阳门也第二星曰次将其北中华西门也第三星曰次相其北西太隂门也第四星曰上相亦四辅也东西蕃有芒及动揺者诸侯谋天子也执法移则刑罚尤急月五星入太微轨道吉其所犯中坐则成刑谒者一星在太微内在执法东北主赞賔客也不见外国不賔服谒者东北三星曰三公内座朝防之所居也张衡云以辅弼帝者其名与夹斗三公同三公北三星曰九卿内座主治万事与天纪同占九卿西五星曰内五诸侯内侍天子不之国也辟雍之礼得则太微诸侯明屏四星在端门内帝座南近右执法屏所以拥蔽帝庭也执法主刺举星明润则君臣有礼黄帝内座一星在太微中含枢纽之神也天子动得天度止得地意从容中道则太微五帝之座明以光黄帝座不明人主当求贤士以辅治不然则夺势又曰太微五星座小弱青黒天子国亡四帝内座四星夹黄帝座东方星苍龙灵威仰之神也南方星赤帝赤熛怒之神也西方星白招拒之神也北方星黒帝叶光纪之神也张衡云五帝同明而光则天下归心不然则失位金火水入太微若顺入轨道同其出之所守之分则为天子所诛也帝座东北一星曰幸臣主亲爱臣明则幸臣用事微细吉太子一星在幸臣西五帝座北储贰之臣星明而润则太子贤不然则否金火守入太子不废则为簒逆之事从官一星在太子西北主从官不见则帝不安如常则吉郎将一星在郎位西北所以为武卫张衡云今左右中郎将是也大明芒角将恐不可当也虎贲一星在太微西蕃之外上相之西下台之南静室髦头之骑官也张衡云主侍从之武臣也与车骑同占常陈七星如毕状在郎位北天子宿卫虎贲之士以设强毅也星揺动天子自出明则武兵强微武兵弱位十五星又云二十四星在帝座东北一曰依鸟郎位也周官之元士汉官之光禄中散骑諌议议郎三署郎中是其职也张衡云今之尚书也欲其大小相均光润有常吉天原发微云文武并用长久之道在朝为郎官其星十五野为郎将止于一天之示人深矣隋志郎位主守卫也其星明大臣有刼主又曰客犯上其星不具后死幸臣诛客星入之大臣为乱明堂三星在太微西南角外天子布政之官明吉暗凶明堂西三星曰灵台主观云物察符瑞候灾变也占与司恠同少微长垣二座星已释在张星之次矣三台六星两两而居起文昌列招揺太微一星天柱三公之位也在天曰三台开德宣符也西近文昌二星曰上台为司命主寿次二星对轩辕曰中台为司中主宗室东二星抵太微曰下台为司禄主兵所以昭德塞违也又曰三台为天阶太一蹑以上下一曰泰阶上阶上星为天子下星为女主中阶上星为诸侯三公下星为卿大夫下阶上星为士下星为庶人所以和隂阳而理万物也其星有变各以所主占之君臣和集如其常度张衡云色齐明而行列相类则君臣和法令平不齐为乖度金火守入兵起彗孛尤甚也宋两朝天文志太防十星右执法去极八十四度入翼宿十二度
　　左执法去极八十六度入轸宿初度半　谒者一星去极八十三度入轸宿一度　三公三星距东星去极八十四度半入轸六度　九卿三星距西北星去极七十五度入轸七度　内五诸侯五星距西星去极七十度入轸一度　五帝座五星距中大星去极七十一度入翼十一度　屏四星距西南星去极八十度入翼十度　太子一星去极六十六度半入翼十一度半从官一星去极六十四度半入翼八度半幸臣一星去极六十六度半入翼十五度　郎位十五星距西南星去极六十度入翼十八度　郎将一星去极四十七度半入轸十一度　常陈七星距东星去极五十一度半入轸初度　虎贲一星去极六十二度入翼二度
　　宋中兴天文志曰太微垣有五帝座五帝内座又列乎紫宫何也曰五帝常居在太微而入觐乎紫宫故有内座也然则五帝何帝也此志所谓灵威仰赤熛怒含枢纽白招拒叶光纪之神也有天皇矣而又有五帝何也五帝在天主五行在地主五岳分方主事以辅天皇者昔周公郊祀后稷以配天斯北极紫宫中天皇大帝也而宗祀文王于明堂以配上帝则宫南太微五帝也此月令明堂所以分五宫祀五帝也晋志曰下台南一星曰武贲卫君图与歌皆无此星故附于此
　　天市垣总叙
