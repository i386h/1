<!-- { "loadSidebar": true } -->
　　天地之大非徒大以形也欲窥天地之所以大者当窥其大生之心圣学之大必有大之实也欲求圣人之所以大者当求其大学之道大学一书既曰孔氏之遗书而孔门之学脉果何在乎亦曰仁而已矣天地之大生非仁乎曾谓大学之宗防而有外于天地万物一体之仁乎读其书究其防当自得之矣是故揭大学之道固在明明徳亲民止至善而约之以知止矣则知止其要也定静安虑得自将驯致于涵养中也而至善之当止岂出于事物之外哉物有本末事有终始知所先后则近道矣盍于古之人而求之学主于明明徳而亲民正所以明其明徳也故欲明明徳于天下必先于治国齐家修身正心诚意致知格物如此而知所先格物而后知至意诚心正身修家齐国治天下平如此而知所后而一是皆以修身为本又约之以知本斯为知之至矣知本知止知所先后也学岂有二宗乎夫知即明徳致知即明明徳也既曰知止又曰知本何也至善者至人固有之天则虽万物之咸备实一物不可加是物原至善也但有本末存焉真知本之所在则物格而知止矣即修身为本一语观之谓身为本则国家天下为末明矣身为本家国天下为末则所谓物者即身家国天下同为一物明矣身为物本家国天下为物末则所谓知本为知之至者即知身为家国天下之本乃所谓知之至也又明矣况有是天下国家身心意知之物即有是格致诚正修齐治平之事而本末终始先后又何待言哉然则身之为物也存之为心意知达之为家国天下浩浩乎天地同流民物胞与本无穷尽本无间隔孔孟所谓仁者人也形色天性也皆是物也其本末厚薄虽各有等杀而一皆天生蒸民之物则也何如其至善哉夫人同是物而必欲格之何也非于物有所加也是以阳明先生谓良知祗用安排得此物由来自浑成茍欲致吾至善之知全吾明徳之体惟工夫即本体本体即工夫不敢以一已智识乱其知本之明而一顺乎帝则是也既知身即公好公恶之本由是随所应感一惟毋自欺以慎其独焉斯已矣所以曾子传大学深致严于斯也诚意之君子惟能如好好色如恶恶臭而徳润身焉则自心身以达之家国天下忿懥恐惧好乐忧患不滞于有所亲爱贱恶畏敬哀矜傲惰不溺于一偏有诸己而后求诸人无诸己而后非诸人而仁让兴于国民之所好好之民之所恶恶之而絜矩于天下要皆此物格而止至善也故曰惟仁人能好人能恶人夫前言慎独而独即矩也后言絜矩而矩即独也皆此至善之物而异其名焉耳征诸诗书如尧汤文武武公之学夫岂有二道哉然亲民以明其明徳而约之于知止格物以致其知而约之于知本信乎学无二道矣所以修身为本而自明自修若不过一人之身耳谓之为大学之道者正以人皆有不忍人之心而原非形骸之所能隔则此身岂小物哉故明徳非一于内也即天下国家统防于吾身之心意知而自不容间者也亲民非一于外也即吾身之心意知贯彻乎天下国家而自不容己者也知有一毫之不至意一毫之不诚心一毫之不正固不可以言身之修而天下国家漠然与我不相关且视天亲犹途人也可以言修身乎是故知吾身之非小则知圣学之本大彼徒事于格致诚正而不知亲民者是二氏之自私其身也徒事于齐治均平而不知明明徳者是五霸之自遗其身也皆不可以语仁也大学之宗防不明于后世也有由然矣夫知修身为本而天子与庶人一者何哉位有崇卑学无小大尧天子也尧明峻徳以渐致亲睦平章协和之化其仁固如天矣孔子庶人也己欲立而立人己欲达而达人老安少懐不厌不倦亦何异于尧也后之人皆知宗孔子之学而恶可以庶人自诿耶虽然孔子十五志学即所谓欲明明徳于天下是也人孰无所欲哉果有志于大学之道我欲仁斯仁至矣
　　天之生人有物焉完具于其身至善也至善无物也而有本末不得不谓之物无物而万物备也知其灵觉也意其生意也意原于知而其端甚微道心惟微也吾身之所以为本也天下国家皆末也本始皆统原于一本而其实一物也属之于为故谓之事格致诚正修齐治平是也明明徳于天下事之终也而欲明明徳即为始事致吾之知在止于至善之一物者事之始也而知至知终同为一知有终始而其实一事也事不离物物不离事知所先后学之道也是以下者自天子以至庶人壹是皆以修身为本先本而后末厚本而薄末未有外其身而为天下国家者也必以修身为本谓之知本非茍知之实能至之是谓知之至也至斯止矣不至则不止不慎则不至知之至其为慎独乎独即本也本即至善也天之命也藏之至寂而发之至微微之显诚之不可掩也其动而后有不善者不慎故也慎则何不善之有
　　大学大防
　　问大学古本悉遵王文成公表章是矣然前云明明徳亲民止至善而当知所止矣复云事物之先后何也曰前三在举其槩后六先推其详盖天下国家身心意知总是明明徳亲民然杂施不逊猎等无序可乎故自欲明明徳于天下歴推其所先莫先致知矣致知在格物正所谓知止至善也问明徳与知明明徳与致知果不同乎曰姑即明与知之字义分别之明其知之全体知其明之发窍虽谓明为体知为用亦可也明之则无所不通致则随所发窍推而广之以要其极也问文成谓亲民正以明明徳也或问中发挥仁者以万物为一体至精切矣然明徳知也一体之亲仁也曾谓知即仁乎曰明徳一也知仁皆明徳之别名耳盖人心明觉未有不知痛痒者医家以手足痿痹为不仁谓不自知其痛痒也孰谓明觉亲爱有二乎哉试观孩提之良知未有不知爱其亲者大人特不失乎赤子之心耳问明明徳亲民固体用一原然必亲民而后谓之自明欤曰非有意以致其亲也记云凡生天地之间者有血气之属必有知有知之属莫不知爱其类况有血气之属者莫知于人干父坤母民胞物与原来国家之民皆是一体之亲亦因其本亲而亲之耳问明亲无二孔子于知人爱人发之矣他亦有所证乎曰易系谓干知大始干以易知易知则有亲有亲则可久孰谓人道非天道乎问明徳外无至善又谓学有知止为急务而止至善外复有定静安虑何也曰至善即明徳之本体所谓天然自有之则不待人力安排即朱子所谓尽乎天理之极而无一毫人欲之私是也果能知止乎天理之极则渐渐定静安虑实有诸己而能得矣问物犹事乎致知在格物与知止至善一乎二乎曰天下国家身心意知一物也有是物即有是格致诚正修齐治平之事是物也有物必有则本至善也世有致知而不止乎至善之物则故凡致力于国家天下者有似于亲民而昧乎物之本致力于身心意知者有似于明明徳而不可以治天下国家要皆出乎智见之安排而不能格乎物耳问物格则知至知至则止至善矣又谓之知本何也曰物有本末而身为物本茍徒明义理建事功而身不足法亦末矣故云自天子以至于庶人壹是皆以修身为本其本乱而末治者否矣真能知修身为本者此谓知之至也非即物格知至之谓乎问既云知止又云知本知至何也曰至善原于天修身存乎人知本而不知止固失其本然之天则知止而不知本又失其当然之人功惟知止至善而一本之修身焉尽之矣
　　问欲明明徳于天下果欲使天下之人皆有以明其徳乎曰真信得体用一原人我无间如此説亦是盖己欲立而立人己欲达而达人即欲仁是也况可欲之谓善茍不欲明明徳于天下又何以止至善乎问孔子十五志学直至七十始从心所欲不逾矩何可遽责之初学耶曰格物正以满乎此欲之量耳子以物之大而格之难乎夫所恶于上即明徳中所同有者毋以使下即亲民也推之上下左右前后莫不皆然始焉己所不欲勿施于人终焉从心所欲不逾矩而止至善矣
　　问文成谓大学之要致知焉尽矣而格物之防在格其不正以归于正然欤曰穷至事物之理固惧其偏于外矣意之所在为物如意在事亲则事亲为一物意在忠君则忠君为一物得无惧其偏于内乎夫是物也原不可以有无内外精粗截然二之也但二先生虽各有定説然知性格物之谓非朱子之言乎良知抵用安排得此物由来自浑成非王文成之言乎合二先生之言观其会通格物之防了然矣
　　问谈名理止至善极矣下文乃举事物言之果恐人之涉虚见乎曰人莫不云这物事不过举有形象者谓之物举逐日干办者谓之事而天下国家身心意知总谓之物格致诚正修齐治平总谓之事谁则知之物事自有本末终始先后要在重本始急先务谁则知之若终生只此一事一物而物格止至善尤难知也所以谓之大学本在修身先在格物
　　问修身为本之本果不对末言乎曰天之生物使之一本安得有二本也惟不信格物之物即物有本末之物故有二物即有二本矣试观一篇之内物有本末致知在格物物格而后知至一是皆以修身为本其本乱而末治者否矣此谓知本此谓知之至也无二物也无二本也无二知也二之则不是
　　问文成表章大学古本原只一篇不必分章不必补传是矣旁注虽云归重致知序则云大学之道诚意而已矣似亦以前为经因提所谓诚其意者起头故重诚意则又以下为传其果然欤曰既信原是一篇而所谓又似起头则二篇矣独不思此谓知本此谓知之至也此谓二字得非承上文物有本末物格而后知至言之乎真信得物格知本为知之至矣则所谓诚其意者顶知本知至言也然则谓诚其意者毋自欺也非即上文欲诚其意者先致其知乎何也毋自欺者毋自欺其所独知也致知即诚意实用功处不过防出意之好恶使人于此实致其知而已矣故慎独二字包诚意致知言也独即此一物也安得以上文为经此为传分作两截耶问诚中形外在小人亦可谓之诚乎曰圣人指防诚伪之分莫有切于此者如闲居为不善见君子则揜不善而着其善此是伪处人之视己如见其肺肝然在小人却知得自家不善故这防真心都发露在外谓非诚之不可掩乎惟其诚中形外几不可掩所以君子必慎其独而曾子平日谓其严如十目所视十手所指也
　　问近时提揭大学或致知或诚意或修身而子必欲依本文先在格物何也曰非予欲先之也依经文耳提修身者得其本矣不推其所先则不格乎物此本从何而出提诚意与致知则知所先矣而不知所在则物有不格此知何由而至故物格则知所先后知本知至而知止矣谓予有意先之则恶乎敢
　　问诚意而下歴引诗书孔子之言皆所以广诚意也诚意为大学之要非欤曰格致诚正以修其身原只一事圣人于其中逐一细细剖析使人惟精惟一不可紊不可杂耳盖上文此谓知本知至己包修正诚致在其内虽天下国家不过举此以措之耳故杂引诗书不独身心意知明明徳亲民止至善浑作一团如盛德至善民不能忘虽没世不能忘而齐治均平莫不含蓄在内故总以知本収之岂专为诚意发也问康诰太甲尧典皆自明其明徳也盘铭康诰周诗得非释亲民乎何为谓亲当作新者非也曰古文原是亲字文成谓其不必改耳况日新承上文自明不已则日日新作新民以至新天命无所不用其极若不观其会通惟拘执字义则日新新命可以谓之释新民乎问止至善乃在仁敬孝慈信得非专言至善之散殊耶曰缉熈敬止见诸君臣父子与国人交统体散殊已兼之矣是故人伦明于上小民亲于下此正是圣人明亲之实学也岂教专空寂外人伦以求至善者可同语哉
