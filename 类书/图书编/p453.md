<!-- { "loadSidebar": true } -->
　　科道部属陞小京堂此治初例任贤不次直顺慎之天顺前方靣势重又不为部使所困其迁转与小京堂等成化间始重京职遂有借为驾驭之法成化末知厘此一于郎中选用治改元乃始有兼补之例近来则全以要充之夫欲重其任则轻其衘祖宗用人本意盖隐其后以杀之所以恃心不萌而逸意自戢今必并其所后而便以图焉非法之宜也添设冗官
　　冗官如寺部卿等带俸添注郎中主事増官百倍又竞求外差为家乡便利之图督速钱谷増郡县奉承之苦是何益乎藩臬则添设管粮防议海道副使官员何重兵备佥事屯田佥事一事添设一官则原顺者乎郡县者乎郡县佐贰或添注四员三员凡此冗员生艰难求进或纳粟入监希图厚获者故于未选则负债以徃授任则携帑以行举数十口以仰食一官责望一官以富厚一世则政何有不民何由不穷是将添官以任事实因官以生事也识治体者宁不深思逺虑为国家分忧乎
　　荐举
　　霍韬曰国初用荐举为重贡举次之科举为轻今则科举为重贡举次之荐举不行矣故有行同盗跖心孚商贾者能染翰为文俱仕籍此士风所以益偷也
　　进士观政
　　进士每科大约三百名分试九卿衙门观政每衙门大约三十余人堂长司僚与之朝夕而试之事其人端衺能不能若烛照而数计之于是防其实以上于天官天官籍准以为铨注文学政事风节慈恺随所成以授其任任则必乆而不数更是以无不可用之才无不可知之人此易简之道祖宗朝之所以得人今乃无豫以处士而后轻用以弃之士先不幸而叹其无遭朝廷亦不幸而咎不得士其谁自哉祖宗之法不存也
　　京省陞黜员缺
　　今仕版京堂官约一百二十余京司官约五百方靣官约四百进士候选者三年约三百进士为州县正府佐及举人官陞京司者约一百三年之间以进士候选者进士为州县正府佐者举人官陞京司者共计五百以陞京司五百之缺京司之五百以陞方靣之四百及羡余以补京堂方靣之四百合京师羡余共以陞京堂统共约一千五百员三年之内续益进士三百并举人陞京司者岁准其益数计合消其一百余员以一千五百人岁得废黜亾故百余消息之数亦自然之势也复虑才涌官无以居之不为久任长便之法或数转以申情或侈摘以腾缺或添设増设以疏任而士无固志虽欲痛裁奔竞不能
　　吏员
　　文献通考曰西汉开儒吏二途以取人未为抑掦轻重自后判为二途儒诋吏为俗吏诮儒为迂故拘谫不通者一归之儒放荡无耻者一归之吏而二途皆不足以得人噫古之儒通经籍吏精法律今之儒非古之儒今之吏非古之吏况吏员乎哉
　　谥法
　　文　经纬天地　修德来逺　勤学好问
　　道德博闻　慈惠爱民　敏而好学
　　愍民惠礼　刚柔相济　忠信接礼
　　修治班制　施而中礼
　　武　克定祸乱　保大定功　威强克敌
　　刚强直理　刚强以顺　辟地斥境
　　折冲御侮　刑民克服
　　成　礼乐明具　持盈守满　遂物之美
　　通逺强立　安民立政
　　康　安乐抚民　温柔好乐　令民安乐
　　渊源流通
　　献　聪明睿智　向惠内德　智质有圣
　　懿　柔克有光　温柔贤善
　　元　体仁长民　行义悦民　道德纯一
　　立建国都　恩能辨众　立义行德
　　章　法度大明　敬慎髙明　出言有文
　　景　耆意大图　由义而濬　布义行刚
　　宣　施而不私　善问周逹　诚意见外
　　圣善周闻
　　明　照临四方　任贤致逺　独见先识
　　谮愬不行　察危见情　招集殊异
　　昭　明德有功　圣闻昭逹　昭德有劳
　　正　内外賔服
　　恭　卑以自牧　尊贤贵义　不懈为德
　　敬事供上　爱民弟长　执礼御賔
　　尊贤让善　执事坚同　敬顺事上
　　正德美容　既过能改
　　庄　严敬临民　威而不猛　履正志和
　　肃　刚德克就　执心厥断　正己摄下
　　穆　布德执义　中情见貌
　　清　避逺不义
　　定　安民大虑　安民法古　纯行不爽
　　简　治典不杀　平易不訾　正直无邪
　　一德不懈
　　宪　赏善罚奸　博闻多能　行善可纪
　　敏　应事有功
　　端　守礼执义
　　敬　夙夜警戒　夙兴恭事
　　介　执一不迁
　　裕　强学好问
　　通　物至能应　事起而辨
　　白　内外贞复
　　靖　寛乐令终　恭巳鲜言　柔德安众
　　贤　行义合道　明德有功
　　贞　清白守节　大虑克就　不隐无屈
　　孝　慈惠爱亲　五宗安之　大虑行节
　　能差能恭　继志成事　恊时肇享
　　秉德不回　干蛊用誉
　　忠　盛衰纯固　危身奉上　推能尽忠
　　广方公正
　　临患不忘国
　　惠　爱民好与　柔质慈民　施勤无私
　　柔质爱谏
　　和　柔逺能迩　不刚不柔　号令民悦
　　推贤推能
　　安　和好不争　兆民宁頼
　　质　名实不爽　忠正无邪
　　静　柔德教众
　　烈　安民有功　秉德尊业
　　礼　奉义顺则　恭俭庄敬
　　威　赏功刑惩　以刑服逺　猛以强果
　　强义执正
　　勇　率意共用
　　义　制事合宜　见义能忠　先君后己
　　取而不贪
　　除去天地之害
　　刚　强毅果敢　追补前过　致果杀敌
　　壮　胜敌志强　叡圉克服　死于原野
　　兵甲亟作　屡征杀伐　武而不遂
　　洁　不汚不义
　　节　好亷自克　谨行制度
　　襄　辟地有德　甲胄有劳　因事有功
　　愍　在国逢艰
　　良　小心敬事　温良好乐
　　勤　能修其官
　　宻　追补前过
　　温　得性寛和
　　荣　宠禄光大
　　顺　慈和偏服　和比于理　慈仁和民
　　僖　小心畏忌　无过为僖　质渊受谏
　　小心恭顺
　　纯　中正和粹
　　果　好力致勇　好学近智
　　修　勤其世业
　　显　行见中外
　　恪　敬共官次　威容端严　温恭朝夕
　　毅　善行不怠　温仁忠厚　能纪国善
　　思　追悔前过　念终如始　谋虑不僣
　　外内思索
　　容　寛裕温柔
　　怀　慈仁短折　失位而死
　　隐　怀情不尽　不显力国　隐拂不成
　　见美坚长
　　悼　肆行劳祀　年中早夭　恐惧从处
　　懋　以德受官　以功受赏
　　愿　弱无立志
　　匡　贞心大度
　　比　择善而从
　　翼　爱民好治　思虑深逺
　　汤　除残去虐
　　伐　刚克为伐
　　圉　威德刚武
　　桓　辟土服逺　克敬动民　辟土兼国
　　慧　柔质受谏
　　周人制谥美刺并陈所由来长逺矣我朝尤重视之髙皇帝至不以私诸子一何严也太史公曰谥者行之迹也大行受大名细行受细名殆庶几乎周人之遗意焉国朝谥法有美无刺实始于贺侍郎银说者谓与初指稍异窃以为非然也美刺并陈不如无谥矣何者所以激厉者显而其指浅也今制大都非尊贵不得谥非起家翰林不概以文谥盖功德名位参互用之美者自美亦有隐刺于美者矣今其谥具在试因其论求之深恩哉朝廷易名之典郑先生分类之意维镜可覩已嗟嗟斯固太史公家法也















　　图书编卷八十五
<子部,类书类,图书编>
　　钦定四库全书
　　图书编卷八十六
　　明　章潢　撰
　　户曹总叙
　　地官一也周官敷五典扰兆民司徒之所掌者统于一后代厚民生正民徳户礼之所职者分为二岂官职可分亦可合欤考之虞典司徒主五典教百姓亲睦稷教稼穑虞若上下草木鸟兽周始合于司徒是虞廷三官而周合为一则后代即周司徒一官而分之为户礼也奚不可哉但地之道大矣任地官者其职未易称也大司徒佐王安扰邦国必邦国安扰斯有以尽乎地之道也是故九畿九服九赋九贡莫非其所掌然尽乡遂都鄙之民而统之即尽乡遂都鄙之民而教之三代之民衣食足礼义生皆司徒安扰得其道也自厯代有户部民部度支金部仓部其名异其职掌亦殊要皆为富国计耳我朝户部尚书即周地官卿也侍郎即周少司徒也其属十三司各掌一布政司与直郡县而天下户口钱粮皆总于户部视周司徒掌邦教者亦已异矣然有恒产者有恒心民事其可缓哉布缕粟米力役之征均之不可废者藏富于民不容并重而用一缓二岂徒为乎民耶天地生财止有此数不在官则在民诚哉是言也地官一也果损上益下酌盈剂虚意在是民而殖地财焉则百姓足君孰与不足此古治所以隆也若宼攘剖尅朘民膏血意在足国而殚地力焉则百姓不足君孰与足此后世所以不古若欤国不以利为利以义为利自童家诵习之矣寛一分民受一分之赐宁不于掌地治司民命者有厚望哉








