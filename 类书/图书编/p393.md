<!-- { "loadSidebar": true } -->
　　人之心体一也指名曰善可也曰至善无亦可也曰无善无恶亦可也曰善曰至善人皆信而无疑矣又爲无善无恶之说者何也至善之体恶固非其所有善亦不得而有也至善之体虚灵也犹目之明耳之聪也虚灵之体不可先有乎善犹明之不可先有乎色聪之不可先有乎声也目无一色故能尽万物之色耳无一声故能尽万物之声心无一善故能尽万物之善今之论至善者乃索之事事物物之中先求其所谓定理者以爲应事宰物之则是虗灵之内先有乎善也虗灵之内先有乎善是耳未聼而先有乎声目未视而先有乎色也塞其聪明之用而窒其虗灵之体非至善之谓矣今人乍见孺子入井皆有怵惕恻隠是谓善矣然未见孺子之前先加讲求之功预有此善以爲之则耶抑虚灵之中偶因感以触发其机自不容己耶目患不能明不患有色不能辨耳患不能聪不患有声不能闻心患不能虗不患有感不能应虗则灵灵则因应无方万感万应万应俱寂是无应非善而实未甞有善也其感也无常形其应也无定迹来无所迎去无所将不识不知一顺帝则者虗灵之极也赤子匍匐将入井自圣人与涂人并而视之其所谓怵惕恻隠者圣人不能加而涂人未尝减也但涂入未免于乍见之后洊入于纳交要誉之私矣然则乍见之发岂非生于不识不知之中而洊入之私岂非蔽于拟议之后耶然涂人之学圣人也果忧怵惕恻隠之不足耶抑去其蔽以还其乍见之初心也凢人心之有皆私也程子曰君子之学莫若廓然而大公物来而顺应夫所谓廓然者不蔽其虗灵之谓也虗灵之蔽不但邪思恶念虽至羙之念先横于中积而不化已落将迎意必之私而非时止时行之用矣故自恻隠以保四海自孩提以达天下自赤子以至大人实无俟取足于外而本来真体浑然全具学心之功虽自人一已百人十已千亦不过反其初焉已矣真体之上固未尝许有所増益也后之学圣人者不思反覆其初但恐吾心之聪明不足以尽圣人之知见伥伥焉求索于外假借影响测亿之似自信以爲吾心之真得是朦其目以拟天下之色塞其耳以亿天下之声影响测亿之似拘滞固执之迹适足以塞吾虗灵之真体碍吾顺应之玅用其去至善益逺矣太虗之中日月星辰风雨露雷曀霾絪緼何物不有而未尝一物爲太虗之有故日一阖一辟谓之变徃来不穷谓之通日徃则月来月徃则日来而明自生寒徃则暑来暑徃则寒来而岁自成徃者屈也来者伸也屈伸相感而利自生人心虗灵之体亦复如是故曰天下何思何虑天下殊途而同归一致而百虑夫既曰百虑则所谓何思何虑者非絶去思虑之谓也千思万虑而一顺乎不识不知之则无逆吾明觉自然之体是千思万虑虽谓之何思何虑亦可也此心不可先有乎一善是至善之极虽谓之无善亦可也【五十九条】
　　心总论
　　心学传自虞廷流逺矣韩退之云孟子死不得其传陆象山自述其学得之孟子尝诵其言曰宇宙便是吾心吾心便是宇宙东海有圣人出焉此心同也此理同也西海有圣人出焉此心同也此理同也南海北海有圣人出焉此心同也此理同也千百世之上至千百世之下有圣人出焉此心此理亦无不同也甚喜吾之心与圣人同而作圣之功亦易爲力也且悔昔日矜持大劳未免博焉而寡要矣于是举日用之功惟从心所欲果尔此心本虗此心本灵此心本自知觉凢事之应与物之接果油然天机之顺适若决网罗出藩笼逍遥天壤间也然谷不种而祗恃其畎畆之必产金未陶而祗恃其沙砾之中藏既而成心存焉亦以爲本体之见在既而机心发焉亦以爲妙用之时宜未几觉之愈自悚惕皇皇焉夙夕黙识随处体察始自悟师心之非也始悟孔子之从心所欲有矩在焉发愤五十五年而始不逾也始悟陆子所谓圣无不同者不徒曰心而曰理且指尽心之圣人言也惟其圣域之优入是以心理之大同吾且未识其真心何敢遽同乎徃圣虽陆子立大而其功愈宻于人情事变非徒守虗净之本体恣潇洒之情况已也尝以此求诸圣贤之典籍焉舜大圣人也乃曰人心惟危汤大圣人也乃曰以礼制心孔子有舍则亡之训孟子有求放心之言大学云正心易云洗心易其心谆谆若此者正敎人辨危微存亡之机而求明此理之同然者以自尽焉耳然而未易辨也何也心之广大举六合而无所不包心之精微析万殊而无所不入心之神明彻千变万化而无所不用惟其广大无不包也虎豹豺狼莫非生意而慈悲普度虽摩顶放踵在所必爲皆心之广大也未易辨也惟其精微无不入也垢秽瓦砾莫非妙道而探索隠僻虽钩镂尘剖析邻虗皆心之精微也未易辨也惟其神明无不周也纵衡翕张莫非圆机而与世推移虽神通妙解倐忽流转皆心之灵变也未易辨也天理人欲同行异情焦火凝氷变幻靡定将以爲远也自生之日至于死之时凢寒思衣饥思食经营声色计筭货财爱敬亲友莫非此心爲之运用虽终身不自着察而夫妇悉与知能孰得而离之哉将以爲近也天理当机忸怩泚颡已私一动骨肉仇雠形坐神驰魂防魄制一睫之间恍然在几席之前忽然在千里之外孰得而执之者也是故自圣人以至涂人作德日休作僞日拙心之劳逸不齐莫非心也顾用之何如耳虽曰观诸孩提之爱敬则人生之初其心本无不善观之行人乞人不受嘑蹴虽牿亡之后本心犹有未尽冺者不知此乃圣贤多方引诱或指防于未防之先或指防于既防之后克念罔念圣狂攸分无非欲人自识其真心以自存也不然人莫不爲孩提也曾有渐长不爲物引习移者乎乞人不受嘑蹴曾有永保此心而勿防者乎譬之种谷不种不生譬之真金不陶不净近之论心学者如之何兢指众人见在之心即与圣人同也然则世之人岂尽失其同然之眞乎噫难言也果真心之尽失则有志者犹得而辨之也惟其真妄混淆能决死生于危廹不免计丰约于晏安天飞渊潜星流电闪而日用不知无论已间有志于心学而自宻其功者非不欲鼔其气以拓充其量而括空虗若几于广且大矣然心不离乎气而气不足以尽心一任其气即非无方无体之本然也非不欲鋭其见以钻研其宻而窥测窍妙若几于精且微矣然心不离乎见而见不足以尽心一用其见即非不识不知之本然也非不欲殚思爲以拟议其神妙而变化错综若几于灵且眀矣然心不离思爲而思爲不足以尽心一渉于思爲即非无声无臭之本然也葢太虗万象惟心所现心识一冺空象皆无是宇宙本自无穷人心未免有着此尽心之所以难而常与宇宙相隔越也然则圣人之同然者终不可得而识之哉葢与其求同于圣人莫若观同于赤子圣人水之海赤子水之源海难穷源易见也何也赤子之心何学何虑而其虗灵知觉广大精微浑浑乎一宇宙之无邉际无间隔故也大人虽无所不学无所不能其所以不学而能者未之失焉虽无所不虑无所不知其所以不虑而知者未之失焉故大人不失赤子之心而合德于天地也可见赤子即未汚染之众人而众人乃已汚染之赤子圣贤即已暴濯之众人而众人皆未暴濯之贤圣者也此则在人反而观之果未汚染否乎果已暴濯否乎果道心也良心也拳拳乎守而勿失可也一有汚染不得不加暴濯之功而日新又新庶可复其天然之故若徒曰前念迷即凢后念悟即圣而此心之坚白即可日试于磨湼曷不思曾子之赞其师曰江汉以濯之秋阳以暴之皜皜乎不可尚已以孔子之皜皜不可尚者濯之必江汉暴之必秋阳也使遽以众人见在之习心而未尝暴濯者强同乎圣心且曰立跻圣位非吾所知也噫此大学所以言正心必先之以诚意致知格物
　　无善无恶者心之体
