<!-- { "loadSidebar": true } -->
　　自余所歴道涂万有余里齐鲁楚越之间号称名山水者无不游已乃泛洞庭逾衡庐出夜道碧鸡而西也其于山水葢饫闻而厌见矣及至楪榆之境一望防苍不觉神爽飞越比入龙尾闗且行且玩山则苍龙叠翠海则半月拖蓝城郭奠山海之间楼阁出烟云之上香风满道芳气袭人余时如醉而醒如梦而觉如久卧而起坐然后知吾向者之未尝见山水而见自今始二月辛酉自龙尾闗窥天生桥夜宿珠海寺龙闗晓月两山千仭中虚一峡如排闼然落月中悬其时天在地底中谿与予各赋一诗诗成而月犹不移真竒观也下山乗舟至海门阁小饮壬戌复行入闗由混混亭而升觉真庵北折入谷口观寳林寺山茶因叩圆海寺瀹茗煮泉坐于万松之隂巳乃拄杖下北涧度口闗至鹤顶寺松竹廕轩洱波在席相与趺坐酌清酒时夕阳已沈西山缺处犹露日影红黄一线本细末寛自山而下直射洱波僧曰此即鸳浦夕阳也余波皆碧独此处日光涌金时有鸳鸯羣浴今则网罟太密此景时有时无不常然也予曰但观涌金流采已自胜耳癸亥北循山坂至金相寺废址有唐碑为髙僧讲经处盘山脚而西至松萝崖石洞幽胜相与酌酒赋诗暮投感通寺楼篝灯夜坐闻寺僧诵等字中谿曰六书中转注实非考老而宋人妄拟后世学者遂沿而不改此不可无述愿公任之予遂操笔书转注之例约千余字彚为一编中谿题其额曰写韵楼寓此凡二旬日而后去兹寺有高皇诗十八章镌碑山门院凡三十六今存者仅半耳三月乙酉北行五里有寺曰玉局内有昭文祠土人祀唐御史杜光庭之所西南有一溪叠崿承流水色莹彻其中石子粼粼青碧璀璨宛如寳玉之丽其名曰青碧溪縁山麓北行二里至天台有诸葛武侯画卦石土人于石上建八塔以识侯之迹云东行一里至圣寺有浮图髙二百尺规制严整考之野史为隋文帝时所建者或曰阿育王北行二里至防苍神祠即唐书载史臣与南诏设盟处也翠微有岩异香酷烈予二人不能上令人之果然庙后有问俗亭俯瞰城池楼观汲海万顷涧松萦云岩雪映日沽酒更酌村人荐米缆食而甘之既饱下山北行二里抵三塔寺宿寺有七楼八殿皆中谿重加修建者中谿有书楼在焉因留连累日芒鞋藜杖相与入瀑布溪悬流百尺其承流处有石如盘盘中有一石为瀑流所激跳跃如马声如雷鍧石壁上有硃字诗为溅洙所涂逺不可辨忆当时题刻悬搆千仭之上非大力不能也壬辰登帝释寺松萝苍翠因止宿焉夜中静黙聆丁东琳琅如琵琶笙箫又如琴瑟有顷而寂旧闻兹地夜聆天乐故名其峯曰应乐中谿曰岂山腹空洞万窍递响耶予曰如此则不应有作止也僧曰世传空中陨石上有帝释像今所奉者是帝释为天主中最尊故有天乐随之予曰六合之外圣人存而不言此亦世外事不可以臆见度其是非也癸巳北度两涧乃至无为寺有汝南玉碑声如玉磬清越可听因以木击之歌少陵春山相求之诗闻北冈有元世祖驻跸台后人屋之方至其处大雨忽至遂趋屋下避雨轩洞谿最堪游目则见满川烈日农人刈麦予曰异哉何晴雨相兼也中谿曰此防苍十景之一所谓晴川秧雨者是已每嵗五月溪上日日有雨田野时时放晴故刈麦插秧两无所妨世传观音大士授记而然西上里许有寺曰救疫山泉甘冽疫则饮之可以已病寺因得名北去四里登鹤云寺寺有仙女池冲举石相与坐啸久之又行北六里至石云寺沿溪而西过独木桥升寳华寺其地多花卉红紫胶轕乃移枕簟以息中谿弟春叔期季和预煮罇酒于丛薄之中忽从滴乳岩傍出见不觉惊喜拍手大笑因引满尽醉是夜卧草庵殊觉快适甲午同上悉达场遥见瓦屋悬构于苍烟之上匾曰中谿小隠时已入夏犹围火而卧晨起窥石洞猱缘细路下临百仭比归颇有垂堂之悔出山因以相规云丁酉至阳溪歴遗爱寺观舍利塔入溪三里有一石门如圆月者罗刹洞也世传观音大士闭罗刹于其中云又西行八百里至出佛洞岩壑幽絶可以结庐又西六里为洞天山层峦叠嶂望之蔚然顾迳路崎仄且空山无人乃旋辔出谷宿遗恩寺中谿谓予曰不见庐山真面目只因人在此山中必须东泛洱水卧数溪峯庶尽防苍之变耳己亥由上闗水月楼放舟遵岛屿而南至金榜寺摇落无僧又南观青巅寺前巨人迹已乃南泛有崖飞出水面曰鸡额山维舟山隒徒步而升石磴盘旋可三百武则见削壁卷阿正向防苍十九溪峯尽在几席间山巅积雪山腰白云天巧神工各呈其伎予曰此非防苍真面目乎微公几失此竒观矣
　　洱海
　　叶榆水一名西洱河出浪穹县罢谷山下数处涌起如珠树世传黑水伏流别派也自大和县西北滙于县东为巨津形如月生五日绕县西南由石穴中出盘回防苍山后是为濞水与漾水合又防兰沧江而入南海兰沧即黑水也水经曰罢谷山洱水出焉又曰益州叶榆河出其县北界注曰县故滇叶榆之国也县西北有鸟吊山每嵗八九月众鸟千百为羣集于山下鸣呼啁唽俗言凤凰死于此山故众鸟来吊今在防苍山之西北吊鸟羣集如期益信水经之不诬也左思蜀都赋曰诸葛亮之平南中也战于是水之南即此水也水有三岛一在青巅山之南二在罗筌山之南南岛上有石刻硃字文如古篆父老云世传是大士观音买地券今莫辨也东岸有分水崖俨如斧划渔人谓自崖下分水为两界南为河北为海咸淡不类河鱼不入海海鱼不入河鱼游至此则返鱼族颇多视他水所出较美冬鲫甲于诸郡魏武帝四时食制曰滇池鲫鱼至冬极美葢谓池之在滇者美鲫也海首有石穴八九月产油鱼人谓水咸故肥河尾产细麟鱼皆鱼族之至美而河海咸淡亦颇征焉八月望夜河海正中有珊瑚树出水面渔人往往见之世传海龙献寳内典云珊瑚撑月此世外事不可以意见度其无有也冬月海风水面起火高数丈莫知其故易象曰泽中有火革海赋云隂火潜然岂其事与水中有三岛曰金梭曰赤文曰玉几水涯有四洲曰青步鼻曰大贯淜曰鸳鸯曰马帘九曲曰莲花曰大鹳曰磻矶曰凤翼曰萝莳曰牛角曰坡曰高嵓皆可田可庐而大鹳洲随水深沈如世称鹦鹉洲然
　　鸡足山
　　出宾州北门行一舍许见遥岑紫翠仆夫指防此鸡足山也二十里至炼渡午餐五十里度洗心桥歴沙址村西折二里许至圆信庵丁香烂漫庭际似夭桃散步静云庵转入僧寮盆兰敷华皓洁如雪铁线牡丹纒枝小屏羁人乍见以为竒此地乃恒有耳是夜宿庵中晨兴由静云庵左行登山晴旭方升清霜涂草夹路青松细竹八九里越龙翔寺至圣峯寺登玉皇阁望炼渡河四山环碧白云千里复行里许山坳奠海慧庵古树虬曲摩霄飞萝生飘垂丝结绮树皆倚厓悬谷髙下为林大抵数百歳物也石壁有真武洞不可登憩迦叶殿出门北折树益古石益竒路益峻舆人益劳兜率小庵缀于洞旁恒有落势憩铁瓦殿或以前进陟拔两人奋决不顾猿攀石梯二十步辄一息计八九息至土主庙乃絶顶也两人闭目坐一小室移时气复山引派踈脉如鸡信距故名或云西竺有鸡足山兹形似之故借以为重而以圆信庵为迦叶示寂之地改圆信为传衣者误也久之蹑级而北甓塔半圯经舍生台雪山露峯金沙横带防苍洱海掩映流注闻北岩有二虎跳涧太子藏头处险远不宜登乃西折蚁附而下见二仙石枰径甚险峻至曹溪庵仰望舍身台青壁千仭岩畔细泉下注为八功徳水太子藏头曹溪八功徳水皆托名耳

















　　鸡足山峙賔川境内山面南卓立万山之上前纾三距后伸一支若鸡足然者佛弟子迦叶奉金缕衣入定待弥勒处也余由澜沧渡金沙江南东支始入为石钟寺西为西竺庵后为龙华寺寺与庵咸有杰阁龙华为大觉行穿万松中又一里为寂光寺西百步为水月庵去而之圣峯寺由圣峯即走山中支攀迦叶殿谒尊者自此纯石步步喘息过兠率庵袈裟石而后至洞佛殿西出侧迳达华首门东乃走险上猢孙梯石齿齮龁利侔劒防里许方至土主庙则山之巅也入庙西北指则见丽江灵山西指则防苍十九峯雄据不肯为鸡足下循后距则舍利塔北一里为文殊阁又二里经束身峡至伏虎涧半里至礼佛台乃东跨偪昃三里渡曹溪又二里尝八功徳水又东二里谒华首门还入铜佛殿十里而下转西南支入华严寺五里下圆信庵宿八角亭次日复下接待寺渡洗心桥至宾川








<子部,类书类,图书编,卷六十七>
　　贵州贵阳府山曰贵山【府城北蜀道所经又名贵人峯郡之得名以此】铜鼓山【城东高百余仞山半崆峒常有声如铜鼓相传为诸葛公所藏者贵阳景云铜鼓遗爱即此】高连山【城南山高而连属唐史谓牂牁境内有高石门二石即山】石门山【絶顶二石对立人行其中俨如门焉】栖霞山【山腹有洞曰来仙】石人山【水西大道山顶羣石拱立如人】木阁青山【延袤百余里林木蓊蔚中有道通水西毕节地方】南望山【城北崇峯大箐岚气昼冥人迹罕至为郡之镇】朝阳洞【中可容数百人悬崖滴乳千态万状间有青緑传于崖石殊为竒絶游观者多品题】白龙洞【崖石玲珑巧于追琢深入数丈须假烛导半里许一水泠泠莫究出没驾竹穚入可并行又深入有钟乳数株大如楹扣之嗄然如钟其他水花瑶草如珊瑚灵芝者又错置杂陈使人接应不暇诚哉竒境也】云岩洞【旧名唐山洞治城西北】阳明洞【在龙场驿】宣慰司山曰玛瑙山【峯峦逶迤林木叠翠水西宣慰安氏宅居其山麓】养龙坑【两山之间渟渊深灵物藏其下当春初和畅夷人立栁坑畔择牝马之贞者系之已而云雾晦防类有物蛇蜒与马接其产必龙驹也】
　　思州府山曰龙唐山【府城北产铁粉】松园屯山【高大磅礴为郡之镇】江头山【傍有路坪土人遇节相聚笙歌于此】
　　思南府山曰万胜山【在府城前四面斗絶】三台山【山顶有三峯竒秀可爱峯上尝有云气覆焉】东胜山【城东诸峯环峙如画】岩门山【府城西两山对峙岩壁险峻道官出其中左曰大岩门右曰小岩门永胜武胜二闗依岩而立葢郡之戸门也】迎春洞藏春洞【二洞去岩门山数里许洞不甚深广而壁石竒濶树林乔郁妍花异卉盛产其中葢一郡之佳境也】大岩山【婺川县东岩屋深广】大圣登山【印江县东山涧深沈多鱼鼈人不敢取相传有神物在焉】
　　镇逺府山曰石屏山【石髙百丈端直苍润如屏府治在其下为府之镇】观音崖【崖髙数千丈屹立江上有石磊磊如佛像洞顶色碧石纹起如龙蛇然】石崖山【旧筑崖门守御】西峡诸山【自镇逺勇溪西至偏桥西岸山多如楼台如鼓角其崖黒白相间如银墙如铁壁其势上下相承如神工鬼斧砌筑而成有瀑数处挂岩石而下其状如青绡如薄雾如撒珠玑其近瀑崖石如挂肝如悬芝怪竒特甚】大洞【镇逺东分水岭上俗呼七门屋葢夷山名空此其最大者中有石乳滴地如罏斗】石柱【有双白石临江并立高数十丈屹然如柱一在偏桥西】巴施山【施东县北圆耸插天】巴邦山【卭水司西】漏日崖【偏桥司东高数十丈有窍通明朝夕日出入俱漏光】
　　石阡府山曰知府山【秀丽雄壮左右有山为之辅翼葢郡之镇府治在其下】侯山【知府山右】擒龙山【知府山左】骆驼山【石阡司西】
　　铜仁府山曰东山【府城东山势嶙峋雄壮秀拔迥出诸山为一方之巨镇】铜崖山【屹立铜仁大小二江之中】将军石【大江之侧形如人披甲胄故名】石梁山【山石横亘宛如栋梁】
