<!-- { "loadSidebar": true } -->
　　广信府其名唐上饶【民近淳讼颇简冲】其属县六附郭上饶【一百二十里民淳烦】外玉山【六十里刁烦】弋阳【七十五里刁烦】贵溪【一百十九里刁烦】铅山【五十七里淳烦】永丰【六十四里多盗刁僻简】兴安【二十一里颇冲凶顽难治】其形胜川源夐远关防襟吴楚闽越之交东南镇其俗土风贫薄文风日盛安土重业矜谨节义南康府其名星渚匡庐【地窄田少民贫事简】其属县四附郭星子【二十九里】外都昌【五十九里地窄民贫】建昌【一百三十七里地恶民强】安义【四十六里僻】其形胜控五岭压三吴汇岷江潴彭泽匡庐竒秀甲天下其俗淳固朴实土瘠民贫
　　九江府其名晋浔阳隋九江【民贫土瘠淳奸相半讼多粮少水陆冲】其属县五附郭德化【十六里裁】德安【十八里简】瑞昌【十四里简】湖口【十七里简】彭泽【十八里简】其形胜左匡庐右江湖势拟溟岳冲要襟喉其俗尚朴崇礼勤耕习书
　　建昌府其名旴江建【民俗淳厚易治】其属县四附郭南城【二百五十三里淳】外新城【七十八里淳】南丰【一百二十一里淳简颇有瘴】广昌【二十四里简粮轻】庐溪【新设】其形胜两粤七闽相为犬牙五岭三吴江山炳灵其俗风气和平比屋弦诵人物秀特性悍好争
　　抚州府其名吴临川【讼烦事冗】其属县六附郭临川【四十八里讼烦】外崇仁【二百二十三里简僻】金谿【一百二十五里僻烦】宜黄【六十八里僻刁】乐安【二百一十六里窄】东乡【一百二十里简僻】其形胜濒汝为郡居山川风云之防介江湖之表其俗民乐耕桑风流儒雅临江府其名宋临江【多讼烦剧】其属县四附郭清江【二百五十三里沿江烦】外新淦【二百二十五里沿江烦】新喻【二百六十七里僻简】峡江【一百八十二里】其形胜碧嶂清江四防之冲其俗尚礼崇德勤力知分
　　吉安府其名汉庐陵安成螺川【政事旁午古称难治】其属县九附郭庐陵【六百三里】外秦和【二百六十里濵江烦冲】吉水【四百三十二里朴淳沿江烦】永丰【三百二十六里僻居山谷刁】安福【二百三十四里烦刁】龙泉【六十三里僻刁】万安【九十七里冲】永新【一百八十三里僻刁诈】永陵【四十二里简】其形胜东挹冈南据牛岭江山映据江上流其俗厐淳多寿儒术为盛士秀而文民险而健
　　瑞州府其名唐高安宋瑞阳【奸顽啸聚讼多烦】其属县三附郭高安【二百八十六里烦】外上高【一百六十七里僻】新昌【一百二十三里僻居山民刁】其形胜负鳯山面锦水断崖深壑绕水环山其俗务本勤穯乐鬬尊巫不嚚于讼
　　袁州府其名隋宜春【粮多逃欠尤甚】其属县四附郭宜春【一百五十里淳简】外分宜【一百八里淳简】萍乡【一百三十一里】万载【一百四里僻刁诈】其形胜山水秀丽江右奥区其俗事简民淳
　　赣州府其名章贡宋赣城【地险山多盗贼出没时有瘴疠民讼烦甚】其属县十附郭赣【一百十一里淳简】外雩都【十四里刁野】信丰【六十里淳简】兴国【七十七里刁】防昌【九里流贼时发】安远【五里多流贼】宁都【一百一十七里刁讼】瑞金【八里简】龙南【五里流贼出没】石城【十二里简】定南【新设四里】长宁【新设四里】其形胜山长谷荒江湖岭海枢键其俗火耕水耨轻生好鬬抗志厉节
　　南安府其名横浦【人杂居时有瘴疠民野好讼粮少难征】其属县四附郭大庾【二十六里半冲简】外南康【三十二里冲刁】上犹【二十一里半顽山多盗】崇义【七里】其形胜交广襟喉五岭最东其俗民气淳古士果而义
　　处置
　　江西界吴楚闽广之间土薄民勤俗尚俭啬颇称安壤南昌省防冲繁吉安健讼奸狡至于豪右掣肘田粮逋负则二郡同也南赣宻迩闽广巢防时发而赣当其冲故军门兵备叅将在焉饶州南枕彭蠡九江东据上流江湖水防四出为患而饶郡内有藩封邑多顽梗瑞州地窄民顽抚州讼繁多盗袁州临江建昌广信颇称饶富第袁州界湖土民时有争夺处置为难故江湖水防当责抚臣南赣山防当责督臣有司又能轻徭薄赋养而教之瘠土劳瘁之民庶几其有瘳乎
　　九江据金陵上游湖口为鄱阳湖绾毂厥险在泽关津之当警者也其更添舟师而耀之武乎玉山为入浙之冲铅山当入闽之扼厥险在陆门户之当严者也亦尝饬亭鄣以示之限乎长宁盖万山之中反侧子初定设窜匿其中戍守稍不慎不复蹈宁州之辙乎是不可不预为之防也
　　全省险要
　　江西延袤割属厯履不类不可详道今制所分大都境内南壮一千九百里东西一千二百里南昌北负大江依湖东北为饶州尽浮梁东下广信穷玉山最南南安沮岭稍转而西袁州际萍乡西北则九江界瑞昌此其五大门户也国家初定天下更置卫所藩屏凡西而南皆设卫如袁如九江如赣而东皆设所如信如饶岂非以楚有洞庭长沙郴衡之险为江上流盗所根盘而东则浙与徽皆平安号无事者可稍简易为防哉鄱湖固大泽压四郡之境春夏水溢茫万顷则波涛荡潏不可凑泊秋高水落堘埂微露则又千条万港舟一入其中鬼伏神藏不可周诘而奸民聚居则行贾风泊不可安致甚或剽刼大姓不逞无忌捕急则入匿其中国家巡司之建一省百一十三所而沿湖者一十有四盖谨之也他诸岭北迩广建信接闽皆万山盘迤官府捕足迹之所不能至民穷或负衅逃入其中教之噬出入事连数省则彼此相持莫之谁何彼方恃其窟穴而有司又以逋负急征之无罪虐厉易生其愤心聚而得志其为隐忧岂可一二数哉其势非有以剪截之究诘之则且聚不散此非不见形影露端倪也而言无害者冀茍安枕耳故江西大势凡四邻有警皆所可畏而湖口尤为咽喉境内有警皆一可虑而赣州尤为枢机盖大江之舟入自湖口则乘风南指不啻惊四郡也倐忽上下一省皆震赣州据上流方舟而北犹建瓴也而数郡皆糜烂矣正德初年巡按御史臧公鳯上言四事一谓假兼制以安地方南赣二府接连三省流贼出没东西北方不相綂摄文移约防动淹旬月以致贼多散逸事难就绪今命都御史兼制四省按境府州随宜调度则奏可施行而其后御史杨公必进亦上疏畧曰南京根本重地淮扬诸卫悉屯重兵所以备淮海也荆蜀江汉防于九江而赣吉抚饶汇于鄱湖口国家于九江开府置卫又置兵备以专守之而湖口曽无一卒之戍非全防也请于湖口増设一军而以九江钞闗余积各置战船百艘俾相为应援俾南康黄州二府九江兵备而巡江御史得以往来巡厯则荆蜀诸盗不敢窥九江赣瑞诸盗不敢窥湖口今南京江口虽有水操不过文具乞命操江都御史将水军事宜详议举行其安庆九江芜湖三处各以时演习水操则水军可无忧矣江西闽广之盗泛鄱湖而登陆则池之建德徽之祁门昼夜兼程五日可至金陵宜拨新安卫一所屯祁门池州卫一所戍建德复于要害隘险守以弓兵谨以烽堠则陆可无忧矣下兵部覆令南京内外守备官及抚按官防议以闻事竟不行二公虑诚深其于金陵之势犹有闗涉而杨议竟不见实事岂非所谓冀茍安枕者哉
　　防守要害
　　江西延袤千里疆理而郡者一十有三法制画一风俗朴淳垂二百年人庇绥靖宜无他患而乃有如桶冈姚源之为斯任事者之计失也何者桶冈之徒自广而逋耕于横水雁湖山谷之间其初不过以起生业资蕃息也后以土地之故与我民遘争强梁顽悍日益以甚郡县吏乃束缚而操切之故彼自弃于我而阻众称乱耳姚源之徒固亦类此是以议者咎时之失计谓不当以我土地而资逋亡及其遘也又不当右我人民而督过之茍明其是非顺其好恶则彼之心未必不协于我协于我而政令加焉虽胡越可使也夫桶冈姚源其往者也横峯之人自浙而入始业陶焉气习顽犷生齿繁多则鼔祸煽争遂为弋阳之患正德所专设郡倅分署其地而抚之振以社仓兴以学校讥以保甲制至善也议者犹欲县其地以图久安乃以费之钜而不果今者桀骜复悖以逞至执吏而质也夫横峰其小者也鄱湖汇合三江波涛弥漫盗贼舸舰率以为归遂为豫章诸郡之患国初常即康山置署设守偹以制之协以巡司逻以卫卒聨以期防制至善也议者又欲鄥子以扼要害乃以地之薄而不果今者桀骜益肆以横至杀越人而货也夫鄱湖其小者也高砂之地山林深阻与岑冈三浰相入其人习于攻鬬而易于骇乱遂为龙南安远之患正德时因其内附而以新民待之使自保伍而时其调役使自耕凿而薄其征税恩意之洽体綂之严制至善也议者又于羊陂为隘而戍以讥察焉其后讥察渐弛而隘不为赖今者桀骜遘祸连年至树党而援也夫以势言横峯之侨寓不若鄱湖出没之难窥鄱湖之出没不若高砂割据之难驯彼之负固已然乃欲以县一城而制其命愚未见其可也盖几有所必先纪纲是也今自时事所见而言则桀骜之徒恒托于市防而腹心之寄近及乎吏胥况防戌之频士有怨心职制之分官无信地纪纲之弛如是盍考诸成制而申严之奈何而自弱其弱也夫以类言鄱湖之乌合不若横峯之保聚横峯之保聚不若高砂之远交彼之观衅已然乃示之必攻必灭而益坚其乱志愚未见其可也盖情有所必明好恶是也今自时事所见而言则桀骜之徒犹恋其室家而毫髪之争遂忘乎党与故鼓义而动自殱其魁闻檄而泣自质其文好恶之端如是盍亦原其旧染而与新之奈何而必掩其类也
　　议说营兵
　　江右承平日久民不知兵迩者吴楚闽粤之间山箐溪洞之顽乘间窃发往歳流突临吉诸郡已不胜其荼毒今思患预防俯从议请建中营于省防而以游击领之以待东西之应援建东营于南丰而以叅将领之以固吴楚之门户建西营于万安而以守备领之以控闽粤之襟喉设险守固靡不悉至诚有不战而屈先声而禠者矣但各营召募非土著以之戌守则歳月之无期餽之粮饷恐供亿之难继故愚以为御防而借召募之兵则防未至而我益劳守望而资土著之民则防可待而我常逸昔人云屯兵十年五年无益言靡滥之可惜也又曰养兵十万五万可去言老弱之当汰也为今之计不必易民而教特教之者无其素耳诚能于精常二兵慎其拣选汰其老弱而后畀之阃师使之更畨操练专委任以责成之则人人皆壮勇也何患乎兵之不精哉不必加赋而益之特赋之者无其术耳诚于额编工食取之有时用之有节而实惠于民兵毋令冐破虚耗督逋负而禁絶之则时时有糗糒也何患乎食之不足哉
　　议屯田水利
