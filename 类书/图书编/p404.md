<!-- { "loadSidebar": true } -->
　　道一而已矣在天为隂阳在地为柔刚在人为仁义其道一也是道也统摄三才流行万化自一息至不可终穷自一毫至不可限量悉由之以纲维而主宰焉世有治乱道不因之以汚隆人有圣狂道不因之而增损虽罹秦坑焚之惨而道如故也然由秦以降志道者率病于多岐何哉韩子曰古之教者处其一今之教者处其三其教既三从事于其教者安得不岐而三之哉孔子系易曰一隂一阳之谓道葢统天地造化言之也程伯子谓隂阳亦形而下者也而曰道者惟此语截得上下最分明元来只此是道要在人黙而识之信乎形而上者谓之道形而下者谓之器器即道道即器也故下文即举继善成性而仁知不可偏藏用显仁而徳业所毕备言道者斯其凖矣中庸曰天命之谓性率性之谓道所谓道之大原出于天是也下文即曰修道之谓教又曰修身以道修道以仁仁者人也亲亲为大义者宜也尊贤为大天下之达道五所以行之者三孟子亦曰仁也者人也合而言之道也皆此意也可见仁义人之性也言立人之道举性之仁义无余蕴矣何也日月星辰雨风露雷成象于天者万有不齐而立天之道隂阳尽之矣水火山川土石草木成形于地者万有不齐而立地之道刚柔尽之矣君臣父子男女饮食体备于人者万有不齐而立人之道独不尽于仁义乎哉况举仁义已该夫隂阳刚柔此道之所以一也孔孟而下惟韩子原道亦自仁义言之虽指博爱以名仁遗格致以言大学而以仁义言道则确有定见曰其文诗书易春秋其法礼乐刑政其民士农工商其位君臣父子师友賔主昆弟夫妇其服麻丝其居宫室其食粟米菓蔬鱼肉其道易明其教易行也又斯吾所谓道也非向所谓老与佛之道也尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉观其前举文法居食若不过斯道之粗迹后叙尧舜相传又莫窥斯道之渊防而其源一本诸仁义之徳古今论道莫详于斯矣何后之名道者各一其辞云动而正焉之谓道云变通之谓道云自理言之谓之道云大和所谓道云当其可即是道云由气化有道之名云道者体用之总名云道者事物当然之理即其言非不各有攸当终不若韩子原道只自仁义言之较亲切着明匪特确遵孔孟遗训人人皆可与知而与能焉使其言一定不易即此可以闲先圣之道可以放淫词息邪说距诐行而佛老之学不攻自破也惟儒家意见杂出各一其说故佛老之徒敢为髙论以乗之殆将率天下人尽归之无为无着虚寂湛静而后谓之道也已盍观其言乎曰道可道非常道曰道之为物为恍为惚曰至道之精杳杳防防曰道自虚无生一炁此非老氏家之言乎曰道无方体随缘自在曰道越三空不可思议曰其道清净亦无诸相曰如来自在力无量刼难遇若生一念信速登无上道此非佛氏家之言乎是其教各以虚寂为宗则学其道者不得不脱离父兄妻子以求其所谓虚所谓寂而与圣人仁义之教视之皆恩爱坑堑恐逺之不暇矣虽然道之得名谓共由之路也南之粤北之燕莫不各有荡平坦夷之途而圣人仁义之途皆实地也在贤智者可俯而就在愚不肖者可企而及虽爱亲敬长百姓尚日用不知而尽性至命圣人岂能舍此而他由哉此教之所以近易道之所以一也若二氏既以虚寂认心性因以虚寂为妙道曰旁日月挟宇宙挥斥八极神气不变曰光明寂照无所不通不动道塲周遍法界直欲纵步大空顿超三界如之何可同日语也合而观之道若大路人岂难知昔孟子于学仁学义之偏者尚惧流至无君父今海内髙明俊伟悉甘心无君无父之教是诚何心哉噫仁义充塞则率兽食人人将相食莫此时为甚故余于韩子原道深有取也
　　达道
　　中庸之道何道也天下无人外之道也天下无人外之道又岂能逺人为道哉君臣父子夫妇昆弟朋友之交五者天下之达道也是道也费而隐防而显虽圣人有所不能尽实愚不肖可与知与能而为夫人率性之常也但仁智各一其见百姓日用不知所以有过有不及而素隐行怪废于半涂此中庸不可能也孰知道本不可离而人自离之哉欲修道者果知道不逺人自造端夫妇以至子臣弟友之伦本之为庸徳之行行而世为天下法本之为庸言之谨言而世为天下则修道之教于兹立矣然又谓和为天下之达道何也喜怒哀乐斯须不能去身者也人于日用内而父子兄弟夫妇外而君臣朋友未有一日能相离者应接间其能斯须离喜怒哀乐之情乎惟喜怒哀乐发皆中节则随其所接固盎然太和之充周也使一有不和则虽欲宜兄弟乐妻孥求父母之顺也难矣安望其获上而信友也然亦非待喜怒哀乐之发方知所节也未发之谓中夫固天命之性人之所以为人者也君子之中庸也君子而时中正以时时此未发之中时时此天命之性则喜怒哀乐自尔中节君臣父子夫妇昆弟朋友自莫不和天地万物自然位育而四达不悖矣是故谓之中庸者一中以为日用之常达之天下不可须防离也譬木之根水之源其枝叶花实固荣谢开落不常而根自生生之不穷其盈科放海固波澜流注不一而源自混混之不竭斯道达之天下一由天性降衷者以立其本此所以无所不达而为率性之道也特君子自戒惧中来而中和位育乃其常事若无所忌惮即为小人反中庸矣虽然人知道不外乎伦矣不知即吾天命之性人知道不外乎情矣不知即吾未发之中此子思子所以必推本言之之意也夫何中庸之道不明于后世乃自以为求道于天命之性渊渊乎无声无臭而已矣谓父子兄弟为假合之相而必欲断絶乎人伦自以为求道于未发之中黙黙乎不覩不闻而已矣谓喜怒哀乐为恩爱之私而必欲寂灭乎种性道其所道岂中庸不逺人之道哉达之一身一家且不能其何以达天下哉故曰为道而逺人不可以为道又曰人能道非道人
　　性道总论
　　性道一也人所固有亦人人所各足本不俟外求而后明以其所固有各足者证诸圣经亦非无徴而不信是故有先言道而后性者有先言性而后道者究其立言本防各有攸当也后世乃岐性道而二之老氏云道自虚无生一气佛氏云性觉真空性空真觉言道不言性可也而道则一归诸虚言性不言道亦可也而性则一归诸空诸儒每兼言之未免认气质为性指方法作用为道此所以性道愈晦无怪学术多岐人人得逞一见横一说标立宗防俾志士莫知适从贸贸焉各任意识驰骛而失弥逺也孰知信而好古圣谟自有不容紊者易曰一隂一阳之谓道继之者善也成之者性也得非先言道乎然此自天道言又曰乾道变化各正性命惟其各正故论语谓之性相近也岂专指生之谓性混人与犬羊而一之耶中庸曰天命之谓性率性之谓道得非先言性乎然此自人道言又曰性之徳也合外内之道也惟其道合内外故易谓成性存存道义之门恶可一归诸虚无空寂且执一废百莫可胜说也即此观其防通立天之道曰隂与阳立人之道曰仁与义仁义性也即天道之隂阳也原无天人之殊无先后之别性即道道即性也昭昭矣惟知一隂一阳之道继善成性彼谓无善无不善可乎惟知率性即道而五伦乃天下之达道也彼谓道可道非常道可乎惟知性善本相近成性存存道义之门则道必根诸天性斯道不可离性必显诸道义斯为达道凢岐而二之者皆非真知性道者矣虽然尧舜性之也尧舜之道孝弟而已矣故曰人皆可以为尧舜

　　图书编巻七十六
<子部,类书类,图书编>
　　钦定四库全书
　　图书编巻七十七
　　明　章潢　撰
　　三纲五常总叙
　　三纲二纪人之大伦也五常之道也君为臣之纲其有分者义也父为子之纲其有亲者仁也夫为妻之纲其有别者智也长幼之纪其序为礼朋友之纪其任为信之二纪者亦不岀乎三纲之外何也因有父子也而有兄弟以至于宗族其先后以齿者一家之长幼也因有君臣也而有上下以至于俦侣其尊卑以等者一国之长幼也因有兄弟也而自同室以至于宗族其互相助益者同姓之朋友也因有上下也而自同僚以至于俦侣其互相防正者异姓之朋友也举三纲而二纪在其中故总谓之纲常人之所以为人而异于物者以其有此纲常之道虽然提其纲则纪自理振其纲纪则天经頼以清地义頼以寜万彚頼以成自混元开辟以来孰能一日离此常道哉是故陈此常道于时夏凡变此道者不待辨哉






















　　五常之道
　　五常之道人之所以为人而异于禽兽者惟此焉耳兹其所以为万世不易之常道欤三纲即五常之中而揭其纲使人反求诸身也是五常也其在天地则为木火土金水之五行其在人心则为仁义礼智信之五德臯陶所谓五典中庸所谓五达道者是也圣人人伦之至岂能于父子亲君臣义夫妇别长幼序朋友信之外而有所加乎盖其以一身负荷纲常具之为常性行之为常道声律身度仁至义尽而俯仰无愧于天地所以倬然人极之攸树者特以尽其人道之常耳但圣人亦人也圣人自尽其常道惟于立人之道无亏欠也吾人并生斯世戴天履地共负此纲常之重使于五者有一之或缺斯失其所以为人也已况于三纲五常而莫之尽心乎哉
　　三纲五常考
　　大学为人君止于仁为人臣止于敬为人子止于孝为人父止于慈与国人交止于信
　　晏子曰君令臣共父慈子孝兄爱弟敬夫和妻柔姑慈妇听礼也君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇听而婉礼之善物也
　　孟子曰人之有道也饱食暖衣逸居而无教则近于禽兽圣人有忧之使契为司徒教以人伦父子有亲君臣有义夫妇有别长幼有序朋友有信
　　汉白虎通义三纲者何谓也谓君臣父子夫妇也六纪者何谓也谓诸父兄弟族人诸舅师长朋友也故君为臣纲父为子纲夫为妻纲何谓纲纪纲者张也纪者理也大者为纲小者为纪所以张理上下整齐人道也人皆怀五常之性有亲爱之心是以纲纪万化若罗网之有纲纪而万目自张也【按三纲之名始见于此非汉儒之言古之遗言也】以上论天理人伦之正【兼言五者大伦】
　　孝经爱亲者不敢恶于人敬亲者不敢慢于人爱敬尽于事亲而德教加于百姓此天子之孝
　　子曰昔者明王之以孝治天下也不敢遗小国之臣而况于公侯伯子男乎故得万国之懽心以事其先王治国者不敢侮于鳏寡而况于士民乎故得百姓之懽心以事其先君治家者不敢失于臣妾而况于妻子乎故得家人之懽心以事其亲夫然故生则亲安之祭则鬼享之是以天下和平灾害不生祸乱不作故明王之以孝治天下也如此诗曰有觉德行四国顺之
　　子曰昔者明王事父孝故事天明事母孝故事地察长幼顺故上下治天地明察神明彰矣故虽天子必有尊也言有父也必有先也言有兄也宗庙致敬不忘亲也修身慎行恐辱先也宗庙致敬鬼神着矣孝弟之至通于神明光于四海无所不通　以上专言天子之孝
　　蛊卦初六干父之蛊有子考无咎厉终吉象曰干父之蛊意承考也
　　九二干母之蛊不可贞象曰干母之蛊得中道也孟子问孝子曰无违樊迟御子告之曰孟孙问孝于我我对曰无违樊迟曰何谓也子曰生事之以礼死塟之以礼祭之以礼
　　孟武伯问孝子曰父母唯其疾之忧
　　子游问孝子曰今之孝者是谓能养至于犬马皆能有养不敬何以别乎
