<!-- { "loadSidebar": true } -->
　　人之所以为人者形与性而已矣天地之塞吾其体天地之帅吾其性形性岂二之哉孔子曰仁者人也孟子曰形色天性也所以大学一言以蔽之曰一是皆以修身为本则是身也本之为心意知而非有也达之家国天下而非无也具之为骨骸脏腑而非显也宰之为精神魂魄而非隠也呼吸与天地相通气脉与寒暑昼夜相运旋所以谓人身小天地而知修身为本即知之至也孔门无逾顔曽顔之四勿曽之三省舍视聴言动容貌辞气性安在哉信乎养徳养身非二事良医良相非二道奈何人人具此七尺之躯卑之则为众欲所攻髙之又以四大为幻欲通天下国家为一身而于一身之骨骸血脉且莫之辨一身之寒暑燥湿且莫之调摄也又乌在其为不朽而与天地参乎

　　礼运故人者其天地之徳隂阳之交鬼神之防五行之秀气也
　　故人者天地之心也五行之端也食味别声被色而生者也故圣人作则必以天地为本以隂阳为端以四时为柄以日星为纪月以为量鬼神以为徒五行以为质礼义以为器人情以为田四灵以为畜
　　邵子曰天有四时地有四方人有四支是以指节可以观天掌文可以察地天地之理具乎指掌矣可不贵之哉
　　神统于心气统于肾形统于首形以气交而神主乎中三才之道也日为心月为胆星为脾辰为肾藏也石为肺土为肝火为胃水为膀胱府也何者谓之人邵子曰目耳鼻口心胆脾肾之气全谓之人心之灵曰魄脾之灵曰魂肾之灵曰精心之神发乎目则谓之视肾之精发乎耳则谓之聴脾之魂发乎鼻则谓之臭胆之魂发乎口则谓之言八者具备然后谓之人夫人者天地万物之秀气也然而亦有不中者各求其类也若全得人类则谓之曰全人之人
　　勉斋黄氏曰夫人之生惟精与气为毛骨肉血者精也为呼吸冷热者气也然人为万物之灵非木石故其精其气莫不各有神焉精之神谓之魄气之神谓之魂耳目之所以视聴者魄为之也此心之所以能思虑者魂为之也合魂与魄乃隂阳之神而理实具乎其中惟其魂魄之中有理具焉是以静则为仁义礼智之性动则为恻隐羞恶恭敬是非之情胥此焉出也人须如此分作四节看方体认得着实或问朱文公但将理与气对看今先生分作四节何也曰理与气对是自天地生物而言今之说是自人禀受而言若但言气大易何以谓精气为物但言理横渠何以谓合性与知觉而名心耶此意玩味当自知之若以语人徒起纷纷也
　　因论虚灵知觉曰人只有个魂与魄人记事自然记得底是魄如防恁地搜索思量防这是魂魂日长一日魄是禀得来合下恁地如月之光彩是魂无光彩处是魄魄亦有光但是藏在里面又曰气之呼吸为魂耳目之精明是光藏在里面如今人聴得事何尝是去聴他乃是他自入耳里面来因透诸心便记得此是魄魄主受纳魂主经营故魄属隂魂属阳隂凝静阳发散
　　易云精气为物精是精血气是暖气有这两件方始成得个好物出来如人在胞胎中即是这两个物骨肉肌体是精血一路做出防呼吸活动是暖气一路做出然而精血暖气则自有个虚灵知觉在里面精血之虚灵知觉便是魄暖气之虚灵知觉便是魂这虚灵知觉又不是一个虚浮防物里面却又是许多道理故木神曰仁是虚灵知觉人受木之气其虚灵知觉则具仁之理木便是气血神便是魂仁便是个道理如此看方是按人身即小天地也人之气即天地之气人之五脏六腑十二络犹五岳四镇十二州人之七窍犹天之七曜凡人之脏腑十二络有病则面色异而变常犹岳镇十二州有灾则天象随之而变异惟心脏之病面色易形故以养心为要孟子曰养心莫善于寡欲程张所谓心皆指其虚灵之气而言气本寓理为性理从气发为情而心能主宰者亦气也
　　人之面偹耳目鼻口舌犹天之五行也腹偹肝肺脾肾心犹地之五行也耳鼻纵而孔窍凹静而隂也目口横而睛凸动而阳也肾属耳肺属鼻反动而为阳肝属目脾属口反静而为隂心舌居动静之间而心声形于舌舌音发于心是心舌者又一身之主也然项圆而颏方天地定位也鼻岳耸而口渊深山泽通气也眼外耀而舌下津水火不相射也喉出响而耳収声雷风相薄皆与天地造化相肖也
　　养徳养生二而无全学也矧天大徳曰生今以养徳属儒曰正道养生属仙曰异端误矣身亡而徳安在哉故孔子慎疾曰父母唯其疾之忧教人存仁致中和孟子曰养气持志集义勿忘勿助是故立教以医世酌人情而制方周末文靡则伪故存仁战国气暴则盭故集义存仁完心也志定而气从集义顺心也气生而志固致中和也勿忘助也疾安由作故曰养徳养生一也无二术也
　　夫地即血天即气天包地气载血今人骨肉脏腑皆血也魄也神灵运用皆气也魂也人死乃魂去魄存气散血尚聚也是以贵养气世降气转耗也朱丹溪乃曰气有余血不足药专补血夫气有余邪气也正气何尝有余岐伯曰人以胃气为主甚矣贵养气也人身之天为首而一身之气自流行贯通脉络相连如耳目口鼻为气之出入皆在于首而其为气必自下而上故目如日月而五脏皆属之岂非自地而起乎
　　天包地地之上下皆天天之气循环转旋无一息之停止如人身自腹以上为天腹之下为地人身之气自足之涌泉而起至于头顶又降而下循环不穷然谓之隂阳者亦以其上下言之耳天之气在地下者为隂在地上者为阳其为形虽有隂阳之殊其为气则一也
　　宇宙不曽隔人人自限隔宇宙
　　上是天下是地人居其间须是做得人方不枉人与天地同体四时以行百物以生若滞在一处岂能为万化之主耶古之善学者常令此心在无物处便运用得转耳学以自然为宗可以着意理防乎神理为天地万物主长在不防人不知此虚生浪死与草木一耳
　　我之所以为身岂五脏六腑四肢百骸之谓哉身非身也其所主者心也心非心也其所具者性也性非性也其所原者天也天之所以为天我之所以为身也然则我之身非人也天也
　　道无形体万象皆其形体道无显晦人所见有显晦以形体言天地一物也以显晦言人心其机也所谓心即理者以其充塞氤氲谓之气以其脉络分明谓之理以其流行赋畀谓之命以其禀受一定谓之性以其物无不由谓之道以其妙用不测谓之神以其凝聚谓之精以其主宰谓之心以其无妄谓之诚以其无所倚着谓之中以其无物可加谓之极以其屈伸消息往来谓之易其实则一而已今夫茫茫堪舆苍然隤然其气之最麄者欤稍精则为日月星宿风雨山川又稍精则为雷电鬼怪草木之彚又精而为鸟兽鱼鼈昆虫之属至精而为人至灵至明而为心故无万象则无天地无吾心则无万象矣故万象者吾心之所为也天地者万象之所为也天地万象吾心之糟粕也要其极致乃见天地无心而人为之心心失其正则吾亦万象而已心得其正乃谓之人此所以为天地立心为生民立命惟在于吾心此可见心外无理心外无物所谓心者非今一团血肉之具乃指其至灵至明能作能知此所谓良知也然而无声无臭无方无体此所谓道心惟防也此大人之学所以与天地万物一体也一物有外便是吾心未尽处不足谓之学
　　夫人知四肢百体之为我也知浩浩天地为吾躯殻而天地间品物万形之皆吾四肢百体也乎而知推而上六万四千八百年推而下六万四千八百年之为吾一息也乎而能因睹吾是心上覆皇天下载后土日月不足为明而宇宙不足为大也乎如其未也则是犹未睹于道也
　　夫自一气动静而天地生焉天地交而万物生焉万物物也天地亦物也天地物之大者也自夫万物之形质而观之穹然而在上者吾谓之天块然而在下者吾谓之地焕然而代明者吾谓之日月渊然而停浩然而流者吾谓之江河屹然而峙者吾谓之山岳蔚然而秀者吾谓之草木翼而飞鬛而驰者吾谓之禽兽是其体盖不能以不异也亦不容以强一也非惟吾不能一虽天地之大固不能使万物之合而为一也呜呼孰知万物之不能相一者其形体也万物之相通而无间者实混合而为一也欤今夫万物备而成天地众体备而成一身天地一身之大者也一身天地之小者也试以身喻之人之一身外则有耳目口鼻四肢毛髪焉内则有五脏六腑焉自其异而观之视者吾谓之目聴者吾谓之耳食者吾谓之口嗅者吾谓之鼻持而行者吾谓之四肢虽耳目口鼻四肢固已不能相一也而况于不可胜穷者乎自其合者而观之坱然太虚为耳目口鼻为四肢为毛髪为五脏为六腑耳目口鼻四肢毛髪之形虽异而其坱然太虚者实融乎其相通也五脏六腑之形虽异而其坱然太虚者实混乎其无间也故观乎一身则知天地万物之为一体矣观乎天地则知吾身之备乎天地万物矣是故仰观乎天吾身之盖也俯察乎地吾身之载也日月吾之明江河吾之流山岳吾之峙草木禽兽吾之文推而大之一元之阖辟吾身之动静也推而细之一昼一夜之运吾身之呼吸也范围天地之化而不过范围吾身之化也曲成万物而不遗曲成吾身之万物也呜呼知此者可与论仁矣夫仁者以天地万物为一体固也然不防于无分与夫既谓之一体则万物之有亲疎也犹夫吾身之有贵贱也吾耳目口鼻吾四肢毛髪吾五脏六腑其大小之分贵贱之等截乎其不容易也天地万物固可混然而无别是故干称父坤称母民曰同胞物曰吾与是故身修而后家齐家齐而后国治国治而后天下平是故尽己之性斯尽人之性尽人之性斯尽物之性是故亲亲而仁民仁民而爱物其合而一者仁也其不容混者人之分也呜呼仁之为徳其大固如是哉故窃尝论之吾身之与天地万物物也吾心其则也失其心则物非其物矣儒者之论盖曰心者一身之主宰呜呼岂独为一身之主宰实天地万物之枢纽欤故曰明明徳于天下致中和天地位而万物育焉
　　吾人与天地并立而为三才非形骸可间人只为形骸间隔便执着有我殊不知此心之灵通天彻地无有限际天只是积气地只是积形中间为天地的灵明主宰只有此心伏羲立象上一画以象天下一画以象地中一画是天地的灵窍强名曰人人即是天地之心若认着我少为私意所隔便是不与天地立心便是三极不立
