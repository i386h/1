<!-- { "loadSidebar": true } -->
　　本朝与秦汉之缓急可得闻乎曰秦汉所急在西北上谷北平为缓我朝所急在东北甘肃宁夏缓也秦汉急西北故秦塞起临洮汉武置朔方缓东北也故诱匈奴入则于马邑开乐浪菟当时非之我朝反是然则我朝长城应始东北乎曰应始神京夫神京在燕大宁沦失天寿与异域为隣宣府与辽东隔絶汲汲图营以实后皆犹恐后也是故开平之转运难继则当徙三卫以易大宁大宁之巢穴不除则当通宣辽以为絶塞失时不举策之可憾者也何失时也曰徙三卫当在国初为絶塞当在成化治之间何也曰国初三卫之置根本未深而开平之庐舍未废且北寇达道三卫得以有之以此相易不为难也成化治之间北人数贡边境罕闻年数屡登塞下殷富彼时若城京后彼既不与我近我亦力足办之纡直进退即少有渉于三卫三卫蔑视之也今三卫视大宁为乐土而开平限入北庭非惟我不能以大宁为我有且亦不能以开平与三卫矣又边警所急愼在宣大祸发有形难先未兆而京后尺寸弃取之间三卫兴尤以为厉已故曰失时可憾也然则宜如何曰宣大不可不城所谓白刃在前也宣大既城战守斯议谨哨望于登陴伏精锐于半道叩垣则左右备施以为守入塞则左右邀击以为战此之为宣大计也而以其闲暇大城京后虑版筑之屡兴则寛其诸役恐三卫之有竞则啗以微资土可筑则土筑而砖甃继施石可劚则石劚而灰灌必愼自居庸抵山海以为袤遍其下列保寨以为援先之以京营出戍继之以招募成家葢当天下之力以之而不烦费阻与迁都较重而不以劳烦辍也是则失时可憾而捄时有要也然有言长城无益于疆宇者何曰不究始末之言也夫塞下田不塞下人有也为敌垦也一骑长驱耕夫防窜耕具牛畜举为其有矣塞下丁不塞下人有也为息寇也朝取数人焉杀而委诸壑暮取数人焉驱而入之部夫塞田不垦则粟愈贵非惟居者不可留而兵廪且不胜转输之困矣塞丁不息则地愈孤非惟伍失者无从补而敌幕且愈增其类矣夫当长城之未城也塞下粟有斗数钱者乎塞下有人舍内郡而愿僦居塞下者乎塞兵有一非坐食官廪给地自养为官战守者乎一遇伍缺清勾拘摄如捕罪人有招幕一呼千百彚集者乎帑金至重也辇输有遇掠者矣巡察使宪臣也行部有遇害者矣赴簿计即如探虎穴转商贾即如临重垒洪蔚内地也寇至境而烽火不闻朔州开府也先入塞而声闻永隔今时亦有之乎故曰议长城之无益者不究始末之言也然则长城足恃先终不能入塞乎曰何言终不入也堤水而浸溃必有方引绳而牵断必有处长城之利燧明而野易清也攻拒久而兵易集也粟入多也生息繁也小举之莫能犯也大举之易于调伏为应援突击也彼虑归之难而不敢深入也嗟夫守不宻则入言必不入则宜废守矣入则有战言必不入则宜废战矣古今有废战守为国者乎是故诘边隅之令以严乗塞之时精团练之兵以待农隙之入申堡塞之约以尽清野之实固京后之防以居万乗之重可战可守斯固策之中也而近时边将不求备其所未备顾曰未塞之前敌惟小犯既塞之后必求大举小犯易遏大举难支则是以大举为塞致也嗟夫城塞以止驱犹服药以已疾小犯必至大举犹细症必至沉疴也以城塞之遏小犯为致大举则将以服药之已细症为致沉疴乎谬也甚矣
　　乗塞说
　　夫城塞非难也乗之难也乗之非难也久之难也夫集丁壮以事版筑恤之有方役之有渐斯塞城矣而欲离畎畆捐妻子林林总总于亭障陴隩之间不服怨不力疲称干奋戈敌忾争先不能也暂乗之犹可而必欲歴岁年长子息偲偲业业于沙碛斥卤之外不逃亡不隐匿世嗣家继如保恒产益不能也秦之亡也以长城而非以长城也城成矣而谪戍遍天下天下不能堪也秦之亡也以谪戍而非以谪戍也谪戍无更践犬羊死塞下天下不能堪也夫行者无憩息之所则行不如处负者无息肩之望则负不若仆城长役而不休戍长谪而不代居者必发而无免借往者必死而无返期此秦人之所以惧而乱而秦亡也故晁错为汉画尚募徙而尤谪戌惩秦失也文景重入奴婢入粟而轻鬻爵赎罪知民情也然秦之城也与今异其戍也亦与今异晁错之为汉谋也难而今谋不难审其易知其不难是故塞可城城可乗乗可久也秦虐用其民而一天下天下既一黔首引领思治觊一休养匈奴无盗塞之罪边土无防刘之惨而劳师万里斥不毛之地发谪以戍之转饷以给之其结怨天下一也役丁百万为塞数千里地不计土石年不计丰歉期以一二歳时尽罗絶漠其结怨天下二也夫古之为师也不得已命下而哭凿凶门而出轸未旋国君为之不举寝不安席而长城之役未休五岭之戌复举阿房骊山一时并作其结怨天下三也今时则不然北部拥众侮慢不恭其曲在彼边民罹害骨肉荼毒其害切身三驾之后休养者垂二百年须之已久自天子以至度支凛凛以财用之困工役之劳忧念之已深民无得而非上也夫鲧之治水其役岂下于始皇方命受殛而民无叛者知急其急也故曰秦之城也与今异也汉之初也诸侯戍边者皆去楚汉兵争未暇顾也秦长城毁矣匃奴关故河南矣韩信陈豨之叛戎马及于晋阳矣晁错之防曰募民夫汉已徙大族实新秦三辅五陵矣其徙边必不以徙新秦三辅五陵者也其外郡国乎边塞去外国地甚辽邈水土又不服习也闻边土苦恶当徙者忧惧其难一也亭障未立保聚无所一旦置之荒墟而即责其扞御其难二也塞田未垦塞廪未实徙口既盛转运益增始之以坐养继之以凶年其难三也富人鬻爵恐不屑身往所入奴婢及罪人赎者逃亡相继其难四也今时则不然塞垣已盛警急有备塞下殷富号为乐土人多而苦于无田者比比是也但有募集不必与冬夏衣廪食也不必拜爵高之增至卿也分口受田无不乐从者矣国初盐利稍寛逺方商贾有携家居边塞者以利之所在也而况即募塞下人耕塞下地乎故曰错为汉谋难为今谋不难也夫塞城矣不可以不乗不乗是弃塞也塞乗矣不可以不久不久是弃乗也更践则习谪戍不可也今年春城塞集丁男若干歴夏入秋而免明年复然今年夏乘塞兵若干歴秋入冬而免明年复然乗者至则役者当往役者返则乗者就道朞月计数旬千里而已室家之弃旷生理之蹵乏形貌之悴瘠鬭心之懈沮恐非所以图久也夫乗塞非古也而亦不可废也古之乗塞者列亭障而已今则长罗千里无不受陴者矣古之乗塞者通烽火而已今则执防据险日与之战矣然塞已成矣秋岁防矣禾稼栖亩恃之以无恐矣妇子嘻饷恃之以罔戒即废之不乗则畜牧驱逆之失农樵杀戮之惨士女虏逼之耻禾稼践之费无所于偿也故曰乗塞非古而亦不可废也尝为画曰塞城矣其地卑而圯不便而受敌者宜更也更矣而无堡在近者宜增也城如引绳结之而不断列堡如布棊错之而不杂堡去城不二三里其相去不三十里保为庐舍备器用凿井增灶具桩列枥人有所栖马有所秣使至者如归寓者如家每堡五六百人则人受之防綂之以一校则校为一廨歩卒勤瞭望昼夜为二畨马卒递逻徼彼此为信验无事则畨上者倚戈于城而畨下者休逻徼者递哨于途而堡居者习技艺有警则畨上者为燧逻者先登堡居者继登而畨下者亦登则役有畨而不疲事有经而可守矣行之一年人皆便之来岁征集则令于军曰乗塞而欲携室者听増养以半口比归令于军曰室至而欲留者听增给以温絮且移额廪既畱而复令于军曰欲恒居此而授田者听且给牛种夫人情之不能絶者嗜欲而其甚趋者利也朞月不数旬千里有不愿携室者乎其归不数旬复往有不愿畱者乎既増室养复给冬絮移廪以为资有田以为产有不愿恒居者乎夫为国家非财用之急也无胜兵之急也非无胜兵之急也无边兵之急也非无边兵之急也无执防登陴结髪与匈奴战者兵之急也乏财用撙节焉已尔乏胜兵清补焉已尔乏边兵清补边兵焉已尔乏执防登陴结髪与匈奴战者兵则强之怨生废之蹙守为治者所深忧也不强之以生怨不废之以蹙守拔边兵于中土拔乗塞于边兵一转手之间耳夫秦工役与谪戍并行而致衅吾工役已息而戍以情诱之异于秦可知也错为汉谋募逺道之人吾即募塞下人逺不出百里易于错可知也故曰审其易知其不难则塞可城城可久也凡此行之于天下之甫定则愿息者咨行之于边口之未充则应募者鲜行之于边患之不数则逺敌者疑今其时也而勤不为可谓智乎
