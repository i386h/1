<!-- { "loadSidebar": true } -->
　　凢与敌战若道路不能通粮饷不能进谋计不能诱利害不能惑须用正兵正兵者拣士卒利器械明赏罚信号令且前则胜矣法曰非正兵安能致逺【三国蜀诸葛亮将攻魏与羣下谋之亟相司马魏延曰闻夏侯楙少主之婿也怯而无谋今殷延精兵五十负粮五千且从褒中出循秦岭而束当子午而北不过十日可到长安楙闻延奄至必弃城逃走长安中惟御史京兆太守耳横门邸阁与散民之谷足周食也比东方相合聚尚二十许日而公从斜谷来亦足以逹如此则一举而咸阳以西可定矣亮以为此危计不如安从坦道可以西取陇右十全必克而无虞故不用延计亮杨声由斜谷道取郿使将军赵云邓芝为疑军据箕谷魏遣曹真督关左诸军守郿亮身率大军攻祁山戎阵整齐号令明斋始魏以汉昭烈既死数嵗寂然无闻是以畧无豫备而卒闻亮出朝野恐惧于是天水南安安定皆叛应亮关中响震羣臣未知计所出】
　　虚战
　　凢与敌若我势虚当伪示以实形使敌莫能测其虚实所在必不敢轻与我战则我可以全师保军法曰敌不敢与我战者乗其所之也【三国蜀将诸葛亮在阳平道魏延诸将并兵东下亮惟留万余守城魏司马懿率二十万拒亮与延军错道径前当亮军相去六十里候还白亮城中兵少力弱亮亦知懿军出却恐与已相逼欲赴延军相去又逺势不能及将士失色莫知其计亮意气自若敕军中皆偃旗卧鼔不得妄出又令大开四门扫地却洒懿尝谓亮持重而复见以弱势疑其有伏兵于是率众北趣山明日食时亮与防佐拊手而笑曰司马必谓吾却将有强伏循山走矣还白如亮所言懿后知之深以为恨】
　　实战
　　凢与敌战若敌人势实我当严兵以备之则敌必不轻动法曰实而备之【三国蜀先主为汉中王拜关侯为前军假节钺屯江陵是嵗侯留兵屯公安南郡以备吴而率兵攻魏将曹仁于樊曹公遣于禁等救仁秋大雨汉水泛滥禁所督七军皆没禁降侯厐徳被诛梁郏凌浑羣盗咸遥受侯印号为支党侯威振华夏】
　　轻战
　　凢与敌战必须详审量敌而后出兵若不计而进不谋而战则必为敌所败法曰勇者必轻合轻合而不知利【晋文公与楚战知楚将子玉刚忿急文公遂执其使宛春以挠之子玉怒遂乗晋军楚师大败】
　　重战
　　凢与敌战须兼持重见利则动不见利则止慎不可举也若此则必不防于死地法曰不动如山【宋岳飞师毎休舍课将士注坡跳濠皆重铠习之子云尝召注坡马踬怒而杀之卒有取民麻一缕以束刍者立斩以徇卒夜宿民开门愿纳无敢入者军号冻死不拆屋饿死不卤掠卒有疾躬为调药诸将逺戍遣妻问劳其家死事者哭之而肓其孤或以子娶其女凢有颁犒均给军吏秋毫不私善以少击众欲有所举尽召诸统制以谋谋定而后战故胜无败倅遇敌不动故敌为之语曰撼山易撼岳家军难】
　　害战
　　凢与敌各守疆界若敌人防抄我境以挠邉民可于要害处立伏兵或筑阵塞以邀之敌必不敢轻来法曰能使敌人不得至者害之也【唐时朔方总管沙咤利忠义为突厥所败诏张仁愿摄御史大夫代之既至贼已出率兵蹑击夜掩其营破之始朔方军与突厥以河为界北岸有拂云祠突厥每犯邉必先谒祠祷祀然后引兵渡河而南时黙啜引兵而去敌地张仁愿请乗虚取汉河南地筑三受降城絶虏南防路唐休璟以为西汉以来皆北守河今筑城虏腹中终为所有仁愿固请中宗许之表留嵗满以助刀咸阳人二百逃归仁愿擒之尽斩城下军中股栗役者尽力六旬而三城就以拂云为中城南直朔方西城直灵武东城南直榆林三垒相拒各四百余里其北皆大碛也斥地三百里逺又于牛头朝那山北置烽堠千百所自是突厥不敢逾山牧马朔方益无冦嵗省费亿计减镇兵数万】安战
　　凢敌人逺来气锐利于速战我深沟高垒安守勿应以待其敝若彼以事挠我求战亦不动法曰安则静【三国蜀将诸葛亮帅众十余万出斜谷垒于渭水之南魏遣大将司马懿拒之诸将欲往渭北以待之懿曰百姓积聚皆在渭南此必争之地也遂率军而济背水为垒因谓诸将曰亮若勇者当出武功依山而东若西上五丈原则诸军无事矣亮果上五丈原防有长星坠亮之垒懿知其必败时朝廷以亮率军逺入利在急战毎命懿持重以俟其变亮数挑战懿不出因遗懿巾帼妇人之饰懿终不出懿弟孚书问军事懿复曰亮志大而不见机多谋少决好兵而无权虽持兵十万已堕吾昼中破之必矣与之对垒百余日防亮病卒诸将烧营遁走百姓奔告懿出兵追之亮长史杨仪反旗鸣鼔若将向懿者懿以归师不之迫于是杨仪结阵而去懿经行其营垒观其遗事获其图书粮食辎重懿审其必死曰天下竒才也辛毗以为尚未可知懿曰军家所重军书宻计兵马粮食今皆弃之岂有人损其五脏而可以生乎宜急退之关中多蒺藜懿使军士三千人着软材平底木履前后蒺藜着履然后马俱进追到赤岸乃知亮已死时百姓为之谚曰死诸葛亮走生仲达懿笑曰吾能料生不能料死故也】
　　危战
　　凢与敌战若防在危亡之地当激励将士决死而战不可懐生则胜法曰兵士甚防则不惧【后汉将吴汉讨公孙述进入犍为界诸县皆城守汉攻广都防之遣轻骑绕成都市桥武阳以东诸小城皆降帝戒汉曰成都十余万众不可轻也但坚据广都待其来攻勿与争锋若不敢来公须转营迫之须其力疲乃可击也汉不聴乗利遂自将步骑二万余人进逼成都去城十余里阻江北为营作浮梁使别将刘尚将十万余人屯于江南相去二十余里帝大惊责汉曰比敕公千条万端何意临事悖乱既轻敌深入又舆尚别营事有缓急不复相及贼若出兵缀公以大众攻尚尚破公即破矣幸无他者急率兵还广都诏书未到述果追其将谢丰袁吉将兵十万余出攻汉使别将万余人刼刘尚令不得相救汉与大战一日兵败走入壁丰围之汉召诸将厉之曰吾与诸将逾越险阻转战千里所在斩获遂深入敌地今至其城下而与尚二处受围势既不接其祸难量欲潜师就尚于江南御之若能同心恊力人自为战大功可立如其不然败必无疑成败之机在此一举诸将皆曰诺于是飨士秣马闭营三日不出乃多立幡旗使烟火不絶夜衘枚引兵与尚合军丰等不觉明日乃兵拒水北自将兵攻江南汉悉兵迎战自旦至晡遂大胜之斩谢丰袁吉于是率兵还广都留刘尚拒述具以状闻而深自谴责帝曰还广都甚得其冝述必不敢畧尚而撃公若先攻尚公从广都五十里悉步骑赴之适当值其危困破之必矣于是汉与述战于广都成都之间八战八克遂军于郭中述自将数万人出城大战汉使防军高午唐邯将锐卒数万击之述兵败走高午奔阵刺述杀之成都降斩述首传送洛阳】
　　死战
　　凢敌人强盛吾士卒疑惑未肯用命须置之死地告令三军示不获已杀牛燔车以享战士烧弃粮食填夷井灶焚舟破釜絶去其生虑则必胜法曰必死则生【秦将章邯已破楚将项梁军以为楚地兵不足忧乃渡河击赵大破之当此时赵歇为王陈余为将张耳为相兵败皆走入钜鹿城章邯令王离渉间围钜鹿章邯军其南筑甬道而输之粟楚懐王以宋义为上将项羽为次将范増为末将救赵诸别将皆属焉宋义行至安阳留四十余日不进遣其子宋襄相齐自送之无盐饮酒高会项羽曰今国新破王坐不安席扫境内而属将军国家安危在此一举今不恤士卒而徇其私非社稷之臣项羽晨朝宋义即其帐中斩之下令军中曰宋义与齐谋反楚王隂令羽诛之是时诸将皆慴服莫敢支吾皆曰首立楚者将军家也今将军诛叛乱即共立羽为假上将军使人追宋义子襄及之齐杀之且使报命于楚懐王因命项羽为上将军当阳君蒲将军皆属焉项羽已杀宋义威震楚国名闻诸侯乃遣当阳君蒲将军率二万众渡河救钜鹿战少利陈余复请兵项羽乃悉兵渡河沉舟破釜甑烧庐舍持三日粮以示士卒必死无还心即国王离与秦军遇九战絶其甬道大破之杀蘓角虏王离当是时楚兵及诸侯军救钜鹿者十余壁莫敢纵兵楚击秦军诸将皆从壁上观楚战士无不一当十楚兵呼声动天地诸侯人人惴恐于是大破秦军】
　　【汉将韩信张耳以兵数万欲东下井陉击赵赵王成安君陈余闻汉且袭之聚兵井陉口号称二十万广武君李左车説成安君深沟高垒勿与战愿假竒兵二万从间道絶其辎重成安君不听信使人间视知其不用乃引兵遂下未至井陉口三十里止舍夜半传发选轻骑二千人人持一赤帜从间道草山而望赵军戒曰赵见我走必空壁逐我若疾入防赵帜立汉帜令其禆将传餐曰今日破赵会食诸将皆莫信详曰诺信会军吏曰赵已先据便地为壁且彼未见大将旗鼓未肯击前行恐吾至险阻而还乃使万人先行出背水阵赵兵望见大笑平旦信建大将旗鼓鼔行出井陉口赵开壁击之大战良久于是信耳弃旗鼓走水上军复疾战赵空壁争汉旗鼔逐信耳信耳已入水上军军皆殊死战不可败信所出竒兵三千骑者赵空壁逐利即驰入壁皆防赵旗帜二千赵军已不能得信耳等欲还壁壁皆汉赤帜大惊以为汉皆已得赵王将矣遂乱遁去赵将虽斩之弗能禁于是汉兵夹击破虏赵军斩成安君泜水上擒赵王歇信乃令军毋杀广武君有生得之者购千金顷之有缚而至戏下者信解其防东乡坐西乡对师事乏诸校効首虏休毕贺因问信曰兵法右背山陵前左水泽今者将军令臣等反背水阵曰破赵会食臣等不服然竟以胜此何术也信曰信非得素拊循士大夫此所谓驱市人而战之其势非置之死地人人自为战今予之生地皆走宁得而用之乎诸将皆服曰非所及也】
　　生战
　　凡与敌战若地利已得士卒己阵法令己行竒兵已设要当割弃性命而战则胜若为将临阵畏怯欲要生必反所为杀法曰幸生则死【春秋时楚子伐郑晋师救之与战于敖鄗之间晋中军赵婴齐使其徒先具舟于河欲败而先济故将士懈心生而卒不可胜】
　　饥战
　　凢兴兵征讨深入敌地刍粮之阙必湏分兵抄掠据其仓廪夺其蓄积以继军饷则胜法曰因粮于敌故军食可足也【北史后周将贺若敦率兵渡江取湘州陈将侯瑱御之秋水泛滥江路遂断粮援既絶人怀危惧敦于是分兵抄掠以充资费恐瑱等知其粮少乃于营内多聚土覆之以米召侧近村人佯有访问随即遣之瑱等闻之以粮为实敦又増脩营垒造庐舍示之以持久湘罗之间遂废农业瑱等无如之何初土人船载米粟及笼鸡鸭以饷瑱军敦患之乃伪为土人船伏兵于中瑱军望见谓饷船至逆水争取敦甲士遂擒之又敦军数有叛者乗马投瑱瑱輙纳之敦乃取一马率以趣船令船中人以鞭鞭之如是者舟马畏船不敢上后伏兵于江岸使人乗前马诈投瑱营瑱即遣兵迎接争来牵马既畏船不上伏兵尽发杀之后实有馈饷及亡奔瑱者犹恐敦设诈兵不敢受相持嵗余瑱不能制】饱战
　　凢敌人逺来粮食不继敌饥我饱可坚壁不战持久以敝之絶其粮道彼退走宻遣骑兵邀其归路纵兵追击破之必矣法曰以饱待饥【唐武徳初刘武周据太原使其将宋金刚屯于河东太宗往征之谓诸将曰金刚悬军深入精兵猛将皆在于是武用自据太原专寄金刚　以为捍蔽金刚虽众内实空虚掳掠为资意在速战我闭营待其饥未冝速战于是遣刘宏基等絶其粮道其众遂援金刚乃遁】
　　营战
