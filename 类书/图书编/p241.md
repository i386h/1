<!-- { "loadSidebar": true } -->
　　广西承宣布政使司领府十一曰桂林【始安姑建国建陵八桂静江军瘠烦】曰平乐【始安昭州多猺简】曰梧州【苍梧郡广信交州成州封州烦冲】曰南宁【晋兴宣化南晋朗宁永宁多买卖冲】曰浔州【桂平浔江布山简】曰大平【丽江武寨猺瘴冲】曰栁州【马平龙州南昆龙江龙城州象郡烦冲】曰庆逺【龙水宜阳宜州庆逺军简】曰思明【明江知土土官衙门瘴旧领州八近止四】曰思恩【古邕州旧治桥利裁近徙荒田知土近改流瘴三十里旧县一近革】曰镇安【古冻百粤二里所属二十八知土流洞瘴】州十曰江【江阳知土领县一三里】曰泗城【古墈知土二里领县一】曰奉议【旧来安奉议卫知土近改流】曰向武【旧向武所七里领县一知土】曰思陵【淰削二里知土兵近交趾不调】曰利【陵丽庄知十一里分二十五里】曰龙【龙江元属户府知土五里】曰都康【炉知土二里】曰凭祥【坡干知土二里兵近交趾不调】曰归顺【顺江断城绿计四峒稔朗二十六村知土】都司二曰迁江【思唐州武即郡古党峒八寨相连屯堡二十二五里】曰五屯【州西南瓯北大藤峡风门拂子巢撞兵一千】广西旧领府治十二【考内曰田州府今降为州属镇安其所属县为上思为归德为果化改属南宁府处置】处置
　　岭南右偏幅员甚广国初以桂林为省防肇建靖藩于时编氓稀少招猺垦荒嵗久蔓延田土半为侵占粮额日减宗人日繁禄粮军饷支给不敷昔惟府江五百余里夷獠阻滩为患浔州大藤等峡诸蛮巢穴其间兴安西延六峒与武冈接壤为猺盘据又栁庆以西八寨者称盗薮耳今则株连纯贯在在有之如古田洛容茘浦思恩怀逺等县为其蚕食将无民矣是以官多降调惟事株求以致土官骄横民散猺盛越城刼库戕害方面岂一朝一夕之故哉故边方之官非才不足以戢乱非守不足以服人非久任不足以谙土俗而识物情斯乃谋国者任臣之贵也赋用两难
　　今海内称瘠土当多事者则孰过粤西哉岩壑交错水脉不生无可耕之地也谷箐孤险鸡犬不闻无可耕之民也为郡者九不足当东南一二大郡也为邑者七十有七不足当东南一二大邑也为土州为土县为土司者环四面以居公租不入法令不行一有事且嗷嗷望我以济也是执事之所谓赋之必不可加者也万山盘错道路孤逺三江夹出舟楫艰难今日报刼路则道路塞明日报刼江则舟楫阻某处议雕剿某处议夹剿日所需于军饷者纷如也某州告饥且云将尽出为盗某县告饥且云将坐以待毙捜之民间无可贷搜之仓库无可发日所请于公帑者绎如也此执事之所谓用之必不可不足者也赋必不可加而又不可不加用必不可不足而又不能足为粤西筹者自古难之矣
　　广西猺獞
　　粤西猺獞居万山之中当三江之险深箐絶壑人迹有所不通也古木悬崖日月有所不照也层冈叠阜莫知其涯际也荒村逺落莫穷其终始也种类莫可识别巢穴莫可跟寻其所以为宫室者则岩巅也其所以相往来者则狼虎也其所以代耒耜者则锋镝也殆天骄之若犬羊豺狼然莫可以人理化也粤之西则有曰木藤曰八寨曰连城曰六十三山曰七山等巢诸若此类莫可枚举也粤之东则有曰罗旁曰王母曰云稍曰母鸡等巢诸若此类莫可枚举也滨于江者扰及舟楫滨于路者扰及行旅民财被刼虏且及公赋林落被剽掠且及城邑如是而犹曰兵不祥器也而吾讳言之是居者无以为居将弃编氓也行者无以为行将弃商贾也公赋无以为公赋将一不赋也城邑无以为城邑将弃城邑也此必不可者也其动大众者不得不动也其兴大役者不得不役也调兵几十万不得计其扰也费粮几十万不得计其费也何者诚计其大也诚不得不为士民请命也大兵一动风声辄露其滨江滨路探知内地消息者宁无有潜避逺匿脱然于锋镝之外者耶其深山絶涧耕山而食结茅而居不识内地言语不通者宁无有莫知祸端骈首于锋镝之下者耶其所报功级者果皆惯盗剧恶耶其所报俘献者果皆寇贼种类耶同生天地同禀血巢使其蠢然无知莫知所谓而受俘获罹刀锯也此又仁人之所酸而天地日月之恩有所不及也然则兵者将讳言之耶将乐言之耶往嵗督府重臣因粤东罗旁诸巢为地方害且数十年动众二十万一举殱之兵威所震山谷为空计所得功级俘献即万万勿计也乃西之六十三山等处逼近罗旁畏威悔罪哀告求生编里输差尽从抚处一时东西两山竝称宁靖説者谓当时收兵太早经略事宜尚未停妥逃匿余党尚未搜捕乃不逾年旧日余孽呼携潜出盘据旧巢刼掠水陆攻扰所城谓其藏匿者在六十三山等巢然无实迹可考也谓其纠合者为六十三山等獞然无踪迹可据也即日将东西夹剿灭此朝食而西之粮饷称乏八寨滨近之民又数数请兵将从抚耶将从剿耶较之八寨将孰先耶将孰后耶此执事者之所以私忧而过计之也窃以为抚剿有定议而恩信不可失也兵粮有定处而骚扰所当禁也行师有纪律而玉石所当辨也善后有长防而犬羊不可无主也地方有缓急而机宜不可失也此今日为粤西筹者诚无以过之也夫曰抚剿有定论而恩信不可失者何也葢六十三山连城等山与罗旁相去不逺其所藏匿其所纠合诚不知其有无夹剿之师欲杜祸根收全功诚不可已也然昔之受招安当编差者尚未有叛逆显迹也一旦使之一槩受锋镝何以示往日之恩信开后日之悔悟也大兵一出愿察其素受招处者许立旗插牌以保其生其怙恶不悛素未招抚者必诛无赦则畏威感恩忠信行于蛮貊矣此以剿行抚之道也夫曰兵粮有定处而骚扰所当禁者何也葢粤西司库所入不支所出兴师十万支粮三月欲取辨粤西难矣两广用兵调粤西之兵食粤东之粮旧有定额无议也但近日右江一带饥歉特甚狼兵一调势必骚动穷山空谷乗时将起而为盗请出公帑之积预买粮食分布大兵所过州县以备行粮饥荒处所大加赈恤以安反侧兵一出境一切粮食取济粤东则闾里安戢民得安生粮饷有借不至告乏此动众安民之道也夫曰行师有纪律而玉石所当别者何也葢东西猺獞其相滨大江州邑浪人纠合出没作贼焚烧刼杀无嵗无之诚不可不诛乃其在逺地与华人絶不相闻一槩取而杀戮俘获之以为功无乃伤天地之和亏好生之德也今之用兵诚不以杀戮为功而以安集为功不以俘获为功而以制驭为功使凶恶丑类无所逃于天罚乃无辜羣生得保全于太和之世岂不恩威竝着哉此则神武不杀之道也夫曰善后有长防而犬羊不可无主者何也葢夷性犷悍难驯而惟自服其主今守内疆土与夷为界者不知几千万里也独有土官者制服为易而其莫相君长自相种类者则摽掠出没莫可制也大功既成请以猺獞所居之山川画地分区择其众所推服者令其招出遗党分地以居官给以名色不征其租税行之三年地方无事立为土司等官令其约束地方听调征发仍増置哨堡广添兵卒则地方永永无虞也此以夷治夷之道也夫曰地方有缓急而机且不可失者何也葢六十三山等山当粤西之一隅乃八寨患在腹心士民数数请兵缓急之辨亦既较然矣顾一省所急者在八寨两省所急者在夹剿欲独举之则不可欲兼举之则不能愿且置八寨于不论兵威一振八寨诸獞果能悔罪输诚分土立官自同齐民岂不能畧其既往许其将来如其怙罪不悛为害地方则乗此余威以殱灭之特摧朽也此则酌量缓急之道也呜呼兵者岂得已哉
　　广西沿革
　　桂林为郡当春秋战国之时皆楚之南裔秦属长沙郡汉武帝灭赵建德以其地置象郡皆苍梧欝林之境非今桂林也元鼎六年析长沙西境置零陵郡建国遂名始安皆属荆州建安十四年蜀刘备诣权求都督荆州权借之后呉蜀争零桂长沙三郡遂分荆州以湘水为界长沙江夏桂阳以东属权南郡零陵武陵以西属备二十四年闗侯死乃为呉所有甘露初呉分零陵南部置始安郡隶荆州后孙休为交州为广州今桂林亦属荆州太康二年置广湘荆三州今桂林属广州统始安郡南宋永初二年置湘越交四州属湘州统始建国南齐复改始建国为始安郡梁天监六年置桂州于苍梧欝林之境大同六年移治于今临桂陈因之隋平陈置总管府帝初废府复置始安郡唐武德四年为桂州领始安郡十一县宗至德间改始安郡曰建陵昭宗光化陞静江军节度使五代自唐昭宗干祐二年至后周广顺元年辛亥凡五十七年皆为楚王马氏所据自壬子至宋太宗开宝四年辛未凡二十年皆为南汉刘氏所据大观中陞为帅府领广南西路兵马钤辖兼本路经略安抚使绍兴三年以髙宗初潜陞为静江府元改为静江路本朝改为广西道桂林府领州一曰全州领县八曰临桂附郭上灵川兴安灌阳下阳朔永福义宁古田成化初年古田没于獞蛮
　　广西山川
　　桂林正禹贡要荒之服所谓荆楚之南百粤之西衡山之阳苍梧之野九疑之塞皆是也五岭西止于越峤峤去兴安五十里去灵川九十里矣秦伐南越运道皆由于此非陆梁地也山自岷山之脉一支为衡山者从南而分东西一度大庾一度桂岭水自九疑五入洞庭四落南海者皆出越峤之东南域内灵之三源皆三山为主分其一海阳别为湘漓出于灵江口者人知之熟矣郦道元云湘漓之间谓之始安峤自峤之阳南流注漓名曰始安水又南与沩水合出西北邵陵县界邵陵乃武岗新宁之境也有夫夷川源出广西全州北至邵阳防澬水葢西延之山有岩如海阳然水分东西背流而别西北去新宁歴宝庆新化至于益阳防滨水入湘江达于洞庭东南为黄陌江为六洞江合漓江达于南海同为沩水之源此则世所未讲者也又兴灵之界有阳髙山东南发源为川江为小融江南为路江出为北偃下连南偃迳邑之东南小融出邑北二十五里与漓沩二水合故曰大融水经引汉书曰漓津者此际也大融而下歴千秋峡风水相搏如银故曰银江银江而下有淦江出兴安严闗从南而东防漓江之东南二里淦江而下有甘棠江自小融分为东西带融歴龙岩合甘棠出白石湫同为漓江防桂郡之东南世传湘漓一窍不知三源七派合助上流中有淦棠二水及尧山之三百源支分派落复归于桂故自白石而下深潭广浸与湘江埒然禹导九江澬湘二水与焉其源出海阳西延者世未之及葢导其流便之疏而山水之源入蛮服者所不暇究葢王者不治夷狄之意非言不事于攻取也不为治其井邑沟洫而亦不责其赋税贡货葢势有所不能尽焉者然匹夫匹妇得所之心而圣人亦未尝忘焉至秦始皇其志与古人异穷兵黩武尽天下之利以为已有慕越之珍竒异物乃命史禄凿渠仅十余里而舟楫之利遂薄南海岂惟楚越之民独赖焉是嵗丁亥自临洮至辽东同筑长城逮今足为藩障均可谓无圣人之心而有圣人之泽者矣何也始则厉民终则归利于民非泽乎然天下后世颂神禹之功而不追祖龙之泽者原其心故也广西风俗
　　自唐宋时颇多不美如民之贫者归罪坟墓不吉掘棺栖寄他处名曰出祖生子不举溺之于水名淹儿临丧破家供佛盛馔待客名曰斋筵病不延医杀牛赛鬼名曰毛药民多出外他人畧卖其妻曰卷伴【见岭表异録及张南轩静江谕俗文】本朝德化所敷文风益振旧所汚染日以维新凡冠婚丧祭渐遵文公家礼城市士民亦多丕变惟穷乡下邑家以巫邪而败婚以歌唱而成葢犹有之可见因袭之弊久矣久则难变也
　　广西人文
