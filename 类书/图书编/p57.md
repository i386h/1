<!-- { "loadSidebar": true } -->
　　粤稽古帝王其徳泽入人之深沦肌浃髓固结而不可解此岂刑驱势廹威力刼制之哉抑岂沾沾之惠煦煦之恩能使人皆帖然服之易世而不变哉尝于书而深有感夫殷周之际焉自读泰誓牧誓武成诸篇见武王一戎衣有天下凡殷之子孙臣庻靡不臣服于周矣武王定鼎于洛志在都洛故并殷民迁之宜其感化之易易也迨成王命召公相宅于洛作召诰惟諴于小民顾畏民碞真知本哉周公往营洛邑使来告卜作洛诰乃命周公留洛固以东都重地不得不頼公之镇定之亦以殷人不靖非周公不足以辑宁而化诲之也然于多士多方则又诰戒之不已曰昔朕来自奄予大降尔四国民命我乃明致天罚移尔遐逖比事臣我宗多逊曰尔曷不惠王熙天之命尔乃廸屡不静是殷人之不心服者何若此其难变哉继命君陈懋昭周公之训且曰尔无忿疾于顽可见殷顽尚未之改也至康王命毕公保厘东郊毖殷顽民犹以余风未殄将由恶终为言必既歴三纪然后世变风移是其壮者老矣老者死矣故其民之顽者始咸若于周王之训也夫民一也在周为顽在殷不谓之忠乎盖由汤至武丁贤圣之君六七作天下归殷乆矣乆则难变也况贤圣继世迭兴虽鸟兽昆虫草木莫不浸润于膏泽中矣斯民醉饱先王之徳岂遽忍于畔商哉特苦受毒逋不得不望周以解其倒悬耳及暴虐既除讴吟思商又何日忘之哉固非区区势力所能胁又岂旦夕惠泽所能转移而心服之哉殷先哲王其徳泽入人深也如此然周于顽民宜乎以刑威驱廹之无难矣乃由商旧政且表厥宅里树之风声舒徐以待其自新自化故曰惟周公克慎厥始惟君陈克和厥中惟公克成厥终三后协心同底于道俾太和在成周宇宙间岂一朝一夕之故哉是故观于商而知民之没世不忘以王泽之入人深也观于周而知民之必世后仁以王泽之感人渐也惟其渐也此其所以深也志王道者盍于洛诰君陈毕命而玩味之始知后世君天下者逈与三代别矣

　　穆王三书
　　穆王周贤君也后儒信杂说而不信圣经乃诬之以耄荒何哉昔孔子定书自周成康之后独存穆王作君牙伯冏吕刑三书用人训刑俱不坠文武成康之风烈谓之为贤君也谅非溢辞矣及观韩退之作徐偃王遗碑乃曰偃王凡君国子民待四方一出于仁义时周穆王无道意不在天下得八龙骑之西游宴王母于瑶池歌謡忘归四方诸侯之争辩者无所质正咸賔祭于徐执三帛二生之物于徐之庭者二十六国穆王方且复命造父御长驱而归伐徐偃王北走呜呼如退之之说则夫子所存三书皆可废矣孰知是说也倡之者列子和之者左氏信杂说而不信圣经退之不得逭其责也夫乘八骏而宴王母列子之说也谓西极之化人请穆王同游王执化人之袂腾上乎中天既而王悦不恤国事肆意逺游乃至巨搜氏之国又升昆仑之墟以至于瑶池此但列子假托谬妄之言以彰其神仙之术与黄帝不亲政事梦想华胥之事同庄列寓言大段谲怪多类此厥后左传不察乃因其说曰穆王欲肆其心周行天下皆将有车辙马迹焉妄者又作穆天子传以广其孟浪之说此退之所为据也夫以列子谓穆王好神仙不恤国事为可信则黄帝不亲政事亦可信耶以穆王宴瑶池为可信则黄帝至华胥国亦可信耶且列子谓西极化人既以变物之形又且移人之虑又为王问所从来左右曰王黙存耳化人亦曰吾与王神游也形岂动哉夫既谓之黙存谓之神游而遂谓其乗八骏宴王母不亲政事信以为实虽荘列寓言之意亦弗之察矣但韩子亦因文见道者至谓偃王能行仁义穆王伐之不益谬哉夫有周王在上偃王乃敢断诸侯之辩争受列国之玉帛恐知仁义者不为也况信怪诞之说而违夫子定书之防因徐偃之伪而使穆王受耄荒之诬是可以弗之辩哉其命君牙为大司徒则自谓守文武成康遗绪其心忧危若蹈虎尾渉春氷必頼股肱心膂为之翼也其命冏伯为太仆正则自谓怵惕惟厉中夜以兴思免厥愆至有仆谀厥后自圣之言非惟见其所任尹牙伯冏为得人而惕躬畏咎亦甚切矣其命吕侯以刑也则歴告以谨刑罚恤非辜年虽老耄而一念哀矜钦恤之诚见于言表反谓其意不在天下何耶向使穆王三书所言皆无实所任之人皆不当在夫子必不取之以垂训也夫子存其书则君牙伯冏吕侯必非妄人穆王必非不恤国事之主也明矣当是时君臣若此谓徐偃僭王已谬况又受诸侯之贽乎何后儒因伯冏为太仆正则曰穆王好马故也因吕刑王享国百年耄荒则曰老而怠荒故好游也所以书传谓穆王廵狩无度财匮民劳至于末年为一切权宜之术以敛民财夫子録以示戒是惑之愈甚而愈失其真矣盍即书之本文而玩其防乎书曰王享国百年耄荒度作刑以诰四方盖荒度之义与禹贡荒度土工同言年虽老耄犹荒度作刑以诰四方正见其不敢怠也至谓宏敷五典式和民则尔身克正罔敢弗正民心罔中惟尔之中诵斯言也穆王之命诰与吾夫子垂训之意昭然如日星也后人徒信杂说而不信圣经何哉秦誓
　　昔者孔子删书而终之以秦誓尝窃怪焉或以为周衰而秦兴孔子固已先见其微而于叙书特録之也噫圣人之心至公无我岂逆料于数百年之后而以事功成败论哉及观秦誓一篇则见穆公悔过迁善恳至恻怛若禹汤罪已有汲汲乎其不暇者至其昧思一介之臣以断断无技休休有容为贤而以斯人为子孙黎民之利其媢嫉者反之此尤可为千古之鉴春秋战国诸君虑未有及此者也然则如缪公者圣人恶得而不与而秦誓一篇圣人恶得而不録圣人取舍予夺垂鉴万世岂茍私一缪公而已哉故论五霸之功则大齐桓以其首能率众尊周而攘夷也论五霸之徳则取缪公以其独能自反悔过而迁善也知夫此则尧夫特称秦缪为霸者之最盖论徳而不论功其家法有自来矣夫缪公误用杞子之谋而违蹇叔以至有殽之败因其三帅丧师辱国夫人而悔之矣惟其悔之而不责于孟明视西乞术白乙丙之流而深引咎自责增修其徳政三败率用孟明而霸西戎此其难者故传曰缪公之为君也举人之周也与人之一也孟明之为臣也其不解也能惧思也由是观之秦誓之词夫岂茍为美而已耶予又观缪公事其有出于桓文之上者三晋夷吾之入晋秦纳之矣夷吾背河外列城与赂而不与秦而缪公不遽怒也丕豹奔秦劝之伐晋则不许及晋饥乞籴则又输粟于晋自雍及绛相继且曰吾怨其君而矜其民若此者可谓庻防于王者之量彼齐桓一怒蔡姬而遂兴伐楚之师晋文之侵曹围恶其出亡而无礼何偏也百里奚亡国之俘也缪公举之牛口之下而登之上大夫之佐终其身倚任而不疑若蹇叔若由余若公孙子桑皆列国之儁也并相与周旋共国政焉若此者可谓庻防于王者之明彼晋有子犯从亡于外者十九年矣而其入国也犹投璧于河以为誓齐桓知任一管仲而终不免溺于防刁易牙开方之徒何明之足称也楚人灭江秦伯为之降服出次不举过数大夫諌公曰同盟灭虽不能救敢不矜乎吾自惧也若此者可谓庻防于王者之言彼齐鲁之同盟旧矣而桓之入也首加师于鲁卫晋之宗也卫侯一贰于楚晋文执之且使加酖焉其视缪公哀灭江之心不可同年而语明矣由是观之缪公惟其能悔过迁善是以平生举动亦多光明谓其为霸者之最良不诬也秦自缪公而后代有英君以至于始皇卒倂天下或谓缪公有遗泽于子孙也亦宜然其后世所由之道强猛恒有余而仁恕多不足甚则变壊先王之法流毒四海为生民之一厄使孔子见之必所深痛安得以与穆公者而与之余故曰孔子之録秦誓也贤穆公以示训也不计秦之后有始皇者也尧夫进穆公也嘉其徳之近于王也慨天下之纯乎霸而入于夷者也

　　武王始入殷访于箕子受洪范践阼三日召士大夫而问焉曰恶有藏之约行之得可以为子孙者乎诸大夫对曰未得闻也召师尚父而问焉曰黄帝颛顼之道存乎意亦忽不可得见与师尚父曰在丹书王欲闻之则齐矣齐三日王端冕出师尚父亦端冕奉书入负屛而立王下堂北面立师尚父曰先王之道不北面至西行折而南东面而立师尚父西面道书之言曰敬胜怠者吉怠胜敬者灭义胜欲者从欲胜义者凶凡事不强则枉弗敬则不正枉者灭废敬者万世王闻书之言惕若恐惧于席四端于机于鉴于盥盘于楹于杖于带于履屦于豆觞于户牖于劒弓矛皆为铭儆焉
　　上古初无文字庖羲画卦及先后天图河洛图书即文字也故后世虽有文字之传而图象不废武王受洪范于箕子乃有九畴图受丹书于太公世止传其文耳图则未之覩也近王欲立氏携丹书图示予谓关中旧传此图象一展阅之令人悚然惧欣然喜盖不待诵其全文触目儆受益非浅浅矣夫圆天象也方地象也黑白晦明之象也人心体虚灵洞鉴圆融靡不统括故圆象天苞随感裁决行止疾徐时措合冝故方象地矩与易系圆神方知其理一也然此心在中敬则昭明澄彻怠则晦蒙窒塞故曰敬胜怠者吉怠胜敬者灭事物应感义则正明断制欲则丛棘桎梏故曰义胜欲者从欲胜义者凶是方圆即中外体用寂感之分黑白即善恶邪正祸福之辨所谓蔵之约行之得可以为子孙恒者何简明亲切一至此也书曰人心惟危道心惟微又曰作徳心逸日休作伪心劳日拙先后一揆有自来矣但此心发与未发分象方圆岂判然不相合哉亦惟观象天地斯得之矣彼天之圆包乎地外地之方奠于天中天体太虚而天之气则充贯乎地凡万类絪緼发生于地者皆天之气也干统天坤顺承天乾坤一一即心之象也此心浑沦太极莫知端倪应防变化各止其所未应事非先既应事非后寂然不动非局于内感而遂通非滞于外显仁蔵用常明常觉要在得心忘象圣训跃然常在心目间矣易曰敬以直内义以方外敬义立而徳不孤孟季子问公都子曰何以谓义内也曰行吾敬故谓之内也观其防通列圣岂欺我哉

　　图书编卷十
　　钦定四库全书
　　图书编卷十一
　　明　章潢　撰
　　学诗叙
　　小子何莫学夫诗尝荘诵斯言未尝不三复而动予衷也且日不学诗无以言曰不为周南召南其犹正墙面而立也小子于诗学之有年矣何面墙如故耶盖风雅颂赋比兴各有体雅之大小风雅之正变均之乎有体也虽其本无邪之心以达诸言者一也而体各不同故夫子删诗俾雅颂各得其所也今识其体者谁与日用间人孰无言即风雅变体且未之脗合又何有于二南欤此学诗多识学诗原体所由述也惟其识其体然后乃知一言以蔽之只在思无邪是故闲邪以存诚修词以立诚体立用行各有攸当庻不负圣人学诗之教矣

　　诗大序曰诗者志之所之也在心为志发言为诗故正得失动天地感鬼神莫近于诗先王以是经成夫妇训孝敬厚人伦美教化移风俗故诗有六义焉曰风曰赋曰比曰兴曰雅曰颂上以风化下下以风刺上主文而谲諌言之者无罪闻之者足以戒故曰风至于王道衰礼义废政教失国异政家殊俗而变雅作矣故变风发乎情止乎礼义发乎情民之性也止乎礼义先王之泽也是以一国之事系一人之本谓之风言天下之事形四方之风谓之雅雅者正也言王政之所由废兴也政有大小故有大雅焉有小雅焉颂者美盛徳之形容以其功告于神明者也是谓四始诗之至也
　　【史记曰闗睢之乱以为风始鹿鸣为小雅始文王为大雅始清庙为颂始所谓四始也】
