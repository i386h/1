<!-- { "loadSidebar": true } -->
　　洪武十年九月上谓侍臣曰前代庸君暗主莫不以垂拱无为借口纵恣荒宁不亲政事孰不知治天下者无逸然后可逸若以荒宁怠政为垂拱无为帝舜何以曰耄期倦于勤大禹何以惜寸阴文王何以日昃不食且人君日理万几怠心一生则庶务壅滞贻患不可胜言朕即位有年常以勤励自勉未旦即临朝晡时而后还宫夜卧不能安席披衣而起或仰观天象见一星失次即为忧惕或量度民事有当速行者即次第笔记待旦发遣朕非不欲暂安但只畏天命不敢故尔朕言及此者但恐羣臣以天下无事便欲逸乐股肱既惰元首丛脞民何所頼书云功崇惟志业广惟勤尔羣臣但能以此为勉朕无忧羣臣皆顿首受命
　　洪武十八年春三月太祖谓侍臣曰朕夙兴视朝日髙始退至午复出迨暮乃罢日间所决事务恒默坐审思有未当者虽中夜不寐筹虑得当然后就寝侍臣对曰陛下励精图治天下苍生之福但圣体过劳太祖曰吾岂好劳而恶安何者天下未宁吾饥不暇食倦不暇寝奬励将帅平定祸乱今天下已安四方无事髙居宴乐亦岂不可顾自古国家未有不以勤而兴以怠而衰者天命去畱人心向背皆决于是甚可畏也安敢暇逸
　　永乐元年九月上御右顺门与侍臣论时政曰朕即位未久常恐民有失所每宫中秉烛夜坐披阅州郡图籍静思熟计何郡近罹饥荒当加优恤何郡地廹邉鄙当置守备旦则出与羣臣计议行之近河南数处蝗旱朕用不宁故遣使省视不絶于道如得斯民小康朕之愿也
　　永乐四年正月太宗皇帝御右顺门晚朝百官奏事毕皆趋出召六部尚书及近臣谕曰早朝四方所奏事多君臣之间不得尽所言午后事简卿等有所欲言可从容陈论毋以将晡朕倦于听纳盖朕有所欲言者亦欲及此时与卿计议上又曰朕每旦四鼓以兴衣冠静坐是时神清气爽则思四方之事缓急之宜必得其当然后出付所司行之朝退未尝辄入宫中间取四方奏牍一一省览其有邉报及水旱等事即付所司施行宫中事亦多须伺外朝事毕方与处置闲暇则取经史览阅未尝敢自暇逸诚虑天下之大庻务之殷岂可须臾怠惰一怠惰则百度弛矣卿等宜体朕此意相与勤励无厌斁也自今凡有事当商确者皆于晚朝来庶得尽委曲
　　永乐四年七月祀太庙太宗还御奉天殿遣使祭告岳镇海渎诸神太宗出视朝奉天门百官奏事退复召侍臣与语久之时已五鼓侍臣请曰圣躬勤劳须少息太宗曰朕尝在宫中周思庶事或一事未行或行之未善即不寐至旦必行之乃心安积习既久亦忘其劳盖尝自念才德不逮若又不专心志勤思虑所行何由尽善生民何以得安盖勤于思则理得勤于行则事治勤之为道细民不敢废况君乎洪惟我太祖成祖思创业守成之艰难日不暇食夜不安寝常以勤励自勉未旦临朝晡时而后还宫夜或披衣而起仰观乾象或秉烛夜坐披阅州郡图籍周恤民暇则取经史览阅未尝敢自暇逸与大禹惜寸阴文王日昃不遑暇食先圣后圣其揆一也国家有道之长岂偶然哉
　　洪武二十四年九月礼部言朝廷礼贵于严肃近者文武官入朝往往争趋竞进品级紊乱髙下失伦甚非所以明礼法振朝纲也请自今朝防之时将军先入近侍官员次之公侯驸马伯又次之五府六部又次之应天府及在京杂职官员又次之有不如仪从监察御史及仪礼司纠覈从之
　　按丘濬曰我祖宗以勤为治无日不朝而每日之间有早午晚三朝或再朝焉诚以自古祸乱之端皆起自蒙蔽蒙蔽之由起自上下之情不通上下之情不通起自君臣不相接见然徒接见而不相亲问答犹不见也故圣祖御制大诰首篇以君臣同游为开巻第一义所以示万世圣子神孙者至矣　按前代朝仪无一定之制时有更改惟我朝自祖宗以来至于今日率循旧章一日三朝自古帝王所无也每日晨兴上便服御奉天门文东武西侍鸣鞭毕鸿胪卿唱入班百官行叩头礼分班侍立翰林学士侍御座左锦衣卫夹陛西立六科给事中分班左右御史分班面北立鸿胪官属立其后先日谢恩见辞者于鸿胪寺报名至日先赴午门外俟百官叩头毕鸿胪卿对御宣奏姓名员数于午门外行五拜三叩头礼毕五府六部以次奏所司合行事次通政司引人于御前面奏请防该司出班承防大理司以下有事出奏无则已次礼科引差使考满官员次六科各奏防意题本守卫揭帖赏赐钞锭次鸿胪宣奏藩府镇邉所遣使臣上命以酒饭赏赐既而两京堂上官新陞者及在外三司来朝赴任者面见叩头毕鸿胪唱奏事毕羣臣俱侧身向上立鸣鞭毕上乘辇往御武英殿或文华阅章疏日率如此至午复出朝晩亦如之此每日常朝之制也每月朔望上具皮弁服御正殿百官公服叩头毕分班侍鸿胪卿宣奏谢恩见辞员数毕上出奉天门视朝如常仪臣窃考前代之制有所谓卷班放仗入阁等名或失于粗畧或失于繁惟今日朝仪酌古凖今实为得中
　　洪武二十年冬十月太祖皇帝谕大臣曰近者臣僚尊卑体统多未得宜尔等宜着礼仪以为定式礼部尚书李原名等防官着为礼仪定式一书凡三十七条所谓朝防之礼有八焉颁行既久而奉行者偶因一时之便遂袭以为故事旁观者虽知其非而不敢以为言后来者因以为当然者有之窃观前代朝防班次仪注皆着成图式载在文献通考诸书者可考也乞敕大臣及翰林院鸿胪寺官将累朝实録及礼仪定式等书并稽洪武永乐年间以来事例详加讲究稳括节润画为图式悬于两长安门用以表正百官观示列辟俾人人知所趋避世世得以遵守永为定制云
　　朝廷讲筵之礼
　　自古帝王曷常不以勤政典学为首务哉顾深宫决事非有公卿执事相与参商也典籍独对非有贤士大夫可备顾问也即有天纵神圣之资岂能独成虽日视朝御讲容接臣下若可以待咨询启沃然一日之间不过片顷而又肃之以等威重之以纠仪君臣之情能通而忠荩之怀得尽者少矣我圣祖特为此虑故于大诰首篇以君臣同游为开卷第一义而于早朝之外又御便殿听政经筵之外又御文华殿日讲分情两尽礼意兼周无非欲其上下通蒙絶蔽开泰召和虑至深逺也皇上嗣祚往在冲年不免仅循故事今神睿日长思藻日新乞于每日间御便殿会集内阁部院大臣及科道官凡闗系应行重务未得胜画或圣心已定就中恐有未尽者不妨从容访问但有四方灾异闾阎愁苦皆得详究其有内外官员朝见赴任亦可兼访时出天语分付以所宜行如遇奏本事体明白亦就时批答迳下所司如成祖谕廷臣以午后事简有言可得从容如孝庙朝召对徐溥刘健等故事则不出皇序不下堂阶而明见万里泽沛海隅矣乃若文华日讲正辨论得详之地如但取讲官口诵而已伛偻而前逡巡而退为益几何谓当于前一日先进讲章皇上览阅之余端默凝思有无禆益治道有无符合圣俟是日讲毕随时叩问如讲官对未称防但在讲或聴讲诸臣咸令各陈所见得者非工失者非拙顺者非美逆者非违不但圣贤之微言奥防可以旁通而诸臣之忠邪深浅亦可槩见皇上何惮而不为也虽然其要在于和顔色畧仪文皇上虽临下以庄不必其矜持之过也诸臣虽事上以敬可省其节目之烦也盖便殿与正朝异日讲与经筵异也







　　图书编巻七十九
　　钦定四库全书
　　图书编巻八十
　　明　章潢　撰
　　皇明同姓诸王传叙
　　明兴同姓鲜少所谓庙祔十五王者皆追王也当是时开基江左去塞万里近亦数千里虽尝图宅咸阳诏迁汴邑然时有未逮议遂中辍髙皇帝继元首出天造草昧慎始虑终防患为急于是大启宗封错布万国择选诸子周匝三陲文皇英畧盖世开府北平天险地利甲于诸藩北平以东歴渔阳卢龙出喜峯包大宁控葆塞山戎为宁王度渝闗跨辽东西并海被朝鲜联开原交市东北诸夷为辽王北平西接古北口濒于雍河中更上谷云中巩居庸蔽鴈门为代王鴈门之南太原其都防也表里河山为晋王逾河而西歴延庆韦灵又逾河北保宁夏倚贺兰为庆王兼殽陇之险周秦都圻之地牧坰之野直走金城为秦王金城西渡河领张掖酒泉诸郡西扃嘉峪防西域诸国为肃王此九王者皆近塞下以故城郭富于曹滕车兵雄于鲁卫莫不位以元侯翊以宿将权崇制命势匹抚军肃清沙漠则垒帐相望缔好宗潢则轺轮不絶若乃周楚齐潭鲁蜀诸王并列内郡亦皆秉钺麾旄部兵耀武盖草昧利于建侯板荡维于宗子斟酌周汉而衣食于县官宁有尾末之忧惩创宋唐而缀旒于下国必无坑沉之祸世平自足以展亲时危不难于复振此思王之所以抗表宋侯之所以画防者也迨其也磐石虽坚髋髀莫解叶髙进贾谊之防而齐黄竟鼂错之谋凌逼既深猜忤遂积建文数年间雉罹龙跃利害相寻靖难以后矫枉鉴覆益笃因心骄恣复萌稍申裁抑书敇再三规诲恳切而齐谷不悛终负私贷宣德初二叔不靖汉以义灭赵以恩完自是以后天子揽纲结纽彞臬日严一不律则夺禄再不律则夺兵三不律则夺爵贤傅终老于梁园懿亲絶踪于魏阙即使力如晋郑无假于勤周顽如呉楚何縁而抗汉以故八十余年间有圜土之收未闻甸师之戮至正德中寘鐇狂狡卒起穷邉宸濠凶奸久窥神器不逾旬朔身殒国除今皇帝峻德明伦每布诏令首念宗人诸王拱辰宗海好礼乐善虽尧亲九族周享万邦曾何足云夫聚人莫急于理财宜民莫大于通变洪武时亲王嵗禄米五万石他用亦不下万石而吉凶之赐不与焉髙皇帝约巳裕人未几肆减六之一今载属籍者王二等将军三等中尉三等主君五等若未名未封疏庻人罪庻人盖四万有奇邸禄嵗增民财日窘至共而居分饼而膳四旬而未婚十年而不塟者矣嗟乎骄溢则横而干纪窘困则滥而思乱其为祸一也而不早为之所可乎


<子部,类书类,图书编,卷八十>
