<!-- { "loadSidebar": true } -->
　　四川等处承宣布政使司领府七曰成都【蜀郡广汉牧唐南京益州剑南西川成都路锦城一府各县俱无瘴汉崇二州成华双温新金郫灌崇彭什德十三县俱于衍新津濵江锦茂威三州仁井资锦彰罗汶简要烦冲】曰保宁【巴郡南梁州隆州盘龙阆州保宁德德安二军巴西阆中阆苍南昭江保宁俱负山而滨江广通巴剑俱负山谷无瘴民刁】曰顺庆【罗州巴子国果州宕渠南充充州永宁军东川顺庆路南蓬广渠俱滨江营岳平衍西仪大邻负山谷淳烦顽冲无瘴】曰防州【鱼复庸国永宁郡奉巫云万四邑滨江大昌新凉平衍大宁开建建东大一州五邑依山谷无瘴淳烦】曰重庆【巴郡永宁巴都郡楚州渝州南平恭州合忠涪三州巴江长安定酆武彭俱滨大永荣綦南黔铜壁垫九邑俱依山谷无瘴淳顽烦】曰叙州【僰国戎州六同郡犍为南溪叙南宜南富顺叙州路滨江庆符长髙筠民珙戍依山谷有瘴】曰马湖【马湖路二十里僻领长官司四】州六曰潼川【广汉梓潼昌城新城梓州东川武德军静戍安静军潼川府民淳顽烦六里】曰嘉定【犍为眉山青州眉州平羌郡嘉定府嘉庆军嘉定路滨江无瘴淳烦一十里】曰泸【江隂泸州江安州依山滨江滨烦冲七十里】曰眉【齐通眉山通义滨江无瘴一十一里】曰雅【山临卭雅安泸山永平军山芦山淳简四里】曰卭【临卭卭州蒲原郡依山谷淳顽僻烦十里】军民府四曰东川曰乌曰镇雄曰芒部宣抚司二曰龙州曰永宁宣慰使司一曰播州安抚司一曰黎州长安司一曰平恭
　　处置
　　四川西南奥区上则松茂建昌番夷时肆侵暴下则播酉石柱土司互为刼掠控制消弥非一朝可图者也成都素称沃野赋重役繁供亿弥诎叙州地饶而髙珙诸夷兵费不赀且大木多产其境采办之扰商民残疲重防土寇连结施州诸夷防刘未已而妖人内讧受患尤烈保顺冲疲民朴务简马湖僻小民夷相安龙安新造全在经始大抵蜀地夷汉杂处气习靡淳地理辽邈巡歴难遍加以大水之困大兵之残民贫多盗势使然也是在抚按广于咨询司道勤于躬歴率有司时廉省费爱养抚绥数年之后或者蜀其有瘳乎
　　择守令
　　川虽僻阻然巴蜀沔益之饶或时仰给焉且蕃蔽呉楚东南上游表里滇陇西南要地得其人则治以安否则亦易扰乱前代之往辙炯鉴具在也故汉第五珂张堪廉范李膺唐韦臯李德裕宋张咏赵抃冯京崔与之诸公此其人皆廉能将相之器而又俱久于其官故卓然各有称述保兹西土而或以僻逺易之过也
　　慎守要害
　　四川马湖叙州二府逼临蛮獠华与夷杂处泸州不杂夷实殷夷警成都以省藩重镇控制西番而崇庆雅州亦难安堵重庆东接夜郎西通牂牁俗有夏邑蛮夷杂处顺阆无外防保宁防州险据在我其地沃民殷诸府为然当是海内乐土而马湖叙州葢畧次之矣
　　防守松潘
　　川之形势北有剑门不足恃而虑在松潘以孤城介西番之域乃待食于龙州悬命千里之外设为羌戎所截则叠溪而南如建瓴而下直抵茂州无难是诚限外隠穽耳西有黎州不足恃而虑在维州维州在保县外无百里乃为董卜韩胡所据是切近之灾且复有灵闗一道可抵雅州草坡一道可抵汶州泄里坝一道可抵灌县清溪口一道可抵崇庆州其门庭祸乎哉
　　四川形势
　　防番羌蛮僰
　　四川天下絶险龙州松潘振其北播州诸夷列其南天全黎州当其西翟塘守其东江山四塞闗峡孤开可守一当百吐番西控乌思藏等处风俗朴鲁慈教大行法令饬严行人所行非若北达乌合之众残侵无纪况以重险临之为力久易南邻芒部东川乌乌撒诸蛮獠要皆腹里机上肉耳行都司六卫截制民夷可以安业而西之雅威茂灌南之崇庆泸嘉马叙之叠溪绵汉彭石重重绕防深藏三窟所虑奸宄内作地饶克备不能施速定之术耳本朝从汶入成都取明升葢以计破之茍非精兵东守翟塘事未易成也
　　入川四道三谷辨
　　何仲黙三秦志曰自秦入蜀有三谷四道三谷者其西南曰褒谷南曰骆谷从洋入东南曰斜谷从郿入其所从皆殊旧志谓首尾一谷非是其栈道有四出从成和阶文出者为沓中隂平道邓艾伐蜀由之从两当出者为故道汉髙帝攻陈仓由之从褒鳯出者为今连云栈道汉王之南郑由之从城固洋县出者为斜谷道武侯屯渭上由之此四道三谷者闗之险阨攻取所从来固矣旧志云骆谷当谷同一谷褒谷斜谷同一谷
　　川水辨
　　宋刘裕遣朱龄石伐蜀寇谯纵众军悉从外水取成都臧熹从中水取广汉老弱乘髙舰从内水取黄虎史炤通鉴释文曰巴郡【今之重庆】正对土水口右则涪内水左则蜀外水自渝上合州至绵州曰内水自渝上戎泸至蜀谓之外水按外水即岷江自重庆上叙州嘉定是也内水即涪江自重庆上合州遂宁潼绵是也中水即沱江自泸州上富顺资简金堂汉州是曰四川者则取岷江沱江黑水白水四大川以为名尔沈约宋书资江为中水涪江为内水
　　水利蚕桑
　　蜀为天府之地诸葛亮为昭烈告之矣其言曰益州险塞沃野千里夫险塞则可以守沃野则可以出军需亮葢得防矣是建邦啓土之始也乃今观蜀自秦守李氷凿离堆辟沫水之害穿二江成都之中此渠皆可行舟有余则用溉浸百姓享其利今其堆在汉县西一里许岿立水中可覩也葢始未凿堆地势下壅沫水奔突不可控揣为居民害而今则顺流而东而水之利旱则借以灌溉则不遏其流故其记曰水旱从人不知饥馑其谓是也二江则蜀志以为一汶江一流江葢经郡城南七里者即氷所穿耳宋郡县志谓一由永康过新繁入成都谓之外江一由永康过陴入成都谓之内江者即今灌县而所用灌溉则曰灌曰温曰郫曰双流曰崇庆曰成都凡一州七县皆利之天下谓之天府也葢昔魏襄王为羣臣祝而曰令吾臣皆西门豹之为人臣也史起进曰魏氏之行田也以百亩邺独二百亩是田恶也漳水在其旁而豹不知用是仁智未尽何足法也及起为邺令乃引漳溉邺以富魏之河内而民歌之亮之治岂少区区史起之见乎然亮初慕蜀之沃野而身自治之二水无恙也独不闻其与羣下谋凿引以溉旁近田亩何也葢沙河以南其原野虽广平可田亩而地髙江下不可引水即凿之亦不得利故亮置弗为坐此耳蜀志有之蜀古蚕丛之国若田地宜蚕也所从来逺矣乃张咏则蜀贤守也先是知鄂州时既以教民抜茶植桑矣而至为蜀宋史第称其减盐价以足军饷督骄将以讨叛贼吏不服牵出斩之民苦饥豫折米以待之而独不闻其劝民植桑岂咏不知蜀地宜桑而不以鄂耶特以于时四郊多垒桑株悉膏釡爨不可复植或蚕桑故业民自利为之不烦督劝云尔乃今保宁诸县则家植桑而人饲蚕其丝防绫绢既用以自衣被而其余且以货诸他郡利云厚矣而锦官以南千里无一桑株何也是未必皆出于避税或者由惰农废业又无所督劝之故至于今无复占是业耳若谓欲用史起智而凿山引水灌溉沙河以南之田申张咏见而劝民植桑修复蚕丛以来之业意蒸蒸厚也愚则以为江水不可引也陂塘独不可凿乎民税可避也蚕桑独可废乎有如凿塘一亩深一丈可灌田十亩凿塘百亩深一丈可灌田千亩则自沙河以抵龙泉皆沃壤也如是行之数年而陂塘之利不与一州七县相埒吾不信也植桑十株可供一女之蚕植桑百株可供十女之蚕则自锦官以及戎渝皆桑陌也如是行之数年而蚕桑之利不与保宁诸县相等吾不信也
　　时务四条
　　蜀自李氷凿离堆堰都江而水利自兹始矣涸胫泛肩之誓沉于洋浦深滩浅堰之谕纪于鸡台洞开三泊江辨双流我朝开濬之发夫固如是而已垒石以筑堰范锸以淘滩利水州县如郫繁崇汉所出夫匠嵗不下千人而灌田亦几万计已而江之顺怒不常人之机械百出其中黠者欲乘间以牟利乃为倡铁龙之议铸冶垂成而奔涛卒至荡析已无余矣又欲从而修之而不知利没奸防劳归庶姓而旱涝卒无补也是岂立法初意哉或者议曰昔之遗法固在也因而饬之其谁曰不可故随内外以导沫江因浅深以通灌口力役则计田畴以为多寡雇役则度逺迩以为重轻而又相下泽以疏流慎司工以劝事其庶矣乎或又曰铁龙之议特因一时之卒涨耳未可遽以为非也嗟乎禹之治水水之性也故深淘浅筑正得其遗意而乃髙为隄堰故与水鬭几何其不敷也昔文翁守成都开湔防溉灌繁田人获其饶是亦不可为法乎自管子谨正盐防而盐法由此兴矣南盐于海北盐于池而蜀盐于井自赡一方于大农国计与焉我朝开中之法行之久矣有提课以督成有盐司以防要出盐州县如顺义长宁大者不下数十万小者亦不下数万已而商之要不时灶之贴纳无出其间黠者欲巧言以夺正乃倡为折纳之议自此盐额拾万而今不及十千矣又欲从而议复其旧然不知旧井既枯新井或淡出课为招之不来而缓急卒无补也是岂立法初意哉议者曰昔之遗法固在也遵而行之其谁曰不可故复开中而先寛其科条清埋没而不追其既往或栈开废井以苏穷困或窍出虚额以絶诛求而又稽井户之逃移禁户客之占佃其庶矣乎或又曰牢盆之法井户具盆而纳筭商人具引而纳筭则灶可免于追征而商可免于开中矣是又一説也昔杨辅总计四川收引税井户称便是又不可为法乎屯田之制国初专以养兵分田有限征纳有时或失则多或失则寡莫不有画一之法存焉嵗月既久奸宄弥深遂使叠溪之屯征于绵竹广利之屯征于龙安不知而妄议者尤欲为清屯之令吁户口不识占田官司不能履亩殆如汉之检覆垦田然而河南南阳至不可问其失寝逺矣或者议曰夫红牌之志赏罚固在也使能守其成法按鱼鳞册籍以稽隠匿勾絶户田亩以授余夫明主保下田之禁正屯官征输之条豪右侵夺有罚贫悴贷假有罚其孰曰非初意也或又曰有田之屯可知也无屯之田不可知也可不重加之意乎昔诸葛武侯营屯渭滨军有宿储无亦存乎其人耳国初茶法专以易马与秦陇无异也嵗遣巡察一人凡私越境者刑无赦嗣是废置不常奸萌寖起遂使建始之茶私越沉黎武冈之商擅抵雅不知而妄议者犹欲利其余课十而税一不知茶以引计不及引者则谓之由殆如宋人之长短引然而又可因以为利乎其失甚矣或者议曰金牌之制差发固在也使能师其遗意稽截引之目而缴报以限严互市之令而讥察以时碉门之茶马有司可复也黑水之批验有所可复也番僧盗鬻有罚汉人私递有罚其谁曰非初意也或又曰无引之茶可知也无茶之引不可知也是可不加之意乎昔赵抃判成都减额以苏园户轻价以惠行商民到于今称之无亦存乎其人耳
　　川属边防
　　夫蜀古蚕丛国带二江之双流抗岷眉之重险缘以剑阁阻以石门所谓坤舆大都会是已固三面边蛮獠羌蕃常为中土患今播蔺卭笮酉阳石砫帖然受约束矣无论也独北一隅当讲求耳西北冉駹地也冉駹即金威茂之境其西为叠溪又其西为松潘吐蕃氐羌诸种落杂居崖嶂箐峒险阨相雄长汉武西逐诸羌渡河湟居塞外始为王土唐宋以来叛服葢靡常也我太祖髙皇帝既平蜀乃命平羌将军丁玉攻取其地设州邑卫所棊布要害窃尝譬之成都堂奥也灌口门户也威茂松叠藩篱也犬豕之性喜人怒兽伺隙蹂躏藩篱不宻则门户危门户不宻则堂奥危此西北边防所以重于蜀也
　　茶马利病
