<!-- { "loadSidebar": true } -->
　　西南路龙泉等口五十一　共马步官军一千四百四十一员名
　　三闗处置
　　居庸诸闗本太行山与鴈门诸山相断数百里鴈门亘南北大行絶东西表里纵横左右萦带阂狄藩华时用大矣夫重险由乎天造掌固存乎人谋自古在昔隆坏多矣得道乎哉失道乎哉
　　居庸号北门山形左转尽渔阳卢龙当山海之际为榆闗控约辽东西右循大行西南以往包络数十城皆平原沃野北连上谷云中皆宿重兵表里维固真天险哉
　　西山自井陉西地数百里崇冈复嶂扼为居庸迤逦东折玉带神岭诸山若拱若抱七陵在焉外拒四海沿潮河川古北口去边不逺备守其可忽诸
　　居庸东去旧有松林数百里中有间道骑行可一人即巴咱尔导元兵趋南口者今以供薪炭翦伐条枚林木日疎薄树渠藩塞岂无谓邪
　　紫荆倒马二闗隘口既多守备不能専内连中山保塞澶渊古燕赵之郊平夷旷衍无髙山大陵为之限隔骑兵便驰逐南并井陉接山西路险隘士马不能成列东更钜鹿邢洺遂入齐鲁已巳之难敌有谋夺紫荆窥临清者不有节庵司马殆矣而谓国不以人重哉
　　内三闗事宜
　　夫三闗堂奥之区也宣大门户之地也入堂奥者必自门户以发轫今不固守于门户之外而徒过防于堂奥之间则吾之戍众兵分而调布日见其不足矣焉得而缺兵之虑耶为今之计莫若増大边之筑以固藩篱并三闗之兵以守宣大补逃亡之军以复故数汰老幼之卒以易精健一遇行伍缺人即于边地选补葢其长生边陲通晓地利习经战阵夙知敌情非若内地之兵但可以为声援而不可驱以克敌者比一遇黠冦内侵即能捐躯捍患务使我之门户肃严而堂奥镇定则执枢据险戍守不分于堡寨之多健卒精兵军威益张于萃合之后而又严清勾之法申鬻放之律罢贪鄙之将重赏罚之科则兵不求足而自足诸镇之兵可不必调而游食之民可不必招也况自古守封疆者必据险阻然不守其险之险而必守乎险之外是以古人之守江也必守淮而唐人之御突厥也始以河为界其后张仁愿建三城于河外以扼其吭而折其胁自是突厥不敢逾山牧马而朔方益以无虞嵗省费亿计减镇兵数万此守在外而不在内之明验也若即险而守则险与敌共矣然则守大边而三闗之防益固夫孰以为非策之完也哉
　　宣府总叙
　　宣府秦汉时上谷郡也【古冀州之域秦为上谷郡汉以下或为县或为州五代石晋时入金辽为宣徳宣化州元改名宣宁寻为宣徳府沦没于逺方异域者葢四百余年我太祖髙皇帝驱前元混一天下尽徙其民于闗内号其地为宣府洪武二十六年始置万全都司于镇城统卫一十九外分五路东路所统永宁城懐安城隆庆州城保安城南路所统顺圣州西城东城蔚州城广昌城西路所统万全左右卫怀安洗马林北路所统独石马营赤城云州龙门卫城长安镇中路所统葛峪大小白羊常峪清边赵州六堡成化初増羊房堡俱镇城耕牧之所设兵戍守五路各设防将一员营堡要处各设守备一员以严边防宿以强兵统以主将监以内外重臣遂为朔方一巨镇焉其地东距黑山南距紫荆闗西距枳儿岭北据西髙山东南距居庸闗西南尽顺圣川西北跨徳胜口距野狐岭东北据独石广四百七十里袤八百六十五里】国初常忠武王遇春破敌于漠北即元之上都设开平卫守之置八驿东则凉亭沈河赛峯黄厓四驿接太宁古北口西桓州威敌明安隰宁四驿接独石太宗文皇帝三犂北庭皆自开元兴和万全出入尝曰灭此残敌惟守开平兴和太宁辽东甘肃宁夏则边境可永无事矣后太宁既以与敌兴和亦废而开平失援难守宣徳中乃徙卫于独石弃地葢三百里土木之变独石八城皆破虽旋收复而宣府特重矣宣府山川纠纷地险而狭分屯建将倍于他镇是以气势完固号称易守然去京师不四百里锁钥所寄要害可知北路独石马营一带地虽悬逺然长阻长安岭敌难径下中路之葛峪白羊清边诸堡西路之柴沟洗马林万全诸城南路之东西顺圣皆称要冲警屡至焉东路永宁四海沿及龙门所则三卫窥伺之地而四海沿上通开平大路下连横岭儿又要地矣易曰王公设险以守其国今考塞垣所据险亦几尽第时异势殊有不可不为之经画者若曰补长峪城镇边城之募军重浮图峪插箭岭之防守留茂山卫京操之士以益紫荆筑李信屯交界之堡以固两镇此岂容已乎且宣府军士素称敢战乃近年防将都勲出境烧荒遇敌二十骑而溃闗山王经前后陷没此犹可诿也若滴水厓郭举之叛及诸军告粮而噪此则渐不可长况伊迩大同耳目习染可不虑哉是故有抚绥之将而后有节制之兵有节制之兵而后有疆圉之固筹宣府者此其大计矣至于边储一节则员外杨守谦所论葢得权宜之术附见于后以备一时防考云守谦曰尝闻治中宣府各城粟茭之积多至有六七年者少亦不下三四年今则止数月耳仓厫储蓄瓦砾场地鞠为茂草或势家佃以为业然则饱歌腾槽之势安得而复见哉边镇敝坏乃至此极赖国威灵侥幸无事使遇额森和硕之变将何以待之司国计者不可不深长思也宣府至京师仅三百余里有必不得已之事则穵运之策可行也此葢先朝所已试者亦一时拯溺救焚之方云又按边军月饷法曰折色者六月本色者六月在边者折银七钱在内者折银六钱又曰本折间支此诸边之通例也然春夏之月禾稼未登粟价腾踊边臣苦于蓄积之未多也则固与之折银秋冬之月粟价稍平仓廪稍积则始与之本色当其腾踊也银一钱或止易粟六七升或四五升是一月折银犹不及半月之粟如之何其不饥而疲且至死也欲责其死绥之节不亦难哉説者谓亦于嵗例之外每镇发银十余万两遇大熟之嵗则于嵗例招买之外籴粟六七万两中熟亦籴三四万两俱别储之每春夏粟价腾踊如嵗例之粟尚足支持者借支二三月秋熟之后即于嵗例内招买者补偿仍别储之如此则士得实惠而所省亦且数倍即有重大敌患征发旁午缓急亦有所济矣此诚今日之急务而司国计者所当讲求云
　　宣府镇领卫一十有五【属所六十六】城三马步官军一十二万六千三百九十二员名通镇马六万六千九百八十匹屯粮六万二千三百零二石地粮三万九千一百五十三石有零圑种粮一十一万五千八百八十六石有零公务驿传粮一万四千三百三十三石稻田征米一千一百七十九石有零草二十二万六千九百七十一束

<子部,类书类,图书编,卷四十五>
　　宣府镇城元为宣徳府洪武二十五年始置左右前三卫二十六年命谷王治之寻废展其制为方二十四里正统庚申都御史罗亨信奏以砖石甃之髙三丈五尺制称宏伟设万全都司以领之内抚镇巡察粮储总戎守巡二道暨副总兵一游击二皆居其中以为控驭之备官军葢万二千有奇仓库主客粮料一十万一千八百石有奇草一十八万一千六百束有奇库储银六十四万三千九百五十一两有竒东至鸡鸣山堡南至深井堡西至万全左卫俱六十里北至张家口七十里通一镇之幅计之则二十二卫所咸属之殆方千里志称壤土沃衍四山明秀洋河经其南栁川出其北去京都三百五十里隔一闗之险葢西北第一镇云其傍有宁逺站上花园堡皆以切近于镇城故不特着
　　宣府总説
