<!-- { "loadSidebar": true } -->
　　斗宗庙酌酒器也爵人必于朝故主荐贤良而受爵禄斗为器量所以斟酌之也掌于司尊彛天弁天子之弁冠掌于弁师建天之都阙正月之吉和布法象于其上者也天籥主国家秘书藏之金匮石室若大训河图大明约开籥见书之类皆天府之所职也此皆春官宗伯之事故列象于丑寅之间也
　　河皷天子之路皷天桴所以击皷亦主漏刻皷击之事左旗右旗天子之太常皆天子廵行之所有事者也天下之务莫重于耕织牛农丈人所耕之具珠女所献之工离瑜女之服餙也天田九星井田之象败瓠疆埸有瓠干则质坚败者西甜王生冬等时过则败故名菜类之大者故占嵗之丰凶狗天鸡民间常畜制其田里教之树畜也罗堰主潴畜九坎主沟渠天渊是其泉亦所以灌溉也十二国天下之诸侯也此皆廵狩于天下之事十二月朔廵狩而一终矣三垣皆天子在国之事非廵狩则四海之大不无壅闭之处故舜五载一廵狩周制十有二岁王乃时廵后世此礼既废凡天子出游之地至等于兵灾仰观乾象所谨在道路津梁所严在旗皷车御所重在人民沟洫树畜代天子民天下其家也不当若是耶善乎汉章帝之诏曰车驾行秋稼观收获皆精骑轻行无他辎重不得辄修道桥逺离城郭遣吏逢迎刺探起居出入前后以为烦扰动务节省但患不得脱粟瓢饮耳可谓暗合天道者矣狗国朝鲜猃狁之属也【蛮苖虽人类而其性之徃徃不易驯者以其得天地之偏气也观上天之垂星象若虚下之天垒城主北冀轸下之东瓯青丘子主闽蛮毕下九州珠口为传驿之官皆在天之涯圣人谨内外之辨有以也夫又按天子有道守在四夷德之下衰乃有兵戎之患且内有郎卫兵卫外有梗河招揺长垣天象设险深切着明如此何外患之敢干明皇自我致戎弃社稷而逃遂为后世不死守之魁彼愚儒反或是之悲夫猃狁音险允桴抱通音戚夜戒鼓也场音戚】
　　天之道南为阳明北为幽隂人之事嘉礼属阳凶器属隂故坐必南向寝必东首葬则于北方北首皆天理合如此也故北方武为虚危皆主死丧危祸等事命司年寿禄司官禄危司骄泆非司过失谨慎则享禄寿危非则罹凶夭也哭泣主倚庐哭泣之事败臼主败亡灾咎臼咎声同通用也坟墓墓大夫所掌百族兆域虚梁冡人所掌公墓之地园陵寝庙也人万民之精也正北方子位于先天卦气为复贞下起元天道之所以开人人虽生于寅而实胎于子故悬象于此继天而生也周礼献民数而祭天之司民葢即此星注疏以为轩辕角非也天钱主钱帛十星规圆主九府循环流通以权百货之象坤北隂方故主利也【洪范八政曰食货祀司空司徒司冦賔师天象八谷柳主食天市军市天钱主货鬼主祭祀营室翼轸司空之事七公司徒之官凢刑皆司冦凢兵将即师谒者舍主賔客圣经与天道相合类如此】天垒城主丁零匃奴诸夷正北方之地也室十月而农工已毕此星昏而正中故主营建宫室定之方中作于楚宫是矣离宫三双天子之别馆也百工之事惟土木为大土司空冬官主知水土殃咎掌度地居民相景之职土公执役之民也盖屋主营建宫室工师之事土公吏其属也杵臼冬月治五谷之所有事也【定音订景古影通】
　　阁道天子游幸别宫之道故从紫微宫絶汉抵营室附路阁道之便路王良造父皆御官王良前四星为天驷旧以房星为天驷以其星于仲夏初昏正当午位而干为马得午之气也策王良所执以御也车府天子五辂所藏掌于巾车天廐所以养马掌于校人者也天津四渎津梁辇道天子驰道所以渡神通四方主廵行天子水陆之道也奚仲主征军大御之官至尊行幸道路舟车犹加谨严故天道详焉腾蛇北方水虫也
　　垒壁阵天子四时之田以讲武事者而于冬则备军礼以大阅故系于此羽林军乡遂之兵犹后世京军也北落门即大司马仲冬教大阅所谓以旌为左右和门以叙和出军令贵一师克在和也鈇钺者军中之所有事八魁主设机穽张罗网在周官为兽人迹人罗氏等官也雷电霹雳云所以发生万物者也乖和皆于此候之王者之师如雷之动如电之明如霹雳之威如云之泽其皷舞羣动神武如之也天纲武帐也与八魁义同天海四海之精也
　　壁天下图书之秘府自室至娄天子之宫馆苑囿在焉所以礼賔讲武游观之所皆不可缺而亦不可溺者也有壁在焉所以崇文德天象不既昭昭矣乎奎天子之武库军南门军门也天大将军大司马之官本兵之职外小柱为庾士左右为旗也【古者兵农不分六卿皆将后世兵益重而始専其职大将军即大司马垒壁阵今之团营参有左右前后中五军命将出师之象毕为边兵骑阵将所以师国子不领于司马者也】
　　娄主苑囿犠牲以给郊祀周官之牧人左更薮泽之虞官右更牧地之牧师天陵主山林丘陵虞人之所有事又盗赋所依死亡所瘗也故兵疫于此占之积尸陵中之尸也隠暗为吉【五岳者五方之镇风气之所限隔水泽之所发源民物之所依归者也其神视四渎为尊而不见于天者葢山静而无为水动物也修举则利博废坠则害溥故圣王经水之政为多犹医之治血而不治骨也宜星象之独畧欤】天溷豢豕之所外屏所以蔽臭秽天苑主飬鸟兽天园主毓草木周官之囿人人也鈇锧主芟刍剉藁以饲牛马刍藁营聚刍之所皆委人之职万物成于秋故于此为备也胃天之储藏五谷之府所以防计邦用者也天廪天子之御廪以给粢盛也天囷田中贮所纳之总也天仓掌粟人之藏以待邦用周官之仓人也天庾贮于民间小仓所谓曽孙之庾如坻如京也时至于秋则黍稷重穋禾麻菽麦靡不毕登矣【会教外反囷坤伦反穋音六】主刑狱天之道秋为杀地之道西为金皆所以裁物之过也人之事蛮夷猾夏防贼奸宄者则正之小则加以刑大则加以兵故兵刑皆列象西方也又名旄头星以其禀肃杀之气也昔五代之时以此祸福而三垣皆不应可以知治乱之辨矣兑为口舌卷舌六星防侫之臣天防一星主防佞者自古佞臣无世无之在人君近逺之何如耳天河一星浊河之精发源昆仑之象天船主舟楫船中积水一星所以候水灾也【昂与留同音读作昴非】毕边兵御侮之臣附耳主听得失伺愆邪察不祥天高主望云物观边警也天街所以専司地理以分别疆界者也天闗主边防闗塞亦皆日月之所行也五车军器兵车所贮故以柱之出入车内外知兵之出入砺石磨砺锋刄天潢舆梁可通车舆者咸池主陂泽池沼鸟兽鳞介之所聚川师所谓辨其利害者也天节使臣所持以命掌于掌节九斿大将所持以发踪者也掌于司常九州殊口主译象胥之属也
　　参中三星为中军正中一星大将旁二星参谋也命名为参以此二肩为左右将军二足为前后将军伐大将之柄主大司马九伐之灋以正邦国者也觜行军之藏府坐旗天子太白旗参旗大将之旂也司恠主候灾祥军中望气司卜者也玉井主水泉给厨用军井行军之井所以给师徒也军市行军之市野鸡精主知物价察奸慝贾师也阙丘天子双阙丘下一狼主相侵盗贼也弧天弓也常属矢拟射于狼天狗横河中皆所以备盗贼也屏所以蔽厠厠下一星天屎也【觜子委反又音资鸟啄也参清含反】
　　井主水衡灋令中平之事物之平者莫如水故营国制城画野分州皆取象焉钺附于井所以断也北河为北戒曰邉庭门户自壶口北负微垣东抵獩貊朝鲜以为北纪为隂国主攻伐之政南河为南戒曰越门阳户自农函谷絶江河达岭循漳东抵越嶲东瓯以为南纪为阳国主礼乐之政即地里南北络之説【见天官书】六诸王宗臣藩屏宗室在周为鲁卫之国汉已后则为侯王也五诸侯畿外诸侯也此皆圣王所以建国而养民者也天樽主盛饘粥以给贫馁水位主水衡水府主隄防沟洫之事四渎江河淮济之精也【六府之中水居其先王政之所至重也故周礼川则有衡泽则有虞沟洫则有匠人故凡丽于天者若四渎咸池之类皆虞衡之所职水府罗堰九坎天渊之类匠人之所职欤】文人主寿考而哀孤穷孙子主孝爱以侍文人老人所以占大人寿考者也【獩音秽嶲字兖反】
　　鬼主祀事祖考之象中央积尸所以象神也天庙天子之祖庙天社勾龙之神天稷后稷之神也积水积薪主水火之齐以给烹餁爟位主变国火供明水火及烽燧司爟司烜也【禹叙六府曰水火金木土谷天象爟位司火栁主木土司空土公土公吏司土八谷主稼穑于水犹详而金独畧可以知天道重轻王政缓急矣】后天卦位西南坤方万物皆致养焉故曰致役乎坤润万物者莫润乎水故又曰井养而不穷也井宿列于西南致养之义也养莫大于敬老恤孤祭祀者追养继孝之事也
　　栁主草木雷时至于夏云行雨施品物流形也又为天之厨宰主燕享之事阳气极盛故天子饮酎于是时也酒祭祀燕享酒正之官天纪主知禽兽歳齿牧人牧师等职也外厨主烹宰给賔客外饔槀人之职也【酎音纣】
　　星为朱雀颈文明之会羽仪之所葢物盛则有文故主文绣衣裳也
　　轩辕南大星女后左右为夫人以次而北者嫔御自午而一隂生隂阳相遇故此为后妃之宫庭轩辕曰权太微曰衡主内政以弼太微者也内平主执法平罪天相主朝服之制佐后礼事然内宰之职也张主珍寳宗庙服用掌次之官翼天子之乐府也乐阳气之盛故系于此天子所以大合乐于夏也轸主车骑任载军之出入皆占之长沙子主三军寿命军门天子之军门也器府百工居肆以成其事者司空掌邦土翼轸器府皆其所掌故土司空系焉百工之事当及温和之候故月令季春而百工咸理孟冬而效工翼轸所以丽于辰巳欤【工有大小不同室下司空主工师匠氏土木大役若此之司空梓人舆人之事而已】东瓯主穿骨南越诸夷青丘子南蛮之国也
　　天文总论
　　星之类有五星客星瑞星妖星流星无名之星经星凢七五星运于天而无常处瑞妖客星不常见而有时出无名之星经所不载若流星则星之流行也若有变则占于其本国惟经星常见于天虽有近日而隠逺日而见然皆不移其故处而其别有三垣二十八舍内外宫杂座之星按图视之则其大较而轮居中如毂者紫微垣也散于其外如辅者二十八舍也天之为度纵横皆三百六十五度余北极为天之枢而于南极相去一百八十二度半强赤道带天之去两极各九十一度少强黄道斜络于赤道而天汉又络于二道之间冬至日在黄道斗宿去极一百一十五度余在赤道外二十四度夏至日在黄道井宿去北极六十七度余在赤道内二十四度春秋二分定日日在黄道之奎轸去两极各九十一度少强乃黄赤道相交之所也其二至二分日在黄道宿度乃今之所躔歳久渐差退移天度赤道分布天之次舍而黄道则以明七曜之所循其二道躔度不齐者斜正广狭势使然也紫微垣正处其中偏入于列舍天市垣西离于氐东入于斗太微垣起翼之初尽轸之末其他杂座之星皆在紫微垣外布于列舍之间赤道者内为内官外为外官
　　紫微垣总叙
