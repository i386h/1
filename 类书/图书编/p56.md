<!-- { "loadSidebar": true } -->
　　五行在天五事在人天人一体而人之用五事即所以用五行也用一也敬则皇极建不敬则皇极不建而休征咎征随之矣使于五事之用而五行配属不清于何而用之于何而验之哉尝考诸古反诸身因以详究洪范之说焉木貎火言土视金聴水思此孔刘传疏旧说又增咎以眊増罚以隂信未然也苏允明乃谓木貎金言火视水聴而土思子由又谓土貎金言木视水聴而火思其信然乎至蔡传出而其说始定然天人之际终有未易明者必先明乎天地之生成斯人道可识也天一生水地二生火天三生木地四生金天五生土虽其生理备具而天地不合则不成也故地以五合一而水成天以五合二而火成地以五合三而木成天以五合四而金成地以五合五而土成此五行之所以生且成者天地隂阳防合而浑辟无穷者也水生于天而行于地故其性润下于易象取水在天上水行地中而浮游天地皆水也火生于地而运于天故其性炎上于易象取明入地中火在天上薫灼天地皆火也周易首乾坤终坎离既未济天地定位水火不相射又谓雨以润之日以暄之是也天三生木所以木皆发荣向上其性曲直资水以生其位东方而条达舒畅者其出机也地四生金所以金皆坚实沉下其性从革頼火以变其位西方而严凝肃杀者其入机也天五地十隂阳萃合为土万物莫不资之以生以成而止曰土爰稼穑特举人之养生最切者言之而土乃天地之冲气也是天地开辟莫先乎水水湿生燥火燥生润水滋木生木为火母火烁金变水为金子燥湿融结而土为水火木金所附五行生成变化不可穷诘其理则不可易也其在人也有形即有貎以貎属木者取其气之生以貎属土者取其形之成不知生成之原在易曰男女搆精万物化生太极图曰无极之真二五之精妙合而凝而人生焉有生之初气以水而聚形以水而结有生之后周身血气之运莫非水也貌非人之水与甫生之际即有声声气发露神之昭也天有震以着其阳之动人有言以宣其心之声触之即发出悖来违倐起倐灭亦无定象爝火燎原片言丧邦言非人之火与诸家每以心肾为神气之防者亦有见于肾中水精气所由生顔色之光泽系乎肾水之周流故肾为形色之本心固神明所舍而心主乎舌故声音之发皆根于心也木于时为春其气散在人为魂在目为视故以视属木金于时为秋其气收在人为魄在耳为聴故以聴属金易谓精气为物游魂为变木外荣视外见魂外游类也金内鉴聴内受魄内守类也彼谓金有声而属诸言者固未识内外出入之义抑知金以火而革聴以言而变与土爰稼穯属之思者人頼五谷以养生内经曰脾胃者仓廪之官五味出焉又曰在地为土在脏为脾在味为甘在志为思思伤脾脾为一身之统思为五官之主也非与五行具于人即其运于天也明矣其用之人也又岂天人不相孚也耶水即雨而莫不润者其徳也故貎之徳恭而作肃为水之用焉润身生色谦退下人所谓抑抑威仪维徳之隅是也肃则时雨而休征反此为狂则恒雨而咎征矣火即旸而莫不炎上者其徳也故言之徳从而作乂为火之用焉发禁躁妄出逺鄙倍所谓出其言善千里之外应之是也乂则时旸而休征反此为僭则恒旸而咎征矣木气燠而曲直四达仁徳也故视之徳明而作哲为木之用焉离明外施旁爥无疆四目明而无不照也哲则时燠而休征反此为豫则恒燠而咎征矣金气寒而从革敛蔵义德也故听之徳聪而作谋为金之用焉声入心通訏谟逺猷聪四达而无不纳也谋则时寒而休征反此为急则恒寒而咎征矣土气宣播为风犹人之大而化焉之谓圣也故思之徳睿而作圣为土之用焉通微生于思至黄中通理神明昭融哲谋肃乂无所不用其极所以圣则时风而休征反此为蒙则恒风而咎征矣但其用有五其敬则一维敬则平康正直刚柔得中而皇极建斯为五事之得而休征五福应之不敬则刚柔偏而皇极不建斯为五事之失而咎征六极应之若曰某征某福某极应某事焉拘滞穿凿如刘向之说则非矣是故皇建其有极敛时五福用敷锡厥庻民究其实不外乎敬用五事之至也此固攸叙彛伦之要天人之大范也初一曰五行而八者之用皆用此耳五行宁无敬乎哉
　　学于古训
　　学训不明则邪说兴诐行作而国家之政治日益頺壊学之所系亦甚钜矣尝读学记曰博习亲师曰离经辨志曰敬业乐羣是穷经博古得非自昔学术所重耶何近之谈学者谓心性外一切词章记诵皆圣学之榛芜不知人心自有仲尼六经皆我注脚茍醉心糟粕恶足以语身心性命之渊微哉此言学而不究夫学之所自始故多言得以惑之耳书始唐虞而学之一言则始诸说命谓学于古训乃有获凡后之言学者悉本诸此且曰事不师古匪说攸闻曰监于先王成宪其永无愆莫非学古意也孔门以学立教论语二十篇虽各因人而施然学诗学礼学易学文孰非好古敏求之源流哉以孔门稽诸说命似亦后先一揆矣虽然说之言盖有为而发也须合三篇以防通之庻乎得其学之全焉何也恭黙思道非高宗之学乎旧学于甘盘非即黙思之谓乎说盖惧其专于思而废夫学一于黙而畧乎事也啓心沃心阐徳辅徳高宗之望傅说者真不啻大旱之望霖雨而傅说弼直高宗惟在事事有备无患如甲胄起戎干戈省躬启宠纳侮爵徳任贤谆谆于政事间欲以暝之药瘳厥疾焉故终始典学逊志时敏必如此而后道积厥躬徳修罔觉也不然则时惟建事而事不师古防何而不师心以自用哉然知行合一学之则也说又专于力行之艰何也知之曰明哲明哲实作则羣臣固已信王实有此知矣盖道咸得诸恭黙之思则不患其聪明之不启识见之不彻也故曰知之非艰行之惟艰孰非豫防其偏而望其知行思学之合一乎信乎学不思则罔思不学则殆而恭黙以思道者不得不学古以稽其实必先明诸心以知所往然后力行以求其至而明哲实作则者不得不慎行以履其祥此所谓古人之全学也否则一于博古者不免渉于支离一于恭黙者不免流为虚寂故曰说之言盖有为而发也
　　祖甲帝乙
　　经以载道史以记事前人有定论矣然道外无事事外无道经史可以事与道分言之哉春秋鲁史也其事齐桓晋文其文则史一经圣人笔削遂成性命之书此其事之所在即道之所在可传可信为万世纪事之宗也尚论三代以前经有残缺考诸史史有诬杂折诸经可也兹于祖甲帝乙深病史之不可凭矣幸而有经存焉盖书乃圣经所以道政事者也无逸篇周公陈以训导成王而歴举商王之无逸者有曰其在祖甲不义惟王旧为小人作其即位爰知小人之依能保惠于庻民不敢侮鳏寡肆祖甲之享国三十有三年及读少微通鉴曰祖甲嗣立为人淫乱殷衰在位凡三十有三年而崩将以为两人也则名同享国厯数同及考邵子经世书凡世次厯年亦无不同者将以为一人也何以一治一乱一贤一不道其相悬一至此耶且无逸之书周公举以告其君孔子取以笔诸经可信可传无逾此者史迁尚以祖甲为淫乱而妄加诋毁向非无逸之篇则祖甲之诬将终于莫之白而至有疑祖甲为太甲者是史以记事其于事之是非真伪且不可凭则又何有于道哉又尝诵易于泰之五爻曰帝乙归妹以祉元吉归妹五爻亦曰帝乙归妹吉易三百八十四爻实举其人者甚鲜而于帝乙则两及之虽归妹之礼或始于帝乙而元吉之占各因其卦爻然茍非贤君周公于易爻何为屡以名号称也按书之多士篇曰自成汤至于帝乙罔不明徳恤祀左传晋赵鞅救郑筮遇泰之需曰微子启帝乙之元子也春秋去古未逺且其言即为泰九五而发亦有可据何京房传乃有汤归妹之辞荀爽对策张说作铭皆因之程传则以史谓汤为天乙厥后有帝祖乙皆贤王也后又有帝乙未知孰是夫书称帝乙有明徳及考史鉴所载则云帝乙商道益衰将信载道之经乎抑信记事之史乎信经则书与易合信史诚不免程传之疑矣夫易书所称帝乙祖甲皆周公所表章也二王必为商之贤王无疑况商王多以十干为名取乙之名者五曰天曰祖曰小曰武曰帝其世次各异何为不直信易卦爻所称本帝乙也而反以天乙祖乙之相混以甲名者五曰太曰小曰沃曰阳曰祖亦世以名殊何为不直信书无逸所称本祖甲也而反以太甲之相淆虽然经史中或帝乙原无可考疑为天乙可也而载诸多士者至明显矣传易者不之信而祗信纬书与京氏之说或祖甲原无可考疑为太甲可也而载诸无逸者至明悉矣传书者不之信而祗信帝纪与孔氏之说焉则是经且因传而淆之矣又何怪史迁诋诬祖甲帝乙而后世莫之辩哉噫传称夏后孔甲扰于有帝且有盘盂之戒而史迁亦谓其淫乱不道今虽欲辩之其如文献不足征何
　　康诰
　　尝读大学首条三语已足以括其要矣然四引康诰以证之曰克明徳曰作新民曰如保赤子曰惟命不于常固足以尽大学之义而康诰一篇谓不尽于四语中乎可见古人善言书亦可见后人读书不能穷其奥而揭其要也然考康诰所由作在书序则曰成王既伐管叔蔡叔以殷余民封康叔作康诰酒诰梓材书传则曰武王封康叔于卫乃作康诰酒诰梓材以命之若果以为成王时作也然篇中所称如朕其弟显考文王乃寡兄朂遹乃文考既曰考曰兄曰弟其必非成王词也明矣或谓诰作于周公而称弟者周公弟之也岂有王若曰孟侯朕其弟而可为周公之称乎此必武王命康叔之词而序之误也无疑矣或又为武王时康叔尚幼故未就封然篇中有曰朕心朕徳惟乃知曾谓知武王之心徳者尚可以幼言之乎但其文拳拳于明徳慎罚中有助王宅天命矧曰其尚显闻于天无作殄等语不类封国之诰也尝按春秋传定公四年祝佗曰武王克商成王定之周公相王室以尹天下命伯禽封于少皥之墟分康叔命以康诰封以殷墟又曰周公为太宰康叔为司宼即此以意度之或者即康叔为司防而命之以是诰与以命司防之诰为封国之诰或者因康叔之国在殷地而后人误传之与但斯言也亦因康叔为司寇之言而言之耳虽左氏去周盛时未甚逺其言或亦有据而未敢必也噫若果信以为司冦之诰匪特与明徳慎罚之文不相悖而封国在司冦之后则书传与祝佗之言皆可意防矣特外此别无可考则亦安敢信以为然哉
　　洛诰君陈毕命
