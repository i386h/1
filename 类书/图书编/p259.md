<!-- { "loadSidebar": true } -->
　　闻建国者必视其所都道里之极际以设边而边之缓急则以其际之逺近秦斥朔方汉略洮岷唐置蕃卫凡都之所在而蔽在背腋之间重也我朝都燕则以宣府为背故九边莫如宣府重然窃谓不明二祖所以建都之逺虑则亦未能深知宣府之所以为重而筹之或有遗策也尝窃窥之太祖起于淮右将与元人除残则当引兵北向而乃南渡江者以元人未可与争锋而以淮泗之兵取江南则易也既据金陵十六年截江而守之则江南之财赋分毫不得北渡而元人匮困及渡河北指彼但有遯而无战故尝恭为之説曰太祖之渡江而南也以强取弱及其渡河而北也以饱取饥太祖之定都于金陵也则以新享财赋之便故也成祖始封于燕至靖难之时以燕蓟宁谷之兵内向遂成再造不据已成之金陵而更都旋构之燕京夫岂好为劳哉夫亦覩敌势之尚强而虑相传数百年之后处于金陵则逺且忘备故舍见基而就新构既都之后又勤三驾示扫除也故尝恭为之説曰成祖之移北兵而南也本守成而实兼创业及其移南都而北也本创业而实计守成成祖之都燕也以亲享兵马之利故也太祖据财赋而未尝忘兵马则初年燕辽代谷之封割肌肤之爱以膺捍御之寄而中山岐阳攻取经略最久且备夫亦以都在逺而尤勅其防乎成祖据兵马而未尝忘财赋则平江之经运河济之转漕殚竭羣策悉赋江南以云集神都夫亦以有兵而尤急其食乎顾山后丛崖涧谷限隔操戈之技非乏而输运之途难继当时开平之弃太宁之移虽圣算渊逺有不可测而餽饷艰阻倘亦上疚宸衷然未足以妨万年卜鼎之至计也定都之后再啓长陵两朝全略独雄百代是以二百年来谋臣猛将所以为宣府之谋者有所凭藉而况三驾之余灵恃天险之絶壁故巳己不戒虽敌入居庸而终恐两镇之拟其后则所以消其久驻之念而速其出者于山后之兵力亦有赖焉而庚戍再肆则别由蓟镇而不敢复窥上谷矣若使当时严跸不离于江左亲征不勤于再动则一山之限万全之虑未必有如今日之备者而宣府其或有饮马之扰乎故臣窃谓覩宣镇之完而知二祖建都之逺虑者此也诸所营修皆切机宜而独石孤悬尤为最要葢宣府者京师之蔽而独石者又宣府之蔽自抚臣余子俊王仪以来更有増益然中路之窦未塞则葛峪之败可惩于是督臣万达疏曰长城之役西路张家口洗马林西阳河诸处宣府最急者也中路葛峪常峪青边羊房赵川东路别宁四海沿诸处宣府次急者也最急者宜督军夫举役次急者以待乗塞之兵审财量力期于有成而已中路既城然自四海沿而西至永宁自滴水崖而东南至龙门不扼其塞则京后尚孤于是万达又疏曰自永宁墩歴雕鹗长安岭龙门卫至六台子墩别为创修内垣一道与北路新墙连而为一北路原额官军不轻内调内垣乗守永措兵马葢不止备金汤之设崇虎豹在山之威亦且成首尾之形收率然相应之利也东路既成而龙门黑峪之路不通则应援之径未便于是督臣逢时抚臣兑合疏曰北路东南外山起龙门所之盘道墩以迄靖胡保之大衙口延亘一百余里山势髙峻诚为天险若遂为修墙斩崖则滴水靖胡既有柞口之内边又设盘道之重险敌骑自难入犯有警自龙门之黑峪以达宁逺边内经行止三十里北路之兵由此以入卫南山东路之兵由此以出援独石皆可朝发而暮至独石孤悬势相联络先是嘉靖二十九年敌骑自蓟入犯诸臣始议掣宣大之兵马以卫南山督抚移镇怀来老师废财而敌终以险絶不至于是督臣崇古疏曰诸臣原议每年春秋尽掣宣大山西之兵并守南山在山西则往返千里士马疲劳致疎本境之防宣大则内顾外疎供饱耗费坐失各路之守是掣门戸之兵以守堂奥弃其所必攻而守其所不攻以卫京陵则忠矣以筹边则非策矣宣大各守其境虽未能阻敌之不入而犹可邀于境上南山畿辅可保无虞宣大掣兵内防则敌可直至山后而藩篱愈坏是守宣大乃所以奠南山守南山乃将以弃宣大也自是罢宣大援南山而督臣不至怀来嵗所省不赀也凡是皆由先帝之独决机谟陛下之圣神继体而辅弼抒忠本兵饬备故敌款方洽风尘不惊用以快二祖世庙未毕之志而边臣因得以其隙详为修攘之虑筑墙台约兵食北门之守于今为壮矣或曰开平之转运难继则当徙三卫以入太宁之巢穴不除则当通宣辽以为絶塞谓社稷无疆之庆天所启佑而事机偶值之会自需其时前总説所谓敌情之不可知者或将有待其至耶而非今日之所敢及也阳和事宜
　　阳和当宣大两镇之交总督从中节制则逺近之势既均缓急之应亦便即有报星驰未晩今乃拥聚兵马久住怀来虚费嵗月坐耗军储敌未及乗而力已匮矣其见不亦左乎南山在宣府近京之地精兵宜守边隅则对垒之戒日严长驾之威亦壮俟有信檄响应何难今乃外遗上谷单守南山消薄藩篱近防堂奥效未及收而短先见矣其计不亦后乎











　　山
　　西
　　边
　　图












　　太原省城古虞之并州夏商省入冀周成王封弟叔虞曰唐其子燮更号晋国朝置太原府为会省晋藩封焉驻两院三司领州六县二十二置太原左右前三卫甎城方计三十六里髙四丈东抵直真定府界三百五十里西抵陜西延安府界五百里南抵沁州界二百一十里北抵大同府界三百五十里内马步官军二千八百八十九员名设防将一员统之抚院标兵六百八十一名御冬二司官军五百七十员名委把总官各一员分焉额征夏税一十六万七百石有奇秋粮三十七万四千五百石有奇马草七十四万九千二百束有奇内充王府并官吏廪禄十三供宣大山西三闗军饷十七郡治距边不逺虏溃偏老则保河汾永被其掠入宁鴈则由代崞南下平原一望惟其所之故必东拒之于岢岚西拒之于宁鴈而始可无恐云
　　山西总説
　　顷行阅山西自代而入云中按地形而察治宜然后知山西之事势与宣大又为迥异宣大全理边务而山西则半抚绥宣大之抚臣守在边而山西之抚臣驻于腹里此其所以异也山西之守疆与大同相为联络本一省事也自宁鴈既以为闗而大同又或不足为蔽敌一闯入责相牵连于是始有分守之议边计之误莫谬于是然计当时敌患正据主议者以为重门待暴王政所不废而再设宁鴈其后更増平型居常视之诚两门戸也然使山西退守宁鴈而遂萃其责于大同可也敌越大同而后至宁鴈至宁鴈则责山西是矣而偏老之失守山西其容无罪乎是大同抚臣一其责而山西乃二其责矣此抚臣之所独难者也悉宁鴈见在之众而一偏老以为资则无守而不固今既分其力而退守则见分者以寡而成弱退守者合狭而就广是守偏成或万有一之能固而守宁鴈则惟敌之不入已矣则山西失守之责可坐而策也况民疲于设闗之多则修守与征输俱困官分于顾盼之广则应援与坐守俱艰偏守之将吏有缓其忧于既入宁鴈之将吏有冀其幸于未来若是者非计之失乎今自款贡以来合守之议已定无庸更论然合守之中有欲尽撤宁鴈之防者有欲两存之者谓山西今日之所当讲者失在于建官责守之非宜此百余年相沿之误其势非有以更之则不免于病而固非特在于分守合守尽撤与两存之间已也请详言之乞陛下试垂聴焉夫沿边之抚臣与中原异边方之守无时可疎辰举烽而敌午至矣而中原抚臣之兼兵权者谓万有一失之防也今偏老孤悬与敌为一墙之限呼吸变态旦暮横出而欲以遥制之抚臣兼边防即使出居鴈门犹恐突然突至之报比其达也则已入而掠掠且残矣而况于省城乎秋居于代则河东冀南官员之防谒劳费无纪春还于省则偏老河曲边计之请质悬断难详平居则使之奔走于道涂而为两顾之守失事则且与宣大均其责而専驻之科夫乃无以服其心乎此抚臣之所不得言也且山西之三边与陜西之三边一也宁夏延绥甘肃之抚臣则分自陜西而同开府于陜西之境者也有延宁甘固四镇则不当复有陜西抚臣然而终不能罢者良以抚臣之不可兼边计也而山西抚臣独使其春在省而秋在边然则陜西抚臣于延绥甘肃逺矣而于宁夏为近独不可使春还长安而秋驻宁夏乎而宁夏之抚臣亦终未尝罢不设也偏老之孤危本不可与宁鴈之腹里并列为封守而卒以并列者以责之一人故也宁鴈之设闗故也而以责之一人非也偏老之有宁鴈犹宣府之有居庸大同之有紫荆居庸不属宣府而责之顺天紫荆不大同而责之保定此所以为重门也而今山西乃责之一人若以为其足以办偏老则凡平居之所以増兵设将为宁鴈之计者举为冗滥无益之费若以为防其不能而姑设之也则何以异夫今之县令责其辑牧里户矣而又许其别派于民以备逃亡之额也敌入偏老绳之以边臣失守之法且曰朝廷先已许我退守宁鴈矣里户逃亡绳之以有司失牧之法彼且曰监司先已许我别派备逃亡矣可不可也今山西之民嵗输之三闗与大同者以万厯元年新收考之在大同者八十七万五百有余在三闗者四十一万四千七百有余而此外无名之费不与焉山西之民所以俯首而输者以其足蔽我以生也而辛丑之惊泽潞壬子之犯太原丁夘之攻石州残破之惨有不忍闻者即今保定之民仅供紫荆得大同之蔽而无大同之输山西以全晋之力仰给三闗乃犹不免于被虏也兹岂非设官分守之有未详乎故愚乞陛下割偏老以南宁鴈以北特设一巡抚而専委之以边计而宣大而开封府于偏闗以总兵驻老营以副总兵驻河曲自平型北楼鴈门宁武而北悉以之移宁武道于偏闗以为分守而岢岚保徳等州县専属偏闗巡抚如朔应之于大同山西都御史罢其军务但専巡抚画闗南而守之使得其整暇与监司冀南河东守令共图所以轻徭均赋以休吾民者而供三闗万一有警则亲提太原汾州二营之兵以守鴈门而甚急则更调各州县之兵以遏冲突偏闗防将换驻宁武其鴈门以北巡按事宜亦或以并于宣大而山西一应派额应输三闗者俱仍其旧此非臆説也设巡抚于偏老而不涉省城所以视延宁甘肃之例也割闗南以属山西而不使其与闗北之边防所以视保定顺天之例也如此截地而守之在边臣専其责于沿边也则尺寸在睫固为近而易图在山西専其责于闗南也则抚守俱举不以逺而或误今抚臣逺在省城而总兵逸处宁武以六百里之边付之副使与副将敌人方款贡已矣万一兵端忽逞烽火再燔东之宣大西之延宁皆以抚臣専膺其责而独山西一省疎其中空而误于遥制是使全晋之背开一谩藏之窦而以太原河东诲盗饵敌也是时虽罪百抚臣将何救乎窃计必如此而后九边皆密而无隙必如此而后三闗重设为非虚且自添抚臣一员之外不増一卒不加一将而坐收全守即増一巡抚不免于廪饩吏书纸劄之供计亦三五百金但取之山西巡抚每嵗移驻两司府州县往来防谒之费而足使山西得并于陜西保定以下为治而壮京师之右臂是将大有利于社稷又非独利于山西与边防巳也惟陛下俯择焉








<子部,类书类,图书编,卷四十五>








　　山西外三闗
　　鴈门闗所辖水峪等堡一十九马步官军一万一千四百六十一员名子粒米三千八百三十石马七千五百匹草【四月至十月不支草料军自行放牧】
