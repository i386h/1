<!-- { "loadSidebar": true } -->
　　蓟州诸山闗无虑数百西接居庸北折而东南抵海上尽渔阳卢龙塞皆其管内泛登莱路走赵魏肩肘奚达襟带原泽冯翊京师号称雄镇又地壤深厚树畜鱼盐黍稷之利甲于圻内天夀山七陵在焉予尝谒长陵登山北望边闗可顺风而呼也己巳之变祠官不能至昌平陵卫吏卒如侨寓増埤缮障于斯为急喜峯稍深峻山海肩钥辽东西燕河太平寨马阑峪密云四营声势相接敌即入中两营当有冲燕河密云相犄角遵化三屯建昌固其内防永平梁城间无敌患亦无海冦蓟州转布粟遮洋犹海运也兴营诸卫初北平行都列守太宁太宁在诸闗山外西北接宣府东北抵辽阳千里山盩水深可庐而居既挈其地畀山戎我遂失外险山戎故保塞北结媚大种阚我东鄙慎哉慎哉
　　蓟州遵化平谷之马兰谷将军石大喜峯口熊儿谷三屯营罗文谷寛佃等谷俱北边要闗营丰润之南即临大海海运道其西接永平东北当密云之路诚京辅要地喜峯口朶顔三卫出入之门尤要古今镇东自山海闗起西迄居庸白洋若巩华城东西延袤千有余里往镇三卫为外藩兵卫寡薄近増益渐多又分为十区区有守备若防将将以总兵居中都防而永平密云昌平隆怀诸处又増置兵备道监焉密矣顾属夷渝虑戎索懈弛门庭肘腋可为戒心则夫伐其谋以携其交修吾备而固吾圉折冲决胜其必有道乎
　　蓟镇迁徙抚巡议
　　每闻边警不曰山海则曰义院不曰界岭则曰桃林此皆建昌以东地方也所以然者以密云有总督军门三屯营有总兵将官而永平一带边方无重臣以镇压之夫是以常犯而肆侵也合无将遵化巡抚衙门迁移永平府驻劄将永平道兵备移在山海卫居守重臣所在重兵随之防守密迩查阅亦严敌人将不战而自服矣义宁有复肆跳梁如往昔者哉蓟镇开渠以防御
　　晋刘清以嘉平二年于髙宗河开车厢渠灌田嵗二千顷景元辛酉更置水门水流乗车厢渠自蓟西北迳昌平尽渔阳潞县凡所灌田万余顷又玉海山川考曰蓟州渔阳有平定渠傍海穿漕以避海难又于其北涨水为沟以拒契丹皆魏神龙中沧州刺史姜师度所开也夫车渠平定之迹诚不知其何在然据今日现在之水开今日可耕之地以距今日跳梁之众则在能者图之而已
　　蓟镇各闗口要津
　　京城北九十里昌平州州东北九十里黄花镇自镇歴白马陈家吊马等峪闗口四十八口而古北口又一十四闗口至峩眉寨中歴黄松峪将军石凡五口而蓟州东岸峪自闗以东歴寛峪等闗凡十口而遵化县之马兰峪乃歴沙皮罗文松青龙井儿潘家口团亭寨闗口三十一而喜峯口又七十口而迁安县之青山口又十二口而冷口又三口而刘家口又四口而卢龙县之桃林口又四口而昌黎县之界岭箭杆等六口而抚宁县之义院口又石门等五口而董家口歴大毛山小青山等十口而山海闗
　　北畿东北古北口喜峯口潮河川相密迩直北黄花镇白羊口去天夀陵尤咫尺惟蓟州重屯山后诸蕃漫突而宣府镇且绕出其外可为应援
　　蓟镇闗系
　　京师天下根本论天下形胜当推本京师我朝都燕居外驭内自中国视之其形胜可谓壮矣然惟其居外而驭内也京师实密迩北边北抵居庸东北抵古北口西南抵紫荆闗近者百里逺者不过二三百里虽宣大蓟辽保定俱为近辅宣大最急尚为外蔽而蓟镇独处京师之背其闗系不尤重乎惟蓟镇宿重兵积糗粮声势与京都相犄角纵敌或深入必不敢肆攻城掠野之志也且蓟与多延三卫属夷接壤扼喜峯之贡道防古北青山之阑入稽赏赉犒劳之名数又东连山海与辽左相援茍防御稍疎其患有不可胜言者矣昔忧兵卫寡弱嘉靖中以边警而假边卒于延宁嗣又募浙兵为捍御董以督府而事权稍専训练渐熟在今日宜无虑也但募兵弭乱犹因病而暂药之也病且已而药之不已必生他疾则南兵之喻也盍渐消之以其饩饩六郡良家子乎客兵入卫犹不给而暂为称贷假人而忘之人谁与我则延宁入卫之喻也顷宁夏既罢戍矣盍令延绥之众一体尽撤乎又其甚者今并边卒以修筑为事塼埴甃甓伐山转途日夜不得休妇子营田老稚合作粮资不时给大半入为助役而供将领之溪壑死则已矣如弃鸟兽附于薮泽也顷者宁夏之变搏主帅如仇讐彼愤积郁烈而一旦发之若焚有由然矣不旦夕冦来为吾重乎而况能为国家捍御敌乎且朝廷轸念边氓若在痌瘝飞挽相望惟恐后时而穷饿困踣至于此极賔僚游士曳锦履珠一言籝金顶踵相接而荷戈负防之士乃至不能朝夕可泄泄秦越人视耶
　　説者曰客兵撤矣募兵消矣万一敌渝盟而饮马长城之下蓟镇所恃之重安在也不知燕赵之地士马强悍渔阳战卒自古称雄且兵皆土著不特与敌相习而顾恋家室鬭志自倍从古未闻假南兵捍北敌者南兵之北譬舟之陆也今反令南兵倍食于北而北兵枵腹以养不相比助之夫南骄北愤败道也司国计者宁不思亟图之哉
　　蓟辽移兵要地
　　石晋所赂契丹十六州地幽蓟易漠涿檀顺七州在山前新沩儒武云应寰朔蔚九州在山后合山前后并契丹所自取营平二州通计之葢十有八州也自是以来非但失其土地人民乃并其闗隘而失之晋人自捐其险阻与人既无以自守其国宋人承其后而不能复中国之旧遂以白沟河为界故二国所受侵陵之祸略同夫自晋天福元年以赂契丹此地为敌所得者首尾四百五十余年我太祖始逐出元人而复为中国葢拔之泥涂之中也太宗又于此建都则跻之天日之上矣夫以百二山河而有天然之地险重城万雉屯百万貔貅于此以镇压之是诚万万不拔之基也今山前山后皆吾中国之地太行西来连冈叠障环而绕之东极乎医巫闾之境以为内之藩篱山后诸州自永宁四海冶以西歴云代重闗叠城为外藩篱茍委任得人守御有法可保无外患也惟昌平以东遵化永平一带往者有大宁都司与营义会等卫以为外障后移入内地故京师东北藩篱单薄异时有患未必不出于此夫天下之患往往出于意外然能谋画于未亊之先而预有以防备之则所患者消泯于无迹也请下大臣议居庸以东歴黄花镇古北口直抵山海闗山之后皆荒漠无人之境非如居庸以西大小边镇两层可以防备若何以善其后使之永无外患必有逺谋宏略出于其间必不得已请将洪武中大宁都司后移保定者立于永平或遵化或蓟州以为重镇凡旧所属卫所移于沿山要害相为声势仍于山之后去山五十里或三四十里量其地势因其地形便筑其墩基就其空缺之处接连以为边墙就于其间择一要地设为闗镇屯军守备以为乌梁海入贡之道一以卫都城一以卫陵寝此诚千万年之逺谋也不然国家养鋭储材俟吾力有余而机可乗仍复洪武中山后闗镇之旧俾与宣府大同列为三镇直达辽东之境则是国家之险要既失复得藩篱厚而无可乗之隙根本固而无意外之患矣
　　蓟镇抚赏长策
