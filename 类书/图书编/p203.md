<!-- { "loadSidebar": true } -->
　　禹别四海为九州宜若有均一之制而校其道里广狭全不相侔济河【兖州】淮岱【徐州】相去不能千里荆河【豫州】千里而近海岱青州千五百里而缩荆山衡阳荆州二千里而遥东海西河【冀州】二千里而近夀春之淮潮阳之海【州】相去且五千里龙门之黄河炖煌之黒水【雍州】相去以西千里至华阳黒水竆数千里而未知所经是何广狭之殊也或者九州之别品殊坟壤因土宜而别也故其道里无得而均然而荆河淮济之间【徐兖豫三州之境也】截长补短不能当淮海一州之半借使三州土壤既殊不可得而并州之大独不得而厘耶古今名儒训释禹贡多矣未始及此葢难言之也窃尝讨之九州之别葢仿井田之法【田井之法始于黄帝】方里而井九百畆中为公田八家皆私百畆同养公田而九州之制一州为王圻八州建国以蕃王室是同养公田之义也故其区别境壤不因土宇之小大不限山川之间阻唯据民田多寡而均之耳然而四海之内夷险不齐如荆河淮济之间百舍坦夷万顷一瞬而又当中原要区民力修地利尽良畴既辟旷土实稀故三州【徐兖豫】境土最为狭也至淮汉以南【州淮南荆州汉南】函剑以西【雍州在函谷之西梁州在剑阁之西】江湖尽滥闗山重复又僻在遐陬濶疎稼政平土葢寡辟田甚难故四州境土最为濶也尝考西汉之时去古未逺方其极甚九有民户总计千二百余万而徐兖豫三州当五百五十万户而荆雍梁四州仅当三百万户夫民非谷不生谷非民不殖推其户口之多寡足以见田畴之广濶据今验古畧可知则九州之别唯民田是均防可考矣鸣呼治有本要帝王一道其来久矣神农之教曰金城千仭汤池百步带甲百万而无粟不能守也故舜咨十二牧以食哉惟时洪范八政以食为首周官九軄以农为先诚以国以民为本民以食为命而食非田不给非民不耕有田而后可以赋民有民而后可以立市朝建国家故先王所重唯民与田其所以体国经野设官分职侯甸之制军国之用皆取足于民田故官无闲冗则兵无聚散家无丰俭民无劳逸而国有致一之敛民有不二之业有田斯垦有谷斯积虽遇水旱兵防而民无菜色故得礼节着而荣辱彰时雍之治由之而致也爰自秦开阡陌而废井田罢侯置守以要害为先而不复以民田为制魏晋而下因仍不改坐水陆而建都防革山河而峙城郭民物所聚南畆实遥形势之地良田更寡至于平土多畴衣食所资则反以为敞夷不守之地而不知务大抵所重非所本所本非所重先王之制数口之家受田一顷后世边隅小邑民户不盈数百则地利安能有尽至名大郡多至数十万户则又安能有数十万顷之田乎民无常产则荒于末业有天下国家者既不能为之闲禁又从因之以防利遂致不耕之民多于南畆有司者徒知日计之有余而不知嵗计之不足也古之三年耕必有一年之蓄谓人皆土垦也今耜耒之民仅能当天下十之三使嵗皆有年则斯民仅能糊口设一谷不登所在不免告籴然后知先王之制所以为后世生民之计矣后王之治所以有愧前王者匪惟徳教之有亏固亦法制之未良也嗟乎今之天下亦古之天下岂先王之制唯可行于古之天下而不复可行于后世耶抑亦复之者未得其渐耳舍先王经国之制未易遽服而先王爱民之心讵可弭忘哉后王之治信能一政之设一令之施惟民与田是崇是重则王制虽未必更张而时雍之治岂云难致因考九州之制知先王以民田为重故备论于此庶防按九州之国则足以见先王之心无徒论其道里逺近山川夷险而已
　　昆仑九州
　　邹衍言九州之外复有九州载于史记按其説曰东南神州曰旦土【旦音与晨同】正南卭州【隋书作迎】曰深土西南戎州曰滔土正南弇州【隋书作拾州】曰升土正中冀州曰白土西南柱州曰肥土西北州【隋书作营州】曰成土东北咸州曰隠土【管子作急土】正东阳州曰信州其言本荒唐汉唐人作河图括地象全祖其説隋代郊天遂以其名入从祀之位史炤通鉴释文曰此九州其昆仑统四方之九州乎或曰神农地过日月之表葢神农之九州也【柱州一本作桂州营州一本宫州近是与宫相近未知孰正】
　　【九有】左传九丘八索九丘即九州也八索即八泽也见淮南子或以八索为八卦谬矣通鉴外记云人皇氏依山川土地之势财度为九州谓之九有各居其一而为之长人皇居中州以制八辅此引春秋命厯叙文也九有取育草为义即后世所谓九州也中州则人皇之都所谓寓逢中囿也八辅则余八囿也囿亦作有古字省文书以有九有之师诗九有有截又奄有九有作九有解义尤明畅左传谓之九薮阳纡云梦之属总而言之九有也九囿也九州也九薮也一也
　　【九州区域】九州之区域在昔颛顼及于陶唐分而为九其制最大雍州西据黒水东距西河豫州西南至荆山北距河冀州唐虞之都以余州所至则是其境兖州旧为济河之间青州东北据海西距岱徐州东距海北至岱南及淮梁州东据华山之阳西距黒水州北据淮东南距海荆州北据山南及衡山之阳其雍州西境流沙之西荆州南境五岭之南所置郡县并非九州封域之内
　　禹贡一篇葢夏史之追书也夫既夏史之追书则纪成功之书尔夫既纪成功之书则禹之治水其先后次第防模不尽见于此而于此可以推见尔何者禹贡于九州独冀州载修治之辞于上余州则皆曰某山既艺既旅某水既道既从某泽既猪底定是皆纪其成功耳其先后次第不尽见于此矣而谓于此可以推见何也曰禹贡一篇分叙九州以经之数叙山川以纬之每州之下奠山川猪薮泽而后继之以物土宜定田制又继之以经赋法通朝贡其总叙于后则列山川叙原委总成功定封建别限制同教化是禹八年之间其先后次第经理防模广大周密本末具备葢可想见而其先后次第则证诸禹所自言者而尤可见禹曰洪水滔天懐山襄陵予乘四载随山刋木暨益奏庶鲜食此禹功之始也孟子所谓龙蛇禽兽之害消列山泽而焚之者也此禹贡分叙所以先于刋定诸山总叙所以先于山是也禹曰予决九川距四海濬畎浍距川暨稷播奏庶艰食鲜食此禹功之中也孔子所谓尽力乎沟洫者也此禹贡分叙所以定山泽辨厥土等田制所以有川则壤成赋甸服等事也葢禹之治水不但疏决江河患凿阻濬州而已凡天下平土皆制其井畆疏为沟浍以达于川所谓畎浍者即田间之畎一同之浍也所谓沟洫者即一井之沟一成之洫也则是井田之制自禹定之此禹中间功庸最为周密至于所谓懋迁有无万邦作乂所谓弼成五服至于五千外薄四海咸建五长则禹功之终也分叙之浮于某水达于某水总叙之六府孔修庶土交正迄于四海皆是也或曰书者当时方言形容其势耳愚昔闻之家廷曰洪水滔天即如后世淫雨大水河决之灾但尧末年连嵗有此然彭蠡诸水而指为汉滙此犹有可疑者予已释而辨之矣抑葢天地自然之变者如河徙而南沛涸而洑而冀兖青徐豫之支流水泽皆易其源委甚至九河沦而为小海碣石陷而在海中此尤其变之大者也大抵天地之间河海山陵土石自有消长之数而人之年夀有限则不及见其消长遂以为古今有定形尔山与土石且有消长而况水乎若沈存中奏使河北边太行而北山崖之间往往衔螺蚌之殻及石子横亘石壁如带谓必昔之海濵今东距海已千里以愚观之此即昔之河濵也所谓自东河至东海千里而遥者也夫以昔之河濵今在山崖石壁之间即河日迁山日长石日凝葢可知也此皆天地之间今人尚可考见之理其类非一而人鲜不谓迂者朝不知晦朔夏虫不可语冰其斯之谓矣然则禹贡地理古今之不同又安知其非天地之变迁消长若河碣之比邪或曰条列之説如之何曰予尝疏于前矣王郑分每段为列可尔若指为山势之脉络恐未然也夫天地常形固相为勾连贯通然其条理亦各有脉络若以脉络之可见者言之昆仑四垂而为海天下诸山皆起于昆仑而昆仑无定名地之最髙山之所聚江河诸源之所出即昆仑尔昆仑之山绵亘纠缪勾连盘错其南为岷山而岷山最大而东北为积石诸峯其东为西倾朱圉鸟鼠诸峯其西南诸山尤为绵亘纷错河之所以北弱水之所以西黒水之所以南皆是也惟江河淮汉行乎中国自昆仑而东北言之则自积石而北为湟水星海青海以至浩亹皆河源也入匈奴以东为阴山又东南自代北云朔分而南趋为北岳以至太行是为河北之脊壶口雷首泰岳析城王屋皆其羣峯河之折而南汾晋诸水之所以西入河涿易漳恒卫之所以东入海也分而东趋者行幽燕之北为五闗之险以至营平而为碣石此北络也自昆仑以东言之则东为西倾而洮水出其北入河恒水出其南入江又东为朱圉鸟鼠诸陇则为渭之源自渭源以北即夹河源而北以东若岍岐若荆山诸峯泾水漆沮诸源也自渭以南即西倾而下诸峯亘为终南屹为泰华东北为崤陜东南为熊耳外方嵩髙伊洛之源又南为桐栢淮源以达于淮西诸山此中络也又自西倾诸圉而南分是为嶓冡汉源夹汉而趋者北即终南华熊诸陇南则蜀东诸峯説者谓蜀东诸山皆嶓冡正谓其冈岫绵亘尔又东则为荆山内方此中络之次也自昆仑之东南言之是为岷山江源夹江而东者北支即西倾以南嶓冡以西之脉为桓水西汉水嘉陵江诸源其南支即南趋为蔡诸山青衣大渡马湖江诸源又东包涪黔一盘而北为三峡其东出者包络九江之源中盘为衡山其再盘而北为庐阜其岭东出者又为袁吉章贡盱信诸江之源至分水鱼梁岭三盘而北趋过新安峙天目尽升润凡再盘之间其水聚为洞庭三盘之间其水聚为彭蠡三盘以东则南闽浙北为震泽此南络也惟泰山则特起东方横亘左右以障中原此所以为异与大抵水者山之液故山盘而水之源出焉此所以聚为川流之盛地道以勾连为固故山束而水之流壅焉此所以资于疏辟之功凡此其大畧云耳

　　图书编卷三十一
<子部,类书类,图书编>
　　钦定四库全书
　　图书编卷三十二
　　明　章潢　撰
　　周职方春秋列国图总叙
　　禹贡九州想从古有图籍可考三代封建未之改也观周礼职方所掌幽冀分属而梁之名已不见于九州矣然列国都邑大势如故及平王以后诸侯率以兵力争雄区宇分裂非复先王之旧也故苏子瞻画为春秋列国指掌图以便观览凡古今图国邑沿革异同皆可按图以覈其详焉嗟夫凡今之人谁不罪秦之废封建为郡县也抑孰知唐虞万国至周王代商止存千八百国耳春秋鲁卫齐晋小大不侔其所存者不过数十匪特簒弑之祸靡国不然而强弱吞噬亦无虚日秦虽始欲复封建万国势不能已虽然今昔之时势虽殊而疆土则万古不易欲求先王区画旧制盍于周礼职方春秋列国图而考其变革之自云
