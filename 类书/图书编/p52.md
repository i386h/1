<!-- { "loadSidebar": true } -->
　　荆公不解洛诰但云其间煞有不可强处今姑择其可晓者释之今人多说荆公穿凿他却有此处若后来人解书则又却须要尽解
　　东坡书解说着处直是好他看得文势又笔力过人发明得分外精神问何以失之简曰也有只消如此解者伯恭解书自洛诰始其文甚閙热其问之云有难通处否初云亦无甚难通处后方云果有难通处今只是强解将去耳
　　伯恭直是说得书好但说不通处却一向解去故有尖巧之病也是伯恭天资大高所以不肯阙疑后数年再防于衢伯恭始谓予曰书之文诚有不可解者甚悔前日之不能阙所疑也予谓伯恭所以告予者虽其徒亦未必知因具论之使读者知求伯恭晚所欲阙者而阙之庻防得其所以解书矣
　　林书解尽有好处但自洛诰以后非他所解
　　鄱阳柴氏与尊巳程氏书曰唐虞三代圣帝明王与其良臣硕辅精神心术之妙推之天下以为大经大法者尽在于书尝谓善言道者必有至不可易之论如诗之思无邪礼之无不敬皆可蔽以一言吾友深于书者必有至要不可易之论愿蔽以一言以为读书之指南程氏答曰读书必有纲领而提之则其间世变之殊事为之异皆可防而通之一以贯之五十八篇之所载唐虞三代圣君贤相抚世酬物殊时殊事而可蔽以一言者其在于允执厥中乎是中也随事而有圣贤之于是中也当事而存是故尧舜之禅受尧舜之执中也禹之传子禹之执中也汤武之放伐汤武之执中也伊尹之相太甲周公之辅成王伊周之执中也亲如瞽瞍而不克谐以孝则非为人子之中顽如有苗而不诞敷文徳则非格逺人之中君如纣而不去不囚不死则非微子箕子比干之中水土不平亳不迁洛不作则非拯民定业之中其他如访箕子以传道诛三监以安周董正治官居丧出诰训夏赎刑攘戎悔过与凡修身任贤奉天畏民保治遵法纳忠辅道因革废置寛严乆速迹虽差殊理实一致无非随时顺理因事处宜各当其可各适其宜而已故尧之授舜舜之授禹自执中之外无他语而汤武诸君所以相与扶世立教大抵皆以此中相传而易地皆然者也此所以上契天心下合民情百世以俟圣人而不惑者也然异乎子莫之执中者圣贤固有精一之功而非徒中之强执也尧舜性之虽不俟于精一而自然能合乎中汤武而下反之则必由此而后造于粹然之地焉以是观之则知书之要而唐虞三代之宏纲要防虽不中不逺矣
　　程氏又答友人问曰前辈谓读书要识圣贤气象某谓读尚书亦当识唐虞三代气象唐虞君臣交相儆戒夏商以后则多臣戒君耳禹臯戒君儆于未然辞亦不费夏商以后则事形而后正救之如太甲高宗肜日旅獒等篇且反覆详至不惮辞费矣观啓与有扈战于甘野以天子之尊统六师与一强诸侯对敌前此未闻也汤之伐夏自汤誓汤诰外未尝数桀之恶且有慙徳武王伐纣则有泰誓牧誓武成凡五篇歴歴陈布惟恐纣恶不白己心不明畧无回防意矣伊尹谏太甲不从而放之前此无是也使无尹之志则去鬻拳无防然太甲天资力量逺过成王太甲悔悟尹遂可以告归周公则防疑交起虽风雷彰徳之余宅中图大之后不敢去国且切切挽召公以同心辅佐用力何其艰也尧以大物授舜舜以大物授禹此岂细事而天下帖然无异辞盘庚以圯于耿而迁国本欲安利万民而臣民讙哗至勤三篇训谕而仅济然盘庚犹可也周之区处商民自大诰以后毕命以前药石饮食之一为龙蛇一为赤子更三纪之乆君臣共以为至大至重之事幸而讫于无虞视尧舜区处苗顽又何甚暇而甚劳也精一执中无俟皇极之烦言钦恤明刑何至吕刑之滕口降是而鲁秦二誓见取于经而王迹熄霸图兆矣世变有隆汚风俗有厚薄固应如此引而伸之触类而长之读书者其毋茍乎哉婺源滕氏尚书大意序曰书之大意一中字而已允执厥中书所以始咸中有庆书所以终以此一字读此一书迎刄而解矣
　　学书大防
　　万物之生始乎天也万物之成始乎人也故易谓乾元资始干知大始凡坤之作成效法莫非天也人道经纶参赞于两间虽因时以建事也向非圣人继天立极尽伦尽制而开物成务冐天下之道焉曷能俾万世永頼小大毕由之哉后人终身率由于先王制作中而莫知其始盖由学不稽古未尝考诸虞夏商周云耳古昔羲黄启运非不有坟典丘索之遗也然人文初开典制未备如结绳之政茹饮之俗时异世殊固难尽宜于后之人且洪荒之初其矩矱未必一一可得而详纪焉故孔子删书断自唐虞讫周末典谟训诰誓命各以时叙而剔繁就简揭其宏纲要领以垂世范今仅存者五十八篇凡大而纲常伦理小而法制禁令莫非二帝三王心法所流布此所以立百王之定矩肇万世之太平也二典开卷即曰稽古说命曰事不师古非说攸闻曾谓后学而于帝王大经大法莫能原其所自始哉是故经天莫大乎厯象日月星辰纬地莫大乎敷土奠高山大川治人莫大乎建官立政如璿玑玉衡始诸羲和者不可易也则壌成赋始诸禹贡者不可易也知人安民教养始诸稷契礼乐始诸夷防刑罚始诸臯陶者不可易也以二帝三王其创始有本故也何也曰钦曰敬曰诚曰忱非徒在乎政事间也言心之始非危微之典乎言性之始非降之诰乎言学之始非学于古训之说命乎克明峻徳非大学所自始乎精一执中非中庸所自始乎洪范皇极非无极太极与夫百家言五行者所自始乎不独尧舜禹以一中相授受惟四海困穷之是忧而汤武建中建极以誓告万方无非永殖永清以慰民徯后见休之意也不独伊周于太甲成王惓惓乎顾諟明命所其无逸虽秦誓亦曰昧昧我思之惟以求夫断断休休之硕辅即此观之书中一政一事其所由始皆可法可传不可胜穷而修齐治平其根心以发者一而已矣果能以此论世尚友咸得其所自始而反求诸其身则始家邦终四海固不越乎立爱立敬之常而孝友于兄弟则施于有政是亦为政庻乎知始作成之道在我矣否则纵师其迹而不得其经始之原欲鉴成宪以无愆也难矣故于学书之暇輙记其所自始者命之曰原始云
　　易为文字之祖信矣而文之备曾有备于书者乎彼庖羲画卦不特洪范之稽疑于卜筮贞悔见易之用也九畴五行详言天人之理隂阳刚柔吉凶休咎孰非易乎诗以言志不独虞廷赓歌喜起已肇乎风雅之原五子之歌已肇乎风雅之变而皇极敷言其音响之协韵者孰非诗乎礼以肃仪度也自伯夷典礼作秩宗凡五典五惇五礼五庸以至廵狩防同柴望祭告同律度量衡莫非礼之教也乐以和神人也自后防典乐教胄子凡谐和八音出纳五言以至祖考来格羣后徳譲鸟兽跄跄莫非乐之教也春秋以肃纪纲也自臯陶作士命徳讨罪黜陟惟公然元祀十有二月之书法即史官以时记事之体莫非春秋教也周礼以定官职也自唐虞建官惟百夏商官倍周官公孤论道宏化六卿分职以倡九牧孰非周礼之教乎明徳固阐之于大学也然太甲康诰尧典之克明顾諟则己先之矣未发之中固阐之于中庸也然尧舜禹汤文武之执中建中则己先之矣学习一贯固阐之于论语也然逊志典学习与性成主善为师协于克一则己先之矣尽心知性固阐之于孟子也然上帝降衷厥有恒性虽收放心闲之惟艰则己先之矣以此观之凡圣贤经书不已备于尚书之中乎且自古帝范相谟皆从此出学必稽古舍此末由志欲修己治人惟潜神于兹焉亦足矣
　　卲尧夫以皇帝王霸之气象譬诸春夏秋冬予读虞夏商周之书覩其规模气象沿袭变态亦何异四时之相禅乎是故虞之典谟浑然道徳性命之府也明良赓歌喜起千载一遘而百僚师师黎民时雍风动其殆春日暄妍万类欣欣向荣之候乎太和在唐虞宇宙间固于典谟见之也夏书所纪凡九州山川之源委土田之膏泽物产之孶畜贡赋之等则文教武卫昭昭乎定为万世章程得非赤日丽空品彚悉森然长养于长夏之时乎及读商书则揖逊变为征诛典谟变为训诰嗣君不惠于阿衡则放之桐而盘庚迁殷乃勤训诚然后用命虽其发明性学皎如朗月寒潭然白露横江已为履霜之景矣若周书则歴数纣恶以告武成君臣相诮至感风雷顽民不靖屡烦诏谕终之文侯命而周辙东以讫于秦穆之悔皇王沕穆之风藐不可复挽矣斯时也闭塞成冬百物敛蔵虽冬日可爱岂无挟纩之温然亦曷胜夫觱发栗烈之威哉故借四时以状四代亦取其近似云耳且虞徳后世蔑加夏功万世永頼商君臣贤圣更代迭兴周谟烈耿光惟成康独盛其书词浑涵发扬文质亦各不齐后学发为文词恶可混然无别也
　　书首二典何取于典之义乎天秩有典自我五典五惇哉是典之所由名者一自天叙五伦言之乃万世不易之常道也凡经典所记载者记载此彛伦之常道而后可以典名矣尝谓尧舜二典其即乾坤二卦之首诸易乎干统天坤乃顺承乎天而尧即天也舜绍尧底绩其即坤之承天而代有终也故孟子曰圣人人伦之至也欲为君尽君道欲为臣尽臣道二者皆法尧舜而已矣盖君道莫大于钦天尤莫要于为天下得人得人以代天工君道尽矣此尧典所以为君道之至也舜明目达聪孜孜于四岳九官十二牧而庻绩咸熙得非无成有终而为臣道之至哉惟其君道之至也凡为君者必取法乎尧巍巍则天而后为君道之典则惟其臣道之至也凡为臣者必取法乎舜重华协帝而后为臣道之典则知此则知二典首尚书者卓乎典常之具在非徒以文章政事言也彼后世史官徒取一朝之法制禁令布之方策亦名为一代之典章者殆亦沿袭其名而莫知典之所以为典也已
　　谟之义何谓也即臯陶曰允廸厥徳谟明弼谐是也盖舜禹臯陶益稷羣圣相聚一堂其所谟谋者惟徳而已此所以为嘉谟也惟日孜孜而九功之惟叙思日赞赞而九徳之咸事危微精一执中开道统之宗勅天时防克艰肇治统之要其相儆戒也不曰罔游于逸罔淫于乐则曰无若丹朱傲惟慢游是好傲虐是作不曰兢兢业业无旷庻官则曰予违汝弼汝无面从退有后言禹闻昌言则拜陶闻昌言则师此其嘉谟之在虞廷者信乎古今君臣谋猷之法则也后世谄谀成风无论巳虽有英君硕辅际防一时而帷幄之中不过运筹决胜之雄图铺张粉饰之伟绩其视谟明弼谐惟允廸厥徳之是谋者寥寥罔闻己弟子受业于师必有言教以切磋成就其性行故有训之名焉若臣之于君卑高悬隔似不可以训名矣然而自古建官有师傅保之名盖师也者所以师其道义而训诲与师弟同如易卦五爻君位也蒙六五童蒙吉彖曰童蒙求我匪我求童蒙也故伊训篇曰伊尹乃明言烈祖之成徳以训于王此训之所由始乎谓今王嗣厥徳罔不在初乃先之以爱敬亲长继之以三风十愆终之以善降祥不善降殃无非训之以徳而儆廸者至矣然太甲不惠则放之桐及处仁迁义则归诸亳既复政告归则陈戒于徳是以太甲三篇与咸有一徳虽不以训名而均为训体以至祖已之于高宗肜日召公之旅獒周公之无逸周官孰非训廸之体乎盖惟太甲高宗武王成王能受训戒于其师保故万世而下称贤圣之君者必归焉叔季虽以师保名官而无其实君之体貌日尊既不肯甘受训诲于其臣矣不特臣之礼度日卑虽有任师保之职者孰能如伊尹周召本诸身有之徳以陈善纳诲而格乎君心之非哉是故三代以还或形诸论谏者有之若伊训旅獒无逸诸篇则莫之覩矣又何怪乎君徳之不太甲成王若也
