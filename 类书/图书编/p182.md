<!-- { "loadSidebar": true } -->
　　开元中诏僧一行作新厯葢自大初至麟徳凡二十有三家矣而一行所为厯其倚数立法皆本易大衍而立术以应之葢以易转厯也尽七年较经史所书气朔日行宿度可考者皆合而厯成其本议曰易大传称天一地二天三地四天五地六天七地八天九地十天数始于一地数始于二故合二始以位刚柔天数终于九地数终于十故合二终以纪闰余天数中于五地数中于六故合二中以通律厯天有五音所以司日也地有六律所以司辰也参伍相周究于六十圣人以此见天地之心也自五以降为五行之生数自六以往为五材之成数错而乘之以生数衍成位一六而退极五十而増极以一六为爻位之统【爻始于初成于六】五十为大衍之母【中五衍母次十衍子】成数乘生数其算六百为天中之积生数乘成数其算亦六百为地中之积合千有二百以五十约之则四象周六爻也以二十四约之则大极包四十九用也综成数约中积皆十五综生数约中积皆四十兼而为天地之数以五位取之则复得二中之合也蓍数之变九六各一乾坤之象也七八各三六子之象也故爻数通乎六十策数行乎二百四十此大衍之所以为天地之枢如环无端而为律厯之大纪也夫易象微于三四而章于七八卦有二微策有四象故二微之合在始中之际焉蓍一以七备卦以八周故二章之合在中终之际焉中极居五六之间由阖辟之交而在章微之际则人神之极也天地中积千有二百揲之以四为爻率三百以十位乘之而二章之积三千以五材乘八象为二微之积四十兼章微之积则气朔之分母也以三极参之倍六位除之凡七百六十是谓辰法而齐于伐轨以十位乘之倍大衍除之凡三百有四是谓刻法而齐于徳运半气朔之母千五百二十得天地出符之数因而三之凡四千五百六十当七精返初之防也易始于三微而生一象四象成而后八卦章三变皆刚大阳之象三变皆柔大隂之象一刚二柔少阳之象一柔二刚少隂之象少阳之刚有始有壮有究少隂之柔有始有壮有究兼三才而两之神明动乎其中故四十有九之象而大业之用周矣数之徳圆故纪以三而变于七象之徳方故纪之以四而变于八人在天地之中阅盈虚之变则闰余之扐而虚朔之所虚也以终合通大衍之母亏其地十凡九百四十为通数终合除之得中率四十九余十九分之九终歳之而斗分复初之朔也夫十九分之九盈九而虚十地于中极之际亏十而从天所以逺疑阳之战也干盈九隠乎龙战之中故不见其首坤虚十以道潜龙之气故不见其成周日之朔分周歳之闰分与一章之一蔀之月皆合于九百四十葢取诸中率也一策之分十九而章法生一揲之分七十六而蔀法生一蔀之日二万七千七百五十七以通数约之凡二十九日余四百九十九而日月相及于朔此六爻之纪也以卦当歳以爻当月以策当日凡三十二歳而小终二百八十五小终于是与卦运大终二百八十五之数合则参伍二终之合也策以纪日象以纪月乾坤之策三百六十为日度之准乾坤之用四十九象为月之检日之一度不盈全策月之一不盈全用故策余万五千九百四十三则十有二中所盈也用差万七千一百二十四则十有二朔所虚也综虚盈之数五歳而再闰中节相距皆当三五望相距皆当二七升降之应发敛之皆纪之以策而从日者也表里之行朓朒之变皆纪之以用而从月者也【积算曰演法纪曰法曰通法月气曰中朔朔实曰揲法岁分曰策实周天曰干实余分曰虚分气策曰三元一元之策则天一遯行也月策囘象一象之策则朔望相距也五行用事曰发敛策曰天中卦策曰地中斗卦曰贞悔旬周曰夕数小分母曰象统】曰行曰躔其差曰盈缩积盈缩曰先后月行曰离其逶迤训屈行不中道进退迟速不率其常过中则为速不及中则为迟积迟谓之屈积速谓之伸徒以土圭之法测土深日至之景尺有伍寸谓之地中郑氏以为日景于地千里而差一寸一谓尺有五寸者南戴日下万五千里地与星辰四游升降三万里之中是以半之得地中焉在今颍川阳城宋元嘉中南征林邑以五月立表望之日在表北景居表南于交州景在表南三寸于林邑九寸一分交州距洛水陆九千里葢山川囘折使然以表考其径当五千里也今所测交州夏至在表南长三寸三分与元嘉所测略同而使者还言于交望极才髙二十余度八月海中望老人星下有列星灿然明大者甚众古所未识乃浑天家以为常不见者也葢随所至为见如此大史监南宫说择河南平地设水准绳树八尺之表以引度之自滑台白马县夏至之景尺有五寸七分自滑台表南行百九十八里二百七十九步得浚仪岳台晷尺有五寸微强自浚仪又南百六十七里二百八十一步得许州扶沟晷尺四寸四分自扶沟又南百六十里至上蔡武津晷尺三寸六分半大率五百二十六里二百七十步而晷差二寸余则旧说日千里而差一寸者妄矣今以勾股法校阳城中畧夏至尺四寸七分八厘冬至丈二尺七寸一分半定春秋分五尺四寸三分以覆矩斜视出地三十四度十分度之四自滑台浚仪扶沟诸表视之大率三百五十一里八十步而北极差一度极之逺近既异则黄道晷景固随之而变矣又以图经校安南日在天顶北二度四分极髙二十度四分冬至晷七尺九寸四分夏至在表南三寸三分定春秋分二尺九寸三分差阳城十四度三分其径则五千二十三里矣又南一至于林邑北至于鐡勒之地各差十七度四分则在鐡勒五月日在天顶南二十七度四分极髙二十二度周圆百有四度常见不隠北至晷四尺一寸三分南至晷二丈九尺二寸六分定春秋分晷五尺八寸七分其没地才十五余度夕没亥西晨出丑东校其里数已在囘纥之北而骨利干极南之地犹在其南矣则知常侍王畨本郑传万五千里为勾股斜射法考周径之率以揆天度径五万里者所谓以蠡测海者也不知目视不能及逺逺则微差其差不已遂与术错譬游于大湖之中广袤不盈百里已见日月朝夕出入于湖中及浮大海不知几千万里犹见日月朝夕固出入其中也令于朝夕之际俱设重差而望之必将大小同术无以分矣横既如此纵亦宜然原古人所以步圭影之意将节宣和气辅相物宜不在于辰次之周径其所重厯数之意将欲恭授人时钦若乾象不在于浑葢之是非也而或者各信所传以术天体谓浑天可任数而测大象可运算而筹是述无稽之法于视聼之所不及君子所当阙而不议者也诚以为葢天耶则南方之度渐窄果以为浑天耶则北方之极寖髙此又浑葢家尽智毕说而未有能通其说者也则王仲任葛稚川之徒区区于异同之辨亦何益于人伦之数哉今为覆矩图南自丹穴北冀幽都每极移一度辄累其差于以稽日食之多少定昼夜之长短而止则天之晷皆协其数矣
　　唐志曰一行厯专用大衍之策其要在于天地之时以知四时寒暑而仰察夫日月星辰之运行以相参合而已然四时寒暑无形而运于下天日月星有象而见于上二者常动而不息一有一无出入升降或迟或疾不相为谋其久而不能无差忒者势使之然也故为厯者其始未尝不精密其后多疎而不合亦理之然也不合则累变其法以求之自尧舜三代以来厯未尝同也唐自大初至麟徳歴二十三家与天虽近而未密也至一行密矣其倚数立法固无以易也
　　宋厯
　　宋志曰厯者歳之积歳者月之积月者日之积日者分之积又推余分置闰以定四时非博学妙思弗能考也夫天体之运星辰之动未始有穷而度以一法是以久则差差则敝而不可用厯之所以数改造也物铢铢而较之至石必差况于无形之数哉
　　元朝厯法
