<!-- { "loadSidebar": true } -->
　　小司徒乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事郑司农云井牧者春秋传所谓井衍沃牧隰臯者也谓隰皐之地九夫为牧二牧而当一并今造都鄙授民田有不易有一易有再易通率二而当一是之谓井牧昔夏少康在虞师有田一成有众一旅一旅之众而田一成则井牧之法先古然矣九夫为井者方一里九夫所治之田也此制小司徒经之【阙】　为之沟洫相包乃成耳邑丘之属相连比以出田税【阙】　　　水害四井为邑方二里四邑为丘方四里四丘为甸甸之言乘也读如里甸外甸甸方八里旁加一里则方十里为一成积百井九百夫其中六十四井五百七十六夫出田税三十六井三百三十四夫治洫四甸为县方二十里四县为都方四十里四都方八十里旁加十里乃得方百里为一同也积万井九万夫其四千九十六井三万六千八百六十四夫出田税二千三百四井二万九百三十六夫治洫三千六百井三万六千四百夫治浍井田之法备于一同今止于都者采地食者皆四之一其制三等百里之国凡四都一都之田税入于王五十里之国凡四县一县之田税入于王二十五里之国凡四甸二甸之田税入于王地事谓农牧衡虞也贡谓九谷山泽之材也赋谓出车徒给繇役也司马法曰六尺为步步百为亩亩百为夫夫三为屋屋三为井井十为通通为匹马三十家士一人徒二人通十为成成百井三百家革车一乗士十人徒二十人十成为终终十井三十家革车十乗士百人徒二百人十终为同同方百里万井三万家革车百乗士千人徒二千人何休曰圣人制井之法而口分之一夫一妇受田百亩以养父母妻子五口为一家公田十亩即所谓十一而税也庐舍二亩半凡为田一顷十二亩半八家而九顷共为一井故曰井田庐舍在内贵人也公田次之重公也私田在外贱私也井田之义一曰无泄地气二曰无费一家三曰同风俗四曰合巧拙五曰通财货因井田以为市故俗语曰市井种谷不得种一谷以备灾害田中不得有树以妨五谷还庐舍种桑荻杂菜畜五母鸡二母豕果种疆畔女工蚕织老者得衣帛焉得食肉焉死者得塟焉多于五口名曰余夫余夫以率受田二十五亩十井共出一兵车司空谨别田之髙下善恶分为三品上田一嵗一垦中田二嵗一垦下田三嵗一恳肥饶不得独乐墝埆不得独苦故三年一换土易居财均力平兵车数定是谓均民力彊国家在田曰庐在邑曰里一里八十戸八家共一巷中里为校室选其耆老有髙德者名曰父老其有辨护伉健者为里正皆受倍田得乗马父老比三老孝弟官属里正比庶人在官吏民春夏出田秋冬入保城郭田作之时春父老及里正旦开门出塾上晏出后时者不得出暮不持樵者不得入五谷毕入民皆居宅里正趋促绩男女同巷相从夜绩至于夜中故工一月得四十五日作从十月尽正月止男女有所怨恨相从而歌饥者歌其食劳者歌其事男年六十女年五十无子者官衣食之使之民间求诗乡移于邑邑移于国国以闻于天子故王者不出牗戸尽知天下疾苦不下堂而知四方十月事讫父老敎于校八嵗者学小学十五者学大学其有秀者移于乡学乡学之秀者移于庠庠之秀者移于国学学于小学诸侯嵗贡小学之秀者于天子学大学其有秀者命曰进士行同而能别之以射然后爵之士以才能进取君以考功授官三年耕余一年之畜九年耕余三年之积三十年之储虽遇唐尧之水殷汤之旱民无近忧四海之内莫不乐其业故曰颂声作矣

　　田制
　　遂人辨其野之土上地中地下地以颁田里上地夫一防田百亩菜五十亩余夫亦如之中地夫一防田百亩菜地百亩余夫亦如之下地夫一防田百亩菜二百亩余夫亦如之【菜谓休不耕者七口受上地六口受中地五口受下地余夫受田后又有所生成丁者亦如之孟子言余夫二十五亩与此不同彼自一人有余力言所谓彊予任甿注云彊予谓民有余力复与之田若余夫然是也先儒以为同此余夫皆非也】凡治野夫间有遂遂上有径千夫有沟沟上有畛百夫有洫洫上有涂千夫有浍浍上有道万夫有川川上有路以达于畿【此言乡遂井田之法沟洫浍川与匠人所云不同者此以人而言犹曰四闾为族八闾为联意郑氏曰十夫二邻之田百夫一酂之田千夫二鄙之田万夫四县之田遂沟洫浍皆所以通水于川也遂广深各二尺沟倍之洫倍沟浍广二寻深二仞径畛涂道路皆所以通车徒于国都也径容马牛畛容大车涂容乗车一轨道容二轨都之野涂与还涂司可也万夫者方三十三里少半里九而方一同以南亩图之则遂从沟横洫从浍横九浍百川周其外焉去山陵林麓川泽沟渎城郭宫室涂巷三分之制其余如此以至于畿则中虽有都鄙遂人尽举其地】
　　大司徒凡造都鄙制其地域而封沟之以其室数制之不易之地家百亩一易之地家二百亩再易之地家三百亩乃分地职奠地守制地贡而颁职事焉以为地法而待食【郑氏曰不易之地歳种之地美故家百亩二易之地休一嵗乃复种地薄故家二百亩再易之地休二歳乃复种故家三百亩分地职分其尤职所宜也定地守谓衡麓虞侯之属制地贡谓九职所税也颁执事者分命使各为其所执之事】
　　按大司马上地食者三之二中地食者半下地食者二之一则不易之地家百亩即田百亩菜五十亩也一易之地家二百亩即田百亩菜百亩也再易之地家三百亩即田百亩菜二百亩也一自始开垦言再自既成田言其实一也遂人之田皆大司徒不易之地也因举成田言故不云菜耳一易再易之地以生熟之田准菜田言耳周之制何尝乡遂周贡法都鄙用助法哉盖野皆用助法但山林不可为井田及国中园圃始用贡耳孟子云请野九一而助国中什一使自赋国语所谓籍田以力而砥其逺迩【籍田耕而蹈借也砥正也平逺迩如不易之地家百亩一易之地家二百亩再易之地家三百亩类】赋里以入而量其有无【里防也谓商贾所区之域也以入计其利入多少而量其财业有无以为差也】任力以夫而议其老幼【力谓徭役以夫以夫家为数也议其老幼老幼则有复除也】田制考
　　通典曰黄帝时八家为井井开四道而分八宅凿井于中则井田之原其来逺矣
　　尧遭洪水天下分絶使禹平水土别九州
　　舜典帝曰弃黎民阻饥汝后稷播时百谷
　　周礼大宰以九职任万民一曰三农生九谷二曰园圃毓草大三曰虞衡作山泽之材四曰薮牧养蕃鸟兽五曰饬百工化八材六曰商贾阜通货贿七曰嫔妇化治丝八曰臣妾聚敛疏材九曰间民无常职转移执事大司徒颁执事子邦国都鄙使以登万民一曰稼穑二曰树艺
　　小司徒之职乃经土地而井牧其田野【可耕之地为井可畜之地为牧】遂人辨其野之土上地中地下地以颁田里前汉食货志圣王量能授事四民陈力受职若山林泽薮原陵淳卤之地各以肥硗多少为差民年二十受田六十归田七十以上上所养也十嵗以下上所长也十一以上上所强也
　　秦用商鞅废井田开阡陌【东西为阡南北为陌】
　　汉武帝时董仲舒説上曰秦改帝王之制除井田民得买卖富者田连阡陌贫者无立锥之地汉兴循而未改古井田法虽难猝行宜少近古限民名田以赡不足塞兼并之路然后可善治也
　　孝哀时师丹请建限田下其议孔光何武请吏民名田无过三十顷唐授田之制成丁者人一顷其田十亩为口分二十亩为永业二百四十步为亩田多可以足其人者为寛乡少者为狭乡狭乡授田咸寛乡之半凡徒乡及贫无以塟者得卖世业自狭乡徒寛乡者得卖口分已卖者不复受
　　宋太宗诏江北之民种诸谷江南之民种秇稻真宗遣使就福建取占城稻三万斛分给三路为种林勲上政本书曰宜假古井田之制使民一夫占田五十亩其有羡田之家毋得市田其无田与游惰随未作者皆驱之使农以耕田之羡者而杂纽钱谷以为十一之税
　　陈亮曰勲为此书考古验今思虑周宻可谓勤矣世之为井田之学者孰有加于勲者乎要必有英雄特起之君用于一变之后成顺致利则民不骇庻可以善其后
<子部,类书类,图书编,卷八十七>
　　小司徒经土地而井牧其田野　春秋传井衍沃牧隰臯
　　寛平之地为井窄狭之田与夫髙下不齐者但可为牧多则十夫少则虽不足一夫皆可补而授之司马灋步百为亩亩百为夫夫三为屋屋三为井歩百为亩谓阔一步长百步亩百为夫谓长阔皆百步
　　匠人广尺深尺为亩田首倍之广二尺深二尺谓之遂九夫为井井间广四尺深四尺谓之沟
　　遂人夫间有遂遂上有径十夫有沟沟上有畛夫间有遂广深二尺遂上有径髙广亦二尺可以通人行十夫有沟广深四尺沟上有畛广髙亦四尺可以通牛马
　　旧説以遂人有十夫子因以为乡遂用贡法之沟洫匠人有九夫字因以为都鄙用助法之沟洫愚谓凡耕者皆为横亩以入于遂一步为三亩立苗方二尺此树植之法井牧皆然也夫间有遂遂上有径十夫有沟沟上有畛大抵田首之水于沟亦井牧所同也但井限于九夫牧则十夫此防不同然所谓九夫者乃九夫之地非九家也且每井有余夫受田一井实不止九夫故举成数言岂可因此而遂分乡遂都鄙有二法乎叶氏曰司徒言井邑遂人言沟洫非乡遂异制也井邑定田亩多寡以出税故以四井四邑言沟洫定水道大小以兴利故以十夫百夫言乡言井邑则遂之田赋亦如之遂言沟洫则乡之水利亦如之互文见义耳
