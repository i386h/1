<!-- { "loadSidebar": true } -->
　　宋初官号名秩皆唐旧三公三师亦独爲亲王使相加官其特拜者不预改上于尚书省而太师爲异数其三省长官亦不授以同平章事领相职参知政事副焉而中书门下尚书省并列于外别于禁中置中书政事堂与枢宻院爲两府盖析一相而为二枢宻掌兵天下财赋若内府若中外度支悉三司使领之同平章事于汉爲丞相参知政事其御史大夫也察院其太尉三司使其计相也盖官名仍唐而义类依仿于汉者如此其时台省寺监无定员无专职出入分莅而即所莅爲职司以课职而考功百司庶府皆得以其职自达中书枢密院爲奏覆画一下而行之体统正事权一官司相承无损于治然是时三省六曹二十四司互以他官典领其正官特以寓禄秩位着非别敇不治本司事事之所寄十无二三惟内侍省阁门省四方馆畧有职掌它无所典署故以登台阁任禁从爲荣以差遣要剧爲贵而阶勲爵邑无能重轻名实泥贸甚矣神宗览唐六典慨然欲酌古今之冝改官制幕以赐羣臣乃置局中书考故实厘定制三省凖唐尚书令侍中中书令亦不授以左右仆射爲宰相中书揆议门下审覆而尚书宣行之他诸省台寺监各还其职司防明堂礼成诏以新制迁叙尚书新省成上亲临幸召六曹长贰而下询职事申敕而异时试摄判知差遣之弊廓然矣然其时参政确以王珪首相妨己欲倾之建白以左仆射兼门下侍郎行侍中之职右仆射兼中书侍郎行中书令之职于是本六典中书造命之説已得以次相管机务承防奏事而左仆射以门下不得与实摈珪而夺之权其内降制敕及中外复逆本三省定夺取防下已称尚书驳审徒虚文而行遣顾壅阏元祐中司马吕相继柄国乃请令三省复合班奏事明同心共政之义其后蔡京当国更开封守臣爲尹牧府分六曹县六案脩六尚局建三衙郎又更两省长官爲辅弼而易左右仆射以太宰少宰名官诸皆厘正然而乱政亟行晩罢政复令其党建白古太师太傅太保爲三公令乃称三师司徒司空周六卿太尉秦主兵之官今覆爲三公非制也冝复古三公爲真相三孤少师少傅少保爲次相盖一复周官之旧而京乃复以太师三日一至都堂治事复柄国毒痡于天下乃其时郓王肃王以皇子童贯以中人皆得官师傅诸嬖幸走马承授得拥使节方士黄冠毕玷清班则壊弊极矣建炎初复国初同平章事参知政事之旧乾道初更爲左右相而建设非人亦将如官何哉呜呼不得于道揆法守之意而取必于建置其效已可覩矣













　　按以宰相而兼他官本非令典唐制所谓反轻宰相之体是也然时方用兵则兼节度使崇儒学则爲大学士急财用则爲塩铁转运使葢以国家方重其事而以宰相提纲则下不敢以泛泛之司存视之犹有説也至于三省则俱爲政本之地无所不统长官则宰相所谓中书门下同平章事是也佐官则参知政事是也元丰改官制既以中书门下同平章事爲左右仆射参知政事爲中书门下侍郎尚书左右丞矣而复以左仆射兼门下侍郎右仆射兼中书侍郎则是既自有佐官而复出长官兼之赘庞甚矣节度使在唐爲阃帅观察团练使在唐爲监司防御使在唐爲边将刺史在唐爲郡守至宋则阃帅监司边将郡守各别有以名其官而节度承宣观察团练防御刺史则俱无职任特以爲武臣迁转之次
　　州之名起于虞十有二州后世刺史之所治是也郡之名起于秦三十六郡后世太守之所治是也隋废郡以州统县然郡卒不可废也至唐而复之然唐太守俱称刺史使持节盖所治者太守之事而所称则州牧之官矣故所谓治中别驾之属其在歴代本州之佐官也唐郡守称刺史而遂以治中别驾爲郡官属矣然唐州牧之官爲节度观察诸使而其属官则有推官判官书记支使之属至宋而节度观察特爲贵官之虚名初不预方岳之事而州牧之任则自有阃帅漕宪等官而各台又自有掾属若唐莭度观察之属官则反爲列郡之元僚盖虽冐以节度推官观察推官判官书记支使等名而实则郡僚耳
　　唐宋官制总述
　　尝考之唐宋建官名乖职冗太师太傅太保谓之三师太尉司徒司空谓之三公中书门下尚书谓之三省御史大夫中书门下谓之三司左右散骑常侍分属门下中书规讽献纳谓之八貂【左属门下则左貂右属中书则右貂】宰相带平章事自唐优李靖始平章军国重事自宋礼王旦始畱守典宫钥之严节度当方维之重观察任激之等转运专漕计之司其元帅副元帅宣慰宣抚安抚招讨诸使制阃临边不恒置焉六曹等监小异而大同也侍从台谏名殊而实一也两朝沿革其大都不过如此矣然宋之冗比唐尤甚三省平章职皆宰相而中书与枢宻又称两府分主兵民一制诰也而学士而舎人并称两制【学士掌内制舎人掌外制】一秘书也而三馆【昭文馆集贤院史馆】而秘阁而秘书省一御史也而侍御而殿中而监察【侍御史称台院殿中侍御史称殿院监察御史称察院号曰三院】而里行【监察御史里行即今之试御史】以检校官兼中书令侍中同平章事官阶极品并谓使相不以使相与曹斌者此也以节度使同平章事任尊将相亦谓使相防凖使相判河南者此也其掌国计有三司使【此三司谓塩鐡使户部度支也置使领之号三司使】掌殿庭宣答有宣徽南北二院使掌祖宗宸翰有龙图诸阁之官直秘殿有观文端明诸殿大学士其判府知州以宰执侍从其监司有转运提举提刑诸名宋制然也洪惟圣祖仿周监汉不置宰相三公论道六卿分职纠之以都察院达之以通政司参之以大理寺列以寺监错以百司文事悉归翰苑耳目专任台谏体统专而名实得矣若殿阁大学士论思密勿官止五品脩撰编脩皆得入阁地之峻而秩之卑者虑诚逺也其后阁下多由尚书例加公孤礼絶任崇无异宰相而天下亦以相称之此最失祖宗之意者今制然也
　　歴代官职总论
　　古者因事设官随能授职无清浊之殊无内外之别无文武之异何也唐虞之际禹宅揆契掌教臯陶明刑伯夷典礼羲和掌厯防典乐益作虞垂爲共工盖精而论道经邦粗而饬财辨器其位皆公卿也其人皆圣贤也后之居位临民者则自诡以清高而下视曲艺多能之流其执技事上者则自安于鄙俗而难语以辅世长民之学于是审音治厯医祝之流特设其官以处之谓之杂流摈不得与缙绅位而官之清浊始分矣昔在成周设官分职缀衣趣马俱吁俊之流宫伯内宰尽兴贤之侣逮夫汉代此意犹存故以儒者爲侍中以贤士备郎署如周昌袁盎汲黯孔安国之徒得以出入宫禁陪侍宴私陈谊格非拾遗补过其才能卓异者至爲公卿将相爲国家任大事霍光张安世是也中汉以来此意不明于是非阉竖嬖幸不得以日侍宫庭而贤能缙绅特以之备员表着汉有宫中府中之分唐有南司北司之党职掌不相爲谋品流亦复殊异而宫之内外始分矣古者文以经邦武以拨乱其在大臣则出可以将入可以相其在小臣则簮笔可以待问荷戈可以前驱后世人才日衰不供器使司文墨者不能知战阵被介胄者不复识简编于是官人者制爲左右两选而官之文武始分矣至于有侍中给事中之官而未尝司宫禁之事是名内而实外也有太尉司马之官而未尝与兵戎之事是名武而实文也太常有卿佐而未尝审音乐将作有监贰而未尝谙营缮不过爲儒臣飬望之官是名浊而实清也尚书令在汉爲司牍小吏而后世则爲大臣所不敢当之尊官校尉在汉爲兵师要职而后世则爲武弁所不齿之冗秩盖官之名同而古今之崇卑悬絶如此参稽互考曲畅旁通而因革之故可以类推矣
　　歴代官制变革
　　周典六官其来尚矣唐虞水土事殷故伯禹以司空居冡宰之任垂益以工虞分司空之职是时兵刑虽设民用不犯于是司马司防臯陶兼掌之而有余礼乐教化务所当先于是司徒宗伯契夷防分典而不足弃后稷龙纳言十有二牧食哉惟时凡以爲民也三代相承率由斯道秦人不师古始轻变官制未害也特罢侯置守尊君抑臣燔烧诗书以愚黔首其意惟知自奉而不知有臣民也虽然周之官制非至秦而始变也苏秦爲国相许歴爲国尉孙厐仕魏爲将军而须贾亦爲魏中大夫呉起守西河冯亭守上党西门豹令邺荀卿令兰陵是则守令将相之名在战国则已然特至秦而始定耳夫是制既定于秦而汉人复因秦旧自魏晋迄于隋唐又复因先汉之名而升降之如秦汉侍衞之士谓之侍郎而近世居从槖之尊秦汉出入禁闼谓之侍中而近世爲三省之长秦汉仆射之职甚卑而近世以爲宰相之任其升降轻重虽不同苐顾其所任之人与夫所以爲民之意如何耳其或烦其制以病民侈其名以尊已文貌有余而精神不足气血壅而脉络不贯者皆未免秦皇汉武之余习也
　　歴代官名防袭
　　人皆谓唐之官名因乎隋宋朝官名因乎唐曾不知公师保傅太尉将军自周汉已有之二汉百官表志有侍中备顾问有仆射中常侍黄门侍郎给侍中等皆在禁中似今门下省也有尚书令又有中书谒者令掌选置及奏下文书众事似今中书尚书省也有尚书仆射佐令奏下众事似今左右仆射也有尚书六人分爲六曹典天下集课事似今六部尚书也【内有三公尚书二人与三公文书有吏曹尚书典选举似今吏部尚书也有常侍曹尚书掌公卿事有二千石曹尚书主郡二千石及水火盗贼似今刑部兵部尚书也有民曹尚书兴治功作及监治苑圃似今工部户部尚书也有各曹尚书似今礼部尚书也】又有左右丞掌録文书似今尚书左右丞也每曹有侍郎六人似今六部侍郎也有尚书郎中似今六部郎中员外郎也不特此也少府之属有御史大夫有御史中丞有治书御史有监察御史东宫之属有庶子有詹事有舎人洗马议郎九卿则有宗正司农太常光禄太仆衞尉鸿胪大理七监则有都水将作大匠等其余如太史太祝大医博士祭酒光禄大夫大中大夫谏议大夫凡此之类皆二汉之官名也唐岂特因隋宋朝岂特因唐也哉夫古今天下虽封建与郡县不同而其民其事则同故其所以异者封建则事要而官简郡县则事烦而官冗也周之官简矣复以三公兼冡宰以三孤列九卿则其制爲益简民胡得而不安秦汉以来官冗矣既有三公复有三师既有三省复有六曹既有九寺复有七监则其制爲益冗民胡得而不病哉【隋志云隋尚书八座六部之属并皆如汉制又如梁武用宋齐旧制有尚书省置令仆六尚书有门下省置侍中给事侍郎有中书省置监令侍郎又有策书秘书省此见隋唐官名皆因秦汉魏晋六朝之旧也】
　　歴代官品多寡
　　周官九命汉自中二千石至百石凡十六等后汉自中二千石至斗食凡十三等魏秩次多因汉制更制九品晋宋齐并因之梁因之更制十八班班多爲贵陈并因之后魏制九品品各制从凡十八品自四品以下每品分爲上下阶北齐并因之后周置九命每命分为上下凡十八命隋置九品品各有从自四品以下每品分爲上下凡三十阶自太师始焉谓之流内流内自此始焉【炀帝除上下阶惟留正从各九品】又置视正二品至九品各有从自行台尚书令始焉谓之视流内视流内自此始唐自流内以上并因隋制又置视正五品从七品以署萨宝及正祓谓之视流内又置勲品九品自诸卫録事及五省令史始焉谓之流外流外自此始【勲品自齐梁即有之】










　　图书编卷八十二
　　钦定四库全书
　　图书编卷八十三
　　明　章潢　撰
