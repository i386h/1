<!-- { "loadSidebar": true } -->
　　平道主除道路途辙天田乃躬耕之田野周鼎神器也为运祚而主流亡摄提魁罡也伺禨祥而建时节天门为朝聘待客之所居平星主执法平刑之典狱库楼为天库以藏兵阳门主险隘而逺戍南门天子之外门守兵禁备戎之处亢池乃舟楫津渡大角为纪纲栋梁帝席宴乐献酧梗河矛锋兵防招揺矛楯畨戎戈边儌兴兵折威以断军狱颉颃考察囚情天乳饴之事天车兵革之军骑官主宿卫而卫王者骑阵为统摄而帅万夫车骑主部阵行列天辐主鸾驾乗舆贱人之牢名贯索键闭主管钥以掌开闭七公主刑法而别善恶西咸以防滛佚日为太阳之表积卒为卫士而扫除不祥从官医巫而病疾祝祷罚星金作赎刑东咸亦如西咸天纪理狱讼天江主太隂女牀御女侍从傅说巫祝神灵鱼主云雨风气龟赞神明吉凶天钥主闭闗农丈人稼穑老农糠星以给豢养杵星以给庖舂
　　北方杂座五十二座
　　河鼓军之鈇钺拒南亦名三武二旗设险以知敌谋建为谋事亦名旗鼓织女天女也菓丝绵渐台晷漏也吹灰律吕辇道嬉逰之路天弁市官之主奚仲车正天渊水府天鸡主伺狗星守主御狗国为乌桓猃狁之属鳖星主水族鱼虫之物天桴主桴鼓漏刻天津主四渎津梁离珠后宫之府藏罗堰潴畜之池塘九坎沟渠水旱天田垄畆农桑匏败二菓园囿十二诸国列土之王离瑜桂衣玉饰哭星哭泣死丧司禄兮官禄年德司危兮台榭安危掌生算者为司命主过失者为司非人星主万民亦为巡夜车府为客馆亦其官也垒壁天军营垒叠城鬼方北夷败臼败亡灾咎流移土公吏设备而主土杵与臼给军而舂粮造父御马也亦其官也腾蛇水虫也风雨北方治天子室宫者为盖屋主陵庙祷祀者为虚梁纲为戈纲武帐泣者坟墓死丧天钱军之府藏师门蕃落夷荒雷电霹雳云雨各以其事所主羽林卫之天军斧钺行诛而用戮王良车马也御车之官天廐马官也驿递之廐土公主营造而起土也
　　西方杂座四十六座
　　附路乃阁道之便路天溷乃养豢之秽外屏所以遮天溷而沮臭秽天仓所以待邦用而藏五谷土司空乃功利之官鈇锧乃芟刈之器左更主仁智而为山虞右更为司牧而主礼义军之南门禁出入以防奸天大将军为用兵而主武御廪之处为天廪积谷之所为天庾隂私濳谋兮天隂陵墓死丧兮大陵积尸陵中之墓天河察山林积水水之灾异天船主舟楫之津蒭藁天园主给粢盛天苑兮收飬禽兽天园兮园囿蔬珍月星后臣之别天街夷夏之分砺石砺百工之器天谗主医巫之羣言语枢机兮卷舌持节奉使兮天节参旗天子之兵旗天髙观云之台榭诸王为王室之蕃屏车柱乃天子之车舍天潢津渡河梁咸池陂泽鱼鼈珠口驿也逺方通俗九斿咸旗也威防不虞玉井主水泉而给厨用军井给师旅而奏军营天屏阵拥天厠天厠积秽溷圚子孙主孝爱而侍老者丈人主夀考而哀孤防座旗为旌表尊卑天闗主闗防边境司怪史臣也语言灾变水府水官也隄防波涌
　　南方杂座三十九座
　　四渎江河淮济水位主水奚疑积水供酒食之正积薪给烹餁之为南北二河所以分诸夏而定夷貊阙丘两观所以象布魏而别尊卑爟星烽火也四时变火天罇饘粥也以给贫羸五诸侯决疑断狱弧与矢备盗防私军市主天军货易野鸡备变怪不虞天狗守御之良蓄天狼侵掠之凶徒天社土地之主老人夀考之符三台星列抵太防为三公宣符开德主烹宰者名外厨为农正者号天稷天纪知禽兽之嵗齿天旗主飨宴之酒食天相宰相也朝服之制天庙祖庙也祭祀所值轩辕为权后妃雷电长垣城邑无界不防少防师保也无防不谏内平平罪之官天尊贵戚之宦东瓯为南越蛮夷之区军门乃天子军门之辨明堂玉堂也布政垂裳灵台观台也仰观变土司空九土之界域亦人民风土之所宜器府主八音之乐伎长沙主夀命以延期青丘为南方蛮夷之国进贤者举逸卿相之为
　　天文总论
　　晋天文志曰张衡云文曜丽乎天其动者有七日月五星是也日者阳精之宗月者隂精之宗五星五行之精众星布列体生于地精成于天列居错峙各有攸属在野象务在朝象官在人象神其以神差有五列焉是为三十五名一居中央谓之北斗四布扵方各七为二十八舎日月运行歴示吉凶五纬躔次用告祸福中外之官常明者百有二十四可名者三百二十为星二千五百防星之数盖万一千五百二十庶物蠢蠢咸得系命不然何得总而理诸后武帝时太史令陈卓总甘石巫咸三家所着星图大凡二百八十三官一千四百六十四星以为定今畧其昭昭者以备天官云
　　宋中兴天文志总论曰甘石巫咸三家后代所宗也顾或不深考以故三垣大角之列卫二十八舍内官外官之分不无异同今于三家参诸说考定二百九十座所以不知者阙如也盖诸星有以一星为一座者有以二三十星为一座者有相为比附者有相比而不附者杠附华盖凡十八星为一座衡附库楼凡二十九星为一座也钺不附井耳不附毕糠不附箕长沙不附轸钩铃键闭不附房则以属吏自为官故也矢得以附弧臼不得以附杵以弧矢一人司之杵臼二人司之故也野鸡不附军市鸡自守其所司也南门不附库楼南门不但为库楼门也他如积水不附天船积尸不附大陵天谗不附卷舌咸池天潢三渊不附五车石氏甘氏皆有其辩不可臆说也若夫称名取类记错见则又有不可槩举者北极为北辰参为大辰而大火亦曰大辰宋大辰之墟是也见左氏昭十七年孙炎曰龙星明者以为时刻故曰大辰星在中最明时刻主焉枵亦曰天鼋是也见国语武王伐商星在天鼋昭十九年疏天鼋枵别名也娵訾亦曰豕韦嵗在豕韦是也见襄十八年疏豕韦亦名娵訾也鹑尾亦曰鸟帑以害鸟帑是也见襄二十八年禆灶曰嵗弃其次而旅于明年之次以害鸟帑注南为朱鸟鸟尾曰帑疏曰人妻子为帑鸟尾曰帑妻子为人后鸟尾亦鸟之后故俱以帑为言也氐谓之天根见尔雅天根氐也郑璞曰角亢下系于氐犹木之有根国语曰天根见而水涸也室谓之定见尔雅云营室谓之定郭璞曰定正也作宫室以营室中为正诗定之方中作于楚宫昴谓之留见史记索隠曰留昴也而毛亦以留为昴也毕谓之浊见尔雅浊谓之毕也柳谓之咮丁救反见防九年咮为鹑火疏曰柳谓之咮咮鸟口也若斯名类昉于尧典详于尔雅左氏国语诸书而所入之度则未悉也若夫二十八舍诸言度分亦或差殊斗井度视诸舍为阔参仅一度古昏旦至观弧建为定亦由所见而着之其度近世王奕所述十二次二十八度有可考焉
　　按史志言三家所考三垣大角之列卫二十八舍内外官之分不无异同今按歴代天文志惟宋两朝及中兴志与隋丹元子步天歌能言诸星之分然大角一星两朝志以为属角库楼十星丹元子以为属角而两朝志以为属轸其为异同大槩若此盖自唐开元中一行所造浑仪其所测宿度已与旧经异而宋太平兴国中浑仪所测又与唐异所争或一二度或三五度以管窥天岂能无误于是此以为轸彼以为角甲以为氐乙以为房所差者常在禆隣之次舍则亦不过三五度间耳天道幽逺术家各持一说固未有以订其是非也至如南斗六星即斗牛之斗其分野反在北方北斗天枢在张宿十度其分野反在南方其理有不可究诘者当伺知星者而质之

　　东方苍龙七宿
　　角【二星　十二度】亢【四星　十六度】氐【四星　十六度】房【四星五度】心【三星五度】尾【九星　十七度】箕【四星十二度】北方武七宿
　　斗【六星　　二十四度】牛【六星七度】女【四星　　十一度半】虚【二星　十度芬】危【三星　十八度】室【二星　十七度】壁【二星十度】西方白虎七宿
　　奎【十六星　十七度半】娄【三星　十二度】胃【三星　　十四度半】昴【七星　十一度】毕【八星　十六度】觜【三星一度】参【十星九度】南方朱雀七宿
　　井【八星　三十度】鬼【五星三度】栁【八星　十四度】星【七星七度】张【六星　十九度】翼【二十二星十九度】轸【四星　　十八度半】
　　天本无度以二十八宿为度然则二十八宿果有度耶不过因日行躔度而假星象之着明者以计其度耳故其度之多者如井至三十三度少者如觜止一度要亦以日躔适与各宿相值者分之故其度之多寡于是乎生也但井三十三度或以为三十一度觜一度或増为度半或减为半度强是则古今论天之度数者若此纷纭不齐又何怪乎厯之无定法也况经星一度统地一千九百余里占分野者岂易言哉天度类考
　　天本无度推厯者无以寓其数因日之行一昼夜所躔濶狭强名曰度盖日之行也三百六十五度之外又行四分日之一以一年而周于天焉以一日所行为一度故分为三百六十五度四分度之一范蔚宗谓日之所行在天成度在厯成日是也然天体冲漠度颇难别必有物记之然后可窥而数于是以富度之星记之【度如伞撩当度谓正伞撩上者是也】循黄道日之行一期其当者止二十八宿而已今所谓距度星是也浑天奏议亦曰度不可见可见者星也
　　二十八宿亦未始有度作厯者天之度于二十八宿用以记日月所躔而已二十八宿之度濶狭不齐者盖日之所躔或多或寡适当其星者凡二十八故度之多寡于是生焉如井斗之间非无星也然日躔不相当故其度不得不濶觜鬼之旁非无星也然日躔一二日适与之相当故度不得不狭而其得度濶狭又非举一宿全体尽占此度也如南斗六星举全体言合距杓星为度今厯家距魁第四星为度盖杓二星不当日之度而魁第四星当日之度也综之古之造厯假设是法以步日躔耳
　　南北极星
　　按极星北极者北辰也天如水车北辰乃轴处水车动而轴未尝动北辰间有五星北辰则指五星中之一星边天壤而言縁人要指此为极不可无记认故就辰傍一小星指之为辰谓之极星即第三星所谓太乙也北极则兼连五星而言南极与北极髙下隠见不同北辰髙于地者三十六度南极下于地者三十六度故北极之下三十六度常见南极之上三十六度常没不见天之运有常度而无停机南北极则其所管辖处如轮藏之心藏在外面动而心则不动也

　　角【赤十二度黄十三度】　亢【赤九度　黄十九度】　氐【赤十六度　黄十五度大】　房【赤六度黄五度】心【赤六度黄四度】　　尾【赤十九度黄十七度】　箕【赤十一度黄十度少】　　斗【赤二十五度黄二十二度】牛【赤七度　黄七度大】　女【赤十一度　黄十一度少】虚【赤九度半少强黄十度】危【赤十六度　黄十七度大】室【赤十七度　黄十七度少】壁【赤九度　黄九度少】　奎【赤十六度　黄十七度半】　娄【赤十二度　黄十二度半】胃【赤十五度　黄十四度大】昴【赤十一度黄十一度】　毕【赤十七度　黄十六度半】　觜【赤一度黄一度】参【赤十度　黄九度少】　井【赤三十四度黄三十度】鬼【赤二度　黄二度大】　　柳【赤十四度　黄十四度少】星【赤七度　黄六度大】　张【赤十七度　黄十八度大】翼【赤十九度　黄十九度少】　轸【赤十七度　黄十六度大】
