<!-- { "loadSidebar": true } -->
　　呉元年冬上念七子渐长宜习劳令内侍制麻屦行縢凡出城稍逺马行十七步十三洪武二年设王相府是年令博士孔克仁授诸子经三年封诸子王诏曰朕荷天地百神之祐祖宗之灵当羣雄鼎沸之秋奋兴淮右頼将相宣力创业江左曩者命大将军徐逹总率诸将以定中原不二年间海宇平定元遁沙漠大统既正黎庻靖安欲先论武功以行爵赏縁土蕃之境未入版图今年春复命徐逹等西征是以报功之事未及举行朕闻昔帝王适子正储位众子封王爵朕今有子十人即位之初已立长子标为皇太子诸子之封本待报赏功臣之后然尊卑之分所宜早定乃以四月七日封第二子樉为秦王次防晋王次棣燕王次橚吴王次桢楚王次槫齐王次樟潭王次杞赵王次檀鲁王侄孙守谦靖江王皆授以册寳设置相傅官属及诸礼仪已有定制于戏奉天法古实生民明此彞伦非文武贒能三军用命江左人民之助何以致此尚頼各尽心力以成治功六年春赐诸王昭鉴録又赐祖训録令书殿中宫中八年初定诸王宗人禄米每嵗亲王五万石钞锦纱罗紸丝绢布绵盐茶粟又万计靖江王二万石郡王六千石钞等减十九郡王诸子年十五人赐田六十顷为永业除其租是年定王邸殿门名九年中书省议亲王宫饰彩上曰惟俭养德惟侈荡心居上能俭可以导俗居上而侈必至厉民独不见茅茨卑宫尧禹以崇圣德阿房西苑秦隋以失人心诸子方及冠年去朕左右岂可使靡荡其心是年申定王府官制语在百官志中再定诸王及公主嵗供之等秦晋燕王将之国上令辞皇陵曰若等观祖宗肇基之地当知王业艰难又命皇太子率三王祭开国功臣然后行会星变求言平遥训导叶伯巨应诏上万言书言分封太侈用刑太烦求治太速其论分封曰主上有天下扫除羣雄如踣草芥已络公卿豪杰如臂指使公卿大臣数十万众战胜攻取者一介使召拱手聴命无敢后时况敢有抗衡者乎传曰都城过百雉国之害也先王之制大都不过三国之一中五之一小九之一盖强干弱枝遏乱原崇治本也国家裂土分封诸王各有分地以树藩屏复古制盖惩宋元孤立宗室不竞之弊然秦晋燕齐梁楚呉闽诸国各尽其地而封之都城宫室之制广狭大小亚于天子之都赐以甲兵卫士之盛恐数世之后尾大不掉然后削其地而夺其权则起其怨如汉七国晋诸王各恃险争衡拥众入朝甚则縁间而起防之无及也议者曰诸王皆天子亲子皇太子亲骨肉所谓磐石之宗天下服其强耳礼莫大于分使王侯之国与京畿同则为列国矣尚有君臣之分乎今秦晋燕齐梁楚呉闽诸国连带数十城而复优之以制假之以兵何不摭汉晋事观之乎景帝髙帝孙也七国诸王皆景帝同祖父兄弟子孙也一削其地遽构兵西向晋诸王皆武帝亲子孙也易世后迭相拥兵以危王室遂成五胡云扰之患分封逾制祸患立生援古证今昭昭然矣昔贾谊劝汉文帝早分诸国地空之以待诸国王子孙谓力少易使义国小无邪心使帝尽从谊言必无七国祸愿及诸王未之国之先节其都邑之制减其卫兵限其疆理亦以待封诸王之子孙此制一定然后诸王有圣贤德行者入为辅相其余世为藩辅可以与国同休世世无穷矣上大怒曰小子敢间吾骨肉吾见且切齿可使吾儿见乎速取来吾将手射之且啖其肉逮至瘐死刑部狱十九年冬诏王国庆贺惟国城官致礼在外文武官不得赴府贺有事遣人启闻不得遣将官二十年秋诏给亲王嵗禄五万石停茶盐布絮物给二十六年赐诸王永鉴録二十八年八月更定宗人封爵册寳之制亲王金册金寳王妃金册无寳皇太子之庻子年十嵗封郡王涂金银册银印亲王嫡长子年十嵗封王世子涂金银册银印庻子年十嵗封郡王册印亦如之凡王世子必以嫡长以庻夺嫡降庶人重则远窜王年三十妃未有子庶子止封郡王俟王与妃年至五十无适子始封庶长子为王世子凡嗣封受封纳妃朝廷遣使行册命礼郡王次子授镇国次孙辅国次曾孙奉国皆将军凡三等次孙镇国次五世孙辅国次六世孙奉国皆中尉凡三等亲王女曰郡主郡王女县主郡王孙女郡君郡王曾孙女县君郡王孙女乡君凡五等靖江王府视郡王降一等宗人有文武才能堪任用者宗人府名闻考验陞转如常选法有犯宗人府讯闻量罪降等重斥为庶人罚而不刑责先是上谓户部尚书郁新曰朕今子孙众盛原定新王嵗禄五万石今天下官吏军士多俸给弥广其斟酌古今稍节减以资乏用至是上议更定亲王嵗禄万石郡王三千石镇国将军一千石辅国奉国将军六百石镇国中尉四百石辅国中尉三百石奉国中尉二百石公主及驸马二千石郡主及仪宾四百石县君乡君次减一百石皇太子庶子既封郡王俟出阁嵗赐如亲王子封郡王者女俟嫁嵗赐如亲王女已嫁者即王子嗣郡王者比始封郡王减半禄是时重定祖训録名皇明祖训遣使召诸王至京谕减禄之故赐皇明祖训九月部言亲王嵗米既有定议请令有司如数给之上曰晋燕楚蜀湘府给如故代肃辽庆宁谷府逺在邉民少赋薄嵗且给五百石齐府千石嗣秦王防应用米有司月进其罢给及多寡异者并出一时权制云十月制二十字命名诗登玉牒三十年敇辽宁诸王据邉塲孳牧勿侵民田是年令王府官不得三六九年考覈建文即位诏王国所在惟国事聴王文武吏士聴朝廷王不得节制永乐二年谕天下诸司事闗王府遵祖训启王有司合行事务不许槩启若王府事驰奏不待报辄行重罪论三年五月上以代宁秦晋诸王屡骄恣怨谤赐书戒诸宗人宣德元年定将军主君仪宾品级冠服仪式王府官不得外调陞不知起于何时或曰靖难后事也然宣德中周忱以越府长史陞侍郎巡抚江南郑府长史王瀹改行在户部郎中洪熙中淮府长史王荣改吏科左给事中荆府长史曹曼龄改翰林修撰矣嘉靖八年大学士杨一清言杨士奇以审理副选翰林编修周忱自长史累陞尚书成化年雷霖以德府长史为山西提学副使又言布政使雍泰秦府有姻亦陞巡抚都御史乞容王官与别官一体陞用王亲亦选京官吏部议此祖宗微意如近年江西娄性足为监戒况王亲纵不得京任得仕至左右布政使官与尚书等使非区区自怀重内轻外之心则展布才猷亦足自见一清请再议吏部执不可二十二年蜀府长史髙鹏九年考满至吏部吏部请夺职遂请王府官凡称病乞改用者并勒致仕辅导失职调者不得授府州县亲民官时陜西山西河南湖广积欠王禄百数十万有司不能给宗人辄告饥哗有司有司或杜门或逾墙走每下诏即念宗人嵗禄顾嵗禄百倍洪武时有司竟不能给初制定亲王嵗禄万石惟肃岷府千石正统初岷府加二百石后加三百石伊辽府二千石韩府三千石唐府五千石代府六千石郡王将军中尉仪宾几千倍于国初于是宗人有上言愿停禄如唐宋故事得应用举效用者有请田力耕自养者竟莫敢决宗人有罪者锢髙墙在中都凡先后入髙墙者男女且千人嘉靖四年释二百九十人十二年释十三人十三年又释三十八人十八年又释四十五人还原邸给薪米自便

<子部,类书类,图书编,卷八十>
<子部,类书类,图书编,卷八十>
<子部,类书类,图书编,卷八十>
<子部,类书类,图书编,卷八十>
　　宗藩条例节畧
