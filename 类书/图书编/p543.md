<!-- { "loadSidebar": true } -->
　　宋仁宗时范仲淹等建议请兴学校本行实乃诏州县立学时胡瑗敎学于苏湖是时方尚词赋独湖学以经义时务有经义斋择通经有器局者居之有治事斋人各治一事又兼一事如边防水利之类故天下谓湖学名秀彦其出而筮仕往往取高第及为政多适于世用由讲习有素也至是诏州县皆立学于是建大学于京师而有司请下湖州取瑗法以为大学法着为令
　　按我圣祖欲复古庠序之制未登大位之先即建国子学洪武二年诏天下立府州县学八年诏立社学上谕中书省臣曰昔成周之世家有塾党有庠故民无不知学是以敎化行而风俗美今京师及郡县皆有学而乡社之民乐覩教化宜令有司置社乐延师儒以敎民间子弟庶可导民善俗者方其初立学也擢许存仁为博士以専学事四年陞学为品始设祭酒即拜存仁为之存仁元儒许谦之孙谦承考亭正学而存仁承之上命以为敎一宗朱氏之学学者非六经四书不读非濓洛闗闽之学不讲所谓全体大用之学也所谓治事者固已在乎经义之中宋人乃分之为二则是以体用为二事而非圣贤之学矣程颢言于朝曰治天下以正风俗得贤才为本宜先礼命近臣贤儒及百执事悉心推访有明先王之道徳业充偹足为师表者其次有笃志好学材良行修者延聘敦遣萃于京师朝夕相与讲明正学其道必本于人伦明乎物理其敎自小学洒扫应对以往修其孝弟忠信周旋礼乐其所以掖诱激励渐磨成就之道皆有节序其要在于择善修身至于成化天下自乡人而可至于圣人之道其学行皆中于是者为明徳取材识明达可进于善者使日受其业择其学明徳尊者为太学之师次以分敎天下之学择士入学县升之州州賔兴于太学太学聚而敎之嵗论其贤者能者于朝凡选士之法皆以性行端洁居家孝弟有亷耻礼让通明学业显达治道者
　　程颐防详学制葢以宋制有外舍内舍上舍之法月一私试嵗一公明试补内舍生间嵗一合试补上舍生上舍分三等上等命以官中等免礼部试下等免解夫以礼义相先之地而月使之争殊非敎养之道改试为课有所未至则学官召而敎之更不考定髙下镌解额以去利诱省烦文以専委任励行检以厚风敎
　　程颐曰古之仕者自十五入大学至四十方仕其间自有二十五年学又无利可趋则所志可知后之人自童穉间已有汲汲趋利之心何由得向善故古人必使四十方仕其志始定
　　朱熹曰小学敎之以事大学敎之以理
　　熹学校议曰学校必选实有道徳之人使为学官以求实学之士裁减解额舍选滥缪之恩以塞利诱之涂盖古之大学主于教人而因以取士故士来者为义而不为利
　　吕祖谦曰学校之説非为士之贫而养之也又非欲羣其类而习为文词也不农不商若何而可以为士非老非释若何而可以为儒事亲从兄当以何者以为法希圣慕贤当自何门而入道徳性命之理当如何而明治乱兴衰之故当何由而达考之古以为得失之鉴验之今以为因革之宜此士之所当用心也古之庠序以养老以习射以敎诗书礼乐以率其徳行道艺聪明以开偏枉以正仁义以成誉髦以兴我国家建学立师敎追隆古崇正学迪正道振笃实革华靡圣祖之训万世之法言流习日移道徳之不务而艺焉是攻日以占毕摛染为事惟干禄之图噫以人材为念者盍思仰体圣训而反其本乎











　　天子曰辟雍为圆壁形筑土
　　引水使四方均得来观列辟
　　雍之内有舘舎而内无墙院
　　也其制环之以水圜象天也
　　辟雍学之名王制以殷之辟
　　雍与太学为一蔡邕月令论
　　云取其四门之学则曰太学
　　取其水圜如壁则谓之辟雍
　　名虽异而义同也
　　诸侯曰泮宫泮之为言半也
　　盖东西门以南通水北门无
　　也所以降杀于天子王制云
　　诸侯止有泮宫一学乃鲁之
　　所立非独泮宫明堂位曰米
　　廪有虞氏之庠也序者夏后
　　氏之学也瞽宗者殷氏之学
　　也泮宫周学也是鲁得立四
　　代之学僖公脩之亦存古法
　　也

　　灵台诗曰于论鼓钟于乐辟雍
　　文王有声曰镐京辟雍自西自东自南自北无思不服皇王烝哉
　　张载曰灵台辟雍文王之学镐京辟雍武王之学至此始为天子之学矣
　　鲁颂泮水首章曰思乐泮水薄采其芹鲁侯戾止言观其旂其旂筏筏鸾声哕哕无小无大从公于迈按诗于乐辟雍镐京辟雍庄子文王有辟雍之乐武王周公作武葢本文王礼法之乐周有天下遂以为学名以乐可以告人也礼法而雍和则徳成矣所谓成于乐也命防典乐敎胄子意非水旋丘如璧也岂因灵台灵沼附会为之説与诸侯学制亦同五室但以其贡士于天子而在国外不同在鲁则谓之泮宫以泗水县泮水出焉作宫于上曰泮宫犹楚渚宫意诗思乐泮水集于泮林亦非半于天子也王制作泮宫郑氏曰頖之为言班也所以班政敎也又因頖而附会班云
　　学校总叙
　　古之敎者家有塾党有庠术有序国有学所谓学校至不一也然惟国学有司乐司成専主敎事而州闾乡党之学则未闻有司职敎之任者及考周礼地官党正各掌其党之政令敎治孟月属民而读法祭祀则以礼属民州长掌其州之敎治政令考其徳行道艺紏其过恶而劝戒之然后知党正即一党之师也州长即一州之师也以至下之为比长闾胥上之为乡遂大夫莫不皆然葢古之为吏者其徳行道艺俱足为人之师表故发政施令无非敎也以至使民兴贤出使长之使民兴能入使治之盖役之则为民敎之则为士官之则为吏钧此人也秦汉以来儒与吏始异趣政与敎始殊途于是曰郡守曰县令则吏所以治其民曰博士官曰文学掾则师所以敎其弟子二者漠然不相为谋所用非所敎所敎非所用士方其从学也曰习读及进而登仕版则弃其诗书礼乐之旧习而从事乎簿书期会之新规古人有言曰吾闻学而后入政未闻以政学者后之为吏者皆政学者也自其以政学则儒者之学术皆筌蹄也国家之学宫皆刍狗也民何由而见先王之治哉又况异途防径旁午杂出葢未甞由学而升者滔滔也于是所谓学者姑视为粉餙大平之一事而庸人俗吏直以为无益于兴衰理乱之故矣
　　国朝学校始末
　　祖宗时重国子儒宗之选祭酒司业必简翰林宿学有硕望者以充之礼眷迁陟于他司絶等前代未有也即博士学正学録学博行修者亦往往补舘职列坊局官已乃寘内台当是学国学惟官民生之目品官自一品至七品皆防叙与外夷子弟入学者曰官生郡县中论秀升之若嵗贡乡举曰民生军卫子弟得选入受学曰军生诸官民军生非强学登科必积分至十余载升上舘乃后使厯仕事而任官其后官生惟京堂官三品而上乃得荫已别设武学武举而进士科目益重得一第輙以资自侈举人下第者引他故自弛不以时入监通嵗至监者曽不能数十人嵗贡生类哀顿愿就敎为禄仕计通天下郡县学嵗贡入监者十不能三四其后纳粟纳马入监之例起而国学愈淆初例开时犹提学官试文理通而后听后弥滥郡县学停降増附若斥退者得纳银齿于学于是商贾之子总角之童以及游荡愚不肖咸混迹其中士耻与为伍京闱重地曽不若郡庠邑序为犹有推择也于是燕朋僻友恃蓄聚自恣蔑绳法不守虽祭酒司业隆重不异畴昔而养望需陟颇不屑督迪南北监博士助敎学正学録官颇独类剰员资叙渐下迁往往寛纵取妄説而国学大壊于是太学特为出身之涂而司敎者不能迟之嵗月冀优游于学举人官生仅六月以上嵗贡生仅八月以上援例生亦不过一嵗即序拨而杂厯者减倍矣
　　祖宗时特重督学使者之选两京用御史外省用按察司风宪官类皆海内名流国盛时未论迨正徳中犹然御史萧鸣凤惩恶严虽才不贷副使魏校敦行节受欺不悔副使李梦阳伸士义振萎习诵义不休己皆遭搆去其后督学官稍益轻柄其任者必非有卓行实学厌士心如异时高者虚谈沽誉劣者安乐养交甚且开幸门招请托不忌又惮于廵厯品阅独高坐自崇至大比委府州县类考而合试之故士习利而骛于奔趋嘉靖初诏吏部将天下提学官特考察调黜而不乆輙废
　　祖宗时重学官之选往往取耆儒宿学以充后科目法行举人登乙榜者选授凡国推选坊局纂修典籍会试校文必与焉其经保荐及九载处优考者类得授翰林科道部曹官他常调未论也故廷臣荐士以起家学官者为美谈后乆刓师儒之职益轻乙科举人不屑起就而嵗贡生年稍迈若贫困甚者乃甘心焉因取充位精力倦于鼔舞而学术纰谬无能为诸生先于是奔走有司结富豪以茍得而于月考课及上下三等薄卒以赀不复闗行能葢冗蠧甚矣弟子员各以其意防处书院若寺观相师友独月朔望一诣学而讲课缺然
　　祖宗以经术作人令研磨于义理以检身心文尚典质诸剽老庄浮华言若猎竒鬬异者不録己文渐开自治迄嘉靖初最盛程式文及各家作者类精义雅词有烂其文后学校所取士遗弃典实独取轻俊即戾经畔义者得録又学无师法经有成説讲贯粗通即稚子能之业之者以为取足行文而止于防义奥词固无俟深解为也于是穷年毕力独取进士科高等课试之文读之他经史未论即异时所业専经亦简弃不读独剪截科塲中可为试目者为拟题搆文己然者輙效辗转摹拟习为靡滥彼其以国家设科取士直为利禄资一旦效髙第取右职试官异时业弃如弁髦即夙昔受学师升沉稍异忽若途人长进之心伤揖逊之美而风习大溃当是时天下学士聚讲者亦复不如古六籍四教逊志游艺成徳达才之盛独取近儒一二激世之论如所谓六经糟粕须焚书一遭之语为至言倡天下于师心自用而名世高虚之士至空灵自诩蔑弃修学混杨墨老释于一途扬波助澜仕竞茍得居荣口实几于晋宋清谈浊乱之俗而未知所止也【先是大理寺副李承芳著论言近代来害天下之人心者莫甚于学宫壊天下之士习者莫甚于科举率天下为恶无纪莫甚于学官可一切废去而惟敕天下守令于郡邑之内求老师宿儒为一乡之善士者令师其一乡一国之善士者令师其一国而学焉者必六徳六行六艺以立其本经书以扩其用至于农田水利及钱谷兵甲律令之类皆一一究极之而可効诸用守令卑恭尽礼其师而劝诱成之其道成徳尊者则举而加之高位由邑而逹之郡由郡而逹之省逹之天下庶其可也虽持议已激而痛时至深】
　　学校总论
