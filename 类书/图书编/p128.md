<!-- { "loadSidebar": true } -->
　　赤道分南北之中黄道出入于赤道之内外赤道横而黄道斜斜长于横故黄道为之增赤道居中黄道旁出旁狭于中故黄道为之减盖亦自然之数非人能增损之也虽然赤黄二道本皆天度但以赤分天中故为天度日行黄道故为日度日行天之内天运日之外外则有余内则不足孰非自然之势哉赤道黄道者占天之法以二十八宿为纲维分列四方南北去极各九十有一度有竒南低而北昻去地

　　各三十六度一定不易者名之曰赤道以日躔半在赤道内半在赤道外出入内外极逺者皆有二十四度以其行赤道之中者名之曰黄道凡五纬皆随日由黄道而行惟月之行有九道四时交防归极于黄道而转变焉要之黄赤之色特借之别筭位耳厯家以为实有黄赤九道缪矣

　　氐一在辰氐二过卯尾二在卯尾三在寅斗三在寅斗四过丑女一在丑女二过子危十二在子十三过亥奎一在亥奎二过戌胃二在戌胃三过酉毕六在酉毕七过申井七在申井八过未
　　二十八宿万古不移所以定天之体而分十二宫也日一月而徧一宫月一月而徧十二宫而复追及于日而成一月也
　　经星过宫度数古今不同即以十二宫言之辰宫旧谓终于氐四今终氐一卯旧终尾九今尾二寅旧终斗十一今斗三丑旧终女七今女一子旧终危十五今危十二亥旧终奎四今奎一戌旧终胃六今胃二酉旧终毕十一今毕六申旧终井十五今井七未旧终栁八今栁三午旧终张十七今张十四已旧终轸十一今终轸九是差之多者至七度少亦不下二度而各家之差又不可胜言矣古今天度一也所分宫度其差若此欲推步之不差也其可得哉故并存之以备考
　　二十八宿逐月昏中位次
　　角亢二宿为五月昏星正月在寅二月在卯三月辰四月巳五月午六月未七月申八月酉九月戌十月亥十一月子十二月丑
　　氐房心三宿为六月昏星正月在丑至十二月在子尾箕二宿为七月昏星正月在子至十二月在亥斗牛二宿为八月昏星正月在亥至十二月在戌女虚危三宿为九月昏星正月正戌至十二月在酉室壁二宿为十月昏星正月在酉至十二月在申奎娄二宿为十一月昏星正月在申至十二月在未胃昴毕三宿为十二月昏星正月在未至十二月在午觜参二宿为正月昏星正月在午至十二月在巳井鬼二宿为二月昏星正月在巳至十二月在辰栁星张三宿为三月昏星正月在辰至十二月在卯翼轸二宿为四月昏星正月在卯至十二月在寅总记古今冬至日在宿度
　　大明万厯二年嵗次甲戌仲冬三十日庚子辰正二刻冬至日在箕四度元十八年辛巳冬至日在箕九度昏室中宋延祐冬至日在箕八度昏壁中去作月令时一千七百余年月令冬至日在斗二十二度昏奎中去尧时一千九百余年尧时冬至日在虚七度昏昴中

　　二十八宿上而在天则有度数之多寡下而在地则有分野之盈缩在人则有庶类之司在物则有禽兽之肖在星则有列位之配在位则有分金之类角二星十三度少为权为贼将在炁为木在肖为蛟亢四星九度为贼病为蛊毒在炁为金在肖为龙其余炁为暗金氐四星十六度半在炁为土在肖为貉房四星五度半在炁为日在肖为兎心三星五度为营室在炁为月在肖为狐尾九星十九度为不和为贼盗在炁为火在肖为虎箕四星十度为口舌为公讼在炁为水在肖为豹此七宿三十星七十五度配东方苍龙之位斗六宿二十四度为文职为科名在炁为木在肖为牛六星七度为僧道在炁为金在肖为牛其余地杀也为暗金女四星十一度半为巧艺为淫乱在炁为土在肖为蝠虚二星九度半为哭泣为丧死在炁为日在肖为防危三星十八度为盖屋为离宫在炁为月在肖为燕室二星十七度为庙食为王侯在炁为火在肖为猪壁二星十度为文章为秘府在炁为水在肖为防此七宿二十五星九十八度四分度之一配北方武之位奎十六星十度半为文藻为书府在炁为木在肖为狼娄三星十三度为聚众在炁为金在肖为狗其余炁为暗金胃三星十四度半为仓库为商贾在炁为土在肖为雉昴七星十一度为白衣为儒林在炁为日在肖为鸡毕八星十六度为猎弋为逰田在炁为月在肖为乌觜三星一度为葆旅为行商在炁为火在肖为猴参十星九度为斩艾在炁为水在肖为猿此七宿五十星八十一度配西方白虎之位井八星三十一度为水患为行舟在气为木在肖为犴鬼五星三度为淫辞为妖孽在炁为金在肖为羊其余炁为暗金柳八星十四度为木菓为器皿在炁为土在肖为獐星七星七度为吉事在炁为日在肖为马张六星十九度为觞客在炁为火在肖为蛇轸四星十八度半为车服为警跸在炁为水在肖为蚓此七宿六十星一百一十二度配南方朱雀之位
　　按二十八宿各分列四方而四方七宿各分列七政其来尚矣然列宿各分属诸禽则莫知其所自也气相贯通天之于物诚有然者但所肖之物即此以充其类是亦博物之一端而通神明类物情则又自有与天通者在矣
　　二十八宿度总论
　　宋中兴天文志王奕按自古言天者皆曰周天三百六十五度四分度之一何从而知之也曰天本无度因日之行一昼夜所躔濶狭强名曰度盖日之行也三百六十五日之外又行四分度之一以一年而周于天焉以一日所行为一度故分为三百六十五度四分度之一范蔚宗谓日之所行在天成度在厯成日是也曰天固有其度而二十八宿亦各有度何从而定之也曰二十八宿亦未始有度也天体冲漠虽分为三百六十五度然其度难别也故作厯者其度于二十八宿用以纪日月所躔而已盖天之有度也犹地之有里也二十八宿所分之度犹九州列县所占之里也二十八宿各有其度则日之行于天也孟春在某星防度仲春在某星防度日躔可得而名也九州列县各有其里则人之行于地也某日至某州防里某日至某县防里驿可得而计也此星度所由起也曰二十八宿之度或阔狭何也曰日之所躔偶与此宿相当此阔狭于是分也故说浑天者曰日之所躔或多或寡适当其星者凡二十八故度之多寡于是生焉井斗之舍非无星也然不与日躔相当故其度不得不阔也觜鬼之傍非无星也然与日躔相当故其度不得不狭也夫其得度阔狭非举一宿全体尽占此度也南斗六星也举全体而言之合距杓星为度而今歴家距魁第四星为度杓二星则入于箕牵午六星也举全体言之合距西二星为度今厯家距中二星为度而西星则入于斗虚二星也举全体言之合距北星为度而今厯家距南星为度北星则入于牵牛盖南斗六星之中杓二星不当日之度而魁第四星当度故距于魁而得二十六度牵牛六星之中西星不当日之度而中二星当度故牵牛距魁而得六度虚二星之中北一星不当日之度而南一星当度故虚距南星而得十度古之造厯假设是法以歩日躔或者不察谓二十八宿本有其度又见其宿得防度遂谓举一宿而全星在焉则又非矣又按唐志一行所谓北星旧图入虚今侧在须女九度危北星旧图入危今侧在虚六度半又奎误距以西大星故壁损二度今复距西南大星即奎壁各得本度又柳误距以第四星今复用第三星张中央四星为朱鸟嗉外二星为翼北距以翼而距以膺故张增二度半七星减二度半今复以膺为距则七星张各得半度呉兴沈氏曰二十八宿当度故立以为宿前世测毎或改变如唐书测得毕十有七度半觜只有半度此皆缪说也星既不当度自不当为宿次是浑仪度距踈宻不等耳凡二十八宿度数皆以赤道为法推黄道不合度者盖黄道有斜有直故度数与赤道不等即复以当度星为宿惟虚道未有竒数自是日之余分厯家取于斗分者此也余宿则不然沈氏笔谈曰予编校昭文书时预详定浑天仪官长问予二十八宿多者三十三度少者止一度如何不均何也予对曰天本无度推厯者无以寓其数乃以日所行分天为三百六十五度有竒【曰平行三百六十五日有余而一期天故以一日为一度也】既分之必有物记之然后可窥而数于是以当度之星记之循黄道日之所行一期当者止二十八宿星而已【度如伞撩当度谓正当伞撩上者故车二十八弓以象二十八宿则如浑仪奏议所谓度不可见可见者星也日月五星之所由有星焉当度之尽者凡二十有八谓之舍舍所以挈度所以生数也】今所谓距度星者是也非不欲均也黄道所由当度之星止有此而已
　　按中兴志所载王奕之说即沈括之说也王沈二公不知其孰先孰后孰倡孰袭然王说详而明沈说简而当

　　昔者武王伐殷访问箕子以天道箕子陈洪范九畴四曰协用五纪厯法备焉按天官书曰斗为帝运于中央临制四乡分隂阳建四时均五行移节度定诸纪皆系于斗又按古厯书曰玉衡杓建天之纲也日月初躔【冬至日在牵牛合朔建星】星之纪纲纪之交以原始也是故冬至天日交防曰周嵗古者步戌为嵗【说文曰嵗从步从戌】杓为斗端【北斗尾三星措辰中角十度辰为龙故为龙角】以冬至日躔星纪牛初加戌中则斗纲之端【杓】连贯营室【亥】织女【子】之纪指牵牛之初【元辰星纪】又自牛初连贯平星角【元辰斗杓】前后各九十一度此之谓杓携龙角【携连也有畨手左右连贯之义】玉衡斗中【北斗第五星在防中轸十一度与干中奎五相值唐志自干携防为天纲是也】南斗十二在艮建星临之冬至牛初加戌中则玉衡当斗艮中相距元辰干【纲】防【衡】左右各九十一度此之谓衡殷南斗【殷中也兼有平分之义】魁为斗首【北斗首四星当戌中娄四与辰中角十斗杓相值为首尾】参星在申【汉书参三星外四星为实沈于辰在申】冬至牛初加戌中则斗魁在未天纲【干】在坤马借申中参宿如首伏枕然此之谓魁枕参首其去元辰杓魁亦各九十一度是则天纲星纪交防之本始圣人原始造设履端举正归邪以纪嵗昏杓旦魁夜衡以纪月中星步戌以纪日气节初中以纪星辰九道隂阳以纪厯数五纪协用而其为弥纶赞参之道不能外矣
　　十二辰乃十二月斗纲所指之地也斗纲所指之辰即一月元气所在正月指寅二月指卯三月指辰四月指巳五月指午六月指未七月指申八月指酉九月指戌十月指亥十一月指子十二月指丑谓之月建天之元气无形可见观斗纲所指之辰即可知矣斗有七星第一曰魁第五曰衡第七曰杓此三星谓之斗纲假如建寅之月昏则杓指寅夜则衡指寅平旦魁指寅他月仿此
　　天枢主秦天璇主楚天玑主齐天权主吴天衡主燕闿阳主赵瑶光主宋戈主代招揺主周
