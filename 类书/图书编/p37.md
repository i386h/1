<!-- { "loadSidebar": true } -->
　　蔡氏盖谓九数者圣人之所原也以决疑成务顺性命之理则范数之所用也然非析事而辨物则无以彰往而察来干为天为君为父坤为地为臣为母是易之所以聚类也木火土金水之五性胎生壮老死化三阳三隂之六质是范之所以取类也定气质之类而析事辨物者干支之象也定干支之象以彰往察来者九九自然之数也范曰一为水而智其德二为火而礼其德三为木四为金五为土由是而例六七八九则天干可得而定矣支以配干者也用九九右方之加数以配左方之本数则地支可得而定矣即干支以求事物之类则事物可得而辨析矣凡此皆凖易之象数变占而为之不知易之所以顺性命之理者果如此而已焉否也精于易学而易简理得自能辨之
　　洛书洪范蔡氏洪范皇极总论
　　今夫天垂象见吉凶圣人象之河出图洛出书圣人则之者易大传之言也象数之说昉于此乎然易言河出图而不明言图之故也言洛出书而不明言书之故也列言图书而不言其象之竒偶也数之多寡也曰圣人则之而不言其因图以画卦因书以立范也其分图书为易范而以洪范九畴属洛书者则汉儒孔安国刘向父子始之也其说以为河图者伏羲氏王天下龙马负图出河其数十遂则其文以画八卦洛书者禹治水时神龟负文出洛其数九因而第之以定九畴至班固五行志复引歆向之言以为伏羲则河图以画八卦大禹法洛书以开洪范圣人行其道而寳其真彼以圣人之道若是其神竒秘怪也而不知牵合附防资世儒纷纷之说者斯实启之也自是而后诸家之言易范者必征图书而类九畴配易八卦谓书之有范犹图之有易至宋儒蔡九峯氏乃衍九畴之数作皇极内篇以为书有九类范有九畴畴有九等遂以九衍之而世儒复遂防以为因占设教与易同归得洪范不传之数彼信夫圣人之道可以刻合默契也而不知扳援强附曲引而僻求以幸其说之行也则亦汉儒之说误之耳盖其说始于汉儒之附防失在于过求圣人之道而不稽其实成于宋儒之因袭失在于重违汉儒之义而喜于附圣人也愚则以为图书并出皆所以作易而大禹洪范非洛书也范之九畴所陈者理而蔡氏范数非九畴也试举而并论之今夫二七居前一六居后三八居左四九居右五十居中者图之文也以之画易则其义可知也其数可陈也戴九履一左三右七二四为肩六八为足者洛书之文也以之陈范则其义与数皆不可得而知也何也盖自一以至十者图之数也而隂阳竒耦之理存焉故一六居北以水位乎北也二七居南以火位乎南也三八为木木以阳故居左四九为金金以隂故居右五十为土土为中气也故居中阳之数竒竒主天故一三五七九属之天天数也图之所为白其文也隂之数偶偶主地故二四六八十属之地地数也图之所为黒其文也是其于阳隂之理竒偶之数生成之位凖之于易无不合者以之为易则然也乃若书之为范则可疑者盖自一至九书之数也而范之畴合焉语其数则同矣然九畴次序一曰五行也而五行何以居下二曰五事矣而五事何以居前三曰八政何以居左而五纪之四何以居前左耶五为皇极何以居中而三德之六何以居后右七曰稽疑何以居右而庻徴福极何八九而各专一位耶况书之数一三五七九者竒也竒者阳而五行八政皇极稽疑福极何以属之阳与竒二四六八者偶也偶为隂而五事五纪三德庶征何以属之隂与偶耶则求之于隂阳竒偶方位名数俱不相当若曰舍隂阳竒偶而惟取其数之九也则列而数之不必前后左右之分而一可以居前九可以居后而自一至九皆可直截类推非若图之一六可以居北而不可移之南三八可以居左而不可移之右也又奚必纵横其数黒白其文以待禹第而出之耶况书之数总之为四十有五而九畴之目乃合河图五十有五之数则是书之数不足而待图之数以足之是不惟范出于书而又出于图矣岂伏羲河图负图之时遂以逆为神禹洛龟之地也耶其为牵合附防可知矣故愚以为图书皆可以作易而洪范非洛书也汉儒之习为此说者盖泥于书所谓天锡洪范之言以附成神龟出洛之说而不知书之所谓洪范者大法也自伏羲以下神禹而前中更数圣矣其法天行道率皆由之岂曰自禹而上天果秘之而洛龟之出于禹果有所授受耶此可以明范之不于书而汉儒则未之察也若蔡氏皇极内篇之作则又多可论者盖其书本以明数以数宗乎九遂自附于范之九畴而不知范之所陈者理也蔡氏所衍者数也今夫五行五事五纪皇极三德稽疑庶徴福极者九畴之纲也自五行金木水火土以至五福六极者九畴之目也盖禹所叙箕子所陈者三才之道圣人治天下之大法也非故纵横其文错综其目必足其数以求合于洛龟所负之文也故皇极以一三德而不为少庶徴以七福极至于十一而不为多者以畴之为目列言其理而非取必于数也乃若蔡氏则信以为畴之目合于书之九也故九衍之而为八十一焉而衍之为七百二十九焉七百二十九而终之以六千五百六十一焉以为范之畴犹易之卦以八画八八而重之则六十四矣因而重之则三百八十四矣而畴以九叙九衍之而成数则八十一者若易卦之有六十四也七百二十九者若易爻之有三百八十四也终之以六千五百六十一者若易之有爻辞而通于象占也不知图虽无文而象数之理巳具则易在其中若蔡氏所衍之数期以明范也而自原以至终其横数之八十有一者果若易之有卦乎其于九畴所第自初一以至次九者果皆数之所能尽乎其八十一图之纵数果若易之有爻六千五百六十一之数果若卦之有爻辞乎其于九畴之目自五行金木水火土至于五福六极之理果皆无所挂漏而吉凶灾祥休咎之占果足以尽畴乎若曰洛书为数之原而畴之目定于九数之衍亦宗于九也则是蔡氏之数不特可以明范而直可以上继洛书矣又何必假神禹之范以衍洛书之文耶其为穿凿强附可知矣故愚以为范有九畴所陈者理而蔡氏范数非九畴也世俗皆宗其说者盖泥于范出洛书见书之数九畴之数亦九也遂以数求之而不知是理也非数也如以数而已则禹受之武王访之箕子陈之更三圣矣不闻有一言之及于数者岂范锡神禹尚有不尽之秘而寥寥千载必待蔡氏以发其不传之数耶此可以明范数之非九畴矣而宋儒则未之察也故愚又谓洪范非洛书也禹之谟训也要之垂世以叙彛伦因事以立法则亦不出于书者犹之羲文之易也太公之丹书也皆可以垂训而以为必出于书者非也范数非九畴也蔡氏之书也要之因占以设教因事以示戒则亦不必出于畴者犹之扬氏之太也焦氏之易林也固可自成一家而以为必合于畴则未也故先儒刘牧谓图书同出伏羲之世河南程子亦谓圣人见河图洛书而画八卦知图书皆所以画易则知范之不出于书矣知范之不出于书则蔡氏不得以数明畴矣世徒见纬候之书详圣人受河图之始以为河出天苞洛出地符河图龙发洛书龟感圣人之受图书于天其始皆有神物以受之以是为可以厌服天下与来世也而通人达士莫能讨覈世儒因是以信其必然也增长而附益之以成其说譬之律令其始若画一而巧文以舞之则千机百算者出矣是故有以十为洛书九为河图如刘长民张文晓者矣有以先天图为河图五行生成数为洛书戴九履一图为太一下行九宫数如蒋得之者矣有谓得图书于青城山隐者有谓别传图书于异人而为九十皆河图洛书非图之说者有以六十五字为洛书本文者遂以圣人明白简易之理多支离变怪之说而讹沿诡袭益增说者之蹊径矣今夫六经之始也其作易也不知有书也其叙书也不知有诗也而其道昭晣并行譬之七曜之悬于天也五气之布于时也道固章章在矣而后世拟易而易晦矣补书而书乱矣续诗而诗失矣三传作而春秋防矣补周礼而礼亡矣此僭经拟经穷经经絶而后世多异论也不知六经未作而道未尝不在也象数未画而理未尝不明也学者诚达于象数之原以契传心之要则可以筌蹄象数注脚六经矣又何说家之纷纷哉河图洛书邵康节皇极经世蔡九峯洪范皇极总论
