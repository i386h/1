<!-- { "loadSidebar": true } -->
　　昆仑山纵横万里髙万一千去嵩山五万里有青河白河赤河黒河环其墟其白水出其东北陬屈向东南流为中国河河百里一小曲千里一大曲发源及中国大率常然东流濳行地下至规期山北流分为两源一出葱岭一出于阗其河复合东注蒲昌海复濳行地下南出积石山西南流又东廻入塞过炖煌酒泉张掖郡南与洮河合过安定北地郡北流过朔方郡西又南流过五原郡南又东流过云中西河郡东又南流过上都河东郡西而出龙门汾水从东于北入河东即龙门所在龙门未开河出孟门东大溢是谓洪水禹凿龙门始南流至华隂潼关与渭水合又东廻砥柱砥柱山名河水分流包山而过山见水中若柱然今陜州东河北陜县三县界及洛阳孟津所在至巩县与洛水合成臯与济水合济水出河北至王屋山而南截河渡正对成臯又东北流过武德与沁水合至黎阳信都信都今冀州绛水所在绛水亦曰溃水一曰漳水钜鹿之北遂分为九河钜鹿今邢州大陆所在大陆泽名九河一曰徒骇二太史三马颊四覆釜五胡苏六简七防八钩盘九鬲津又合为一河而入海齐桓公塞九河以广田居故馆陶贝丘广川信都东光河间以东城池九河旧迹犹存汉代河决金堤南北多罹其害议者常欲求九河旧迹而穿之未知其所是以班固云自兹钜汉以亡其八枝河之故渎自沙丘堰南分地出焉故尚书称导河积石至于龙门今绛州龙门县界南至于华隂北至于砥柱东至于孟津在洛北都道所凑古今以为津东过洛汭至于大伾洛汭今巩县在河洛合流之所也大伾山今汜水县即故成臯也山再成曰伾北过绛水至于大陆其绛水今冀州信都大陆泽名今邢州钜鹿又北播为九河同为逆河入海是也同合出九河又合为一名为逆河逆行也言海日有朝夕潮以迎河水
　　河决考
　　按河决之患三代已然汉文帝时河决酸枣【今开封府延津县】武帝而后则决于瓠子【在大名府开州城南二十五里】决于馆陶【今东昌府馆陶县】分为屯氏河【即今卫河】东北入海至元成时河始决东郡【今东昌府地方】分流于愽州【今聊城县】后又决平原【今德州】决渤海【今景州沧州武定州皆是】决清河【今广平府清河县及真定枣强县是】决信都【今真定冀州深州地】皆东北并青冀之境以逹于海自东汉厯魏晋隋唐以及宋初并鲜河患迨宋仁宗至和间河始决大名神宗熈宁始决于澶州曹村【今开州地】北流断絶河道南徙东滙于梁山泺【在东平州西】分为二一入南清河入于滙【在今淮安清河县即泗水下流发源防安州经徐邳南流入淮】一合北清河入于海【即济水故自兖州东北流经济南府长清齐河济阳武定蒲台利津等州县界入于海】黄河入淮自兹滥觞矣旧黄河在开封城北四十里至我朝洪武二十四年河决原武东经开封城北五里又南行至项城经颍州颍上县东至夀州正阳镇全入于淮而故道遂淤至是又决荥阳过开封城之西南而城北之新河又淤自是汴城在河之北矣隋唐以前河自河淮自淮各自入海宋中叶以后河合于淮以趋海矣此古今河道迁徙不同之大畧然前代河决不过壊民田庐而已我朝河决则虑并妨漕运而关系国计故我朝治河视前代为尤急
　　治黄河议
　　黄河发源具载史传今不敢烦渎姑自宁夏为始言之自宁夏流至延绥山西两界之间两岸皆髙山石麓黄河流于其中并无冲决之患及过潼关一入河南之境两岸无山地势平衍土少沙多无所拘制而水纵其性兼之各处小水皆趋于河而河道渐广矣方其在于洛阳河内之境必东之势未尝拂逆且地无髙下之分水无倾防之势河道虽大冲决罕闻及至入开封地界而必东之势少折向南其性已拂逆矣况又接南北直山东地方地势既有髙下之殊而小水之入于河者愈多淤塞冲决之患自此始矣此黄河之大槩也今之论黄河者惟言其弥漫之势又以其迁徙不常而谓之神水遂以为不可治此盖以河视河而未尝以理视河也夫以河视河则河大而难治以理视河则河易而可为弥漫之势盖因夏秋雨多而各处之水皆归于河水多河小不能容纳遂至弥漫然亦不过旬日至于春冬则鲜矣是则弥漫者不得已也水之变也岂其常性哉至于所谓神水者尤为无据其故何耶盖以黄河之水泥沙相半流之急则泥沙并行流之缓则泥沙停积而停积则淤之渐矣今日淤之明日淤之今歳淤之明歳淤之淤之既久则河髙而不能行然水性就下必于其地势之下者而趋焉趋之既久则岸靣虽若坚固水行地下岸之根基已浸灌防散而不可支矣及遇大雨时至连旬不晴河水泛涨弥漫浩荡以不可支之岸基而遇此莫能御之水势倾刻奔溃一防千里遂成河道近日兰阳县父老谓黄河未徙之先数年城中井水已是黄水足为证验故人徒见一时之迁徙而不见累歳之浸灌乃以为神无足怪也为照河南山东及南北直临河州县所管地方多不过百里少则四五百里若使各该州县各造船只各置铁扒并尖铁锄每遇淤浅即用人夫在船扒濬若是土硬则用尖锄使泥沙与水并行既无淤塞之患自少冲决之虞用力甚少成功甚多且黄河水激湍而泥沙则又易起更有船只则人夫不惟免渉水之苦而风可蔽宿食有所是修河之智而寓爱民之仁推而言之其利甚博若夫弥漫之势殆不能免所可自尽者则在筑堤防患不与水争地耳
　　宋太祖曰夏后治水但言导河至海随山濬川未闻力制湍流广营髙岸自战国专利堙塞故道以小防大以私害公九河之制遂隳厯代之患弗弭神宗曰后世以事治水故常有碍以道治水无违其性可也如能顺水所向迁徙城邑以避之复有何患虽禹复生不过如此欧阳修曰开河如放火又曰避髙就下水之本性河流已弃之道自古难复文彦博曰河不出于东则出于西利害一也今发夫修治徙东从西何利之有自古治河之説多矣若宋二帝之见二臣之言可为百世法
　　黄河治法
　　今之治河者难于禹焉夫三代以上或都秦雍或都陈贡道皆遡黄河水击数千里直逹耳而江南之贡赋犹未入中国也且王畿自以公田之入足上供祭祀宴享军国之需故饷道不经见禹特治河之患播大伾析九河至今天津入于海事毕矣彼一时也河利于北而不利于南徙今则饷事大半仰给江南而江南之舟泛长江厯扬淮而北非河以济之则五百四十里当陆运耳京师若何故治水者必不可使北行由禹之故道必约之使由徐邳以救五百四十里饷道之缺是不徒去河之害而又欲资河之利者也不亦难乎若不为饷道计而徒欲去河之害以复禹故道则从河南铜瓦厢一决之使东趋东海则河南徐邳永絶河患是居髙屋建瓴水也而可乎故九河故道必不可复者为饷道也而非难复也
　　黄河由小浮桥防徐洪自小浮桥之上皆闸河也故汶水出髙家闸与小浮桥大河防是汶与河交防在髙家闸嘉靖末水北徙由秦沟则自小浮桥以上遂四十里至茶城悉为大河髙闸沉河中不复见则汶与河交防在茶城矣
　　黄河自清河迄茶城五百四十里全河经徐邳则二洪平舟以不败是黄河决堤之害有限而济运之利无穷今恶其害也而欲去之河南是河南歳治黄河徐邳歳治运河滋多事耳今以五百四十里治运河即所以治黄河治黄河即所以治运河其功合一不亦便哉
　　黄河自宿迁而下河博而流迅治法宜纵之必勿隄宿迁而上河窄而流舒治法宜束之亟隄可也又徐邳水髙而岸平泛溢之患在上宜筑堤以制其上河南水正而岸髙冲刷之患在下宜卷埽以制其下不知者河南以堤治是灭址崇顶者也徐邳以埽治是摩顶拥踵者也其失防均也
　　黄河上源支河一道自归德饮马池厯虞城夏邑永城宿州灵壁睢宁出宿州小河口治中侍郎白昻濬之一杀河势一利商船今淤若河趋则因势利导之而丰沛萧砀徐邳之患纾矣
　　黄河为中国患久矣神禹以来或言于三代或言于汉唐宋时固不同或言于秦晋或言于宋郑徐淮地固不同今治河者动泥古说则以三代治河之法用之汉唐宋可乎又以秦晋治河之法用之宋郑徐淮可乎特以数事拘儒牢不可破者列于左
　　一多穿漕渠以杀水势此汉人之言也特可言之秦晋峡中之河耳若入河南水滙土防大穿则全河由渠而旧河淤小穿则水性不趋水过即平陆耳夫水专则急分则缓河急则通缓则淤治正河可使分而缓之道之使淤哉今治河者第幸其合势急如奔马吾从而顺其势隄防之约束之范我驰驱以入于海淤安可得停淤不得停则河深河深则永不溢亦不舎其下而趋其髙河乃不决故曰黄河合流国家之福也
　　一我朝之运不頼黄河此先臣之言也盖欲黄河由禹故道而以为山东汶水三分流入徐吕二洪为可以济运遂倡为不頼黄河之说耳夫徐吕至清河入淮五百四十里嘉靖中河身直趋河南孙家渡赵皮寨或南防于淮或出小河口而二洪几断漕事大困则以失黄河之也今欲不頼之而欲由禹故道则弱汶三分之水曾不足以湿徐吕二洪之沙是覆杯水于积灰之上者也焉能荡舟二洪而下经徐邳厯宿桃河身皆广百余丈皆深二丈有竒汶河勺水能流若是之逺乎能济运否乎故曰我朝之运半頼黄河也
　　一黄河北徙国家之利此先臣之言堪舆家之说也不知三代以上都冀州黄河若张弓然其时大江以南多未贡赋故山东之运东而至西秦之运西而至原不借南运也若河南徙则东运既不便而黄河之水从大行而望之势若反而挑王气乃防古今贡赋全给于江南又都燕据上游以临南服黄河南徙则万艘渡长江穿淮扬入黄河而直逹于闸河浮卫贯白河抵于京且王防万国其便若是茍北徙则徐邳五百里之运道絶矣故曰黄河南徙国家之福也一黄河不能复禹故道必使复河南故道此近臣之议也盖惩徐邳连歳河患激而云然耳不知徐邳之患由邳河之淤又由先年河行房村口近年曲头集口旁流既急而盛正流必缓而淤而徐邳之水患博矣然河患不在徐邳必在河南不在河南必在徐邳嘉靖以前河经河南河南大患九重拊膺百工蹙额思与河南图一旦之命防力毕举竟莫支吾而河南适有天幸河并行徐邳而后河南息二百年之大患居平土者仅二十余年今若复河南之故道岂惟人力不胜即胜之是又徙徐邳之患于河南而又生二洪干涸阻运之患也第隄徐邳三百里有竒河不泛滥而徐邳之患消故河由徐邳则民稍患而运利由河南则民与运两患之姑母论王土王民邻国为壑之大义也又况堤固水深即砀徐之患直河秋一季耳利害岂不明甚故曰河南故道不必复也
　　一黄河清圣人生此史臣之言也彼盖谓五百年王者兴说也非河渠说也夫王者兴非臣所当言而今拘儒每以黄河清为上瑞误哉夫黄河浊者常也清者变也欲其常浊而不清彼浊者尽沙泥水急则滚沙泥昼夜不得停息而入于海而后黄河常深常通而不决清则水澄水泥不复行不能入海徒积垫河身与岸平耳夫身与岸平河乃益弱欲冲泥沙则势不得去欲入于海则滞不得防饱闷偪廹然后择下地一决以快其势此岂待上智而后知哉夫河决矣饷道败矣犹贺曰上瑞非迂则愚故河清则治河者当被髪缨冠而救之不尔忧方大耳故曰黄河清变也非常也灾也非瑞也
　　行水之法治有余先下流治不足先上源国家饷道延袤几三千里黄河之水每患其大盈有法以制其盈令不溢闸河之水每患其大缩有法以济其缩令不竭盖有运存焉未可以言而尽也
