<!-- { "loadSidebar": true } -->
　　大同府恒山在浑源州南二十里即北岳也水经谓之岳其山高侵霄汉舜北巡狩至于恒山即此其顶名天峯岭岭建北岳观观侧有飞石窟上建后山祠镇之观如风如虎吼名风虎口观东南五十里有濳龙泉旱祷雨应能愈疾上建龙泉观观之东有夕阳岩岩下有通谷岩东面有碧峯嶂东南有古老岭岭下有白虎峯观之北峯顶百余歩有琴棋台防仙府聚仙台得一庵又东北有白云堂初入山有道名歩云路行数里有翠云亭上高坡名望仙岭东半崖有集仙洞东北有紫芝峪西南有石脂图

<子部,类书类,图书编,卷六十二>
　　鴈门山
　　鴈门山在代州北三十五里志云以鴈出其门故名一名鴈门塞关因山以立凡山西之关四十有余皆踞隘保固而耸拔雄壮则鴈门为最故赵李牧汉郅都备边于此匈奴不敢近塞固皆一时良将不可谓非地险也迨我皇朝特设武臣守御熊罴之士云屯于此而又专属宪台以提督之可谓要而重矣余出代州北行皆登陟盘绕之路溪水潺潺其民皆依山居高下置屋图不可尽午上关折西蹑高岭絶顶四望则繁峙五台耸其东宁武诸山带其西正阳石鼓挺其南朔州马邑临边之地在其北长坡峻阪茫然无际又见巍旌高旗飘飘雉堞之上寒林古塞依依斜阳之下颇动黄沙紫塞之思

　　图书编卷六十二
<子部,类书类,图书编>
　　钦定四库全书
　　图书编卷六十三
　　明　章潢　撰
　　南岳总叙
　　衡岳分值轸宿为南方诸山之宗全楚之镇髙极万丈根盘千里七十二峰献竒呈秀东距洞庭西隣永寳南接九嶷北控三湘朱子地里论云岷山之脉其一支为衡山者已尽于九江之西九峰蔡氏曰江汉南之山则岷山之脉其北一支为衡山而尽于洞庭之西若夫七十二峰之胜岩壑泉石之幽亭馆池台之雅丽悬崖絶壁篆刻之竒古名贤寄寓之芳躅与方外之士可怪可愕之迹及佳木异草珍禽竒兽之错产大畧具在志中而又有古今之雄文玅什足以阐幽彰微也故不敢复为之说

<子部,类书类,图书编,卷六十三>
　　湖广武昌府山曰黄鹄【城西南】钟山【兴国】武昌【武昌】回山【在西塞山之右上有飞云三洞上洞出云中洞出水下洞出风乃唐元结读书之所山后有异泉】钟台【咸宁】龟湖【嘉鱼】白石【蒲圻】荆泉洞【中有石台旁列石如钟鼓果实形状不一又有石田沟堘悉具】梧桐【通城】观音岩【广十余丈磬榻森列】东方【大冶】龙泉【崇阳】汉阳府山曰大别【城东北即禹贡所载】九真【堪舆纪胜云即五藏山】阳台【汉川】小别【汉阳】石镜【汉川其山有巨石一圆净如镜故名】关公洞【大别山之右其洞乃一岩穴蜀将关公尝憇于此】
　　黄州府山曰赤壁【屹立江濵截然如壁而有赤色因名宋苏轼游此作赤壁二赋】孔子山【城东百里相传孔子自衞适楚尝登此山有坐石草木不侵有石砚下墨水浸出】龟峰【麻城】观音岩【龟峰山上岩虚如屋中有石观音岩东有棋盘石】鲁台【黄陂】石柱【罗田】玉堂【蕲水】鳯凰【蕲】黄梅【黄梅】五祖山【即五祖大满禅师道塲山顶有池生白莲花名莲峰】四祖山【即四祖大医禅师道塲上有香炉峰及慈云塔】眀水【广济】积布【山临大江叠石壁立形如积布】天门山【古称梁山状如香炉有十六峰环列最髙者为天门空虚透彻上贯山顶】
　　承天府山曰樠木【治东】京凉【京山】仙女洞【嵓谷竞秀泉脉交流峭壁挿天水纹纡石如篆洞有三门中有石床石枕石镜防】黄城【城南】五华【景陵】
　　徳安府山曰章山陪尾【城东即禹贡所载】白兆【城西上有桃花岩仙人洞又有写经台及李白读书堂】大洪【随州其山崛起一方巉然云间四面陡絶顶有大湖湖旁有龙鬬崖又有明圣泉硫黄池仙女洞弗儿岭鹳子山防足岩皆此山之景也】葛藤【云夣】五家【应感】九崚【孝感其环阜叠嶂林麓深沓上有八境寳陀罗汉三岩范雍诗山竒号九崚名与雍州同】洞庭【应山】
　　荆州府山曰龙山【城西北孟嘉九日落帽处】龙盖【石首】九冈【松滋】杨林【监利】内方【荆门】灵鹫【有穴曰龙洞深五里石台甚髙春月水声如钟鼓管籥聼者忘倦】蒙山【荆门两峦对起如峩眉山麓二泉即恵泉上有澄源阁有信美浴沂浮香澄玉潄玉五亭皆游憇之所】紫盖【当阳二十三洞天南北二山顶上四垂若繖状林石皆绀色下出防水甘馨异常】黄牛【夷陵】石鼻【髙五百余仞下临江流中有巨石横六七十丈如簰】三游洞【夷陵】荆门【宜都】方山【长阳四面俱方有风穴口大如瓮夏则风出冬则风入春秋分则静】龙门洞【洞前两崖剑立岩穴幽泉瀑飞注】楚台【归州】玉虚洞【有洞可容千人石壁异文成龙草木之状有石乳结成物象皆温润如玉故名】石门【巴东】龙影洞【平江三千余尺周三十里石迹莹然上有龙影屈伸蜿蜒鳞甲如绘】
　　岳州府山曰巴丘【城南羿屠巴蛇于洞庭积骨为丘名】君山【洞庭湖中有峰如十二螺防山海经云洞庭之山帝之二女居之葢尧女湘君尝居故名道书以此为十二福地】望城【临湘】禹山【华容禹濬川登此】幕阜【平江一名天岳山髙一千八百丈周廻五百里石岩有篆云禹治水尝至此又二十五洞】龙影洞【三千余尺周三十里石壁莹然上有龙影屈伸蜿蜒鳞甲如绘】大浮【澧州谷中有石室户牖自然虚明又白鹿池十八洞】黄石【石门】骑龙【慈利】燕子洞【岩洞深广可坐数千人后有穴四围石乳融结中有石燕子故名】古田【安乡】古迹岳阳楼
　　郧阳府山曰龙门【郧永】南山【房】方城【竹山有城十里】黄龙【上津】寳盖【郧又名西山上有石虾蟇卒视之与真无异山北有崖旁视之一宂甚明号星牖】
　　襄阳府山曰岘山【城南即羊祜堕泪碑孟浩然诗云羊公碑尚在读罢一霑巾】鹿门【城东南汉厐徳公唐厐蕴孟浩然皮日休俱隠于此】太岳太和【钧州南即武当谓非武不足以当之山有七十二峰三十六岩二十四涧五台五井二泉二潭】石阶山【在太和山一名华岳地肺】牛头【钧州】五车【直城厐居士弃金之处】荆山【南漳即山海经云多铁隂多赤金上有卞和室抱玉岩】枣椒【枣阳】谷山【谷城】薤山【山有孤竹三茎三年生一笋笋就竹死代谢不已】马窟【光化中有石窟相传汉时三国呉皆有马出】九十九冈【枣阳县东有诗云岐路剧羊肠童冈九十九】
　　辰州府山曰大酉【城北道书二十六洞天上有龙湫祷即应】小酉【城西北下有石穴梁湘东王绎赋云访酉阳之逸兴谓此也】武山【卢溪】五城【辰溪】大溆【溆浦】楠木洞【溆浦】髙明【沅髙峻冠诸山】罗公【黔阳】齐天【麻阳】苞茅【麻阳上有三脊茅可以缩酒寰宇记云即楚入贡之茅】明月洞【溆浦洞在防上穴水一其状如月】
　　常徳府山曰梁山【城北】淳于【武陵】緑萝【桃源四十二福地】桃源【即大元渔人所云】沧山浪山【龙阳沧浪之水自出】白马洞【桃元三十五洞天】衡州府山曰衡山【衡山县西五岳之一寰宇记宿当轸翼度应玑衡故名即周职方荆州之镇其山盘绕八百里有七十三峰十洞十五岩三十八泉二十五溪九池九潭九井而最大者五峯为祝融紫葢云宻石廪天柱】伊山【城西桓伊读书处】龙渡【桂阳】马阜【来阳】逍遥【常宁】熊耳【安】云秋【】舜峰【陵武】九疑【蓝山】石柱山【蓝山北亦名天柱下有岩洞石乳融结其怪万状色如碧玉】岣嵝峰【府城北上有禹碑科斗文】回鴈峯【城南鴈至衡阳不过遇春而回】祝融峰【衡山第二十四福地】朱陵洞【衡山第三洞天】金粟岩【临武石壁峭防下有流溪岩上石璀璨如垂珠珞】
　　永州府山曰西山【府城西潇江之外柳宗元游宴记云过湘江縁染溪斫榛莾焚茅筏穷山之髙则凢数州之土壌皆在祍席之下】群玉【在府城西巨竹清古木樛曲怪石万状地胜景清一郡之竒观也】朝阳岩【府城西潇江之浒岩有洞涧自中流出入湘江后阜前江呀焉渊邃地高东向旭日始旦华采先及故名朝阳小亭立于右崖】澹山崖【府城南依山而上縁穴而下岩有二门壁立万仞东南石穴仰望洞然】火星岩【城西】祁山【祁】黄华【东安】九龙岩【县北百里山形斗起竒石错立物象古怪】营道【道州】穿岩【形如圆廪中可容万斛东西两门通道其问望之若城门又如偃月岩前有石如走猊伏犀其状不一】九疑【宁逺郭璞云其山九谿皆相似或云九峰参差互相掩映望而疑之故名峯各一水四水流灌于南海五北注于洞庭九峯曰朱明石城石楼娥皇舜源女英萧韶桂林杞林有沙树十二株在舜庙之前】玉琯岩【舜祠侧】髙士岩【舜祠西】白鹅【永明】月岩【永明县南二山环绕中间一穴如劵初进如新月一湾至山之中则如既望满月矣葢四围山髙蔽天惟无山处始见月故名月岩】呉望【江华】暖谷【江华虽当盛寒入此谷中其气温然虽挟纩炽炭不若也】含晖洞【道州有石室穹然如厦屋】紫虚洞【宁逺治南古木苍烟石田棊布岩窦中深必炬而入】濂溪【道州周子世家于此】小丘【在钴鉧潭西有栁子厚记】
　　长沙府山曰智渡【城北】岳麓【善化即衡山七十二峰】鹅羊山【府城北山多竒石或踞或立状若鹅羊故名又名石寳即七十二福地之一】洞阳【刘阳山有洞向阳即二十四洞天】古风岩【岩深数十里中有佛钟鼓棊枰桥梁皆白石生成有溪水内出灌田百余亩与毛公岩白石岩相连】东台【湘乡】草衣岩【岩似月轮】司空【攸左右有三十六峰】大峰【安化有七十二峰】五溪【益阳】黄陵【湘阴舜二妃墓在】隠山【湘潭】小沩【醴陵众山环绕湍水中流即十三洞天】章仙山【即七十二福地之一】云阳【茶陵上有七峰日偃霞紫微石柱白莲隠形正阳石耳又有百灵阙真仙洞玉华洞亦松坛般若岩之类】石鼓【宁乡】琵琶峰【湘潭县南与南岳祝融相望乃七十二峰之一】石人峰【茶陵北有巨石对峙髙二十余丈俨然人立其下岩穴深窈】篬筤谷【在岳麓山下】十房洞【安化县北洞门广丈余门内若防入穴中有天窻左右列十房各有门钟鼓备具后有石田石池】秦人洞【茶陵上洞有石门不可入但时闻有钟磬声世传秦人曽遯迹于此】锦湾【湘潭县西南有石屹立当上流之冲色赤如锦相传陶侃逰钓于此旧有望岳钓鱼二亭皆侃遗迹】
　　寳庆府山曰髙霞【城南】扶阳【邵阳】梅山【新化】武冈【武冈】寳方【有岩洞八所曰栖真上屏大保朝阳迎阳芙蓉隠仙花乳其中龙甲神象皆滴乳所成】云山【武冈有七十一峰第六十九福地中有日华山月华山杏花坞投龙峒猿藤水侯公洞】橦水【新宁】桃花洞【城南傍多桃花洞口髙丈余入山过小溪有石岩如屋内有石凳石牀石灶上有员窍通明】清山洞【新化县北苍石环起呀若洞府鸾骞虎踞竒怪万状】
　　郴州山曰文明【城南】坦山【城西有万华岩内有石田石仓石钟之类涧水自岩而出】仙母【永兴】石角【石刻有天下竒观字】义通石舎【桂阳】桄榔【宜章】石囷【兴宁上有仙亭铁瓦石壁】石牛山【兴宁】
