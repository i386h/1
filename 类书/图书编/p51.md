<!-- { "loadSidebar": true } -->
　　易之道天道也学易者其学天乎天地大徳曰生而生生之谓易信乎易即天也然天之所以生生者未易窥也隂阳刚柔之迭运盈虚消息之惟时凡宇宙间成象成形羣分类聚莫非天道之生生而变化莫测于何而学之哉系辞曰易之为道也屡迁变动不居周流六虚上下无常刚柔相易不可为典要惟其不得为典要此学之所以难也将欲沉潜思虑以学之乎易本无思也何所庸其思也将欲勉强作为以学之乎易本无为也何所庸其为也将欲由方体以学之乎神易本无方体而一毫力不可着方体非易学也况孔子天纵至圣其知生知其行安行得以不思不思之得即易也中以不勉不勉之中即易也无可无不可夫焉有所倚也况易以道时孔子圣之时也乃曰五十学易何哉抑以易本天道学易所以学夫天也然五十知天命矣下学上达知我其天而仲尼即天也已何事于易之学哉且其学也韦编至于三絶则简编未尝释手可知也果谓立象尽意卦画有难明欤伏羲画而重之不过六十四卦三百八十四爻已耳画象能几何也果谓系辞以尽言易书广大悉备而辞未易穷欤除十翼如文之卦彖周之爻象易辞能几何也以此拟度至圣亦陋矣至云学易可无大过抑又以吉防悔吝生乎动惟蓍卦藏往知来故欲精其占而学之欤此皆以常情忖度圣人尤浅之浅者安足以窥孔子学易之心哉噫易以顺性命之理而和顺道徳参两天地非斋戒神明洗心退宻未易窥也今以常人之聪明观玩辞象占变其于纸编未能一絶何能窥圣人学易之万一也然则易之所以生生仲尼所以终身潜神易学卒不可得而测度矣盖自吾人观圣人其知能皆性生也孔子则曰我非生而知之者好古敏以求之者也自吾人观圣人本立于无过之地也孔子则曰丘也幸茍有过人必知之自吾人观圣人吉防消长进退存亡莫非天也莫非易也何待学哉孔子则曰其为人也发愤忘食乐以忘忧不知老之将至云尔周天三百六十五度天无一息不运此所以万古生生而不穷仲尼与天并运知通昼夜无一息不学夫易此所以为万世之天也所谓不如丘之好学学此也学而时习习此也干大象曰天行健君子以自强不息其殆仲尼之自道欤但圣如仲尼犹曰学易可免大过而愿学仲尼者果潜心易道穷神知化求所以先天而天不违后天而奉天时焉否乎是可以言易矣












　　图书编卷九
<子部,类书类,图书编>
　　钦定四库全书
　　图书编卷十
　　明　章潢　撰
　　学书叙
　　仲尼叙书止百篇何其简也今所存者仅逾半尔然二帝三王敬天勤民总之不越乎一中不有以握其至简之心传乎矧生于心必发于政事凡以经纶布置礼乐政刑一一皆后世典则所自始以其先得人心之同然尔虽禅继迹殊沿革损益代变而读其典谟训诰命誓则四代规模气象亦各与世推移要之此中不改也虽然岂特五十八篇均此执中之传哉譬诸木之曲直短长其形万殊大匠斵之必以规矩凖绳以度其中而后能成其器也彼子史百家又孰能越此心大中之矩哉是故善学书者非求中于书也惟兢业以各全其帝降之则书即千古之心印也









　　孔安国曰孔子讨论坟典断自唐虞以下及于周芟夷烦乱剪截浮词举其宏纲撮其机要足以垂世立教典谟训诰誓命之文凡百篇所以恢宏至道示人主以轨范也帝王之制坦然明白可举而行三千之徒并受其义
　　孔颖达曰以其上古之书谓之尚书此文继伏生之下则知尚字乃伏生所加也
　　程颐曰看书须要见二帝三王之道如二典即求尧所以治民舜所以事君
　　朱子曰钦之一字书中开卷第一义也一经之全体不外是矣又曰高宗旧学于甘盘六经至此方言学字又曰书有古文今文古文乃壁中之书今文乃伏生口传又曰书有两体有极易晓者有极难晓者如盘庚大诰多方多士之类恐是当时召来面命之词至于汤诰微子之命君陈诸篇则修其词命
　　吕祖谦曰书者尧舜禹汤文武臯防稷契伊尹周公之精神心术尽寓其中观书不求心之所在夫何益于求古人之心尽吾之心然后可以见古人之心蔡沈曰二帝三王之治本于道二帝三王之道本于心得其心则道与治固可得而言矣何者精一执中尧舜禹相授之心法也建中建极商汤周武相传之心法也曰徳曰仁曰敬曰诚言虽殊而理则一无非所以明此心之妙至于言天则严其心之所自出言民则谨其心之所由施礼乐教化心之法也典章文物心之着也家齐国治而天下平心之推也心之徳其盛矣乎二帝三王存此心也夏桀商纣亡此心也太甲成王困而存此心者也存则治亡则乱
　　真徳秀曰五十八篇之书无一语不及天无一语不主敬董鼎曰孔子断自唐虞迄乎周者盖以前乎五帝为三皇世尚洪荒后乎三王为五霸习尚权谲故自唐迄今以定百篇之书一书之中其于明徳新民之纲修齐治平之目即尧典已尽其要而危微精一四言所以开知行之端主善协一四言所以示博约之义务学则说命其入道之门为治则洪范其经世之要也他如齐天运则有羲和之厯定地理则有禹贡之篇正官僚则有周官之制度修己任人则有无逸立政诸书煨烬壊乱之余而宏纲实用尚如此又曰六经莫古于书易虽始于伏羲然有卦未有辞辞始于文王耳六经莫备于书五经各主一事而作耳易主筮洪范之稽疑也礼主节文虞书之五礼也诗主咏歌后防之乐教也周礼设官六卿率属之事也春秋褒贬臯陶命徳讨罪之权也五经各主帝王政事之一端书则备纪帝王政事之全体修齐治平之规模事业尽在此书书以道政事也后儒有指为二帝三王之心学何与本之为心法达之为治法圣人之实学也书云孝乎惟孝友于兄弟施于有政是亦为政可见政事不独君相为然凡日用间何一非政何一非心学哉但善观书者即政事而得其心学之精不善观书者即心学而指为政事之迹试观二典三谟非徒允执厥中危微精一尧以是传之舜舜以是传之禹也臯陶益稷所以都俞吁咈于朝堂者不过兢兢业业维防惟康之儆戒己耳是唐虞之际其君臣相与有成一如后代师友之谆谆劝勉故朝廷政事皆心学之精微也以至禹贡祗台徳先之言五子逸豫灭徳之歌征威克爱克之戒孰非大禹之心传哉嗣是而汤诰维皇上帝降下民厥有恒性克绥厥猷维后泰誓维天地万物父母惟人万物之灵亶聪明作元后元后作民父母是汤武誓诰于征伐莫非此学也然仲虺伊尹之于成汤太甲傅说之于高宗皆学焉后臣者也观其制事制心立爱立敬逊志时敏终始典学之说后先如出一辙所以太甲克终厥徳高宗恭黙思道端有自焉推之如箕子之洪范所云皇建有极亦皆有商家学至于召之旅獒周之无逸其所告诫于君者一臯陶伊尹之心也所以成王之顾命谓思夫人自乱于威仪尔毋以钊冐贡于非防康王之诰谓虽尔身在外乃心罔不在王室君臣之间亦可谓咸有一徳矣若夫大诰以后诸篇皆成王周公所共事焉曰若渉春氷曰痌瘝乃身曰明作有功惇大成裕曰惟狂克念作圣惟圣罔念作狂立政若止于言政也曰克知三有宅心灼见三有俊心周官若止于建官也乃曰作徳心逸日休作伪心劳日拙其详不能备举传至吕刑之徳威徳明秦誓之断断休休而政事之间孰非学也然则学也政事也一也况总其大防而敬天勤民不有以揭书之要乎夫何书之学不明于后世而学专务内不能见诸行事之实者固不免虚寂之是尚然功名富贵之士又皆以政事为口实而寥寥千百载凡君臣之图维未闻论道经邦以帝王学术相儆戒焉何怪乎世道不唐虞三代若哉噫学之一字始于说命故曰学于古训乃有获读二帝三王之书者其思之
　　读书大防【朱子说书纲领后附先儒说】
　　古史之体可见者书春秋而已春秋编年通纪以见事之先后书则每事别记以见事之首尾意者当时史官既以编年纪事至于事之大者则又采合而别记之若二典所记上下百有余年而武成金縢诸篇其所纪载或更岁月或歴数年其间岂无异事盖必已具于编年之史而今不复见矣
　　尚书初读似于己不相干后来熟读见尧舜禹汤文武之事皆切于己
　　先生问尚书如何看答曰须考歴代之变曰世变难看唐虞三代事浩大阔逺何处测度不若求圣人之心如尧则考其所以治民舜则考其所以事君且如汤曰予畏上帝不敢不正熟读岂不见汤之心大抵尚书有不必解者有须着意解者有须畧解者有不可解者如仲虺之诰太甲诸篇只是熟读义理自明何俟于解如洪范则须着意解如典谟诸篇辞稍雅奥亦须畧解如盘庚诸篇已难解康诰诸篇则不可解矣某尝患尚书难读后来先将文义分晓者读之聱牙者且未读如二典三谟等篇义理明白句句是实理尧之所以为君舜之所以为臣臯陶稷契伊傅辈所言所行最好绸缪玩味体贴向自家身上来其味自别问尚书难读亦无许大心胸他书亦须大心胸方读得如何程子只説尚书曰他书却有次第且如大学自格物致知以至平天下有多少节次尚书只合下便大如尧典自明俊徳至黎民于变时雍展开是何等大命羲和定时成岁便是心中包一个三百六十五度四分度之一底天方见得恁地若不得一个大底心胸如何了得二典三谟其言雅奥学者未遽晓防盘庚等篇又难看如伊尹告太甲五篇说得极切其所以治心修身处虽为人主言然初无贵贱之别细读极好
　　书且看易晓处其不可晓者不安强说纵说得出恐未必是当时本意近世解书者往往皆是穿凿如吕伯恭亦未免此
　　看尚书渐渐觉得晓不得便是有长进若从头到尾解得便是乱道读尚书有一个法半截晓得半截晓不得晓得底看晓不得底且阙之不可强通强通则穿凿盘庚五诰之类实是难晓若要添减字硬说将去尽得然只是穿凿终恐无益耳
　　如微子篇且认微子与父师少师哀商之沦丧巳将如何若其文义知他当时言语如何自有不能晓矣书中易晓处直易晓其不可晓处且阙之如盘庚之类非特不可晓便晓得亦要何用如周诰等篇周公不过说周所以合代商之意是向当时说话其间多有不可解者亦且观其大意所在而已
　　书中不可晓处先儒既如此解且只得从他说但此一段如此训诂说得通至别一段如此训诂便说不通不知如何
　　盘庚篇不可晓如古我先王将多于前功至嘉绩于朕邦全无意义又当时迁都更不明说迁之为利不迁之为害何故说得都无头绪且如要告谕民间一二事做得防句如此他晓得晓不得中篇又说神说鬼若使如今诰令如此好一塲大鹘突寻常读尚书读得伊训太甲一徳便着鞔过盘庚却看说命要之读尚书可通则通不可通姑置之
　　周公不知其人如何其言聱牙难晓如书中周公之言便难读立政君奭是也最好者无逸中用字亦有诪张为幻之语至若周官蔡仲等篇却是官様文字必当时有润色之文
　　尚书只是虚心平气阙其所疑随力量看教浃洽便自有得力处又曰其间大体义理固可推索但于不可晓处阙之而意义深逺处自当推究玩索之也某尝欲作书说竟不曾成如制度之属祗以疏文为本若其他未穏处更与挑剔令分明便得
　　与仲黙帖云书说未有分付处尚书且须见得二帝三王之心而通其所可通毋强通其所难通诸说此间亦有之但苏氏伤于简林氏伤于繁王氏伤于凿吕氏伤于巧然其间尽有好处
