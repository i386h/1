<!-- { "loadSidebar": true } -->
　　按河套之地大河外环此天地设险以界华夷之所虞夏输贡未尝外焉自是以来凡中国盛时咸有其地我皇祖时亦然尝设立将士阻河以守葢因天地之险帝王之轨防外虞靖中夏也后委之禆北人巢穴于内因而侵犯我鄙几无宁嵗矣昔秦取其地募内郡贫民充实其中然政教不闻故卒没入匈奴汉武时复取其地立朔方郡县募民徙者十万口及山东大水徙其贫民于中者又七十余万口自是陇西北地河西边冦益少然当其时皆仰给县官使者分防费以亿计其后政教未闻亦终没入匈奴今内郡民十室九贫有无产有家之民有无家有身之民丰嵗尚多缺食稍值饥馑则易于为乱故白莲赤眉之徒一唱辄和者如蚁往嵗流贼横行海内蠢动山西诸郡皆此辈也保厘大臣诚请防招募并诸鑛洞壮士悉收蓄之稍加训练皆精兵也夫然后授以妻室以渐自南而北按周官井田之法给以斯地凡为邑为丘为甸悉如周制但浍洫稍深广之其庐舍为堡久之食裕仿西戎雕房之式为之可也其始授田给费半载若种黍时授田给以四月之费可也农暇则训以孝弟忠信之道师律战阵之法如是三年可使有勇知方十年则岐周之政可复匈奴将喙息遯逃不暇又何侵犯之足虞哉然此特大略而已若夫大纲小纪举而张之以合时宜不失先王之轨以尽经纶之道则在当路君子云
　　河套事宜
　　天顺五年冬套酋敖拉出渡河入套冦延绥河套周回三面阻黄河土肥饶可耕桑切近陜西榆林堡东至山西偏头闗西至宁夏镇东西几二千里南至边城北至黄河逺者八九百里近者二三百里即周之朔方秦之取匈奴河南地汉之定襄郡赫连勃勃赵元昊之所据以为国者也唐三受降城在河套北黄河之外元东胜在受降城之东国初敌遁河外居漠北延绥无事正统以后浸失其险敌始渡河来犯近边镇守都督王祯始筑榆林堡城设法御之筑瞭望墩台创沿边一带营堡累増至二十四所嵗调延安绥徳庆阳三卫官军分戍而河南陜西客兵助之列营积粮以遏冦路景泰初敌犯延庆不敢深入天顺初敖拉出掠我边人以为乡导遂知河套所在入居其中以伺机便不时出没遂为边境剥肤之害矣按自秦恬逐匈奴取河南地汉武帝用主父偃策言河南地肥饶外阻河乃立朔方郡因河为固后赫连勃勃李继迁皆据此地雄于北方元昊继之遂称夏帝据河南之州九皆在今套中宋史称其地饶五谷尤宜稻麦淑园杂记谓近时闗中大饥流民入其中求活者甚众逾年才复业九边图亦谓彼时敌少过河军士得耕牧套内益以樵采围猎之利地方富庶称雄镇焉此数言凿凿皆实也叶文庄议乃谓不可驻牧耕种未之究矣况中国守边皆营屯在内而拒戎敌于其外今河套花马池一带则敌反入吾之内而吾宁夏之屯反守其外焉不亦倾乎呜呼唐张仁愿犹能筑三受降城于北以絶敌南冦路而我朝能因河为固以守河南而使敌得入据以游牧以为闗陜无穷之害我朝将有愧前代矣
　　曽总督复河套疏
　　夫逺人之叛服无常而中国之制驭有道要在图难于易庶几杜渐防微仰惟皇上聪明圣治法古宪天礼乐文章一新昭代之制文事武备殆旷世所莫及者是宜舞干羽于两阶内治修而逺人服顾兹强敌乃敢梗化往犯山西宣大二三年来入冦榆林内地残伤逺迩惊惧夫敌冦虽众不过汉一大县而猖獗乃尔岂国家之兵力不能支而制御之者或未得其要欤臣窃计之葢我失其险人得所据根本既固驱除遂难顾其因循日甚一日故制驭上策莫如复套不是之图而徒周章于防御之末譬犹扬汤止沸而不知抽薪外患未能已也臣谨按河套古朔方地三代以来悉丽中国诗曰天子命我城彼朔方赫赫南仲玁狁于襄汉武帝遣卫青出塞取河南地为朔方郡筑城缮塞因河为固后世称之曰雄才大略唐初朔方军以河为境嗣是张仁愿取河南地于河北筑三受降城突厥不敢逾山牧马朔方亦无冦嵗省费亿计至宋李继迁叛走斤泽进陷灵肃河套复为敌有率不能制我太祖髙皇帝顺天应人驱逐前元逺遯漠北成祖文皇帝三犂敌庭余孽奔亡几千里救死不暇当是时薄海内外皆入版图岂界河套已乎后以东胜孤逺撤之内守复改榆林为镇城方初徙时套内无敌土地沃膏草木繁茂禽兽生息当事之臣不以此时据河守乃区区于榆林之筑此时敌势未大犹可委也失此不为治八年敌帅筏渡河剽掠官军牧马十二年拥众入冦自后常牧套内侵扰中原孝庙有欲复之志而未逮至武庙常欲征之而未能因使敌酋济农得以据为己有祸根既种窃发无时出套则敌冦宣大三闗京师震恐入套则冦延宁甘固生民涂毒此拨乱之功天将有意于我皇上乎夫河套自三代以迄于今中国所守以界夷夏又我圣祖之所留也一统故疆三边沃壤其理宜复顷年不守遂使深山大川势顾在彼而宁夏外险反南备河敌得出没自由东西侵掠徒劳守御无补缓急葢套敌不除则中国之害日炽浸淫虚耗将来之祸有臣子所不忍言者其势所宜复也我皇上徳迈三皇功光列圣选将练兵宵旰日切嵗发帑银以济边圉凡所以攘却外患以保安兆民者天心实鉴祐之而当时封疆之臣曽无有为国家深长之思以收复祖宗旧业为生民立命者葢军旅之兴国家之重务图近利则坏逺谋小有挫失媒蘖其短者继踵而至鼎镬刀锯面背森然其不改心易虑者几希况复所见不同甲可乙否若待来年便已迁延不振日复一日长冦贻祸臣虽愚昧岂不知兵凶战危未易举动但近年以来得之见闻常怀愤激今复亲履其地目击此敌跳梁地方危殆切齿痛心实有寝不安席食不下咽焉者昔葛伯仇饷成汤往征淮蔡一隅之冦耳裴度尚以为不与此贼共戴天陛下徳过成汤而在位之臣文武足备又匪但裴度之比可使套众猖肆苍生阽危一至此哉夫蔓草未滋为力尚易猛虎负嵎则有莫之敢撄者其势则然也故敢冒昧辄具短见上陈睿览伏乞勅下该部将臣此奏与修筑榆林边墙之奏会集廷臣详议可否如采纳特赐该部修边复套次第施行葢选将材除戎器备刍粮练兵马非朝夕可办所贵及时修举则临期无误武功底成或曰榆林边墙方议修筑今乃辄有复套之议会极归要顾当何如臣曰筑边之议为四十年之谋也敌在套中生长日盛病根尚在为患无期不防则为无险防之则兵力坐困有余在贼不足在我譬之作隄壅水一朝溃决则泛滥不支矣若夫复套振武扬威殱彼敌冦驱其余党置诸大漠临河作障天险为池皇灵既昭贼胆应裂狼顾胁息虽数轻肆侵轶譬之大禹治水以海为壑而水归其所不至横流此社稷之计圣子神孙之所永图也然河套既复犹兼修边之工若距榆林以为边则河套永弃边患何时而息乎今神圣在上英俊在旁时所当乗机不可昧见可而动相时以成此臣犬马之忠也谨将复套数事开坐具本伏惟皇上裁择
　　二曰立纲纪纲者大纲也规模之谓也纪者条理也节目之谓也规模欲其大节目欲其详纪纲既立则戎事可兴也复套之举国之重务人之谋曰须得兵三十余万马步水陆齐驱并进裹粮二百万石兼折银三百万两一举破敌驱之出境即沿河修筑城垣界守此一説也臣以为此谋虽善其势实难今三边之兵可用者不满六万如调他镇顾此失彼三十万众徒尔烦劳其难一也仓库空乏上下交困银谷累五百万一朝毕集势不易能其难二也一战胜贼贼未胆落辄兴板筑师徒易挠其难三也臣则以为悯生民之陷溺而与之除暴疾敌冦之猖獗而因之正名爰整雄师张皇义旅奚烦兵力之多虽在兵精食足以时而春搜于套秋守于边如是三年敌势必折俟其逺遯然后拒河为城分畨哨守则人力不困财用不竭而河套可复既而移抚镇以制之立行都司并卫所州郡以属之又设巡守兵备道以理之凡江淮之北各省有犯该边卫及烟瘴充军者皆定发于卫所犯皆口外为民者皆定发于州郡将套中之地预为踏拨多立鱼鳞籍册以防日后端每军民一戸给田二顷俾之嵗耕一顷闲一顷是为闲田以养余力其沿边军民亦出召募有愿守边者皆给以田引黄河之水为大小之渠渠以灌田可备旱涝髙黍下稻任土所宜数年之后套地可尽垦而又仿井田之意广沟洫之制吾民易于稼穑勇于驱驰既临河设险夏秋决难侵犯我得耕稼矣比及河冻农事已竣乃于讲武之时为御敌之计民不告劳农不告费行之既久则河湟之地不异中州此规模节目之大略也乞勅该部预为料理三年之后举而措之有未尽者容臣次第陈奏虽然屡年边事废弛将士怯懦甲兵未练整顿实难须及时饬治来年春月先将邻边冦巢除以倡我军之气俟其胆略渐雄于焉昭盛明无外之度阐皇上救民之仁多给榜文标示牌额遍置套中以开来降之路以归被虏之民然后兴问罪之师举三年之役则顺天以动豫在师中吉矣三曰审机宜天下之事有机时与势为之也孟轲氏曰虽有智慧不如乗势虽有镃基不如待时知机论也得其机而乗之胜在我何往不济敌之据有河套也逐水草以往牧猎禽兽以驰骋秋髙马肥弓矢劲利纠合党类动数十万长驱深入彼聚而攻我分而守此敌冦之时势我不得而与之也及其入套深冬沍寒水草枯冻又皆各就住牧其势自分且马无宿藁渐至羸比及春深贼因以弱我则训练强兵攅槽秣马营伍整肃火器精利此我之事势敌不得而与之也今之御边者敌弱不乗因仍怠怯敌强莫御茍且支吾坐失军机所以有败而无胜臣愿练兵六万再调山东鎗手二千多备矢石每于春夏之间水陆并进直抵寇巢乗其无备我聚而攻彼分而守材官驺发矢道同的炮火激烈电掣雷轰贼纵有援旬日斯集目前震荡势必难支此窥敌观变潜深防伍之术臣亦计之审矣仍乞命下宣大山西总督抚镇等官调度各镇兵马严加隄备耀武扬威以防河东往牧之冦倘套贼败亡必将逾河而逃厉兵秣马又可以收斩获之功所谓犄角之势以全取胜之道也然后班师而归守我分地秋髙之时敌如复讐而来我军据险以守况得胜之兵勇气自倍不待临墙可使挞伐如是三年敌势自衰将逺遯之不暇而又敢据我河套也耶至是则祖宗故地已复因河为险修筑墩煌一如榆林修守之议且讲求屯政建置卫所处分戍卒填实边民墙堑既固耕获可饶全陜之转输渐省而内帑之给发亦寛三秦重地可保万万年安固矣不然贼之强也来不能御贼之弱也去不能惩机事大失公私俱困臣不知其所终也
