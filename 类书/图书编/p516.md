<!-- { "loadSidebar": true } -->
　　按仪礼无天子宗庙之礼虽诸侯之礼亦少所存者特牲馈食少牢馈食乃大夫士之礼而已然其散见于礼运礼器郊特牲祭义祭统诸篇者其仪文名物之义犹有存者茍因其言绎其义而寻其脉络之所自部分之所属分析而条理之而又酌取周礼与诸儒注疏有及于礼者推类而求之则坠绪可寻古礼可复矣
　　又按礼经无墓祭之文而上陵之礼三代以前虽不经见然自汉以后歴代相承率不敢废非不敢也盖不忍也光武凡三幸长安皆有事于十一陵唐开元礼有天子上陵仪注又嵗有清明设祭朔望时节之祀宋又行于春秋嵗以爲常我朝上陵之礼歳凡三举焉清明也中元也冬至也每遇行礼文武诸司各遣官一员而以亲王或驸马主祀事天下无事天子于清明日亦或一行其藩王或来朝者亦许谒孝陵在南京内外臣僚有事经过者必先拜谒否则有罪

<子部,类书类,图书编,卷九十八>

　　国朝太庙祀
