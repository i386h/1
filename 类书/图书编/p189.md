<!-- { "loadSidebar": true } -->
　　张子曰气坱然太虚升降飞未尝止息虚实动静之机隂阳刚柔之始浮而上者阳之清降而下者隂之浊其感遇聚散结为风雨为雪霜山川之融结糟粕煨烬无非教也游气纷扰合而成质者生人物之万殊其隂阳两端循环不已者立天地之大义　又曰造物所成无一物相肖者以是知万物虽多其实无一物无隂阳者以是知天地变化二端而已又曰两不立则一不可见则两之用息　又曰一故神两故化两者隂阳消长进退
　　邵子曰隂以阳为体阳以隂为体　又曰气自子至午为升自午至子为降子至寅地中升于地上卯至巳地中升于天中午至申天中降于地上酉至亥地上降于地中
　　朱子曰太极分开只是两个隂阳都括尽天下事物易不离隂阳千变万化只是两个隂气流行则为阳阳气凝聚则为隂只这一气消长进退做出古今天地间无限底事来
　　唐孔氏曰隂防也隂气在内奥防阳也阳气在外发防羲见隂阳之数画一竒以象阳画一偶以象隂阳一而施隂两而承本一气也生则为阳消则为隂二者一而已阳来则生阳去则死万物生死主乎阳则归之于一也葢天地是劈初隂阳之气结成立其大者以为之主便是个胚朴子然后为父为母生人生物千变万化皆不出此所以充塞宇宙何莫非隂阳之气都那两个物事不得造化之初以气造形故隂阳生天地以形寓气故天地转隂阳汉董仲舒始推出隂阳为儒者宗是故儒者知隂阳则知天地而万事万物无余奥矣
　　天地所以为天地论
　　虚谷问云有天然后有地有天地然后有五行地固不能敌天之大水亦不当过地之多以意推之天形之内皆气也地体浮于天气之中天气贯于地体之中海至深至濶犹有地以为之底流至于无地之处则无底而天下之水皆入于天地之气日一夜一昼行地一次所以助天之气涸其水以归于无似胜乎沃焦尾闾之说鲁斋答云予儿时侍东里叶公知天者也问乘楂之事谓水从海逆入天河循环天地中只是许多水往往来来不然水溢无去处则天下浸杀公笑而不答有客从傍代对谓海有沃焦石水至一吸而干有尾闾穴水至一泄而尽愚曰吸与泄有限而水无穷终不之信及阅隋志谓阳精炎职入水则竭百川归注足以相补故旱不灭而浸不溢此说固善又遗了气而说未莹今先生不取沃焦尾闾而取日众瞆俱醒真名言也然愚犹又即水与气之说以求印证焉葛洪释天曰地居天内天大而地小表里有水天地各乘气而浮此以水与气并言也何承天曰天形正圆而水居其半地中髙外卑水周其下日东出旸谷西入蒙汜亦曰咸池四方皆水故云四海此专以水言也虞耸曰天形穹窿如鸡子幕其际周接四海之表浮于元气之上譬如覆奁于水而奁不没气充其中也邵子曰其形也有涯其气也无涯程叔子曰有气莫非天岐伯对黄帝问曰大气举之皆以气言者也愚谓言水不言气水从何生言水与气而不言日二者何从消长合而论之水也气也日也三者相与循环于无穷此天地之所以为天地也诸儒论天地总说
　　或问天地之形邵子依附之说是矣朱子之说何如朱子说天地间只有隂阳二气只一个磨来运去磨得急了拶得许多渣滓在里面无出处便结成地在中央气之清者便为天为日月为星辰又说天初生想只是水火二者水之滓脚便成地今登髙而望羣山皆为波浪之状只不知因甚麽时凝了初间极软后来方凝得硬又说五峰所谓一气大息震荡无垠海宇变动山勃川湮人物消尽旧迹大灭是谓洪荒之世尝见髙山有螺蚌殻或生石中此石即旧日之生螺蚌即水中之物下者却变而为髙柔即变为刚此数条通说错了以朱子前说恰似天才初生这一畨至五峰螺蚌之说犹可笑也鸿荒之世至宋不知几千万年矣尚有螺蚌哉此朱子笃信之过也殊不知天地乃无始无终者也止有一明一暗耳明了又暗暗了又明所谓万古者一日之气象是也到得暗时虽然昏黒不曽坠败就似人间睡着一般其气尚流通人睡着之时人虽不知然气息一呼一吸未有一息之停是以知天地虽昏黒其呼吸未尝停也月何为昏黒也为无阳也葢天地到了戌亥纯是一团隂气通是此隂气烟雾塞了日通无光然虽昏黒天地之形质未尝败壊春华秋实之草木并凡有血气者皆不生了至阳生天依旧开了以天属阳故也天虽开然阳尚微至寅之时三阳开泰天地交搆所以依然春华秋实生起血气之物来
　　天地总占
　　惟天为大惟君最尊政教兆于人理祥变见于天文行有玷缺则日象显示天有妖孽则徳宜日新确乎在上而晶明者天之体也隤乎在下而安静者地之形也地土忽陷万民离散天色忽变兵戈来侵天裂是谓阳不足君弱政乱而土裂地震是谓隂有余臣专民扰而兵兴地鸣有声天子失国政天鸣有声至尊有忧惊天雨草縁信衰所致地生毛人劳兵起之征地成泉大水而兵乱天雨石大战而君凶天隂晦而不雨者内乱隂谋图议地坼裂而有声者大兵失土不宁山鸣乃有大乱天鼓乃有暴兵地燃乃专恣自灾之害天火乃虚伪侈靡之戒民无禄而禄不肖则天雨以土霾贤灭而用小人则地生乎光怪下人将起也踊土如山贵臣将死也木氷而介雨雹雨霰四裔侮而臣后专山徙山崩社稷亡而君道壊雨羽则人相残食雨毛则兵徭不息雨金鐡残酷之由雨螽螟贪苛之致雨血则君不亲于民雨肉则天不享其徳有暴政则天威成灰多隂谋则天雨成墨雨釡甑歳穰之征降爵锡易王之异雨物则其野大兵雨水则其分大疫无云而雨者封拜无功不时而雨者贼臣将起霜雪之降苟非其时政在大臣而不在辟天文地理合论
　　尝闻之易大传曰天尊地卑乾坤定矣夫以尊卑定乾坤言乎其位之莫同也而又曰天地絪緼万物化生乾道成男坤道成女乃谓其原于乾坤焉既又曰在天成象正也成形变化见矣言乎其象之莫一也而又曰易简而天下之理得而成位乎其中矣又谓其合徳乎乾坤焉何哉噫吾知之矣天地之间一气而已而位不与焉一理而已而象不与焉葢相感者此气也而相孚者亦此气也始生者此理也而终合者亦此理也知大易之防而后可以论于理气之精达于三才之奥矣今夫天有二极星官有是言也其言曰南极入地下三十六度常隠不见北极出地上三十六度常见不隠彼何以知其出入隠见哉以浑仪之象知之也仪浑之制昉见伏羲而北极之髙下日景之短长星间之广狭南北东西之方隅咸于是乎取象焉斯其为制也逺矣地有两界唐志有是言也其言曰自三危至朝鲜为北界以限外裔自岷山至瓯闽为南界以限蛮夷彼何以知其南北界限哉以江河之防知之也江河之原论自僧一行北雍州达为济渎谓之胡门南首梁州达于荆谓之越门皆有所考而准焉斯其于术也精矣夫二极两界若是乎其髙且下也然星土九州之属见于保章氏所载者郑康成谓其有相系之义焉山川列宿之验见于法象志所配者李淳风谓其有相应之机焉清宁奠位一气相承而何有于髙下为哉中国居于二极南界之中又若是乎其大且小也然中州清淑之气降于山川固不特如嵩髙所云也真精不杂之神禀于隂阳又不特如载记所论也符枢在我司命出焉而何有于大小为哉夫髙下逺迩者位也而位属方隅几微相感者气也而气通防极君子不取其位之相悬而惟取其气之相协于是而推步考测有宣夜周髀浑天之三家焉分星布位有歳星主祀纒次之三说焉司天有考则王朴发敛四篇欧阳所取以附之史者是也指掌有图则苏轼聚古今列国可见者为图后儒间取之以于经者是也是数子也观象制厯则浑天为几分节论道则王朴为近其他见亦不过蠡测之知耳而亦恶能尽夫明白显易之天耶隂阳之三合吾知其本于天而化于隂阳也洪水之降洞吾知其水退而髙者为坟下者为窞也西北多山故谓天极之加东南多水故谓地维之折水势尽而沃焦尾闾之消烁则曰东流所以不溢也鹑火加诸午位日月五星随天而转则曰天地三光之所以合而顺轨也之数义也荒诞怪漫则离骚之天问虽不经而据理消详则朱子之注释为有见其他诸问固皆齐谐之所志者也而亦何所窥于杳冥莫测之精乎夫小大方圆者象也而象属有形孚合潜通者理也而理入无朕圣人不泥其象之相违而取其理之相洽于是而考星宿之行列焉使夫二千五百之可见者皆得以顺其轨而左旋也循日月五星之常道焉使夫遵黄道而歴天阶者皆得以受事于太微也起于天稷没于析木此云汉之升沉也吾识之而分野可定矣绕地左旋一日一周此周天之运行也吾稽之而七政可齐矣噫铜浑转象玉表求中久矣夫天道之难测也而圣人直以此心之理自然之数知之则失范围之徳其真有以植夫天之维乎弼成五服则侯甸绥要荒之所由分区别华夷则鞮象寄译之所由设而王制职方之训其举乎审方以官人故百职不旷任土以作贡故九赋惟供而周官禹贡之制其举乎守国莫先于封建也则裂天下之土以封天下之贤兴利莫要于井田也则审百物之宜以成四方之利疆域明而树畜育矣取诸月令以协时序之中本诸王道以臻逺迩之化经纬明而万方朝矣噫圭锡命玉版献王久矣夫地道之难奠也而圣人直以所性之理当然之道行之然则裁成之教其真有以肇天地之纪乎大抵天地设位则圣人成能人极之功固本于二仪之奠而参赞之妙又岂出于谋猷政事之外哉易曰仰以观于天文俯以察于地理是故知幽明之故鬼神之情状此圣人知天之智穷理之事非天下之至精其孰能与于此星野合论
