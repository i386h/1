<!-- { "loadSidebar": true } -->
　　问修身承上文知本是矣此复举身心并言之何欤曰形色天性也有是身即有是忿懥恐惧好乐忧患之感只一着于有所便是心不正不正便是心不在一身之间凡视听饮食亦不自知矣可见心中好恶之意或有发得是处谓之不诚亦不可惟稍有沾滞便非此心常寂常感之正体也此所以修身必先正心
　　身不专于形骸之末心不专于方寸之间忿懥恐惧好乐忧患总属之心而见诸身者一落于有所则心即不得其正可见浑身都是心也如上天生物之心盎然太虚之内日月星辰风雨露雷何一非天故万象森然无一能为太虚障碍者可见身不可有所固不专指方寸亦不专指形体而形神浑融为最难问修身齐家专自好恶言好恶果足以尽修齐之道乎曰人心所发不越好恶两端公好恶则通之家国天下而各当作好作恶则行之一身一家而不通如亲爱贱恶畏敬哀矜傲惰乃人人所必有者有所且不得其正况之其所而僻焉可乎盖人心公溥则明通偏邪则暗塞此所以好而不知其恶恶而不知其美也况溺爱不明贪得无厌此尤人之所同患者只此两语凡有身家者可以谚而忽之哉
　　人以一身应接乎家国天下虽有尊卑老幼亲踈逺迩之殊而此心之明徳则无弗同者事亲谓之孝事君谓之忠事兄谓之弟事长谓之敬恤防谓之慈使众谓之仁虽曰其为父子兄弟足法而后民法之要在先慎乎徳不虑而知不学而能一出于天性固有之良观诸慈防一端未有学养子而后嫁者可知也彼母之于子一体而分真诚恻怛皆其本性凡拊摩鞠育呼吸相关抚恤百端自中肯綮盖由情真则机自通心诚固法自善也欲明明徳于天下国家一体流贯心诚求之有不与民同好恶也哉故曰如保赤子民之父母孰非其亲亲不容自己者哉所以兴仁兴让兴孝兴弟殆犹赤子之慕慈母自有不容己者在矣噫真信此者始可与语明明徳亲民之学问大学言止至善矣复言格物言知至矣复言知本言慎独矣复言絜矩何欤曰大学之道一也明亲必止乎至善者尽性也格物即至善之天则本即此物至善之本诸身独即此物至善之原于一矩即此物至善四达不悖也问学贵自悟乃歴引诗书以证之何欤曰学必师古此説命言学所自始也故歴引诗书见尧舜汤文以及卫武乃后学之模范也所以古之欲明明徳于天下国家者必本于修身而先于正心诚意致知惟在格物都是如此岂后世单提直指不立文字者可伦哉
　　问中庸言教必原之天命大学言学只归之至善何欤曰至善即是天命之性而止至善即是明明徳之极处所以古人欲明明徳于天下推其所先只在致知格物正以物原统天下国家身心意知无不包无不贯也故下文证诸康诰太甲尧典汤铭自明不已则日新以至于新民新命无所不用其极这才是至善所当止如君臣父子与人交必止乎仁敬孝慈信而何所不用其极哉后言峻命不易惟命不于常无非教人尽性以至于命也岂特顾諟天之明命为大学之真功耶
　　明亲止
　　学与道非二也道以言其体学以言其功惟本体明彻则功夫庶乎不差而学固所以学此道也故大学必首揭学与道而串言之不徒曰明徳必曰明明徳不徒曰民必曰亲民不徒曰至善必曰止至善本体工夫一齐呈露道之外无学矣否则学其所学非所以为大学道其所道岂大学之道哉然徳本明也必欲明之何也是徳也即人之性也即徳性良知之通明是也在天为明命在人为明徳吾惟因其本明者而明之所以为学也方其未明或有气拘欲蔽固必加夫磨砺之功及其既明恐复有拘蔽亦不忘夫缉熈之力未失者常保其明而不息既失者必复其明而后已此所以功夫即本体也然民而必欲亲之何也是明徳也本与天地万物浑然同体本与天下国家之人一体而分者也即孩提知爱知敬之良原与斯人无所间隔是也吾惟即其本亲者而亲之而亲民正所以明吾之明徳耳虽曰吾于天下国家之人未尝无厚薄之等然天下一家中国一人非强合之也即如一身未尝无手足腹心爪髪之殊而无故拔一髪伤一爪焉其心有不忍耳所以爱亲者不敢恶于人敬亲者不敢慢于人而无故断一树杀一兽非孝也人皆有不忍人之心而明明徳者其能忍于一体之亲乎然明明徳亲民而又止至善者何也至善者即明明徳之本体也即孩提之爱亲敬长原自不学而能不虑而知者是也止之者明明徳亲民一循乎继善成性之天则不容有一毫作为增损于其间即书之安汝止钦汝止也不学而能不虑而知固不以孩提而有所减不思而得不勉而中亦不以圣人而有所加诗云不识不知顺帝之则上帝所以懐文王之明徳者不在是哉奈何世之人语以圣人之不思不勉则畏之而不敢为语以孩提之不学不虑又忽之以为不足为此曷故哉不知大学之道云尔大人者不失赤子之心以言其学则学之大也以言其道则道之大也何为舍大学而趋小道畏圣人而忽赤子哉然明亲止固足以括大学矣又有八条目云者何也天下之道博之虽千万语而不足约之则一言而有余故总三语即继之以知止何其约也析三语而谓格致诚正修身为明徳齐治平为亲民自所谓诚意以下为各条之传亦无不可者何其博也况身心意知非明徳之专于内也即所以为齐治均平之主宰家国天下非亲民之专于外也即所以为致诚正修之流行则是本末非二物终始非二事自明明徳于天下直推至格物所谓合天下国家身心意知为一物也不信然哉一物有本末之分壹是皆以修身为本此谓知本此谓知之至也知至则知止矣是故明明徳亲民总归之至善而约之以知止天下国家身心意知总归之格物而约之以知本曾谓圣人有二学而学有二道哉本体功夫原不相离而学与道又岂有二乎哉
　　知止
　　宇宙间凡人与物莫不有归宿之地而后能遂其生也否则食息起居行藏进退贸贸焉莫知所之求一日安定不可得矣此归宿之地乃人与物之所必有者而学可知矣大学所谓知止指归宿言也易艮止诗敬止书钦止安止皆此意也然则止之云者果归寂之谓乎盖于穆之体运而不息天之止也宥宻之衷应而无方人之止也寂而未尝不感感而未尝不寂显宻浑沦渊浩无际故易以动静不失其时发明止之义也何可专以寂言耶然则以至善为归宿果有方体可指欤人性本善至动而神至感而寂虚融恢廓本无内外显微之间而一有方所非至善也然则知止云者果知识至此止息而复其无知之体欤盖真知之体虚明洞涵固不可以分别是非为了彻亦不可以智识见闻为证解而性体莹然灼见天则况知其所止原有圣训物格知止且有明徴惟详玩大学本文其义具备何必巧为之説也是故邦畿千里惟民所止民各有所止曾谓学而无所止乎绵蛮黄鸟止于丘隅鸟尚知所止也曾谓人而莫之知乎仁敬孝慈信文王所以缉熈敬止也曾谓大学之止岂出伦理之外而别有虚寂所当归宿者乎可见日用伦物皆性也至善之性即止也在己之心身意知而言谓之明徳谓之仁敬孝慈信在天下国家而言谓之亲民谓之为人君臣父子与人交所谓明明徳亲民止至善即为君止仁为臣止敬为子止孝为父止慈与人交止信虽至善乃天理之浑融不可名状而性善随人伦以散见不待安排殆随其万感万应各当天则而一真凝然无聚散无隐显自尔安所止也所以大学之道虽只提止至善一语亦足矣必自明明徳亲民説来者岂无意而云然哉正恐离亲民以明明徳者断情欲以证圆觉亦近似矣何与于君臣父子之伦离明徳以新民者肃法制以致小康亦其止念息机之谈以为宻秘寳藏肆言以傅会圣经陋亦甚矣胡不即大学上下全文以会通其立言之防哉或曰人之性本善即人之知本良也是知即止至善矣何必知其所止而后得耶曰人性莫不有知也好智不好学者其失荡性善莫不自止也日用不知者其失迷故知其所止正复以自知开发有觉之灵即止乎至善之体内外莹彻微显昭融所谓致知在格物物格而后知至是也何必寂然观空离出入息以为止耶或又曰知一也既云知止又云知本何也曰知为此身之神灵身即此神之宅舍是良知具足于身中惟本诸身以求之则根苗着土自尔生意条达将来合抱参天此其本也故止即此身之止于善本即性善之本诸身止外无本本外无止一以贯之耳但言知止不言知本恐人以顿悟超脱为究竟终涉虚言知本不言知止恐人以检饬制行为真修终归强作于此会而通之学必以性善为归宿也不信然哉
　　格物
　　大学之道道本大而学亦大也在明明徳亲民止至善而约之以知止矣下文乃详言之即揭此事物之本末终始使知所先后故自明明徳于天下探本穷源曰致知在格物物格而后知至可见格物其大学之统括而道之所以为大乎物亦大无穷际而未易窥测者乎古今格物之论亦多矣茍能身体力行各就所入以为功皆可谓之学特非大学之道也今之辩者不过指传注与传习録中数语以相角耳谓在物之理有未穷故吾心之知有未尽是欲先外以及内也谓致吾心之良知于事事物物是欲先内以及外也知与物均之有内外之别也岂大学之防与大学本防谓何物有本末壹是皆以修身为本其本乱而末治者否矣此谓知本此谓知之至也凡言物与此不相契者非大学之所谓物矣然则格物之义云何知修身为本其与知止之防尚二之焉非知之至也知之至者真知身为物本而止乎是物天然之则安安于吾性至善之归也尝诵大雅蒸民之诗曰天生蒸民有物有则民之秉彛好是懿徳孔子曰为此诗者其知道乎故有物必有则是物则也即天命之性浑然至善通天地彻古今无内外无人物合天下国家身心意知一物也天下之平国之治家之齐身之修心之正意之诚知之致与夫本末终始先后厚薄皆是物自然不易之天则也明明徳亲民止至善者止于斯耳知止于斯故为君止仁为臣止敬为子止孝为父止慈与人交止信随其所止各当其则而止至善也特本在乎身其为父子兄弟足法而絜矩于天下矣可见物格则知至知本则知至身即物之本而知止至善也但此学不明世之提格致者以修身为格致之条件而不知其本提知本者以格致为修身之事功而莫知所先不思知至一也若知本格物判然两途且与知止各一其防是大学有二道作圣有二功矣二其功者可以语大学之道乎

