<!-- { "loadSidebar": true } -->
　　把总指挥蔡汝兰云东南自倭变以来议者不少然于台州独无説焉何也夫台州辽处海濵诚四塞之国南有桃岙金竹北有桑洲桐岩西有闗山卫墅叠嶂层峦重闗鸟道真一可御之险而且南去盘石楚门仅五十里东南去松门仅百里东去海门仅八十里设或倭奴弃舟登陆皆可卒至城下自海门而上者则随湖直达实一时难御之变也三靣阻山一濒海孤悬数十里之外救援接济所难卒至者惟此耳曩者戚参将驻兵桃渚而倭奴屯聚桑洲遣输粮银经月不至孤危之势诚可畏也今宜于台州专立督饷方靣积聚粮饷训练兵士以重镇而且西控温处金衢北卫宁绍权非遥制而威可近饬也如是则粮饷无临时输运之难而士卒有先时设备之佚以至出海兵船卫所官军悉知警备而防御益固矣夫督饷既立则粮饷聚粮饷聚则兵士充兵士充则训练精如是则先声足以破其胆而防御足以杜其衅冲突足以挫其锋行之三年而海不扬波矣此督饷所当议也近虽添设兵备参将然于粮饷无禆虽增兵何益哉
　　都御史唐顺之云江南控扼在崇明浙东控扼在舟山天生此两块土大海中以障蔽浙直门户诸哨船皆自此分而南北总防于羊山若防哨严遇船即打贼何从入信国废昌国故县而内徙之恐是千虑之一失未可谓昔人尽是而今人非也
　　浙海诸山其界有三黄牛山马墓长涂册子金塘大树兰秀劒山双屿双塘六横韭山檀头等山界之上也滩山浒山羊山马迹两头洞鱼山三姑霍山徐公黄泽大小衢大佛头等山界之中也花脑求芝络华弹丸东库陈钱壁下等山界之下也此倭宼必由之道也海防莫急于舟师四参六总分哨守各洋港其南哨也至镇下门南麂玉环乌沙门等山交于闽海而止其北哨也至羊山马迹滩许衢等山处交于直海而止陈钱为浙直分防之处交相防哨是故今日之设险自内达外有三重焉防哨于陈钱分哨于马迹羊山普陀大衢为第一重出沈家门马墓之师为第二重总督兵发兵船为第三重备至密也
　　直事宜
　　巡抚都御史翁大立题云今日海防之要惟有三策出海防哨毋使入港者得上策循塘距守毋使登岸者得中策出外列阵毋使近城者得下策不得已而至守城则无策矣臣周行海壖分有信地视吴松所乃水陆之要冲苏松之喉吭也提兵南向可以援金山之急扬帆北哨可以扼长江之险以副总兵统兵镇之自吴淞而北为刘家河了港港又东为崇明县了而西为白茒港为福山又折而西北为杨舍为江阴为靖江又西为孟河为图山此砦舟师可居利于水战臣皆设有兵船非统以把总即统以指挥而又以图山逰兵把总驻劄营前防沙哨于江北吴淞逰兵把总驻劄竹箔沙防哨于羊山常镇将统水陆兵据江海之交镇守于杨舍所备水战者亦既密矣但吴淞而南虽有港汉每多沙碛贼可登岸兵难泊舟非选练步兵循塘距守以出中策不可也今自吴淞所而南为川沙堡以把总练兵一枝守之川沙而南为南滙所以把总练兵一枝守之南滙而西为青村所以把总练兵一枝守之青村而西为柘林堡以都司练兵一枝守之此皆不逺六十里声援易及首尾相应宛然常山蛇势也柘林而西为金山卫西连柘浦东接柘林频年皆贼所巢窟添设游击将军一员统领马歩游兵往来游徼则北可以防松江而西可以援乍浦
　　江北
　　都御史唐顺之云庙湾贼之路原有两条一条从寳应拖过垻水路自清沟喻口进攻则兵势既迅而馈饷亦易一路从淮安至马逻陆路进攻此兵势既迂而馈饷亦难
　　又云江北局面与江南浙福不同靠不得水战止靠陆战也
　　闽县知县仇俊卿云海防之来每自南而北度南麂山则自广入闽矣过流江寨则出闽入浙东矣越海门则又浙之西矣逾寳山至吴淞沙上等处则又自浙入江南直矣沙上以南不暇泛及兹以海道之要害切于江北者言之狼山当江南之吭而廖角掘港皆扬之东南界也朐山据淮海之首郁州嘤游山皆淮之东北境也中包泰兴之周家桥盐城之射阳湖山阳之云梯关庙湾等处此皆沿海冲要之区防盗停舶出没之处乃据守所当先者也
　　淮阳二郡界于江淮之间东濒大海贼舟出没三面隄防为难国初备御之制淮安设卫二内属所五外属所五扬州设卫三内属所十四外属所三复建兵府虽职司转漕实示控扼之势盖南北之咽喉非他郡比也愚考其地形自东南蓼角嘴以抵姚家荡绵延三四百里除安丰等二十六塲俱在腹内不为要害要害之处乃通州也狼山也杨树港里河镇也余东余西塲也蓼角嘴吕四塲也掘港新开港也庙湾刘庒金沙塲也其尤要者有三曰新塲出入至逼近扬州也曰北海所从以通新闸港且有盐艘聚泊也曰庙湾其为巨镇而通大海口也当事者须设把总三人一驻新港一驻北海一驻庙湾更有陆路游击一员驻劄海东则东可以控狼山通州海门之入而西可以捍卫扬州矣
　　山东事宜
　　登州营
　　登莱二郡凸出于海如人吐舌东南北三面受敌故设三营聨络每营当一面之寄登州营所以控北海之险也登莱二卫并青州左焉其防应地方语所则有竒山福山中前王徐前诸所语寨则有黄河口刘家汪解宋芦徐焉停皂河马埠诸寨语巡司则又有杨家店髙山孙家镇马停镇东良海口柴胡海仓鱼儿铺髙家港诸司三营各立把总二员以总辖之其在海外则岛屿环抱自东北崆峒半洋西抵长山蓬莱田横沙门鼍矶三山芙蓉桑岛错落盘踞以为登州北门之防过此而北则辽阳矣此天造地设之险也然诸岛虽近登州而居岛以取鱼盐之利者乃辽阳之编伍非山东之戌卒也呌呶跳梁可畏而不可恃故北海之滨既有府治而设险者复建备倭城于新河海口以为屏翰且有本营之建焉沿海兵防特重其责非若他省但建水寨于岛屿良有以也夫岛屿既不设险则海口所系匪轻自营城以东若抹直石落湾子刘家汪平畅芦洋诸处自营城以西若西王荘西山栾家孙家海洋山后八角城后芝芣莒岛诸处皆可通畨舶登莱严外户以绥堂阃其平营典守之责乎
　　一曽闻宋以前日本入贡自新逻以趋山东今若入防必由此路但登莱之海危礁暗沙不可胜测非谙练之至则舟且不保何以迎敌而追击乎故安东以北若劳山赤山竹篙旱门刘公芝界八角沙门三山诸岛乃贼之所必泊而我之所当俟焉者也若白蓬头槐子石桥鸡鸣屿金嘴石食庙浅滩乱矶乃贼之所必避而我之所当逺焉者也严出洋之令勒防哨之期交牌信验习熟有素则他日庙堂或修海运亦大有赖焉独御倭云乎哉
　　辽阳亊宜
　　辽地负山阻海屹然为东北雄镇北临沙漠而辽海三万沈阳铁岭之统于开元者足遏其冲南枕沧溟而金复寜盖旅顺诸军聨属海滨足严守望京师翰屏可谓固矣然观今日备边之防颇为有赖而备倭之防视为虚文盖自刘江金线岛之捷而海氛久熄自山东海运之废而墩寨益废于是旅顺诸堡亦无复用识者谓辽东沿边五路得分守应援之规沿海卫所亦当如其制如旅顺而西以金州辖之三岔河而南以盖州辖之三岔河而东以三屯辖之总兵抚按之统其责者秋汛以防边为重防海为次春汛以防海为重防边为次则虽岛夷窥伺岂能遽犯哉海防总论
　　总督尚书胡宗宪云海防之制谓之海防则必宜防之于海犹江防者必防之于江此定论也国初沿海每卫各造大青及风尖八桨等船一百余只出海指挥统率官军更畨出洋哨守海上诸岛皆有烽墩可为停泊其后弛出洋之令列船港自浙东定海浙西于乍浦苏州于吴淞江口及刘家河夫乍浦之地海滩浅阁无山岙避风之处前月把总周易等所领战船被贼烧燬仅遗十余只近又报为风击碎不若海中洋山殿前窝集反可泊船也吴淞江口及刘家河出海纡回又非泊船处所议者欲分畨乍浦之船以守海上洋山苏淞之船以守马迹定海之船以守大衢则三山品峙哨守相聨可扼来防而又其外陈钱诸岛尤为贼冲三路之要兵部原题副总兵俞大猷统领战船驻劄海上防贼截没则如陈钱乃其所当屯泊而提督军门及海道等官每于风汛时月相参巡察有警则我大船火器冲截贼入使不得越各岛则彼毒无所施衅孽不作而外地安堵矣
　　通政唐顺之云御倭上策自来无人不言御之于海而竟罕能御之者何也文臣不下海者则将领畏避潮险不肯出洋将领不肯出洋而责之小校水卒则亦躱泊近港不肯逺哨是以贼惟不来来则登岸残破地方则陆将重罪而水将旁覩矣窃观崇明诸沙舟山诸山各相连络是造物者特设此险以迂海贼入防之路以蔽吴淞江定海内地港口也国初设县置卫最有深意而沈家门分哨之制至今可考合无春汛急时月苏松兵备暂驻崇明宁绍兵备或海道择推一人暂驻舟山而总兵副总兵常居海中严督各把总分定海面南北防哨昼夜扬帆环转不絶其逺哨必是至洋山马迹
　　又云国初防海规画至为精密百年以来海烽久息人情怠弛因而隳废国初海岛便近去处皆设水寨以据险伺敌后来将士惮于巡海水寨之名虽在而皆是海岛移至海岸闻老将言双屿列港峿屿诸岛近时海贼据以为巢者皆是国初水寨故处向使我常据之贼安得而巢之今宜查国初海防所在一一修复及查沿海卫所原设出哨海额数系军三民七成造者照数徴价贴助打造福船之用
　　兵部尚书杨转云平倭长防不欲鏖战于海上直欲邀击于海中比之制御北方守大边而不守次边者事体相同诚得先发制人之意国初更畨出洋之制极为尽善至于列船港次犹之弃门户而守堂室寖夫初意宜复祖宗出洋之制
　　知府严中云海防不设险于海中山沙犹论北方边务者不可但守近边须逺守于边墙之外其见同也昔者俞子俊尝因修外边费财甚多其后边墙反易壊而难守何也离内地太逺照顾之力自有所不迨也且如北边之制每城垜相去六尺一军守之至于六百丈之逺不过守以千人而已倘来攻城动以数万计六百丈之间只此千人何以相策应而御乎此与水兵哨船出海太逺声援不及备御甚难同一义也国初信国公不肯设险于险之外岂其智不及此哉可以悟矣
　　宁波生员陈可愿云御海洋之策有言其可行者有言其不可行者将以何为定乎尝亲至海上而知之向来定海奉象一平民以海为生荡小舟至陈钱下八山取谷肉柴菜者不啻万计每嵗倭舶入防五岛开洋东北风五六昼夜至陈钱下八分防以犯重浙直此辈恒先遇之有遇杀者有被掳为乡导者因此诸山旷逺萧条无居民守御贼以深入总督胡公与赵工侍之议所由建也此国初以来从无人法此二公上疏之后罔不羡其精思卓识然事理虽长而未经试练茍无将官遵而行之始觉其间有便者何也离内地太逺声援不及接济不便风潮有顺逆舶有便否蛟龙之惊触礁之险设伏击刺之难将官之命危于累卵无惑其争执为难行也然自御海洋之法立而倭至必预为之备亦甚易非若乙卯已舶岸人犹未觉其为防也茍因将官之不欲而遂已之是因咽而废食也乌可哉如愚见哨贼于逺洋而不常厥居击贼于近洋而勿使近岸是谓善体二公立法之意而悠久可行矣
　　太常寺卿魏校云晋溪在三边欲分军守边邃庵闻而讶之使人往问晋溪答曰三边数千里欲一一守之虽尽天下之兵不能也只是择要害处为倭人素所入防之路把接则可耳晋溪威令素行凡倭入防众军争相救援无不擒获边境稍安
