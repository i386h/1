<!-- { "loadSidebar": true } -->
　　昔尝诵大学诚意章得毋自欺语不觉豁然醒欣然喜此中若有所持循追惟阳明先生曰大学之道诚意而已矣信哉斯言也诚意工夫只此一语足以蔽之毎谓此三字符终身诵之可也盖自诚明谓之性自明诚谓之教非分两等人言也天之生人也其浑然朴实处明自生焉此天命之性也圣人之教人也由了然明白处而诚斯存焉此修道之教也所以诚则明明则诚非判然不相合者大学曰欲诚其意者先致其知而由教以入也得非自诚明哉夫自欲明明徳于天下追其功之所先至致知焉止矣致知在格物则无先后之分矣可见致知即诚意之实功也即古本观之此谓知本此谓知之至也所谓诚其意毋自欺也既云知之至也稍渉自欺则知不致矣意何自而诚耶是格物致知诚意只毋自欺足以括之若曰如之何以致其意又如之何以诚其意明诚各一其功也奚其可难者曰温公语刘元城终身所行只在乎诚而行之自不妄语始元城力行七年而后成此非无自欺者乎不知用功真切如元城亦可以为难矣谓此即大学毋自欺之功则未也何也元城原非知本之学也若谓元城为能诚焉则赵清献昼之所为夜必焚香告天司马温公平生所为无一不可对人言者皆至诚之圣人矣吴草庐何为乃云未免行不着习不察也惟其原未知本原不可以语知之至则不可以语圣之诚也明矣盖自天子至于庶人壹是皆以修身为本真知修身为本者必真知天下国家身心意知为一物而反之此身凡立本之道悉洞彻不疑即前云知止即孟子云知性知天此所以为知之至也斯人也一毫不敢自欺而知止至善矣又何意之不诚哉且欺之云者非徒欺瞒己也即世云欺侮是也悍仆之欺主强臣之欺君原不知君位主翁之至尊故敢恣其凌侮无所顾忌而人之自欺其天君主宰殆有甚焉信乎毋自欺其知本之知则知至意诚管是矣然人毎自欺其知岂有他哉好恶偏而邪暗塞也夫好恶乃人心天机所本有者非去思絶念不起意之谓也如恶恶臭无作恶焉如好好色无作好焉此之谓自谦而能慎其独知矣虽好恶万有不齐独知常止于至善虽谓之无好无恶可也故曰欲诚其意者先致其知知至而后意诚也可见好好恶恶知之原于天性者不待见闻探索而知无一息之不明如恶恶臭好好色意之发于天机者无所将迎畱滞而意无一毫之不诚惟时时毋自欺则心身家国天下一以贯之何也人未有内不欺己而外欺人者也故意发于身心而好恶不着于有所我自知也我自不欺此物则也斯心正身修而徳明于身心矣意动于身家而好恶不至于少僻我自知也我自不欺此物则也斯身修家齐而明徳于身家矣意动于家国而本恕心以好恶我自知也我自不欺此物则也斯家齐国治而徳明于家国矣意动于天下而同民心以好恶我自知也我自不欺此物则也斯国治天下平而明徳于天下矣是明明徳于天下而功惟在乎毋自欺匪特民不能忘且没世不能忘而能民无讼焉则合家国天下之民皆毋自欺矣孰谓毋自欺非大学之要诀乎要之章首欲明明徳于天下而其始在于格物物一格而其终至于天下平末章以絜矩为平天下之道岂格物之外别有絜矩云乎哉絜矩即格物之义毋自欺即格物絜矩之实也一毋自欺而格致诚正修齐治平无余蕴焉何其简而易也但毋自欺三字以之语市井贩夫莫不警醒若论其功夫虽久于问学者未必能实践也恶可以其近易而忽诸
　　孝弟慈
　　天下国家本诸身学诚大矣究其本防身之所以通乎家国天下者不出孝弟慈也学者昧之反求至善于虚寂而不求止于仁敬孝慈信焉大学之道安在哉尝与同志论此因记其畧有谓古之学者为己志学之初即欲明明徳于天下不几于为人乎盖己非躯殻之谓也仁者人也形色天性也天性之仁本合天地万物为一体而非强合之也家乃身之积也国乃家之积也天下国之积也其初也盎焉太虚吾身与天地万物皆一体而分混乎其无间也是家国天下莫非己也观己之好恶出于太虚未尝不通之人人之好恶出于太虚亦未尝不通之己可见也所以仁者与物同体己欲立而立人己欲达而达人仁本如是也诚者非自成己而已也所以成物也性之徳也性本如是也欲全天性之仁而必欲明明徳于天下国家虽曰初学之发心也抑知学必如此而后可以为大学哉又谓君子之于物也爱之而弗仁于民也仁之而弗亲大学明明徳即欲亲民不几于仁爱亲之无辩矣乎盖亲非无等杀之谓也近观一身凡腹心爪发莫不爱也未尝无内外轻重之别逺观六合凡天下国家莫非亲也又岂无疏戚厚薄之殊但人之常情惟知有己而已矣隔形骸而分汝我树藩篱而异比邻且将视天亲犹途人不明亦甚矣记曰凡生天地之间者血气之属莫不有知有知之属莫不知爱其类毎诵至此未尝不掩卷叹息而悲人之不鸟兽燕雀若也此所以大学之道在明明徳在亲民家国天下悉在其民胞物与中正以扩充不忍人之量而复还天性之仁体耳壹是皆以修身为本尚何二本之患哉是故欲明明徳于天下者即欲仁也亲民正以明明徳者扩吾性一体之仁日见诸家国天下随所应接之实事也观孩提知爱知敬一本诸不学不虑之良而天性之仁兹可见矣所以齐家治国平天下若有不同然一则曰孝者所以事君也弟者所以事长也慈者所以使众也一则曰上老老而民兴孝上长长而民兴弟上恤孤而民不倍吃又只在修身为本其为父子兄弟足法而民法之由此民不能忘以至没世不能忘要皆取诸身之孝弟慈而足矣可见天性之仁一也随所接而异乎孝弟慈之名焉惟此心真诚恻怛融液贯通始于亲长达于闾里族党以及四海九州施有渐次心无间隔故孝弟慈即明徳也止孝止弟止慈即止至善也身法一端人极攸立民皆兴孝兴弟不倍焉即所谓亲民所谓明明徳于天下国家即所谓天地万物为一体也大学之道何简易如之噫有天地万物一体之志愿斯有天地万物一体之学术然非真知天地万物本吾一体而其要只在孝弟慈焉安能志此学哉是故信此者斯可以信孔子之志学斯可以信孔子从心所欲不逾矩
　　絜矩
　　物有体必有用也泥定体者其用有限体虽存而无形故随感而用不穷也夫人孰不曰天下之用万有不齐我之所以待其感而应之者以有定体故也体不先定何以待其不测之用哉然随其所感而体不易谓之定焉何也执我之定体以应天下事物则胶滞而不通者多矣盍观大匠之运矩乎矩所以为方之器无方之形也无方之形而天下之方皆从此出凡欲为方者运此矩以度之或斵或削是寻是尺而后能成其器之方焉否则天下之器小大厚薄不可胜计方亦如之欲先执一定之方以强其同也得乎哉大学曰君子有絜矩之道至论矩之所以絜则不外乎民之所好好之民之所恶恶之同民心以为好恶而我无好恶于其间此天下所以截然方正一归于平也以天下之大平之若此易易焉者平以此心之矩耳非执此心之矩强天下之我从故又以能好能恶归之仁人也可见是心也将以为棼然其靡定乎烱然在中万化攸基应感纷纭确乎不拔故一人之公是一家是之一国是之天下莫不以为是也一人之公非一家非之一国非之天下莫不以为非也谓之靡定不可也将以为一定而不易乎神明周流圆虚不测随感而应惟变所适故唐虞揖让不可为商周之征诛臯防襄赞不可为关比之直谏执为一定亦不可也何也大匠有定规而矩无定方也君子之心有定理而理无定好恶也此心之矩在絜之者何如耳能絜则以我之心同天下人之心凡用人理财莫不与人同其好恶故得众得国得天命焉不絜则强天下人之心以同乎我好恶拂人之性斯菑及其身矣毫厘千里几之不可不慎也如此故求人非人藏身不恕则所令反其所好非所以絜齐治之矩也亲爱贱恶畏敬哀矜敖惰之其所而僻焉非所以絜修齐之矩也忿懥恐惧好乐忧患一或有所则矩且失其所以为矩矣故约之至于致知诚意惟在知本毋自欺其好恶而常自慊焉非慎独之君子其孰能之则是矩也即前之所谓独也所谓物也絜矩则慎独格物言殊而义则一也是故孔子自十五志学至七十从心所欲不逾矩老安少懐绥来动和无非与民同好恶而明明徳于天下云耳故曰规矩方圆之至圣人人伦之至也虽然矩所以为方也孟子谓孔子圣之时时则圆神不滞无方无体矩与时不相悖乎盖惟其不逾矩此所为圣之时而与时偕行此矩之所以无徃不絜也若世所谓矩特执方以絶俗而举足便有碍耳岂无定方之矩乎世所谓时不免毁方从俗圆滑輀熟以投众好耳岂不逾矩之时乎观匠之为圆必自方始盖可见也况志大学之道其于格物絜矩之义可弗究心乎哉















　　图书编卷十四
<子部,类书类,图书编>
　　钦定四库全书
　　图书编卷十五
　　明　章潢　撰
　　学中庸叙
　　中一而已矣世之言中者何不同乎曰无过不及中也此自有形体者言也曰不偏不倚中也此自有方所者言也惟未发之中则方所形体俱冺而不偏不倚无过不及悉浑涵于其内也故在天谓之命曰于穆不已曰无声无臭者此也在人谓之性曰不覩不闻曰至隐至防者此也不其沦于无矣乎盖虽不覩不闻其实莫见莫显无而未尝无有而未尝有所以谓之独也是独也喜怒哀乐未发谓之中发皆中节谓之和可见虽云未发而其所以为喜怒哀乐者自有在矣岂若世之求中于未生身已前者沦于虚而随时处中于过不及之间者失之滞耶学者果于喜怒哀乐未发识其所谓中则戒谨恐惧之功自有其不敢须臾离者庶几乎君子中庸矣否则中且未识又何怪乎中庸之不可能哉噫知此则知择乎中庸信不容己矣噫世之论时中者悉后儒之中庸也子思子未发之防竟莫之省惜哉




















　　子程子曰不偏之谓中不易之谓庸中者天下之正道庸者天下之定理此篇乃孔门传授心法子思恐其久而差也故笔之于书以授孟子其书始言一理中散为万事末复合为一理放之则弥六合卷之则退藏于宻其味无穷皆实学也善读者玩索而有得焉则终身用之有不能尽者矣
