<!-- { "loadSidebar": true } -->










<子部,类书类,图书编,卷六十六>
　　四川各郡诸名山
　　四川成都府山曰武担【治北】铁炉【城南】宜城【双流】丽元【新都平地特起髙三丈有双镜广五尺】金台【金堂】石矩【仁寿】磨玉【井研】玉女【简】逍遥【山北有层崖崖有东西二石室】玉京【资峭险壁立挿天连云俨然在目】华萼【内江】铧影【有二泉窦更流迭止与晦朔之盈缩相应】青城【灌岷山第一峯有七十二小洞八大洞道书第五洞天乃神仙都防之府】丹景【彭】九陇【彭】金马【崇寜】石纽【石泉】龙安【安】多融【崇庆】石磬【彰明】岷山【茂江水自出直上六十里】龙池【罗江】七盘【汝川】庚际【绵竹】雪山【威山有九峯积雪盛夏不消】浣花溪【府城西南】锦官城【万里桥西】支矶石【府城东张华愽物志载有人居海上乗槎到天河得一支矶石归以问严君平今蜀人相传即此石也】
　　保寜府山曰天目【府城东山有二洞一曰天目一曰天溪】大剑山【剑一名梁山即山海经云】禹迹【南部】离堆山【蜀有三离堆此其一也】思依山【山有二观东观有峻山洞捣药台浴丹井炼丹井西观有平仙洞捣药臼卓剑穴围棋局】云台【苍溪髙四百丈峯峻削挿天一名天柱有岩洞】玉望【巴】秋锦【通江】龙门【昭化】石燕【广元】漫天岭【山极髙耸有大漫天又小漫天】大华【江油】长卿【梓潼司马尝此读书】五妇【梓潼】龙岩【剑州洞可坐百人蜿蜒如龙盘之状】灵云洞【南部外防中广冬暖夏凉】
　　顺庆府山曰大方【城西】金泉【城西】青居【城南】南岷【西充上有九井十三峯】鳯凰【蓬】衮山【营山】仪陇【仪陇】白鹤【广安】岩渠【渠】陵山【大竹】石【岳池】羊山【峯峦秀异山下有洞曰角竹】东岩【营山县东又有西岩俯瞰大溪为一郡登临之胜】画卦石【南充其石平如坁上画八卦文相传周柱下史李耳于此以足画之足迹尚存】叙州山曰朱提【城西】石城【城西】石门【庆符多兰有春兰秋兰鳯尾兰石兰竹兰春兰花生叶下素兰花生叶上黄庭坚云兰一干两三花蕙十花香不足】凌云【富顺大江前横一峯突兀】玛瑙【上有罗汉洞内有石佛五百洞前有水帘防】圣灯山【山之西有石峯峭抜髙数文如佛像俗呼为圣佛旁有二石如侍者葢天成也】龙腾【南溪】平葢【有三山九陇惟此山一峯特出顶圆而平故名上有石洞石穴】桂轮【南溪石壁有黄庭坚大桂轮山四字】宝屏【长寜】阁梯连珠【高】亭台【筠连】芙蓉【珙】摩旗【戎】水帘洞【府城北瀑布如帘下垂数尺黄庭坚尝置竒观亭于旁】
　　重庆府山曰涂山【府城东岷江南岸山址有石中分名曰龙门其下水与江通左右石壁有鲤鱼飞跃之状山之麓旧有夏禹祠涂后庙】瀛山【城南崖壁峭防周四十八里四时常青翠大类蓬瀛】长寿【长夀】固城【江津】三华【大足】龙洞【永川】葛仙【荣昌】蕞高【南川】酉阳【黔江】铜梁【合】纯阳【合】青石【合】巴岳【铜梁】武胜【定逺】倚天【忠】望州【涪】平都【酆都七十二福地之一有唐碑】登青【武】摩围【彭水洞天福地蛮人呼天为围云】洪崖洞【府城西】栖真洞【大茒峡内】鱼鹿峡【府城西】明月峡【巴县境】柜崖【南川】
　　防州府山曰白帝【城东】赤甲白盐【城东】阳台【巫山】石桂【太寜一峯削成如巫峡北望剪刀峯与道士峯相连皆竒观也】鳯山【有月窟云岩钓雪玉环浮玉宝华之胜】二仙洞【大寜】金头【大昌】汉城【云阳】都歴【万】西山【上有絶尘龛】盛山【开】翠屏【逹】神龙【新寜】髙梁【梁山】蟠龙【下有二洞洞有二石状如龙首尾相蟠】金鳯【梁山】石乳【始建】瞿唐峡【三峡之门两崖对峙中贯一江滟滪惟当其口】巫峡【即巫山也与西陵峡归峡并称三峡连山七百里畧无断絶自非亭午夜分不见日月】滟滪堆【瞿唐峡口江心突兀而出】宝芝洞【鳯凰山顶】喷雾崖【蟠龙山崖】岑公洞【万县】马湖山曰赤崖雷畨【府城】大鹿【蛮夷】夷都【沭川】
　　潼川州山曰牛头【州南】金华【射洪】髙山【盐亭】铜官【中江】玉堂【遂寜】蓬莱【蓬溪】云居【安岳】
　　嘉定州山曰髙幖【州西巍然高峙万象在前】白崖山【有清风白云朝露三洞】龙门山【峩眉两崖峭峙中露一罅】峩眉【周回千里有石龛百十二大小洞四十又分大峩中峩小峩为三南北有台重岩复涧莫测逺近】平羌【夹】化山【天下二十四化此其一也】金粟【捷为】荣徳【荣县其高挿天石室二十四所】烂柯洞【州治对江】第一洞天【州治西可坐三四十人】方响洞【州学前洞中有水眉州山曰泠然如环佩声】蟇颐山【州治东】龙鹄山【丹棱】上岩【青神】
　　泸州山曰宝山【城西】安乐【合江三峯竒秀上有八洞】汉阳【江安】
　　卭州山曰铜官【卭卓氏及邓通铸钱处】九仙【蒲江】
　　雅州山曰山【名山】晒经山【荣经南壁上笔锋长短数千下有深崖悬石数百皆五彩灿烂夺目至此精神为之恍惚也】瓦屋山【荥经西北】
　　青城山
　　青城山本县三十二里玉匮经黄帝封为五岳丈人乃岳渎之上司真仙之崇秩一月之内羣岳再朝一名赤城一名青城都亦为第五大洞宝仙九室之天上有流泉悬澍一曰三时洒落谓之潮泉天仓诸峯屹然三十有六前有十八谓之阳峯后有十八谓之阴峯杜光庭青城山记岷山连峯接岫千里不絶青城乃第一峯也此山前号青城后曰大面山其实此山有七十二小洞应七十二有八大洞应八节
　　安乐山
　　安乐山在合江西五里三峯俱秀有竒溪乃延真观有石柜为仙人蔵经之所岐而左有烂柯迹后有仙人影隠隠在石壁中岐而右歴木楠台仙人屋十二盘至剪尽庇循山有八洞通南岩有石曰许由瓢又有芙蓉城滴水崖白猿洞此三峯之景也山有天符叶一夕大风雨拔去后得于容子山如荔枝叶而长上有纹如虫蚀宛如虫篆或以为刘真人仙迹镜子山在江安县南五里又名照山一峯中峙两峯旁翼二溪交流峯峦葱倩庵庐梵室金碧交辉旁有二潭为龙所居祷旱辄应山有眠云石袭渊桥玎珰岩磨防溪为一邑胜游之地
　　豆遄山
　　绵州昌明县豆遄山真人豆子明修道之所也西接长冈犹通车马乘东临峭壁陡絶一隔自西壁至东峯石笋如图两崖中断相去百余丈跻攀险絶人所不到其顶有天尊古宫不知所制年月古仙曽笮绳桥以通登览而絙笮杇絶已久里中有言欲知修续者脚下自生毛相传如此咸通中山下有毛意欢者幼而为道常持诵五千言着敝布褐于市乞酒醉而登山攀縁峭险以絶道为桥山顶多白松树系之绳横亘中顶板布椽绳上善男女随而度焉数年绳杇桥坏无复辑者
　　温阳洞
　　开州后倚盛山东枕清江泝江而北三十余里至温阳井井有汤泉北上麟徳年震雷摧裂山脚洞山自开当门有天然石钟如数千斤重空悬去地二尺许而中实叩之无声门两壁有石如金刚力士之形者数辈钟旁有小径高六尺以来行二三丈稍濶有石碑巨负之自然而成但中无文字碑侧有巨屏上与鼎相连下一穴侧身入可一二尺许自是广濶中路径平坦与常无异路左右滴乳为石罗列众形龙麟鸾鹤頽云巍山如林如柱似动似跃乍飞乍顾千形万态不可殚纪仅一里许旁竦莲台周回数步高三四丈层缀重叠皆可攀跻旋生乳石如臂如指者以烛照之通秀莹彻随折脆断及出洞门外得风皆为白石矣自台侧三四十步有莲花罗布于地傍有甘泉水色清白游洞者汲之烹茗前自有横溪湍波甚急其声喧汹流出洞外溪上有桥长二三丈濶一丈许非石非土功甚宏壮过桥得黄土坡高四五丈道径险滑行者累息方至其顶坡上有巨堂四壁平静中高数丈壁上多游人题记年月堂之极处曲角有一穴髙四五丈广三四尺去下丈余跻攀莫及相传云昔有游人扳縁而入累月之后出于巫山洞中自后无复敢入者
　　大渡河
　　大渡河自吐蕃界经雅州诸部落至黎州东界流入通望界于黎州为南边要害之地唐时大渡之戍一不守则黎稚卭嘉成都皆扰建隆三年王全斌平蜀以图来上议者欲因兵威复越巂艺祖皇帝以玉斧画此河曰外此吾不有也于是为黎之极邉曩时河道平广可通漕船自玉斧画河之后河之中流忽防下五六十尺河流至此澎湃如瀑从空如落舂撞号怒波涛汹涌船筏不通名为噎口殆天设险以限中外也
　　蜀道诸峡
　　予奉命之蜀道夷陵归州巴东巫山以抵于防歴驿栖鳯黄牛屈溪建平巴山万流高塘逶迤四百余里挽舟上者日不一舎下者顷刻数程中间若十二背夜义背两崖俱滑石而浪尤汹涌不可楫以繂匪篙即人背之故曰背也又曰与舟相背也有曰峡者狭也又曰山夹水曰峡葢水行山间随山以曲折在古统谓之西峡黄牛巫峡而已今则岐之为荆棺石碑马肝兵书门扇弹穿扁担黒石风箱黄牵铁鎻之类仰视之悬崖絶壁万仭千寻如覆屋如峻峭断截如连绎如半瓮凹如驼峯凸如粲粲如色斯黝如土斯练如草木葱葱如鹿豕濯濯如猿猱之声惨如藤萝侵倒齧窦飞泉左环右抱如出无门间有鸟道繂者万盘日午方见而天之多斯昭昭然孰曰杜宇所凿是皆成于混沌俯视之深潭莫极潴潦流沙溶溶滚滚如釡之水如冶之金如珠之溅如花之蕋小而洄波大而盘涡如洞窈然如谷砑然如风之旋油然随辟随阖舟遭之者鲜有出焉俗谓荆棺兵书风箱皆古人遗迹予不敢信其他即物以状因数以称者固有谓也又有曰滩滩从水从难葢水之难行者深浅不一转徙无方岩岩怪石锋利牙交平者铺弹险者截江竒者可爱恶者可憎所谓铁积劔排狼头鹿角累累牛马饮于河者不足以模仿万一水波摩激日夜不停潨潨雷吼涓涓金鸣花喷若雪沙滚若奔瞻之近岸而多败船曰喜曰登曰青曰叶曰偏涝猪圏马鞍无义大小蛇栋通灵锯齿石门牛口青溪莲花三滩兹其大者也予过之舟行则畏途步无从乃叹曰蜀道之难信矣若南沱过龙沱平善乌稍坝山斗坪柟水源流稍缓而可泊南肆香溪口东西瀼口势空濶而可游碑石稍公石虾蟆石滟滪天公之妙不假人为十二峯孤峭抜空尤为竒絶秭归则屈原所生白帝则子美所恋鱼复浦孔明之图攸在黄陵庙大禹之功未磨乃若高唐观阳云台之雄据上流凡山之蛇蜒峻杈枒崒嵂幔张笋茁葢倚圭横者凭防间一目可尽固楚襄之所流连而宋玉之所赋者也何景不可赏何古不可吊而以闷为哉
　　三峡
　　盛之荆州记三峡七百里中两岸连山畧无阙处重岩叠嶂隠天蔽日自非亭午及夜分不见日月脩可曰峡程记云三峡谓月峡巫山峡广泽峡


<子部,类书类,图书编,卷六十六>
　　大峩山
