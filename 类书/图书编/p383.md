<!-- { "loadSidebar": true } -->
　　肺出少商为井手太隂脉也流于鱼际为荣注于大渊为腧过于列缺为原行于经渠为经入于天泽为合心出中冲为井手少隂脉也流于营宫为荣注于大陵为腧过于内关为原行于间使为经入于曲泽为合心包络出于少冲为井手厥隂脉也流于少府为荣注于神门为腧过于通里为原行于灵道为经入于少海为合大肠出于商阳为井手阳明脉也流于二间为荣注于三间为腧过于合谷为原行于阳谿为经入于曲池为合三焦出于关冲为井手少阳脉也流于溢门为荣注于中渚为腧过于阳池为原行于支渠为经入于天井为合小肠出于少泽为井手太阳脉也流于流谷为荣注于后谿为腧过于腕骨为原行于阳谷为经入于少海为合【已上俱手三阳三隂流注】胃出厉兊为井足阳明脉也流于内庭为荣注于陷谷为腧过于冲阳为原行于解谿为经入于三里为合胆出窍隂为井足少阳脉也流于侠谿为荣注于临江为腧过于丘墟为原行于阳辅为经入于阳陵泉为合膀胱出于至隂为井足太阳脉也流于通谷为荣注于束过为腧过于京骨为原行于昆仑为经入于委中为合脾出于隐白为井足太隂脉也流于大都为荣注于太白为腧过于公孙为原行于商丘为经入于隂陵泉为合肝出于大敦为井足厥隂脉也流于行间为荣注于太冲为腧过于中封为原行于中都为经入于曲泉为合肾出于涌泉为井足少隂脉也流于然谷为荣注于大谿为腧过于水泉为原行于复溜为经入于隂谷为合【已上俱足三隂三阳流注】春取诸荣【所流】夏取诸腧【所注】秋取诸合【所入】冬取诸井【所出】○欬论云治脏者治腧治腑者治合

　　图书编卷七十一
<子部,类书类,图书编>
　　钦定四库全书
　　图书编卷七十二
　　明　章潢　撰
　　脉总论叙
　　脉者何也莫非气乎气为衞衞行脉外莫非血乎血为荣荣行脉中然则脉之一字果何物乎尝试原之必有説矣葢人之眇躯浑然中处吾身之气血即天地之阴阳也天地之阴阳所以一升一降者必有主宰者焉人身之气血所以一周一转者必有统御者焉知此则知脉矣古之衇字从血从所以使气血各依分派而行经络也今之脉字从月从永所以使肌肉以之长久而保天年也脉者有三一曰命之本二曰气之神三曰形之道经所谓天和是矣至于折一肢瞽一目亦不能害生而脉不可须防失矣失则絶命害生也春之生也吾之脉与天地之气同升夏之长也吾之脉与天地之气同浮秋之杀也吾之脉与天地之气同隆冬之藏也吾之脉与天地之气同流分而言之曰气曰血曰脉总而言之唯脉运行气血而已是气血盛则脉盛气血衰则脉衰气血和则脉平气血乱则脉病气血壮则脉大气血微则脉小气血热则脉数气血寒则脉迟长人则脉长短人则脉短性则脉性缓则脉缓室女尼则脉濡婴儿稚子则脉急脉为气血之体气血乃脉之用也然则气血能使脉之盛衰而气血之盛衰则又以致焉盖糓入于胃脉道乃行糓气多则气血荣昌脉亦盛矣糓气少则气血微弱脉亦衰矣故经曰四时以胃气为本脉无胃气则死矣论而至此脉之一字岂非太乙天真之元气乎

　　心脉歌
　　心脉芤阳气作声或时血痢吐交横溢关骨痛心烦燥更兼头面赤骍骍大实由来面赤风燥痛面色与心同微寒虚惕心寒热急则肠中痛不通实大相兼并有滑舌滑心惊语话难单滑心热别无病濇无心力不多言沉心中逆冷痛时心急又心悬心脉见于三部歌
　　三部俱数心家热舌上生疮唇破裂狂言满目见鬼神饮水百杯终不歇



　　肝脉歌
　　肝輭并本没邪因筋急有些些细看浮大更兼实赤痛昏昏似物遮溢关过寸口相应目头重与筋疼芤时眼暗或吐血四肢瘫缓不能行濇则縁虚血散之肋胀脇满自应知滑因肝热连头目实沉痃癖基微弱浮散气作难目暗生花不耐看甚浮筋弱身无力遇此还须四体瘫
　　肝脉见于三部歌
　　三部俱肝有余目中疼痛苦痃虚怒气满胸常欲呌翳童子涙如珠



　　肾脉歌
　　肾散腰间气尿多澁滑并其中有聚散聚散且无凭实滑小便澁淋痛濇骍骍脉濇精频漏恍惚梦魂多小肠疝气遂梦里涉江河实大膀胱热小便难不通滑腰骨重沉痛还同单匀无惫病浮耳应聋肾脉见于三部歌
　　三部俱迟肾脏寒皮肤燥濇髪毛干梦见鬼神时入水觉来情思即无欢

　　肺脉歌
　　肺脉浮兼实咽门燥又伤大便难且澁鼻内乏馨香实大相兼滑毛焦涕唾粘更和咽有燥秋盛夏宜砭沉相兼滑仍闻咳声微浮兼有散肺脉本家形溢出胸中湍气泄大肠鸣冷肠中结芤暴痛无成沉细仍兼滑因知是骨蒸皮毛皆总澁寒热两相并肺脉见于三部歌
　　三部俱浮肺脏风鼻中多水唾稠浓壮热恶寒皮肉痛颡干双目泪酸疼



　　脾脉歌
　　脾脉实兼浮消中脾胃虚口干饶饮水多食亦饥虚单滑脾家热口内气多麄濇即非多食食不作肌肤微浮伤客热来去乍微疎有脾家痛仍兼筋急拘欲吐却不吐冲冲未得苏若肝气盛妨食被讥谋大实心中痛如邪勿带符溢关涎出口风中见羁孤脾脉见于三部歌
　　三部俱缓脾家热口臭胃翻长呕逆齿脾龂宣注气纒寒热时时少心力



　　神门命门人迎辩
　　脉经别论篇曰食入于胃浊气归心淫精于脉脉气流经经气归于肺肺朝百脉输精于皮毛毛脉合精行气于府府府精神明留于四藏气归于权衡权衡以平气口成寸以决死生又曰气口者亦大隂也是以五脏六腑之气味出于胃变见于气口葢以气口包括五脏六腑之总名也此气之所以为寸口而人迎命门神门之脉又各有其经也气口成寸之位乌可以容三脉之紊而三脉自有本位岂可以容牵合也哉脉要精微篇有尺而附上上附上之分自是三部寸关尺之议本于此也脉经谓左手关前一分为人迎误也愚尝考之内经人迎诊候乃是阳明胃脉位在结喉两傍动脉是也灵枢五色篇曰人迎坚盛者伤于寒气口坚盛者伤于食纲目释谓气口脉在两手掌后手太隂之脉也人迎脉在结喉两傍足阳明之脉也盖谓胃为六腑之源故与气口配诊以知疾病之端厐安常论之详矣兹不复赘考神门脉内经有曰神门絶死不治神门为手少隂心经之动脉穴在掌后侧寸之分与大渊相对脉经谓两手尺前为神门误也又以防尺为命门抑尝考之命门在督脉十四椎下陷中而肾之间与脐相对固为真元之根本性命之所关肾虽属水而实有相火寓于其中太极所谓动者静之基则是静而生水者本也动而挟火者标也虞天氏谓命门象门中枨闑司关阖性其静而阖防养乎一隂之真水而鼓舞乎雷龙之相火水为常而火为变也可谓深得命门相火之防者



　　脉有尺寸何谓也尺寸者脉之大要也从关至尺是尺内隂之所治也从关至鱼际是寸口内阳之所治也故分寸为尺分尺为寸故隂得尺中一寸阳得寸内九分尺寸始终一寸九分故曰尺寸也

　　手太隂阳明金也足少隂太阳水也金生水水流下行而不能上故在下部也足厥隂少阳木也生手太阳少隂火火炎上行而不能下故为上部手心主少阳火生足太隂阳明土土主中宫故在中部此五行子母更相生养者也三部者寸关尺也九候者浮中沉也寸应天为上部关应人为中部尺应地为下部一部之中各有浮中沉三候浮以象天中以象人沉以象地三三如九故曰三部九候也然则寸关尺之名何以言之盖人手腕后髙骨为关从关至鱼际为周身一寸故名曰寸部从关至尺泽冗得周身之一尺故名曰尺部寸部属阳实得寸内九分阳数九也尺部属隂实得尺内一寸隂数十也阳出隂入以关为界故名曰关部然则浮中沉之名何以取之盖三部之中六府之脉常浮府属阳也五脏之脉常沉藏属隂也胃气之脉常在沉浮之中胃为五藏六府之本也轻手诊之为浮候重手诊之为沉候不重不轻诊之为中候故诊法常以平旦隂气未动阳气未散饮食未进经脉未盛络脉调匀气血未乱乃可诊之先令病人端身黙坐为医者当澄心息虑初以中指端按髙骨关位次下前后二指轻按消息之中按消息之重按消息之沉然他醉莫与诊眎自醉莫诊他人或有病人逺来曾乘车而坐舟或骑驴而跨马必待憇息久之方与诊视终不及平旦为凖也然寸部以应上焦心肺居上也关部以应中焦肝脾居中也尺部以应下焦肾命居下也左寸心与小肠动脉之位君火也右寸肺与大肠动脉之位燥金也左关肝与胆动脉之位风木也右关脾与胃动脉之位湿土也左尺肾与膀胱动脉之位寒水也右尺命门与三焦动脉之位相火也然以循环之序言之则左尺水生左关木左关木生左寸火左寸火接右尺火右尺火生右关土右关土生右寸金右寸金生左尺水生生之意不絶有子母之亲也然以对待之位言之则左寸火尅右寸金左关木尅右关土左尺水尅右尺火左刚右柔有夫妇之别也然左手属阳右手属隂左寸君火以尊而在上石尺相火以卑而在下有君臣之道也三部之中有此自然之理学医者可不尽心乎虽然此其大畧也诀在师巧由心悟非深通造化其孰知之
　　诊脉方位不同
　　医家之诀脉三部九候莫知其所由从世谓宗叔和秦越人自以为发明内经而内经谓尺内两傍则季脇也尺外以候肾尺里以候腹中附上以左外以候肝内以候鬲右外以候胃内以候脾上附上右外以候肺内以候中左外以候心内以候膻中前以候前后以候后上竟上者胸喉中事也下竟下者小腹腰股膝颈足中事也以是详谛之三部之相属错而背何欤又轻按得腑脉重按得脏脉且深疑焉以按之上下分隂阳于腑脏则九候之浮中沉乃不能施矣九候废而诊道荒何以制方剂哉然则古今名家能奏功纪籍皆幸而偶者夫脉者血之腑呴之为气濡之为血气运脉之外而血荣脉之中故十二经十五络又八奇经惟贮而官者为脏腑以见于脉若合系而独持之则无所名于具矣故心包络三焦不得为无位两肾不得为自离而叔和异之并其可谛者诊脉当依时月
　　人身血脉与天地同周流此理之必然者一岁自春而冬一日自子而亥莫不相应故由前图言之一月属肝足厥隂经至于十月膀胱足太阳经由后图言之毎日自子时注胆至亥时注三焦则审脉者如一月之内宜以肝为主如毎日子时即宜以胆为主矣医家止知审六脉虚实而当所旺所注之月与时其虚实莫之辨焉谓之善察脉理可乎况脉有浮中沉之不同药有表里和之不一察其在气在血定其行隂行阳一循天时以调治之吾亦罕见其人矣脉分三部五脏
　　脉有三部曰寸曰关曰尺寸部法天关部法人尺部法地寸部候上自胸隔心肺咽喉头目之有疾也关部候中自胸已下小腹之有疾也脾胆肝皆在中也尺部候下自小腹腰肾膝胻足也大肠小肠皆在下也皆内经所谓上以候上下以候下是也此与十二经配合不同亦存之以俟有定见者

<子部,类书类,图书编,卷七十二>

