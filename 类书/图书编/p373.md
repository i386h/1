<!-- { "loadSidebar": true } -->
　　吾人与万物混处于天地之中为天地万物之宰者非吾身乎其能以宰乎天地万物者非吾心乎心何以能宰天地万物也天地万物有声矣而为之辨其声者谁欤天地万物有色矣而为之辨其色者谁欤天地万物有味矣而为之辨其味者谁欤天地万物有变化矣而神明其变化者谁欤天地万物之声非声也由吾心聴斯有声也天地万物之色非色也由吾心视斯有色也天地万物之味非味也由吾心尝斯有味也天地万物之变化非变化也由吾心神明之斯有变化也然则天地也万物也非吾心则弗灵矣吾心之灵毁则声色味变化不得而见矣声色味变化不可见则天地万物亦几乎息矣故曰人者天地之心万物之灵也所以主宰乎天地万物者也吾心为天地万物之灵者非吾能灵之也吾一人之视其色若是矣凡天下之有目者同其明也一人之聴其声若是矣凡天下之有耳者同是聪也一人之尝其味若是矣凡天下之有口者同是嗜也一人之思虑其变化若是矣凡天下之有心知者同是神明也匪徒天下为然也凡前乎千百世已上其耳目同其口同其心知同亦无弗同也然则明非吾之目也天视之也聪非吾之耳也天聴之也嗜非吾之口也天尝之也变化非吾之心知也天神明之也故目以天视则尽乎明矣耳以天聴则竭乎聪矣口以天尝则不爽乎嗜矣思虑以天动则通乎神明矣天作之天成之不参以人是之谓天能是之谓天地万物之灵
　　吾心为天地万物之灵惟圣人为能全之非圣人能全之也夫人之所同也圣人之视色与吾目同矣而目能不引于色者率天视也圣人之聴声与吾耳同矣而耳能不蔽于声者率天聴也圣人之嗜味与吾口同矣而口能不爽于味者率天尝也圣人之思虑与吾心同矣而心之不乱于思虑者通神明也吾目不引于色以全吾明焉与圣人同其视也吾耳不蔽于声以全吾聴焉与圣人同其聪也吾口不爽于味以全吾嗜焉与圣人同其尝也吾心知不乱于思虑以全吾神明焉与圣人同其变化也故曰圣人可学而至谓吾心之灵与圣人同也然则非圣学也能自率吾天也
　　吾心之灵与圣人同圣人能全之学者求全焉然则何以为功耶有要焉不可以支求也吾目蔽于色矣而后求去焉非所以全明也吾耳蔽于声矣而后求克焉非所以全聪也吾口爽于味矣而后求复焉非所以全嗜也吾心之知乱于思虑矣而后求止焉非所以全神明也灵也者心之本体也性之徳也百体之防也彻动静通物我亘古今无时乎弗灵无时乎或间者也或生而知之或学而知之或困而知之皆自率是灵以通百物勿使间于欲焉已矣其功虽不同其灵未尝不一也吾率吾灵而发之于目焉自辨乎色而不引乎色所以全明也发之于耳焉自辨乎声而不蔽乎声所以全聪也发之于口焉自辨乎味而不爽乎味所以全嗜也发之于思虑焉万感万应不动声臭而其灵常寂大者立而百体通所以全神明也人一能之已百之人十能之已千之必率是灵而无间于欲焉是天作之人复之是之谓天成是之谓致知之学
　　何谓天人之原曰古人说配天配命合徳合明以此合彼尚犹二之此皆为自小其心者説耳其实人与天地一也吾心灵明为天地主宰天地无吾心则地不见其博厚矣天不见其髙明矣古今不见其悠久矣而天地亦几乎息矣故曰天视自我民视天聴自我民聴谓民视聴即天之视聴无有二也诸君自尽求诚之功絶去外驰収敛精神以归于一必求此心无愧无怍是参天两地成位于其中矣又何疑于配天配地乎
　　目之视耳之聴心之思手足之持行者孰为之曰仁也不宁惟是爪之生髪之长筋之转脉之揺者孰为之曰仁也然则通吾身无一而非仁也天地大矣于我相关接乎万物伙矣于我相连属乎曰不相为关接连属者非仁也然则通天地万物无一而非身也乃有隔形骸分尔我同气同胞仇讐视之者彼独何心欤曰忍也所谓不仁者也目之明也有瞽耳之聪也有聋手足之利便也有痿痹则病也所谓不仁者也曰昔之人有以爱言仁者有以公言仁者又有以觉言仁者孰为近曰皆用也觉其近之矣然亦非至也朱子曰仁者必觉而觉不可以名仁理最尽也嗟夫知仁之必觉也又知觉之不足以名仁也斯其可与言仁也已明道先生曰学者须先识仁此知本教也大学先知本程门先识仁一也知本焉斯识仁矣天地一隂阳也人身一隂阳也人身之隂阳不外乎天地之隂阳天地之隂阳亦岂外乎人身之隂阳哉天地一人也人身一天地也人身之动静天地之动静也分而言之动自动也静自静也合而言之动根于静静由乎动也一呼一吸一息也而天行八十余里人一昼一夜三万三千六百余息天则行九十余万里人息与天行齐四体于是乎顺百病于是乎消一有愆焉始为众病之所袭矣是故君子贵修身以俟天也然则天之所以行人之所以息孰从而宰之曰太极太极隂阳之本也天地之心也动静之主也呜呼善事天者当洗心而密察焉
　　总论人身隂阳合体
　　吾人之生原隂阳两端合体而成其一则父母精气妙凝有质所谓精气为物者也其一则宿世灵魂知识变化所谓游魂为变者也精气之质涵灵魂而能运动是则吾人之身也显现易见而属之于阳游魂之灵依精气而露知识是则吾人之心也晦藏难见而属之于隂交媾之时一齐俱到胎完十月出生世间其赤子之初则阳盛而隂防心思虽不无而専以形用也故常欣笑而若阳和亦常开爽而同朝日又常活泼而类轻风此阳之一端见于有生之后者然也及年少长则隂盛而阳防虽形体如故而运用则专心思矣故愁慼而欣笑渐减迷而防爽益稀滞泥而活泼非旧此隂之一端见于有生之后者然也人能以吾之形体而妙用其心知简淡而详明流动而中适则接应在于现前感通得诸当下生也而可望以入圣殁也而可望以还虚其人将与造化为徒焉已矣若人以己之心思而展转于躯殻想度而迟疑晓了而虚泛则理每从于见得几多渉于力为生也而难望以入圣殁也而难冀以还虚其人将与凡尘为徒焉已矣或曰如君之论是以身为阳而在所先以心为隂而在所后乃古圣贤则谓身止是形心乃是神形不可与神并况可以先之乎曰子恶知所谓神哉夫神也者妙万物而为言者也亦超万物而为言者也隂之与阳是曰两端两端即两物也精气载心而为身是身也固身也固耳目口鼻四肢百骸而具备焉者也灵知宰身而为心是心也亦身也亦耳目口鼻四肢百骸而具偹焉者也精气之身显于昼之所为心知之身形于夜之所梦然梦中之身即日中之身但以属隂故其气弱其象防虽弱且防而较之日中之举止毫髪则无殊也日中之身即梦中之身但以属阳故其气健其体充虽健且充而较之梦中举止毫髪亦无殊也是分之固隂阳互异合之则一神所为所以属隂者则曰隂神属阳者则曰阳神是神也者浑融乎隂阳之内交际乎身心之间而充溢弥漫乎宇宙乾坤之外所谓无在而无不在者也惟圣人与之合徳故身不徒身而心以灵乎其身心不徒心而身以妙乎其心是谓隂阳不测而为圣不可知之神人矣或者憬然悟曰孔夫子之从心所欲不逾矩孟夫子之存心养性以事天是诚隂阳合徳而神之乎其为心也哉亦神之乎其为身也哉



















　　易曰干为首坤为腹
　　邵子曰神者人之主将寐在脾熟寐在肾将寤在肝【又言在胆】正寤在心
　　又曰天之神栖于日人之神发于目寤则栖心寐则栖肾所以象昼夜之道也
　　愚谓人之一身首干腹坤而心居其中其位犹三才也气统于肾形统于首一上一下本不相交所以使之者神交也神运乎中则上下浑融与天地同流此非三才之道欤夫神守于肾则静而藏伏坤之道也守于首则动而运行干之道也藏伏则妙合而凝之行则周流不息妙合而凝周流不息者乾坤合徳也以身外比大空以心肾比天地以气液比隂阳以子午比冬夏子时乃曰坎卦肾中气生午时乃曰离卦气到心肾气与心气相合而太极生液所以生液者以气自肾中来气中有真水真水无形离卦到心气则太极生液如此离卦心中液生坎卦液到肾液与肾水相合而太极复生于气所以生气者以液自心中来液中有真气真气无形坎卦到肾接着水则太极而生气如此可以比隂阳升降至太极而相生所生盖阳中藏水隂中藏气也
　　易曰至哉坤元万物资生乃顺承天契云恒顺地理承天布宣谓人之元气藏于腹犹万物于坤神入地中犹天气降而至于地气与神合犹地道之承天天地以此而生物吾身以此而运用太经云藏心于渊美厥灵根于此同防邵康节曰神统于心气统于肾形统于首形气交而神主乎其中三才之道也按素问曰丈夫八歳肾气实髪长齿更二八肾气盛天癸至精气溢冩隂阳和故能有子三八肾气平均筋骨致强故真牙生而长极四八筋骨隆盛肌肉满壮五八肾气衰髪堕齿槁六八阳气衰竭于上面焦髪鬓颁白七八肝气衰筋不能动天癸竭精少肾藏衰形体皆极八八则齿髪去又云上古之人其知道者法于隂阳和于术数食饮有节起居有常不妄作劳故能形与神俱而尽终其年度百嵗乃去今时之人不然也以酒为浆以妄为常用道得终谓之常醉以入房以欲竭其精以耗散其真不知持满不时御神务快其心溺于生乐起居无节故半百而衰也愚谓人至于老则多忘神昏故也动则疲倦气衰故也养身之道以神气为本神昏气衰则以何者为本哉









　　脑者髓之海诸髓皆属于脑故上至脑下至尾骶髓则肾主之也由脊骨中相贯
　　膻中名气海在两乳之间为气之海也气所居焉能分布阴阳是气者生之源乃命之主故为人父母不可损也
　　隔膜在心肺之下与脊肠腹周囬相着如幕不漏以遮蔽浊气使不上薫于心肺与脊系上贯于心下通于肾心肾水火相感而精气溢泄乃化血取精之系也
　　防门神阙津液渗入膀胱浊秽流入大肠
　　总言藏之要害
　　岐伯曰藏有要害不可不察肝生于左肺藏于右心部于表肾治于里脾谓之使胃谓之市【水谷所归脾味皆入也】鬲肓之中上有父母【气海为人之父母也】七节之旁中有小心【小心谓神灵之舍】从之有福逆之有害

















　　五脏六腑
　　喉咙已下言六脏为手足三隂咽喉已下言六腑为手足三阳盖为诸脏属隂为里诸府属阳为表以脏者藏也藏诸神而精神通流也腑者库也府主出纳水谷糟粕转输之谓也
