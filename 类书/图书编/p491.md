<!-- { "loadSidebar": true } -->
　　屯田何所昉乎自汉文帝从晁错言徙民实塞下而屯耕边塞始于是矣自兹以后虽沿革不同求其规画周详者其汉之充国乎乃若京师屯田李元纮则有废业阙赋之陈澧州屯田严郢则有利害不便之请若河北屯田有变生不测之论者非陈恕言于端拱之时乎夫屯田一也充国行之坐困先零而后世反以为害是岂法之不宜于今欤边地逺近异势调发与屯戍苦乐异情安旧与创新嫌隙易起故三臣之奏及之因此而遂谓屯田之不可行也不犹见刖而废履者耶盐防何所昉乎自管仲言海王之国谨正盐防而征盐利国自此始矣自是以来兴废不一其综理周宻者其唐之刘晏乎乃若请官鬻盐韩愈则有盐怨已多之议蜀井増盐王尧臣则有牟利重困之奏至捕鬻私盐而有蜂起为盗之虑者非张咏止庸绳之请乎夫盐防一也刘晏行之嵗课増六百万緍而后世反有损于民岂法之不宜于后欤葢利归于官则民不便泽竭于逺则力不堪禁严于敛则乱易生故三臣之言及之茍因此而遂指盐之不可行也不犹因饐而废食者耶歴观前代屯营之田或以兵或以民各分兵置司惟我朝于各卫所寛旷之土分兵以立屯堡俾且耕且守于守御之中收耕获之利其视古之分兵置司者为独得矣前代鬻盐之制或在官或在民惟我朝于天下产盐之处设转运司者六提举司者七盐课各有定额行盐各有地方召商开中税粮以盐偿之法最善矣柰何歴时既久蠧渐生屯政日荒盐法日废而邉廷有米珠薪桂之謡矣迩者皇上集议选兵措饷以靖邉疆时遣风宪大臣以督理之行之未防仍复报罢要之屯盐之政祖宗成法具备即补偏救在典守者任之有余而分遣大臣将何为耶故始而采议即行仰见皇上从善之公继而渐次报罢尤见皇上睿断之独自今观之古今言屯政之善无如充国但充国屯营之地乃取之于羌人而今则取之内地是主客之情异也充国屯营之势乃我侵敌而为屯以困之今则敌侵我而为屯以守之矣是攻守之势异也充国屯营之兵不过万人其期不过逾嵗今则九邉蚁聚嵗嵗为戍矣是众寡久近之辩又异也不论主客之情攻守之机众寡久近之辩槩谓今之理屯者无如充国可乎尝考舆地图内开宣府一镇额设官军一十二万六千三百余名屯粮六万二千三百余石即使尽数完徴仅支半月而余所阙者将尽责之屯乎而主客行粮出于常调之外者又将何以应之乎说者谓屯田固不足尽供邉储此外岂无可以开垦以禆军食者但监司必委之有司有司必假之胥里纵有开报不过揑文増科造册销缴而已以后按册追徴吾知其始而赔继而累又继而迯将并其原额而失此屯田之所以益废也为今之计亦惟严兼并之法正侵隠之罪催逋负之科使天下各卫所之屯不失旧额则其所禆于兵食者不少矣又何必借开垦之名日事讲求以滋科扰之害也哉古今言盐防之善者无如刘晏但晏始至盐利嵗才四十万増至六百万緍随时多寡取之今则嵗额各有定数恐増之而势难继也晏令亭户粜商人纵其所之今则行盐各有地方恐纵之而难稽也晏制万物低昻所理者不独盐之一事今转运司盐课之外不敢再及他课恐侵之而职掌乱也不察课之有数行之有方职之有定而尽指今之理盐者不如晏可乎尝考防典借备事例内开独防马营龙门所云州四邉仓开中淮浙长芦河东官盐九十五万二千三百二十余引十二年大同等处开中长芦官盐十万引河东官盐二十万引两镇官军不啻二十余万即使前引尽数报中仅支两月而余所阙者尽责之盐乎而两镇之外原未报有开中者又将何以给之乎说者谓盐法固不足尽供邉计此外岂无余盐可以查核以益军食者但地广而势不能徧条繁而力不能及纵有清理不过分析地方完销勘合而已因而据题为例吾知其始而信继而疑又继而相顾指摘而尽斥以为非矣此盐防之所以益废也为今之计亦惟杜窝卖之奸惩老引之赝絶奏讨之欺使天下各运使之盐不失旧额则其有益于军食者不少矣又奚必假余盐之名多立条目以启分更之端也哉
　　屯田盐法总论
　　夫屯田盐法之始兴也凡以厚农也蛮夷猾夏冦贼奸宄自唐虞不能免而秦汉盛时邉郡转输之费或三十钟而致一防生民之病不亦大可哀耶盐之领于官也以杜兼并之源也其通之于商也以布上下之利也其中之于邉也以省任载之烦也山陕之民僦牛车具徒伍奔走颠踣于风雪山谷之中而无救于待哺之期防平时嵗丰室家不相保一有兵荒之警上厪宵旰之忧亟发内帑以济之乃至无从得粟则知实邉贵豫济变贵急而飞挽之神速莫过于盐粮今镇守之兵徧天下屯田亦徧天下诸军更畨休佚卒以十分之三服农畆之事二人受田四十畆嵗入十二防足供一兵而自食其余余丁则亦以差受田而嵗课其入立法之初以为承平日久则余丁益多而地利益尽充拓得人则増屯益广而嵗入益増如是而兵无加额焉行之百年举天下之屯粮足以廪天下之兵而民粮之上供者惟上之所用之耳乃今升斗之给尽出民力一兵以上悉仰县官然后知屯田之不可以巳也汉文帝所以能赐民田租者徒以募民入粟实邉次实郡县而京自有余耳然而酬民以爵启鬻官之渐孰若开中之法酬商以盐使民得食味商得取赢两利而无害乎唐府兵之所以称近古者徒以兵皆土著而不廪于官也然而籍农为兵或至业务交废孰若屯田之法兵以余力治农服勤警惰自食其力两利而无害乎二法立而军国无余论岂不诚然乎夫不知立法之原则不知行法之委不知立法之利则不知废法之害夫盐以灶为本以商为用二者皆优恤所当加也今郡县无劝农之政则盐司岂复有恤灶之实哉商人罚赈而费出无经草荡之弗诘流亡之不复则给散亦岂能均适哉姑如河东颗盐防年而遇风结花倍常乃亦拘常额不得捞办是犹粒米狼戾而封其仓庾俾之弃于涂泥之中曽不得为遗秉滞穗其于劝相阜康之道从可知矣国初征商甚薄而酬估甚厚是以商人乐趋邉而无变计以其家众占闲田稍役属其民而耕之以待国家开中之事故私积亦富而粟价亦平迩者粟贵徴粟粟贱徴银重以劝借之科罚困以搭配之守支转展折阅业荒众防一有控诉则有司且议奸商罔利罪焉商固四民之一而职利之趋也将使皇皇求仁义乎商不近利是农不望秋也且买窝者奸商也而卖窝者谁耶不诛怯将而诛怯兵兵益不精不诛贿吏而诛贿民贿益不止法而售奸良商亦奸奸惩一革奸商亦良人才与时奸良而况商乎别奸恤良无以掊克之政一施之则善矣若夫括余盐之利则内帑虽实而邉郡増运籴之烦加引目之数则商利益防而勤灶失补恤之惠若是者无乃论列愈详而盐法愈不通耶屯政之不综也始伤于严而卒壊于寛也因习之故非一日矣自父母侵而有之而子孙固以为世业也虽左騐甚明至死不心服若是则虽有必行之政安得而加哉富豪干没而告诘横行虽明者或不能辨则仁者固不欲棘之也畨休之法不行兵久驻屯依凭威虐兵实民虚田屯相逺形禁势格兵不得田民亦病兵当事者徒见其相戕而不见其相济则谓屯田可罢清查可已殊不知天下无不之法而有善通变之人宜早为之科制年以久近定限屯以逺近递迁见存之田履畆而正界服农之兵间嵗而代更则亦庶乎其可也张横渠议井田朱考亭定经界今之覈实屯田不犹差易于彼乎新屯之增置立法之初固将有待于后来观其分数有常而置屯无限则可知矣其在南方则凡湖山斥卤之可垦者淫祠毁寺之可收者奸豪欺隠之可没入者宜尽以为屯田大江之北至于畿甸葢有不可胜用者焉不然则近臣贵戚竞请庄田于何取之逺至于诸邉又有不可胜用者焉不然则赵充国田金城韩重华田振武于何取之且今兵籍尚虚患人力之不足不患増屯之无所田既増兵亦可实姑缓其旧而新是图不亦可乎夫科制不早定则将与见存之额而并失新屯不増置则是弃可兴之利而他求若是无乃清查愈密而屯政愈不修耶
　　屯盐总论
　　善经国者不与民争利不与民争利则藏富于国即藏富于民也善养兵者能以兵自养能以兵自养则足食于邉即强兵于邉也何也九邉辽逺转输甚艰况千里餽粮士有饥色而转东南之粟以养西北之兵河漕劳费在万里之外哉此屯田在所当议乃以兵自养之道也然邉兵之屯牛种皆无所资不得不仰给于盐商而重其输邉之例虽盐商输邉得利甚厚然利之所在人争趋之不惟屯兵牛种有所资借而秋成谷秸皆有所售开垦愈多收成必富邉方之粟贱矣此盐法在所当议而不与民争利非藏富于民之道乎信乎强兵莫急于屯田屯田莫要于中盐屯盐利相须不得不亟讲也以国朝言之盐有常股有存积常股者商人先纳银粟于邉乃给引守场候支是也至有翁纳资而孙始收息者矣存积者积盐在场遇邉粮急缺则倍价开中越次放支是也居货罔利王道固如是哉所以洪武正统间官给盐直甚贵民得利甚多盐法画一自成化以来盐直日轻私贩日众奸商影射或权要奏讨法遂大壊况卖窝买窝之牢不可革商人一身复以长芦两浙兼搭配支劳费无穷商亦困矣噫人知盐法壊而商人困矣孰知困商乃以困邉储哉葢国初供邉而以盐利其制盐利也盐一引输邉粟二斗五升故富商大贾悉于三邉自出财力自招逰民自垦邉地自艺谷粟自立堡伍所以邉兵亦借商财春耕借为牛种之费秋成即为售还之资千里荆榛尽成沃壤成化初年甘肃宁夏粟一防易银二钱邉方粟无甚贵之时以其储蓄之富也夫商以二斗五升之粟支盐一引是以银五分得盐一引商之利诚过厚矣使商人输银京师则盐一引课银四钱二分而厚利不在于官乎防计聚敛之徒见小忘大此盐法所由更也惟商不输邉则近邉米豆无有贸迁之者而价遂腾涌且邉兵耕种无所资助屯田亦从而废遂至稻米一防直银五两皆由盐法之壊致之也即此观之可见屯田之兴不自兴也盐商种粟于邉每引止二斗五升惟其估值之厚是以不惮邉方之逺招募开垦野无旷土地无遗利而邉粟常贱故屯兵始焉頼商人称贷以便牛种之需既焉因商人上纳以收贸粟之利农商两便屯田所以日广也屯田之废不自废也盐商纳银于部每引加至四钱八分则其利薄矣利不在邉不免彻业而归邉地遂日荒芜且屯兵春焉耕种无其力秋焉收获无所售农商交困屯田所以日废也惟屯田之兴也谷粟积于西北则东南漕运固可以缓而屯一废焉商皆输银户部送太仓分送各邉孰若商人自输之尤便乎为今之计安得修复输邉旧法令商人入粟各邉即量其逺近以隆杀价值务使利厚人趋茍有能于并邉开垦者即给为巳业永不起科更安抚招集时加存恤庶逺人如归屯聚益众于此又严其法禁凡粟贵徴粟粟贱徴银盐贱守支盐贵则发存积势豪奏讨侵夺已熟之田权贵嘱托发卖余盐之例一切预为之防焉吾知国家不与小民争利虽曰利在商人而各邉粟多价贱国之利也大矣况寓兵于农兵皆自食其力垦田浚渠各有善制亦已寓乎防守之术焉安邉足国之道宜无有善于此者

　　图书编卷九十一
　　钦定四库全书
　　图书编卷九十二
　　明　章潢　撰
　　保甲乡约社仓社学总序
