<!-- { "loadSidebar": true } -->
　　凡官司差人追徴钱粮勾摄公事而抗拒不服及殴所差人者杖八十若伤重至内损吐血以上者各加二等至笃疾者绞死者斩
　　殴受业师
　　凡殴受业师者加凡人二等死者斩
　　威力制缚人
　　凡争论事理聴经官呈告若以威力制缚捆人及于私家拷打监禁者并杖八十伤重至内损吐血以上各加凡鬬伤二等因而致死者绞若以威力主使人殴打而致死伤并以主使之人为首下手之人为从论
　　良贱相殴
　　凡奴婢殴良人者加凡人一等至笃疾者绞死者斩其良人殴伤杀【未杀讫】他人奴婢者减凡人一等若殴死及故杀者绞若奴婢自相殴伤杀者各依凡殴伤杀法　若殴杀缌麻小功亲奴婢非折伤勿论至折伤以上各减杀伤凡人奴婢罪二等大功减三等至死者杖一百徒三年故杀者绞过失杀者各勿论凡殴缌小功亲雇工人至折伤以上各减凡人罪一等大功减二等至死及故杀者并绞过失杀者各勿论
　　奴婢殴家长
　　凡奴婢殴家长皆斩杀者皆凌迟处死过失杀者绞伤者杖一百流三千里若殴家长之期亲及外祖父母者绞伤者皆斩过失杀者减鬬殴罪二等故杀者皆凌迟处死殴家长之缌麻亲杖六十徒一年小功杖七十徒一年半大功杖八十徒二年折伤以上缌麻加殴良人罪一等小功加二等大功加三等死者不分首従皆斩若雇工人殴家长及家长之期亲若外祖父母者杖一百徒三年伤者杖一百流三千里折一肢以上者绞死者斩故杀者凌迟处死殴家长之缌麻亲杖八十小功杖九十大功杖一百死者各斩　若奴婢有罪其家长及家长之期亲若外祖父母不告官司而殴杀者杖一百无罪而杀者杖六十徒一年　若家长及家长之期亲若外祖父母殴雇工人至折伤以上减凡人三等因而致死者杖一百徒三年故杀者绞若违犯教令而依法决罚及过失杀者各勿论
　　妻妾殴夫
　　凡妻殴夫者杖一百夫愿离者聴至折伤以上各加凡鬬伤三等至笃疾者绞死者斩故杀者凌迟处死若妾殴夫及正妻者又加一等　其夫殴妻非折伤勿论至折伤以上减凡人二等至死者绞　若殴妻之父母者杖一百折伤以上各加凡鬬殴伤罪一等至笃疾者绞死者斩
　　同姓亲属相殴
　　凡同姓亲属相殴虽五服已尽而尊卑名分犹存者尊长减凡人鬬殴一等卑幼加一等至死者并以凢人【绞罪】论
　　殴大功以下尊长
　　凡卑幼殴本宗及外姻缌麻兄姊【如本宗同髙祖之兄姊同曾祖出嫁姊及外姻姑舅两姨兄姊皆缌麻】杖一百小功【如本宗同曽祖之兄姊及同祖之出嫁姊皆小功】杖六十徒一年大功【如本宗同祖伯叔之兄姊并出嫁之亲姊皆大功】杖七十徒一年半尊属【谓父母同辈者】又各加一等折伤以上又各加凡鬬伤一等笃疾者绞死者斩尊长殴卑幼非折伤勿论至折伤以上缌麻减凡人一等小功减二等大功减三等至死者绞其殴杀同堂弟妹堂侄及侄孙者杖一百流三千里故杀者绞殴期亲尊长
　　凡弟妹殴兄姊者杖九十徒二年半伤者杖一百徒三年折伤者杖一百流三千里刅伤及折肢若瞎其一目者绞死者皆斩若侄殴伯叔父母姑及外孙殴外祖父母各加一等其过失杀伤者各减本杀伤罪二等故杀者皆凌迟处死　其兄姊殴杀弟妹及伯叔姑殴杀侄并侄孙若外祖父母殴杀外孙者杖一百徒三年故杀者杖一百流三千里过失者各勿论殴祖父母父母
　　凡子孙殴祖父母父母及妻妾殴夫之祖父母父母皆斩杀者皆凌迟处死过失杀者杖一百流三千里伤者杖一百徒三年　其子孙违犯教令而祖父母父母非理殴杀者杖一百故杀者杖六十徒一年嫡继慈养母杀者各加一等致令絶嗣者绞若非理殴子孙之妇及乞养异姓子孙致令废疾者杖八十笃疾者加一等至死者各杖一百徒三年故杀者各杖一百流二千里其子孙毁骂祖父母父母而殴杀之若违教令而依法决罚致死及过失杀者各勿论妻妾与夫亲属相殴
　　凡妻妾殴夫之期亲以下缌麻以上尊长与夫殴同罪至死者各斩　若妻殴伤卑属与夫殴同至死者绞　杀夫之兄弟子杖一百流三千里故杀者绞妾犯者各従凡鬬法　若尊长殴伤卑幼之妇减凡人一等至死者绞　若弟妹殴兄之妻加凡人一等若兄姊殴弟之妻及妻殴夫之弟妹及弟之妻各减凡人一等　其殴姊妺之夫妻之兄弟及妻殴夫之姊妺夫者以凡鬬论若妾殴夫之妾子减凡人二等殴妻之子以凡人论　若妻之子殴伤父妾加凡人二等妾子殴伤父妾又加二等至死各依凡人论殴妻前夫之子
　　凡殴妻前夫之子者减凡人一等同居者又减一等至死者绞　若殴继父者杖六十徒一年折伤以上加凡鬬伤一等同居者又加一等至死者斩其故及自来不曾同居者各以凡人论
　　父祖被殴
　　凡祖父母父母为人所殴子孙即时救防而还殴非折伤勿论至折伤以上减凡鬬三等至死者依常律若祖父母父母为人所杀而子孙擅杀行凶人者杖六十其即时杀死者勿论
　　骂人
　　凡骂人者笞一十互相骂者各笞一十
　　骂制使及本管长
　　凡奉制命出使而官吏骂詈及部民骂本属知府知州知县军士骂本管指挥千百戸杖一百若骂佐二首领官各逓减一等
　　奴婢骂家长
　　凡奴婢骂家长者绞骂家长之期亲及外祖父母者杖八十徒二年大功杖八十小功杖七十缌麻杖六十若雇工人骂家长者杖八十徒二年骂家长之期亲及外祖父母者杖一百大功杖六十小功杖五十缌麻笞四十
　　骂尊长
　　凡骂缌麻兄弟笞五十小功杖六十大功杖七十尊属各加一等若骂兄姊者杖一百伯叔父母姑外祖父母各加一等
　　骂祖父母
　　凡骂祖父母父母及妻妾骂夫之祖父母父母者并绞
　　妻妾骂夫期亲尊长
　　凡妻妾骂夫之期亲以下缌麻以上尊长与夫骂罪同妾骂夫者杖八十妾骂妻者罪亦如之若骂妻之父母者杖六十
　　越诉
　　凡军民词讼皆须自下而上陈告若越本管官司辄赴上司称诉者笞五十
　　投匿名文书告人罪
　　凡投隠匿姓名文书告言人罪者绞见者即便烧毁若将送入官司者杖八十
　　诬告
　　凡诬告人笞罪者加所诬罪二等流徒杖罪加所诬罪三等因而致死被诬之人随行有服亲属一人者绞至死罪所诬之人已决者犯人反坐以死未决者杖一百流三千里加役三年　其被诬之人诈冒不实反诬犯人者亦抵所诬之罪　若狱囚已招伏罪本无寃枉而囚之亲属妄诉者减囚罪三等若囚已决配而自妄诉寃枉遮拾原问官吏者加所诬罪三等千名犯义
　　凡子孙告祖父母父母妻妾告夫及夫之祖父母父母者杖一百徒三年但诬者绞若告期亲尊长外祖父母虽得实者杖一百大功杖九十小功杖八十缌麻杖七十　若奴婢告家长及家长缌麻以上亲者与子孙卑幼罪同若雇工人告家长及家长之亲者各减奴婢罪一等诬告者不减
　　子孙违犯教令
　　凡子孙违犯祖父母父母教令及奉养有缺者杖一百
　　教唆词讼
　　凡教唆词讼及为人作词状増减情罪诬告人者与犯人同罪若受雇诬告人者与自诬告同受财者计賍以枉法从重论
　　私铸铜钱
　　凡私铸铜钱者绞匠人罪同为従及知情买使者各减一等告捕者官给赏银五十两里长知而不首者杖一百　若伪造金银者杖一百徒三年为従及知情买使者各减一等
　　诈教诱人犯法
　　凡诸人设计用言教诱人犯法及和同令人犯法却行捕告或令人捕告欲求给赏或欲防害人得罪者皆与犯法之人同罪
　　犯奸
　　凡奸男女各杖八十有夫各杖九十刁奸【用刁诈诱引出外相奸也】各杖一百　强奸者男子绞若强奸未成者男子杖一百流三千里　奸幼女十二嵗以下者虽和奸同强论若为媒説合容留在家通奸者各减犯人罪一等私和奸事者减二等其非奸所捕获及指奸者勿论若奸妇有孕罪坐本妇
　　纵容妻妾犯奸
　　凡縦容妻妾与人通奸本夫奸夫奸妇各杖九十抑勒妻妾及乞养女与人通奸者本夫义父各杖一百奸夫杖八十并离异归宗若縦容抑勒亲女及子孙之妇妾与人通奸者罪亦如之　若因财买休【谓与人财买令将妻休弃】卖休【谓受人财而卖休其妻也】和娶人妻者本夫本妇及买休人各杖一百妇人离异归宗财礼入官媒合人各减犯人罪一等
　　亲属相奸
　　凡奸同宗无服之亲【指女言】及无服亲之妻者男女各杖一百若奸缌麻以上亲之妻若妻前夫之女及同母异父姊妹者男女各杖一百徒三年强者男子处斩若奸従祖祖母从祖伯叔母姑从父姊妹母之姊妹及己之兄弟子之妻者男女各绞强者男子处斩若奸父祖妾伯叔母姑亲姊妹子孙之妇兄弟之女者各斩妾各减一等强者绞
　　诬执翁奸
　　凡男妇诬执亲翁及弟妇诬执兄欺奸者斩
　　奴及雇工人奸家长妻
　　凡奴及雇工人奸家长妻女者男女各斩　若奸家长期亲若期亲之妻者绞若奸家长之缌麻以上亲及缌麻以上亲之妻者男女各杖一百流二千里强者奴与雇工人并斩　妾各减一等强者亦斩居丧及僧道犯奸
　　凡居父母及夫丧若僧尼道士女冠犯奸者各加凡奸罪二等相奸之人以凡奸论
　　良贱相奸
　　凡他家奴奸良人妇女者男女俱加凡奸罪一等良人奸他人奴婢俱减一等奴婢相奸者以凡奸论赌博
　　凡赌博财物者不分首従皆杖八十摊塲钱物入官其开张赌房之人同罪
　　私和公事
　　凡私和公事者减犯人罪二等罪止笞五十
　　失火
　　凡失火烧自己房屋者笞四十延烧官民房屋者笞五十因而致伤人命者杖一百罪坐失火之人放火故烧人房屋
　　凡放火故烧自己房屋杖一百若延烧官民房屋及积聚之物者杖一百徒三年因而盗取财物者斩杀伤人者以故杀伤论　若放火故烧官民房屋及公廨仓库系官积聚之物者皆斩其故烧人空闲房屋及田塲积聚之物者各减一等
　　罪人拒捕
　　凡犯罪逃走拒捕者各于本罪上加二等殴人至折伤以上者绞杀人者斩　若罪人已就拘执及虽未获但不拒捕而擅杀或折伤者各以鬬杀伤论罪人本犯应死而所捕之人擅杀者杖一百
　　知情藏匿罪人
　　凡知人犯罪事发官司差人追唤而藏匿在家不行捕告及指引道路资给衣粮送令隠避者各减罪人罪一等　若知官司追捕罪人而漏泄其事致令罪人得以逃避罪亦如之
　　工律【凡二条】
　　盗决河防
　　凡盗决河防【即隄岸也】者杖一百盗决圩岸【圩低田也岸所以防水者】陂塘【陂下泽也所以积水】者杖八十若毁人家居屋及漂失财物渰没田禾计物价重者坐賍论因而杀伤者各减鬬杀伤罪一等　若故决河防者杖一百徒三年故决圩岸陂塘减一等漂失赃重者准窃盗论因而杀人者以故杀伤论
　　侵占街道
　　凡侵占街巷道路而起葢房屋及为园圃者杖六十各令复旧其穿墙而出汚秽之物于街巷者笞四十出水者勿论
　　大明律表
