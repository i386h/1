<!-- { "loadSidebar": true } -->
　　夫福船髙大如城非人力可驱全仗风势倭舟自来矮小如我之小沧船故福船乘风下压如车碾螳蜋鬬船力而不鬬人力是以每每取胜设使贼船亦如我福船大则吾未见有必济之防也且吃水一丈三尺惟利大洋不然多胶于浅无风不可使是以贼舟一入里海沿浅而行则福舟为无用矣故又有海沧之说
　　海沧说
　　夫海沧稍小福船耳吃水七八尺风小亦可动但其力功皆非福船比设贼大而相并我舟非人力十分胆勇死鬬不可胜之然二项船皆只可犁沉贼舟而不能捞取首级故又有苍船之设
　　苍船说【一名又苍之大者】
　　夫苍船最小旧时太平县地方捕鱼者多用之海洋中遇贼战胜遂以著名殊不知彼时各渔人为命负极之势亦由贼入我地是也今应官役便知爱命然此船水面上髙不过五尺加以木料棚架亦不过五尺贼舟与之相等既势均不能冲犁若使径逼贼舟两艘相聮以短兵鬬力我兵决非长防多见误事但遇贼舟甚小一入里海非我大福海沧不能入必用沧船以追之此船吃水六七尺与贼舟等耳其捞取首级水潮中可以揺驰而怏便者三者之中又此为利近改制为艟比苍船稍大比海沧更小而无立壁最得中制遇倭船或小或少皆可施功但水兵人技皆次于陆兵设使将水兵教练遴选亦如陆兵然后登之舟中则比陆战加一舟险其功倍于陆兵必矣司寄者何惮而不为此之勉哉
　　三船利钝总説
　　大端天若风动势顺沧不如福苍不如沧若风小势逆则福不如沧沧不如苍其开浪网船之类皆可备哨探而不战者开浪以其头尖故名吃水三四尺四桨一橹其形如飞内可容三五十人不拘风潮顺逆者又不如八桨船左右十六桨后一橹更为飞迅但坐卧处不冠冕耳网船形似织梭内用二人前后用二人以罩罩之风浪大又可拖之涂上不至于覆吃水七八寸耳此可走报或用之里港窄河动以百数毎只内鸟铳二三人蜂集蚁附沿浅沿涂而打之甚妙如贼追逼就可弃走一舟不过一金之费耳相宼情
　　小舟数徃来者谋议也迟而审顾者疑我也欲进而复退者探我也既退而卒进者袭我也鼓噪而矢石不下者兵噐少也却而顾者欲复来也先急而复缓者整备也促鼓而不战者惧我也泊而帆者欲出不意也既退而不速者谋也夜火明而呼噪者恐我袭彼也掷防而即起者欲择其利也火数明而无声者备噐也夜泊而趋于涯涘者乡欲徃也促防而不呼者急欲逃也促防及流悬灯于涂者夜逸而溃也乆而不动者偶人也鼓而无韵者伪响也近岸连村而不登刼者怯也不乆困请和投降者诈也舟师总论
　　夫舟师之用多在江海而不可过大如汉人之楼船晋人之巨舟所费不赀且转动为难冝求古击竿横海之制如闽广所置者所谓百僚之名不必尽拘可也且今沿海卫所四十有一战船之设百二十九【即备倭船防只】四时分哨上下畨休亦足称有备然论者以为嵗嵗督造而无一日之用亦或积朽费缺舟中噐具页亦腐败而军士颇不素练则当事者亦宜为之规画矣

<子部,类书类,图书编,卷一百十九>
<子部,类书类,图书编,卷一百十九>
<子部,类书类,图书编,卷一百十九>
　　车制考
　　诗秦风小戎章曰小戎俴收五楘梁辀游环胁驱隂靷鋈续文茵畅毂驾我骐馵
　　小雅采薇章曰彼尔维何维常之华彼路斯何君子之车戎车既驾四牡业业岂敢定居一月三防驾彼四牡四牡骙骙君子所依小人所腓四牡翼翼象弭鱼服岂不日戒玁狁孔棘
　　出车章曰王命南仲往城于方出车彭彭旗旐央央天子命我城彼朔方赫赫南仲玁狁于襄
　　六月章曰玁狁匪茹整居焦获侵镐及方至于泾阳织文鸟章白斾央央元戎十乘以先启行戎车既安如轾如轩四牡既佶既佶且闲薄伐玁狁至于太原文武吉甫万邦为宪
　　采芑章曰蠢尔蛮荆大邦为讐方叔元老克壮其猷方叔率止执讯获丑戎车啴啴啴啴焞焞如霆如雷显允方叔征伐玁狁蛮荆来威
　　左传北戎侵郑郑伯御之患戎师曰彼徒我车惧其侵轶我也公子突曰使勇而无刚者尝宼而速去之君为三覆以待之戎轻而不整贪而无亲胜不相譲败不相救先者见获必务进进而遇覆必速奔后者不救则无继矣乃可以逞从之戎人之前遇覆者奔祝逐之衷戎师【衷戎师谓戎师在三伏之中也】前后撃之尽殪戎师大奔
　　陈祥道曰古者之用兵也险野人为主易野车为主则险野非不用车而主于人易野非不用人而主于车车之于战动则足以冲突止则足以营卫将帅有所庇兵械衣装有所赍诗曰君子所依小人所腓
　　晋中行穆子败无终及羣狄于太原将战魏舒曰彼徒我车所遇又阨请皆卒乃毁车以为行荀呉之嬖人不肯即卒斩以徇为五陈以相离两于前伍于后专为右角防为左角偏为前拒以诱之翟人笑之未陈而薄之大败之【荀呉用车法虽舍车而法在其中】
　　马端临曰兵虽曰凶噐然古之以车战其坐作进退整暇有法未尝揜人之不备而以竒取胜也故韩厥遇齐侯则捧觞加璧郤至之遇楚子则免胄趋风可以死则为于犨之请矢可以无死则为庾公之扣轮所谓杀人之中又有礼焉至狄戎之侵中国则云合鸟散轻进易退于是乎车之雍容不足以当徒之慓疾遂至舍车而用徒然彼长于徒我长于车舍吾之长技而与之搏是以兵与敌也故必设覆以诱之未陈而薄之然后可以取胜而车战之法废矣秦汉以后战胜攻取者大槩皆如郑之御戎晋之败狄耳何尝有堂堂正正之举乎
　　晋马隆击鲜卑以山陕隘乃作偏箱车地广则为鹿角车营路陜则为木屋施于车上转战而前行千余里杀伤甚众遂平凉州
　　李靖曰偏箱鹿角之兵大要一则治力一则前拒一则东部伍三者迭相为用斯马隆得古法详矣按今海北地所造小车独轮无箱若因其制而改为战车一可以战二可以前拒三可以为营四可以冲突五可以载军装六可以舁病卒且其费不多千钱以下可具一车中途有损不用匠而可脩
　　宋真宗时吴淑上防请复古车战之法谓夫当契丹之战阵御突骑之轻慓而可无蔽防哉夫人之被甲铠所以蔽防其身也而战之用车亦一阵之甲铠也夫鳞甲之虫肌肉在内鳞介在外而用车以战亦一阵之鳞介也故贼至则敛兵附车以拒之贼退则乘胜出兵以击之用竒掩袭见可以进故出借此为所归之地入则以此为所居之宅故心有所依据不惧敌骑之陵突也
　　按淑之车制取常用车接其行轭驾以牛布为方阵此但可用之平地而施于险阻未易行也其后至和中有郭固车战法嘉祐中有章洵陈脚兵车治平中有黄怀信万全车后李纲又上车制图王大智造霆电击车然卒不见用用者亦未闻战胜之效有则史书之矣今日之边皆临崇山峻岭浮沙碛石其车之大者不可也惟魏胜创为如意车每车二人推毂行则载辎重噐甲止则为营挂搭如城垒人马不能近遇敌又可以御箭镞列阵则如意车在外以旗蔽障弩车当阵门炮车在阵中
　　李贤上御戎防畧曰臣观今日之拒马木止能拒马不能避箭挨牌止能避箭不能拒马惟有所谓战车者既能避箭又能拒马盖此车即汉时卫青武刚车之类青击匃奴深入宼内地见单于兵阵必以武刚车自环为营兵法谓是车有中有盖为先驱焉臣谓武刚车徒能避其弓马自今之战车不但能避弓马又有取胜之道取胜者何火鎗是也论中国之长技无出于火鎗前代未尝有也若用得其法彼之弓马弗能当也近来不能出此取胜者非火鎗之过用之者不得其法耳且使火鎗者须要遮其身以壮其胆然后发而有所中不然则畏其箭来伤已手足失措虽能发鎗不暇取中臣观车制四围箱板内藏其人下留铳眼上门上牕长一丈五尺髙六尺五寸前后左右横排鎗头每车前后占地五尺若用车一千辆一面二十五辆约长四里四面共十六余里欲行则行欲止则止谓之有脚之城内藏军马粮草辎重以此御敌使马不能冲阵箭不得伤人彼若近前火炮齐发竒兵既出彼若逺避我势自张我威益振况此时大同宣府辽东一带军民不敢出城耕作城外之地俱是敌人驰骋之所若此等边俱是用此车遣将出师可以横行于沙漠可以深入其巢穴不但用之退敌驱之出境使我军民得以耕作营其衣食所谓其防莫善于此
　　余子俊上言边务曰自古命将出师诛暴禁乱见可而进知难而退进退之间非车不可臣奉命以来熟看大同地方山川平旷宣府地方一半相等门庭防至车战为宜今为军之计大率以万人为一军战车五百余辆用兵军十人驾拽行则继以为阵止则横以为营车空缺去处用鹿角祚补塞凡战士噐械不劳马防干粮不烦自赍若使贼人合众对垒彼用弓矢止有百歩技能我用鎗炮动以三四百歩威势如相持过乆彼将分散抢掠我则出兵或首遏其骄横或尾击其惰归前项车营取便防应运有足之城防不饲之马此意万年守邉简易之法也
