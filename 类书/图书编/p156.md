<!-- { "loadSidebar": true } -->
　　世元之交天地之神复也冬春之交一岁之神复也晦朔之交一月之神复也亥子之交一日之神复也呼吸之交一息之神复也图尽之矣息日之分也日月之分也月岁之分也岁天地之分也观岁而元世可知矣观月而至可知矣观日而晦朔可知矣观息而亥子可知矣故世元天地之息也冬春岁之息也晦朔月之息也亥子日之息也天地四时日月始终备乎一息孟子曰万物皆备于我矣虽然晦者朔之根也亥者子之根也吸者呼之根也造化不返其根则愆于阳日月不返其根则愆于度人不返其根则愆于欲愆阳则竭愆度则乱愆欲则危故非世无以为元必世元交而天地不毁矣非冬无以为春必冬春交而岁功不隳矣非晦无以为朔必晦朔交而月精生矣非亥无以为子必亥子交而日神运矣非吸无以为呼必呼吸交而息道存矣然晦朔象也亥子时也呼吸机也晦极则象不可覩非象矣故知朔易而知晦难也亥尽则时不可纪非时矣故知子易而知亥难也吸定则机不可测非机矣故知呼易而知吸难也阳不返于极隂犹为彊阳之必竭动不根于至静犹为妄动之必凶矧造化无心而人有欲故天之愆恒寡人之愆恒多凡天之愆恒必自人致之盖火燥而难伏气强而难柔虑纷而难解耳目引而难返无以自克可乎传曰克己复礼为仁克逆也逆易数也非至明不知逆非至刚不能逆呜呼非古之聪明睿知神武而不杀者其孰能与于此哉















　　革之象曰泽中有火革君子以治厯明时四时变化革之大者治厯数者推日月星辰之迁易以明四时之序而于泽中有火言之何也説卦离为火为日兑为泽为水而邵子经世书以兑为月离为星【星者日之余也】由是言之则离兑二卦有日月星三辰之象焉故彖曰水火相息水为月火为日日月相推而明生焉水为寒火为暑寒暑相推而岁成焉夫悬象着明莫大乎日月垂象而圣人象之观周岁日月之行所会为辰辰有十二【前代之厯更革不一今据授时厯孟春之月日月会于枵仲春会于陬訾季春会于降娄孟夏会于大梁仲夏会于实沈季夏会于鹑首孟秋会于鹑火仲秋会于鹑尾季秋会于夀星孟冬防于大火仲冬会于析木季冬会于星纪凡十有二辰按月令孟春之月日在营室斗建在寅故寅与亥合仲春之月日在降娄斗建在卯故卯与戌合余月次第推之今日月行度既有差移建辰不复相合而欲依古候气造律或者有所不侔矣】所次为舎舎二十有八【东方苍龙七宿角氐亢房心尾箕北方武七宿斗牛女虚危室璧西方白虎七宿奎娄胃昴毕觜参南方朱雀七宿井鬼栁星张翼轸是为二十八宿也】所立为度度三百六十有五度四分度之一【天本无度因日之行而有度其二十八宿宿度多寡之不同又以日行有浅深东方七宿凡七十五度北方七宿凡九十八度西方七宿凡八十度南方七宿凡百一十二度合之为三百六十五度】由是叙之为四时正之为八节建之为十二月分之为二十四气定之为七十二候朞之为三百六十五日四分日之一而一岁周矣夫易者范围天地之化而不过者也易有四象以应四时【少阳为春太阳为夏少隂为秋太隂为冬】易有八卦以应八节【立春为艮春分为震立夏为巽夏至为离立秋为坤秋分为兑立冬为干冬至为坎八卦以应八节】卦有十二辟以应十二辰【复十一月临十二月泰正月大壮二月夬三月干四月姤五月遯六月否七月观八月剥九月坤十月为十二辟卦】八卦二十四爻以应二十四气辟卦七十二爻以应七十二候交易之卦二十有八以应二十八舍六十四卦三百八十四爻当朞之日以应周天三百六十五度是故履端于始举正于中归余于终合气朔虚盈而闰生焉
　　传曰日月运行一寒一暑洪范曰日月之行则有冬有夏冬至日行北陆而寒夏至日行南陆而暑春行西陆秋行东陆而昼夜平温凉均是故冯相氏冬夏致日春秋致月以辨四时之序致日之法树八尺之杙于地四维四中引八绳以正之夏至影长一尺五寸而日极长冬至影长一丈三尺而日极短极长极短之间相距一丈一尺五寸冬至后日渐长至春分则影减五尺七寸半而昼夜短等又减至夏至而影至一尺五寸夏至后日渐短至秋分则影比夏至而长五尺七寸半而昼夜平又长至冬至而仍得一丈三尺其晷为度如度者岁美人和不如度者岁恶人伪晷进则水晷退则旱进尺二寸则月食退尺二寸则日食日行出黄道外则晷长长则隂胜故水日行入黄道内则晷短短则阳胜故旱进尺二寸则月食者月以十二为数以势言之宜为月食退尺二寸则为日食者日之数备于十晷进为盈退为缩故为日食致月之法按天文志月有九行黑道二出黄道北赤道二出黄道南白道二出黄道西青道二出黄道东赤青出阳道白黑出隂道月失节度行出阳道则旱风出隂道则雨云九行者通黄道而数之也夏时月在黄道南谓之赤道进入黄道北谓之黑道春时月行黄道东谓之青道进入黄道西谓之白道冬时月行黄道北谓之黑道进入黄道南谓之赤道秋时月行黄道西谓之白道进入黄道东谓之青道此皆不得其正故曰出阳道则旱出隂道则雨若得黄道则是其正也郑康成曰春分日在娄秋分日在角而月于牵牛东井亦以其景知气至不通卦验云夫八卦气验常不在望以八月八日上不尽八日下候诸卦气隂气得正而平以此而言则致月影亦用此日矣谓如春分日在娄则月上于东井下于牵牛秋分日在角上于牵牛下于东井盖春分娄星昏在酉秋分角星昏在酉以是推之而月令中星皆可知矣今春分日在璧秋分日在轸则月于参井箕斗之间为不同者岁差然也【按授时厯冬至日在箕八度出辰初一刻入申正三刻小寒日在斗十四度出辰初初入申正四大寒日在女初度出卯正四入酉初初立春日在虚五度出卯正三入酉初一雨水日在危十度出卯正二入酉初二惊蛰日在室十一度出卯正一入酉初三春分日在璧八度出卯初四入酉正初清明日在奎十四度出卯初三入酉正一谷雨日在娄十度出夘初二入酉正二立夏日在胃十二度出夘初一入酉正四小满日在毕一度出寅正四入戌初初芒种日在毕十五度出寅正三入戌初初夏至日在井三度出寅正三入戌初一小暑日在井十八度出寅正四入戌初初大暑日在栁初度出卯初初入酉正四立秋日在星一度出夘初一入酉正三处暑日在张九度出卯初二入酉正二白露日在巽七度出卯初三入酉正一秋分日在轸一度出夘初四入酉正初寒露日在轸十七度出卯正一入酉初三霜降日在亢二度出卯正二入酉初二立冬日在氐七度出卯正三入酉初一小雪日在心初度出辰初初入申正四大雪日在尾十度出辰初一入申正三此昼夜长短刻数也】天地之气周流六合日往则月来寒往则暑来前图圆方二象中建八卦八卦左右相错【一顺一逆】隂阳相推【一往一来】阳为昼为温为热隂为夜为凉为寒昼夜相感而万物生寒暑相代而四时成是故五日谓之候三候谓之气六气谓之时四时谓之岁一岁二十四气故八卦二十四爻爻直一气下体八卦为贞上体八卦为晦其爻初与四为应二与五为应三与上为应冬至始于复之初九【震下坤上】一阳动于重隂之下隂盛而阳微以前后十分约之一阳而九隂【以前后各二气并看之始冬至则兼小雪大雪小寒大寒并本位凡五气共十爻约之余气同】故长夜短昼天气至是而极寒六二六三爻应皆隂小寒大寒隂沍重极而春气应立春始于贲之初九【离下艮上】以前后十分约之三阳而七隂故气渐温六二九三雨水惊蛰春分中于节之初九【兑下坎上】隂阳均齐以前后十分约之五阳而五隂天气至是而和煦昼夜平分九二六三清明谷雨积温生热而夏气应立夏起于小畜之初九【干下巽上】以前后十分约之七阳而三隂气候向暑九二九三小满芒种天气盛热夏至至于姤之初六【巽下干上】一阳生于重阳之下阳多隂少以前后十分约之一隂而九阳故长昼短夜天气至是而大热九二九三爻应皆刚小暑大暑热盛郁变而秋气应立秋起于困之初六【坎下兑上】以前后十分约之三隂而七阳天气渐凉九二六三处暑白露秋分终于旅之初六【艮下离上】刚柔中分以前后十分约之五隂而五阳天气至是而清凉昼夜平分六二九三寒露霜降积凉生寒而冬气应立冬起于豫之初六【坤下震上】以前后十分约之七隂而三阳天气向寒六二六三小雪大雪隂气盛极而一阳复生于下如环无端周而复始由是八卦相荡一贞而八晦八八六十四卦圜转周流而天度毕矣【六十四卦圆图见内篇】按复姤节旅贲小畜困豫在八卦宫变皆为一世之卦复姤当二至乾坤以初爻变节旅当二初坎离以初爻变也贲当立春艮以初爻变也小畜当立夏巽以初爻变也困当立秋兑以初爻变也豫当立冬震以初爻变也二至二分以乾坤坎离者四正不易之卦也四立以艮巽兑震变者四隅反易之卦也又易中惟此八卦初与四隂阳相应而二五三六爻皆不应是以岁有二十四气而节仅止于八也
　　日一日一周天而比天为不及一度一岁之积恰与天会故日有三道者黄道也北至东井去极近南至牵牛去极逺东至角西至娄去极中道中道南道北道为三道也盖极南至于牵牛则为冬至【昼四十刻夜六十刻】极北至于东井则为夏至【昼六十刻夜四十刻】南北极中东至角西至娄则为春分秋分【昼夜各五十刻】凡天行之分正月雨水中气后一日躔亥娵訾之次其应甲丙庚壬二月春分中气后二日躔戌降娄之次其应艮巽坤干三月谷雨中气后五日躔酉大梁之次其应乙辛丁癸四月小满中气后六日躔申实沈之次其应甲丙庚壬五月夏至中气后五日躔未鹑首之次其应乾坤艮巽六月大暑中气后四日躔午鹑火之次其应辛丁乙癸七月处暑中气后五日躔巳鹑尾之次其应庚丙甲壬八月秋分中气后八日躔辰夀星之次其应乾坤艮巽九月霜降中气后九日躔卯大火之次其应辛丁乙癸十月小雪中气后七日躔寅析木之次其应丙庚甲壬十一月冬至中气后四日躔丑星纪之次其应艮巽坤干十二月大寒中气后六日躔子枵之次其应乙丁辛癸
　　以上总叙日躔度
