<!-- { "loadSidebar": true } -->
　　昔晁错为文帝画备戒之防曰逺方之卒守塞一岁而更不知北人之能不如选常居者家室田作具以备之以便为之高城深堑具蔺石布渠答又曰要害之处通川之道调立城邑毋下千家夫错通变审机权汉智囊也其所图画城垣而已则所谓实胜不为夸辞者与夫自井田之制废而地险尽夷封建之典隳而兵力大弱塞鄙之地密迩异国吞噬日闻必待烽火彻于甘泉六军屯于细栁然后徐兴问罪执言田禽则塞地赤矣故曰百战百胜不若先为不可胜以待之先为不可胜则城其首务也嗟夫错之为文帝画也时值其难姑举其大乃今而用错画则时易而当致其详事半而功倍之者也何者楚汉兵争燕代反复汉其时塞口至絶少夫错首言更践之无功次陈谪戍之贾怨立拜爵之科开赎罪之路多方以求惧无人也调立城邑毋下千家虑不守也乃若今时则生养既久户田大滋由塞垣以达畿辅林林总总不忧无人也郡邑碁布不忧不守也所虑者村落之民耕作之辈耳徙之城市则夺我农时任其便安则遭罹敌患故必乡为之堡而家敎之守乡为之堡险在地也家教之守险在人也在地者宜固在人者宜周盖尝尤诸前图事者矣宣徳之间边警絶少塞宜城也而不城成化治之间塞田屡减郷宜堡也而不堡治正徳之间戎马扰矣民亦渐为堡矣官宜为之制也而不制塞宜城而不城则疆塲伸缩之间形势之憾生矣郷宜为堡而不堡则牧马数警之后奔命之疲急矣官宜为之制而不制则力徒劳财徒费堡而不实矣凡民图其近而忘其逺安于常而不知变者也官不为制则仭余崇雉数丈以为广剥落以为坚危逼以为安又富者侈其欲贫者玩其期狡者舞其智武断者逞其僭是故塞下堡无一可式者也道里不干相去之逺近也形势不干首尾之应援也丁口不干集聚之众寡也智勇不干夙昔之遴别也古人曰有生地有死地谓其可以生人可以死人也然则近日之堡固非生人者与今之言御敌者曰选精鋭以冲其中虚是之谓战城塞垣以遏之境上是之谓守而必终之曰坚壁清野夫言战曰养士矣言守曰城塞矣至言坚壁清野则惟付之虚文可乎夫民堡不固是壁不坚也敌入有获是野不清也知战而不知固民堡不植其根而长其枝叶者也知城塞而不知固民堡不去其饵而欲止鱼者也乌可得乎嗟夫欲战必先择官欲守必先清野清野必先坚壁一定之画也城民堡而约之制团丁壮而教之战以民堡之固不固稽守令保障之功以团丁之精不精察守令佚使之绩必使彼至塞不能入也入无所掠也不能入则劳费无所掠则饥疲冲其中虚邀其惰归此其时也或问民堡之制如何曰载在郷约长城説
　　长城之筑起临洮至辽东延袤万余里非独秦始皇筑也昭王时已于陇西北地上筑长城以备边矣亦非尽秦筑也起自代并隂山下至髙阙为塞燕自造至襄平亦皆筑长城矣秦之后若魏若北齐若隋亦皆筑焉盖天以山川险隘限南北有所不足増而补之亦不为过且有为民之意存焉使后之人惩秦人起闾左之失虑恬絶地脉之祸而废其已成之功非计也但内政不修而区区于外侮之御乃至于竭天下之财以兴无己之功则不知所务耳

　　图书编卷一百二十四
<子部,类书类,图书编>
　　钦定四库全书
　　图书编卷一百二十五
　　明　章潢　撰
　　开浚田畆水利总叙
　　昔人有言积贮天下之大命而军国之需必资焉王制曰三年耕必有一年之食九年耕必有三年之食是贮积之道也然所以致之者岂无其道哉有田畯以率甸人有匠人以治沟洫有遂人以兴水利有稻人以祛水害是故田野之所由辟而积贮之所由充也井田既壊此法不传盖自汉唐以迄于今日而公私之积皆可哀痛矣迩年以来苏松之水溢为巨浸江浙之旱赤地千里一苖半穗民命尽矣兼之以贪墨之侵渔豪强之兼并缁黄之靡食赋敛之峻削门摊之税十室九空卒所过鸡犬亦索东南民力困竭甚矣则大运削弱之患供输逋负之状其敝不惟在民生而且移之国计矣思患预防者可不通变以宜民乎何则扬州之域厥田下下厥土涂泥而今财赋乃至甲于天下者以民事勤而庶功兴也昔人有言东南有可耕之人而无其地西北有可耕之地而无其人则夫西北之地古之中原地非不可耕也但人力不知奋耳诚能稽元学士虞集之议而于河南山东陜西诸省长川广野可以开沟洫而蓄泄其水画经界而原隰其田成菑畬而稼穑其利者因而用之或召募异地之人给其牛种而寛其租赋或留休尺籍之兵立之屯营而储其糗粮则通东南之漕运以给太仓者常也敛西北之粟以足边储者权也所以济漕运之所不及也虽然天下之事建议者思之非不周而执事者行之未必力方集议开京东濒海之田而极施为措置之详其法非不凿凿可行也而肉食者鄙竟以浮言阻之卒之至正间海运不继燕京乏食宰臣议行仅以纾一时之急而国之成败莫之有救岂议论多而成功少集之言有不足用欤无亦主之者无其人也昔贾让治河之策固曰不与水若争咫尺之利则夫今日之治田也其可与土地争利乎诚能择通敏练达之臣委任而责成之许以便宜不挠之以文法迟以岁月不责之以旦夕不为羣议所揺不为流言所惑捐内帑而不之惜召民怨而不之顾旧堰可増也则任其増而不挠于中制新河可开也则聴其开而不请于上裁则墝埆之地皆可田灌莽之区皆可稼矣然又必不亟其利初所入者予之民而不争二三年后始籍而赋之则民知利之所在咸争先而趋之矣丘文庄之议载于衍义补者可考也夫开西北之田以资积蓄固所以纾东南之困也然东南水利其可不思所以兴之乎东南水害其可不思所以去之乎故今董治农政非无通判也而未尝闻其有劝相之方提督水利非无宪臣也而未尝闻其论疏濬之术则遇旱而无所蓄遇涝而无所泄凶荒之故恒必由之诚使知水政者如刘彛其人兴陂塘者如孙叔敖其人则东南之凶歉可免矣

<子部,类书类,图书编,卷一百二十五>
　　围田筑土作围以绕田也盖江淮之间地多薮泽或濒水不时渰没妨耕种其有力之家度视地形筑土作堤环而不断内容頼畆千百皆为稼地后值诸将屯戍因令兵众分工起土亦一此制故官民异隣复有圩田谓叠为圩岸扞防外水与此相类虽有水旱皆可救御凢一熟余不惟本境足食又可赡及隣实近古之上法将来之永利富国富民无越于此水闸开闭水门也间有地形高下水路不均则必跨津要高筑堤埧滙水前立斗门甃石为壁叠木作障以备啓闭如遇旱涸则撒水灌田民頼其利又得通济舟楫转激碾硙实水利之总揆也
　　周礼以潴蓄水以防止水説者谓潴者蓄流水之陂也防者潴旁水之堤也今之陂塘既与上同考之书传庐江有芍陂颍川有鸿隙陂黄陵有雷陂爱敬陂阳平沛郡有钳卢陂余难徧举其各溉田大则数千顷小则数百顷后世故迹犹存因以为利今人有能别度地形亦效此制足溉田畆千万比作田围特省工费又可蓄育鱼鳖载种菱藕之类其利可胜言哉治水诸器
　　治水诸器十有三曰铁箕曰五齿爬曰杏叶杓曰搅江龙曰方船曰水车曰戽斗曰泥防曰泥筐曰铁镢曰竹皆旧制也曰活闸曰刮板余新制也然皆可深闸河耳而深黄河之法可以制胜之乎铁箕重艰不可用五齿爬可搜泥根杏叶杓可涝淤泥搅江龙急水可偶一为之多弗效方船利于载石捞泥水车大利于干漕北人不能用戽斗利于挹水南人不能用泥防以布为之二人共举烦难可厌泥筐以担贯之一人独举用人少而盛工多利器也恨北人不习铁镢利器也南北通习之竹水中夹泥唯高寳湖中能用之活闸以板为之遇闸河浅则施有石闸之用可移而置也刮板施于淤沙之浅一刮可去沙数斗二器大利闸漕云
　　治槽之淤有二法遇淤泥之浅利用爬杓不利于刮板遇沙淤之浅利用刮板不利于爬杓
　　岸塍【岸塍所以围田也即一方而他方皆可以例推矣】
　　国家倚辨东南财赋而苏松之赋又甲于东南顾地处下游古号泽国盖平时既杂受杭嘉毘陵诸路之水而湖沙徃来之处浦塘又多壅塞故时雨淋滛輙驾堤上而濵湖近海之处被害尤剧此岂独不浚洒之故哉亦以障捍之无防也盖有司既困于簿书期防之繁又格于因循积习之论故于水务每疏濶不讲至于岸塍虽亦业田者修筑然人情恒悭一时小费而不顾异日大害乃多虚应故事夫岸塍当平时风浪之冲激侵蚀既已不鲜迨经霖雨则连络尽圮而穑夫束手号吁无门矣故当事者首务须在经理干河之大且要者其次则疏支渠筑围埂急焉檄郡县修筑必严厥令必责厥成相机宜授方畧视窊隆凖事物计田授役而公家亦资以钱谷其为岸必高与广等上广若干而下内外各加三之一其当齧而易溃者则断木为撅甃石为址必期于雄固而后已如是而又岁岁修之俾勿壊则水潦有备而沮洳之区可与沃壤并矣茍徒曰理河道足矣而于岸塍漫不加意则虽得之于河而终失之于堤埧岁疏濬诸塘浦后而水患频仍病民亏国其效可覩矣此岂备灾万全之防乎夫国需取辨常在目前而里闾利病常在千万里外茍不悉图所以备灾者而徒一切责赋于受灾之民则百姓抗何时可夷而军国储蓄亦何能常足也故于沟洫之外复着岸塍之説盖详于人之所易忽以备水利者采焉

　　浚渠【浚与濬同开治也湡也】
　　凢川泽之水必开渠引用可及于田考之古有沟洫畎浍以治田水书云濬畎浍距川是也逮夫疏凿已逺井田变古后世则引川水为渠以资沃灌按史记秦凿泾为渠又关西有郑国白公六辅之渠外有龙首渠河内有史起十二渠范阳有督亢渠河北有广戾渠朗州有右史渠今懐孟有广济渠俱各溉田千百余顷利泽一方永无旱暵所谓人能胜天岂不信哉后之人有能因其地利水势继此而作益国富民可见速效凡长民者宜审行之
　　论浚渠筑堰
