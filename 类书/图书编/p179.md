<!-- { "loadSidebar": true } -->

<子部,类书类,图书编,卷二十六>
　　【右玉衡与璇玑为二器互相为用不可缺一故舜典并言之若共为一器安得并言哉先儒皆知璇玑为浑仪玉衡为横箫然欲二者必合为一器则胶矣按张衡作浑天仪于宻室转之以告灵台观天者皆如合符则知浑仪之转在宻室而横箫之观在灵台二者互相为用不可缺也至吴时玉蕃制浑仪乃设游筩于其中谓之玉衡其说以为有玑而无衡但谓之浑象不谓之浑仪此强分别也仪谓仪形象谓法象仪象岂有二哉隋志采王蕃之说谓张衡所造止是浑象而讥何承天莫辨仪象之异以为乖戾此乃蔽王蕃之新论而不解张衡之旧制云耳所载魏刘曜光初云年孔挺作铁仪其规有六其外四规不动其内双规径八尺其转运属双轴双轴之间置衡长八尺通中有圆孔径一寸当衡之半两傍有阙各注着双轴衡既随内窥东西转运又自于双轴之间得南北低昻观此所云玉衡在浑仪中乃为赘物有之无用去之无损果何为哉又载后魏晁崇作与刘曜大同盖互相仿述也唐李淳风作铜仪其外四规不动号曰六合仪其内双规径八尺转于六合之内号曰三辰仪去极为轴傍转于内贯玉衡在枢之间而南北游号曰四游仪此所云与刘曜所作无以异也一行铜仪径四尺五寸九分玉衡长四尺五寸八分旋于轴中其制亦与刘曜相类皆附会王蕃之说牵合玑衡以为一器其实无义理也王蕃之说曰浑仪以察三光以窥分宿度浑象以着天体以布星辰愚谓更言之曰衡以察三光以分宿度玑以着天体以布星辰斯三者考于天盖宻矣如此然后昏旦之中星定之矣】其余经星自可因而出没以象占之也【上文既明北极及二十八宿之方位度数矣其余经星谓如灵宪所载常明可名之星也方位度数既定则出没之时可知矣出没之时定则其疎宻鳞次之象皆可按图而占之矣旧经文昌二星在舆鬼四星在东井北斗枢在七星一度璇在张二度玑在箕二度权在翼八度衡在轸八度开阳在角七度杓在亢四度天闗在黄道南四度天樽天桴在黄道北天江天髙狗国外屏云雨虚梁在黄道外天囷土功吏在赤道外上台在东井中台在七星建星在黄道北半度天苑在昴毕王良在壁外屏在觜雷电在赤道外五度霹雳在赤道外四度八魁在室长垣罗堰当黄道唐一行测文昌四星在柳一星在鬼一星在东星北斗枢在张十三度半玑在翼十三度权在翼十七度半开阳在角四度少杓在角十二度少天闗天江天樽天桴天髙狗国外屏皆当黄道云雨在黄道内七度虚梁在黄道内四度天囷当赤道土功吏在赤道内六度上台在柳中台在张建皇在黄道半北四度半天苑在胃昴王良四星在奎一星在壁外屏在毕雷电在赤道内二度霹雳四星在赤道内一星在外八魁五星在壁四星在营室长垣在黄道北五度罗□在黄道北凡图星辰之象其法有二一曰浑天其圆如弹一曰盖天其圆如盖浑天全象天体盖天南方之度反阔所以不类汉末子云难盖天八事以道浑天其后桓谭郑蔡邕陆续各陈周髀之违周髀即盖天之说也其本庖羲氏立周天厯数其所传则周公受于殷商周人志之故曰周髀髀股者表也其言天之居如倚盖极天之中而今在人北所以知天之形如倚盖也天傍转如推磨而左行日月右行随天左转譬之蚁行磨石之上磨左旋而蚁右去磨疾而蚁迟故不得不随磨而左焉此其说亦可取又谓曰朝出阳中暮入隂中夏时隂少故日长冬时隂多故日短此则疎而未详也愚谓今之星图凡可以锓木立石者皆盖天之遗也浑天不可以锓木勒石亦有以二分二至为四围而锓木勒石者反不如盖天之图南方之度天当狭而反阔其星当宻而反疎亦势不得不尔观者以意会之可也按隋志髙祖平陈得善天官者周坟乃命之参校周齐梁陈官私旧图刋其大小正彼疎宻依凖甘石巫咸三家星位以为盖图旁摘始分甄表常度并具黄赤二道内外两规悬象着眀躔度攸次星之隐见云汉昭囘宛若穹苍将为正范唐志李淳风以为盖天之说天地中髙而四渎隤日月相隐可以为昼夜绕北极常见者谓之上规绕南极常隐者谓之下规赤道横络者谓之中规今取以附于后】

　　【右盖天之说与浑天并行于世其外又有宣夜之说谓天子无质仰而瞻之髙逺无极眼瞀精絶故苍然也日月众星自然浮生虚空之中其行其止迟疾任情其无所系着可知矣若缀附天体不尔也虞喜因宣夜之说作安天论虞耸又立穷天论姚信造昕天论隋志载刘焯曰盖及宣夜三说并驱平昕安穷四天腾沸大抵四天之说皆宣夜之遗晋志蔡邕之说曰宣夜之说絶无师法周髀术数具存考验天状多所违戾惟浑天近得其情又曰浑天之说其来久矣绵代相传史官禁宻学者不覩故宣夜腾沸是故仪象昭著莫如浑天其次盖天犹有考焉至于宣夜其説无取所以世之也】若求其备虽万机千械不足以尽之如举其纲而知众目之随则是亦足矣【自古浑天之作其尺度之广者莫如晁崇李淳风其机械之巧者莫如张衡一行古旧浑象以二分为一度凡周七尺三寸半或曰洛下闳之所作也张衡更制以四分为一度凡周一丈四尺六寸一分王蕃折衷二家以三分为一度凡周一丈九寸五分之三也宋太史令钱乐之考述吴葛衡之说铸铜为仪使地居于天中以钱动之天动而地止比古制差大亦不过以五分为一度凡周一丈八尺二寸五分大而已惟晁崇铁仪李淳风铜仪各有内外规其内规各径八尺凡周二丈四尺故其尺度之广无如晁崇李淳风之仪虽大皆须人运非能自运也惟张衡一行浑仪各以漏水转之衡为闗棙转瑞轮蓂荚于堦下依月盈虚依厯关开落崔子玉称其制作侔造化一行立二木人于平地工前置钟鼓以辰刻每一辰则自然撞钟每一刻则自然击鼔皆于柜中关鎻相持转运踓同而迟速各异史臣称其妙过前古无几铜铁亦澁不能自转故曰万机千械不足以尽之大抵浑天之设欲知日出没之时某星始见某星当中某星已没如斯而已矣以水运之当昏而日未没而未昏而日没则如之何未免节其漏水以求其齐孰若以人运之及齐而止不亦易且简乎盖浑仪与刻漏不同刻漏逐刻故不可以人运浑仪虽昏旦日中及夜中皆不故不必以水运之不以水运则机械之巧可以已矣不然自张衡与一行之外为浑仪者众矣何为不以水运也且王蕃言张衡浑天仪为器伤大难动移一行言李淳风黄道仪法颇难述遂致寖废然则为兹器者非不务求简易也盖患乎星辰之稠穊焉耳愚采古法作小浑天书星名而不画其象所以着易简之理也以一分为三度象天极函三之道径四寸有竒以象四时周一尺二寸有竒以象十二月其竒以象闰故曰举其纲而知众目之随则是亦足矣举其纲者谓其中星正而万有一千五百二十之星皆正也于戱以天地之大而述之于四寸之仪天地可运之掌上矣乃作浑象而患乎器之不能存也又为之图图亦岂能有哉当明其理至于理则无时而不存矣中庸曰天地之道可一言而尽也其为物不贰则其生物不测又曰上天之载无声无臭至矣】

<子部,类书类,图书编,卷二十六>
　　【右浑天说愚既摘取大象出具傍又疏其详于此窃以为至简至易可以置之几案之上暇日悠然见之目击而道存焉则知天地之所以为天地也】
　　浑象续说
　　【宋朝太平兴国中命巴人张思训创浑仪大率依仿一行之法激水运转加以楼板层髙丈余以藏闗柱冬月用水银代水以防碍澁撞钟击鼓之外复有摇铃执牌之报太宗诏置于文明殿题曰太平浑仪自思训死机绳断坏无复知其法制者至道中韩显符皇祐中周琮及熙宁元丰新造浑天皆不以水运以是知机械之巧可以已矣元祐初吏部尚书苏颂举吏部守当官韩公防更造浑仪复以水运着新仪象法要三卷藏之太史谓水运者为浑天仪不以水运者止曰铜仪其说以至道皇祐熙寜新旧浑仪当时翰林院天文院及太火局所用皆是铜仪不得不为浑天仪盖信用韩公防矜尚机巧之事非通论也其制木阁五层司晨击鼔摇铃执牌出没于阁内皆依仿张思训之旧两极内置直距直距夹望筒使南北低昂旋转持正窥测七曜皆依循行之法以望筒在浑仪腹中实无所用也乃出新意使望筒常指日日体常在铜窍中所谓窥测七曜者如是而已矣且望筒果能于浑仪中窥测七曜又何用台上测验哉必今使人于其傍騐星在之次与台上测验者相应以不差为凖是窥测七曜常在台上不在望筒也由是观之望筒当设于司天台上不当在浑天仪腹中明矣】
　　【汉晋以来占天者率以浑仪为定然求之之法详且宻载于书可考者鲜焉又其为器乃至一丈八尺有竒原非可为凡格之玩余于丁已嵗始得浑仪书于吉州守胡公而又以未见其器为恨旣来郴乃得之】浑象总论
　　前璇玑合为一器从晋唐以来悉祖王蕃李淳风一行为之说儒先星厯家皆依仿之独建安江黙疏浑象分为二器今揆之以理似为近之何也机械虽巧皆人为也一涉人为虽水运人运之不同而其转旋不得不均停画一守为定法若夫天象之周旋乃自然之化机也列宿次舍度数固一定不易而气运流行莫知端倪日月五星参差不齐人止能随其变动以窥测之效法之云耳虽尽夫人之智巧千机万械莫能先其气化为之变动迟疾使天象之由乎人也观宿度本不变者也尧时日中星昴今已移六十五六度矣纵使羲和在今执虞廷之玑衡以窥今日之中星恐不得不因天象之变动以迁移其衡管于一人之机械奚取哉况玑衡之设本以齐七政使人知顺天时勤民事非以观玩为也是故玑衡可以象天之璇转而天象不由玑衡以转旋然运转者玑也持正者衡也玑运转于密室于以象天体布星辰衡持正于灵台于以察三光分宿度二者并行不悖不特衡为有用可以定昏旦之中星一定凡万有一千五百二十之星皆得其正日月五星其迟留顺逆亦于此乎察之矣否则衡以望玑纵于玑中宿度一毫不爽其于天象密移变动不测者何与哉可见天活物也窥测天象以敬授民时须有活法可也且器求实用虽古之衡在玑中今置玑于室移衡于台使玑衡两得其用亦无不可者故复采其说以俟精浑天仪象之君子云
　　浑天仪总论
