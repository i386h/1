<!-- { "loadSidebar": true } -->
　　脾脉缓而大　【脾合肌肉脾脉循肌肉而行持脉指法如九菽之重和柔如鸡践地
　　曰平按至肌肉如微风轻飐栁稍之状为缓次稍加力脉道敦实者
　　为大盈如鸡举足曰病鋭坚乍疎乍数者死】
　　肾脉沈而软滑【肾合骨肾脉循骨而行持脉指法沈实坚滑按至骨上而得者为沈
　　次重而按之脉道无力为濡举止来疾流利者为滑如引葛益坚曰
　　病抟絶如指弹石坚者死】

　　凡诊脉湏要识时脉胃脉与府藏平脉然后及于病脉时脉谓春三月六部中俱带夏三月俱带洪秋三月俱带浮冬三月俱带沈胃脉谓中按得之脉和缓府藏脉既平胃脉又应时脉乃无病者也反此为病
　　察脉须识上下来去至止六字不明此六字则隂阳虚实不别也上者为阳来者为阳至者为阳下者为隂去者为隂止者为隂也上者自尺部上于寸口阳生于隂也下者自寸口下于尺部隂生于阳也来者自骨肉之分而出于皮肤之际气升也去者自皮肤之际而还于骨肉之分气之降也应曰至息曰止也六字诊脉之常也
　　明脉须辨表里虚实四字表阳也府也凡六淫之邪袭于经络而未入于胃府及藏者皆属于表也里隂也藏也凡七情之气郁于心腹之内不能越散饮食五味之伤留于藏府之间不能通泄皆属于里也虚者元气之自虚精神耗散气力衰竭也实者邪气之实由正气之本虚邪得乘之非元气之自实也故虚者补其正气实者防其邪气经所谓邪气盛则实精气夺则虚此大法也
　　内经诊法
　　帝曰诊法何如岐伯曰诊法常以平旦隂气未动阳气未散饮食未进经脉未盛络脉调匀血气未乱故乃可诊有过之脉【过异于常候也】切脉动静而视精明【视人之精彩神明】察五色观五藏有余不足六府强弱形之盛衰以此参伍决死生之分夫脉者血之府也【府聚也】长则气治短则气病数则烦心大则病进上盛则气髙下盛则气衰细则气小濇则心痛【上谓寸口下谓寸中】浑浑革至如涌泉病进而色【色当作危】弊绵绵如絶者死微妙在脉不可不察察之有纪从隂阳始始之有经从五行生生之有度四时为宜是故声合五音色合五行脉合隂阳持脉有道虚静为保【虚心息虑以候脉也】春曰浮如鱼之游在波夏曰在肤泛泛乎万物有余秋曰下肤蛰虫将去冬曰在骨蛰宻周虫君子居室【四脉有生长收藏之义君子居室此人事也】尺内两傍【谓内外侧】则季脇也【季脇近肾尺主之】尺外以候肾尺里以候复中附上左外以候肝内以候鬲【肝上贲贲鬲也滑云附上如越人所定关中也】右外以候胃内以候脾上附上右外以候肺内以候胸中【滑云上附上如越人所定寸中也】左外以候心内以候膻中前以候前后以候后【上前谓左寸下前谓胸前上后谓防寸下后谓背也】上竟上者胸喉中事也下竟下者少腹腰股膝胫足中事也【上竟上至鱼际也下竟下尽脉动处也】
　　帝曰平人如何岐伯曰人一呼脉再动一吸脉亦再动呼吸定息脉五动閠以大息命曰平人人一呼脉一动一吸脉一动曰少气人一呼脉三动一吸脉三动而躁尺热曰病温【尺之皮肤热也】尺不热脉滑曰病风脉濇曰痹【滑谓阳盛濇谓无血】人一呼脉四动以上曰死脉絶不至曰死乍疎乍数曰死【脉絶不至天真之气已无乍疎乍数胃谷之精亦此皆死之候也】
　　春胃微曰平多胃少肝病胃而毛肺病【木受金邪也】夏胃微钩曰平钩多胃少心病胃而石肾病【火受水邪也】长夏胃微弱曰平弱多胃少脾病弱而肝病【一云弱而石冬病】秋胃微毛曰平毛多胃少肺病毛而钩心病【一云毛而春病】冬胃微石曰平石多胃少肾病石而弱脾病【一云石而钩夏病】胃大络曰里虚实鬲络肺出左乳下其动应衣脉宗气也盛喘数絶者病在中结而横有积【絶暂断也中腹中也】
　　呼吸定息脉五动曰平【一呼一吸各再动定一动则五动】常气禀于胃无胃气曰逆【谓肝不心不钩脾不弱肺不毛肾不石也】脉弱以滑是有胸气但代无胃曰死【脉来动而中止不能自还因而复动曰代隂也不治】六部平脉浮而散心之平而长肝之平按至骨举指来疾而实者肾之平也肺平浮而数脾胃平缓而满指凡诊脉下指本部不平便可寻详病情矣

　　一脉为十变者何谓也五邪刚柔相逢之意也假令心脉急甚者肝邪干心也心脉微急者胆邪干小肠也心脉缓甚者脾邪干心也心脉微缓者胃邪干小肠也心脉濇甚者肺邪干心也心脉微濇者大肠邪干小肠也心脉沈甚者肾邪干心也心脉微沈者膀胱邪干小肠也五脏各有刚柔邪故一脉輙变为十也

　　脉有逆顺男女有恒而反者何谓也然男子生于寅寅为木阳也女子生于申申为金隂也故男脉在关上女脉在关下是以男子尺脉恒弱女子恒盛是其常也反者男得女脉女得男也
　　其为病何如然男得女脉为不足病在内左得之病在左右得之病在右随病言之也女得男脉为太过病在四肢左得之病在左右得之病在右随病言之此之谓也
　　甚矣诊脉之难也王叔和脉经左手寸心小肠关肝胆尺肾膀胱防手寸肺大肠关脾胃尺命门三焦五脏六腑脉之定位也重按为脏脏者藏也轻取为腑腑者附也一指间重按分浮中沈轻取分浮中沈一部又分浮中沉数息且分至微何微乎尊生经男脉一如叔和女则左手寸命门三焦关脾胃尺肺大肠右手寸肾膀胱关肝胆尺心小肠男尺常弱初生微之气女尺常强太阳心火之位也徧考方书悟褚论为精男女隂阳分也姙则男抱母女背母溺则男面覆女面仰男命系肾衰自下始故小腹先垂女命系乳衰自上始故乳房先槁云间储泳袪疑篇同噫庸医浑医死者可胜言哉

　　天地者万物之父母也隂阳者血气之男女也男子负隂而抱阳女子负阳而抱隂南方阳也北方隂也男子面南而生则两寸在南而得其阳故寸脉洪大而尺脉微弱也女子面北而生则两寸在北而得其隂故寸脉微弱尺脉洪大也男得女脉为不足女得男脉为太过脉诀云女人反此背看之尺脉第三同断病正谓此也诸家论男女脉者惟此不诡于理彼混焉无辨者非也因反此背看之説即以左右相反分男女者岂理也哉男子先诊在左手女人先诊在右手男子左脉大则顺女人右脉大则顺
　　论诊脉大法
　　夫疗病以识脉为先识脉必明金木水火土之理次察虚实贼微正之邪更复辨其部位则病若指其掌焉芤实洪伏沈濡滑浮濇弱微迟缓皆左右手之主脉也左手三部所主温风寒也温风寒病得于外是外邪所感致五行不平也皆客随主变客既随主而变所见者主脉而已右手三部所主燥湿暑也燥湿暑病生于内是内自伤五行自不能平也皆主随客变主既随客而变所见者客脉而已此脉法之大槩及其互相变见或左脉见之于右或右脉见之于左或隂阳更相乘或隂阳更相伏或一脉为十变脉理精微非一言可尽然其要不越乎隂阳五行而已且左右之脉五行分之各得三脉五三壹十五脉也芤实洪应心属火伏应肝属木沉濡滑应肾属水浮濇弱应肺属金微迟缓应脾属土至于五行当更相平一有不平病即见焉而又当详审乎主脉客脉之相合何谓主洪沉濇缓是也何谓客本部不应得之脉皆是也能如是可以尽知内伤外感主客标本之别判然在夫何缪哉
　　论辩脏腑脉法
　　盖五脏六腑之脉详观素难脉经诸书俱载脏脉周备惟腑脉只言浮沉微甚即隂阳刚柔之义五脏属隂六腑属阳配合表里分为六部各司其职固脏腑之脉同部见焉脏脉主沈主微腑脉主浮主甚假令肺部如三菽之重与皮毛相得者肺脉也浮于三菽者太阳脉也大抵脏脉来微腑脉来甚者也难经有云然迟者脏也数者腑也亦隂阳之意耳但腑之脉分别五邪必于本脏互相推求明证定拟则庶无差误矣
　　脉形状歌
　　芤旁边实中央虚浮按不足举有余滑脉往来流利动呼吸三至号为迟弱如浮细按欲絶伏脉重按要寻思若切绳如转索沈须着骨乃得之缓而去来如小驶似弓状莫违濇带细迟如剖竹实当长大带强微洪来极大微极细濡类软同水帛衣此是叔和真妙诀泄明白漏天机
　　论察脉之要
　　夫察脉之要莫急于人迎寸口是二脉相应如两引绳隂阳均则绳之大小等凡平人之脉人迎大于春夏寸口大于秋冬何谓人迎喉取之内经所谓别于阳者也越人不尽取诸穴之脉但取手太隂之行度鱼际后一寸九分以为配隂阳之数而得关格之脉然不先求喉手引绳之义则昧尺寸隂阳关格之所起寸口倍于尺则上鱼际而为溢故言溢者寸配尺极矣溢之脉一名外关一名内格一名隂乘之脉曰外关者自关已上外脉也隂拒阳而出故曰外格隂主于寸动于尺今自关以上溢于鱼际而以后伏行是谓隂壮乘阳而阳竭阳竭则死脉有是者死矣此所谓寸口四倍于人迎为关隂之脉者也关以后脉当一寸而沉过者谓尺中倍寸口至三倍则入寸而为覆故言寸者尺倍寸极矣覆之名一名内关一名外格一名阳乘之脉内关者关以下内脉也外格者阳拒隂而内入也阳生于隂尺动于寸今自关以下覆入尺泽而关以下脉伏行则为阳亢乘隂而隂竭隂竭亦死脉有是者死矣此所谓人迎四倍于寸口而为格阳之脉也经曰人迎与寸口皆盛过四倍则为关格关格之脉羸不能极天地之精气而死所谓关溢者复溢是也虽然独覆独溢则补防以生之尺部一盛防足太阳补足厥隂二盛防足太隂补足少隂三盛防足阳明补足太隂要皆二防而一补四盛则三极导之以鍼当取少隂太隂阳明之穴脉弱者取三阳于足脉数者取于手少阳二当于隂一至寸而反之脉有九候者寓浮沈于寸关尺也且越人不取于十二经穴直以二经配合于手太隂行度自尺至寸九分之位复分三部部中有浮中沉以配天地人也

　　图书编卷七十二
　　钦定四库全书
　　图书编卷七十三
　　明　章潢　撰
　　人身同天地叙
　　七尺之躯何可与天地论小大百年之身何可与天地论修短况此身特躯殻耳于此身之骨骸脏腑经络血脉纵能精究而深研之不过医之小道也何必一一凖诸天地哉吁此皆自小其身者也惟自小其身故经营七尺之内与蝼蚁同嗜欲醉梦百年之间与蜉蝣共旦暮可哀孰甚也不知天地非大人身非小也万古非长百年非短也所以上下同流者自有在也盖隂阳五行在天地人一也观一岁十二月一日十二时人身之呼吸与天地通者果何物乎孟子谓夭夀不贰修身以俟之所以立命也自此身之外更何命可立何心性可存而养也彼世之愚不肖者无论已间有贤哲之士计其生平虑非不周知非不溥言非不详行非不鋭日夕殚精耗神游魂梦景独于此身漫不加之意焉其于本末内外轻重缓急且莫之办又安望其赞化育参天地浩然塞两间炯然照百代哉试览此编人身与天地相同果强合之抑亦造化自然也惩七年之病者必求三年之艾当勿忽于此矣

<子部,类书类,图书编,卷七十三>
