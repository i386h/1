<!-- { "loadSidebar": true } -->
　　郭门行三十里至蘓稽渡行十余里憇徳山寺望三峩揷天云气如赤珠如白鹄如行人鳞鳞不可名状读宋英宗御制别山碑至楠木坪树如宝葢葱菁十余里见溪下一石类舟人云此普贤船也至大峩石上有陈图南福夀二字石前有流杯池余为神水赞而去去登歌鳯台即楚狂隠处也憇中峯寺玩孙思邈药鼎丹灶其形甚古憇牛心寺寺下为双头桥两水分流石梁跨之葢天成云过梁渡溪憇后牛心寺玩唐三蔵取经时所遗卓锡非人间物国初高僧宝昙圆寂于此或言高皇帝同时僧广济避居峩山后宫中闻龙跃声诏易前杖莫可考耳由四防亭经南戒名宗坊投白水寺宿焉访唐濬师弹琴处堙也有镇南沙门与之语合言师别传言七十游南海三十年前种树千百今欝欝荫此山矣出内江学士赵孟静衣契读之谓充其心则宰衡吐握一代人材可种也洙泗指迷千载人材可种也余味其言书短歌寄焉越二日镇南随余登顶心坡坐笋舆用布悬引而上经息心所大小深坑有长老坪差觉平坦乔木千章千云摩苍交错纠纷古萝蔓延下垂人云此普贤线也行至鷟店飞岑巑岏过木皮殿上胡孙梯敲雾漨浡咫尺莫辨过梅子坡至雷洞坪有禁人语铁碑恐风雷忽震由此转折八十七盘最上娑罗坪葢有娑罗花云扪石穿林黩黪不见天日岩下磈磈多千年积雪冰气皑皑射人已入天门石度天仙桥投光相寺宿焉老僧取水炊饭为言顶有池水无泉胍可给千人炊米数沸中食过百沸则心结粉粒反不可食卧必累褥坐必执鑪其寒栗异常云旧有铜铁锡三殿今存铁瓦殿云有通天沙门年八十薙草开株表一小刹不下山五十年自言此山无豺虎草木皆香西域宝掌千歳僧也名此震旦国第一山西顾遥指其近而倚者曰瓦屋罗回其逺而望者曰青城玉垒其最见者曰雪山晒经而火熖葱岭与诸番之界俱在缥缈其余万山真如培塿青衣洋渎三江萦然如匹练使余应接不暇少顷靉叇云布两人复归禅房有披髪道人衣树皮不言姓名长揖别云余就枕越四日再登浮云忽开大阳吐扶桑和如艳阳步覩佛台有小鸟如鸜鹆依人而来鸣曰佛现佛现视之闪闪成晕青黄红绿之色围绕数重初见若车轮既而圆径渐广跨过山足观者如对镜惟见已身虽并立者不见人云此普贤身也有鼯防亦来亲人或云山有云霞气日映之则显鸟防亦忘机者通天饭余禅榻授余养生之秘坐更余一僧报曰圣灯现矣疾走现光台始见其一如火渐至数百时隠时现僧云往吹入殿中信手掇之一木叶耳理或有焉余就枕越五日又登絶顶日大明如昨一僧携放光石如水晶大者径三四分就日照之成五色如虹霓望七寳台在深崖与通天别从故道下山崇峯悬磴白云防之浑如银色世界树间啼猿小者如拳暮宿白水寺越六日至黒水寺访八音池毎乗夏有水人鼔掌则羣蛙鸣其起止俱先一蛙如金声玉振有白玉环探之光润异常乃千年物暮宿老宝楼鉴登指龙门二峩三峩诸胜莫能穷也大都广围千里髙百三十里余得其槩

<子部,类书类,图书编,卷六十六>
<子部,类书类,图书编,卷六十六>
　　大小劔门山总叙
　　劔门山
　　蜀地之险甲于天下而劔阁之险尤甲于蜀葢以羣峯劔插两山如门信有所谓一夫当关万夫莫敌者自晋唐以迄于今巨卿逸士登游唱和篇牍累积有説有铭有词有诗非止一家而所以形容其险者殆尽披阅诸公著述益増吊古探幽之想遂为考订复以广其传庶几四方之士谈劔门之险一覧之余则竒峯絶嶂宛乎在目矣虽然险固可称而有天下国家者初不恃此以为重葢在徳不在险也

<子部,类书类,图书编,卷六十六>
　　福建福州府山曰鸟石【治西南】越玉【城北】鼓山【城东】大姨【大海中毎风色晴定日未出之先于山上东望见一山如空青微出海面乃琉球国也其下水深碧色东流】钟山屿【在海坛里形如钟没于屿旁潮退蒲牢犹隠隠可见故名海坛山四围水尽咸卤独此水清淡中有老媪石形妇人高二丈石之前有石天井方广二十丈中有石眼深不可测与海潮通焉】香炉【连江】四明【长乐】高葢【永福】六洞仙山【山极高而秀旧有仙居之风雨晦明不可测又有时音乐出岩洞外乡人有沿崖而至其地者遇二人对奕越明再造不复见焉众以为异遂刻六洞仙像于上】方广石【县东七都峙防千仭上有石室可容千人室之内搆阁三重上雨旁风皆石室庇之不假片瓦也山中景有十竒】玉泉洞　瑞松坞　钟磬石聼泉崖　瀑布泉【悬崖千丈防若琼瑶响如琴筑】龙澍岩　灵洋谷龙尾泉【有石如龙贯石崖中泼泼然仅见尾有泉缘其尾而下注于石盂不盈不涸】望仙台　清音洞【已上即十竒也】星岩　仙掌　仙树　观音影【亦皆山中竒观岩之路口有井其泉清冽而甘以瀹茗号为第一泉】玉融【福清】黄蘗【林峦重复有瀑布龙潭又有佛座香炉数峯】双髻峯【在旗山三峯峭秀崖谷幽逺缭绕环抱水西之胜处也】
　　泉州府山曰泉山【一名北山一名齐云山周环四十里为郡之主山　岩在泉山之半巨石如中空可居唐林藻林蕴欧阳詹皆尝读书于此有石砚现存又有秀崇坞醉月岩　石狮岩在岩之畔有石巉然如狮子状　清泉洞在泉山有上下二洞上洞名紏阳在山巅后有白室下洞名紫泽上有百丈石崄峯叠巘寓目登眺如在天上杖黎泉在清源洞侧　清源泉在清源上下二洞间】紫防山【峯凡十有二常有紫云覆其巅金粟洞在山之阴西有石鼓丹灶仙掌诸峯】高葢【晋江】梅花【南安】九日【连跨晋江县界重九日邑人多登高于此　无等岩高丈许石佛岩在上高峯之侧　翻经石梁普通中僧拘那罗陀尝翻译金刚经于其中　一眺石在莲花峯之巅高广皆丈余登其上则四方万境举在目中故名小清凉石方广丈余古木数株掩映其上登者必先憇于此　石灶石盆石碾石砚四石皆秦君亭侧　自然磉石员如弹丸周围丈余出于天成　碧玉峡二石相并如玉之立　放生池在寺前　白云井泉味甘冽井西有高士峯北有莲花峯皆竒境也】髙镇峯【一名鸡髻山又有翠峯屏大成洞】五峯岩【上有石室色如银中可容三百余人】三秀【同安】浯洲屿【上有海印岩岩有十二竒曰大武岩玉几峯蘸月池眠云石偃葢松跨鳌石石门关古石室蟹眼泉倒影塔千丈壁一覧亭】卧龙【恵安】小岞【山之阳多怪石中穿一洞洞之中豁然明朗可容四五百人旁有小石门仅可单人而入门内丈许折而右转有巨石如屏风以蔽内外一人持防守之虽千百人莫敢犯永乐间海倭入防民多匿洞中倭防百计攻之不克舍而去】天开岩【恵安】髙镇【永春】阆山【安溪】五华【徳化】莲花峯【南安其山耸峙上开八石皆莲花然朱文公诗云八石天开势絶攀】彭湖屿【自城东出海舟行三日抵彭湖屿在巨浸中环岛三十六】
　　建寜府山曰黄华【治东】白鹤【城东】梨岭【天下之水皆东梨岭之水独北流入广信】辰山【建安】灵鹫【瓯寜】东山【建阳】武夷【崇安峯峦大者三十六周回百里道书第十六洞天详见于后】大同【浦城】洞宫【政和】筹坑【有天柱峯狮子岩罗汉岩将军岩屏风石葫芦石石室龙井又有岭亦名筹坑又有员照庵前有圣水凡三石井中一井外狭内寛深不可测】湛卢【松溪】香婆岩【松溪】白塔山【建阳山巅有石特立如塔状相传夜有火明其上故又名天灯山下有龙岩洞洞口有试心石下有碁盘石相传唐时有三女炼丹于此仙去今龙济所祀即此三女也又有飞来石在龙济院前】石桥洞【府城北高峯环抱内有石潭其外则石壁峭立相传潭有龙】浮石洞【建安在响山之前葢溪中小屿遇水泛则与之俱浮人未见其没】
　　汀州府山曰卧龙【城北】翠华【寜化】南宝【上杭】灵洞【武平山有大洞三十六小洞二十八】莲峯【连城司马周卿取山中竒胜书刻石苍玉峡云栈天梯冠豸桃源清如许芙蓉波金宇泉白云深处天光咫尺苍谷虚灵小崆峒】滴水岩【岩壁陡絶洞有三门中而竖者名为天柱】灵隠洞【寜化洞前重冈叠巘森列左右小洞横絶烟云缥缈有圣水桃竹又有一石抜地而起上有洼樽乳泉滴沥满而不溢】象洞【武平其中广濶号九十九洞】
