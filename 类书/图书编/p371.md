<!-- { "loadSidebar": true } -->
　　黎平府山曰锦屛山【在府城东】窦带山【其形若带环绕郡城】铜鼓崖【府城东有洞髙大如屋深远可三里中有溪水横流】罗团洞【洞门寛广傍有石磴如牀可容二百余人】
　　都匀府山曰笔架山【商城西三峯乔耸其形宛如笔架】二龙戏珠山【二山形如二龙中有团山如珠】六洞山【平州司西】独山【州治南其山尖团而峻无他山相连因名】
　　永陵州山曰红崖山【州治西北悬崖壁立万仞惟东面可登山伴有洞寛广若堂深数十丈中有杉木枋四片不知何时所贮其色如新中有石人石马各一近山居民间闻洞中有钟之声或崖上红花如火是年必有瘴疠世传为诸葛武侯驻兵息鼓之所】箭眉山【项营司西势极髙大周四十余里河流萦纡其下巅有两峯峯畔一谷甚寛平可耕凿土气多燠蔬果四时不乏然多烟瘴不可久处惟土者乃家居焉】闗索岭【项营司东势极髙竣周回百余里上有汉闗索庙因名】镇宁州火烘披【山石髙陡其气燥燠虽隆冬登之亦汗出沾背】
　　安顺州白石崖【白石崖髙顶平可居且有泉水四时不竭】
　　普安州八部山【九峯摩空一泉奔注】八纳山【上有平顶旁连小石百余尺顶有潭水极清木叶落其中鸟即衔去泉声树色常与烟岚掩映】
　　兴隆卫飞云岩【岩去地百余尺中虚而下嵌乳液融结纷诡殊状】东坡山【山下寺曰月潭飞岩倒悬巑岏巧怪垂珠滴乳尽态极竒若神蛟之驾秋云灵凤之骞晴汉又如千乗万骑浮空以驱仙子灵姝御风而下虽五丁之力吴刚之技追而琢之不足以方其妙葢天成也旁有崆峒邃不可入而一泉清泠自半岩奔流于野其佳胜殆无与比矣】
　　普定卫真山【巅有二巨石对立上建玉皇阁匾曰真境】清虚洞【东岩山畔洞之前危峯削壁迤不断其洞有二一明在山南深逺寛广如堂宇然一暗在山北门仅通人内广袤深不可测洞中有白石滴乳俨若人物云龙狮象之状】龙潭洞【山上危峯盘亘雄峙洞门广十余丈流水出焉深不可测】
　　安南卫白基山【山势巍峩傍有削壁清秀可爱】朝阳洞【石岩平入竹树森列清防防密日出则光彩明媚中产异石竒形怪状犹鸟兽伞葢或如台凳器物者又有清泉从石隙流出澄澈如练】
　　赤水卫东陵山【水石清幽苍翠如滴】
　　永陵卫海漫山【延袤八十余里如海水之汗漫】
　　金筑安抚司【天生桥在安抚司北三十里石壁千仞环绕如城水流其下人行其上坦然如桥】
　　贵州山川
　　木阁青山在宣慰司城西四十里林木蓊蔚水西之境由此而入养龙坑在养龙坑长官司两山之间渟渊深灵物藏其下当春初和畅夷人立栁坑畔择牝马之贞者系之已而云雾晦防类有物蜿蜒与马接其产必龙驹本朝洪武四年伪夏明升降献良马十其一白者乃得之于此首高九尺长丈余不可控御诏祀马祖然后敇典牧者囊沙四百斤压而乗之行苑中久渐驯习后将行夕月之礼于清凉山乗之而蹑云一尘弗惊赐名飞越峰且命绘形藏焉翰林学士宋濓为之赞大岩山在务川县东八十里山有一岩深邃可容百余人时多游翫于此蜗溪叠岩在府西一百二十里峻壁间有一石门泉从中出嵗旱祷之风雨骤作铜闗铁寨山在潭溪长官司西南其山高峻上颇平广可容千人三面据险惟南可登铜鼓岩在黎平府城东北二十里有洞高大如屋深逺可三里中有溪水横流罗汉洞在府城东北一十五里洞门寛大傍有石磴如牀可容二百余人八部山在普安州城东三十里诸峯皆石矗然摩空罗磨塔山在州城北一百八十里四面峭壁上有寨惟一迳可达东北瞰盘江三一溪在州治东其源有三一出沙庄一出云南坡一出目前山三流合一入于城南水洞洞外狭内旷其巅有通明处其中悬崖怪石状若人兽清竒可翫闗索岭在项营长官司治东势极高峻周回百余里上有闗索庙因名蔡苗山在新添卫城东北一十里上有泉悬崖飞下宛如玉虹名曰飞泉都匀洞在都匀长官司东一十里前门北向高广一丈五尺后门南向髙广四五尺洞中乱石状如象鼻杂草丛生白水河在安庄卫城南三十里悬崖飞瀑直下数十仞为河湍激若雷平日云雾塞其下
　　东坡
　　贵与楚邻封当两疆之界曰东坡由道左入跻攀林麓仅百武许有飞岩倒悬巑岏巧怪垂珠滴乳尽态极竒若神蛟之驾秋云鸣凤之骞晴汉又如千乗万骑浮空以驰仙子灵姝御风而下虽以五丁之力吴刚之技追而琢之不足以方其妙
　　双明洞
　　予行抵洞苍然两山夹道下有寒泉注为澄潭怡然予懐从者曰未也白石壁立半折崖侧下有通径劈窦圆如满月竒哉斯之谓洞也从者曰未也缘门以入小迳夹崖前峯兀嵂苍碧澄流穿石折而西回又一方渚磷磷有声云气拂面静观日色山影澄沈如镜东西风月相射南北绕绕石盘如葢衍土一区可坐可话往来百步余而兴入风泉云壑之外矣顾崖门石笋数尺形类妆防佛虚可容背旁婉曲侍童环立者可数人俯皆平石泠然徐子发浩歌童冠者抠衣而进歌湛露前溪横小梁渡涉者莫子起以请曰未也渡此则双明洞矣余临衣却顾步小桥流水之潄穿石洞援壁而登六七步间恍然光厰堂壁四周前开一面以吐日月上圆下方竒伟一室环壁灵异莫穷变态【中座四顾山水之竒足澄心目】
　　飞云岩
　　贵州省城之东有兴隆卫去兴隆二十里有月潭寺寺左为岩牓曰飞云旁通一径有石级可陟而上岩内石壁陡立髙约几二十丈广半之上覆如屋中虚而下防其质纯白如粉间有纹理望之若白云堆积然上有尖石下垂若悬笔者三下有圆石峙立若石柱者四岩之前松杉防翳若不知有洞者
　　水云洞
　　贵州外卫曰普定者即古罗甸国也卫南十里有洞曰水云焉崇山峻岭环矗盘据逺而望之若无罅可入行渐近则见巨石横立如屏似以障蔽洞口洞之内地平如底且旷可容千余人旁有潭水下注淙淙有声不舍昼夜水流山下三十里直入普州滙为巨津约行百步隂暗晦防如入鬼域遂列炬前导未及里许则朗然如昼心目为之一豁仰观之则西有一大窍其圆如镜日光穿射闪铄异常红黄白黑诸色咸备居人称之为四景葢以红为春黄为夏白者属秋黑者属冬也然以意测之日光正射故红红相对故黄近红者光减而为白其幽邃者光阻而黑焉特随日之斜正逺近而色因以变迁理或然也洞髙十余丈广半之其西南隅最髙处一石直立真若观音佛手提篮器东西一白石甚小若鹦鹉延颈呻喙然者虽巧于装塑亦莫之能过也东北有石莲花形色种种西北特出一石柱龙鳞栉比人穪为石龙要之石髓淋漓积久所致者下有石池沟涂封植宛若田制以其在石龙之下故又称之为龙田云
　　虫斯塘九曲
　　嵗乙亥孟春予筑河西螽斯塘引水灌田堤成予往阅焉隠隠望西北冈下巨石嶙峋于是沿溪而上溪凡九曲东界大路水发路旁石壑中莫穷其源也折而西止溪北高阜突出二石左如龙昂其首右如虎蹲踞而伏心颇竒之约二石之址仅容亭即以卄八日戊辰基其地二月辛未草搆方亭匾曰出潜义取见龙兆文明尔郊外荒僻亭不足居谋建草堂堂成匾曰收春予自经始日出偕出日入偕入旁搜诸景半属隔溪爰伐木得棕株为百节桥以度溪旁有石类凤方春水涸形体全露西南一石孤髙壁立与凤石对彷佛十洲三岛所称鳌屿特大小殊尔环绕两峯劒门防戸雨榭云窝层见叠出转瞬应接不暇复循鼇峯而北有地一区平衍如掌与出潜亭相峙地脉从东北三台山降冈峦拱卫势来形止堪舆家谓全气之地庶几焉惜多荆棘人迹罕至予始芟刈周遭密察宜建八阁岑楼阖郡山川尽在目睫不特收春堤之胜已也大平之北西冈之麓俄闻水声潺潺予复令童子引手步入后洞洞隂而深泉水四出有正有隠有悬有仄尔雅记瀐滥沃氿是也浍而为一饮之味甘出洞遵古沟南行探水所委则众壑攒簇絶类滟滪堆状水灌其中予逡巡蹑之石窦生成宛陶冶所制自九月至三月其内可席而坐深仅五丈崖覆者三之一余吐日吸月天尤掩映惟隂雨则岩溜浸滴上建亭可蔽之洞前石壁峡峙两柱于云旁左一池如砚四时不竭予笑曰其殆张芝洗墨乎仰首则天乙文笔二峯若相拱揖因忆丁巳仲冬望前之夕曽梦二洞一正南一东南不数日有授产者予贫莫能应为其强也翌午率诸豚往观之与梦中景象不爽毫发水出山腰逾洞顶东注洞如悬钟揆日测景且向正南予喜始售以值时乃据西北石屋有三石下垂姑名鼎洞以应厥梦庸知东南之洞实潜于此其上左右二石形如鼎圆则畴昔钟鼎之题岂偶然耶夫以丁巳入梦乙亥成之二洞相去曽未二里洪荒迄今为草莽蔽翳不知几千万禩予一夕而得之服阕北征金陵胡秋宇时在翰林绘图钟鼎并赠长句清平孙淮海己巳抚郧台寄寿有钟鼎长楼小洞天之什可征也刚出洞口则溪之四曲以至七曲一望草木密乱石杂沓髙者类笏卑者各成形质八曲内一石髙广方平可当抵柱往游秣陵覩方印南屏不足多也遂鸠工合四曲大阔一池与旧池连接盛夏狂澜借斯石障之复砌闸为防以通舟楫水涸则闭水溢则启两湖相望三翼舟名游翔王子安谓列冈峦之体势穷岛屿之潆回借彼喻此殆非假托而溢美矣方台榭草剏犹憾诸胜尽属溪南一日坐草四顾荆榛渐辟迤西有大石壁乃扪萝而下北望石涧中秀岩森列如笋谪仙咏青天削出玉芙蓉近之最北有天生桥稍狭涧水从桥下过则溪之邻大路第一曲也桥南数步一石面南者甚竒其上可亭芙蓉石之左有泉自峡涌出流为方池

　　图书编卷六十七
<子部,类书类,图书编>
　　钦定四库全书
　　图书编卷六十八
　　明　章潢　撰
　　人道总叙
　　大哉天乎统元气也广哉地乎统元形也人以然之身处覆载闲不啻太仓一稊米耳易乃以天地人并列为三才而谓易简理得成位乎其中焉干九五文言谓大人与天地合徳日可合明四时合序鬼神合吉凶先天弗违后天奉天时人之大也一至此哉非意之也立天立地立人其道一也道本大而人自小之耳大人特自尽其立人之道非于道有所加也不独大人为然孔子谓人者天地之心夫心在人身形气之中而耳目视聴手足持行百体各从其令一由心以为之宰也人在天地中而为之心焉岂徒五行之秀万物之灵典礼文物之中焉已耶天即人之髙明也地即人之博厚也日月人之照临也雨露人之润泽也雷霆人之震动也风云人之变态也隂阳人之卷舒也山岳人之融结也江河人之流行也鬼神人之屈伸也古今人之昼夜也歴世帝王圣贤才智人之过影也举宇宙间成象成形飞潜动植一人之生生化化而不息也故人以天地万物为一体一物失所痛瘝切身其心自有大不忍者人道本如是也所以宇宙内事皆分内事凡裁成辅相范围曲成剂量调燮参赞位育皆人之自尽其心以为天地心而人道庶乎其无愧耳盍稽之康节与横渠之言乎邵子谓其能以心代天意口代天言手代天工身代天事谓其能上识天时下尽地理中尽物情旁通人事又谓其能弥纶天地出入造化进退古今表里人物张子谓其为天地立心为生民立命为往圣继絶学为万世开太平真见人道之大有不能自诿者欤但道不逺人人能道自一身以达之家国天下人伦物理及国朝典制礼乐何一非人道之所当究心者故为人道编
　　人身心总叙
