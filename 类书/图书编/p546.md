<!-- { "loadSidebar": true } -->
　　古之射礼有五一曰大射二曰宾射三曰燕射四曰乡射五曰主皮之射大射者天子将祭于郊庙与助祭之诸侯羣臣射于射宫而择其贤者使与于祭是也诸侯孤卿大夫将祀其先祖亦以是礼而择士均谓之大射宾射者诸侯朝于天子而天子与之射于路门之外者是也列国之君相与朝聘及卿大夫士私与其宾客行其射礼亦均谓之宾射燕射者天子劳使臣及与其羣臣饮酒而射于寝者是也诸侯与其臣下卿大夫士其家人之属燕饮而射者亦均谓之燕射乡射者州长春秋以礼属其民而习射于序者是也卿大夫以郷射之五物询众庶而射于庠亦均谓之郷射然天子以六耦射三侯五正乐以驺虞九节诸侯以四耦射二侯三正乐以貍首七节孤卿大夫以三耦射一侯二正乐以采苹五节士以三耦射豻侯二正乐以采蘩三节则其上下之辩未甞不明也是四射者以礼乐将之谓之礼乐射故曰其容体比于礼其节奏比于乐而中多者乃得预于祭又曰进退周旋必中于礼内志正外体直然后持弓矢审固持弓矢审固而后可以言中此可以观徳行矣是故圣王务焉主皮之射者庶人之事田猎分禽之射也张兽皮而射之无正鹄之制主获而尚力无礼乐之饰故曰礼射不主皮明非君子之所贵而四射尚矣秦灭先王之籍古礼残缺幸存而可知者诸侯大射与州长乡射二篇而已其天子之礼见于周官者略不备两汉以下有天下国家者因仍简陋以为政至其君臣游燕之际从事于弧矢者未甞无之大抵皆主皮尚力之陋而古法冺坠莫知讲求惟唐开元中颇甞论著仪式其一曰皇帝射于射宫其一曰皇帝观射于射宫粗采古礼而损益之虽具于礼官而举行希濶至宋太宗淳化五年诏定其礼有司遂取唐制为大射图并画其冠冕仪式表着之位以进而太宗曰俟弭兵之日与卿等行之葢亦未甞用也及乾道间命讨论燕射之义而宰执以为旧制烦苛难以遵行更定新式奏之其説槩可考见而亦末矣元制自天子公卿至郡国将佐皆有射垜翦柳之法大槩循用国俗无足采取焉国朝混一区宇修明治具考求三代之政次第行之诏成均博士弟子及郡县庠序之士皆使习射以俟贡举而凡郊庙之祭先期輙命文武百执事行大射之礼其仪注斟酌古今烦简适中蔚然为一代之典焉

　　大射义
　　古者诸侯之射也必先行燕礼卿大夫之射也必先行乡饮酒之礼故燕礼者所以明君臣之义也乡饮酒之礼者所以明长幼之序也故射者进退周旋必中礼内志正外体直然后持弓矢审固持弓矢审固然后可以言中此可以观徳矣其节天子以驺虞为节诸侯以貍首为节卿大夫以采苹为节士以采蘩为节驺虞者乐官备也貍首者乐防时也采苹者乐循法也采蘩者乐不失职也故天子以备官为节诸侯以时防天子为节卿大夫以循法为节士以不失职为节故明乎其节之志以不失其事则功成而德行立徳行立则无暴乱之祸矣功成而国安故曰射者所以观盛德【貍首逸下云曽孙侯氏是也乐官备者谓驺虞曰壹发五喻得贤者多也吁嗟乎驺虞叹仁人也乐会时者谓貍首曰大小莫处御于君所乐循法者谓采苹曰于以采苹南涧之滨以采苹喻循法度以成君事也乐不失职者谓采蘩曰被之僮僮夙夜在公】　射者男子之事也因而饰之以礼乐也故事之尽礼乐而可数为以立德行者莫若射故圣王务焉【士者先徳之行后决之于射男子主而有射事学礼乐以饰之】　古者天子之制诸侯嵗贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有譲数有庆而益地数有譲而削地是以诸侯君臣尽志于射以习礼乐夫君臣习礼乐而以流亡者未之有也故诗曰曽孙侯氏四正具举大夫君子凡以庶事小大莫处御于君所以燕以射则燕则誉言君臣相与尽志于射以习礼乐则安则誉也是以天子制之而诸侯务焉此天子所以养诸侯而兵不用诸侯自为正之具也【此曽孙之诗诸侯之射节也四正四爵四行也四行者献宾献公献卿献大夫乃后乐作而射也莫处无安居其无官次者也御犹侍也以燕以射先行燕礼乃射也则燕则誉言国安则有名誉誉或为与】　天子将祭必先习射于泽泽者所以择士也已射于泽而后射于宫射中者得与于祭不中者不得与于祭不得与于祭者有譲削以地得与于祭者有庆益以地进爵绌地是也【泽宫名也士谓诸侯朝者诸臣及所贡士也皆先令习射于泽已乃射于射宫课中否也诸侯有庆者先进爵有譲者先削地】
　　按射义一篇古礼頼以存者固多而大义不明不容以无辩也射义曰射者射为诸侯也是以侯为诸侯果于义为可通乎郑康即因之故其注周官司裘曰谓之侯者天子中之则能服诸侯诸侯以下中之则得为诸侯不亦愈失而愈逺乎葢射中则得为诸侯不中则不得为诸侯要亦信射义大过而不能折之以理焉耳然其中有曰射之为言者绎也绎者各绎己之志也故曰内志正持弓矢审固持弓矢审固则射中矣故曰为人父者以为父鹄为人子者以为子鹄为人君者以为君鹄为人臣者以为臣鹄故射者各射己之鹄郑氏不从此义发明乃谆谆于射诸侯之説而是非黑白且不辩矣噫即此观之书可尽信哉
　　御射
　　周制天子礼周官太仆职曰王射则赞王弓矢缮人职曰掌诏王射赞弓矢之事服不氏职曰掌以旌居之大获射人职曰王射则令去侯立于后以矢行告卒令取矢司服王飨射则鷩冕疏曰燕射在寝则朝服宾射在朝则皮弁服唐制皇帝亲射仪司马奉弓自西阶升当西楹前南靣挥弓命获者去侯获者去侯至乏止司马降西阶复位千牛郎将一人奉决拾以笥千牛将军奉弓千牛郎将奉矢进立于御榻东少南西靣即将跪尊笥于御榻前少东拂以中少决兴赞设决讫千牛郎将又跪取拾兴赞设讫以笥退奠于坫上复位千牛将军北靣张弓以袂拭弓左右靣左执弣右执箫以进御讫退立于御榻东少后千牛郎将以巾拂矢逐一供御御将射协律郎攀麾先作鼓吹及奏驺虞之乐九节至第六节御乃发一矢奏第七节又发一矢皆与乐声相应千牛将军以矢行奏中曰获下曰留上曰左曰左方右曰右方至九节发四矢毕协律郎偃麾乐止千牛将军将御坐东西靣受弓决拾退奠于坫上复位宋制天子燕射仪皇帝临轩有司进弓箭教坊乐作皇帝乃射若中的招箭班奏讫应左右侍立并祗应臣僚阶上下就位并再拜皇帝射毕复坐元制缺国朝见仪注　以后皆公及宾诸公卿大夫射　周制天子礼阙诸侯礼仪礼三耦升射毕降降取弓矢于堂西诸公卿则适次公将射则司马师命负侯皆执其旌以负其侯而侯仆人扫侯道司射告射于公公许适西阶东告于宾遂搢朴反位小射正一人取公之决拾于东坫一小射正授弓拂弓皆以俟于东堂【一小射正明有二人】宾降升堂西垣决遂执弓搢三挟一介升自西阶升待于物北北一笴东西立【不敢与君并立退一笴三尺之地】司正执弓升自西阶立于物间南向弓命去侯负侯者许诺趋至乏止司射命设中小臣师执中坐设之【执中南当福西当西序】太师实八筭于中横委其余于中西公就物小射正奉决拾以笥大射正执弓皆以从小射正坐奠笥于物南遂拂以巾取决与赞设决朱极三公祖朱设决拾大射正执弓以袂顺左右隈上再下一左执弣右执箫以授公小臣师以巾内拂矢以授公大射正立于公后以矢行告下曰留上曰左右曰方十发以将乘矢公卒射宾降释公于堂卿大夫继射诸公卿取弓矢升射如二耦若中则释获者每一个释一筭上射于右下射于左唐制皇帝亲射仪侍射者进升射席北靣立左旋东靣张弓南靣挟矢协律举麾乐作不鼔吹奏貍首之乐七节乐至第四节乃发第一矢奏第五节发第二矢皆与乐声相应至至七节发四矢毕协律郎偃麾乐止射者右旋东靣弛弓北靣立乃退复西阶下释弓于位【其射人多少临时听进止】皇帝观射仪典谒以公从首六人自东西阶升如司射之仪至射席前北靣进升射席立定左者右旋西靣张弓右者左旋东靣张弓俱南靣挟一个所司奏请以射乐乐王公以下侍中前承制曰可通事舍人曰承传西靣告太常卿太常卿于西悬内东靣命乐正奏乐协律郎举麾作貍首之乐七节至第四节右右乃俱一发与乐相应又奏第五节左右又一发与乐相应以至七节四发讫协律郎偃麾乐止左厢射者左旋西靣弛弓右厢射者右旋东靣弛弓俱北靣立少退从东西阶降立于阶下相向北上立定乃退次取六人升射如初四品以下射于殿下射毕三品以上及近侍官与四品以下皆释弓复会位坐其未射者立继射如初宋制天子燕射仪以宣臣僚射当射官执弓箭阶下再拜讫升阶射元制缺国朝见仪注

　　州长春秋以礼防民而射于州序之礼谓之乡者州乡之属乡大夫或在焉不改其礼　疏曰周礼五州为乡是州属乡也云不改其礼者虽乡大夫在其礼仍依州长射礼也然此经乡大夫射于庠云堂则由楹外又云堂则物当楣又云大夫用兕中其礼与士射于序别而云不改者大判乡大夫士射先行乡饮酒礼及未旅而射为不改耳其实亦有少异也宾主介僎
　　仪礼主就先生而谋宾介注曰主谓诸侯之乡大夫也先生乡中之致仕者介处士之贤者诸公大夫入而观礼者为僎【诸公者大国有孤四命谓之公】
　　戒宾介
　　仪礼主戒宾宾拜辱主荅拜乃请宾宾礼辞许主再拜宾荅拜主退宾拜辱戒介亦如之
　　设席位次
　　仪礼乃席宾主介众宾之席皆不属焉注曰宾席牖前南靣主席阼阶上西靣介席西阶上东靣席众宾席之西不属者下相续也皆独坐明其徳各特也又曰立者东靣北上若有北靣者则东上主之赞者西靣北上
　　陈噐
　　仪礼尊两壶于房户间斯禁有酒在西设篚于禁南东肆加二勺于两【禁承尊之噐也名禁者因为酒戒也禁斯禁切地无足者酒新水也篚承爵觯之篚也】设洗于阼阶东南南北以堂深【谓如堂二丈则洗去堂下亦二丈】东西当东荣【荣屋翼也】水在洗西南肆
　　迎宾
　　仪礼主一相迎于门外再拜宾宾荅拜拜介介荅拜揖众宾主人揖先入宾厌介入门左介厌众宾皆入门左北上【厌一渉切推手曰揖引手曰厌】
　　序宾
　　仪礼主与宾三揖【将曲揖当阶揖当碑揖】至于阶三譲主升宾升主阼阶上当楣北靣荅拜
　　献宾
　　仪礼主坐上爵于篚降盥洗【已盥然后洗爵】升宾爵宾之席前西靣献宾宾西阶上拜主少退宾受爵以复位主阶上拜送爵宾少退荐脯醢宾升席自西方乃设折俎主于阼阶上立宾坐左执爵祭脯醢奠爵于荐西兴右手取肺郤左手执本坐弗缭右絶末以祭尚左手哜之兴加于俎坐脱手遂祭酒兴席末坐啐酒降席坐奠爵拜告防执爵兴主阼阶上荅拜宾西阶上北靣坐卒爵兴
　　宾酢主
　　仪礼宾降洗实爵酢主皆如主献宾之仪主卒爵坐奠爵于序端【序端东序之端也东西墙谓之序】
　　主酬宾
　　仪礼主实觯阼阶上北靣坐祭遂饮卒觯兴降洗实觯宾之席前北靣宾西阶上拜主少退卒拜进坐奠觯于荐西宾至取觯北靣坐奠觯于荐东【酬酒不举】主揖降宾降立于阶西【主人将与介为礼宾谦不敢居堂上】
　　主献介
