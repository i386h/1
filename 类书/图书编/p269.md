<!-- { "loadSidebar": true } -->
　　古浪唐和戎县地也正统三年设守御千戸所葢为全凉门戸耳西南则石头等沟诸畨罗列东北则黄羊诸川众敌环窥彼出此没交相为患最难控制然惟本地夹之栢林之山沮以古浪之水有险可据且黒松安逺各该游击都司一员道路非遥兵马齐集一闻警报刻期应援亦足自守顾孤城斗絶敌犯武威实称孔道扼吭拊背平时不可不先为之备然风土硗寒人性刚勇以骑射为能以孳牧为业野处岩居有前元之故俗鼓舞敌忾葢不患无兵焉
　　凉州本汉武威郡地广民众村寨壌接良田沃野生植殷繁温萃之景不辍于四时有内地之风焉故四郡称钜者凉州为最额设副总兵一员统兵以守黒松则设游击居中调度应援于两路之间安逺则驻都司依限更畨防御于一线之地且西北有镇畨永昌为之屏蔽东南有古浪西宁为之障隘葢重鎭腹心也敌难卒入我亦易守徃自成化间防御少踈连遭劫掠居民逃匿始称多事且内设营伍委而不守如暖泉红水扒沙尽为弃地东连庄浪速罕等堡守望隔絶则贺兰以西鎭畨以北汉武故地悉瓯脱焉而中固兰靖庄凉之间始无安枕之时良可恨也防讨故事总督彭泽建议恢复诚安边至计竟未举行岂非以弃地不可卒复复之更难为守乎惟经国者考焉
　　鎭番古姑臧县地岐出武威二百里极临穷塞葢凉永之藩篱也始设守备一员领之继改防将以壮弹压列堡屯戍防御亦严但其地沙漠平漫无山谿之隔驰骤易逞完壁为难东接宁夏贺兰之王庭南隣氷沟雪山之敌界前接山丹后通甘鎭要害孤悬西鎭为最且本城之北地多黄沙一遇狂风吹拥髙于雉堞军士负挿挖运月无虚日殆不减于征戍之苦近挑壕筑墙虽为障蔽而力役不息终为地方之累但欵贡以来虏志多在山南徃来青海则庄浪永昌近为孔道而鎭番一隅烽燧晏然疆塲宁谧不无今昔之异势焉
　　永昌汉鸾乌县也国初建卫设守备控制畨夷成化间始为游撃以备应援万厯初罢游击为防将官秩愈崇则声势愈重然此地东西控带南北犄角悉为重地而原隰之广不啻千里葢武威之上防焉顾地形平衍无险可恃北有石门西有者口乃海套必经之路山南黄城儿则又前元遗址水甘草茂牧养畨息乆为诸处孳牧之所宁逺孑立塞外与敌为隣且自和欵以来海上多故敌马交驰殆无虚日拒之则惧启衅端容之则虑生他变其在今日伐谋之防备预为先制驭之机练兵为上懐永图者不可不加意焉
　　山丹周秦为月氐地汉置删丹县国初置卫设守备以控制之其地川原平衍守卫既属难周尺籍半空兵马尤为单弱但西去鎭城百里而近重兵相隣声援自易东去石硖八十余里宛然天险形势可恃诚重鎭之襟喉也惜地里髙寒又多沙碛市无土著野无田畴故设都司二员更番备御而所统官军皆西鳯平汉之民素非惯战虽充行伍徒具虚名上班则驱之云屯下班则分之星防将视客舍多不乐居兵惮萧条亦无固志平时守御尚难临敌折冲安望议者欲以班军粮饷另募壮丁再设颛官时加训练则人即为家家易为守官专其地地可辑宁治边先图或有在于是欤
　　甘州汉张掖郡地山川盘固形胜交合河西中防之区也国初开边置伍设行都司为之总辖兼命文武重臣为之鎭抚与夫屯田马政诸执事皆备焉所以制驭番虏屏翰秦陇者计甚周已然山川广濶边多要冲考之额兵二万五千今存者止十四耳守望不称劳费哉年来置将屯兵分扼形胜故洪水之设游击坐制南山平川之立守备专防北塞则敌之出入去来葢前后俱防首尾相应且东筑险隘西创边垣区画详明备御严宻巍然重鎭不啻虎豹在山矣顾士卒骄惰积于因循操练稍勤怨讐恣起操戈反刃甘蹈无将此不特疾视其长上已也驾驭拊循销弭孚格以隂释其隠忧而必折其奸宄非今日之急务乎
　　髙台汉乐涫县地南畨北敌防御颇艰万厯间易守备而设游击可知时势之难矣然白城之山顾于前黒河之水绕于后川原平旷屯田用武莫善于斯顾自囘夷残破于嘉靖三年之后劲敌猾畨暴掠无厌遂致沿山红崖等堡一望萧然防失所守自欵和以来边境少宁人民占籍渐开可耕之田坐收稼穑之利地方繁富顿异徃昔矣然当两处之冲者则六坝朱家湾尤甚焉水塘湖系我内地而敌毎盘窃徃者一创套众业已夺其方张之气防杜渐固我腹心非后事者所当兢兢乎
　　镇夷汉酒泉地隋唐五代而宋未有建置止沙碛而已自国家收复之后开设镇夷守御所建城池置屯戍以遏两处之冲天顺间河水浸决城廓半已改易旧基创立新制经营肇造屹然称干城矣但地里平衍控列黑河之外极当敌冲始设操守继设守备兹立游击防御亦渐严矣而兵仅千余单弱如故且上之髙台百有余里犹可声援下之肃州则二百里而遥虽在封内缓急不继孤悬重地懐安攘者不可不留意焉
　　肃州汉酒泉郡地幅之广不啻千里东接张掖五百里仅通一线之路西抵嘉峪七十里则炖煌弃地在焉海众在南卫喇特土鲁畨在西北诸夷环聚腹背肘掖悉皆敌国孤悬重地莫此为甚徃时经畧专在哈密葢恐其撤我藩阻絶贡道耳今时异势殊西事业已宁谧独欵敌徃来兹地无异瓯脱非窥截贡夷则剽掠畨族乆而不已所谓隔越西域蹂躏封疆其忧岂在土鲁畨下哉且徼塞之间近有流牧之众别无部长数数盗边似宜议剿以杜蚕食嗟嗟西望嘉峪则故垒犹存北眺西州而舆图已逺疆塲既促控制为难流聚已繁羣谋不逞豺狼同室能伏爪牙齿咥冯陵势所必至实武备以壮干城固边垣以分内外却流人以开贡道扼要害以树声援此四郡共忧酒泉其尤急乎虑方隅者奈何不早图之
　　总论
　　甘肃以西畨戎相界比额布勒阿勒古斯窜居西海乃西宁西境西宁卫地方畨帐凡千余一十三大族畨人渐以南徙中国茶马之利大为减矣
　　西事画余
