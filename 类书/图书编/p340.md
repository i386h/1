<!-- { "loadSidebar": true } -->
　　庙之制中为大成殿十楹崇八丈有竒广倍其半为左右庑百余楹后为寝殿八楹前为门四重中为桥三殿之左为家庙后为神厨前为诗礼堂为神库又为燕申门殿之右为启圣王殿后为寝前为金丝堂又前为启圣门前左右为斋室室之外为快覩仰高二门与观徳毓粹二门而四又左右为钟鼓楼与角楼而六阁之前后为碑亭各四前四亭则本朝御制而祝勑诸文皆附焉
　　阙里
　　嘉靖二年闰月芬舟抵济宁问道谒阙里得九川言君为主伍寒泉适以部事至偕行甲子发济宁东趋昌平驿六十里又东趋四十里乃至是夕薄公舘沐浴明日早具菜果擕麻姑泉入庙修释菜礼九川曰此礼废久矣礼毕入寝殿拜郓国夫人入右殿拜启圣王出观杏坛坛在正殿前有新杏衍亭出大成门观手植桧孤干古色若虬旋起未已出奎文阁至大中门又至仪门见两墀栢隂鹿数十皆黄色乳而驯却登奎文望之北南东皆山环抱若人冠冕佩玉执圭秉笏端拱正揖逡巡于三十里外正南为纲山其外为鳬山山之麓为伏羲画卦所东南为防山其外为尼山尼山之南为黄山又其外为顔母山为峄山为三峰山【亦名车稍山】葢二百里而遥正东为东山其外为九龙山又其外为凤凰山为陪尾为山山之南为夹谷葢三百里而近东北为马鞍山山之夕阳为夫子删述所其外为临乐山为昌平山又其外为山葢二百里而近正北为九峯山其外为甑山为杏山又其外为梁父为云云为亭亭为介丘为徂徕至所聚为泰山望之烟云缥缈葢百里而遥其西则廓然惟浅垅平阜依稀环抱若宫墙若城郭周遭数十界水曲曲可辨其内为沂为洙为泗其外为漕为洸又其外为汶为济大抵皆西南流防于今之济河乃折而东径徐以入于淮也然沂水出于尼山径阙里之南西流滙于逵泉溢于雩水行七十里入于泗非东出于岱麓之沂山至于下邳行六百里之沂也洙水出临乐山西北流浮孔林入于泗非出于兖城北之洙也泗水出陪尾山西流径阙里之北百里强折而南防于沂入于济非东出乘氏南东流至眭陵行千余里入淮之泗也汶水有仙台原山寨村三源皆西流合于泰安之下又西流六十里合徂徕源之小汶河乃注于洸而南入于济惟良泉则仰出于黄山北流径东峙羣峯之外以入于泗竒矣九川曰凡山皆发于昆仑至于都防山必西峙水必东流阙里之山环北南东三面而沂汶泗又皆西游葢逆矣芬曰地势东南倾而水流焉气澌尽也中原地气此其障与夫黄河排积石入中国冲溃突厥其患不啻猃狁金元非岱岳诸山东奠之则青徐之境与碣石俱沦矣兹土山水俱逆实启中国元气之运故岱于五岳得称宗焉而伏羲画八卦以始斯文孔子作六经以终斯文皆于兹土亦万古人心之障也九川曰阙里当奎分【汉书云鲁奎娄之分野与歩天歌言角亢氐为兖州之分野异今以汉书云】卫文徙曹楚丘仍占东壁【东壁卫分野曹楚丘鲁地也】然则斯文在兹其天地之交元气之防与圣公曰予今日始有闻矣遂下东登诗礼堂堂旧名延賔又入观孔圣家庙庙前为旧金丝堂基即鲁共王欲壊处九川曰事亦神哉芬曰不然昔夫子厄于陈蔡大夫而弦歌不衰大夫乃感而去共王壊宅时孔氏子孙无如之何亦惟金石丝竹是修耳共王果亦感而止故君子贵自艾圣公寒泉皆跃然曰子于处忧患之道几矣已访圣公宅与修士相见礼公固让废之日午公留饷设酒乐具丝竹有琵琶短篴而琴箫阙焉酒七行罢往拜顔庙于街之东北有乐亭于前仪门外有古井其陋巷在庙之街东南是行也圣公不与既而出城北比四里所拜孔林至则圣公及博士闻礼先生亦集矣导自渐门入二百余歩为夫子墓土封高丈余芬升之林木深秀无禽鸟声洙水漾于前緑浄可染其西南有子贡旧场时有为除草筑室者东南隧道左有驻驆亭未入出飨殿前观二石人四石兽竒古予三人摩挲久之圣公曰人则翁仲兽则或以前为角端然与芳曰兽则外一为神羊【即獬豸】内二为驳马人则魏明帝铸铜列于司马门外者号翁仲恐墓前石人别有称或者方相之类与上前门坐少顷九川复引至删述所距孔林东北亦四里因元有书院九川増大之且易书院名为洙泗讲坛坛实据二水之胜而马鞍山又别委三峯如笔架于前果神秀哉坛后为圣公别墅亦造焉因与之别而往拜周公庙于城之东北其地隆耸葢足俯詧北南东三面之竒也公之后有东野氏殊零落
　　孟庙墓
　　邹本古邾小国兖州之南鄙也至缪公时改邾为邹邹城东南隅有冈曰文贤其势回旋掩抱有沟曰因利水自巽方而来灌城壕而西之古人传之曰因此山川之秀而孟子生焉今鲁国邹兴郷邹儒里即其地也卒于四基山之阳郭璞云邾城东北有峄山峄山北有牙山牙山北有唐口山唐口山北有阳山阳山北有孟轲塜在焉今四基山者是也

<子部,类书类,图书编,卷六十一>
　　河南开封府山曰夷山【府城】黒阳【原武】酸枣【延津】黒山【封邱】首山【襄城县南史记申公曰天下名山八而三在夷狄五在中国皆黄帝所尝游首山其一也】邢山【新郑上有子产冡】禹山【钧州】狗脊【中年】云垅【宻】梅山【郑】嵩渚【荣阳】敖山【河隂即敖仓】方山【汜水】开阳【宻】洪沟【河隂县东即楚汉分界处北接广武山与荥泽连】葵丘【考城县治东春秋诸侯盟于葵丘】鸿沟【即楚汉分界处】隋堤【即隋焬帝所筑】
　　归徳府山曰虞【永】甘露岭【宁陵隋文帝幸岱至此甘露降故名】
　　河南府山曰嵩山【登封县北五岳之中岳也东大室西少室】首阳【偃师】轘辕【巩有十二曲将去复还故名汉于此置关】女几【宜阳白兰香神女上升遗几在焉】北邙【府城北连偃师巩孟津多汉唐陵塜】金门【永宁竹可笙管】天坛山【永陵县西一名坛屋山宋王子由纪异云早暮有影其色深碧旦则在西直挿天际日高则卧与海接暮影在东先卧后立他山所无也坛上有仙灯王母洞中有仙药中岩有仙猫洞】青要【新安】白石【渑池涧水自出】三涂【嵩】砥柱【陜即禹贡云三门禹凿通河曰鬼门中曰神门北曰人门】鸡足【陜上有虎岩洞临河宛如鸡足】岘山【灵寳】阌山【阌郷】熊耳【卢氏即禹贡云】龙门龛【在府南二十五里两山对峙东曰香山西曰龙石壁峙立伊水中出又名伊阙壁间凿石龛石佛大小千数】王乔洞【新安洞上二木皆化为石而复产枝叶与凡木类】
　　南阳府山曰豫山【城东】杏花【镇平】桐栢【唐淮水自出】铜山【泌】紫金【邓】熊耳【内郷】丹崖【其石悉赤壁峙霞障若江云秀空二岫更为竒出】方山【裕即曰方城以为城】箕山【舞阳】黄城【叶即子路问津】崆峒【汝昔广成子隐此然崆峒有三一在安定一在临洮庄周述黄帝问道崆峒　遂言游襄城登贝茨访大隗皆与此山接】鲁山【鲁山】峨眉【郊】卧龙冈【府城西南】
　　汝宁府山曰天中【府城北亦名天台山高丈余上土下石以其在天地之中故曰天中自古考日景测分数莫正于此】蟠山【确山】石城【信阳】洪山【遂平】罗山【罗山】浮光【光山】安阳【固始】
　　彰徳府山曰韩陵【府城东北】贺兰【磁】五岩【汤险】东涸【临漳】隆虑【林负大行按恒岳景最竒絶】黄华【在隆虑山内有三峯名仙人楼玉女台鲁般门其顶突出云表名摩云峯连峙若屏名连屏峯羣峯磊落如仙人聚集名聚仙峯下有黄华谷北岩出瀑布又有抱犊冈马鞍山栖霞谷景颇幽胜又有挂镜台】皷山【武安】崇山【渉】流沙岭【林县其岭多沙遇暴风飞走如流】
　　卫辉府山曰神山【城西一名仙翁】同盟【获嘉】苏门【辉晋孙登隐处】朝阳【淇】牧野【府城南】青岩山【在淇县西南上有水帘洞】
　　懐庆府山曰太行【府城北其山西自济源东北接河内修武辉县林县至磁州界緜亘数十里峯谷岩洞景物万状虽各因地立名然实皆太行为中州巨镇禹贡大恒山至于碣石亦相聨属之意】王屋【济源县西百里禹贡底柱析城至于王屋是也以其山形如王者车葢故名】天门【修武】紫金【孟】明月山【层峦叠嶂左右回抱宛如城阙大行之支峯也西有苍公洞洞方一丈有天平石光莹如碧玉然】百家岩【河北诸郡山之所至随地异石其实皆大行也修武北五十里有曰百家岩者以岩首稍平可容百家故名】白鹿山【下百家岩并大行之麓北行三十里至白鹿山山之半有白茅寺一曰白云泉中有三凤岭西有二泉左曰金沙右曰银因像异名】石门山【白茅寺东比至石门山两山壁立相拒如门下冇三潭深不可测】盘谷【济源县北有韩愈送李愿归盘谷序】王母洞【天坛山北洞下渊深莫测】
　　王屋山
