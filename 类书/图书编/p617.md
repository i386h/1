<!-- { "loadSidebar": true } -->
　　闻君子曰自古哲后惇臣曷尝不以刑辟为典而慎重用之哉典着钦恤诰表敬明记称意论慎测必即于天伦此其意至精故咎繇元徳羣圣宗焉以作士制百姓于刑之中刑期于无刑司冦苏公敬由狱周公作立政训王谆复记之诚重狱也重狱重天民也自教之衰亶以五刑为瘅恶之具靡知为伦叙当即也于是乎哀矜勿喜之意亡甚且媮快喜之岂谓天徳哉又何以敬刑弼徳司天民命也先汉时谓摅忠守法请议之臣犹能本经术明常教以决事而张廷尉令天下无寃唐司刑徐有功身视鸿毛法视泰山以其死卫生民之命即古今难之夫鉴往可以知今比类可以达义海虞吴中令讷本桂氏棠隂决事删之取诸古奏谳可辅彞伦重民命者为编今博采附之后司刑者得有覧观焉【汉景帝时廷尉上囚芳年继母陈杀芳年父芳年因杀陈吏依律杀母以大逆论帝疑之武帝时年十二为太子在侧上试问之太子曰夫继母如母明不及母缘父之故比之母今继母无状手杀其父则母恩絶矣宜与杀人同不宜以大逆论従之今大明律曰凡继母杀其父子告不在干名犯义之条　成帝时沛县有富家翁赀二千余万小妇子年数嵗顷复失其母父无强近亲女不贤翁病因呼族人为遗书令悉以财属女但遗一剑云儿年十五以付之后婿不肯与儿剑儿诣郡自言求剑太守何武得其词因録女及婿省翁手书顾曰翁智人也念女强梁婿贪鄙畏残害其儿又计小儿得此财不能全故与女实寄之剑所以决防限年十五者力足以自言度此女婿必不复还剑当闻县官县官或能证众后见申展也悉财取与子曰敝女恶婿温饱十嵗亦幸矣论者大服　薛宣为丞相弟循为临菑令后母常随循居官宣迎后母循不遣后母病死循去官持服宣不行服因坐博士申咸给事亦东海人毁宣不供养行丧服薄于骨肉前以不忠免不宜复封列侯在朝省宣子况为右曹侍郎数闻其语赇客杨明钦令遮斫咸宫门外防鼻唇身入创事下有司议御史中丞等议奏曰况朝臣父故宰相封侯不相勅承教化咸所言皆宣行迹众人所共见知咸给事中恐为司举奏宣而公明等迫切宫阙要遮创戮近臣于大道人众中欲以鬲塞聪明杜絶论议桀黠无状不与凡人忿怒争鬬同闻敬近臣为近主也礼下公门或路马春秋之议意恶功遂不免于诛上侵之原议曰律曰以刅伤人完为城旦其贼加罪一等与谋者同罪诸书无以诋欺成罪传曰遇人不以义而见疾者与疾人之罪钧恶不直也咸厚善循而数宣过恶流闻不可谓直春秋之义原心定罪原况以父见谤忿发怒无他大恶虽于掖门外伤咸道中与凡人争鬬无异杀人者死伤人者刑古今之通道三代所不易也圣王不以怒増刑明当以贼伤人不直况与谋者皆减完为城旦帝以问公卿丞相孔光大司空师丹以中丞议是自将军以下至博士议郎皆是廷尉况竟减死罪一等徙炖煌宣坐免为庶人归故乡　定陵侯淳于长坐大逆诛死长小妻乃始等六人皆以长事未发觉时弃去或更嫁丞相方进大司空武议以为长犯大逆时乃始等见为长妻当坐罪请论廷尉光议以为大逆无道父母妻子同产少长皆弃市欲惩后犯法者也夫妇之道有义则合无义则离长未知当坐大逆而弃去乃始乃始更嫁义已絶而欲以为长妻论杀之名不正不当坐有诏光议是　梁人娶后妻后妻杀夫其子又杀之孔季彦自鲁返梁梁相曰礼继母如母此当以大逆论乎季彦曰昔文姜与杀鲁桓春秋去其姜氏传曰絶不为亲礼也手杀重于知情知情犹不得为亲况手杀乎宜以非司寇而擅杀当之不为杀母梁相従其言　建初中有侮辱人父者而其子杀之肃宗贳其死降宥之后因以为比曰轻侮法张敏驳之曰轻侮法先帝一时之恩非有成科法之律令也夫春秋之义子不报仇非子也而法令不为减以相杀之路不可开也今托义者得减使执宪之吏得设巧诈为轻重非所以遵在丑不争之义且孔子垂轻重典皋陶造法律皆欲禁民为非也轻侮之法将何以禁必不能不相轻侮而更开相杀之路愿考寻利害广令评议从之　吴祐为胶东太守安丘男子母丘长与母俱行市道遇醉客辱其母长杀其客而亡捕得之祐呼长谓曰若母见辱人情所耻然孝子忿必虑难动不累亲今若背亲逞怒白日杀人赦若非义杀若不忍将如之何长以械自击曰国家制法囚身犯之明府虽加哀矜恩无所施祐问长有妻子乎对曰有妻未有子也即移安丘逮长妻妻到解其桎梏使同宿狱中妻遂懐孕至冬尽刑长泣谓母曰负母应死当何以报吴君乃齧指而吞之含血言曰妻若生子名之吴生投缳而死　有乌程男子孙常弟并分辄各得田十顷并死嵗饥常稍稍以米粟给并妻子后追计直作劵取其田并儿长大讼之掾吏议曰并儿遭饿赖常升合长大成人而更争讼非顺也比部督邮钟离意独曰常身为父遗当抚孤弱是人道正义而稍以升合契取其田懐挟奸路贪利忘义请夺常田畀并妻子従之　谢夷吾为荆州刺史章帝巡狩幸当阳有诏勅夷吾入传録囚勿废旧仪上临西厢南面夷吾处东厢分帷其中有亭长奸部人妻者县言和奸夷吾呵之曰亭长戢在禁奸今自为恶首何得言和切譲三老孝悌免长吏之官理亭长罪帝善之宿卫士窦礼近出不还营军吏以为亡奏逐捕没妻子为奴婢妻盈诣州府称寃莫省乃辞诣廷尉髙柔曰汝何自知夫不亡盈曰夫少单事母甚恭谨又哀儿女抚视不离非轻狡不顾家室者也柔曰汝夫岂与人有怨乎曰夫平善素于人无仇曰汝夫与人交钱财乎曰尝出钱与同营卒焦子文永不得耳时子文适坐他事系狱柔出子文问所坐言次忽曰汝颇曾举人钱否曰身单贫不敢举钱物也柔察其色动谓曰汝昔举窦礼不归何言不耶子文怪事露语失次柔曰汝已杀礼宜早服于是叩头具首杀礼本未及埋藏处果得尸而奏盈白礼寃复其家　东汉亡卒妻白始嫁夫家未与夫见大理奏以従坐弃市冀州主簿卢毓驳之曰女子之情以接见而恩生成妇而义重故未庙见之妇而死归葬女氏之党以未成妇也今白生有未见之悲死有非妇之痛今肆之大辟则同牢合之后罪何所加且记曰附从轻言附人之罪以轻者为比也又书曰与其杀不辜宁失不经恐过重也奏上丞相操嘉毓议深于经以为法曹令史　魏母丘俭之诛孙女适刘氏当从坐以孕系廷尉司主簿程咸上议曰女子有三从之义无自专之道出适他族降父母之服所以明外成之节也今夫党见诛既随戮而父母有罪又追刑是一人之身而兼受内外之辟也且适人产育则成他家之母杀之不足以惩乱而适足伤孝子之恩男不遇罪于他族而女膺戮于二门非所以矜女弱均法制也臣以为在室之女可从父母之刑既醮之妇使从夫家之法为着令　刘宋时鄢陵县吏陈满射鸟箭误中其师虽不伤吏处法弃市左丞何承天议曰狱贵情防疑则从轻昔有惊文帝乗舆马者张释之防以犯跸罪止罚金何者明其无心于惊马也故不以乗舆之重而加异制今满意在射鸟非有心中人按律误过伤人三嵗刑况不伤从之　余杭为刧盗而获者法朞亲谪戌盗有従弟服大功不应讁吏以为从弟母存为朞亲讁之承天议曰律同籍朞亲补兵大功否礼妇人三従既嫁从夫夫死从子今甲为刧若叔父尚存为同籍期补伍可也从弟本大功亲若以叔母为朞亲而讁之有乖大功不讁之制又失妇人従子之道谓宜见原从之　元嘉中剡人黄初妻赵杀其子载妻王遇赦王有父母及男称吏按避仇法徙赵二千里长史傅隆议曰礼律之兴本情理自然非従天堕地出也父子至亲分形同气称之于载即载之于赵虽云三代合之一体岂有分哉称虽创巨痛深固无仇祖之义古人所谓不以父命辞王父命也若称可仇赵当何以处载乎向使石厚之子日防之孙砥锋挺锷不与二祖同戴天则石碏秺侯何得纯臣于国孝义于家矣旧令杀人父母徙二千里不施之父子祖孙赵当避王周功千里外尔又令云凡流徙者同籍亲近欲相随聴之赵既流移载为人子何得不从载行而称不行岂名教所许赵惟内愧终身称惟沉痛没齿孙祖之义固不得絶也　元嘉中歴阳人有盗发冡者吏议近村符伍罪与遭刼不赴救同坐征虏防军沈亮议曰发冡之情事止窃盗徒以侵亡犯死故律之严科然窃盗之奸必卸杖以晦迹刼掠之党必讙呼以见威故起凶赫者易应潜深宻者难知也且山原为无人之乡丘垅非常途所践督实核名理与刼异至于防救不得比之村乡宜除符伍之坐而结罚之科域之以地界相去百步内赴告不时救者科一嵗刑　应城人张江凌与妻吴共骂母黄黄忿自缢死遇赦吏按律子杀伤若殴父母枭首骂詈弃市妇谋杀夫父母亦弃市遇赦免刑补兵江凌骂母母因自裁重于伤殴若同杀科则疑重同殴伤及骂制则疑轻准制惟有杀父母遇赦枭首无骂父母致死遇赦之科比部郎孔渊之议曰夫里名胜母仁者不入名且恶之况乃人事故殴伤咀呪法所不原詈之致尽理无可宥従轻葢疑失善此之谓也江凌虽遇赦合枭首妇本以义属黄之所恨情不在吴原死补兵　梁建康女子任提坐诱口当死子景慈对鞫实证之法官虞僧虬曰子之事亲有隠无犯直躬证羊仲尼非之景慈既无防闲之道防亲极恶刑伤伦损俗宜加罪诏流交州　冀州人费羌皮母亡家贫无以葬卖七嵗女子与张回为婢回转与梁之定而不言状吏按律掠人和卖为奴婢者死郎中崔鸿言按律卖子一嵗刑五服内亲属在尊长者死买者明知是良决便真买因此流漂与掠无异大保高阳王雍议曰捡回所买保证甚明处以盗掠实为乖当贼律杀人有首従之科盗人买卖无唱和之等律曰知人掠盗之物而故卖者以随従论此明禁暴掠之原遏奸盗之本非谓买之于亲尊之手而同之于盗掠也羌皮卖子塟亲孝可表赏而刑罚科之恐非敦风俗之谊诏曰羌皮卖子塟母孝诚可嘉可特原张回虽卖之父母不应转卖可刑五嵗　河东郡人李怜坐行毒药论死其母诉称身老无周亲母死州防三年服终行决主簿李阳驳曰律诸犯罪若祖父母年七十以上无成子孙旁无周亲者具状请流者鞭宫留养亲终则刑且怜既懐鸩毒之心母在犹宜阖门投畀况今已死给假殡塟足示仁寛不合更延可律依处斩流其妻子诏従之　北魏兰陵公主驸马都尉刘辉坐与河隂人张智夀妺容妃陈庆和妹惠猛奸乱殴主伤胎遂亡命门下处奏容妃惠猛各入死刑智夀庆和并以知情不防限处流诏容妃惠猛髠鞭付宫余如奏崔纂执奏曰伏见防擭辉者职人赏二阶白身人聴出身进一阶厠役免役奴婢为良按辉无叛逆之罪未可募同反者夫王者理天下不为喜怒增减不由亲疎改易按鬬律祖父母父母忿怒以兵杀子孙者五嵗刑殴杀及爱憎而故杀者加一等虽王姬下降贵殊常妻然人妇之孕不谓非子又容妃等罪止奸私律不越刑何得同奚官之役按智夀自诉妹适人已生二女是他家之母他家之妻律许周亲相隠奸罪无相缘之坐不可借失辉之忿加兄弟之刑也夫刑人于市与众弃之明不私于天下也右仆射防肇等奏如纂言宣武怒夺纂官尚书夺禄　贞观初青州有男子谋逆有司捕支党系狱诏侍御史崔仁师按覆之始至悉脱囚械梏具食饮汤潘以情讯之情得坐止魁恶十余人它悉原縦孙伏伽曰今原雪者众所坐者少谁为肯让死乎倘朝鞫语变则奈何仁师曰治狱本以求生也茍知枉不申而自顾其身谋岂忠臣哉且使吾以一介易十囚命固所愿也及覆讯诸囚皆叩头曰崔公仁恕无枉者　长孙无忌被召仓卒入东閤门失解所佩刀尚书劾之仆射封徳彞论监门校尉不觉察罪死当无忌罚金大理卿戴胄曰臣子于君父不称误法御汤剂饮食舟船虽误皆死陛下録无忌功原之可也而校尉与无忌皆误其罪钧若原无忌而杀校尉不可谓刑诏复议仆射执前当胄曰不然无忌本首过法当重校尉縁无忌致罪法当轻若皆误校尉不得独死由是与校尉皆免　上敕资防者以诈序自首不首者死寻有诈防事觉胄当以为当流上怒曰朕敇不首者死而防之流是示之以不信也胄知敇如是故当之何也胄曰法如是而足臣法官独不敢亏法耳且敇或一时喜怒所发法乃明主所以布大信于天下也陛下以一朝之忿而敇杀之既知其不可而流此所谓忍小忿而存大信也上迟回者久之曰法有失赖公而正竟从胄议　唐魏州人冯敬同告贵乡县顔余庆与博州刺史虺冲同反余庆博州人冲先放粟债于贵乡遣家人敛索托余庆为徴所得钱冲家人自买弓箭余庆脩启状于冲直叙寒温并言债负不可徴得俊臣就推遂奏余庆为冲徴债叶契凶谋又通书启请处斩司刑丞徐有功执奏曰据永昌元年赦书贞等与谋者同恶魁首既并伏诛其支党事未发者特赦书曰殱厥渠魁律曰造意为首魁即其帅伏诛既标并字足明魁首无遗余庆赦后被言即为支党将同魁首结刑则何人为支党乎嫉恶虽臣子之心好生乃圣人之徳今赦而复罪不如无赦生而又杀不如无生窃惟圣朝伏当不尔余庆请依后防处流太后怒抗声谓有功曰若为唤作魁首有功对曰魁是大帅首是无谋太后又曰余庆可不是魁首有功曰若是魁首虺冲败日并合伏诛今赦后事彰只是支党太后又曰违勅徴债与虺冲买弓箭何为不是魁首有功对曰违勅徴债诚如圣防所买弓箭状不相闗太后曰二月与冲征债八月乂通书岂不同谋有功曰所通书状止叙寒温书搜捡不获太后怒少解乃谓曰卿更子细勘问是支党不时百僚供奉及杖卫三二百人莫不股栗而有功神色不变奏对无差人皆服其胆力　反逆人丘神勣弟神鼎并男朘被奴羊羔先反司刑司直刘志素推按奏称丘鼎身居文职黒袄乃武夫之衣若不夙懐叛心拟投豫州无故不合辄造又烧却反状请付法曹处斩家口籍没有功批云丘鼎丘勣之弟兄反弟合没官羊羔称投豫州作两造袄事在赦前不合推科且衣之五彩随人之好尚武夫一着岂限黄烧书推勘须穷窟穴或言周易或道十书既云抛着厠中又云鼎自裂破书既标着便非反书书论何事为是簿帐为是防图竟不甄明遂无承欵请更审详务令允当志素批当虺贞豫州作逆之嵗丘鼎秋满神泉准其在西京即合归舍为与虺贞相应迂道水下嘉州路过淹留遂经一嵗当闻豫州起逆星夜即向唐州遂与男朘俱作黒袄拟充战服即明事相应接及闻贞败星夜走来神都即将袄子布施天官寺近以兄勣反彰之后复烧却反逆文书此反不诛谁反合杀徐丞内縦奸慝外诈平反依前防申秋官详议依有功以允坐为允　瀛州人李仁怛等三十七人被告称谋反防处斩父母子流二千里有功执曰反逆须有同谋奔叛宁无叶契无谋无契口语白陈即以实论颇亦苛酷縦使实有反言只恨换其宗姓恨因称有正是口陈徒侣絶无明非实反贼盗律有云曰陈欲反心无实计流三千里奉敕依　永年民有女幼未婚而归于壻氏壻杀之以诬人吏当如既婚法令张守之曰礼妇三月而后庙见而死则归塟于家示未成妇也律定婚而夫犯论同常人以未成妇也宜论如法　唐云阳县言力人张涖欠羽林军官骑康宪钱徴理之涖乗醉拉宪气将絶宪男买得年十四将救父以涖善角觝有力不敢徒手解遂持木挿击之死律父为人殴子往救击其人折伤减凡人鬬三等至死者依常律伏以律令者用防凶暴行贷者以开教化春秋之义原心定罪周书所训诸罚有权今买得生被皇风幼符至孝哀矜之宥伏在圣徳诏减死　京兆府有姑鞭妇致死者奏请偿死尚书栁公绰议曰尊殴卑非鬬且子在以妻而戮其母非教也减死论　河南有寡妇告子不孝河南尹李杰察其子非不孝者也谓母曰汝寡居惟一子令死于罪得无悔乎妇曰子不顺何悔杰曰即如是可买棺至取尸耳出使人觇之则迎谓一道士曰事了矣有顷将棺至杰感使其悔终不可时道士觇之门擒之一问即承曰与妇有私为儿制欲除之乃杖杀道士以棺敛之　维有富室子父亡事继母不谨一日上夀复子觞子覆于地地坟乃号于众曰母以酖杀人母曰天鍳在何当厚诬诉之州刺史杜亚曰酒従何来曰长妇执爵而致亚曰尔妇执爵毒因妇起何可诬母乃分别鞫之乃子妇计诬母皆伏法吕元膺镇岳阳出行游见有丧轝驻道左男子五人衰服而随公曰逺则侈近则省此奸也令搜其棺中皆兵刃曰欲谋过江掠货假丧使渡者不疑耳劾之更同党数十人已期集彼岸并擒付法　宋广安军民安崇绪诉继母冯尝与父知逸离今来占夺父产欲与己女令亲母饥饿大理定崇绪讼母罪死下台省集议右仆射李昉等议曰据法寺防非是若以五母皆同即阿蒲虽贱乃安崇绪亲母崇绪本以田业为冯强占亲母衣食不充所以论诉若従法寺防则知逸负何辜而絶嗣阿蒲处何地而托身臣等防详田业并合归崇绪冯亦合与蒲同居终身供侍不得擅自货易庄田并家亲族亦不得来干崇绪家务如是则男虽庶子有父业可安女虽出嫁有本家可归阿冯终身又不乏养所有罪犯并凖赦原诏従昉等议　宋庆厯间宁州童子年九嵗殴杀人当弃市帝以童孺争鬬无杀心止命罚金入死者家　真宗时戚里有争分财不均者更相诉因入宫自理于上前更十余防不服宰相张齐贤请自治许之谓讼者曰汝非以彼得分多若独少乎皆曰然即命结实召两吏趋归于家令甲家入乙舍乙家入甲舍货财皆按堵如故先分书交易之讼者乃止　同州有富民家小女奴亡不知所入奴父母讼于州命録事録事尝贷钱于富民不予乃劾富民父子三人杀女奴弃水中亡其尸富民不胜痛诬服上州官审覆无异推官钱若水独疑之留其狱録事诣若水语侵之若水笑谢曰今数当死岂不可少留知州亦屡趣之不能若水一旦诣州屏人曰若水所以留其狱者宻使人访求女奴今得之矣知州惊曰安在若水因使人送女奴于知州所知州乃引女奴父母问曰汝今见汝女识之乎曰吾女也安不识因従中推出示之父母泣曰是也乃引富民父子悉破械縦之其人号泣曰微使君某灭族矣知州曰推官之赐也知州欲奏论其功若水固辞曰但求狱正人不寃耳论功非本心也若以此为若水功置録事何地　西京有僧暮过村民家求寄止主人不许僧求寝于门外车厢中许之夜有盗入其家自墙上扶一妇人并囊衣而出僧适不寐见之自念不为主人所纳宿今主人亡其妇及财明日必执我诣县官矣因夜亡去走荒草中忽堕眢井则妇人已为盗所杀先在其中矣明日主搜访得之井中执以诣县掠治僧自诬云与子妇奸诱与俱亡恐为人所得因杀之投井中暮夜不觉失足亦坠其中赃在井傍失不知何人所取狱成言府府皆不以为疑推官向敏中以赃不获疑之引僧诘问数四僧服罪但言某前生当负此人死固问以实对敏中宻使访其贼吏食于村店店妪问僧狱何如吏绐之曰昨笞死矣妪曰今获贼何如吏曰已误决虽获贼不问也妪太息曰此村少年某甲所杀也吏就掩捕获之案问具服并得其赃一府咸以为神　张咏守蜀时有僧行止不明有司执以白咏判其牒曰勘杀人贼既案问果民也与僧行于道中杀僧取祠部戒牒及僧衣因自披剃焉寮属问何以知之公曰额上犹有系巾痕　杭州有富民病将死子方三歳命婿主其赀而与婿遗书曰他日欲分财即以十之三与子七与婿子长立来讼婿持其书诣府请如约张公适守杭以酒酧地曰而妇翁智人也时以子防故以此属汝不然子死汝手矣乃命以其财三与婿七与子皆泣谢而去　晏元献殊知洋州有大校李申以财豪于乡里诬其兄之子为它姓赂里妪之貌类者使认为己子又醉其嫂而嫁之夺其产嫂侄诉于州及提转申赂狱嫂侄被笞掠诬伏受杖去积十余年又出诉殊取其前后案牍视之未尝引乳医宻寻致之一日尽召其党立庭下出乳医示之众皆伏罪子母复归如初　包孝肃知天长县有诉牛为盗割其舌以去者无主名孝肃曰若第归杀而鬻之何告为既而有告其人为私宰杀牛者拯笑曰奈何割牛舌令毙又告之耶盗大惊服罪本拯遣杀鬻者时私宰禁重计讐者割牛舌逞忿必且复告之也人称神明鄠县民有借其兄之宅居者发地藏钱兄之子诉曰父所藏也令难其正程纯公时为县簿曰此易辨耳问兄子曰汝父所藏钱几年矣曰四十年矣曰彼借宅居几何时曰二十年矣即遣吏取钱十千视之谓借宅者曰今官所铸钱不五六年间即徧天下此钱皆尔未借居时所铸何也其人遂服　阆州大姓雍子良杀人买里民使出就吏狱具知州朱夀昌得其情引囚讯之囚服如初乃告之曰吾闻子良遗汝钱十万緍汝女为子妇许以女妻汝子有诸囚色动又告之曰汝且死书伪劵抑汝女为婢指十万缗为雇直而嫁汝女也汝奈何因泣下以实告収子良付法宣州囚有杀人者将抵死判官胡宿讯疑之囚垂首惮棰楚不敢言辟左右问之终不言更问之曰田】
