<!-- { "loadSidebar": true } -->
　　龙门在秦晋之间万山之防禹治水极力之地形势甲海内久懐游览而未获过辛封谒卜子夏入福圣寺加衣风滋甚冲风往神前村至山麓乃縁栈道歩屧而升既谒禹像风益焚轮起撼松栢腾砂砾上蔀天日下掩河汾若蛟鸣虎啸若禹役使羣怪持雷斧秉神斤以辟龙门时也食既游观四壁金碧丹青十三雕谢葢自六籍子史言禹事者无不开方绚织且笔精意达非时工可到殿记在元贞年间壁图必当其时关中人称岐山周公庙画殆不过是也既乃北谒后寝见涂山氏像止二嫔侍侧而冠裳朴质犹可想见古风出庙西南乃扪萝縁磴以上望河楼即谷泉子所改吞吐云雷楼也楼在龙门左闑之上葢梁山中断而东峙者也其前悬临中流上作石室旋枉其外以为转廊室塑十阎罗像俗言至此絶险与死为隣也楼外俯黄流凌白云孤山直对而雷首中条防防乍见乍没皆入望眸蹴蹬而下会二公至流丹亭亭北倚石崖其南半悬中流栢柱斜庋其下上有板棚凿板如井口以汲流即勺水于沧海也亭扁则白岩乔公小篆下亭就实斋子于河壖壖西即河也其东皆怪石层崖崒嵂﨑岖不可以歩而内濵子飘裔如飞予力追不及至壖则而山东转北遮河流不见来处停滩环望四面皆山中如院落其前则两山拱峙自窟穴而出故曰龙门云
　　紫团山
　　东游紫团山自五龙信宿而至道路窈窕穿林木而上者几十里及慈云寺有僧数人邀予观元人三十六景诗碣在墙根仳仳然散且缺矣由慈云石磴硈屈攀岩而下复几里则袤然复地为云葢寺山势四壁巉屼盘绕诸峯挺峙竞秀而变形望之郁然防防西连王屋东俯林虑诸山南北相拱带跨青莲百泉之胜斯为太行枢要也乃抵寺憇数日山僧导予游循石径南渡溪由东峯入屏山遮地即为参园已垦为田久矣歴西笔峯縁石而出时药物累累然幽香沓至复西转观瀑布淙淙成流即采药坐石濯足饮泉而归复数日山僧言西峯石局予忻然从之盘条覔歩陟两峯间其地盘夷可屋予意宜置石室记刻于此忽飘风飒至西望大谷烟瞑苍翠泉声冷冷幽禽间作予然久之知即所谓瀑布者边峯峙立此得径观焉
　　王官谷
　　王官谷者唐司空表圣隐居之地今少防许君徳征重修而増饰之泾野子至解偕丘孟学往游焉马至故市西折而南谷水北流入市问即贻溪也沿溪南行五里至谷口路多巉岩石碍马丹柿赤棘夹路挂裳衣踯躅至先门伏马而过道流引登高至门门下砌石百级夹扶之而后能上道流建阁以祀玉皇乃升阁防拜下阁北至三诏亭又北过休休亭谒表圣日已暮乃南过了了亭有侯叚两生读书白云洞洞则元孤云子李了了庵所居以学休休者也乃南临石泉桥望天柱峯则见羣山环拱而此峯孤高挿天与故市街所望益不同葢以峯南北之崇山又逺也渡桥夜与孟学连榻石泉洞中洞在天柱峯根其前有清流自东瀑布泉引来而西汇为小池栏防焉晨兴瞻玩表圣像飘然有出尘态读休休记乃知其抱经济材与时不合而隐甚可痛惜但末题耐辱居士则柟又病其隘也壁间多宋元人诗道流引登西山观秦王砚砚大如碾盘无口下如尖底硙表圣山中记已有此名其秦败晋师于王官时所遗者乎自砚旁不由故径悬下苍崖观双人石石在天柱峯西北倚峯而立上有圆石二枚恍若人面状又似北望秦砚而欲濡毫者也道流又引西观藏云洞北至芦苇泉言洞常出云而泉更甘冽云为曹仙姑地未往直趋挂鹤台瀑布自天柱直下而台在其左旁鹤二月来五月生子去有悬草眠迹焉台东与孟学四人各据一石而坐北瞰天柱益突兀有四瞻云日俱无影止有一峯高接天之句欲东升以观东瀑布道流难之遂北反坐聚仙堂东游猪耳山又东南至瀑布登悬崖以观之声如雷轰貌如雪舞瞻瞰更久乃下崖傍流而行北至柿林临流偏坐矶上
　　五台山
　　五台山在五台县东北一百四十里环五百余里山有五峯高出云表顶皆积土故谓之台佛经云北方有文殊师利所居之地曰清凉山即此也山中圆光不时呈现亦时有金莲鉢囊熟緜花之瑞栁宗元曰云代间有灵山焉与竺干鹫岭阁立相应王琮诗灵迹传闻事不虚好山多是异人居雄临絶塞风霜古寒逼新春草木踈百里行看层巘出五峯坐见彩云舒四时利泽霑羣品谁识杨枝一洒余中台高四十里顶平广周六里顶西北有太华池取水祷雨辄应正东左畔去台五里有雨池前三十里有饭仙山即中台案也东西有鹫峯西侧有甘露池蒋瑄诗丹崖碧嶂耸竒观天近星河压众峦雨少四时山自润雪多九夏地偏寒平吞岭海烟波濶逺接天池宇宙寛万籁此间俱寂寂惟闻钟磬出岩端东台高三十八里顶平广周三里顶东畔有那罗延洞仅容人身侧入洞中风寒盛夏有冰五色光彩尝从内出又东有楼观谷内有习观岩西北去台十五里有华岩岭仙人洞东南岭畔二十里有明月池人传以纱帛障目下覩或见月在水中西南有青峯一曰大罗顶南连望圣台台下有东谷池西南石上有罗侯显迹又有善财庵又东去台有温汤池温泉寺释觉诗度险凌寒上翠峦东台风景望中寛深藏佛境乾坤大逺镇皇图社稷安天雨飞花香冉冉海波浮日影团团几回笑指蓬莱岛三防青峯似髻蟠西台高三十五里顶平周二里顶上有魏文帝人马迹北有秘魔岩洞天隂中有声如风西岭畔有萨埵崖捐身崖去台西北有八功徳水东北下有文殊洗钵池释觉同诗西岭嵬峩接逺苍回瞻郷国白云傍孤峯岭翠连三晋八水分流润四方晴日埜花铺蜀锦秋风仙桂落天香当年狮子曽遗迹岩谷常浮五色光南台高三十七里顶平广周二里南去七十里麓畔有圣僧岩又名滴水岩西南二十里西崖畔有三贤岩又名七佛庵东三十里交口下有圣钟山状如覆钟西北一十五里有清凉岭岭西北有清凉泉上有罗汉洞东北有竹岭东南十里有金阁岭蒋诚诗融融日午丽崇台四面山光罨画开清磬有声常出树古碑无字漫封苔安禅老衲忘生灭解蜕神仙任去来多少路傍经过客登临不惜重徘徊北台高三十八里顶平广周三里名掖斗峰顶南畔有罗侯台台顶有黒龙池即天井南下二十里有白水池与天井连其水经繁特县峩谷口入滹沱其麓有七佛池南又有饮牛池东北有寳峯又名寳山产银石緑又产天花菜东北二台麓有金刚窟又名金刚洞去二台各二十里昔佛蛇波利入此不出
　　霍山
　　自赵城览周穆王封造父之地以趋中镇时适雨霁由峪口入十五里至镇下其形势可伯仲于诸岳冢秀而崒翼拱而堕庙在山麓
　　首阳山
　　在蒲州南四十五里为伯夷叔齐隐处癸酉十月道过潼关去首阳仅里余遂出关北渡黄河登岸即蒲州也至山中谒二贤祠门之外有古栢二其一大二十围高二丈许形状殊怪其次围杀三之一二根相距数尺而榦上交若兄弟相倚者传为二贤手植殆未必然其赤千年物欤祠之像为宋元祐中所塑其前复塑一白鹿道士云二贤食薇兼饮鹿乳故塑之此説不见传记人鲜有知者祠下有歴代石刻其最旧者唐开元十三年梁升卿碑也祠之右即二贤葬处高坟并峙上多古栢直坟之前为屋中树山谷老人碑及刻首阳山古贤人墓六大字日暮乃还夫首阳之重于天下后世以二贤之故然考山之所以得名其説不一孔子称伯夷叔齐饿于首阳之下考亭注首阳山名及其注诗首阳之巅则云首阳首山之南安成刘氏取春秋传赵宣子田于首山谓泛名其山则曰首山以山南而言则曰首阳先儒谓首阳即古之雷首禹贡曰壶口雷首至于大岳蔡仲黙云雷首在蒲坂县南蒲坂即今之蒲州尽州之山无所谓雷首者今首阳北数里有中条山州志谓此即雷首曰中条者以界河曲之间延緜不絶故名又谓中条之下有水曰雷泽即舜所渔之地此又可见中条之为雷首矣
　　姑射山
　　孟夏十八日早发尧庙朱来二君曰姑射之山庄周所谓有神人居之者其下有龙祠亦胜可往观焉按志云三磴山在襄陵县西南一十五里其山九十余里其形三磴其北有龙鬬峪内有龙防神祠姑射自西北蜿蜒而来平其支石孔其阳三磴其钩带故曰姑射耳飞驾至祠下祠面东巍宫谧奥涂丹饰垩其像冕旒而处者曰龙王有泉自山下东流经祠五老山
　　五老山在临晋县西南七十里接中条山亦名灵峯其山有雷公洞上洞在归云岩下洞在北峯有东西锦屏峯峯之隂有张果老洞洞东西有所乘白驴行迹其韩君隐处号韩峯峯东西有韩君洞罗通防隐处号真人洞又有青成太乙玉峯苍龙大白王母白沙武保徳诸洞洞之阳有弃瓢岩即嵩山羽士李皮囊弃酒瓢以奠山神处又号皮囊洞旁有龙井旱祷雨辄应唐宗勑玉真公主投金龙其中号玉真洞又有饮鹿金金沙玉女诸泉云
　　烟庄山
　　闻喜县六十里至杨村铺入窄峪两山夹列其中只容涧道傍无行径水溢不通行踏乱石进二十里起一山突立涧畔堂局开绰四面冈峦逺近攅向是为姜嫄之墓厝封在顶庙在墓傍里人谓鸟飞度必翔集无辄去予验之果然一名凤凰山当凤首两翼翥展对案整布三山如帐外之羣峯秀耸又名定秋山山上诸植春甲齐茗可占年若发有先后则无年矣复蹈涧石十五里至横岭关巡司歴留庄隘絶崖深谷数十峯骈肩而列如大牙互挽仅通涧流旁无行道緌委曲折盘水旋径计十八度悉履乱石无稳歩也山罨两壁新緑映空石势兀嵲又种种作天然竒巧或巉碎如锯或拥屏若布或突额前拜或若砌就或若绣刺或若盘防石皆青紫黒三者杂陈成锦玉泉瑶草铁嶂丹巘鸟声传壑风力怒号宛在城藏中隔絶尘世独清流镇日与顽岷竞僮循罅潜奔了无争沸
　　大行诸山
　　渡青河饭万善驿自是始入大行亦不甚险要舁夫鱼贯而上久之以为絶顶矣乃复有山障之愈上愈不穷至宛子城为豫并界两山相对数十百丈巨壑陟絶无底中为岭道石梁如玉雪又复数岭回顾中原惝怳无尽平楚郁郁纷吐苍翠日色与云气争长俄而雨潦数十里中亘其半狂风骤发万壑怒号食顷雨亦随黎明冒雨发道有祠刻石崖表曰孔子回车处按赵杀呜犊孔子临河而返此去河逺葢附防语也泥泞益甚未抵泽州午后饭长平驿即秦白起坑卒四十万人处也问居人不能指其所第云傍村人锄地尚得铜镞如緑玉按自此而北为长子以至晋阳皆赵地赵既筑甬道秦何以得絶之前后四十五万人命冯亭始之而成之者平原君马服君子耳过长平为丹岭复上下险阻可三十里而稍平瞑复小雨抵长子县赵襄子所不欲走地也

<子部,类书类,图书编,卷六十二>
　　北岳恒山
　　北岳在浑源州之南纷缀典籍舜北巡狩之所为恒山水经着其高三千九百丈为岳福地记着其周围一百三十里为总之天予家大行白岩之傍距岳五百余里于是振衣絶顶而放览焉东则渔阳上谷西则大同以南奔峯来趋北尽浑源云中之景南目五台隐隐在三百里外而翠屏五峯昼锦封龙诸山皆俛首伏脊于下
