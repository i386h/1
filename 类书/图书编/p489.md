<!-- { "loadSidebar": true } -->
　　盐民最为勤苦亭户锅户逈与农殊然土著守业反致逃亡浮寄奸猾转生诡窜生齿未必不繁而编户日见减削何也葢古无灶户自魏迁邺后于沧瀛幽青四州之境傍海煑盐青州置灶五百四十六歴唐乾元初置盐院游民业盐者为亭户免其杂徭灶专有户始此宋雍熈二年置濵州塲嵗煑盐二万一千余防元丰三年京东南京济濮曹澶行解盐余十有二州行海盐置买盐塲尽灶所煑盐官自卖之迄元皆有定额国朝山东运司所一十九塲户凡一万三千五百七十有一丁凡四万五千二百二十有六迩来户凡三千九百零八减旧额四之三丁凡三万八千七百三十有八减旧额四之一虽十年清查择有力者充总秤即如有司里长葢常制云噫知恤鲜哉
　　山东盐课
　　齐嵗鬻盐得金万一千余斤魏嵗收钱二十万九千有竒鹾课裕国振古于兹葢藩府之供有司之饩商贾之货行之州县胥取是焉故涉荡蓄薪登塲刮泥艰其力也霖潦卤薄旱暵土坟系其时也斗盐三百防盐二千涌其价也火伏必察袋必监宻其禁也盐民之课亦难言矣哉山东课额本司所永利等一十九塲盐课每嵗该办大引盐一十四万五千六百一十四引六斤八两七钱三分六厘内除灶丁逃窜遗下灶地俱系济青莱登所属四十五州县所居民佃种该徴十引盐二万八千三百九十引七十八斤有竒正徳七年奏准每引折徴民佃灶地银一钱五分
　　存积常股
　　正徳五年令长芦山东运司每嵗额办盐课以十分为率八分给与守支客商二分另为收积在官候邉方急粮储召中以所积见盐人到即支谓之存积其价则重其八分年终挨次给守支客商谓之常股其价则轻例以盐课册内二项数目限以定期出给通闗送缴
　　山西解盐利
　　山西有解盐称海眼不假工作名曰盬盐与淮浙齐闽殊而反穑事葢浙淮齐闽鬻海法也其利在地不在天其祛之法在有余不在不足乃解池则异是矣穑事忧旱而池利旱且利南风恒雨则结者融恒北风则升者下盐丁散处诸邑既难遽集稍不及春夏欲结之而为之则患其解矣此解盐与他所盐不同也然当祖宗法一志定之时公私俱足而商人转输于三省【全晋闗洛梁邓之间】种者不称难食者不病苦自隆庆辛未两决地防池水四溢盐不结果当事者谓国计不可负始为浇洒之术葢以人力胜天时也然而硝与盐淆不能一一而析之也有奸商者出焉乗间营私砂砾杂和故色愈变味愈恶解盐于是乎不可食而民于是不乐售矣于是商人坐官肆终嵗不能销引目所在长吏又从而代之敛散以取其值焉此不独商困而民亦困矣是以民视商若赘疣视解产为弃物无不利于食私贩者而淮芦花马之产纷纷四至势不可禁已夫私贩盛则商利薄商利薄则国赋病为之计者夫亦酌其宜而变通耳论者谓宜采取及期则所获不可胜用人亦且乐用之然必广募附近居民籍名所司杂采之计其所获剂量而归之官则民乐于赴赴之益众则采益时采益时则入益富一嵗可获数嵗之利矣如是而又采择必精毋杂硝石支给循法毋募小贩禁大汾之票毋使束阁则生之既裕其原救之又通其变不必分地改额而壅滞者自行流布者自废矣
　　议改河东盐课
　　河东之盐惟在天时非苦雨水深而盐不结则池涸水干而盐不生是产盐之地不易也盐不易生而课银不减是以商与灶丁俱困而国与民俱病也且河东之盐多苦不可食转之于秦官之而定其值民出其值而盐归于无用是行盐之地固病之者也尝按花马池一皆有产盐之地此盐出之于土即为盐根自成为盐是不必须之于天时者也为今之计莫如改河东之盐于花马池一路即移河东西分司居之将河东发陕西盐引二十二万有余约银之万余两免其徴即令商人照河东价银三钱二分籴买粮草施之平延诸郡以供三边之费扣其银两数目即以大仓发陕西年例银徭发山西以补陕西原原课之数如此不更便乎事虽更张实无纷乱于国计民生所为禆益者葢不浅矣况此盐一开则延平之际商贾辐辏齐民贸易虽凶荒卒至可以不患也
　　盐政考
　　夫盐者民之食不可一日阙也其用则与民共之其利则在民而不在官也昔禹任土作贡而令青州贡盐葢贡其所有以供王用尔周官盐人一职以百事之无盐故亦以盐之用而共邦事未尝以盐之用而共邦财也盐有数品有刮于地而得者其味苦谓之苦盐有熬其波而出者其盐散谓之盐有风其水而成者产于土中其味甘甜谓之饴盐有积卤而结者其形似虎而人筑成谓之形盐此盐之名然也祭祀则供散盐而加以苦盐取其自然而成不忘本也賔客则供散盐而加以形盐取其如虎之形象其威也王后世子膳馐则供饴盐取其味之甘甜而可常食也此盐之用然也盐人则以奄二人为之掌其政令谓供盐尔待其戒令请煑盐尔自祭祀賔客膳羞之外更不闻以一毫取民是其利则常在民而不在官也上之人特资盐以供三者之用尔不规其利之可以富国下之人亦惟资盐以供饮食之用而不谋其利之可以富家自后世以盐致富强而利之禁始兴世儒乃谓先王山泽亦必有厉禁以遏民趋利之原不思虞衡等官因设厉禁以为之守初未尝私其利以公上而亦何尝有一语及盐乎故尝谓壊天下之风俗者管子也启公上以禁者猗顿也蟊贼人主之心术者郑当时也齐桓问管仲何以为国而仲告以海王之国谨正盐防举先王公共之物而为后世自私之具管仲者作俑之尤也霸主既资盐利以富其国则民趋利日炽矣岂非壊天下之风俗者乎鲁人有猗顿者用盐起家致富与王者埒取天下通行之利而为私有之财猗顿者垄断之贱也豪民且専盐利以富其家则上之征利亦无怪矣岂非启公上之禁者乎盐者无怪也郑当时何人乃逢武帝之欲推毂齐之大煑盐者用事汉朝而盐之法始密郑当时者其蟊贼之臣乎人主之心自此蟊贼宁非郑当时之罪耶且以成周之盐政言之盐人一官掌之不过奄如官奴而已至汉大司马属官有干官有两长丞有水衡都尉有均输官皆主盐事以至郡国盐官有三十九雁门沃阳有长丞【地理志】其法既密则官必繁也呜呼周以盐用而供邦事自賔祭膳羞之外则不敢以一毫取之民汉以盐利而供邦财自公上禁之外则不肯以一孔遗之民方且盐之不足而又铁铁不足而又茶盐铁之茶盐之自汉至唐法日宻矣儒者不排其非而反取成周山泽之禁以佐其说岂不惑哉
　　屯盐议
