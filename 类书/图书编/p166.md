<!-- { "loadSidebar": true } -->
　　夫五运者金木水火土也六气者风火暑湿燥寒也天干取运地支取气天干有十配合则为五运地支十二对待则为六气天气始于甲地气始于子天地相合则为甲子故甲子者干支之首也天气终于癸地气终于亥天地相合则为癸亥故癸亥者干支之末也隂阳相间刚柔相须是以甲子之后乙丑继之壬戌之后癸亥继之三十年为一纪六十年为一周太过不及斯皆见矣然以天干兄弟次序言之甲乙东方木也丙丁南方火也戊己中央土也庚辛西方金也壬癸北方水也以其夫妇配合言之甲与己合而化土乙与庚合而化金丙与辛合而化水丁与壬合而化木戊与癸合而化火故甲己之嵗土运统之乙庚之嵗金运统之丙辛之嵗水运统之丁壬之嵗木运统之戊癸之嵗火运统之诗曰甲己化土乙庚金丁壬木位尽成林丙辛便是长流水戊癸离宫号曰心然以地支循环之序言之寅夘属春木也巳午属夏火也申酉属秋金也亥子属冬水也辰戌丑未属四季土也以其对冲之位言之子对午而为少阴君火丑对未而为大阴湿土寅对申而为少阳相火夘对酉而为阳明燥金辰对戌而为大阳寒水巳对亥而为厥阴风木故子午之嵗君火主之丑未之嵗湿土主之寅申之嵗相火主之夘酉之嵗燥金主之辰戌之嵗寒水主之巳亥之嵗风木主之诗曰子午少阴君火暑丑未大阴湿火丙寅申少阳相火炎卯酉阳明燥金主辰戌火阳司水寒巳亥厥阴风木举然五运有主运有客运六气有主气有客气主运主气万载而不易客运客气每嵗而迭迁然则客一也有大过焉有不及焉大过之年甲丙戊庚壬五阳干也不及之年谓乙丁己辛癸五阴干也大过者其至先不及者其至后客气也有正化焉有对化焉正化之嵗谓午未寅申辰亥之年也对化之嵗谓子丑申邜戌巳之年也正化者令之实对化者令之虚假令甲子年甲为土运统主一年子为君火専司一嵗一期三百六十五日零二十五刻正合乎周天三百六十五度四分度之一也一朞之中主运以位而相次于下客运以气而周流于上主运者木为初之运火为第二运土为第三运金为第四运水为第五运客运者假如甲巳年甲为土运初之运即土也土生金二之运即金也金生水三之运即水也水生木四之运即木也木生火五之运即火也每一运各主七十二日零五刻大过之年大寒前十三日交名曰先天不及之年大寒后十三日交名曰后天平气之年正大寒日交名曰齐天一嵗之后主气定守于六位客气循行于四时主气者风为初之气火为二之气暑为三之气湿为四之气燥为五之气寒为终之气客气者假令子午年少阴君火司天阳明燥金司地大阴湿土为天之左间厥阴风木为天之右间所以南面而命其位也大阳寒水为地之左间少阳相火为地之右间所以靣北而命其地也一气在上一气在下二气在左二气在右经曰天地者万物之上下也左右者阴阳之道路也地之左间为初之气天之右间为二之气司天为三之气天之左间为四之气地之右间为五之气司地为终之气每一嵗各主六十日八十七刻半有奇申子辰之年大寒日寅初一刻交初之气至春分日子时之末交二之气小满日亥时之末交三之气至大暑日戌时之末交四之气至秋分日酉时之末交五之气至小雪日申时之末交终之气所谓一六天也巳酉丑之年大寒日巳初一刻交初之气至春分日邜时之末交二之气至小满日寅时之末交三之气至大暑日丑时之末交四之气至秋分日子时之末交五之气至小雪日亥时之末交终之气所谓二六天也寅午戌之年大寒日申初一刻交初之气至春分日午时之末交二之气至小满日巳时之末交三之气至大暑日辰时之末交四之气至秋分日夘时之末交五之气至小雪日寅时之末交终之气所谓三六天也亥夘未之年大寒日亥初一刻交初之气至春分日酉时之末交二之气至小满日申时之末交三之气至大暑日未时之末交四之气至秋分日午时之末交五之气至小雪日巳时之末交终之气所谓四六天也葢因客运加于主运之上主气临于客气之下天时所以不齐民病所由生也
<子部,类书类,图书编,卷二十三>
　　授时之説始于尧典自古有天文之官重黎以上其详不可得闻尧命羲和厯象日月星辰考四方之中星定四时之仲月南方朱鸟七星之中殷仲春则厥民析而东作之事起矣以东方大火房星之中正仲夏则厥民因而南讹之事兴矣以西方虚星之中殷仲秋则厥民夷而西成之事举矣以北方昴星之中正仲冬则厥民隩而朔易之事定矣然所谓厯象之法犹未详也舜在璇玑玉衡以齐七政説者以为天文器后世言天之象如洛下闳鲜于妄人辈述其遗制营之度之而作浑天仪厯家推步无越此器然而未有图也葢二十八宿周天之度十二辰日月之防二十四气之推移七十二之迁变如环之循如轮之转农桑之节以此占之四时各有其务十二月各有其宜先时而种则失之太早而不生后时而蓻则失之太晩而不成故曰虽有智者不能冬种而春收农书天时之宜篇云万物因时受气因气发生时至气至生理因之今人雷同以正月为始春四月为始夏不知阴阳有消长气有盈缩冒昧以作事其克有成者幸而已矣此图之作以交立春节为正月交立夏节为四月交立秋节为七月交立冬节为十月农事早晩各疏于每月之下星辰干支别为圆图使可运转北斗旋于中以为准则每嵗立春斗杓建于寅方日月防于营室东井昏见于午建星辰正于南由此以往积十日而为旬积三旬而为月积三月而为时积四时而成嵗一嵗之中月建相次周而复始气推迁与日厯相为体用所以授民时而节农事即谓用天之道也夫授时厯每嵗一新授时图常行不易非厯无以起图非图无以行厯表里相叅转运无停浑天之仪粲然具在是也然按月农时特取天地南北之中气立作标准以示中道非胶柱鼓瑟之谓若夫逺近寒暑之渐殊正闰常变之或异又当推测晷度斟酌先后庶几人与天合物乗气至则生养之节不至差谬此又图之体用余致也不可不知顺天时勤民事论
