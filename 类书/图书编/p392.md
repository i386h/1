<!-- { "loadSidebar": true } -->
　　程叔子曰圣贤千言万语只是欲人将已放之心约之使反复入身来自能寻向上去下学而上达也程叔子曰学者先务固在心志有谓欲屛去闻见知思则是絶圣弃智有欲屏去思虑恶其纷乱则是湏坐禅入定如明鉴在此万物毕照是鉴之常难爲使之不照人心不能不交感万物亦难爲使之不思虑若欲勉此唯是心有主如何爲主敬而已矣有主则虚谓邪不能入无主则实谓物来夺之今夫瓶有水实内则虽江海之浸无所能入安得不虚无水于内则停注之水不可胜注安得不实大凡人心不可二用用于一事则他事更不能入者事爲之主也事爲之主尚无思虑纷扰之患若主于敬又焉有此患乎所谓敬者主一之谓敬所谓一者无适之谓一且欲涵泳主一之义一则无二三矣言敬无如圣人之言易所谓敬以直内义以方外须是直内乃是主一之义至于不敢欺不敢慢尚不愧于屋漏皆是敬之事也但存此涵养久之自然天理明
　　程叔子曰心之燥者不热而烦不寒而栗无所恶而怒无所恱而喜无所取而起君子莫大于正其气欲正其气莫若正其志其志既正则虽热不烦虽寒不栗无所怒无所喜无所取去就犹是死生犹是夫是之谓不动心
　　张子曰大其心则能体天下之物物有未体则心爲有外世人之心正于见闻牿小圣人尽性不以见闻牿其心其视天下无一物非我孟子谓尽心则知性知天以此天大无外故有外之心不足以合天心山杨氏曰正心到寂然不动处方是极致以此感而遂通天下之故其于平天下也何有
　　语仲素曰未言尽心须先理防心是何物又问曰心之爲物明白洞达广大静一若体防得了然分眀然后可以言尽未理防得心尽个甚能尽其心自然知性不用问人大抵须先理防仁之爲道知仁则知心知心则知性是三者初无异也横渠作西铭亦只是要学者求仁而已
　　有心以感物则其应必狭惟忘心而待物之感故能无所不应
　　明道见谢子纪问甚博曰贤却记得许多可谓玩物防志谢子被他折难身汗靣赤先生曰只此便是恻隠之心【恻然有隠之心】
　　上蔡谢氏曰人须识其真心见孺子将入井时是真心非思而得也非勉而中也
　　延平李氏曰学问之道不在多言但黙坐澄心体认天理若见虽一毫私欲之发亦自退聼矣久久用力于此庶防渐明讲学始有力耳
　　朱子曰大抵心体通有无该动静故工夫亦通有无该动静方无渗漏若必待其发而后察察而后存则工夫之所不至多矣惟涵养于未发之前则其发处自然中节者多不中节者少体察之际亦甚明审易爲着力与异时无本可防之説大不同矣
　　学者吃紧是理防这一个心那纸上说底全靠不得此心操存舍亡只在反掌之间
　　心若不存一身便无主宰
　　心在羣妄自然退听
　　如中庸说天命之谓性即此心也率性之谓道亦此心也修道之谓敎亦此心也以至于致中和赞化育亦只此心也致知即心知也格物即心格也克己即心克也非礼勿视听言动勿与不勿只争毫发地耳所以明道説圣贤千言万语只是欲人将已放之心收拾入身来自能寻向上去
　　人心常烱烱在此则四体不待覊束而自入规矩只爲人心有散缓时故立许多规矩来维持之
　　心之爲物至虚至灵神妙不测常爲一身之主以提万事之纲而不可有顷刻之不觉者也不自觉而驰鹜飞扬以狥物欲于躯殻之外则一身无主万事无纲虽其俯仰顾盻之间葢已不自觉其身之所在心要活天理存则活人欲用则死
　　陆象山先生自三四岁时思天地何所穷际不得至于不食宣敎公呵之遂姑置而胸中之疑终在后十余岁因读古书至宇宙二字解者曰四方上下曰宇徃古来今曰宙忽大省曰元来无穷人与天地万物皆在无穷之中者也乃接笔书曰宇宙内事乃己分内事己分内事乃宇宙内事又曰宇宙便是吾心吾心即是宇宙东海有圣人出焉此心同也此理同也西海有圣人出焉此心同也此理同也南海北海有圣人岀焉此心同也此理同也千百世之上至千百世之下有圣人出焉此心此理亦莫不同也
　　四明杨敬仲时主富阳簿摄事临安府中始承敎于先生及反富阳先生过之问如何是本心先生曰恻隠仁之端也羞恶义之端也辞让礼之端也是非智之端也此即是本心对曰简儿时已晓得毕竟如何是本心凢数问先生终不易其説敬仲亦未省偶有鬻扇者讼至于庭敬仲断其曲直讫又问如初先生曰间适来断扇讼是者知其爲是非者知其为非此即敬仲本心敬仲大觉忽省此心之无始末忽省此心之无所不通
　　陆子曰心不可泊一事只在立心人心本来无事胡乱被事物牵将去若是有精神即是便出便好若一向去便坏了
　　小心翼翼昭事上帝上帝临汝无二尔心此理塞宇宙如何人杜撰得文王敬忌若不知此敬忌个甚麽万物森然于方寸之间满心而发充塞宇宙无非此理孟子就四端上指示人岂是人心只有这四端而已又就乍见孺子入井皆有怵惕恻隠之心一端指示人人得此心昭然但能充此心足矣
　　陆子曰心在我者既尽亦自不能掩今之学者只用心于枝叶不求实处孟子云尽其心者知其性也知其性则知天矣心只是一个心某之心吾友之心上而千百载圣贤之心下而千百载复有一圣贤其心亦只如此心之体甚大若能尽我之心便与天同爲学只是理防此其他体尽有形惟心无形然何故能摄制人如此之甚小心翼翼昭事上帝上帝临汝无二尔心战战兢兢那有管闲时候
　　人心只爱去泊着事敎他弃事时如鹘孙失了树更无住处
　　人心惟危道心惟微解者多指人心爲人欲道心爲天理此説非是心一也人安有二心自人而言则曰惟危自道而言则曰惟微罔念作狂克念作圣非危乎无声无臭无形无体非微乎
　　薛文清公曰心本寛大无邉一有己私则不胜其小矣人心有一息之怠便与天地之化不相似
　　康斋吴先生曰心是活物涵养不熟不免揺动白沙先生曰舍彼之防求吾之约惟在静坐久之然后见吾此心之体隠然呈露常若有物日用间种种应酬随吾所欲如马之御衔勒也体认物理稽诸圣训各有头绪来歴如水之有源委也于是涣然自信曰作圣之功其在兹乎
　　人具七尺之躯除此心此理之外无可贵矣浑是一包脓血裹一大块骨头耳饥能食渴能饮能着衣服能行滛欲贫贱而思冨贵富贵而贪权势忿而争忧而悲穷则滥乐则滛凡百所爲一信血气老死而后已则命之曰禽兽可矣
　　敬斋先生曰心有主则在閙中亦静故程子以爲金革百万与饮水曲肱一也然必知之深养之厚心方不动阳明先生曰良知者心之本体无起无不起虽妄念之发而良知未甞不在但人不知存则有时而或放耳虽昏塞之极而良知未尝不明但人不知察则有时而或蔽耳虽有时而或放其体实未甞不在也存之而已耳虽有时而或蔽其体实未尝不明也察之而已耳
　　心无动静者也其静也者以言其体也其动也者以言其用也故君子之学无间于动静其静也常觉而未尝无也故常其应动也常定而未尝有也故常寂常应常寂动静皆有事焉是之谓集义固能无祗悔所谓动亦定静亦定者也心一而已静其体也而复求静根焉是挠其体也动其用也而惧其易动焉是废其用也故求静之心即动也恶动之心非静也是之谓动亦动静亦动将迎起伏相寻于无穷矣故循理之谓静从欲之谓动欲也者非必声色货利外诱也有心之私皆欲也故循理焉虽酧酢万变皆静也濓溪所谓集义者也欲从焉虽心斋坐忘亦动也告子之虽强制正助之谓也是外义者也
　　心之良知是谓圣圣人之学惟是致此良知而已自然而致之者圣人也勉然而致之者贤人也自蔽自昧而不肯致之者愚不肖者也
　　持志而心痛一心在痛上岂有工夫説闲话管闲事问心要逐物如何则可先生曰人君端拱清穆六卿分职天下乃治心统五官亦要如此今眼要视时心便逐在色上耳要聼时心便逐在声上如人要选官时便自去坐在吏部要调军时便自去坐在兵部如此岂惟失却君体六卿亦皆不得其职
　　心之本体原自不动心之本体即是性性即是理性元不动理元不动集义是复其心之本体
　　问如何是心之本体先生曰知是理之灵处就其主宰处説便谓之心就其禀赋处説便谓之性孩提之童无不知爱其亲无不知敬其兄只是这个灵能不爲私欲遮隔充拓得尽便完完是他本体便与天地合德自圣人以下不能无蔽故须格物以致其知须至善者心之本体本体上湏过当些子便是恶了不是有一个善却又有一个恶来相对也
　　静上用工固是好但终自有弊人心自是不息底虽在睡梦此心亦是流动如天地之化本无一息之停然其化生万物各得其所却亦自静也此心虽是流行不息然其一循天理却亦自静也若专来静上用工恐有喜静恶动之动静只是一个
　　心不是一块血肉凢知觉处便是心如耳目之知视聼手足之知痛痒此知觉便是心也
　　夫物理不外乎吾心外吾心而求物理无物理也遗物理而求吾心吾心又何物耶心之体性也性即理也故有孝亲之心即有孝之理无孝亲之心即无孝之理矣有忠君之心即有忠之理无忠君之心即无忠之理矣理岂外于吾心耶晦庵谓人之所以爲学者心与理而已心虽主乎一身而实管乎天下之理理虽散在万事而实不外乎一人之心是其一分一合之间未免以启学者心理之爲二之弊此后世所以有专求本心遂遗物理之患也
　　夫士贵乎有天下国家之志有天下国家之志夫然后能有天下国家之忧而其视非义也虽一介若将凂焉其视民之饥寒愁苦与其厄于贪残猛悍汲汲焉救之也如赤子之在膏火而同室在虎狼之口其身之毁誉祸福又奚暇乎计也此之谓天下第一流人品孟子所谓无待文王而兴者也果何爲其然也混宇宙一气也天地万物一体也身家国天下一物也心也者天聪明也譬诸日月皜皜乎无不照临也太山不能亏日月之光而藐兹躯殻能限吾天聪明也乎是故仰焉而星辰俯而草木皆气也皆道也即皆我也况于人乎是心也自尧舜谓之道心谓之中自孔子谓之仁谓之至善戒惧恐惧则所以择乎此固执乎此耳上揆之唐虞三代圣君贤相下观之鲁邹濓洛诸大儒其所以揖让所以放伐所以相授受其谁非斯义也乎
