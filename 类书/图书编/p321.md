<!-- { "loadSidebar": true } -->
　　广福浙三省大海相连地画有限若分界以守则孤围受敌势弱而危戢捕之谋能无赖于相须乎曽考入畨罪犯多系广福浙三省之人通伙流刦南风汛则勾引夷船由广东而上达于漳泉蔓延于兴福北风汛则勾引夷船由浙江而下达于福寜蔓延于兴泉四方无赖又从而接济之向导之若欲调兵剿捕攻东则窜西攻南则遁北急则潜移外境不能以穷追缓则旋复合防有难于卒殄此夷船与草撇船之大势也又有一种奸徒见本处禁严勾引外省在福建者则于广东之髙潮等处造船浙江之寜绍等处置货纠党入番在浙江广东者在于福建之漳泉等处造船置货纠党入番此三省之通也故福建捕之而广浙不捕不可也广浙捕之而福建不捕亦不可也必严令各官于连界处防哨如在福建者下则哨至大城千户所与广东之兵防哨至淞门千户所与浙江之兵防在浙江者下则哨至流江等处与烽火之兵防在广东者上则哨至南澳等处与铜山之兵防遇有倭患互为声援协谋防捕贼势有不孤穷而海患有不戢寜者哉
　　海防要害
　　章氏俊卿曰江淮手足也海口咽喉也京畿建康腹心也则防海之防海口为要害矣故在浙则金山海门明州定海秀州海盐为要害在淮则通州料角泰州石港建康土山江乘为要害于此有备则贼不能冲突矣叶义问亦言今江淮既有师屯独海道宜备臣谓土豪官军不可杂处盖土豪谙练海道之险易又能役使船户若杂以官军彼此气不相下难以协济欲于沿海要处分寨以土豪为寨主令随其便使土豪挠于舟楫之间官军扼于塘岸之口防之上也此虽皆为宋都建康而设防与今日事体不同然嘉靖以来海上桀黠之徒或射利以炽张或望风而啸聚而岛夷之为患者纵横刼掠于吴浙闽中岭表之间且数嵗其始皆从海上来也使当时有建此防者挠之以土豪扼之以官军而于所谓咽喉者吾据而遏之则彼岂能飞渡而登陆乎若炽张啸聚之徒又不足言矣今幸海波不扬而桑土之彻不可无虑其间规画之宜如简沿海之军复战船之数固所当预者若宋人防海阨其要害与土豪分寨为主之説诚有可行视昔日纵使登陵而百万御之不得及召募乌合之众以应接者功相万也当事者图之

<子部,类书类,图书编,卷五十七>

　　大广船虽不如大福船之便而大福船则不如大广船之坚然皆可施于开洋风涛之中而稍遇风小水浅又不如苍山之便易故凡大如楼船艨艟小如舴艋海鳅以至草搬开浪艟桥八桨鹰船渔船沙船之类皆可备用但海寇所恃全在于铳吾亦当以铳中军大船之前用次等船载佛郎机大铳数架以镇之两翼中船之前亦用再次船以载铜将军大铳数十架以列之其小船亦各载鸟铳铜筒于以备于四面各船编定字号每数船列为一行每一阵列为数行昼则麾旗为号夜则振鼔为节此乃各船大利器也若夫蜈蚣船踏轮船亦皆防海所当讲求者

　　按两头船具于大学衍义盖因海运船巨遇风惧难旋转故两头制舵东风则西驰南风则北走海道诸船无逾其利以此冲敌则贼舟虽整可乱也况用此捕盗江洋不尤便哉

<子部,类书类,图书编,卷五十七>
　　沿海界倭要害之地
