<!-- { "loadSidebar": true } -->
　　经十二络十五凡二十七气血相贯无有休息故一岁隂阳升降防于立春一日隂阳晓昏防于寅时荣衞循环上应天之度数下应地之分野天有宿度地有经水人有经脉宿谓二十八宿度谓天之三百六十五度也经水者谓海水清水渭水湖水沔水江水淮漯水河水漳水济水也以其内外经脉故名之曰经水焉经脉者谓手足三隂三阳之脉所以然者以内外参合人气应之故言及也内足阳明外合海水内足大肠外合清水内足少隂外合汝水内手阳明外合江水内手太阳外合淮水内手少阳外合漯水内手太隂外合河水内手心主外合漳水内手少隂外合济水内外输应气衞于外以充皮肤血荣于中以营经络周一体而无间应漏水百刻而不违一日一夜一万三千五百息乃平人之常也察于隂阳决死生虽经络流注如环之无端岂能逃于脉之三部耶至于草木昆虫尽皆得气之先所以虽干枯陈朽亦可以调脏腑而治疾病其气同也观人身气血与天地气候相应若此则人与天地万物本同一体不信然哉



　　足三隂三阳
　　胆申相火足少阳　胃酉燥金足阳明
　　膀胱戍寒水足太阳　肝亥风木足厥隂
　　肾子君火足少隂　脾丑湿土足太隂
　　足太阳与少隂为表里少阳与厥隂为表里阳明与太隂为表里是为足之隂阳也手太阳与少隂为表里少阳与心为表里阳明与太隂为表里是为手之隂阳也
　　帝曰愿闻三隂三阳之离合【各为一位谓之离配为表里谓之合】岐伯曰圣人南面而立前曰广明后曰大冲【此正位也心脏在南故前曰广明冲脉在北故后曰大冲】大冲之地名曰少隂少隂之上名曰太阳【此为一合之经气也后仿此】太阳根起于至隂结于命门名曰隂中之阳【至隂穴名命门目也】中身而上名曰广明广明之下名曰太隂太隂之前名曰阳明【胃为阳明脉行在脾脉之前脾为太隂脉行在胃脉之后】阳明根起于厉兊名曰隂申之阳【厉兊穴名】厥隂之表名曰少阳【胆少阳脉行在肝脉之外肝厥隂脉行在胆脉之内】少阳根起于窍隂名曰隂中之少阳【窍隂穴名】是以三阳之离合也太阳为开阳明为阖少阳为枢【开者所以司化生之基阖者所以执禁固之权枢者所以主动静之微】三经者不得相失也搏而勿浮名曰一阳【滑云一齐一也脉浮而不至于虚所以抟者胃气也故曰一阳】愿闻三隂岐伯曰外者为阳内者为隂然则中为隂其冲在下名曰太隂太隂根起于隐白名曰隂中之隂【隐白穴名】太隂之后名曰少隂【脾藏之下近后则肾之位也】少隂根起于涌泉名曰隂中之少隂【涌泉穴名】少隂之前名曰厥隂【肾藏之前近上则肝之位也】厥隂根起于大敦名曰隂中之絶隂【大敦穴名】是故三者之离合也太隂为开厥隂为阖少隂为枢三经者不得相失也搏而勿沈名曰一隂【滑云脉沈而不至于溺所以搏者胃气也故曰一隂】○黄帝曰隂阳者天地之道也万物之纲纪变化之父母生杀之本始神明之府也治病必求其本【隂阳与万类生杀变化犹然在人身同相参合故治病之道必先求之】故积阳为天积隂为地隂静阳燥阳生隂长阳杀隂藏【神农曰天以阳生隂长地以阳杀隂藏】阳化气隂成形○天地者万物之上下也隂阳者血气之男女也左右者隂阳之道路也水火者隂阳之徴兆也隂阳者万物之能始也故曰隂在内阳之守也阳在外隂之使也【隂静故为阳之镇守阳动故为隂之役使】清阳为天浊隂为地地气上为云天气下为雨雨出地气云出天气故清阳出上窍浊隂出下窍【上窍谓耳目口鼻下窍谓前阥后阥也】清阳发腠理浊隂走五藏【此有质者也】清阳实四肢浊隂归六府水为隂火为阳阳为气隂为味【滑云阳为气隂为味此气味二字以天地隂阳之化而言也阳在天成象气之谓也隂在地成形味之谓也】味归形形归气气归精精归化精食气形食味【气化则精生味和则形长】化生精气生形【气飬形也精微之液惟血化而成形质之有资气行而立故斯二者各奉乎生身】味伤形气伤精【遇其节也】精化为气气伤于味【滑云五味入口藏于胃以飬五藏气过则伤之气伤于味也】隂味出下窍阳气出上窍味厚者为隂薄为隂之阳气厚者为阳薄为阳之隂味厚则泄薄则通气薄则发泄厚则发热【隂气润下故厚味则泄利阳气炎上故气厚则发热味薄为隂少故通泄气薄为阳少故汗出】壮火之气衰少火之气壮壮火食气气食少火壮火散气少火生气【气生壮火故云壮火食气少火滋气故云气食少火以壮火食气故气得壮火则耗散以少火益气故气得少火则生长人之阳气少壮亦然○滑云少而壮壮而衰理则然也】气味辛甘发散为阳酸苦涌泄为隂○阳气者若天与日失其所则折夀而不彰故天运当日以光明是故阳因而上衞外者也欲如运枢起居如惊神气乃浮【欲如运枢谓内动也起居如惊谓暴卒也】○阳气一日而主外【昼则阳气在外】平旦人气生日中而阳气隆日西而阳气已虚气门乃闭是故暮而收拒无扰筋骨无见雾露反此三时形乃困薄【旦暮阳气衰内行阳分故宜收敛以拒虚邪】○隂中有隂阳中有阳平旦至日中天之阳阳中之阳也日中至黄昏天之阳阳中之隂也合夜至鸡鸣天之隂隂中之隂也鸡鸣至平旦天之隂隂中之阳也故人亦应之夫言人之隂阳外为阳内为隂言人身之隂阳则背为阳腹为隂言人身中藏府之隂阳则藏者为隂府者为阳肝心脾肺肾五藏皆为隂胆胃大肠小肠膀胱三焦六府皆为阳所以欲知隂中之隂阳中之阳者何也为冬病在隂夏病在阳春病在隂秋病在阳皆视其所在为施鍼石也○背为阳阳中之阳心也背为阳阳中之隂肺也腹为隂隂中之隂肾也腹为隂隂中之阳肝也腹为隂隂中之至隂脾也此皆隂阳表里内外雌雄相输也故以应天之隂阳也○天气通于肺【位髙而气清也】地通于隘【隘在首为下且有隂受之义】风气通于肝【风生木也】雷气通于心【雷象火之有声】糓气通于脾【土爰稼穑脾属土故气通于脾】雨气通于肾【两肾皆水】六经为川【流注不息也】肠胃为海【皆受纳也】九窍为水注之气【滑云九窍之气流通不滞犹水之流注也】以天地为之隂阳以人事配象之阳之汗以天地之雨名之阳之气以天地之疾风名之暴气象隂逆气象阳○寒极生热热极生寒寒气生浊热气生清【言正气也】清气在下则生餐泄【热在下则糓不化也】浊气在上则生防胀【寒气痞塞不能和畅】此隂阳反作病之逆从也○天不足西北故西北方隂也而人右耳目不如左明也【在上法天】地不满东南故东南方阳也而人左手足不如右强也【在下法地】曰何以然曰东方阳也阳者其精并于上并于上则上明而下虚故使耳目聪明而手足不便也西方隂也隂者其精并于下并于下则下盛而上虚故其耳目不聪明而手足便也故俱感于邪其在上则右甚在下则左甚此天地隂阳所不能全也故邪居之凡隂阳之要阳宻乃固两者不和若春无秋冬无夏因而和之是谓圣度故阳强不能宻隂气乃絶隂平阳秘精神乃治隂阳离决精气乃絶
<子部,类书类,图书编,卷七十三>
