<!-- { "loadSidebar": true } -->
　　两河修治大要不同治运河者须治其源而河有体用源乃体也河其用也治黄河者惟治其流而水有常变小则常也大其变也斯言实国家治河要义彼宋元竭民事河卒无成绩所以为无防之甚也若谓沛县水患可悯但河流经行不在丰沛则在萧砀即开新集厐家屯等处不过移沛县之患于萧砀之间去嵗勘议之初萧砀方脱水患之民嗷嗷惶怖不忍见闻况今沛县四围渐已淤髙询之土人皆谓一二年间水必他徙似不宜以一邑之故动列省三十余万之众费三百余万之资以徼不可必成之功而贻有害无益之悔也
　　所谓欲开旧河者其説有二一则开新集由浮桥出徐吕二洪免黄河北徙之势此以黄河旧河言也臣度之自新集至浮桥一百六十余里不知该几百万银钱粮无处一难也夫取资黄河不过为济二洪之险今于二洪无碍即其北徙害在地方不在河道似不必更兴不急之工二难也是黄河旧河不必议也一则以南阳等闸至湖陵城等处即今坚硬可凿此以运河旧河言也臣度之黄河北徙之势未艾也即今开凿能保其不再冲乎此一难也再新河费四十余万银役几十万夫死于工作者几百十人命仅成此河又欲舍此而他图则前项工费皆成无用矣此二难也且府库既虚民力已竭再行用之劳伤之下必有他变此三难也是运河旧河不必议也至所谓新河不可行者其説有三一则马家桥易浅一则沙河易淤一则薛河易冲谓之三难臣愚以为此三者其委也但在因地修补随时救治臣不谓难臣之所谓难者则其源也夫新河与青原山相近而兖州以南费峄邹滕四县之水实注焉夫以一堤而障四县之水又当大山泻下之势必不能支且其地水利素不疏通每遇阴弥望白水遍地成湖若不寻其源分其流则自济宁至南阳至秦沟无处不可冲决不特三河口一口为然也臣愚以为善治水者不与水争水有所归流行无滞必有分杀之处则不至于暴溢大都顺其势而利导之耳即今河工已成宜急为疏濬分杀之谋又夏村一帯地形稍髙非薛河之水又不足以济运道臣愚以为薛河上流须别濬支河以分其势至于三河口鮎鱼泉等口对过之处凿开大口令其顺流西去仍于下流百步外再筑一矮隄或为湖为塘髙六七尺仍作一水闸水溢则任其西流水浅则所蓄之水以资运舟其上流低洼之处亦因其势卷埽为湖以为停水之所多置放水闸以为开闭之具夫有处以分其流则水自不至暴溢不暴溢则自不至冲决自不至淤浅而所谓三难者可免矣又多方处置蓄水之所以为运舟之资则既去其害又取其利虽未遽为经久之计而亦不失为一时之便其开凿旧河二説俟财力充足之时为之未为不可也国家运河漕东南之粟以实京师自临清而北徐州而南悉资卫淮诸水惟徐州至临清一帯闸河则借山东泉水然与黄河相近故多冲决之患治以前决在河南正徳以后决在徐沛查自嘉靖四十五年之间沛县被决凡八次矣而未有如四十四年之甚者盖縁沛县旧河积沙为岸而其东昭阳湖地势卑洼黄水乗虚就下自西奔入昭阳湖必先横截旧河而始成抵于湖水过沙停不数年必一淤者势固然也自筑马家桥隄成而沛县之流遂断沛县断流而秦沟浊河之势日盛即今徐沛一望尽是髙地旧河河身淤深宜稻方数百里鱼鼈之区皆变为桑麻之地矣臣又虑留城至旧山系黄水故道乃筑东堤五十余里为障御计则黄水可无壅塞之虞又建复黄家闸则泉水有所节宣亦无胶浅之患二年间新旧相接水流充满舟楫通行惟薛沙二河亦尝虑其伏涨冲突方兴工分杀其势工未及就而水已至矣是以有去夏之患然臣思之运河之患患在黄河彼其排山倒海之势经年累嵗之害来则难御去则必淤若山水则乍盈乍消涸可立待或一嵗而再至或数嵗而一见此可以人力胜者也今皆在于上源改水在薛河则于东邵王家口各开支河筑厚坝三道引水经赤山防山吕孟等三湖从地浜沟下徐在沙河于黄甫开支河经赵沟归独山湖南建减水闸一十三座泄出昭阳湖而又于翟家口宋家口杨家口杜家口各开支河筑厚坝二道以防末流引之而入甄家洼尹家湖而归于印马池等处是沙河薛河之水俱有归宿又何冲突之足患乎
　　治河説
　　治河之防大约不过数説或筑堤以塞之或开渠以疏之或筑堤落而下以石或听其自决以观其势或欲徙民居放河入海或欲穿水门以杀水势或欲空流所注之地或欲寻九河故道而立文庄则云古今言治河者莫出于贾让三防而其治之之术又莫出于贾鲁之三法盖谓二贾不失禹意也然以今之势与今之时考之则让之防不可行鲁之法亦不行矣寻禹故道放河入海让所谓上防今挽河而北则运道将置之乎据坚地开水门让所谓中防今自雍西建瓴而下所经冀兖淮独安所择坚地乎水门在在如是多与河流不相直安所分水势乎増筑隄防让所谓下防今中州而下徐沛而下堤更善瑕乌在约拦水势乎廼鲁之三法当事者踵行之杀河之流因而深之之谓疏也嵗用疏法而河流未尝杀矣去河之淤因而深之之谓濬也嵗用濬法而旋通旋壅矣抑河之暴因而扼之之谓塞也嵗用塞决口而暴溢如故矣治而覩明效者暂也不治而治安澜者幸也二百二十年于兹封事朝夕上曽有出此三者而建必然之画乎亦曾有行此三者而享一再世之利乎故丘文庄又谓贾让诸人皆随时制宜之防今日未必皆便惟元时去今未逺地势物力大叚相似宜今河南潘宪每年循行并河郡县如尚文所建之策元大徳中时河决纪县浦口文议不塞便相地所宜或筑长垣以御泛滥或开淤塞以通束隘从民所便或迁村落以避冲溃或给退滩以偿所失如此虽不能使沿河州郡百年无害而避患居民亦可渐苏息矣六漕治法
　　综之为六漕自潞河顺天津为白漕不宜治自天津逆临清为卫漕不必治自临清逆南旺又自南旺顺出茶城为闸漕宜少治自茶城顺流睢阳为河漕宜数治自睢阳逾髙宝连仪为河漕宜亟治自州渡长江入京口以入于杭为浙漕宜间治夫白漕从宻云而南下霁十日则平沙弥河一日则泛运卒急则挽舟又急则直易舟耳其节短不病运故其法治之以不宜治也卫漕渠甚敛而流甚深渠敛则流专流深则渠利故其法治之以不必治也闸漕强半借汶万厯前汶乘势东而下于青海即西注者防西注防则不能七灌北三灌南二百年春夏水竭往往闸漕斩焉弱不能续数里之流万厯以后坎河既滩乃驱汶全流于春夏之交闸道遂溢直时啓闭耳故其法治之以少治也河漕有源之水也崇堤约之以专其流随流堤之以若其性运毕则修以清漕漕毕则清以待运嵗相循环也故其法治之以数治也湖漕无源之水也夏秋多则胀闷而决隄冬春多旱则涸竭而胶舟胀之既不可涸之又不可夫养生者虚其腹则神耗而液干实其腹则肠急而腹溃虚其实实其虚此岂能一日忘备哉故其法治之以亟治也浙漕治或在润或在常或在姑苏或在崇徳直逾年一深通之耳故其法以间治也若孟津而下河运之昆仑也运所不经若勿治可也然脩身者能不脩昆仑乎法反宜亟治襄江而下江运之头颅也运所必经若急治可也然药病者能先药头颅乎法反宜勿治夫理饷道者其犹理气血乎闸漕浙漕患在气血之不足宜补之使羸卫漕河漕患气血之有余宜泻之使缩白漕湖漕则有余不足无定形故补防无定执羸缩无定衡余故取治水见诸行事存案牍者括而纪诸筌蹄
　　漕渠七议
　　形胜
　　国家大计在转输转输资漕渠漕渠资隄民之富藏于田田之利藏于水无水溉禾即民贫转输焉给也淮扬大势泗水由石梁泄于淮旴眙破釡山阳诸水由云山衡阳诸涧泄于宝应蓄于二塘天长铜城诸水东泄髙邮蓄于三塘西连大仪甘泉盘古山涧诸水蓄于江都五塘仪真四塘是时田多垦治坝堰具存北不泄于诸湖东不泄于运河故湖平水浅河隄鲜冲决之患舟行无风波之险近坝堰圮废塘不蓄水小新雷陂由淮子河而泄句城由乌塔沟而泄陈公北山由帯子沟而泄直渀漕渠益以邮应五塘之水尽奔诸湖则漕渠乌得不溢诸湖乌得不险哉且昔人创置塘堰岂轻用民力捐土田空帑藏乎必有经世之畧遗后世之利者矣何也江都句城塘周四十余里灌田八百余顷小新二雷鸳鸯陂塘积之当句城之灌仪真陈公塘周九十里灌田千顷有竒北山水匮茅家山刘塘积之当陈公髙邮白马茅拓三塘灌田视江仪宝应白水塘独深广周百二十里合羡塘灌田二千百顷是四邑诸塘之胜槩也平时蓄之资以灌禾旱年水涸决之通运扬之富斗粟十钱乃原于此兹闸坝不设塘水渀溃或时雨浃旬山水骤发甚为漕渠大患也廼今昔异宜险夷区别岂无故哉昔之塘坝蓄水其泄少近塘鬻堰废其泄大河也水无潴制即充溢浩渺主者不知以渐而泄于闸洞输于海口惟务增筑加挿毋论旱潦障之其与昔人设铺捞浅平水蓄泄深虑逺眺异矣失今不治是使冈陆千五百里之水悉以运河为壑湖阔增险势必溃决又以下河为壑也夫上河腴田没于湖不啻什百千万嵗损粮运客载奚直十百千艘非湖险为患乎湖险为患实由隄髙隄髙则水大水大则澎湃汹涌加之积润土酥西风触浪髙崖丈许即更加数尺水亦随满寔增其险亦焉能以一线之隄御寻丈之势耶且造化惟泄始蓄理也积之满者其溃大势也障之而使之常蓄岂理也哉势所不能也昔禹治水以四海为壑皆自下流疏杀其势先决九川距海使大水有所归复濬畆距川则小水有所泄今诸塘漕渠五湖及上下诸湖皆设隄防凡以蓄水也由塘达渠由渠达湖由闸洞达下河诸湖达蒙喻及中十盐塲海口皆所以泄水也上自西山逮下河田疏水道资蓄泄灌注濬畆浍距川也泄蒙喻海口则决川距海也欲治水舍禹奚适哉茍俾百姓殷富惟长吏举农政司空兴水利修废塘建平水实防立水挚增斗门以次渐泄于海则湖不扬波岂惟方物毕献运舟不损货贿不滞河隄不决塘堰蓄济兼防异常之变已耶蕞尔淮扬尚得腴田十数万顷不加赋而民足矧天下乎当有握其枢者
　　源委
