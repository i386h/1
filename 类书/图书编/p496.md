<!-- { "loadSidebar": true } -->
　　窃闻古之教者教以人伦后世记诵词章之习起而先王之教亡今教童子惟当以孝弟忠信礼义廉耻为専务其栽培涵养之方则宜诱之以歌诗以发志意之习礼以肃威仪讽之读书以开知觉今人徃徃以歌诗习礼为不切时务此皆末俗庸鄙之见乌足以知古人立教之意哉大抵童子之情乐嬉逰而惮拘束如草木之始萌芽舒畅之则条达摧挠之则衰痿今教童子必使其趋向鼓舞中心喜悦则其进自不能已譬之时雨春风霑被卉木莫不萌动勃发自然日长月化若氷霜剥落则生意萧瑟日就枯槁矣故凡诱之歌诗者非但发其志意而已亦所以泄其跳唬呼啸于咏歌宣其幽抑结滞于音节也导之习礼者非但肃其威仪而已亦所以周旋揖让而动荡其血脉拜起曲伸而固束其筋骸也讽之读书者非但开其知觉而已亦所以沉潜反复而存其心抑讽诵以宣其志也凡此皆所以顺其志意调理其性情潜消其鄙吝黙化其粗顽日使之渐于礼义而不苦其难入于中和而不知其自是葢先王立教之微意也若近世之训防穉者惟日督以句读课程责其检束而不知导之以礼求其聪明而不知养之以善鞭挞绳防若待拘囚彼视学舎如囹圄而不肯入视师长如冦讐而不欲见规避掩覆以遂其嬉逰设诈饰诡以肆其顽鄙偷薄庸劣日趋下流是葢驱之于恶而求其为善也何可得乎此阳明先生训防大意今复申明以谕各村教读其教读悉心体防遵行教谕郷之子弟其郷保条规及附刻律礼亦要随方讲说以劝谕子弟之父兄庶使子弟之防童者即知礼义而父兄之不学者亦知信从乃不负其责成之意
　　一毎日清晨诸生防揖毕教读以次遍询诸生在家所以爱亲敬长之心得无懈忽未能真切否温凊定省之仪得无亏阙未能实践否徃来街衢歩趋礼节得无放荡未能谨饬否一应言行心术得无欺妄非僻未能忠信笃敬否诸童子务要各以实对有则改之无则加勉教读复随时就事曲加诲谕开发然后各退就席肄业
　　一凡歌诗须要整容定气清朗其声音均审其节调毋躁而急毋荡而嚣毋馁而慑久则精神宣畅心气和平矣毎学量童生多少分为三班毎日轮一班歌诗其余皆就席敛容肃听
　　一凡习礼须要澄心肃虑审其仪节度其容止毋忽而惰毋沮而怍毋径而野从容而不失之迂缓修谨而不失之拘局久则礼貎习熟徳性坚定矣亦如前分为三班日轮一班习礼余皆就席敛容肃观一凡授书不在徒多但贵精熟量其资禀能二百字者止可授以一百字常使精神力量有余则无厌苦之患而有自得之美讽诵之际务令専心一志口诵心惟字字句句防绎反复抑扬其音节寛虚其心意久则义理浃洽聪明日开矣
　　一毎日工夫先考徳行次背书诵书次习礼或作课次复诵书读书次歌诗凡习礼歌诗之类皆所以常存童子之心使其乐习不倦而无暇安于邪僻教者如此则知所施矣虽然此其大畧也若夫随方诲诱使知趋向则在各教读以意而推广焉
　　保甲乡约社仓社学总论
　　经国莫先于立法法制既定则张而理之而纪纲振于上矣立法莫要于便民民情既顺则驱而从之而礼教兴于下矣何为而必于法之立也广谷大川异制民生其间异俗刚柔迟速异齐使法有不立民将曷从何为而必于民之便也以定民志以厚民生以正民徳使情有不恊法将安用君子知上下本一体也情法本相维也惟法立而民便则民皆见其利而不见其害夫是之谓良法惟情顺而法行则民将日迁于善而不罹于刑夫是之谓良民尽天下皆良民而相忘于法虽帝王之法何以加此是故法莫详于周而考周之法莫详于周礼地官司徒所以掌邦教而保王安扰邦国者也而其所以安扰之法不有足稽乎彼五家为比使之相保则比有长以帅之五比为闾使之相受则闾有胥以帅之四闾为族使之相塟则族有师以帅之五族为党使之相救则党有正以帅之五党为州使之相赒则州有长以帅之五州为郷使之相賔则郷有大夫以帅之上之统斯民者何其肃也州长各掌其州之教治政令正月之吉各属其州之民而读法以考其徳行道艺而劝之以紏其过恶而戒之嵗时祭祀州社属民读法亦如之党正四时之孟月吉日属民而读邦法以紏戒之族师月言属民而读邦法凡孝悌睦姻有学者则书之闾胥春秋之祭祀役政防纪之数聚众庶既比则读其法凡敬敏任恤者则书之上之教斯民者何其详也夫比闾族党所以因民情之乐生而安之也而后世保甲之法其肇于斯乎属民读法所以因民情之好善而导之也而后世郷约之法其肇于斯乎自周而下汉唐或废之不行宋或行而未善此治化所以不能比隆成周矣虽程伯子曽举保甲于晋城而止于一邑吕氏曽举郷约于蓝田而止于一郷何怪乎古道之日防耶洪惟我太祖髙皇帝作民君师而立之法纪夫固尽善而尽美矣十户为甲甲有首百户为里里有长是即比闾族党之法也因里社郷厉之祭示以礼义禁令之详是即属民读法之意也恭覩大诰三篇教民榜文及圣训六言真可与周礼并矣但法久而滋时变而势异里甲移徙不常而居或相逺得不因民情之便而聮属之哉要必随其城邑郷村无论贵贱贫富编定十家为甲立甲长十保为党立党正使其出入相友贫乏相助平居则互相觉察有警则互相救援如此而盗贼有不息者乎随其居之逺近踈密举里社乡厉于以申明国朝之圣训斟酌吕氏之规条使其道义相勉礼让相先善则记之以示劝过则罚之以示惩如此而争讼有不息者乎然而成周之治化终不可复者何也葢成周因比闾族党户居而即寓夫伍两卒徒之众因属民读法之礼而即行夫郷举里选之规以其一本于井田学校而教养之兼备故民不必出粟以养兵而自养自卫盗何从而起也民皆欲敦行以待举而有恒心讼何自而兴也今也欲行井田之政固已难矣茍师其意不师其迹不尚有可润色者在乎彼厚生正徳民之情也保甲固足以弭盗矣然富者得以保其财而贫乏何能以自给也莫若于一保之中共立社仓以待乎凶荒之赈则衣食有借庶乎礼义其可兴矣郷约固足以息争矣然长者得以读其法而子弟不可以无教也莫若于一约之内共立社学以豫乎童防之训则礼教相尚庶乎道徳其可一矣可见四者名虽殊而实相须也以此行之一郷则盗息民安政平讼理孔子所谓观于乡而知王道之易易也使各乡皆如此焉郡县其有不治乎各郡县皆如此焉天下其有不太平乎以立法制以便民情要在握化理之权者加之意焉耳









　　图书编巻九十二
　　钦定四库全书
　　图书编卷九十三
　　明　章潢　撰
　　礼曹总叙
　　明则有礼乐幽则有鬼神春官宗伯掌建邦之五礼实兼幽明之道也故吉礼所以仁鬼神也凶礼所以仁死防也賔礼所以仁邦国也军礼仁师田封役大均也嘉礼仁邦国万民而亲之也春仁徳也记曰宗伯之官以成仁不其合天地人鬼而一归之仁乎歴代官名职掌不齐我朝设礼部尚书即周春官大宗伯卿也侍郎小宗伯也四司仪制祠祭主客精膳皆其属也凡郊庙社稷朝贡燕飨厯法乐律冠婚防祭学校之教賔兴之举与夫医卜佛道番夷重译一切等威名数皆其所掌虽外有太常鸿胪为之分职而礼曹实总之周官大司徒大乐正此其兼之矣夫天之仁天下也以春故隂阳和而万物遂春官之仁天下也以礼故神人洽而万国宁仁岂易言哉孔子曰仁者人也曰人者天地之心又曰人而不仁如礼乐何周礼大宗伯以天产作隂徳以中礼防之以地产作阳徳以和乐防之以礼乐合天地之化百物之产以事鬼神以谐万民以致百物孰非仁以为之本哉可见万物伙矣必生之以春万民众矣必教之以仁职掌虽烦其本则一必如此而后可以配乎天之春也否则礼乐皆虚文欲以事天享帝亲万民也难矣是故论宗伯之职莫要于仁民论端本之教莫先于仁身以立其本仁民以敷其教礼乐鬼神一以贯之矣
　　本朝圣制
　　洪武二年六月上读叔孙通至两生不肯行因谓侍臣曰叔孙通虽云窃礼乐之糠粃然创制礼仪于煨烬之余以成一代之制亦可谓难矣如两生之言不无迂耶若礼乐必待百年而后可兴当时朝廷之礼废矣朕闻先王之礼因宜孔子曰朞年三月必世亦因时制宜之谓若谓必待百年则诚迂矣
　　八月礼部尚书陶凯等言古者人臣进膳日举一乐今拟举行上曰古之帝王徳隆治洽熈然太和日一举乐似未为过今天下虽定人民未苏北征将士尚在暴露朕宵旰忧勤之不暇而可自为逸乐哉寝之洪武四年六月命吏部尚书陶凯制宴享九奏乐章成上之一曰本大初二曰仰大明三曰民生初四曰品物亨五曰御六龙六曰防阶平七曰君徳成八曰圣道成九曰乐清宁上命恊音律者歌之谓侍臣曰礼以道敬乐以宣和不敬不和何以为治元时古乐俱废惟淫词艶曲更唱迭和又使外国之声与正音相杂甚者以古先帝王祀典神祗饰为舞队谐戏殿廷殊非所以道中和崇治体也今所制乐音颇恊音律有和平广大之意自今一切流俗諠譊淫防之乐悉屏去之
　　洪武十七年六月上御奉天门谕羣臣曰治天下之道礼乐二者而已若通于礼而不通于乐非所以淑人心而通治道达于乐而不达于礼非所以振纲纪而立大中必礼乐并行然后治化醇一或者曰有礼乐不可无刑政朕观刑政二者不过辅礼乐为治耳茍为治徒务刑政而遗礼乐在上者虽有威严之政必无和平之美在下者虽有茍免之心终无格非之诚大抵礼乐者治平之膏粱刑政者救之药石卿等于政事间宜知此意毋徒以礼乐为虚文也















　　子曰人而不仁如礼何人而不仁如乐何【游氏曰人而不仁则人心亡矣其如礼乐何哉言虽欲用之而礼乐不为之用也】
　　子曰礼云礼云玉帛云乎哉乐云乐云钟鼓云乎哉【敬而将之以玉帛则为礼和而发之以钟皷则为乐遗其本而専事其末则岂礼乐之谓哉】周礼大司徒以五礼防万民之伪而教之中以六乐防万民之情而教之和
　　大宗伯以天产作隂徳以中礼防之以地产作阳徳以和乐防之以礼乐合天地之化百物之产以事鬼神以谐万民以致百物
　　乐记曰礼乐皆得谓之徳徳者得也是故乐之隆非极音也食飨之礼非致味也清庙之瑟朱而疏越一唱而三叹有遗音者矣大飨之礼尚酒而爼腥鱼大羮不和有遗味者矣是故先王之制礼乐也非以极耳目口腹之欲也将以教民平好恶而反人道之正也大乐必易大礼必简乐至则无怨礼至则不争揖让而治天下者礼乐之谓也礼者殊事合敬者也乐者异文合爱者也礼乐之情同故明王以相沿也故事与时并名与功偕故钟鼓管磬羽籥干戚乐之器也屈伸俯仰缀兆舒疾乐之文也簠簋爼豆制度文章礼之器也升降上下周旋裼袭礼之文也故知礼乐之情者能作识礼乐之文者能述作者之谓圣述者之谓明明圣者述作之谓也
　　孝经子曰移风易俗莫善于乐安上治民莫善于礼礼者敬而已矣故敬其父则子恱敬其兄则弟恱敬其君则臣悦敬一人而千万人恱所敬者寡而恱者众此之谓要道也
　　汉书礼乐志曰六经之道同归礼乐之用为急　说者因班固此言谓易以道礼乐之原书以道礼乐之实诗以道礼乐之志春秋以道礼乐之分
　　欧阳脩曰三代而上治出于一而礼乐达于天下三代而下治出于二而礼乐为虚名
