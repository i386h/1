<!-- { "loadSidebar": true } -->
　　河图生数居内成数居外以一为始阳生隂成隂生阳成内外相生故五行各居其方一六同宗居北二七为朋居南三八同道居东四九为友居西五十相守居中然合而观之一六水生三八木三八木生二七火二七火生五十土五十土生四九金四九金生一六水生生不穷左旋一周天也此与前古河图象异义同而方则失其象并失其义矣
　　造物之秘有开必先圣人之精因象以示河图传于世也其来有自矣谓龙马负图出于河中夫固造物开先之意也圣人则之以画图也其立象垂训之意亦深矣哉前图即所谓古河图龙马身中旋文其象有如此也后图即所谓圣人则之而世所传之河图是也可见则之者则马身所负之旋文而形诸图故名之为河图耳后儒遂谓则河图以画卦于易何所据邪伏羲始作八卦孔子谓其仰观俯察近求逺取通神明类物情未尝谓其取则河图也况马身旋文其于隂阳之老少竒耦之位数一皆天地自然之文而伏羲则之为图其于八卦之义自有相脗合者在矣今自图之数言之一二三四五生数也六七八九十成数也一乃数之始十乃数之终而五则天地之中数隂阳之总防也故数至五而极矣一乘五则六故一六同位于北其行为水二乗五则七故二七同位于南其行为火三乗五则八故三八同位于东其行为木四乗五则九故四九同位于西其行为金五乗五则十故五十同位于中其行为土竒耦并居隂阳类配五位相得而各有合也于此而观其相生之序则水生木木生火火生土土生金金又生水其生生之义亦无穷也或者乃曰河图之虚五与十者太极也竒数二十耦数二十者两仪也以一二三四为六七八九者四象也折四方之合以存乾坤坎离补四隅之空以为兊震防艮者八卦也果如其言其分析亦甚矣恐圣人不如此之强合也借曰伏羲则图以画卦要亦于天地之造化浑融透彻随其纵横错综莫非造化自然之运也岂必一一模仿为之哉
　　原图説
　　元气滋化而湿暖生一泡也滋生湿暖煴焉于是一六二七殊而水火生水火者同源异用者也火性蒸上蒸上者鬯以达鬯极必降降下者寒以坚于是三八四九列而木金成木根于水华于火金液于火凝于水水从火火从水也金木者水火之交也一六合为水首尾去一则中存五二七合为火首尾去二亦中存五金木亦然水火木金皆五也五土也生生之始终也然一泡之中五者顿具岂相待有哉元气滋煴水之火也暖蒸湿随火之水也水之火其气即木是以木成而火复丽火之水其精即金是以金凝而水复胎金木一水火也火一水也一也顿具者也分为两仪列为四象荡为八卦离为三百八十四爻皆此矣或曰五既称土中奚曰虚曰岂惟中五即其在水火木金者寜复有哉天一阳也得五以成水地二隂也得五以成火夫隂不可为阳火不可为水各一其性故也今为阳为隂为水为火五其有定性乎无定性则生此五成此五在中此五在水火木金此五知五行之相生而不知其所以生者五耳故五岂块然有邪虚而已矣昔人有言搏空为块见块而不见空土在天地后也粉块为空见空而不见块土在天地先也亦善言五也虽然犹二也块与空一也何事且粉哉故隂阳一息也天地一泡也图泡之影卦图之影也而泡亦影也是以君子贵洞虚焉则未发是已



　　灵龟出于洛龟身甲坼具四十五数戴九履一左三右七二四为肩六八为足而五居中圣人则龟身之坼文画为洛书然各防皆直如字画者亦取其象而画之故名为书也若防数亦圈而圆则非书之义矣此书与世所传之书异故名为古洛书

　　洛书阳居四正隂居四隅以五为主而始于一虽中间无十而一九三七二八四六纵横皆十数焉但五行逆则相克其数本之合而观之一六水克二七火二七火克四九金四九金克三八木三八木克中五土中五土克一六水右转一周天也此与前古洛书象异而义同然数皆圈圆失其书之防矣
　　天生神物圣人则之固不独蓍为然而则之以画象示人亦不独河图为然也洛之书其即河之图莫非造物之秘莫非圣人之精乎前图谓之古洛书者龟出于洛其龟身之坼文皆直如字之画也后图亦谓圣人则之者取则龟身之坼文而书之即所谓戴九履一左三右七二四为肩六八为足而五居中以五竒数统四偶数而各居其所是也书取其直图取其圆图书之名异而图书之画象亦有不可混焉者矣后儒乃谓大禹则洛书以叙畴今即九畴之传于世者观之其位数虽于洛书未尝那移然考之圣经亦无可据也箕子洪范云天乃锡禹洪范九畴亦安见其确然为洛龟哉其所同者同此九数同此五行耳吾人之所当究心者亦宜究竟五行在图何为而相生在书何为而相尅九数之在天下所以无穷尽者何为而足以范围乎天下之事物也洛书之数本不待洪范而自明必欲以洛书洪范之位数一一强合之何耶惟其必欲一一强合故或曰洛书虚其中亦太极也竒耦各居二十亦两仪也一二三四合九八七六纵横十五而互为七八九六亦四象也以四方之正为乾坤离坎四隅之偏为兊震防艮则亦八卦也或又以先天图为取则河图后天图为取则洛书以九数为图以十数为书何怪其説愈逺而愈失其真也殊不知盈天地间莫非隂阳之象数莫非易也何必一一牵扯而后谓之同哉即如一身血脉本自贯通何必以耳合目以手合足而后谓其作用之同以右耳合左耳以左手合右手而后谓其方位之同也吁真知此者斯可以语易
　　河图洛书总考
　　孔安国云河图者伏羲氏王天下龙马出河遂则其文以画八卦洛书者禹治水时神龟负文而列于背有数至九禹遂因而第之以成九畴
　　刘歆云伏羲氏继天而王受河图而画之八卦是也禹时洪水赐洛书法而陈之九畴是也河图洛书相为经纬八卦九章相为表里
　　闗子明云河图之文七前六后八左九右洛书之文九前一后三左七右四前左二前右八后左六后右邵子曰圆者星也厯纪之数其肇于此乎方者土也画州井地之法其仿于此乎葢圆者河图之数方者洛书之文故羲文因之而造易禹箕叙之而作范也朱子曰河图以五生数统五成数而同处其方葢掲其全以示人而道其常数之体也洛书以五竒数统四耦数而各居其所葢主于阳以统隂而肇其变数之用也
　　蔡元定曰图书之象自汉孔安国刘歆魏闗子明宋邵尭夫皆谓如此至刘牧始两易其名而诸家因之故今复之悉从其旧
　　以上六虽各有所见要当折衷圣经
　　易大传曰河出图洛出书圣人则之
　　吴草庐云河图之马不异于凡马洛书之龟不异于凡龟初非怪事至今马背之毛其旋有如星防者特其旋无此十数耳至今龟背之甲其坼有如字画者特其坼无此九数耳或曰马毛之旋如星防之圆圈者曰图龟甲之坼如字画之纵横者曰书是也然传自希夷者图书皆作圆圈何也曰方技家之取用不过以其数之多寡而已故其传写之也通作圆圈取其省易耳但曰图曰书立名既异二者自应不同若洛书是圆圈则亦图也何以谓之书哉草庐此説似亦有见康节云圆者星也方者土也正指其中言非指其全也
　　龙马阳物也河图阳数也故圆而象天龟隂物也洛书隂数也故方而象地河图左旋而相生其揖逊之象欤洛书右旋而相尅其征诛之象欤阳全隂半故河图终于十而洛书生于九天理之自然如此河图洛书总论
　　河图洛书在伏羲时已并出矣易曰河出图洛出书圣人则之葢则龙马之旋文画之为图则灵龟之坼文画之为书非则河图洛书以画卦也以图书之数观之河图阳数二十五隂数三十共五十有五洛书阳数二十五隂数二十共四十有五此乃天地生尅之数自有不同然其理则一而已或谓洛书之隂数乏者非无十也一九二八三七四六相对皆十则十已寓于其中如此而谓其同亦可也但以河洛虚中为太极以隂阳竒耦之数各二十为两仪以一二三四为六七八九为四象图则存乾坤坎离于四方补震防艮兊于四隅书则以四方之正为乾坤离坎四隅之偏为兊震防艮是为八卦钩连牵搭必欲强而同之岂知太极理数本不相离若必虚五与十为太极则太极果别为一物哉隂阳消长盈虚自有老少何必二十为两仪纵横十五为四象也至若卦之列于东北者图书同矣然图以六为坤一为艮而书则一为坤六为艮图以八为离三为震而书则三为离八为震何也其列于西南者图以九为坎书则七为坎图以四为防书则二为防图以七为干书则九为干图以二为兊书则四为兊又何也是皆牵合附防之説也殊不知五行即隂阳之老少东西南北中即金木水火土之位一二三四五六七八九十即金木水火土之数也圣人不过因天地自然之象数以画卦叙畴一六为水坎也二七为火离也三八为木震防也四九为金兊干也五十为土艮坤也此本图书所同者特在图为相生在书为相尅况造化之妙有生必有尅而尅之正所以生之也纵欲以八卦而合之生之者由艮坤兊干坎震防离故皆左旋生生不穷自二方相易则皆右旋相尅则北方一六水尅西方二七火西方二七火尅南方四九金南方四九金尅东方三八木东方三八木尅中央五土五土复尅北方水此皆自然法象不可易者何必一一穿凿以强合之使天地之造化反滞泥而不通哉噫既欲强合图书又欲强合先天后天卦位亦穿凿之甚矣图书一致
