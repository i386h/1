<!-- { "loadSidebar": true } -->
　　天者万物之祖悬象着明不言而品类毕陈王者天之元子灋天立道无为而天象益彰有见于天者则曰虚能生有故在天成象在地成形有见于人者则曰影生于形故下有是形则上有是影孰知有则俱有成不独成曷先曷后耶是故元气之开也以渐后人或以人事而名象【周鼎灵台天稷王良之类天象未开时先有此事】人文之着也以时后王多因天象以设官【三垣八政营室东井之类后王见有此星然后设此官】易曰先天而天弗违后天而奉天时斯其至矣闻其名可以了其义观其位可以测其蕴自昔圣神未有不与于此文者也中古道亨文盛周公得备施于六官春秋道否文弊孔子不复见于空言秦汉而下业儒者视天象为术家而知焉者寡言天者以王道为粗迹而罔焉弗闻直以占验转相注释大义乖而小道炽徒使英雄假之以用武奸豪窃之以行私宜乎为世大禁而垂象之精蕴隠灋天之妙用絶矣夫前世已然之迹未必一一复见于后世殆可参考而不可为典要者也今以占而定其所主或数星而同一主管或一星而淆以数占是皆不明乎道几何而不致逺则泥也哉且今之言天者咸以二十八宿为纲不知二十八宿皆当七政经由之常道而犹显著故古之步天者因周以纪七政之行而天王合一之妙则未尽于此也盖常仰而观之帝一也垣斗角心义各有在相一也公孤辅相职各有司后妃太子诸侯诸臣闻见而有无穷之奥八政六府错出而有天然之蕴大而日月岳渎微而昆虫草木精英呈露至理攸存焕乎图书布列之象多不可损少不可増昭乎帝王经纶之法南不可北左不可右更以三五之所陈稽类体躬则有以见夫六艺之旨归颉颃相并万化之纲维昭晰不遗诚王道之权舆列圣之取衷焉者也君人者明此则对时育物不假强为人臣者稽此则补衮陈善非为虚言学者而不知此义则无以奉天体道实有诸己予病夫王道之失其原天人之二其本也述防通以明之言王道与天文通贯只一事也为星一千四百六十五为座二百八十三其大义数十其文五千宇宙间事如指诸掌列宿所主截然不移彼専门者测而识之因其体之聚拆隠见光之微明变动与夫七政之所以宿离客气之所以乗见而又参之以十有二岁之相伍之以十有二律之征纪之以十有二州之舍吉凶妖祥可触类而推之是则有司存矣拒而不信非予之所强也知而弗庸非予之所望也合而凝之存乎德推而行之存乎通神而明之存乎圣人焉
　　中垣紫微天子之大内也上垣太微治朝也下垣天市市也兼国中矣凡建国中为王宫前朝而后市盖本诸三垣也故大帝后太子庶子皆列象紫微总居大内也【凡帝星见处最多盖中垣者常居上垣听政下垣治国角主正月新政心主见于天根北极日太阳其德天星天乙太乙其神】
　　【北斗临御之柄各不同也后星所见亦然中宫者常居尾生生之源轩辕立政之地天市内政之所布月太隂后之德各有所指也】
　　天枢北极所谓北辰居其所而众星拱之天子为天下枢而无为之象也五帝座即五小寝退朝燕息之处华盖承日之器覆于上勾陈天子亲军防于前也两垣宿卫周庐宫伯所掌八次八舍旧立将相等名非也【天子之武备国家莫重之务周礼掌于宫伯宫正官府庻士庻子皆统之故中宫者卫士常居也常随则为勾陈天棓侍朝则为虎贲位在东宫则为骑官骑将守国则为梗河招揺也】天皇在勾陈里大明则日月不明王者聪明睿知而不用其明故冕旒蔽目紸纩塞耳主隠占以见变也天乙主司战鬬吉凶太乙主知水旱疾疫皆天帝之神至诚如神所以首出庶物也大理主平刑狱隂德主施恩赦君德以仁为主也尚书出纳王命之喉舌虞之纳言周之内史宰夫之职司也柱史左右史也四辅葢即虞书四邻在周则师氏保氏乃王者之友臣也六甲主布政敬授民时太史正岁年以序事者天柱主晦朔昼夜以知天文之次序冯相氏防天位叙四时也【世之言天者二家曰推步曰占验推步主测度推算在内之事故中宫天柱主推步六甲所以授时占验必登高逺眺在外之事故上垣则有灵台下垣则有渐台毕主边兵尤当观天文气候故有天高若夫宪天以赞化育则六经无非是道言天者故不及知而儒者亦所罕言耳】御女御妻之象女史佐后理事而记其美恶者也北斗主出号令定纲纪运旋中央临制四方建四时均五行七政之枢机隂阳之本源也有君道焉执临御之柄惟辟作威作福所谓八柄御羣臣也然夬履所属故不欲其明古者或有宦者窃柄而威福恣行则明大占书遂谓明则刑余用事也实非宦者主星也辅一星大臣象也【斗有三南斗见于析木之次一见天市垣斗主斟酌损益故北斗为酌量元气南斗主进退人才天市中者量米谷之器而已】三公论道经邦燮理隂阳三师疑作三孤贰公化寅亮天地者也【大臣宰相之职非一公孤师而不臣四辅友而不任相天官冡宰大将军夏官大司马司空冬官大司空尚书主纳言上垣三公九卿主常朝下垣七公主治国辅台鼎葢其总象河月葢其总占若轩辕内平乃内宰天相乃九嫔此二官皆非相职也】文昌位于斗之上欲明天理居于斗之中欲暗王者代天理物已何与焉文命敷于四海法文昌也神武而不杀则大理也旧文昌六星各有所司有上将次将贵相司禄司中司命等名周礼注引此为证然北辰居中列宿咸以为凖其为司中无疑虚宿下自有司禄司命故知星家注释之谬太阳守干之德也昊天之象与昴宿太隂坤德地只之象相配守字衍又太阳主人君以刚健御极太隂主以厚德载物亦后之象也君德以刚为主戈天帝用以断天钺所执以威四方伐无道天棓前驱以御难也天牢贵人之牢有八议焉故以不见为善也内堦升降之纳陛天钧舆服灋驾天厨内厨掌天子及后馔食于周属膳夫之内饔及饎人天及天市垣之女床天子及后枕席牀笫之司于周礼则玉府之所掌也八谷黍稷稻梁麻麦菽也旧解为大麦小麦赤豆大豆止当菽麦二谷耳扶筐后妃亲蚕之器也农桑衣食之源民之所天人君当知其囏难列于此者帝亲耕后亲蚕为天下先之象也舍主邉境驿馆故不明则敌兵入也【紸纩音主旷冯音平棓弼浪反兵器也饎昌又反】
　　太微两垣十星其中间者天子之九门曰太隂太阳中华东西华左右掖门端门也五帝座天子日出视朝之处太子嗣司监国者故列位焉【北极前星主太子居大内氐为东宫所生之地也】幸臣天子防近之臣若周礼小臣御仆之属可以当之古者天子侍御仆从罔非正人岂有所谓幸臣乎然则斯名也其变于后代欤虎贲从官郎位郎将即司士所掌王族故士虎士太仆大右太仆从者等官也三公九卿常朝者五诸侯入觐者也谒者即所谓司士摈孤卿特揖者内屏设于路门诸侯入自应门则天子宁立其前也天子外屏诸侯内屏此亦云内者对娄宿外屏言也常陈仪卫之仗也鼎国之神器台国之高位皆大臣象也三台解者不一要之主臣位上公侯中卿伯下子大夫欤太尊天子之尊属贵戚也少微贤人在下僚者亦东宫官属也明堂天子布政之宫灵台所以时登眺望云物宣壅蔽而舒郁滞者也长垣设险以守其国在古为城郭沟涂今为长城是也
　　天市两垣二十二星主四海之地建侯树屏蕃卫王畿也垣中侯星畿内诸侯【上垣五诸侯入觐在朝者井宿五诸侯六诸王建万国以养民为务河鼓之下十二国天子廵狩之所至也】帝座天子亲治其畿内笃近举逺之象市楼司市所莅之位次也斗斛帛度质人所以同度量而一法制也列肆肆长所以陈肆辨物而平市也车肆贸易车之处【轸所以造车阁道下车府天子五辂所蔵毕上五车兵车所以藏氐下天辐士大夫之车欤夫兵凶器也欲求万全卒不如骑骑不如车故圣人为车制与经界相表里实制冦敌限戎马之精意也仰观乾象所丽特详欲御外侮可不脩举其灋哉】屠肆饮食莫费于屠故専其肆也天子之亲同姓皆食采于王畿故宗星列位焉宗正所以叙玉牒正宗灋宗人即都宗人家宗人治其礼事者也侯星则诸臣采地视诸侯也女床后妃之寝也后听天下之内治故太微皆天子之事天市多后之事女床丽于此者天下奢俭贫富之原国母吉凶之候也宦者四星即周礼内小臣之职其员四人取象于此也天纪市之灋也凡建国内宰佐后立市设其次置其叙正其肆陈其货贿一其淳制故斗斛帛度凡司市之灋亦内宰所掌而后得以与闻者也织女即周礼典妇功后妃夫人无不勤于丝麻也七公乡老乡大夫佐天子以治王畿者也市之中奸人聚焉故戮人必于市贯索者贱人之牢也【天牢见紫微垣与此贯索贵贱所司不同故礼公族有罪则与于甸人不与国人虑兄弟昴主天下刑狱大司冦之职见于正秋之位故大辟必于秋后处决也】罚主金赎罪利者人所同欲而易犯故罪之轻者则罚赎所以禁之于微又国君过市则刑人赦夫人世子命夫命妇过市则罚幕帟葢帷戒君子不可以近利也梗河招揺皆主戈矛锋刃以备不虞也渐台主晷漏律吕吹灰之事以验气之应否缓急并覩于乾象以占天文之变动保章氏之职也
　　角苍龙之首鸟兽生角草木拆甲化生万物者也大角君象主春王正月新政摄提协时月也进贤兴贤能也天门阳门南门天地于是而辟户人君于是辟四门也天田耕借也亢主章奏明目达聪周礼之复逆也庙堂通塞之候故曰疏庙颉颃赦过宥罪折威禁兵止武平星平和政刑皆春生之象也帝席宴乐羣臣嘉賔也亢池平道达水陆之道库楼天府大府等在库门之内者也楼中衡星闗石和钧王府则有也【元古吭字取苍龙吭意亦音冈颉月结反颃音抗】
　　氐天之行始于东故此为天根太子为天下根本故取象也天乳后妃不自乳其子乳母也亦主饴之事骑官主国有大事太子合国子而用之者也阵车兵车也车骑乗车之马也骑阵将所以帅国子者也天辐车之三十辐也古之命将者赐弓矢则王畿之外皆得専征赐鈇钺则参将而下皆得専杀然则大将统兵于外无乃非国家所利乎周礼国有大事则国子皆属于太子唯所用之治以军法司马不与故大将綂兵权于外以正军法而太子握兵柄于内以遏乱源氐宿之下而有骑官骑阵将天道明切如此【氐等礼反根柢意也饴音夷餹也】
　　房天子之后寝御羣隂之处键闭钩铃其管钥两咸防淫泆之户皆所以谨内外之辨也日太阳之精生于东故丽于此月生西故丽于昴日君象月女后大臣象也心天子之象葢人者天地之心而天子者人之主故以为名也从官巫医之属主疾病祷祠之事积卒卫士即宫人所掌六寝之备扫除粪洒之事也尾主后妃御叙于王所神宫解衣之内室傅説后宫女巫主克禋克嗣以弗无子也箕者主承粪秽又为播五谷之器字书女执帚为妇周礼舂枕皆掌于女奚尾而受之以箕可以知妇无外事矣木杵主舂而糠者谷皮也东方主风此星播故主八风所谓箕星好风是也舌哆又主口舌诗云哆兮侈兮成是南箕东方者春产万物者也故太子谓之东宫天子后妃之寝丽于此者嗣续无穷之意又主太子问安视饍以孝养其亲也天江者大江之精发源岷山天淮者淮河之精发源桐柏竝注东南大海者也【江淮河泲为四渎天河见于宿下泲水絶流故天文亦不见井宿复有四渎者以天下所资以为养也】东南水之委鱼鼈及水族也故附丽焉【铃咸弗反钳缄绂通枕音揺治米也哆昌昌者反张也岷音民泲音济】
