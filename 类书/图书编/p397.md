<!-- { "loadSidebar": true } -->
　　性一而已矣天得之为天地得之为地人得之为人物得之为物三才各足万类各正无古今无夷夏无形声无终始无内外无隠显语大莫载语小莫破而其生生者无瞬息停也自人得之为人也在心之思为睿在目之视为明在耳之聴为聪在口之言为从在貌之动为恭遇父子而亲遇君臣而义遇兄弟而序遇夫妇而别遇朋友而信遇事物之感触而喜怒哀乐一真浑然有感即见无圣狂智愚无少壮老死无豊啬堿増随在异名而其生生者无瞬息停也夫性之为性也高深逺广大无际窥之不可得而见存之不可得而执而谓之生生何哉葢古人制字象形防意莫不有深义存焉性从心从生则谓性为心之生生不息者此也虽渊渊浩浩莫测其端倪然其为时行为物育天地此生生也为聪明为恻怛人心此生生也否则一息不生天地几乎毁矣况于人乎哉或曰无征不信谓性为生理于何而证之也不知仁义礼智非由外铄我者也我固有之也性也所以孟子谓仁义礼智根于心惟其根之深是以随所感而生则恶可已也观诸孩提本之为不学不虑之良者一也然遇亲而爱生焉一性之仁所由生也遇长而敬生焉一性之义所由生也孩提莫不然也观诸众人具之为不忍不为者一也然乍见孺子入井而恻隠生焉非仁性之生生乎不受嘑蹴之食而羞恶生焉非义性之生生乎众人莫不然也以至賔主交而悚然恭敬生于性所固有之礼也贤否别而昭然是非生于性所固有之知也自四端以及万善莫不然也此所以谓天下之言性也则故而已矣故者以利为本利即生之逹顺也所以谓乃若其情则可以为善矣乃所谓善也善即生之自然也山之性水之性皆此生机也是盈天地间皆此性之生机而人皆莫之觉焉耳或曰生之谓性告子有是言矣孟夫子胡为而辟之也不知孟子非辟其言也知其于大生之中无所分辨果以犬之性犹牛之性牛之性犹人之性而知性之未真故以食色为性乃有仁内义外之惑也不然形色天性与食色性也之説何异况告子食色性也之説或指气言则已昧乎继善之本真矣虽云生即气也性之外无气气之外无性而专于气上言之则资始流形各正性命人与禽兽所异几希何在耶且生天生地生人生物孰为之敦化孰为之川流至于絪緼化生则气固万殊矣然气之流行一本之天命之自然者性也人皆得天地生物之心以为心而气不得以拘之即论语性相近是也即乐记人生而静天之性是也虽二气纷扰参差不齐而心之生生不息一而已矣试观天地化生万物之生理人心初发意念之生机有一不善者乎孟子即夜气以騐人性之善亦曰日夜之所息平旦之气其好恶与人相近也者几希若夫好人之所恶恶人之所好是谓拂人之性者此则牿亡之后习气使然也岂夜气生息之真机天命之本然哉是故维天之命于穆不已此生生不息者本自于穆本自不已也故曰天命之谓性惟知天地生物之心于穆不已则知天之命则知此性之生生又不可分性气而二之矣説者又以易曰天地之大徳曰生曰生生之谓易易也性也果何所分别哉殊不知一隂一阳之谓道继之者善成之者性生生之谓易隂阳不测之谓神防而通之则性善之所承继者得非一隂一阳生生不测之道乎又曰夫易无思也无为也寂然不动感而遂通天下之故孰谓神易非吾性乎是故求其名则天命之谓性生生之谓易究其义则性固天命之生生而贞一不杂者也易即天命之生生而变化不穷者也易也性也天也一也故曰知性则知天
　　性善
　　古今论性者纷然不齐孟子一言以蔽之曰性善是性善一言果足以尽性之蕴乎诸家之説果皆邪説滛词不足与言性乎葢性一也有指其源而言之者有指其流而言之者有指其未流之逺而言之者又有不得已合源流而并言之者谓非言性则不可谓其知性之本源而其言有功于世终不若孟氏道性善之简而尽也何也维皇上帝降衷下民厥有恒性此性学之所自来未闻有善不善之説由上之人无异教下之人无异学而天下同归于善则性学固无待于多言也时至战国处士横议性学之晦也甚矣姑即诸家之説观之有所谓性无善无不善者非止言其源乎有所谓可以为善可以为不善者非止言其流乎有所谓有性善有性不善者非止言其末流之乎有所谓为我至于无君兼爱至于无父执中至于无权非各执其偏见而举一废百者乎其余杞栁湍水生之谓性食色性也之説均之为一偏而非知性之全者故孟氏直从天命之本源而言之曰善凡诸家或言其源或言其流或言其末流之弊或言其源流之同皆不与之辨是非论同异惟性善一言真有以矻砥柱障狂澜而功不在禹下也但天载无声无臭不可得而窥也乃自其所发端者騐之曰天下之言性也则故而已矣故者以利为本曰乃若其情则可以为善矣乃所谓善也以遡其流而恻隠羞恶辞让是非一皆吾性之顺应以探其源而仁义礼智一皆吾性之本真观之孩提而知爱知敬无不同也观之众人而乍见孺子入井无不同也观之于行道乞人而不受嘑蹴之食无不同也惟其性善之同此所以人皆可为尧舜而充之可以保四海也此岂孟子之独见乎孔子系易有曰一隂一阳之谓道继之者善也成之者性也孟氏愿学孔子而其言岂无所本乎是故性善之説一倡凡诸论纷纷者归诸一矣柰何人心好异性道难闻其余不着不察者吾无论已秦汉而下若荀若董若若韩若欧俱一代巨擘不曰性恶则曰性者生之质不曰善恶混则曰性有三品曰圣人性非所先且佛氏见性之説使天下高明之士羣然争奔走之若洪水滔滔将胥天下陷溺于頺波中而莫之觉矣宋儒欲倡明孔孟之学以正人心熄邪説宜乎一宗性善之防以挽其流而归之中也已吾甞得之程氏焉曰人生而静以上不容説才説性便已不是性是亦言性之源也曰善是性恶亦不可不谓之性譬之水清是水浊亦不可不谓之水是亦言性之流也曰论性不论气不备论气不论性不明二之则不是是又合性之源流而并言之也言虽不同无非发明孟氏之防然张子气质之性尤为后儒所信从焉是果发孟氏所未发乎予故曰不若孟氏之言简而尽葢不独为战国言也嗟夫由宋以来士之识卑守固者或偏于刚或偏于柔而委罪于气质之性者固不能遡流穷源以窥乎性善之蕴然求之高旷虚寂者谓修性不修命万刼英灵难入圣岐性命而二之其説不攻自破独佛氏谓性觉真空性空真觉本来无一物何处惹尘埃若将探性之源头以示人其説弥近理而大乱真也或又从而和之是率天下而归于虚寂之教矣为世道计者果以气质之性为定论乎则生之谓性可独非也果以性无善无恶为定论乎则无善无不善必在所取矣茍曰不然则羣然嗤斯人之未见性也吾且无论其见性与否深慨孟氏之学不明于斯世而人皆敢于呶呶公为异説一至斯也安得真信孟氏性善之防者与之共学乎孟氏之学
　　性无善无恶
　　三代而前教必本之上也间有异学不过支离驳杂其説为易辨三代而后教率由乎下也人人得为异学而且高深逺其説至于不可穷夫惟易辨则其所惑者止于浅陋之夫尔惟其不可穷诘斯聪明俊慧之士莫不沉心迈往反为之増树赤帜而广渊薮焉学之可胜言哉粤稽皇降而帝帝降而王世道若愈趋愈下而性学无不同也故民各率其性以从夫上之教而虞之謡曰耕田而食凿井而饮帝力于我何有周之诗曰民之质矣日用饮食羣黎百姓徧为尔徳此所以熈熈皥皥道徳一风俗同而三代已前未闻性学之辨也非不辨也率性之教同而无待于言也迨王降而覇则假仁假义未免违道以干誉矣然仁义出于假借则夫人莫不知之虽老氏之流其学以自然为宗而孔子未深辨想其説亦未之倡焉况柔谦恬淡其去吾性道尚未逺也至战国处士横议其纵横阖辟之谈不足与较独杨子为我之义墨子兼爱之仁告子性无善无不善之论似是实非孟子不得不力诋之使斯道皎如中天之日以有孔孟性善之学在也自孟氏没而学益多枝百家榛芜不可枚举佛氏乘其乃倡为单提直指专明性宗以无念无相无住无着为祖而性无善无恶之説所自出也虽宋儒理学大明亦多有自彼教中来者至谓人性本自虚寂反援圣人经典以縁饰之可乎哉试举五经四书所言观之果与佛氏同乎否也何也无方无体言神易也无声无臭言天载也无好无恶遵王道也不识不知顺帝则也无适无莫义与比也不睹不闻未甞不戒惧也不言不动未甞不敬信也不学不虑未甞不爱敬也明目而视之不可得而见倾耳而聼之不可得而闻言哀乐之相生也不思而得不勉而中言圣人之从容而中道也可见圣人之言无也果欲人之归于无哉虽至于无内外无隠显谓性本通内外隠显而一之者也无动静无语黙谓性本通动静语黙而一之者也无古今无人我谓性本通古今人我而一之者也彼云性无善无恶果通善恶而一之谓乎程伯子曰人生而静已上不容説才説性便已不是性正欲人反求黙识不可徒求诸言焉耳非以无为宗也佛氏惟其宗无故以天地为幻妄以四大为假合以父子兄弟夫妇为假相以色声香味触法为根尘必欲脱离之而后已而兀兀不修善腾腾不造恶此所以谓不思善不思恶正是本来面目人特患其不见性耳一见之而又何假于修习之功哉嗟乎惟其有见于性本无善也本无恶也所以学亦不修善也不造恶也一言以蔽之曰无而已矣若吾孔氏之学固不言有无而至善得非其宗乎方其寂然不动固无善恶之象而未发之中谓非天性之至善所当止者乎是故宗孔孟止至善之教者慎无惑于释氏之説
　　气质之性
