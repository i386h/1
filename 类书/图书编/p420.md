<!-- { "loadSidebar": true } -->
　　小司冦之职掌外朝之政以致万民而询焉一曰询国危二曰询国迁三曰询立君其位王南向王公及州长百姓北面羣臣西面羣吏东面小司冦摈以叙进而问焉以众辅志而弊谋
　　朝士掌建邦外朝之法左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庻在其后左嘉石平罢民焉右肺石逹穷民焉帅其属而以鞭呼趋且辟禁慢朝错立族谈者
　　按外朝在库门之外最居外者也人君不常御国家有大典礼则于此朝防而朝士掌其法有大疑难则于此询事而小司冦掌其政
　　礼玉藻曰朝辨色始入君日出而视之退适路寝聴政使人视大夫大夫退然后适小寝释服
　　汉有天子大防殿为周之外朝萧何造未央宫言前殿宜有后殿宜大会殿为外朝宫中有后殿为治朝唐以宣政殿为前殿谓之正衙即古之治朝也以紫宸殿为便殿谓之入阁即古之燕朝也外别有含元殿含元非正至大朝防不御正衙则日见羣臣百官皆在谓之常防
　　宋朝因唐与五代之制文武官每日赴文明殿正衙常防宰相一人押班五日起居即崇德长春二殿中书门下为班首其长春殿常朝则内侍省都知押班至神宗元丰中官制始行诏侍从官而上日朝垂拱谓之常防官百司朝官以上每五日一朝紫宸为六防官在京朝官以上朔望一朝紫宸为朔望防官遂为定制
　　按前代朝仪无一定之制时有更改惟我朝定制率循旧章一日三朝每日晨兴上便服御奉天门文东武西侍鸣鞭毕上乗辇往御武英殿或文华阅章防日率如此至午复出朝晩亦如之此每日常朝之制也每月朔望上具皮弁服御正殿朝毕上出奉天门视朝如常仪
　　太祖谕大臣曰近者臣僚尊卑体统多未得宜尔等宜着礼仪以为定式礼部尚书李原名等防官着为礼仪定式一书凡三十七条所谓常防之礼有八焉
　　国语内官不过九御外官不过九品考工记曰内有九室九嫔居之外有九室九卿朝焉则九室在应门外君日视治朝在路寝门外退适路寝聴政卿退适九室退聴政也燕朝外朝非常诸侯亦三朝但无明堂为差耳
　　按周礼太仆视燕朝则正位掌摈相治朝则司士正朝仪之位辩贵贱之等王南面三公北面东上孤东面北上卿大夫西面北上王族故士虎士在路门之右南面东上太仆太右太仆从者在路门之左南面西上外朝士掌建邦外朝之法左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庻在其后左嘉石平罢民焉右肺石逹穷民焉即此观之古三朝之制可识矣
　　按每朝列位所向不同者皆以事异故变其位三公之位常北面不变者以三公内臣位尊故屈之使常北面其余诸侯孤卿大夫皆以地道尊君故尊者东面卑者西面是以于外朝之时诸侯东面尊于孤卿也故于内朝孤卿东面尊于卿大夫也时亦无诸侯故也唯询事之朝非常朝之限故不与三朝同按玉藻曰朝辨色始入君日出而视之退适路寝聴政使人视大夫大夫退然后适小寝释服则朝辨色始入所以防微日出而视之所以优尊诗曰夜向辰言观其旂臣辨色始入之时也又曰东方明矣朝既盈矣君日出而视之之时也盖尊者体磐卑者体蹙体蹙常先体磐常后故视学众至然后天子至燕礼设宾筵然后设公席则朝礼臣入然后君视之皆优尊之道也然朝以先为勤以后为逸退以先为逸以后为勤朝而臣先于君所以明分守退而君后于臣所以防逸荒此所以使人视大夫退然后适小寝释服也然则公卿诸侯之朝王其有先后乎诗云三事大夫莫肯夙夜邦君诸侯莫肯朝夕夫夙先于朝夜后于夕则公卿朝常先至夕常后退诸侯朝常后至夕常先退明矣
　　四朝总论
　　天子之礼至尊无上其居处则内有六寝六宫外有三朝五门其嫔御侍卫饮食衣服货贿之官皆领于冡宰其冕弁车旗宗祝巫史卜筮瞽修之官皆领于宗伯有师以道之教训有以其德义有保以保其身体有师氏以诏之徽有保氏以谏其恶前有凝后有丞左有辅右有弼其侍御仆从罔匪正人以旦夕承弼厥辟出入起居罔有不钦发号施令罔有不臧在舆有旅贲之规【旅贲勇士掌执戈楯夹车而趋】位宁有官司之典【门屏之间谓之宁】倚几有训诵之谏【工司所诵之谏书之于几也】居寝有暬御之箴【暬近也】临事有瞽史之道宴居有工师之诵史为书【太史君举则书】瞽为诗工诵箴谏大夫规诲士传言庻人谤商旅于市【旅陈也陈货物以示时所贵尚】百工献艺【献其技艺以喻政事】动则左史书之言则右史书之【其书春秋尚书有存者】御瞽几声之上下【几犹察也察其所乐】不幸而至于有过则又有争臣七人面折廷争以正捄之盖所以养之之备至于如此是以恭巳南面中心无为以守至正而貎之恭足以作肃言之从足以作乂视之明足以作哲聴之聪足以作谋思之睿足以作圣然后能以八柄驭羣臣八统驭万民而赏无不庆刑无不威逺无不至迩无不服传说所谓奉若天道建邦设都树后王君公承以大夫师长不惟逸豫惟以乱民武王所谓亶聪明作元后元后作民父母所谓天降下民作之君作之师维其克相上帝宠绥四方箕子所谓皇建其有极敛时五福用敷锡厥庻民惟时厥庻民于汝极锡汝保极董子所谓正心以正朝廷正朝廷以正百官正百官以正万民正万民以正四方者正谓此也何谓六寝六宫曰王太寝也小寝五大寝聴政向明而治故在前小寝释服燕息也故在后其小寝一寝在中四寝在于四角春居东北夏居东南秋居西南冬居西北土王之月居中后之六宫正宫在前五宫在后其制如王之五寝何谓三朝五门曰王宫之外门一曰臯门二曰雉门三曰库门四曰应门五曰路门【又曰虎门又曰库门此郑司农说也康成以雉门在库门外而设两观】其朝在雉门之外者曰外朝在路门之外者曰治朝路寝之廷曰内朝【臯门之内外朝也朝士掌其法小司农掌其政列三槐与九棘设嘉石与肺石而朝诸侯聴诏询大事在焉应门之内治朝也司士正其位宰夫掌其法大仪正王之位而王日视朝在焉路门之内燕朝也大仪正其位掌摈相族人朝焉玉藻曰朝服以视朝退适路寝聴政然则王日视朝于治朝而退聴政于燕朝矣雉门之外悬象治所以待民应门之设宗庙社稷所以严神位路门之外则九室九卿朝焉路寝之内则九室九嫔居焉】外朝之法朝士掌之左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庻在其后左嘉石平罢民焉右肺石逹穷民焉
<子部,类书类,图书编,卷七十九>
　　古今纳言说
　　命令者王所以操御天下之大柄也一有所移则德意不得施威福自下出复逆者三所以通逹天下之大机也一有所塞则过失不得闻下情无由逹皆乱亡所由生也稽之虞书命龙曰汝作纳言夙夜出纳朕命惟允此主传命令于外弗当则纳之也又曰工以纳言时而飏之格则承之庸之否则威之此主逹复逆于上善则纳之也唐虞事简二者总为一官而名之曰纳言初命龙而后典于工故各举一事言之耳尝合周制而论之凡王有命令大宰诏之然后命内外史书之内史复审以法因而献可替否龙作纳言夙夜出纳朕命惟允后世中书不肯草制是也内外史草制毕下大仆小臣传逹于外善则行之审有弗当得驳正故曰出入王之大命若后世封还王之诏书是也凡臣下有复逆者大仆主诸侯小臣主三公孤卿御仆主羣吏庻民在外分接为之传逹其善其恶得以司马之法正之宰夫以叙进其治则又得以治朝之法纠之矣内史掌叙事之法受纳访又得以大史之典攷之矣大事内史引以白王与之答问使得谳言自尽冡宰从而賛之小事则宰夫白于冡宰冡宰自聴之而御史賛之虞书所谓工以纳言时而飏之也盖周人制备故在于王所与夫亲民而在外者既有所分而命有内外大小臣下有尊卑又各有所属故与有虞小异者以此愚因是而有以知周制之善矣盖大宰主賛王治矣然可以賛王而不敢专也内史主代王言矣然可以书而不得行也必夏官之大仆小臣而后得以逹之掌之者非一官王之命令宁有下移之患哉秋官朝士掌逹穷民矣大仆小臣御仆掌诸侯诸臣吏民之复逆矣而又有宰夫掌叙羣吏之治以待之内史掌叙事之法以受之纳之者非一人臣下之复逆岂复有壅蔽之患哉闻之师曰夷考歴代纳言之职秦汉改为尚书魏晋为中书门下以侵夺宰相之权者也由人主踈逺辅臣进与左右亲信议政号曰内相故有天子私人其始亦内史之职而其后遂建为三省宰相之官名实俱紊矣尝参诸古今而断曰王疑冡宰则内史重疑内史则宦官重自古宦官祸天下皆先窃宰夫之权得居中承受章奏而后倾宰相之权又窃内史之柄典国枢机以至废置天子在其掌握可不谨哉夫人主亲览章奏则劳宰相专决则僭谓宜立为大公至正之法凡有章奏宰夫防详各尽所见呈白小宰以及大宰然后进呈于天子谋谟既定命内史宣行之则天下之治出于一体统正而朝廷尊矣
　　又按大仆正治朝廷之位而退又正燕朝之位是内外之治常相通也内宰史掌王内之政令而属之大宰是宫中府中实合于一体也故宰夫掌朝法以贰小宰小宰掌宫刑以贰大宰凡复逆大仆传于宰夫小宰以逹于大宰凡命令大宰平章下于诸史而宣之于大仆此周官之治所以出于一而不移于多门也
　　歴代朝仪
