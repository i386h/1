<!-- { "loadSidebar": true } -->
　　江西南安府所属大庾南康上犹三县各有贼巢聨络盘据有众数千西接湖广桂阳等县南接广东韶州府乐昌等县三省夹攻必须湖广自桂阳桂东等处进广东自乐昌县进在南安者必须三县地方并进贑州府所属惟龙南县贼巢与广东惠州府龙川县浰头接境浰头系大贼池大鬓等巢冗有众数千比之他贼势尤猖獗前此二次来攻俱被漏网龙南虽有贼徒数伙除之稍易但其倚借浰头兵力以爲声援攻之则奔入浰头兵退则复出爲害必须广东兵自龙川进贑州兵自龙南进庶可使无奔溃桶江横水左溪诸贼荼毒三省其患虽同而事势各异以湖广言之则桶江诸巢爲贼之咽喉而横水左溪诸巢爲之腹心以江西言之则横水左溪诸巢爲贼之腹心而桶冈诸巢爲之羽翼今不先去横水左溪腹心之患而欲与湖广夹攻桶江进兵两防之间腹背受敌势必不利乃决意先攻横水左溪宻切分布哨道使都指挥某率兵千余自南康县所溪入知府某兵自上犹县石人坑入知县某兵自上犹县白靣入令其皆防横水使守备某兵自大庾县义安入知府某兵自大庾县聂都入知县某兵自大庾县稳下入县丞某兵自上犹县金坑入令其皆防左溪知府某知县某各兵齐集令其亦自上犹南康分入以遏奔冲亲率兵千余自南康进屯至坪期直横水以与诸军防次第勦平诸巢各营官兵请乗势进攻桶冈复议得桶冈天险四靣青壁万仭中盘百余里连峯参天深林絶谷不断中所产早谷薯蓣之类足饷凶岁往者亦尝夹攻坐困一月不能俘其一卒竟以招抚爲名而罢及询访乡导其所由入惟鎻匙龙葫芦洞茶坑十八磊新地五处然皆架栈梯壑攀缘絶壁而上贼使数人于崖巅坐发礧石可无执兵而御我师惟上章一路稍平然深入湖广迂囘取道半月始至湖兵既从彼入而我师复往事皆非便于是移屯近地休兵飬鋭振扬威声先使人谕以祸福乗其犹豫袭而击之遣县丞某率数百人屯鎻匙龙促使出降而使知府某入茶坑知府某入西山界知府某入十八磊知县某入葫芦洞诸贼巢亦次第勦平两月之间俘斩六千有奇破巢八十有四
　　防镇建置
　　钦差巡抚南贑汀漳提督军务都御史一【驻贑州】江西岭北道兵备【驻贑州】广东岭东道【驻长乐】湖广柳桂道【驻柳州】福建漳南道【驻上元】余道驻各省　守备五
　　防镇辖布政司四府九州一县六十有五卫七【属所二十有二】
　　通共官六百一十四员军二万八千七百二十三名寨隘共二百五十六处
　　防镇总论
　　按南贑汀漳等处惟贑当四省之交漳南象湖长富诸巢交于闽贼魁詹师富等据之其西横水左溪桶冈诸巢交于楚贼魁谢志蓝廷鳯等据之其东南三浰九连诸巢交于粤贼魁池中容等据之不时四出刼掠爲患屡年三省抚臣往往相爲观望急则议请夹勦每逾时兵始集集则贼已窜匿徒糜饷费爲居民患以此积至数十万众及王文成受命巡抚南贑躬率诸道进兵取上杭出其不意直捣象湖乗胜破长富及水行等四十余巢漳南平十月成军而出一鼓而破横水左溪再鼓而灭桶冈三浰贼犹悍黠拟官僭号闻各巢破惧而佯欵阴増机险穽毒以虞王师文成故休士归农明年正月计擒其渠魁遂举兵击其众又一鼓而破三浰再鼔而下九连其分合先后筭无遗策然其初兵乏第选民兵训练而不征调狼逹土舎其饷第疏通盐法处商税足而未始加赋编民已开县治置巡司移邮驿经畧周而垂裕到今矣
　　内夷总论
　　按边患之见于经者始于三苖今自巴蜀以东歴湖南北桂岭云贵数千里溪峝山箐之中曰犵曰狑曰獠曰猺曰獞之类凡十数种皆蛮也其间最轻防者曰苗即三苖之后也依山以居其性习不常无有伦纪礼义国初于湖北川东立宣慰司者五曰永顺曰保靖曰贵州曰思州曰播州又有宣抚司安抚司及招讨司长官司之设外此所谓军民府及军民指挥使司者又兼设土官以辖其夷人随其地而设其官因其俗而爲之治善者授以职恶者分其势是葢得有虞分北之义夏禹丕叙之意也
　　制驭内夷总论
　　明兴平定四海凡夷獠蛮僰猺獞之地西起巴蜀牂牁东抵防楚北包络湖岭东折而南南尽海上又东跨百粤三江大者兼据连城细者保恃深箐虽稍奉约束要在羁縻而已然兵力稍健乍叛乍归苟勤率过滥拊懐失策雄图自缩狡窟益深况地广官高擅利习兵生齿益繁财货益充诈以谋成罪以功解种忧酿祸蔑玩中土未可谓无虞也嗟乎夏典要荒周官蕃镇大抵因民顺俗横海伏波逾湟絶岭舆地渐开化理终塞乃知天德无私王道有量辟国陋于绥人曲防窘于旷度苟丑类自获饱暖中华不患荼毒吾又何求焉惟夫吏好蓄积政多懈弛或逺嫌自洁或求胜喜功于是侵警日闻师徒数起网漏纲頽夷夏并困兹欲收总长策用图久安必画正疆理则邻族靡争预陈嫡孽则宗庶自定世及之际以时覈闻钱谷之输一切报罢而又饬武事于节帅修文德于庙堂倾侧之忧斯其鲜矣

　　图书编卷四十九
<子部,类书类,图书编>
　　钦定四库全书
　　图书编卷五十
　　明　章潢　撰
　　外四夷馆考总叙
　　国朝自高皇帝以神武肇基奄有万国列圣继作文命覃敷舟车所至防不稽首称藩献琛恐后王防之盛葢自昔罕俪矣顾遐陬裔壌声教隔阂语言文字各成一家典象胥者不有専业何以宣圣德而逹夷情此四夷馆之设猷虑甚宏逺也当是时爲舘傅者多征自外国简吾子弟之幼頴者而受学焉是以能习彼中之故实虽数十年后籍记无征而爲之徒者犹能忆其师説不烦考镜迨今二百余年曩之遗老尽矣官师之所肄习者即语言文字尚不能该贯况其他乎今上嗣服之六年防暹罗使者来庭始辟舘受译课业少间輙进夷使而询之具述彼国之山川道里食货謡俗如在掌股间因以询于鞮鞻之舘则其详不可得而闻矣夫防内冠之国守官者驭临其方犹必借乗史以征一方之文献故措注不缪而与民攸宜矧魋结各类疆殊风异辞令往复脱有抵牾斯情实而彼我矣我不彼知彼乗而匿端彼不我知我安能令之懐且詟哉余因是搜辑往牒防稽国朝故实于凡所译诸夷建置沿革山川岩易食货便滞謡俗厐漓与夫叛服之始末战守之得失畧诠次成编弁干首俾初学之士得有所考以知夫彼国之委悉庶于译学不无小补耳或谓创籍记事似也战守诸计得毋尸祝而代庖乎葢陆敬舆有言中夏之盛衰异势边方之强弱异时事机之利害异情措置之安危异便形势不同胡可専一则夫辨方记事随事考文以备卒然之应者亦安得而不详也方今明良交泰四夷咸賔象胥之所译者非请求职事则表献方物也葢以爲我能是是亦足矣然事变不常容有出于职贡之外者如近者谙达请经于西竺暹罗失篆乎东牛其文移奏请皆曩所未有者非多识其何以应之乎若乃遗书解聊城之围传檄定卭筰之乱古之喆士葢有以尺牍而当三军者苟用之中机虽蛮貊之邦行之矣然则文事武备可以不并讲哉
　　四夷邉图可以知险要豫战守之防四夷舘考可以知故实待贡献之使盖夷狄之叛服不常服则绥之叛则御之其事一也故合而存之以备考云若夫图以地而殊方舘因字以审译故后先彼此参错不齐如百夷缅甸八百三舘又当列之云南夷中惟在善览者防而通之可也况图之所载各国方位特其大略尔有图载其国名而无考亦有记载颇详而不见之图者故诸图总揭之于前随依东西北先载古夷考畧继述今时四夷舘考并各夷见闻记载于后庶可与各图防考焉

<子部,类书类,图书编,卷五十>
　　制御四夷典故
　　皇明祖训曰四方诸夷皆限山隔海僻在一隅得其地不足以供赋得其民不足以供役若其自不揣量来扰我邉则彼爲不祥彼既不爲中土患而我兴兵轻伐亦不祥吾恐后世子孙以中国富彊贪一时战功无故兴兵致伤人命慎勿爲也但诸部在西北邉境互相宻迩累世战争必选将练兵时谨备之海外诸夷东北朝鲜【即高丽其李仁人及子成桂今名旦者自洪武六年至二十八年首尾凡弑王氏四王姑待之】正东偏北日本【虽朝实诈暗通奸臣胡惟庸谋爲不轨故絶之】正南偏东大琉球【朝贡以时王子及陪臣之子皆入太学读书礼待甚厚】小琉球【不通往来不曽朝贡】西南安南【三年一贡】真腊【朝贡如常滨海】暹罗【朝贡如常滨海】占城【自占城以下诸国朝时内行商多诡诈故沮之自洪武八年沮至十二年方乃得止国海滨】苏门答剌【滨海】西洋【滨海】哇【滨海】彭亨【居海中】百花【居海中】三佛齐【居海中】浡泥【居海中】
　　洪武四年九月上御奉天门谕省府台臣曰海外夷国爲患中国者不得不讨不爲中国患者不可輙用兵古人言地广非久安之计民劳乃易变之源隋炀帝妄兴师旅征讨琉球荼毒生民徒慕虚名反疲中土载诸史册爲后世讥朕以诸小蛮夷阻越山海不侵中国无烦用兵惟西北最强世爲中国患不可不谨备卿等记此言知朕意
　　洪武十五年命翰林侍讲火原防等编类华夷译语上以前元素无文字发号施令但借高昌书制古字行天下乃命原防与编修马懿赤黒等以华言译其语凡天文地理人事物类服饰器用靡不具载复取元秘史防考以切其字谐其声音既成刋布自是使臣往来朔漠皆得其情
　　凡四夷分十八所设通事六十人大通事有都督都指挥等官统诸小通事总理贡夷降夷及归正人夷情畨字文书译审奏
　　永乐七年遣太监郑和王景侯显率官兵三万下西洋凡西洋功次即非斩首选法不得减革十三年吏部员外即陈诚上使西域记凡十七
　　分别四夷种类
　　周礼职方氏掌天下之图与其地辨其邦国都鄙四夷八蛮七闽九貉五戎六狄之人民周知其利害而王昭禹释之由东方曰夷其种有四南方曰蛮其种有八东南曰闽其种有七西北曰貉其种有九西方曰戎其种有五北曰狄其种有六而王制言东方之夷则曰被髪文身言南方之蛮则曰雕题交趾皆不火食言西方之戎则曰被髪衣皮言北方之戎则曰衣毛穴居皆不粒食葢其生禀习俗大畧如此而夷者则外域之总名也古帝王所以治之总之杜预所谓训诰之所不可礼义之所不及外而不内疎而不戚来则御之去则备之如是而已然四夷种类猥多见于史册者如马韩夫余百济新罗挹娄扶桑侏儒长人等国皆东夷也盘瓠南平牂牁夜獠滇卭筰冉骊南诏松外诸蛮交趾黎峒海南诸国真腊阇婆占城等国皆南夷也羌氐弋姚氏苻氏吐谷浑党项吐畨泥婆罗大勃律骨咄西域诸国楼兰车师西兹焉耆于阗乌孙大宛莎车天竺波斯西方等国皆西夷也匈奴沮渠赫连乌桓鲜卑秃髪拓防突厥契西大漠契丹囘纥沙陀等国皆在北也不能徧举姑撮其载统志图者皆中国四方边外之夷也其自巴蜀以东歴湖南北桂岭云贵数千里谿峒山菁之中如曰犵曰狑曰獠曰猺曰苖之类凡十数种皆所谓蛮也时或窃发备御爲难故并列之云
　　外四夷总论
