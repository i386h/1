<!-- { "loadSidebar": true } -->
　　自昔帝王之兴曷尝不本始神圣肇庙祀以仁祖考哉虞夏而徃无述已在王制曰天子七庙三昭三穆与太祖之庙而七盖凖乎商道矣有时享以祀在庙之主而举于四时有大祫以合已祧之主而行于嵗暮坐次曰位致词曰祝掲主曰称侑食曰配虽不皆经见而礼仪具之未闻其有九也九庙之制始自唐之宗至宋祔献懿以配太祖而后世因沿遂不可变君子訾之曰非古也夫礼有以多爲名者王者德厚流光自仁率祖即増七爲九何侈哉我太祖髙皇帝命稽古首建庙阙左以享德熈懿仁四亲而夀春诸王咸以次而侑享焉文皇帝继统上承先德建庙北平以享列祖太祖四亲而夀春诸王以次在侑于时庙数犹未定也至宪宗纯皇帝以世代既足始备九庙之制四列祖一太祖一成祖并仁宣英三宗爲九而规制于是大定矣于时升祧之礼犹未讲也至世宗肃皇帝以世数既盈复更九庙之制一太祖一成祖六仁宣英宪孝武并献帝升祔爲九而典礼于是乎益详矣春月特享则分祭于各室三时合享则共食于前殿而已祧之庙不与焉时享之礼则以太祖爲尊嵗暮之祫则升四祖于上而祧庙之主咸出而共享焉当宪庙时四祖并列殆体太祖之心乎而九庙未足礼固不得而有祧也至世庙之时四祖并祧固尊太祖之位乎而世数已足势不容于无祧矣其或祧或升之次合享分享之仪孰非酌之今而谐揆之古而不悖者乎歴世滋乆讹舛相承盖于名实莫可致诘矣以今日言之治中时享祝文称八庙太皇太后皇考宪宗皇帝盖亲祢也而九庙之数若减其一至嘉靖中孝宗而上本七庙也而称六及仁宗奉祧犹六庙也而称五倐损倐益何庙数之不常耶五庙之中仁宣并祧惟三庙设祭而祝文犹五是祭省而祝増矣自皇髙祖宪宗至皇考穆宗既备六庙而太祖成英三庙犹仍五庙之称是庙加而祝减矣何位号之无定耶夀春王于太祖爲叔霍丘七王爲兄而寳应七王侄也英庙时误称夀春及霍丘七王爲皇髙伯祖寳应七王爲皇曽伯祖紊矣今世系益逺而槩称爲皇曽伯祖是紊而又紊也何称名之弗当耶夫礼顺人情辨尊卑定名分明嫌疑使坐者辨于席也行者辨于途也而后理得顺人心得安焉幽明一也夫祭者察鬼神之情通幽明之交先王用之以礼神而鬼神享人伦明矣故曰宗庙之礼所以序昭穆也燕毛所以序齿也乌有处非其位席非其次称非其名而足以成礼者乎难以享矣我皇上睿哲诚敬通于神明一抉纰缪而厘正之至笃孝也愚无所识知谨輙以臆决夫太庙者太祖之庙也我皇祖开天啓运功德无比德祖虽尊不得以情掩义谓宜世享南面东侑成祖其余升遐则祔亲尽则迁位止于九而勿之过则升祧定而世次明矣诸庙帝后并掲徽称及时享而谨核之祭必一其祀祀必一其庙使神各有严则繁简当而位号秩矣由太祖而上下之诸王之分虽百世可知也或者谓位定爲难惟各称本爵而勿概以皇曽伯祖加焉则称谓有经而名言顺矣世次明则昭穆定位号秩则浮假易名言顺则观听谐厘此三者庶几哉尽伦乎嘻犹其节尔记曰有其举之莫敢废也言率古也曰耻无其实而有其名言思义也昭穆之制非古乎曷名其爲昭也居祖之左面南而明已尔曷名其爲穆也居祖之右面北而穆已尔今也庙分九室室各南向即太祖前殿亦南上而旁列本楹也而曰庙本一也而曰九本同堂异室之制而犹仍昭穆世次之称其于义何居焉或者曰祭从先祖夫有所受之也盖自阙左而已然矣夫圣祖之然也草创之未暇也成祖之然也考据之未详也至于世庙斯不得已而迁就之尔语曰礼失求之野今素封之家奉其始祖考旁列四亲犁然序也安有生爲天子殁居一楹而偻居并列厪厪然者商周之事岂其冺冺而奈何执拘挛之说而隳闳廓之规蹑沿流之踪以诎神灵之尊乎草茅主臣虽然犹愿有一言者革除之嵗削纪录矣而五载之正朔何所于颁监国之君归郕邸矣而八年之重噐谁与爲守今死事诸臣已蒙旷除景帝位号旋已议复宜下掌故略议享祀所宜以补圣朝礼仪之阙

<子部,类书类,图书编,卷九十八>

　　宗庙时享
　　有虞氏四时之祭春曰禴夏曰禘秋曰尝冬曰烝夏殷因虞之祭周祭春曰祠夏曰禴秋曰尝冬曰烝以禘爲殷祭之名皆以孟月无常日择月中柔日卜得吉则祭之又王制天子犆礿祫禘祫尝祫烝盖天子之礼春则特祭夏秋冬则合享特祭各于其庙合享同于太庙汉制时祭于便殿光武立庙洛阳四时祫祭髙祖文帝武帝祀余帝则春以正月夏以四月秋以七月冬以十月及腊一嵗五祀唐四时各以孟月享太庙宋制嵗以四孟月及季冬凡五享元一年四享太庙国朝时享用四孟月惟孟春特祭于庙其夏秋则合祭于髙祖庙嵗除复率百官朝祖合祭于髙祖庙
　　朔望祭
　　春秋外传国语祭公谋父曰日祭月祀时享先王之训也韦昭曰天子日上食于祖祢月祭于髙曽时享于二祧论语曰子贡欲去告朔之饩羊盖告朔于庙饩以牲特谓之月祭汉制日祭于寝月祭于庙寝日四上食月祭朔望皆用太牢唐天寳中初令尚食朔望进食于太庙每室奠享宋如唐制元不行朔望祭国朝朔祭各庙共用羊一豕一各用笾八豆八簠二簋二豋二硎二酒尊三及常馔鹅羮饭用祝文行礼官服常服望祭则用常馔酒果鹅汤饭行礼官服常服

　　四时近亲也礼有时祭无时祫时祫之说何所起乎王制曰天子诸侯宗庙之祭春曰礿夏曰禘秋曰尝冬曰烝天子犆礿祫禘祫尝祫烝诸侯礿则不禘禘则不尝尝则不烝礿犆禘一犆一祫尝祫烝祫程子曰诸侯祠禴烝尝之祭爲庙礼烦故每年于四仲之中三祭合食于祖庙惟春则祭诸庙殊不知时祭如生时事父母祖父母之礼故其祭宻欲考妣相安故其庙异不宜合也时祭而合徒取自逸而已不亦怠乎

　　图书编卷九十八
<子部,类书类,图书编>
　　钦定四库全书
　　图书编卷九十九
　　明　章潢　撰
　　禘祫总叙
　　禘祫国家大礼也古今论者何纷纷无别耶黄氏谓禘追祭其所自出故为追享祫羣主皆朝于太祖而合食故为朝享此定论也周礼大宗伯曰以肆献祼享先王以馈食享先王以祠禴尝烝享先王夫庙享之制始献有祼鬯礼既祼而献有荐腥礼既荐而肆有荐熟礼既肆而馈有馈食礼凡禘祫四时之祭皆然郑康成则谓庙祭有此六享以祫言肆献祼以禘言馈食如此而分祫禘则非矣然有混禘于祫者则谓禘不合羣庙之主不知合羣主于太祖之庙在祫祭固然禘则禘其祖之所出配以太祖而亦及羣庙之主禘主始祖祫主太祖此禘之所以异于祫也又有混禘于郊者以用茧栗故也惟王肃谓禘用茧栗而非事天盖祭天用骍犊禘其所自出之帝故亦以天道事之而郊禘亦判然不相淆矣但祫之名一也时祫每嵗行于三时惟合未毁之主大祫行于三年则毕陈已祧之主而祫有二也明矣禘之名亦一也大传谓礼不王不禘王者禘其祖之所自出而以其始祖配之非大禘乎祭义谓春禘秋尝王制谓天子祫禘诸侯禘一犆一祫左氏谓禘烝尝于庙晋人谓寡君未禘祀非时禘乎如此而谓禘亦有二可也苟非时禘岂祭义王制左传之皆谬耶或曰禘祫皆一名二祀矣三年一祫五年一禘谓禘大于祫何欤曰祫虽合升羣主而止于太祖禘则推本祖之所自出以此而谓禘大于祫非欤孔子不荅或人之问且云知其説者之于天下则禘义之大可识矣或曰诸侯禘一祫犆谓鲁为而耴讥春秋何欤曰周公鲁太祖也后稷乃周天子太祖之庙诸侯不得而祖之閟宫虽非禘祭之时既曰皇祖后稷又曰赫赫姜嫄所以孔子谓鲁之郊禘非礼其僭用大禘明矣况春秋所书禘又不于太庙而于庄公之宫正所谓失礼之中又失礼也或又曰祫祭通行于侯国文公二年大事于太庙大事祫也春秋又何讥耶曰僖公之丧未毕而行大祫且以跻僖公焉明年春又禘于太庙是春秋所讥有在非谓祫也后代遂缘此谓禘祫相承定嵗月尤为无据虽然古礼经无明文已不能考其详而又不析其义莫若礼以义起凡王者之祀五年禘其祖之所自出配以太祖三年祫于太祖之庙合享毁庙之主四时或祫烝祫尝合享未毁之主皆可也否则牵扯文义反悖圣经谓之古礼可乎

　　春秋文公三年八月丁夘大事于太庙公羊传曰大事者何大祫也大祫者何合祭也其祫祭奈何毁庙之主陈于太祖未毁庙之主皆升合食于太祖【谷梁传同】

　　祫祭于祖则祝迎四庙之主【疏曰祫合祭祖太祖当祫之时则祝迎髙曽祖祢四庙而于太祖庙祭之天子合祭则迎六庙之主今言迎四庙者举诸侯言】主出庙入庙必跸【跸止行者　疏谓木主羣庙之主也出庙谓出已庙而徃太祖庙入庙谓従太祖庙反还入已庙院之外当主出入之时必须跸止行人　曾子问】天子犆礿祫禘祫尝祫烝【犆音特　春一礿而已不祫以物无成者不殷祭卢植曰春特余祫　程子曰祫合祭也诸侯亦祭祫只是祠禴尝烝之祭为庙礼烦故每年于四祭之中三祭祫食于祖庙惟春则祭诸庙也杨氏曰程子之言正解释此章之义其曰祫合祭也只是祠禴尝烝之祭为庙礼烦故每年于四祭之中三祭合食于祖庙惟春则祭诸庙此説推明时祫之本意最为明白又曰诸侯亦祭祫则通诸侯祫亦防可见矣】诸侯礿犆【互明犆文】礿禘一犆一祫尝祫烝祫【王制　横渠张子曰天子七庙一日而行则力不及故礼有一犆一祫之説犆则祭一祫则徧祭如春祭髙祖夏祫羣庙秋祭曽冬又祫来春祭祖夏又祫秋祭祢杨氏曰张子谓礼有一犆一祫之説正解释此章但本章言礿尝烝三祭皆禘惟禘一特一祫礼文残缺指不分明故张子不从其言而别为之説曰春祭髙祖夏祫羣庙秋祭曽冬又祫来春祭祖夏又祫秋祭祢冬又祫虽一犆一祫之説皆可通但言犆只祭一庙而遗其余庙恐于人情亦有所不安不若前章程子之言简而意备也又春祠夏禴秋甞冬烝周时祭名诗所谓禴祠烝尝于公先王是也此云礿禘尝烝乃记礼者之误也　又按时祫即四时禴祠烝尝之祭为时祭羣庙礼烦乃合髙祖祢之主于太祖之庙并祭之故曰时祫】

　　周禘总论
　　禘从帝从礼禘为帝之礼不待辨矣故惟天子得行之列国诸侯皆不与也周大禘以帝喾为所自出之帝以后稷配之葢昔有邰氏之女曰姜嫄为帝喾元妃而生稷唐虞之世稷播百谷以为农师有功于民因封于邰是后稷为始封之君也故周人祖之立太庙以祀稷为主至五年一禘则以喾为自出之帝而以后稷配之其余神主未必皆不与也盖帝喾不立庙当祭之时则特设一神主于后稷之庙而稷配享于旁禘毕则彻去喾之神主而稷仍居东面以享四时之祭也五年一禘者葢五年再闰天道大备故王者为之举大礼也禘必于四月葢春夏之交万物生长故祭其所自生也酒则用四齐乐则用四代之乐献则用九献之仪此周禘之说也真知周禘其余皆不待辨而自明矣
　　禘异祫祭辨
