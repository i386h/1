<!-- { "loadSidebar": true } -->
　　子夏问孝子曰色难有事弟子服其劳有酒食先生馔曽是以为孝乎
　　礼记为人子者听于无声视于无形
　　孝子之有深爱者必有和气有和气者必有愉色有愉色者必有婉容严威俨恪非所以事亲也
　　仁人之事亲也如事天事天如事亲
　　公明仪问于曽子曰夫子可以为孝乎曽子曰君子之所谓孝也者先意承志谕父母于道参直养者也安能为孝乎
　　父母有过下气怡色柔声以谏谏若不入起敬起孝恱则复谏不説与其得罪于乡党寜熟谏父母怒挞之流血不敢疾怨起敬起孝
　　亲有疾饮药子先尝之医不三世不服其药
　　子曰孝子之丧亲也哭不偯礼无容言不文服美不安闻乐不乐食防不甘此哀慼之情也三日而食教民无以死伤生毁不灭性此圣人之政也丧不过三年示民有终也为之棺椁衣衾而举之陈其簠簋而哀慼之擗踊哭泣哀以送之卜其宅兆而安厝之为之宗庙以鬼享之春秋祭祀以时思之生民之本尽矣死生之义备矣孝子之事亲终矣
　　子曰子生三年然后免于父母之怀夫三年之丧天下之通丧也
　　中庸曰期之丧达乎大夫三年之丧达乎天子父母之丧无贵贱一也
　　滕定公薨世子谓然友曰昔者孟子尝与我言于宋于心终不忘今也不幸至于大故吾欲使子问于孟子然后行事然友之邹问于孟子孟子曰不亦善乎亲丧固所自尽也曽子曰生事之以礼死塟之以礼祭之以礼可谓孝矣诸侯之礼吾未之学也虽然吾尝闻之矣三年之丧齐疏之服飦粥之食自天子达于庶人三代共之然友反命定为三年之丧父兄百官皆不欲曰吾宗国鲁先君莫之行吾先君亦莫之行也至于子之身而反之不可且志曰丧祭从先祖曰吾有所受之也谓然友曰吾他日未尝学问好驰马试剑今也父兄百官不我足也恐其不能尽于大事子为我问孟子然友复之邹问孟子孟子曰然不可以他求者也孔子曰君薨听于冡宰歠粥面深墨即位而哭百官有司莫敢不哀先之也上有好者下必有甚焉者矣君子之德风也小人之德草也草上之风必偃是在世子然友反命世子曰然是诚在我五月居庐未有命戒百官族人可谓曰知及至塟四方来观之顔色之戚哭泣之哀吊者大恱
　　子曰父在观其志父殁观其行三年无改于父之道可谓孝矣
　　曽子曰慎终追逺民德归厚矣
　　礼记曰霜露既降君子履之必有凄怆之心非其寒之谓也春雨露既濡必有怵惕之心如将见之致齐于内散齐于外齐之日思其居处思其笑语思其志意思其所乐思其所嗜齐三日乃见其所为齐者祭之日入室僾然必有见乎其位周还出戸肃然必有闻乎其容声出戸而听忾然必有闻乎其叹息之声是故先王之孝也色不忘乎目声不絶乎耳心志嗜欲不忘乎心致爱则存致慤则着着存不忘乎心夫安得不敬乎君子生则敬养死则敬享思终身弗辱也
　　文王之祭也事死者如事生思死者如不欲生忌日必哀称讳如见亲祀之忠也
　　君子有终身之丧忌日之谓也故忌日不乐
　　父母之所爱亦爱之父母之所敬亦敬之犬马尽然而况于人乎
　　孔子曰身也者亲之枝也敢不敬与不能敬其身是伤其亲
　　曽子曰身也者父母之遗体也行父母之遗体敢不敬乎
　　礼记曰孝子如执玉如奉盈洞洞属属然如弗胜如将失之
　　孟子曰事孰为大事亲为大守孰为大守身为大不失其身而能事其亲者吾闻之矣失其身而能事其亲吾未之闻也事亲事之本也守身守之本也曽子曰树木以时伐焉禽兽以时杀焉夫子曰断一树杀一兽不以其时非孝也　以上叙天理人伦之正一【通言人子之孝】
　　尧典曰有鳏在下曰虞舜父顽母嚚象傲克谐以孝烝烝乂不格奸
　　帝初于歴山往于田日号泣于旻天于父母负罪引慝祗载见瞽瞍防防齐栗瞽瞍亦允若
　　孟子曰天下大恱而将归已视天下恱而归已犹草芥也惟舜为然不得乎亲不可以为人不顺乎亲不可以为子舜尽事亲之道而瞽瞍底豫瞽瞍底豫而天下化瞽瞍底豫而天下之为父子者定此之谓大孝
　　万章问曰舜往于田号泣于旻天何为其号泣也孟子曰怨慕也万章问曰父母爱之喜而不忘父母恶之劳而不怨然则舜怨乎曰长息问于公明髙曰舜往于田则吾既得闻命矣号泣于旻天于父母则吾不知也公明髙曰是非尔所知也夫公明髙以孝子之心为不若是恝我竭力耕田共为子职而已矣父母之不我爱于我何哉帝使其子九男事之二女女焉百官牛羊仓廪备以事舜于畆之中天下之士多就之者帝将胥天下而迁之焉为不顺于父母如穷人无所归天下之士恱之人之所欲也而不足以解忧好色人之所欲妻帝之二女而不足以解忧冨人之所欲冨有天下而不足以觧忧贵人之所欲贵为天子而不足以解忧人恱之好色冨贵无足以解忧者惟顺于父母可以解忧人少则慕父母知好色则慕少艾有妻子则慕妻子仕则慕君不得于君则热中大孝终身慕父母五十而慕者予于大舜见之矣
　　礼记子曰舜其大孝也与德为圣人尊为天子冨有四海之内宗庙享之子孙保之故大德必得其位必得其禄必得其名必得其夀故天之生物必因其材而笃焉故栽者培之倾者覆之诗曰嘉乐君子宪宪令德宜民宜人受禄于天保佑命之自天申之故大德者必受命
　　子曰武王缵大王王季文王之绪壹戎衣而有天下尊为天子冨有四海之内宗庙享之子孙保之武王末受命周公成文武之德追王大王王季上祀先公以天子之礼子曰武王周公其达孝矣乎夫孝者善继人之志善述人之事者也春秋修其祖庙陈其宗器设其裳衣荐其时食践其位行其礼奏其乐敬其所尊爱其所亲事死如事生事亡如事存孝之至也文王之为世子朝于王季日三鸡初鸣而衣服至于寝门外问内竪之御者曰今日安否何如内竪曰安文王乃喜及日中又至亦如之及莫又至亦如之其有不安节则内竪以告文王色忧行不能正履王季复膳然后亦复初食上必在视寒暖之节食下问所膳命膳宰曰末有原应曰诺然后退武王帅而行之不敢有加焉文王有疾武王不説冠带而养文王一饭亦一饭文王再饭亦再饭旬有二日乃间
　　汉髙帝诏曰人至亲莫亲于父子故父有天下归于子子有天下尊归于父此人道之极也前日天下大乱兵革并起万民苦殃朕亲披坚执锐平暴乱立诸侯偃兵息民天下大安此皆太公之教训王侯卿大夫已尊朕为皇帝而太公未有号今上尊太公为太上皇九年淮南王梁王赵王楚王朝未央宫置酒前殿上奉玉巵为太上皇夀曰始大人常以臣无頼不能治产业不如仲力今某之业所就孰与仲多殿上羣臣皆称万嵗大笑为乐
　　唐太宗贞观二年颉利可汗入朝上谓侍臣曰往者太上皇以百姓之故称臣于突厥朕常痛心今单于稽颡庶几可雪耻四年李靖擒颉利可汗以献上皇闻之叹曰汉髙祖困白登不能报今我子能灭突厥吾托付得人复何忧哉上皇命置酒凌烟阁酒酣上起舞公卿迭起为夀
　　太宗尝谓近臣曰吾今日生日世俗皆为乐在朕翻成伤感今君临天下富有四海而欲承顔膝下永不可得此子路有负米之恨也诗云哀哀父母生我劬劳柰何更以劬劳之日更为宴乐乎因泣数行下左右皆悲明皇开元中以生日宴百官于花萼楼每嵗八月五日为千秋节布于天下咸令宴乐寻又移社就千秋节　以上论天理人伦之正二【帝王事亲之孝】孟子万章曰父母使舜完廪捐阶瞽瞍焚廪使浚井出从而揜之象曰谟盖都君咸我绩牛羊父母仓廪父母干戈朕琴朕弤朕二嫂使治朕栖象往入舜宫舜在牀琴象曰郁陶思君尔忸怩舜曰惟兹臣庶汝其于予治不识舜不知象之将杀已与曰奚而不知也象忧亦忧象喜亦喜曰然则舜伪喜者与曰否彼以爱兄之道来故诚信而喜之奚伪焉
　　万章问曰象日以杀舜为事立为天子则放之何也孟子曰封之也或曰放焉万章曰舜流共工于幽州放驩兠于崇山杀三苖于三危殛鲧于羽山四罪而天下咸服诛不仁也象至不仁封之有庳有庳之人奚罪焉仁人固如是乎在他人则诛之在弟则封之曰仁人之于弟也不藏怒焉不宿怨焉亲爱之而已矣亲之欲其贵也爱之欲其富也封之有庳富贵之也身为天子弟为匹夫可为亲爱之乎敢问或曰放者何也曰象不得有为于其国天子使吏治其国而纳其贡税焉故谓之放岂得暴彼民哉虽然欲常常而见之故源源而来不及贡以政接于有庳此之谓也
　　诗皇矣之二章维此王季因心则友则友其兄则笃其庆载锡之灮受禄无丧奄有四方
　　棠棣燕兄弟也闵管蔡之失道故作常棣焉其一章曰棠棣之华鄂不韡韡凡今之人莫如兄弟二章曰死丧之威兄弟孔怀三章曰脊令在原兄弟急难四章曰兄弟防于墙外御其侮
　　行苇忠厚也其一章曰敦彼行苇牛羊勿践履方苞方体维叶泥泥戚戚兄弟莫逺具尔
　　角弓父兄刺幽王也不亲九族而好谗佞骨肉相怨故作是诗骍骍角弓翩其反矣兄弟婚姻无胥远矣尔之逺矣民胥然矣尔之教矣民胥效矣此令兄弟绰绰有裕不令兄弟交相为瘉民之无良相怨一方受爵不让至于巳斯亡
　　葛藟王族刺平王也周室道衰弃其九族焉其一章曰緜緜葛藟在河之浒终逺兄弟谓他人父谓他人父亦莫我顾二章曰终逺兄弟谓他人母谓他人母亦莫我有三章曰终逺兄弟谓他人昆谓他人昆亦莫我闻
　　杕杜刺时也君不能亲其宗族骨肉离散独居而无兄弟将为沃所并尔有杖之杜其叶湑湑独行踽踽岂无他人不如我同父嗟行之人胡不比焉人无兄弟胡不佽焉二章曰岂无他人不如我同姓【按角弓葛藟杖杜三诗正棠棣行苇之反也】
　　春秋隐元年初郑武公娶于申曰武姜生庄公及共叔段庄公寤生惊姜氏故名曰寤生遂恶之爱共叔段欲立之亟请于武公公弗许及庄公即位为之请制公曰制岩邑也虢叔死焉他邑惟命请京使居之谓之京城太叔祭仲曰都城过百雉国之害也先王之制大都不过参国之一中五之一小九之一今京不度非制也君将不堪公曰姜氏欲之焉避害对曰姜氏何厌之有不如早为之所无使兹蔓蔓难图也蔓草犹不可除况君之宠弟乎公曰多行不义必自毙子姑待之既而大叔命西鄙北鄙贰于巳公子吕曰国不堪贰君将若之何欲与太叔臣请事之若弗与则请除之无生民心公曰无庸将自及太叔又收贰以为己邑至于廪延子封曰可矣厚将得众公曰不义不昵厚将崩太叔完聚缮甲兵具卒乘将袭郑夫人将启之公闻其期曰可矣命子封帅车二百乘以伐京京叛大叔段段入于鄢公伐诸鄢太叔出奔共书曰郑伯克段于鄢段不弟故不言弟如二君故曰克称郑伯讥失教也谷梁传曰段弟也而弗谓弟公子也而弗谓公子贬之也段失弟子之道矣贱段而甚郑伯也何甚乎郑伯也甚郑伯之处心积虑成于杀也【春秋推见至隠首诛其意】
