<!-- { "loadSidebar": true } -->
　　紫微宫垣十五星东西则以卫北极为藩屏之臣东蕃八星西蕃七星在北斗之中太乙之常居土官也一曰长垣一曰天营一曰旗星其南西蕃两星之间如开门象者谓阊阖门东蕃近阊阖门第一星为左枢第二星为上宰第三星为少宰第四星为上辅第五星为少辅第六星为上卫第七星为少卫第八星为少丞西蕃近阊阖门第一星为右枢第二星为少尉第三星为上辅第四星为少辅第五星为上卫第六星为少卫第七星为少丞垣星欲其明大少有常则吉盛明则臣强不明则臣失职垣直则天子自将不明则兵起

















　　紫微宫　尔雅北辰谓之大辰　居北方正四时谓之北辰
　　史记中宫天极星　春秋元命苞云宫宣也宣气立精为神垣又春秋文曜钩云中宫大帝其精北极含元出气流精生色
　　杨泉物理论北极天之中极南为太阳极北为太隂日月五星行太隂则无光行太阳则能照故为昏明寒暑之限极也
　　前汉律厯志大极运三辰五星于上元气转三统五行于下皇极统三德五事于中
　　隋志北极为天杠毂二十八宿为天轑辐北极出地三十六度北极七十二度常见不隠者谓之上规史记索隠曰紫此也宫中也言天神运动隂阳开闭皆在此中也
　　北极紫微宫象纬考
　　北极五星在紫微宫中一名天极一名北辰其纽星天之枢也天运无穷三光迭耀而极星不移故曰居其所而众星拱之第一星主月太子也第二星主日帝王也亦为太乙座最赤明者也第三星主五星庶子也北极五星最为尊也中星不明主不用事右星不明太子忧也其第四星为后宫第五星为天枢张衡云二星并为宫后北极五星明大则吉变动则忧抱极枢四星曰四辅所以辅佐北极而出度受政也张衡云抱极之细星也为辅臣之位主赞万几小而明吉大明及芒角臣逼君暗则官不理天乙一星在紫宫门右星之南天帝之神也主战鬬知人吉凶者也太乙一星在天乙南相近亦天帝神也主使十六神知风雨水旱兵革饥馑疾疫灾害所生之国也张衡云天乙逼阊阖外其占明而有光则隂阳和合万物成人主吉不然反是太乙占与天乙俱同紫宫垣十五星其西藩七东藩八在北斗之北一曰紫微大帝之座也天子之常居也主命主度也一曰长垣一曰天营一曰旗星为藩卫备藩臣也宫阙兵起旗星直天子出自将宫中兵张衡云紫垣十五星东藩八西藩七其东藩近阊阖门第一星为左枢第二星为上宰第三星为少宰第四星为上辅第五星为少辅第六星为上卫第七星为少卫第八星为少丞其西藩为阊阖门第一星为右枢第二星为少尉第三星为上辅第四星为少辅第五星为上卫第六星为少卫第七星为少丞皆以明大有常则吉若盛明则内辅盛也宫垣直而明天子将兵开则兵起西藩开而如门象名阊阖门有流星自门而出四野者当有中使御命视其所适野而谕之也隂徳二星在紫微宫内尚书之西主施德者其占以不明为宜明则新君践极隋志曰尚书西二星曰隂德阳德主周急振抚又分为二坐星矣门内东南维五星曰尚书主纳言夙夜咨谋龙作纳言此之象也天原发微云为天喉舌斟酌元气运平四时赋政四海共治天下张衡曰八座大臣之象其占与四辅不殊极东一星曰柱下史主左右纪君之过星明则史直辞不明反是柱史北一星曰女史妇人之卫者主传漏故汉有侍史张衡云妇官也主记宫中之事其占与柱史同御女四星在紫微宫内勾陈之北八十一御妻之象也其占明则多内宠不明则否晋志谓之女御宫天柱五星在紫微宫门内华盖杠左旁近东垣北隅法五行主晦朔昼夜之职明正则吉人安隂阳调不然则司厯过隋志云建政教立图法之府也常以朔望日垂禁令于天柱以示百司周礼以正歳之月示法象魏此之谓也大理二星在紫微门内次近隂德决狱之官星明则刑宪平不明则寃酷深勾陈六星在紫微宫华盖之下隋志云后宫也大帝之正妃也大帝之常居也天源发微云六星土象坤六数也居龙虎鹑之中而四方羽毛鳞甲之属无所不綂所以为中宫之位张衡云大帝所居之宫也亦将军之象也星明则吉暗则人主恶之勾陈口一星曰天皇亦曰大帝其神曰曜魄寳主御羣灵秉万机神图也其星隠而不见见则为灾六甲六星在紫防宫内华盖扛左旁分掌隂阳纪时节明则隂阳和不明则寒暑易节五帝内座五星在华盖下钩陈上斧扆之象所以备宸居者明正则吉变动则灾凶隋志云客星犯紫微宫中坐大臣犯主华葢七星其扛九星合十六星在勾陈上正当大帝所以覆蔽大帝之座也明正则吉倾动则凶舍九星在华葢上近河賔客之馆主外人入中国客星守之备奸使一曰敌兵起内阶六星在文昌北天皇之陛也明吉倾动凶紫微东垣北维外六星曰天厨天子百官之厨也见吉不见凶八谷八星在紫微西藩之外五车之北共八星一主稻二主黍三主大麦四主小麦五主大豆六主小豆七主粟八主麻子明则八谷皆成暗则不熟一星不见则八谷不登八星不见则国人糊口天棓五星在女床东北天子先驱所以御难也不明则国兵起一曰主争讼明大防小吉天牀六星在阊阖门外主天子寝舍解息燕休之处星正大吉君有庆倾则人主不安一曰在宫门外听政之象也为寝舍也暗凶内厨两星在紫微垣外西南角主六宫之内饮食府也一云后天子与太子饮宴居常无咎有犯守凶文昌六星在北斗魁前天之六府也主集计天道一曰上将大将军建威武二曰次将尚书正左右三曰贵相太常理文绪四曰司禄司中司赏功进爵五曰司命司怪太史主灭咎六曰司防大理左理寳所谓一者起北斗魁前近内堦者也明润大小齐天瑞臻张衡云其占黄润光明万人安大小均天瑞降青黒细微多所害揺动移徙大臣忧金火守入兵兴孛犯国难一曰文昌动则三公受诛后崩灾福与三公同三公三星在北斗柄东又三公星在北斗魁西并为太尉司空司徒之象主燮理隂阳弼教机务其星移徙不吉居常安金火守之三公有凶隋志曰杓南三星及魁第一星皆曰三公宣德化调七政和隂阳之官也太尊一星在中台之北贵戚也巫咸曰圣公之象居常为定不见则凶金犯守为灾贵贱将败者也天牢六星在北斗魁下贵人之牢也主愆过禁暴淫与贯索同占太阳守一星在相西大将大臣之象也三戒不虞设武备也非其常兵起明吉暗凶移徙大臣诛势四星在太阳西北刑余人而用事者也不明吉朙则阉官擅权相一星在北斗南隋志曰相者总领百官而掌邦教以佐帝王安邦国集众事也朙吉元戎一星在招揺北一曰天戈也芒角大而动则四夷兵起其占与梗河相类北斗魁中四黒星为贵人之牢曰天理明及揺动与有星者为贵人下狱北斗七星辅一星在太微北七政之枢机隂阳之本元也故运乎天中而临制四方以建四时而均五行也魁四星为璇玑杓三星为玉衡天象号令之主又为帝居取乎运动之义也又魁第一星曰天枢二曰璇三曰玑四曰权五曰玉衡六曰开阳七曰揺光一至四为魁五至七为杓枢为天璇为地玑为人权为时玉衡为音开阳为律揺光为星石氏云第一曰正星主阳徳天子之象也二曰法星主隂刑女主之位也三曰令星主祸害也四曰伐星主天理伐无道五曰杀星主中央四旁杀有罪六曰危星主天仓五谷七曰部星亦曰应星主兵又云一主天二主地三主火四主水五主土六主木七主金又曰一主秦二主楚三主梁四主吴五主赵六主燕七主齐辅星附乎开阳所以佐斗成功也又曰主危正矫不平又曰丞相之象也七政星朙则国昌不明则国殃斗傍欲多星则安斗中少星则人恐天下多讼法者也星少二十以上人民有讼辅朙而斗不明臣强主弱斗明辅不明主强臣弱也杓南三星及魁第一星皆曰三公宣徳化调七星和隂阳之官也张衡云若天子不恭宗庙不敬鬼神则魁第一星不明若广营宫室妄凿山林则第二星不明或变色若不爱百姓兴徭役则第三星不明或变色若发号令不顺四时不明天道则第四星不明兼或变色若废正乐务淫声则第五星或变色若不劝农桑不务稼穑峻法滥刑退贤伤政则第六星不明或变色若不抚四方不安夷夏则第七星不明或变色凡月晕连环及斗自晕及揺动兵起其傍及中小星多则天下不安人多怨一云小星多则天下安不然国人散五曜及客星守入皆凶孛彗尤甚也宋两朝天文志旧説皆以纽星正枢玑后祖暅之立仪测之洎皇祐中以铜仪管候之其不动处犹在枢星之末一度余
　　朱子语录曰北辰乃天之北极天如水车北辰乃轴处水车动而轴未尝动又曰北辰是那中间无星处些子不动是天之枢纽北辰无星缘人要取此为极不可无记认所以就其旁取一小星谓之极星问极星动否曰极星也动只是近那辰后虽动而不觉今人以管去窥那极星见其动来动去只在管里面不动出去向来人説北极便是北辰皆只説北极不动至本朝人方去推得是北极只在北辰边而极星依旧动
　　宋两朝天文志太子星去北极十五度入心宿三度四辅四星去天枢各四度勾陈六星去极六度半入壁宿五度　天皇大帝星去极八度半入室宿十一度华盖七星杠九星距中大星去极二十六度入娄宿四度　五帝内坐五星距中大星去极十二度半入室宿六度六甲六星距南星去极一十五度入奎宿四度　女御四星距西南星去极一十三度半入奎宿一度　天柱五星距东南星去极十三度半入危宿初度　尚书五星距西南星去极一十九度入尾宿十四度柱下史一星去极十八度入斗宿十三度　女史一星去极十七度半入斗宿二度　隂德二星距东星去极十九度入房宿二度　大理二星距东星去极二十三度半入星宿五度　天牀六星距西南星去极二十二度入氐宿二度半　紫微垣十五星其左骖枢去极二十七度半入房宿一度右骖枢去极二十一度入亢宿八度　天乙一星去极二十一度半入亢宿一度半　太乙一星去极二十一度半入亢宿一度　内厨二星距西南星去极十九度半入轸宿十一度
　　天厨六星距大星去极二十四度入斗宿二十二度内阶六星距西南星去极二十三度入井宿二十
　　六度　八谷八星距西南星去极三十一度半入毕宿三度　舍九星距西第四星去极二十八度半入胃宿五度　阁道六星距南星去极四十八度入奎宿四度半　防一星去极三十三度半入壁宿五度　钩九星距大星去极二十四度入危宿初度扶箱七星距南第一星去极三十度半入斗宿六度北斗七星天枢去极二十三度半入张宿十度
