<!-- { "loadSidebar": true } -->
　　正月建寅日在营室昏参中旦尾中其辰娵訾其律大蔟其卦泰立春为朔【艮气】雨水为中【寅气】二月建卯日在奎昏弧中旦建星中其辰降娄其律夹钟其卦大壮惊蛰为朔【甲气】春分为中【卯气】三月建辰日在胃昏七星中旦牛中其辰大梁其律姑洗其卦夬清明为朔【乙气】谷雨为中【辰气】四月建巳日在毕昏翼中旦婺女中其辰实沈其律仲吕其卦干立夏为朔【巽气】小满为中【巳气】五月建午日在东井昏亢中旦危中其辰鹑首其律防賔其卦姤芒种为朔【丙气】夏至为中【午气】六月建未日在栁昏火中旦奎中其辰鹑火其律林钟其卦遯小暑为朔【丁气】大暑为中【未气】七月建申日在翼昏建星中旦毕中其辰鹑尾其律夷则其卦否立秋为朔【坤气】处暑为中【申气】八月建酉日在角昏牵牛中旦觜中其辰夀星其律南吕其卦观白露为朔【庚气】秋分为中【酉气】九月建戌日在房昏虚中旦栁中其辰大火其律无射其卦剥寒露为朔【辛气】霜降为中【戌气】十月建亥日在尾昏危中旦七星中其辰析木其律应钟其卦坤立冬为朔【干气】小雪为中【亥气】十一月建子日在斗昏东璧中旦轸中其辰星纪其律黄钟其卦复大雪为朔【壬气】冬至为中【子气】十二月建丑日在婺女昏娄中旦氐中其辰枵其律大吕其卦临小寒为朔【癸气】大寒为中【丑气】
　　月有三十日
　　月本无光丽日而明自朔而暗至三日而朏八日而十五日而望十八日而生魄二十三日而下至三十日复暗而不明是谓晦日谓之月者以月之明暗为期也故月有三十日焉
　　三五为一气
　　一月之中有朔有中朔者气至之节度中者日行之节度故云三十日分为二气
　　气分为三候
　　五者天数之中故曰五日为一候三为少阳之数故一气分三候以二十四气合七十二候以行天气也冬至日在坎夏至日在离春分日在震秋分日在兑此四正之卦又配成三卦而十二月之卦备而每爻主一候焉余六十卦卦主六十日七分八十分日之七岁十二月三百六十五日四分日之一六十而一周也圣人仰观俯察逺求近取以四卦之爻计二十有四而成二十四气以十二卦之爻计七十有二而成七十二候以周推气建候是故冬至之候蚯蚓结鹿角解水泉动小寒之候鴈北乡鹊始巢雉始雊大寒之候鸡始乳鸷始厉疾水泽腹坚立春之候东风解冻蛰虫始振鱼上冰雨水之候獭祭鱼鸿鴈来草木萌动惊蛰之候桃始华鸧鹒鸣鹰化为鸠春分之候鸟至雷乃发声始电清明之候桐始华田鼠化为鴽虹始见谷雨之候萍始生鸣鸠拂其羽戴胜降于桑立夏之候蝼蝈鸣蚯蚓出王生小满之候苦菜生靡草死麦秋至芒种之候螗螂生鵙始鸣反舌无声夏至之候鹿角解蜩始鸣半夏生小暑之候薰风至蟋蟀居壁鹰乃学习大暑之候腐草化为萤土润溽暑大雨时行立秋之候凉风至白露降寒蝉鸣处暑之候鹰乃祭鸟天地始肃禾乃登白露之候鸿鴈来鸟归羣鸟养羞秋分之候雷乃收声蛰虫坏户水始涸寒露之候鸿鴈来賔雀入大水为蛤菊有黄华霜降之候豺乃祭兽草木黄落蛰虫咸俯立冬之候水始冰地始冻雉入大水为蜃小雪之候虹不见天气上腾地气下降大雪之候鹖鴠不鸣虎始交荔挺出此皆圣人占候之道焉谓之候者因夫物化以察时变之理也
　　日有十干
　　甲木乙草天三地八之数丙火丁灰天七地二之数戊土巳砂天五地十之数庚金辛石天九地四之数壬水癸泉天一地六之数
　　辰有十二支
　　亥子水寅夘木巳午火申酉金辰戌土丑未土日有十二时
　　其名则十二支也以气候占之则半夜子鸡鸣丑平旦寅日出卯食时辰禺时巳日卓午日昃未晡时申日入酉黄昏戌人静亥自子至巳为阳自午至亥为隂以人呼吸卜之则阳时左盛右衰隂时右盛左衰此皆占候之法也
　　十二时百刻
　　一日之候百刻每时八刻则十二时得九十六刻余四刻以子午卯酉得天度之多而得地气之盛故每时多一刻也而八刻之中有初有正初者其朔气也正者其中气也故用时之法每用其正若癸为子下四刻艮为丑下四刻之类以其得天干之正气焉非日有二十四时也但以上下刻分尔
　　授时厯以六千分为百刻每时初刻十分初一刻六十分正初刻十分正一刻六十分每时得五百分十二时共六千分子午卯酉四时非多也
　　天之昼夜以日之出入为分人之昼夜以天之昏明为节天本无昼夜以地居天中日行地下人处地上乃有明暗之分故天之昼则日当天而大明天之夜则日入地而月星皆见故日未出前以二刻半为明日既入后以二刻半为昏盖地之高下各以其方而明昏之际为日出日入之度故以日之出入为分也人本不知有昼夜但有昏明之际故人有作息之节此天之昏明为之节也
　　以百刻而分之
　　百刻者自子至亥一日之常数而以昏明分之则有昼刻夜刻之分也
　　故短极不过四十
　　大雪以后之昼刻小满以后之夜刻
　　长极不过六十
　　冬至以前之夜夏至以前之昼
　　长短之中各有五十
　　春分秋分之昼夜刻也
　　所以定分至
　　自春分以至夏至之日道去北极近南极逺昼六十刻自夏至以至秋分之日道去南北极中昼夜各五十刻自秋分以至冬至去北极逺南极近昼四十刻自冬至以至春分复去南北极中昼夜各五十刻别时晷
　　冬至日出卯五刻入申三刻二十八分夏至日出寅四刻二十分入酉二刻春秋分日出卯正初刻入酉正初刻立春立冬日出卯三十二分入申四刻四十八分立夏立秋出寅四刻四十分入酉二刻三十二分小寒大雪日出卯四刻五十分入申三刻三十分清明白露出寅七刻三分入酉一刻十七分大寒小雪出卯四刻十二分入申四刻谷雨处暑出寅五刻五十分入酉二刻三十分雨水霜降出卯二刻三十分入申五刻五十分惊蛰寒露出卯一刻十七分入申七刻三分小满大暑出寅四刻入酉四刻芒种小暑出寅三刻三十八分入酉四刻五十分大约九月增减一刻此气朔出没之候也
　　推孤虚
　　夏至日出甲近寅入辛近戌故隂虚而阳孤冬至日出乙近辰入庚近申故阳虚而隂孤
　　明吉凶
　　分至既定昏晓可分时晷既别孤虚可推则吉凶判然矣
　　百刻为日日三十为月月十二为岁
　　此天地之常数
　　岁分二十四气气分七十二候
　　坎离震兑为四大卦每爻分一气为二十四每月一卦每气三爻则七十二候此中天大卦箕子所陈归藏于易也
　　是故因八卦以推天时因地支以配天干制为土圭别理地宜以立人极
　　八卦为象数之始天干所以配八卦而地支所以佐十干也故圣人因卦以推时用支以配干而定其方位之次制为土圭之气以消天地孤虚之气盖自上古之世伏羲命大挠氏始立八卦之方而已未有支干也至尧命羲和考中星始用十二辰位周公作指南车有其形而无其方至御授赤松子始用卦气支干分配而成以为神器法以天数二十有五扐一以为体而二十四气备地数三十去六以为用而二十四位全五行生成二气对待北一南二东三西四土五中气奠居中处明河图五行生成之气推洛书九宫推移之迹制以水北火南木东金西土中生成化育有定序矣夫天一生水坎者水之位也故子居正北癸得地六之隂水之柔也故癸次于子水不止则流荡而忘返必土止则能生物丑者土之柔也故丑次于癸艮为山土之刚也故艮次于丑而居东北所以代震之施化故水土合而气化将以生木也寅为稚木故次寅于艮甲得天三之阳木之刚也故甲次于寅震者木之旺也故卯居正东乙得地八之隂木之柔也故乙次于卯木非土无以盛辰者土之正气故辰次于乙木者阳之穉也木非旺不能生火故巽为旺木而次于辰旺极必资生所以生火也故巳次于巽丙得天七之阳火之刚也故丙次于巳离者火之位也故午居正南丁得地二之隂火之柔也故丁次于午火旺必有止将以生土也故未次于丁坤者地之体土之正气也故坤次于未土旺必生金申者金之初气也故次于坤庚得地九之阳金之刚也故庚次于申兊者金之位也故酉居正西辛得地四之隂金之柔也故辛次于酉金非土无以成戌者土之正气也故戌次于辛金者金之稚也金不盛不能化故干为旺金而次于戌旺极而化成所以生水也故亥次于干壬得天一之阳水之刚也故壬次于亥于是二十四位有定方矣戊己者得天地之中天五地十之气故中处以为金母金伏天干之戊土而谓制于地支之午火藏于地支之子水谓分金以戊子戊午居子午之中也故土圭之器其体以木其用以金水而化成于水火寄迹于土中其子午之正中既定则天地之正气可从而知矣其所以丙庚得阳而居隂位者盖以河图之数居东北者阳内而隂外居西南者隂内而阳外故壬癸甲乙先生而后成丙丁庚辛先成而后生此之谓也
　　钦天授时
　　尧命羲和钦若昊天厯象日月星辰敬授人时归竒作闰
　　易曰大衍之数五十其用四十有九虚一以象太极分而为二以象两仪挂一以象三才揲之以四以象四时归竒于扐以象闰月五岁再闰故再扐而后挂然则闰法与大衍实相参焉按厯法一岁十二月月三十日此厯法左旋退数也三百六十日一岁之常数也故日与天会而多五日九百四十分日之二百三十五者为气盈阳舒隂缩盖自今年冬至数至明年冬至则三百六十五日二百三十五分十忽为一毫十毫为丝十丝为厘十厘为分象数以凡百四十分为一度厯数以百分为一度以朞法三百计之则多了五日零二百三十五分也故日与天会常在朞月之后月与日会而少五日九百四十分日之五百九十二日为朔虚隂舒阳缩盖自正月朔日数至腊月之晦则三百五十四日零三百四十八分而以朞法计之则少五日零五百九十二分也故月与日会必在一月之晦合气盈缩虚而闰生焉闰者二岁之枢纽所以归竒也斗所以建者为中气日月所在斗指两辰之间无中气则置闰故一岁闰率则十日九百四十分日之八百二十七分八百二十七者盖以日之三百三十五分与月之五百九十二分合而得之也三岁一闰则三十二日九百四十分日之六百一分欲知来年置闰在何月观今年至后之余日则可知矣五岁再闰则五十四日九百四十四分日之三百七十五分十有九岁七闰其余二百有六日九百四十分日之六百七十三分以月法除之恰计七个月日数欠者其小尽者然后气朔分齐是为一章二十七章为一会三会则为统三统则为元故三年不置闰则差一个月春之一月入于夏而时渐不定子之月入于丑而岁渐不成矣是故圣人制法归竒于闰者所以体天道定四时正人事也
　　使人作讹成易不失其候析因夷隩各适其宜所以为民者甚至也
　　尧命羲和定厯象授时使民知时变时气候应而知顺天体物之道若东作南讹西成朔易所以顺生长收藏之候也春析夏因秋夷冬隩所以顺寒暑炎凉之气也其于顺天时适物理莫大焉此足以见天地生物之心圣人体天地之心以为心也
