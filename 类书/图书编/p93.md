<!-- { "loadSidebar": true } -->
　　孔子自十五志学以至七十从心所欲不逾矩无一日而不尽其下学之功亦无一日不得夫上达之妙也所谓下学者何自其致力处言也所谓上达者何自其得力处言也未有能自致力而终不得力者又岂有得力而不由于致力者乎虽工夫之初进或用力多而得力尚少惟工夫进进不已则日见其熟致力即已得力而未敢自懈其力焉尝自日用观之时其饮食犹之下学也饮食之变化以滋养血气犹之上达也饮食之变化滋养虽非人之所能与亦非人之所能强者而节宣饮食之多寡恶可以一日而忽之哉孔子十五志学即志此下学上达之学也从心所欲不逾矩虽其上达非常情所能窥测而其下学之功则未尝一日少懈故其言曰其为人也发愤忘食乐以忘忧不知老之将至斯言也孔子岂欺我哉或者又以孔子圣由天纵生而知安而行自上达乎神化性命之臭而学知何足以尽孔子之神明也是皆常人观圣人也若孔子则曰圣则吾不能我学不厌教不倦也岂特不以圣自居且曰君子之道丘未能焉惟言有余不敢尽行不足不敢不勉而其下学也有如此故其上达肫肫而言行相顾者即此乎在也然则圣人果下学人事上达天理乎盖天下无理外之事亦无事外之理也犹夫农之于五谷焉耕耘収获皆人事也苖秀花实皆天理也吾惟尽吾耕耘収获之事而自具夫苗秀花实之理即此下学即此上达无时无处而不下学亦无时无处而不上达如此而分人事天理无不可者若人事天理分为两截或以人事已毕然后上达皆不可也要非圣人有意以合之也道一而已矣精粗一致上下一原道之自然而然者也圣人一循其自然而不敢防之以一毫智识意见此所以下学自然上达吾惟节吾之饮食而血气自充吾惟勤吾之耕播而苗生自盛由少至老不敢一息懈此所以不怨不尤而圣益圣也况尧舜以上善无穷则是上达者无穷而下学者又岂有穷尽哉虽然下学上达道本合一而知我其天则天人合一者不即此可以窥之哉今夫天行健自开辟以来未尝一日息也惟其行健而不息所以资始资生絪緼化醇之无穷者自在其中也然则孔子之下学一天之行健而不息乎孔子之上达一天之絪緼化醇而生物之不测乎信乎知我其天而莫我知也但孔子于莫知无言之叹每援天以晓子贡想亦因其庶几性与天道而以是语之乎观天阶之喻则其智足以知圣人也端有自矣
　　请讨
　　名分莫大乎君臣罪恶莫大于弑逆思以有道易无道而天下有大逆不道者不思倡大义以讨而诛之仁人之心能一日安乎哉惟仁人之心不忍天下无道之甚至于无君故讨贼以明天下大分其于贼之能讨与否卒阨于时势之不齐焉非所论也况弑逆之贼人人得而诛之不论其邻与不邻在位不在位茍有能兴义旅以讨之者虽出自匹夫贱役而其大义已伸于天下矣又岂必真能执其贼而诛之哉人臣无将将则必诛凡普天率土有能正其名定其罪声言以倡义举则天理在人心激之即动倡之必和虽奸邪跋扈中藏不轨者一闻斯言亦将禠其魄而落其胆矣所以忠臣义士其动举若不过一节之微而其义有关于宗庙社稷纲常之重者每每使天常人纪既坠复振虽百世之下闻之且凛凛有生气焉正以名义足以肃人心也观唐肃宗播迁在草莱中悍将背阙而坐及李勉一弹劾之乃叹曰吾有李勉一言足以尊朝廷而倡言讨弑逆者其义关纲常当何如哉陈恒弑君天下之大变也孔子沐浴请讨扶植纲常之大义也大凡仁人处无道之世其心已有大不忍者弑君之贼又法所必诛也孔子时在鲁也虽欲不请讨于鲁其中端有不容己者矣左氏记孔子之言曰陈恒弑其君民之不与者半以鲁之众加齐之半可克也谓此非孔子语由其以力不以义是也胡氏曰仲尼此语先发后闻可也苏子瞻曰哀公患三桓之偪尝欲以越伐鲁而去之以越伐鲁岂若从孔子伐之既克田氏则鲁室自张三桓将不治而自服此孔子之志也子由曰齐桓虽中主然其所以任管仲者世无有也然后九合之功可得而成今哀公之懦非可以望桓公也使孔子诚克田氏而返将谁与保其功程子曰若孔子之志必将正名其罪上告天子下告方伯而率与国以讨之即数子之言程子近之矣要皆以智谋测度圣人之作为也何也哀公之懦三桓之强不足与有立也孔子知之素矣知其不可与有立而不之请圣人不忍也好谋有成以战则克孔子余事耳而事求成一一如苏胡诸家之计画圣人有不为也不知孔子圣之时也天下无道思以易之此其仁天下之心未尝一日忘而女乐一受虽鲁国几治弗顾也时乎天下有大逆不道如陈恒者沐浴请讨乃其大义之不容己者矣若或义师一动由此可以胜齐可以强鲁可以兴周其神妙固非后人所能窥测而计功之心谅圣人所必无也已是故孔子请讨陈恒只此一举倡之鲁庭当时君臣之大义已明载之鲁论万世君臣之大分已肃不必拟议其神筭为何如成功为何如而天理在人心者已觉而醒矣真若天地生万物而天下雷行物与无妄化工之妙孰得而思议之哉虽然天地之造化固非人所能拟而无妄之在物者又未尝因雷霆有所加圣人之化工固非众人所能窥而大义之在人者亦未尝因圣人有所益然雷霆之震惊圣人之举动其神功自有在也故曰孔子修春秋而乱臣贼子惧为东周
　　孔子梦寐周公志欲行周公之道也周公之道何道哉文武之道也二帝三王得以其道君天下周公不过相天下耳然大君天地之宗子大臣宗子之家相君相握天下之权总天下之政行其道以泽民利物致太平也一而已矣西周之盛周公亲致之身亲见之二帝三王之行于昔者行于西周之盛时思兼之心想无遗憾矣自今观之监二代之典章颁一王之制度体国经野设官分职文谟武烈之精遍乎寰宇关睢麟趾之意浃洽民心薄海内外罔不率从俾皥皥乎天地太和之气盎溢于西周宇宙间也此即尧舜禹汤文武之心尧舜禹汤文武之道而周公行之矣不特成康之世治隆化洽刑措不用自幽厉以前天下同文同轨而周公之泽尚流被无穷迨平王东迁周道凌夷礼乐征伐之权不自天子出至下堂见诸侯矣虽赖周公仅存之烈而列国尚知宗周未敢改物易姓然问鼎请隧射王中肩者莫敢谁何天子亦徒拥虚器于上耳囘视西周盛际曷能已于黍离之忧下泉之忾叹哉故诗曰谁将西归懐之好音曰彼美人兮西方之人兮以意逆志其哀东周衰弱亦至矣此孔子所以志欲行周公之道而梦寐不忘欲挽其衰以还其盛也观其终身暖席不暇皇皇焉若求亡子于道路岂得已哉此其心直欲以老安少懐之志见诸行事之实朞月而可三年有成庶几海宇黎庶复覩西周衣冠文物之盛焉则周公之道于是乎行孔子之心于是乎少慰也奈何天下莫宗而卒老于行及公山弗扰以费叛召之欲徃其徃与不徃不可测但欲赴叛人之召其大不得已之心盖可想矣子路不悦乃曰吾其为东周乎夫东周之规模气象为何如者乃屑为乎此耶今即其辞气以会其意正言其不为东周耳不为东周则必为西周之盛可知也孔子一出而用于世即可使天下复如西周则周公之道既以复行斯世斯民得悉被乎唐虞三代之泽又如之何必欲洁身山林不思一出以为之兆乎且召则能加之以礼即其良心亦真知圣人而能授之以政矣所以孔子知天下无不可化之人亦无不可为之时而语皆实语也观他日欲徃佛肸之召不甘为匏之系亦此意也深厉浅揭安足以识孔子之心哉至如东周君弱臣强以下凌上公山畔费正坐此弊即其不为东周其不徃公山亦自可见而其心亦戚矣嗟夫读孔子之书当观孔子之心也但欲以有道易无道孔子之心未尝一日忘天下然当时如沮溺楚狂丈人之流且不足以语此后儒又谓孔子欲为东周是孔子之心其终于不白矣乎孔子之心不白于当时又不白于后世志孔子之道者恶容已于言哉或曰孔子非助畔之人彼岂不知而敢于来召者必有道存焉盖费乃季氏私邑三家分据鲁国故陪臣欲张公室畔季氏将以强鲁也所以谓之召我岂徒哉此亦一説也
　　执中
　　民受天地之中以生是中也天之所以为天即民之所以为民也圣人代天子民舍中奚以哉是故执中之传不徒徃圣絶学此其继之实为天地立心生民立命而万世太平一脉于此乎系也夫天高高在上民生其间若不足为重轻况自天子视之其分又若此乎卑且贱矣孟子谓民为贵君为轻岂轻君而贵民哉得乎丘民为天子正以民心即天心也得民得天揭其要不过曰中而已矣论语末篇歴叙二帝三王本之典谟誓诰观尧曰咨尔舜天之厯数在尔躬允执其中四海困穷天禄永终夫天子膺上天厯数以统摄四海之民执中亦足以合天矣然民受天地之中以生茍四海困穷民皆不获遂生复性谓之允执中也可乎哉此所以天禄永终谓不能安养上天所生之民即不克负荷上天之厯数而中之有关于天民也如此尧以此命舜舜以此命禹三圣相授受儆戒叮咛若是其谆切者中之外无余蕴也所以汤执中而惟上帝之祗也曰万方有罪罪在朕躬武建中而畏上帝之临也曰百姓有过在予一人惓惓乎以罪过反诸己匹夫匹妇时切胜予之念惟恐辜上天厯数而此心有不容自己者在也故仲虺之诰曰惟天生民有欲无主乃乱惟天生聪明时乂泰誓曰惟天惠民惟辟奉天真有见乎天人一体而汤武善承尧舜禹执中之传者此也顺天应人易岂虚语哉不然揖逊放伐传贤传子若是乎不齐而允执厥中胡为乎后先一揆也后之君天下者莫不希名禅让比迹征诛求如二帝三王以天地生物之心为心而用中于民者谁欤中也者天下之大本也人君不能济美帝王非其揖逊放伐不相似也不能体天心立民命则大本不立恶足以望唐虞三代之盛哉或曰上帝作之君师而学必执中于以家四海子万民何与哉盖人之生也受中天地自天子至庶人一也故曰仁者天地之心茍不能视万物为一体天下为一家中国为一人未免隔藩篱分汝我视至亲犹路人且不可以语人也况生民以来未有之孔子耶观其皇皇然必欲以有道易无道以求遂老安少懐之心是心也即尧舜禹惟恐四海困穷之心也即汤武万方百姓罪在一人之心也即大学欲明明徳于天下中庸尽性参赞天地之化育也论语以此终篇意亦微矣孟子叙闻知见知以尧舜汤文孔子并列韩退之叙尧舜禹汤文武周公孔孟之相传皆此意也奈何此学不明遂指中为寂体止观収视返听黙照圆通以为秘宻自私自利四大之外漠然不相关举天下溺虚寂之见何怪乎圣学之不昌耶虽然道本一而二之非道也学本一而二之非学也明徳亲民中和位育一以贯之者也古之学出于一贵贱一也治教一也穷达一也人我一也内外体用费隐寂感一也此人心所以正世道所以隆也后之学出于二贵与贱殊治与教殊穷与达殊人与我殊内外体用费隐寂感一切岐而二之此人心所以邪正道所以汚也何也人受天地之中以有生无二中也二之自絶于天自戕其命也志执中之学者惟潜神尧曰篇久久当自得之
　　学大学叙
