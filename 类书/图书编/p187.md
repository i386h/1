<!-- { "loadSidebar": true } -->
　　函史曰自孟子以故言性而验诸千歳之日至曰利为本也葢主也后代厯本千歳之日至挟荚布算庸考今故失其本矣葢其凿也帝典命羲和钦若昊天厯象日月星辰若之言顺也敬而明之厯而象之循故主利俾毋失其天常斯大智不凿哉乃命官曰嵎夷曰南交曰西极幽都亦足明古测尽四表矣天主日配以月播五行于四时故春寅宾日秋寅饯日冬夏敬致日日南北陆东西行时从改焉故平秩平在为兢兢歳霄日中而立二分永短极而立二至星中以为纪物以为天行嬴于日而盈朔行缩于日而虚交矣则定之以闰乃参相得而辰从厯常古如一日也故帝典也而厯法本诸此善乎张平子【衡】推言之也曰夫厯有圣人之徳六焉以本气者尚其体以综数者尚其文以考类者尚其象以作事者尚其时以占往者尚其源以知来者尚其流大业载之吉凶生焉是以君子务焉咨焉以从事受命而莫之违也夫能贞而明之者其兴也勃焉囘而败之者其亡也忽焉巍巍乎若道天地之纪纲帝王之统是以圣人寳焉君子勤之若夫用天因地揆时施教颁诸明堂以为民极者莫大乎月令帝王之大师备矣天下之能事毕矣过此而往羣忌茍禁君子未之或知也

　　图书编卷二十七
<子部,类书类,图书编>
　　钦定四库全书
　　图书编卷二十八
　　明　章潢　撰
　　天圆地方图
　　古今言天地者不一方圆所以言其象黄所以言其色健顺所以言其徳覆载生成所以言其职卑髙上下所以言其位动静阖辟所以言其机隂阳刚柔轻清重浊所以言其气与质也要之皆是也是故日月星辰莫非天水火土石莫非地故曰凡有气皆天有形皆地然犹未免以二物分言之也其实天地一也天无形而地之上虚空皆天也地之中所以发生万物皆天之气也中庸曰天地之道可一言而尽其为物不贰则其生物不测至哉言乎善观天地者须黙识其所以为物不贰而后可虽然羲皇仰观而俯察尼父上律而下袭岂徒求之天地乎哉凡今之人孰不戴天而履地也孰不圆而方足也尽心于崇效卑法之道者几何人哉噫嘻天地为物不贰也天地人之道可一言而尽亦曰为物不贰也人惟反身以求之则参赞位育之道即于此乎在



　　黄帝曰地之为下否乎岐伯曰地为人之下大虚之中者也帝曰冯乎岐伯曰大气举之也
　　天体之运有常度而无停机非有体也因星之所附丽拟之为天之体耳观夫星之昏在东者及晓则西坠昏所不见者至晓则东升东西转运有以验天体之左旋矣然而北天之星未尝入地终夜可见其旋转为甚窄窥之以管其间一星旋转尤密不出管中者曰纽星纽星所在天体是为北极若南天之星虽终夜不常见而其旋转亦不逺知为南极之所在而南极亦不动南北二极为天体之管辖其犹门之枢车之轴与试以圆譬之北极乃顶聨蒂之所南极乃末含花之所天之东西为最广则比之腰围北极髙而南极下故北极之傍虽旋转而常在于天南极之侧虽旋转而不出于地此又可验地在天内天如鸡子地如内黄矣然天体极圆不类鸡子乃取以为譬者非取其形之肖特以比天包地外而已以今譬之天体如鞠内盛半水而浮板水上板譬则地也置物板上鞠虽外转板岂常动乎物逺视之微近视则大当午之日如盘盂出没之日如车轮岂非午日为逺耶或疑午日热为近殊不知日久照则热不可以逺近论也至于星度髙升则密低垂则疎则天顶逺而四傍近固可知矣且天体圆如弹丸圆中心六合之的也周围上下相距正等名曰天中从天中直上至天顶名嵩髙地平不当天半地上天多地下天少从地平之中直上自有天中之所或以为地平正当天半者葢以周天三百六十五度余四之一仰视为一半星宿周度可见故以地中就为天中而今以地中直以上自有天中之所者以日月之近大而逺小星之髙密而低疎知之也然地平既在天半之下而仰观止见周度之半者天逺似乎低地平与之相妨人目不可尽见也
　　古者以阳城为地中然非四海之中乃天顶之下以为地也论四海之中则昆仑为天下地平最髙处东则万水流东西则万水流西南北亦然其山距西海三万余距东海不及二万里则天下之地多在地中以西地中之东则皆海也故四海之内不中于阳城中于四海者乃天竺以北昆仑以西也若天之所覆通地与海而言中则中于阳城仰观北极出地三十六度南极入地亦三十六度北至朔方则北极出地四五十度南极入地亦然南至二广则出入之度三十一又南至交广则出入之度二十而已天地之逺近非惟仰观不同而寒暑昼夜表景亦皆差别旧厯昼永极于六十刻昼短极于四十刻今授时厯以验于燕地稍偏北故其永至六十二刻短至三十八刻葢偏南则长短较少偏北则所较最多夏则所较渐多夏日出寅入戌其地近北冬日出辰入申其地近南日近北则夏昼长而北方尤长夏夜短而北方尤短日近南则冬夜长而北方尤长冬昼短而北方尤短而南方之昼夜长短则不较多也古者立八尺之表验日景短长地中夏至午景在表北约一尺六寸地中冬至午景在北表约一丈三尺南至交广北至鐡勒等处验之景各不同然非特测之南北亦验之东西帝尧分命羲和之官宅于四方是也然表用八尺似失之短至元辛巳用表四丈允为定法是故表短则景短差数难觉表长则景长差数易明而一寸千里之差终未足据若土圭者虽古有其制然阳城地中已不无差若即八方偏地验之实有不可准者大抵偏东者早景疾而晩景迟午景先至偏西者早景迟而晩景疾午景后期偏北者少其昼而景迟偏南者多其昼而景疾蛮粤短景指南而子午反复则又舛讹甚矣
　　天体周围皆三百六十五度四分度之一径一百二十一度四分度之三凡一度为百分四分度之一即百分中之二十五分也四分度之三即百分中七十五分也天左旋东出地上西入地下动而不息一昼一夜行三百六十六度四分度之一【缘日东行一度故天左旋三百六十六度然后日复出于东方】
　　地体径二十四度者其后半之势倾东南其西北之髙不过一度邵雍谓水火土石合而为地今所谓径二十四度乃土石之体耳土石之外水接于天皆为地体地之径亦得一百三十一度四分度之三也两极南北上下枢是也北髙而南下自地上观之北极出地上三十五度有余南极入地下亦三十五度有余两极之中皆去九十一度三分度之一谓之赤道横络天腹以纪二十八宿相距之度大抵两极正徐昼夜循环斡旋天运自东而西分为四时寒暑所居南北之中是为天心中气存焉其动有常不疾不徐以子隂阳所以和此后天之太极也先天之太极造天地于无形后天之太极运天地于有形其实非二极也
　　天地之道可一言而尽也其为物不贰则其生物不测天地之道博也厚也髙也明也悠也久也今夫天斯昭昭之多及其无穷也日月星辰系焉万物覆焉今夫地一撮土之多及其广厚载华岳而不重振河海而不泄万物载焉今夫山一卷石之多及其广大草木生之禽兽居之寳藏兴焉今夫水一勺之多及其不测鼋鼍蛟龙鱼鼈生焉贷财殖焉
　　自古论天地孰有如中庸此章之亲切最详明哉
　　邵子曰天圆而地方天南髙而北下是以望之如倚葢焉地东南下而西北髙是以东南多水西北多山也天覆地地载天天地相函故天上有地地上有天邵子曰天何依依乎地地何附附乎天天地自相依附程子曰凢有气莫非天凡有形莫非地　天地之中理必相直则四边常有空阙处空阙处如何地之下岂无天今所谓地者特如天中一物尔如云气之聚以其久而不散也故为对凡地动者只是气动凡所指地者只是土土亦一物尔不可言地更须要知坤元承天是地之道也　天地动静之理天圜则须转动地方则须安静南北之位岂可不定所以定南北者在坎离也坎离又不是人安排得来莫非自然也天地之化一息不流疑其速也然寒暑之变甚渐冬至之前天地闭塞可谓静矣日月运行未尝息也则谓之不动可乎故曰动静不可离　天主施成之者地也　天地生物之气象可见而不可言善观于此者必知道也　地气不上腾则天气不下降天气降而至于地地中生物者皆天气也惟无成而代有终者地之道也
　　致堂胡氏曰夫天非若地之有形也自地而上无非天者昔人以积气名其象以倚葢名其形皆非知天者庄周氏曰天之苍苍其正色邪言天无色也无色则无声无臭皆举之矣日月星辰之系乎天非若山川草木之丽乎地也着明森列躔度行止气机自运莫使之然而然者无所托也若其有托则是以形相属一丽乎形能无壊乎
　　朱子曰天运不息昼夜辊转故地在中间使天有一息之停则地须陷下惟天运转之急故凝结得许多渣滓在中间地者气之渣滓也所以道轻清者为天重浊者为地　天包乎地天之气又行乎地之中故横渠云地对天不过　问天地之所以髙深曰天只是气非独是髙只今人在地上便只是如此髙要之连地下亦是天又云世间无一个物事大故地恁地大地只是气之渣滓故厚而深也　问康节天地自相依附之说某以为此说与周子太极图程子动静无端隂阳无始之义一致非厯家所能窥测曰康节之言大体固如是矣然厯家之说亦须考之方见其细密处如礼记月令疏及晋天文志皆不可不读也
　　西山眞氏曰按杨倞注荀子有曰天无实形地之上空虚者皆天也
　　按天圆地方人皆知之然天之圆者气之运也固流行于地之四周地之方者质之凝也实在天范围之内邵子谓天地自相依附程子谓地者特中天一物朱子谓地者气之渣滓俱为确论惟岐伯大气举之一语则尤精也虽然干统天坤顺承天欲穷天地者须穷天地之原如文中子所谓圆者动方者静见天地之心其果然欤
　　张子正曰地物也天神也物无逾神之理顾有地斯有天若其配然耳地有升降日有脩短地虽凝聚不散之物然二气升降其间相从而不已阳日上地日降而下者虚也阳日降地日进而上者盈也此一歳寒暑之也至于一昼夜之盈虚升降则以海水潮汐验之为信然间有大小之差则系日月朔望其精相感
