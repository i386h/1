<!-- { "loadSidebar": true } -->
　　天生斯民而树之君使师牧之人君代天子民所以治安之者其大要有二曰封建曰郡县是已古今论者不一或谓封建公天下之大端大本或谓郡县公天下之法或以周秦公私定国祚之短长或又委诸不得已之时势焉是故由今论古封建出自圣人公天下之心无疑也然禹之兴也玉帛者万国汤之兴也来归者三千武王之兴也不期而防者八百当其时即欲禹汤武变易封建以为郡县势不可也且即万国三千八百言之侯国渐减封彊渐广非一日之积矣至春秋大并小强吞弱战国兵争磨灭殆尽始皇悉兼并为一统是时争夺成风若又封之国土授之兵甲羣雄角立战争之祸何时已哉是秦之罢侯置守亦势也今之论者且无谓封建出自圣王郡县出自李斯须即二者较其利害多寡为万世计长久可也尝论古今经国之大势重封建则权在诸侯王而郡邑悉统于侯封之中重郡县则权在监司守令而侯封悉寓于郡邑之内惟郡邑统于侯封则守宰废置悉聴命于诸侯王而政令悍猛世代一辙虽圣人复生无所用之虽虐用其民民无敢谁何且结隣植党声势相倚虽天子命令辄阻格不行矣惟侯封悉寓于郡县则侯王守令一皆聴命于天子而截然易制所以由三代迄今凡悖上作乱荼毒生灵悉出扵侯邦而未见有梗化之守宰概可考而知也况此二者法本相须行之厯代非判然不相闗也今果谓封建行于夏商周而止于秦郡县行于汉唐宋而起于秦乎彼秦废古圣王善政不独封建一端而封建其大者遂至孤立而亡无足言也然则大封同姓王三庶孽分天下半卒乃衅萌七国防亡汉祚西晋诸王擅兵搆乱畧与汉同唐宋宗藩虽各封公封王亦止食租衣税于京师谓其法制未善则可实未尝尽废之不讲也可见汉晋唐宋専任守令虽侯王之尊不得领师牧之责所以谓重郡县则侯封寓于郡县内者此耳然封建之善莫过于三代其所以享祚长者岂尽由封建之制乎观禹一而启有有扈氏之征再而仲康有羲和之征废大康者后羿也弑帝相者寒浞也韦顾昆吾党桀肆虐而亡夏之天下者非夏之诸侯乎崇黎有奄助纣为暴而亡商之天下者非商之诸侯乎周武分封未几挟武庚以叛周者管蔡霍也非姬姓之诸侯乎王室陵夷至下堂见诸侯甚则射中王肩问鼎轻重周郑交质繻葛倒置弑夺篡逆无国无之其中土广兵强者反图霸僭王陵逼天子互相吞噬肝脑涂地斯民惴惴然不聊生者数百年皆诸侯为之乱阶也正由甲兵田赋尽在其掌握其敝必至尾大不掉之势使之耳孰云法制出于圣人尽有利而无耶然则三代封建耳矣乃云郡邑寓于封建之内何耶盖抚有一国之民者诸侯也分理一国之郡县而最为亲民者郡邑宰也周公营洛因西土为千里分置百县左传曰上大夫受郡周礼曰四甸为县县正下大夫一人县与邑不同而四井为邑州与郡不同而五党为州呉起为西河守黔夫为徐州守郡守也季氏使闵子骞为费宰子防为武城宰县邑宰也自千里之王畿及五等之封国莫不有州有县此皆周室井邑之制而谓县邑寓于侯封中者非耶始皇大其郡制以领县邑而封建虽已废矣然东防海上称颂功徳有列侯在焉如彻侯闗内侯特无实封之彊土耳是藩屏不固斯基本易摧秦之亡也固未必不闗乎封建之废而其所以亡者实于郡县无与也但论者又谓诸侯各有封土则思永保其土各有分民则思永保其民民亦世服其统辖而有固志所以各国小大相维夹辅王室惟封建则然彼守宰迁徙靡常未免视郡邑如舎虽有贤人美政不获俟其徳化之成此所以秦而下其政教不三代若也孰知诸侯王有功徳者多在始封之君继世率皆膏粱子弟凡卿大夫亦皆世官故世禄之家鲜知民瘼曷若守令出于选举而考课亦宻一或不肖不数载辄易者为尤愈也茍不审其利害分数概以运祚短长教化美恶一归诸封建郡县之制是不揣其本而齐其末也夫本者何天之立君与君之承天皆为民也封建郡县之制贤哲俊乂之求宗社灵长之防皆所以为民也为民乃为君也岂徒为周之姬秦之嬴子孙世世享有富贵福泽云乎哉孔子曰其或继周者虽百世可知也世代有兴必有亡法制有因必有革理势之必然也是故人君心乎为民则必求贤才与之共理凡经纶显设皆为生民计则民安而享祚长也禹汤文武所以为圣君三代所以有道之长者此也心不在乎民而止为身家子孙计虑则日与筹画者皆富贵之徒掊尅彊御靡届靡究故民危而运祚促也始皇所以为暴虐之主秦所以二世而亡者此也以公私论者亦准诸此耳不然汤非富天下武非敌百姓贤子孟子何以总归之天也所以封建之设帝王公天下以为民也又岂必官天下者然后可以行封建哉始皇失在虐民不能体天心以爱养元元不可为上天之宗子失不在郡县之法也世儒因郡县出自始皇而诋訾之何异木绵颁自前元必使天下尽废木绵之利尽仍先王蚕丝麻枲而后可也噫今天下普木绵之恵矣蚕丝麻枲未之废也今天下安郡县之制矣侯王封爵未之废也猗欤休哉保我子孙黎民尚益有利哉










　　图书编卷八十六
<子部,类书类,图书编>
　　钦定四库全书
　　图书编卷八十七
　　明　章潢　撰
　　田赋总叙
　　古之帝王未尝以天下自私也故天子之地千里公侯皆方百里伯七十里子男五十里而王畿之内复有公卿大夫采地禄邑各私其土子其人而子孙世守之其土壤之肥硗生齿之登耗视之如其家不烦考覈而奸伪无所容故其时天下之田悉属于官民仰给于官者也故受田于官食其力输其赋仰事俯育咸得其所而无甚贫甚富之民此三代之制也秦始以宇内自私一人独运于上而守宰之任骤更数易视其地如舎而闾里之情伪虽贤且智者不能周知也守宰之迁除岁月有限而田土之还受奸敝无穷故秦汉以来官不复可授田而田遂为庶人之私有亦其势然也虽其间如元魏之泰和李唐之贞观稍欲复三代之规然不久而其制遂隳者葢以不封建而井田不可复行故也三代而上天下非天子所得私也秦废封建而始以天下奉一人矣三代以上田产非庶人所得私也秦废井田而始捐田产于百姓矣秦于其所当与者取之所当取者与之然沿袭既久反古实难欲复封建是割裂上之土字以啓纷争欲复井田是强夺民之田畆以召怨讟书生之论所以不可行也随田之在民者税之而不复问其多寡始于商鞅随民之有田者税之而不复视其下中始于杨炎三代井田之良法壊于鞅唐租庸调之良法壊于炎二人之事君子所羞称而后之为国者又莫能变其法一或变之则反至于烦扰多事而国与民具受其病则以古今异宜故也



<子部,类书类,图书编,卷八十七>
　　治地事宜
　　凡尺度皆从人身起寸指节也尺臂长也寻伸臂而上也约以中人十寸为尺十尺为丈倍丈为引八尺曰寻倍寻为常布帛尺十二寸者天数也周尺尺六寸四分洛阳测景台之制犹存其度起黄钟故短【步武】半步曰武二足所履二武曰步两足所张六尺为步此人身自然之度量日用之自古及今未之有改王制云古以周尺八尺为步今以周尺六尺四寸为步古者百畆当今东田百四十六畆三十步东田谓山东之国以关中在西而言也此不过周末权度不审故有此谬夫步生于足谓步有不同足亦有不同乎
　　邓展曰古者百步为畆汉时二百四十步为畆古千二百畆则得今五顷
　　赵氏曰古以百步为畆今以二百四十步为畆古百畆当今之四十一畆也
　　桑羊曰古者制田百步为畆民井田而耕什而借一先帝哀怜百姓之愁苦衣食不足制田二百四十步而一畆率三千而税一
　　文王在岐用平土之法以为治人之道地着为本【地着谓安王】故建司马法六尺为步步百为畆畆百为夫夫三为屋【具也】屋三为井井十为通通十为成成十为终终十为同同方百里同十为封封十为畿畿方千里故丘甸提方不同而出戎马牛兵车甲士各有差以为百乘千乘万乘之别
　　【按马端临氏以为文王治岐耕者九一即司马法也此恐商之末季法制隳弛故文王因而修明之耳不然文王岂遽自立千乗之畿遽有万乗之兵车哉】
　　周礼井田之制
