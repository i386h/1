<!-- { "loadSidebar": true } -->
　　八曰备长技汉书匈奴之长技三中国之长技五两军相为表里斯为万全之术今强敌之长技不异于昔时而在我之长技复有如汉时之伍者乎臣不得而知也欲求相为表里殆又难矣抑求其次莫先于火器葢天之所以保国家而卫生民者也但有之而不能用用之而不尽其利与无技等耳安望其有摧击之功乎臣昔提督山西三闗尝造盏口礟毒火飞礟具式奏请伏防皇上发银数千两以资成功比年御敌赖焉今秋于宁塞定边亦尝借此两挫敌兵故来降人口云敌中甚畏此器言每年响子不似今年响子利害打死人马数多此其明验也今欲复套须备熟铁盏口礟六十个长管铁铳一万五千把手把小铁鎗二万根长鎗二千根生铁作礟十万个熖硝十五万斤硫黄三万斤炮铁铅子大小二十五万斤弓矢盾架相为表里庶可鞭挞此方恢复故壤然此特一年之具尔三四年间如飞礟硝黄铅子之类又须陆续补其缺坏今京造火器种种具备防边可矣但或宜于此而不宜于彼或可以守而不可以攻大者质重而难于致逺生者日久而多所燬烈留以别用各有所长若曰神机不可外造盔甲神鎗等器原为私藏者例也而盏口礟长短铁铳律条既无该载而实为筹边破敌之公器特勅该部不以为例速发帑银二三万两给各该抚镇官于山西陜西等处买办置造以为复套之资葢成造而后教演服习而后运用语云工欲善其事必先利其器此之谓也不然敌技精强我军莫恃万全之功未可必也
　　复河套议
　　国家慎西北之防以固封守自东胜而西因河为境葢二千余里自河以南则皆周秦以来朔方故地且其地沃衍有屯牧之利此祖宗之疆理所谓内夏外夷而据险以守者也往以承平弛备敌遂得乗慿要塞出入于吾河套之中百有年来莫有能驱之出境亦罔复有以拓还为意者甚可叹也皇上喟然嘉与边臣欲复套之议一代缵承之鸿烈诚在是矣而或者谓黠冦盘据之势虑不足以逐之夫储峙之必充器用之既利将卒之选练战阵之服闲倡其勇敢而相其机宜传曰兵义而时动动则威以吾之人民复吾之土地其于顺逆之势何如也或虑其逐之可以复至洪河之险与彼共之者非也葢自东胜内移榆林启镇而河套昔时丰膏之壤尽举而弃之论者徒知敌人蕃牧其中其势为日盛而不知我兵玩愒积懦实有以相成授之安饱以启吾疆圉之劳饥纳之门庭以勤吾扃阈之备御岂非所谓借冦兵而赍盗粮者哉今乃曰烽堠之绵长转饷之悬逖士伍之单弱甲马之疲羸若将无以守之者愚则曰祖宗守边之制屯田不可不讲也夫河套之地歴代之所列郡而宋史所载五谷咸宜祖宗时沿边设备皆有屯营故边防有策应之便今诚复祖宗之法俟河套既复开卫留屯杂籍兵民署建抚总外则乗塞列隧营垒木谯珠联不絶庀兵饬堠相警防援使敌人不得攻扰内则制亩分川牛具农器种粮有给诱勤督惰息讼寛征使吾军家有葢藏如是则士有余粮马有余刍以战则克以守则固黄河如带可以永为天险之防而宣大固宁无窥窃之警所谓敌可久絶吾可恒守可行之策庶其在兹乎
　　九边总论
　　圣王之制驭宇内也在中国宜使其逺近联属而不使其散在边鄙宜使其部落隔絶而不使其合此固夷夏之防万全之策也何也合则聚众小而为大分则散众大而为小故合则其势强分则其势弱也九边之逺自辽蓟宣大以至甘肃在中国可使其隔絶而不通乎自东北强敌以至西畨在畨冦可使其联属而为一乎譬人之一身血脉流通不滞则精神和畅百邪不能为之侵使手足之间或有痿痹而血脉不贯虽若病在一节焉耳久则遂成痼疾而药亦难効且将渐及腹心矣可不慎哉我圣祖驱逐北人光宅海宇至成祖三犂北庭中国之势至强盛矣然国初备边之制最为详密洪武间即古营州地建大宁都司东接广宁西连宣府以为外边自密云古北口至山海闗以为内边俱屯重兵以相应援固猿臂之势也延缓宁夏榆林烟火相望河套之地屯兵要害春夏耕稼秋冬防守至安固也平凉甘肃雄据千里西畨北人形禁势隔不能为患至完善也如此则中国血脉贯而精神强外夷各部间隔不通虽或为边患而其势弱矣惟自永乐间以大宁都司地赐诺延本望其为藩篱之卫而后渐不臣东胜诺延相继失险故京师遂至单薄辽东宣大遂至隔絶陵寝所在诚不可不为之虑也河套千里在元昊时四十余郡而套居其半亦饶沃之地也因边臣失防遂使敌众乗骑飞渡据为巢窟而长城失其障蔽墙堡迭兴徒示弱耳哈密实为甘肃藩屏自吐鲁畨攻陷其地夺我金印据我城池屡烦经略未见厎定而戎心日骄边患愈滋矣凡此数地未尝不建督阃屯重兵也然大宁河套哈密三险既失敌畨反得以阻隔我矣谓中国之强也得乎今敌酋固已纳欵称臣然西北诸畨反畏其威力而诺延三卫皆结为婚姻谓外国之弱也得乎为今之计莫若乗敌酋臣服东北自居庸古北等处西北自花马池灵州等处西则自嘉峪闗至齐勤罕都等处相其形胜度其险要凡边墙墩堡当及时修筑务使睥睨繦属亭障星联而督阃屯聚大兵虽各有専方要必如常山蛇势首尾相应或如赵充国列燧屯田得以便宜行事而兵食皆取足于本镇或如张仁愿筑受降城于要地使敌部隔絶不敢连结出没以肆慿陵或乗我兵威燀赫之时运长策出其不意直长驱使九边外大有所创不敢阳顺阴胁时有窥伺如李牧威匈奴焉可也至于京师西北以宣大为蔽东北以蓟州为藩蓟州虽宿重兵而练土著为急宣大与敌接壤而又当敌冲可不先事为之备乎噫一方保障万里长城在得人也自古及今何代无才如牧如充国如仁愿我朝独鲜其俦焉何哉使择之慎信之専待之以嵗月不以文法牵制阻挠之当必有胸中数万甲兵之人在也顾用之何如耳何九边强悍之足云

　　图书编卷四十六
<子部,类书类,图书编>
　　钦定四库全书
　　图书编卷四十七
　　明　章潢　撰
　　陜西三边四鎭总叙
　　陜西三边列鎭曰延绥宁夏甘肃固原延绥黄甫川至定边营千二百里西接宁夏花马池出花马池至横城三百二十里东至黄甫川千五百二十里皆在河内边墙外悉为河套套长几二千里横自墙距河逺八九百里近二百里惟黄甫川八九里尔川南焦家坪两岸夹山水先合后泮娘娘滩羊圏子渡口冬水涸敌每二三年或四五年大众自坪或滩或渡口入套每遣零骑伏林逐草徃来不絶是以套中无嵗无敌由横地渡河而西为宁夏鎭城鎭城至鎭逺关二百四十里中卫四百里在河外贺兰山后敌时住牧警报屡至由鎭城渡河东入灵州至韦州三百四十里韦州南接固原预望城至固原鎭城三百里由固原出靖虏之兰州七百三十里河州九百三十里洮州九百二十里皆在河内套众秋由花马池溃墙入山后及冬由靖虏卫踏氷入则临巩凉庆诸郡皆驿骚矣由兰州渡河西出庄浪至甘州鎭城一千二百里至嘉峪关六百里皆在河外西海有敌土鲁畨天方西域有西夷西宁庄浪革咂章咂等族有畨落酒泉浩亹之间环而居者皆其部也延绥鎭一千二百里宁夏鎭一千二百二十里固原鎭一千三百里甘肃一千八百里通共五千六百余里
　　陜西边鎭事宜
　　陜西三边榆林最为要害甘肃可以坚壁清野而坐困套众宁夏可以恃山阻河而守御叛羌惟榆林河套山泽之利足以资敌又兼入境抄掠常获厚利是以侵犯我边曽无虚歳及我出兵彼辄遁去徒费粮刍为今之计诚莫有过于选将练兵丰财足食者三受降城唐所筑御敌于河外中城南直朔方西城南直灵武东城南直榆林三叠相距各四百里又于牛头朝邦北山置堠千八百所自是突厥不敢度山猎牧减鎭兵数万

<子部,类书类,图书编,卷四十七>
　　陜西三边四鎭漕运
　　关陜所需者皆山西河南所给而三方之地俱近黄河其间虽有三门析津龙门之险然昔汉唐粮饷由此而通今监船木筏徃来无滞且以戸部所计山西米豆必令运贮榆林及保徳州县诸仓河南米豆必令运贮潼关卫及陜州诸仓夫诸州卫地皆濒河可通舟楫踵徃古故迹而行免当今陆运之害公私之利奚啻万万也况今河运潼关之北数十里接运漕河可通陜西及凤翔巩昌渭河西流数十里接连洛河可通延安及北上源可通边堡渭河西流三百余里接连泾河可通庆阳又龙门之上旧有小河径通延绥倘加修濬必可行舟此宜简命水部之臣示以必行之意相度地形按求古迹某处无险可以水运某处避险可以陆运某处可立仓以备倒运某处可造船以备装运淤塞悉加导涤漕河务在疏通无惮一时之劳而失永乆之利如是则不但三方之困可纾虽四方之物亦无不致矣

<子部,类书类,图书编,卷四十七>
<子部,类书类,图书编,卷四十七>
　　巡抚延绥都御史卢祥等言营堡兵少而延安庆阳府州县边民多骁勇习见外夷敢与战鬬若选作土兵练习调用必能奋力各防其家有不待驱使者兵部覆奏请敇御史徃防官防选于是延安之绥徳州葭州庆阳之宁州环县皆选民丁之壮者编成十五号为土兵毎名量免戸租时得丁壮五千余名委官训练听调由是土兵强盛而毛里孩连年入宼皆退却矣
　　按此土兵之法不但可行于延绥若九边行之则边民不困于赋役而心皆内向无复北走之人敌虽欲入谁为向导此实久安长治之至计竟无有申明此意者虽延绥此法亦就废弛而各边多事兵力财赋日不暇给矣安得如卢祥者当事而力主此议也整饬边备兵书王复奏臣奉命整饬延绥宁夏甘凉边备东自黄河岸府谷堡西止定边营接宁夏花马池东西萦纡二千余里内多险隘境外临边无有屏障止借墩台城堡为守备旧城堡二十五处防差不齐道路不均逺至百余里近或五六十里兵马屯操反居其内人民耕牧多在其外遇贼入境传报仓卒调兵防应事已无及不过虚声应援及西南直抵庆阳等处相离五六百里烽火不接北靣沿边一带墩台稀疎空濶难以瞭望臣与鎭守延绥庆阳等处总抚等官计议府谷等十九堡俱系极边要地必増置那移庶防可守趁今声息稍宁先行摘拨军余采办木石春暖土开并力兴工府谷堡移出芭州旧城东村堡移出髙汉岭向水堡移出黒河山土门堡移出十顷坪大免猾堡移出向铃防白落城堡移出甑营儿塞门堡移出务栁庄不惟东西对直防径而水草亦各利便内髙家堡至双山堡榆林城宁塞营安边营定边营相去隔逺合于各该交地界名厓寺子三眼泉栁树涧瓦劄梁各添哨堡一座就于邻近营梁堡摘官军哨守又于安边营起毎二十里筑墩台一座通共二十四座接连庆阳定边营起每二十里筑墩台一座共十座接连环县俱于附近官军量拨守了北靣沿边一带空逺者各添墩台一座共三十四座随其形势以为沟墙必须髙深足以阻贼来路因其旧堡广其规制必页寛大足以积刍粟容客兵庶几墩台稠密营堡聨络而缓急易于防应可以摇振军威矣从之
　　按尝巡歴斯地营堡墩台仅有遗址率多废弛敌人出入如履平地自传塘驰报收敛人畜之外一筹不展纵有请缨系颈之心而委任权力则实有限年之例言之督抚漫不为意求如王复者且不可得矣延绥总兵张杰上安边方畧
