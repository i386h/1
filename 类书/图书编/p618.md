<!-- { "loadSidebar": true } -->
　　【夫也旦将之田县吏缚赴官懵莫知其由今坐死已矣宿大骇亟取狱再繙阅探本辞知妇人与吏私杀其夫而执平民以告也一讯而伏　颍州民刘甲者暴迫弟栁鞭其妇既投杖夫妇相持泣而甲怒愈急逼再鞭抵死守当夫极法推官张洞持之曰律以教令者为首栁夫妇相泣至痛也独不能格其兄使至此不当死当原谳其议得免死　有妻为人杀而失其首妻族以为其婿杀之也告之严讯诬服従事疑之请缓狱乃徧告封内仵作毕之官诘之一人曰近某豪家言死一婢子召瘗之五更时于墙头过棺棺轻似无物瘗某处发之但获一女人首示其夫夫曰非妻也收豪家鞫之则故与是妻通稔乃杀婢函其首以塟而以尸为其尸购焉豪民弃市　许州获盗获二人讯之盗甲曰逸者尚十三人中二人曰李洪李赞兄弟也居襄城之次沟余皆有名居越数日襄城械二人至官召甲视之曰是也弗承是日次沟人百余羣言无辜州守邵宝将考绩却篆事闻之乃舆而之学宫羣遮道诉返羣诉如前令缓讯待察乃募逻卒宻遣讯之野曰得情赏书符畀之越月余卒以二人至曰此洪也此赞也审诸甲甲又曰是前诬二人何也曰四人者皆居次沟前一人家次沟之北土着而富后二人家次沟之南侨居而微盗者实后二人逸而佣于郾城有司以名居逮前二人耳谓甲曰若何两是之甲曰前二人故有怨且名居同虞反覆之诛释前二人赏募卒如符邵子曰聴狱之不可执也如此哉获盗方所即録其辞得二人名是名也居是居也审之而信庸讵知复有后二人者哉使前二人有一先死生者不遂非而成狱者寡矣　砀山县学教谕丘纯因责膳夫祝磨儿其父令磨儿遁去乃告纯棰死弃尸他所御史问勘诬伏寻尸偶于黄河傍得一支解者认为磨儿尸遂坐极刑御史韩雍疑之遣人踪迹得磨儿而白　赵甲饮陈乙酒肆归而溺诸河甲之子讼乙殴死诬服何文肃公乔新时为按察使谳之曰肆民居栉比殴必有闻去河逺负亦必有见騐甲手爪沙泥实溺也乙得辨　东昌有武官子懐金与所厚生饮肆中是夜武官子被杀无主名有司疑生杀之逮讯生不胜楚诬服许襄惠公进时为按察使以尸首不得疑之私计必酒人得钱必易物乃托他事遍取商歴入阅之至布商厯酒人果以金易布十数匹则武官子死之明日也一讯而服纳首空桑中　庐陵有儒生夜过其里人胡甲所被杀在其门官执胡讯胡诬服按察佥事陈琦疑之曰岂有身杀人而自置诸门者讯之则儒生有宿仇瞰生适胡也而杀之胡得释　弘治间合州有兄弟二人兄行官托其资于弟令直产契劵俱弟掌兄卒官嫂扶榇归弟以无券籍也执不还嫂诉于州讯不服闻知眉州郭祥刑有明威往诉之郭隠其事取狱中贼指扳其弟窝盗移文合州械致之诘曰汝与某人为盗致富弟泣曰吾兄仕宦所得未尝盗也固诘之词甚详一一録记乃逮其嫂证之弟惭服尽还其产兴化囚坐殴杀论死自诉伤无騐知府吴惺疑之命燔水无纳盐自临濯视乃得伤且失左三肋语囚者殴者右手固左伤宜肋之失也隠伤失肋非騐而何仇有自杀妻诬其仇者云耕田争水被殴死惺讯之乃曰妻死时日日大霖雨争水何为竟坐告者杀妻罪诬不行　嘉靖中燕民崔鉴父祐为小贾性嗜酒悦善歌者娼嬖之每被酒辄楚辱其妻王以悦娼一日又出视市王诟娼娼怒击王败其面王捬床泣欲自经鉴时年十有三嵗矣自学舍归见之抚之泣与诀鉴悲痛不自胜以语慰藉即潜抉白刃入娼所刺杀之以匿牖下欲亡去已自念吾杀娼父不知必且谓吾母祸母矣吾走母无以自明因自归防王方被逮鉴大呼曰杀人者我也我当死众以其年幼不信欲舍之鉴曰若不吾信杀人刀尚在是従牖下出之于是母得释有司悯鉴志以事闻下法司议于是法司言母子之情根于天性鉴虽冒重罪独志在全母情可矜诏特原鉴】

　　图书编卷一百二十三
　　钦定四库全书
　　图书编卷一百二十四
　　明　章潢　撰
　　工曹总叙
　　禹作司空平水土见诸书乃召司空俾立室家见诸诗周礼冬官亡汉时补以考工记此后世工曹所由设然平水土立室家工之意可见矣夫冬官之职既不可考亦岂待考工记补之而后为冬官之全乎大宰事典以富邦国以任百官以生万民小宰事职以富邦国以养万民以生万物则事官之意在周礼可覩也周官亦曰司空掌邦土居四民时地利则司空之意在周官可推也况冬之为言终也万物成终毕归其根亶空土而已命之曰司空岂无意义而云然哉惟藏而固之富而生之此所以为冬之象也任其官而职司其藏斯无负于冬官司空之名也汉唐以来民曹左民起部工部设官分职名各不同其掌百工之事则一而已矣我朝工部之设即周冬官大小司空以营缮虞衡都水营田分司其职掌固有在焉然孔子九经来百工财用足周礼周官富邦国养万民生万物时地利视今之工曹同乎异乎建国分野工匪细务况浚两河之漕渠固九边之城堡通东南之水利开西北之营屯禁四方居室器用毋作滛巧逾制伤财而败俗今日足国富民宜莫切于此者若夫悦以使民民忘其劳龙见戒事火见毕工在论语使民以时尽之矣噫司空执度度地居民无旷土无游民食节事时民咸安其居乐事劝工尊君亲上然后兴学想王制非无稽之言也防而通之考工记曽足以补之哉

　　空之为言空也相天下之大势择其空缺之处而修治补助之故天文室壁之未有土司空一星土公二星主知水土殃咎周官之职曰司空掌邦土居四民时地利记曰司空度地居民使地邑居民必参相得无旷土无游民司空之职莫大于此盖司徒掌其图数而司空治其工程司空建其始而司徒守其成此其聨事若此而后人遂欲以相并也然则冬官之属当其掌大均之事如地官之徙民宗伯之聨众又当有善景相观卜以经营疆理于四方如诗称召伯之世执其工燕师所完者且天垂象圣人则之室壁阁道星宿灿然皆天之垂象也如百工之事惟土木为大故盖屋二星土工吏二星列象于营室之下又百工居肆以成其事故土司空四星列象轸翼器府之下以冬官而言当有工师以统造诸工又当有梓人以统制器百工是考工记之事虞书所谓共工也夫共工者诚冬官之事但其一属耳故取之以入冬官则可用之以补冬官则不可兹以天象之有闗于冬官者而参互之亦可见其大端矣

　　五圣制器尚象图
　　【离下离上】离　包羲氏罔罟取诸离
　　【震下巽上】益　神农氏耒耜取诸益
　　【震下噬离上嗑】　市取诸噬嗑
　　【干上干下】干　黄帝尧舜衣
　　【坤下坤上】坤　裳取诸乾坤
　　【坎下巽上】涣　舟楫取诸涣
　　【震下兑上】随　服牛乘马取诸随
　　【坤下震上】豫　门柝取诸豫
　　【艮下小震上过】　杵臼取诸小过
　　【兑下离上】暌　弧矢取诸暌
　　【干下大震上壮】　栋宇取诸大壮
　　【巽下大兑上过】　棺椁取诸大过
　　【干下兑上】夬　书契取诸夬
　　杨诚斋曰自斯人之饥而未知佃渔也圣人于是乎作网罟自斯人之肉食而未知粒食也圣人于是乎作耒耜自斯人之食货或有余或不足之偏匮也圣人于是乎作市易自斯人之寒而衣皮未知织絍之制也圣人于是乎作衣裳自斯人之出入尼于川隔而道断也圣人于是乎作舟楫自斯人之疲于负担而艰于逺涂也圣人于是乎作轮辔自斯人之虞于冦攘而懈于守御也圣人于是乎作关柝自斯人之知有耕耨而未知舂榆也圣人于是乎作杵臼自斯人之无爪牙以自卫而忧于搏噬也圣人于是乎作弧矢自斯人之穴处而病于湿蛰也圣人于是乎作宫室自斯人之死而戚于蔂梩之掩也圣人于是乎作棺椁自斯人之穷于结绳而相欺无籍也圣人于是乎作书契然非圣人之私智也取诸十三卦之象而后为亦非一圣人之能为也厯乎五圣人而后备易系辞曰以制器者尚其象又曰见乃谓之象形乃谓之器右十三卦圣人制器尚象之事也器无穷卦象亦无穷岂特十三卦为然哉夫子特举此以发其例耳观此则圣人之用易也岂尽假卜筮以用之而卜筮一端亦岂足以尽易也呜呼形而上者谓之道形而下者谓之器道器非二也吾人日用间何徃非象何徃非器果能象事知器乎抑亦得心忘象而与道俱乎善用易者可以自省矣

　　定北方之宿营室星也此
　　星昏而正中夏正十月也
　　【建亥月小雪中气之时】于是时可以
　　营制宫室故谓之营室卫
　　为狄所灭文公徙居楚丘
　　营立宫室树八尺臬而度
　　其日出入之景以定东西又
　　参日中之景以正南北也

　　厯代立八尺之表以量日景故表短而晷景短尺寸易以差元朝立四丈之表于二丈折中开窍以量日景故表长而晷景长尺寸纵有毫秒之差则少矣元朝立简仪为圆室一间平置地盘二十四位于其下屋背中开一圆窍以漏日光可以不出户而知天运矣古法以五表求地中以今思之惟用一表其表与人齐高当午日中画其短景于地以为指北凖绳置窥筒于表首随凖绳以窥北极若见北极当筒心则其处为得东西之正或窥见北极之东则其地偏东窥见北极之西则其地偏西矣既得东西之正乃于二分之前十日内就其处置壶漏定十二时以两日午中短景求与时参合于春分前二日或秋分后二日日正当赤道之际于卯酉中刻视其表景画地以定东西准绳若卯酉两景相直而不偏平衡成一字则南北正中矣两景或曲而向南则其地偏南或曲而向北则其地向北矣此法盖以午景与北极定东西之偏正又以东西之景定南北之偏正测验之最精者也



　　凡地偏于南多暑偏于北多寒偏于东多风偏于西多隂唯中得天地之正隂阳之和
　　大司徒以土圭之法测土深正日景以求地中日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉制其畿方千里而封树之
　　按洛诰所谓自服于土中盖以自三代以前则洛为中国之中以今天下观之则南北袤而东西蹙则其所谓中者盖在荆襄之间也朱子曰岂非天旋地转闽浙反居天地之中闽浙乃东南海尽处难以为中朱子盖以声明文物通论天下非论地势也
　　土圭法
