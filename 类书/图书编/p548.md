<!-- { "loadSidebar": true } -->
　　大学士桂萼疏畧曰臣闻先王之教民也因天地之性顺人物之生分土授职统之于乡州党族闾里而导之以孝友睦婣任恤教不出于畎畆而行不出彛伦管敬仲曰农之子恒为农野处而不昵其秀民之能为士者必足頼此之谓也汉书余子遣入序室所谓余子父在则子余兄在则弟余故天下生员皆名子弟其职在入孝出弟而所以教之者莫切于出作入息之期后世岐教养之政而二之教者不知养养者不知教以致学校之考徳行不求之乡党谈经之谬分司徒以属之各官故一登讲堂永耻民事有父兄荷簔笠而子弟衣轻裘见逹官贵人竦然起敬见胼手胝足虽至亲赧然媿之是虽冠服士人言论道法而其孝友之实曾涂之人不若矣此风俗之所以日下也乞敕谕提督学校官敦本抑末进农民之秀重居乡之行凡入学生徒必求子弟曾知稼穑有孝弟实行者取之每于考校后资访笃实父老如古所谓孝弟力田者量赏犒以风之设稽行簿付之里老书其敬敏任恤者报其善行旌异之其乡行玷缺者选人不许入序嵗贡举不以应科而命府州县教官集诸生为防五日一防先将所欲讲求经传手録之録毕即将本文谐协音声圏防句读防通章大防寻绎不得破碎拟题以坏经义茍有自得録册端商之所作字务庄楷次将身所处伦理间事未尽分若所遭不如意者务尽心商处如此将不出畎畆之中乡庠之内而骎骎然有复古之渐矣且夫人者天地之心也人存其心则与天地为一一息不存则不与天地相似失久不复则其违禽兽不逺矣心何以有曰敬敬何以入曰畏昊天曰明及尔出王昊天曰旦及尔游衍敢不敬乎曾子曰十目所视十手所指畏也惟畏而后能敬敬而后心存朋友交切严诸此至举业文字士子所頼以发身者固不待督责而自劝者矣然其业之也粗解章句輙决裂经传拟题搆文竞为浮华放诞之言以夺有司之目是则虽名士人其设心与垄断之徒何异志茍进而已矣放心至此尚何望其读书穷理以求见圣贤之心法也哉必申学官务戒诸生一洗此习先闭门静坐整齐严肃然后以先儒读书法取圣贤经书诵读而近思之体认深至程子曰如读论孟将门人问处更作已问将圣贤荅处便作今日耳闻又云未读时已晓文义大畧既读后自家见得又别但觉意味深长今生徒知此味者或鲜矣近议者又以为读书无益传注为赘正縁其始未知读书之法未深于读之味后有所得惩之太过而不知此论一开必将至于尚清谈灭礼教聋瞽一世使天下贸贸焉无所执持而后已非所闻也乃小学之教本古庠序以明教庠以行礼而视化春民毕出在野冬毕入邑邑余子毕入序室学六甲五筭书计之事非独教之将有以养之也非独养其徳性亦将养其身体固其夀命而坚强其血脉也故声音以养其耳采色以养其目降登疾徐以养其血脉今之教者严课程急记诵以伤其魂强所不能苦其思索以损其魄而教与养胥病矣臣治县时辟义仓之右废寺隙地南北数百歩有余建为学舍左右相向设四堂前后为门左右为塾以笃实长老二人平旦坐左右塾序行道出入每食时至日夕亦如之次为习礼堂中绘陈祥道杨复所撰礼图曰童子礼曰士相见礼曰婚礼曰子事父母礼曰妇事舅姑礼曰祀先礼曰乡射礼立师掌之诸童子进学即率见先生习升降拜揖坐立之节随授一图指示壁畵令其通晓间令展习以辨杂服又次为句读堂内榜管氏弟子职亦列数图示之日讲一图次以孝经小学教之句读令其粗熟仍为讲说大义约之心身又次为书筭堂榜六书法每日止教一两字即以四方上下自一至十若干支等名数授之又次为听乐堂内置鼔钟笙磬投壶诗章弓矢礼乐之噐或教以鼓节或教以歌诗或撃鲁薛鼓之半以习投壶或击鲁薛鼓之全以习射仪四堂遍而日亦且晡矣自听乐堂复之书筭以次至句读至习礼皆畧复旧业复于门左右塾以次序出如此则家无子弟之忧而子弟亦得养其徳性血脉养其耳目心志而非僻之干无自而入于以端养正之本而复古兴理幸甚
　　选举总叙
　　古之用人徳行为首才能次之虞朝载采亦有九徳周家宾兴考其徳行于才不屑屑也两汉以来刺史守相得以専辟召之权魏晋而后九品中正得以司人物之柄皆考之以里闬之毁誉而试之以曹掾之职业然后俾之入备王官以阶清显葢其为法虽有愧于古人徳行之举而犹可以得才能之士也至于隋而州郡僚属皆命于铨曹缙绅发轫悉由于科目自以铨曹署官而所按者资格而已于是勘籍小吏得以司升沉之权自以科目取士而所试者词章而已于是操觚末技得以取荣进之路夫其始进也试之以操觚末技而専主于词章其既仕也付之于勘籍小吏而専校其资格于是选贤举能之意无复存者矣然此二法者歴数百年而不可以复更一或更之则荡无法度而侥滥者愈不可澄汰亦独何哉又古人之取士葢将以官之三代之时法制虽简而考核本明毁誉既公而贤愚自判往往当时士之被举者未有不入官初非有二途也降及后世巧伪日甚而法令亦滋多遂以科目为取士之途铨选为举官之途二者各自为防闲检柅之法至唐则以试士属之礼部试吏属之吏部于是科目之法日新月异不相为谋葢有举于礼部而不得官者不举于礼部而得官者而士之所以进身之涂辙亦复不一不可比而同之也于是立举士举官两门以该之而古之选举不复闻矣

　　宾兴贤能考
　　周礼大司徒以乡三物教万民而宾兴之一曰六徳智仁圣义忠和二曰六行孝友睦婣任恤三曰六艺礼乐射御书数
　　乡大夫三年则大比考其徳行道艺而兴贤能乡老及夫乡大夫帅其吏与众以礼礼宾之厥明乡老及乡大夫羣吏献贤能之书于王王拜受之登于天府内史贰之
　　王制命乡大夫论秀士升之司徒曰选士司徒论选士之秀者而升之学曰俊士升于司徒者不征于乡升于学者不征于司徒曰造士大乐正论造士之秀者以告于王而升诸司马曰进士司马辨论官材论进士之贤者以告于王而定其论论定然后官之任官然后爵之位定然后禄之
　　按三代盛时仕进有二道有由乡学而进者有由国学而进者郷学则掌于乡大夫而用之在大司徒国学则掌于大乐正而用之在大司马由选士而为造士是乡学所进者则用之为乡遂吏由俊士而为造士是国学所进者则进之于大乐正以三代乡里选用之法而所谓进士者葢以其成材将进于朝以用之故耳后世取士不复此制而亦进士名其原葢出于此
　　汉文帝十五年诏诸侯王公卿郡守举贤良能直言极谏者【贤良极谏科始此】
　　元光五年徴吏民有明当世之务习先圣之术者县官给食令与计偕
　　元朔五年诏补博士弟子【汉制郡国举士其目有三曰贤良方正也孝亷也博士弟子也】
　　孝宣本始元年地震诏举郡国文学髙第各一人【灾异举士之始】汉召信臣以明经甲科为郎【明经之科始于此】
　　后汉顺帝时尚书令左雄议改察举之法限年四十以上儒者试经学文吏试章奏【限年之法始于此】
　　魏陈羣立九品官人之法州郡皆置中正以定其选隋始置进士科
　　唐制取士之道大要有三由学馆者曰生徒由州县者曰乡贡皆升于有司而进退之其科之目有秀才有明经有俊士有进士有明法有明字有明筭有一史有三史有开元礼有道举有童子此嵗举之常选也其天子自诏者曰制举所以待非常之才焉武后天授元年防问贡士于洛阳【后世临轩防士之始】
　　宗开元中令诸州贡举省试下第愿入学者听【此下第举人入学之始】
　　宋之科目有进士有明经诸科常选之外又有制科而进士得人为盛仁宗始罢诸科而分经义诗赋以取士神宗时王安石告其君曰古之取士皆本学校道徳一于上习俗成于下其人才皆足以有为于世今欲追复古制则患无渐宜除去声律对偶之文使学者専意经术于是改法罢诗赋帖经墨义士各占易诗书周礼礼记兼论语孟子中书撰大义式颁行试义者须通经有文采乃为中格不但如明经墨义粗解章句而已【此后世经义之始】
　　朱熹作贡举私议曰古者学校选举之法始于郷党而逹于国都教之以徳行道艺而兴其贤者能者葢其所以居之者无异处所以官之者无异术所以取之者无异路是以士有定制而无他慕早夜孜孜惟惧徳业之不修而不忧爵禄之未至
　　按朱熹之议虽未上闻而后世举贡之法未有过焉者我太祖于开国之初即诏天下曰自洪武三年为始特设科举以起懐才抱徳之士务在经明行修博古通今文质得中名实相称至十七年又命礼部颁行科举程式凡三年大比肆我太宗修五经四书大全易诗书如旧惟春秋则宗胡氏礼记则又加以陈澔集说焉本朝试士之制虽不尽用朱氏分年之义然士各専一经经必兼四书一惟主于濓洛关闽之说以端其本又必使之兼明子史百家之言古今政务之要而以论防试之考其识见本末兼该文质得中实得朱氏之意于数百年之后真可行之千万年而无矣
