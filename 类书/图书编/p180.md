<!-- { "loadSidebar": true } -->
　　言天者有三家一曰葢天二曰宣夜三曰浑天蔡邕言宣夜之学絶无师承周髀术数具存考验天体惟浑天者近得其情所谓周髀者即葢天之说也其言天地中髙而四隤日月相隠蔽以为昼夜矣又云天形南髙而北下日出髙故见日入下故隠天之居如倚葢极在人北是其证也所谓宣夜者惟汉郗萌记先儒所传而云天本无质日月众星浮生虚空之中其行其止皆须气焉晋虞喜因宣夜之说于是而有安天之论虞耸亦祖宣夜之说于是而有穹天之论呉姚信又以天之体南低北髙于是而有昕天之论此皆好竒徇异之说非极数谈天者也葢宣夜有其名而无其周髀有其术而无其验惟浑天谓地居中而天周焉日在地上为昼日在地下为夜虽王仲任据葢天之说以驳浑仪而葛洪释之曰周天之度半覆地上半绕地下故二十八宿半见半隠天转如车毂之运晋志载黄帝书曰天在地外水在天外水浮天而载地者也易之晋坤下离上以证日出于地明夷之离下坤上以证日入于地需之干下坎上此亦天入水中之象也当有何损而谓为不可乎故歴代所用多用浑天【宋朝韩显符浑天法】象序曰自伏羲立浑仪则北极髙下量日影短长定南北东西观星间广狭则伏羲已有浑仪矣隋志曰唐尧即位羲和立浑仪舜璇玑玉衡以齐七政而璇玑即浑天仪也是知浑仪者天地造化之准隂阳厯数之元自古圣帝明王莫不用是以精察天象故前汉则有洛下闳浑天仪东汉则有张衡浑天仪在呉则有王蕃浑天仪在晋则有陆绩浑天仪在宋元嘉中则有钱乐之浑天仪唐贞观则有李淳风浑天仪在开元则有梁令瓒黄道游仪而其中之最精详者则汉之张衡唐之李淳风为可考也张衡之仪以八尺圆体而具天地之象则有内规外规有南极北极有黄道赤道以至于二十四气二十八宿与夫日月五星之属莫不咸在转之以漏水告之于灵台而星中出没与天相值若合符节故崔子玉为之铭曰其数术穷天地制作侔造化范云其范围两仪天地无所蕴其灵陆公纪之云衡为推步七曜之道度歴象昏明之证校以四八之气考以刻漏之分占晷影之往来求形证于事情莫密于此则张衡之浑天为可考也淳风之仪表里三重曰六合仪曰三辰仪四游仪皆仪之别也天经金浑金当璿玑者仪中之规也上列十日十二辰三百六十五度中着日月五星列宿相距下为元枢主衡游以横筩以观象而察器者仪之用也推验之法本于黄道葢带天之中距极南北定而不易者赤道也视日所照以为光道发敛不时者黄道也治厯者不难于算平朔而难于定气差制仪者不难于规赤道而难于规黄道是以太宗置于凝晖而用以测此则淳风之浑仪为可考也汉自张衡浑仪之外而洛下闳之仪君子亦有取焉晋志曰汉太初洛下闳等造圆仪以攷厯度子云论浑天亦曰洛下闳营之鲜于妄人度之耿夀昌象之几乎莫能违也此岂非洛下闳之可取者乎唐自李淳风之后梁令瓒之黄道游仪君子亦有取焉唐志曰令瓒以木为游仪使黄道运行以追列舍之变因二分之中以立黄遗法者也尝观苏颂上仪象法要于元祐中有曰古人测天数其法有二一曰浑天仪二曰铜仪又按呉王蕃云浑天仪者羲和之旧器又有浑天象者以着天体以布星辰二者以考于天葢密矣详此则浑天仪铜仪之外又有浑天象凡三器也浑天象歴代罕传其象惟隋书志称梁秘府有之云元嘉中所造由是言之古人天具此三器乃能尽妙今惟一法诚恐未得精密古人言天有周髀之术以钩股法推考天度若通此算术则天数从可知矣唐开元中太史监南宫说等驰往安南蔡尉等州测日景一行以南北日影校量用勾股法算之即此法也虽然一行作大衍厯诏太史测天下之晷求其地中以为定数其议曰周礼大司徒以土圭之法测土深日至之景又有五寸谓之地中郑氏以为日景于地千里而差一寸南宫说择河南平地度之大率五百余里晷差一寸而旧说谓王畿千里影差一寸妄矣原道以赤道定位黄道游仰月环白道动与天合简而易从一行是之乃奏令瓒所谓日道月交皆自然契合于推步尤要此岂非梁令瓒之可取者乎其他如后汉之铜仪则有以铜而为仪者矣后魏之銕仪则有以銕而为仪者矣宋元嘉之小仪则曰小浑天李淳风之木浑则曰木浑图唐明皇武成殿之水浑天则运以水者也张子平之风地动仪则又用之以测地者也若夫曰赤道曰黄道此其法之不同者也曰单规曰双规曰双环规其制之不同者也葢至宋朝张思训之浑仪则作于太平兴国之中其制则有地轴地轮地足之异有横轮侧轮斜轮之别昼夜长短之刻日月五星之度皆具焉而其机转之用皆隠于楼中此又踵一行令瓒之遗象者也韩显符之浑仪则成于大中祥符之间其制则有游规直规之别黄道赤道之分曰窥曰管曰平准皆其仪之号也曰龙柱曰水臬皆其号之殊也此又本乎淳风一行之古人所以步圭影之意将以节宣和气辅相物宜不在于辰次之周径其所以重厯数之意将以恭授人时钦若乾象不在于浑葢之是非若乃述无稽之法于视聼之所不及则君子当缺而不议也而或者各守所传之器以术天体谓浑元可任数而测天象可运算而闚迭为矛盾诚以为葢天耶则南方之度渐狭以为运天耶则北方之极漫髙此二者葢浑葢之家尽智毕诚未有能通其说也则王仲任葛穉川区区于异同之辨何益人伦之化哉凡晷度冬夏不同南北亦异先儒一以星数齐之遂失其实今更为覆规图南自丹穴北暨幽都每极移一度辄累其差可以稽日食之多少定昼夜之长短而天下之晷皆叶其数矣唐末边防修厯术服其精萃以为不刋之数也

　　量天景尺式　长四尺八寸　寛一寸　厚四分面划以时刻分以刻数首有二宂以定南北二极之天表上宂深一分半下宂深一分两旁墙刻天表寸数以草量截安宂内对日影正中墨为表头尽处是其时也
　　皆刻以节气用表分寸而为凖验之规
　　冬至日在斗二十度去极一百五十五度影一丈三尺三寸
　　小寒日在女二度去极一百一十三度影一丈二尺三寸
　　大寒日在虚半强去极一百一十度影一丈一尺立春日在危十度大强去极一百六度影九尺六寸雨水在室八度大强去极一百一度影七尺七寸五分惊蛰日在壁八度强去极九十五度影六尺五寸春分日在奎十四度少强去极九十一度少强影五度尺二寸
　　清明日在胃一度去极八十三度少强影四尺一寸五分
　　谷雨日在昴二度大强去极七十七度影二尺五寸立夏日在毕七度去极七十三度影二尺五寸小满日在参四度去极六十九度影一尺六寸九分芒种日在井二度半弱去极七十七度少弱影一尺六寸八分
　　夏至日在井二十五度半弱去极六十七度强影一尺五寸
　　小暑日在柳三度大弱去极六十七度影一尺五寸大暑日在星四度强去极七十度影二尺
　　立秋日在张一十二度少弱去极七十二度半弱影二尺二寸五分
　　处暑日在翼九度半弱去极七十八度半弱影二尺三寸少弱
　　白露日在轸六度大强去极八十四度少强影四尺二寸五分
　　秋分日在角五度少去极九十一度半弱影五尺五寸二分
　　寒露日在亢八度少弱去极九十六度大强影六尺八寸五分
　　霜降日在氐十四度少强去极一百八十二度强影八尺四寸
　　立冬日在尾四度半去极一百七度少强影一丈八寸二分
　　小雪日在箕一度大强去极一百八十一度弱影一丈四寸
　　大雪日在斗六度去极一百八十一度弱影一丈二尺五寸六分
　　新安陈氏曰四分度之一者周天少度外其零数有一度四分中之一分也以对周歳全日外其零日亦有一日四分中之一分所谓四分日之一也九百四十分为百其二百三十五分即四分中一分九百四十分日之二百三十五即四分日之一也月一日不及天十三分有竒是不及日十二度有竒积二十九日零四百九十九分而月与日防四百九十九分是六时零三刻弱也二十九日零六时三刻实为一月十二防得全日三百四十八乃十二个二十九日余分之积以日法算之其五千六百四十分该六日而得六者得六日也零者尚有三百四十八分三百四十八日加六日一歳通三百五十四日此一歳小歳之数也十九年闰余通得二百单六日须置七闰月所以毎十九年或二十年必气朔同日者一畨也然一歳只有三百五十四日而经云期三百有六旬有六日何也此一歳大歳之数也葢今年立春到明年立春二十四气全数并有三百六十五日零二十五刻即四分日之一以二十五刻当一日举全数而言故曰三百六旬有六日也二气为一月必有三十日零二时五刻始交后月节气合二十四气该三百六十五日零二十五刻此气盈之溢数也十二月有六小尽者此数朔虚之亏数也一朔无三十日全非朔虚而何二气必三十日添二时五刻非气盈而何节气之有余与小尽之不足二者并行而不悖因此有余不足而置闰于其间二者参合而交相成兹其为万世不能易之妙法欤
　　中星位
　　二十八宿迭见南方午位　即中星也
　　正月　【上旬日在女初昏胃见南方午位中旬日在虚初昏昴见南方午位】

　　五月　【上半月日在觜初昏翼见南方午位下半月日在参初昏轸见南方午位】六月　【上半月日在井初昏角见南方午位下半月日在鬼初昏亢见南方午位】七月　【上旬日在柳初昏氐见南方午位中旬日在星初昏房见南方午位】

　　十一月【上半月日在尾初昏室见南方午位下半月日在箕初昏壁见南方午位】十二月【上半月日在斗初昏奎见南方午位下半月日在牛初昏娄见南方午位
　　本朝推歩太阳纒度以定昏旦中星】
　　冬至日日在箕五度每歳以冬至日度为首冬至日在箕五度日与天防其日寅时初二刻天运始于寅日行亦始于寅按推步之法以璇玑玉衡图天盘转轮推步至辰时初初刻日欲出以前九十一度则见轸宿在午为旦中日入之际加申时正四刻以后九十一度则见壁宿在午为昏中后八日自寅时初初刻顺行十二位已退一位过丑
　　小寒日日在斗十一度将斗十一度自丑时顺行至卯时至二刻日始出则见角宿在午为旦中至午时正一刻斗宿在午井宿在子为日中顺行至酉时初初刻则见奎宿在午为昏中顺行至子时初四刻斗宿在子井宿在午为宵中
　　大寒日日在牛四度后四日入子女二度其夜子时初四刻女宿在子栁宿在午诸星居垣入局顺行至夘时正二刻氐宿在午为旦中自夘时顺行至午时正初刻女宿在午为日中自午时顺行至酉时初初刻胃宿在午为昏中
　　立春日日在虚四度其日子时正一刻虚宿在子诸星居垣入局而星宿在午为宵中自子至卯时正一刻房宿在午为旦中自夘至午时正初刻虚宿在午为日中自午至酉时正一刻虚宿在酉昴宿在午为昏中
　　雨水日日在危九度其夜亥时正四刻危宿顺行至子时而张宿在午为宵中自子顺行至夘时正一刻尾宿在午为旦中自夘至酉时初二刻毕宿在午为昏中后四日入亥危十三度
