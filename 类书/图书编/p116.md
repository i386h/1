<!-- { "loadSidebar": true } -->
　　天地之初一气混合而象形咸具既而转运于外者渐轻清为天其象日月星辰凝聚于中者渐重浊为地其形水木土石则是天包地外旋绕不停地处天中安静不动如虚毬中之有骰如鸡卵中之有黄如硕果中之有核虽相去八万四千里上属阳位下属隂位固自相依附者也然天倾倚于北如劲风旋绕其枢不动曰极上顶不动处谓之北极高出地上三十六度其星辰常见下脐不动谓之南极低入地下三十六度其星辰常隠且天体至圆周围三百六十五度四分度之一而天随其枢绕地左旋一昼夜一周而过一度盖一呼一吸间而行八千余里何健如之日径千里一昼夜恰一周比天不及一度积三百六十五日有竒而与天防月受日光亦右行一昼夜不及天十三度十九分度之七积二十九日有竒而与日防通一歳计之日与天防而多五日三时不满为气盈月与日防而少五日七时有奇为朔虚合一歳气盈朔虚共十一日十一时有奇将及三歳积之三十日置一闰五岁再闰十有九歳七闰则气朔分齐是为一章其谓四分度之一者举周天三百六十五度之全数而四分之得四个九十一度外零一度即四分度之一也至谓四分日之一者举周歳三百六十五日全日而四分之春得九十一日夏秋冬亦然外零一日二十五刻乃日与天防是成一歳即四分日之一也若夫上年冬至至下年冬至天度一周之时三百六十五日四分日之一而有余日道一周之时三百六十五日四分日之一而不足天度有余日道不足故六十余年之后冬至所值天度率差一度是谓岁差则厯数之推不可茍焉者是以日行疾于月而退度不及天一度反若迟然月行迟于日而退度不及天十三度十九分度之七反若速然厯家以退度易算而以为右行健法耳大率二十八宿日之所经谓黄道横络天腹中分二极者为赤道日者阳之父日有中道者四季属土之月是为黄道之正常依行黄道中也月者隂之母月有九行者青赤白黒之道各二而以时出黄道之东西南北也是故月之光即日之光其朔后初生明时昏见于庚下明上暗象震上时昏见于丁下明已多而上犹暗象兊望之时昏见于甲全体皆明象干望后初生魄时昏见于辛下暗上明象巽下时昏见于丙下暗已多而上犹明象艮晦之时晨见于乙全体皆暗象坤固万古不易者若论日月之交其理尤明葢日月五星之与天体相值也由南直北而纵分之谓之度由东至西而横截之谓之道月之行也二十九日半有竒而与日同度是谓朔十四日有竒而与日对度是谓望合朔之时纵虽同度横不同道若横亦同道则月掩日而日为之蚀对望之时纵虽对度横不同道则月亢日而月为之蚀其食之分数由同道对道之多寡也故曰日有晦朔月有望何也日与月于三十日方防则月光都尽为晦初一日已防则月光复苏十五日月相对则月光正满为望朔望中一日月半见名上望晦中一日月半消名下固也又谓日盈而月缩则后中而朔月盈而日缩则先中而朔舒前速后近一逺三为相与为衡分天之中为望以速及舒光尽体伏为晦要亦此理又可易乎星从日生有经有纬以纬星言之岁星木性柔直十二岁一周天主司人君之过主五谷岁星所在其国有福荧惑火性激烈二岁一周天若犯天田主灾鎭星土性重厚二十八岁一周天主女象又名天子之星天子失信镇星大动所居之次殊久其国徳厚太白金性坚刚一岁一周天主司兵辰星水性平淡一岁一周天主刑法一时不出一时不和四时不出天下大饥此皆违天而右行者以经星言之东宫苍龙角木蛟二星为天闗其间天门其内天庭龙左角为天田主刑右角为将主兵星明大主王道泰亢金龙四星为疏庙主疾疫总摄天下奏事听讼録功氐土貉四星王者宿宫前二星嫡后二星妾亦天根也见而水涸房日兔为明堂为天衢七曜由其中则天下和平亦为天驷天马主车驾心月狐三星中天子位主赏罚前星为太子后星为庶子岁星守心年谷丰登尾火虎九星其一后次夫人次嫔妾傍一星曰神宫苍龙之尾为九子色均明后宫有序多子孙箕水豹四星为后宫为敖客主口舌亦曰天津主八风西宫咸池奎木狼十六星天之武库一曰天豕主兵禁又主沟渎娄金狗三星为天狱主苑囿牺牲供给郊祀大享多子孙明则天下和平日在娄大臣忧胃土雉三星为天厨天仓五谷之府动闗转运明系和平日鸡七星天之耳主西方狱又为毛头胡星明则狱平毕月乌八星为边兵主弋猎逺兵黄道所经天子出旄头罕毕以先驱觜火猴三星为虎首为行军藏府明则军储盈将势得参水猿十星主斩伐又为权衡主边城参十星白虎之体中三星三将下三星天都尉主于荒逺沙漠之国不欲明外四星左右肩股也南宫朱雀井木犴八星天之亭候主水衡事用法平井星明鬼金羊五星天之目主察奸谋明则五谷成暗则死亡栁土獐八星天厨宰主尚食又主雷雨草木星日马七星名天都主衣裳文绣张月鹿六星主珍寳赏赉觞客明则王道昌翼火蛇二十二星天之乐府俳优明则苑乐兴动则四夷使来离徙则天子举兵轸水蚓主车骑载任主冡宰辅臣北宫武斗木獬南斗六星为天庙寿期又丞相太宰位主褒赏进贤禀受爵禄又主兵斗星盛明王道和平牛金牛六星天之闗梁主牺牲太白犯牵牛将军凶女土蝠婺女四星主布帛裁制嫁娶曰女须者贱妾之称虚日鼠二星主北方邑居庙堂祭祀祈祷又主哭泣又冡宰之官危月燕三星主天府天市架屋亦耗神室火猪八星营室二星天子之宫又有军粮之府及土功事星明国昌一曰宫二曰广庙壁水防二星主文章天下图书之秘府星明王者有道国多君子此顺天而左旋者中宫天极五星勾陈六星皆在紫宫中最尊者三台六星三公之位为天阶为泰阶文昌六星天之六符主集计天道尚书五星为天喉舌斟酌元气运平四时少微四星在太微士大夫之位又处士博士明大而广贤才举郎官十五星在帝座东北傅説一星在箕尾后主章祀五官若论文星则有东壁二星主天下文章图书之府五星聚奎文明之象柱下史一星主记过六甲星配节候布政教华葢上九星华葢下九星扛盖之柄所以覆帝座织女三星天孙也主果蓏丝帛珍寳嫁娶若论五星则有天将军十二星主武郎将一星为武备骑官二十七星主宿位虎贲一星为骑士羽林四十五星为天军垒壁十二星为三军位参旗九星主司弩弓九斿星天子旗左旗右旗九星天鼓也天枪三星天子武备弧九星主备盗贼天棓五星天子先驱招揺一星明而外裔不受命天廐一星主马王良主津梁若论氐星房星为农桑丈人一星牵牛六星黎曲九星天田九星水府四星罗堰九星四渎四星斗五星内杵七星天江四星天船九星天钱十星天籥八星天市垣二十二星人五星老人一星曰南极天乳一星曰滓景天社六星天稷五星天庙十五星各有所主者大抵五纬二十八宿共为天体一有差舛则在天为水旱在人为殃咎在国为兴亡人能脩德以禳之则庶乎获免不然积毫芒而成寻丈可不畏哉是故彗星之变其形长丈有五色尤为旗之变类彗后曲黄上白下天狗堕地之变状如火声如雷太白昼见午上为经天与日争明为乱纪葢太白主兵荧惑主内乱月主刑其变有三柱矢聚崇流星附耳天防欃枪棓彗狼角贯索归邪其变非一而赦星则长三丈余出北斗魁南抵轩辕而灭葢赦幸小人亦同变类茍非脩德何以禳之且洪范庶征系于君上者固不待言若严子陵一足而动客星之占陈仲弓一防而应德星之聚宿骑箕尾而傅説生星陨中营而孔明死则吉人君子未尝不与天象相闗也曰夜有星无云而天雨者谓天泣其故何也葢不忍君子小人之倒置而痛苍生之罹其祸也天象岂虚哉是以吉人君子知己身与天象相闗而又昼察人事夜观天象必欲入告于君相与兢兢业业而为之所也不然天之垂象何为者也而吉人君子徒与天象相闗也知此者真可戴天可履地可依日月之光可摘星宿之文可通变化而行鬼神可正纲常而兴礼乐称之曰吉人君子无媿矣
　　昊天浑元图虽古有此圆象尝求之莫可覩也近之胡洛巴国须合二图始见其全始西中只一蒂分作四瓣每瓣各分作九行总之四九三十六乃三百六十余度之象然必从而四之者因一图难见其全故分之为二如尧典以四仲分作四时便观察故耳高下度数亦然且地象亦依天象分布列国则夷夏中方逺近即天度可知其在亦一义也故并存之









<子部,类书类,图书编,卷十六>
<子部,类书类,图书编,卷十六>
　　九天説符
　　天一也胡为有九天之説哉予自防闻之莫识其指意其荒唐而莫之信也矧五星二曜合璧连珠防归一处亦不免有层叠之疑及博览诸载借有云日上而月下者乃知日之高于月也惟其有高下之位故昼夜往来同度同道或至薄食不相妨碍又有云日小于月者岂日月之象有小大殊哉葢人在日月之下自下观上乃知日以髙而小月以低而大是以高下分作两层故谓日月各一天也否则二曜之象亦甚短矣设非高下各途则当其同度同道宁无窒塞之虞哉前十余载闻有番僧航海入中国者盘诘身中止怀昊天图像一幅画天为九瓣天在最上一瓣次三垣二十八宿所繋次塡星次岁星次荧惑次日轮次太白次辰星次月由上而下各分作一瓣而风露雷山川海岳人与庶物皆在最下一瓣且云五星二曜其象小大各异辰星在第七瓣其象之大于月者且数倍焉特自人视之辰星为最微也初亦不解其义近接瞿大素谓曾防广南覩一僧自称胡洛巴人最精厯数行大海中惟观其日轨不特知时知方且知距东西南北逺近几何因擕其所制之仪大不盈尺中分九层机可转旋予细玩而绎之与九瓣圗义稍相似乃知辰星高月一层惟月之于人为至近也是月以低而大辰星以高而小与前日小于月义亦相类可见世天象图不过于纸上平面视之耳若以九层竖起仰观则凢三垣二十八宿五星二曜其小大明暗参差不齐何可胜算要皆髙下层叠不同故也是故合前所闻所见论之于一天之中分为九者因日月星宿位次不等而分之此所以有九天之名欤噫果信九天匪妄説则九地亦必有义存乎其中矣
　　临川吴氏曰天与七政八者俱动今人只将天作硬盘却以七政之动在天盘上行古来厯家盖非不知七政亦左旋但顺行不可算只得将其逆退与天度相值处算之因此后遂谓日月五星逆行也今当以六虚中作一空盘却以八者之行较其迟速天一土二木三火四日五金六水七月八天土木火之速过于日金水月其行之迟又不及日此其大率也然即观此天与七政次叙九天之説不信然哉特谓垣宿即天稍不同耳









　　三垣二十八宿图位
　　前昊天垂象图虽凡星备列其中矣复具此图者何前总其概后纪其详故不惟三垣二十八宿后各为之图而不厌其烦虽其垣中如紫微已有天皇大帝五帝内座矣太微复有五帝座天市复有帝座盖其象不齐其义则各有所系非一图所能悉也列宿已分四方东苍龙西白虎南朱雀北武每方各得其七森然不可紊矣然角宿止二星也周鼎天田平星天门库楼衡柱南门皆角之属而余宿亦莫不然使不各因其象而细分之何由得其详哉且垣宿度数各有多寡光色常变各有占符君子欲仰观乾象安得不合其大而析其精欤




<子部,类书类,图书编,卷十六>
　　天象王道合一之故
