<!-- { "loadSidebar": true } -->
　　夫滇周之百濮汉之西南夷也其类氐其属靡莫其人僰爨猡防域殊种别马牛其风自楚蹻开疆秦政类略通道始以名入中国汉始置益州郡其渠酋贤栗朝贡内附厥后附叛不一诸葛亮南征益郡始平唐舍立国称南説既皮罗阁筑城自王寻以守将起衅鲜于仲通计之唐军尽戮宋鉴唐祸以玉斧画大渡河絶不与通然后段氏得以睨璆僰爨以长世矣由斯以论置郡者令自彼就官非我设也朝附者不让不贡不告不王法非我饬也王之者幸借其力威贻破蕃悬爵以答其功恩非我出也斧画之者不欲罢弊所恃以事无用威非我播也乃今日堑山堙谷启土披地矣方制提封同文共规拯溺龛暴布德抗陵驱驹町为编户更魋结为冠裳魁头露紒解办请职燋齿枭瞷回面革心絶鞮译之撤稿街之邸葢自我皇祖攠善阐俘段明叩勤苴蹂辚平缅混炎区而一之以及列朝休养生息利其赀用阜其财源羣以师儒建之庠校以茂正其德而厚其生乃时享嵗贡入税给繇训经鬯达文物昭宣莫不家有诗书人袭组绂矣然夷考其世滇地虽逖天覆则同滇族虽夷人性则一触之可发豚鱼自孚扰之可驯猛虎亦服汉唐以来龙佑那渐出山林徙居平地是慕中国之德也鳯伽异入朝得乐一部以归是沿中国之乐也西泸令教异牟寻以祀岳渎改官号是法中国之礼也段正淳遣使求经籍得六十九家是购中国之书籍也惟中国德不能徕威不能詟恩不能绥信不能通以故正朔不加羁縻弗絶非我祖宗大赫威武无以犂其庭收其版章非我祖宗大修文德无以牧其境厘其土俗肆我皇上嗣服罢采金之令以藏富于民增北士之科不遗贤于野所谓帝德光天率履不越成率俾有截之化巍巍乎信道逺三代术长前世矣虽然未彻土无畏下民未濡戒襦可济终日故治不忘乱安不忘危者保邦之闳略也图难于易为大于细者驭世之逺猷也滇地安矣然疆徼厄塞滇人治矣然华裔杂居即今熙洽日久衅孽少萌卒有推埋胠箧之奸缓之鸟散急之虎咥非可走尺檄而械致也山菁诸夷盘据险阻如放豚惮于罥络野鹿骇于牢笼非可按比伍而寻蹑也土官裂壤而守各顾其家幽明不分豪举鼎立非有惮绳墨可以拘束为也夫以不宾之地栖杂处之民间以无严黜陟之官茍非事制曲防却顾长虑而简节疎目废法弛威窃恐气泄鍼芒提溃蚁孔民未得常宁地未得常安也吾闻沅江临安南通交趾金齿腾冲西拥诸甸自曲靖迤北而东弹压鸟蛮是不当稽闗简逻搤其咽喉设保圉谨察出入乎吾闻武定丽江姚安北胜邓川霑益继雄兵力寻甸一路兵卫渐疎是不当简师征役庀赋训戎覈土酋为率编部落为兵乎滇欲假道必出贵竹万一冲决何以御之吾闻滇池有径可达马湖武定可达建昌川陆绾毂捧芜莫啓是不当凿磴增传以通其道乎
　　入滇之路
　　滇土天下之达藩处夷落之中为中国屏敌其守与内地异周礼孟冬之月有司坏城郭固封疆完要塞塞徯径此为备外者言之也若滇则孤悬万里恃中国以为声援其地辽濶广逺实东则西虚南顾则北单弱不患无地而患无人以守外有窥伺之虞而内有负固之渐如秦之函谷蜀之剑门一夫当闗万夫莫开非如中州之四通五达一号召之间士马云集无仰哺待救之难也尝考自古入滇之路有三楚将庄蹻略巴黔以西威定蜀楚其所由入则今之贵州古之牂牁郡也南越以财物役属夜即汉王然于乗诛南越之威胁取滇土史称牂牁江出番禺城下其源在田州泗城之境与云之广南贵之普安实相接壤轻舟东下径达南海所谓南路也司马相如持檄喻西南夷诸葛武侯渡泸深入皆由益部取道南中非古所谓西路耶自昔经略西南扫荡草窃其故道章章若是此三道不通则全滇郡县四望阻塞而扼我之吭拊我之背势所必致矣又以其形势言之东为黔中在今日为内地固勿论若南蔽元江元江之外为车里此又外则为交趾西蔽永昌永昌之外为麓川又外则为缅甸西北则为羁縻丽江以为捍蔽此外则为吐番气势稍弱则吐番西伺南交外窃西南诸夷不受约束此又其必者天宝间张处佗暴使滇人唐有南诏之衂连结吐番终唐之世不入职贡宋室不竞遂弃为异域段二氏崛据数百年计其士马不足当中国一大郡然穷天下之力不能下者则以兵恃险逺下流仰攻形不便势不利也我太祖髙皇帝削平僭伪混一区宇戡定西夷置立州郡二百年来夷靺之风变为中土编辫之习易为冠裳一方之人如脱隂翳而覩日月之昭融神功圣德辉映古今矣然执事之间若有隠忧然者何也为滇人之虑逺也且执事所谓纡迟驿递则病于官绰逺侵掠则病于民是固然矣然又有甚者夫中原之人入滇其道里自西至者上荆门涉泸水登陆陟乌撒自南至者遡流上郴桂泛洞庭巨浸又数千里始达沅州攀缘闗岭其鸟道盘欝苗夷出没四旁于危磴中垒土筑堡凭髙了逺昼柝宵钲日晏啓闭游徼之兵负弩尾蹑而后敢啓行士旅往来若履虎尾而蹈春氷犹或白昼之中剽人而夺之金如此而谓保百年无事是目听而耳食云耳不特纡迟而危险特甚故议者纷然皆谓欲开通西南二路非无所考而漫为言也尝考求故道在昔固多岐矣其小小间捷之径人不得并肩车不得方轨者置勿论金沙江寛广数里自丽江而下吞纳滇洱诸水径达蜀江其为舟楫利涉行道之人能言之太祖髙皇帝谕颍川侯谓闗索岭本非正道正道乃在西北圣谟具存乃土夷射利倡言为梗一疏凿之民固乐从昆明威楚罗婺之境皆可帆至矣询之土人称仅有一二梗澁之处稍加转搬不过寻丈以天造地设之利弃之无用舛也若东南之势又大异是广南一郡便于入粤而艰于入滇去泗城不二百里而近晋安安龙商旅往来自粤者日夜不絶在今仍为通衢且山径平夷无盗贼出没所少者亭驿憩息耳土旷人稀原产铜矿诚于此郡迩封许土著之民开凿取利以其七与民征其三以为经营之费客货往来仍禁土人私敛官为定额称资其入以助官费之不足移维摩州于隘地以弹压草窃不加赋于民而事集与跋涉黔中﨑岖之径逺甚何惮而久不为此愚谓开通此二道无大费而有巨利滇土故饶笮马僰童髦牛矿碌诸产舟车辐辏省负挽之烦百货增直一利也通二广绵枲缯帛铁釡逺方难至之物自此踵集滇民益以富实二利也嵗有荒歉可移民移粟三利也士旅往来无纡迟间闗剽掠之警人乐游其土四利也流落边徼老防孤寡得襁负生还五利也水浮与陆走劳逸相悬人情孰不欲舎劳而趋逸者自此传置资粮皆可次第裁缩纾官民之困六利也此又其小者西南有事调发滇南劲卒西可制蜀东南可控百粤其或滇中有负固内讧之忧如之割据皮罗思平之僣窃呼召川蜀之兵自岷泸西入旗捣垒则卭笮以南无坚壁南檄百粤左言鸟章之士不数日抵安龙广南则钲鼔相望于昆池其或外侮窥我门庭连掣三省战旅麻列猬合西指则吐番徙幕南驰则交夷不敢髙枕而卧施长组问包茅不入则哀牢以西稽首纳琛不敢犹豫趦趄利害较然明若观火执事者毅然行之吾滇人万世之利也岂特士旅之便已哉控制云南
　　天子统一海内区宇广矣臣民众矣其体国经野不得不画为畿省郡县之界以责成羣工者势也然畿省郡县之既分则监司守令各司其事虽有部院总之于上而各省界分势散孰从而聨属之哉观成周分封千八百国各有方伯连率得专征伐以为之屏翰此自古帝王统驭疆宇使小大相维犬牙相制之防也我朝统有两畿十三省外如九边虽信地各分矣而蓟辽宣大闗陜又各设总督以聨之内如各省虽疆界各别矣而两广南赣郧阳亦各设总督以聨之独云南界在万里外孤悬一隅其所通之道特借贵州九驿以为往来万一中阻则彼此悬隔邻邦军旅虽众且强而救援无可通之途势可隠忧莫此为亟也况土官各巢穴其中唇齿党结虽省防数郡号称文物未免军民华夷杂处其犷悍之性虽平居未易制驭茍变生不虞役又何所忌惮而不逞其跳梁之习耶近有议者谓自古入滇之路有三今之贵竹其一也而鸟道纡迟险峻可危莫若西南疏凿金沙江由水路以达于蜀东南经营广南郡自普安安隆由陆以达于粤三路俱通公私两便此亦一説也岂所以为聨属之道哉彼曲靖古益州地也古人既可以益州而统辖乎曲靖今独不可以曲靖而聨属于益州耶为今之计欲鞭挞蟒酋恢扩侵疆固宜广储蓄振军旅以张其薄伐之威使羁縻属国皆帖然詟服不敢观衅肆毒廼滇中之急务也茍论久安长治之策莫若于四川云南贵州三省择其形势接壤照南赣汀漳各割郡县合为总镇方其无事也则合数郡土著之兵而训练之有方合数郡土产之物而储蓄之有素屹然坐镇三省之界凡各土酋自将畏惮敛戢而潜消其跋扈之心矣及其有事则声息朝闻暮可遣兵压其境其视奏请动经半载然后调兵聚粮以议抚者何可同日语也俟区画既定物产渐丰或金沙江水路可疏凿焉即疏而凿之无难也或广南郡陆路可经营焉即经而营之无难也况总镇所在则三省如臂运指使趋走服役山谷尽为通衢而列郡之血脉经络既以贯通虽各巢之险阻自将习熟纵使一方啓衅而三省之兵粮皆在指顾间于以扼其项拊其背而深入其阻郡县其地皆不劳余力又不特镇压其格鬭彊梁之习已也何也我之势合则彼之势分彼势一分则隣境诸酋皆为我用我之势合则筹画素定动中机宜不数十年间荒陬絶域皆将用夏而变夷若曰开府设镇未免嵗费数千金不知兵戈一动视月费数十万者何如也况朝廷无南顾之忧百姓免锋镝侵轶之苦一劳永逸防无善于此者在司国计者加之意焉耳
　　议开金沙江
