<!-- { "loadSidebar": true } -->
　　按六乡六遂近郊逺郊四面各百里为田六十四同每同为二万五千余家合有一百六十万余家今观六乡六遂序官之数比隣之长共三万人所统止于十五万家是一家而兼十家每一比长所统五十家矣盖凡比与其长之员有定而其民则十倍而有余嵗以五家为正以其余为辅十家一周名则五家而所统实五十家故公私之事嵗无缺禄不见其多民不知其扰也所以周礼正月吉悬教象之法邦国都鄙令五家为比使之相保平居相亲爱也五比为闾使之相受有故相容忍也四闾为族使之相死相助也五族为党使之相救灾相恤也五党为州使之相赒贫相周也五州为乡使之相賔贤能则相与賔兴之也合比闾族党州乡相聫络以成其仁此圣王所以能使天下为一家非无意而为此道也

　　六乡考
　　五家为比使之相保【谓比舍而保其行不为非也保犹在也】比长【五家下士一人】各掌其比之治五家相受相和亲有辠竒衺则相及【竒者常之及衺者正之反有辠竒袤则相及则使之相率而趍于相受相和亲之养】徙于国中及郊则从而授之【郑氏曰徙而不用其居也或国中之民出徙郊或郊民入徙国中皆从而付所处之吏明无罪恶】若徙于他则为之旌节而行之【徙于他谓出居异乡也授之者有节乃达】若无授无节惟圜土纳之【乡中无授出乡无节过所则呵问击之圜土者狱城也狱必圜者规主仁以仁心求其情古之治狱闵于出之故狱城圜也】五比为闾使之相受【谓宅含有故相受寄托也闾里门也说文侣也二十五家相羣侣也】闾胥【毎闾中士一人】各掌其闾之徴令以嵗时各数其闾之众寡辨其施舎【施同弛按大司徒云舎禁弛力则弛暂时优免舎常例应免舎有常而施无常郑氏谓应复免不给繇役是也】凢春秋之祭祀役政丧纪之数聚众庶既比则读法书其敬敏任恤者【祭祀谓禜州社党禜族酺也役田役也政若州射党饮酒也丧纪大丧之事也四者及比皆防聚众民因以读法以勑戒之】凢事掌其比觵挞罚之事【觵逹者失礼之罚也觵用酒其爵以兕角为之挞朴也】四闾为族使之相塟【谓百家相埋如同族然族类居也】族师【每族上士一人】各掌其族之戒令政事月吉【月朔一月之始也】则属民而读邦法书其孝弟睦婣有学者春秋祭脯亦如之【族长无饮酒之礼因祭脯而与其民以长防相献酬焉】以邦比之法帅四闾之吏以时属民而挍登其族之夫家众寡辨其贵贱老防废疾可任者及其六畜车辇【登成也定也】五家为比十家为聨五人为伍十人为聨四闾为族八闾为聨使之相保相受刑罚庆赏相及相共以受邦职以役国事以相塟埋若作民而师田行役则合其卒伍简其兵噐以鼓铎旗物帅而至掌其治令戒禁刑罚【亦于军囚为卒长】歳终则防政致事五族为党使之相救【谓五百家守望相助也党类族也】党正【每党下大夫一人】各掌其党之政令教治及四时之孟月吉日【一时之始】则属民而读邦法以紏戒之春秋祭禜亦如之国索鬼神而祭祀则以礼属民而饮酒于序以正齿位一命齿于乡里再命齿于父族三命而不齿【按国索鬼神建亥之月大蜡也齿于乡里以位尊非乡里则不相序也齿于父族位犹尊虽乡里亦不相序也不齿则位极尊虽父族亦不相序而特入为尊矣虽序齿而又有序位之义也】凢其党之祭祀丧纪昏冠饮酒教其礼事掌其禁戒凡作民而师田行役则以其法治其政事【亦以军因为旅帅】歳终则防其党正帅其吏而致事【歳终周建亥之月也】正歳属民读法而书其徳行道艺【旧注正歳谓夏之正月得四时之正以出教令者审也凌人云正歳十二月令斩人】以歳时涖校比及大夫人亦如之五党为州使之相赒【谓二千五百家周给也説文州重州周统其旁国语羣聚而州处注周聚也风俗通州畴也州有长使相周足也】州长【每州中大夫一人】各掌其州之教治政令之法正月之吉【周正月朔日也一年之始】各属其州之民而读法以考其徳行道艺而劝之以紏其过恶而戒之若以歳时祭祀州社则属其民而读法亦如之春秋以礼防民而射于州序凢州之大祭祀大祭皆涖其事【大祭社谓州社稷也大丧乡老大夫于是卒者也】若国作民而师田行役之事则帅而致之掌其戒令与其赏罚【致之致于司徒也掌其戒令赏罚则是于军因为师帅】歳终则防其州之政令正歳则读教法如初三年大比则大攷州礼以賛乡大夫废兴五州为乡使之相宾【谓二千五百家宾兴之乡众所向也】乡大夫之职【每乡卿一人】各掌其乡之政教禁令正月之吉受教法于司徒退而颁之于其乡吏【州长以下】使各以教其所治以攷其徳行察其道艺以歳时登其夫家之众寡辨其可任者国中自七尺以及六十野自六尺以及六十有五皆征之其舍者国中贵者贤者能者服公事者老者疾者皆舍以歳时入其书【谓年三十六十谓言年十五国中晚税而早免之以其所居复多役少野早税而晚免之以其复少役多郑司农云征之者给公上事也舍者谓有复除舍不收役事也贵者谓若今宗室及闗内诸侯皆复也服事者谓若今吏有复也老者谓若今八十九十复羡卒也疾者谓若今癃不可使者复之】三年则大比攷其徳行道艺而兴贤者能者乡老及乡大夫帅其吏与其众寡以礼宾之厥明乡老及乡大夫羣吏献贤能之书于王王再拜受之登于天府内史贰之【天府掌祖庙之寳藏者内史副写其书者当诏王爵禄之时】退而以乡射之礼五物询众庶一曰和二曰容三曰主皮四曰和容五曰兴舞【详见后】此谓使民兴贤出使长之使民兴能入使治之【言是所谓使民自举者因出之而使之长民教以徳行道艺于外也使民自举能者因入之而使治民之贯赋田役之事于内也言为政以顺民为本也】歳终则令六乡之吏皆会政致事正歳令羣吏攷法于司徒以退各宪之于其所治之国大询于众庶则各帅其乡之众寡而致于朝国有大故则令民各守其闾以待政令以旌节辅令则挞之【民虽以征令行其将之者无节则不得通】

　　六遂考
　　五家为邻【居左右邻次赞相也】邻长【五家则一人注不命之士】掌相纪相受凡邑中之政相赞徙于他邑则从而授之【按邻长同比长余仿此】五邻为里【谓二十五家行其秩叙使居条理也】里宰【每里下士一人】掌比其邑之众寡与其六畜兵噐治其政令以歳时合耦于耡以治稼穑趋其耕耨行其秩叙以待有司之政令而徴敛其财赋【考工记曰耜广五寸二耜为耦此言两人相助耦而耕也谓耡者里宰治处也若今街弹之室于此合耦使相佐助因仿而为名季秋之月令命农师计耦耕事修耒耜具田噐是其歳时与合人耦则牛耦亦可知也秩叙受耦相佐助之次第】四里为鄼【鄼作管及聚也百家则成聚矣】鄼长【每鄼中士一人】各掌其鄼之政令以时挍登其夫家比其众寡以治其丧纪祭祀之事若作其民而用之则以旗鼓兵革帅而至若歳时简器与有司数之【简噐简稼噐也兵噐亦存焉有司遂大夫】凡歳时之戒令皆听之趋其耕耨稽其女功【听之受而行之也女功丝枲之事】五鄼为鄙【如鄙我周邦之鄙五百家则成邑积而不散也】鄙师【每鄙上士一人】各掌其鄙之政令祭祀凡作民则掌其戒令以时数其众庶而察其媺恶而诛赏嵗终则防其鄙之政而致事五鄙为县【悬也二千五百家既众则悬于上随其移不定也】县正【每县下大夫一人】各掌其县之政令徴比以颁条理以分职事【徴召也此案比】掌其治讼趋其稼事而赏罚之若将用野民师田行役移执事则帅而至治其政令既役则稽功防事而诛赏五县为遂【直逹也万二千五百家可以四达无阻矣】遂大夫【每遂中大夫一人】各掌其遂之政令以嵗时稽其夫家之众寡六畜田野辨其可任者与其可施舎者以教稼穑以稽功事掌其政令戒禁听其治讼令为邑者歳终则防政致事正歳简稼噐修稼政【简犹阅也稼噐耒耜镃基之属稼政孟春之月令所云皆修封疆审端径术善相丘陵阪险原隰土地所宜五谷所殖以教道民必躬亲之】三歳大比则帅其吏而兴甿明其有功者属其地治者【兴甿举民贤者能者如六乡之为也兴犹举也属犹聚也又因举吏治有功者聚勑其余以执事】凡为邑者以四逹戒其功事而诛赏废兴之【按为邑即遂人造县鄙形体之法也以四逹凡道路皆通也犹言川上有路以逹于畿畿旧注非】
　　按乡师正歳稽其乡噐比共吉凶二服闾共祭噐族共丧噐党共射噐州共宾噐乡共吉凶礼乐之噐遂师不言者乡近而遂逺也故大司徒大丧帅六乡之众庶属其六引而治其政令遂人大丧帅六遂之役而制之掌其政令及塟率而属六綍及窆陈役类是也遂人之次有遂师犹小司徒之下有乡师也按周制内有六乡外有六遂乡之所置比长闾胥族师党正遂之所置邻长里宰鄼长鄙师是即汉之亭长三老啬夫唐之里正坊正宋之保长耆长之任也我朝稽古定制于天下州县在城谓之坊长厢长在外谓之里长社保长十年而一役之役周而更造其籍又于每里推一年老有徳者为老人一切小事付之听决又制为木铎使贫而老者振之以警众其词曰孝顺父母尊敬长上和睦乡里教训子孙各安生理毋作非为其制视古为详我圣祖又制为教民防文昭示天下一编之中良法美意盖与周官所载殆相符合噫九重之髙而虑周闾阎之下万几之繁而思
　　及田里之防而又委曲详悉如此其为天下
　　万世计也深且逺矣唐栁宗元有言有里胥
　　而后有县大夫有县大夫而后有诸侯有诸
　　侯而后有方伯连帅有方伯连帅而后有
　　天子然则天子之与里胥贵贱虽悬絶而
　　其任长人之责则一也伏愿明勅有司慎
　　重其选申明祖宗榜示之意将见礼教大
　　行恩泽下究则虽四方嘉靖之休万国咸宁之化其基本端在于此也
　　成周乡遂土田居民之数
