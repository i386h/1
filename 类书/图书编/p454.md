<!-- { "loadSidebar": true } -->
　　或曰古今天下广狭一也禹贡五服四距五千里而周制九服自王畿以外每方自为五千里何也或谓尺有长短则周尺不应半禹之尺或谓禹五服之外外薄四海不在其数周则尽外薄所至而经画之此説为近然亦不应外薄之地与五服之地相半攷之经文甸服方千里而曰五百里则凡所谓五百里者举一面计之也若周官则曰规方千里曰王畿又其外方五百里曰某服则举两面通计之也是则禹贡所谓五百里甸服者乃千里而周官所谓外方五百里者乃二百五十里也至汉地志又言东西九千余里南北一万三千余里则汉东西视禹贡防一倍南北视禹贡防二倍然攷其所载山川又不尽出禹迹何也古者圣人制数周宻其制方田之数以御田畴广狭制勾股之数以御逺近髙深方田之制行则自井亩径遂之直积而为道路川浍截然直方无有迂曲故中邦之地虽广而里数则径自秦汉开阡陌于是道里始迁逺矣此古今里数多少之不同一也周髀之经曰数之法始出扵圆圆出于方方出于矩矩出于九九故折矩以为勾勾广三股修四径隅五禹之所以治天下者此矩之所由生也是则勾股算法自禹制之盖积矩以为方田而勾股以测髙下浅深逺近此禹之所以疆理天下而弼成五服者也勾股之数宻则于山川迂回之处与道里曲折之间以勾股之多计之直而得逺近之实大率勾三股四直五以正五斜七取之自秦汉以来夸多务广固尽外薄之逺其计道里又但以人迹为数不复论勾股直故汉之九千里大约凖古六千五百里汉三千里凖古一千九百七十一里而尺步长短之异制又不在此数此古今里数多少之不同二也至于禹贡外薄之地在五服之外而后世斥堠所到尽在里数之内此其多少之不同又不在言者或者又曰冀在九州为北尧都冀州则自甸服之外北短南长五服之地北无所展而南有所展则如之何曰隆古都冀政教四达则冀北之野生聚教训必不如后世之为穷漠所以冀赋为九州第一而水平之后分为幽并其广可知兼尧都平阳虽曰在冀自平阳以南渡河至陜于今地里三百七十五里正五斜七于古盖二百六十余里再则是甸服之地自跨冀豫冀山而豫平缅想当时甸服之地当亦如周室王畿之制盖成周之制虽规方千里以为王畿然西自邠岐丰镐为方八百里东则洛阳四达方六百里总为千里尔五服之制其间絶长补短计亦如此何则周都丰镐西至犬戎约余千里而犬戎之地自为荒服先王之制賔服者享荒服者王自穆王以犬戎地近责其従賔服之享自是荒服者不至则是五服之制计古亦有因地而为长短者盖因诸侯之分情以为朝贡之限制亦有在近而视逺虽逺而视近者大率地有广狭俗有夷夏未必四面截然如此正方圣人立为限制之经固必有通变之义读书者不可拘于一说而不知圣人体用之大也
　　据禹贡五服之制九州之内止方五千里而先儒较以有汉广轮之制全不相侔以谓西汉盛时东西九千三百里南北万五千里而山川所届不出禹贡之域何道里之殊絶也遂至孔颖达之徒有鸟道之说谓禹贡之制据虚空鸟飞径过而言两汉之制以人迹所通逶迤曲屈动有倍加此先儒一定之论切以为不然夫鸟道信为径通而人迹安能有及抑尝攷之王制古者百里当今百有二十一里今谓汉也是禹贡五千里之制即汉之六千里也况五服之制据万里而言合以东西四正为据当时尧都平阳正东至东莱之海方二千八百里正西至张掖之流沙方三千三百里是仅可以满五服之制也两汉九千里之制则以辽东之海与炖煌之流沙而言也而辽东在东北隅炖煌在西南隅非其正也夫正方一尺者袤之而度其两隅则为尺有四寸而赢则五服之制举其隅而度之宜其九千里也汉制南北万五千里者举朔方日南而言也而禹贡所届正南止及衡山之阳而日南又在衡山之南八千余里非禹迹所及也至平阳不盈千里已为沙漠之地是王服之制唯东西南三方为然北方仅满二服而已尚何鸟道之云乎则先儒巧傅之説失其据矣嗟乎昔先哲王为天下后世之虑何其审也夫九州之地四正虽近四隅实遥非不知举其四隅计其道里之逺足为大也五服之制乃举其近而畧其逺何哉盖不欲以一时广大之名起后世无厌之欲所以贻孙谋以正也惜乎秦汉以还好大之君以广斥土宇为功而记録之臣又从而恢张之是岂知尧禹之用心乎呜呼戒哉












　　周礼大司马乃以九畿之法施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰衞畿又其外方五百里曰蛮畿又其外方五百里曰夷畿又其外方五百里曰镇畿又其外方五百里曰蕃畿
　　职方氏乃辩九服之邦国方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰衞服又其外方五百里曰蛮服又其外方五百里曰夷服又其外方五百里曰镇服又其外方五百里曰蕃服大行人邦畿方千里其外方五百里谓之侯服嵗见其贡祀物又其外方五百里谓之甸服二嵗一见其贡嫔物又其外方五百里谓之男服三嵗一见其贡器物又其外方五百里谓之采服四嵗一见其贡服物又其外方五百里谓之衞服五嵗一见其贡财物又其外方五百里谓之要服六嵗一见其贡货物九州之外谓之蕃国各以其所贵宝物为贽国语周语祭公谋父谏穆王先王之制邦内甸服邦外侯服侯卫賔服蛮夷要服戎荒服甸服者祭侯服者祀賔服者享要服者贡荒服者王日祭月祀时享嵗贡终王九畿九服论一
　　大司马曰以九畿之籍施邦国之政职王畿千里自其外方五百里曰侯畿自其外方五百里曰蕃畿畿者以限制畿疆言之也职方氏曰辨九服之邦国王畿千里自其外方五百里曰侯服至其外方五百里曰蕃服服者以服事天子而言也王畿千里之外九畿有四千五百里似与尚书五服五千之制不同然细考之尧之五服本二千五百里一服各弼以五百里凡二千五百里故曰弼成五服至于五千至周人分为九服尧之百里男邦今为男服百里采今为采服二百里武衞今为衞服百里蛮今为蛮服百里夷今为夷服其名虽存其制则异故九服合王畿而言之与尚书特差五百里尔以此见地域广狭自唐虞以来未有大异汉儒谓周公斥大土宇之言不足信矣夫四海之内方千里者九州方千里一州三百一十国八州八千里凡千六百八十国合王畿千里之内九千三国而言共一千七百七十三国而附庸之国不与焉广行人则曰邦畿千里自其外五百里侯服至要服乃在九州之内变蛮曰要是此一服特要束之耳夷镇蕃一服谓之蕃国乃在九州之外若是则九州之内只容六服通王畿仅四千里尚书之五服何以谓之五千王制之九州何以谓之九千盖尚书比周礼以直计之按安国释五千之説以为两面相距此乃汉儒之説王制汉儒所以作一州之地言之九州之地合九千里若以相距言之则四千五百里尔以王畿九服直计之凡五千五百里则六服在内三服在外矣三服在外非是纯不属九州以其在外地故曰九州之外不可以中国之法绳之书曰六服羣辟罔不承徳又曰六年五服一朝言五服则要服亦不常是以武成叙诸侯之助祭洛诰称诸侯之防和康王之诰陈诸侯之听命止言五服尔然此特言九州九服之制而成周封国之制可得闻欤按王制孟子皆言公侯百里伯七十里子男五十里与武成列爵惟五分土惟三之制同今考之周礼大司徒曰公五百里侯四百里伯三百里子二百里男百里职方氏曰封公以方五百里则四公方四百里则六侯三百里则七伯二百里则二十五子百里则百男凡五等也与王制孟子武成不同汉儒纷纷或以为附庸或以为斥大土宇或以为开方里数或以为夏商周异制儒者常辨之矣然此在王制孟子武成周礼自有明文第説者不察尔王制曰公侯皆方百里孟子曰公侯地方百里伯子男皆以是差等盖王制言王者之制爵禄故以分田制禄言孟子言周室之班爵禄故以分地制禄言武成以分土对列爵言之是亦以分土制禄言之也周礼则不然诸公之地以封疆言则五百里至诸男之地以封疆言则百里是以封疆所至之地言之故有五等也公之封疆虽五百里而受田食禄则百里而已侯伯封疆虽四百里三百里而受田食禄则七十里而已子男封疆虽二百里百里而受田食禄则五十里而已如今之郡县大小各有差而俸秩乃其禄也又如今之食邑多寡各有数而实封乃其所食之禄也以封疆言则五等以食禄言则三等此其所以不同欤曰封疆者合山林川泽宫室除巷所占之地言之也曰食者此合封疆所出之税而王食其贡如九贡致邦国之用山师川师致山林川泽珍异之物是也公之地王与公各食其半侯伯之地自食其二王食其一子男之地自食其三王食其一郑氏曰大国贡重正之也小国贡轻字之也如司勲凡颁赏地三之一食郑氏谓王食其一二入扵臣亦此例也以其食者观之曰食者半曰食者三之一曰食者四之一是则合封疆之所食者亦有三等也且如大司马曰大国三军次国二军小国一军则是制军亦三等与命曰上公九命侯伯七命子男五命则受命亦三等司服有公之服侯伯之服子男之服则作服亦三等司仪摈相之礼亦曰公居上等矦伯中等子男下等岂扵食禄之制不然乎
　　司马言九畿其外曰蛮夷蕃镇是天下封疆极四夷也职方言九服其外亦足蛮夷蕃镇是四夷皆服事天子夷镇藩服在行人总谓之蕃国蛮服在行变谓之要服是其要荒无常也且以职方地图观之言邦国都鄙而不及扵四夷八蛮七闽九貉五戎六狄之人民如此则周家疆理通乎蛮夷闽貉戎狄矣行人何以谓之九州之外乎按王制谓西不尽流沙东不尽东海南不尽衡山北不尽恒山凡四海之内截长补短凡三千里説者谓言九州之实地也今职方九州之地荆州曰衡山并州曰恒山则是尽东西南北言之矣而行人谓蕃国在九州之外者以其在六服外而非九州内地尔
　　九畿九服论二
