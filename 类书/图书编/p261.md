<!-- { "loadSidebar": true } -->
　　自山西老营歴沿边接五堡而东至阳和尽大同界六百里其全壤特与敌为密迩登墙则敌在其下平地则敌或在山有跂而视过者至得胜堡偕抚臣与随行司道出视市场之外则敌帐在焉呼而犒之升髙北望数百里皆平旷无闗阑询之诸将云皆大敌帐也往敌未贡时近敌之郊絶无人迹虽巡按之行必架梁而后进犹有几不免者其在今日诚谓边鄙不耸而四陲晏然此边民之快覩也中间有新工未接而旧墙尚存者则頽垣败壁仅存形影敌马精强可以一策而上计先年所报谓敌拆墙而入者夫亦为之名耳而岂其待于拆耶夫一家之门必有藩篱乌获而肉袒固童子之所侮也今以六百里之长边而恃此以为备固宜敌之长驱莫或限之居者耕者旦不谋夕即守堡副总防游等官处于濵危之地其势不隂有以赂敌无以安枕剥军士之膏血以为私贿之资又安能以一矢相加而怒敌哉敌惟其不欲入已矣入即零骑数十人可以徜徉而长驱况于大举乎何以故积威所刼举镇闻警炮之声则百城皆废自邑郭之外悉以委敌而沿边民堡无复孑遗今边民且耕且聚已六年矣而残败之形尚可覩在眉睫事体坏烂一至于斯意当时边将有能贿敌不数入者夫亦暂休之一策而其军士亦以为固然而不足怪使天未悔祸敌不欵闗则残掠之祸率均九边而其在大同尤未能知其所终也夫大同长边非墙无以拒敌而墙非髙三丈以上则敌且溃以入险设崇台明烽火其使边民并耕之穑可望成功而墙台既完又渐修腹内之堡以防有急之聚则大同之民庶其息肩乎而全晋之屏蔽伊亦有借也修边之役九边所同而大同尤为切务限以十年则以敌之情不可测或者云并工以速集亦大同之急策也始者大同之民以边之不可恃而敌又数长驱不能御也则有窃出而从敌耳是以五堡之变充灼之叛往往出于大同而今拜甡之聚无虑数万岂其民之甘于入敌耶边不足恃而敌患最急非入敌则无以自纾也内防蔽而地不可耕所谓执梃而走险不复能择者何可以厉法禁也先有杀掠之惨又有窃逃之患自欵贡以后即有复还与生聚者亦安得遽复国初之旧今边工渐具而人烟尚稀则旷土不辟生意犹荒虽墙台其谁与守是大同之募民以实塞下于修墙之后不可不讲也按载籍自嘉靖初年皆尝调宣府延绥之兵以卫大同诚危之也至庚戌以后而始以大同之兵援蓟镇岂所谓先其急耶今各镇之兵请勿入援者谓尚欲省费尔而在大同则有大可念者葢以危迫之区方不足以自救而乃责之以庇邻人是何异人方饥饿且困而又夺其食以与人未知其终之不羸且死也近以修工亦既准免其一枝然谓敌既贡矣在蓟亦不过以修工尔今大同边台正当经始而乃分其二千余人之力舍己耘人边臣以为病酌缓济急兵政所当先谓大同入援之兵必在所当罢即不终罢者且暂留以为六百里见急之工限完而再调可也是大同之请留援兵于募民实塞之后不可不讲也大同据一郡虽无起运而有存留其民之被杀者其戸絶矣而派有定额甲去则乙之存者为之赔杀者多而赔者少久之则并乙而疲且逃矣乙幸不被于敌而不免于疲且逃是相率而尽之术也清理戸之额而为之均稍加调停以存其幸而未杀者而其甚凋之调理则责抚臣以别为之处庶里邑可望渐复是大同之清查逃絶于请留援兵之后而不可不讲也大同之所谓存留者要以供王府禄米尔初年以见在之额派大同列邑以为之供其数正相适也今民之输者日有减耗于敌而宗藩给禄之额则且百倍于初民不能尽输即输而不能满其额而生长日増将至于不可继今宗藩之不给天下之人皆知之矣如开封桂林同为急切然彼为一省尚可或括或借以纾其急而大同则一府且边也置数千人于城中而使其枵腹则何以善后故或者有欲将族繁如潞城昌化等府迁封于别所如襄藩之例幸圣明加之一念此又不特为大同虑巳也是大同之议处藩禄于清查逃絶之后而不可不讲也嗟乎外欲修边而大同之骄军素不便于役则工将谁程内欲鸠民而大同之缺额且使存者并逃则民将安聚禄赋日旷而大同之民贫势难以复加则供将安出是以谓大同之难视各边为最而今始可以稍延者敌尚未之有变也前谓大同事势守一而战九大敌之帐板升之聚相去不数舍万一稍动大同其何以支乎此之所以乞陛下视大同其毋均各边可也
　　宣大总论
　　国家威灵视两汉什伯之一顷嵗敌奉贡请封其恭顺过匈奴逺甚维时廷议借借有言互市之非便者有言所市汉物不宜恣所请者圣天子覆载之仁推赤心待之五六年来敌奉约束惟谨即文学所称班彪所论其为利孰与今日哉顾敌情叵测自古则然抚与战守之图诚未可一日释虑也夫今之大酋住牧丰州正直我大同塞其子若侄株连宣大之交河西套敌所觇以为向背者也蓟镇自敌和后羽书稀闻陜以西则弛堠安枕旧矣惟辽左孤悬闗外三面受敌环辽诸部又阳顺隂逆而勾引边民为之乡导此之可虞犹未若宣大之为急也宣大安则诸镇安矣善乎汉人之防匈奴曰交接得其情则折冲却敌应对入其数则反见轻欺今第令宣大抚臣羁縻有方威信并着譬诸奕手角技然或操或纵务俾悉中机宜时有小小寇掠即明言于朝宣示期约必得其罪人乃止毋私为设购以啓彼轻中国之心其诺延诸卫夙通贡市于蓟者及今一申威戒责之革心回面万一不悛则峻驱而创艾之惩此警彼且以示我之不狃于和也虽然此直为贡市筹耳乃所以握其权而御之则莫急于内治葢闻宣大之筑垣修守已有绪可竟矣第其効非可旦夕睹也汉侯应言缮塞工费久逺至以为累世之功兹欲计一劳永逸宜量地责成勿恡小费勿蕲速效而又卹畨休之卒简熊飞之士凛然如临大敌则窥觎无罅宣大可久安也蓟镇已无大警而转输征戍不异往时宜稍加调停节财力为经久计南北兵厚薄悬殊卒乗不睦泾原戍卒之怨言可谓殷监即谓南兵未可遽罢无亦量均其衣廪于北兵以广挟纩投醪之惠间直耗缺无复募补则土著渐増蓟镇可久安也辽左一军武悍善战近并其力与诸军犄角颇闻奏捷然入卫蓟门劳者弗息缓急之势不相权矣矧其折饷之需视他镇特菲借令李牧为将安能驱不饱之士以赴强敌哉诚为之罢免调遣以养其全力而又厚给粮饷使人人乐于从军则战气自倍辽左可久安也陜以西虽帖然无事而居安虑危当不异于诸镇及是时闲暇选武略守境之臣饬障燧备塞之具厉长防劲弩之械皆所以修守待冦而防之于豫者也葢愚尝歴数载籍虽自古明盛之世未有可尽驯之边冦无必不渝之和盟惟制和在我则我之威震制和在彼则彼之志骄何休曰王者不治逺人来者不拒去者不追扬子云曰六经之治贵于未乱兵家之胜贵于未战此治内不治外之説也使吾之内治诚修边备诚固敌威畏惕息必且怯于战而惧失于和边境可以无事倘遂至不逞自受其曲则吾拒之有词而当之有余力战攻驱除亦惟我所为而无不如意岂以其顺逆为轻重哉
　　河套叙
　　夫边计博而悍鋭之臣亦或有理先帅之绪而思复河套者乎借令国家都长安借河套之地以为外屏而益斥逺人可复也长安今不得言重矣我以十万之众逐敌而果去也势不得不设八卫卫五千人而后成军何所取调也若移镇何镇可移也势必错卫所州邑得二万民戸以配何户可徙势必筑五六城以犬牙相错何所取土石材木也敌必争争当以兵数万卫之何所取饷也河地饶即可屯敌不能无蹂践乎何以能且耕且战也敌既失地独不能合聚诸部而并力我乎诸部即不东独不能从之而西以取偿于京辅乎我竭天下以奉陜而陜不益安乃以京辅委者非防也故曰海道可暂通而河套卒不可复也海纵不暂通吾不可遽而废其道河套纵可复吾且缓而待数十年之后
　　河套叙【河套特边防之一然为国家要害所系故复详之】
　　河套周回三面阻黄河土肥饶可耕桑切近陜西榆林堡东至山西偏头闗西至宁夏镇东西几二千里南至边墙北至边河逺者八九百里近者二三百里即周之朔方秦之所取匈奴河南地汉之定襄郡赫连勃勃赵元昊之所据以为国者也唐三受降城在河套北黄河之外元东胜州在受降城之东国初敌遁河外居漠北延绥无事正统以后寖失其险彼始渡河犯边镇守都督王祯始筑榆林城创縁边一带营堡墩台累増至二十四所嵗调延绥延徳庆阳三卫官军分戍而河南陜西客兵助之列营积粮以遏冦路景泰初敌犯延庆不敢深入天顺初敖拉出掠我边人以为向导因知河套所在不时出没遂为边境剥肤之害矣
　　防河套议
　　成化二年三月延绥纪功兵部郎中杨琚奏延绥庆阳二境东接偏头闗西至宁夏花马池相去二千余里营堡迂疎兵备稀少以致河套谙达屡为边患近有百戸朱长年七十余自幼熟游河套亲与臣言套内地广田腴亦有盐池海葭州等民多出墩外种食正统间有宁夏副总兵黄鉴奏欲于偏头闗东胜闗黄河西岸地名一颗树起至榆沟速迷都六镇沙河海子山火石脑儿鹻石海子回回墓红盐池百眼井甜水井黄沙沟至宁夏黑山觜马营等处共立十三城堡七十墩台东西七百余里实与偏头闗宁夏相接惟隔一黄河耳当时议者以为地土平漫难据巳之后总兵官石亨又奏欲将延绥一路营堡移徙直道是欲不免暂劳一时军民之力实为万世边防之长策也按薛应旂曰尝歴延绥庆阳二境往复于偏头闗花马池二千里间凡诸营堡咸为稽考询之将官故老犹皆记忆杨琚之策且曰曽铣几于复套其计葢不出此惜乎垂成而杀身也

<子部,类书类,图书编,卷四十六>
<子部,类书类,图书编,卷四十六>
<子部,类书类,图书编,卷四十六>
<子部,类书类,图书编,卷四十六>
　　河套地广袤略
　　河套东至山西偏头闗地界西至宁夏镇地界东西二千余里南自边墙北至黄河逺者八九百里六七百里近者二三百里惟皇甫川稍近川南焦家坪两岸夹山氷先合后泮及娘娘滩羊圏子渡口交冬氷坚故敌率其众或自坪或滩或渡口以入套元史河源附録朱思本曰自洮水与河合又东北流过达旦地凡八百余里过丰州两受降城折而东流过达旦地古天徳军中受降城东受降城凡七百余里折而正南流过大同路又西南入陜西榆林卫境然河源东北流所歴皆西畨地至兰州凡四千五百余里始入中国又东北自宁夏过达旦地凡二千五百余里始入河东境内也
　　河套处置
