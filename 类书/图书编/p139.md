<!-- { "loadSidebar": true } -->
　　金者西方之正气秉天九之阳得地四之隂其卦干兑其时庚辛其性从革其味作辛质隂而气阳也其行导辅太阳出没一岁一周天凡金星与日同南北之行为盈与日分南北之行为缩出早为日蚀出晩为天妖其兆主兵金辰不抚则金气弱而火贼乗之于是蛰虫滋生寒暑不节
　　水为辰星其德配智其方配北其时配冬其行顺轨则岁丰失舍则兵兴
　　水者北方之正气秉天一之阳得地六之隂其卦为坎其时壬癸其性润下其味作咸质阳而气隂也其行天所以辅相太阳出没一岁一周天水星出早为日蚀出晚为彗孛四时不出则天下大饥出于房间主地震出于星纪主大水水辰不抚则水弱而土贼乗之由是愆阳多而旱燥至矣
　　五纬距合
　　晦朔望其迟速不因日若五星则因日而有迟留伏逆矣近日则疾逺日则迟迟甚而留留久而退初迟退渐疾退最疾而后迟退如初退止而留留久而顺行却从最迟以至于最疾最疾则与日同躔也岁星最疾约四日行一度荧惑最疾约七日行五度镇星最疾约七日行一度此三星比日行度较少故伏合以后日在前岁星距日十三度而晨见荧惑距日十九度而晨见镇星距日十八度午而晨见晨见则在东方大约近一逺二而留周天相年而退岁星初留约距日一百九度初退约距日一百三十一度荧惑初留约距日一百三十四度初退约距日一百四十四度镇星初留约距日九十四度初退约距日一百二十八度凡退行最疾之时必与日对冲退止而留则背距日如初退之度留久而顺行则背距日如初留之度日近于后躔渐近而行渐疾背近如晨见距日度则伏而光不着矣与日未对冲之先夜半后可望谓之晨叚与日既对冲之后夜半前可望谓之夕叚太白辰星则不然太白最疾约四日行五度行五度有余辰星最疾约一日行一度有余此两星常比日行度较多伏合以后则过日而前太白距日两度半而夕见辰星距日十六度而夕见夕见则在西方太白距日甚逺不过四十五度辰星距日甚逺不过二十四度既已甚逺则所行迟比日较少由是渐与日近太白距日三十度有余而初留辰星距日二十一度半而初留太白留后距日二十四度有余而初退辰星留后距日十九度半而初退退行之际与日相近如夕见之度伏而不着与日相逺如夕见之度晨见于东退行最疾之时与日必同度退正而留则距日如初退之度留久而顺行则距日如初留之度迟行渐疾而渐近日距日如退伏之度则久退而不着矣与日未退合之先昏后可望谓之夕叚与日既小合之后晓前可望谓之晨叚盖金木形体大固伏见与日逺岁星八十三年而七周天与日合度者七十六合期约三百九十九日荧惑七十九年而四十二周天与日合度者三十七合期约七百八十日镇星五十九年而二周天与日合度者五十七合期约三百七十八日太白辰星与日常相近随日一年一周天太白八年而五合于日退合者又五约五百八十四日而顺逆两合辰星四十六年之间合于日者一百四十五退合亦然约一百一十六日而顺逆两合此乃五纬之常数也古法唯知有常度未知有变数之加减北齐张子信仰观岁久知五纬有盈缩之变当加减常数以求其逐日之躔盖五纬不由黄道内外各自有其道视日逺近为迟疾如足力之有勤倦其变数之加减如里路之径直斜曲也岁星加减最多处二十五度有余填星加减最多处八度有余太白加减最多处四度有余辰星加减最多处六度有余此乃五纬盈缩之变数也若夫罗侯计都月孛紫气则其行均平无有迟疾罗侯计都从月交黄道求之月交之终始该三百六十三度七十九分三十四秒厯二十七日二十一分二十二秒二十四毫罗计于其间各逆行一度四十六分三十秒其数并月行交终之度即黄道周天之度凡十八年有余而周天交初复在旧躔矣月孛从月之盈缩而求盈缩一转二十七日五十五分四十六秒月行三百六十八度三十七分四秒半孛行三度十一分四十秒半黄道周天之度并孛行数即月行数也凡六十二年而七周天月行最迟之处与之同躔矣紫气起于闰法约二十八年而周天授时厯以一十日八十七分五十三秒八十四毫为一岁之闰紫气则一岁行十三度五分四秒六十毫八十芒两数比之乃加二之算二十八年十闰紫气行十二宫亦加二之算也旧云紫气即景星罕闻其见史记注云景星状如半月生于晦朔助月为明则人君有德初盛之庆也五纬与月孛紫气皆以左旋歩之罗侯计都逆行乃右旋歩之设十一曜不附天而空转则右转者亦皆左旋其留者一日绕地一周与天同过一度行疾者反为迟行迟者反为疾退者反为疾之甚矣盖顺行而迟疾者皆一日绕地一周以不及天行之数为所行度退行者乃一日绕地一周多退天行之数退迟者先天不甚多退愈多则愈失矣以物喻之日月犹鱼也鱼行江河不着其底必凭江河之水以行或逆或顺各任其情日月虽悬虚不附于天意其必凭天之气以行五纬之行亦犹是也夫在天成象日月星辰皆象也而日月五星独异于众自有行度者此隂阳五行之精为造化之妙非众星之比也日月五星体性不齐故迟疾有异亦当以隂阳五行别之
　　五辰旺相休囚【附】
　　岁星在春曰旺其色比心左角大而青精光立春后满七十日后十八日始见色黄仲春之时有芒角在冬曰相其色黒精光而芒角在夏曰休其色青黄无精光在四季曰囚其色青防黒在秋曰死其色细小不明
　　荧惑在夏曰王其色比心大星大而赤精光仲夏有芒角在春曰相其色精光无芒角在季夏曰休其色精赤无精光在秋曰囚其色青白不明在冬曰死其色黄细不明
　　镇星在四季曰王其色正黄比北极中央大星而明有芒角在夏曰相其色黄大而精光无芒角在秋曰休其色黄白无精光在冬曰囚其色黄黒不明在春曰死其色青白细小不明
　　太白在秋曰王其色比狼星精光明而有光仲秋之时有芒角在四季曰相其色精光而无芒角在冬曰休其色精明而无光在春曰囚其色青黄而不明在夏曰死其色青黒而不明
　　辰星在冬曰王其色比奎大星青白精明而有光仲冬有芒角在秋曰相其色精明而无芒角不摇在春曰休其色青黄防小无精光在夏曰囚其色黄黒小而不明在四季曰死其色青赤小而不明
　　水生于北方隂位而阳已生火生于南方阳位而隂已形故水火互根也木生于阳方阳时金生于隂方隂时而隂阳无所生故金木不互根也
　　五星在天髙则景小低则景大素问云然
　　五星色象论
　　古今星释曰凡五星之色各象四时而比拟之岁星在春如大角而有精光仲春之时有芒角荧惑在夏色比心大星而有精明仲夏之时有芒角镇星在四季之时其色正黄比北极中央大星而精明有芒角太白在秋其色比狼星精明而光仲秋之时有芒角辰星在冬其色比奎之大星精明而有光冬至之时有芒角岁星之色在春比左角而青有精明当其夏也其色尚青所宿国主弱臣强当其秋也其色尚精明所宿国有相死当其冬也其色尚如左角所宿国臣下专政荧惑之色在夏比心之大星有精明仲夏有芒角当其秋也其色尚青有精明所宿国相蔽主聪当其冬也其色尚黄有芒角所宿国不可举事用兵当春也其色尚如心之大星所宿国防臣用事妬贤嫉能镇星之色在四季之时其色正黄比北极中央大星而精明有芒角当四孟之月其色尚黄而精明所宿国臣下专恣人君受制当四仲之月其色尚黄而有芒角所宿国女主请谒行又曰女主擅政太白之色在秋其色比狼星精明而有光仲秋之时有芒角其色尚精明而有光所宿国有急兵亦曰军破将死当其秋也其色尚精明而有芒角所宿国武吏纵横亦曰将有叛志当其夏也其色尚如狼星所宿国不有破军必有屠城辰星之色在冬比奎之大星精明有光冬至则有芒角当其春也其色尚精明而有光所宿国大水当其夏也其色尚精明而有芒角所宿国大臣受祸当其秋也其色尚比奎之大星所宿国女主有忧亦曰后宫有忧
　　五星得位论
　　天文别録曰凡五星所出行所直之辰其国为得位得位者岁星以德荧惑有礼镇星有福太白兵强辰星隂阳和又曰五星得位者胜所直之辰顺其色而角者胜其色害者败晋灼曰郑色黄而赤苍小败宋色青而赤黒小败燕色黄小败皆大角胜也
　　古今星释曰凡五星循轨不失本色所直之辰所宿之国为得位及色胜者国昌不得其位及色不胜者国亡人君有德则岁星得其位色青而润泽者胜人君有礼则荧惑得其位色赤而润泽者胜人君有福则镇星得位色黄而润泽者胜人君兵强则太白得其位色精明而有其光者胜人君顺隂阳之序使无愆忒则辰星得其位色苍而防有光者胜五星反是者败
　　大象旁通曰凡五星得位者所宿国昌五星失位所宿国亡故星以为得位者谓五星所出所行所直之辰其国为得位顺其色而有角者胜其色害者败居实君有德也居虚君无德也色胜位行胜色行德尽胜之
　　五星入庙论
　　河图遗书曰营室为清庙岁星庙也心宿为明堂荧惑庙也南斗为文大室镇星庙也亢星为疏庙太白庙也七星为员宫辰星庙也五星行至其庙谨其行
　　古今星释曰五星循轨顺入庙宫所宿国昌其年穰君有福若五星逆行失度入庙宫是谓逆入其年岁饥人相食亦曰有兵起
　　大象旁通曰岁星顺守庙宫其野岁穰若逆入庙宫其野岁歉民饥荧惑顺守庙宫其国人君有逆地之喜若逆入庙宫其国人主有忧亦曰禁廷有灾镇星顺守庙宫其国有德令以及天下若逆入庙宫其国礼乐法度不自天子出太白顺守庙宫其国兵强军威大振若逆入庙宫其野军覆将死一曰有乱兵辰星顺守庙宫其野徙都市
　　五星下降论
　　河图遗书曰凡五星盈缩失位其精降于地为人岁星降而为贵臣荧惑降而为童儿歌謡嬉戯镇星降而为老人妇人太白降而为壮夫处于林麓辰星降而为妇人吉凶之应随其象占之
　　古今星释曰凡五星越舍而盈退舍而缩不循轨度而失其位则其精必降于地精降而为人吉凶祸福各随其行止以占之岁星越舍而失位其精降于地为贵臣多衣金紫手有所执行则大臣被黜大臣止则政令不通下情若退舍而失位其精降于地为贵臣多冠冕手无所执行则有急政以酷民止则人君有忧亦曰有疾疫荧惑退舍而失位其精降于地为儿童歌謡嬉戯则其国有火灾若退舍而失位其精降于地为儿童悲哀哭泣则其国有大丧镇星越舍而失位其精降于地为老人行则其国兴土功臣劳怨则其下有急兵若退舍而失位则其降于地为妇女行则其下有强臣止则其野有走君大白越舍而失位其精降于地为壮夫处于山林行则其国以兵亡止则其下有乱君退舍而失位其精降于地为壮夫处于田野行则其野徙都市止则其国有死君亦曰有大兵丧辰星越舍而失位其精降于地为妇人行则其国有女主忧止则有女丧
　　五星相合论【同舍为合相陵为鬬二星相近其殃大五星相逺毋伤以七寸内占之】
