<!-- { "loadSidebar": true } -->
　　郷饮酒之礼夏殷之世无所考周制五礼之目是为礼之一凡礼之所纪冠婚防祭皆自士以上乃得行之而乡饮酒之礼逹于庶民因其聚会之际与之揖譲升降使知尚贤尊长而兴敬譲之道焉考之经传其说有三乡大夫三年大比献贤者能者于其君以礼礼賔之而与之饮酒一也党正国索鬼神而祭祀则以礼属民饮酒而正齿位二也州长春秋习射于序先行乡饮酒礼三也夫用之州党而亦谓之乡者先儒以为州党乡之属也或乡大夫而观礼或乡大夫居此党内故亦以名之也其正齿位之说见于周官者一命齿于乡里再命齿于父族三命而不齿见于礼记者六十者坐五十者立侍六十者三豆七十者四豆八十者五豆九十者六豆而仪礼乡饮酒之篇不着其文故先儒以为今之存者乃乡大夫之事而党正之礼亡矣汉制郡国十月行乡饮酒礼葢用正齿位之说魏晋以下间或行之其详不可得而闻李唐兼采二说賔兴贤能则以刺史或上佐为主其制皆仿于古而小损之有主賔介而无僎其乐则歌笙间合各一作而不备正齿位则行于冬季主用县令复降杀其礼无僎賔介賔不设折爼易脯醢为葅醢其作乐如上赵宋淳化三年诏有司讲其礼命学士苏易简仿古乐章作鹿鸣南陔嘉鱼崇丘关睢鹊巢之诗凡三十四章后不果行正和中有司参奏酌古制于州军贡士之月以礼饮酒用知州军事或本州佐官为主提举学事司所在则提举为主上舍生当贡者与州之羣老为众賔其登降之节与举酒作乐器用之类并参照辟雍宴贡士之仪绍兴十三年礼部奏修定仪制颁下郡国于科举之嵗行于学校是日賔主先舍菜于先圣先师然后行礼并不作乐葢本用賔兴贤之说而已仕未仕者以齿序位于两廊则亦兼取党正之文至其登降之容献酬之节较于唐尤简略焉十七年左廸功郎陈介乞言郡国所行乡饮嵗数乃命诸州三嵗科举之年行之其愿每嵗一行者亦从其便二十六年又命愿行于里社者听官不得预其可考者如此国朝受命戡定海内即诏有司稽古考文定为一代之制于是取仪礼及唐宋所行参酌损益为乡饮酒礼又参周官属民读法之防于行礼之中一人升读律令县邑则嵗一行之于学校里社则季一行之里中葢本于正齿位之说而賔兴贤能春秋习射亦可通用焉

<子部,类书类,图书编,卷一百六>

　　乡饮酒义曰宾主象天地也介僎象隂阳也三賔象三光也譲之三也象月之三日而成魄也四靣之坐象四时也六十者坐五十者立侍以听政役所以明尊卑也六十者三豆七十者四豆八十者五豆九十者六豆所以明养老也
　　周礼图说曰乡饮酒之礼失礼经之防者二其一宾僎介主之义不明也其一设席之不正也夫所谓乡饮者以养老为义也天子养老于大学诸侯养老于国学是故卿大夫养其乡之老者于乡学也故所谓主者即乡大夫也所谓宾者乃一乡中齿徳之至尊者也所谓介者齿徳亚于宾所以辅宾者古人每事必有介以辅其不及也所谓僎者何也众宾中之贵者也仪礼曰宾若有尊者诸公大夫则既一人举觯乃入席于宾东是也所谓诸公大夫者谓天子之三公卿大夫致政而在乡者也茍序爵而躐居宾之位则屈夫齿而失养老之义序齿而降居宾之下则屈其爵而非贵贵之礼故别设位于宾之东居之周礼党正饮酒于序以正齿位三命而不齿即此位也三宾介僎之仪既明而后其位可得而正矣夫堂上之位莫尊于南靣之正中以其有尊故坐宾于西北谓在北靣南靣稍西也僎则席于宾之东尊与宾并也介则宾于西北谓在北靣南靣稍西也僎则席于宾之东尊与宾并也今则宾阶上东靣以受生气亦尊者所居也主则阼阶上西靣其位为卑自卑而尊人也故所谓南北者谓在北而稍西东北者在北而稍东西南者在南记言僎以介主人而误也其坐位则四隅相向古未甞有此坐向语云席不正不坐茍于此尚得为正乎观于仪礼宾升席自一方介主人升席自北方降自南方葢设必正方故升亦正方且记亦曰宾必南向介必东向今人设四隅之向者因记言四隅之位而误也按礼记乡饮酒义发明切当但亦有纯驳班如者不能不啓后人之惑如云介僎象日月复云立三宾以象三光是三宾俱为日月矣且大宾主于一唯主人献众宾则众宾之长升拜受者三人耳何甞有所谓三宾乎其曰僎以辅主人赞乃主人之辅僎亦宾也何得言坐僎于东北以辅主人乎夫堂上之位以向明为尊其次则东靣以受生气为尊宾与僎既南向则介自当东靣主人居南而西靣亦必然之理何必以温和之气配僎与主严凝之气配介与宾而反失僎宾介立之大义乎古人制礼哭踊揖让必成于三其曰让之三也象月之三日而成魄则哭踊岂亦象月而为之即羞出自东房烹狗于堂东北皆出自主人之意而曰祖阳气之发于东方皆不免于傅防也
　　皇朝大诰
　　乡饮酒礼
　　乡饮酒礼朕本不才不过申明古先哲王教令而已所以乡饮酒礼叙长幼论贤良别奸顽异罪人其坐席间年髙有徳者居于上髙年淳笃者并之以次序齿而列其有曾违条犯法之人列于外坐同类者成席不许干善良之席主者若不分别致使贵贱混淆察知或坐中人发觉主者坐以违制奸顽不由其主紊乱正席全家移出化外的不虚示呜呼斯礼始古先哲王之制安良民于宇内亘古至今兴者乡里安邻里和长幼序无穷之乐又何言哉今特申之从者昌否者亡
<子部,类书类,图书编,卷一百六>
　　郷饮酒礼律仪
　　一乡饮酒礼每嵗正月十五十月初一日二次举行一各处府州县于儒学行乡饮酒礼一应酒殽俱系官钱粮内从实酌量支办务要丰俭得宜
　　一凡府州县行乡饮酒礼除僎宾外众宾序齿列坐其僚属则序爵
　　一乡饮之设所以尊髙年尚有徳兴礼让敢有喧哗失礼者许扬觯者以礼责之其间因而失礼者主
　　席之人防众罪之
　　主府知府州知州县知县如无正官以佐贰官代位于东南
　　大僎以致仕官为之位于东北
　　大宾择乡里年髙有徳之人位于西北
　　介以次长位于西南
　　三宾以宾之次者为之位于宾主介僎之后司正以教职为之主觯以罚之
　　赞
　　乡饮酒仪
　　洪武十六年颁行乡饮酒礼图式一各处府州县每嵗正月十五日十月初一日于儒学行乡饮酒礼酒殽于官钱约量支办务要丰俭得宜除僎宾外众宾序齿列坐其僚属则序爵前一日执事者于儒学之讲堂依图陈设坐次司正率执事习礼至日黎明执事者宰牲具馔主席及僚属司正先诣学遣人速僎宾以下比至执事者先报曰宾至主席率僚属出迎于庠门之外以入主居东宾居西三譲报揖而后升堂东西相向立赞两拜宾坐执事又报曰僎至主席又率僚属出迎揖譲升堂拜坐如前僎宾介至既就位执事者唱司正觯执事者引司正由西阶升诸堂中北靣立执事者唱僎宾以下皆报揖执事者以觯宾以下皆报揖执事者以觯酌酒授司正司正举酒曰恭惟朝廷率由旧章敦崇礼教举行乡饮非为饮食凡我长幼各相劝勉为臣尽忠为子尽孝长幼有序兄友弟恭内睦宗族外和乡里无或废坠以忝所生读毕执事者唱司正饮酒饮毕以觯授执事唱揖司正揖僎宾以下皆报揖司正复位僎宾以下皆坐唱读律令执事者举律令案于堂南向引礼引读律令者诣案前北向立唱僎宾以下皆拱立行揖让如觯仪然后读律令有过之人俱赴正席立听读毕复位执事者唱供馔案执事者举馔案至宾前次僎次介次主三宾以下各以次举讫执事者唱献宾主席起北靣立执事斟酌酒以授主主受爵诣宾前置于席稍退赞两拜宾答拜讫执事者又斟酒以授主主受爵诣僎前置于席交拜如前仪毕主退复位执事者唱宾酬酒宾起僎从之执事者斟酒授宾宾受酒诣主前置于席稍退赞两拜宾僎主交拜讫各就位坐执事者分左右立介三宾众宾以下以次斟酒于席讫执事者唱彻馔侯彻馔案讫唱僎賔以下皆行礼僎主僚属居东宾介三宾众宾居西赞两拜讫唱送宾以次下堂分东西行仍三揖出庠门而退乡饮酒礼考【附】
　　礼记乡饮酒之义主人拜迎宾于庠门之外入三揖而后至阶三譲而后升所以致尊譲也盥洗觯所以致洁也拜至拜洗拜受拜送拜既所以致敬也尊让防敬也者君子之所以相接也君子尊譲则不争洁敬则不慢不慢不争则逺于鬬辨矣不鬬辨则无暴乱之祸矣
　　周礼乡大夫之职三年则大比攷其徳行道艺而兴贤者能者乡老及乡大夫帅其吏与其众寡以礼礼宾之党正国索鬼神而祭祀则以礼属民而饮酒于序以正齿位
　　射义曰卿大夫士之射也必先行乡饮酒之礼孔子曰吾观于乡而知王道之易易也
　　按先儒谓乡饮有四一则三年宾兴贤能二则乡大夫饮国中贤者三则州长习射四则党正蜡祭今世所行惟存一乡大夫饮国中贤者耳夫乡饮之名始于成周汉唐以来亦间行之然无定制我太祖御制大诰有云乡饮酒礼不过申明古先哲王教令而已所以乡饮酒礼叙长幼论贤良别奸顽异罪人其坐席间年髙有徳者居于上年髙淳笃者并之以次序齿而列其有曾违条犯法之人列于外坐同类者成席不许于良善之席主者若不分别致使贵贱混淆察知或坐中人发觉主者坐以违制奸顽不由其主紊乱正席全家移出化外大哉王言其垂世警俗之意深矣

<子部,类书类,图书编,卷一百六>

　　射饮
　　郑乡射礼目録云州长春秋以礼防民而射于州序之礼谓之乡者州乃乡之属乡大夫在焉故不改其礼　周礼乡老及乡大夫三年正月献贤能之书于王退而以乡射之礼五物询众庶诸侯之乡大夫既贡士于其君亦用此礼射而询众庶也　按疏曰礼若缓而实急若轻而实重者射也先王患人不知其急而缓之不知其重而轻之故于乡射以习礼乐于燕射以致安誉于宾射以通好于大射以择士故古者诸侯之射必先行燕礼卿大夫之射必先行乡饮酒之礼故燕礼所以明君臣之礼乡饮酒之礼所以明长幼之序者葢燕于乡饮则有恩明君臣与长幼则有义有恩有义然后以射而观其徳行此人所以乐为之也又按仪礼燕礼与大射仪相属乡饮酒礼与乡射礼相属即敖继公所谓士与其乡之士大夫会聚于学宫乡饮酒而习射者也今制所定止乡射礼故曰饮射
　　射礼考
　　周礼乡大夫退而以乡射之礼五物询众庶【问求其人】一曰和【发而中节】二曰容【动皆合行】三曰主皮【不失正鹄】四曰和容【容比于礼】五曰兴舞【节比于乐】
　　州长春秋以礼防民射于州序
　　按仪礼射有三大射宾射燕射天子诸侯卿大夫皆有之士无大射而有宾射燕射后世礼废之后而所谓射者惟用之于战陈用之以为礼节者葢微矣我圣祖欲以之取士以复古人择士泽宫之制而不果既而颁其图式仪注于天下非但以是教士子而必俾学官与有司习射焉
　　按蓝田吕氏曰射义言射者男子之所有事者也天下无事则用之于礼义故有大射乡射之礼所以习容习艺观徳而选士天下有事则用之于战胜故主皮程力所以御侮克敌也吕氏曰诸侯之射大射也卿大夫士之射乡射也射者男子之事必饬之以礼乐者所以养人之徳使之周旋中礼也葢燕与乡饮因燕以娱宾不可以无礼故有大射乡射之礼礼不可以无义故明君臣之义与长幼之序焉
　　大射总叙
