<!-- { "loadSidebar": true } -->
　　天地间物一而已矣吾人知一而已矣大学前云知止后云知本知果有二乎哉前云物有本末后云致知在格物物果有二乎哉前既云本末矣后云壹是皆以修身为本其本乱而末治者否矣本果有二乎哉前云物格而后知至后云此谓知本此谓知之至知至果有二乎哉可见一篇无二物也无二本也无二知也此所谓大学之道也何也天下国家身心意知一物也就一物之中而指其本则修身为本也知修身为本斯为知本斯为知至即所谓知止即所谓物格而知至也大学之道岂不明白而易简哉夫本不难知矣何知本之难其人也盖自圣学不明世之人既无明明徳于天下之欲欲则不肯先之以致知格物之功其欲也不过功利之私其知也不过闻见之知孰知是物也即所谓仁者人也即所谓形色天性也吾性之仁浑然万物一体中国一人敦化川流显微无间不离乎形色之人也心不正意不诚知不致不可以语修身矣家不齐国不治天下不平可以语身之修哉故统一物言之虽有本末之分而其本则在乎身以身之所处不于家则于国不于国则于天下不能舍斯人而独立也是以心意知之完具于身者非沦于无也实与家国天下之人相为贯彻家国天下之体备于身者非滞于有也实由心意知以为之经纶知修身为本者非徒解释乎义理已也真知本者必能格物以致其知诚其意正其心精神凝聚融结而肫肫其仁焉则诚诸中形诸外有诸己求诸人盛徳至善民不能忘家于此乎齐国于此乎治天下于此乎平浩浩乎直以一身通于天地万物上下同流明明徳亲民而止至善矣此所以总结曰自天子以至于庶人壹是皆以修身为本噫惟仁者为能与物为体大学一书即孔门求仁之方岂非修身固不足以立天下之大本非知本岂足以语圣人之大学
　　格物
　　天高地下万物散殊虽一物不知乃其所耻俗学执而不化所以滞于有也万物生于有有生于无吾有一物无头尾背面名字异学荡而无归所以沦于无也盖由见之偏而未会其全故有无分而二其物矣岂特二其物焉已哉且以虚实论知如致知则致为虚知为实知即明徳也所谓不虚之良知是也如知止知本知所先后则止本先后为实知为虚所谓知性知天是也不思知一也明徳为体明明徳止一明字即用如康诰明徳是体克即用帝典峻徳是体克明即用论语知之为知之不知为不知是知也何有于虚实体用之分哉可见体用原不相离徳性之知即知觉之知知觉之知即徳性之用犹之乎一人之身对祖父则称为子若孙对子孙则称为父若祖虽随其异称不因人之称而改移其面目也不识其面目而止随称名以增拟议所以觌面不相识者多矣盖縁二其物故二其知则其分知与物而二之者又不待言也试以物言之万物皆备于我今之谈者必曰万物之理皆备我之性谈致知格物必曰致吾心之知穷在物之理不识圣贤著述何为吝一理字必待后人增之而后能明其説也易谓干阳物坤隂物中庸谓不诚无物亦将加一理字而后明乎理一分殊言各有攸当也自物之本末言之天下国家身心意知物之分殊何如也自事之终始言之格致诚正修齐治平事之分殊何如也然合天下国家身心意知而统之为一物合格致诚正修齐治平统之为一事而事之先惟在格物事物之理一为何如也且大学之道探本穷源惟在格物而身为物本一是皆以修身为本圣贤垂训何其详切简明一至此哉谅哉物一而已矣无而未尝无有而未尝有一实而万殊万分而一本故中庸一言以尽天地之道曰其为物不贰则其生物不测易系曰干知大始坤作成物又曰复以自知复小而辨于物合而观之知果一乎否也物果一乎否也知之与物一乎否也真信其体之一则用自不容以不一皆不待辩而自明矣否则各执其见各是其説而不相通故人为万物之灵茍昧格致而沦于无自以为灵明常惺惺矣何以使物各得其所也泥格物而滞于有自以为百物皆通矣何以通天地万物为一体也然则欲通天地万物为一体便物各得其所以充满乎至善之分量者又可于天生蒸民之物则而莫之省乎或曰传注与传习録果不相通欤曰学者欲观其会通须合二先生之书以会其全焉晦翁先生辩苏黄门老子解有云道兵器之名虽异其实一物也故曰吾道一以贯之阳明先生诗云良知祗用安排得此物由来自浑成于此得意忘言二先生潜孚黙契盖可想矣或曰格物之防合内外虚实有无隐显而一之然矣然必以脩身为本未他有所证欤曰哀公问何谓成身孔子对曰不过乎物又曰仁人不过乎物孝子不过乎物是故仁人之事亲也如事天孝子之事天也如事亲是故孝子成身夫成身在不过乎物非孔子从心所欲不逾矩其孰能之虽然求物于散殊者其失也支离滞固物而不化人易识也异教则单提虚寂为宗云恍兮惚兮其中有物云有物先天地无形本寂寥祖其説者反援圣经无声无臭寂然不动诸説以证之使高明超脱之士咸溺志于无物之归俾大学之道愈晦而塞格故不得不于大学格物详辩之也噫干知坤作不贰不测万物皆备有物有则致知格物辩物自知天人性教一以贯之顾人之自信何如耳修身为本
　　尝读程子全书谓人于外物奉身者事事要好只自家一身与心却不要好以此泛观世间其人人之通病乎夫以一身处覆载中不啻沧溟一浮沤耳倐起倐灭于沧溟无增损也其自待之小甘为外物驱役困苦岂上天厥付不均而分各有限制耶及读大学谓自天子至庶人壹是皆以修身为本乃知吾人原合天下国家身心意知为一物就物之本末观之乃知身为物本天子庶人分为崇卑身无大小真知修身为本者此谓知本此谓知之至也人可自小其身哉学有大小而人之小大因之耳然大学之道其防意若未易穷诘而揭其要修身为本一语足以括之矣何也两间万类浑然一气虽名象各别而物则本同何独于吾身而疑之所以天下国家即身之统体而大无外也心意知即身之蕴蓄而小无内也若止认块然骨骸为吾身而不能致知格物以直窥天地万物一本之原则砥砺名节整饬行检亦有似于身之修矣内焉丰蔀屋以自蔽藏而徳有不明外焉树藩篱以分汝我而民有不亲则天然至善之性吾自桎梏之而莫之觉矣岂大学修身为本之教哉惟此学不明故有从事于身以外者亦若可以治天下国家矣然法制森罗事功炫赫非不足以表暴此身之设施而刻花镂叶其如本实先拨何有从事于身以内者亦知自净其心意知矣然止观定慧了悟圆通非不足以解脱此身之拘缚祗亦拳局其本根以求活于盆盎堦砌间耳此所以学必求乎大学知止知本之道而后可以通天地万物为一身合天下国家为一体也且形色天性原无精粗无内外也学大学者果知修身为本则知吾身即天地也原自为物不贰原自生物不测原自一物不着原自万物皆备知即根本之通明其于家国天下洞然无疑而此身常着察焉致知者致此也意即根本之发生其于家国天下盎然同春而此身常活泼焉诚意者诚此也心即根本之真宰其于家国天下廓然无碍而此身常清宁焉正心者正此也凡视听言动之间喜怒哀乐之际大而纲常伦理微而食息起居朝乾夕惕毋自欺其至善之物则焉虽万感俱寂此身非无事也天下国家之经纶已于此乎藏诸宻而静非无也虽万感纷纭此身非始有事也心意知之所主宰随其酬酢澄然不挠而动非有也为君止仁为臣止敬为子止孝为父止慈与人交止信惟其身之所接而物则周流我无所与故己欲立而立人己欲达而达人安人安百姓胥此乎存焉信乎格致诚正齐治均平只修身为本一语足以括之矣或曰易复之初九不逺之复以修身也言内也家人上九威如之吉及身之谓也言外也大学正心诚意致知不专于内乎曰物无内外故身心皆合内外言也何也人知忿懥恐惧好乐忧患存诸心也何为原又有所只自身言人知视听饮食形诸身也何为不见不闻不知味皆由于心不在耶此所以心不正则身不修身不修则家不齐国不治天下不平如好人之所恶恶人之所好是谓拂人之性灾及其身矣孰谓身心可专以内外分言之哉或曰如子之意则身有所忿懥不当改身为心欤曰观人之忿懥者必有怒容恐惧者必有战色好乐者必有笑顔忧患者必有愁态则其所谓有所果属之心而非身乎不然何掩不善而着善者乃肺肝之如见也此所以身心相贯人已相通身不行道则不行于妻子而其身一正天下归之矣修身为天下国家之本也又何待他释哉或又曰子前取证成身不过在物则本即物有本末之本矣有谓此本不对末言者非欤曰天之生物也使之一本正言无二本也况本乱则末不治圣经已有明训何必取证天上天下惟我独尊必欲脱离四大之幻身求所谓法身化身报身而身外有身始为真知本来面目哉噫不求明格物而及窃禅宗止义以深言其本也抑末矣
　　毋自欺
