<!-- { "loadSidebar": true } -->
　　宗庙祀先之礼事死如事生事亡如事存孝之至也非以生而存者假其衣冠饮之食之以待乎死而亡者之谓也祭必设尸将以爲非古礼也夏立而卒祭商周坐服上服以象生其设旧矣公尸嘉告公尸来燕来宁皆可证也将以诏妥酬侑一如生者则尸必以孙爲之孙爲尸其父北面而尊事之虽曰孙与祖爲体其实以父而拜子也或使族子弟爲之虽曰因生者饮食醉饱如亲见吾祖考然其实假祖假王防吾父祖亦甚矣谓此爲古礼吾不信也祖爲诸侯大夫士其孙之冠服一如其祖王者之祭祖爲天子矣其孙亦服天子衮冕端坐庙堂之上以临其父兄百官所爲弟爲尸则敬弟果如是乎且孙之长幼不可知则冠服必与体称而所服必非祖先旧衮冕矣所谓设其裳衣果如是乎然则无孙及孙幼与无族子弟之可象者必假他姓爲之尸也已况宗庙必考妣合祀孙可以尸祖矣何爲不以孙女尸祖妣而使祖妣独无祀尸也天子九庙必九孙以爲之尸欤时乎祫禘则尽祫禘之主而各爲之尸欤五祀亦有尸必使人服门神灶神之服与主人相献酬欤至曰尸在庙门则疑于臣在庙中则全于君而以迎牲不出明君臣之义父北面而事之以明子事父之道揆之天理人情皆有甚不安者洋洋乎如在其上如在其左右而绥我思成恐未必尽假生者之衣冠饮食以成其如在之思也然则谓之尸者何哉诗曰谁其尸之有齐季女易曰弟子舆尸尸主也非谓祭无尸也谓以木爲主而抱主者亦谓之祀尸也故成服者必有尸以其立主也祭而有尸所以出主也尸必以孙孙抱主而出也孙幼不能抱及孙无使人抱之所以抱其主也夫妇共尸二主之合抱也始死无尸未立主也神具醉止不言尸醉俨如在也皇尸载起鼔钟送尸神保聿归还主如庙也举斚角诏妥尸所以安主也故曰尸神象也以木象其神以有依也岂以人象神之谓哉虽然礼仪有古今而天理在人心今犹古也使揆诸天理人情而皆恊虽古无此礼今以义起圣人复生不能易也揆诸天理人情有不恊焉虽礼行自古吾不敢以爲然也然则后世祭不设尸或亦有见于斯欤

　　图书编卷九十七
　　钦定四库全书
　　图书编卷九十八
　　明　章潢　撰



　　庙祀考
　　王制曰天子七庙三昭三穆与太祖之庙而七诸侯五庙二昭二穆与太祖之庙而五大夫三庙一昭一穆与太祖之庙而三士一庙庻人祭于寝天子诸侯宗庙之祭春曰礿夏曰禘秋曰尝冬曰烝天子祭天地诸侯祭社稷大夫祭五祀天子祭天下名山大川五岳视三公四渎视诸侯诸侯祭名山大川之在其地者天子诸侯祭因国之在其地而无主后者天子犆礿祫禘祫尝祫烝诸侯礿则不禘禘则不尝尝则不烝烝则不礿诸侯犆禘一犆一祫尝祫烝祫天子社稷皆太牢诸侯社稷皆少牢大夫士宗庙之祭有田则祭无田则荐庻人春荐韭夏荐麦秋荐黍冬荐稻韭以卵麦以鱼黍以豚稻以鴈祭天地之牛角茧栗宗庙之牛角握賔客之牛角尺诸侯无故不杀牛大夫无故不杀羊士无故不杀犬豕庶人无故不食珍庶羞不逾牲燕衣不逾祭服寝不逾庙大夫祭器不假祭器未成不造燕器
　　张子曰殷而上七庙自祖考而下五并逺庙爲祧者二无不迁之太祖庙至周有百世不毁之祖则三昭三穆四爲亲庙二爲文世室武世室并始祖而七诸侯无二祧故五大夫无不迁之祖则一昭一穆与祖考而三故以祖考通谓爲太祖若祫则请于其君并髙祖干祫之【干祫之不当祧而特祫之也】孔注王制谓周制粗及之而不详尔
　　朱子禘祫议曰王制天子七庙三昭三穆与太祖之庙而七诸侯大夫士降杀以两而祭法又有适士二庙官师一庙之文大抵士无二祖而皆及其祖考也【郑氏曰夏五庙商六庙周七庙今按商书已云七世之庙郑说恐非顔师古曰父爲昭子爲穆孙复爲昭昭明也穆美也后以司马氏讳昭故学者改昭爲韶也】其制皆在中门外之左外爲中宫内各有寝庙别有门垣太祖在北左昭右穆次而南【晋博士孙毓议】天子太祖百世不迁一昭一穆爲宗亦百世不迁【宗亦曰世室亦曰祧郑注周礼守祧曰宗亦曰祧亦曰世室周礼有守祧之官郑氏曰逺庙爲祧周爲文武之庙迁主藏焉又曰迁主所藏曰祧先公之迁主藏于太祖后稷之庙先王之迁主藏于文武之庙羣穆于文羣昭于武明堂位有文世室武世室郑氏曰世室者不毁之名也】二昭二穆爲四亲庙髙祖以上亲尽则毁而逓迁昭常爲昭穆常爲穆【昭之二庙亲尽则毁而迁其主于昭之宗曽祖迁于昭之二新入庙祔于昭之三而髙祖及祖在穆如故穆庙亲尽放此新死者如昭爲昭则祔于昭之近庙而自近庙迁其祖于昭之次庙而于主祭者爲曽祖自次庙迁其髙祖于昭之世室盖于主祭者爲五世而亲尽故也其穆之两庙如故不动其次庙于主祭者爲髙祖其近庙于主祭者爲祖也主祭者殁则附于穆之近庙而逓迁其上仿此凡毁庙迁主改易檐示有所变非尽毁见谷梁传及传注】诸侯则无二宗大夫又无二庙其迁毁之次则与天子同【但毁庙之主藏于太祖】仪礼所谓以其班祔檀弓所谓祔于祖父者也【曲礼云君子抱孙不抱子此言孙可以爲王父尸子不可以爲父尸郑氏曰以孙与祖昭穆同也周制自后稷爲太祖不窋爲昭鞠爲穆以下十二世至太王复爲穆十三世至王季复爲昭十四世至文王又爲穆十五世至武王又爲昭书称文王爲穆考诗称武王爲昭考而左氏传曰太伯虞仲太王之昭也虢仲虢叔王季之穆也又曰管蔡鲁卫文之昭也邗晋应韩武之穆也盖其次序一定百世不易虽文王在右武王在左嫌于倒置而诸庙别有门垣足以各全其尊初不以左右爲尊卑也】三代之制其详虽不得闻然其大略不过如此
　　周时飨九献仪节
　　有虞氏四时之祭春禴夏禘秋尝冬烝祭尚气郊特牲云血腥烂祭用气也法先迎牲杀之取血告于室以降神然后用乐而行祭祀祭贵首夏氏时祭之名因有虞祭贵心殷因虞夏之制祭尚声郊特牲云臭味未成涤荡其声乐三阕然后出迎牲声音之号所以昭告于天地之间也祭贵肝周祭春曰祠夏曰禴秋曰尝冬曰烝以禘爲殷祭之名祭尚臭灌用鬯臭隂逹于渊泉致隂气也祭贵肺行九献之祀祭之日王服衮冕而入立东序工奏王夏后副祎而入立西序就西房工奏齐夏尸服衮冕入奏肆夏王及于室而不迎王以圭瓒酌鸡彛之鬰鬯以献尸尸以祼祭之啐之奠之此爲祼神之一献后以璋瓒酌鸟彛之鬰鬯以献尸尸祭之奠之啐之此二献也王乃而迎牲于门牲入奏昭夏王亲牵牲公卿大夫执币以从入于庭告博硕肥腯王丽牲于碑亲执鸾刀启血毛授祝祝入告幽全乃杀牲一牢始行朝践之事尸出于室坐户西南靣主在西东靣荐笾豆脯醢乃取牲膟膋燎于炉炭入诏神于室于时王亲洗肝于鬰鬯燔之堕于主亲制其肝所谓制祭也乃升牲于室中荐腥于尸王前谓之朝践王以玉爵酌玉罇中醴齐以献此三献也后于是践朝事笾堂上歌以夹钟堂下调以无斁作大武之乐后以玉爵酌献罇醴齐以献尸此四献也于时上自阼阶西献后从西阶东酌献至荐熟先荐于堂有机设馔乃更设尸主之席于室在户内西方东南尸在其北布席讫迁所设于堂上之馔置尸主前祝以斚酌奠奠于馔南又取肠间脂之萧合羶芗燎于炉炭所谓臭阳逹于墙屋乃迎尸主入室即席举奠斚祝诏王妥尸王拜尸祭酒以青茅白缩酒遂啐之奠之乃坐王以玉爵酌象罇盎齐以献尸五献也后荐馈食之笾又以玉爵酌象罇醴齐以献六献也尸食讫王以玉爵酌朝践献罇醴齐以酳尸谓之朝献罇相因此七献也后荐加事之豆笾尸饮七王献工尸饮讫授祝祝清酒以授尸尸酢王设酢席于户内尸取祭馔黍稷并嘏王王以出量大与鬰人受之后以玉爵酌馈食象罇之盎齐曰再献亦罇相因尸酢后如王此八献也尸饮八王献卿诸侯爲賔者以玉爵盎齐备卒食三献合九献及后王各四诸侯爲賔者一也尸饮九王献大夫士九献后王降冕而总干舞大武之乐以乐尸爲嗣子举奠与诸臣进献更行三爵爲加爵用璧散璧角而旅酬爵行旅讫尸出嗣子馂厥明更以一牢绎于枋
　　宗庙飨祀考
　　易王假有庙致孝享也
　　商书七世之庙可以观德
　　盘庚兹予大享于先王尔祖其从与享之【庙以功臣配享三代已有之矣】
　　周礼大宗伯以肆献祼享先王以馈食享先王以祀春享先王以祫夏享先王以尝秋享先王以烝冬享先王
　　吴澂曰肆献祼五年之禘也馈食三年之祫也祠禴烝尝四时祭名春物初生未有以享以祠爲主故曰祠夏物未成用薄物以祭故曰禴秋物渐成以荐新爲主故曰尝冬物毕成可进者众故曰烝
　　小宗伯辨庙祧之昭穆
　　按昭穆之名始见于此商虽有七庙之文见于书然未明言其爲昭穆也周虽有昭考穆考之颂见于诗然未并举以爲言也夫宗庙有迭毁而昭穆则一成而不可易此小宗伯所以爲之辨别欤
　　司勲凡有功者铭书于王之太常祭于大烝司勲诏之
　　按周书洛诰曰记功宗以功作元祀君牙曰厥有成绩纪于太常商书曰兹予大享于先王尔祖其从与享之皆是祀先王而以功臣配享也歴代相承率循是典本朝庙祀以中山武宁王徐逹开平忠武王常遇春岐阳武靖王李文忠宁和武顺王邓愈东瓯防武王汤和黔宁昭靖王沐英虢国忠烈公俞通海蔡国忠毅公张徳胜越国忠壮公胡大海梁国武桓公赵德胜泗国武壮公耿再成永义侯桑世杰十二人者配享于太祖以河间忠武王张玉东平武烈王朱能宁国公王真荣国恭靖公姚广孝四人者配享太宗自中山王以下十二人者皆武臣也河间王以下四人者其一人姚广孝文臣也臣观前代功臣配享文武并用乞下礼官议请于今开国元勲中择一文臣终始全节者以配享太祖又于仁宗宣宗英宗三庙皆如二庙故事推择文武大臣配享以成一代崇徳报功之典
　　王制天子七庙三昭三穆与太祖之庙而七
　　按汉儒七庙之制有两说所谓周之所以七庙者以后稷始封文王武王受命而三庙不毁与亲庙四而七韦成等之说也七者其正数可常数者宗不在此数者茍有功德则宗之不可预爲设数刘歆之说也朱熹以刘歆之说爲是若从诸儒之说则王者不过立四亲庙与太祖爲五其与诸侯五庙又何别乎况商书已云七世之庙可以观徳则自昔已有七庙矣
　　天子诸侯宗庙之祭春曰礿夏曰禘秋曰尝冬曰烝天子置礿祫祫禘祫尝祫烝
　　陈皓曰祫合也其礼有二时祭之祫则羣庙之主皆升而合食于太祖之庙而毁庙之主不与三年大祫则毁庙之主亦与焉
　　陈祥道曰君子以义处礼则祭不至于烦数以仁处礼则祭不至于疏怠
　　朱熹曰汉承秦弊不能深考古制诸帝之庙各在一处不容合爲都宫以序昭穆贡禹韦成匡衡之徒虽用正之而终不能尽合古制旋亦废罢后汉明帝又欲遵俭自抑遗诏无寝庙但藏其主于光武庙中更衣别食章帝复如之后世遂不敢加而公私庙皆爲同堂异室之制自是以来歴魏晋隋唐其间非无奉先思孝之君据经守礼之臣而皆不能有所裁正至太祖之位下同孙子而更僻处于一隅既无以见其爲七庙之尊羣庙之神则又上压祖而不得以爲一庙之主以人情论之则生居九重穷极壮丽而殁祭一室不过寻文之间甚或无地以容鼎爼而隂损其数孝子顺孙之心宜有所不安矣
