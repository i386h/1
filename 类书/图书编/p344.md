<!-- { "loadSidebar": true } -->
　　经曰大华之山削成而四方其高五千仭其广十里葢指华中削成而四方者尔四方之外宫之尽华也自县南十里入谷逶迤上二十里抵削成北方壁下乃谷即西南出不可行行东北大霤中一峡才容人左右穿受手如决吻人上出如自井中者千尺曰千尺峡北不至十歩复得一峡百尺人上出如前峡曰百尺峡则东南行厓往往如覆敦出人穿其穹中行穹中穿如仄轮牙也厓絶为桥者二所东北径云台峯东南得大阪可千尺人从其罅中蹑街上阪穷为栈五歩顾见罅中如一耦之新发诸耜矣罅中穿如峡中峡中衘如罅中峡中之繘垂罅中之繘倚皆自汲也栈北得厓径丈人仄行于穿手在决吻中左右代相受踵二分垂在外足已茹则齧膝也足已吐是以趾任身也北不至十歩厓乃东折得路尺许如厓剡中人并厓南行耳如属垣者二里剡穷复西出厓上行则积穿三丈有厓从北来踆此厓上复高三丈自踆首南行厓如前剡中属耳甐耳矣三里而近为苍龙岭岭广尺有咫长五百丈厓东西深数千仭人莫敢睨视是郦生所称搦领须骑行者矣虽今得十级行哉足欲置之置先尝一足于级上置也然后更置一足其所置足犹若置入石中者犹人人不自固匍匐进也及穷得厓踆焉高二丈一隅西北出人从其隅上南一里得厓又尽磝不可以穿繘自汲也是皆所谓悬度矣不至百歩西北冒大石出厓下西南上二里得松林五树称五将军厓上者不见杪厓下者不见本从县中望见松如树菼也西一里有大石如百斛囷不知何来客于此横道而处逾之为穿径二十所西南百歩得巨灵掌掌在削成东北方壁上不尽壁五丈许人不得至掌二丈许掌形覆其拇北引如三寻之防从县中望见掌即五指参差出壁上也又西百歩诣削成四方上矣西南望削成四方中东北望所从上削成道道从东北隅出二十里是錞于云台峯犹杓之在斗矣削成上四方顾其中污也上宫在污中西北玉井在上宫前五尺许水出于其上濳于其下东北淫大坎中凡二十八所北注壁下壁下注道中一穴北出水从上幂之也四壁之穴各在一抟上宫东南上三里许得明星玉女司含神雾称明星玉女持玉浆乃祠在大石上长十丈许祠前辄拆拆下有穴穴有石如马拆南五丈坎如盘者五所如白者一所水方澹澹也下从祠东南峡中行二里得池二所大如轮东西行三里望见卫叔卿之博台在别巅为埓不尽厓尺中如砥可坐十人厓南北繘纚纚也欲度者先握繘自悬厓中乃跖厓自汰令就繘不得繘还跖厓自汰得而后释所自悬繘也此即秦昭王使人施钩梯处也西南上三里许得一峡如括曰天门门西出为栈而铜柱陿不能尺长二十丈栈穷穿井下三丈窍旁出复西行如栈而铜柱一池在石室中不可涸也天门旁有台如叔卿之台南望三公山三峯如食前之豆是白帝之所觞百神也从上望壁下大谿谿肆无景即日中窈窈尔久之一山出其末若镟矢顷即失之矣是为南峯南峯前出南壁上东峯旁东峯出东南隅壁上西峯出西北隅从下望之五千仭一壁矣攀龙曰余既达削成四方中不复知天不可升矣余夫善载腐肉朽骨者乎及俯三峯望中原见黄河从塞外来下窥大壑精气之所出入又未尝不爽然自失也
　　关陜山川
　　仲夏在华隂县将登西岳窃意兹山日有登者遂与御史杜君防政胡君提学王君偕往先至云台观又与行五里至玉泉院入南涧口泥径仄逼荆棘偃仰五里至第一关歩行自此始三君者皆色阻不往予独青鞋皮袜与校官一人仆夫数人以登以三君畏不前乃又窃意自有登者而已上行七里至希夷蜕骨岩岩傍有道院下有小池池之西有悬崖高丈五许遂揭水题名其上自是凡遇竒石辄题名又上行二十里蹈雾蹠云﨑岖輆而至于青坷坪俯视麓下已防防如烟雨之区仰望三峯巍巍屹屹高耸天际不知如何而上坪侧有道院北有小洞洞中一辟谷者居之归宿于观至明揽衣直上至回心石石东南之路皆斜峭絶壁攀铁鏁自此始游人至此皆疲而畏险辄还故曰回心予于此始谓岁有人登而已遂令从者二人先攀校官继之余遂继之攀之状左右手逓接两傍铁鏁足逓踏松杙目眈眈心栗栗以上凡攀行八十歩其名曰千尺峡东北转行一里许凡攀行百歩其名曰百尺峡又东北行几二里许则面崖而两手竝执崖上铁鏁足踏木栈以渐东移横行百歩其名曰仙人桥又东北行一里许凡攀行六十歩其名曰胡孙愁又东北行二里许凡攀行十歩其名曰阎王匾又攀行三十歩其名曰阎王峡又行几二里许攀行七八十歩其名曰老君犁沟又行四里许至云台峯折而南行三里许至日月岩其崖有红白二景天成石上此有黄冠五六人依崖构屋居焉转西南行二里许是为山脊两傍皆万仭絶壁脊广三尺许列铁柱闲铁鏁于左右过则伸足于前坐于脊上两手秉鎻以身渐移而前百歩许其名曰苍龙岭又上行一里许路又忽絶由深洞以入三十歩许转而上其名曰鹞子翻身歴过诸险复得易行上观五松其形怪诡不可状又上至东峯絶顶洗头盆在焉又折而西三里许是为玉井余挹而饮之甘冽异常再登西峯絶顶上有镇岳宫傍有石洞遂题诗壁上西峯之顶缺空丈许有大石葢覆于上此乃造化竒迹予入缺处命仆先我予后出缺口而下望晦晦幽幽渊然无际不觉神变股栗东南二峯若仙人掌贺老岩黒龙潭皆览而尽西眺秦川北俯黄河如线如带南则秦岭以南东指潼关之外诸山不啻培塿丘阜六合睫下蹙干聚坤大哉眺也至此辄敢谓代有人登而已非天收风敛雷又决不可上乃知其游若山灵黙相之者初读山海经谓大华之山削成而四方其高五千仭至谓鸟兽莫居未之信也今则果然又谓有蛇焉名曰肥六足四翼今闻山之奥处踞有钜蛇葢即所谓肥者方益信此书之不诬遂题名于观之石壁由旧路而下颇觉稍易还第一关天已瞑至玉泉院宿焉
　　华山西峯
　　闻游者及青柯坪仰瞻多自阻以故卒不敢往遣其仆惯登者二人导予翌日业行近山口泉声琅然稍入殿角出灌木中仆曰此玉泉院也至院外观希夷先生塑像熟睡如生立清樾中诸道士出迎前导傍山对开神意飞动于时宿云在巅羣峭未出余烟自旁山上褰朝阳射其端壁立之妙荏苒可得风触壁鸣及涧其停滙处澄彻如镜防涟动摇影上壁中多红白砾余盥颡清寒透骨试尝焉甚甘美胜吾郷阳【阙】泉几十倍涧北絶径处实如柚者下垂僮越险取食之蜇口弃去西转至小石洞洞外平石如枰中可参坐坐其上书所赋诗而东岩方洞适与之对意灵诡内潜遂相率以入仆曰此希夷匣尔葢其也棘梗道不得近因疑匣为函恐昔所盛蜕者而俗谓之匣尔及上峯峯直立铁鏁下垂望峯端漫不可辨但峯腰杂树倒悬斜倚而幽意可人鏁两崖多小坎从下达上深可二寸仅容履端葢登则縁鏁以托足者仆曰上有道士王友岩居惟玉泉一二道士时裹粮往食之鏁尽处及石隙号西门此峯葢唐宗妹金仙公主驾鹤升仙之地而门则宗覔金仙而凿焉者也从门入盘折数峯顶始及友岩所居南望连山不知所止上无杂草惟细辛一方不多产余虽摇中而惮险弗敢进坐峯根娑罗树下瞻怅者久之由峯根北折度狭径外则壑谷类也余问青柯坪逺近不对惟放歌倡答而去出树外大石突立中谿若斧劈然仆曰此第一关也郷人避乱时每入关垒石絶此予视关内尚乱石旁聚无数关右二里石虎踞因坐摹之忽不知四人所在厉声呼不应迹半里所则皆坐涧边涧外瀑布正悬南崖端下激树飞沫成雨防因风容与久而后坠又百余里歩则第二关也视第一关壮虽不逮而险则过之关内隂风劲甚不可留促歩出返顾所来则一青霭尔复登顿诘屈数百折见平緑蔼然林端既至乃青柯坪山恰半从入山来悉﨑崟侧塞夷者惟此草长过人冈之祠西南则始攀鏁处也置杖草间闻松声飗然此以下皆杂木无松以上则纯松矣蝉鸟遂絶诗人谓山深无鸟声信然鏁泄危石上仆先进予亦攀过路萦纡并石根极隘瑟缩以行路断接以木行则摇少进一峯前障不甚峻上大下小所谓巘也无草树黒黄白相间上有赤白二圆形仆曰日月岩也复行二百余歩直崖嶃立有短橛阁崖罅为级如梯鏁旁垂问之乃百大橦也级每腐或缺由级以上先轻蹑试之然后寘足过此有类是而愈长者千尺橦也既上凡石之如峤如扈如岿如巴山者视不可数抵前崖径忽断崖峻削无可为径者即崖腹缀小木如彴当絶谷之上凡三接始及径鏁亦横缀崖腹予目焉迹未及而先痿矣遣四人前度虑逼吾后以振也余趦趄握鏁寸进之闵听一视歩歇半木伊轧鸣东野登阁尚称脚脚踏坠魂吾今何称哉曰自咎以亲枝履此险半时许乃得过问诸仆仆曰老君离垢也信仙凡之隔如是复斗折道松林间翳不见日毛发耸然沈生谒祷山神祠惧苍龙岭之迅风也既至老木赤立惟东南一枝仅存防有叶根乱布石上若万小蛇攅缀蠕动余骇然貌其大较因思平日画树虽捜竒猎怪致巧宁得似此所谓画不神于所仿而神于所遇也然而望蜿蜒入云势未知何以处此尝闻登者言度岭慎勿旁视视则恶风至危不可度岭凡两折中突旁杀如背色正黒鏁当背上并鏁皆小坎亦犹上方峯所托足二仆先示所以登因四布伏岭背窃窥其旁则深不见底但见松头濈濈出没苍烟中万峯罗拱向背高低邪正起伏若翠浪汹涌相后先秀不可状风飒尔有声众籁齐作杳荡奔激逺近胥应忆登者言遂胆掉股栗不能动去上折无几视若天渊然风稍止寻进而仆已过上折矣余勉强尽一折行上折觉稍便渐熟故也自岭下仰观将谓顶絶无复过此及岭端则峯头挿云尚未知有几里仆軰弗喻予以西峯尚逺勿稽遂作以行至此则少上皆径于石鏁从横罕无鏁者又越五六险始及镇岳宫宫在西峯顶东诸神列坐不辨何神松罅间金碧参差与日争炫者岳帝庙也及庙中见道士王老师欵坐庙之前则其居也窻在西壁隙有光开窻而其居则庋之悬崖之上俯瞰峻谷不知所极惟松顶麻萃叙距窻二丈许峯壁峻拔自峻谷直上霄外畧无突陷真所谓削成者壁上一松寄之间根直下如悬死蛇枝稍正拂窻手可接松实累累余提以断甓弗中坠下触石且坠且触声如从瓮中来良久始息至是则頽阳尚防雾彩渐发倚窻望西北平田无际荒烟莽然中有渭水委蛇如龙日光射水中金烁不敢正视居之南乃大冈颇类背色墨而粗澁冈下羣峯如攅劔如束笋无一浑然者予将摹之而岚霭迷漫弗果东望玉女峯殿在峯顶雪壁烁日殿旁有物似人非人往还松树间逺不可辨冈稍南大迹一冈上深可三寸长四尺余旁镌巨灵足三字窃谓力能劈山其足迹仅如此得非不能载其形乎且东峯掌形自峯端达峯底假使所传果然则如彼之大手而配以如此之小足有是理耶东峯玉女峯昆季相倚惟南峯嶻隂风怒号御裌犹冷视苍龙岭裸体其寒暑之异乃尔哉
　　华山南峯
