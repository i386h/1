<!-- { "loadSidebar": true } -->
　　元和姓纂曰出自妫姓虞帝之后夏禹封舜子商均于虞城三十二世孙遏父为周陶正武王妻以元女太姬封之宛丘为陈侯以奉舜后是为胡公满九世孙厉公他生公子完字敬仲奔齐为工正以国为氏五世孙陈桓子字无宇孙成子陈常又以所食邑为田氏今详左传鲁庄公二十二年陈人杀其太子御冦陈公子完奔齐其后有桓子无宇生文子须无武子彊僖子乞乞子占书其诸孙曰成子常及瓘字子玉逆字子行又陈庄陈豹礼记檀弓有常孙庄子名伯陈子车子车之弟子亢陈干昔及其子尊已论语有陈子禽至太公和遂簒齐国为田齐和孙称王十五世孙齐王建为秦所灭三子升威轸威称王氏是为北海陈留诸王之祖轸楚相颍川侯因徙颍川复为陈氏生婴秦东阳令史婴生成安君余余生轨轨生审审生安安生常常生愿愿生四子清察齐尚齐生源源三子寔崱遂寔字仲弓后汉太尉掾属文范先生六子纪夔洽谌休光谌字季方献文先生生青州刺史忠二子佐和佐二子凖徽凖字道基晋太尉广陵公生伯眕建兴中渡江居曲阿新丰湖生正二子赤松世达世达长城令徙居长城卞若里生丞相掾康康生旴太守英英生尚书郎公弼公弼生步兵校尉鼎鼎生散骑侍郎髙髙生懐安令咏咏生安成太守猛猛生太常少卿巨道巨道生文讃三子谈先覇先休先覇先陈武帝也谈先梁东宫直阁将军义兴昭烈公生昙蒨昙顼昙蒨陈世祖文皇帝生鄱阳王伯山字靖之新安王伯固字牢之庐陵王伯仁字夀之江夏王伯义字坚之桂阳王伯谋字深之衡阳王伯信昙顼陈髙宗孝宣皇帝生后主叔宝隋涪陵太守叔英字子烈遂宁郡守叔坚字子成上党通守叔卿字子弼鸿胪少卿叔明字子昭淮南王叔彪字子华唐宰相叔达字子聪伯山生隋温令君范淄州刺史君通唐防州刺史君宾循吏传加意劳来以还流移者伯固生万州刺史愿伯仁生隋资阳令蕃伯义生隋谷熟令元基文州刺史察忠州刺史宪伯谋生隋番阳令酆伯信生梁州刺史法防后主生隋昌阳令庄字承肃又有颍川陈忠生邕邕生夷行字道周相唐文宗其弟元锡生夷实夷则夷实生翿夷则孙喜陵州别驾生陵州刺史闻闻生仲寓及昌诲仲寓生光彖昌诲生康乂宣帝子叔明三孙绎侍御史宏邢州刺史某晋陵郡司功参军某生兼唐右补阙翰林学士三子当监察御史苌大理评事月【案月字下有阙】有得于阳城者京字庆复秘书监有传京以从子襃继生灌封髙安丞灌生伯宣伯党又唐明皇宰相希烈污伪官被诛自有世系汉史曰丞相曲逆侯陈平阳武户牗人有兄伯后汉武陵太守陈奉金城太守陈懿蜀人陈省应募击羌封侯又武陵沣中蛮陈从零陵蛮陈汤左传有乐祁宰陈寅孟子弟子有陈代陈臻改姓氏者刘聪之臣陈元达字长本姓髙以生月妨父改陈氏隋唐间有陈永贵本姓白改焉有孙令英西魏赐许昌公陈忻姓尉迟隋初复之其曽孙义感仕唐　唐表陈氏有四误左传武王以元女太姬配胡公而封诸陈是太姬为胡公夫人今以太姬妻阏父而生胡公一误也陈佗杀太子免蔡人杀他而立厉公跃今以厉公名他二误也史记曰陈婴母谓婴曰自我为汝家妇未常闻见汝先世之有贵者今防得大名不祥不如有所属事犹得封侯今表云婴轸之子轸相楚封颍川侯三误矣史记成安君陈余与张耳皆自大梁起兵从刘项取天下婴自东阳以兵属项梁余婴二人同时余居大梁婴居东阳本非父子今表云婴生余四误也姓氏之书不可误误则子孙失其祖而后世秉笔者无所据依今改正其甚者而附以新望云
　　秦
　　秦氏出自姬姓周文王世子伯禽父受封为鲁侯裔孙以公族为鲁大夫者食邑于秦以邑为氏春秋鲁庄公三十一年书筑台于秦即其地也庄公大夫曰秦子干时之战代君任患而身止于齐其家遂昌阜于鲁国昭公时有大夫曰商曰遄又有堇父者仕孟氏为孟僖子车右以力闻诸侯商孙西巴【案说苑作秦巴西】有仁心尝放麑与其母孟孙召为太子傅而托国焉汉兴髙祖用娄敬策徙大姓实闗中秦氏始自鲁徙居扶风茂陵西汉有袭与羣从同时为二千石者五人世号万石秦氏袭孙彭字伯平为后汉循吏有传自彭而下显者代不之人
　　蠙
　　唐咸通中有蠙固知音律
　　邠
　　元和姓纂曰周太王居邠支孙氏焉
　　新
　　元和姓纂曰出自荀氏新稚穆子之后别为新氏
　　新垣
　　陈留风俗传曰毕公封于垣后以为氏汉望气者新垣平以诈诛魏将军新垣衍畏鲁连之说不敢帝秦又新垣固请子顺相魏【案魏国策及世家俱无此人疑有脱悮】
　　新孙
　　出姓苑
　　新和
　　出姓苑
　　辛廖
　　英贤传晋大夫辛廖之后汉有河间相辛廖通
　　申公
　　春秋时楚僭王号其县尹皆称公鬭克字子仪谓之申公子仪屈巫臣字子灵谓之申公巫臣其后或以申公为氏风俗通止言巫臣之后又曰汉太子傅申公误矣巫臣尽室奔晋申公止姓申氏
　　申叔
　　出自楚大夫食邑于申而字叔谓之申公叔侯因为申叔氏春秋时申叔时劝楚庄王复封陈其子申叔跪识巫臣窃妻以逃申叔豫以忠言晓防子冯者皆贤人又有申叔展其族申叔仪仕吴
　　申鲜
　　元和姓纂曰左传齐有申鲜虞汉有中谒者申鲜洫谨按鲜虞姓申齐庄公之难奔楚为右尹此必洫之先因其祖名鲜虞而食邑于申合以为申鲜氏姓纂葢援古而未明也
　　申章
　　汉儒林传有长沙王太申章昌字曼君楚人谷梁春秋徒众尤盛
　　申屠
　　唐贞观所定凉州西平郡六姓有申屠氏五代有申屠谔
　　因孙
　　出姓苑
　　真人
　　唐日本传建中元年使者真人兴能献方物真人葢因官而氏者按日本有朝臣真人犹唐之尚书
　　十八谆
　　荀
　　出自姬姓春秋时晋大夫荀息裔孙骓嘉防皆为卿大夫其族为大别为三族一曰晋公族逝敖生林父为文公中行将谓之中行荀氏二曰林父之弟首食邑于知以所食邑氏谓之荀知氏三曰逝敖曽孙欢食邑于程谓之荀程氏汉宣帝名询当时改荀为孙以避上讳故刘向校荀卿书谓之孙卿子十一代孙遂居颍川复本姓遂生淑字季和有子俭绲靖焘注爽肃専时人谓之八龙爽生彧字文若自有传
　　郇
　　郇侯之后以国为姓后汉荀恁亦作郇唐元载未败时有男子郇谟以麻总髪哭于市疏其罪恶今淮南有郇氏乃音环未知其所自
　　淳
　　姓苑曰吴人
　　伦
　　风俗通云黄帝时乐人泠伦氏之后或单为伦氏唐有监察御史元庆京兆人宻州多此姓
　　淳于
　　故州国一名淳于其地城阳淳于县是也春秋时杞灭之淳于公如曹子孙以国氏史记有二淳于髠其一齐之赘壻在滑稽传其一称先生者在孟子传唐贞观所定河内七姓一曰淳于至宪宗避御名改为于氏宋阆州南都淳于氏五代登州刺史晏生尚书郎希顔
　　十九臻
　　莘
　　武阳莘氏出自姒氏古有莘氏诸侯也女曰修已为鮌妻生禹其后国已夏后封其少子于莘女为周文王后谓之太姒其后以国为氏
　　防
　　与莘同或作防
　　诜
　　出姓苑
　　二十文
　　文
　　茂陵文固阳本琅琊人善驯野雉为媒用以射雉又汉初越嶲太守文齐不附公孙述以郡归汉封成义侯西京杂记大姓文不识家富多书文长倩家一产二男以前生为长唐开元太学博士文元忠谨按春秋蔡大夫文之锴越大夫文种宋大夫文无畏字子舟皆属文王后又卫将军弥牟谓之文氏之子亦文王后也今两存之宋文氏其先避翼祖讳拆其字为茍文二字此世俗之误也庙讳于文从茍纪力反从攴普木反今以茍为茍且之茍又改攴为文讹益甚矣葢国初儒者少而民未知学故近世避讳更姓者一切谬误如石城殿氏出于县令庸人所改尚无足怪至文氏乃巨勲元老之家未尝自别其误而处之不疑尤可惜也
　　云
　　河南云氏后魏官氏志悉云氏牒云氏并改为云氏旧唐史教坊副使云朝霞善笛
　　妘
　　国语祝融之后陆终第四子求言为妘姓封于郐其后别封邬路偪阳凡妘姓四国皆为采卫春秋时鄅子之国亦妘姓
　　云
　　妘姓或去女为云
　　防
　　古子爵诸侯国春秋时国小而近楚楚若敖父子娶焉鬭伯比及令尹子文皆其出也后以国氏
　　员【音云】
　　世俗读与韵同葢讹也前凉録贠懐逺六代孙半千少从王义方学义方曰吾闻五百歳一贤者生子宜当因遂命曰半千其先隋末徙居临汾
　　君
　　姓书曰君牙之后谨按君牙君陈皆不着姓而邵公亦曰君奭何独于君牙之后为氏
　　军
　　谨按安帝时颍川人史玉杀人其母军请代玉死事见应奉传则汉有军氏
　　芬
　　战国策晋大夫有芬质
　　纷
　　战国策魏臣有纷彊则纷乃其氏而姓书未収今増入
　　闻人
　　元和姓纂曰少正夘鲁之闻人后以为氏此说未可据谨按家语弟子质疑者有此言孔子因而数夘之罪则闻人之说破矣汉后苍说礼号后氏曲台礼授沛闻人通汉子方子方以太子舍人论石渠至中山都尉
　　军车
　　元和姓纂曰代北复姓

<子部,类书类,古今姓氏书辩证>
　　钦定四库全书
　　古今姓氏书辩证卷七　　宋　邓名世　撰
　　二十一欣
　　防
　　出姓苑
　　勤
　　风俗通鲁大夫有勤成唐有馆陶尉勤曾
　　勤宿
　　后魏末有贼帅勤宿明达
　　二十二元
　　元
　　前汉郊祀志秦始皇时有燕人尚能为仙方　河南元氏出自拓拔魏孝文太和二十年诏曰北人谓土为拓后为拔魏之先出于黄帝以土徳王故为拓拔氏夫土者黄中之生万物之元也宜改姓元氏都洛阳十一世一十五帝一百六十一年为后周北齐所灭初什翼犍七子一曰实君二曰翰三曰阏婆四曰夀鸠五曰纥根六曰力真七曰窟咄道武皇帝窟咄子也【案魏本纪及唐世系表道武帝俱作实君子此作窟咄子】生明元皇帝嗣嗣生太武皇帝焘焘生景穆皇帝晃景穆诸子濬新成子推天锡云桢胡儿休八房子孙闻于唐濬文成皇帝也文成诸子长乐二房子孙闻于唐献文皇帝也献文诸子宏干羽勰四房宏孝文皇帝也子七人恂恪怀愉怿悦恪宣武皇帝也怀广平文穆王生文懿王悌悌生骠骑将军侍中赞赞生后周韩国公谦谦生菩提菩提生寳琳寳琳五世【案唐世系表五世孙应作六世方合世系】孙文防皆袭爵而什翼犍第六子力真力真二子意烈意劲意劲彭城公五世孙敷州刺史桢生岩成岩字君山隋平昌公生琳隋北平太守生义端唐魏州刺史义端生延夀延福延景延景岐州防军生南顿丞悱悱生比部郎中寛寛生穆宗宰相稹字防之以诗名天下谓之元才子稹生道防　永州元氏结字次山水部员外郎老于文学居永州祁阳县自名其溪曰浯溪山曰峿山台曰唐台字皆从吾吾者我也作大唐中兴颂磨崖刻石焉至今溪上居民钓鱼鬻碑者数十室皆其逺孙桑梓犹在　宋朝杭州钱塘元氏出自五代信州刺史仔昌抚州节度使危全讽之弟也与杨渥战败失郡奔呉越钱武穆王恶其姓改曰元氏
　　袁
