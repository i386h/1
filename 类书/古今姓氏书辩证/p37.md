<!-- { "loadSidebar": true } -->
　　出自拓跋氏郁律生二子长曰沙莫雄次曰什翼徤什翼徤即魏道武皇帝祖也后魏法七分其国人以兄弟分统之沙莫雄为南部大人后改名仁为拓拔氏生嵩太尉柱国大将军北平宣王道武以嵩宗室之长改为长孙氏至孝文以献帝长兄为纥骨氏次兄普氏为周氏又次兄为达奚氏又次兄为伊娄氏又次兄敦丘氏【案魏志作丘敦氏此悮】为丘氏又次兄俟氏为万俟氏【案魏志侯氏后改为亥氏此不合】叔父之后乙旃氏为叔孙氏疏属车焜氏为车氏是为十姓太和中诏自代北而徙者皆为洛阳河南人嵩三子泰同敦泰征南将军都督中外诸军事生大将军延年延年生陜州刺史鄫国公俭俭生相州刺史昌宁侯平二子道生道开道生太尉上党靖王三子旃【案魏书旃作抗此作旃与唐世系表及元和姓纂同唯与本传不合】太一德一旃司空上党康王生观司徒上党定王生稚澄稚字防卿西魏尚书令太师上党文宣王二子子裕子彦子裕右武卫将军平原公二子绍逺兕绍逺字师西魏大司空河中献公【案魏书稚凡五子子彦子裕绍逺士亮季亮以绍逺为子裕子与唐书长孙皇后传及世系表俱同惟与本传不合】生览字休因后周大司徒薛公姓书曰稚为太师孙绍逺为大司空逺子览为大司徒三世三公览生洪寛龛操操唐金部郎中乐夀安男生宪谊鉴诠诠尚衣奉御驸马都尉少卿平安男炽隋户部尚书饶阳公晟字季成隋淮阳太守齐献公五子无乃唐左监门卫将军清都郡公无傲昌寜郡公无宪兵部尚书薛国公无忌字辅机相太宗髙宗太尉赵国公无逸云麾将军郫县公无忌十二子冲秘书监驸马涣鸿胪少卿上党郡公濬常州刺史安康伯淹长水令安城县公温尚衣直长澹太子洗马浄尚衣奉御溆成州刺史津尚衣奉御泽左千牛卫长史润太常少卿金城县子冲生延通事舍人延生宣州刺史元翼元翼生寜州刺史陈留县公训训生福昌尉钊钊生三子守正守英守亷守正鸿胪卿生全绪寜州刺史全绪生燧泾原营田判官试太子通事舍人慥邠州刺史燧生绍先恭先孝先雅先慥先生凝沍
　　爽鸠
　　元和姓纂曰少皥氏司防曰爽鸠氏封为诸侯居齐地以地为氏
　　三十七荡
　　荡
　　出自子姓宋桓公御説生公子荡荡生公孙夀夀生意诸世为司城意诸以王父字为荡氏其后有荡虺为宋大夫而鲁女伯姬嫁为荡氏妇
　　荡
　　集韵曰人姓音傥
　　莽
　　前汉反者马何罗后汉明德马后耻与同宗改为莽氏
　　党【音党】
　　后秦将军党删又姚兴将党志隆以东乡降大夏赫连勃勃用为光禄勲
　　广武
　　出自赵广武君李左车之后氏焉广韵曰何氏姓苑陈余封广武君后为氏误余乃成安君以不用广武君计败死泜水之上韩信得广武君而师事之
　　三十八梗
　　丙
　　齐大夫邴歜后去邑为丙氏又李陵裔孙自匃奴归魏见于丙殿赐姓丙氏
　　邴
　　出自齐大夫食采于邴以邑为氏春秋时有邴歜邴夏邴师邴意兹其族仕晋者曰邴豫邴师仕鲁者有邴泄元和姓纂以为晋邴豫食采而得氏广韵以邴音柄而引去声皆误矣
　　景
　　出自姜姓齐景公之后以諡为氏景丑景春皆其裔也战国时景氏世为楚相景翠景鲤景舍尤其显者后有景差能赋或云楚之公族别为景氏汉髙纪东阳人立景驹为楚王文颖注曰楚族景氏驹名髙帝九年徙齐楚大族景氏昭氏屈氏田氏怀氏五姓闗中与利田宅好畤华阳诸景是也后汉大将军栎阳侯景丹居冯翊栎阳侍郎景勃居蜀郡后汉广汉人景毅为越嶲太守有仁恩南凉有太史令安亭侯保
　　省
　　左传宋大夫有省臧
　　杏
　　出姓苑
　　梗
　　晋大夫食采梗阳其后氏焉
　　邴意
　　元和姓纂曰齐大夫邴意兹之后望出千乗博昌
　　三十九耿
　　耿
　　出自姬姓侯伯之国其地平阳皮氏县东南耿乡是也商王祖乙尝圯于耿即其所都春秋鲁闵公二年晋献公灭耿以封赵夙耿国子孙奔楚为大夫以国为氏耿之不比是也【案晋献公灭耿传在闵公元年非二年也且庄公二十八年荆伐郑传已有耿之不比为斾语是不比之仕楚在灭耿之先矣今观此文义似不比于灭耿之后然后奔楚为大夫疑属附防】后汉辽东太守耿防斩句骊渠归功曹耿耗战没元莬太守耿临破句骊又谒者耿潭破羌京兆虎牙都尉溥汉阳太守种受羌降骑都尉秋击羌东观记嵩履清髙之节齓童介然特立不随俗　汉钜鹿耿氏武帝时以吏二千石徙扶风茂陵上谷太守牟平烈侯况字侠游六子弇舒国广举覇弇字伯昭建威大将军好畤愍侯子忠骑都尉忠子冯冯子侍中良一名无禁良子协皆嗣侯舒伏胡将军牟平侯生袭袭生大将军寳皆嗣侯寳生侍中牟平侯箕阳亭侯常寳弟子承羽林郎将林虑侯覇隃麋侯生文金文金生喜喜生显为羽林左监显生河阳太守援皆嗣侯援字伯绪其孙宏犹袭爵广举皆中郎将国字叔虑大司马二子秉防秉字伯初光禄勲美阳威侯子汉阳太守冲嗣秉曽孙纪为少府防字定公度辽将军粟邑侯中郎将广子恭字伯崇长水校尉子溥京兆虎牙都尉生宏字季遇度辽将军耿氏自中兴已后迄建安之末大将军二人将军九人卿十三人尚公主三人列侯十九人中郎将防羌校尉刺史二千石数十百人盖与汉兴衰云　东郡太守东光成侯纯父钜鹿宋子人艾为王莽济平尹生东郡太守东光成侯纯字伯山子莒乡侯阜生旴及腾并封髙亭侯腾子忠忠孙绪皆嗣侯纯三弟植辅威将军武邑侯宿代郡太守遂乡侯讯赤眉将军着武侯凡宗族封列侯者四人闗内侯三人为二千石者九人唐大厯拾遗耿湋徙居河东江淮异人録有女冠耿先生善黄白术事南唐晋有成都内史耿縢后凉军司马耿稚
　　幸
　　后汉幸子豹破蛮以功为朱崖太守晋方技传幸灵唐幸南容并洪州人望出南昌
　　四十静
　　颖
　　谨案颖郑地也郑大夫考叔为颖谷封人因以为氏后汉陈留长安人颖容字子严撰春秋释例至今望出陈留宋著作佐郎颖贽防中贤良方正科迁太子中允
　　领
　　程氏世谱宋新安郡丞艾亭侯程法晓娶吴郡领氏谨案领氏未详所出
　　井
　　虞大夫食邑于井谓之井伯后为氏汉扶风郿人井丹字大春以文学知名所谓五经纷纶井大春者广韵以井氏为姜子牙之后未知何据后凉有临松令井祥
　　省
　　出姓
　　渻
　　左传齐大夫渻灶之后
　　井强六斤
　　代北四字姓
　　四十一迥
　　冷
　　顔师古曰音零汉功臣下相庄侯冷耳以拒黥布功侯子顺嗣元康四年诏复耳孙长安公士安家元帝功臣驷望侯冷广望出河内者又淮南冷封字次君传公羊顔氏学自名其家官至淄川太守急就章汉有冷防功河内人后汉防羌校尉冷彻







　　钦定四库全书
　　古今姓氏书辩证卷二十八　宋　邓名世　撰
　　四十三等
　　防
　　穆天子传防伯綮之后防国在虞苪之间
　　四十四有
　　友
　　梁冀美人友通期谨按此旧书未有岂吴氏误以友为支识者更详辨之【案东观汉记友通期一作支通期】
　　柳
　　柳谨按礼记衞太史柳庄衞君称为社稷之臣又衞人柳若问子思为出母服自为展禽之后
　　钮
　　东晋有吴兴钮滔宋开封钮氏太理寺丞约生棐建中棐宣徳郎生定国生昌言政和五年上舍建中左班殿直生太常博士华国
　　【音久】
　　百济人姓
　　丑
　　后汉袁绍传有丑良
　　舅
　　晋大夫狐偃字子犯文公重耳之舅子孙或氏焉
　　臼
　　春秋时宋华氏家臣臼任之后
　　有扈
　　史记曰禹之先姒姓其后分封以国为氏故有有扈氏
　　有巢
　　古帝者有巢氏后
　　有穷
　　谨按春秋传昔夏之后后羿自鉏迁于穷石号有穷氏子孙或以为姓
　　有男
　　史记曰禹之先姒姓其后分封以国为姓故有有男氏
　　有鬲
　　夏诸侯以国为氏少康之臣靡尝奔焉自其国收三国之烬以灭寒浞
　　有偃
　　元和姓纂曰臯陶偃姓之后有偃子臯为晋士官
　　右师
　　谨按后汉包咸师事博士右师细君则右师氏冝收而姓书未有今増入春秋时宋有左师右师皆国相而华元为右师以官为氏细君盖其后也
　　右宰
　　谨按春秋衞国之官有右宰其世官者氏焉衞大夫右宰丑涖杀州吁其孙右宰谷自言狐裘羔防者
　　右公
　　衞右公子职之后以官为右公氏
　　右行
　　姓解曰晋贾华为右行其后氏焉汉有御史中丞右行绰谨按春秋贾华者晋太子申生之属七舆大夫也其后晋文公作三行以御戎屠击将右行亦或为氏晋大夫右行诡右行辛皆以氏见者也邵氏惟此一説稍有据今两存之
　　右扈
　　出姓苑
　　丑门
　　西秦録有下将军丑门弟子
　　臼季
　　元和姓纂曰齐公子臼季宣孟误矣谨按二人春秋时皆晋大夫臼季胥臣也宣孟赵盾也胥臣字季食邑于臼谓之臼季为晋司空谓之司空季子详此即世有臼季氏必胥臣之后为氏然未必有也
　　寿西
　　谨按汉纪昭帝元鳯元年冬十月诏曰燕王遣寿西长孙纵之等赂遗长公主丁外人云云蘓林曰寿西姓也长名也孙姓纵之名未知林果何据如无所据必孙纵之为寿西长或寿西人姓长孙名纵之者也【案长孙之氏后魏献帝时以拓防氏改焉始有此氏汉时不应有此名世此案似未可据】
　　受酉
　　姓解曰后魏书有受酉氏
　　四十五厚
　　厚
　　出自姬姓鲁孝公八世孙瘠食采于厚谓之厚成叔因氏焉厚与郈通
　　后
　　五代汉隐帝嬖臣后赞今夷门多此姓
　　钭【音斗】
　　音天口切【案通鉴钭他口徒口切十国纪年吴越有钭滔急就篇钭氏见姓苑】
　　茍
　　出自黄帝子得姓者十四人其一曰茍【案顔师古注茍氏一日本晋大夫荀氏之后避难改为茍氏】战国时茍变可将五百乘子思荐于衞侯秦州刺史茍池望出陇西后魏代北若干氏改为茍氏望出河南近世有避庙讳从其偏旁为茍氏误矣庙讳偏旁乃茍氏纪力反乃转为茍且之茍于姓氏本源失之愈逺程氏世谱云以河内地方多茍杞氏曰茍误矣胥臣无是语也
　　郈
　　郈于春秋为鲁叔孙氏邑陪臣食焉者为氏郈成叔瘠郈鲂假是也
　　后
　　出自共工氏之子曰句龙为后土自三代以来祀为社神子孙以后为氏越大夫后庸孔子弟子后处字子里
　　厚丘
　　出姓苑
　　牡丘
　　姓苑有钜鹿太守牡丘胜谨按其先食邑牡丘故以为氏
　　四十七寝
　　沈
