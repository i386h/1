<!-- { "loadSidebar": true } -->
　　官家焉子孙居武威姑臧五世孙桥字法生侍御史赠武威定王生叡封中山王号中山王氏后徙乐陵叡字恪诚后魏尚书令中山宣王生袭字光孙【按光孙唐世系表作元孙】吏部尚书中山惠王袭生忻散骑常侍肆州刺史諡穆生子景及真子景北豫州司马生元季隋大中正开府仪同三司元季生有方岷州刺史有方生长安尉行果行果生晙相明皇唐汾州长史王满亦晋阳人生大璡嘉州司马二子昪升升咸阳令生恕字士寛府仓曹参军恕三子播起炎播字明相文宗生秘书丞镇京兆府参军氷起字举之魏郡文懿公生武寜节度使式浙东观察使龟字大年汝州刺史镣字德耀镣弟铸字台臣炎字逄时太常博士生铎字昭范相僖宗龟生右司员外郎荛荛生权及定保字翊圣权字秀山　华隂王氏后徙京兆新丰孝杰相武后生左骁卫将军无择　京兆王氏其先亦姬姓元和姓纂有居剡县者曰东海王氏秦州者曰天水王氏同州者曰冯翊王氏郓州者曰东平王氏莱州者曰东莱王氏潭州者曰长沙王氏山阳者曰堂邑王氏又曰金城王氏曰广汉王氏曰新蔡王氏曰新野王氏曰章武王氏曰广陵王氏曰聊城王氏曰长安王氏曰髙陵王氏曰河内王氏曰河间王氏曰蓝田王氏曰上党王氏曰邺郡王氏曰广平王氏曰华隂王氏曰乐陵王氏凡新望二十四及祁县诸房琅邪诸房皆子晋后出自晋阳显于唐而有世系者京兆王氏出自姬姓周文王少子毕公髙之后封魏至昭王彤生公子无忌封信陵君无忌生间忧袭信陵君秦灭魏间忧子卑子逃难于泰山汉髙祖召为中涓封兰陵侯时人以其故王族也谓之王家卑子生悼悼生贤济南太守宣帝徙豪杰居灞陵遂为京兆人贤七世孙党上郡太守卑子九世孙遵字子春后汉河南尹上乐庄侯遵生鲂鲂孙康康生谌谌生鹄鲂别孙景生均忠均八世孙罴后魏雍州刺史万年忠公仕周为同州刺史死葬咸阳凤栖原子孙因家杜陵罴生庆逺明逺明逺周司金上士生夀隋州都士职主簿夀生河西令喆喆生浦州长史庆庆五子易从恭从【按恭从唐世系表作敬从】择从朋从言从易从州刺史生賔寔宥宻定恭从右庶子生寥择从京兆士曹参军生察易从择从朋从言从兄弟四人皆擢进士第至凤阁舍人者三人故号凤阁王家自是讫大中时登进士第者十八人位台省牧守者三十余人择从大足三年登第先天中又应贤良方正制举升乙第充丽正殿学士子察至德二年登第终连州刺史察生自立缑氏令自立生徽字昭文相僖宗赠太尉諡正子三人椿樗松均登第忠七世孙直州刺史生武宣长谐武宣岳州刺史生德本德真德本邓州刺史德真相髙宗武后生九思三原令九思生潜坦裔长谐生德元仓部郎中德元生九功九言士防九言驾部郎中沧州【按沧州唐世系表作并州】司马士防陆浑令元和姓纂有山阳王氏髙平泽州王氏皆与京兆同出　汲郡王氏一曰河东漪县王氏出自子姓商王子比干之后比干以正谏为纣所杀子孙居朝歌因氏焉　北海剧县王氏一曰青州王氏出自嬀姓舜后陈公子完奔齐为田氏裔孙和取齐自王秦灭齐项羽封其孙田安为济北王齐人以其后为王家因氏焉　陈留王氏居宋州与北海同出　河南王氏其先代人姓柘王随魏南徙居中国始改为王氏后魏安康公王瑜是也　营州王氏本髙丽之族朔方军将防威【按防威唐世系表作处威】生司空霍国武烈公思礼有传　安东王氏本阿布思之族安东都防府曰五哥为左武卫将军生末怛活唐左金吾卫大将军末怛活生升朝检校太子賔客乐安郡王升朝生庭凑成德节度使庭凑生元逵检校司空平章事元逵生绍鼎检校左仆射绍懿【按绍懿唐世系表作昭懿】检校司空绍鼎生景崇检校太傅中书令常山郡王景崇生镕太尉中书令赵王五世为成德军节度使镕生昭祚　河内王氏其先太原人世居祁县复徙平州至缙从侯希逸南迁遂居河内温县右武衞大将军靖生唐左金吾衞大将军瓌瓌生缙太子詹事缙生智兴字正谏【按正谏唐世系表作匡谏】寜武军节度使守太傅鴈门郡王生晏平永州司户参军宰太原节度使宰初名晏宰其弟曰晏翼晏宝晏恭晏逸晏琛【按晏琛唐世系表作晏深】晏斌晏韬
　　匡
　　太祖皇帝讳上一字其地乃孔子所畏者宋改为主氏政和中多忌讳官文书不得以主为人姓又改曰康氏
　　芳
　　风俗通汉有幽州刺史芳华敷【按华广韵作乗通志作垂】谨按后汉冯异传有贼芳丹据新丰续汉书芳作茅
　　狂
　　谨按左传宋大夫有狂狡则狂人氏也姓书未收今増入
　　阳成
　　风俗通汉谏大夫阳成公衡功臣表梧侯阳成延传封四世元康四年诏复延孙之子梧公士注王莽时阳成脩献符命成一作城
　　阳丘
　　元和姓纂曰楚大夫食邑阳丘以为氏
　　杨孙
　　秦大夫杨孙为穆公戍郑宻谋取郑事觉奔宋子孙以王父字为氏
　　羊舌
　　出自姬姓晋公室十一族其一食邑羊舌以邑为氏羊舌大夫突生职职生赤字伯华字叔向鲋字叔鱼虎字叔虎季夙字叔罴凡五子赤生子容生伯石杜预释例曰或曰羊舌氏姓季名果有人盗羊而遗其头不敢食受而埋之盗事发词连季氏季氏掘羊视之以明已不食唯识其舌存而得免因号羊舌氏
　　羊角
　　春秋衞大夫食采羊角以邑为氏
　　梁垣
　　陈留风俗传曰毕公之后新垣演居大梁之墟子孙氏焉汉光武御史梁垣例字惠伯又武陵太守梁垣成
　　梁余
　　春秋晋大夫梁余子养之后谨按韩氏余子为韩余傅氏留于岩者为传余则梁氏在故国者宜曰梁余也
　　梁于
　　元和姓纂曰晋下军御梁余子养之后卫人也亦作梁于氏
　　梁石
　　汉隐者梁石君曹参所礼者
　　商丘
　　出自髙辛氏阏伯为陶唐火正居商丘主祀星辰其后以地为氏列子有商丘开
　　商宻
　　元和姓纂曰楚大夫以地为氏谨按左传注商宻鄀别邑后为楚所并其地南阳丹水县是也
　　房当
　　唐时党项以姓别为部有房当氏
　　防风
　　出自漆姓古诸侯汪芒氏之君其后有防风者强狠不顺禹合诸侯于涂山执玉帛者万国防风后至禹戮之子孙为长狄大人梁任昉述异记曰吴越间有防风庙土木作其形龙首牛耳连眉一目昔禹防涂山诛防风其足长三丈其头专车南中有民姓防风氏即其后也皆长大越俗祭防风神奏防风古乐截竹长三尺吹之音如狗嘷三人披髪而舞
　　章仇
　　元和姓纂曰齐公族姜姓之后本章弇其后避仇遂加仇字为章仇氏长安元年右史知贡举张説下进士章仇嘉昻　河间章仇大翼善天文炀帝赐姓卢氏天宝劔南东川节度户部尚书章仇兼琼代居兖州生湛
　　羌宪
　　世本曰衞公族羌之孙宪为羌宪氏
　　羌丘
　　出姓苑
　　羌师
　　世本曰衞公族有羌师氏
　　相里
　　晋有相里夫五代时有相里金按僧道世撰法苑珠林言相里出郑大夫子产之苖裔昔子产之生执拳而出启手观之文武相里因以为氏此释子好怪之言不足信也
　　将闾
　　出自秦公子将闾之后以字为氏谨按元和姓纂曰汉艺文志有将闾子著书名莵误矣此庄子所谓蒋闾葂者林氏以蒋为将以葂为莬
　　将军
　　世本衞灵公子郢生文子弥牟为将军氏礼记将军文氏是也
　　将梁
　　史记嬴姓之后分封以国为姓有将梁氏
　　将其
　　英贤传齐公子将其之后以字为氏
　　王史
　　风俗通曰周先王太史其后号王史氏英贤传曰周共王生圉圉曾孙浦生简简生业业生宰世传史职因以官为氏汉清河太守王史篆生新丰令普汉艺文志礼家有王史氏二十一篇注七十子后学者刘向别録云六国时人按此人即宰之后篆之先也
　　王孙
　　出自周王之孙仕诸侯者别为王孙氏吴有王孙雒齐有王孙挥而贾之子王孙齐諡昭子皆以为氏者又伍员自吴使齐托其子于齐为王孙氏
　　王叔
　　出自姬姓周襄王季父王子虎为太宰諡文赐族曰王叔氏谓之王叔文公其后有王叔桓公王叔陈生皆为卿士陈生奔晋其后为晋人
　　王官
　　出自晋戎御大夫王官无地之后
　　王子
　　元和姓纂曰周大夫后汉有王子中同治尚书今详汉人多以姓名字连称得非王同字子中乎又谨按春秋郑大夫有王子伯骈王子廖正周王庶子仕郑以王子为氏
　　王人
　　风俗通曰王人子突之后因氏焉汉有东平太守王人宰公
　　长勺
　　周成王分鲁侯伯禽以商民七族其一曰长勺氏春秋鲁庄公及齐人战于长勺即其地也
　　长卢
　　元和姓纂曰列子楚贤者长卢子著书九篇艺文志注曰楚人按庄子以卢为芦
　　长鱼
　　春秋晋厉公嬖人长鱼矫之后
　　长狄
　　元和姓纂曰鄋瞒长狄之后复姓
　　长吾
　　元和姓纂曰庄子有长吾子谨按庄子以吾为梧

<子部,类书类,古今姓氏书辩证>
　　钦定四库全书
　　古今姓氏书辩证卷十五　宋　邓名世　撰
　　十一唐
　　唐
