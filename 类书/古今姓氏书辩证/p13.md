<!-- { "loadSidebar": true } -->
　　出自妫姓陈厉公生公子完避御冦之乱奔齐以国为陈氏齐桓公使为工正食采于田八世孙常擅齐政为强家始称田氏或云陈田声相近也常曽孙曰和始簒齐为诸侯和生午午生威王婴齐又四世而秦灭齐虏王建建弟假及儋【案王建弟惟假一人若儋市等皆齐王疎族此作建弟假及儋未详所本】儋子市从弟荣弟横儋子广项羽时并裂地称王汉兴诸田徙阳陵又徙北平太尉武安侯蚡大鸿胪广明大司农延年皆其后魏议郎畴字子泰二十四世孙璟【案唐世系表作二十二世】唐郑州司马生承嗣【案唐世系表璟生守义守义生承嗣此缺一代】其孙正为司徒中书令子市魏博节度使又有望出平凉京兆鴈门太原天水信都者世系具元和姓纂【案姓纂今缺】又后汉益州掾田恭能译夷人语屯田长史田防战没田汜逐敌被杀晋有罗尚督防田佐后蜀尚书田褒西凉镇军将军西郡太守田昂昂兄子承爱南凉博士祭酒田元冲后周赐鴈门公田姓纥干氏隋初复旧孙正干河南田氏夀安田瑜字资中龙图阁直学士右谏
　　议大夫有传生齐卿真卿汉卿彦卿辅卿福昌田晋扬州刺史生供奉官谧谧生国子博士祐兴祐兴生光禄卿棐有传棐生陜州阌乡簿伸　淄州田氏邹平田敏太子少傅致仕生殿中丞章太中大夫宗显宗显生奉议郎纲及照纲生畴畴生文明字德普照生迪功郎俊民俊民生延庆字祖洽并宣和六年进士　范阳田氏京兆尹永兴军节度使赠侍中重进有传生六宅使守信供奉官閤门只候守吉守信生殿直保和保正　颍川汝隂田氏虢州团练使令方生郢州团练使钦祚有钦祚生供奉官閤门只候承诲崇仪副使承説承诲生阁门只候绍忠　并州太原田氏检校太傅左骁衞上将军景咸有生汉明补供奉官使岭表卒　易州田氏纪生成象成象生后唐泰州牧行方行方生再遇再遇生敏字子俊仪州防御使有传生瑾琳璹璋瑀瑾生文思副使守度守度生楙楙生灏绍圣四年进士璹供奉官生内殿崇班守琪内殿承制守中供奉官守畏守道守中生澄城簿槩璋生角瑀生希古希道希崇　汾州田氏左领军衞大将军康州团练使【案宋长兴间有田绍斌汾州人累官康州团练使此脱名当即此人】有传生守信内殿崇班閤门只候兖州瑕丘田氏水部员外郎昭度生殿中丞谷谷生太常博士植
　　颠
　　春秋晋大夫顚颉之后
　　牵
　　安平牵招为袁绍子尚从事降曹操曹操遣招诣栁城慰抚乌桓其后操枭尚首令三军敢有哭之者斩招独设祭悲哭操义之举为茂材又祖约有将牵腾
　　渊
　　姓源韵谱曰出自髙阳氏才子八人其一曰苍舒諡渊后以諡为氏
　　边
　　出自子姓汉有边韶字孝先南凉辅国司马边宪西秦镇逺长史边芮五代江南将边镐其后子孙或居楚丘或居陈留
　　县【平声】
　　圣祖上一字嫌名其字与县邑之县字同而平声或从心鲁大夫有贲父及子二人孔子弟子有贲字子象【案孔子弟子县亶父字子象见广韵注亶索隐作丰家语无父字此作贲疑即亶字之讹又有县子成字子祺家语作子横亦孔子弟子】今详此本以垂挂为义而姓书未有言其所自出窃意古者天子宫县诸侯轩县必有乐师掌其事者以世官为氏又古者男生必垂桑弧于门以射天地四方周官治象刑象之法必垂之象魏浃日而敛之故庄子谓之县令此二事亦恐有因而得氏者然则贲父子亶成芝防六人者其氏宜音平声无疑矣近世姓源韵谱元和姓纂皆以此氏入去声音黄练切误也今改正入先韵去声三十三霰更不收
　　先縠
　　元和姓纂曰晋先縠之后氏焉谨案春秋先縠食原彘二邑为卿故曰原縠又曰彘子
　　先贤
　　汉匈奴单于从兄日逐王先贤掸降元帝时封归德侯諡靖生阳侯富昌富昌子讽讽子襄襄子霸皆嗣师古曰掸音纒
　　千乗
　　谨案千乗邑名也其先食邑者因以为氏
　　涓浊
　　元和姓纂曰吕氏春秋夏首人涓浊梁善畏明失气而卒谨案荀子浊作蜀或恐浊梁姓涓而非姓
　　二仙
　　鲜
　　元和姓纂曰鲜于氏之后或单姓蜀李夀司空有鲜思明
　　钱
　　出自颛帝曽孙陆终生彭祖彭祖生孙孚为周钱府上士因官命氏焉战国时有隐士钱丹秦御史钱产居下邳西京杂记防稽人钱勃劳苦故人朱买臣遗与纨扇买臣为太守至郡引为上客汉哀平间钱襄为广陵太守避王莽乱徙居乌程生晟又东晋青州刺史端歴阳太守凤字世仪所谓精神满腹者裔孙乐之宋太府令居长城故又望出吴兴宋呉越钱氏杭州临安人镠铎銶锯镖镠为呉越国王諡武肃子元瓘嗣諡文穆子佐嗣諡忠献弟倧嗣国人废之以弟俶嗣俶举十三州归于有司徙封淮南王守太师尚书令兼中书令赠邓王諡忠懿
　　然
　　出自姬姓郑穆公兰十一子其一曰子然子然之孙丹字子革奔楚为右尹以王父字为氏
　　延
　　后汉有公孙述将延岑又有京兆尹延笃谨案呉公子札食采延陵及州来左传称延州来季子则已去陵称延延氏宜出于此又后魏可地延氏亦改为延氏
　　连
　　元和姓纂曰齐大夫连称后今泉州有连氏望出冯翊又河南连氏五代史福建伪閤门使连仲遇
　　偏
　　元和姓纂曰古有偏将军急就章亦有偏姓即其先为偏将军以官为氏
　　便
　　姓书云汉少府便乐成望出鲁国误矣谨案霍光传故长史任宣谓霍禹曰使乐成小家子也得幸大将军至九卿封侯师古曰使姓也字或作史然则使史通用而姓书误其字画以使为便也
　　绵
　　元和姓纂曰晋大夫食采绵上子孙氏焉谨案孟子时有高唐人绵驹善歌者即其后又河南绵氏后魏官氏志尔绵氏改为绵氏
　　全
　　吴大司马全琮居呉郡钱塘五代时蜀将全师都即其后又蜀贼取文州刺史全师雄为帅　登州蓬莱全氏驾部郎中元忠生涛涛生化之化之生居易
　　泉
　　本姓全氏全琮孙晖封南阳侯食封白水改为泉氏后魏巴人泉企为洛州刺史上洛侯故望出上洛辽东泉氏唐髙建武为髙丽王时有盖苏文者姓泉氏自云生水中以惑众父为东部大人大对卢盖苏文嗣立残凶不逞弑其王建武更立建武弟之子藏为王自为莫离支专国莫离支犹唐兵部尚书中书令盖苏文死子男生代为莫离支与弟男建男产相怨髙宗平髙丽授男产司宰少卿男生右衞大将军投男建黔州男生有传
　　宣
　　风俗通曰宋宣公之后以諡为氏后汉冯翊云阳人宣秉字巨公为大司徒司直光武曰楚国二龚不如云阳宣巨公子彪官至菟太守又晋彭城令宣聘望出陈郡元和姓纂曰鲁叔孙宣伯之后误矣宋宣公舍其子与夷以国授其弟穆公君子谓之知人叔孙宣伯以滛罪奔齐鲁人盟之曰无或如叔孙侨如欲废国常荡覆公室侨如不自安又自齐奔衞而子孙无仕诸侯显者其后必不为氏谨案汉功臣表南安庄侯宣虎以重将破臧荼侯九百户生共侯戎戎子千秋以罪免元康四年虎曽孙南安簪防诏复其家又土军武侯宣义以廷尉击陈豨侯千一百户生孝侯相如【案汉书相如作莫如】相如生康侯平平生侯生虎义皆宋宣公后巨公之先也
　　翾
　　出姓苑
　　
　　集韵曰人姓
　　颛
　　元和姓纂曰出自颛帝之后或颛臾之后以国为氏
　　歂
　　元和姓纂曰颛孙之字或作歂误矣谨案此氏必鲁大夫歂孙之后歂孙乃生搏宋万者
　　贠
　　见上平声宋陵州仁夀贠安宇太子中允弟安舆屯田贠外郎
　　防
　　出自黄帝之子得姓者十四人其一曰防氏【案国语胥臣曰黄帝之子二十五宗其得姓者十四人为十二姓姬酉祁巳滕蒧任荀僖姞嬛依是也惟青阳与夷鼔同巳姓又云青阳与苍林为巳姓则十四人中并无防氏】风俗通曰望出陈留
　　骞
　　出自闵氏鲁闵损字子骞为孔子弟子其孙文以王父字为氏后汉质帝时有骞宏字伯避地昆吾为金城别驾封金城侯子孙因家焉裔孙彄晋将军平阳郡太守二子白昊白四世孙敬字宗之后魏奉朝请金城郡守尚书库部郎中一子成裔孙行本唐灵州都督长史彄五世孙威后魏鄯州刺史隰城公曽孙直唐华州长史生味道相武后味道生慎金辞玉公
　　权
　　出自子姓商王武丁之裔孙封于权邑其地南郡当阳县权城是也楚武王灭权迁其国于那处子孙以国为氏秦灭楚迁大姓于陇西而权氏始居天水汉左辅都尉忠十四世孙翼字子良为前秦右仆射安丘恭公生宣褒后秦黄门侍郎六世孙荣隋仪同鄜城公生文诞常州刺史平凉公生崇本曽孙德舆【案唐世系表曽孙作孙】字载之相唐宪宗有传元和姓纂以鬬缗之后为权氏误矣楚尝使缗及阎敖尹权而皆叛未尝为氏又唐开元梓州刺史权若讷有集十卷
　　拳
　　春秋时衞大夫拳弥其先以地为氏
　　鄢
　　谨案春秋释例鄢郑地也其先以所食邑为氏楚鄢将师衞鄢武子皆为大夫姓书未有此氏今増入
　　嫣
　　姓解曰汉有嫣説误矣汉弓髙侯韩頽当孽孙曰嫣为武帝嬖臣其弟説封按道侯乃二人名非人姓也
　　鲜于
　　出自子姓商父师箕子佯狂避纣为周武王陈洪范武王封之朝鲜支子仲食采于于因合鲜于为氏唐贞观所定髙陵郡五姓其一曰鲜于氏艺文志有鲜于向集十卷后燕翟真司马鲜于乞翟成司马鲜于得后赵将军鲜于亮
　　延陵
　　出自姬姓吴王夀梦少子札食邑延陵后世以邑为氏元和姓纂曰赵襄子有谋臣延陵正即其后谨案宋谢晦兵败而走左右皆弃之唯延陵盖追随不舍文帝以盖为镇军将军
　　延州
　　元和姓纂曰呉季札封延州来因氏焉误矣延延陵也与州来为二邑后世无以延州为氏者
　　宣于
　　姓曰前赵録刘元海有太史令宣于修之
　　颛臾
　　出自风姓之后封为附庸国于济水之上司伏羲太皥祀者以国为氏
　　颛孙
　　风俗通陈公子颛孙仕鲁因氏焉其孙颛孙师字子张为孔子弟子生申祥娶子游之女
　　颛顼
　　下字犯庙讳古髙阳氏帝号后世以为氏神仙传有太原女颛顼和
　　挛鞮
　　汉匈奴传单于姓挛鞮氏师古曰挛力全反鞮丁奚反
　　焉耆【上音咽下音支】
　　西域人本焉耆部为国后以国姓
　　鲜阳
　　元和姓纂曰汉有扬州刺史鲜阳进其孙滔散骑常侍
　　鲜虞
　　出自春秋时鲜虞小国其地今中山是也晋伐鲜虞灭之子孙以国为氏

　　钦定四库全书
　　古今姓氏书辩证卷十　宋　邓名世　撰
　　三萧
　　萧
