<!-- { "loadSidebar": true } -->
　　元和姓纂云祖氏家传祖崇之娶东阳元旋女又宋员外郎东阳无疑撰齐谐记十卷谨按春秋左氏传鲁齐晋皆有东阳鲁之东阳在泰山南齐之东阳近莱晋之东阳在魏郡广平以北今婺州属县亦有东阳必其先列国大夫有以邑为氏者
　　东丹
　　五代时契丹阿保机长子突欲为东丹王及徳光立突欲奔唐唐明宗赐姓东丹名慕华后更姓名曰李赞华
　　东野
　　庄子有善御者东野稷一名毕事鲁庄公谨按春秋左传东野鲁地必稷之先为氏宋有殿中丞东野春
　　东莱
　　谨按东莱后世以为郡名必秦汉以来人以地为氏
　　同蹄
　　本西羌人唐孝友传永徽初有同官人同蹄智夀父为族人所杀智夀与弟智爽诸涂击杀之今望出渤海
　　同官
　　元和姓纂曰出姓苑谨按同官县名也必其先以邑为氏
　　桐里
　　元和姓纂曰汉御史中谒者桐里斥生儒为议郎谨按桐相二字相类而斥亦作相里氏未知孰是也
　　桐门
　　桐门宋城北门也元和姓纂有此氏今着其説
　　铜鞮
　　谨按春秋晋羊舌赤食采铜鞮谓之铜鞮伯华及羊舌氏亡以乐霄为铜鞮大夫其地上党铜鞮县是也二人之后必有为氏者元和姓纂始收此氏今从之
　　中行
　　出自荀氏晋公族逝敖生荀林父晋文公作三行以御狄林父将中行谓之中行桓子以官为氏桓子生庚及献子偃字伯游偃生穆子吴吴生文子寅其族有中行喜
　　中央
　　姓解曰中央氏古帝号其后以为姓
　　中英
　　元和姓纂曰古帝少昊氏有六英之乐掌中英者以官为氏
　　中梁
　　英贤传云古隠者中梁子之后谨按古字中仲通用必仲梁氏之后也
　　中叔
　　中叔圉之后晋有中叔无忌汉光武时御史中叔僚谨按古文中与仲通用
　　中垒
　　元和姓纂曰风俗通刘向为汉中垒校尉支孙以官为氏
　　终葵
　　春秋左传鲁定公四年成王封康叔于卫分以商民七族其一曰终葵氏
　　终古
　　元和姓纂风俗通桀内史终古后氏焉
　　戎子
　　元和姓纂曰戎子驹支之后为氏谨按世无此氏而春秋之时齐灵公之妾亦谓之戎子何独驹支后乃为氏乎
　　弓里
　　后汉独行传建封二年骑都尉弓里戍将兵平定幽州谨按弓里当为戍之氏
　　宫孙
　　汉艺文志有宫孙子著书师古曰宫孙姓也不知名或云室孙氏室讹为宫
　　熊相
　　春秋时楚大夫有熊相宜僚熊相禖贾执英贤传有楚懐王将军熊相沂
　　熊率
　　元和姓纂曰楚熊率且比后为氏
　　公冶
　　出自姬姓季氏之族子曰季冶字公冶为季氏属大夫鲁襄公二十九年自楚还季武子使公冶问公公赐之冕服子孙荣之以字为氏故定哀间有公冶长字子长为孔子弟子孔子以其子妻之即其孙也原此氏所出者今详着之
　　公乗
　　汉陈余娶赵苦陉富人公乗氏女又湖三老公乗兴讼王尊治京兆功效后汉更始有左辅都尉公乗翕新唐史公乗亿字夀山登咸通进士第魏博乐彦贞喜儒引在幕府有诗赋二集
　　公孙
　　黄帝之后无人而春秋时国君之孙皆谓之公孙秦公孙枝字子桑晋公孙杵臼孔子弟子公孙龙字子石皆以公孙为氏前汉纪平帝元始元年封周公后公孙相如为褒鲁侯恩泽表曰节侯公子寛以周公后鲁顷公孙之孙奉周祀为褒鲁侯二千户元年六月丙午封十一月侯相如嗣更姓公孙氏后更改为姬氏然则后世公子公孙之氏当以汉史为正后汉菟太守公孙域击破夫余辽东兵马公孙酺以身扞太守俱没于阵南燕有侍中公孙五楼専总朝政兄冠军将军常山公归叔父武卫将军兴乐公頽
　　公西
　　孔子弟子公西赤字子华公西舆如字子上公西蒧字子晳皆鲁人邵氏姓解以赤与华为二人误甚矣
　　公叔
　　出自姬姓卫献公少子发国人谓之公叔因以为氏所谓公叔文子者也文子生公叔戍以罪奔鲁亦作未礼记又作叔木
　　公子
　　元和姓纂曰春秋列国公子之后此知其説而未详者今以汉史公子寛事为正
　　公羊
　　齐公羊髙子夏弟子作春秋传又公羊买始为凿巾以饭【案疑有悮字】
　　公析
　　元和姓纂曰卫穆公生公析黑臀其孙成子朱鉏以王父字为氏谨按春秋传卫侯之弟黑臀字子叔别为子叔氏其孙析成子亦不以公析为氏未知林氏何据也
　　公刘
　　姓苑曰后稷之祖有公刘氏误矣古无此氏而公刘乃后稷之孙非其祖也此讹误显然者不可不正今驳去
　　公肩
　　孔子弟子公肩定字子中鲁人
　　公牛
　　姓源韵谱曰其先齐公子牛之后淮南子有公牛哀病七日化为虎
　　公师
　　出自姬姓后汉功臣表有公师壹刘聪有太中大夫公师彧
　　公旗
　　世本齐威公时有左执法公旗蕃姓源韵谱曰齐悼公子子旗之后
　　公右
　　姓苑曰髙平人谨按春秋国君戎右谓之公右如鲁孙之类必有以世官为氏者
　　公巫
　　鲁大夫有公巫召伯仲其后以官为氏
　　公仲
　　子华子曰程子聚徒著书门人之著书者曰公仲承最能传其道与留务滋同学务滋即鬼谷子也
　　公梼
　　或作公祷汉艺文志有公梼生终始十四篇师古曰梼音畴其字从木传黄帝终始之术
　　公族
　　东汉郭泰传有公族进阶其先出自晋公族大夫之后春秋时骊姬乱晋诅无畜羣公子自是晋无公族及成公自周归晋始官卿之适子以为公族故赵盾请以括为公族韩厥子无忌谓之公族穆子范鞅与栾盈为公族大夫而不相能其后遂有以官为氏者
　　公孟
　　出自姬姓卫襄公生公子絷字公孟以疾不得嗣其孙彄以王父字为氏其宗人奔齐为公孟绰
　　公他
　　世本曰有蒲邑大夫公他世卿其先以王父字为氏
　　公玉
　　汉郊祀志济南人公玉带上黄帝时明堂图师古曰吕氏春秋齐有公玉丹此盖其旧而説者读玉为宿非也
　　公泥
　　姓解曰左传季武子庶子公泥氏误矣谨按左传季公鉏一名公弥未尝有公泥氏泥弥声讹也今驳去
　　公綦
　　谨按后汉中平四年渔阳人张纯杀防乌丸校尉公綦稠则公綦人氏也姓书未收今增入
　　公舌
　　姓解曰左传晋大夫有公舌赤误矣谨按古无公舌氏而晋大夫乃羊舌赤盖羊公二字之误今驳去
　　公帅
　　本公师氏避晋景帝讳改焉晋成都王帐下有公帅蕃
　　公甲
　　鲁哀公二年大夫公甲叔子与析朱鉏战吴人于夷吴人获叔子邵氏姓解以公甲叔及公甲叔子为二人误矣今驳去公甲氏
　　公明
　　卫有公明贾为公叔文子属大夫孟子弟子有公明仪公明髙【案檀弓防公明仪乃子张弟子此作孟子弟子未知何防】
　　公敛
　　鲁大夫公敛阳字处父为孟氏成宰能逐阳虎
　　公上
　　古有公上不害南齐有晋陵令公上延孙为南沙人范脩化所杀
　　公山
　　左传鲁人公山不狃以费畔季氏而奔吴为大夫不狃字子泄
　　公罔
　　孔子弟子有公罔之裘矍相之射尝使觯
　　公齐
　　元和姓纂孔子弟子有公齐定谨按家语史记无此人未知何据【按公齐定疑即公肩定之讹】
　　公牵
　　姓解曰世本齐公子牵之后有公牵氏
　　公仇
　　姓苑曰后汉零陵太守公仇称出自晋穆侯太子仇之后为公仇氏
　　公干
　　古今人表有公干仕齐为大夫后氏焉
　　公之
　　元和姓纂曰季悼子生伯鞅鞅生懿伯柎为公之氏
　　公胜
　　前汉艺文志技巧家有公胜子五篇
　　公城
　　南史王少尝摴蒲于野舍及后当权有人就求县此人尝以摴蒲戏得罪诘之曰君得钱会戏何用禄为答曰不审公城子野何所在黙然
　　公若
　　出自姬姓季武子之子公亥字公若其孙藐以王父字为氏
　　公绪
　　后汉党锢传公绪恭为八顾注公绪姓也
　　公仪
　　列子周宣王时有公仪伯以力闻诸侯其后有鲁相公仪休又有公仪仲子舍其孙而立其子礼记檀弓注曰公仪盖鲁同姓
　　公晳
　　史记家语有孔子弟子公晳哀邵氏姓解以为公析哀盖祈析二字相近而林邵二家之説容有一误今附见之
　　公输
　　鲁有公输般为工师孟子所谓公输子之巧者其孙曰公输若遂氏焉
　　公丘
　　子思子有公丘懿子卫人与子思论人主自臧则众谋不进事
　　公思
　　鲁季氏之族曰公思展后人以字为氏
　　公襄
　　世本曰鲁大夫公襄昭鲁襄公太子子野之后
　　公户
　　前汉儒林传鲁徐生善为礼学其弟子公户满意为礼官大夫
　　公慎
　　鲁有公慎氏闻孔子为政出其淫妻
　　公房
　　古今人表有公房皮出自芈姓楚公子房之后
　　公车
　　出自秦公子鍼字伯车后世别为公车氏
　　公言
　　出姓苑未详其所自
　　公金
　　世本秦公子金之后有公金氏
　　公献
　　出姓苑未详其所自
　　公息
　　吕氏春秋有郑大夫公息房
　　公留
　　出姓苑未详其所自
　　公朱
　　世本曰宋公子朱之后
　　公旅
　　出姓苑未详其所自
　　公冉
　　鲁叔仲氏家臣有公冉务人
　　空桐
　　史记商本子姓其后分封以国为姓故有空桐氏
　　空桑
　　英贤传曰伊尹生于空桑后世氏焉
　　空相
　　晋惠帝时空相机杀南平将军孟槐
　　工师
　　其先出自古官治木者以官为氏汉有平悼侯工师喜子靖侯奴孙埶
　　工娄
　　左氏传遂国人四族其一曰工娄氏
　　红阳
　　地理志红阳汉南阳县也酷吏尹赏传曰永始元延间贵戚骄恣红阳长仲兄弟交通轻侠藏匿亡命邓展曰红阳姓长仲字也师古曰姓红阳而兄字长弟字仲今书长字或作张者后人所增尔一曰红阳侯元王之子兄弟长少者误矣谨按姓书汉红阳侯刘富后为红氏周阳侯赵兼后为周阳氏则红阳氏之先亦侯家也今从邓顔二注
　　鬷夷
　　左传飂叔安裔子董父能扰畜龙以事帝舜帝赐氏曰豢龙封诸鬷川鬷夷氏其后也杜预注曰鬷水上夷皆董姓
　　二冬
　　冬
　　姓苑曰前燕慕容皝有左司马冬夀晋史作佟夀未知孰是
　　佟
　　晋书音义徒冬反北燕録有辽东佟万以文章知名晋史燕慕容皝有司马佟夀
　　侬
　　唐西南蛮居广容之南邕桂之西天宝初黄氏居黄橙洞与常氏周氏侬氏相唇齿为寇害据十余州敬宗时黄氏侬氏据州十八经畧使遣一人诣治所稍不得意辄侵掠诸州太和之后侬洞最强结南诏之助懿宗与南诏约和二洞数间败之邕管节度使辛谠以美货啖二洞首领太州刺史黄伯蕴屯洞首领侬金勒等与之通欢负州又有首领侬金澄侬仲武与金勒袭黄洞首领黄伯善伯善击杀金澄唯金勒遁免后欲举兵报辛谠遣人持牛酒音乐解和并遗其母衣服母贤者也谓其子曰节度使持物与獠母非结好也以汝为吾子前日兵败不自悔复欲动众兵忿者必败吾将为官老婢矣金勒感悟罢兵裔孙侬智髙与弟智忠建忠自广源州举兵犯广南破州郡仁宗遣大将狄青破逐之
　　宗
