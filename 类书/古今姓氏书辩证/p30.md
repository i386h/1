<!-- { "loadSidebar": true } -->
　　节度使　渤海李氏靺鞨人茹常为朔方部将以战多赐姓更名嘉庆其子怀光为朔方帅位三公以反诛李氏有董秦者幽州蓟人自史思明贼中冐围归李光弼召至京师赐姓李名忠臣检校司空平章事西域李氏唐乾元元年西域匿识国王讫俱设伊俱鼻施【案通考作纥设伊俱鼻施来朝此多一俱字】来朝赐姓李氏　河南李氏后魏官氏志有叱李氏改为李氏西京杂记有李廓谏济阴王兴居反又李黎一生一男一女以前生者为长又茂陵少年李亨养鹰狗皆为佳名同州蒲城人郭子和及其弟子政子端子升归唐赐姓李氏婺州刺史夷国公

<子部,类书类,古今姓氏书辩证>
　　钦定四库全书
　　古今姓氏书辩证卷二十二　宋　邓名世　撰
　　六止下
　　理
　　出自臯陶之后厯虞夏商周世为大理以官命族为氏
　　始
　　项羽传秦将军章邯使军候始成使羽注曰姓始名成
　　士
　　出自祁姓帝尧之后刘累为夏御龙氏其孙商时徙封为豕韦氏周武王时因封为唐氏成王时徙杜城又为杜氏杜伯为周宣王大夫无罪见杀其子隰叔奔晋生蒍字子舆为晋献公士师朝无奸官国无败政因其有功命以官为士氏蒍生司空士縠蒍孙防字季諡曰士武子生文子燮共子鲂燮生宣子匄匄生献子鞅鞅生昭子吉射及臯夷鲂字季生彘裘其族有献子士富及士渥浊士弱士文伯士弥牟士丐士茁士汉魏间有交阯刺史士燮又左传秦士雃宋士平衞士荣皆其族唐李逺知选有王忠者被放吏谬书其姓为士忠逺曰调者三万无士姓此必王忠吏叩头服罪详此乃当时调者无士氏非谓天下无士氏也
　　俟
　　风俗通古贤人俟子汉艺文志有俟子一篇李竒注曰或作侔子此必俟氏也
　　子
　　出自帝喾次妃有娀氏之女曰简狄姊妹三人行浴于元丘水中见鸟堕卵简狄吞之孕而生契契长而佐禹治水有功帝舜命为司徒封于商姓子氏礼纬曰以鸟生子故为氏焉史记禇先生曰子兹也兹益大也宜从禇说契生昭明昭明生相土诗所谓相土烈烈海外有截者生昌若昌若生曹圉曹圉生冥为司空勤其官而水死冥生振振生微微生报丁报丁生报乙报乙生报丙报丙生主壬主壬生主癸主癸生天乙是为成汤成汤伐夏吊民放桀于南巢践天子位生太丁外丙仲壬皆前卒汤崩立太丁之子太甲是为太宗太甲生帝沃丁帝太庚太庚生帝小甲帝雍己帝太戊太戊为中宗中宗生帝仲丁帝外壬帝河亶甲河亶甲生帝祖乙祖乙生帝祖辛帝沃甲沃甲崩立祖辛之子祖丁祖丁崩立沃甲之子南庚南庚崩立祖丁之子阳甲阳甲之弟曰帝盘庚帝小辛帝小乙生帝武丁是为髙宗髙宗生帝祖庚帝祖甲祖甲生帝廪辛帝庚丁庚丁生帝武乙武乙生帝太丁太丁生帝乙乙生帝辛是为纣纣不道周武王诛之立其子武庚禄父为诸侯以续商祀武庚挟三监以叛成王诛之立帝乙之子微子启为宋公奉成汤之祀得用天子礼乐为二王之后作賔于王家微子卒弟微仲衍立微仲生宋公稽稽生丁公申申生湣公共及公熙共生厉公鲋祀鲋祀生僖公举举生惠公覸覸生哀公哀公生戴公戴公生武公司空司空生宣公力力以国授其弟穆公和和又以国授宣公之子殇公与夷华父督弑与夷迎穆公子冯于郑而立之是为庄公庄公生闵公防及桓公御说御说生襄公兹父兹父生成公王臣王臣生昭公杵臼及文公鲍鲍生共公瑕瑕生平公成成生元公佐佐生景公显曼能以善言责躬而荧惑退舎及卒公子特杀太子而自立是为昭公昭公生悼公由【按宋悼公名购由此脱购字】由生休公田田生威公辟兵辟兵生剔成及宋君偃齐湣王防之又有黎国与宋同姓而萧国出于宋皆子姓也宋之子孙分为戴武桓穆庄之族其后为华向皇乐鱼荡鳞仲孔禇师氏皆有谱而当时见于经传者曰子游昭公子公子谷生公孙郑大司马公孙卬公孙钟离公子寅公子御戎公子朱公子固公孙援公孙丁公孙忌又襄公之子曰司城须孙曰孔叔文公之子曰公子围字子灵平公之子曰太子痤公子城成公之子曰公子周字子髙昭公之弟曰启文公少子曰公子肥元公之弟曰母弟辰公子地庄公之孙曰大司马公孙固皆宋子姓又秦大夫子蒲子虎楚大夫子疆子防子骈子孟子贝宋大夫子韦之类皆子姓也
　　梓
　　其先周官梓人之后以世官为氏春秋时鲁大夫梓慎
　　厎
　　汉功臣表鲁侯奚涓无子封母厎为侯【案史记作母疵汉书作厎然底乃名非氏也厎氏后亦无表见者疑误】
　　市南
　　元和姓纂曰楚有市南熊宜僚后以为氏按庄子以宜僚为市南子
　　似先
　　髙丽扶余种也唐武徳中有右骁衞将军似先英问又陈儒传荆南监军朱旼攻杀节度使叚彦謩僖宗遣中人似先元锡慰抚之又李训传训尝遣中人似先希逸按边
　　史华
　　元和姓纂云衞公子史食采于叶因氏焉左传作史华谨按鲁闵公二年狄人囚史华龙滑与礼孔二人曰我太史也则华礼皆氏龙滑与孔皆名华音去声非以叶为华也今以史华龙滑自分为两人或曰姓史华名龙滑皆误矣
　　史晁
　　世本曰衞史晁之后谨按晁与朝通必史朝氏也
　　李兰
　　代北复姓
　　士孙
　　春秋时齐大夫有士孙氏因所居名其里鲁襄公二十五年崔杼葬庄公于士孙之里是也汉博士平陵侯士孙张至其孙灌津侯萌之子贤頴凡十世有谱系唐有士孙瑞集十卷
　　士弱
　　元和姓纂曰晋士庄子弱为狱官晋人谓之士弱氏按此左传全文记当时语未必后世有此氏也
　　士丐
　　元和姓纂曰晋大夫士丐之后谨按春秋晋有二士丐其一乃宣子而相士鞅逆齐侯于河者别一士丐未知何人之后
　　士季
　　出自晋司空士蒍之后贞子士渥浊生庄子士弱弱生士文伯瑕瑕生景伯弥牟别为士季氏
　　士贞
　　下一字仁宗庙讳嫌名姓源韵谱曰晋人谓之士贞氏按此左传全文记当时语未必后世有此氏也
　　子游
　　世本郑穆公生子偃字子游之后谨按春秋郑游氏无子字
　　子有
　　元和姓纂曰鲁有子字子有后见礼记宋有子有恭叔今详礼记无此事且依林氏存之
　　子夏
　　元和姓纂曰陈宣公生子夏后为氏误矣谨按左传此即夏氏春秋以来未尝有子夏氏姓纂承袭久误以夏为姒姓之后故指子夏为复姓今驳正之
　　子干
　　姓纂有氏无解谨按左传楚公子比字子干尝奔晋又归楚自立弃疾胁之自杀后世必有以字为氏者
　　子羽
　　元和姓纂曰晋公族子羽后为楚邑大夫谨按左传衞郑皆有行人子羽晋韩起庶子又有子羽今云晋公族必韩宣子之后以字为氏
　　子叔
　　出自姬姓衞公孙剽字子叔穆公少子也尝为卫君谓之殇公生太子角其孙黒背以王父字为氏谓之子叔黒背春秋时鲁大夫声伯亦曰子叔婴齐其后去子为叔氏
　　子家
　　出自姬姓鲁庄公曾孙归父字子家其孙以王父字为氏
　　子服
　　出自姬姓鲁公族仲孙蔑之子佗别为子服氏諡懿伯生子服惠伯椒椒生子服景伯何后有子服子伯
　　子国
　　世本曰郑穆公生子国发发生子产侨简成子侨生子思参参生子玉珍武子珍生子乐卑显庄子为子国氏谨按春秋子产家止谓之国氏
　　子旗
　　齐惠公孙栾施字子旗郑七穆氏丰施亦字子旗未知何人之后为氏
　　子革
　　元和姓纂曰世本宋司城子革后又曰季平子支孙为子革氏皆误矣谨按春秋季氏无子革唯乐喜字子罕为宋司城审此言则子罕氏非子革氏必欲存此一氏宜改曰出自姬姓郑穆公子子然生丹字子革奔楚为右尹后人以为子革氏则近而有据
　　子臧
　　出自姬姓曹公子欣时字子臧逊国于负刍子孙以王父字为氏
　　子车
　　秦大夫以王父字为氏春秋时其三子奄息仲行鍼虎殉葬秦穆公国人哀其皆秦之良为赋黄鸟诗者
　　子驷
　　郑穆公子騑字子驷之后郑大夫有子驷徳公见释例谨按春秋驷氏无子字释例亦无子驷徳公
　　子南
　　出自姬姓郑穆公孙游氏之子曰楚字子南别为子南氏又姓楚庄王子追舒字子南其后亦别为子南氏
　　子占
　　世本曰陈威子占书书生子良坚坚子以王父字为氏
　　子师
　　出自郑大夫子师仆之后汉有北平太守子师将石
　　子禽
　　陈僖子生惠子得为子禽氏按论语有陈子禽毁仲尼于子贡陈僖子相去未逺必僖子之子字子禽而其子若孙以王父字为氏
　　子木
　　出自姓楚平王太子建字子木为少师费无极所谮王使人杀之建惧奔吴其子孙以字为氏【案楚别有令尹子木】
　　子晳
　　出自姬姓郑穆公孙驷氏之子曰驷黑字子晳别以字为子晳氏黑生印或云姓楚共王子公子黑字子晳干谿之难子干为君子晳为司马弃疾杀子晳其孙氏焉
　　子孔
　　世本曰郑穆公生公子嘉字子孔之后谨按春秋有二子孔司徒孔生公孙泄泄生孔张士子孔生子良
　　子人
　　出自姬姓郑穆公之弟语字子人为大夫其孙九以王父字为氏春秋郑伯使子人九行成于晋是也
　　子士
　　世本曰鲁叔孙成子生齐季为子士氏谨按左传孟僖子妾曰子士之母则子士乃孟僖子之后
　　子泉
　　世本曰齐顷公生子泉湫因氏焉左传齐有大夫子泉防新序说同谨按春秋以泉为渊葢渊泉通用【案渊字为泉系唐避讳改】
　　子罕
　　世本曰郑穆公子喜字子罕生子展舎之舎之生子皮虎或作子轩氏春秋罕氏无子字
　　子荡
　　元和姓纂曰世本宋桓公生子荡因氏焉谨按春秋宋荡氏亦无子字而宋大夫乐辔楚大夫屈罢皆字子荡未知子荡果谁后也
　　子午
　　元和姓纂曰世本楚公子午之后齐大夫子午明
　　子俛
　　英贤传云子俛子齐人著书五篇论兵法与穰苴同按此即俛氏不必为复姓解见子扁氏
　　子仪
　　左传宋向魋之臣曰子仪克其先必以王父字为氏如郑君子仪楚申公鬭子仪之类
　　子西
　　出自姓楚平王子申字子西为楚令尹白公之难子西死焉后世以王父字为氏
　　子寤
　　世本曰季平子生昭伯寤其后为子寤氏
　　子仲
　　谨按诗曰子仲之子婆娑其下则子仲陈国世族风俗通曰陈宣公子子仲之后以字为氏是矣
　　子郢
　　元和姓纂曰世本衞公族昭子郢之后按此必衞灵公子郢也郢字子南
　　子石
　　世本曰陈威子生子石难自别为子石氏
　　子穆
　　世本曰陈僖子生子穆安因为子穆氏
　　子髙
　　左传衞大夫子髙鲂之后
　　子然
　　世本曰郑穆公子子然之后谨按春秋七穆然氏无子字他姓亦然
　　子干
　　世本曰齐顷公子子干之后以王父字为氏春秋时有子干晳
　　子期
　　出自姓楚平王子结字子期为大司马白公胜作难杀子期于朝后世以字为氏
　　子庚
　　姓楚令尹公子午字子庚其孙以王父字为氏
　　子囊
　　元和姓纂曰左传齐大夫子囊带之后
　　子公
　　世本曰齐顷公子子公之后谨按春秋郑公子宋亦字子公
　　子沮
　　世本曰陈烈子生子沮与后为子沮氏
　　子襄
　　世本曰齐桓公子子襄之后
　　子旅
　　周大夫氏悼王之入次于子旅是也
　　子季
