<!-- { "loadSidebar": true } -->
　　史叔向曰小人之言僣而无证故怨咎及之【左昭八】晋伯宗每朝其妻必戒之曰子好直言必及于难后晋三郤害伯宗【左成十五】三家以国人围而灌之城不浸者三版民无叛意智伯行水曰吾乃知水可以亡人国也桓子肘康子康子履桓子之跗以汾水可以灌安邑绛水可以灌平阳也赵襄子夜使人决水灌智伯军智伯军救水而乱遂杀智伯【通鉴互见自纳败缺】昔者郑武公欲伐胡乃以其子妻之因问羣臣吾欲用兵谁可伐者闗其思曰胡可伐乃戮闗其思曰胡兄弟之国也子言伐之何也【史韩非传】过误失言文吏蹑辱【西汉文三王传】口语致罪【汉书】李陵降匈奴上问太史令司马迁盛言陵事亲孝与士信奋不顾身以徇国家之急今举事一不幸全躯保妻子之臣随而媒糵其短诚可痛也上以迁诬防为陵游説下迁腐刑【西汉李陵传】仆以口语遭此祸重为乡党戮污辱先人【同上司马迁传】张敞掾絮舜私归其家曰五日京兆耳安能复案事敞闻舜语收系狱死【通鉴汉宣纪】连率韩博上言有竒士长丈大十围来臣府曰欲奋击胡虏自谓巨无霸出于蓬莱轺车不能载三马不能胜卧则枕鼔以铁箸食此皇天所以辅新室也愿迎之京师门户不容者开髙大之以视百蛮镇安天下博意欲以风莽莽闻恶之召霸在所更其姓曰巨母氏谓因文母太后而霸王符也征博下狱以非所宜言弃市【西汉王莽传】言者不延纳之福旋被防破之祸今皆杜口结舌以臣为戒【东汉蔡邕传】董卓诛蔡邕在司徒王允坐殊不意言之而叹有动于色允勃然斥之收廷尉治罪邕遂死狱中【同上】蔡邕曰夫君臣不宻上有漏言之戒下有失身之祸愿臣表无使尽忠之吏受怨奸仇章奏帝览而叹息因起更衣曹节于后窃视之悉宣语左右事遂漏露其为邕所裁黜者侧目思报【通鉴汉灵纪】以言获罪【同上窦融与隗嚣书云】袁绍复説何进曰前窦武欲诛内宠而反为所害者但坐言语漏泄陈琳曰谚称掩目捕雀夫微物尚不可欺以得志况大事乎【同上汉献纪】许攸恃功骄慢尝于众坐呼曹操小字曰某甲卿非我不得冀州也操笑曰汝言是也然内不乐后竟杀之【同上】孔融以对孙权使有诽谤之言坐弃市【东汉】帝游后园曲宴极乐郭夫人请延皇后帝弗许因禁左右使不得宣后知之明日谓帝曰昨日游宴北园乐乎帝以左右泄之所杀十余人赐后死【通鉴三国魏明纪】嵇康与山涛书自説不堪流俗而非薄汤武司马昭闻而怒之遂杀康【同上晋元纪】周顗曰今年杀贼奴取金印如斗大系肘王导甚衔之顗为王敦所害【晋书周顗传】初拓防窟咄之伐珪也莫题以珪年少潜以箭遗窟咄曰三嵗犊岂能胜重载耶珪心衔之至是使人以箭示题而谓之曰三嵗犊果何如题父子对泣诘朝廷斩之【通鉴晋安纪互入不可浅量】秦王堕性刚峻或谓堕曰董君贵幸无比公宜小降意接之堕曰董龙是何鸡狗而令国士与之言乎防有天变龙言于秦主生曰今天谴甚重宜以贵重臣应之乃杀王堕谓之曰今日复敢比董龙鸡狗乎【同上晋哀纪】太子素恶西昌侯鸾尝谓子良曰我意中殊不喜此人不解其故当由其福薄故也及鸾得政太子子孙无遗焉【齐髙宗纪】多言多衅【梁武纪】贺若弼怨望上下弼狱谓之曰我以髙颎杨素为相汝毎昌言曰此二人惟堪防饭耳是何意也【隋髙祖纪】贺若弼父敦临刑呼弼曰吾志欲平江南然此心不果汝当成吾志且吾以舌死汝不可不思因引锥刺弼舌出血戒以谨口【隋书】蘓安恒矜髙好竒太子重俊之诛武三思也安恒自言此我之谋太子败或告之伏诛【通鉴唐中宗】国家大事嫌不当位而言实有罪故作罪言【新唐书杜牧】杜甫尝醉登严武牀瞪视曰严挺之乃有此儿武衔之一日欲杀甫集吏于门武将出冠钩于帘三左右白其母奔救得止【新唐书杜甫传】
　　传记言失者身弃　出言不当反自伤也【説苑】
　　集鹊鸣声揸揸乌噪声擭擭争鬬庭宇间持身博弹射【韩文】幕中之辨人反以汝为叛台中之评人反以汝为倾汝不惩耶而呶呶以害其生耶【同上言葴】言既我祸即无以掩其辞能不罹其失者亦鲜矣【言觧】好尽言以招人过国武子之所以见杀于齐也【谏臣论互入取祸并韩文】不择言以危肆兮固羣祸之际也【栁惩咎赋】一言成疴智不能明【刘賔客】口兵之起其刑剭焉【同上】智伯失灌水之言【白帖】

　　记纂渊海卷五十七
<子部,类书类,记纂渊海>
　　钦定四库全书
　　记纂渊海卷五十八　　　宋　潘自牧　撰论议部
　　因事思人
　　经君子听钟声则思武臣听磬声则思死封疆之臣听琴瑟之声则思志义之臣听竽笙箫管之声则思蓄聚之臣听鼓鼙之声则思将帅之臣【记乐记】
　　史越子使后庸来聘且言邾田封于骀上盟于平阳三子皆从康子病之言及子赣曰若在此吾不及此夫武伯曰固将召之文子曰他日请念【左哀二十七】越败呉迁呉王夫差于甬东予百家居之呉王曰孤老矣不能事君王也吾悔不用子胥之言自令防此【史记呉世家】家贫则思良妻国乱则思良相【史魏世家】上至广武赦刘敬曰吾不用公言以困平城【通鉴汉髙纪】张敞免为庶人亡命数月京师吏民解弛枹鼓数起而冀州部中有大贼天子思敞功效使使者即家在所召敞敞身被重劾及使者至妻子家室皆泣惶惧而敞独笑曰吾身亡命为民郡吏当就捕今使者来此天子欲用我也装随使者诣公车天子引见敞拜为冀州刺史敞到部盗贼屏迹【同上汉宣纪】颍川盗贼羣起河东守兵亦叛京师骚动帝闻之言吾悔不用郭子横之言【同上汉光武纪】马援南击交趾从容谓官属曰吾从弟少游常哀吾慷慨多大志曰士生一世但取衣食裁足致求盈余但自苦耳当吾在浪泊西里间下潦上雾毒气薫蒸仰视飞鸢跕跕堕水中卧念少游平生语何可得也【后汉本传】汉王伐呉而败时法正已卒亮叹曰孝直若在必能制主上东行就使东行必不倾危矣【通鉴三国】王献之兄弟自郄超未亡见愔常蹑履问讯甚脩舅甥之礼及超死见愔慢怠屐而之愔每慨然曰使嘉賔不死鼠子敢尔耶【晋书郄超传愔超父也互入炎凉】宋文帝曰檀道济若在岂使胡马至此【通鉴宋纪】呉已平羣臣上夀帝执爵流涕曰此羊太傅之功也【同上晋武太康元年】突厥围鴈门帝叹曰向使长孙晟在不令匈奴至此【隋书】刘行本太子少庶子太子勇虚襟敬惮后卒及太子废上曰刘行本在勇当不及于此　元嵓为蜀王长史后王渐以非法得罪上曰元嵓若在吾儿岂有是乎【同上】张九龄奏安禄山有逆相请因罪戮之上放归九龄既死上皇在蜀思九龄之先觉诏哀赠【唐书】征髙丽班师上以不能成功深悔之叹曰魏征若在不使我有是行也命驰驿祀征以少牢复立制碑召其妻子诣行在劳赐之【通鉴唐太宗】刑部郎中阙上曰朕得其人矣往者李道裕议张亮狱云反形未具此言当矣朕虽不从至今悔之遂以道裕为刑部郎中【同上】李沆先识丁谓之奸及谓用事排挤正人王旦叹曰李文靖真圣人【本传】
　　传记祭遵死后每朝防上常叹曰安得奉公忧国如祭征虏者【东观汉纪】
　　集霖雨思贤佐丹青忆老臣【杜诗】因咏霜雪句永懐鸾鹤姿【白乐天】徽绩空存书旗常而播美音容不见听鼙鼔以增思【同上】闻鼓鼙而忆名将鉴丹青而思老臣【李文饶】湘竹旧班思帝子江蓠初緑哀骚人【刘长卿】
　　本朝韩魏公死士大夫叹曰天何不为我留欧阳公为魏公作志文而后死也【韩魏公别录】卢仝韩愈不在此弹压百怪无雄文【欧公集】
　　因难见人
　　经万夫之长可以观政【书咸有一德】风雨思君子也乱世则思君子不改其度焉风雨如晦鸡鸣不已【诗风雨】观其器而知其工之巧观其发而知其人之知【记礼器】嵗寒然后知松栢之后雕也【语子罕】
　　子不容然后见君子【家语互见不茍合及道大不容】六亲不和有孝慈国家昏乱有忠臣【老子】逺使之而知其忠近使之而观其敬烦使之而观其能委之以财而观其仁卒然问焉而观其智急与之期而观其信醉之以酒而观其量杂之以处而观其色临之以危而观其节【庄子】养生不足以当大事惟送死可以当大事【孟子离娄下】穷观其所为逹观其所与【列子】贫则见亷富则见义生则见爱死则见哀【尹邓子脩身】嵗不寒无以知松栢事不难无以知君子【荀子大畧】舟覆乃见善游马奔乃见良御【淮南子説训林】如钟山之玉寒岭之松比之瓀珉梓桞无殊也及其烧以炉炭三日而色润不改处于积氷终嵗而枝叶不雕然后知其异于他玉众木也【列子】
　　史李克曰居视其所亲富视其所与达视其所举穷视其所不为贫视其所不取【史魏世家互见致察】举世混浊清士乃见【史记伯夷传】肥义曰正臣难至而节见忠臣累至而行明【同上赵世家】淮隂黥布等皆已诛灭而何之勲烂焉【萧何世家】天下昏浊忠臣乃见【魏王豹传】狗盗鸡鸣孟尝君列此二人于賔客尽羞及有秦难卒此二人救之【孟尝君传互入兼收并蓄已上并史记】剧孟愽徒母死客送防千余乗此亦有过人者【西汉袁盎传】不遇盘根错节何以别利器【后汉虞诩传】王祥之薨奔赴者非朝廷之贤则亲戚故吏而已门无杂吊之賔【晋书本传】王湛曰直行平路何以别马唯当于蚁封【晋纪邓粲传】唐李夷简弹杨凭坐贬临贺尉徐晦独至蓝田与别后夷简荐晦为御史晦曰平生未尝望公顔色公何从而取之夷简曰君不负杨临贺肯负国乎【通鉴互见狥公忘私】当一生一死间而后见其节【唐元徳秀传】疾风知劲草板荡识诚臣【唐太宗赐萧畅诗见本传】李世勣常侍宴上从容谓曰朕求羣臣可托孤者无以逾公公往不负李宻岂负朕防【通鉴唐太宗】马文举曰不遇勍敌何以显壮士【同上】
　　集宁知霜雪后独见竹栢心【江淹诗】时危见臣节世乱识忠良【选鲍明逺诗】扶颠始知筹策长【杜诗】驿骚之际鲠亮弥彰【刘賔客】火后见琮璜霜余识松栢【同上】士穷乃见节义【韩文】雨晦识鸡鸣之信风髙见隼击之威【白乐天】磨始彰其坚白【杜牧之】防风但觉杉香满烈日方知竹气寒【吕和叔文】不有百链火孰知寸金精【孟东野互见是真难防】破松见贞心裂竹防直文【唐文粹】天若无雪霜青松不如草地若无山川何人重平道【唐于渎诗】众木尽摇落始见竹色真【孟东野诗互见事物相形】本朝挥毫更想能一战数窘乃见诗人才【临川集】马之在厩也驽骥杂处饮水食刍嘶鸣蹄齧求其所以异者蔑矣及其引重车取夷路不屡策不烦御一顿其辔而千里已至矣当是时驽马并驱则虽倾轮絶勒败筋伤骨不舎昼夜而追之辽乎其不可以及也【临川文】得路方知异日心【东坡诗】万木嵗寒配乔松于巨栢众星夜艾凛明月于长庚【东坡贺林待制啓互见事物相形】火数四百炎灵消谁其代者当涂髙穷奸极酷不易取始知文景基局牢【同上古砚歌】栾布惟不废彭越之命故髙祖知其贤李勣惟不利李宻之地故太宗许其义【栾城集】受人恩而不忍负者其为子必孝为臣必忠【鸣道集】不经大火烧孰得真黄金【栾城集】请观风急天寒夜谁是当门定脚人【邵尧夫诗】
　　因事长智
