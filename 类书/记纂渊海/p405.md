<!-- { "loadSidebar": true } -->
　　子驱虎豹犀象而逺之【孟子】见象之牙知大于牛【文子】史汉成帝时林邑王献象一能拜跪　王莽与世祖战昆阳驱虎豹犀象以助威武【汉书】舜南巡葬苍梧下有羣象常为之耕【帝王世记】高宗时周澄国遣使上表云诃伽国有白象既有威灵又弭灾患以水洗牙饮之愈疾请发兵迎取以献上曰无益之源不可不遏劳其使而遣之永徽以来文单国累献驯象凡三十二皆豢扵禁中
　　颇有善舞者徳宗即位以为物性不遂放于荆山之阳【唐书】张茂常梦大象以问万推推曰象者大兽兽者守也君当为郡守而不能善然象以齿焚身后为吴兴太守値王敦问鼎执正不移敦灭之【晋书】
　　传记南方之美者有梁山之犀象焉【尔雅】象三年一乳【説文】瑶光星防而为象【春秋运斗枢】长仭之象为越童所钩【论衡】伊水有洲洲广十里有羣象野牛【始兴记】潮循人捕得象争食其鼻云肥美　象肉有十二种【岭表异録】象牙长一丈余脱其牙则掘地深藏之人削木为假牙潜易之乃得【南越志】象出交趾山谷雌雄者有两长牙运动以鼻为役一躯之力皆在鼻可以开阖取物中有少肉虽芥子亦可拾出象处曰象山【虞衡志】九真郡多象日南亦饶之【地里志】明皇所教舞象天宝之乱禄山大宴其将出象绐之曰此自南海奔至以吾有天命虽异物必拜舞左右教之象皆努目不动终不肯拜禄山怒尽杀之【南楚新闻】魏武欲知象轻重而不可称少子苍舒曰置象以舟刻其水痕而以土实之则知其数也帝悦之【异物志】
　　集象之为兽形体特诡身倍数牛目不渝狶鼻为口役望头若尾驯良乘教听言则跪素牙玉防载籍所美服重致逺行如丘徙【郭璞賛】山腹雨晴添象迹【栁文】
　　本朝象踏洹河彻底【山谷】牧者谓之象奴又名象公凡制象必以钩象奴正跨其颈以鐡钩钩其头欲左钩右欲右钩左欲却钩头欲前不钩欲其跪伏以钩止案其脑其形虽大而不胜痛故人得以数寸之钩驯焉【范至能】波斯以象牙为白暗以其难别识也【渑水燕谈】
　　犀【犀角附】
　　子通天犀角有白理如綖者以盛米羣鸡欲啄米至輙惊却故南人名为骇鸡犀也得眞角刻以为鱼而衔以入水水常为开方三尺得毒药以犀搅之皆生白沬【抱朴子】
　　史温峤至牛渚矶云其水多怪物遂燃犀角而照之见朱衣乘车马峤梦人曰与君幽明道别何苦相照【晋书】杜悰未尝荐进幽隠时号秃角犀【唐书】
　　传记犀似豕【尔雅】犀牛一名奴角【六帖】太史南宫括至义渠得骇鸡犀以献纣【韩诗外传】犀角骇狐【淮南万毕术】犀有特神者角有光耀白日视之如角夜暗之中望如火炬置之草野飞鸟走兽皆惊【南州异物志】
　　集犀之为状形兼牛豕力无不倾呴无不靡以贿婴灾困乎角椅【郭璞賛】兽曰犀处自林麓食唯棘刺体兼五肉或有神异表露以角含精吐烈望如华烛置之荒野禽兽莫触【万震】匣龙期剸犀【孟郊】驯犀驯犀通天犀躯貌骇人角骇鸡【白居易】
　　本朝何但入海求灵犀【六一集】波斯以犀角为黒暗以其难别识也　西域谓犀为朅伽角为毗沙挐言一角也【渑水燕谈】
　　兕
　　经我姑酌彼兕觥　匪兕匪虎率彼旷野　殪此大兕【诗】犀兕尚多弃甲则那【左传】虎兕出于柙【论语】
　　子两虎不鬭于伏兕之旁【淮南子】
　　传记兕如野牛青毛其皮坚厚可为铠【説文】尚父伐纣渡孟津杖钺呼曰苍兕苍兕按苍兕水兽也善覆舟河中有此兽时浮出一身九首人恶畏之未必能覆舟也亦谓之苍雉【论衡】唐叔射兕于徒林殪以为大甲【国语】楚王逰于云梦有狂兕王弯弓而射发而殪【战国防】
　　集君王亲发兮惮青兕【宋玉招魂】狂兕触蹷【西都赋】水兕雷咆乎阳侯【江赋】若奔兕之触鲁缟未足以喻其易【曹洪与魏文帝书】兕惟壮兽似牛青黒力无不倾自焚以革皮充武备角助文徳【郭璞賛】
　　熊【罴附】
　　经如熊如罴于商郊【书】维熊维罴男子之祥【诗】晋灵公使宰夫胹熊膰不熟杀之　楚太子商臣以宫甲围成王王请食熊膰而死　昔尧殛鲧于羽山其神化为黄熊以入于羽渊【左传】
　　子舎鱼而取熊掌者也【孟子】熊经鸟伸为夀而已矣【庄子】熊夀五百嵗五百岁则能化【抱朴子】
　　史赵简子病不知人五日而寤曰我之帝所见一熊欲援我帝命我射之中熊死有当道者曰帝令主君灭晋上卿熊其祖也【史记】昌邑王贺在藩邸见熊以问左右左右皆答不见【汉书】冯媛当熊【见皇亲部婕妤类】
　　传记熊兽似豕山居冬蛰【説文】熊能攀缘上高树见人则颠倒投地而下【诗义疏】赤熊见则奸宄自逺【孝经援神契】散宜生行宛懐修涂之山有黄熊得而献于纣【六韬】成王时不屠何国献青熊一【周书】大秦国出熊【魏畧】咸和七年左右啓以米饴熊上曰此无益而费谷且是恶兽所不宜蓄遣人打杀以肉赐左右直人【建武故事】
　　集青兕黄熊向我啼　熊罴咆深林　熊罴守翠防【杜诗】
　　罴
　　经赤豹黄罴【诗】
　　史赵简子疾梦之帝所射杀熊又有一罴来亦杀之【史记】符健母姜氏梦大罴而孕生健长而勇果【晋书】齐韩轨司马子如袭王罴罴诟曰老罴当道卧狮子那敢过【北史】传记罴如熊黄白文【尔雅】嶓冡之山其兽多罴【山海经】集深丛见孤罴【韩文】鹿畏防防畏虎虎畏罴楚之南有猎者能吹竹为百兽之音为鹿鸣以感其类伺其至发火而射之防闻其鹿也趋而至其人恐因为虎而骇之防走而虎至愈恐则又为罴虎亦走去罴闻而求其类至则人也捽搏挽裂而食之今夫不善内而恃外者未有不为罴之食也【栁罴説】
　　本朝晋人以五犬逐一罴罴鸷而力长于用大犬弱而健巧于用小顾左而右逐前而后罴不能搏也行不数十里罴败而伏犬更前而杀之兽之鸷者爪莫如虎齿莫如豕而罴食之罴而受制于犬者遇非其敌困于羣也【陈无已罴説】
　　虎
　　经风从虎　履虎尾不咥人亨　履虎尾咥人凶　虎视眈眈　大人虎变其文炳也【易】袒裼暴虎【诗】仲冬虎始交　苛政猛于虎也【记】鬭伯比淫于防子之女生子文防夫人使弃诸梦中虎乳之楚人谓乳曰谷谓虎曰于菟故命之曰鬭谷于菟实为令尹子文【左传】暴虎冯河【论语】
　　子晋人有冯妇者善搏虎卒为善士则之野有众逐虎虎负嵎莫之敢撄望见冯妇趋而迎之【孟子】桀之时女乐三万人放虎于市观其惊骇【管子】梁鸯曰养虎之法凡顺之则喜逆之则怒此血气者之性也夫食虎者不敢以生物与之为其杀之恐怒也不敢以全物与之为其决之恐怒也【列子】时其饥饱达其怒心虎之与人异类而媚养己者顺也其杀者逆也　疾走撩虎头编虎须防不免虎口哉【庄子】厐共与太子质于邯郸谓魏王曰今一人言市有虎王信乎王曰不二人言王信乎王曰不三人言王信乎曰寡人信之厐共曰夫市无虎明矣然而三人言成市虎今夫邯郸去魏逺于市议臣者过三人愿王察之　夫虎之所以能伏狗者爪牙也使虎释其爪牙而使狗用之则虎反伏于狗矣【韩子】虎豹之驹未成文已有食牛之气【尸子】昔者牛哀病七日化而为虎其兄啓户而入虎搏而杀之方其为虎也不知其尝为人也方其为人也不知其将为虎也　猬使虎申物有所制也【淮南子】山中寅日称虞史者虎也【抱朴子】
　　史猛虎之犹与不如蜂虿之致螫　猛虎在山百兽震恐及槛穽摇尾而求食积威约之渐也　元狩中南郡获白虎以为宝【汉书】刘昆为农太守先是多虎灾昆为政三年虎皆负子渡河　宋均迁九江太守郡多暴虎数为民患常募设槛穽而犹多伤害均到一去槛穽除削课制虎相与东浮渡江　法雄为南郡太守永初中多虎狼之暴雄乃移书属县毁壊槛穽不得妄捕山林是后虎害稍息　童恢为不其令户人尝为虎所害乃设槛捕之生获二虎恢祝虎曰若是杀人者当垂头伏罪自知非者当号呼称寃一虎低头闭目即时杀之一乃踊跃自奋遂放之【后汉书】刘陵为长沙安成长先时多虎陵之官修徳政逾月虎悉出界去【谢承后汉】吕防欲従军母止之曰不探虎穴安得虎子　孙权作射虎车【吴志】传记虎山兽之君也【説文】虎者阳物百兽之长也【风俗通】枢星散而为虎【春秋运斗枢】立秋虎始啸【易通卦騐】白虎虪黒虎【尔雅】陈魏宋楚之间或谓之李父江淮南楚之间谓之李耳或谓之于莬【方言】狄山爰有熊文虎幽都之山黑水上有虎【山海经】卞庄子欲刺虎卞竖子止之曰两虎方食牛牛甘必争争必鬬鬭则大者伤小者死从伤而刺之一举必有双虎之名【战国防】有虎在于葭中高奔戎生捕而献于天子命为柙而畜之东虞是曰虎牢【穆天子传】曹公擒吕布布顾刘备曰绳防我急独不可一言耶操曰饿虎不得不急【英雄记】汉宣城郡守封邵忽化虎食郡民民呼曰封使君因去不复来时人语曰无作封使君生不治民死食民【述异记】冯恭醉卧于山路夜有虎来以头枕其背恭中宵展转以手搏之复大寝向晓始醒犹见虎蹲在脚后自有宿命非智力所加也【异苑】裴旻守北平北平多虎旻善射尝一日毙虎三十有一有父老至曰此皆彪似虎而非将军若遇真虎无能为也旻跃马而往果有一虎状小而势猛据地一吼山石震裂旻弓矢皆坠自此不复射虎【国史补】
　　集诞节缓腕续背连骸细腰鼓胷方口大鼻似黼组杂间若锦绣相连【吴氏虎赋】怒气之所狡愤迅躯之所腾跱锯牙之所噉齚钩爪之所挐攫杰作人立呀若箕张声轰暴雷目烁燃炬【符载畋获虎颂】猛虎又掉尾磨牙皓秋霜　有手莫捋猛虎须　虎啸谷而生风【李白】猛虎立我前苍崕吼时裂【杜诗】猛虎虽云恶亦各有匹侪羣行深谷间百兽望风低身食黄熊父子食赤豹麛择肉于熊豹肯顾兔与狸正昼当谷眠眼有百歩威自矜无当对气性縦以乖朝怒杀其子暮还食其妃匹侪四散走猛虎还孤栖【韩文】南山北山树冥冥猛虎白日绕村行向晓一身当道食此中糜鹿尽无声【张籍】举头为城掉尾为旌【李贺】
　　本朝猛虎白日行心闲貌扬扬当路择人肉熊猪不形相头垂尾不掉百兽自然降暗祸发所忽有机埋路傍徐行自踏之机翻矢穿肠怒吼震林丘瓦裂儿堕床已死不敢近目睛射余光　深山猛虎夜生儿虎儿可爱光陆离【六一集】操戈畏炳彪　风生饥虎啸空行　何年白竹千钧弩射杀南山雪毛虎至今颅骨带霜牙尚作四海毛虫祖【东坡】猛虎肉醉初醒时楷磨疴痒助风威【山谷】
　　豹
　　经君子豹变其文蔚也【易】虎豹之鞟犹犬羊之鞟【论语】子夫丰狐文豹不免于网罟之患其皮为之灾也【庄子】虎豹之文采射【文子】貍变则豹豹变则虎【杨子】蛇令豹止物有所制也【淮南子】
　　传记豹似虎【説文】南山有豹南多赤豹【广志】青豹出浪坂之山状如虎色如翠【洞冥记】陶大夫妻曰妾闻南山有豹雾雨七日不下食者何也欲以泽其毛衣而成其文章也【列女传】散宜生献纣黒豹【帝王世纪】狄不竒少曽逰猎得豹见其文采炳焕遂自感叹始学书艺【后秦记】
　　集虽无豹姿且隠南山雾【谢朓】隠豹深愁雨【杜诗】遥知豹在深处不笑羁绊泥涂间【栁文】
