<!-- { "loadSidebar": true } -->
　　史太子仁孝谨静张垍髙力士常保防于上前故林甫终不能间也【通鉴唐宗】杨国忠言禄山必反且曰陛下试召之必不来上使召之禄山闻命即至国忠之言不能入矣【同上】
　　集烝不能润灼不能热【杜牧之】春花与秋月不感无情人【白侍郎】臣有大拙智所不化医所不攻威不能迁寛不能容【栁乞巧文】
　　本朝冲风震河海不能号无窍【东坡互入无所用力】钻灼不燃谁似我【东坡诗】

　　记纂渊海卷六十一
<子部,类书类,记纂渊海>
　　钦定四库全书
　　记纂渊海卷六十二　　　宋　潘自牧　撰问学部
　　总叙学问
　　子孔子谓伯鱼曰可以与人终日不倦者其惟学乎【家语】学问之道无他求其放心而已矣【孟子】君子之学非为通也为穷而志不困忧而意不衰也　真积力久则入学至乎没而后止也　君子之学也入乎耳着乎心布乎四体形乎动静学者固学一之也一出焉一入焉涂巷之人也【荀子】
　　史范献子曰人之有学犹木之有枝叶也【国语】东方朔曰臣学书三冬足用【汉书本传】游衍乎六艺之圃驰骛乎仁义之涂览观乎春秋之林修容乎礼园翶翔乎书圃【相如传】学之染人甚于丹青丹青吾见其久而渝矣未见久学而渝者也【虞溥传】陶铸神情启悟耳目【北史】仲尼积学成圣【唐书】
　　传记学者犹种树也春翫其华秋取其实讲説文章春之华也修身利行秋之实也【顾氏家训】
　　集考覈仁义之林薮【班固典引】茹古含今无有端倪【皇甫湜撰韩愈墓志】天然生知姿学立游夏上【杜诗】沉潜乎训义反复乎句读磨砻乎事业而奋发乎文章　人之能为人由腹有诗书　学问藏之身身在则有余【并韩集】
　　好学【附精专】
　　经君子进徳修业欲及时也【易】惟学逊志务时敏厥修乃来念终始典于学厥徳修罔觉【书説命下】惟日孜孜无敢逸豫【书君陈】夙夜强学以待问【记儒行】
　　子流水之不腐以其逝故也戸枢之不蠧以其运故也【子华子】用志不分乃凝于神【列子】好书者众矣而仓颉独传者一也好稼者众矣而后稷独传者一也好乐者众矣而防独传者一也倕作弓浮防作矢而羿精于射奚仲作车乘杜作乘马而造父精于御天下未尝有两而能精者也【荀子解蔽】君子强学而力行【扬子修身】辰乎辰曷来之迟去之速君子竞诸【扬子问明】周公上圣日读百篇仲尼天縦韦编三絶墨翟大贤载文盈车仲舒命世不窥园圃倪寛帯经以耘耡路生截蒲以冩书黄霸桎梏以受业寗子夙夜以倍功【抱朴子】闻所不闻见所不见【扬子】宣尼临没手不释卷仲舒垂卒口不辍诵有子恶卧自悴其掌苏生患睡亲锥其股以圣贤之性犹好学无倦【刘子】心若醉六经【文中子】
　　史孔子晩着易序彖系象説卦文言读易韦编三絶曰假我数年若是我于易则彬彬矣【史孔子世家】董仲舒耽学下帷读书十年不窥园圃其精如此【前汉本传】倪寛带经而锄【前汉书】亹亹不舍昼夜【汉张苍传】潜于篇籍以章厥身【西汉班固传叙】枕经籍书【西汉賔戏】刘向专积思于经籍书传夜观星宿或不寐逹旦【西汉本传】荣学长安精力不倦十五年不窥家园【后汉桓荣传】光武正旦朝贺礼毕令羣臣能説经者更相诘难义有不通辄夺其席戴凭遂重坐五十余席故京师为之语曰解经不穷戴侍中【后汉】闭戸讲诵絶人间事每尝昧爽栉梳坐于客堂朝则诵羲文之易虞夏之书歴公旦之典礼览仲尼之春秋夕则逍遥内阶咏诗南轩百家众氏投间而作洋洋乎其盈耳也焕烂乎其溢目也纷纷欣欣兮其独乐也当此之时不知天之为葢地之为舆不知世之有人己之有躯【东汉延笃传】李固郃之子也少好学常改易姓名防杖驱驴负笈従师不逺千里遂究览坟籍为世大儒每到太学密入公府定省父母不令同业诸生知其为郃子也【通鉴汉安纪】皇甫谧耽玩经籍忘寝与食时人谓之书海【晋书本传】车家不长得油夏日则练囊盛数十萤火以照书以夜继日【晋书】左思专思三都赋杜絶人事　杜预耽思经籍为春秋左氏传集解自言有左传癖【并同上】江泌随月光读书斜则握卷升屋【南史】李铉以乡里寡文集来游京师读所未见书【北史】李邕自言读书未遍愿直秘阁李峤曰秘阁万卷岂时日能习耶邕固请乃假直秘书　杜佑嗜学虽贵犹夜分读书　栁仲郢嗜学尝和熊胆丸夜咽以助勤【并唐书】陆防勤学卷不去手【新唐书本传】
　　传记褚陶清谈闲黙以坟典自娯语所亲曰圣贤备在黄卷中舎此何求【世説】善学者若齐王之食鸡必也食其跖数千而后足【吕氏春秋】孙康家贫无油映雪读书【孙氏世录】李频曰只将五字句用破一生心【北梦言互入诗门】刘向校书天禄阁夜有老人着黄衣植青藜杖授向五行洪范云我是太乙之精天帝闻卯金之子有博学者下而观焉【晋王嘉拾遗传】匡衡勤学无烛邻有烛乃穿壁引其光而读之【西京杂记】管寜隐居好学藜床半穿【髙士传】张仪苏秦佣书遇圣人之文无题记则以墨书掌内股里夜还折竹冩之【王子拾遗】殷亮建武中为博士诸儒胜者赐席亮重席至八九帝曰学不当如是耶【殷氏世传】
　　集讽诵诗书百家之言唇腐齿落服膺不失【选东方朔答客难】集萤映雪编蒲缉栁【选荐表】笔耕为养【选表】书秃千兔毫诗裁两牛腰【李太白集】白髪死章句【同上】朝驰骛乎书林夕翺翔乎艺苑【韩文复志赋互入顷刻不忘善】口不絶吟于六艺之文手不停披于百家之编记事者必提其要纂言者必钩其贪多务得细大不捐焚膏油以继晷恒兀兀以穷年　补苴罅漏张皇幽寻坠绪之茫茫独旁搜而逺绍　古史散左右诗书置后前岂殊书蠧虫生死文字间【并韩集】平居虽寝食未尝去书息以为枕餐以饴口【墓志】弋志书林咀风骚于七畧耕情义圃偃圗籍于九流【骆賔王】屡益兰膏灯犹硏兎枝墨【元稹】躭嗜文籍注意钻砺【栁文】钻仰沈硏仅于不窥园井【元微之】开卷有益便欣然忘食【陶渊明】以道为饮以文为食聪察嗜学不肯为凡夫【刘賔客】贯穿学问骨【唐文粹】退公犹笔耕【刘賔客】读书眼欲暗下笔手生胝【白侍郎】尧舜癯瘠大禹胼胝彼圣人焉吾布衣耳不勤劬何以为妻子之天乎【陆鲁望】犹波之委于渎渎之注于溟昼夜何曾知息之时【唐文粹】
　　本朝农马智专吾不让【后山诗】骚人思苦骨岩岩【栾城集】天以日运故无疾器以日用故不蠧【东坡集】尚有读书清浄业未尝春睡敌千钟【东坡诗】徐铉黜邠州年七十手不释卷常亲书写许慎説文一帙【宋拾遗】
　　不学
　　经不学墙面【书周官】虽有至道弗学不知其善也【记学记】玉不琢不成器人不学不知道【同上互入矫揉】
　　子卜商反卫见读史志者云晋师伐秦三豕渡河子夏曰非也己亥耳读史志者问诸晋史果曰己亥扵是卫以子夏为圣【家语七十二子篇】人而不学虽无忧如禽兽何【扬子学行】几薄之徒懐抱空虚有似蜀人匏壶之喻胷中无一纸之识不过酒炙所谓冒于货贿贪于酒食左氏所载不才之子【抱朴子互入不才】
　　史周原伯鲁不説学闵子马曰学殖也不学将落原氏其亡乎【左昭十八年互入识者所窥】范献子聘于鲁问具山敖山鲁人以乡对献子曰不为具敖乎曰先君献武之讳也献子归曰吾名其二讳为笑矣惟不学也【国语互见明于自知】秦有司奏太白罚星东井秦分必有暴兵起京师秦主苻生曰太白入井自为渴耳何所怪乎【通鉴晋纪】江州刺史陈伯之目不识书得文牒辞讼惟作大喏而已【通鉴梁髙祖】北齐源师摄祠部尝白髙阿那肱龙见当雩阿那肱惊曰何处龙见其色何如师曰龙星初见礼当雩祭非真龙也阿那肱怒曰汉儿多事强知星宿遂不祭【陈纪又见三国典畧】选人入等者六十四人上召面试之张爽手持纸终日不成一字时人谓之曳白【唐宗纪】光不学无术【西汉霍光传】生世不学其犹穴处何所见焉【北史雷纪传】戸部侍郎萧炅言烝尝伏腊为伏猎严挺之白张九龄曰省中而有伏猎侍郎乎【唐严浚传】李林甫无学术时选人严逈判语杕杜二字林甫不识谓吏部侍郎韦陟曰此云杖杜何也陟俛首不敢言【唐书】臧希让无学术公卿间强引古言以自贤而所闻知多道途得之发必差谬为士子所笑【同上】任圜曰天下皆知崔协不识文字而有表号为没字碑【五代史任圜传】传记韩昶退之子也性闇劣为集贤校理史传有金根车昶以误悉改根为银字【尚书故实互见不克绍】霍光无学不知一经【史通】桓帝时有辟公府椽者倩人作奏记【邯郸氏笑林互见代笔】张由古无学业对众叹班固文章不入文选众对以两都赋燕然铭由古曰此是班孟坚非固也【唐温庭筠干子】李建勲罢相江南出镇豫章一日逰西山田间茅舎有老叟教村童公觞于其庐连食数棃賔僚有曰梨号五脏刀斧不宜多食叟笑曰鹖冠子云五藏离别之离非梨也葢离别胷懐有若刀斧遂就架取小册振拂以呈丞相乃鹖冠子也【吴僧文莹湘山野录】江南有一权贵读误本蜀都赋注解蹲鸱芋也芋乃为羊字人馈羊肉答书云损惠蹲鸱【顔氏家训】太常少卿姜度生子李林甫手
　　书庆之曰闻有弄麞之庆客视之掩口【续说】
　　【记】
　　强勉
　　经君子以自强不息【易乾卦】功崇惟志业广惟勤【书周官】子道虽迩不行不至事虽小不为不成【荀子修身】锲而不舎金石可镂【荀子劝学】
　　史子顺曰人皆作之作之不止乃成君子作之不变习与体成则自然也【通鉴】强勉学问则闻见博而智益明强勉行道则徳日起而大有功【西汉董仲舒传】
　　传记苏秦读书欲睡引锥自刺其股血流至足【战国防】孙敬尝闭戸读书睡则以绳系头悬之梁上【先贤传】
　　集防驽磨钝【陈子昻】磨铅重剸割防蹇再奔驰【白侍郎】无若泰山之麓止而不得升也其惟川之不已乎【栁文】
　　偷堕
　　经惰农自安不昏作劳不服田畆越其罔有黍稷【书盘庚】中人之性好逸豫【无逸注】弗为胡成【太甲下】安肆日偷【记表记】逸豫无期【诗白驹】
　　子子贡曰赐倦于学困于道矣愿息可乎【家语】处身而常逸者则志不广【同上】一进一退六骥不致【荀子修身】其为人也多暇日者其出入不逺矣　偷懦惮事无防耻而嗜乎饮食则可谓恶少者也【并同上】肉腐出虫鱼枯生蠧怠惰忘身祸灾乃作【荀子劝学】
　　史懐与安实败名【左僖二十三年】管敬仲曰宴安酖毒不可懐也【左闵元年】吾侪偷食朝不谋夕【左昭元年】主民翫嵗而愒日【左昭元年愒若葢切】雀防贪生茍乞一活耳【通鉴东汉世祖纪】相聚偷生如鱼逰釜中知其不可久且以喘息湏臾间耳【通鉴汉殇纪】集怠者不能修【韩文原毁】
　　本朝坐弃时日【临川】笔砚生尘空度日【栾城集】
　　矫揉
　　经玉不琢不成器人不学不知道【记学记】
