<!-- { "loadSidebar": true } -->
　　本朝官清马骨髙【欧公诗话】王质所至有氷蘗声【王质墓志】官清贫似旧【栾城】隋赵轨为齐州别驾文帝令入朝父老将送者各挥涕曰公清如水请酌一杯水奉饯【续世说】冦莱公歴富贵四十年无田宅园邸魏野献诗曰有官居鼎鼐无地起楼台【湘山野録】
　　贪污
　　经具乃贝玉　惟货其吉【书】
　　子非其有而取之者盗也【孟子】侵人自用谓之贪【荘子】贪者常忧不足【文中子】贪者难为恵【谯子清训互见无厌】
　　史臧哀伯曰官之失徳宠赂章也郜鼎在庙章孰甚焉【左成二年】羊舌鲋渎货无厌【昭十三】陈辕颇为司徒赋封曰以嫁公女有余以为已大器【哀十一】汝专利而不厌【互见无厌并左】必以贿死【国语】赵良曰非其位而居之曰贪位非其名而有之曰贪名【史商鞅传】贪如狼【西汉项籍传】大臣有不亷曰簠簋不饬【贾谊传】贪饕不闲义理【礼乐志】素无亷声【息夫躬传】贪夫徇财【贾谊传】陈汤素贪所卤获财物入塞多不法【通鉴汉元帝纪】韦贻范为相多受人赂许以官既而以母忧罢去日为债家所噪【唐书昭宗纪】诸将多断盗牢禀私自润入皆以珍宝货赂左右【汉殇帝纪】十囊五囊入枣郎【晋愍帝纪】陈夀作魏书或云丁仪丁廙有盛名于魏夀谓其子可覔千斛米当为尊公作佳传丁不与之竟不为立传【本传】庾炳之无文学性彊急轻浅既居选部好诟詈宾客且多纳货赂见人有烛盘佳驴无不乞丐【本传】邓琬性鄙闇贪吝既执大权父子卖官鬻爵使婢仆出市道贩卖【宋太祖】魏右卫军元晖与侍中卢昶皆有宠于魏主而贪纵时人谓之饿虎将军饥鹰侍中晖寻迁吏部尚书用官皆有定价大郡二千疋次郡下郡递减其半余官皆有等差选者谓之市曺【梁武纪】元修义为吏部尚书惟事货贿官之大小皆有定价呼为京师白刧【后魏书】魏收纳尔朱荣之子金减其恶而増其善【北史】宇文述贪鄙知人有珍异之物必求取之富商大贾皆恩接之呼之为儿【隋书】卢坦曰其能积财者必剥下以致如其子孙善守是天富不道之人也不若恣其不道以归于人【新唐书本传】王伾以纳贿为事作大匮贮金帛夫妇寝其上【通鉴互见贪迷】平章事豆卢革百官俸钱皆折估而革父子独受实钱百官自五月给而革父子自正月给【唐明宗】桑维翰权势既盛四方赂遗嵗积钜万【五代史】西京留守同平章事王守恩性贪鄙专事聚敛丧车非输钱不得出城下至抒厠行丐之人不免课率或纵麾下令盗人财有富室娶妇守恩与俳优数人往为贺客得银数铤而返【通鉴后汉隠帝】
　　集谿壑为之一罄川渎为之中贫【左太冲吴都赋】交醻货赂【选孙皓书】贪黩微财敢犯朝宪　富已润屋【陈子昂集】槖奸渎货【司空表圣文】
　　俭约
　　经节以制度不伤财不害民【易】慎乃俭徳【书】俭徳之恭也【礼】唐俗勤俭【诗序】
　　史御孙曰俭徳之共也【左荘二十四】郑叔段赋蟀蟋赵孟曰保家之主也【襄公二十七年】季文子无衣帛之妾无食粟之马无藏金玉无重器备相三君矣而无私积【襄公五年】衣不兼采食不重味【西汉朱家传】朱博不好酒色游宴自防贱至富贵食不重味【本传】朕为天下守财岂得妄用之哉【通鉴汉殇帝纪】魏髙允兄弟惟草屋数间而被緼袍厨中盐菜而已【宋世祖】长孙道生性清俭一熊皮鄣泥数十年不易【宋太祖】庾杲之清贫食惟有韮薤生韭杂菜任昉戯之曰谁为庾郎贫食常有二十七种言三九也【齐书】昔杨震赵咨等咸以薄塟知真识去身贵速朽耳夫厚塟之家流于俗以奢靡为孝令死者戮尸暴骸可不痛哉死者无知自同粪土岂烦奢塟死其有知神不在柩何用破赀徇侈乎吾亡敛以常服四时衣各一称【新唐书姚崇传】崔郾处庳陋至霖淖则容盖而屐以就外位　卢懐慎门不施箔会风雨至举席自鄣日晏设食蒸豆两器菜数杯而已【本传】本朝冦莱公寝处一青帏二十余年时有破壊益命补葺有靳之笑答曰不忍处之久而以敝弃【本传互见念旧】
　　奢侈
　　经怙侈灭义【书】
　　子情所欲好耳所欲听目所欲视口所欲尝虽殊方徧国非土之所产育者无不致之犹藩墙之物也庖厨之下不絶烟火堂庑之上不絶声乐【列子】
　　史宫室崇侈【左昭八】侈恶之大也【左荘二十四】齐庆封献车季武子美泽可以鉴【左襄二十八】侈将以其力毙【左襄二十九】治宅甲诸第【前田蚡传】奢泰则下不逊而国贫【西汉礼乐志互见僭冒】以酒为池悬肉为林【史记殷本纪】春申君客三千余人其上客皆蹑珠履【史本传】易传曰上不俭下不节孽火烧其室【通鉴魏明帝纪】刘穆之性奢食必方丈旦辄为十人馔未尝独餐【晋安帝纪】何曽性奢豪每燕见不食大官所设食日万钱犹曰无下筯处　何邵骄奢简贵亦有父风食必尽四时之珍异一日之供以钱二万为限【晋本传】石崇以奢豪矜物厠上常有十余婢侍列皆有容色置甲煎粉沈香汁有如厠者皆易新衣而出【王敦传】刘寔尝诣石崇家如厠见有绛纹帐裀褥甚丽两婢持香囊寔便退笑谓崇误入卿内崇曰是厠耳【本传】石崇与贵戚王恺羊琇之徒以奢靡相尚恺以澳釡崇以蜡代薪恺作朱丝步障四十里崇作锦步障五十里以敌之崇涂屋以椒恺用赤石脂　石崇财产丰积室宇宏丽后房百数皆曳绮绣金翠丝竹尽当时之选庖膳穷水陆之珍【本传】魏髙阳王雍一食直钱数万李崇曰髙阳一食敌我千日【通鉴梁武纪】韦陟穷治馔羞择膏腴地蓺谷苗以鸟羽择米每视庖中所弃其直犹不减万钱宴公侯家虽极水陆曽不下筯【唐书本传】
　　传记杨国忠子弟上元夜各有千炬烛围【天宝遗事】李徳裕奢侈每食一杯羮其费约钱三万杂珠玉宝贝朱砂煎汁为之过三煎即弃其滓【独异志】元载造芸辉堂芸草香也白如玉入土不朽为屑以涂壁设紫绡帐凝冬风不入盛夏自清凉【唐苏鹗苏氏演义】韩嫣好弹以金为丸一日所失者十余长安为之语苦饥寒逐弹丸京师儿童毎闻嫣出弹辄随之望丸所落便拾取焉【西京杂记】杨氏子弟暑月大氷琢山周围宴席　杨国忠冬月选婢妾肥大者列行于前令遮风谓之肉阵【开元遗事】
　　集木衣绨绣土被朱紫【张平子东京赋】春衣一对直千金【白侍郎】山珍海错弃藩篱烹犊炰羔如折葵【韦应物】首饰载千金一膳倾千家【唐文粹】
　　忠鲠
　　经王臣蹇蹇匪躬之故【易】
　　子忠臣不谄其君【荘子】
　　史韩信曰乗人之车者载人之患衣人之衣者懐人之忧食人之食者死人之事【史本传】上所幸慎夫人在禁中尝与皇后同席坐及坐郎署袁盎引却慎夫人坐曰陛下所以为慎夫人适所以祸之也【通鉴汉纪】忠臣不避重诛而直谏【西汉主父偃传】忠臣死而竭知【宣帝纪】独有极言待死【五行志】忠臣忧世犯主严顔讥刺贵臣至以杀身灭家而犹为之者何耶君臣义重有不得已也【后汉何敞傅】汉成帝欲御楼船薛广徳谏言宜从桥陛下不听臣臣自刎以血汚车轮【本传】槐里令朱云上书曰臣愿赐尚方斩马劎断佞臣一人头以厉其余上问谁也对曰安昌侯张禹上大怒曰小臣廷辱师傅罪死不赦御史将云下云攀殿槛折呼曰臣得下从龙逢比干游于地下足矣未知圣朝何如耳御史遂将云去左将军辛庆忌免冠解印绶叩头殿下曰此臣素着狂直于世使其言是不可诛其言非固当容之臣敢以死争庆忌叩头流血上意解然后得已【通鉴汉成帝纪】大司徒韩歆好直言无隠讳于上前证嵗将饥凶指天画地言甚刚切【通鉴汉光武纪】衞觊上疏曰非破家为国杀身成君者谁能犯顔色触忌讳建一言开一说也【魏志】崔洪清厉骨鲠好面折人过而退无后言【通鉴晋武纪】古弼入见魏主帝方与给事中刘树围棊志不在弼弼入侍坐良久不获陈闻忽起捽树头掣下牀搏其背曰朝廷不治实尔之罪【通鉴宋太祖】上以舞胡安叱奴为散骑侍郎礼部尚书李纲谏曰古者乐工不与士齿虽贤如子野师襄皆终身继世不易其业唯齐末封曺妙达为王安马驹为开府有国家者以为殷鉴【唐髙祖】魏征容貌不逾中人而有胆畧善回人主意每犯顔苦谏或逢上怒甚征神色不移上亦为之霁威【唐太宗】褚遂良曰陛下必欲易皇后伏请妙择天下令族何必欲武氏武氏经事先帝众所共知天下耳目安可蔽也【唐髙宗】魏帝谓羣臣曰如髙允者乃真忠臣也朕有过未尝不面言至有朕所不堪闻者允皆无所避朕闻其过而天下不知可不谓忠乎【宋世祖】额叩龙墀【唐书刘栖楚】徳宗欲遂相裴延龄阳城显语曰延龄为相吾当取白麻壊之哭于廷帝不相延龄城力也【阳城传】褚遂良鲠亮【唐书本传】
　　集悉心以谏极言无隠【选防文】正言不讳以危身【选骚经】气蕴逆鳞色形匪躬【唐文粹】守节没齿忠莫至焉【选豪士赋序】纳忠为争臣之表　卢景亮奏事如水赴壑【栁文】匡拂时病磨切贵近罔有顾虑知无不为【杜牧之】为负刚肠誉还追强项名【张说】谏舌切切上磨帝缺【孙樵】苦隳肝胆而言天下之事【元微之】忤英主之龙鳞蹈奸臣之虎尾【唐张说宋璟遗爱碑】本朝鲁宗道为参政以忠鲠自任时人谓曰鱼头公盖以骨鲠目之【圣宋掇遗】
　　谄谀
　　经巧言令色便僻侧媚【书】籧篨尝观人顔色而为之辞故不能俯戚施下人以色故不能仰也【诗新台注】巧言令色鲜矣仁【论语】籧篨口柔也夸毗体柔也【尔雅】
　　子胁肩谄笑病于夏畦　阉然媚于世者是乡原也【孟子】秦王有病召医防痔者得车五乗　希意导言谓之谄【荘子】不度理之所在而阿谀求容谄莫甚焉【孔丛子】以不善先人者谓之谄以不善和人者谓之谀【荀子】
