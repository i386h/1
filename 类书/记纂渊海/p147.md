<!-- { "loadSidebar": true } -->
　　集天伦之爱振古莫俦【文选】子之友悌和如琴瑟　鴈行有序　华萼相光饰【文选】三荆欢同株【乐府】双珠出海底俱是连城珍聪明两特逹余耀照傍人英声振名都髙价出殊邻【李白集】桂枝尝偏折棣萼更相鲜【李义山文】那知风雨夜复此对床眠【韦应物】荣联花萼诗难和乐助埙篪酒易醺【白乐天】骨肉之恩手足之爱【白帖】卿家兄弟功名震麒麟阁画鸿雁行【杜诗】自古孔怀之痛亦莫我之与剧手足一断无因重连竒老虽从祖之兄弟甚同气之天伦【白居易】绰绰然眞令兄弟【刘宾客】吴文章少孤与兄伯武相失二十年复防下邳市争计共鬬伯武殴文章欲报撃之心中怆凄手不能举大自恡也因投杖于地相问乃眞兄弟也【风俗通】古有兄弟忽欲分异出门见三荆同株接叶连隂叹曰木犹欣然聚况我而殊哉遂还为雍和【周景式孝子传】帝游后苑有竹丛宻笋不出外帝顾诸王曰父子兄弟相亲当如此因谓义竹【开元天寳遗事】
　　本朝世间谁似老兄弟笃爱不复见疵瑕【东坡诗】萸心【萸心二字殊无文理恐当作墓止】一枝心自觉舂同防粟味尤长【栾城集】钱希白惟演从兄也惟演拜相希白当制世称弟拜相兄草麻自古未有惟座主拜相门生草麻前代记之矣【金坡遗事】惭愧君家好兄弟风流更与晋人并　玉秀兰芳好弟昆【僧参寥子】陈羣与孔融论汝颍人物羣曰荀文若休若友若仲豫当今无对【类要】
　　姊妹
　　经房中内賔姑姊妹也　姊妹已嫁而反兄弟不与同席而坐弗与同器而食　子路有姊之丧可以除之矣而弗除也孔子曰何不除也子路曰吾寡兄弟而弗忍也【礼】男子谓女子先生为姊后生为妹父之姊妹为姑母之姊妹为従母妻之姊妹同出为姨　妇称夫之姊为女公夫之女弟为女妹【尔雅】
　　史郑穆少妃姚子之子子貉之妹也子貉早死无后而天钟美于是【夏姬也】晋公子重耳取季隗赵衰妻叔隗吴伐楚楚昭王取其妹季芉以出涉睢钟建负之以从复国王将嫁季芈辞曰所以为女子逺丈夫也钟建负我矣使妻钟建以为乐尹【左】聂政为严仲子杀韩相侠累因自抉眼出肠以死韩取政尸暴扵市购之曰有能言杀侠累者与千金政姊嫈闻之乃伏尸哭曰是轵深井里聂政也妾柰何畏殁身之诛灭贤弟之名乃三大呼天遂死于政旁　李园妹欲进诸楚王春申君纳之既而有娠李园使其妹说春申君曰楚王贵幸公虽兄弟不如也今君相楚二十余年而王无子即千嵗后将更立兄弟兄弟立祸且及身矣今妾有娠而人莫知妾幸君未久诚以君之重进妾扵王王必幸妾妾赖之而有男则是君之子为王也春申君大然之即出李园妹谨舎而言诸楚王王召入幸之遂生男立为太子李园妹为王后【史记】班超妹曹大家上书曰蛮夷之性悖逆侮老而超旦暮入地久不见代恐开奸宄之源生乱逆之心妾窃闻古者十五受兵六十还之亦有休息不任职也故妾敢触死为超求哀匄超余年一得生还复见阙庭【汉和纪】慕容垂娶段氏字元妃光禄大夫段仪女婉恵有志操常谓妹季妃曰我终不作凡人妻妾季妃曰我亦不作庸夫妇邻人闻笑之后燕王纳元妃范阳王徳聘季妃并如其言　王凝之妻谢氏名道韫朗之妹聪明有才辨同郡张妹亦有才质适顾氏母称之以敌道韫有济尼者游扵二家或问之答曰谢夫人神清散朗故有林下风味顾家妇清心玉映自是闺房之秀【晋书】石奋家贫有妹能皷琴高祖召为美人　老姊垂白曹寿妻班超之妹也超为都防在絶域年老思入闗
　　妹乃上书曰妾兄超延命沙漠三十余年骨肉生离不复相识书奏徴还【汉书】宋山隂公主谓帝曰妾与陛下俱托体先帝【宋武纪】刘孝绰三妹并有才学一适徐悱文尤清拔所谓刘三娘也悱卒为祭文辞甚凄怆悱父欲为哀辞及见此文乃阁笔【南史】李勣性友爱其姊病尝自为粥而爇其须姊戒止答曰姊多疾而勣且老虽欲数进粥尚几何　张廵姊军中号陆姑【唐书】
　　传记袁彦道有二妹一适殷渊源一适谢仁祖【世说】贾彦年六岁其姊闻邻家读书日日抱彦窃聴之十歳乃暗诵六经【王子年拾遗记】
　　嫂
　　经嫂者尊严之称　嫂叔不通问　嫂叔之无服也盖推而逺之也　子思之哭嫂也为位【礼记】
　　史苏秦穷困归嫂笑之不为下机及相六国拟王者归嫂侧目不敢仰视秦曰何前踞而后恭嫂伏地谢【史记】初髙祖防时过其丘嫂食嫂厌叔阳为羮尽轑釡由是怨嫂　陈平嫂疾之或问平食何物而肥嫂曰食糠籺耳有叔如此不如无有　马援奉嫂不冠不入【汉书】王澄衍季弟也衍妻郭氏性贪鄙令婢扵路担粪澄年十四谏郭郭大怒谓澄曰昔先人临终之日以小郎嘱新妇不以新妇嘱小郎因捉其衣裾欲杖之澄惧走得脱　谢道韫为王凝之妻凝之弟献之尝与賔客谈议辞理将屈道韫遣婢白献之曰欲为小郎解围乃施青绫步障自蔽申献之前议客不能屈【晋书】事嫂见称载籍非一郑仲虞则恩礼甚笃顔都则竭诚感到马援则见之必冠孔伋则哭之为位　韩愈三歳而孤嫂郑鞠之【唐书】传记阮籍尝还家籍见嫂与之别或讥之籍曰礼岂为我辈设也　晋谢公曰家嫂词情慷慨致可传述恨不使朝士见【世说】
　　集昔在韶州之行受命于元兄曰尔幼养于嫂防服必以期今岂敢忘天实临之【韩文】
　　子弟
　　经兄弟之子犹子也【礼记】
　　史定陶王好学多才于帝子行　虚誉隆洽倾于诸父黄琼昔随父在台阁习见故事及后居职达练官曹
　　争议朝堂莫能抗夺　吴陆逊曰子弟茍有才不忧不用不宜私出以要荣利若其不佳终为取祸【通鉴】魏舒容貎质朴少号迟钝人莫知唯叔父衡知其竒每有賔客辈造已常劝使过舒言吾兄子非常人也　顾和总角便有清操族叔荣雅重之曰此吾家麒麟兴吾宗者必此子也　王羲之深为従伯导所器尝谓羲之曰汝是吾家佳子弟当不减阮主簿【阮裕为王敦主簿】谢安问诸子弟曰子弟何与人事车骑答曰譬如芝兰欲其生于堦庭　谢为叔父安所器苻坚南伐安举竟败坚谢安甞诣陆纳而纳殊无供办其兄子俶宻为之具安既至纳所设惟茶果而已俶遂陈盛馔珍羞毕具客罢纳大怒曰汝不能光益父叔乃复秽我素业邪　诏求文武良将谢安以兄子应诏郄超叹曰安之明乃能违众举亲之才足以不负所举　谢朏幼聪慧谢庄器之十岁能属文庄防山使朏命篇揽笔便就王景文曰贤子足称神童后来复为特达庄曰眞吾家千金振少薄行不以子妷齿之【晋书】谢混与族子灵运瞻晦曜以文义赏防常共处居在乌衣巷故谓之乌衣之游谢宻童幼时精神端审时然后言叔父琨见而异之
　　曰此儿深中夙敏可成佳器有子如此足矣【南史】宗炳问兄子慤所志答曰愿乗长风吹破万里浪炳曰汝若不富贵必破我门户【宋书】初王与兄弟集防任子孙戏适僧达跳下地作虎子僧绰正坐采蜡烛珠为鳯凰僧逹夺取打坏亦不复惜僧防累十二棊旣不坠落亦不重作叹曰僧达俊爽当不减人然恐终危吾家僧绰当以名义见美僧防必为长者位至公台已而皆如其言【通鉴】王浑与妇共坐见武子従庭过浑欣然曰生儿如此足慰人意【晋列女传】刘孺七嵗能属文叔父瑱常置座侧谓賔客曰此吾家明珠【宋书】杨愔幼时庭有柰树实落羣儿争之愔不动独坐季父暐大嗟异谓客曰此儿恬裕有我家风宅内有茂竹遂于林边别葺一室命独处其中常铜盘具盛馔以饭之因以督厉诸子曰汝辈但如遵彦谨慎自得竹林别室铜盘重肉之食【杜史】杨愔叔父见愔曰愔将相器谓人曰此儿驹齿未落已是我家龙文更十岁当求之千里外【本传】任瓌早孤叔父忠每曰吾子虽多庸保耳所以寄门户者瓌也【唐书】
　　传记晋林下诸贤各有隽才子籍子浑器量宏旷康子绍清逺雅正涛子简踈通髙洁咸子瞻虚夷有逺心瞻弟孚爽朗多所遗秀子纯悌并淑令有清流戎子万有大成之风惟刘伶子无闻凡诸子惟瞻为冠绍简亦见重当世【世说】
　　集有韦羣玉者在家无子弟之过求子弟之贤而能业其家者韦羣玉也【韩文】
　　妯娌
　　经介妇请于冢妇　介妇无敢敌耦于冢妇不敢并行不敢并命不敢共坐【一作不敢并坐】娣姒犹兄弟也【礼记】长妇谓稚妇为娣妇娣妇谓长妇为姒妇【注今或云妯娌尔雅】
　　史声伯之母不聘穆姜曰吾不以妾为姒【注昆弟之妻相谓姒】伯石始生子容之母走谒诸姑曰长叔姒生男【兄弟妻相谓曰姒左】王浑妻钟氏字琰礼仪法度为中表所则浑弟湛妻郝亦有徳行琰虽贵门与郝雅相敬重郝不以贱下琰琰不以贵陵郝时人称钟夫人之礼郝夫人之法【晋书】太后以薛顗妻萧氏及顗弟绪妻成氏非贵族欲出之曰我女岂可与田舎女为妯娌耶或曰萧氏瑀之侄孙国家旧姻乃止　李光进与弟光顔友善光顔先娶其母委以家事母卒光进后娶光顔使其妻奉管钥籍财物归于其姒光进反之曰新妇逮事先姑姑命主事不可易也【唐纪】
　　宗族
　　经以饮食之礼亲宗族兄弟【周礼】五庙之孙祖庙未毁虽为庻人冠娶妻者必告死必赴练祥则告族之相为也宜吊不吊宜免不免有司罚之　适子庶子只事宗子宗妇虽富贵不敢以富贵入宗子之家虽众车徒舎扵外以寡约入不敢以富贵加扵父兄宗族　别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继高祖者五世则迁者也　合族以食序以昭穆别之以礼义人道竭矣　同姓従宗合族属四世而缌服之穷也五世袒免杀同姓也六世亲属竭矣其庻姓别扵上而戚单扵下婚姻可以通乎繋之以姓而弗别缀之以食而弗殊虽百世而婚姻不通周道然也　亲亲故尊祖尊祖故敬宗敬宗故收族　君子因睦以合族　同宗无相宾客之道【礼记】父之党为宗族【尔雅】宗族称孝焉【语】
　　史翼九宗五政　晋吾宗也岂害我哉【左】犬牙相制所谓磐石之宗也　宗族盘互　骨肉之亲粲而不殊【粲明也当明扵仁恩不离絶也】支属　臣幸得联肺腑【肝肺相附着犹言心膂也】得托肺腑　骨肉天性诚不以逺近为亲疎然数见顔色情重昔时　礼従祖兄弟别居异财恩义已轻脤属疎末【通鉴】武康沈法兴世为郡着姓宗族数千家　唐张公艺九世同居高祖问其故书忍字百余以进【唐纪】
　　集宗党乡外少【徐骑省】纷纶国谍昭晰家声【骆賔王】
　　同姓
　　经岂无他人不如我同姓【诗】君不与同姓同车　娶妻不娶同姓　同姓従宗合族属　系之以姓而弗别虽百世而婚姻不通也【礼记】族晜弟之子相谓为亲同姓【尔雅】子讳名不讳姓姓所同也【孟】
　　史于诸姬为近【左】幸得同姓末属【刘向传】初何武为郡吏时事太守何寿寿知武有宰相器以其同姓故厚之李宻与唐高祖书曰与兄流虽异根系本同【通鉴】
　　闺门
