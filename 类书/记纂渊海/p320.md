<!-- { "loadSidebar": true } -->
　　本朝李白落笔生云烟千竒万险不可攀　自唐以来言文章者惟韩栁栁岂韩之徒哉真韩门之罪人也世俗不知其所学第以当时流辈言之耳【欧公】诗人之优游骚人之清深孟韩之温淳迁固之雄刚孙吴之简切投之所向无不如意　孟子之文语约而意尽不为巉刻斩絶之言而其锋不可犯韩子之文如长江大河浑浩流转鼋鼍蛟龙万怪惶惑而抑遏蔽掩不使自露而人望见其渊然之光苍然之色亦自畏避不敢迫视执事之文纡徐委备徃复百折而条达踈畅无所间断气尽语极急言竭论而容与简易无艰难劳苦之态此三者皆断然自为一家文也惟李翺之文其味黯然而长其光油然而幽俯仰揖逊有执事之态陆贽之文遣言措意切近的当有执事之实【老泉上欧阳内翰书】晋无文章惟陶渊明归去来辞　唐无文章惟韩愈送李愿归盘谷序　虽江山之胜莫适为主而竒丽秀絶之气常为能文者用故以为西湖盖公几案间一物耳　诸葛孔明出师表简而尽直而不肆大哉言乎与伊训说命相为表里非秦汉以下以事君为恱者所能志也　诗文皆有为而作精悍确苦言必中当世之过凿凿乎如五谷必可以疗饥断断乎如药石必可以伐病　如行云流水初无定质但常行于所当行常止于不可不止文理自然姿态横生　欧阳文忠公言文章如精金美玉市自有价非人所能以口舌贵贱也【蘓东坡】太史公行天下用览四海名山大川与燕赵间豪杰交游故其文踈荡颇有竒气此岂尝执笔学为如此之文哉其气充乎其中而溢乎其貌动乎其言而见乎其文而不自知也【栾城上韩太尉书】近世之文以襞积故实为有学以雕绘语句为清新譬之撷竒花之英积而玩之虽光华馨采鲜缛可爱求其根柢济用则蔑如也【临川集】侈能尽之约逺能见之近大能使之防小能使之着烦能不乱肆能不流其雄壮俊伟若决江河而下也其辉光明白若引星辰而上也【曽南丰作老泉哀辞】文章自唐之末日沦浅俗浸以大敝本朝栁仲涂始以古道发明之卒不能振天圣初尹师鲁与穆伯长矫时所尚以古文为主次得欧阳永叔以雄词鼓动之文风一变【五朝言行録】欧公之文粹如金玉东坡之文浩如河汉【鸣道集】三百年来文不振直从韩栁到孙丁山谷云西汉文章雄深雅健其气长故也　江左风流乆已零落士大夫人品乆不髙故音韵絶灭东晋韵人胜士无出安石之右东坡云凡人做文字须是笔头上挽得数百斤起欧公云兴来笔力千钧重【诗话总】文章有两等山林草野之文其气枯槁著书立言者之所尚也朝廷台阁之文其气温润演纶视草者之所尚也王安国曰文章调格须是官様今乐艺亦有两般教坊则婉媚风流外道则麤野嘲哳下则村歌社舞抑又甚矣亦与文章相类【吴处厚青箱杂记】古人文章自应律度未尝以音韵为主自沈崇韵学论文则欲宫羽相变低昂殊节若前有浮声则后须切响一篇之内音韵尽殊两句之中轻重各异妙达此防始可言文自后浮巧之语体制渐多如傍犯蹉对假对双声叠韵之类诗文有正格偏格三十四格十九图四声八病之类如徐陵云陪游馺娑骋纎腰于结风长乐鸳鸯奏新声于度曲又云厌长乐之踈钟劳中宫之缓箭虽两长乐意义不同此类焉如九歌蕙殽蒸兮兰借奠桂酒兮椒浆当蒸蕙殽对奠桂酒今倒用之谓之蹉对如自朱耶之狼狈致赤子之流离又如厨人具鸡黍稚子摘杨梅皆为假对如几家村草里吹唱隔江闻几家村草吹唱隔江皆双声如月影侵簮冷江光逼履清皆叠韵第二字侧入谓之正格如凤歴轩辕纪龙飞四十春第二字平入谓之偏格如四更山吐月残夜水明楼唐明贤诗多正格如杜甫律诗用偏格者十无一二【沈括笔谈】文章自东汉以来气象则已卑矣分为三国又裂为南北天下大乱士气不振而又杂以秾纎轻淫靡嫚之风乱以鄙俚悍鲁暴悖之气至于唐而大坏矣虽人才众多如贞观风俗平治如开元而惟文章之衰未有能振其弊者愈当贞元中独却而挥之上窥典谟中包迁固下逮骚雅沛然有余浩乎无穷是愈之才有见于圣贤之文而后如此其在夫子之门将追游夏而及之而比之于汉以来龌龊之文人则不可【张右史韩愈论】或传王荆公称竹楼记胜欧阳公醉翁亭记或曰此非荆公之言也某以为荆公出此言未失也荆公之评文章常先体制而后工拙盖观蘓子瞻醉白堂记曰文辞虽极工然不是醉白堂记乃是韩白优劣论耳以此考之优竹楼记而劣醉翁亭记是荆公之言不疑也　好作竒语自是文章一病要当以理为主理得而辞顺文章自然出羣观杜子美到防州后诗韩退之自潮州还朝后文章皆不烦绳削而合矣　陈履常作文深知古人之闗键其论事救首救尾如常山之蛇　凡为文须读司马子长韩退之文每作一文皆有宗有趣终始闗键有开有阖如四渎虽纳百川或汇而为广泽汪洋千里要自发源徃海耳骂人文虽竒不作可也东坡文章妙天下其短处在好骂切勿袭其轨也　凢为文自作语最难老杜诗退之作文大抵无一字无来处盖后人读书俱少故谓韩杜自作此语耳古之能为文章者真能陶冶万物虽取古人之陈言入于翰墨如灵丹一粒防铁成金也文章虽为儒者末事然既学之又不可不知其曲折至于推之使髙如太山之崇崛如垂天之云作之雄壮如沧江八月涛海运吞舟之鱼又不可守绳墨使俭陋也【黄鲁直】余以古文为三等周为上七国次之汉为下周之文雅七国之文壮伟其失骋西汉之文华赡其失缓东汉而下无取焉　永叔谓为文有三多看多做多啇量多也　退之作记记其事耳今之记乃论也少游谓醉翁记亦用赋体　扬子云之文好竒而卒不能竒也故思苦而词难善为文者因事以出竒江河之行顺下而已至于触山赴谷风物激然后尽天下之变子云唯好竒故不能竒也韩退之上尊号表曰钩陈太防星纬咸若昆仑渤澥涛波不惊世莫能轻重之也　国初士大夫例能四六然用散语与故事耳杨文公笔力豪赡体亦多变而不脱唐末五代之气又喜用古语以切对为工乃进士赋体耳欧阳公始以文体为对属文善叙事不用故事陈言而文益髙次退之云凡为文宁拙无巧宁朴无华宁粗无弱宁僻无俗作诗亦然也【陈后山诗话】贾谊鵩赋源流自檀弓来欧文长于陈情如泷冈阡表甚胜【里客谈】吾尝闻唐人论文章下韩退之为栁子厚下栁子厚为刘梦得下刘梦得为杜牧下杜牧为李翶皇甫湜最下者为元稹白居易盖白以澄澹简质为工而流入于鄙近譬如淫哇之歌虽足以快心便耳不可颃之韶濩翺湜优柔泛滥而词不掩理杜牧清深劲峻而体乏歩骤梦得俊逸丽缛而时窘邉幅子厚雄健飘肆有悬崖峭壁之势不幸而不发于仁义而发于躁诞至退之然后淳粹温润骎骎乎为六经之苗裔何则文章者天地之竒气造物者常啬于与人故愚者终身而不得智者得其幽防之思勇者得其果敢之气雕者得其玲珑之声巧者得其藻绘之容是数者得不能尽然犹足以取髙于天下盖必兼是数者之才而后得其纯全中正之气锦绣五藏雕镂万化明以寓物象之形容幽以露鬼神之竒怪小而歌咏乎虫鱼鸟兽之情大而羽翼乎礼乐刑政之具随时抑扬为歌颂讥刺之音以舒发其懽愉愁叹湮郁之志而始终出入于仁义为禹稷之谟伊周之训箕子之畴伏羲之易孔子之春秋而天地之蕴始尽矣　子厚文辞醇正虽不及退之至气格雄絶亦退之所不及然子厚论著大抵非怨愤必刺毁辩论语下篇尤害道文章渉秦汉而病夫六经之于道譬犹一气之
　　运产出万化孟轲雄为之五行四时之用盖书道治乱兴废之迹故其辞显春秋赏善辨恶归诸正故其辞防易以四象告吉凶故其辞深而通礼以斋庄恭敬之心达于笾豆玉帛故其辞典而严诗以君臣父子之情咏于竹于丝故其辞婉而顺下三代而道徳之意不传在战国则蘓秦张仪以纵横病韩非申商以刑名病庄周列御冦又取仁义法度捶提絶灭之为窈窕荒怪之说汉司马迁得其汪洋峻逸之气以驰骋上下数千载而颠倒横斜识不逮理歴晋魏齐梁而光铓气焰埋藏腐蚀頽波横流淫靡一辙唐兴三光五岳之气不分文风复起韩愈得其温润深淳以为贯道之噐栁子厚得其豪健雄肆飘逸果决者仅足窥马迁之藩键而类发于躁诞下至孙樵杜牧峻峰激流景出象外而窘裂邉幅李翺刘禹锡刮垢见竒清劲可爱而体乏雄浑皇甫湜白居易闲澹简质斵出雕篆而拙迹每见回宫转角之音随时间作类乏韶夏皆淫哇而不可听【李朴】杜预制二碑一沉水中盖虑数百年从水为陵则碑出预但知陵谷有迁变而不知石亦有磨灭此一说也然深谷为陵则必实以土然后为陵谷既为陵则石亦埋没岂复可见此又不达物理　或曰庄子之辩虽当世宿学不能自解迂夫曰佞人也尧之所畏舜之所难孔子之所患是青蝇之变白黑者也子独恱之乎或曰庄子之文人不能为也迂夫曰君子之学为道乎为文乎文胜而道不至者君子恶诸　东坡云李陵答蘓武书其词猥浅乃齐梁间人拟作萧统不之悟而刘子元独知之据宋史江淹狱中上书云此少卿所以仰天捶心泣尽而继之以血也正引陵书中语是又非齐梁间人所作明矣年世既逺真伪难辨如此者多如系辞欧公尚疑非仲尼所作荆公以诗序非子夏之文礼记多汉儒所增五经如此况其余哉宋咸以私意改周易正经数十处多见其不知量也【陈政敏撰遯斋闲览】卢照隣弱冠拜邓王府典籖王府书记一以委之王有书十二车隣披览畧能记忆杨炯为文好以古人姓名连用如张平子之谈略陆士衡之所记潘安仁宜其陋矣仲长统何足知之则号为鬼簿骆宾王好以数对如秦地重闗一百二汉家离宫三十六时号筭博士【朝野佥载】
　　文章
　　经观乎人文以化成天下【易】吉甫作诵穆如清风【诗】儒有不祈多积多文以为富【记】夫子之文章可得而闻也斐然成章【语】
　　子雄作赋有梦肠之谈曹植为文有反胃之论言劳神也【梁湘东王萧绎金楼子】
