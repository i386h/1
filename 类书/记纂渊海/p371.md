<!-- { "loadSidebar": true } -->
　　长洲
　　长洲一名青丘在南海辰已之地地方五千里去岸二十万里上饶山川又多大树树有二千围者一洲之上专是林木故一名青丘上有仙草灵药甘液玉英又有风山山常震声有紫府宫天真仙女逰于此地
　　洲
　　洲在北海中地方三千里去南岸十万里上有五芝涧涧水如蜜浆饮之长生与天地相毕服五芝亦得长生不死上多仙家
　　流洲
　　流洲在西海中地方三千里去东岸十九万里上多山川积石名为昆吾冶其石成铁作剑光明洞照如水晶状割玉如泥亦多仙家
　　生洲
　　生洲在东海丑寅之间接蓬莱七十万里地方二千五百里去西岸二十三万里上有仙家数万天气安和芝草常生地无寒暑安飬万物亦多山川仙草众芝一洲之水味如酪至良洲者也
　　凤麟洲
　　凤麟洲西海之中地方一千五百里洲四面弱水绕之鸿毛不浮不可越也洲上多凤麟数万各各为羣又有山川池泽及神药百种亦多仙家煮凤喙及麟角合煎作胶名之为续胶或名连金泥此胶能续弓弩已断之连刀剑断折之金更以胶连续之处使力士掣之他处乃断所续之际终无所损也天汉三年帝幸北海祠恒山四月西国王使至献灵胶四两及吉光毛裘武帝受以付外库不知胶裘二物之妙用也以为西国虽逺而上贡者不竒稽留使者未遣久之武帝幸华林园射虎而弩断使者从驾又上胶一分使口濡以续弩帝惊曰异物也乃使武士数人共对掣引终日不脱如未续时其胶色青如碧玉吉光毛裘黄色葢神马之类也裘入水数日不濡入火不帝于是乃悟厚谢使者而遣去又益思方朔之逺见周穆王时西胡献昆吾刀及夜光常满杯刀长一尺杯受三升刀切玉如泥杯是白玉之精光明照夜冥夕出杯于中庭以向天比明而水以满杯中汁甘而香美斯实灵人之噐秦始皇时西胡献切玉刀无复常满杯耳知此胶之所出从凤麟洲来剑之所出从流洲并是西海中所有也
　　聚窟洲
　　聚窟洲在西海中申未地地方三千里北接昆仑二十六万里去东岸二十四万里上多神仙灵官宫第比门不可胜数及有狮子辟邪凿齿天尘铜头铁额之兽洲上有大山有鸟如人象因名之为人鸟山旁多大树与枫木相类而林芳叶香闻数百里此为返魂树亦能自作声如羣牛吼闻之者皆心振神骇伐其木根置于玉釡之中煮取汁更微火煎如黒锡状令可丸之名曰惊精香或名之为振檀香或名之为人鸟精或名之为却死香一种数名斯灵物也香气闻数百里死者在地闻香气乃活不复亡也以香熏死人更加神騐如此后延和三年武帝幸安定西胡月支国王遣使献香四两大如雀卵黒如桑椹帝以其非中国所有以付外库又献猛兽一头形如五六十日犬子似狸而色黄命国使以呈帝见使者抱之以其羸细秃悴怪其所贡之非也问使者曰此物可弄何谓猛兽使者对曰夫威加于百禽者不必计之以大小是以神麟生为巨象之主鸾鳯必为大鹏之宗百足之虫制于螣亦不在于巨细也臣国去此三十万里国有常占东风入律百旬不休青云干吕连月不散者当知中国将有好道之君我王固将贱儒墨而贵道徳薄金玉而厚灵物也故捜竒蕴贡神香歩天林而请猛兽乗毳车而济弱渊防骥足以度飞沙契阔遥途辛苦蹊路于今七十三年矣香神起妖残之死疾猛兽却百邪之魅鬼夫此二物实是飬生之要助政平化岂图陛下反不之贵乎是臣国占风之谬矣今日仰鍳天姿亦乃非有道之君也眼多视则滛色口多言则犯难身多动则滛贼心多餙则奢侈未有用此四者而成天下之治也武帝忿然不平又问使者猛兽何方而伏百禽食噉何物膂力何取其所生何乡耶使者曰猛兽所出或出昆仑或生圃或生聚窟或生天露其夀不赀食气饮露觧人言语仁惠忠恕当其仁也爱护蠢动不犯虎豹以下当其威也一声呌发千人伏息牛马恐骇惊断绊系武士奄忽失其势力当其神也立兴风云吐潄雨露百邪迸走蛟龙腾蛇附处于太山之厩役御狮子名曰猛兽葢神化无常能为大禽之宗主乃玃天之元王辟邪之长兽者也灵香虽少斯更生之神物也疫病灾死者能超之乃闻香气者即活也芳又特甚故难歇也于是帝使使者令猛兽发声试听之使者乃指兽命发一声兽防唇良久忽呌如天大雷声霹雳又两目防磹交光精气冲天良久方止帝登时颠蹶掩耳震动不能自止时卫者虎贲武士俱失仗伏地诸内外牛马犬豕之属皆絶绊离系放荡惊骇久许而定帝忌之因以此兽付上林苑令虎食之于是虎闻来乃相屈积聚如死虎伏兽入苑径上虎头溺虎口去十歩已来顾视虎虎辄闭目帝恨使者言不逊欲收之明日失使者及猛兽所在遣四出寻讨不知所止到后元封元年长安城内病者数千百亡者大半试取月支神香烧之于城内其死未三日者皆活芳气经三月不歇于是信其神物也乃更秘录香复一旦又失之检函封印如初无复香也帝逾时懊恨不礼待使者益贵方朔之遗语自愧求少君之不懃惭卫卿之复去向使厚待使者必有所益也
　　右十洲
　　沧海岛
　　沧海在北海中地方三千里海四面绕岛各五千里水皆沧色仙人谓之沧海者也岛上专是大山积石有名石象八石石脑石桂英流月黄子石胆之軰百余种皆生于岛服之得神仙外别有圆海绕山圆水色正黒谓之溟海无风而洪波百丈不可得徃上有九老丈人九天真主葢太上真人之所居唯飞仙能到其处耳
　　昆仑
　　一号曰昆陵在西海戌地北海之亥地地方一万里去岸十三万里有弱水周回绕匝山东南接积石圃西北接北戸之室东北临大活之井西南至承洲之谷此四角大山寔昆仑之支辅也积石圃南头是王母宫王母告周穆王云山去咸阳三十六万里山髙平地三万六千里上有三角山方广万里形如偃盆下狭上广故曰昆仑山三角其一角千辰之辉名曰阆风巅其一角正西名圃堂其一角正东名昆仑宫其一角有积金为大墉城面方千里城上安金防五所玉楼十二所其北戸山承渊山入有墉城金防玉楼相映如流精之阙光碧之堂琼华之室紫翠丹青景云烛日朱霞九光西王母之所治也其北海外又有钟山在北海之子地隔弱水之北一万九千里髙一万三千里上方七千里周旋三万里自生千芝及神草四十余种上有金防玉阙亦元气之所舍大帝君治处也钟山之南有平邪山北有蛟龙山西有劲草山东有束木山四山钟山之枝干也四山髙钟山三万里宫城五所如一登四面山下望见钟山耳四面山帝君之城域也又仙人出入道径自一路从平邪山东南入宂中乃至内长生岛中紫石室宫九老仙都治处仙官数万众记之
　　方丈
　　洲在东海中心西南东北岸正等方丈面各五千里上面专是龙所聚者金玉琉璃之宫三天司命所治之处羣仙若欲升天者徃来此洲受太上生箓仙家数十万琼田芝草课计顷畆如种稻状亦有石泉山有九原丈人宫主领天下水神及龙蛇巨鲸阴精水兽之軰
　　扶桑
　　在东海之东岸一万里复得碧海广狭浩汗与合东岸大碧水既不咸苦止作碧色甘香味扶桑在碧海之中地方百里上有太帝太真王父所治处地多林木叶皆如桑又有椹子树长者数千丈径三十余围树两两同根偶生更相依倚是以名扶桑仙人食其椹一体皆作金色飞翔虚其树虽大其叶其椹如中夏桑也但椹希而赤九千嵗一生实耳味絶甘香地生紫金玉如诸夏之瓦石其仙官变化万端葢无所形或有分形为百身十丈者
　　蓬丘
　　蓬莱山是也对东海之东北岸周回五千里北到中山北阿门外乃天帝君总九天之维贵无比焉山源周回其外四城其中髙山当心有似于昆仑也皆禹治洪水既毕乃乗蹻车度弱水而到此祠上帝于此阿归大功于九天禹经诸五岳使工刻石识其里数髙下其字科斗书非汉人所了今丈尺里数皆禹时书也不但刻劘五岳诸山名亦然其所刻之处独髙耳【东方朔十洲三岛记】
　　十大洞天
　　本朝十大洞天者处大地名山之间是上天遣羣仙统治之所【云笈七籖天地宫府图】
　　第一王屋山天檀峯絶顶髙一百二十里洞周回一万里名小有清虚之天即杜仲王褒为小有天王清虚真人所理在洛阳河间两界去王屋县六十里【云笈云西城王君治之】
　　第二委羽山洞周回一万里名大有空明之天即司季王为大有仙人所理系台州黄岩县【云笈云清童君治之】
　　第三西城山髙二千丈洞周回三千里名太总真之天即王方平真人所理在梁州成都府西一千里接西界【云笈云未详所在登真隐诀云疑终南太一山是属上宰王君】
　　第四西山髙二千七百丈洞周回一千里名三极真之天即裴真人所理系华州入西畨界【云笈云恐非人迹所及】
　　第五青城大面山髙三千六百丈洞周回二千里名寳仙九室之天即甯真人所理黄帝问道于希夷真君授黄帝龙蹻经之处在蜀州青城县【云笈云青城丈人治之】
　　第六天台赤城山髙一万八千丈洞周回五百里名上清玉平之天即桐栢王真人所理葛仙翁炼丹得道防上应台宿故名天台在台州天台县【云笈云台州唐兴县属州仙伯治之】
　　第七罗浮山髙三千六百丈洞周回五百里名朱明曜真之天是蓬莱之一岛也尧时洪浮海而来泊于罗山二山相合故曰罗浮山即抱朴子葛翁炼丹得道处在惠州博罗县【云笈云青精先生治之】
　　第八茅山髙一千七百丈洞周回一千五百里名金坛华阳之天洞中有生黄金坛髙一百丈紫玉宫室皆上清真人逰息之境昔名句曲山因茅君炼丹得道故曰茅山在升州句容县【云笈云紫阳真人治之】
　　第九林屋山洞周回四百里名左神幽墟之天一名包山在太湖水中夏禹治水平后藏灵寳五府于此洞中今在苏州洞庭湖口【云笈云属北岳真人治之】
　　第十括苍山洞周回三百里名成徳隐真之天即徐来勤真人所理在台州仙居县【云笈云号成徳隐之祠在处州】
　　右李思聪洞渊集
　　三十六小洞天
　　其次三十六小洞天在诸名山之中亦上仙所统治之处【云笈七籖】
　　第一霍桐山髙三千四百丈洞周回三千里名霍林之天即郑思逺韩众许映真人为司命府君所理在福州长溪县【云笈云仙人王纬治之】
　　第二东岳太山髙四千丈洞周回一千里名蓬空峒之天即太昊为青帝治东岳主万物发生考校死魂鬼神之所歴代帝王封报功封禅之岳上应娄奎之精下镇鲁地之分野系在兖州奉符县【云笈云干封县】
　　第三南岳衡山髙四千丈洞周回二千里名朱陵太虚之天即神农为赤帝治南岳者上帝降玉册寳印赐注生真神永镇灵岳即吾皇比夀之山上应翼轸玑衡之精故云衡山下镇楚地之分野系在衡州衡山县
　　第四西岳华山髙七千丈洞周回二千里名太极总仙之天即少昊为白帝治西岳巨灵神手擘其上足决其下以通河流救民洪波之难仙掌之形灿然莹目上应井鬼之精下镇秦地之分野系在华州华隂县【云笈云郑子真治之】
　　第五北岳恒山髙二千九百丈洞周回二千里名太一总之天即颛顼为黒帝治北岳其名有五一曰兰台府二曰列女宫三曰华阳台四曰紫微台五曰太一宫上应毕昴之精下镇燕地之分野主五谷蕃熟之司在定州恒山县
