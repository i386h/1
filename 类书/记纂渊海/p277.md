<!-- { "loadSidebar": true } -->
　　本朝范仲淹与韩琦必欲收复灵夏边上谣曰军中有一韩西贼闻之心胆寒军中有一范西贼闻之惊破胆【五朝言行録】四海以公之用舍一时为国之安危【临川】徂徕鲁东山而先生非隠者也其仕尝位于朝矣然鲁人不称其官而称其徳以为徂徕鲁之望先生鲁人之所尊名之曰徂徕先生者鲁人之志也【欧公撰石守道墓志】凡徇私者皆指笑之曰你一个包家见贪污者曰你一个司马家【吕氏家塾记】契丹尤畏韩魏公名凡使契丹及来使者必问韩魏公安否【行状】熈宁元丰间士大夫论天下贤者必曰君实景仁【东坡撰范镇墓志】士如稻苗待公秧临流不度公为航【后山赠二苏诗】温公没京师民画其像刻印鬻之家置一本饮食必祝焉四方皆遣人购之京师时画工有致富者【东坡撰温公行状】辽人夏人遣使入朝与吾使至彼国者彼必问公起居【司马温公神道碑】施之事实则可以惨舒四方之人见之笔墨则可以照耀万世之下【栾城集】魏舒谓冦莱公曰盛刺不复还留为山家之寳【唐宋遗史】如日出时眠者皆作如雷震时蛰者皆动　吏民瞻师尹之仪型中外识汉相之风采　凡令中外执事膂力之毕陈视吾一二老臣进退以为节卿若无事而引去人将相顾而自疑朕惟朝廷之盛衰常以辅相为轻重若根本强固则精神折冲故荐吕臣奉己而不在民则晋文无复忧色汲长孺直諌而守死节则淮南为之寝谋朕思得其人付之以政使天下闻风而心服则人主无为而日尊　国以得人而强如猛兽之卫藜藿以积贤为寳如珠玉之茂山川湛然无营物自利故崔公发议则淄青慙服知朝廷之有人蜀使抗词则孙权回顾叹张昭之不在【东坡集】神宗崩公赴阙临卫士见公入皆以手加额曰此司马相公也民遮道呼曰公无归洛留相天子活百姓所在数千人聚观之【东坡集司马温公神道碑】杨绾当朝天下喜【山谷诗】儿童诵君实走卒知司马【东坡集】范仲淹知开封京师谣言曰朝廷无忧有范君京师无事有希文　范仲淹卒天下想闻风采贤士大夫以不获出其门为耻下至里巷及逺方皆知其名【国史本】天不生仲尼万古如长夜【唐庚集载蜀道馆舎壁间诗】
　　不足轻重
　　经焉能为有焉能为亡
　　子过我门而不入我室我不憾焉者其惟乡原乎【孟子】婴儿伤人而被伤者不以为怨侏儒嘲人而获嘲者不以为辱【列子】
　　史汉高论功行封欲以曹参为第一鄂千秋曰虽无曹参等百数何缺于汉【西汉萧何】譬如禽兽得其善言不足喜恶言不足怒也【西汉匈奴】居前不能令人轾居后不能令人轩【后汉马援】不知贬毁之于己犹蚊虻之一过也【后汉孔融传】
　　记鸿鹄一举千里所恃六翮耳背上之毛腹下之毳益一把飞不为加高损一把飞不为加下【韩诗外】牛之一毛生既无益死亦何损【魏董寻云】
　　集生无益于事死无损于数【选自试表】生无益于一毛死何异于腐防【王建】一缕鸿毛天地中【白侍郎】
　　虽有若无
　　经折其右肱虽左股在岂足用乎【易畧例】子曰诵诗三百授之以政不逹使于四方不能専对虽多亦奚以为【语】子庶羞百品杂进于盘几而咽不下无为于贵馔矣抱璧而行乞无为于贵寳矣【子华子】堂谿空见韩侯昭曰今有白玉巵而无当君渇将何以饮君曰以瓦巵【韩非子】金弧玉无激矢之能　土饭瓦胾不疗于饥【抱朴子】玉屑盈匣不可琢为圭璋剉丝满箧不可织为绮绶虽多亦奚以为也【刘子】
　　史赵括徒能读其父书传不知合变也【史记赵奢】吴伐齐子胥曰得志于齐犹获石田无所用【史记吴世家】兵不完利与空手同甲不坚密与袒裼同弩不可以及逺与短兵同射不能中与无矢同中不能入与无镞同【西汉晁错】夫全赵之时武力鼎士袪服丛台之下者一旦成市而不能止幽王之湛患淮南连山东之侠死士盈朝而不能还厉王之西也【西汉邹阳传】李善淹贯古今不能缀辞故人号书簏【唐书】桓温曰昔刘景升有千斤大牛噉刍豆十倍于常牛负重致逺曽不若一羸牸【通鉴晋哀纪】矢虽注不射刀虽举不击矟虽利不刺【通鉴梁高祖】傅迪好广读书而不解其义刘栁曰卿读书而无所解可谓书簏矣【晋书刘栁】记无刄之兵不毒之虫无能为也【通典】骈指在手必假力于千钧附赘居身非广形于七尺【刘知几史通】镂冰为璧不可得而用也画地为饼不可得而食也【史通】陶犬无守夜之益瓦鸡无司晨之警【韩诗外】
　　集剑镂七星非有司天之用缣图五岳宁识崇朝之云是知防彼泥龙不能令其逐日乘斯流马安可使其奔电【梁庾肩吾让表】干将之刄未磨匏不能伤箆簬之机不发鲁缟不能穿【王充论衡】薄戍绵幂无异蛛蝥之网弱卒细甲无异螳蜋之卫【魏左太冲赋】玉巵无当【未有底也】虽寳非用【张平子南都赋】有声之玉无纇之珠不置于佩服掌握之间皆非其所有【白集】
　　本朝使天而雨珠寒者不得以为使天而雨玉饥者不得以为粟【东坡喜雨亭记】
　　矜式
　　经万邦作式【书】君子是则是效　文武吉甫万邦为宪百辟为宪　文武是宪式是百辟　四方其训之百
　　辟其刑之【诗】君子动而世为天下道行而世为天下法言而世为天下则【记中庸】后世以为楷【记】见而民莫不敬言而民莫不信行而民莫不说【记中庸】子思之母死于卫柳若谓子思曰子圣人之后也四方于子乎观礼【记】徳义可尊作事可法容止可观进退可度以临其民是以其民畏而爱之则而象之【孝经】
　　子使诸大夫国人皆有所矜式规矩方员之至也【孟子】端而言端而动一可以为法则【荀子】规者所以圆万物矩者所以方万物【淮南子】
　　史能为人则者不为人下矣【左】孔子为中都宰一年四方皆则之【史记孔子世家】天下模楷李元礼【后汉党锢序】经为人师行为人表【魏志刘靖传】士之模楷国之桢干【东汉卢植】贾彪在京师与郭林宗为谈论之首一言一行天下以为准的【袁山崧汉书】殷浩为风流宗【通鉴晋成纪】吐言则为训辞涖世则为物轨【东汉李充】陈仲举言为士则行为世范【世説新语】张湛详言正色三辅以为仪表【东汉本】庾亮端委庙堂百僚准则【晋书谢琨】魏舒堂堂人之领袖【晋书本】
　　记师范亿载规模万古【史通】
　　集作范后昆　立行可模置言成范　百代之仪表千年之领袖【文选】行为时领袖言作世蓍　清能律贪夫【白侍郎】言为代之轨物行为人之师表【唐张説撰姚崇神道碑】万世之标准　吐辞为经举足为法【韩文】爝然为世程【刘禹锡】羽仪朝廷润色名教如宗庙瑚琏园林鸿鹄虽不常为人用而自然可贵【李文饶集】风度可以师长人伦动静可以训齐天下　羽仪振鹭黼藻羣龙【唐文粹】
　　本朝匹夫而为百世师一言而为天下法是皆有以参天地之化闗盛衰之运【东坡作潮州韩文公碑】
　　表帅
　　经正色率下【书】子帅以正孰敢不正【语】
　　子率马以骥不亦可乎【扬子】
　　史范宣子让其下皆譲栾黡为汰弗敢违也【左】公孙用节衣食为百吏先【史记太史公自序】万石君居家子孙在侧虽燕居必冠【西汉石奋】陈寔在乡闾平心率物【后汉】清节为百城表【南史乐法才表】耿介为宗臣表【唐李勉】
　　委弃
　　经折其右肱虽左股在岂能用乎【易畧例】譬彼壊木疾用无枝【诗】朽木不可雕也粪土之墙不可杇也【语】
　　子惠子谓荘子曰吾有大树人谓之樗其大本拥肿而不中绳墨其小枝卷曲而不中规矩立之涂匠者不顾所学者真土梗耳【荘子】玉屑盈匣不可琢为珪璋剉丝
　　满箧不可织为绮绶虽多亦奚以为也【刘子】腐木不可以为屋　弊单甑糜在旃茵之上虽贪者不搏也【淮南子】史臧纥曰卫侯其言粪土也　不可教训【左】一国弃之如遗迹焉【国语如行人之遗弃其迹】亡国之大夫不可以图存败军之将不可以语勇【西汉韩信】国家弃宪如孤雏腐防耳【通鉴汉章帝】顾视赵戒胡广犹粪土也【东汉李固】驽马铅刀不可强扶【通鉴汉光武】王戎曰树在道边而多子必苦李也【晋书本】刘舆犹腻也近则汚人【晋书本传】
　　记李台嘏曰韩八座事艺如拆韈线无一条长【北梦琐言】韩昭凡事如僧剃髪无有寸长【外史梼杌】吐菓之核弃药之滓　粪土同捐【史通】
　　集慈父不能爱无益之子仁君不能蓄无用之臣【选曹子建自试】教义所不容绅冕所共弃【文选任彦升弹文】要领不足以膏齐斧名字不足以汚简墨【陈孔璋檄】本在山马在肆过之而不顾者虽日累千万人未为不才与下乘也及至匠石过之而不睨伯乐遇之而不顾而后知其非栋梁之才超逸之足也【韩愈为人求荐书】卧木易成蠧弃花难再春【孟东野】泥沙难振防【刘賔客】生无益于一毛死何异于腐防【王建】
　　为人鄙贱
　　经国人不齿也　出乡不与士齿　屏之逺方终身不齿【记】问子西曰彼哉彼哉【语】
　　子徧国中无与立谈者【孟子】彼夫曷足称乎大君子之门哉【荘子】百姓贱之如防【所当为尫病人也】恶之如鬼【荀子】吾视子防防若未视之狗子耳【惠子】
　　史呉起尝学于曽子其母死起不归曽子薄之而与起絶【史记本传】非子之座【史有若】陈汤家贫匄贷无节不为州里所称【西汉本】主父偃学长短纵横术防齐诸儒相与排摈不容于齐家贫假贷无所得防赵燕中山皆莫能厚客甚困【西汉本】韩信家贫无行不得推择为吏【汉本】子之比我防防如未视之狗【说】狗防不食汝余【世说】第五伦少蕴借不修威仪以此见轻【后汉本】度尚不修学不为乡里推举【东汉本】晋张载貌丑防洛阳市羣女以瓦石投之【晋书】冢中枯骨何足介意【通鉴汉献帝纪】梁尚书虞隲尝为王伟所辱乃唾其面伟曰君不读书不足与语【梁世祖】杨钊不学无行为宗党所鄙【通鉴唐宗】孙晟素轻冯延已谓人曰金杯玉盌乃贮狗矢乎【通鉴周太宗】
　　集扬子撰法言蜀富贵人赍钱十万愿载一名子云不听夫富人无义正如圏中之鹿栏中之牛安得妄载【王充论衡】闾阎阘茸名教所絶【选弹文】季绪琐琐何足以云【文选】本朝譬之癣疥岂足爬搔【类要】
　　推尊
　　经徳輶如毛民鲜克举之我仪图之维仲山甫举之【诗】夫子之不可及也犹天之不可阶而升也　达巷党人曰大哉孔子博学而无所成名　子贡曰夫子其生也荣其死也哀如之何其可及也【语】故虽天子必有尊也言有父也必有先也言有兄也【孝经】
