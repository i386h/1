<!-- { "loadSidebar": true } -->
　　史杨恽司马迁女子也恽始读外祖太史公记颇为春秋　司马迁死外孙祖述其书遂宣布焉【西汉】诸葛亮诫外甥曰丈夫志当存高逺慕先贤絶情欲弃凝滞广咨问除嫌吝虽有淹留何损扵美趣何患扵不济若志不强毅意不慷慨徒碌碌滞于俗黙黙束扵情永窜伏扵凡庸不免于下流矣【蜀志】梁王筠清洁好学沈约见筠以为似外祖袁粲谓仆射张稷曰王郎非惟额类袁公风韵都欲相似稷曰袁公见人辄矜严王郎见人必娱笑惟此一条不能酷似【宋书】
　　传记樊重外孙何氏兄弟争财重耻之以田二顷解其忿讼【东汉】
　　集尔为外曾孙倜傥汗血驹【杜诗】中郎余庆钟羊祐【邕之甥琰之子】段公威徳当流庆扵外孙【白傅集】累累外孙有携有婴扶牀坐膝嬉戏驩争【韩文】
　　本朝南山新长鳯凰雏眉目分明画不如年少従他爱梨栗长成须读五车书【临川】
　　舅甥
　　经渭阳康公念母也见舅氏如母存焉【诗序】我送舅氏曰至渭阳何以赠之路车乗黄　既有肥牡以速诸舅宁适不来防我有咎【诗】母之晜弟为舅母之従父晜弟为従舅　男子谓子姊妹之子为出【尔雅】
　　史陈厉公蔡出也【姊妹之子曰出】　申侯申出也　子犯以璧授公子曰臣从君廵扵天下臣之罪多矣臣犹知之而况君乎请由此亡公子曰所不与舅氏同心者有如白水　康公我之自出　郑甥可　得备弥甥也【弥逺也父之舅氏故称弥甥】公纳夏戊之女为夫人其弟期太叔疾之从孙甥也【左姊妹之孙为従孙】汲黯字长孺司马安是其姊子与黯同为太子洗马　霍去病卫青姊子也【汉书】荀朂父贮早亡朂依于舅氏岐嶷夙成十余歳能属文従外祖魏太傅钟繇曰此儿当及其曽祖旣长遂学达于従政【晋书】王济卫玠之舅也俊爽有风姿每见玠辄叹曰珠玉在侧觉我形秽【卫玠传】王献之兄弟自超【祁】未亡见愔【郄】尝蹑履问讯甚修舅甥之礼及超死见愔怠屐而候之　殷浩废为庶人徙扵东阳浩甥韩伯浩素爱赏之随至徙所经嵗还都浩咏诗曰富贵他人合贫贱亲戚离　王忱弱冠知名尝造其舅范寗谓曰卿风流隽望眞后来之秀忱曰不有此舅焉有此甥　何无忌少有大志镇北将军刘牢之即其舅也时镇京口每有大事皆参议之　桓曰何无忌酷似其舅【通鉴晋纪舅谓刘牢之也】韦縚奏舅小功五月堂舅加至袒免【唐纪】初陈郡谢重王胡之外孙也于诸舅敬礼多阙重子绚袁湛之甥也尝扵公坐慢湛湛正色谓曰汝便是两世无渭阳情绚有愧色　陈江总七岁而孤依于外氏幼聪敏有至性其舅萧励名重当时特所钟爱尝谓总曰尔操行殊异神采英拔后必知名【南史】李靖舅韩擒虎每与靖论兵叹曰可与语孙吴者非斯人尚谁哉　王涯居翰林其甥皇甫湜中选考覈之际不先上言坐贬【本传】
　　传记晋李绘神清朗俊邢晏曰宅相之寄良在三甥【三国典略】此馆之兴情钟舅氏宜以渭阳为名【世说】
　　集贤甥俊彩酷似其舅【陈子昂】我异刘牢不减其舅【李义山】刘牢出外甥【杜】寗氏舅甥俱寂寞【王建集】
　　本朝仍以安石之甥复见刘牢之舅【临川集】
　　从母
　　经従母之夫舅之妻二人相为服君子未之言也或曰同爨缌【礼记】从母之男子为从母晜弟其女子为従母姊妹【尔雅】
　　史初臧宣叔娶于铸生贾及蒍而死继室以其侄穆姜之姨子也【左侄穆姜姨母之子与穆姜为姨昆弟】符承祖方用事亲姻争趋附以求利其従母杨氏为姚氏妇独否常谓承祖之母曰姊虽有一时之荣不若妹有无忧之乐姊与之衣服多不受由是符氏内外号为痴姨【通鉴】韦縚奏姨小功五月堂姨加至免【唐纪】
　　姨
　　经邢侯之姨【诗】妻之姊妹同出为姨【尔雅】
　　史蔡哀侯娶于陈息侯亦娶焉息妫将归过蔡蔡侯曰吾姨也【左】
　　传记谢阿蛮善舞上就按于清元殿宁王吹笛上羯鼓妃琵琶秦国夫人端坐视之上戏曰阿蛮乐籍今日幸得供养夫人请一纒头对曰岂有大唐天子阿姨无钱用耶遂出三百万为一局【杨妃外传】
　　婚姻
　　经男女及时也　平王之孙齐侯之子　自纳采至请期用昕亲迎用昬【诗】昬礼万世之始也取扵异姓所以附逺厚别也　昬礼不贺生人之序也序代也昬礼不用乐幽隂之义也　大昬万世之嗣也　国君娶夫人之辞曰请君之玉女与寡人共有敝邑事宗庙社稷此求助之本也　曾子问曰昬礼既纳币有吉日女之父母死则如之何孔子曰婿使人吊如婿之父母死则女之家亦使人吊　昬礼者将合二姓之好上以事宗庙而下以继后世也故君子重之是以昬礼纳采问名纳吉纳徴请期【礼记】婿之父为姻妇之父为婚　妇婿之父母相谓为婚姻【尔雅】婚礼用昬故经典多止作昬字【记】子任薛王刘崔卢之昬非古也何以视谱【任薛出黄帝王刘出舜崔卢出帝喾文中子】
　　史师服曰嘉耦曰妃怨耦曰仇　齐侯欲以文姜妻郑太子忽辞人问其故太子曰人各有耦齐大非吾耦也懿氏卜妻敬仲其妻占之曰吉是谓鳯凰于飞和鸣
　　锵锵　秦伯纳女五人怀嬴与焉奉匜沃盥既而挥之怒曰秦晋匹也　如旧昬媾　敝无存曰必娶高国求昬而荐女　刘氏范氏世为婚姻【左】礼有纳采【采择女之徳性也其礼用雁为贽者取顺隂阳来往】有问名【问女名而卜之知吉凶也礼如纳采】有纳徴【徴成也纳币以成婚】有告期【告迎期】四者备而后娶礼也【谷梁】婚姻者居室之大伦【史儒林传】大将军鳯连昬【连婚者婚家之姻亲也】太后欲为重亲有葭莩之故　世俗嫁娶太早未知为人父母之道而有子是以教化不眀而民夭死聘妻送女亡节则贫人不及故不举子【西汉】阮修字宣子贫居四十未有室王敦等敛钱为婚皆名士也时慕之者求入钱而不得　王珣取谢方女弟珉娶谢安女并不终由是与谢氏有隙【晋书】侯景请娶扵王谢上曰谢王门高非偶可扵朱张以下访之【梁纪】衰世旧门诚何足慕而求与为婚虽多输金帛犹为彼所偃蹇　山东士人尚阀阅后虽衰犹负世望嫁必多取赀故人谓之卖婚【唐书】郑崇高宻大族世与王家相嫁娶【西汉】
　　传记温峤丧妇従姑刘氏家有一女甚有姿慧姑以属公覔婚公报云已覔得婚处门地粗可婿身名宦尽不减峤因下玉镜台一枚姑大喜既婚交礼女以手披纱扇抚掌大笑曰我固疑是老奴果如所卜【世说】子孙娶妻嫁女必择孝悌世世有行义者【大戴礼】北平徐氏有女人多求不许阳公字雍伯试求焉徐氏曰能得白璧一双来当聴为婚雍伯得五双白璧徐氏遂以女许之【捜神记】齐有一女二家求之其家语其女曰汝欲东家则左袒欲西家则右袒其女两袒父母问其故对曰愿东家食而西家息以东家富而丑西家贫而美也【风俗通】汉武帝为胶东王年七岁长主抱膝上曰儿欲得妇否曰欲得长主指其女曰阿娇好不曰好若得阿娇作妇当作金屋贮之长主大恱乃苦要上定婚焉【汉武】
　　集子当求妇其父如此谁肯嫁之者逺求小姓足使生子【虞翻】潘杨之睦有自来矣【文选】孟光傥未嫁梁鸿正须妇【王无功诗】一村惟两姓世世为婚姻生者不逺别嫁娶先近隣【白乐天诗徐州有朱陈村世为婚姻】颇谓秦晋匹従来王谢郎【杜诗】不同牛女夜是配鳯凰年【贾浪仙】桥成乌鹊夜台起鳯凰年【沈云卿文】其女闻其训教有幽闲之徳为公择妇宜莫如卢氏荐女请婚【韩文】
　　本朝交秦晋之欢仰从嘉命望金张之馆俯愧衰宗跂通徳之门驰诚数仭叙冝家之庆拜贶尺书【临川】不将门户卖崔卢【坡诗】
　　妇翁　【附妻母】
　　经妻之父母何以缌报之也　昬礼婿亲迎见扵舅姑舅姑承子以授婿【礼记】妻之父为外舅妻之母为外姑【尔雅】史陈涉旣为王妻之父往依焉陈王以众賔待之长揖不拜妻之父怒不辞而去【通鉴】妇父乃是翁比【陈纪】外黄富人女嫁张耳厚奉给耳【史】光武谓伦曰闻卿为吏篣妇公宁有之邪伦对曰臣三娶妻皆无父【第五伦传】妇翁氷清【卫玠传】华廙有才妻父卢毓典选廙年三十五不得调【晋书】女婿柰何不敬妇翁【通鉴】
　　传记甘公之遇恭祖太守之器伯珪【白帖】王适曰吾求妇氏久矣惟此翁可人意且闻其女贤不可以失【韩文】青城山为五岳之长故名丈人山【青城山记今世俗呼人妇翁为令岳谓妻之伯叔父为列岳往往因此又神仙传曰太山有老父失其姓名今人称人妇翁亦曰太山不知何所据或者出此讹以传讹也】
　　集为爱丈人山【杜】
　　本朝俗呼人之妻父为岳丈以泰山有丈人峯丈人观似亦有理也而呼妻母为泰水此何义耶晋乐广卫玠妻父也时称妇翁氷清女婿玉润然则俗所谓岳丈当云乐丈耳【孙将正训】
　　婿
　　经婿何以缌报之也【礼记】子谓公冶长可妻也以其子妻之　南容三复白圭孔子以其兄之子妻之【论语】谓我舅者吾谓之甥也【尔雅】
　　史赵有侧室曰穿晋君之婿也【左】淳于髠齐之赘婿少婿　东齐间谓婿为倩　礼甚卑有子婿礼【史】家贫子壮则出赘　司徒袁隗欲为従女求姻见黄允叹曰得婿如是足矣允闻而黜遣其妻【汉纪】谢安婿王国寳安恶其为人每抑而不用国寳乃譛安于道子使离间之于帝【晋纪】宇文泰诸子皆幼惟以诸婿为心膂【梁纪】女夫乃是儿例　女婿奈何不敬妇翁【陈纪】回纥可汗上书言今婿半子也　独孤郁权德舆之婿也上叹郁之才美曰徳舆得婿我反不及耶【唐记】武帝为晋陵主求婚王珣曰谢浑虽不及真长不减王子敬帝曰如此便足防帝崩袁崧欲以女妻之珣曰卿莫近禁【晋书】史官李汉蒋系皆愈之子婿【唐书】姚顗少惷不修容止时人莫之知司空图一见以为竒以女妻之【五代史】
　　传记杜广初为刘景廏卒景因问广中【一作申未知孰是此字可疑】曲有条章景谓妻曰为女求夫三年不觉廏中有麒麟扵是妻之【三十国春秋】唐郭元振少美风姿宰相张嘉贞欲纳为婿曰吾五女各有姿色令人持一线幔前使子取便牵之得者为妇元振牵一红丝线得第三女【开元遗事】李膺祖脩以钟瑾好学似我以膺妹妻之【白帖】孙隽与李元膺俱娶太尉桓女时人谓桓两女俱乗龙言得婿如龙也【楚国先贤传】唐张延赏选韦臯为婿臯性高不拘小节公侮之不礼臯乃辞去后自金吾持节两川为延赏代公曰吾不识人郭圆有诗曰当时甚讶张延赏不识韦臯是贵人【云溪友议】杨玠娶陵崔季让女崔家富图籍殆将万卷玠成婚之后颇亦逰其书斋旣而告人曰崔氏书被人盗尽曽不之知崔遽令检之玠扪腹曰已藏之经笥矣【谈薮】陈忠女名丰隣人葛勃有美姿丰与村中数女相谓曰若得婿如葛勃无所恨也【艺苑】
　　集禁脔去东牀　门阑多喜气女婿近乗龙【杜】愈于处士妹婿也【韩文】乃命长嗣为君半子【刘禹锡】人见东方骑皆言夫婿殊【王建集】既倾南国貎遂坦东牀腹　覔得黔娄为妹婿【白侍郎】
　　本朝昔昌黎为唐儒宗得子婿李汉然后其文益振其道益大【临川集】廏下麒麟深知杜广【类要】
　　择婿
