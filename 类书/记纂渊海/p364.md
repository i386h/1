<!-- { "loadSidebar": true } -->
　　史赵武曰夫子之家事治【左传夫子谓范防也】田婴使文主家【史记本传】夫纎啬筋力治生之正道也【史记货殖传】教笞不可废于家【史记律书】人弃我取人取我与岁熟取谷予之丝茧凶取帛絮与之食　欲长钱取下谷长石斗取上种能薄饮食忍嗜欲节衣服与用事僮仆同苦乐趋时若猛兽鸷鸟之发故曰吾治生产犹伊尹吕尚之谋孙吴用兵商鞅行法故其智不足以与权变勇不足以决断仁不能以取予彊不能以有所守虽欲学吾术终不告之矣盖天下言治生祖白圭【史记货殖传】鞭扑不可防于家【前汉刑法志】范蠡之陶为朱公治产积居与时逐而不责于人故善治生者能择人而任时十九年之中三致千金再散后遂至巨万【汉书货殖传】万石君居家子孙申申僮仆防防【西汉石奋本传】任氏折节力田蓄富者数世然任公家约非田蓄所生不衣食公事不毕则不得饮酒食肉以此为闾里率【西汉货殖传】李通之父守为人严毅居家如官庭【东汉本传】华歆遇子弟甚整虽闲室之内严若朝典　蜀王颙曰今有人使奴执耕稼婢典炊爨鸡主司晨犬主吠盗牛负重载马涉逺路私业无旷所求皆足雍容高枕饮食而已忽一日尽欲以身亲其役不复付任劳其体力为此碎物形疲神困终无一成岂其智之不若奴婢鸡犬哉失为家主之法也【通鉴三国】戒束子孙虽朱紫罗列无敢犯其法度者【通鉴晋海西公纪】贞元间言家法者尚韩穆二门李巽虽在私家亦置案牍簿书勾检公署焉【唐书】闺门落然不闻人声【唐宪宗纪】房龄治家有法度【新唐书】
　　集善统其家慈训其子【白傅集】囊箧细碎无所遗漏【韩文】
　　屋舎
　　经上栋下宇以待风雨【易】君子将营宫室宗庙为先廐库次之居室为后　晋献文子成室晋大夫发焉张老曰美哉轮焉美哉奂焉歌于斯哭于斯聚国族于斯文子曰武也得歌于斯哭于斯聚国族于斯是全要领以从先大夫于九京也北面再拜稽首君子谓之善颂善祷【礼记】鲁共王好治宫室壊孔子旧宅以广其居【尚书序】子大厦成而燕雀相贺【淮南子】
　　史齐景公谓晏子曰子之宅近市湫隘嚣尘不可以居请更诸爽垲者【左传】开第康庄之衢【史记孟子传】诏为列侯食邑者赐大第室食二千石从之长安受小第室【前汉高纪住有甲乙次第故曰第也】宣帝赐霍光家第一区【前汉传】平恩侯许伯入第葢寛饶徃贺【西汉葢寛饶传】新第成功坚【西汉董贤传】纪瞻立宅于乌衣巷【晋书】郭洋为太尉长史起大宅在高陵城西世称曰长史宅【三辅决録】楷营新宅基宇甚丽当移住与兄游行牀帐俨然櫺轩疎朗兄心甚愿之而口不言楷心知其意便使兄住【裴楷别传】魏舒少孤为外家甯氏所养甯起宅相者云当出贵外甥舒曰当为外家成此宅相【王隠晋书】石崇有别馆在河阳之金谷一名梓泽【晋书本传】高门邃宇【北史】虢国中堂既成召工圬墁约钱二百万复求赏技虢国以绛罗五百段赏之嗤而不顾曰请取蝼蚁蜥蜴记其数置堂中茍失一物不敢受赏【通鉴唐宗纪】大臣将帅宦官竞治第宅各穷其力而后止时人谓之木妖【唐代宗纪】裴度治第石林幽胜燠馆凉台号緑野堂度野服潇散与白居易刘禹锡为文章把酒穷昼夜相欢不问人间事【唐书本传】
　　传记广室多阴逺天地之和也故圣人弗为【春秋繁露】陈秀公治第润州池馆绵亘数百步宅成公已疾甚肩舆一登西楼而已人谓之三不得居不得修不得卖不得【沈括存中述笔谈】
　　集夏屋广大沙堂秀尺　高堂邃宇层台累榭网戸朱缀砥室翠翘【楚辞】幽堂昼宻【文选七命】仰视兮云屋【班媫妤赋】羣窈窕之华丽嗟内顾之所观故其馆室次舎采饰纤缛【西京赋】十庑万室【蜀都赋】金铺交映玉题相辉【蜀都赋】累栋重霤葺墙羃室【左太冲魏都赋】既节比而攅集又宏琏以丰敞　温房承其东序凉室处其西偏【何晏赋】邃宇列绮兰台接罗幕甲第崇高闼【有所思行】青楼临大路高门结重关【美女篇】神灵扶其栋宇歴千载而弥坚【王延夀赋】为之者劳居之者逸大厦耽耽　东西胶轕南北峥嵘　土木丹彩光色如新【陈子昻赋】高楼对紫陌甲第连青山【太白集】高飞燕雀贺新成【杜诗】四壁含清风【韦应物集】楼阁玲珑五云起【白侍郎】高楼大观金堂玉戸【唐李愈东都集】经之营之门房洞褰列举丰厨危危掀掀【皇甫湜】廊腰缦囘檐牙高啄【杜牧之】
　　园池
　　经始命有园囿之乐焉【诗注】
　　史楚子成章华之台愿与诸侯落之【左传】深林絶涧有若自然【东汉冯异传】竒禽驯兽飞声其间【同上】襄阳诸习氏荆土豪族有佳园池【晋书山简传】宋简文入华林园顾谓左右曰防心处不必在逺翳然林木便自有濠濮间想也【世说上】美榭高墉【北史】穿池种木小寄情赏【南史徐勉传】裴度治第石林幽胜燠馆凉台号緑野堂度野服潇散与白居易刘禹锡为文章把酒穷书夜相欢不问人间事【唐书本传】林薄蒙翳【唐书孟郊传】文宗用郑注言即命左右神防军差人淘曲江昆明二池仍许公卿士大夫之家于江头立亭馆以时追赏【唐书】
　　集余旣滋兰之九畹兮又树蕙之百畆【楚辞】爰定我居筑室穿池长杨映沼芳枳树篱游鳞瀺灂菡萏数披竹木蓊郁灵果参差张公大谷之梨梁侯乌椑之柿周文弱枝之房陵朱仲之李靡不毕植三桃表樱胡之别二李耀丹白之色石榴蒲萄之珍磊落蔓衍乎其侧梅杏郁棠之属繁华藻丽之饰华实照烂言所不能极也菜则葱韭蒜芋青笋紫姜堇荠甘旨蓼荽【音绥】芬芳蘘荷依隂莳藿向阳緑葵含露白薤负霜【潘岳闲居赋】园日涉而成趣门虽设而常关【归去来辞】卢园栖岩【文选诗】筑山拟蓬壶穿池类溟渤【鲍明逺代君子行】岸旁花柳防胜画浦上楼台望是仙【张九龄诗】香泉草丰洁【杜诗】瞰临空阔緑净不可唾【韩诗】水容与天色此处皆緑净　斩茅而嘉树列发石而清泉激辇粪壤焚椔翳却立而视之出者突然成丘陷者岈然成谷洼者为池而缺者为洞若有鬼神异物阴来相之【韩文】将为穹谷嵁岩渊池于郊邑之中则必辇山石沟涧壑而求天作地生之状咸无得焉逸其人因其地全其天昔之所难今于是乎在　见公之作知公之志公之因土而得胜岂不欲因俗以成化公之择恶而取美岂不欲除残而佑仁公之蠲浊而流清岂不欲废贪而立亷公之居高而望逺岂不欲家喻而戸晓夫然则是堂也岂独草木土石水泉之适欤山原林麓之观欤以白云为籓篱碧山为屏风昭其俭也　决疏沮洳捜剔山麓万石如林　清风自生翠烟自留　绵谷跨皆大石林立涣若奔云错若置碁怒者虎鬭企者鸟厉决其穴则鼻口相呀捜其根则蹄股交峙环行卒愕疑若抟噬于是刳辟朽壤剪焚榛薉决浍沟导伏流散为疎林洄为清池寥廓渟若造物者始判清浊效竒于兹地非人力也岂天坠地出设兹神物【栁文】春之日众木华拆岸铺岛织沈浮照耀其水五色于是乎袭馨摘竒方舟逶迤乐鱼时翻飘蕋雪飞沂防环回隠映差池咫尺迷路不知所归此则武陵仙源未足以极幽絶也夏之日石寒水清松密竹深大柳起风甘棠垂隂于是乎濯缨涟漪解带升堂畏景火云隔林无光虚甍沈沈皓歴如霜羽扇不揺南轩清凉此则楚襄兰台未足以涤炎郁也秋之日金飚扫林蓊郁洞开太华爽气出关而来于是乎弦琴端若景物廓如月委浩素水涵空虚鸟惊寒沙露滴高梧境随夜深疑与世殊此则庾公西楼未足以澹神虑也冬之日彤云千里大雪盈尺四眺无路三堂虚白于是乎置酒褰裳凭轩倚楹瑶堦如眞玉树罗生日暮天霁云开月明氷泉潺潺终夜有声此则子猷山阴未足以畅吟啸也【吕温作虢州三堂记】丰而不侈约而不陋以琴竹诗书之幽素易绮纨钟皷之繁喧惟林池烟景不让【吕叔和文】春有锦綉谷花夏有石门洞云秋有虎溪月冬有炉峯雪隂阳显晦昬旦含吐千变万状不可殚纪覼缕而言【白乐天集】四垂无蔽万景坌入　落花芳草无人处【刘宾客】花香逐陶令草色对王孙【刘长卿】峯夺香炉巧池偷明镜圎【沈文卿】当门竹胜帘【姚少监】俗尘不飞人意自逺【刘宾客】
　　本朝温公营独乐园在洛中诸园景最为简素人以公之故春时必游【明道集】朝游北城中囘首见脩竹下有朱门家破墙围古屋举鞭叩其戸幽响荅空谷入门所见多十步九移目异花兼四方野鸟喧百族其西引溪水活活转墙曲东注入深林林深牎户緑水光兼竹净时有独立鹄林中百尺松岁久苍鳞蹙言惟此地少意恐关中独小桥过南圃夹道多乔木隠如城百雉渥若丹千斛阴阴日光淡黯黯秋气蓄尽东为方池野鴈杂家鹜红棃惊合抱映岛孤云馥春光水溶漾雪阵风翻扑其北临长溪波声卷平陆我时来周览问此谁所筑云昔李将军负险乗衰叔此亭破千家郁郁城之麓何尝载美酒来此驻车毂人生营居止竟为何人卜何当办一身永与清景逐【东坡李氏园诗】
　　农
　　经不耕获不菑畬【易无妄】神农氏作斵木为耜揉木为耒【系辞】平秩东作平秩西成【书尧典】若农服田力穑乃亦有秋【盘庚】惰农自安不昬作劳不服田畆越其罔有黍稷【同上】厥父菑厥子乃弗肯播矧肯获【大诰】若稽田旣勤敷菑惟其陈修为厥疆畎【梓材】三之日于耜四之日举趾同我妇子馌彼南畆田畯至喜【诗七月】昼尔于茅宵尔索绹亟其乘屋其始播百谷【同上】我田既藏农夫之庆　彼有不获穉此有不敛穧彼有遗秉此有滞穗伊寡妇之利【大田】载芟载柞其耕泽泽【载芟】其饟伊黍其笠伊纠其镈斯赵以薅荼蓼【良耜】三农生九谷【周礼太宰】饬力以长地财谓之农夫【考工记】孟春王命布农事命田舍东郊善相丘陵阪险原隰土地所宜五谷所殖以教道民【记月令】为国家者见恶如农夫之务去草焉【左传】政如农功日夜思之思其始而成其终朝夕而行之行无越思如农之有畔　譬如农夫是穮是蓘虽有饥馑必有丰年【并同上】樊迟请学稼子曰吾不如老农【论语】长沮桀溺耦而耕　丈人植其杖而芸【并同上】
　　子不违农时谷不可胜食也【孟子】夫以百畆之不易为已忧者农夫也　农夫岂为出疆舍其耒耜哉　深耕易耨【并同上】事农则田垦田垦则粟多粟多则国富【管子】上农挟五中农挟四下农挟三农有常业一农不耕民有为之饥者【同上】良农不为水旱辍耕【荀子】
　　史神农教民耕农故号曰神农【史黄帝纪】陈胜少时与人佣耕尝辍耕之陇上怅然曰茍富贵无相忘佣者笑曰若为佣耕何富贵也胜太息曰嗟呼燕雀安知鸿鹄之志哉【本传】杨恽报孙防宗书曰田家作苦岁时伏腊烹羊炮羔斗酒自劳酒后耳热仰天拊缶而歌呜呜【前本传】农夫父子暴露中野不避寒暑捽山把土手足胼胝【汉书】农之良者善养禾【贾山至言】诸葛亮躬耕陇畆好为梁父吟【蜀本传】明宗问冯道今岁虽丰百姓赡足否道曰农家岁凶则死于流殍岁丰则伤于谷贱丰凶皆病惟农夫为然臣记聂夷中诗云二月卖新丝五月粜新谷医得眼前疮剜却心头肉语虽鄙俚曲尽田家之情状上命録其诗尝讽诵之【五代史】
