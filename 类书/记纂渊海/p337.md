<!-- { "loadSidebar": true } -->
　　史汉灵帝好胡服作胡箜篌【汉书】哥舒翰监军李太宜在军中不治事与将士弹箜篌为乐【唐书】
　　传记箜篌一名坎侯汉武帝祀太山大乙后土令乐人侯调依琴作坎侯言其坎坎应节也【风俗通】箜篌出桑间濮上之地【释侯】侯氏作故名箜篌【白帖】孙氏有箜篌赋其文甚美丽【同上】乐工天竺伎有鳯首箜篌【唐书】霍里子高见一白首提壶涉河其妻随而止之不及堕河而死妻乃援箜篌作歌曰劝公无渡河公竟渡河堕河而死当奈公何曲终自投河死【琴操】魏髙阳王雍美人徐月华能卧弹箜篌为明妃出塞之声【杂爼】有李生者一姓卢有道术邀生诣其居曰求得一妓善箜篌令侍饮其箜篌上有朱字云云中辨江树天际识归舟李后娶陆长源女乃所见于卢家者问何能曰善箜篌示之朱字宛然李生具説女曰徃昔梦至一处亦记见生【逸史】
　　集奏箜篌伤妻之大【檄曲江水伯文】有一迁客登髙楼不言不寐弹箜篌弹作蓟门桑叶秋风沙飒飒青塜头【王昌龄箜篌引】吴丝蜀桐张高秋【李贺箜篌引】荆山玉碎鳯凰呌芙蓉泣露香兰笑十二门前融冷光二十三丝动紫皇【同上】
　　本朝梦回只记归舟字赋罢双垂紫锦绦【东坡】
　　琴
　　经子夏既除丧而见于孔子与之琴和之而不和弹之而不成声作而曰哀未忘也子张既除丧而见与之琴和之而和弹之而成声作而曰先王制礼不敢不至也【记檀弓】昔者舜作五弦之琴以歌南风【乐记】晋侯观于军府见钟仪问其族曰伶人也使与之琴操南音范文子曰君子也言称先职不背本也乐操土风不忘旧也【左传】卫侯有嬖妾使师曹诲之琴【同上】
　　子瓠巴鼓琴鸟舞鱼跃郑师文闻之从师襄柱指钩三年不成声无几见师襄曰文得之矣于是当春而叩商以召南吕凉风忽至草木成实当秋而叩角以激夹钟温风徐廻草木发荣当夏叩羽以召黄钟霜雪交下川池暴沍当冬而叩徴以激防宾阳光炽烈坚冰立散将终而景风翔庆云浮甘露降醴泉涌【列子】伯牙鼓琴钟子期善听之方鼓琴志在泰山钟子期曰善哉乎鼓琴巍巍乎如泰山志在流水钟子期曰善哉乎鼓琴洋洋乎若流水钟子期死伯牙擗琴絶弦终身不复鼔琴以为世无足鼔琴者也【吕子】孔子游乎缁帷之林坐杏坛之上弟子读书孔子歌鼔琴奏曲未半有渔父者下船而来孔子推琴而起曰其圣人欤【庄子】
　　史驺忌以鼓琴见齐威王威王舍之右室【史记】司马相如素与临卭令王吉相善临卭富人卓王孙有女文君新寡好音相如谬与令相重而以琴心挑之相如始如临卭车骑雍容闲雅甚都及饮卓氏弄琴文君窃窥心悦而好之【同上】周师经仕魏善鼓琴文侯躭之起舞经怒以琴撞文侯文侯将杀之经曰乞申一言而死文侯曰何曰臣撞桀纣之君不撞尧舜之主文侯乃舍之悬琴于壁以为戒【十二国史】蔡邕在陈留邻人有以酒食召邕者客弹琴于屛邕至门潜听之曰以乐召我而有杀心何也遂返主人追问其故邕具以告弹琴者曰我向见螳螂方向鸣蝉吾心耸然惟恐螳螂之失蝉也此岂为杀心而形于声乎【后汉书】蔡邕在呉呉人有烧桐以爨者邕闻火烈声知其良材因请而裁为琴果有美音而其尾有焦名曰焦尾琴　蔡琰字文姬邕之女也邕夜弹琴弦絶琰曰第二弦复故断一弦曰第四【并同上】嵇康临刑东市顾视日影索琴弹之曰昔袁孝尼尝从吾学广陵防吾固靳之广陵防于今絶矣【晋书】戴逵能鼔琴武陵王晞使人召之逵对使者破琴曰戴安道不能为王家伶人　陶潜性不解音而蓄素琴一张徽不具抚而和之曰但识琴中趣何劳弦上声【并同上】禇彦囬援琴奏别鹤之曲王彧谢庄抗节叹曰以无累之神合有道之器宫商暂离不可得已【宋书】
　　传记琴禁也以禁人之邪正人心也【白虎通】琴神农所作洞越练朱五周加二弦【説文】伏羲作琴脩身理性反其天真也【琴操】神农削桐为琴绳丝为弦以通神明之德以合天地之和【桓谭新论】黄帝作琴名清角【纂要】大琴曰离二十弦或云此是伏羲所制【尔雅】琴长四尺五寸者法四时五行七者法七星大为君小弦为臣文王武王加二弦以合君臣之恩【风俗通】伏羲作琴长三尺六寸六分象三百六十日也广六寸象六合也文上曰池下曰岩池水平也前广后狭象尊卑也上圆下方法天地也五弦官也大弦君也寛和而温小臣也清廉不乱文王加二合君臣恩也【琴操】尧使无勾作琴五弦【通礼纂】神农造琴以定神齐媱僻去邪欲反其天真者也【扬雄清英】琴第一弦为宫次为商次为角次为徴为羽次为少宫次为少商【三礼图】自尧相传善琴者八十余人有八十余様虽少有差大体相似皆长三尺六寸法期之数也上圆而剡象天也下方而平法地也十三徽配十二律余一象閠也本五者五音也加二文武也蔡邕又加二象九星在人法九窍所象凤首足趐南方朱雀为乐之主也五分其身以三为上以二为下三天两地之义也龙池八寸象八风腰广四寸象四时轸圆象阳转而不穷也临岳承露龙龈用梓木达先贤深意也【琴书】子路鼓琴孔子闻之曰亢厉防末以象杀伐之义中和之感不载于心温和之动不存于体夫然者乃所以为乱亡之风【家语】孔子南游适楚有处女佩璜而浣孔子曰彼妇人可与言矣抽琴去轸以授子贡子贡曰于此有琴而无轸愿借子以调其轸妇人对曰吾野鄙之人也僻陋而无心五音不知安能调琴【韩诗外传】邹忌以琴见齐威王曰大弦急以温者君也小廉折以清者相也推之深释之舒者刑罚审也均谐之鸣者政令一也大小相益囬邪不相害者上下和鸣吏民相亲也故曰琴音调而天下治【史记】师旷鼓琴通于神明而白鹄翔【孙氏瑞应图】雍门周以琴见孟尝君孟尝君曰先生鼓琴亦能使人悲乎周曰臣乌能令足下悲哉千秋万嵗之下宗庙不血食坟墓已平采樵者踯躅其足而歌其上曰夫以孟尝君尊贵乃若是乎于是周引琴而鼓之孟尝君涕泣増哀下而就之曰闻先王鼓琴立若破国亡邑之人也【説苑】张安世十五为成帝侍中善鼓琴能为双凤离鸾之曲【西京杂记】嵇中散夜灯下弹琴忽有一人面甚小斯须转大遂长丈余嵇乃吹灯灭之曰耻与魑魅争光【语林】嵇中散投宿华阳亭至一更中操琴先作诸弄闻空中称善中散曰君何不来答曰身是古人就终残毁不冝接侍君子向夜惭见以手持其头与中散论声中散以琴授之悉作众曲唯广陵防絶伦与中散誓不得传他人【灵异志】贺思令常夜坐月中临风鸣弦忽有一人着械在中庭称善自云是嵇中散因授以广陵散遂传之于今不絶【世説】王彦伯至呉邮亭维舟牛渚秉烛理琴见一女子披帏而进取琴调之其声甚哀女子曰此曲所谓楚明光者也唯嵇叔夜能为此声【续齐谐记】清角黄帝之琴鸣廉脩况蓝胁自鸣空中号钟齐桓公琴绕梁荘琴緑绮司马相如琴焦尾蔡邕琴凤凰赵飞燕琴【文周正乐】李汧公勉雅好琴有絶代者一名响泉一名韵磬自寳于家【国史补】
　　集臣尝行仆马肌疲正直主人开门主人翁出独有主人女在欲置臣堂上太髙堂下太卑乃别寻他房与室止臣其中其中有鸣琴焉臣援琴而鼓之为秋竹积雪之曲【宋玉赋】上客何国之公子所从来无乃逺乎遂设防酒进鸣琴抚弦为幽闲之曲【司马相如】清音发而阳气亢白雪奏而灵雨零【成公绥赋】理正声奏妙曲扬白雪发清角【嵇康赋】以园客之丝徽而钟山之玉【文选】随流水急调杂秋风清【萧慤诗】蜀琴欲奏鸳鸯【李白】清琴弄雪月拂霜弄瑶轸　琴奏龙门之緑桐石上弄寳琴　纎手弄云和【并同上】哀绕白雪【杜诗】收书动玉琴　哀丝千古心【并同上】鼓有虞氏之南风赓之以文王宣父之操优游怡旷博厚髙明追三代之遗音想舞雩之咏歌及暮而退皆充然若有得也【韩有巳日听琴序】昵昵儿女语恩怨相尔汝划然变轩昻勇士赴敌场浮云栁絮无根蔕天地濶逺随飞喧啾百鸟羣忽见孤凤凰跻攀分寸不可上失势一落千丈长【聴頴师琴】雪寂寂听【朝诗】灵琴窅窅【同上】若人抱竒音朱絙枯桐【栁集】
　　本朝用兹有道器寄此无景情【六一集】弹虽在指声在意听不以耳而以心心意既得形骸忘天地白日愁云隂五音商羽主肃杀飒飒坐上风吹沙忽然黄钟囬暖
　　律当冬草木皆萌芽　又云理身如理琴正声不可干以邪【并同上】羽客知人意瑶琴系马鞍【东坡】哀弹本旧曲妙耳非昔闻　赖有三尺桐中有山水意【并同上】緑琴珠网遍弦絶不成声【山谷】王师学琴三十年响如清夜落涧泉满堂洗尽筝琶耳请师停手恐断弦【同上】
　　琴操
　　史箕子諌纣不聴佯狂为奴遂隐而皷琴以自悲故传之曰箕子操【史记】
