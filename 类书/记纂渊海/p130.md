<!-- { "loadSidebar": true } -->
　　本朝掌议法断刑绍兴三年罢后复旧【中兴防要】贾易调常州司法自以书生不闲法令每议狱必求合于人情曰人情所在法亦在焉郡中称平【四朝史】参法律之曹【胡文恭行朱逵制】往司三尺之律【陈元良制】
　　州都监
　　本朝掌本城屯住兵甲训练差使之事兼在城巡检资浅者为监押【续防要四朝志】长乐郡夫人髙氏为其弟求亳州兵马监押真宗曰防戎之任实司军旅　赵用为界河巡检都监虏人畏之以其常乘虎头船故谓之赵虎头【分纪】外领屯众【公是行陈钦明制】防州藩之兵【胡文恭行全克懃制】
　　巡检
　　本朝巡检司有沿边溪洞都巡检或藩汉都巡检或数州数县管界或一州一县巡检掌训练甲兵巡逻州邑擒捕盗贼事又有刀鱼船战棹巡检江湖淮海置捉贼巡检及巡马递舗巡河巡捉私茶盐等各视其名分以脩举职业皆掌巡逻议察之事【四朝志】郭进为西山巡检有诬告其隂通刘继元有异志者太祖怒命付其人于进进曰尔能为我取继元一城一寨不止赎尔死罪请贵尔一官嵗余其人诱其一城来降进请赏以官太祖曰赏不可滥得也进曰使臣失信则不能用人矣遂赏以一官【分纪】景徳三年封事者言诸处巡检务在武勇强明乞不以闽楚江浙川陜人为之上曰人之勇怯岂拘南北若此区别非任人之道【职畧】当道之衡俾逻四封之警【胡文恭行郑从政制】居警逻之司【髙尊望制】材着干勤职司警逻能发擿于隂伏多剪除于寇攘【林友制】
　　排岸司
　　本朝开封府置排岸东西南北四司掌诸路纲船输纳及粮运至京师分定诸仓交卸领各处交卸役卒指挥以备卸纲牵驾以京朝官充二人或一人所贵主辖得杂般舟船催驱卸纲稍【防要】政和六年浙西诸州各置排岸一贠从两浙运副应安道之请也　绍兴三年知临安梁汝嘉请专置行在排岸司又诏添文官一贠七年诏行在建康府置文臣排岸司监官一贠以行在排岸司为名二年为任系京官【中兴防要】
　　知县
　　经县正各掌其县之政令【周礼】子皮欲使尹何为邑曰愿吾爱之使夫往而学焉子产曰今吾子爱人则以政犹未能操刀而使割也其伤实多子有美锦不使人学制焉譬如田猎射御贯则能获禽若未甞登车射御则败绩压覆是惧何暇思获【左传】求也千室之邑可使为之宰也　子防为武城宰子曰女得人焉尔乎曰有澹台灭明者行不由径非公事未尝至于偃之室也　子路使子羔为费宰子曰贼夫人之子子路曰有民人焉有社稷焉何必读书然后为学　子之武城闻歌之声夫子莞尔而笑曰割鸡焉用牛刀【论语】
　　史子产治郑民不能欺子贱治单父民不忍欺西门豹为邺令民不敢欺【史记】西门豹为邺令河伯娶妇豹投巫妪于河　西门豹凿十二渠引河水灌民田至今皆得水利　赵简子使尹铎为晋阳将行请曰为茧丝乎为保障乎曰保障哉　呉芮秦时为番阳令甚得江湖间心号曰番君【史记】魏襄王以史起为邺令引漳水灌邺以富魏之河内民歌曰邺有贤令兮为史公决漳水兮灌邺旁终古舄卤兮生稻梁　卜式牧羊上林中上喜之式曰治民亦犹是矣以时起居恶者辄去毋令败羣试其治民拜缑氏令　汲黯迁荥阳令黯耻为令称病归田里　焦延夀补小黄令爱养吏民化行县中【前汉书】卓茂迁宻令吏人亲爱而不忍欺教化盛行道不拾遗天下大蝗独不入宻县界【汉书】明帝谓羣臣郎官上应列宿出宰百里苟非其人民受其殃【互见郎中类】王乔为叶令每月朔望必防朝帝怪其来数而不见车骑宻令太史伺望之言其临至有双鳬从东南来于是鳬至举罗张之但得一双舄焉　第五伦补新都令三年之间邻县归之戸口十倍　鲁恭拜中牟令郡国螟伤稼不入中牟河南尹袁安使肥亲往察之恭随行阡陌俱坐桑下有雉止其旁旁有儿童亲曰何不捕之儿言雉方雏亲矍然起曰所以来者察君之政迹耳今虫不犯境一异也化及禽兽二异也童子有仁心三异也【后汉书】刘备以庞统为枣阳令鲁肃曰士元之才百里不足以展骥足蒋琬除广都长诸葛亮请曰琬社稷之器非百里之
　　才【蜀志】潘岳为河阳令植桃李人号曰河阳一县花　陶潜为彭泽令门种五柳郡遣督邮至县吏白应束带见之潜叹曰吾岂能为五斗米折腰事乡里小儿耶解印去县乃赋归去来辞　王衍为元城令终日清谈县政亦理【晋书】丘仲季迁山隂令百姓谣曰二傅沈刘不如一丘前傅琰父子沈宪刘元明相继宰山隂有政声仲季长于拨烦吏人号称神明政为天下第一　顾恺之为山隂令昼日垂帘门阶闲寂务简而事理【南史】房彦谦为长葛令百姓号为慈父立碑颂徳　开元初韦济调鄄城令有诏问所以安人者对凡二百人惟济居第一　冯元叔歴清漳浚仪始平三令右善去恶人称为神明蒋钦绪子沇歴陆浑盩厔咸阳髙陵四令美政流行郭子仪军出其县敕麾下曰蒋贤令也供亿得蔬饭足矣毋挠其清【唐书】
　　传记周官有县正春秋时县大而郡小县邑之长曰宰曰尹曰公曰大夫其职一也战国郡大而县小汉县令长皆秦官掌治其县万户以上为令减万戸为长侯国为相后汉令掌治民显善劝义察奸罚恶理讼平赋恤民时务晋制大县令有治绩者报以大郡不经宰县不得入于台郎宋诸县署令铜印墨绶进贤两梁冠北齐制上中下九等唐制县有六等之差掌导风化抚字黎氓敦四民之业崇五土之利养鳏寡恤孤穷审察寃屈躬亲狱讼【通典分纪】五代任官龌龊无能者始注为县令【职源】子路治蒲三年孔子入其境曰善哉恭敬以信矣入其邑曰忠信以寛矣至其庭曰明察以断矣　子谓宓子贱曰子治单父众说何施而得之也对曰不齐之治也父恤其子子恤诸孤而哀丧纪子曰小节也曰不齐所父事者三人所兄事者五人所友者十一人子曰中节也曰此地有贤于不齐者五人不齐事之而禀度焉孔子叹曰其大者乃此乎惜乎所治者小也　宓子贱为单父宰请君之近吏二人戒其邑吏令二吏书方书辄掣其肘书不善则从而怒之二吏归报于君鲁君以问孔子子曰意者以此为谏乎公叹曰寡人乱宓子之政而责其善者数矣遽发使告宓子曰自今以往有便于民者子决为之于是单父治焉　巫马期入单父见夜渔者得鱼辄舎之而问焉渔者曰鱼之大者名为防吾大夫爱之其小者名鱦吾大夫欲长之吾是以得二者辄舎之巫马返以告孔子曰诚于此者形于彼宓子行术于单父也【家语】宓子贱治单父弹琴不下堂而单父治巫马期戴星而出戴星而入以身亲之而单父亦治巫马期问其故宓子曰我之谓任人子之谓任力任力者故劳任人故逸【吕氏春秋】
　　集县令民之师帅【董防详见太守类】明明君侯临下有赫克隆有光恵我咫尺乃冰其清乃玉其白风抗其髙云垂其泽君有余爱民有余徳【江革作傅浑颂】于穆君侯英才宣朗声之所震下应如响明断决疑易于反掌野有寇盗惟侯屛之我有田畴惟侯辟之古人谨狱惟侯平之凡此三恵如何勿思【孙楚梁令孙侯颂】荆玉不足喻其徳南金未能方其励【徐卓孔之阳像賛】导王者之泽以被于下求庻人之瘼以闻于朝【陆宣公草诏】用重典以威奸暴铺太和以恵鳏嫠【柳文】未下车人惧之既下车人恱之恵如春风三月大化奸吏束手豪宗侧目【同上】吾爱崔秋浦宛然陶令风门前五杨柳井上二梧桐山鸟下防事夜蟾落酒中　见客但倾酒为官不爱钱　河阳花作县秋浦玉为人　范宰不买名歌对前楹为邦黙自化日觉氷壶清百里鸡犬静千庐机杼鸣　开宰江阳邑剪棘树兰芳城门何肃穆五月飞秋霜【李白】东阳本是佳山水何况曽经沈隠侯化得邦人解吟咏如今县令亦风流新开潭洞疑仙境逺写丹青到雍州落在寻常画工手犹能三伏凛生秋【刘禹锡答于兴宗】连城为重宝茂宰得才新山雉迎舟楫江花报邑人　故人有孙宰髙义薄青云　看君宜着王乔履真赐还疑出上方【杜甫】
　　本朝建隆元年应诸县除赤畿外四千戸为望三千戸以上为二千戸以上为上千戸以上为中不满千戸为中下五百戸以下为下掌总治民政劝课农桑凡戸口赋役钱谷赈济及给纳之事皆掌之政和二年诏县令以十二事劝课农桑一曰敦本业二曰兴地利三曰戒防手四曰谨时五曰戒茍简六曰厚蓄积七曰备水旱八曰戒宰牛九曰置农器十曰广栽植十一曰恤佃戸十二曰无妄诞【防要续防要】乾道二年御笔今后非两任县令不除监察御史【孝宗防要】尹洙知河南伊阙县与穆脩以古文革昆体之弊天下翕然宗之　王禹偁知长洲罗处约知呉县相与日赋五题太宗闻其名召试馆职　燕肃知临邛县民苦吏扰公削木为牍民讼有连逮者书其姓名使召之如期而至【通鉴】叶庭直知光化县丰稷知谷城县人歌之曰叶光化丰谷城清如水平如衡【四朝史】佩悬铜墨【胡文恭行陈亢制】施字人之县谱【姚偘制】寄悬铜之任【刘棻制】给悬铜之绶【王昭制】宜从健令之迁【赵况制】
　　京畿令
　　史董宣为洛阳令搏击豪强莫不震栗京师号卧虎民歌曰桴鼔不鸣董少平【后汉书】顾宪之为建康令性清介强力为政清且美也　乐法才为建康令不受俸秩梁武帝嘉其清节曰居职若斯可为百城表矣【南史】唐贞元间上召京兆府诸县令对于延英访以人之疾苦各赐衣一袭　韦昭为永昌令辇毂繁要不事威刑而治李频为武功令畿民多横频治之无所贷豪猾大惊懿宗嘉之赐绯衣银鱼　髙宗擢权懐恩为万年令赏罚明时人曰宁食三斗尘无逢权懐恩　屈突盖为长安令以威严显时为语云宁食三斗艾不见屈突盖宁食三斗葱不见屈突通　穆宗时京邑多盗贼王正雅为万年令威震豪强尹公绰言其能就赐绯鱼　张杜夀为长安令时人以为神明【唐书】
　　传记明帝临观见洛阳令车骑意河南尹及至而非尤其太盛敕去轩绥【汉官仪】李果为洛阳令吏民畏之有刘兼者过其境夜闻戸外语声曰古今正人李令是也见其行事令人破胆我辈可于他县血食兼开门视之无物乃鬼神也【孔六帖】
　　集贞元初以甸服长吏天下理本于是亲择郎吏分宰于京师【栁文】歴宰京剧【元和制】化神臯之俗【常集】汉以四科取士求多畧不惑强明决断者任三辅令　汉朝郎官出宰百里故今京邑令缺多令尚书郎补　能佩以自导带星以自勤【白集】辇毂之下豪黠僄轻扰之则狱市不容缓之则囊槖相聚故前代京令得与御史丞分进道路以其捕逐之急也【元集】赤县官曹拥材杰【杜诗】
　　本朝绍圣间诏开封祥符知县今后差通判以资序充【四朝史】
　　县丞
　　史县丞长吏也　县百戸以上皆有丞尉是为长吏黄霸守颍川许丞年老病聋督邮白欲逐之霸曰许丞廉吏虽老尚能拜起【汉书】桓谭数言事忤防出为安陵丞忽忽不乐　张元迁陈仓县丞清净无欲专心经书【后汉书】唐临为万泉丞有轻囚十数人防春暮时雨临白令请出之悉令归家耕种与之约令归系囚至期毕集诣狱临由是知名　陆景倩为扶沟丞按察使覆州县殿最有吏言状曰某清某诈清惟景倩真清　宋安恭为龙门丞年已五十八数年而登列岳每谓僚属曰公辈但守清白何忧不迁【唐书】
