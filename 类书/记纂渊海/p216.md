<!-- { "loadSidebar": true } -->
　　本朝王沂公作有物混成赋识者知其决为宰相　晏元献为相求婿于范文正文正曰公女必求国士无如富弼者【闻见録】欧公知颍州吕公着为通判为人有贤行而深自晦黙时人未甚知公后还朝力荐之【遗事】
　　知音
　　经审声以知音审音以知乐【记】
　　子孔子在衞昧旦晨兴顔回侍侧闻哭者之声甚哀子曰回汝知此哭何者曰此哭之声非但为死者而已矣又为生离别者子曰何以知之对曰囘闻恒山之鸟生四子焉羽翼既成将分乎四海其母悲鸣而送之哀声有似于此为其往而不返囘窃以音类知之孔子使问哭者果曰夫死家贫卖子葬之与之长诀子曰囘善于识音矣【家语】伯牙善鼓琴钟子期善听伯牙鼓琴志在髙山子期曰善哉峩峩乎若太山志在流水子期曰善哉洋洋乎若江河伯牙所念子期必得之【列子】子防汾亭鼓琴有钓者过曰美哉琴意在山泽而有廊庙之志【文中子】史晋人闻有楚师师旷曰不害吾骤歌北风又歌南风南风不竞多死声楚必无功　伯石始生姑视之闻其声而还曰是豺狼之声也狼子野心非是莫丧羊舌氏矣【左】孔子学鼔琴于师襄子十日不进师襄子曰可以益矣孔子曰丘已习其曲矣未得其数也有间曰已习其数可以益矣孔子曰丘未得其志也有间曰已习其志可以益矣孔子曰丘未得其为人也有间曰有所穆然深思焉有所睾然髙望而逺志焉曰丘得其为人黯然而黒颀然而长眼如望羊心如王四国非文王其谁能为此也师襄子辟席再拜曰师盖云文王操也【史孔子世家】蔡邕有以酒食召者客有弹琴于屏邕至门潜听之曰以乐召我而有杀心何也遂返主追问其故邕具以告弹琴者曰我向见螳螂方向鸣蝉将去而未飞螳螂为之一前一却吾心耸然唯恐螳螂之失蝉此岂为杀心而形于声乎邕叹曰此足以当之矣【东汉】蔡邕夜鼓琴弦絶琰曰第二弦邕曰偶得之矣故断一问之琰曰第四弦【后汉本传】周瑜少精意于音乐三爵之后其有阙误瑜必知之知之必顾时人謡曰曲有误周郎顾【呉志】开皇十四年诏行新乐万寳常听太常所奏然泣曰乐声淫厉而哀天下不久将尽时四海全盛皆谓不然大业之末其言卒验【通鉴】韩滉知音律甞观弹琴至止息叹曰妙哉嵇生之为是曲也其当晋魏之际乎其音主商商为秋秋者摇落肃杀其嵗之晏乎又晋乘金运商金声此所以知魏之季而晋将代也慢其商弦与宫同音是臣夺君之义也所以知司马氏之将簒也　季瑀常早朝过永兴里闻笛音顾左右曰是太常工乎曰然他日识之曰何故卧吹笛工惊谢又闻康昆仑奏琵琶曰琵声多琶声少是未可弹五十四弦大丝也乐家以自下逆鼓曰琵自上顺鼓曰琶云【唐书】荀朂于路逢赵贾人牛铎识其声及掌乐音韵未调乃曰得赵之牛铎则谐矣下郡国悉送牛铎果得调者【晋书】
　　传记孔子鼓瑟曽子听曰夫子瑟声有贪狠之志邪僻之行何其不仁趋利之甚子贡入以告子曰参天下贤人也其习知音矣向者丘鼓瑟有防出逰狸见属屋循梁获而不得丘以瑟为其音参以丘为贪狠邪僻不亦宜乎【韩诗外传】吴人有烧桐以爨者蔡邕闻其爆声曰此良桐也因请之削以为琴【捜神记】于頔令客弹琴其嫂知音曰三分中一分筝声二分琵琶全无琴韵【国史补】
　　集识曲听其真【选古诗】古调虽自爱今人多不弹向君投此曲所贵知音难【刘长卿】
　　评论
　　经子曰若臧武仲之知公绰之不欲卞庄子之勇冉求之艺文之以礼乐亦可以为成人矣【语】
　　子淮南説之用不如太史公之用也太史公圣人将有取焉乍出乍入淮南也文丽用寡长卿也多爱不忍子长也仲尼多爱爱义也子长多爱爱竒也【法言君子篇】史龙且口尚乳臭不能当韩信冯敬虽贤不能当灌婴项它不能当曹参　荀悦曰赵兵出国迎战见可而进知难而退懐内顾之心无出死之计韩信军孤在水上士卒必死无有二志此信之所以胜之也汉王深入敌国置酒髙防士卒逸豫战心不固楚以强大之威而防其国都士卒皆有奋激之气救败赴亡之急以决一旦之命而汉以怠惰之卒应之此同事而异情也　子房萧何韩信三者皆人杰吾能用之此吾所以取天下也项羽有一范増而不能用此所以为我擒也【通鉴】晁错鋭于为国逺虑而不见身害其父睹之经于沟渎亡益救败不如赵母指括以全其宗【前汉本赞】王贡之材优于龚鲍守死善道胜实蹈焉【通鉴】太丘长陈寔寔子鸿胪纪纪子司空羣羣子泰四世于汉魏三朝并有重名而其德渐少减时人为其语曰公慙卿卿慙长　夫王肃亮直多闻能析薪哉刘实以为肃方于事上而好下佞已此一反也唯嗜荣贵而不求茍合此二反也吝惜财物而治身不秽此三反也【三国志】王防为魏司空开济识度湛冲素简淡器量隤然有公辅之望承清虚寡欲不饰文词晋渡江名臣王导卫瓘周顗庾亮之徒皆出其下自防至承世有高名论者以为祖不及孙孙不及父【晋书】范隆曰吾尝耻随陆无武绛灌无文随陆遇髙帝而不能建封侯之业绛灌遇文帝而不能兴庠序之教【通鉴】张辅尝著论以为管仲不如鲍叔班固不及司马迁魏武不及刘备乐毅减于诸葛亮【晋书】崔浩曰王猛之治国苻坚之管仲也慕容恪之辅幼主慕容暐之霍光也刘裕之平祸乱司马德宗之曹操也　魏主嗣曰裕才何如慕容垂对曰胜之垂借父兄之资修复旧业国人归之若夜虫之就火少加倚仗易以立功刘裕奋起寒微不阶尺土讨灭桓兴复晋室北禽慕容超南枭卢循所向无前非其才之过人安能如是乎　胡藩言于裕曰公谓刘卫军终能为公下乎裕黙然久之曰卿谓何如藩曰连百万之众攻必取战必克毅固以此服公至于涉猎传记一谈一咏自许以为雄豪公殆不如也　隋髙孝基鉴赏机悟清谨絶伦然爽俊有余迹似轻薄　王通尝称无赦之国其刑必平重敛之国其财必穷【通鉴】或言李宻佀项羽非也羽兴五年伯天下宻连兵数十百战不能取东都自立亦不能鼓而西其亡冝也【唐李宻赞】昔晋武帝平呉之后志意骄怠何曽位极台司不能直谏乃私语子孙自矜明智此不忠之大者也　裴行俭曰士之致逺者当先器识而后才艺　潘好礼设客问曰徐公有功于今谁与为比主人曰四海至广人物至多或匿迹韬光仆不敢诬若所闻见则一人而已当于古人中求之客曰何如张释之主人曰释之所行者甚易徐公所行者甚难难易之间优劣见矣张公逢汉文之时天下无事至如盗髙庙玉环及渭桥警马守法而已岂不易哉徐公逢革命之秋属维新之运唐朝遗老或包藏祸心使人主有疑如周兴来俊臣乃尧年之四凶也崇饰恶言以诬盛德而徐公守死善道深相明白防防囹圄数挂网罗此吾子所闻岂不难哉【通鉴】孙逖掌制诰为时流叹服议者以为自开元以来苏颋齐澣苏晋贾曽韩休许景先及逖为立言之最【唐书】上所用之相姚崇尚通宋璟尚法张嘉贞尚吏张説尚文李元纮杜暹尚俭韩休张九龄尚直各具所长也【通鉴】德行文学为根株正直刚毅为柯叶有根无叶或可候时有叶无根膏雨所不能活也【唐书】
　　传记裴延裕干宁中在内庭文书敏捷号下水船姚洎号急滩头上水船　羊祜凿墓陶侃决指二人正相反废庄论诋讥子休而多窃其言操戈入室文章之最病韩退之晩年有声乐而服金石药张籍祭文曰乃出
　　二侍女合弹琵琶筝既而公疾浸加孺人侍汤药白乐天思旧诗云退之服硫黄一病讫不痊微之炼秋石未老身溘然退之尝讥人不解文字饮而自败于女妓乎作李博士墓铭戒人服金石药而自饵硫黄乎【孔氏杂説】集两汉之酤屠贩出以为公侯卿相无他焉彼固公侯卿相器也遭时之非是以诎其始之不幸非遭髙光而以为幸也汉晋之末公侯卿相刼戮困饿伏墙壁以死无它焉彼固刼戮困饿器也遭时之非是以出独其始之幸非遭卓曜而后为过也【柳论】周仁以重臣为二千石许靖以人誉而致位三公近世尤好此类以为长者也自抱闗击柝以往最得荐宠夫言朴愚无害者其于田野乡闾为匹夫虽称为长者可也自抱闗击柝以往则必敬其事愈上则及物者愈大何事无用之朴哉今之言曰某子长者可以为大官类非古之所谓长者也则必土木而已矣夫捧土揭木而致之岩廊之上以衮冕翼以徒趋走其左右岂有补于万民之劳苦哉【桞文】风雅则诸葛瑾张承步隲以名声光国政事则顾雍潘濬吕范吕岱以器任干軄竒伟则虞翻陆绩张温张惇以讽议举正奉使则赵咨沈珩以敏达延誉术数则呉范赵达以禨祥恊徳【陆机辨亡论】
　　本朝唐诸子号诗人者僻固而狭陋　韩愈尝有赋矣不过羡二鸟之光荣叹一饱之无时耳推是心使光荣而饱则不复云矣若翺独不然其赋曰众嚣嚣而独处兮咸叹老而嗟卑慨予心之不然兮虑行道之犹非怪神尧以一旅取天下后世子孙不能以天下取河北以为忧呜呼使当时君子皆易其叹老嗟卑之心为翺所忧之心则唐之天下岂有乱与亡哉【欧文】羊祜陆逊送绢偿米之事甚好至逊饮祜药则不可羊祜虽不是鸩人底人然两军相向其所饷药自不当饮【老泉文】今世称善草书或不能真行此大妄也真生行行生草真如立行如行草如走未有未能行立而能走者也　永禅师书骨气深穏体兼众妙精能之至返造深淡如观陶彭泽诗初若散缓不收反复不已乃识竒趣　霏霏乎其若卿云之蔽月也翻翻乎其若长风之卷斾也倚倚乎其若逰丝之牵柳絮也褭褭乎若流水之舞荇也离离乎其逺而相属缩缩乎其近而不隘也【东坡文】读文选恨其编次无法去取失当齐梁文字衰陋萧统尤为卑弱如李陵五言皆后人所拟渊明集可喜者甚多而独取数篇渊明作闲情赋正所谓国风好色而不淫正使不及周南与屈原所谏何异而统大讥之此小儿强解事也【笔纪】唐人工于为诗而陋于闻道【梁城集】六经已后便有司马迁三百五篇之后便有杜子美文当学司马迁诗当学杜子美【唐文】司马迁敢乱道却好班固不敢乱道却不好不乱道又好是左传乱道又不好是唐书【同上】王右军兰亭天朗气清自是秋景以此不入选然丝竹管弦语亦重复【遯斋闲览】东坡云书之美者莫如顔鲁公然书法之坏自鲁公始诗之美者莫如韩退之然诗格之变自退之始【王贞方诗话】
　　决择
　　经人无于水监当于民监【书】回之为人也择乎中庸诚之者择善而固执之者也【中庸】多闻择其善者而从之【语】子君请择于斯二者　观水有术必观其澜【孟子】善择者制人不善择者人制之【荀子】人莫鉴于流水而鉴于止水鹓雏非梧桐不止非练实不食非醴泉不饮【庄子】或问
　　人有倚孔氏之墙诵韩庄之书则引诸门乎曰在夷貉则进之倚门墙则麾之【子】人不照于昧金而照于莹镜者以莹能明也不鉴于流波而鉴于静水者以静能清也【刘子】
　　史筮短长不如从长　臧孙曰季孙之爱我疾疢也孟孙之恶我药石也美疢不如恶石　鸟则择木【左】范文子曰择福莫若重择祸莫若轻【晋国语注云有二福择取其重有二祸择取其轻也】饥人所以不食乌啄者为其愈充腹而与饿死同也【史记】士宜以才行为先不可纯以阀阅　恳恳用刑不如待恩孳孳永好未若礼贤【通鉴】
