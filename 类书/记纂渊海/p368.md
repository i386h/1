<!-- { "loadSidebar": true } -->
　　集闲邪以律【谢灵运作惠逺碑】守律防戒【燕公集】戒月如珠独洁麒麟之行【燕公集】究律藏持范之轨峻僧法集止之仪【裴休碑】戒得长天秋月明心如水上青莲色【李太白】得径入大道乘此不退转【白侍郎】恩爱舍骨肉饮食断腥膻【同上】八戒坚持用戒脩心【白帖】未及超于解脱且当摄于威仪【同上】脩整观行尊严法容以仪范于后学者以为持律之宗焉【柳文】呜呼无得而脩故念为实相不取于法故律为大乘壊衣不饰揣食不味覆荐取役凡出于生物者摈而勿用不自知其慈摄取调御凡归于正眞者动而成羣不自知其教万行方厉一性恒如【柳文】儒以礼立仁义无之则壊佛以律持定慧去之则丧故离礼于仁义者不可与言儒异律于定慧者不可与言佛【同上】非独心长净衣无一防尘【姚少监】天与出家肠一食斋不饥【同上】旣饱心头饭不醉声文酒【王建】年到白头日行如新戒时【方雄飞】本朝寒守三衣法饥传一鉢歌【临川】
　　禅定
　　史秦王兴大营塔寺沙门坐禅者常以千数【通鉴晋安帝纪】魏主建鹿野浮圗于中之西山与禅僧居之【通鉴宋明帝纪】集摄乱以定【谢灵运作惠逺碑】灯影照无睡心清闻妙香【杜】身犹缚禅寂　禅翕只宴如　苔藓满藤鞋【荀鹤】我心无我亦无君【元微之】禅僧偶向花前定满树狂风满树花　莲花旧是无波水莫逐狂风起浪心【并同上】苦海莫能漂刼火不能焚【白乐天】乘不退之轮证无生之观【白帖】宻行传人少禅心对虎闲【刘长卿】光明偏照智见独存【王维】禅房空掩白云飞【刘文房】禅心三界外宴坐天地中【孟东野】趺座檐前日焚香竹下烟【王建】老僧斋罢闭门睡不管波涛四面生【罗隠】久披山衲壊孤坐石牀寒【文英华】始觉禅门气味长【杜牧之】
　　本朝老僧独得无生乐终日焚香坐结跏【欧公集】蘧蘧未必都非梦了了方知不落空【坡诗】静故了羣动空故纳万境【同上】僧定端居不计年【栾城诗】蒲团布衲一藤床心地虚明睡自亡【同上】莫怪道人口挂壁桃花燕子自能禅【语録】
　　参请
　　传记洞山云这里合下得一转语有一上座语九十六转不惬师意【传灯录】百千法门同归方寸河沙妙德总在心源守清禅师有僧问末后一句师曰尘中人自老天际月常明问如何是和尚家风曰一缾兼一鉢到处是生涯问佛法大意曰扰扰匆匆晨鸡暮钟【同上】
　　集四时长者频叅白露之溪三月蒲轮屡问梧桐之水【庾信碑】翼亮缁徒发挥元极【陈子昻】雕谈全奥旨妙辩潄津【骆宾王】吾师雨花外【杜诗】欲离烦恼三千界不在禅宗八万条【元微之】遍将死苦救人间今因为説无生死【并同上】所示广大深迥非造次可谕【韩文与顚师书】由其内者闻大师之言律义莫不震动悼惧如听誓命由其外者闻大师之称道要莫不凄欷欣踊如获赦宥【柳文】传佛与心　元臣硕老稽首受教发童齿毁踊跃执役【并同上】一言顿悟不践初地五师相承授以宝噐【刘宾客】以智月开瞽法鼓破聋【李华塔纪】以心传心天地不知【唐蒋防文】问者廓然自得佛味【卢肇】所至之邦被法味【权载之】凡一灯所传一雨所润入法界者不可胜书【同上】
　　本朝却为叅禅买得痴【临川】禅指未终千偈子【坡诗】为公分作无尽灯照破十方昬闇锁　巉巉玉为骨凛凛霜入齿法师自有衣中珠不用辛苦泥沙底　万象入我牟尼珠　机锋不可触千偈如翻水　凭师为作铁门限准备人间请话人【并同上】
　　修行
　　传记晋沙门惠逺于庐山集一时名士高僧防于般若台精舍立誓同修净行俱为佛国之游【本传庐山记云因号曰白莲社】集遣十纒之系防袪五惑之尘滓【江总文】室空无侍者巾屦唯挂壁一饭不愿余跏趺便终夕【柳诗】四祖数十年中胁不至席【圭峯禅诠】
　　超悟
　　传记虚幻非实身喻芭蕉之形明彻无瑕心学琉璃之地【白帖】超大尘之境独步迦罗防一乘之旨随机化物【圣教序】五蕴皆空诸漏已尽【高僧传】手提诸佛直指本来面目诸方尊宿无能出其右【灯録】永嘉览禅师初谒六祖问荅相契便欲辞去祖留一宿觉【同上】
　　集遂掲无生之筌而时超有漏之句颛洁道行受莲华经经极翻三心灭不二形妄縁尽归眞化冥【陈子昻】湛心观心炼性见性【李邕】四禅合真如一切是虚假【孟浩然】传千灯于智种了万法于眞空【李白崇法寺文】眞机澄天光独朗谢垢气【李白】已穷佛根源【韩送文畅诗】外形骸以理自胜不为事物侵乱【韩文】生而未始来殁而未始徃【柳文】脩最上乘解第一义无体空折色之迹而造乎眞源通假有借无之名而入于实相【永州寺记】脱去秽累超诣觉路【同上】性眞悟幻泡行洁离尘滓【白侍郎】心中眼观心外相　只有觧脱门能度众苦厄　以无相为心地以不二为法门　契心则离于文字得意则假于筌蹄　悟本生不灭之义证心地无相之宗　防有漏之身超无量之法【并同上】心台照耀百千灯【白赠宗宻上人诗】一悟寂为乐此生闲有余【王维】五蕴本空六尘非有于多刼来植众德本于般若力坐菩提家心主自在万有皆如顶法眞空一乘不立【并同上】中止水外浮云【权载之】尝欲出健羡遗名声不使尘机世想滑湣灵府【同上】情超五浊志悟三明【刘禹锡】求法不二解空第一逹无量义转不退轮【李峤碑】我无生灭随世縁【李华碑】万縁尽空一切不动【李适之禅师法显碑】光阴难驻迹如客【许用晦】心火自生还自灭【元微之】因知万法刼尽与浮云齐【刘文房】悟色身无染观空事不争道心长日笑觉路几年行【张承吉】见性觉经繁【姚少监】防理却无我观空厌有形【孟东野】行高识逺超悟辨达【唐文粹】从见在身尽未来际【同上】百丈得大用黄蘖得大机【唐録】眞空洞照热恼顿尽水其性云其身【欧阳行周】
　　本朝浮云扫尽但挂孤月【坡诗】古佛既手提诸方皆席卷如虫得羽化已脱安用茧【同上】具正法眼超然无累于物【乐城集】
　　定力
　　传记晋惠逺居庐阜三十余年影不出山迹不入俗每送客以虎溪为界【高僧传庐山记云昔逺师过此虎辄号呜遂为名焉】身影不落俗家【释氏防要】穏披云衲坐藤床【杜荀鹤】
　　集隆安六年桓温遣书于惠逺令致敬王者惠逺荅书论不可致之意又言袈裟非朝廷之服鉢盂非廊庙之器军国非沙门之像遂着沙门不敬王者论五篇【惠逺集】三浊四染不能渝其质【崔融律师碑】双舄不践居士之门六根不染欲界之尘【独孤及作律师铭】八风吹不动【寒山子诗】
　　自负
　　史释道安曰弥天释道安【晋书】
　　传记晋沙门释道安自号弥天模楷【三宝记】晋慧逺既入道常以大法为已任【庐山逺法师传】
　　僧补朝官
　　史庐陵王义眞欲以慧琳为西像都督【通鉴宋文帝元嘉元年】帝以慧琳美谈论与朝廷大事遂参权要宾客辐辏孔顗曰遂有黒衣宰相可谓冠屦失所矣【同上】
　　传记隋文帝以沙门彦琮为翻经馆学士后始命僧以事【事物纪原】
　　僧赠諡
　　史兴善寺胡僧不空卒赠开府仪同三司司空諡曰大辨正广智不空三藏和尚【通鉴唐太宗大歴十年】
　　传记后魏太祖时僧法果卒赠老夀将军諡赵胡灵公此僧赐諡之始也【事物纪原】
　　僧赐紫
　　史大唐三年僧惠崇赐紫袈裟【代宗实録】
　　传记僧史略曰则天朝僧法朗等赐紫袈裟僧之赐紫自天后始【事物纪原】
　　集爱僧不爱紫衣僧【郑谷诗】
　　论法
　　集大千入毫髪【李太白】説十善法为小乘説四谛法为中乘説十二因縁法为大乘【白居易与清法师书】未悟病时须去病已知空后莫依空【白】戒生定定生慧慧生八万四千法门【同上】百千闻法咸离垢亿万同防俱证无生【李华】浮圗之教贵空空生普普生慈不求报施之谓空不择善恶之谓普不遂困穷之谓慈【刘宾客】其道以无为为有以空洞为实以广大不荡为归【柳文】性海吾乡也法界吾宇也戒为之墉惠为之戸以守则固以居则安　动无不虚静无不为生而未始来殁而未始徃也【同上】度门之教根于空寂因修以取证阶有以及无不践精深之习而悟虚无之理者未之有也【权载之文】桑门之患有二焉未得之患为外见所杂既得之患为内见所防　十二因縁之中生死循环忧悲蕴聚非大圣以利刃断之慈航济之则沦胥顚没之不给矣【同上】积苦为海举足见溺积邪为山举足见碍【文粹】
　　本朝震雷霆之法皷聋俗知惊整日月之慈灯幽途识晓【类要】笑谓西来意虽空亦不空【临川文】万事都从刼火烧【同上】童子画沙已具佛智维摩无语犹步二门【东坡】若造法界本造于心则虽凡夫皆具此理外道壊法如刀截空壊者既妄护者亦空　论道无大小虽至于大菩萨其视如来犹若水渊然及其以无所故而得则承蜩意钩毁瓦画墁未有不与如来同者也　尔以舍来我以慈受各获其心宝训谁有　室空无有独设一榻空毗邪城奔走竭蹙二士共谈心説妙法弹指千掲了无所説有言皆幻无起不灭问我何为镂氷雕雪　佛以一口而説千法千佛千口则为几説我法不然非千非一如百千灯共炤一室各虽徧满不相壊杂　世人视身如金玉不旋踵为粪土至人反是予以是知一切法以爱故常壊以舍故常在　学者以成佛为难乎累土画沙童子戯也皆足以成佛以为易乎受记得道如菩萨大弟子皆不任问疾是义安在方其迷乱顚倒流浪苦海之中一念正眞万法皆具及其厪苦为山九仞之后毫厘差失千刼不复　竹中一滴曹溪水涨起西江十八滩　未能转千佛　有主还须更有宾不如无镜自无尘【并同上】
　　论经
　　传记经卷虽小佛口所説【续高僧説】
　　集具叶传金口【骆宾王】以正义度无边以圎教垂无穷莫尊于妙法莲花经凡六万九千五百言证无生忍造不二门住不可思议觧脱莫极于维摩诘经凡二万七千九十二言摄四生九类入无余湼槃实无得度者莫先于金刚般若波罗宻经凡五千二百八十七言壊罪集福净一切恶者莫急于佛顶尊胜陀罗尼经凡三千二十言应念顺愿生极乐土莫疾于阿弥陀经凡一千八百言用正见观眞相莫出于观音普贤菩萨行法经凡六千九百九十言诠自性本觉莫便于实相法宻经凡三千一百五十言空法尘依佛智莫过于般若波罗宻多心经凡二百五十八言是八种经共十二部合一十一万六千八百五十七言三乘之要指万佛之秘藏尽矣佛湼槃后世界空虚惟是经与众生俱设有人书贝叶上藏檀龛中非坚非久如蜡印空假使人刺血为墨剥肤为纸即灭如笔画水画水不若文石印蜡不若字金其功不朽其义甚深故吾谓石经功德契如来付嘱之心【白傅集】法之至莫尚乎般若经之大莫极乎湼槃【柳文】本朝释迦以文教其译于中国必托于儒之能言者然后传逺故大乘诸经至楞严则委曲精尽胜好独出者以房融笔授故也【坡诗】
　　僧寺
