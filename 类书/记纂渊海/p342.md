<!-- { "loadSidebar": true } -->
　　史白杨多悲风萧萧愁杀人【史记】韩信葬母行营高燥地令旁可置万家【西汉本传】积贮炭苇诸下里物【西汉延年传孟康曰死者归蒿里葬地下故曰下里】赵台卿先自爲夀藏圗季札子产晏婴叔向四像居賔位又自画其像居主位【东汉赵岐传】范训母亡以布囊盛土负以成圹【谢承后汉书】原涉自以爲前让南阳赙送身得其名而令先人坟墓俭约非孝也乃大治起塜舍周阁重门初武帝时京兆尹曹氏葬茂陵民谓其道爲京兆阡涉慕之乃买地开道立表署曰南阳阡人不肯从谓之原氏阡费用皆是富人长者【西汉本传】地底冥冥长无晓期【东汉张奂传】负土成坟【谢承后汉书】初陶侃微时丁艰将葬家中忽失牛而不知所在遇一老父谓曰前徃见一牛眠山坞中其地若葬位极人臣矣又指一山云此亦其次当世出二千石言讫不见侃寻牛得之因葬其处以所指别山与访访父死葬焉果爲刺史自访以下三世爲益州四十一年如言云【晋书周虓传】晋许孜亲没柴毁负土成坟【晋书】负土作坟【宋郭孝子传】石室号曰千里堂【后魏书】窀穸既终永安体魄【唐吕才论】温大雅将改葬其祖父筮者曰葬于此地害兄而福弟大雅曰若得家弟永康我将含笑入地【唐书】感慕之所魂神之宅【新唐书吕才传】
　　传记凡葬必于高陵之上以避狐狸之患水泉之湿则善矣【吕氏春秋】凡葬而无坟谓之墓【方言言不封也】徳音未逺拱木已积【建康实録】滕公往东门马局不进跑地成坎公命掘之得石郭铭文曰佳城郁郁三千年见白日吁嗟滕公居此室叹曰天也后葬其地【西京杂记】连堈隠纬状如乱云望之翽翽絶而复连小顿大起千里相牵夀过期頥世世登仙【圗墓书】
　　集窈窈宇三光不入潜闼一扃尊灵永蛰【曹植诔】坟垅日月多松栢郁茫茫【文选】块魂幽石委骨竆尘【鲍昭赋】荒草何茫茫白杨亦萧萧幽室一已闭千年不复朝【陶渊明】殡宫已肃清松栢转萧瑟【潘黄门诗】閟重扃于穸壤【萧昕昭明太子哀防】夀宫寂逺夷体夀原【文选】墓门兮肃肃脩垄兮峨峨【潘安仁懐归赋】蔓草萦骨拱木敛魂　闭骨泉壤【江文通恨赋】松槚成行且爲树枌槚　覩陈根宿草而哭　东首茔园即宫
　　长夜【文选】开石室营夀宫【陈子昻集】荒郊疎古木寒隧积陈荄【骆賔王】千秋掩夜台　佳城无白日【骆賔王】晨登太山北望蒿里松楸骨寒草宿坟毁【李白拟恨赋】去夏室之渠渠即孤丘之峩峩【权载之集】惟余松栢陇朝夕起余烟【张说之】死去何所道托体同山阿【陶潜】瞻望不见寂寥空山　手足胼胝成此高坟　排土濡涕顿首成坟陷膺腐眦寒暑在庐草木悴死鸟兽踟蹰殊类异族亦相其哀【唐文粹】佳城日易曛　怜君孤冢在双峯埋骨竆泉复几重白露空沾九原草青山独闭数株松【刘长卿】夜台茫昧亦知否【李白集】竟埋岱北骨不返巴东魂　夜入夀宫长【白侍郎】光照幽壤　坟荒草已陈墓湿土犹新　窅窅竆泉埋寳玉【白傅集】蒿闭不复开【孟东野】龙门原上土埋骨不埋名【刘賔客】隂堂是夜古木非春【文苑英华】日月照临于佳城烟云变态于神道【唐文粹】黄泉无晓日青草自知春【寒山诗】
　　本朝土山宛转屈苍龙下有槃槃盖世翁【后山】泷冈阡【欧公集】阡名载版圗【东坡】冈连夏屋木拱秦原【晏类要】过而下马空瞻董相之陵酹以只鸡谁副桥公之约程徳林求先坟思成堂归真亭诗又叶待制求先坟永慕亭诗【东坡】新阡长宿草行路拜丰碑【栾城】
　　赙赠
　　经鲁人之赠三二纁　赗奠于死生两施【仪礼】孔子之卫遇旧馆人之丧入而哭之哀出使子贡脱骖而赙之吊丧弗能赙不问其所费　子栁之母死子硕欲以赙布之余具祭器子栁曰不可吾闻之也君子不家于丧请班诸兄弟之贫者　读赗曽子曰非古也伯高之丧孔子之使者未至冉子摄束帛乘马而将之孔子曰异哉徒使我不诚于伯高
　　子吾恶乎涕而无以将之【家语】赙赠所以佐生赠禭所以送死【荀子】
　　史原涉父死让还南阳赙送【西汉本传】车马曰赗衣衾曰禭钱财曰赠【公羊传】钱财曰赙【谷梁传】
　　传记知生则赙知死则赗赙之爲言助也赗之爲言覆也舆马曰赗货财曰赙玩好曰赠决其意也衣被曰禭养死具也赠称也襚遗也【春秋说题辞】
　　葬
　　经古之葬者不封不树后世圣人易之以棺椁【易】改葬缌【谓坟墓以地故崩壊将亡失尸柩也必服缌者亲见尸柩不可以无服缌三月而除之仪礼】夫子制于中都四寸之棺五寸之椁　送形而往迎精而反国子高曰葬也者藏也藏也者欲人之弗得见也是故衣足以饰身棺周于衣椁周于棺土周于椁　专道而行　送葬必执绋　送葬不避涂潦　葬日虞弗忍一日离也是日也以虞易奠　葬不爲雨止　柩不早出不暮宿　季武子成寝杜氏之葬在西阶之下请合葬焉许之入宫而不敢哭武子曰合葬非古也自周公以来未之有改也　季子臯葬其妻犯人之禾　涂车刍灵自古有之【束茅爲人马谓之灵者神之类】竹不成用瓦不成味木不成斵琴瑟张而不平笙竽备而不和有钟磬而无簨簴其曰明器神明之也　铭明旌也以死者爲不可别也故以其旗识之【记】既夕哭请启期告于殡宿兴设盥于祖庙门外【仪礼】
　　子及至葬四方来观之顔色之戚哭泣之哀吊者大恱【孟子】葬埋其形也【荀子】
　　史己丑葬我小君敬嬴雨不克葬庚寅日中而克葬【春秋】郑简公卒将爲葬除及防氏之庙将毁焉子产使避之司墓之室有当道者于是子太叔请毁之子产弗毁【左传昭十二】雨不克葬礼也礼卜葬先逺日【左传】孔光薨上赐輼辌及副各一乘挽送车万余两道路皆举音以过丧【西汉】剧孟母死自逺方送葬盖千乘【西汉本传】启滕公之佳城【西汉韦元成】庾亮将葬何充防之叹曰埋玉树于土中【晋书本传】甲启路【郭子仪家传】孔子葬母于防坟四尺延陵季子葬其子封坟掩坎其高可隠故仲尼孝子而延陵慈父其葬君亲骨肉皆微薄矣非茍爲俭诚便于体　徳弥厚者葬弥薄知愈深者葬愈微无徳寡知其葬愈厚立陇弥高发掘必速【通鉴汉成纪】昭明太子葬其母丁贵殡遣人求墓地之吉者葬毕有道士云此地不利长子若厌之或可申延【通鉴梁高祖】窀穸既终永安体魄【通鉴唐太宗】昔杨震赵咨等咸以薄葬知其识去身贵易朽耳夫厚葬之家流于俗以侈靡爲孝令死者戮尸暴骸可不痛哉死者无知自同粪土岂烦奢葬使其有知神不在柩何用破赀狥侈乎吾亡敛以常服四时各一称【新唐书姚崇传】
　　传记祖于庭何夺孝之思也祖始始载于庭也乗车辞祖祢故爲祖载也【白虎通】
　　集祖奠斯开容车戒路　明燎守夜竦绋晨【潘岳】埏植爲涂车束薪作刍灵【陆机诗】先逺戒日　魂舆寂无响【文选】輤裧就路【张荐志】去夏屋之渠渠即孤丘之峩峩【权载之集】大夜有行　逺日有时【白傅集】有翩其旗爰举裳帷行道迟迟望墓而归　灵车逺去堂蹔开【栁宗元】笳箫喧晓葆辂翳陌【李吉甫作杜佑碑】悲风吹雨湿铭旌【方雄飞集】灵輀回轨白骥悲鸣【王仲宣诔文】哀嗟道路涕慕里邻【栁文】绋翣交横逐去魂【杜牧之】自从仪仗辞兰路风引笳箫入栢城【白傅集】本朝千两卿人防葬车【欧公集】
　　墓铭【附行状】
　　经铭之义称美而不称恶此孝子孝孙之心也铭者论撰其先祖之有徳善功烈勲劳庆赏声名列于天下【记】子铭系世传其名也【荀子】卫灵公死卜葬沙丘掘数仭得石椁洗视之有铭焉【庄子】曹操曰使题墓道言汉故征西将军曹侯之墓【通鉴汉献记】蔡邕曰吾爲碑铭多矣皆有慙徳惟郭有道无媿色耳【东汉郭泰传】赵岐曰吾死后一圎石墓侧刻曰汉有逸人姓赵名嘉有志无时命也奈何【东汉本传】温郄王庾诸公之薨必须孙绰爲碑文然后刻石焉【晋书孙绰传】当时大臣塜碑志非其笔人以爲不孝【唐书栁公权传】传记魏侍中缪袭埋文父母墓下将以千载之后陵谷迁变欲后人闻知但记姓名歴官祖父姻娅而已若有徳业则爲铭【见类说事始】石志不出礼经起顔延之爲王琳作墓志铭以其素族无铭诔故也遂相祖习　王戎墓铭有数百字然则魏晋以来有墓志也汉杜子夏临终作文命刋石埋坟前厥后墓志恐因此始【集韵】
　　集张季友曰藏而不得韩君记犹不葬也【韩张府君铭】醉吟先生墓铭【白乐天自作见本传】凡人之事迹非大善大恶则众人无由知也故旧例皆访问于人又取行状以爲依据今之作行状者非其门生即其故吏莫不虚加仁义礼智妄言忠肃惠和或言盛徳大业逺而愈光或云正道直言殁而不朽曽不得直叙其事故善恶混然不可明至如许敬宗李义府李林甫国朝之奸臣也其使门生故吏作行状既不指其事实虚称道忠信以加之则可以移于龄魏徴裴炎徐有功矣此不惟其处心不实茍欲虚美于所受恩之地而已由是事失其本文害于理而行状不足以取信若使用事书实不饰虚言则必有人知其真伪不然者纵使门生故吏爲之亦不可以谬作徳善之事而加之矣今请作行状者不要虚说仁义礼智忠肃惠和盛徳大业正言直道芜秽简册不可取信但指事说实直载其词则善恶功迹皆据事足以自见矣假令传魏徴但记其谏诤之词皆足以爲正直矣如传段秀实但记其倒用司农寺印以追逆兵又以象笏击朱泚自足以爲忠烈矣今之爲行状者都不指其事率以虚词称之故无魏徴之谏诤而加之以正直无秀实之义勇而加之以忠烈者皆是也其何足以爲据【李翶百官行状奏】
　　本朝惟我祖考积善成徳宜享其隆虽不克有于其躬而赐爵受封显荣褒大实有三朝之锡命是足以表见于后世而庇頼其子孙矣乃列其世谱具刻于碑旣又载我皇考崇公之遗训太夫人之所以教而有待于修者并掲于阡俾知夫小子修之徳薄能鲜遭时窃位而幸全大节不辱其先者其来有自【庐陵集泷冈阡表】木杪见趺【东坡】百年富贵今谁见一代功名记至公【后山】
　　拜扫
　　史古不墓祭始皇起寝墓侧汉因不改四时上饭　寒食上墓礼经无闻近代相承浸以成俗士庶有不合庙祭者何以用展孝思宜许上墓【汉官仪】拜扫礼于茔南门外奠祭彻馔【唐书明皇纪】刘知逺杀从益王淑妃曰何不留吾儿使毎嵗寒食以一盂麦饭洒明宗陵乎【五代汉髙祖】寒食野祭而焚纸钱【五代周本纪后序】奉先之道无寒食野祭之礼近代庄宗每年寒食出祭谓之破散【五代防要】
　　集近世礼重拜扫今已阙者四年矣每遇寒食则北向长号以首顿地想田野道路士女遍满皂庸丐皆得上父母丘墓焉马医夏畦之鬼无不受子孙追养者【桞宗元】丘墟郭外门寒食谁家哭风吹旷野纸钱飞古墓累累春草緑棠梨花映白杨树尽是死生离别处防寞重泉哭不闻萧萧暮雨人归去　节过蔵烟时当改火【白居易】普天皆灭焰匝地尽蔵烟【唐李崇嗣诗】万井闾阎皆禁火九原松栢自生烟【唐郭勋】拜扫无过骨肉亲一年惟此两三辰塜头莫种有花树春色不关泉下人【唐刘熊登】杏粥犹堪食榆羮已稍煎【韦应物集】
　　本朝榆火戒时栢城在望荐笾豆之新物象几席之平居【临川集】
