<!-- { "loadSidebar": true } -->
　　史李子慎诬告其舅以获五品其母见其着绯衫泣曰此是汝舅血染者邪　张宿赐缁青裴度欲为请银绯太和三年中书门下奏参戎要但官至侍御史以上
　　者虽偕考未至亦量许奏绯【唐书】
　　传记张鷟初为岐王属夜梦着绯乗驴睡中有怪我衣緑乘马何为衣绯却乗驴其年应举及第授鸿胪丞未经考而授五品以其应也　张鷟为鸿胪丞帽带及緑袍并防啮有蜘蛛大如粟当寝门悬丝上经数日大赦加阶授五品　周朱前因上书赐绯鱼袋未入五品于緑衫上带之朝野莫不怪笑【佥载】张嘉贞开元中书令着绯傅游艺武后时居相位着绯【南部新书】沈佺期以罪谪遇恩复官而未还朱衣因内晏羣臣皆歌回波词佺期曰身名已蒙齿緑袍笏未赐牙绯中宗即赐之【本事诗】绯袍子纷纷【见下赐紫类】
　　集朱绂白银章【李白】扶病垂朱绂　银章付老翁【杜诗】朱衣象笏承命以行　朱衣象板　赐服朱银　加赐朱衣银鱼【韩文】彩动绫袍鴈趂行【白集注云绯多以鴈御瑞莎为之也】腰白金服赤绂　徒使花袍红似火其如蓬鬓白如丝　鱼缀白金随步跃鹘衔红绶绕身飞　荣传锦帐花聨萼彩动莎衫鴈趂行【闻弟行简并恩赐章服入】赐朱衣银印【刘梦得集】腰垂鱼印首带武冠【令狐楚代表】
　　赐紫
　　史冯伉为皇太子诸王侍读殿中赐金紫服　太和三年中书门下奏检校四品兼中丞先赐绯经三周年以上者兼许奏紫【唐书】
　　传记武后以南海献集翠裘赐张昌宗狄仁杰入奏事后令争三筹赌昌宗所衣裘卿以何物为对狄因指所衣紫驼袍曰臣以此敌则天笑曰此裘价逾千金卿之所指为不等矣狄对曰臣此袍乃大臣朝见奏对之服也【集异记】李泌起家金紫为帝王师【广记】顔真卿问范氏尼曰吾得五品否尼指座上紫丝布云顔郎衫色如此【遗事】或有客讥来济近日白袍子纷纷济曰正由绯袍子紫袍子纷纷【国史补】崔日用为中丞赐紫是时佩鱼须有特恩日用因内宴撰回波词中宗以金鱼赐之【本事诗】集恩降重霄荣沾陋质虚黩陟明之典恐兴彼己之诗【刘禹锡表】金章紫绶照青春【杜诗】
　　封爵
　　经列爵惟五【书】一曰爵以驭其贵【周礼】以徳诏爵【同上】史昔周爵五等春秋三等注云春秋变周之文从殷之质合伯子男为一则殷爵三等者公侯伯也【史记】爵一级曰公士二上造三簪袅四不更五大夫六官大夫七公大夫八公乗九五大夫十左庶长十一右庶长十二左更十三中更十四右更十五少上造十六大上造十七驷车庶长十八大庶长十九关内侯二十彻侯皆秦制以赏劳功【汉百官表】项王使人有功当封爵刻印刓忍不能予【汉书】樊哙破李由军上闻赐爵　明帝诏民爵过公乗得移与子若同产爵过公乗得移其亲【汉书】建安二十六年始制名号侯置五大夫与旧列侯关内侯凡十六等以置军功注置名号侯爵十八级关中侯爵十七级皆金印紫绶又置闗内外侯十六级铜印纽墨绶五大夫十五级铜印环纽亦墨绶皆不食租与旧列侯闗内外侯凡十六等今之虚封自此始【魏志】唐之封爵皆设虚名其食实封者给缯布而已【唐书】
　　集汉髙祖甞诏天下凡以战得爵七大夫公乘以上令丞与亢礼故为吏益难【栁文】
　　本朝唐制王食邑五千户郡王国公三千户开国郡公二千户县公千五百户县侯千户伯七百户子五百户男三百户又有食实封者户给缣帛毎赐爵递加一级唐末及五代始有特加邑户而罢实封之给【本朝防要】
　　封王
　　史髙祖定天下功臣异姓王者八国咸得裂土南面称孤　韩信平齐使人言汉王曰齐夸诈多变不为假王以镇之其势不定请自立为假王汉王骂曰大丈夫定诸侯即为真王何以假为　髙祖四年立韩信为齐王徙为楚王五年以九江王英布为淮南王卢绾为燕王韩王信为代王彭越为梁王　吕后临朝封诸吕为王太后病戒产禄曰髙祖与大臣约非刘氏王者天下共击之今王吕氏大臣不平我即崩大臣恐为变必据兵卫宫毋为人所制太后崩太尉周勃丞相陈平朱虚侯刘章等诛诸吕使人迎立代王【前汉书】匈奴攻耿恭单于遣使招恭曰若降者当封为白屋王【后汉】尉景之子粲性麄武天保初封库狄干等为王粲以景不预王爵大恚恨闭门不朝帝怪遣就宅问之隔门谓使人曰天子不封粲父作王粲不如死文宣亲诣其宅慰之方复朝请【北齐书】
　　本朝中书令赵普封韩王諡忠献太尉髙琼封卫王諡烈武【国史】颛班帝制荣啓国封【六集】金劵玉册虎符龙节【东坡表忠观碑】遂膺典册进位真王　衮衣绣裳既极公台之贵金印盭绶肈开王社之封　土宇分封位列真王之贵【牋表类】
　　郡王
　　史天宝九载赐安禄山爵东平郡王唐将帅封王自此始【通鉴】上元二年李光弼兵败河阳失守又河中军乱杀其帅李国贞太原节度使邓景山亦为部下所杀遂用郭子仪进封汾阳郡王出镇绛州子仪擒其杀国贞贼首王元振数十人并诛之太原辛云京亦诛害景山者由是河东诸镇悉皆奉法　浑瑊父释之积战功累迁至开府仪同三司宁朔郡王徳宗幸奉天瑊率家人子弟以拒朱泚贼平徳宗封瑊为咸宁王　马燧少读书辍卷叹曰丈夫当建功于昭代以济四海安能矻矻为一儒哉燧姿度魁异沉勇多智畧朱泚之乱燧守太原引晋水而注城之东渚以为池寇至计省守陴者万人封北平郡王【唐书】
　　集功业汾阳异姓王【杜诗】
　　本朝曹彬追封济阳郡王諡武恵【国史】宗室近亲承袭特防封郡王【两朝志】光奉制书峻膺宠数【六一集囘皇子淮阳王啓】
　　开国郡县公
　　经诸公之地封疆方五百里其食者半　公执桓圭上公九命为伯【周礼】
　　史咸熙元年相国晋王奏建五等诸公地方七十五里邑一千八百户置相一人典祠典书典卫典礼各一人妾六人车前司马十人旅贲四十人【魏志】上公九命则剑履上殿　有善相者师圭谓陶侃曰君左手中指有坚理当为公若彻于上贵不可言侃以针决之见血洒壁而为公字以纸裛手公字愈明【晋书】许洛阳为鴈门太守家田三生嘉禾皆异垄合颖世祖善之进爵北地公【北史】传记公直也取其正直无私【释名】
　　本朝皇属有特封郡公县公或赠侯者无开国字【三朝志】
　　国公
　　本朝旧制将相食邑万户即封国公王旦过万户而谦抑不请封庆厯七年南郊中外将相惟夏竦满万户中书请封英国公因诏使相未满万户者皆得封【宋敏求録】国朝之制食邑满万户乃封国公惟宰相三公则通计实封满万户便封国公杜衍既致仕因郊祀当加恵而食邑未满万户特诏封祁国公盖异礼也其后遗奏有曰非万户而忝赐履之封自三少而席司成之重盖谓是云【徐度编】遇恩及宗室祖宗后承袭及特防者封国公【三朝志】
　　开国侯
　　经屯利建侯　豫利建侯行师【易】诸侯之地封疆方四百里其食者参之一　侯伯七命　侯执信圭【周礼】史髙帝初封侯者皆赐丹书铁券曰使黄河为带泰山为砺汉有宗庙尔无絶世　汉封功臣张良未有战鬬功髙帝曰运筹帷幄之中决胜千里之外子房功也乃封良为留侯　上在洛阳南宫从复道望见诸将相与坐沙中语上曰此何语留侯曰此谋反耳上曰为之奈何留侯曰上平生所憎羣臣所共知谁最甚者上曰雍齿留侯曰今急先封雍齿以示羣臣上置酒封雍齿为什方侯皆曰雍齿且侯我属无患矣　韩王信入匈奴与太子俱至頽当城生子因名頽当至文帝时降封功髙侯頽当孽孙嫣贵幸显当世嫣弟説以校尉征匈奴封龙额侯【汉书】冯石袭母公主封获嘉侯为安帝所宠常幸其府留饮十日许赐駮犀具剑佩刀紫纹绶玉玦各一　光武封功臣令各言所乐诸将皆占丰邑美县惟丁綝愿封本乡曰昔孙叔敖敕其子受封必受墝埆之地今綝能薄功微得封乡亭侯足矣　光武封景丹栎阳侯帝曰富贵不归故乡如衣锦夜行故以封卿耳诏曰窦融执志忠孝扶微救危仇疾反肤隗嚣率励五郡精兵羌胡毕集兵不血刃而虏土崩瓦解朕甚嘉之其以六安安丰阳原蓼安凡四县封为安丰侯　班超诣相者相者曰生燕额虎颈飞而食肉此万里侯相也班超定西域五十余国封为定逺侯【后汉书】曹沐自荆州北归太祖曰此吾家千里驹也封为东亭侯　咸熙元年晋王奏建五等诸侯地七十里邑千六百户官属同诸公妾五人车前司马八人旅贲三十六人【魏志】相工指吕僧珍曰此儿有竒声封侯相也　宋明帝目李安仁曰卿面方如田封侯相也【南史】李崇以父贤勲封回乐县侯时年尚小亲族相贺崇独泣贤怪而问之对曰无勲于国而幼小封侯当报主恩不得终于养是以悲耳贤由是大竒之【隋书】
　　传记列侯金印紫绶功大者食县邑小者食乡亭【汉官解诂】孔愉以讨华轶功封余不亭侯初愉少时甞得一于余不溪中流左顾者数四及铸侯印而左顾更铸犹然愉悟遂佩焉【晋中兴书】
　　本朝【制度见后食邑实封类】
　　开国伯
　　经诸伯之地封疆方三百里其食者参之一　伯执躬圭侯伯七命【周礼】
　　史咸熙元年晋王奏建五等伯地方六十里邑千二百户官属同诸公妾四人车前司马八人旅贲二十八人【魏志】王勇论讨茹茹功别封永固伯邑五百户时有别封者例听回授次子勇独请封兄子元兴时人义之【后周书】传记伯白也【孝经援神契】
　　本朝【制度见后食邑实封类】
　　开国子
　　经诸子之地封疆方二百里其食者四之一　子执谷璧子男五命【周礼】
　　史咸熙五年晋王奏五等诸子地方五十里邑八百户官属同诸公妾三人车前司马四人旅贲二十人　咸熙中改封蒋恺为下蔡子【魏志】王敬则封崇安县子敬则幼时于草中射猎有虫如乌豆集其身摘去乃脱脱处皆流血敬则恶之诣道士卜道士曰此封侯之瑞也【齐书】传记子独孳孳栖下之称也【环齐要略】
　　本朝【制度见后食邑实封类】
　　开国男
　　经诸男之地封疆方百里其食者四之一　男执蒲璧子男五命
　　史咸熙元年晋王奏建五等诸男地方三十五里邑四百户妾二人车前司马二人旅贲十二人又次国男方二十五里邑二百户【魏志】
　　传记男任也任治事受王命为君也【环齐要略】
　　本朝【制度见后食邑实封类】
　　食邑实封
　　经晋于是乎作爰田注云分公田之税应入公者爰之于所赏之众　晋侯赏桓子狄臣千室亦赏士伯以衍之县　卫侯与免余邑六十辞曰唯卿备百邑臣六十矣下而上禄乱也　鲁昭公孙于齐齐侯曰自莒疆以西请致千社【左传】
　　子公子开方以书社七百下卫矣【管子】
