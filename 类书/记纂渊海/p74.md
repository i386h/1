<!-- { "loadSidebar": true } -->
　　人物周子皮为郑大夫尝以政授子产　烛之武秦伐郑武奉郑伯命説而罢之　郑侨为郑卿孔子称其有君子之道四焉　子太叔继子产为政民甚徳之　列御防学本黄帝老子著书十余万言　汉任安守正不阿权贵　服虔有俊才著书甚多累官九江太守　晋潘岳少頴敏号为竒童子累官中书令　南北朝郑鲜之性刚直仕为御史权幸惮之累官尚书仆射　郑义为尧州太守表荐士类时论多之　郑绍绪仕梁为安丰令有能名累迁卫将军　隋刘祐开皇初为大都督善占所着兵书甚多　唐郑善果仕唐为检校大理卿奉法持正朝野知名　娄师徳举进士与人无竞尝云唾面自干累官将相　李日知进士及第为司刑丞独尚寛平累官刑部尚书　郑虔为广文馆博士居官贫约且善书畵宗称其为三絶　郑潜曜性至孝母代国长公主寝疾潜曜刺血为书祷神愿以身代后尚临晋公主官至光禄卿　郑珣瑜少孤躬耕养母为宋城尉严重人不敢干以私累官同平章事　郑絪防有竒志擢进士累官太子太保守道寡欲世以耆徳称之郑余庆絪从子举进士性亷介歴事四朝其禄皆赈亲济急累官同平章事　郑肃学有根本举进士挺挺有大臣节累官平章事　郑棨善诗文举进士累官中书门下平章事　皇朝梁周翰十嵗能属文累官大名尹天雄军节度使　李及举进士性清介喜荐下吏官至御史中丞　盛陶举进士弹劾不避权幸史称其有大节　孙固举进士石介以公辅期之累官门下侍郎张逸举进士歴知数县囚无寃抑民多便之【纪胜】
　　集花明桞暗绕天愁上进重城更上楼欲问归鸿何处去不知身世自悠悠【李义山】朝与周人辞暮投郑人宿他乡絶俦侣孤客亲僮仆宛洛望不见秋霜晦平陆田父草际归村童雨中牧虫丝机杼鸣雀喧禾黍熟【王摩诘】九陌逢君又别离行云别鹤本无期望嵩楼上留相见看过花开花落时【刘禹锡】蕙叶青青花乱开少年趋府下蓬莱甘泉未厌扬雄赋吏道何荣贾谊才【钱仲文】苍苔满字土埋碑风雨销魂色欲頽曽向图经中旧见谁人知是蔡邕碑【王建】画船载酒及芳辰宰相园林潩水濵鳬旂虎符剖不得却将清影付贤人　我扶黄云去京阙挂席欲进波连山天长水濶厌逺渉访古始及平台间【并贾昌朝】本朝熈寜五年废州以管城新郑开封府省荥阳荥泽县为镇入管城原武县为镇入阳武元丰八年复州元祐元年还旧节复以荥阳荥泽为县与滑州并京西路崇寜四年建为西辅大观四年罢辅郡政和四年复宣和二年罢【沿革表】昨日凭髙向西望满川烟桞雨蒙蒙【张咏】台上望城下迢遥知防寻湖光隐隐见多碍栁烟深【范镇】解行苍藓移鞍坐緑隂树踈啼鸟逺苑静落花深无复増修事君王惜费金【王安石】生为男子偶昌辰安乐窝中富贵身大字冩诗夸壮健小杯饮酒惜清醇山川澄净初经雨草木暄妍正遇春造化工夫精妙处都宜分付与闲人【邵尧夫】垂杨冉冉临清籞细草茸茸覆路沙长闭园门人不入禁渠流出雨残花【刘敞】
　　滑州【倚郭一　白马外县二　韦城　胙城】
　　郡号滑台
　　州沿革天文营室东壁分野禹贡豫州之域春秋时属卫战国亦属卫其西境属魏秦汉置东郡晋为陈留濮阳二国宋武平河南置尧州以为边镇后属后魏亦为东郡隋初置杞州后为滑州又改为尧州寻废尧州置东郡唐为滑州本朝因之【沿革表】
　　县沿革白马春秋卫国漕邑狄灭卫卫人立戴公庐于漕即此　韦城本古豕韦国　胙城古胙国周公封别子为胙伯即此【沿革表】
　　形胜鲋鰅山在州境山海经云颛顼葬其阳九嫔葬其隂　白马山在白马县东北水经云昔有白马羣行山上悲鸣则河决驰走则山崩　狗脊山在郡西北其地出狗脊草天台山在白马西昔河决于此今有长堤尚存　滑河在州境内即黄河故道　鲧堤在州西鲧治水所筑　瓠子堤在州西南汉武所筑　大堤在白马县东　东西堤在韦城境内　新堤在胙城境内　平阳城在故韦城春秋时孔悝为蒯瞆所逐载伯姬于平阳即此　滑台城即故郑廪延邑述征记云登滑台西北望太行山白鹿岩王莽岭冠于众山表也　逯明垒在州东石虎将逯明所筑也　王铁鎗砦在白马县东有欧阳修画像记　沙店在韦城西南　向固城在白马西北唐置都督府其南有坑数处每坑可匿千人世传为伏兵之所　京观在韦城北汉翟义起兵讨王莽为莽所灭筑台于此　白马津在白马县境汉郦生所称守白马之津即此　灵昌津在白马境内周十余里人获菰蒲之利　帝喾陵　颛顼陵并在州东北上山之阳自唐以来天子嵗祀之　滑伯墓在州境　惠子塜在州东即梁恵王相也　顔良塜在白马县鱼池店北闗云长刺顔良葬此　尧祠在州西上有白敏中记豢龙庙古豢龙氏祀处也上有司马光祷雨文　河
　　侯祠即汉王尊欲以身填金堤之处　贾魏公庙在白马北　仁风楼在韦城境内袁宏所筑遗趾尚存　潇湘亭在白马县境内【纪胜】
　　人物三国程昱有智畧事魏拜卫尉封安乡侯　唐崔日用擢进士第佐临淄王平韦氏之难屡賛大计官至户部尚书　崔宗之性好学与李白杜甫以文相知　崔日知少孤贫力学以明经进至兵部贠外郎尝平谯王重福之变以功加银青光禄大夫殿中少监四迁京兆尹封安平侯　李元纮初为宗正卿性介直时太平公主与民争碾硙元纮防令还民且署其判曰南山可移判不可摇累官太子少傅　皇朝王昭素有学行徴为国子博士上问治世养身之术对曰治世莫如爱民养身莫如寡欲朝廷爱其言遂书于几【纪胜】
　　集谒帝承明庐逝将归旧疆清晨发皇邑日夕过首阳伊洛广且深欲济川无梁泛舟越洪涛怨彼东路长顾瞻恋城阙引领情内伤【曹子建】荆魏多壮士宛洛富少年意气深自许肯事郡邑权【王僧逹】白马津头春日迟沙洲归雁拂旌旗【刘禹锡】将军发白马旌节渡黄河一扫清大漠咆虎戢金戈【李太白】滑台门外见淇水眼前流【高适】黄河曲里沙为岸白马津邉栁向城【同上】棠梨宫里瞻龙衮细栁营前着豹裘想到滑台桑叶落黄河东注杏园秋【崔峒】青丝玉勒康侯马孟水金堤滑伯城【韩君平】
　　本朝太平兴国初改武成军节度熈寜五年废州县并开封府元丰四年复旧县复来元祐元年还旧节度【沿革表】汀洲出没丛花短波浪澄虚两岸平前圣事迹君今似不愧当年画舫名【苏子由】谟明乆合分三府治剧聊须试一方【王安石】
　　孟州【倚郭一　河阳外县五　济源　温　汜水　河隂王屋】
　　郡号孟津
　　州沿革天文室壁分野禹贡冀豫二州之域商为畿内地周初为三监及鄘卫地春秋属晋为河阳战国属魏为河雍汉为河南县元魏始筑城于此北齐置河阳闗隋仍为河阳县属淮州唐初改大基县后复为河阳县属河南府后升孟州本朝置三城节度使【沿革表】县沿革河阳春秋时晋邑以在河之阳故名　济源周为原地以济水发源故名　温周为苏忿生之封邑汉为温县　汜水古东虢国地春秋时为郑岩又名虎牢河隂秦置平隂县在广武山　王屋本周召公邑后
　　周置县【沿革表】
　　形胜紫金山在州西其地宜麦唐太宗尝田猎于此华盖峯在济源县西前有阳台宫　天坛山在济源西山上旦夕有五色影夜有仙灯即唐司马承祯得道之所　盘谷在济源北唐李愿隐居之所　济渎在温县西北流入黄河　淇水在五台山东　万艘潭在河阳县治　温泉在州城北夏凉冬温　畜鱼池在州城内旧贡黄鱼鲊出此　神农涧在温县境相传神农采药至此　敖山在河隂西北秦时敖氏筑仓于上　三山在泛水界上有三峯故名　鸿沟在河隂东即汉椘分界处　伯牛冈在泛水县上有冉伯牛庙　泛水源出汜县流入黄河　厄井在泛水县东南汉髙曾逃难于此　瀑布泉在济源东北　尧池在州西北　太师堂在孟县治文彦愽以太师致仕居此　九曲山在泛水县西二里顶上有吕布城　王屋山在济源县西北百里以山形如王者车盖故名【纪胜】
　　人物汉石奋以孝谨称官至二千石景帝号奋为万石君虽齐鲁诸儒皆自以为不及　蔡义以明经给事大将军幕府昭帝召见説诗恱之擢光禄大夫　傅喜傅太后从弟好学有志行成帝选为太子庶子后迁大司马封髙武侯　张少习顔氏春秋与琅琊徐业语大惊曰今日相遭真解蒙矣　三国司马懿少有竒节博学洽闻汉末兵乱慨然有忧天下之志　南北朝司马楚之晋宗室少有英气独折节待士　常爽笃志好学五经百家多所研究州郡辟命皆不就教授门徒七百余人号儒林先生　赵黙魏献文时为选部尚书当官谨饬进爵河内公累功进爵为王谧康子　司马子如东魏丞相髙欢入洛以为大行台尚书　司马筠防通经史明三礼为暨阳令有清标入为尚书丞　唐王智兴少骁鋭累有战功歴迁侍御史后又平贼加尚书左仆射　裴休蕴借能文章书有体法举贤良为监察御史操守严正后入相　张庭珪慷慨有志举进士累迁监察御史黄门侍郎　皇朝史杭宣和末为代州沿邉安抚使城被危呼二子稽古稽哲突围力战而死　李伯宗举进士歴大理卿执法平恕赠光禄大夫　傅察端重有特操登进士第蔡京欲妻以女察拒之常奉命出使不屈而死赠徽猷阁侍制　傅伯成察之孙少从朱熹学登进士第累官集英殿侍制　陈芳一门十四世同居三百年孝义为时人所重仕为大理丞诏旌其门集兵符闗帝阙天策动将军塞静胡笳彻沙明楚练分风旂翻翼影霜剑转龙文白羽摇如月青山防若云烟踈疑卷幔尘灭似消氛投笔懐班业临戎想顾勲还应雪汉耻持此报明君【并骆賔王】孔山刀剑立沁水龙蛇走【白居易】愿随天子天坛上闲与仙人扫落花【李白】夜分光见日院静逺闻笙【刘禹锡】日夕隂云起登城望洪河川气冐山岭惊涛激岩阿归鸟映兰畤游鱼动圆波依水类浮萍倚松似悬萝【潘岳】昔向都邑游今掌河徭登城眷南顾凯风防绡洪流何浩荡修芒郁岧嶤谁谓晋京逺室迩身实辽【同上】独立苍茫残照外落花飞絮防人衣【白居易】星斗半沉苍翠色红霞逺照海涛分折松晓拂天坛雪投简寒窥玉洞云絶顶樵廻人不见深林磬度鸟应闻【马戴】
　　本朝政和二年改孟州为济源郡熈寜五年省泛水入河隂元丰二年复置大中祥符四年改虎牢闗曰行庆熙寜五年王屋河南来【沿革表】晓日都门飐旗旌晩风铙吹入三城知公再为苍生起不是寻常刺史行【程明道】南指嵩髙北太行大河中出贯灵长君王不恃金汤险自有仁恩结万方【李廸】泛水鸿沟椘汉间跳兵走马百重山如河咫尺商于地便有园公绮季闲【王安石】下马入枋口漾船泛碧溪雪消山骨瘦风急浪头低【文彦博】脩竹藩篱百禽鸣朝暾仰视浮云作俯窥流水奔相望有盘谷李愿故居存【黄鲁直】
　　蔡州【倚郭一　汝阳外县九　上蔡　新蔡　褒信　遂平新息　确山　真阳　西平　平舆】
　　郡号汝南
