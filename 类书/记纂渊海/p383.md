<!-- { "loadSidebar": true } -->
　　子不违农时谷不可胜食也【孟】大庭氏号曰神农播谷因苗以为教【管】神农氏之治天下也甘雨以时五谷蕃殖【淮南】吾欲取天地之精以佐五谷【庄】庄周家贫故徃贷粟于监河侯【同上】得时之禾长秱大穗圜粟而薄穅米粘而香舂之易而食之强【亢仓子】得时之稻茎葆长穗穗如马尾【同上】
　　史武王伐纣伯夷叔齐叩马谏武王平殷乱伯夷叔齐耻之不食周粟而饿死【史记】武帝太仓之粟陈陈相因充溢露积于外腐败不可食末年悔征伐之事下诏以赵过为搜粟都尉【汉书】吴全琮父柔为桂阳守使琮赍米数千斛至吴交易琮皆赈给士大夫空船而还柔竒之【吴志】陶渊明为彭泽令公田悉令种秫稻妻子固请种粳乃使二百五十畆种秫五十畆种粳【宋书】齐刘懐惠为齐郡守人有饷新米一斛者懐惠出所食麦饭示之曰食有余幸不烦此【南史】梁张率为新安太守遣家僮载米三千石还宅及至遂耗其半率问其故答曰防雀耗率笑曰壮哉防雀竟不研问　庾诜尝乗舟从山舍还载米百五十石有人寄载三十石至宅寄载者曰君三十石我百五十石诜黙然不辨恣其取足　沈绚少贫于宗党得米数百斛为宗人所侮覆米而去【并同上】隋季士谦望见盗割其禾黍者黙而避之家僮执盗者士谦曰穷困所致也遂放之【隋书】阳城尝遣奴求米奴以米易酒醉卧于路城与弟负之以归及觉痛咎谢城曰寒而饮何害焉【唐书】
　　传记粢稷【尔雅注云今江东人呼粟为粢】众秫【众一名秫谓粘粟也】戎菽【胡豆也】虋赤苗【今之赤梁粟】芑白苗【今之白梁粟】秬黒黍【黒黍一名秬黍】秠一稃二米【秠是黒黍之中一稃有二米者】徐稻【糯也并同上】大豆菽也小豆荅也豆角谓之荚其叶谓之藿【广雅】来小麦也牟大麦也【同上】禾之秀实者为稼一曰在野曰稼【说文】以大暑而种故谓之黍粟禾子也嘉谷实也粟之为言续也　禾嘉谷也稷
　　五谷之长也【并同上】稻之粘者为秫【古今注】禾之粘者为黍亦谓之穄亦曰黄黍【同上】西北曰蜜山多玉膏以灌丹禾【山海经】饭之美者山之禾【吕氏春秋】东华夫人设龙睛之稻【广记】虎掌稻紫芒稻【同上】元和八年大轸国进碧麦紫米【杜阳编】杜甫在蜀日以七金买黄儿米半篮【院花旋地志】紫沈麻其实不沈有云水麻实冷而光宜为油泽有光通麻食者行不待烛则巨胜也食之延夀【拾遗】大厯中日本国献灵光豆大小类中华之菉豆其色殷红而光芒可长数尺本国人亦谓之诘多珠和石上菖蒲叶煑之即大如鹅帝啖一丸叹其香美无比而数日不复言饥渇【杜阳编】有含露麦穗中有露甘如饴【拾遗】胡中有指星麦四月火星出获麦而食之俗人呼为鸡鸣麦【同上】
　　集稻梁穱麦挐黄梁些【楚辞】五谷六仭设菰梁只【同上】白露黄梁熟分张素有期已应舂得细颇觉寄来迟味岂同金菊香宜配绿葵老人他日爱正想滑流匙【杜诗】香稻三秋末平田百顷间喜无多屋宇幸不碍云山御裌侵寒气尝新破旅顔红鲜终日有玉粒未吾悭　滑忆雕胡饭　尝稻雪翻匙　崆峒小麦熟且愿休王师　细麦落轻花【并同上】种豆南山下草盛豆苗稀晨兴理荒秽带月荷锄归【陶潜】淅玉炊香粳【韩文】
　　本朝今年秋应熟过从饱鸡黍【东坡】浮大甑常炊玉【同上】都城一饭炊白玉【山谷】
　　菜
　　经参差荇菜　于以采蘩于沼于沚　于以采苹南涧之濵于以采藻于彼行潦　采葑采菲　谁谓荼苦其甘如荠　其防维何维笋及蒲　山有蕨薇隰有荑思乐泮水薄采其芹【并诗】韭菹昌本菁菹茒菹葵菹芹
　　菹深蒲菭菹笋菹　仲秋命有司趣民务畜菜【并记】虽疏食菜羮祭必齐如也【语】
　　子孔子穷于陈蔡之间顔囘择菜　徐无鬼见魏武侯武侯曰先生居山林食芋栗厌葱韭以賔寡人久矣夫【并庄】昔人有美戎菽甘枲茎芹萍子者对乡豪称之乡豪取而尝之蜇于口于腹众哂而怨之【列】
　　史公仪休为鲁相食葵而美拔其园葵而弃之不与人争利【史记】张骞使西域始得大蒜苜蓿【汉书】张翰秋风起乃思吴中莼羮鲈鱼【晋书】苏峻之乱庾太尉南奔见陶公陶性俭吝及食啖薤庾因留之陶问用之何为庾公曰故可种于是大叹【同上】蔡樽为吴兴守斋前自种白苋紫茄诏褒其清【南史】王俭谓周颙曰卿山中何食颙曰赤米白盐绿葵紫蓼文惠太子问颙菜食何味最胜颙曰春初早韭秋末晩菘　庾杲清贫食唯有韭菹防韭生韭或戏之曰谁谓庾郎贫食常有二十七种言三九也　张融食炙欲求盐蒜口终不言方摇食指半日乃息【并同上】孟信为赵平太守山中老人以防酒馈之信乃自出酒以铁铛温之素木盘盛芜菁菹而已【北史】邢峙以经入侍皇太子厨宰进菜有邪蒿峙令去之曰此菜有不正之名非殿下所宜食【同上】
　　传记晋咸宁中芳圃于金墉城多种异菜名曰云薇又曰云芝其种有三谓之三蔬其香歴月不歇【拾遗】始皇遣徐福入海求金菜玉蔬【金楼子】合观菜每节四叶相对夜合昼开【番禺杂记】东华夫人设黒河菜【广记】唐太宗时健达献佛土菜一茎五叶花赤心中正黄而蘂紫色【类要】宋宇种蔬三十品时雨之后案行园圃曰天茁此徒助于鼎爼【豫章记】诸葛亮所止令兵士独种蔓菁菜今三蜀人呼为诸菜江陵亦然【嘉话录】掌中芥出末多国取子置掌中吹之一吹一长三尺乃植于地【杂爼】马自然见一家好菘菜求之不得于是取笔画一白鹭飞入菜畦中啄菜又画一猧子走捍捉白鹭共践其菜【广记】韮一剪一加粪一嵗之中不过五剪【鸡跖集】五光七曰灵蔬者薤也【十籖】姚兴始三年逍遥园葱变为以为美瑞谓智人应入五月鸠摩罗什入关【广记】浑提葱其状犹葱而甘辛【类要】菜之波棱者西国中有僧自彼将其子来本是颇陵国将来语讹耳【嘉话录】刘崇龟以清俭自居尝召同列食苦荬【北梦琐言】菜之美者有云梦之芹【吕氏春秋】段成式食茄子偶问张周封茄子故事张云一名落苏事具食疗本草成式记得隠侯行园诗云寒方卧垄秋正满陂紫茄纷烂漫绿树郁参差又一名昆仑【杂爼】宋曰食彘肉以蒜虀一盆吃毕饮酒二斗人有求得其一片蒜食之有如异香终日在齿舌间香不歇【广记】南越志云石莼似紫菜泮水诗云采其茒鳬葵也疏云江南谓之莼菜或谓之水葵又名水芹【鸡跖集】莼根羮之絶美江东谓之莼龟【杂俎】莼至冬为猪莼又云龟莼又云七八月以前曰丝莼秋末初曰瑰莼【本草】四月莼生茎而未叶名雉尾莼【鸡跖集】猿啼之地厥乃多有每啼一声递生万茎【穷幽记】王鲸逢卖蕨姥黄衣破结鲸悯之乃以千钱买蕨姥谢而去及归蒸于乌头甑尽成金钗【清异志】鲁漆室之女曰昔客舍我系马跌残余葵使余经嵗不饱葵【列女传】苦菜河北谓之龙葵【顔氏家训】李华烧三城絶品炭以龙脑褁芋魁煨之击炉曰芋魁遭遇矣【三贤典语】
　　集紫菜荧以丛被绿苔鬖髿乎研上【文选】菜则葱韭蒜芋青笋紫姜堇荠甘防蓼荽芬芳蘘荷依防时藿向阳绿葵含露白薤负霜【潘安仁赋】秋黄之苏白露之茹【七发】芳菰精稗霜蓄露葵【七啓】欢言酌春酒摘我园中蔬【陶诗】柔蔬傲霜而秀拆【刘禹锡赋】畦蔬绕茅屋自足媚盘飱【杜诗】自锄稀菜甲小摘为情亲　园蔬抱金玉【并同上】
　　本朝秋风吹折碧削玉茹芳根应傍鹅池发中懐酒墨痕【茭白】分得蹲鸱种连根占地腴晓炊粘玉糁深椀啖模糊【芋】肉食嘲三九终怜气韵清一畦春雨足翠髪剪还生【韭】漑釡熟轮囷香清味仍美一线解琼瑶中有佳人齿【瓠】叶实抱芳辛气烈销烦滞登爼效微劳乍食惊频【芥】周郎爱晩菘对客称赏今晨喜荐新小嚼冰雪向【菘】金镟因形制临畦发永叹时危思缬佩楚客莫纫兰【波棱】新芽肌理腻映日浄如空拾似匀妆指柔尖带浅红【子姜】宻壤穿根蔕风霜亦饱经如何纯白质近蔕染防青【萝卜】虽无适口味暖益功稀比菜苦不登盘言忠多逆耳【苦荠并系刘屏山园蔬咏】清朝荐蔬盘乳饼有真味不用精琼靡无劳烂羊胃【乳饼】翛翛江上林白日暗风雨下有万玉虬三冬卧寒土【笋】谁将紫芝苗种此槎上土便学商山翁风餐谢肥羜【紫蕈】姜云能损心此谤谁与雪请论去秽功神明看朝彻【子姜】寒茭翳秋塘风叶自长短刳心一饱余并得牀敷软【茭笋】黄龙记昔游园客有佳遗不为洛生吟辍餐时拥鼻【南荷】小草有真性托根寒涧幽懦夫曽一嘬感愤不能休【菜】蔬肠久自安异味非所树耳黒垂耼登盘今亦乍【木耳】纷敷剪翠丛津润擢玉本寂寞并文园吟余得染龈【萝卜】沃野无凶年正得蹲鸱力区种万叶青深煨奉朝食【芋魁】南山春笋多万里行枯腊不落盘餐中今知绿如箦【笋脯】种豆豆苗稀力竭心已腐早知淮南荒安坐获泉布【豆腐】闻说阆风苑琼田产玉芝不收云表露烹瀹讵相宜【白蕈已上系朱文公次刘秀野蔬食十三咏】
　　茶【茶已见都大茶马类】
　　史陆羽字鸿渐嗜茶着经三篇言茶之原之法之具后着毁茶论【唐本传】
　　传记茶上者生烂石中者生砾壤下者生黄土【茶经】沫饽者汤之华也华之薄者为沫厚者为饽轻细花者曰花茶有九难一曰隂采夜焙非造也二曰嚼味嗅香非别也三曰腻鼎腥瓯非器也四曰膏薪庖炭非火也五曰飞湍拥潦非水也六曰外熟内生非炙也七曰碧粉缥尘非末也八曰操艰搅遽非煮也九曰夏兴冬废非饮也【并同上】王子尚访昙济道人于八公山道人设茗子尚味之云此甘露也何言茶名也【陆羽顾渚山记】唐制湖州造茶最多谓之顾渚贡焙嵗造一万八千四百余斤【南部新书】唐德宗好煎茶加酥椒之类李泌戏为诗曰旋沫翻成碧玉池添酥散作琉璃眼【邺侯家传】顾渚山有鸟每至正二月作声春起也至三月止春去也采茶人呼为报春鸟【顾渚山茶记】王蒙好茶人至辄饮之士大夫甚以为苦每欲蒙必云今日有水厄【世说】觉林僧志崇收茶三等待客以惊雷荚自奉以萱草带供佛以紫茸香赴茶者以油囊盛余沥归【蛮瓯志】白乐天访刘禹锡正病酒禹锡乃馈菊苗虀芦服鲊换取乐天六班茶二囊以自醒酒【同上】同昌公主上每赐馔其茶则有绿华紫英之号【杜阳编】江左有蜡面之号李氏别命其乳作片或号曰京挺的乳二十余品名乳蜡面龙鳯茶等又有研膏茶即龙品也【谈苑】蜀雅州蒙岭产茶最佳其常在春夏之交方茶生常有云雾覆其上若有神物防持云【图经】
　　集山石东吴秀茶称瑞草魁【杜诗】楚老卷绿叶枝枝相接连曝成仙人掌似拍洪崖肩【李白】芳丛翳湘竹零露凝清华复此雪山客晨朝掇露芽蒸烟俯名濑咫尺凌丹崖圆方丽其色圭玉无纤瑕呼儿防金鼎余馥延幽遐涤虑发其照还源荡昏邪犹同甘露饭佛事薫毗耶咄此蓬瀛客无为贵流霞【栁文】闻道新年入山里蛰虫惊动春风起天子须尝阳羡茶百草不敢先开花仁风暗结珠琲瓃先春抽出黄金芽【卢仝】嫩芽香且灵吾谓草中英夜臼和烟寒炉对雪烹【郑愚】
