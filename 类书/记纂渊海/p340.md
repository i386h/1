<!-- { "loadSidebar": true } -->
　　传记大鼓谓之鼖小鼓谓之应大鼗谓之麻小者谓之料徒击鼓谓之咢【尔雅】鼓者郭也春分之音万物皆郭皮甲而出故谓之鼓【风俗通】冬至鼓用马革圆径八尺一寸夏至鼓用牛皮圆径五尺七寸【易通卦验】有人金丰击玉鼔驾六龙【春秋孔寅图】鼓所以检乐为音之长也【五经要义】黄帝杀防以其皮为鼓声闻五里【帝王世纪】建鼓大鼓也少昊氏作焉为众鼓之节夏加四足谓之节鼓商人柱而贯之谓之盈鼓周人县而击之谓之县鼓【通礼义纂】雷鼓以八面祀天灵鼓六面以祀地路鼓四面以祀鬼神夏后加之以足谓之足鼓殷人贯之以柱谓之柱鼓周人悬之谓之悬鼓后世复音制建之谓之建鼓傍有小鼓谓之应鼔以和大鼓小鼓有柄揺之曰鞉大曰鼗也腰鼓大者瓦小者木皆广首而纎腹齐鼓大一头设齐于鼓面如麝齐也【古今乐録】马上之鼓曰提鼓施于府寺曰朝鼓在村墅曰抱鼓在边徼曰惊鼓　铜鼓铸铜为之虚其一面覆而击其上　节鼓如博局中开圆孔击以节乐　担鼓如小瓮先冒以革而漆之　正鼓和鼓皆腰鼓也　都昙鼓似腰鼓而小毛员鼓似都昙而稍大　答腊鼓制广于羯鼓而以指楷之俗谓之楷鼓鸡娄鼓正鼓正而圆首尾可击之处平可数寸　方鼓大厯元年司马滔进广平乐作此鼓以应黄钟一均声【并同上】应鼓亦曰鼙鼓亦曰东甲鼓亦曰田鼓【纂要】八方之荒有石鼓焉防之以皮其音如雷【神异经】建武二十四年南郡男子献铜鼓有铭【虞喜志林】逢山有祠并石人石鼓世将乱石人辄打鼓闻数十里【述征记】浮山东石楼下有两石鼓叩之清越所谓神钲也【罗浮山记】白鹄山有石鼓元嘉中居人祀山神乃椎此鼓如金石之响相传云此本有鹄飞入防稽雷门鼓中打鼓声洛阳闻之后逆贼孙恩斫破此鼓见一白鹄飞出去【临海志】秦凿桂阳县阁下其鼓便自奔逸于临武遂之洛阳因名圣鼓今临武有圣鼓城也【始兴记】冀县有天鼓山山上有石如鼓河鼓星揺动则石鼓自鸣鸣则秦土有殃【杂俎】
　　集建灵鼍之鼓【上林赋】云重鼓寒声不起【李贺】歌鼓川上亭曲度神飇吹【李白】遂有冯夷来击鼓【杜诗】
　　本朝叠鼓谁操渔阳挝【东坡】画桡鼍鼓防清眠音腰鼓百面如春雷打彻凉州花自开【并同上】
　　羯鼓
　　传记羯鼓出外夷以戎羯之鼓故曰羯鼓其音主太簇一均兹髙昌疎勒天竺诸部皆用之如漆桶下以小牙床承之击用两杖其音焦杀鸣烈尤宜急曲促破作战杖连碎之声又宜髙楼晓影明月清风吹空透逺特异众乐杖用黄檀狗骨花楸卷用钢铁【羯鼓録】宗尤爱羯鼓横笛云八音之领防也诸乐不可为比尝值二月宿雨初晴景色明丽命髙力士取羯鼓纵击一曲名春光好及顾栁杏皆以防拆指而笑曰此事不唤我作天工可乎又制秋风髙每至秋空逈彻纎尘不起即奏之必逺风徐来庭叶坠落其妙絶入神若此　汝阳王璡姿容妍美上特钟爱自传授之璡尝戴砑绡防打曲上自摘槿花一朶置于帽上着处二物皆极滑久之方安遂奏舞山花一曲花不坠上大喜因夸花奴姿质明莹肌肤光细必神仙谪坠也上酷不好琴尝听弹未及毕谓宦者曰速召花奴将羯鼓来为我解秽　宋开府论羯鼓曰头如青山峯手似白雨防【山峯欲不动也雨防取碎急也】嗣曹王臯精于器用有覊客懐二卷求谒及见臯捧而叹曰不意今日获逢至寳或非之臯曰诸公或似未信乎命取食盘自选其极平者遂重二卷于盘心以油注之满卷而油不浸漏盖相契无际也　蜀客李琬至长安也闻羯鼔声扣问羯鼓工曰君所击者岂非耶婆邑鸡乎然而无尾何也工大异之曰某祖父习此曲父没此曲遂絶今但按旧谱寻之竟无结尾声琬曰夫耶婆邑鸡当用掘拓急徧解工如其教果得谐叶声意皆尽成都有削杖者以二鼔杖献于杜鸿渐鸿渐曰此尤物也匠曰某于脊沟中养之二十年矣鸿渐出蜀至嘉陵江颇有山景月色又佳命取羯鼓因以所得杖酣奏数曲四山猿鸟悉皆飞鸣【并同上】
　　拍板
　　传记黄帝令黄幡绰撰拍板谱幡绰乃于纸上画一耳进之问其故对曰但有耳道则无失其节奏也【乐府杂録】












　　记纂渊海卷七十八
<子部,类书类,记纂渊海>
　　钦定四库全书
　　记纂渊海卷七十九　　　宋　潘自牧　撰丧记部
　　祭奠
　　经生刍一束其人如玉彼苍者天殱我良人如可赎兮人百其身【诗】嘉荐普淖眀齐溲酒【仪礼】　孔子曰泰山其頽乎梁木其壊乎哲人其萎乎子贡曰泰山其頽则吾将安仰梁木其壊哲人其萎则吾将安放　朝奠日出夕奠逮日丧不剥奠也【剥犹倮也有牲肉则巾之爲其久设尘埃加也醢酺之奠不巾】鲁哀公诔孔丘曰天不遗耆老莫相予位焉呜呼哀哉尼父【记】
　　史昊天不吊太山其頽【范谷梁传序】曹操感知已及后过墓致祭自为文【东汉桥传】郭林宗有母忧徐穉往吊之置生刍一束于庐前而去【东汉徐穉传】徐穉有死丧负笈赴吊常于塜头炙鸡一只以一两绵絮渍酒暴干以裹鸡径到祭所塜隧外以水渍绵使有酒气防米饭白茅为借以鸡置前醊酒毕则去不见丧主【谢承后汉书】激浪之心未骋遽骨脩鳞凌云之意将腾先灰劲翮【晋陆喜传】有人哭和长舆曰峨峨若千丈松崩【世说下】一旦万古【梁武纪】郄超死之日贵贱操笔为诔者四千余人【晋中兴书】
　　集绪言余论蕴而莫传　高轨难追藏舟易逺　驷隙不留尺波电谢　凡我僚旧均哀其戚　幽灵彷佛歆我牺樽　山羞野酌　在疾不省于亡不临举声増恸哀有余音【文选】澄醪覆觞丝竹生尘素卷莫启幄无谈賔【刘越石书】鸟俛翼兮忘林鱼仰沫兮失瀬遵吉路兮凶归思其人兮已灭览余迹兮未夷昔同途兮今异世忆旧欢兮増新悲【潘安仁诔】存荣没哀死而不朽【陈太丘碑】岩薮知名失声挥涕　梁崩哲萎于时靡宪【郭有道碑】半岳摧峰中河坠月【南齐王融作】逝川无待黄金难化【沈约齐安陆碑】耕夫释耒桑妇下机【文选】晏晏言笑今成涕洟【梁肃祭文】梁岳頽峻岂徒舂人不相杵倾壥罢肆而已【齐竟陵王行状】长算屈于短日逺迹顿于促路【陆士衡吊魏武文】峰頽朽壤波逝江潭山川若此人何以堪亦生亦灭如壑如舟千龄俱尽万古谁留【梁简文帝文】繐帐冥漠【陆士衡吊文】方谓拂羽乔木缅升高云忽遭大过栋桡而殒　丹书不藏于勲府青史不昭于方册一絶故老之口孰知夫子之贤宛然昨日交臂而悲　天年既殁长夜何辰圣达不免宇宙同尘　竟不能骧首云路长鸣天衢知与不知咸皆共叹有余恨也　有济世之量无长至之年　钟鸣漏尽竟兰焚兮【陈子昻集】解携襟袖交臂存亡溘从朝露倐掩夜台　过隙不留藏舟难固　泉壤殊途幽明永隔感平生其若斯聊申絮酒傥聪明之不昧或荐箪醪【骆賔王】刍灵就列遣奠停轨觞酒写哀【权载之】樽酒簋贰涕零如雨【权载之祭崔侍郎】拜奠心碎万事风烛九泉草露　华首童牙辛酸涕洟　永讣长恸潺湲涕咽【权载之集】长途方骋大限俄穷圣上轸不慭之悲具僚兴云亡之叹　奈何永违祗隔数晨笑语爲别恸哭东门藏棺蔽帷欲见无縁皎皎眉目在人目前命虽云短兮其存者长　子之视人自以无前一斥不复羣飞刺天　如闻其声如见其容　青春之游白首相失情一何长命一何短　汝病吾不知时汝殁吾不知期生不能相养以共居殁不得抚汝以尽哀敛不得凭其棺窆不得临其穴吾行负神明而使汝夭不孝不慈而不得与汝相养以生相守以死一在天之涯一在地之角生而影不与吾形相依死而魂不与吾梦相接吾实为之其又何尤【韩文】遘兹短歴奄谢昌辰　长夜无晓斯焉永归风凄日昏鼓咽箫悲沉埋玉树谁不沾衣鼎臣云亡梁木斯壊　悯枝叶之谢割肌肤之爱
　　辍舂罢社　川走下而不还露迎阳而易晞　始比肩于千里遽伤魂于九泉既切芝焚弥深蕙叹【刘賔客集】凄凉山河惨淡风云　君子何厉天实仇之生人何罪天实仇之聪明正直行爲君子天则必速其死道徳仁义志存生人天则必夭其身吾固知苍苍之无信莫莫之无神　寤言在耳今古何速　岂荡而为太空与化无穷乎将结而为光辉以助临照乎岂为雨为露以泽下土乎将爲雷爲霆以泄怨怒乎岂爲凤爲麟爲景星爲庆云以寓其神乎将爲金爲锡爲圭爲璧以栖其魄乎岂复爲贤人以续其志乎将奋爲明神以遂其义乎不然是昭昭者其得已乎抑有知乎其无知乎彼且有知其可使吾知之乎　室有迭去川无息流追怀曩辰恍若梦游　一寐不觉便爲古人茫茫上天岂知此痛　天恡灵竒取不可贪既睿又力神谁以堪汝不是思而纵其志盗其管籥褰其箧柜抽深抉密担重负贵果殄尔躬以宁其位守吏失职诉帝行事岂不信耶【柳文】弃苍生而不起　孤魂夜飞　山有归云江有回潮公之逝矣一去寂寥挂剑于此魂兮可招　直志不遂饮恨无终【刘长卿】宜享永年遽归长夜　方凭福履以蒇辉荣宜降永年遽归长夜　百身莫赎一梦不还郁郁佳城茫茫九原凄凉箫鼓淡风烟　才高位下步阔途穷竟戢羽翮不展心胸【白侍郎】薤晞朝露舟失夜壑旸光未尽而湛晻兮植物方华以槁落兮【李义山】一掬灵均泪千年湘水文【孟东野】鱼鴈遂絶鸡黍无期【独孤及文】降年不永非命而何　夜壑藏舟【王维集】永诀无期向空筵而洒酒【王建集】遣使奠斝百酸搅肠音容若生曷日而忘【李翶祭文】千秋兮愁云万古兮明月灵均之寃兮孰能销其气灵均之愁兮孰能释其结【皮日休】琴书忽捐　长夜无旦【艺文类聚】循途未极阅川行谢虽洞箫爲赋方汉帝之宫而禅草遗忠安留茂陵之笔思圣烈其如在览余文而増叹曲池无处旧馆寂寥感知己以悼恩怀旧徳而何在岂岘山之上长留堕泪之词延阁之中不记藏书之録　川归东极日去西晡　生爲神将死爲鬼雄身世一灭荣华万空　倾家若坠举国同悲【唐文粹】迹去难留川逝不舍天下善人执手相吊【杜牧之】营奠应支卖鹤钱【方千丈】俨高堂兮去何早风白杨兮露秋草【吕和叔文】絶足方骋脩途忽穷【李义山文】促路顿轨中天坠翼【吕和叔文】存与殁人皆福利生死古今一也死而不朽反贵于生【尚驰作诸葛武侯碑】千仭壁立而太山其頽五纬珠聨而采石自陨【文粹】书札与诗文重叠我笥筐栁车一出门终天无回箱衣器陈下帐醪饵奠皇堂明灵庶鉴知彷佛期来飨【张籍祭韩文】
　　本朝公虽百龄人以爲少　平生笑言俯仰今昔　送不临穴哀不望帷【欧公集】生有闻于当时死有传于后世吊祸问疾书犹在眼　学问文章丘山郁郁湖海茫
　　茫【临川集】自嗟来暮不闻援薤之规尚意神眀聊置生刍之奠【苏东坡祭文】位不满其徳　奄移夜舟遽先朝露【类要】焄蒿凄怆若或见之茫茫九泉爱莫起之岂厌世溷浊洁而逝乎将民之无禄而天莫之遗【东坡文】奉讳云初痛心罔极【栾城集】
　　吊慰
