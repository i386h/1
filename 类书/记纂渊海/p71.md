<!-- { "loadSidebar": true } -->
　　县沿革彭城本古大彭氏之国秦置彭城县汉改为彭城郡晋改徐州后魏仍立彭城郡隋初郡废唐置彭城属徐州本朝因之　沛本古福阳国地秦置沛县属泗水郡汉改泗水为沛郡迁治项而沛县如故晋属沛国刘宋属徐州北齐省隋复置彭城唐以广戚县省入本朝因之　萧本萧国汉为萧县属沛国晋因之隋初属徐州寻改为龙城县大业初复为萧县属彭城郡歴唐五代本朝并属徐州　丰秦为沛县之丰邑属泗水郡汉以丰为县属沛郡北齐属永昌郡隋属彭城郡唐本朝并属徐州　滕古小邾子国秦属薛郡汉置蕃县属鲁国北齐废隋改为滕县属彭城郡寻陞为滕郡唐复为滕郡属徐州本朝因之【沿革表】
　　形胜彭城山在州城东上有二大字　云龙山在州城东南有项羽及宋武戏马台　大泽在丰县东即汉高祖微时隠居处　厌气台秦始皇所筑　斩蛇沟在丰县西汉高祖斩蛇处　桃山在滕县东南上有微子墓抱犊山在滕县南　雾猪泉在滕县南苏轼祈雨于
　　此　沛宫在沛县西有汉高置酒之所　汉祖故宅在丰县中【纪胜】
　　人物汉萧何辅高祖功第一封酂侯　王陵平诸吕之难封安国侯　樊哙定三秦封舞阳侯　申屠嘉为御史大夫责邓通无人臣礼朝廷敬惮之　周昌为御史大夫有功封汾隂侯　周勃诛诸吕封绛侯　周亚夫为将有纪律文帝称为真将军　姜肱处兄弟友爱桓帝命画工图其形　三国刘隗少有文翰累迁散骑常侍　唐刘知几博恰文学举进士为凤阁舎人注史通内外四十九篇　皇朝李若谷少孤性至孝举进士累官参知政事　顔大初顔子四十七世孙博学俊逸举进士累官国子监说书所着有朱南子鳬绎集【纪胜】集晓乗征骑带犀渠又是都门送别初莲府望髙秦御史柳营官重汉尚书斩蛇泽畔风烟晩戏马台前草木疎尺组挂身何用说古来名利尽丘墟【薛陶臣】世途非一险俗虑各千结有客步大方驱车独迷辙故人韩与李逸轮双皎洁　徐方国号在元戎天下杰祢生投刺游王粲吟诗谒高情无遗照朗抱开晓月【并东野】
　　本朝元丰元年割彭城郡属京都西路【沿革表】行人欲去还徘徊刘项英雄安在哉人间俯仰易陈迹闻身健在须衔杯　水胫多长短林枝有直横韩信祠堂古谁将跨下平【并雷伯威】雨过短亭云防续莺啼髙柳路西东吕梁水注千寻险大泽龙归万古空【梅圣俞】
　　记纂渊海卷十七
<子部,类书类,记纂渊海>
　　钦定四库全书
　　记纂渊海卷十八　　　　宋　潘自牧　撰郡县部
　　京东西路
　　兴仁府【倚郭一　济隂外县三　苑亭　乗氏　南华】
　　郡号济隂
　　府沿革天文奎娄分野禹贡属豫州之域昔唐尧所居在周为曹国之地周武王封弟振铎为曹国战国属齐汉为济隂郡晋为济阳郡后周改为曹州隋改为济隂郡唐复为曹州天宝初改济隂郡乾元初复为曹州五代晋置威信军周改彰信军本朝为兴仁府【沿革表】县沿革济隂本汉济隂郡之定陶地隋置济隂县唐徙曹州本朝置济隂为附郭　宛亭唐为寃句县本朝改为苑亭　乗氏古乗丘在唐为县　南华在唐为县本朝河南路而宛亭乗氏南华三县皆为黄河水渰废形胜曹南山在济隂县南一百里春秋盟于曹南是也三艐亭在济隂县之东北　景山在州东四十里废
　　楚丘城北卫文公徙居楚丘测日影于此　髣山在州十五里乃曹国十五世葬地　汜水在府西南三十里汉高帝即位汜水之阳在此　菏泽在府境内禹贡导菏泽被孟潴又济水东至于菏　大祢沟在府界内诗出宿于泲饮饯于祢　披云楼在济隂北上有陈师道记　三贤堂在济隂北旧城内中塑范蠡魏冉魏相像髣山庙在县东上祀曹叔振铎翰林王禹偁有碑
　　漆园城在济隂西北庄周为漆园吏即此　济阳城在济隂县西南光武诞于此盘庚村在济隂东南旧有盘庚祠　受命坛在济隂东南汉髙祖受命于此　沙沟在南华境内上有庄周钓台　寃句城在宛亭境内庄周为吏之所　阿谷水在济隂郡东孔子至此见处子佩瑱是也【舆地纪胜】
　　人物战国范蠡既雪防稽之耻变姓名为陶朱公扁舟游五湖　汉魏相事宣帝为高平侯　唐李勣事太宗为功臣后图形凌烟阁　王雄膂力絶人功授歙州总管　贾敦頥歴任数州刺史每入朝敝车羸马人不知其为刺史　刘晏事宗时八嵗献颂拜度支郎中累迁同中书门下平章事　皇朝张齐贤太祖幸西都以布衣献防上还与太宗曰幸西都惟得一张齐贤太宗朝累官吏部侍郎同平章事　任仲正举进士累官参知政事　任仲师仲正弟举进士累官枢宻副使太子太傅　王博文年十六善属文举进士累官枢宻院事刘潜少有大志举进士知蓬莱县闻母死一痛遂絶
　　其妻哭潜亦死时人称为孝义【舆地纪胜】
　　集词藻世平子赋园林人比郑公乡门前坠叶浮秋水篱外寒华待夕阳　浦外野风吹入户窻中晓月早知秋沧江一望通千里画角三声起百忧【并皇甫茂政】天眷君陈久在东归朝人看大司空黄河岸畔常无事沧海东边独有功已变畏途成雅俗仍过旧里揖秋风一门累叶凌烟阁次第仪刑汉上公【杨累山】淮月未明先倚槛海云初起更维舟【朱用晦】
　　本朝靖国元年赐军曰兴仁军崇宁元年升为兴仁府大观二年升为都督府政和元年罢都督为府【沿革表】淮岑日对朱槛出江岫云齐碧瓦浮墟落耕桑公恺悌杯觞谈笑客风流　一曲平芜连古树半分残日带明霞【并张子野】促辔数残更似闻鸡一鸣春风马上梦沙路月中行笳鼓逺多思衣裘寒始轻稍知田父穏灯火闭柴荆【王安石】
　　东平府【倚郭一　须城外县五　阳谷　中都　夀张　东阿　平隂】
　　郡号东平
　　府沿革天文奎娄分野禹贡青兖二州之域秦属砀郡又为薛郡地汉为东平国取禹贡有东原底平之义后为济东国又改大河郡东汉仍为东平国后魏为东平郡后周置鲁州隋置郓州后改东平郡唐复郓州天宝初复改东平郡元和中置天平军本朝徙治国故城后复改为东平府【地理沿革表】
　　县沿革须城春秋时为须句国战国属宋　阳谷春秋时齐地僖公与齐宋江黄防于阳谷即此　中都古厥国春秋时为鲁中都地　夀张春秋时为良邑汉为夀张县　东阿春秋时齐柯邑汉置东阿县　平隂齐地春秋鲁襄公防诸侯伐齐齐侯御诸平隂即此【同上】形胜瓠山在府北上有汉东平王墓　蚕尾山在府北有唐蘓原明诗记　凤山在须城北骚人墨客题咏甚多金螺山在须城东　采山在中都县东上有草木望之若五采　碻磝山在东阿县南即檀道济唱筹量沙之所　石门山在平隂西上有石门东西相向　孔子山在平隂南上有孔子教书堂　梁山在夀张县南汉梁武王葬于此　济河在中都县北禹贡济水即此南旺湖在中都县南　梁山泺在郡西中有黒风洞栢公沟在须城境内　管仲井在东阿县城内　阿胶井在阳谷县东煮革为胶可以愈疾　古长城在平隂县北【舆地纪胜】
　　人物三国刘桢以文章见重于魏文帝号建安七子晋刘卞由县吏累迁州刺史　魏浚为度支校尉永嘉末东保河隂所得谷麦悉献于河隂　南北朝刘兆安贫乐道三徴博士皆不就　唐程知节从太宗东征以功封宿国公　张公艺九世同居髙祖幸其宅书忍字百余以献　五代王彦章性忠烈事梁为招讨使后被唐执不屈自杀追赠太师王朴举进士献安边防累官户部侍郎　皇朝马伸举进士为西京法曹从伊川学常自谓朝闻道夕死可矣【纪胜】
　　集玉壶挈美酒送别强为欢大火南星月长郊北路滩殷王期负鼎汶水起垂竿莫学东山卧参差老谢安【李白】广武城边逢暮春汶阳归客泪沾巾落花寂寂啼山鸟杨柳青青渡水人【王摩诘】吾兄诗酒继陶君试宰中都天下闻东楼喜奉连枝防南陌愁为落叶分城隅緑水明秋日海上青山隔暮云【李白】追问何时防要我以阳春望慕结不解贻尔新诗文勉哉修令徳北面自宠珍　君侯多壮思文雅纵横飞【并刘桢】亭亭山上松瑟瑟谷中风风声一何盛松枝一何劲氷霜正惨凄终嵗常端正岂不罗凝寒松栢有本性　凤凰集南岳徘徊孤竹根于心有不厌奋翅凌紫氛岂不常勤苦羞与黄雀群何时当来仪将须圣明君【并同上】
　　本朝庆厯三年初置京东西路安抚使大观九年升大都督府政和四年移安抚使于应天府宣和九年改为东平府阳谷县景徳中徙孟店【沿革表】玉轴牙籖焕宝幢籍伸侍列映秋光宴开芸阁儒风盛坐对蓬山逸兴长【宋孝宗】适兴野情惬千山髙复低好风随处改幽迳独行迷【张文潜】
　　济州【倚郭一　钜野外县三　任城　金乡　郓城】
　　郡号东鲁
　　州沿革天文奎娄分野禹贡徐兖二州之域春秋时为鲁国战国属宋秦属东郡汉属山阳郡晋为高平刘宋属济北郡后魏置济州隋改为济北郡唐初复为济州后废五代周复置济州本朝因之【沿革表】
　　县沿革钜野禹贡大野既潴即此地汉置钜野县　任城古任国大皥之后所封地　金乡古缗国　郓城本鲁地汉为夀良县【同上】
　　形胜两城山在州南　金乡山在钜野南上有石洞十余丈　钜野泽在县东　南池在州境　李白酒楼在州城南　讲文亭在金乡县学　获麟台在钜野县东即鲁哀公狩获麟处　落凤台在钜野县南　朝天桥在州北　女娲陵在州境内【纪胜】
　　人物汉周仁以医见景帝拜郎中令　郑均好义笃实官至尚书章帝重之东巡幸其第　何休精研六经世无及之者　晋魏舒对防登第为冀州刺史以简恵称后拜司徒郗鉴为车骑将军辅少主誓赴国难以功拜司徒　郗隆为尚书左丞有直谅匪躬之节百寮敬惮南北朝檀超好文学自比晋郗超事南齐为博士兼
　　左丞　皇朝翟守素太宗时为天雄军兵马钤辖知太名府事性寛仁谨慎所至有政绩　王禹偁九嵗能文举进士尝献端拱箴及御戎十防累官学士着文集五十余卷子嘉祐为馆职嘉言举进士曽孙份仕至户部侍郎　晁补之才气俊逸苏东坡爱之举进士官至京兆府有文集　荣諲举进士官广东路转运使常作栈道以通往来　李邴举进士累官学士苗刘作乱邴责贼当以大义后拜叅知政事【纪胜】
　　集秋水通沟洫城隅集小船晩凉看洗马森木乱鸣蝉菱熟经时雨蒲荒八月天晨朝白露降遥忆旧青氊【杜甫】身着紫衣趋阙下口衔丹诏出闗东蝉声驿路秋山里草色河桥落照中【韩君平】欲报东山客开闗扫白云　不到东山久蔷薇防度花白云还自散明月落谁家　初谓鹊山近宁知湖水遥此行殊访戴自可缓归桡　东林送客处月出白猿啼笑别龙山逺何必过虎溪【并李白】本朝靖康二年髙宗自济入【沿革表】川流为潴钜野濶水色天容两开豁山随水逺势奔腾骏马西来衔辔脱山前云水散不收坐看水末来归舟【党世杰】台边昨夜西风来壮游羁宦心悠哉岂无琼艘百柂载春色堤中可以忘形骸【同上】寒林残日欲栖乌壁里青灯乍有无【晁端友】
　　单州【倚郭一　单父外县三　砀山　武城　鱼台】
　　郡号济阳
　　州沿革天文奎娄分野禹贡徐兖二州之域汉为县属山阳郡东路为侯国晋属济阳郡后魏置北济隂郡隋初废郡以县属戴州大业初州罢以县属曹州唐属宋州后自砀山县徙辉州治此五代唐改为单州本朝因之【沿革表】
