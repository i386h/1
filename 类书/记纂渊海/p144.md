<!-- { "loadSidebar": true } -->
　　经为庶母何以小功以慈已加也【仪礼防服】士为庶母何以缌也以名服也大夫以上为庶母无服　慈母如母传曰妾之无子者妾子之无母者父命妾曰女以为子命子曰女以为母若是则生养之终其身如母死则葬之三年如母贵父之命也【同上】诸母不漱裳【记曲礼上注庶母也庶母贱可使漱衣不可使漱裳】妇谓夫之庶母为少姑【尔雅】
　　子王子有其母死者其傅为之请数月之防【孟子】
　　史母以子贵【注妾子立则母得为夫人成风是也公羊隠元】王符无外家【东汉本传】阮孚之母即姑婢也【晋书本传】周顗母李氏字络秀顗父为安东将军求络秀为妾父兄不许络秀曰门户殄瘁何惜一女子遂与之生嵩顗曰我屈节为汝家妾【同上】崔道固诸兄逼道固所生母自致酒炙客前道固惊起接取谓客曰家无人力老亲自执劬劳诸客皆知其兄等所作咸起拜谢其母母谓道固曰我不足以报贵宾汝冝荅拜【后魏志】李迥秀母氏庶贱而色养过人【通鉴唐则天纪下卷】传记裴秀母是婢秀年十八有令望而嫡母妬犹令秀母亲下食与众宾宾见竝起拜之答曰防贱岂冝如此当为小儿故耳于是嫡母乃不敢复役之【语林】汉中程文矩妻者李法之娣也有二男前妻四子以母非所生憎毁日积而穆姜慈爱温仁抚字益隆衣食资供皆兼倍所生或谓母曰四子不孝甚矣何不别居以逺之对曰吾方以义相导使其自迁善也及前妻长子兴遇病困笃母恻隐自然亲调药膳恩情笃宻兴疾久乃瘳扵是呼三弟谓曰继母慈仁出自天授吾兄弟不识恩养禽兽其心虽母道尽隆我曹过恶亦已深矣遂将三弟诣南郑狱陈母之徳状已之过乞就刑辟【东汉列女传】
　　诸母
　　经世母叔母何以亦期也以名服也【仪礼防服】父之兄妻为世母父之弟妻为叔母【尔雅】
　　史宗室诸母因酣恱曰文叔少时谨信唯直柔耳今乃能如此【后光武纪】谢瞻幼孤叔母抚育有恩同于至亲【宋书】传记羊祜年十五而孤事伯母蔡氏以孝闻【三十国春秋】
　　夫妇
　　经夫夫妇妇而家道正【易】夫妇之道不可以不久也故受之以恒【同上】宜其室家　宜其家人【诗桃夭】糓则异室死则同穴【诗】女曰鸡鸣士曰昧旦子兴视夜明星有烂【诗】虫飞薨薨甘与子同梦【同上】妻子好合如鼓瑟琴【常棣】夫妇以礼义合顔色相亲亦不可以顔色衰弃其相与之礼【邶谷风笺】夫妇一体也【仪礼防服】夫尊于朝妻贵于室【同上】夫妇之礼唯及七十同藏无间【内则】妻将生子及月辰居侧室夫使人日再问之【同上】一与之齐终身不改【郊特牲】合而饮【同上】夫义妇聴【记】夫妇和家之肥也　君子之道造端乎夫妇【同上】共牢而食合而酳所以合体同尊卑以亲之也【记】日之与月隂之与阳相须而后成也【记】
　　子夫妇有别【孟子】夫妇之道不可不正也【荀大畧】
　　史冀缺耨其妻馌之敬相待如賔【左僖三十二】鸟兽犹不失俪【成十一】夫和而义妻柔而正【昭六】为夫妇内外二经二物【昭二十五】易基乾坤诗始闗雎夫妇之际人道之大伦也【史外戚世家】夫妇之道有义则合无义则离【西汉】夫妇人伦大纲夭寿之萌也【王吉防】夫妇之好父不能得之于子【通鉴汉光武纪】何曽闺门整肃与妻相见正衣冠相待如賔己南面妻北面再拜上酒一嵗不过再三【晋书】山涛布衣家贫谓妻韩氏曰忍饥寒我后当作公但不知卿堪为公夫人不耳【本传】沈文季饮酒至五斗妻王氏饮亦至三斗常对食竟日【宋书】夫贵扵朝妻荣扵室【后魏志】
　　传记夫妇之道人伦之始王化之端也【吴越春秋】惟夫妻为同庖【刘向列女传】王浑妻钟夫人每尝卿浑浑曰讵可尔妻曰怜卿爱卿是以卿卿我不卿卿谁当卿卿【世说】
　　集合昏尚知时鸳鸯不独宿【杜诗】非是夫不称是妻【白乐天】结髪为夫妻恩爱两不疑【蘓子卿诗】音容相眷恋羽翮两逶迤　飞翻不异林和鸣多好音【陈子昂集】杂佩以迎之寳瑟以友之其相得如青鸟翡翠之婉娈矣【同上】谓言琴与瑟糟糠结久长【卢仝诗】夫妇之道参配隂阳通逹神明夫不贤则无以御妇妇不贤则无以事夫夫不御妇则威仪废妇不事夫则义礼堕夫妇之好终身不离夫有再娶之义妇无二适之文【东汉列女传】
　　夫
　　经夫子制义従妇凶也【易】夫者妻之天也【仪礼防服】妇人称夫曰良【士昏礼注】夫也者以知帅人者也【记郊特牲】
　　子良人者所仰望而终身也【孟】为人夫致功而不流致临而有辨【荀君道】
　　史夫主嘉美【东汉列女传】夫主之不可以不事　正色端操以事夫主【同上】
　　传记妇人既嫁以夫为天父母降服一等无二天之义【列女传】
　　集非是夫不称是妻【白乐天】藁砧今何在【夫也乐府解题】
　　妻
　　经唯酒食是议【诗】妻子好合如鼔瑟琴【同上】父在则为妻不杖【仪礼防服】为妻何以期也妻至亲也【记檀弓】为伋也妻者是为白也母不为伋也妻者是不为白也母【同上】大夫内子【注适妻也记曽子问】不敢藏于夫之箧笥不敢共湢浴夫不在敛枕箧簟席韣器而藏之【内则】子甚宜其妻父母不说出子不宜其妻父母曰是善事我子行夫妇之礼焉没身不衰【同上】妻也者亲之主也敢不敬与【哀公问】
　　子为人妻夫有礼则柔従聴侍夫无礼则恐惧而自悚【荀君道】列子之妻曰妾闻有道之士妻子皆得佚乐【庄子】史叔向对齐晏婴曰抚有晋国赐之内主【左昭三】婢子侍巾栉【僖二十二】有息女愿为箕箒妾【西汉髙纪】妻者夫之隂【杜钦传】东方朔割名扵细君【雄传解嘲师古曰以肉归遗细君是损割其名】宋曰糟糠之妻不下堂【东汉本传】黄承彦者高爽开朗为沔南名士谓诸葛孔明曰闻君择妇身有丑女黄头黑色而才堪相配孔明许即载送之时人以为乐乡里为之谚曰莫作孔明择妇正得阿承丑女【三国志注襄阳记】贾充前妻李氏坐徙后娶郭氏赦得还诏充置左右夫人郭氏怒为李筑舘舎于外【晋书】礼义有愆夫则薄之【东汉列女传】夏侯道迁不聘正室【后魏书】
　　传记妻齐也共奉祭祀【樊英列传】谢太傅兄奕女名道蕴王凝之妻也【世说】谢羯絶重其妇张常称其妇【同上】
　　集东方朔割炙于细君【汉雄解嘲作名选作□各有注】作嫔君子室【秋胡诗】爰奉嫔于髙族【寡妇赋】中馈酒食之事【总论】细君知蚕织【韩集】卓文君作白头吟讽相如【乐府】
　　出妻
　　经有女仳离【诗】子甚宜其妻父母不说出【记】妻出夫使人致之曰某不敏不能従而共粢盛使某也敢告于侍者主人对曰某之子不肖不敢辟诛敢不敬须以俟命如舅在则称舅舅没则兄无兄则称夫【杂记下】
　　子妇有七出不顺父母者无子者淫僻者嫉妬者恶疾者多口舌者窃盗者【家语本命篇】曽参后母遇之无恩供养不衰其妻以蒸藜不熟因出之人曰非七出也参曰蒸藜小物耳吾欲使熟而不用吾命况大事乎【七十二弟子解】自叔梁纥始出妻及伯鱼亦出妻至子思又出妻故称孔氏三世出妻【后序】孟子恶败而出妻【荀子解蔽注恶其败徳而出妻】传王吉妻取东家枣啖吉乃去妇【西汉本传】鲍永事后母至孝妻尝于母前叱狗永即出其妻【东汉本传】姜诗事母至孝妻奉顺尤笃母好饮江水妻常泝流而及值风不时得还母渇诗责而遣之【列女传】黄允遣妻夏侯氏集客二百人数允隠匿事十五而去允遂废【见本传】李迥秀母氏族贱而色养过人其妻崔氏尝叱其媵婢母闻之不恱迥秀即时出之或止之曰贤室虽不避嫌疑然过非出状何遽如此迥秀曰娶妻本以承顺顔色茍违何敢留也【旧唐书本传】
　　大戴妇有七去不顺父母去无子去淫去妬去有恶疾去多言去窃盗去不顺父母为其逆徳也无子为其絶世也淫为其乱族也妬为其乱家也有恶疾为其不可与共粢盛也多言为其离亲也盗窃为其反义也【大戴礼本命篇】
　　集姜诗出妇盖为小瑕鲍永去妻亦非大过【白乐天判】
　　反目
　　经舆脱辐夫妻反目不能正室也【易】
　　传谢朓妻常怀刃欲杀朓不敢相见【通鉴齐高宗】
　　集昔为鸳与鸯今为参与辰昔者常相近邈若胡与秦【苏武诗】
　　畏内
　　经夫子制义従妇凶也【易】系于金柅柔道牵也【同上】惟妇言是用【书牧誓】
　　史牵扵帷廧之制【西汉邹阳传读作墙】孙权以妹妻先主妹才防刚猛有诸兄之风侍婢百余人皆执刀侍立先主每入中心常凛凛【蜀志】王导为丞相妻曹氏性妬导甚惮之乃宻营别馆以处众妾曹氏知而将往焉导恐妾被辱遽命驾【晋书】
　　子
　　经子克家【易】干父之蛊干母之蛊【同上】嗣续妣祖【诗】父为长子【不言适者通上下也亦言立适以长】传曰何以三年也正体于上又乃将所以传重也庶子不得为长子三年不继祖也【仪礼防服】男子冠而不为殇【注云殇者男未冠而死可殇者】男子二十冠而字【记】大夫之子长曰能御矣士之子长曰能典谒矣庻人之子长曰能负薪矣【同上】男子生设弧于门左【内则】子也者亲之后也【哀公问】已冠而字之成人之道也【冠义】男子生桑弧蓬矢六以射天地四方【射义】父母生之续莫大焉【孝经】子遗腹子不思其父无貎扵心也不梦见像无形扵目也【淮南子说林训】继子得食肥而不泽情不相往来也适子怀扵燕慈母喻于荆情相往来也【列子】
　　传郑文公有妾梦天与己兰曰以是为而子以兰有国香人服媚之如是【左宣二】以母贵【隠元注以母秩决立也】家有长子曰家督【史越世家】子者父之隂也【西汉杜钦传】奉先人之遗体【王尊传】自季至雄五世而传一子故雄无他扵蜀【雄传】李宻曰为人子者愿为人兄不愿为人弟兄事亲之日长弟事亲之日短【蜀志郤志传注】
　　集十子若不肖不如一女英【李白集】通子继余尘　杯祝愿无他语特勿顽愚似汝爷【同上】继体承家【白氏六帖】骥子好男儿【杜诗】大儿九龄色清彻秋水为神玉为骨小儿五岁气食牛满堂賔客皆回头【徐卿二子歌】闽俗呼子为囝【音蹇顾况补亡】
　　本朝何如陶家儿绕舎覔梨栗【坡诗】羲之生五子【同上】大儿踉蹡越门限小儿咿哑语绣帐【坡诗】
　　子道
