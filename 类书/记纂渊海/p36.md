<!-- { "loadSidebar": true } -->
　　集从明君而嬉游聊登台以娯情见天府之广开观圣德之所营建髙台之嵯峩浮双阙乎泰清仰冲天之单观连飞阁乎西城临漳川之长流望众果之滋荣仰春风之和穆听百鸟之悲鸣天功怛其既立家愿得而双呈扬仁化于宇宙尽肃恭于上京虽桓文之为盛岂足方乎圣明休矣美矣惠泽逺畅翼佐皇家寜彼四方同天地之矩量齐日月之晖光【魏陈思王曹植赋】鲁国观遗殿韩城想旧台仲宣原湿满子建悲风来夏莲犹反植秋牕尚左开图云仍溜雨书石即生苔【梁庾肩吾】莲披香稍上月明光正来离鹄将云散飞花似雪回遥思休林友前牕夜夜开【陈祖孙】周氏旧居惟汉袭因崇台嶆防上碍苍云垂示亿载俾率旧章人循其行而国其昌【李尤铭】
　　堂
　　经天子之堂九尺诸侯七尺大夫五尺士三尺【礼记】书大云天子之堂髙九雉公侯七雉伯子男五雉【注云雉长三尺也】堂上接武堂下歩武【礼记】
　　子置杯水于防堂之上则芥为之舟【庄】殷人曰阳馆周人曰明堂【尸子】堂髙数仭榱题数尺【孟】今歩者一日百里之情通堂上有事一月而君不闻歩者百日万里之情通门庭有事周年而君不闻此谓逺于万里也【管子】史刘聪嘉平三年廷尉陈元达极谏聪怒将斩之聪时逍遥园李中堂元逹抱堂下树呌曰臣所言社稷之计聪勉听之于是易李中堂为愧贤堂【汉赵记】
　　传记墨子称尧舜堂髙三尺武王入殷登堂见美玉曰谁之玉或曰诸侯之玉也王取而归之天下闻之曰王防于财矣汉武有玉堂去地十二丈光武生有赤光堂中尽明如昼灵帝造万金堂于西园魏名臣奏有翦吴堂有魏茅堂晋宫阙名有尧母堂永光堂长夀堂在郡国鲁城北有孔子学堂蜀有文翁讲堂北海有郑儒林讲堂永康县有缙云堂费北有积弩堂昆仑山有光碧堂【羣书类记】
　　集树中天之华阙豊冠山之朱堂【班固西都赋】览黄图之栋宇规紫宸于太清何面势之胶葛信不日之经营仰一时之壮丽跨万古之威灵吐触石之竒色混髙台之旧名若乃三阶八戸百柱千楹莹以玉琇饰以金英緑芰悬插红蕖倒生于时木叶声寒壸人唱静承露擎虚相风昭逈天子乃下辇开防出豫娱神文悬日月思革风尘寔附鳯之多幸愧屠龙之不真【江总赋】
　　宅
　　子天子宅千亩诸侯百亩大夫以下里舎九亩【尉缭子】封衡宇百华中书监裕之子也轻财好施年十余嵗见一老父荷担于路引归问之父曰宣子一饭著名春秋宜给宅一区奴一口日供赡以终其年裕髙其志而従之【崔子】
　　史夏侯婴以太仆事惠帝髙后德婴之脱孝惠鲁元于下邑间乃赐婴北第第一曰近我以尊异之　张放以公主子取皇后弟平恩侯嘉女成帝赐甲第哀帝为董贤起大第北阙下【俱汉书】窦氏一公两侯三公主四二千石相与并代自祖及孙官府邸宅相望【汉记】
　　传记戴延之西征记曰蒲坂城外有舜宅瀬乡记云谯城西有老子宅汉书云鲁有孔子宅水经注云齐城北门外有晏婴宅荆州记云宛有伍子胥宅秭归县有屈原宅义阳安昌有汉光武宅宅亦曰第言有甲乙之次第也一曰出不由里门面大道者名曰第爵虽列侯食邑不满万户不得作第其舎在里中皆不称第
　　集新豊停翠辇谯邑驻鸣笳园荒一径防台古半阶斜前池消旧水昔树发今花一朝辞此地四海遂成家【唐太宗】翫竹春前笋惊花雪后梅青山殊可对黄卷复时开【江总诗】乗春行故里徐歩采芳莲迳毁悲仇仲林残忆巨源见桐犹识井看栁尚知门花落空难徧鸎啼静易喧无人访语黙何处叙寒温【江总】鸟散茅檐静云披涧户斜【唐杨师道】未如灵光轮奂睢阳爽垲北连城阙有似甄侯之宅东望市荣深豫章之门昔狼望未平冠军辞第【梁元帝】义范苍生道格时雍自昔爰止于焉龙盘躬耕西亩永啸东峦迹逸中林神凝严端【同上】
　　库藏
　　经武库军府甲兵所聚非邑非里不可以处【焦氏易林】梓慎登大庭氏之库以望【左传】
　　子汤武破桀纣海内无患筑五库藏五兵【商子】
　　史汉髙祖七年萧何立东阙前殿武库又更始至长安御府帑藏武库皆安堵如故【汉书】
　　传记凡安国治民从近制逺者必先实之故天有天库藏府之星王者审五库之量一曰车库二曰兵库三曰祭器库四曰乐库五曰宴器库【蔡邕】或曰王者藏于天下诸侯藏于百姓农夫藏于囷庾商贾藏于箧匮【韩诗外传】刍荛论曰国之称富者在乎豊民非独谓府库盈仓廪实也且府库盈仓廪实非上天所降皆取之于民民困国虚矣【钟防】
　　集搏噬爪牙锋距之先毒螫芒刺矛矢以存圣人垂象五兵已陈【李尤铭】有财无义惟家之殃无爱粪土以毁五常【挚虞铭】
　　门
　　经成性存存道义之门【易】乃立臯门臯门有亢乃立应门应门将将【诗】重门击柝以待暴客盖取诸豫【易】賔于四门四门穆穆【书】衡门之下可以栖迟【诗】夫士出入君门由闑右不践阈凡与客入者每门让于客客至于寝门则主人请入为席主人入门而右客入门而左【礼记】子牝之门【老子】义路也礼门也惟君子能由是路出入是门也【孟】之又众妙之门【老子】周文王作玉门言以玉餙也东北方土山曰苍门东南方曰波母之山曰阳门南极之山曰西暑门【淮南子】
　　史成帝为太子谨慎初居桂宫上急召太子出楼门不敢絶驰道【汉书】
　　传记神兽门东至云龙风虎之门衡栿之上皆刻云龙风虎之状【水经注】洛阳有万春门千秋门内至禁省为殿门外出大道为掖门王行幸设车宫辕门帷宫旌门无宫则供人门司门掌授管键以启闭国门闬城外郭内之里门也阎里中门也阓市外门也长安有宣平门万秋门横门东都有宣德门礼成门青绮门章义门仁夀门夀城门又有章城门直城门洛城门洛阳有上西门广阳门津门小苑门开阳门中东门上东门司马门北阙门武门南掖门北掖门东掖门西掖门止车门南端门金门九龙门山虎门春兴门青琐门金商门云龙门神武门宜秋门又有大夏门长春门朱明门【洛阳故宫记】集汉家一统轨济济万国朝飞缨拂薄雾轻辇逐晨飇槐衢映緑綟日彩丽金貂此时叅待诏谁复想渔樵【何胥赋诗】门之设张为宅表防纳善闲邪击柝防害【李尤铭门】惟王建国配彼太防大君有命髙明启扉良辰是简枚卜无违雕梁乃架绮翼斯飞六龙杳杳九重巍巍居宸纳祐就日垂衣一人有庆四海爰归【温子升文】
　　墙壁
　　经峻宇雕墙　不学墙面【书】人而不为周南召南其犹正墙面而立也与【论语】
　　子人有倚孔子之墙弦郑卫之声诵庄韩之书【扬子法言】舜作室筑墙茨屋令人皆知去岩穴各有家室【淮南子】传记西北裔外大夏山有宫以黄金为墙南方裔外罔明山有宫以赤石为墙西南裔外老夀山有宫以黄铜为墙东南裔外阓青山有宫以青石为墙西方裔外西明山有宫以白石为墙【神异经】大秦国以瑠璃为墙鲁恭王欲坏孔子旧宅于壁中得古文经传【家语】司马相如家成都徒空四壁又赵媫妤居昭阳舎殿壁带徃徃为黄金缸琅琊王京好宫室理殿馆壁带饰以金银汉省中皆胡粉涂壁画古烈士则其事也其名墙有雕墙髙墙缭垣长崇垣壁有粉壁红壁琼壁银壁诸侯垣墙有黝垩之色无丹青之彩【刘向新序】
　　苑囿
　　传记昔先王之为苑囿台池也足以观望劳形而已矣非好俭节乎性也故周有灵囿国游汉有上林乐游博望黄山后汉有鸿德毕圭灵昆广成诸苑晋有平乐鹿子桑梓诸苑或曰囿有林池所以御灾也其余莫非谷土及其衰也驰骋游猎以夺人之时而劳人之力也务苑囿之大不恤农时所以强国富人者盖此谓也其名苑有天苑禁苑上苑囿有君囿灵囿上囿文帝为太子立思贤苑以招賔客西京杂记戻太子既冠就宫为立博望苑使通賔客【汉书】
　　集玉台极百尺银树起千寻水流冠盖影风扬歌吹音踟蹰怜拾翠顾歩惜遗氛日落庭光转方幰屡移隂【纪少瑜】寒烟惨髙树凝露变轻萝泽葵犹带荇池竹尚侵荷秋风徒自急无复白云歌【陈释洪偃】
　　馆驿
　　经适子之馆兮【诗】见人弗能馆不问其所舎【礼】晋师三日馆谷【春秋】
　　子仁义先王之蘧庐蘧庐舎一宿而去【庄子】遇夫人之来使必公馆而罗羞【韩子】万国之防四夷之来皆就诸侯之馆【栁子】
　　史郑庄置驿以筵賔客　文帝诏太仆凡遗财余马皆给传置　宣帝诏吏或饰厨传称过使客以取名誉元帝幸长杨射熊馆布车骑大猎杨雄作赋以谏　公孙为相起馆开东阁以延贤人　郑当时置驿马日郊迎賔客【俱汉书】
　　传记刘讽夜投空馆有三女郎至歌曰明月清风良宵防同已而有黄衣人至皆惊散明日拾得翠钗数只【幽怪录】刘元尝宿驿中夜闻歌声明旦有题楹间云爹娘送我青枫根不记青枫几回落当时手制衣上花今日为灰不堪着【酉阳杂爼】陶谷使江南厓岸甚峻韩熈载遣歌姬秦弱兰假为驿卒女诱之遂絶谨独之戒作风光好以赠【冷斋夜话】
　　集临驿卷缇幕外堂接绣衣【李白】水上鹄已去亭中鸟又鸣晩泊水邉驿栁塘初起风蛙鸣蒲叶下鱼入稻花中【王重初】孤亭凌喷薄万井逼舂容山险风烟合天寒橘柚垂　岸风翻夕浪舟雪洒寒灯【杜甫】
　　道路
　　经一达谓之道路二达谓之岐旁三达谓之剧旁四逹谓之衢五逹谓之康六逹谓之庄七逹谓之剧骖八逹谓之崇期九逹谓之逵庙中路谓之唐唐途谓之陈【尔雅】匠人营国国中九经九纬经涂九轨环涂七轨野涂五轨合方氏掌逹天下道路至于四畿凡道路之舟车辇毂者叙而行之凡有节者及有爵者至则为之辟禁野之横行径逾者【周礼】
　　集江移林岸防岩深烟袖复嵗严摧磴草午寒散乔木萦回夕颷卷蹉跎晩云伏岂慕淄宫梧方辞兎园竹【沈约】业冠迁夏功逾入秦时惟大畜象及同人惠雨方霤蝉枝独春帝徳惟厚皇恩甚深观乎禹迹见我尧心【徐陵铭】
　　市
　　经神农氏日中为市致天下之人聚天下之货交易而退各得其所盖取诸噬嗑【周易】凡建国佐后立市设其次置其叙正其肆陈其货贿出其度量淳制祭之以阴礼司市掌市之治教政刑量度禁令以次叙分地而经
　　市以陈肆辨物而平市以政令禁物靡而均市以商贾阜财而行布大市日昃而市百族为主朝市朝时而市商贾为主夕市夕时而市贩夫贩妇为主【周礼】
　　传记市恃也言交易而退恃以不匮也　市亦谓之市井言人至市有所鬻卖者当于井上洗濯令香洁然后到市也　市巷谓之阛市门谓之阓巷谓门市中空地谓之防市楼谓之旗亭【风俗通】
　　集惟市之由兴自炎帝之所创聚货财以利用等厮事之莫尚尔乃巷列千所罗居百族街衢相望连栋接屋则能目语额瞬动頞塞鼻谈智于尺寸之间窥窬于分毫之利【成伯阳赋】旗亭出御道游目暂回车既非随栁舞聊思索枯鱼因识季主傍酒见相如日中人已合黄昏故未踈【庾肩吾】
　　桥
　　经造舟为梁不显其光【诗】
