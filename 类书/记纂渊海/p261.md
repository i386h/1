<!-- { "loadSidebar": true } -->
　　集必若所为危于累卵难于上天变所以为易于反掌安于太山【选枚乘上呉王书互入在人所为】用之则为虎不用则为防【选答客难】出其言善千里应之苟违此义同衾以疑【张华女史箴】听受一缪差以千里【齐竞陵王行状】君失臣兮龙为鱼权归臣兮鼠变虎【李白】火泄于密而为用且大能不违于道可燔可炙可镕可甄以利乎生物及其放而不禁反为灾矣水发于深而为用且逺能不违于道可浮可载可饮可灌以济乎生物及其导而不防反为患矣【韩集】先谋后事者逸先事后谋者失【文粹】珠玑杂于砾石之中童子弄之亦以惊矣一有不惊则必自与砾石者亦不逺矣镆鎁卧于铅钝之中下工覩之固亦知矣一有不知则必自与铅钝者亦不多逺也毛嫱后于宿瘤而行有目者覩之固即分矣一有不分则必自与宿瘤亦不多逺也【唐文粹】猛虎所以使物畏而不敢犯者以能威自居也故盘林横谷奋睛以拏怒掉尾以倚啸厌食于罴豕麏麚之肉及弃其所长而欲弭目委首以待馁是知命悬于执者之手虽鹿麑得以狎而抟而申歩于咫尺安得自遂也【同前】非以智免则将祸随【刘长卿】南军不袒左边袖四老安刘是灭刘【杜牧之】佞媚之言出如丝棼一入于人治乱不分间谍之言出如鹰鹯鹰鹯之迅一举凌天【皮日休集】本朝权衡之平物动则轻重差其于静也锱铢不失水之鉴物动则不能有睹其于静也毫髪可辨【欧公非非台记】聚则为君臣散则为仇雠聚散之间不容毫厘故天下归往谓之王人失其心谓之独夫【东坡上皇帝书】此等弃而不用则作贼収而用之则捉贼【东坡代李宗论东京盗贼状】顺水而行云駃鸟集维水之利千里咫尺乱流而渉过膝则止维水之害咫尺千里【东坡何公桥亭诗】若己为君子而使人为小人是亦去小人无防矣【东坡文】譬诸草木种子若置之虚空不投地中虽经百千嵗何縁得产若种之地中润之以雨露暵之以风日则开花结子数日可待【栾城集】
　　锋不可当
　　经若火之燎于原不可向迩【书盘庚上】燎之方寜或灭之【诗小雅正月】
　　子故仁人之兵聚则成卒散则成列延则若莫耶之长刃婴之者断鋭则若莫耶之利锋当之者溃圜居而方正则若盘石然触之者角摧【荀子义兵】臣之剑十歩一人千里不留行王曰天下无敌矣曰此剑直之无前举之无上案之无下运之无旁上絶浮云下絶地纪【荘子说剑】
　　史以此众战谁能御之以此攻城何城不克【左僖四年】鼓行而西【西汉张良传】触之者碎犯之者焦【通鉴】一卒毕力百夫不当万夫致死可以横行【后汉】郑泰曰譬犹驱虎兕以赴犬羊鼓烈风以埽枯叶谁敢御之【通鉴汉献纪】一夫荷防千人莫当【晋书羊祐传】卢蔵用曰君如干将莫耶难与争锋【通鉴唐纪】若虎狼之得兽也何以当之【通鉴唐代宗】
　　传记干将镆鎁所刺无前【论衡】
　　集一夫挥防万夫不得进【选陈孔璋书】先锋孰敢争【杜诗】
　　先难后获
　　经若农服田力穑乃亦有秋【书盘庚上】若药弗瞑厥疾弗瘳【书説命上】先知稼穑之艰难乃逸【书无逸】思其艰以圗其易民乃寜【书君牙】
　　子无冥冥之志者无昭昭之名无惽惽之事者无赫赫之功【荀子】忍痛苦之药石者所以除伐命之疾【韩非子】史不一劳者不久怢不暂费者不永寜【西汉匈奴传】
　　集孰不实而有获【楚辞】
　　欲晦而彰
　　经濳虽伏矣亦孔之昭【诗正月】君子之道闇然而日章【中庸】子郑子真耕乎岩石之下名振京师【子问神】自后者人先之自下者人髙之【子寡见】
　　史法真隐居不仕前后四徴终不屈友人郭正曰法真名可得闻身难得而见逃名而名我随避名而名我追【通鉴汉纪互入隐逸】韩康采药卖于长安市三十余年时有女子买药康守价不移女子怒曰公是韩伯休那乃不二价耶康叹曰我本欲避名今小女皆知有我焉用药为乃遯入霸陵【后汉书互入避名】
　　传记魏武将见匈奴使自以形陋不足雄逺因使崔季珪代当自捉刀立牀头曰魏王何如匈奴使答曰王雅望非常然牀头捉刀人此乃英雄也王驰遣杀使【世説互入因言取祸】
　　集兰芷幽而有芳【楚辞】居蔽而闻章【同上】
　　无往不自得
　　经素富贵行乎富贵素贫贱行乎贫贱素夷狄行乎夷狄素患难行乎患难【记中庸】道不行乘桴浮于海【语公冶长】子欲居九夷或曰陋如之何子曰君子居之何陋之有【语子罕】樊迟问仁子曰居处恭执事敬与人忠虽之夷狄不可弃也【语子路】言忠信行笃敬虽蛮貊之邦行矣【语卫灵公】子人知之亦嚣嚣人不知亦嚣嚣【孟子尽心篇】静而与隂同徳动而与阳同波上际于天下蟠于地【庄子刻意】
　　史贾谊曰吾闻古之圣人不居朝廷必在卜医之中【史记司马季主传互入隐逸】寐与周公通梦静与孔子同意【东汉边韶传】集采于山美可茹钓于水鲜可食起居无时惟适之安【韩文】若有人于羣动处一代问彼为彼我为我不自洁不自汚不巢许不伊吕水其心云其身浮沉消息无往而不自得其为逹人乎【白乐天互入旷逹】居不必野惟性之寂止不必广惟心之适【皮日休集】
　　月异而嵗不同
　　经婉兮娈兮总角丱兮未防见兮突而弁兮【诗甫田】子日改月化【庄子山水】
　　史积善在身犹长日加益而人不知也【西汉董仲舒传】鲁肃拊吕背曰吾谓大弟但有武畧耳至于今日学识英博非复吴下阿曰士别三日即更刮目相待【吴志本传注】
　　得鱼亡筌
　　经言者所以明象得象而忘言象者所以存意得意而忘象犹蹄者所以在兔得兔而忘蹄筌者所以在鱼得鱼而忘筌者也【易畧例】
　　子筌者所以在鱼得鱼而忘筌蹄者所以在兔得兔而忘蹄【庄子外物篇】女因媒而嫁不因媒而亲【淮南子】
　　史蜚鸟尽良弓蔵狡兔死走狗烹【史越世家】四时之序成功者去【通鉴秦纪】弓蔵鸟尽信匪虚言【通鉴唐代宗】
　　传记济川得岸何假舟焉【秘要经】
　　推波助澜
　　经毋敎猱升木【诗角弓】季氏富于周公而求也为之聚敛而附益之【语先进】
　　子孟子曰求也为季氏宰而赋粟倍他日【孟子离娄上】君不乡道不志于仁而求富之是富桀也【孟子告子下】虎哉虎哉角而翼者也【扬子】始皇方斧将相方刀【扬子互入同恶】推波助澜【文中子】
　　史犹抱薪救火薪不尽火不灭【通鉴周纪】
　　人不胜天
　　子天定亦能胜人【荀子】
　　史天之弃商久矣君将兴之弗可【左僖二十一年】天之所启人弗及也【左僖二十三年】天之所置其可废乎【左僖二十八年】天方授楚未可与争虽晋之彊能违天乎【左宣十五年】力田不如逢年善仕不如遇合【史佞幸传】秘记云唐三世之后女主武王代有天下上恶之密问太史令李淳风秘记所云信有之乎对曰臣仰稽天象俯察歴数其人已在陛下宫中为亲属自今不过三十年当王天下杀唐子孙殆尽其兆既成矣上曰疑似者尽杀之何如对曰天之所命人不能违也王者不死徒多杀无辜且自今以往三十年其人已老庶防颇有慈心为祸或浅今借使得而杀之天或生壮者肆其怨毒恐陛下子孙无遗类矣【通鉴唐太宗】
　　尊无二上
　　经君所无私讳【记曲礼注尊无二上】父前子名君前臣名【注曰至尊无大小皆名记曲礼上】从于先生不越路而与人言【注尊不二也记曲礼上】夫为人子者三赐不及车马【不受不敢以成尊比逾于父记曲礼上】孔子曰天无二日民无二王尝禘郊社尊无二上【记曾子问】虽有三命不逾父兄【记文王世子】子云天无二日民无二王家无二主尊无二上示民有君臣之别也【记坊记】国无二君家无二尊以一治之也父在为母齐衰期者见无二尊也【防服四制】
　　子孔子曰天无二日民无二王【孟子万章上】大夫之臣拜不稽首非尊家臣也所以辟君也【荀子大畧】君者国之隆也父者家之隆也隆一而治二则乱未有二隆争重而能长久者【荀子】
　　史周宰渠伯纠来聘父在故名【左成四年】栾书将载晋侯鍼曰书退【时鍼为晋侯右书将中军】国有大任焉得专之【注云在君前故子名其父左成十六年】
　　惟贤知贤
　　经抜茅连茹以其彚征吉【易泰卦】
　　子天下之至明能举天下之至贤【家语】惟君子为能知类【荀子】杨素曰素闻惟贤知贤敢问夫子【文中子王道篇】
　　史惟善故能举其类诗云惟其有之是以似之【左襄三年】孝文召田叔问曰公知天下长者乎对曰臣何足知之上曰公长者宜知之田叔曰孟舒长者也【西汉田叔传】贤人在上位则引其类而聚之于朝在下位则思与其类俱进在上则引其类在下则推其类以类相致也【前汉刘向传】惟贤知贤为朕求可以自辅者【通鉴汉成纪】夫惟贤知贤惟圣知圣凡人安能知非凡人耶【通鉴汉献纪】武后谓仁杰曰朕用卿师徳荐也诚知人矣【唐书】
　　传记同声则异类而相应意合则未见而相亲贤者立于本朝而天下之豪相率而趋之也【従其类也故诗有伐木之歌易有拔茅之喻也大戴记保传篇】
　　不谋而同
　　经饮食男女人之大欲存焉死亡贫苦人之大恶存焉【记礼运】如恶恶臭如好好色【记大学】
　　子所以谓人皆有不忍人之心者今人乍见孺子将入于井皆有怵惕恻隐之心【孟子公孙丑上】若合符节先圣后圣其揆一也【孟子离娄下】孩提之童无不知爱其亲也及其长也无不知敬其兄也【孟子尽心上】夫人之情目欲綦色耳欲綦声口欲綦味鼻欲綦臭心欲綦佚此五者人情之所必不能免也【茍子王伯】人之情虽桀纣又岂肯为其所贼其所好者哉【荀子议兵】凡人有所一同饥而欲食寒而欲暖劳而欲息好利而恶害是人之所生而有也是无待而然者也是禹桀之所同也目辨黑白美恶耳辨声音清浊口辨咸酸甘苦鼻辨芬芳腥臊骨体肤理辨寒暑疾痒是又人之所当生而有也是无待而然者也是禹桀之所同也【荀子荣辱】凡人之情得所欲则乐逢所恶则忧见利莫能勿就见害莫能勿避【管子禁蔵】民之去就如火之于燥湿水之于髙下【同上】琬琰之玉存泥沙之中虽防者不释【淮南子】
　　史夫不令之臣天下之所恶也【左宣十年互入疾恶】曾参孝其亲天下愿以为子子胥忠于君天下愿以为臣【史记陈轸传】和氏璧天下所共传寳也【司马相如传】犹子弟之卫父兄手足之捍头目【前汉刑法志】人情惮难而趋易好同而恶异【通鉴魏明纪】
　　集至于稻也粱也脍也炙也岂闻有不嗜者哉【韩文】儒墨同是尧舜同非桀纣【同上】麟之为灵虽妇人小子皆知其为祥也【同上】刘伶今日意异代是同声【栁诗】
　　本朝韩魏公尝言仁庙配享清议皆与沂公不与申公诚意不可欺如此【遗事】人情不问贤愚莫不畏天而严父【东坡】
　　巧反成拙
