<!-- { "loadSidebar": true } -->
　　集华貂深不足之叹【选表】江海诚难满【元微之集】早夭羡中年中年羡暮齿暮齿又贪生服食求不已【白侍郎】
　　求多
　　子一人之身而百工之所为备如必自为而后用之是率天下而路也【孟】
　　史无大功以求大禄【国语】淳于髠曰臣见道傍有禳田者操一豚蹄酒一杯祝曰瓯窭满篝污邪满车五谷蕃熟穰穰满家臣见其所持者狭而【一本无而字】所欲者奢【史记滑稽传】寗成曰仕不至二千石贾不至千万安可比于人乎【西汉本传】安世尊为公侯食邑万户然身衣弋绨夫人自纺绩家童七百人皆有手技作事内治产业累积纤微是以能殖其货【西汉张安世传】身宠而戴高位家温而食厚禄因乘富贵之资力以与民争利于下【汉武】昔秦始皇毁壊諡法以一二数欲至万世而莽下三万六千歳之厯言身当尽此度【东汉隗嚣传】无毛髪之劳而欲求丘山之用【汉张奂传】本朝宿鸟一枝足争林终夜鸣【陈后山】
　　安分
　　经君子不以小言受大禄【记】君子素其位而行不愿乎其外在下位不援上【庸】君子下不僭上上不偪下【记】子监门御旅抱关击柝而不自以为寡【荀】古之为道者量腹而食容身而居【文中子】
　　史公孙免余曰唯卿备百邑臣六十矣下有上禄乱也受其半　齐景公欲更晏子之宅辞曰君之先臣容焉臣不足以嗣之于臣侈矣【并左】李克曰卑不谋尊疏不谋戚【史魏世家】龙门王通教授于河汾之间弟子自逺至者甚众累征不起杨素甚重之劝之仕通曰有先人之敝庐足以庇风雨薄田足以具粥读书谈道足以自乐愿明公正身以治天下使时和年丰通也受赐多矣不愿仕也【隋髙祖】蔬食以当肉安步以当车无罪以当贵清静以自虞【战国策】
　　集客徒欲朱丹吾毂不知一跌将赤吾之族也【文选解嘲】布衣可终身宠禄岂足赖【阮嗣宗咏懐】宁与燕雀翔不随鸿鹄飞【同上】茍无凌风翮徘徊守故林【陆士衡诗】老岂羡牺牲饱蟠木宁争桃李春　我本蓬荜人鄙贱遽泥沙【并白侍郎】囘瞻顺流辈谁敢望同升【元稹集】宁为宇宙闲吟客怕作乾坤窃禄人【杜荀鹤】凤凰不憎山栖蛟龙不羞泥蟠【王无功】逍遥饮啄安涯分何假扶摇九万为【王维集】身世比行舟无风亦暂休敢言终破浪唯愿秽乘流【钱起诗】却厌长裾曳宁辞短褐穿【张丞吉诗】骥路未伸雀罗无愠【司空表圣文】
　　本朝或告狄青当推狄梁公为逺祖青谢曰青出田家少为兵安敢祖梁公哉【闻见録】茹蔬饭糗不愿余【乐城集】石守道为举子时王渎侍郎以盘餐遗之石谢曰甘脆者亦介之愿也但日享之则可若止得一餐则明日将何继乎朝享膏粱暮厌粗粝人之常情也介所以不敢当【倦游録】
　　安贫
　　经君子固穷【语】衡门之下可以栖迟【诗】贫而无谄　贫而无怨难【并语】
　　子贫者士之常处常何忧哉【列】列子穷有饥色有客言于郑子阳子阳令官遗之粟列子辞【庄】
　　史雄家产不过十金无儋石之储晏如也【西汉本传】藜藿有八珍之甘蓬荜有藻棁之乐【晋书葛洪传】陶潜环堵萧然不蔽风日短褐穿结箪瓢屡空晏如也【晋本传】
　　传记颜蠋曰安步以当车蔬食以当肉【战国策】大雪丈余洛阳令出行见人家皆除路而袁安门无行路谓安死矣令防之见安偃卧问之答曰大雪人人皆饿不宜干人【后汉注见汝南先贤传】
　　集含欢谷汲行歌负薪【陶潜自祭文】灌园鬻蔬以供朝夕之膳【潘安仁闲居赋】食先人之徳无厚生之财【陈子昂】故园生事微【韦应物】长安布衣谁比数反扫衡门守环堵　长贫任妇愁　手自移蒲栁家才足稻粱【并杜诗】活计纵贫长净洁【白傅集】笔耕为养佣书成学【任彦升表】素尚宁知贵清谈不厌贫【温飞卿】
　　本朝贫家何以娱乐但知抺风批雨【一本作抺月批风东坡集】家徒四壁书侵坐【山谷】陋巷一生颜氏乐清风千古伯夷贫【程颢和邵康节安乐窝】
　　不安分
　　经志大心劳所以求者非其道也【诗】士志于道而耻恶衣恶食者未足与议也【语】
　　子弓人而耻为弓矢人而耻为矢【孟】
　　量力
　　经贫者不以货财为礼老者不以筋力为礼【礼】陈力就列不能者止【语】
　　子短绠不可以汲深【荀子】
　　史量力而动其过鲜矣　冉求曰小人虑材而言量力而共者也【并左】皇甫规对曰徳不称禄犹凿墉之趾以益其高岂量力审功安固之道哉【汉纪】
　　集量力守故辙【陶渊明】大厦既焚不可洒之以泪长河一决不可障之以手【庾信连珠】
　　本朝载物者常使马轻其车车轻其物马有余力车有余量然后可以涉涂泥而车不偾登阪险而马不踬【栾城集】
　　不量力
　　经徳薄而位尊知小而谋大力少而任重【易】多见其不知量也【语】
　　子犹以一杯水救一车薪之火　挟泰山以超北海【并孟】代大匠斵希有不伤手矣【老】犹涉海凿河而使防负
　　山也【庄】夸父不量力欲逐日于嵎谷之际道渴而死北山愚公年九十面山而居惩山北之寒出入之迂聚室而谋曰毕力平之可乎　髪引千钧【并列子】螳蜋怒臂以当车辙【庄】譬以盲辨色以聋辨声【荀】以博涂而塞江海以僬侥而戴泰山【短人也荀子】犹以锥力堕泰山也【荀】小敌之坚大敌之擒【孙子注言小国不量力与大邦为讐权时坚城固守然终必见擒获】乳狗之噬虎伏鸡之搏狸【淮南子】以一缕之任系千金之重【孔丛子】策蹇驴而追迅风棹蓝舟而济大川【抱朴子】以燕雀之羽而慕冲天之迅犬羊之蹄而觊追日之步【刘子】史君子是以知息之将亡也不度徳不量力【左】驱羣羊而攻猛虎虎之与羊不格明矣【史张仪传】张仪说赵王曰断右臂而与人鬬欲无危得乎【通鉴】以桀诈尧若卵投石夫何幸之有【前汉刑法志】以羔犊之弱而扞虎狼之敌也【西邹阳传】错之才智小谋大【晁错传】以一篑障江河【西汉何武等赞】譬犹鼱鼩之袭狗孤豚之咋虎【东方朔传】释斤斧之用而欲婴以芒刃臣以为不缺则折【贾谊传】张俭以区区一掌而欲独堙江河终婴疾甚之乱多见其不知量也【东汉本传】投盈寸之胶而欲使江海易色烧一羽之毛而欲令大炉增势【夏侯湛传】譬由虻蚋之捕羣牛腐肉之齿利劒也【汉书】步隲表言北相多作布囊盛沙塞江水向荆州吕范诸葛恪云此江与开辟俱生宁有可以沙塞埋也【三国吴志步隲传注】欲以片心除众弊独手遏羣邪君子不亮其诚羣小共攻其短【旧唐书贽传论】持腐株支大厦之颠【唐李顺赞】夫以蜗蚓之饵杂垂沧海而望吞舟之鱼不亦难乎【唐书】
　　传记炎帝之女名曰女娃游于东海溺而不反是为精卫常取西山之木石以填东海【山海经】
　　集机蓬矢以射革　驷跛鳖而上山兮吾固知其不能陞　任重载盛兮陷滞而不济【楚辞】物胜权而衡殆形过镜则照穷【选演连珠】以螳蜋之斧御锋车之隧【袁绍檄】不揆蠛蠓之力强举千钧之重【宋玉对楚王问】何异无足而欲行无翼而欲翔【鲁褒钱神论】微缕悬千金【陈子昻集】谬持蠡测海【杜诗】千钧巨石一髪悬【韦应物诗】手中无尺铁徒欲穿重围【刘长卿】捧爝火以干日御抱布鼔以诣雷门【李义山】是犹垂蜗蚓之饵以钓吞舟之鱼设弓弋之以罗垂天之翼【李深之】施众网而加一禽尚不能况张一目以罗万品而望其飞走大小尽出乎其间可乎【元微之】蚍蜉撼大树可笑不自量【韩文】童麋来触犀徳力不相及　何异乎蜉蝣争长于鹤秋毫计大于昆阆者哉　逆风扑燎推岸塞河知其难矣【并唐文粹】难将一人手掩得天下目【曹邺读李斯传】
　　本朝有时争胜不量力何异弱鲁攻强齐　安得独洒一掬泪欲助河水增滔滔【并欧公集】司马公曰燕丹不胜一朝之忿以犯虎狼之秦轻虑浅谋挑怨速祸使召公之庙不祀忽诸罪孰大焉【七国纪】桓魋武叔不量力欲持一草摇蟠桃【临川】譬如敝车羸马而引丘山之载幸而无虞犹恐不能胜不幸而有隂雨之变陵谷之险其患必有不可知者【栾城集】欲将驹过隙坐待石穿溜【东坡集】
　　随宜
　　经深则厉浅则揭　岂其食鱼必河之鲂岂其取妻必齐之姜　就其深矣方之舟之就其浅矣泳之游之虽无旨酒式饮庶几虽无嘉肴式食庶几虽无徳与女式歌且舞【并诗】礼从宜　子游问丧具夫子曰称家之有亡君子之于礼也有直而行也有曲而杀也　啜菽饮
　　水尽其欢斯之谓孝敛手足形还葬而无椁称其材斯之谓礼【并记】
　　子为高必因丘陵为下必因川泽　清斯濯缨浊斯濯足【并孟】夫待腰褭飞兔而驾之则世莫乘车待西施毛嫱而为配则终身不家矣【淮南子齐俗训】
　　史何必骅骝騄耳而后行逺乎【史记乐书】浴不必江海要之去垢马不必骐骥要之善走【史外戚世家】未能免俗聊复尔尔【晋书】
　　集虽无丝竹管弦之盛一觞一咏亦足以畅叙幽情【王羲之兰亭记】王鲔登俎不假吞波之鱼兰膏停室不思衔烛之龙【选连珠】听极于音不慕钧天之乐身足于防不假垂天之云【选】称家随丰俭　盘飱市逺无兼味樽酒家贫只旧醅【杜诗】称家开户牖量力置园林【白乐天】
　　本朝华佗不世出天下未尝废医【东坡】
　　彊为
　　经志大心劳所以求者非其道也【诗序】居山以鱼鼈为礼居泽以鹿豕为礼【记不顺其乡之所有也】
　　史王吉王崇皆好车马衣服自奉养极为鲜明而迁徙去处所载不过囊衣人怪其奢服其俭故俗传王阳能作金【西汉王吉传】
　　本朝事到强为须涉迹【邵尧夫】
　　旷逹
