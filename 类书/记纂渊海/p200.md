<!-- { "loadSidebar": true } -->
　　经率履不越【诗】燕处则听雅颂之音行步则有环佩之声升车则有和鸾之音居处有礼进退有度　砥砺廉隅　君子言不过辞动不过则　不戏色　致礼以治躬则庄敬庄敬则严威　君子无故玉不去身君子于玉比徳焉　行中规还中矩　君子不失足于人不失色于人不失口于人是故貌足畏也色足惮也言足信也　今世行之后世以为楷【并记】君子矜而不争【语】子君子言有坛宇行有防表【荀儒效】为冠所以庄其首也为履所以重其足也衣裳襜如劒佩锵如皆所以防其躁也【文中子】
　　史断断自修整【谷梁传庄公】如布帛之有幅【左】君子目以定体足以从之　人之有冠犹宫室之有墙屋也粪除而已【并国语】进退容止非礼不行【西汉董仲舒】霍光出入省殿门止进有常处郎仆射窃识眂之不失尺寸【西汉本传】矜严好礼动止有则居处幽室必自修整虽遇妻子若严君焉及在乡党详言正色三辅以为仪表【东汉张堪传】陈登处身循礼非法不行【东汉陈球传】虽在燕居必以礼自整【东汉仇览】君子当正威仪何有蓬头跣足自谓宏逹耶【九十三】谢微精神端审时然后言婢仆之前不妄语笑【南史宋高祖】传记南山有文豹雾雨七日不下食者何也欲以泽其衣毛而成其文章也【烈女传】杨愔曰裴让兄弟都无乡音【三国典畧】
　　集余好修以为常虽体解吾犹未变　新沐者必弹冠新浴者必振衣【并楚辞】与人有畛域不为戏狎【韩文】
　　本朝赵光逢规矱自持　栁仲郢私居束带正色【并孔六帖】
　　持重
　　经虎视眈眈【易重其体貌也】正色率下【书】其容不改出言有章【诗】坐如尸立如齐　君子不失足于人不失色于人不失口于人是故貌足畏也色足惮也言足信也　君子之容舒迟足容重手容恭目容端口容止声容静头容直气容肃立容徳色容庄　山立时行休玉色　不旁狎【并记】夫子时然后言人不厌其言乐然后笑人不厌其笑　君子正其衣冠尊其瞻视俨然人望而畏之【并语】集与人有畛域不为戏狎【唐文粹】
　　本朝包孝肃未尝有笑容人谓包希仁笑比黄河清【笔谈】
　　放荡
　　经欲败度纵败礼　不矜细行【并书】不知其秩【常也诗】载号载呶【同上】
　　子猖狂妄行【庄】
　　史使酒难近【西汉季布传】数以酒失过丞相【西汉灌夫】跅弛之士【西汉武纪师古曰无检局也弛者放废不遵礼度也】傥【音荡西汉陈汤传师古曰无行检也】为人失【音铁】荡【西汉雄传】不修廉隅以徼名当世【同上】何晏与夏侯荀粲王弼之徒竞为清谈尚虚无谓六经为圣人糟粕天下士大夫争慕效之遂成风流【魏邵陵厉公】谯郡嵇康文辞壮丽好言老庄而尚竒任侠与陈留阮籍兄子咸河内山涛河南伺秀琅邪王戎沛人刘伶特相友善号竹林七贤皆崇尚虚无轻蔑礼法纵酒昏酣遗落世事【魏元纪】放者因斯或悖吉凶之礼忽容止之表渎长防之序混贵贱之级甚者至于裸裎防慢无所不至【晋惠纪】时王澄胡毋辅之等皆以放任为逹或至裸体【晋书乐广传】文帝求婚于籍籍醉六十日不得言而止【晋书阮籍传】隣家少妇美色当垆沽酒籍尝诣妇饮醉便卧其侧籍既不自嫌其夫察之亦不疑也【同上】阮咸素幸姑之婢姑当归于夫家初云留婢既而自从咸闻之借马追既及与婢累骑而还【晋书本传】王献之卒徽之奔防不哭直上灵牀取献之琴弹之【晋书王徽之传】谢鲲任逹不拘邻家高氏女有美色鲲尝挑之女投梭折其两齿鲲傲然长啸曰犹不废我啸歌【晋书本传】谢安爱好声律朞功之惨不废妓乐【晋书王坦之传】秘书监谢灵运好称疾不朝时或出郭游行且二百里经旬不归既无表闻又不请急以贵陵物物不服以威加人人不厌【宋太祖】温庭筠薄于行无检幅多作侧辞艳曲【唐书本传】脱冠露髻諠哗自恣【唐庄宗】
　　传记阮籍嫂尝归家籍相见与别人或讥之曰礼岂为我辈设耶【世说】王澄尝之荆州送者倾邑所别树上有鹊巢澄便脱衣着犊鼻上树探鹊而弄之旁若无人【晋中兴书】谢郎中云王修载乐托之性出自门风　王武子好驴鸣既文帝临其防顾语同游曰王子好驴鸣可各作声以送赴客皆一时作驴鸣【并世说】史丹傥荡无检阮籍不拘礼教【孔白帖纵逸类】华堂今日绮筵开谁唤分司御史来忽发狂言惊满座两行红粉一时回【杜牧之为御史分务洛阳有李司阙者罢镇闲居声妓为当时第一尝开筵以杜持宪不敢邀致杜遣客达意李驰书招之杜闻命遽来时女妓百余人皆絶艺殊色杜独坐南行注目瞻视引满问李曰闻有紫云者杜凝睇良久曰名不虚得宜以见惠李大笑诸妓亦皆囘首破颜杜又自饮三爵即吟而起本事诗】杜牧佐宣城幕闻湖州多竒丽往游之刺史崔君张水嬉使州人毕观令杜牧阅之牧因见一女娃期之曰吾不十年来守此郡不来从适洎牧守湖州女已从人三载矣牧因赋诗曰自是寻春去较迟不须惆怅怨芳时【杂记】张祜客懐南幕中赴宴杜牧同坐有所属意索骰子赌酒微吟曰骰子逡巡裹手拈无因得见玉纎纎祜曰但知报道金钗落髣髴还应露指尖【摭言】
　　集观古今文人类不护细行鲜能以名节自立【魏文帝与呉质书】幕天席地纵意所如【文选】以庄老为宗而黜六经以虚薄为辨而贱名检以放荡为通而狭节信以茍得为贵而鄙居正以望空为高而笑勤恪【干令升总论】少年气真狂有意与春竞【韩集】野鸟终难絷【元微之】醉来拟共天公争【杜茍鹤】酒肠寛似海诗胆大如天【刘叉】
　　本朝醉后粗狂胆满躯【东坡诗】
　　威仪
　　经威仪棣棣不可选也　威仪反反【重慎】威仪抑抑【谨宻】抑抑威仪维徳之隅　颙颙卬卬如圭如璋　令仪令色【并诗】威仪容止宣着　端行颐霤如矢　朝廷济济翔翔君子之容舒迟　山立时行休玉色【注读为阳】赫兮喧兮者威仪也【并记】趋进翼如也　君子正其衣冠尊其瞻视俨然人望而畏之【并语】容止可观进退可度【孝经】
　　子步中武象趋中韶濩【荀】君子貌重则有威【扬】
　　史刘子曰民受天地之中以生所谓命也是以有动作礼义威仪之则以定命也　北宫文子有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之故能守其官职保族宜家　君子在位施舍可爱进退可度周旋可则容止可观作事可法徳行可象声气可乐动作有文言语有章以临其下谓之有威仪也【并左】鲁徐生善为容为礼官【史】霍光每出入省殿门止进有常处郎仆射窃识视之不失尺寸【西汉霍光传】威仪之盛如圭如璋【西汉班固叙传】进止皆有表识【东汉冯异传】仪貌堂堂国之辉光【东汉】舒绅缓佩鸣玉以步绰有余裕【后汉蔡邕传】温彦博进止详华人拭目观　张垍举止都雅裴休为人醖借进止雍闲　冯定端凝若植　权徳舆动止外饰其醖借风流为缙绅羽仪【并唐书】
　　集风仪与秋月齐明【文选褚渊碑】贺琛为散骑常侍梁主与语常移晷刻故省中语曰上殿不下有贺雅琛容止都雅故人呼之【艺文志】巉岩容仪削成风骨【李白文】风仪甚雅【刘宾客】日光玉洁【李汉韩文序】
　　无威仪
　　经而无望兮　相鼠有皮人而无仪人而无仪不死何为　威仪不类　威仪幡幡【并诗】
　　史视流而行速　邾子执玉高其容仰公受玉卑其容俯子贡曰高仰骄也卑俯替也骄近乱替近疾【并左】张敞为京兆尹无威仪罢朝走马章台街自以便面拊马【西汉本传】羞怍俛首刮席不敢视【东汉刘传】李程简脱无威仪韩思彦仪矩梗野【并唐书本传】
　　传记王戎简脱不持仪刑好乘巴滇马虽为三司率尔私行巡省园田不从一人以手巾揷腰戎故吏多至大官相逢戎辄下道避之【竹林七贤话】
　　风度
　　史王商为人多质有威重身体鸿大容貌甚过絶人单于来朝仰视商貌大畏之迁延却退天子闻而叹曰此真汉相矣【西汉本传】为人明彻须髪眉目如画【东汉马援传】燕颔虎颈飞而食肉此万里封侯相也【东汉班超】蔡邕状异常人每行观者盈集【东汉本传】凛凛皜皜焉其与昆玉秋霜比质可也【东汉孔融】裴楷目夏侯云肃肃如入宗庙中但见礼乐器　卫瓘见乐广而奇之曰此人如氷镜见之莹然夏侯湛美容观与潘岳友善每行止同舆接茵京师谓之连璧　王戎神彩秀彻视日不裴楷见而目之曰戎眼烂烂如岩下电　裴楷风神高迈容仪俊爽时人谓之玉人　卫玠风神秀异见者以为玉人　王济俊爽有风姿每见玠辄叹曰珠玉在侧觉我形秽又语人曰与玠同游若明珠之在侧恍然照人　嵇康长七尺八寸美音气好容色土木形骸不自藻饰人以为龙章凤姿天质自然【并晋书本传】王衍神姿高彻如瑶林琼木自然风尘表物【晋书王戎】顾荣少有珪璋符采爽彻【五行晋书】王衍每持玉柄麈尾与手同色【晋王衍】王羲之见杜乂而目之曰肤若凝脂眼如防漆此神仙中人也【晋书本传】王恭美姿仪人目之云濯濯如春月栁【晋王恭】桓曰刘裕风骨不常盖人杰也【晋纪】褚彦囘美仪貌善容止俯仰进退咸有风则每朝防百僚国使莫不延首目送之【宋书本传】姿貌修洁与圭璧等质【王智宋纪】齐和士开曰琅琊王俨眼光奕奕数歩射人【陈纪】李绘仪貌端伟邢晏曰若披云雾如对珠玉【北史李浑】风神洒落【南史】宋璟风度凝逺【唐书本传】王彧美风姿为一时推许袁粲见之叹曰景文非但风流可恱乃哺歠亦复可观【宋书本传】上尝陈乐于勤政楼下垂帘观之兵部侍郎卢绚谓上已起垂鞭按辔横过楼下绚风标清粹上目送之【唐宗】李义琛神情爽防【唐书本传】帝每用人必曰风度能如九龄否【唐书张九龄】日角珠庭非庸人相【唐李珏】郭子仪风姿若神人望之岩岩如华山【郭子仪家传】郑畋姿采如峙玉　萧遇风采整峭　崔澹举止秀峙时谓玉而冠者【并唐书本传】孔季翔永昌初擢制科陈子昂常称其神清韵逺可比卫玠【唐书】房琯见徳秀叹曰见紫芝眉宇使人名利之心都尽【唐元徳秀】姿宇魁秀【唐书魏謩】崔逺风姿峻整世目为饤坐梨【新唐书本传】
　　传记卫玠从豫章下都人久闻其姿容观者如堵墙见裴叔则如玉山上行光照映人　山公曰嵇叔夜之为人也岩岩若孤松之独立其醉也傀俄若玉山之将崩　时人目王右军飘如游云矫若游龙　岩岩清峙壁立千仞【并世说】张绪少而闲雅风流吐纳观者忘疲永明主见灵和殿前栁条嫩弱披靡可爱嗟赏曰此杨栁风流可爱似张绪少年【杨松玠谈薮】唐蒋凝美风标每到朝士家以为祥瑞朝士中号为玉笋班【北梦琐言】李白神气高朗轩轩若霞举【酉阳杂爼】
