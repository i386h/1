<!-- { "loadSidebar": true } -->
　　经损益盈虚与时借行　时止则止时行则行　时有泰否用有行藏【易】国有道其言足以兴国无道其黙足以容【中庸】君子之于礼也有直而行也有曲而杀也　道隆则从而隆道污则从而污【礼记】邦有道危言危行邦无道危行言孙　君子哉蘧伯玉邦有道则仕邦无道则可卷而懐之　武子邦有道则知邦无道则愚【论语】子时诎则诎时伸则伸【荀子】
　　史晏平仲在朝君语及之则危言语不及之则危行国有道则顺命无道则衡命以此三世显名于诸侯【史记本传】君子得其时则驾不得其时则蓬累而行【史记老子传】乗流则逝兮得坎则止【一作坻史记贾生传】从容浮湛与时俯仰【西汉司马迁传】王戎作吏部与时浮沈【晋书】
　　集孔随时而行藏蘧与国而卷舒【潘安仁西征赋】伸屈须为蠖穷通莫问【白乐天集互入委顺】因俗为礼人用爱戴【唐文粹】
　　委曲
　　经其次致曲曲能有诚【中庸】
　　子川虽曲而动诸海涂虽曲而通诸夏【子】
　　史河千里而一曲【公羊】
　　传记孟尝君每与客坐语屏风后常有侍史主记所与客语知其亲戚居处客去后使谢餽无所遗失【春秋后序】集情深礼至欵密重复【刘宾客集】
　　本朝右尹子革因坟典而道祈招之诗左师触龙语饘粥而及长安之质　古之圣贤欲行其意必有以曲成之未尝直情而径行也【东坡集】
　　絶物
　　经我闻其声不见其身【诗】
　　子訑訑之声音顔色距人于千里之外　是絶物也【孟子】史赵禹为吏以来舍无食客公卿相造请禹终不行报谢务在絶知宾友客之请孤立行一意而已【西汉本传】邓荣为人矜洁自贵于人少所与【东汉本传】
　　立异
　　经好人之所恶恶人之所好【大学】
　　子吾闻言于接舆大有迳庭不近人情【荘子】
　　史诸势在己之右必陵之士在己之左愈贫贱尤益敬与钧【史记灌夫传】舛忤胶戾乖剌【刘向传师古曰志意不和各相违背】赵禹孤立行一意而已【西汉本传上互入絶物】严延年为河南守众人言当死者一朝出之言当生者诡杀之【前汉】违时絶俗为激诡之行【东汉范丹传】沈懐文素不饮酒又不好戯调谢荘常戒懐文曰卿每与人异亦何可久懐文曰吾少来如此岂可一朝而变非欲异物性所得也【通鉴宋世祖】阮瞻素执无鬼论物莫能难【晋书本传】
　　集异质忌处羣孤芳难寄林【韩集互入儆戒】氷雪之交众裘我絺溽暑之铄众从之风而我从之火【栁文】
　　本朝夫面垢不忘洗衣垢不忘澣此人之至情也今也不然衣臣虏之衣食犬彘之食囚首丧面而谈诗书岂其情也哉【老苏辨奸论】
　　恭敬
　　经徳盛不狎侮　出入起居防有不钦【书】侍坐于所尊敬无余席　侍坐于先生先生问焉终则对　先生与之言则对不与之言则趋而退　让食不唾　揖人必违其位　侍坐于长者屦不上于堂　长者举未釂少者不敢饮　君子之容舒迟见所尊者齐遫【谦貌也】君子荘敬日强　执轻如不克　执虚如执盈入虚如有人【互见谨畏】宾客主恭祭祀主敬【礼记】孔子于乡党恂恂如也似不能言者其在宗庙朝廷便便言唯谨尔入公门鞠躬如也如不容过位色勃如也足躩如也其言似不足者摄齐升堂鞠躬如也屏气似不息者　恭则不侮　虽蔬食菜羮祭必齐如也　出门如见大宾使民如承大祭　有子曰恭近于礼逺耻辱也　子见齐衰者冕衣裳者与瞽者见之虽少必作过之必趋【论语】
　　子朝廷不歴位而相与言不逾阶而相与揖也【孟子】擎跽曲拳人臣之礼也【荘子】
　　史秦哀公赋无衣楚申包胥九顿首而坐【左定五】管宁五十未尝箕踞榻上【后汉】
　　传记昔禹见耕者耦立而式过十室之邑则下【大戴礼】
　　陵犯
　　史温季位于七人之下而求掩其上【左传】荜门圭窦之人而皆陵其上其难为上矣【左襄十】无礼而好陵人怙富而卑其上　子产曰子晳上大夫女嬖大夫而弗下之不尊贵也幼而不忘不事长也【左昭元】石蜡曰少陵长【左隠四】犯则陵人【前汉五行志】成好气为小吏必陵其长吏【前汉本传】丞相田蚡召客饮坐其兄盖侯北向自坐东向以为汉相尊不可以兄故私挠【前汉本传互见恃势】苻坚曰怒其室而作色于其父其桓温之谓矣【通鉴简文纪互见迁怒】周嵩常饮酒瞠目谓兄顗曰君才不及弟何横得重名以所然蜡烛投之顗曰阿奴火攻固出下防耳【晋书】萧琛尝预御筵醉伏上以枣投琛琛乃取栗掷上中面曰陛下投臣以赤心臣敢报之战栗【梁书】李义府典选专以卖官为事上颇闻之谓义府曰卿子及壻颇不谨多以非法义府勃然变色颈颊俱张曰谁告陛下上曰但我言如是何必就我索其所从得耶【通鉴唐髙宗】韦贻范同平章事屡以大杯献上不即持贻范举杯直上頥【通鉴唐昭宗】
　　傲慢
　　经胡逝我梁不入我门【诗互见贵人】原壤夷俟【论语】
　　子嘑尔而与之蹴尔而与之　过我门而不入我室【孟子互见贵人】自得如山忽人如草【金楼子】
　　史偃蹇【左哀二】朱买臣见汤汤坐牀上丞史遇买臣弗为礼【张汤传】沛公至髙阳见郦食其入即长揖不拜曰足下必欲聚徒合兵诛无道秦不宜踞见长者【汉书】灌夫骂坐不敬　汲黯为人性倨少礼【西汉本传】萧望之意尝轻丙吉遇丞相礼节倨慢【通鉴汉宣纪】祢衡尚气刚傲好矫时慢物始达颍川乃隂懐一刺既而无所之适至于刺字漫灭【东汉本传互见尚气】何曽隂驾人物乡闾疾之如讐永嘉之末何氏灭亡无遗焉【晋书互见取祸】刘孝绰仗气负才多所陵忽每于朝集会同处公卿间无所与语反呼驺卒问道途间事【南史宋书本传】谢万矜豪傲物但以啸咏自髙未尝抚众兄安深忧之谓万汝为元帅宜数接对诸将以恱其心岂有傲诞如此而能济事也万乃召集诸将一无所言直以如意指四座云诸将皆劲卒诸将益恨之【通鉴晋哀帝纪】萧子明为吏部尚书性凝简负才气见九流宾客不与交言但举扇一挥而已衣冠切恨之【梁书】张昌龄诣阙献颂太宗召试因谓之曰昔祢衡潘岳皆恃才傲物以至陨命汝才不减二贤宜追鉴前辙【唐书本传互见取祸】厉色慢辞【唐书】杜甫常醉登严武牀瞪视曰严挺之乃有此儿【新唐书本传】传记王澄常之荆州送者倾邑所别树上有鹊巢澄便脱衣着犊鼻上树探鹊鷇而弄之傍若无人【晋书互见放荡类】王子猷作桓温参军桓谓王曰卿在府久当相料理王不答直髙视手版拄颊云西山朝来颇有爽气　钟会见康旁若无人移时不交一言【世说】萧颖士恃才傲物【摭言】
　　集出山揖牧伯长笑轻衣簮【李白】傲虽凶徳必有恃而敢行【韩文释言互见恃势】
　　本朝目视飞鸿气如横蜺　酷吏姚绍之意岸轩傲【孔帖】
　　侮玩
　　经狎侮君子防以尽人心　玩物丧志【书】简兮简兮【诗】史陈平贫或问平何肥其嫂疾之曰食糠覈耳【西汉本传】上慢侮士【西汉张良传】王霸至市中募人击王郎市人皆大笑举手揶揄之霸慙遽而反【通鉴汉光武纪】智者于羣愚如弄一丸于掌上【通鉴魏邵陵厉公纪互见愚弄】上好狎侮羣臣自太宰义恭以下不免秽辱常呼金紫光禄大夫王谟为老伧仆射刘秀之为老悭顔师伯为齴其余短长肥瘦皆有称目【通鉴宋纪】王导常枕周顗膝指其腹曰卿此中何所有也答曰此中空洞无物然足容卿辈数百人【晋书周顗传】崔俊窃言文襄帝为黄口小儿【北史崔俊传】杜伏威遗陈棱【隋将】妇人之服以激怒之【唐书】
　　传记诸葛亮致巾帼妇人之饰以侮司马懿【魏氏春秋】智伯戯康子而侮段规君子谓其一言而侮人之君相难将至矣【本传】
　　愚弄
　　子宋人养猿号曰狙公欲与狙芧先诈之曰朝三而暮四众狙皆怒又诈曰朝四而暮三众狙皆喜圣人以智笼愚亦如狙公欺狙也【列子】
　　史张仪説楚王曰大王诚能听臣闭闗絶约于齐臣请献商于之地六百里【通鉴周纪】呒然阳应【西汉韩信传】汤舞智以御人【张汤传】如婴儿在股掌之上【东汉袁绍传】唐髙祖与李宻书曰所望右提左挈戮力同心执子婴于咸阳殪商辛于牧野【通鉴隋恭纪互见同功共事】
　　传记虎得一狐狐曰天令我长百兽见我无不走虎以为然随而行兽见之皆走虎不知兽畏己而畏狐也【刘向新序】桓温自以雄姿飒气是司马宣王刘越石一辈得一巧作老婢乃是刘越石妓女见温既入潸然而哭泣温问其故曰官家甚似刘司空温大恱即出外修整衣冠又入呼问我何处似司空婢曰眼甚似恨小面甚似恨薄须甚似恨赤形甚似恨短声甚似恨雌宣武于是弛冠觧带不觉惽然而睡不怡者数日【语林】
　　畏谨
　　经履错然敬之无咎　借用白茅无咎子曰茍错诸地而可矣借之用茅何咎之有慎之至也　无有师保如临父母　括囊无咎无誉盖言谨也【易】夙夜惟寅　居宠思危防不惟畏　怵惕惟厉中夜以兴思免厥愆【书】夙夜匪懈以事一人　小心翼翼　谓天盖髙不敢不局谓地盖厚不敢不蹐　战战兢兢如临深渊如履薄氷　温恭朝夕执事有恪　不敢暴虎不敢冯河　凡百君子各敬尔身　温温恭人如集于木惴惴小心如临于谷战战兢兢如履薄氷【诗】执虚如执盈入虚如有人　择日月以见君　入境而问禁入国而问俗入门而问讳　君子戒慎不失色于人　若有疾风迅雷甚雨则必变虽夜必兴衣服冠而坐　君言不宿于家【礼记】子之所慎齐战疾　君命召不俟驾行矣【论语】
