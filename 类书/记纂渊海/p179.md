<!-- { "loadSidebar": true } -->
　　史秦伯享晋公子子犯曰吾不如衰之文也请使衰从【公子重耳也衰赵衰也左襄二十三年】晋郤伯见公曰子之力也夫对曰君之训也二三子之力也臣何力之有焉范叔见劳之如郤伯对曰庚所命也克之制也燮何力之有焉栾伯见公亦如之对曰燮之诏也士用命也书何力之有焉【左成二年】范宣子让其下皆让【左互入表率】相如退而让颇名重太山【史记本传论】相如每朝会不与亷颇同列望见亷颇引车避匿【本传】张仪曰苏君之时仪何敢言【史记张仪传】陈平曰髙祖时勃功不如臣及诛诸吕臣功亦不如勃愿以右丞相让勃【通鉴汉髙后】舜命九官济济相逊【前汉刘向传】卫绾有功常让他将【西汉本传】事有功善推之于下【通鉴汉宣】唐彬与王濬共伐吴彬知贼冦已殄孙皓将降未至建邺二百里称疾迟留以示不竞果有先到者争物后到者争功【晋书本传】以鼎足任重而终辞三事固求罢职【晋书载记汤鹜传】臣有何功可以堪之何心可以安之身辱髙任顚覆寻至愿守先人之敝庐岂可得哉臣不能推其徳达其功使圣聴知胜臣者多未达者不少假令有遗徳于版筑之下有隠才于屠钓之间而朝议用臣不以为非臣处之不以为愧所失岂不大哉臣忝窃虽久未若今日兼文武之极宠等宰辅之髙大也【晋书】上赏谢朓之功迁尚书吏部郎朓上表三让上不许中书疑朓之未及让国子祭酒沈约曰近世小官不让遂成常俗谢吏部今授超阶让别有意夫让出人情岂闗官之大小耶【南史谢朓传】隋髙颎深避权势上表逊让于苏威【通鉴陈纪】卢懐慎同平章事自以才不及姚崇事皆推而不专【唐书本传】孜孜奉国知无不为臣不如龄兼资文武出将入相臣不如靖敷奏详明出纳惟允臣不如彦博济烦治剧众务必举臣不如胄以諌诤为心耻君不及尧舜臣不如征【唐王珪传互入明于自知】每议事龄必曰非如晦莫筹之及如晦至卒用龄防也【杜如晦传】
　　本朝乃者河决澶渊毒流淮泗百堵皆作盖僚吏之劬劳一版不沈本朝廷之威徳而臣下掠众美上贪天功独窃玺书之荣以为私室之宝【东坡徐州谢表】
　　贪功
　　史贪天之功以为己力【左僖二十四年】吴起事鲁君齐人攻鲁鲁欲以爲将起娶齐女为妻而鲁疑之起欲就名遂杀其妻以明不与齐也【史记本传互入残忍】诸将争功纷纷不已淮安王神通曰房龄杜如晦等专弄刀笔功居臣上【通鉴唐太宗】
　　传记齐欲伐魏淳于髠曰韩卢天下之疾犬东郭逡海内之狡兔卢逐逡环山者三腾山者五兔极于前犬废于后犬兔俱罢各死其处田夫见而擅其功【战国防互入与人为地】



　　记纂渊海卷四十五
<子部,类书类,记纂渊海>
　　钦定四库全书
　　记纂渊海卷四十六　　　宋　潘自牧　撰性行部
　　争鬬
　　经嚚讼可乎　不和政庬　相为敌讐【书】受爵不让至于已斯亡【诗】
　　子恶声至必反之【孟子】今有鬬何哉我甚丑之　争饮食无亷耻不知是非不避死伤不畏众强恈恈惟利饮食之见是狗彘也【荀子】有国于蜗之左角者曰触氏有国于蜗之右角者曰蛮氏时相与争地而战伏尸数万逐北旬有五日而后反【荘子】
　　史赵奢曰两防鬬于穴中将勇者胜【通鉴周纪】君子称其功以加小人小人伐其技以冯君子是以上下无礼乱虐并生由争善也【左襄十三年】晏子曰凡有血气必有争心【左昭十年】不心竞而力争【左传】自含血戴角之兽见犯则校而况于人懐好恶喜怒之气【史记律书】譬如贾竖女子争言何其无大体也武安侯曰争时急不知出此【史记灌夫传】争者事之末也【史越世家】相与摩牙而争之【西汉杨雄传】
　　传记鬬者忘其身者也忘其亲者也忘其君者也行须臾之怒而鬭终身之祸是忘其身也家室离散亲戚被戮是忘其亲也犯刑法之大禁是忘其君也凡鬬者皆以已为是而以他人为非【说苑】
　　集力大者搏齿利者囓爪刚者决【栁子厚贞符互入势利相轧】本朝投骨于地狺然而争者犬之常也【老泉】
　　好胜【附强梁】
　　经子贡曰我不欲人之加诸我也【论语】
　　子强梁者不得其死好胜者必遇其敌【家语】无辞让之心非人也【孟子】小人致乱而恶人之非已也致不肖而欲人之贤己也心如虎狼行如禽兽而又恐人之贱已也【荀子】史子晳好在人上【左襄十年】子玉曰非敢必有功也愿以间执谗慝之口【左僖二十八年】季郈之鸡鬬季氏介其鸡郈氏为之金距平子怒【左昭二十五年互入两不相下】为守视都尉如令为都尉必陵太守夺之治【史记周阳由传】成为小吏必陵其长为人上者上操下如束湿薪【史记本传】蔺相如位在亷颇右颇曰吾羞不忍为之下我见相如必辱之【本传】田蚡辞不能满觞灌夫怒【西汉】桓范持节都督青徐与徐州刺史邹岐争屋欲斩岐坐免复为兖州刺史属镇北将军吕昭范与妻曰我宁作诸卿向三公长屈耳不能为吕屈也妻曰君前欲斩徐州众人谓君难为作下今复羞为吕屈是复难为作上【魏志曺爽传】樊世本氐豪佐秦王健定闗中谓猛曰吾辈耕之君食之耳猛曰非徒使君耕之又将使君炊之【通鉴晋哀纪】刘琨曰吾枕戈待旦志枭逆虏常恐祖生先吾着鞭耳【晋书互见尚气趋事赴功】齐髙徳政恒以精神凌逼人【通鉴陈髙祖】王彬谓王敦曰卿昔嵗杀兄今又欲杀弟耶【本传】
　　传记杜预书告儿古谚有书借人为可嗤借书送还亦可嗤【殷芸小说】
　　集谮下慢上恒其心术【栁骂尸虫】
　　本朝王荆公在台阁侍从时每言唐宰相令谏官随宰相入阁最切于政道后世所当行也及入司政事而孙莘老李公择在谏职二人者熟荆公此论遂列奏请举行之荆公不可曰是又益两参知政事也【吕氏家塾记互入私意】
　　温粹
　　经言念君子温其如玉　温温恭人维徳之基【诗】即之也温【论语】
　　史温顔和辞承上接下无所失意【韩王信传互入和易】向宠性行淑均【诸葛亮出师表】何充为刘惔所贵每云见次道饮令人欲倾家酿言其能温克也【晋书】王景文情度淹粹【宋泰始起居注】集夷雅之体无待韦弦【王文宪集序互入不待矫揉】白璧无瑕玷【孟浩然】
　　狠戾
　　经方命圮族【注言鲧性狠戾】厥心疾狠不克畏死【书】勇而无礼则乱【论语】
　　史富辰曰心不则徳义之经为顽口不道忠信之言为嚚【左僖二十四年】不可教训不知话言告之则顽舍之则嚚傲狠明徳以乱天常谓之梼杌【左文十八】智伯曰难将由我我不为难谁敢兴之【通鉴周纪】天为刚徳犹不干时况在人乎【左文五年】熊虎之状豺狼之声【左宣四年】狼子野心【左昭二十七年】胶西王为人贼盭【言其性贼害而狠戾西汉胶西王传】貌狠自将【王莽传】狠如羊【项羽传】灌夫曰今日斩头穴胷何识程李【本传】用气自行多所陵折【马援传】羊聃以狠戾为琐伯【晋传】
　　传记苻生麤暴无赖祖洪甚恶之生无一目年七嵗洪戯之问侍者曰吾闻瞎儿一泪信乎侍者曰然生怒引佩刀自刺出血曰此亦一泪也【崔洪十六国春秋】
　　本朝睅目知谁嗔皤腹空自胀【东坡诗】
　　和易
　　经从容以和【书】载色载笑匪怒伊教　辑柔尔顔【诗】君子和而不流【中庸】夫敬以和何事不行【礼记】
　　子冉雍使其臣如借【家语】和者大同于物物无得伤阂者游金石蹈水火皆可也【列子】薫然慈仁谓之君子　无责于人人亦无责焉【荘子】
　　史为霁威严【魏相传】温顔和辞承上接下无所失意【韩王传互入温粹】臣生与人无分争【汉武纪】粲然有文以相接驩然有恩以相爱【汉书】郑当时与官属言若恐伤之【本传】卓茂自束髪至白首与人未尝有争竞【通鉴汉光武纪】性惟迟缓与人无伤【后汉孔融传】夷粹无竞【唐书沈传师传】乐广性冲约清逺与物无竸【通鉴晋恵纪】
　　集温渥浃舆【顔延年诗】阳和熈煕贮在顔间　睦其仲季施及乡党　含光不曜煦物如春【刘宾客】尊已者敬之如臣事君下已者慈之如母畜子敌已者友之如兄弟无不得志者也【栁文】意气自春生【髙达夫】
　　本朝不立异以为髙不逆情以干誉【欧文】赵清献公为人和易与人言如恐伤之【东坡撰神道碑】乐易向人无不可【苏子由文】拍拍满懐俱是春【邵尧夫】
　　和睦
　　经宜兄宜弟　伯氏吹壎仲氏吹箎　雝雝喈喈　妻子好合如鼓瑟琴兄弟既翕和乐且湛宜尔室家乐尔妻孥【诗互入闺门】父子笃兄弟睦夫妇和家之肥也　睦于父母之党【礼记】
　　史是谓凤凰于飞和鸣锵锵【左】万石君居家子孙申申僮仆防防【西汉石奋传】魏杨播及弟椿津家世孝友缌服同防男女百口无间言【通鉴梁髙祖纪】崔氏四世缌麻同防【唐书】髙崇文七世不异居开元中再表其闾【唐书本传】元暐三世不异居家人怡怡如也【本传】
　　集埙箎鸣自合【杜诗】
　　本朝刘君良累代义居尺布斗粟无私焉【续世说】
　　和光同尘
　　经不惟好异【书】在彼无恶在此无斁　无怨无恶【诗】君子行礼不求变俗　毁方而瓦合【去已之大圭角与人小合也】修其教不易其俗齐其政不易其宜【礼记】无可无不可　在邦无怨在家无怨　麻冕礼也今也纯俭吾从众　鸟兽不可与同羣吾非斯人之徒与而谁与【论语】
　　子栁下恵不羞污君不辞小官虽袒裼裸裎于我侧尔焉能凂我哉　鲁人猎较孔子亦猎较【孟子】和其光同其尘【老子】与物委蛇而同其波　圣人处物不伤物不伤物者物亦不能伤也唯无所伤者为能与人相将迎【荘子】人知所恶者吾亦恶之【荀子】
　　史圣人与众同欲是以济事【左成六年】子产曰求逞于人不可与人同欲尽济【左昭四年】袁盎病免居家与闾里浮沈相随行【史记袁盎传】将相调和则士豫附【史记陆贾传】无乖剌之心【西汉杜钦传】不夷不恵可否之间圣贤居身之所珍也【通鉴汉殇纪】卓茂曰人生焉能髙飞逺走不在人间耶【东汉本传】无彼此于人【通鉴晋武纪】
　　集圣人不凝滞于物而能与世推移众人皆浊何不淈其泥而其波众人皆醉何不餔其糟而歠其醨何故深思髙举自令放为【楚辞史记本传云何故懐瑜握瑾】与一世同其波流而悔吝不生【叔夜书】时无间言【陈子昂集】含光混世贵无名何用孤髙比云月【李白集】随时任其卷舒与物同其波流【骆宾王】愿为同社人鸡黍燕春秋　不为崖岸斩絶之行【韩文】忍污杂嚚哗　恭其体貌逊其言辞【栁文】虬龙未化时鱼鼈同一波【孟东野】眼看人尽醉何忍独为醒【王无功】恵和得众【司空图文】或虑雷同何伤瓦合【白傅集】
　　本朝借君拍板与门槌我也逢场作戯【东坡集】物有圭角刺人眼目亦易玷缺故君子处世常浑然天成则人不厌弃矣【山语録】
　　与时髙下
