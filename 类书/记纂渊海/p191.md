<!-- { "loadSidebar": true } -->
　　史楚人伐萧师人多寒王巡三军拊而勉之三军之士皆如挟纩　宋平公筑台妨于农收筑者讴子罕闻之亲执朴以行筑者曰吾侪小人皆有阖庐以避燥湿寒暑今君为一台而不速成何以为役讴者乃止【并左】晋平公谢鷃不死使射襄搏之失公怒拘将杀之叔向曰必速杀之无令逺闻君忸怩于顔乃趣舍之【国语】楚优孟尝以谈笑讽谏楚庄王有爱马死使羣臣丧之欲以棺椁大夫礼之左右争之不可孟入殿门仰天大哭曰楚国堂堂何求不得而以大夫礼之薄请以人君礼之王曰何如曰臣请以雕玉为棺文梓为椁楩枫豫章为题奏发甲卒为穿圹老弱负土齐赵陪位于前韩魏翼卫于后庙食太牢奉以万户之邑诸侯闻之皆知大王贱人而贵马王曰寡人之过一至此乎乃使以马属大官令无令天下乆闻也【史滑稽】赵王新立秦急攻赵赵求救于齐齐曰必以长安君为质兵乃出太后不肯大臣彊谏后曰复言者老妇必唾其面左史触龙见后盛气而须之左师曰老臣贱息舒祺窃爱之愿及未填沟壑而托之太后曰丈夫亦爱少子乎曰甚于妇人老臣窃以为父母爱之则为之计深逺今媪尊长安君之位而不及今有功于国一旦山陵崩长安君何以自托于赵老臣以媪为长安君之计短也太后曰诺恣君之所使之于是质于齐【史赵世家】茅焦曰陛下有狂悖之行不自知耶车裂假父囊扑二弟迁母于雍桀纣之行不至于是矣令天下闻之尽瓦解无向秦者王下殿手自执之曰先生趋起就衣今愿受事王自驾虚左方往迎太后归于咸阳复为子母如初【秦纪】上居南宫见诸将偶语以问张良良曰陛下与此属共取天下而所封皆故人所诛皆雠怨今恐以过失及诛故相聚谋反耳上曰奈何良曰取上素所不快计羣臣所共知最甚者一人先封以示羣臣上封雍齿羣臣皆喜曰雍齿且侯吾属亡患矣【初雍齿不欲属沛公沛公怨齿】良因事纳忠以变移帝意使上无阿私之失下无猜惧之谋国家无虞虑及后世若良者可谓善谏矣【汉髙纪】冐顿为书防慢樊哙曰臣愿得十万众横行匈奴季布曰哙可斩也前匈奴围髙帝于平城汉兵三十二万哙为上将军不能解围今呻吟之声未絶伤夷者甫起而哙欲摇动天下妄言以十万众横行是面谩也且冒顿之横久矣得其善言不足喜恶言不足怒也髙后曰善【汉惠】冯唐曰陛下虽得亷颇李牧弗能用也上怒召让唐曰公奈何众辱我独无间处乎唐曰鄙人不知忌讳魏尚坐上功首虏差六级陛下削其爵而罚之上説令唐持节赦魏尚复以为云中守【汉文帝】县官无钱从民贳马民或匿马不供上怒欲斩长安令右内史汲黯曰长安令无罪独斩臣黯民乃肯出马上黙然【汉武纪】上从容谓虎贲中郎将马援曰吾甚恨前杀守相多也对曰死得其罪何多之有但死者既往不可复生也上大笑【汉光武纪】岭南旧献生龙眼荔枝十里一置五里一昼夜传送唐羌上书曰臣闻上不以滋味为徳下不以贡善为功伏见交趾七郡献生龙眼等南州土地炎热恶虫猛兽不絶于路至于触犯死亡之害死者不可复生来者犹可救也此一物升殿未必延年益夀诏勅大官勿复受献【汉和纪】复防大臣行三年丧陈忠上疏臣愿陛下登髙北望以甘陵之思揆度臣子之心则海内咸得其所【东汉殇帝纪】河间王政慠狠不奉法顺帝以侍御史沈景有强能称故擢为河间相景到国谒王王不正服箕踞上殿侍郎賛拜景峙不为礼问王所在虎贲曰是非王耶景曰王不正服常人何别今相谒王岂谒无礼者耶王慙而更服【东汉河间本传】时文帝为五官将临淄侯植才名方盛有夺宗之议太祖尝屛除左右问贾诩诩黙然不对太祖曰与卿言而不答何也诩曰属适有思故不即对耳太祖曰何思曰思袁本初刘景升父子也太祖大笑于是太子遂定【魏志】关公闻黄忠位与己并怒曰大丈夫终不与老兵同列不肯受拜费诗谓公曰丈夫立王业者所用非一萧曹与髙祖不少亲旧而陈韩亡命后至论其班列韩最居上未闻萧曹以此为怨且王与君侯譬犹一体同休等戚祸福共之君侯不受拜如是便还但相为惜此举动恐有后悔耳公大感悟遽即受拜【汉献帝】帝谓侍中苏则曰前西域通使炖煌径寸大珠可复求市益得不则对曰若陛下化洽中国徳流沙漠即不求自至求而得之不足贵也帝嘿然【魏文三国志】魏明帝尝从文帝猎见子母鹿文帝射杀鹿母使帝射鹿子帝不从曰陛下杀其母臣不忍复射杀其子因涕泣帝以此建树之意定【魏志】帝好土功陈羣曰人之所欲莫不有辞况乃天王莫之敢违前欲壊武库谓不可不壊也后欲置之谓不可不置也若必作之固非臣下辞言所屈若少留神卓然回意亦非臣下之所及也帝为之少有减省【魏明纪】帝尝着防披缥绫半袖杨阜问帝曰此于礼何法服也帝黙然不答自是不法服不以见阜【同上】过江之人士每至暇日出新亭饮宴周顗中坐而叹曰风景不同举目有山河之异皆相视流涕惟王导愀然变色曰当共戮力王室尅复神州何至作楚囚相对泣耶众收泪而谢之【晋书王导传】刘畴避乱坞壁贾人百数欲害之畴无惧色援笳吹之为出塞入塞之声以动其游客之思于是皆涕泣去【晋书】刘琨在晋阳尝为朔骑所围窘迫无计琨乃乗月登楼清啸众闻之皆凄然长叹中夜奏胡笳乃流涕欷歔向晓复吹之众并弃围而走【晋书本传】秦王坚与羣臣饮酒以秘监朱彤为正命人人以极醉为限秘书侍郎赵整作酒徳之歌曰地列酒泉天垂酒池杜康妙识仪狄先知纣丧殷邦桀倾夏国由此言之前危后则坚大悦命整书之以为酒戒自是宴羣臣礼饮而已【通鉴】桓得志常欲以谢安宅为营谢琨曰召伯之仁犹惠及甘棠文静之徳更不保五亩宅耶闻慙而止【晋书】魏崔楷为殷州刺史或劝楷留家单骑之官楷曰食人之禄者忧人之忧若吾独往则将士肯谁固志哉遂举家之官葛荣逼州城楷劝勉将士以拒之莫不争奋皆曰崔公尚不惜百口吾属何爱一身连战不息死者相枕终无叛志【通鉴梁髙祖】苏琼为清河太守有兄弟争田积年不决各相援据乃至百人琼召而谕之曰天下难得者兄弟易求者田地假令得地失兄弟心如何因下泪兄弟叩头乞谢更分异十年遂还同居【北史】屈突通往陜西检覆羣牧得隠匿马二万匹帝大怒将斩太仆卿慕容悉达及诸监官千五百人通谏曰人命至重陛下奈何以畜产之故杀千余人臣敢以死请又顿首曰臣一身分死就陛下乞千余人命帝感悟悉达等皆减死论【通鉴隋髙祖】文徳皇后既帝即苑中作层观以望昭陵引徴同升熟视曰臣眊昏不能见帝指示之徴曰臣以为陛下为望献陵若昭陵臣固见之帝泣为毁观【新唐书魏徴传】上出畋遇雨问谏议大夫昌乐谷那律曰油衣若何为则不漏对曰以瓦为之则不漏上悦为之罢猎　权善才范懐义误斫昭陵栢罪当除名上特命杀之狄仁杰奏二人罪不当死上曰善才等斫陵栢我不杀则为不孝仁杰固执不已上作色令出仁杰曰犯顔直谏自古以为难臣以为遇桀纣则难遇尧舜则易张释之有言设有盗长陵一抔土陛下何以处之今以一株栢杀二将军后代谓陛下为如何矣臣不敢奉诏者恐陷陛下于不道且羞见释之于地下者也上怒稍解二人除名流岭南【并唐髙祖】上造镜殿成上与刘仁轨观之仁轨惊趋下殿上问其故对曰天无二日民无二王适视四壁有数天子不祥孰甚焉上遽令剔去　上遣宦者縁江徙异竹欲种苑中宦者科舟载竹所在纵暴过荆州长史苏良嗣囚之上疏切谏手诏慰谕良嗣令弃竹江中【并同上】太后谓侍臣曰自周兴来俊臣死不复有反者姚元崇曰自垂拱以来坐谋反死者率皆兴等罗织自以为功陛下使近臣问之近臣亦不自保何敢动摇所问者若有翻覆惧遭惨毒不若速死赖天啓圣心兴等伏诛臣以百口为陛下保自今内外之臣无复反者若防有实状臣请受知而不告之罪太后悦曰向时宰相皆顺成其事陷朕为淫刑之主闻卿所言深合朕心　李昭徳言于太后曰天皇陛下之夫皇嗣陛下之子陛下身有天子当传于子孙为万代业岂得以侄为嗣乎自古未闻侄为天子而为姑立庙者也　乐思晦男未十嵗没为司农上变得召见太后问状对曰臣父已死臣家已破但惜陛下法为俊臣等所弄陛下不信臣言乞择朝臣之忠清陛下素所信任者为反状以付俊臣无不承受矣太后始稍寤【并唐武后】大雪苏味道以为瑞百官入贺殿中侍御史王求礼止之曰三月雪为瑞雪腊月雷为瑞雷惟味道不从既入求礼独不贺进言曰今阳和布气草木发荣而寒雪为灾岂得诬以为瑞贺者皆谄谀之士也太后为之罢朝　郑普思谋作乱事觉西京留守苏瓌穷治之普思妻弟五氏以鬼道得幸于皇后上敕瓌勿持之御史范献思进曰请斩苏瓌上曰何故对曰瓌为留守大臣不能先斩普思然后奏闻使之荧惑圣聴其罪大矣流普思【并唐中宗】唐武后欲以武三思为太子以问宰相狄仁杰曰姑侄与母子孰亲立庐陵王则千秋万嵗后常享宗庙三思立庙不祔姑后感悟即日追迎庐陵王【唐书狄仁杰传】端午日肃宗诏见山人李唐帝方拥防女顾唐曰我念之无怪也唐曰太上皇今日亦当念陛下帝澘然泣下【新唐肃宗张后传】承天皇帝倓既为张良娣所搆肃宗怒而赐死又欲摇动代宗李泌入朝从容语及倓事曰臣念得黄台辞曰种黄台下熟子离离一摘使好再摘令稀三摘尚自可四摘抱蔓归今已一摘矣谨无再摘上愕然自是夺宗之计不行【唐书】李光弼代郭子仪于方营垒士卒麾帜无所更而光弼一号令之气色乃益精明【唐书本传】回纥吐蕃合兵围泾阳郭子仪曰今众寡不敌难以力胜昔与回纥契约甚厚不若挺身往説之可不战而下也遂与数骑开门而出使人传呼曰令公来回纥大惊其大帅药葛罗执弓注矢于阵前子仪免胄释甲投枪而进回纥诸酋长相顾曰是也皆下马罗拜葛罗曰懐恩欺我言天可汗已晏驾令公亦捐舘中国无主我是以敢与之来今知天可汗在上都令公复总兵于此懐恩又为天所杀我曹岂肯与公战乎【唐代宗】朱泚反诸生将从乱太学何蕃正色叱不聴故六舘士无受汚者【唐何蕃传】辛京杲以私杖杀部曲有司奏京杲罪当死上将从之李忠臣曰京杲当死乆矣上问其故忠臣曰京杲诸父兄弟皆战死独京杲至今尚存臣以为当死乆矣上悯然左迁京杲诸王傅忠乗机救人多此类【唐徳宗】韩思彦巡察劒南益州髙赀兄弟相讼累年不决思彦敕厨宰饮以乳二人悟泣曰公将以兄弟共乳而生邪乃请辍讼【唐书】帝问公权用笔法对曰心正则笔正笔正乃可法矣时帝荒淫故公权及之帝改容悟其以笔谏也【新唐书本传】髙仁厚围梓州乆不下乃为书射城中遗其将士曰仁厚不忍城中玉石俱焚为诸君缓师十日使诸君自成其功若十日不送杨师立者当分见兵为五畨畨分昼夜以攻之于此甚逸于彼必困矣五日不下四面俱进克之必矣诸君图之数日君雄大呼于众曰天子所诛者元恶耳他人无预也众呼万嵗【唐僖宗】帝尝畋于中牟践民稼中牟令当马前谏曰陛下为民父母奈何毁其所食使转死沟壑乎帝怒叱去将杀之敬新磨追擒至马前责之曰汝为县令独不知吾天子好猎耶奈何从民耕种以妨吾天子之驰骋也汝罪当死因请行刑帝笑而释之【后唐庄宗】景公使人养所爱马马病死公怒令人杀养马者晏子请数之曰尔有三罪使汝养马杀之一当死也又杀公素所喜马二当死也使公以一马之故而杀人百姓必怨叛诸侯轻伐吾国三当死也公喟然曰赦之【晏子春秋】魏武行役失道三军皆渴乃令曰前有大梅林梅子甘酸可以解渴【世説】镇州乱杀其帅田正诏公徃宣武既行疾驱入公告儿郎等以天寳来祸福为儿郎等明之安禄山史思明李希烈梁崇义朱泚吴元济李师道复有若子若孙在乎亦有居官者乎众皆曰无又曰令公以魏博六州归朝廷为节度使后至中书令父子皆授旌节子与孙虽在防童者亦为好官穷贵极宠荣耀天下刘悟李祐皆居大镇王承宗年始十七亦杖节此皆三军所共闻也众乃讙曰侍郎语是【皇浦湜作韩汝行状】李懐光反所率皆朔方兵公知其谋与朱泚合也患之造懐光言曰公之功天下无与敌公之过未有闻于人主某至上所言公之情上寛明将无不赦宥焉乃能为朱泚臣乎彼为臣而背其君茍得志于公何有公既为太尉矣彼虽宠公何以加此彼不能事君能以事公乎公能事彼而有不能事君乎彼知天下之怒朝夕戮死者也故求其同罪而与之比公何所利焉公之敌彼有余力不如明告之絶而起兵袭取之清宫而迎天子庶人服而请罪有司虽有大过犹将揜焉如公则谁敢议语已懐光拜曰天赐公活懐光之命喜且泣公亦泣则又语其将卒如语懐光者将卒呼曰天赐公活吾三军之命拜且泣公亦泣故懐光卒不与朱泚【韩文赠董太傅行状】人变愁为喜嵗易歉为丰【刘宾客】懐枭防以好音清祲沴为和气【唐文粹】严冬变为韶景寒风欝为和气【同上】文潞公知益喜游晏尝晏铃辖舎夜乆不罢从卒辄拆马廐为之薪不可禁遏军校白之坐客股栗公曰天实寒可拆与之神色自若饮晏如故卒气沮无以为变【记闻】文彦博知永兴军或言陜西鐡钱不便乞一切废之朝廷虽不从人多知之争以鐡钱买物卖者不肯受长安民多闭肆僚属请禁之彦博曰如此是愈使惑扰也乃招丝绢行人出其家缣白数百疋使买之日纳其直尽以鐡钱勿以铜钱也以是众知鐡钱不废市肆复安【同上】庆厯中广州有蕃商死珍珠没官上命取珠出禁中鐡易之以赐张贵妃时禁中同列者有于上前乞防和买縁此京师珠价腾踊上颇知之一日上于别殿赏牡丹妃嫔毕集贵妃最后至乃以前日珍珠为首餙以夸同辈上望见以袖掩面曰满头白纷纷更没些忌讳妃慙赧起易之乃大悦自是禁中更不载珠珠价大减【鸣道集】一语径破千言牢【东坡集】前汉武帝时人有杀上林鹿者下有司杀之东方朔曰是人有三当死使陛下以鹿之故杀人一也使天下闻重鹿贱人二也匈奴即有急推鹿触之三也武帝黙然乃赦之
