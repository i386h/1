<!-- { "loadSidebar": true } -->
　　史疾不可为也在肓之上膏之下攻之不可达之不及药不至焉不可为也　本弱者其枝必披非人力所能强为　天之所废谁能兴之【并左】大车不较不能载其常任琴瑟不较不能成其五音【齐世家】河决不可复壅鱼烂不可复全【秦始皇本纪】天下无害菑虽有圣人无所施其才上下和同虽有贤者无所立功【东方朔传】羽翼已成难动摇矣【张良传】虽有尧舜之徳智无所施贲育之勇力不得设【魏明纪】执垂之规矩无工与材坐而待器之成终不可得也【唐髙祖】有才无学犹巧匠无楩楠斧斤不能成室【刘知防传】集影不可逐响难为系【陆机文赋】素冰象玉难可磨荡【曹植七发】利尽万物不能叡童昬之心【选演连珠】毫发一为瑕丘山不可胜【白头吟】空柯无刃公输不能以斵但悬曼矰蒲苴不能以射【四子讲徳论】吞縦之强不能反蹈海之心漂卤之威不能降西山之节【选】鲁班虽巧不能为乞丐者之顔【王郎贫窭语】补一壊百无可施功【陈子昻】虽令伶伦吹音韵难可改虽令巫咸招魂爽难复在【韩】舜之徳可以及率土而不化其子　唐虞之仁不能柔秦汉之勇不能威【并栁】承积弊之余虽使季冉将不能也【皇甫湜】天疾难自医【孟东野】黄河既浊阿胶无以正其色盐池斯咸弊箄不能匡其味【唐文粹】
　　本朝冲风振河海不能号无窍【坡】巧手莫为无面饼【陈后山】
　　处得其地
　　经隂爻虽贱而为一卦之主者处其至少之地也【易略】凤凰鸣矣于彼髙冈梧桐生矣于彼朝阳【诗】
　　子射干茎长四寸生于髙山之上而临百仭之渊木茎非能长也所立者然也　顺风而呼声非加疾而闻者彰登髙而招臂非加长而见者逺【并荀】
　　史自缪公以来至于秦王二百余年常为诸侯雄岂世贤哉其势居然也【秦纪】百人守险千人不敢过也【苏秦传】传记一围之木持千钧之屋五寸之键而制开阖岂材足任哉所居要也【说苑】朱买臣曰一人守险千人不得上【汉书】
　　集儒雅之徒则处龙凤之署【博奕论】剑阁峥嵘而崔嵬一夫当闗万夫莫开【李白】一夫怒临闗百万未可傍【杜】五逹之井百汲而盈科未必凉而甘所处之势然也【刘賔客集】鬼谷曰子不见嵩岱之松柏乎上枝干于青云下根通于三泉千秋万嵗不逢斤斧之患此木岂与天地有骨肉所居然也【卢盘祐髙士传】
　　本朝路穷斤斧絶松桂得干霄【东坡】不畏浮云遮望眼自縁身在最髙层【临川】
　　处非其地
　　子如以朝衣朝冠坐于涂炭【孟】处势不便未足以逞其能【庄】寻常之沟巨鱼无所旋其体而鲵防为之制步仭之丘巨兽无所隠其躯而孽狐为之祥【庄庚桑楚篇】水之胜火亦明矣然而斧鬲间之水煎沸尽其上而火得炽盛焚其下水失其所以胜者矣【韩非子】使目在足下则不可以视【尹子】
　　史吴季札曰夫子【孙文子】之在此也犹燕之巢于幕上左汉武曰生子当置之齐鲁礼义之邦乃置之燕赵果有争心不让之端见矣【三王世家褚先生论】负下未易居下流多谤议【司马迁传】雄作酒箴曰观瓶之居居井之湄【汉书】处髙临深动常近危一旦叀【上绢反】碍为瓽所轠身提【徒计反】黄泉骨肉为泥【陈遵传】儒者当谋谟庙堂反在朝歌耶【虞诩传时诩为朝歌长】蜀先主曰芳兰当门不得不锄【蜀志】晋赵王与嵇叔夜书曰植橘柚于朔蔕华藕于脩陵【晋书】王羲之与谢万书曰以君迈往不屑之韵而俯同羣辟诚难为意也【晋书纪】
　　传记鬼谷曰子不见河边之树乎仆御折其枝风浪荡其根此木岂与天地有仇怨所居然也【髙士传】吞舟之鱼陆处不胜蝼蚁【吕氏春秋】
　　集骋骐骥于中庭兮焉能极夫逺道置猿狖于櫺楹兮夫何以责其捷巧【楚辞】剑阁虽嶛凭之者蹶非所以深根固蒂也【魏都赋】步武之间不足以骋迹【吴季重书】鱼游于沸鼎之中燕巢于飞幕之上【丘希范书】所栖不足恃鹰隼縦横来【栁诗】金屑虽珍在眼为病【白侍郎】孤松停翠葢托根临广路不以险自防遂为明所误【栁】
　　本朝神竒之产销藏委翳于蒿藜榛莽之间而山岩野叟不复知其为瑞也【临川】
　　势力不敌
　　经湛湛露斯匪阳不晞　雨雪瀌瀌见晛曰消【并诗】子犹以一杯水救一车薪之火一齐人傅之众楚人咻之虽日挞而求其齐也不可得矣【并孟】日月出矣而爝火不息其于光也不亦难乎时降矣而犹浸灌其于泽也不亦劳乎【庄】犹乌获与焦侥搏也　以桀诈尧若卵投石【并荀】撮壤不能填决河升水不能冷原火【抱朴】
　　史牛虽瘠偾于豚上其畏不死　虽其善祝岂能胜亿兆人之诅【并左】驱羣羊而攻猛虎虎之与羊不格明矣【张仪传】齐景公二十二年彗出公曰可禳乎晏子曰使神可祝而来也亦可禳而去也百姓怨以万数而君令一人禳之安能胜众口乎【史记齐世家】垂千钧之重于鸟卵之上必无幸矣【汉景纪】此难以口舌争也【张良传】犹鼱鼩之袭狗【音精劬】孤豚之咋虎至则靡耳何功之有【东方朔传】万钧所压无不糜灭【贾山传】羔犊之弱而扞虎狼之敌【汉景纪】虽有孙吴将贲育士若入水火往必焦没智勇亡所施【汉成纪】贾谊曰淮阳之比大诸侯仅如墨子之着面适足以饵大国而不足以有所禁御【汉文纪】刘陶曰犹冰霜见日必至消灭【东汉本传】以婴孺鬭贲育也【陆贽传论】
　　传记犹棘林萤耀与夫挦木龙烛也【山海经】夫鹏雏之始飞为鹰所制【孔氏志】
　　集河决溃金堤只手不能障【晋傅尘篇】大厦既焚不可洒之以泪长河一决不可障之以手【庾信连珠】一君子爱之百小人妬之一爱固不胜于百妬【皮日休】威力不敌羣噪无益【唐文粹】醯鸡不能混雷霆婴儿不能抗乌获者响于力悬故也【陆鲁望】捧爝火以干日御动已光销抱布鼔以诣雷门忽然声寝【李义山】
　　势均力敌
　　经诸侯不臣寓公　下大夫于上大夫承贺【并记】
　　子天下地丑徳齐莫能相尚【孟】两尧不能相王两桀不能相亡【管】两贵之不能相事两贱之不能相使【荀】两智不能相救两贵不能相临两辨不能相屈力均势敌故也【尹子】智均不相使力均不相胜【申子】两坚不能相加两强不能相伏【淮南子】
　　史我能往寇亦能往　宣伯曰鲁之有季孟犹晋之有栾范也【并左】太尉丞相尊等耳【魏其传】力敌势均终相吞噬【晋安纪】刘琨祖逖并有英气每相谓曰若四海鼎沸豪杰并起吾与足下当相避于中原耳【晋书祖逖传】人得抗衡莫相禀属【唐徳宗】中尉大臣也宰相亦大臣也【唐文纪】
　　独力难举
　　子一薛居州独如宋王何　一齐人传之众楚人咻之虽日挞而求其齐不可得矣　万室之国一人陶则可乎　子欲手援天下乎【并孟】千镒之裘非一狐白【墨子】任一人力者则乌获不足恃【淮南王术】
　　史千金之裘非一狐之腋索榭之榱非一木之枝【叔孙通传】大树将颠非一绳所维【徐穉传】
　　传记一目眡则不明一耳聴则不聪【太公金匮】
　　众力易成
　　经为命禆谌草创之世叔讨论之行人子羽脩饰之东里子产润色之【语】
　　子马蚿斩足而复行何也以其辅之者众【家语】在王所者长幼卑尊皆薛居州也王谁与不善【孟】万人弯弧以向一鹄能无中乎【刘子】积力之所举则无不胜也众智之所为则无不成也【淮南】江河之水非一源之流【墨】
　　史众心成城【国语】吐谷浑王阿柴疾召诸子二十人各献一箭与其弟使折之其弟折之又取十九箭使折之不能折阿柴曰汝知之乎孤则易折众则难摧汝曹戮力一心然后可以保国宁家【晋纪】
　　传记天下无粹白之狐而有粹白之裘【吕氏春秋】
　　集百足之虫至死不僵以扶之者众也【曹冏六代论】犹众壑合注霈为大川羣山出云混成一气【吕和叔】
　　以粗化精
　　经他山之石可以攻玉【诗】
　　子尘垢粃糠将犹陶铸尧舜者也【庄】
　　史攻玉以石洗金以盐濯锦以鱼浣布以灰夫物固有以贱理贵以丑化好者矣【王符传】
　　本朝与善人处壊了人须是与不善人处方成就得人【伊川】君子与小人共处为小人侵陵则脩省畏避动心忍性増益预防【老泉】
　　化恶为美
　　经翩彼飞鸮集于泮林食我桑葚懐我好音　周原膴膴堇荼如饴【并诗】
　　子虽有恶人齐戒沐浴则可以祀上帝【孟子】
　　史沙砾化为南金瓦石变为和玉【刘陶传】夫飞鸮天下贼鸟及其在林食椹则懐我好音【魏志】
　　本朝自古竒伟之士如周处戴渊之流皆出于羣盗改恶修善不害为贤【东坡】鈆铁性殊防化为金则不辨鈆铁之性【鸣道集】
　　妙理不传
　　经民可使由之不可使知之【语】
　　子梓匠轮舆能与人规矩不能使人巧【孟】凿枘之麄伎而轮扁有不传之妙掇蜩之薄术而伛偻有入神之巧【抱朴对俗】轮扁曰得之于手而应于心口不能言有数存焉于其间臣不能以喻臣之子臣之子亦不能受之于臣【庄】
　　史李广天性善射虽子孙他人学者莫能及【西汉本传】心之精防口不能言也言之微妙书不能文也【张敞传】垂能目制方圎心度曲直然不能以教人【唐太宗】
　　传记司马太傅问谢恵子五车何以无一言入谢曰当是妙理不传【世说】埒有常径的有常所虽每发辄中非至妙也若驰平原赴丰草要狡兽截轻禽使弓不虚弯所中必洞斯则妙矣【典论】隋末王灵学射于督谟以为尽妙欲射杀谟独擅其美谟持短刀箭来辄截之惟有一矢谟张口承之遂齧其镝笑曰学射三年未教汝齧镞法【段成式酉阳杂爼】
　　集妙不可尽之于言事不可穷之于笔【郭璞赋】轮扁不能言微于其弟伯乐不能语妙于其子【阮籍】古之君天下者化之不示其所以化之之道及其弊也易之不示其所以易之之道【韩文】
　　本朝糟粕所传非粹美丹青难写是精神　如萧何之识韩信此岂有法而可传者哉【并东坡】丹青妙处不可轮扁斵轮如此用【山谷】
　　自得三昧
　　子理义之恱我心犹刍豢之悦我口【孟】庖丁曰始臣解牛之时所见无非牛者三年之后未尝见全牛也方今之时臣以神遇而不以目视　庖丁为文恵君解牛手之所解肩之所倚足之所履膝之所踦砉然向然奏刀騞然莫不中音合于桑林之舞乃中经首之防【并庄】得之于辔应之于手得之于手应之于心【列】郢人垩墁其鼻若蝇翼使匠石斵去之匠石运斤成风尽垩其鼻不伤　梓庆削木为鐻见者惊犹鬼神【并庄】屠牛坦一朝解九牛而刃可以剃毛庖丁为刀十九年刃如新硎【淮南】般之运斤羿之激矢【渊骞】
