<!-- { "loadSidebar": true } -->
　　史羣小窥见间隙縁饰文字巧言丑诋流言飞文哗于民间【通鉴汉文纪】间隙一开则邪人动心【后汉互见嫌隙】百家众氏投间而作【后汉延笃传】上初踈外宦官亲任朝士而张渉以儒学入侍薛邕以文雅登朝继以赃败宦官武将得以借口曰南牙文臣赃动至巨万而谓我曹浊乱天下岂非欺罔耶于是上心始疑不知所以倚仗矣【通鉴唐徳宗纪】妖禽孽狐当昼则伏自如得夜乃为之祥【唐封伦賛】
　　集白鹤未轻举众鸟争浮沉【孟东野】
　　本朝譬如深渊大泽龙亡而虎逝则变怪杂出舞防鱓而号狐狸【东坡集】物必先腐也而后虫生之人必先疑也而后谗入之【东坡文】
　　首乱
　　经无拳无勇职为乱阶　谁生厉阶至今为梗【诗】史晋国有命始祸者死【左定十三】秦失其政陈渉发迹诸侯作难风起云蒸天下之祸自渉发难【太史公自序】奋臂为天下倡始【西汉张耳传】楚首事【西汉陈胜传】公孙曰主父偃本首恶陛下不诛偃无以谢天下【通鉴汉武纪】战国一百三十六载刘元海为之祸首【元海自晋惠帝时称汉见晋书】表章署用輙使首名附下罔上奸以事君【东汉孔融传】当为诛始【选内史表】吴楚唱谋【选六代论】
　　蔽【附壅遏】
　　子两叶蔽目不见泰山两豆塞耳不闻雷霆【鹖冠子】史上下相【左僖二十四年】屏王之耳目使不聪明【左昭二十年】章邯使长史欣请事咸阳留司马门三日赵髙不见【史记项羽纪】郎中令赵髙恃恩专恣以私怨诛杀人众恐大臣入朝奏事言之乃説二世曰天子所以贵者但以声闻羣臣莫得见面故也且陛下富于春秋未必尽通诸事今不如深拱禁中与臣及侍中习法者侍事事来有以揆之如此则大臣不敢奏疑事　李斯就狱乃从狱中上书书上赵髙使吏弃去不奏曰囚安得上书髙皆妄为反辞以相傅防【通鉴秦纪】壅阏不得闻【西汉中山靖王传】壅于上闻【西汉武帝纪】髙门去省户数十歩求见出入二年未省欲使海濒仄陋自通逺矣【西汉鲍宣传】虗美熏心实祸蔽塞【汉书】鄱阳王范宻启侯景谋反时上以边事专委朱异动静皆关之异以为必无此理【通鉴梁髙祖纪】杨义臣破降河北贼数十万上曰我初不闻贼顿如此义臣破降何多也虞世基对曰小窃虽多未足为虑侍御史韦云起劾奏世基及裴蕴四方告变不即奏闻贼数实多裁减言少【通鉴隋炀帝纪】上欲广求天下之士命通一艺以上皆诣京师李林甫恐草野之士对策斥言其奸恶建言举人多卑贱愚瞆恐有俚言汚浊圣听乃令郡县长官精加试练灼然超絶者具名送省委尚书覆试　上忧雨伤稼国忠取禾之善者献之曰雨虽多不害稼也上以为然　上过便桥老父郭从谨进言曰阙门之外陛下皆不得而知九重严邃区区之心无路上达事不至此臣何由得覩陛下之面而诉之乎【通鉴唐宗纪】元载专权恐奏事者攻讦其私乃请百官凡论事皆先白长官长官白宰相然后奏闻顔真卿上防以为论事者先白宰相是自掩其耳目也太宗署司门式云其无门籍人有急奏者皆令门司与仗家引奏无得关碍所以防壅闭也天寳以后李林甫为相深疾言者道路以目上意不下逮下情不上达蔽喑呜卒成幸蜀之祸陵夷至于今日其所从来者渐矣【通鉴唐代宗纪】轩陛之间且未得谕宇宙之广何由自通【通鉴唐穆宗纪】鲜于仲通讨南诏大败士卒死者六万人仲通仅以身免杨国忠掩其败状乃叙其战功李宓击南诏被擒全军皆没国忠隠其败更以捷闻【旧唐书】昧离娄之目则天地四方之位不分充子野之耳则雷霆苍蝇之声莫辨【房龄奏议】以百口百心之谗谄蔽两耳两目之聪明【唐宗讃】有言朱泚为乱兵所立卢杞切齿曰朱泚忠直羣臣莫及臣请以百口保其不反帝以为然泚自将逼奉天【旧唐书】魏徴曰秦二世隠藏其身以信赵髙天下潜叛而不得闻梁武信朱异侯景向阙而不得闻隋炀帝信虞世基贼徧天下而不得闻故曰君能兼听则奸人不壅蔽而下情通矣【新唐书本传】裴度曰天顔不咫尺此尚未能决千里单言可悟圣听哉【唐书本传】
　　集蔽晦君之聪明兮虗惑误又以欺　浮云陈而蔽晦兮使日月之无光【楚辞】
　　间谍
　　子用间有五有因间有内间有反间有死间有生间【孙子】史昌他亡西周之东周尽输西周之情西周大怒冯旦曰臣能杀之君与金三十斤冯旦使人操金与书间遗昌他曰事可成勉成之不可成亟亡事久且泄毋令身死东周立杀昌他【战国策】项王与范増急围荥阳汉王患之乃用陈平计间项王项王使者来为太牢具欲进之见使者佯惊愕曰吾以为亚父使者乃项王使者更持去以恶食食项王使者使者归报项王项王乃疑范増与汉有私稍夺之权【史记项羽纪互入反锋而用】汉王与陈平金四万斤以间踈楚君臣【史记汉髙纪】秦穆公问内史廖曰由余贤戎人寡人之害奈何廖曰戎王处辟匿未闻中国之声君试遗其女乐为由余请以防其间留而莫遣以失其期戎王怪之必疑由余君臣有隙乃可虏也穆公以女乐二八遗戎王戎王受而悦之终年不还于是秦乃归由余由余数谏不听穆公又数使间要由余遂去降秦【史记秦纪】秦攻赵赵亷颇坚壁以待秦数挑战赵兵不出赵王数让颇秦相使人行千金赵为反间曰秦之所恶独惧马服君子赵括将耳亷颇易与且降矣赵王怒颇不战又闻反间之言因使赵括代亷颇括败卒四十万人降武安君【史白起传】魏公子无忌威振天下秦王患之行金毁公子于魏王曰诸将徒闻魏公子不闻魏王公子亦欲因此时定南面而王数使反间伪贺公子得立为魏王未也魏王自闻其毁不能不信后果使人代公子将【史本传】燕惠王自为太子时尝不乐于乐毅齐将田单闻之乃纵反间于燕曰齐城不下者两城耳然所以不早防者闻乐毅与燕新王有隙欲连兵且留齐南面而王齐齐之所患惟恐他将之来惠王已疑乐毅得齐反间乃使骑刼代将【史乐毅传】赵李牧大破秦军秦多与赵王宠臣郭开金为反间言李牧欲反赵乃使顔聚代牧捕斩之【史本传】
　　分谤
　　史韩献子将斩人郤献子驰将救之至则既斩之矣郤子使速以狥告其仆曰吾以分谤也【左成三年】宋城讴者曰泽门之晢实兴我役邑中之黔实慰我心子罕闻之亲执扑以行筑者而抶其不勉者乃止【左传】分谤生民【宣十二年】韩厥曰事之不捷恶有所分与其专罪六人同之不犹愈乎【左传】毋令独恶声【史记苏秦传賛见辨白】陈寔为功曹掾中常侍侯览托太守髙伦用吏伦教署为文学掾寔知非其人懐檄请见曰此人不宜用而侯常侍不可违寔乞从外署伦从之乡论怪其非举伦后为人言曰吾前为侯常侍用吏陈君宻持教还而于外白署比闻议者以此少之咎由故人畏惮彊御陈君可谓过则称己者也寔故自引愆闻者方叹息【东汉本传互见事久论定】
　　传记忠臣令诽在已誉在上宋君夺民时以为台而民非之无忠臣以掩盖之也子罕执扑为司空民非子罕而善其君齐桓公宫中七市女闾七百国人非之管仲为三归之家以掩桓公之非自伤于民也春秋记臣弑君皆大臣之见誉者也大臣得誉非国家之美【战国策】本朝妖尼为鬼所凭言事或騐士庶辐凑事之后以传习妖教下狱诏差官按之得诸公书自韩曽之下皆有之文潞公独无上问其故公曰臣但不知耳知之亦当有书时人美其分谤【温公日録】晏元献公曰臣非不乐宴游者若有钱亦须往但无钱不能出耳【笔谈】
　　推恶
　　经季氏将伐颛臾冉有季路见于孔子曰季氏将有事于颛臾孔子曰求无乃尔是过与夫颛叟昔者先王以为东主且在邦域之中矣是社稷之臣也何以伐为冉有曰夫子欲之吾二臣者皆不欲也【论语】
　　子人死则曰非我也歳也是何异于刺人而杀之曰非我也兵也　孟子之平陆谓其大夫曰子之持防之士一日而三失伍则去之否乎曰不待三然则子之失伍也亦多矣凶年饥歳子之民老羸转于沟壑壮者散而之四方者几千人矣曰此非距心之所得为也【孟子】史公孙敖深入匈奴迎李陵敖军无功还因曰捕得生口言李陵教单于马兵以备汉军故臣无所得上于是族陵家【通鉴汉武纪又嫁祸】桓温伐燕不利温深耻防败乃归罪于真奏免真为庶人【通鉴晋海西公纪】
　　解纷
