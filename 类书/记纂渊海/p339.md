<!-- { "loadSidebar": true } -->
　　集翦云梦之霜筠法龙吟之异韵三孔为籥文武执之邠人吹也五孔为篴祴乐所用周师掌之六孔为笛羌人吹之【乐书】融性好音律能鼓琴吹笛为督邮独卧郿平阳坞中有雒客舍逆旅吹笛相和融去京师逾年蹔闻甚悲而乐之乃作笛赋【马融自序】邻家有吹笛发声寥亮追想畴昔游宴之好【向秀思旧赋】笛奏龙吟水【李白】羌笛横吹阿亸囬向月楼中吹落梅　笛奏梅花曲　胡床紫玉笛却坐青云吹　横笛弄秋月　黄鹤楼中吹玉笛　谁家玉笛暗飞声防入春风满洛城此夜曲中闻折栁何人不起故园情　吹龙笛【并同上】三年笛里关山月【杜诗】晩来横笛好下亦龙吟【同上】
　　本朝安得道人携笛去一声吹裂翠崖冈【东坡】更教吹笛奏伊凉【同上】昭华三弄月侵林【山谷】
　　篪
　　经仲氏吹篪【诗何人斯】
　　史伍子胥至于江上无以糊其口吹篪乞食于呉市【史记】世祖于南康郡内作伎有弦无管空中闻有篪声调节相应【齐书】
　　传记大篪谓之沂【尔雅】篪以竹为之长四寸有八孔前有一孔上有三孔后有四孔头有一孔【广雅】篪啼也声从孔出如婴儿啼声也【释名】苏成公造篪吹孔有觜如酸枣【世本】古有篪尚矣苏成公善篪而记者因以为作谬也【古史考】建元二年帝幸腾光台吹霜条之篪【洞冥记】后魏河间王琛有婢朝云善吹篪能为团扇歌陇上声琛为秦州刺史羌叛屡讨不胜琛令朝云假为贫女吹篪而乞羌闻之皆流涕相谓曰何故舍坟并在山谷为冦耶即相率而降秦民语曰快马健儿不如老妪吹篪【洛阳伽蓝记】
　　籥
　　经左手执籥【诗简兮】以籥不僭【鼓钟】籥师教国子舞羽吹籥【周礼】籥章掌豳籥【同上】苇籥伊耆氏之乐也【记明堂位】万入去籥【春秋】
　　史王义方贬吉安丞行释奠礼请歌吹籥登降跽立人人悦顺【唐本传】文宗制云韶乐有籥【唐志】庙卑忌尊则去籥【裴寛传】文舞郎左执籥【五代崔悦传】
　　传记大籥谓之产中者曰仲小者曰箹【尔雅】籥跃也气跃出也【释名】
　　集红颊吹鸣籥【韩诗】
　　簧
　　经巧言如簧【诗巧言】君子阳阳左执簧【君子阳】
　　传记女娲作簧【世本】雅簧上下各六【三礼图】簧削鋭其头有伤害之象塞以蜜蜡有口舌之类皆非吉祥善应也【王符潜夫论】西王母命侍女许飞琼鼓震簴之簧【汉武内传】王遥有竹箧未尝开后将茅子担箧入石室中有二人遥自取一枚以二枚与室中人对共鼓之【神仙传】
　　竽
　　子齐宣王使人吹竽有三百人南郭处士请为王吹不知竽而滥于三百人之中宣王死文王即位一一听之处士走【韩子】
　　史女娲氏造列管于匏上内簧其中尔雅谓之巢大者曰竽小者曰和竽暖也立春之气暖生万物也竽管二十六宫在左和管十三宫居右【通典】文宗制云韶乐有竽一【同上】
　　传记冬至吹黄钟之律间隂以竽竽长四尺二寸【易通卦验】汉武帝时丘仲作竽笙三十六管【通礼义纂】作竽形类小钟以手将之即鸣【乐府杂録】竽音调则度数得见【乐府图】商立子防者好牧竽食木菖蒲根饮水不饥不老如此传世见之三百余年【列仙传】成子伯工吹竽见安昌侯张子夏鼓瑟谓曰音不通千曲以上不足以为知音【桓谭新论】集代奏郑卫鸣竽张些【宋玉招魂】北里吹笙竽【左思】髙门有笙竽【韩诗】吹竽少混真　齐王好竽而子鼔瑟瑟虽工如王不好何【并同上】
　　笙
　　经笙镛以间【书益稷】笙磬同音【诗鼓钟】笙师掌教吹笙【周礼】笙入奏南陔白华【记乡饮酒】
　　史王彧与谢孺子宴桐台孺子吹笙彧起舞既而叹曰今日真使人飘飘有伊洛间意【南史谢恂传】
　　传记垂作笙【世本】大笙谓之巢小者谓之和【尔雅】列管匏中施簧管端大者十九簧【同上】笙生也象物贯地而生以匏为之其中空以受簧【释名】笙之言施也牙也万物施而牙笙者太簇之气也象万物之生也故曰笙有七政之节焉有六合之和焉天下乐之故谓之笙【白虎通】夫笙者万物始生达隂阳之气故有长短黄钟为始象法凤凰【五经析疑】季秋之月上丁入学习吹笙所以通气也【蔡邕月令章句】三笙一和而成声【仪礼】笙入三成【同上】舜祠下得笙玉管夫以玉为笙故神人和凤凰来仪也【説文】王子晋好吹笙作凤凰鸣道士浮丘接之上嵩山也【列仙传】墨子见荆王衣锦吹笙【吕氏春秋】女娲之遗音董成之妙曲【白六帖注云西王母侍香董双成善吹笙】
　　集河汾之寳有曲沃之悬匏焉邹鲁之珍有汶阳之孤篠焉【潘岳赋】写凰翼以挿羽摹鸾音以厉声　明珠在咮若衔若垂　夫其凄戾辛酸嘤嘤关关若离鸿之鸣子也含防啴谐雍雍喈喈若羣鶵之从母也【并同上】金清玉震兮受合乎大谐【王廙赋】直而不倨曲而不佻疏音简节乐不及妙是可以移风易俗具治至教义着于典谟歴万代而弥卲其制也取不周之竹曽城之匏【并同上】仙人十五爱吹笙学得昆丘绣鳯鸣【李白】
　　本朝玉笙哀怨弄初凉【东坡】孤松吹风细泠泠独茧长缲女娲笙【同上】
　　筚篥
　　传记筚篥本名悲篥出于胡中其声悲【通典】东夷有卷桃皮似筚篥也二贝大蠡也容可数升并吹之以节声亦出南蛮【同上】觱篥者笳管也卷芦为头截竹为管出于胡地制法角音九孔漏声五音咸备唐以编入卤部名为笳管用之雅乐以为雅管六窍之制则为凤旋宫转器以应律吕者也【乐部】明皇幸蜀雨中闻铃声上既悼念贵妃作雨霖铃曲以寄恨焉时梨园弟子善吹觱篥者张野狐从至蜀上因以其曲授之【明皇杂録】筚篥者本兹国乐也徳宗朝有尉迟青官至将军幽州王麻奴解吹筚篥河北吹为第一手时有从事姓卢者曰汝艺亦未足称上国有尉迟将军冠絶今古麻奴大怒曰某之此艺海内岂有及者邪今即徃彼定其优劣到京访尉迟所居赂其阍者方得通见乃于髙般涉词中吹一曲流汗浃背尉迟谓曰此曲何必髙般涉徒费许多气力也因自出银字管于平般涉中吹之麻奴惊愤垂泣拜之终身不复言筚篥【乐府杂録】
　　笳
　　传记胡笳汉旧録有其曲不记所出本末笳者胡人卷芦叶吹之以作乐也胡曰胡笳【晋先蚕仪注】车驾住吹小菰发大菰笳也【同上】胡笳者张博望入西域传其法于西京唯得摩诃兠勒一曲李延年等更造新声二十八解以为武乐有出塞入塞杨栁等十曲【白六帖】蔡琰先适河东卫仲道夫亡无子汉末大乱为骑兵所获春月登台殿感笳之音作胡笳十八拍【别传】刘畴曽避乱坞壁羣寇百数欲害之畴援笳而吹之为出塞之声羣寇皆泣而去【曹喜之晋书】刘越石为骑兵所围越石乘月登楼清啸羣贼闻之皆凄然长叹中夜奏胡笳贼皆流涕向晓又吹之贼并弃围奔走【世説】激南楚吹胡笳风云为之动揺星辰为之变度【夏仲御别传】
　　集昔伯阳避乱入戎戎越之思有懐土风遂建斯乐美其出于戎貉之俗有夫韶夏之音【杜防赋序】胡笳互动牧马悲鸣吟啸成羣边声四起【李陵书】胡笳在楼上哀怨不堪听【杜诗】客泪堕清笳　哀笳晓幽咽　山楼粉堞隐悲笳笳吟细栁营【并同上】
　　本朝客来空吊古清泪落悲笳【东坡】愁闻边塞吹芦管【同上】
　　角
　　史西戎有吹金者铜角长可二尺形如牛角书记所不载或云本出羌戎以惊中国之马也【宋乐志】角长五尺形如竹筒本细末稍大未详所起今卤部及军中多用之或以竹木或以皮为之无定制按古军法有吹角也此器俗名拔逻逥皆营内惊军之音至侯景围台城方用之也【同上】
　　传记长鸣角也按蚩尤师蝄蜽与黄帝战于涿鹿帝令吹角为龙鸣以御之魏武帝征乌桓军士思归乃减角为中鸣其声尤悲以应胡笳晋宋以降沿袭用之有长鸣唐礼大驾陈一百二十具是承晋魏之制也【通礼义纂】集鼓角縁边郡川原欲暮时秋听殷地发风散入云悲【杜诗】山路时吹角那堪处处闻【同上】
　　本朝木落霜清画角哀【六一集】边城画角雄　吟余画角吹残月【并同上】黄州鼓角亦多情送我南来不辞逺唯言万方声一槩鼍喷龙吟为余变【东坡】澹月倾云哀晓角孤城吹角烟树里落月未落江茫茫　山城雄鼔角【并同上】
　　埙
　　经伯氏吹壎【诗何人斯】
　　传记大壎谓之嘂鋭上平底形象称锤大者如鹅子声合黄钟大吕也小者如鸡子声合大簇夹钟也与篪声相谐故曰壎篪相应【尔雅】壎谓声浊而喧喧然今雅乐部用也【説文】壎者喧也周平王时暴辛公烧土为之乐埙本作壎围五寸半长三寸半【杜佑通典长一寸半】凡六孔【风俗通云有四孔其二通凡六孔也见世本】
　　鼓
　　经击鼓其镗【诗击鼓】坎其击鼓宛丘之下【宛丘】鼍鼓逢逢【灵台】应田县鼓【有瞽】鼓咽咽【有駜】猗与那与置我鞉鼓奏鼓简简【有那】鼗鼓渊渊【同上】以雷鼓鼓神祀以灵鼓鼓社祭以路鼓鼓鬼亭以鼖鼓鼓军事以鼛鼓鼓役事以晋鼓鼓金奏以金錞和鼓以金镯节鼓以金铙正鼓以金铎周鼓【周礼鼓人】中秋教振旅王执路鼓诸侯执鼖鼓将军执晋鼓【大司马】凡冐鼓必以启蛰之日【韗人】鼓大而短则其声疾而短闻鼓小而长则其声舒而逺闻【同上】蒉桴而土鼓【记礼运】夏后氏之足鼓商楹鼓周县鼓【明堂位】庙堂之上县鼓在西应鼓在东【礼器】鼓无当于五声五声不得不和【学记】君子听鼓鼙之声则思将帅之臣【乐记】分唐叔以密须之鼓【左传】鼓方叔入于河播鼗武入于汉【论语】
　　子鼓其乐之君邪【荀子】楚厉王有惊鼓与百姓为戒饮酒过之而击民大惊使人止之曰吾醉戯而击之民皆罢居数月惊而击鼓民不起也【韩子】禹以五声听治曰教寡人以道者击鼓【淮南子】
　　史元帝好音乐或置鼙鼓殿下天子自临轩槛上隤铜丸以擿鼓声中严鼓之节后宫及左右习知音者莫能为之【汉书】无持布鼓过雷门【同上】祢衡字正平孔融称其才于曹操操欲见之衡不肯徃操懐忿闻衡善鼔召为鼔吏因防賔客阅其音节衡操挝而前吏呵之曰鼓吏何不改服衡于是解衣祼身而立徐取岑牟单绞而着之复操挝顔色不怍操笑曰本欲辱衡衡反辱孤衡对曰不敢以先王之法服为伶伦之衣【同上】呉郡临平岸出石鼓张华言以蜀中桐木刻作鱼形叩之则鸣如其言果闻数十里【晋书】孙为延陵县令髙爽诣之无故人懐爽取笔书鼓面云徒有此大腹了自无肝肠面皮如许厚被打未遽央【南史】太子承干尝于宫中击鼓声闻于外张素切諌承干乃出鼓毁之【唐书】初徳宗自山南还宫都下惊扰遂诏太常习乐去大鼓【同上】张荐明为道士髙祖召见闻中奏时鼓曰陛下闻鼓乎其声一而已五声十二律鼓无一焉然而和之者鼓也【五代史】
