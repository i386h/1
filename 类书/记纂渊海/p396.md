<!-- { "loadSidebar": true } -->
　　仁及草木【诗】园圃毓草木　春始生而萌之夏日至而夷之秋防而芟之冬日至而耜之【周礼】草木零落然后入山林　孟春草木萌动　季春生气方盛勾者毕出萌者尽达　孟夏靡草死　季夏大雨时行烧薙行水利以杀草　季秋草木黄落【礼记】为国家者见恶如农夫之务去草焉芟夷蕴崇之絶其本根勿使能殖　无使滋蔓蔓难图　一薫一莸十年尚犹有臭　松栢之下其草不殖【左传】
　　子草木畅茂【孟子】逮至衰世草木之勾萌衔华佩实而不死者不可胜数【淮南子】展禽曰春风鼓百草敷蔚吾不知其茂秋霜降百草零落吾不知其枯【符子】
　　史元帝永光二年天雨草叶相纠结如弹丸【汉书】灵帝中平元年东郡陈留济阳长垣济隂诸县界有草生茎其大如指状似鸠爵龙蛇鸟兽之形五色各如其毛羽头目足翅皆具【续汉书】宕昌俗无文字但草荣落以记嵗时【后周书】
　　传记草卉也木谓之华草谓之荣不荣而实者谓之秀荣而不实者谓之英【尔雅】草盛曰菶木茂曰葆【风俗通】凡生草而初达谓之防防小也荄杜根也齐东曰杜或曰苃【方言】尧时有屈佞草佞人入朝则屈而指之又名指佞草【博物志】魏兴锡义山多生薇蘅草其草有风不掩无风独摇【水经】鲁城北孔子茔中不生刺人草木【金楼子】生而无识者草木是也【古今注】秦皇时大宛中多枉死者横道有鸟如乌衔草以覆死人面遂活鬼谷先生曰此草是爼洲不死草也生琼田中亦名养神芝　东华夫人宫中有异草叶如芭蕉花正黄色光可鉴日此金明草也【广记】东方朔曰臣有吉云草种于九景山东二千嵗一花臣种一千九百九十九年矣明年应生臣走往刈之以饲马马食不饥帝许之朔平旦去至暮而返背负数束其形叶似麦而金色剉以饲马即不觉饥　甜溪水如蜜瑶琨有碧草如麦剉之以酿则味如酒而酽烈饮一合则三旬不醒饮甜水则随饮随醒也【洞冥记】不其城东有郑教授山山下生草如薤叶土人名作康成书【三齐畧记】席萁一名塞卢生湖北地古诗云千里席萁草　秦赵间有相思草状若石竹而节节相续一名断肠草又名愁妇草亦名孀草人呼为寡妇莎【述异记】太极山西有采华之草服之乃通万里之言【括地图】太原晋阳已北生屏风草　天姥曰太阳之草名曰黄精饵而食之可以长生太隂之草名曰钩吻入口立死　海上有蒒草其实食之如大麦名曰自然谷或曰禹余粮【博物志】霍山上有神草四十三种【灵山记】寿荣草出少室金山丘下服之令人不老【典术】饵玉长生草一名通天日再服之令人得仙嵗欲丰甘草先生甘草者荠也嵗欲俭苦草先生苦草者葶苈也嵗欲恶恶草先生恶草者水藻也嵗欲旱旱草先生旱草者蒺藜也嵗欲潦潦草先生潦草者蓬也【师旷占】午桥庄小儿坡茂草盈里晋公每使数羣白羊散于坡上曰芳草多情赖此妆防【穷幽记】元和时馆阁汤饮煎骐驎草【凤翔退耕传】
　　集何所独无芳草尔何怀乎故宇【楚辞】折芳馨兮遗所思【九歌】春草生兮萋萋【招隐】春草碧色【江淹赋】四顾何茫茫东风摇百草　新树兰蕙枝杂用杜蘅草终朝采草荣日暮不盈抱采之欲遗谁所思在逺道　青袍似春草长条从风舒青青陵中草倾叶晞朝日阳春被惠泽枝叶可揽结草木为恩感以人含气血【古诗】池塘生春草【谢灵运】池草暗生春　緑萝纷葳蕤缭绕松栢枝草木有所托嵗寒尚不移　草不谢荣于春风　芳草换野色飞萝摇春烟　瑶草映髙堂　春风如有情山中尚含緑　春草如有意罗生玉堂隂　芳草歇柔艳【李白】汀草乱青袍草见踏青心　忘机对芳草　宫草霏霏承委佩
　　映堦碧草自春色　草敌虚岚翠　碧知湖外草　春泥百草生　百草竞春华　方期拾瑶草【杜诗】白露下百草萧兰共憔悴青青四墙下已复生满地　野草花叶细不辨薋菉葹　草珠竞骈晴【韩诗】隂草湿翠羽【栁诗】五陵愁碧春萋萋【温庭筠】芳草复芳草断肠还断肠自然堪下泪何必更残伤【杜牧】忆春草处处多情洛阳道金谷园中见日迟铜驼陌上迎风早　馆娃宫外姑苏台欝欝芊芊掇不开【刘禹锡】
　　本朝楚辞所咏香草曰兰曰荪曰曰药曰虈曰芷曰荃曰蕙曰薫曰蘼芜曰江蓠曰杜若曰杜蘅曰揭车曰留夷释者但一切谓之香草而已如兰一物或以为都梁良或以为泽兰或以为猗兰草今当以泽兰为正山中又一种大叶兰冬春开花极香此别名幽兰非真兰也荪则今人所谓石菖蒲者药虈芷虽有四名秪是一物今所谓白芷是也蕙即零陵香一名薰蘼芜即芎防苗也一名江蓠杜若即山姜也杜蘅今人呼为马蹄香惟荃与揭车留夷终莫能识余他日当徧求其本列植栏槛间以为楚香亭　渐觉东皇意思匀陈根初种夜来新忽惊平地有轻緑已觉六街无旧尘莫为荣枯吟野草且怜愁醉轭香轮诗人空怨王孙逺极目萋萋又一春【遯斋闲覧】似嫌车马繁华处才入城门便不生【刘原父】光耀发幽丛　秋草风吹春复緑　芳草留人意自闲草木本无情及时如自得【六一集】草木含幽香　芳草
　　不锄当户长【并东坡】
　　菖蒲【石菖蒲附】
　　经王使周公阅来防飨有昌歜【左传】
　　史梁太祖后张氏忽见庭前菖蒲生花因取食之生髙祖【详见茎节类】
　　传记玉衡星散为菖蒲【春秋运斗枢】菖蒲放花人得食之长年【风俗通】菖蒲生石上一寸九节者久服轻身明耳目不忘不迷　菖蒲亦有一寸十二节者【本草】菖蒲一名尧时薤【吴氏本草】圣王仁功济天下者尧也天降精于庭为薤感百隂为菖蒲焉【典术】宣山中菖蒲一寸二十节坚芬之极【罗浮山记】文王好食菖蒲葅【説苑】王兴采菖蒲食得长生【神仙传】王徽之以菖蒲映竹曰菖蒲只以九节为贵而此君面目耸焉菖蒲正当再拜此君而此君亦安得不受之耶【髙士春秋】僧普寂大好菖蒲房中以菖蒲种成狮子鸾凤仙人之状【海墨防言】成都营妓薛涛元微之使蜀屡陪防笑元后寄诗云别后相思隔烟水菖蒲花发五云髙【牧防闲谈】集菖蒲从短出平沙　菖蒲花紫茸【李白】水长减蒲芽青青水中蒲长在水中居寄语浮萍草相随我不如【韩诗】本朝九节菖蒲石上仙　菖蒲人不识生此乱石沟山髙雪霜苦苗叶不得抽下有千嵗根蹙缩如蟠虬　春荑秋荚两须臾神药人间果有无无鼻何由识薝卜有花今始信菖蒲芳心未饱两蝴蝶寒意知鸣几蟪蛄记取明年十二节小儿休更籋霜须【咏菖蒲花】斓斑碎玉养菖蒲一勺清泉半石盂　碧玉盌盛红玛瑙青盆水养石菖蒲也知供法无穷尽试问禅师得饱无　其延年轻身之功既非昌阳之所能及至于思寒苦安淡泊与清泉白石为伍不待泥土而生者亦岂昌阳之所能髣髴哉【东坡】闲行涧底采菖蒲千嵗龙蛇抱石臞明朝却觅黄州路飞下山巅不用扶【陈与义】
　　芭蕉
　　传记芭蕉一曰苞苴或曰甘蕉子两两共对剥其皮色黄白味似蒲萄甜而脆其茎解散如丝绩以为葛谓之蕉葛【广志】每花一阖各有六子先后相次子不俱生花不俱落有三种一种子大如拇指长而鋭有似羊角名羊角蕉味最甘好一种子大如鸡卵有似牛乳味防减羊角蕉一种大如藕子长六七寸形正方少甘味最弱取镬煮之为丝可以纺绩女工以为絺绤今交趾葛也【南州异物志】赤岩山水石之间唯有甘蕉林深者十丈【游名山志】路德延数嵗能诗尝赋芭蕉诗曰一种灵苗异天然体性虚叶如斜界纸心似倒抽书【广记】僧怀素贫无纸可书甞于故里种芭蕉万余以供挥洒【陆羽作怀素传】
　　集扶踈似树质则非木【卞敬宗賛】芭蕉叶大栀子肥【韩集】晩英值穷节緑润含朱光以兹正阳色窈窕凌清霜逺物世所重旅人心独伤回晖眺林际摵摵无遗芳【栁诗】芭蕉不展丁香结同向春风各自愁　芭蕉开緑扇【李义山】本朝芭蕉一枕西窻雨【王介甫】更展芭蕉看学书【山谷】骨相玲珑透八窻花头倒挿紫荷香绕身无数青罗扇风不来时也觉凉【诚斋】
　　水草
　　经参差荇菜左右流之　于以采蘩于沼于沚　于以采苹南涧之濵于以采藻于彼行潦　思乐泮水薄采其芹薄采其茆【诗】季春萍始生【礼记】苹蘩蕰藻之菜可荐于鬼神可羞于王公【左传】
　　传记苹萍也无根浮水而生【説文】水藻一名水帘生池泽中水上叶圆小一茎一叶【吴氏本草】水萍一名水华久服轻身【本草经】萍麄大者为苹季春生可糁蒸为茹【诗义疏】谷雨之日萍始生萍不生隂气贯盈【逸周书】菜之美者昆崘之萍焉【吕氏春秋】楚昭王渡江江中有一物大如斗圆而赤直触王舟王使人问孔子孔子曰是谓萍实可剖而食之王遂食大美又遣人问孔子何以知之子曰吾甞过陈之野童謡曰楚王渡江得萍实大如斗赤如日剖而食之甜如蜜【家语】东华夫人设珍殽有黒河文藻【广记】汉宫甘露池西有灵池方四百歩中有连钱荇浮根菱倒枝藻连钱荇叶如钱大【洞防记】藫水苔也一名石髪江东食之【尔雅】苔水衣也【説文】海藻一名海菭【南粤志】
　　集靡萍九衢【楚辞】充饥忆楚萍　旅从一浮萍　防馨借渚苹　处处清江白苹　风起青苹末　江潭隐白苹　寒鱼依密藻【杜诗】南湖采白苹　双萍易飘转【李白】风约半池萍　萍盖污池净　苹藻满盘无处奠【韩诗】春风无限潇湘意欲采苹花不自由【栁诗】
　　本朝緑池萍锦翻　残花防緑萍【六一集】晓来风约半池明重叠侵沙緑罽成不用临池重相笑最无根蔕是浮萍【陆龟防】东池浮萍半防块裂碧跳青出鱼背　废沼粘枯萍　雨过浮萍合　五年不踏江头路梦逐东风泛沚苹　投篙披緑荇　猗猗水荇长　西池秋水尚横空　舞濶摇深吹荇带【东坡】

　　记纂渊海卷九十四
　　钦定四库全书
　　记纂渊海卷九十五　　　宋　潘自牧　撰木部
　　杂木【见五行部木类】
　　松【松栢　松脂　茯苓附】
　　经青州厥贡铅松怪石【书】山有乔松【诗】如松栢之茂茑与女萝施于松栢　徂徕之松　陟彼景山松栢丸丸【诗】如松栢之有心也故贯四时而不改柯易叶【礼记】培塿无松栢　松栢之下其草不殖【左传】哀公问社于宰我宰我对曰夏后氏以松　嵗寒然后知松栢之后凋也【论语】
　　子受命于地惟松栢独也在冬夏青青　天寒既至雪霜既降吾是以知松栢之茂也【庄子】嵗不寒无以知松栢事不难无以知君子【荀子】千嵗之松下有茯苓上有兎丝【淮南子】松三千嵗者皮中有聚脂如龙形名曰飞节芝玉策记千嵗松树望之如偃盖其中有物或如青牛青羊青犬或如人服之皆寿万嵗　大陵偃盖之松与天齐其长地等其久也　谓冬必凋而松栢茂【抱朴子】
　　史松栢为百木长也【史记】庾顗见和峤叹曰峤森森如千丈松虽磥砢多节施之大厦有栋梁之用【王隐晋书】陶景特爱松风庭院皆植松每闻其响欣然为乐有时独游泉石望见者以为仙人【梁书】彭城王勰从幸代都次于上党之铜鞮山路傍大松树十数株帝行而赋诗令人示勰曰吾作诗虽不七步亦不言逺汝可作之勰去帝十余步未至帝所而就诗曰松林经几冬山川何如昔【后魏书】
