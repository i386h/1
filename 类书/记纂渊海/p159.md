<!-- { "loadSidebar": true } -->
　　集亭亭物表【文选北山移文】冠伦魁能【扬雄甘泉赋】有同类而殊能者故力称乌获捷言庆忌勇期贲育【司马相如疏】絶唱髙踪久无嗣响【谢灵运互入寡和】逸羣之骨拔俗之标【陈子昻集】有才继骚雅哲匠莫比肩【杜诗】絶类离伦【韩文进学解】圣贤者时人之耳目【韩文】清居市不为市之行【栁文宋清传】粲焉如繁星丽天而芒寒色正人望而敬者五行而已【刘宾客序栁文】市井生而云鹤性【刘宾客】万人头上见仪形【同上】秀出侪辈【刘禹锡】人伦之落落士林之楚楚【李元宾】公侯子弟多溺扵骄邪能读书学文自可嘉奨【白侍郎集】技痒者出扵羣艺成者推于众【白乐天】众花尽处松千尺羣鸟喧时鹤一声【髙达夫】顾后絶配瞻前无邻【唐文粹】粹然立于千仭之表　以岳长羣山犹人之有圣贤草木之有松兰百川之有河海鳞羽之有虬鸾【同上】五行秀气得之居多者为隽人【吕和叔】仲尼圣贤之宗也师聃道徳之祖也【李文饶】
　　本朝万木寒痴睡不醒惟有此树先萌芽乃知此为最灵物宜其独得天地之英华【欧公茶诗】百鸟而一鹗羣兽出麟角【欧公】顔鲁公书雄秀独出一变古法如杜子美诗格力天纵奄有汉魏晋宋风流后之作者难复措手【东坡书唐六家书后】诗至于杜子美文至扵韩退之书至扵顔鲁公画至于吴道子而古今之变天下之能事毕矣【东坡书呉道子画后】一尾追风抹万蹄【坡诗】于爱欲泥如莲生塘处水超然出泥而香【黄鲁直诗】莲生于泥中不与泥同调【同上】
　　天资素恶
　　经下愚不移【语】
　　子凡有血气之虫含牙戴角前爪后距有角者触有齿者噬有毒者螫有蹄者跌喜而相戏怒而相害天地之性也【淮南】虎能雄猛不可以托麑鹰能飃击不可以寄雏【秦子】
　　史夫性恶之民民之豺狼虽得放宥之泽终无改悔之心【东汉王符传互入稔恶】国狗之瘈无不噬也【左】
　　传记鸟之美羽勾啄者鸟畏之鱼之侈口垂膄者鱼畏之人之利口赡辞者人畏之【韩诗外传】
　　集譬犹卵始生翰毛而便陆梁放肆【陈琳檄】志期害物隂妬潜狙汝之禀受若是虽欲为与螾焉可得已凡汝之为恶非乐乎此縁形役性不可自止【栁骂蝮蛇】鸱枭不鸣未为瑞鸟【唐吕尚文】丑性毒行【唐文粹】丹朱商均为尧舜子夫生扵尧舜之世被其化皆为善人况生扵其室亲为父子蒸不能润灼不能热是其恶与尧舜之善等耳【杜牧之集】
　　本朝小人虽防弱之时未尝无害君子之心【程易姤卦解】
　　节操
　　经如竹箭之有筠也如松栢之有心也【记礼器】子曰事君可贵可贱可富可贫可生可杀而不可使为乱【记表记】志士仁人无求生以害仁有杀身以成仁【语卫灵公】嵗寒然后知松栢之后凋也【语子罕】可以托六尺之孤可以寄百里之命临大节而不可夺也【语泰伯】见危授命【语宪问】
　　子守志厉操者仪之则可以崇髙节抗浮云【孟序】身死而名弥白【荀不苟】
　　史宋大司马崛节以死【左】子产曰茍利社稷死生以之【左昭四年】楚熊宜僚不为利谄不为威惕【左哀十六年】守节不摇【国语】恬曰自吾先人及至子孙积功信扵秦三世矣今臣将兵三十余万身虽囚系其势足以倍畔然自知必死而守义者不敢辱先人之教以不忘先帝也乃吞药自杀【通鉴秦记】楚地皆降汉独鲁不下【史记项羽纪】苏武既徙北海上单于使李陵至海上为武置酒设乐因请武曰足下兄弟二人前皆坐事自杀来时太夫人已不幸子卿妇年少闻已更嫁矣独有女弟二人两女一男今复十余年存亡不可知人生如朝露何久自苦如此武曰自分已死久矣王必欲降武请毕今日之驩效死于前陵见其志诚喟然叹曰嗟乎义士陵与衞律之罪上通于天因泣下霑衿与武诀去武留匈奴凡十九嵗始以强壮出及还须发尽白【通鉴汉昭记】翟义曰死国埋名可以不慙于先帝【通鉴汉平纪】莽安车驷马迎龚胜胜对曰岂以一身事二姓下见故主哉【通鉴汉平纪】校尉太原温序为隗嚣将苟宇所获字晓譬数四欲降之序大怒叱宇等曰虏何敢迫脇汉将因以节挝杀数人宇众争欲杀之宇止之曰此义士死节可赐以劒序受劒衔须扵口顾左右曰既为贼所杀毋令须污血遂伏劒而死【通鉴汉光武】杨彪以累世为公卿耻为魏臣称疾【续汉书】虽死之日犹生之年也【东汉陈元传】事虽百行操业万殊至扵义节百行之冠冕也【蜀姜维传】厐徳骂闗公曰我宁为国家鬼不为尔将也【魏志】志烈秋霜精贯白日【晋忠义传】重义轻生亡躯徇节白刃可陵正心难折【晋忠义賛】守鉄石之深忠厉松筠之雅操见正心扵嵗暮标劲节于南风赴鼎镬其如归履危亡而不顾【晋忠义传】劲松方操严霜比烈【晋书忠义传賛】秦王坚叹曰周孟威不屈扵前丁彦达洁已于后吉祖冲闭口而死何晋氏之多忠臣也【通鉴晋武记】魏帝禅位于晋司马孚拜辞执帝手流涕歔欷不自胜曰臣死之日固大魏之纯臣也【晋世祖记】杨盛闻晋亡不改义熙年号谓其子曰吾老矣终为晋臣【通鉴南史宋髙祖记】陶潜自以髙祖晋世宰辅耻复屈身后代自宋武帝王业渐隆不复肯仕所着文章皆题其年月义熙以前明书晋氏朝号自永初以来甲子而已【南史本传】先轸丧元王蠋絶脰殒身殉义前代多之【北史魏志】露竹霜松故多劲节【北史节义传】唐王之入闗张季珣之弟仲琰弟琮兄弟三人皆死国难时人愧之【通鉴唐髙祖】风霜其操鉄石其心【同上】李希烈留顔真卿不遣朱滔王武俊田悦李纳各遣使诣希烈上表称臣希烈召顔真卿示之真卿叱之曰汝知有骂安禄山而死顔杲卿乎乃吾兄也吾年八十知守节而死矣希烈乃使甲士十人守真卿于馆舎掘坎于庭云欲坑之真卿怡然见希烈曰死生已定何必多端亟以一劒相与岂不快公心事耶希烈乃谢之【通鉴唐徳宗记】朱泚反徳宗使秀实徃泚召秀实议事语至僣位秀实夺源休笏奋而前唾泚面大骂曰狂贼可磔万我岂从汝反耶遂击之泚举臂捍笏中颡流血【新唐书秀实传】顔杲卿嗔骂安禄山曰我世唐臣守忠义恨不斩汝谢上乃从汝反邪禄山不胜怒忿节解以肉噉之骂不絶【唐书本传】巡死三日而救至十日而贼亡天以完节付二人畀名无穷不待留生而后显也【唐书张巡传賛】朱泚反诸生将从乱何蕃正色叱不听故六馆无受污者【唐何蕃传互入人心】屈突通口与心誓以死许国自摩其颈曰要当为国家受人一刀耳【唐书】身可杀而名不可死终始一操虽頺嵩岳不吾压也【唐书忠义传】躬可殒而名与嵩岱等矣【唐书张镒传】毅然之气折而不沮【唐书段秀实传】集守节没齿忠莫至焉【文选赋序互入忠鲠】志烈秋霜心贞昆玉【梁刘峻辨命论】壮志凌苍兕精诚贯白虹【骆賔王集】血三年而藏碧魂一变而成虹　贞心凌晩桂劲节掩寒松【同上】非禀乾坤之秀气含宇宙之淳精孰能负凌云暴日之姿抱积雪封霜之骨【同上】清风荡万古迹与星辰髙【李太白集】涧松抱节幽兰有薫嵗寒不变无人亦芬【欧阳詹传】清标霜洁馨徳兰薫【柳文】泾卒之乱公以变起卒遽尽室奔匿终南贼徒访公所在追以相印公变名氏以绐之贼平公初名载至是奏请改命以涤伪署之污　饮氷徇节【栁文】劒共丹诚在【刘长卿】操烈寒松心横劲草【张説之】英标激俗峻节凌霜【司空表圣】秉志洁于瑾瑜【皮日休】刺心自明刎颈见志【白乐天】重义如泰山轻生如鸿毛　负刺谨身履氷励节　捐躯之鬼死节之骨【并同上】愤容凌鼎镬公议动朝廷【温飞卿】节操凌霜而不凋【杜牧之】髙节不知尘土辱【苏子由】
　　英烈
　　经有杀身以成仁【语】
　　子蔺相如虽千载死人凛凛常如有生气【郭子】
