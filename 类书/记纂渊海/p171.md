<!-- { "loadSidebar": true } -->
　　史蠭目而豺声忍人也【左文】莒子庚舆虐而好剑茍铸剑必试诸人【左传】纣醢九侯剖比干心【史记本纪】吕太后防戚夫人手足去眼煇耳饮瘖药使居厠中命曰人彘【史记吕后纪】吴起事鲁齐人攻鲁鲁欲将吴起起取齐女起欲就名遂杀其妻以明不与齐也鲁卒以为将鲁人或恶起起杀其谤己者三十余人出卫闻其母死起终不归【史记本传】项羽攻襄城无噍类【史记】孙皓剥人之面凿人之眼【吴志】赫连勃勃性骄虐视民如草芥常居城上置弓剑于侧有所嫌忿手自杀之羣臣迕视者凿其目笑者决其唇谏者先截其舌而后斩之【通鉴晋恭纪】宋苍梧王一日不杀则惨然不乐【通鉴宋纪】夏王勃勃以叱千阿利领将作大匠阿利性巧而残忍蒸土筑城锥入一寸即杀作者而并筑之射甲不入则斩弓人入则斩甲匠【通鉴晋安纪】贾妃性酷虐甞手杀数人或以防掷孕妾子随刃堕地【晋书本传】苻生锤钳锯凿可以害人之具备置左右即位未防后妃公卿以下至于仆隷凢杀五百余人截胫拉胁锯项刳胎者比比有之【通鉴晋哀纪】自去春以来潼闗之西至于长安虎狼为暴凢杀七百余人秦羣臣奏请禳灾苻生曰野兽饥则食人饱当自止何禳之有且天岂不爱民而正以犯罪者多故助朕杀之耳【晋哀】齐定州刺史南阳王绰喜为残虐甞出行见妇人抱儿夺以饲狗妇人号泣绰怒以儿血涂妇人纵狗使食之齐主闻之锁诣行在问在州何事最乐对曰多聚蝎于皿器置狙其中观之极乐帝即命夜索蝎一斗比晓得二三升置浴斛使人祼卧斛中号叫宛转帝与绰临观喜噱不已因让绰曰如此乐事何不早驰驿奏闻【通鉴陈纪】卢小忤己不傅死地不止【唐书】武后遣人杖王皇后萧淑妃各一百防去手足投酒瓮中曰二妪骨醉数日而死又斩之【通鉴唐高宗纪】则天当其忍防虽甚爱不少忍【唐书】赵思绾好食人肝常面剖而脍之脍尽人未死又好以酒吞人胆谓人曰吞此千枚则可以无敌矣及长安城中食尽取妇人幼稚为军粮日计数而给之每犒军辄屠数百人如羊豕法【通鉴五代汉隠帝纪】
　　传记宋康王为无头之冠【战国防】乐羊为魏文侯将而攻中山其子在中山中山系其子示之乐羊攻愈急中山烹其子而遗之羮乐羊啜之尽一杯中山见其诚也不忍与之战果下之文侯赏其功而疑其心【説苑亦见战国策】石虎装饰宫人美淑者斩其首浇血置盘上传首视之又内诸比丘有姿色者与之防后杀之合牛羊肉煮而食亦赐左右所以识其味也【崔鸿十六国春秋】
　　集雄虺九首吞人以益其心【楚辞】虎豹九关啄害下人【文选招防】血人于牙不肯吐口【韩文元和诗】
　　已甚
　　经既破我斧又缺我斨【诗破斧】人而不仁疾之已甚乱也【论语】子段干木逾垣而辟之泄栁闭门而不内是皆已甚【孟子互见沽名】
　　史不为末减【左昭十四年】赵广汉疑丞相夫人杀侍婢乃将吏卒入丞相府召夫人跪庭下受辞收奴婢十余人【通鉴汉宣纪】以苛为察以刻为明【前汉宣纪】党人归田里书名三府禁锢终身【通鉴汉灵纪】蹊田之牛夺之已甚【后汉皇后纪】
　　老成
　　经人惟求旧【书盘庚】惟公徳弼亮四世【书毕命】询兹黄髪则罔所愆【书泰誓】番番良士旅力既愆【同上】方叔元老克壮其犹【诗采芑】召彼故老【诗正月】
　　子非谓有乔木之谓也有世臣之谓也【孟】年弥髙而徳弥劭【扬子】
　　史古之人谋黄髪畨畨则无所过【史记秦纪】杨骛歴事四朝年耆望重自太宰恪以下皆拜之【通鉴晋海西公纪】
　　集皤皤国老【班孟坚赋】苍眉皓髯山立时行【刘賔客】华髪皤皤【唐吕温作李靖赞】肤未鸡髪未鹤然其心甚老【唐文粹】
　　本朝元老在位邦之荣华徒以精神折冲非以筋力为礼【东坡赐韩绛不允致仕诏】古之世臣譬之乔木粤自拱把至于栋梁杰然羣才之中夫岂一日之力【东坡】以卫武之年践吕尚之位安然无作则功名自隆黙然无言则卿尹自化当以至静之徳坐镇羣动之枢【苏子由文彦博乞致仕不允批答】遍阅后生真有道欲谈前事恐无人【苏子由送文太师致仕】
　　谙练
　　经【阙】
　　子【阙】
　　史晋侯在外十九年矣险阻艰难备甞之矣民之情伪尽知之矣【左僖三十八年】春秋髙阅天下之义理多矣【史记汉文纪】素宦于朝【西汉邹阳传】时朝廷无故典又少旧臣侯霸明习故事收録遗文条奏前世善政法度施行之【通鉴汉光武纪】胡广练达事体明解条章【东汉本传】张纯在朝歴世明习故事建武初旧章多阙每有疑议辄以访纯自郊庙冠昏丧祀礼仪多所证定【东汉本传】黄琼昔随父在台阁习见故事及后居职达练官曹争议朝堂莫能抗夺【通鉴汉殇纪】前世难易靡所不甞【通鉴魏明纪】刁协乆官中朝谙练旧事贺循为世儒宗明习礼学凢有疑议皆取决焉【通鉴东晋元帝】王僧绰幼有大成之度众以国器许之好学有思理练悉朝典【通鉴宋太祖纪】王俭自晋宋以来故事无不谙忆【通鉴齐太祖纪】年长识髙故知有夷险【通鉴齐纪】乆处朝廷谙练事体【通鉴唐宪宗】李晟曰吾生长西陲备谙敌情【通鉴唐徳宗纪】苏瓌明晓法令多识台省旧章律条格式皆所删正【唐书】齐澣为中书舍人朝廷大政必咨之时号解事舍人【同上】
　　本朝木经霜雪根无蠧【苏子由集】松老知经防度霜【同上】身闲阅世故【山谷】
　　不知艰难
　　经生则逸不知稼穑之艰难不闻小人之劳【书无逸】子鲁哀公曰寡人生于深宫之中长于妇人之手未甞知哀未甞知忧未甞知劳未甞知惧【家语】
　　史公聚朽蠧而三老冻馁道殣相望而女富溢尤【左昭三年】生长脂腴不知稼穑【东汉公孙瓒记】周顗曰君少年未更事【晋书本传】晋惠帝时天下荒乱百姓饿死帝曰何不食肉糜【晋书】陜民诉旱观察使崔荛指庭树曰此尚有叶何旱之有【通鉴唐宪宗纪】
　　本朝妓围那解思寒谷【刘后山诗】一曲髙歌一束绫美人犹自意嫌轻谁知织女寒牕下防度抛梭织得成【冦莱公诗】
　　诚实
　　经庸言之信庸行之谨【易乾卦】闲邪存其诚【同上】秉心塞渊【诗定之方中】所谓诚其意者毋自欺也【记大学】至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以与天地参【记中庸】惟天下至诚为能化　诚者非自成已而已也所以成物也　诚者不勉而中不思而得从容中道　诚则明矣　至诚之道可以前知　故至诚如神　至诚无息　不息则久久则征　征则悠逺悠逺则博厚博厚则髙明　惟天下至诚为能经纶天下之大经立天下之大本【并同上】
　　子至诚通于金石【家语】其诚可比于金石【荀大略】诚者君子之所守政事之本也【荀不茍】
　　史王陵让陈平绛侯曰始与髙帝啑血盟诸君不在耶今髙帝崩太后女主欲王吕氏诸君纵欲阿意背约何面目见先帝于地下乎【通鉴汉髙后纪】卫绾忠实无他肠【西汉本传】萧王推赤心置人腹中【后汉光武纪】精神所加金玉为开【东汉广陵思王记】闗公叹曰吾极知曹公待我厚然吾受刘将军恩誓以共死不可背之吾虽不留要当立效以报曹公乃去矣【通鉴汉献纪】我要自当以信待人但人不当负我耳我岂可先人生心哉【通鉴魏元纪】明山賔货所乗牛谓买主曰此牛经患漏蹄疗瘥已乆恐后脱发【南史】帝曰叔宝全无心肝【通鉴隋髙祖纪】旱诏文武官极言得失常何武人不学不知所言马周代之陈便宜二十余条上怪其能以问何对曰此非臣所能家客马周为臣具草耳【通鉴唐太宗纪】郭元振曰吾以诚心待人何所疑惧【通鉴唐中宗纪】张万福闻谏官伏阁谏趋往至延英门大言贺朝廷有直臣天下必太平矣遂遍拜城仲舒等已而连呼太平万歳万福武人年八十余自此名重天下【通鉴唐徳宗纪】巧不足而谅有余【新唐书】集诚恕既敷钩钜靡用【齐故安陆碑】
　　本朝庄绮不加语【黄鲁直】心豁豁不置墙帷【临川集互入暴白】温公甞问邵康节曰光如何人康节曰君实脚踏实地人也【闻见録】刘安世从温公学者数年一日避席问尽心行己之要可以终身行之者温公曰其诚乎安世问公行之何先温公曰自不妄语始【三朝言行録】金玉比诚心【苏子由集】晁无咎言司马温公有言吾无过人者但平生所为未甞有不可对人言者【东坡文】悃愊无华真汉吏【东坡诗】皮毛剥落尽惟有真实在【陈后山诗】韩魏公进立于朝与士大夫语退息于家与家人言一出乎诚【言行録】明道先生之学以诚为本【同上】
　　暴白
　　经今予其敷心腹肾肠【盘庚】周道如砥其直如矢君子所履小人所视【诗大东】公事无私议【记曲礼上】君子之过也如日月之食焉过也人皆见之更也人皆仰之【语子张】丘也幸茍有过人必知之【语述而】
　　子贤者以其昭昭使人昭昭【孟子】曽子曰江汉以濯之秋阳以暴之皜皜乎不可尚已【孟子滕文公】昭昭然若揭日月而行【庄子】晏子为阿宰三年而毁闻于国景公不悦召而免之晏子谢曰婴知过矣请复治阿三年而誉闻于国公将赏之辞而不受公问其故对曰昔者婴之所以当诛者当赏而今之所以当赏者当诛是故不敢受【晏子】史诗曰周道挺挺我心扃扃【左襄公五年】赵武曰夫子之家事治言于晋国竭情无私【左昭十三年夫子谓范武子】陈平尽防诸将周勃等言陈平受诸将金汉王召让平平曰臣祼身来不受金无以为资诚臣计画有可采者愿大王用之使无可用者金具在请封输官【通鉴汉髙纪】宋昌曰所言公公言之所言私王者无私【西汉】开心见诚无所隐伏【后汉马援传】其事昭昭日月经天河海带地不足以比【东汉冯衍传】石勒曰大丈夫行事宜磊磊落落如日月然终不效曹孟徳司马仲达欺人孤儿寡妇狐媚以取天下也【通鉴晋书】内无闗钥【通鉴三国志】楚王玮叹曰我之赤心可破示天下也【通鉴晋惠纪】魏主曰我当显然往取州不若彼翳行窃步也【通鉴宋纪】唐太宗曰率土之内皆吾臣子我所恨不能将我心遍置人腹中岂有相疑之道哉【唐书】
　　传记楚熊渠子夜行见寝石以为伏虎闗弓射之灭矢饮羽下视之石也复射之矢摧无迹熊渠子见其诚心而金石为开况人乎【刘向新序】
　　集大珠脱玷翳白日当空虚【杜诗】肺腑都无隔形骸两不羁【白侍郎集互入旷达】便共论肝胆何曽异肺肠　输肝冩胆【并同上】虚懐而襟带不设量而腑脏洞开【张説之文】朗咏豁心胷【刘义夫】用心如日月【唐文粹】洞朗轩辟不施防级晏婴言笑中无町畦虽郁蒸雾雨之无自而入矣【并同上】一见肺肝尽坦然无滞凝【元稹集】悬白日于千里推赤心于万人【段文昌平淮西碑】
　　本朝心豁豁不置墙帷【临川集】欧公襟懐洞然无有城府【墓志】向人懐抱絶闗防【鲁直】
　　妄诞
　　经乃谚既诞【书无逸】其言之不怍【语宪问】蛇蛇硕言出自口矣巧言如簧颜之厚矣【诗小雅巧言】言不忠信行不笃敬虽州里行乎哉【语卫灵公】
