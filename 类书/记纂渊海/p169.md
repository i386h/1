<!-- { "loadSidebar": true } -->
　　集感平生之游处若壎篪之相须何今日之两絶若秦越之异区【祢正平赋】靡不春华鲜克嵗寒【潘岳诔鲁武公】小人槿花心朝在夕不存【孟东野】中书君老而秃不任吾用吾甞谓君中书而今不中书耶因不复召【韩文毛頴传】员既霸吴钃镂赐斯既帝秦五刑具长平威振杜邮死垓下敌擒钟室诛皆用尽身贱功成祸归【刘賔客】弃我忽若遗【郭泰机答傅咸】曩者胶漆契迩来云雨暌【白乐天】初则许之以死狥体面俱柔终乃背之而饱飞身名已遂【张九龄互见倾险】昔年洛阳社贫贱相提携今日长安道对面隔云泥【唐文粹互见炎凉】
　　种徳
　　经积善之家必有余庆【易坤卦互见善良】徳垂后裔【书微子之命】子孙其逢吉【书洪范】与国咸休永世无穷【书微子之命】世世享徳【同上】臯陶迈种徳【书大禹谟】聿修厥徳【诗大雅文王之篇】克昌厥后【诗】保艾尔后【诗南山有台】克开厥后【诗武】锡兹祉福恵我无疆【诗周颂烈文】
　　子泽及三族而况父母乎【庄子徐无鬼】积厚者流泽广【荀子礼论】史陈侯筮敬仲曰非此其身在其子孙光逺而自他有耀者也初懿氏卜妻敬仲其妻占之曰有妫之后将育于姜五世其昌并于正卿八世之后莫之与京【左庄二十二年】故袭天禄子孙赖之【左昭二十年】伍员曰树徳莫如滋【左哀元年】盛徳必百世祀【左传】太史公曰燕崎岖彊国之间最为弱小防灭者数矣然社稷血食者八九百嵗于姬姓独后亡岂非召公之烈耶【史记】盛徳之后必百世祀【同上陈世家】庆流苖裔【前汉萧何传】宜福祐子孙千亿之报【汉书哀纪】燕齐之祀与周并传子继弟及歴载不堕岂无刑辟繇祖之竭力故支庶赖焉【西汉高功臣表】于公曰我治狱有隂徳未甞有所寃子孙必有兴者至定国为丞相永为御史大夫封侯传世【西汉于定国传】积徳累善十余世【西汉娄敬传】邓禹曰吾将百万之众未甞妄杀一人后必有兴者其后邓氏自中兴后累世宠贵【后汉】子孙传承后祚无疆【唐魏徴传】郭子仪子孙多以功名显盖盛徳后【唐书】
　　传记有隂徳者必享其荣以及其子孙【説苑复恩篇】
　　集贻祉复集【陈子昻】千秋万嵗祚祉无疆【同上】吾知徐公百不忧积善衮衮生公侯【杜诗】房氏二相厥家以闻条叶被泽况公其孙【韩集】善积家肥子孙多材如彼榱栋必生徂徕【刘賔客】粹气纡余钟于后昆　锡羡后大之祥　种徳而迈乃生令子【并同上】仗顺积善宜钟庆于子孙【白乐天】陆公余徳机云在【杜牧之】积厚昌大【唐文粹】
　　本朝种徳之深稼而必穑发源之逺流则愈长【栾城集】休嘉垂延燕及于后【临川集】笃行有闻信于乡国懐道不试遗其子孙【东坡赠司马光曽祖制】魏公之业与槐俱萌封殖之勤必世乃成既相真宗四方底平归视其家槐隂满庭【东坡三槐堂记】
　　稔恶
　　经过涉灭顶凶【易大过】骄淫矜夸将由恶终【书毕命】元恶大憝【书康诰】愍不畏死【同上】天吏逸徳烈于猛火【书征】秽徳彰闻【书泰誓】凶人为不善亦惟日不足　商罪贯盈【同上】方茂尔恶【诗变小雅节南山】
　　史郑庄公之弟叔段姜氏爱之祭仲使图之庄公曰多行不义必自毙子姑待之既而叔段命西鄙北鄙贰于己公子吕请除之公曰无庸将自及太叔又收贰以为己邑子封曰厚将得众公曰不义不昵厚将崩【左隐元年】复恶已甚【左桓十七年】长恶不悛【左传】天夺之鉴而益其疾不可以五稔【左僖二年】此三族也世济其凶増其恶名【左文十八年】天之假助不善非祚之也厚其凶恶而降之罸也【左昭十八年】左师曰纵之使盈其罪重而无基能无敝乎【左哀二十六年】季氏之恶已熟【前汉五行志】于易一为过再为涉三而弗改灭其顶凶【通鉴汉献纪】窦宪奸恶贯天达地【通鉴汉和纪】夫性恶之民民之豺狼虽得放宥之泽终无改悔之心旦脱重梏夕还囹圄严明令尹不能使其防絶【东汉王符传互入天姿素恶】譬如猘狗或能噬人【通鉴汉和纪】桓温曰男子纵不能流芳百世亦当遗臭万年【晋书】杜絶言路掩蔽聪明以成其奸妬贤嫉能排抑胜己以保其位【通鉴唐元宗纪】
　　集未革狼心仍懐豕突【骆賔王】未悟倾巢之兆敢懐拒辙之心【同上】恶稔祸盈亲离众叛人神共弃天地不容【白乐天】本朝袁绍以十倍之众大败于官渡仅以身免而操敛兵不追者何也所以缓绍而乱其国也【东坡集】
　　善良
　　经积善之家必有余庆【易坤卦互见种徳】吉人为善惟日不足【书泰誓】宗族称孝焉乡党称弟焉【论语子路】善人为邦百年亦可以胜残去杀矣【论语子路】
　　子天道无亲常与善人【老子知大怨章】
　　史善人天地之纪也【左成十五年】东平王曰为善最乐【后汉本传】马援曰吾从弟少游曰士生一世但长取衣食裁足乗下泽车御欵段马为郡掾吏守坟墓乡里称善人斯可矣【本传互见易足】洗心向善【东汉郭太传】良善与人无雠【魏志】
　　集人而好善虽福未至祸其逺矣【徐干中论云】
　　豪彊
　　史三郤族大多怨去大族不逼敌多怨有庸公曰然【左成十七年】子皮授子产政子产曰族大多宠不可为也【左襄三十年】羊舌四族皆彊家也【左昭五年】甯成抵罪归家持吏短长【史记本传】济南氏族人三百余家豪滑二千石莫能制【史记郅都传】家富势足目指气使【西汉贡禹传】田儋弟荣横皆豪杰宗彊能得人【西汉本传】班氏逺祖以财雄北边【西汉班固自叙以多财为边地之雄豪】僮仆千指富埓王者【西汉班固自叙】豪强之徒武断乡曲【西汉食货志师古曰恃其饶富则擅行威罚也】圉夺成家者为雄杰【同上师古曰圉谓禁守人】抟掩成富【西汉食货志】豪植大强【西汉贾谊传】甯成抵罪归家威重于郡守【西汉本传】强者怨之归也【东汉臧宫传】其并兼者则陵横邦邑桀健者则雄张闾里【东汉酷吏传】
　　集乗时射利财丰巨万竞其区宇则并疆兼巷矜其宴居则珠服玉馔【左太冲吴都赋】豪家乗势相扇【元防之集】
　　权势
　　史灌夫陂池田园宗族賔客为权利横于颍川【史记本传】田蚡为相荐人或起家至二千石权移主上上曰君除吏尽未朕亦欲除吏　田蚡治第宅甲诸第田园极膏腴市买郡县器物相属于道前堂罗钟鼓立曲旃后房妇女以百数诸侯奉金玉狗马玩好不可胜数【同上】熏灼四方【西汉班固叙传】公卿以下畏石显重足敛迹显与中书仆射牢梁少府五鹿充宗结为党友诸附倚者皆得宠位【通鉴汉元纪】五人同日封故世谓之五侯【通鉴汉成纪】代相陈豨从车千乗而吴濞淮南皆招賔客以千数外戚大臣魏其武安之属竞逐于京师布衣游侠剧孟郭解之徒驰誉于闾阎权行州域力折公侯【通鉴汉武纪】丁傅董贤用事诸附离者或起家至二千石【西汉雄传】列国公子魏有信陵赵有平原齐有孟甞楚有春申皆借王公之势竞为游侠【通鉴汉武纪】党亲连体根据于朝廷【通鉴汉宣纪】其四方调发嵗时贡献皆先输上第于冀乗舆乃其次焉吏民赍货求官请罪者道路相望百官迁召皆先到冀门牋檄谢恩然后敢诣尚书【通鉴汉桓纪】黄门常侍及中使伯荣往来甘陵上威仪翕赫震动郡县王侯二千石至为伯荣独拜车下【通鉴汉殇纪】四侯专行天下为之语曰左回天贝独坐徐卧虎唐两堕【通鉴汉桓纪】李固曰中常侍在日月之侧声势振天下【通鉴东汉】手握王爵口含天宪运掌则使饿吏富于季孙呼噏则令伊顔化为桀跖【东汉朱恽传】指防足以震风雨叱咤可以兴雷电【东汉皇甫嵩传】埶家多所宜咳唾自成珠被褐懐金玉兰蕙化为刍【东汉赵壹传】问起居者车如流水马如游龙【东汉皇后纪】帝以恵琳道人善谈论因与议朝廷大事遂参权要賔客辐辏门常有车数十两四方赠赂相系方筵七八座上赏酒琳着髙屐披貂裘置通呈书佐防稽孔顗诣之遇賔客填咽暄凉而已顗慨然曰遂有黒衣宰相可谓冠屦失所矣【通鉴南史宋髙祖纪】忤意者严霜夏零阿防者膏雨冬防荣枯由其唇吻废兴候其指麾【通鉴隋髙纪】窦霍势倾中外藩镇将帅多出神策军台省清要亦有出其门者矣【通鉴唐徳宗纪】杨国忠相攘袂扼腕公卿以下頥指气使莫不震慴【通鉴唐纪】刘晏任职乆势轧宰相要官华使多出其门【唐书本传】自江淮茗橘珍菓常与本道分献竞欲先至虽封山防道以禁前发晏厚赀致之常冠诸府【唐书刘晏传】士之浮竞甘进者争出其门赫然势焰可炙【唐书韦渠牟传】当其党盛门若沸羮【唐书王伾传】杨虞卿性柔善谐丽权幸倚为奸利嵗举选者走门下无不得所欲升沉在牙颊间【唐书】慕容超时公孙五楼为侍中内外无不惮之王俨谄事五楼时人语曰欲得侯事五楼【晋书互入趋时】天宪在口势回日月【旧唐书】卢为相朋附者咳唾立至青云睚眦者回盻已挤沟壑【唐书】桑维翰权势既盛四方赂遗嵗积钜万【五代晋史】举动回山海呼吸变霜露【范蔚宗官者论】阿防曲求则光宠三族直情忤意则惨夷五宗【同上】
　　传记事非权不立非势不成【战国策】
　　集俛仰生荣华咄嗟复雕枯【左太冲咏史诗】冠盖辐辏衣裳云合辎軿击轊坐客恒满蹈其阃阈若升阙里之堂入其奥隅谓登龙门之阪【文选】叙温燠则寒谷成暄论严苦则春丛零叶飞沈出其頋指辱荣定其一言【文选絶交论】宠钧董石权压梁窦雕刻百工鑪锤万物吐兴云雨呼吸下霜露九域耸其风尘四海叠其熏灼【文选刘孝标絶交论】服轩乘冕出于言笑之下【选恩幸传论】所爱光五宗所恶灭三族【陈琳檄】冠带交错方圆接轸【文选张平子西京赋】宗党生光华賔仆逺倾慕【选诗】况闻内金盘尽在卫霍室【杜诗】掌握有权柄衣马日肥轻【同上】声驰而响溢风震而影靡可使尺泽之鲵奋鳞而纵海密网之鸟举羽而翔霄【栁文】转盻生光辉【唐文粹】权倾一国声振八纮【同上】
　　本朝吹嘘死灰生气焰谈笑暖律回严凝【欧公集】
　　恃势
　　经依势作威倚法以削【书君陈】席宠惟旧怙侈灭义【书毕命】季子臯葬其妻犯人之禾申详以告曰请更之子臯曰孟氏不以是罪予朋友不以是弃予以吾为邑长于斯也买道而葬后难继也【记檀弓】
