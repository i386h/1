<!-- { "loadSidebar": true } -->
　　传记扬雄曰军旅之际飞书驰檄用枚臯廊庙之中髙文大册用相如【西京杂记】庾信自南朝至北方惟爱温子升所作韩山寺碑或问信曰北方何如曰惟韩山一片石堪共语余若驴鸣狗吠耳【玉泉子】郑奕常以文选教其子兄曰何不教他读孝经论语免他学沈谢嘲风咏月污人行止【外史梼杌】唐张九龄尝览蘓廷硕文卷谓同列曰蘓生之俊赡无敌真文阵雄师也帝命虞世南等四十人选文章自楚词讫大业共为一部五千卷号文章总集又择能书二千人为御书生翻抄书【南部烟花记】夫文章者原出五经诏命策檄生于书者也序述论议生于易者也歌咏赋颂生于诗者也祭祀哀诔生于礼者也书奏箴铭生于春秋者也朝廷宪章军旅誓诰敷畅仁义发明功徳牧民建国不可暂无【一本作施用多途】至于陶冶性灵从容讽诵入其滋味亦乐事也行有余力则可习之然而自古文人多防轻薄屈原露才扬已显暴君过宋玉体貌容冶见遇俳优东方曼倩滑稽不雅司马长卿窃赀无操王褒过章僮约扬雄徳败美新李陵降辱外国刘歆反覆莽世傅毅党附权门班固盗窃父史赵元叔抗防过度冯敬通浮华摈压马季良佞媚获诮蔡伯喈同恶受诛吴质诋斥乡里曹植悖慢犯法杜笃乞假无厌路粹隘狭已甚陈琳实号麄踈樊歆性无检恪刘桢屈彊输作王粲率躁见嫌孔融祢衡诞傲致殒杨脩丁廙扇动取毙阮籍无礼败俗康凌物凶终传忿鬬免官孙楚矜夸陵上陆机犯顺履险潘岳干没取危顔延年负气摧黜谢灵运空踈乱纪王元长凶徒自贻谢元晖侮嫚见及凡此诸人皆其翘秀者不能悉纪大槩如此　凢为文章犹乗骐骥虽有逸气当以衔防制之勿使流乱轨躅放意填坑岸也文章当以理致为心肾气调为筋骨事义为皮肤华丽为冠冕今世相承趋末弃本率多浮艳辞与理竞辞胜而理伏事与才争事繁而才损放逸者流宕而忘归穿凿者补缀而不足时俗如此安能独违但务去太甚耳　沈隠侯曰文章当从三易易见事一也易识字二也易读讲三也【顔之推家训】翚翟备色而翔翥百歩肌丰而力沉也鹰隼无采而翰飞戾天骨劲而气猛也文章才力有似于此若风骨乏采则鸷集翰林采乏风骨则雉窜文囿若藻曜而髙翔固文章之鸣凤也　章奏表议则凖的乎典雅賛颂歌诗则羽仪乎清丽符檄书移则楷式于明断史论序注则轨范于覈要箴铭碑诔则体制于深连珠七辞则从事于工艳此脩体而成变随变而立功者虽复契防相参节文互离譬五色之锦各以本采为地矣【文心雕龙】文章沿学能在天资故才自内发学以外成有学饱而才馁才富而学贫学贫者迍邅于事义才馁者劬劳于辞情此内外之殊分也战国以降词人属文伪立主客假如酬荅【史通】所谓
　　文者非徒执卷于儒生之门摅笔于翰墨之采乃贵其造化之渊礼乐之盛也【陆景典诰】自梁室之季雕虫道丧平头上尾尤忌于时对语俪辞盛行于俗　诗有韦孟讽諌赋有赵壹嫉邪篇则贾谊过秦论则班彪王命张华述箴于女史张载题铭于劒阁诸葛表主以出师王昶书家以戒子刘向谷永之上防晁错李固之对防荀伯子之弹文山巨源之启事此皆言成轨则为世鉴【史通】赵牧效李长吉为短歌可谓蹙金结綉而无痕迹【摭言】沈光有洞庭乐赋韦岫曰此赋乃一片宫商【北梦言】
　　集文病而后竒不竒不能骇俗【陆】公之文蹴杨墨于不毛之地蹂释老于无人之境【皮日休请韩愈配享】诡然而蛟龙翔蔚然而虎凤跃锵然而韶钧鸣日光玉洁【李汉作韩文集序】其所为文未尝效前人之言而固与之并自贞元末后进之士有志于古文者莫不视公以为法【韩愈行状】茹古涵今无有端涯浑浑灏灏不可窥校及其酣放毫曲快字凌纸怪发鲸铿春丽惊耀天下然而栗宻窈章妥句适精能之至入神出天【韩文公墓志铭】梁陈之间率不过嘲风雪咏花草　文犹战也一鼔作气再而衰三而竭【白傅集】清愁素艳幽快古秀皆得芝兰之芬芳鸾凤之羽仪也【皮日休】云烟绵聮不足为其态也水之迢迢不足为其情也春之盎盎不足为其格也风樯阵马不足为其勇也瓦棺篆鼎不足为其古也时花美女不足为其色也荒国陊殿梗莽丘陇不足为其怨恨悲愁也鼇吸鲸掷牛鬼蛇神不足为其虗荒诞幻也【杜牧之】燕公之文如梗木枝干缔构大厦上栋下宇孕育气象可以变隂阳而阅寒暑坐天子而朝羣后如应钟鼗皷笙簧錞磬崇牙树羽考以宫县可以奉神明享宗庙李北海之文如赤羽甲延亘平野如风如云有防有虎阗然鼓之诚可畏也贾常侍之文如髙冠华簮曳裾鸣玉立于廊庙非法不言可以望为羽仪资以道义李员外之文如金舆玉辇雕龙彩凤外虽丹青可掬内亦体骨不凡独孤尚书之文如危峯絶壁穿倚霄汉长松怪石倾倒溪壑然而畧无和畅雅徳者避之杨崔州之文如长桥新搆铁骑夜渡雄震威厉动心骇耳然而皷作多容君子所谨权文公之文如朱门大第气势宏敞廊庑廪廐戸牖悉周然而不能有新规胜槩令人竦观韩吏部之文如长江秋注千里一道冲飚激浪放流不滞然而施于灌溉或爽于用李襄阳之文如燕市夜鸿华亭暁鹤嘹唳亦足惊听然而才力偕鲜突然髙逺沈谘议之文则隼击鹰灭没空碧崇兰繁荣曜光虽迅举秀擢而能沛文艳景其他握珠玑奋组綉者不可一二而纪矣【皇甫湜】凡为文以意为主气为辅以辞彩章句为之兵卫未有主彊盛而辅不飘逸者兵卫不华赫而庄整者四者髙下圆折歩骤随主所指如鸟随飞鳯鱼随龙师众随汤武腾天涌泉横裂天下无不如意茍意不先立止以文彩辞句绕前捧后是言愈多而理愈乱如入门阓纷纷然莫知其谁暮散而已是以意全胜者辞愈朴而文愈髙意不胜者辞愈华而文愈鄙【杜牧之】自汉明帝后文体寖弱以至于魏晋宋齐梁陈隋嫣然华媚无复筋骨唐兴犹袭隋故至天后朝陈伯玉始复古制当世髙之虽博雅典质犹未能全去其谐靡退乃大革流弊落落有老成之风而元宾则不古不今卓然一体激然超越若丝竹中有金石声每篇得意处如健马在御蹀蹀不能止【陆希声作李元宾文集序】文似相如而检度过之【李义山】陈拾遗横制頽波天下质文翕然一变【李白集】玉川子月蚀诗韩吏部进学解莫不拔地倚天句句欲活读之如赤手捕长蛇不施控勒骑生马急不得暇【孙樵与王霖书】自三代以来风骚之后驱驰屈宋鞭挞杨马千载独歩唯公一人而已【李阳氷作】逸歌长句骏发踔厉若穿天心出月脇意外惊人语非寻常所能及【皇甫湜】
