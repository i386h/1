<!-- { "loadSidebar": true } -->
　　子以为舟则沉以为棺椁则速腐以为器则速毁以为门戸则液漏以为柱则蠧不材之木也无所可用故能若兹之夀夫柤棃橘柚果蓏之属实熟则剥则辱大枝折小枝泄此以其能苦其生者也故不终其天年而中道夭【荘子】巧者劳而智者忧无能者无所求饶食而遨泛若不系之舟也【同上】螾无爪牙之利筋骨之强上食埃土下饮黄泉用心一也蟹八跪而二螯非蛇蟺之穴无所寄托者用心躁也【荀劝学】巧诈不如拙诚【传子】
　　史十语九中不如一黙【史记互见谨言】撄拏者亡黙黙者存【西汉雄】智者以有余为疑而朴者以不足取信【东汉呉汉】左雄曰白璧不可为容容多后福【通鉴东汉】周顗周嵩并列贵位尝冬至置酒其母举觞赐三子曰伯仁志大而才短名重而识闇好乘人之弊非自全之道嵩性抗直亦不容于世惟阿奴碌碌当在阿母目下耳阿奴嵩弟谟小字也【晋书周顗传】
　　传记黙无过言慤无过事木马不能行亦不费食骐骥日驰千里鞭棰不去其背【説苑】
　　集何巧智之不足而拙艰之有余【潘安仁闲居赋】牛之为物日耕百畆人不惭愧利满天下皮角见用肩不保不如羸驴服逐驽马不耕不驾藿菽自与腾踏康庄出入轻举当道长鸣闻者惊辟牛虽有功于己何益命有好丑非若能力【栁牛赋】今者无端读书史智慧祗自劳精神凡物之生不愿为材牺尊青黄乃木之灾【并韩集】老被刳膓不如无神灵【白侍郎互入招祸门】巧妇才人常薄命莫敎男女苦多能　虫全性命縁无毒木尽天年为不才铁马因疲退铅刀以钝全【并白侍郎】
　　本朝痴人自得终天命智士死智寃莫雪　皎皎千丈清不如尺水浑　先竭是甘井得全如苦李　人人生子欲聪明我被聪明害一生但愿我儿愚且鲁无灾无难到公卿【并东坡诗】信有千丈清不如一尺浑【后山】巧者言拙者黙巧者劳拙者逸巧者贼拙者徳巧者凶拙者吉【周茂叔拙赋】
　　智不终智
　　经子曰人皆曰予知驱而纳诸罟擭陷阱之中而莫之知辟也【记中庸】
　　子鱼鼈鼋鼍犹以渊为浅而堀其中鹰鸢犹以山为卑而巢其上及其得也必以饵【荀子法行篇互入贪迷】神蛇能断而复续而不能使人勿断也【淮南子】智能知人不能自知神能卫物不能自卫故神以智见灼灵蛇以神见爆【列子】集猩猩见酒及屐知里人设张则知张者祖先姓字及呼名骂云奴欲张我舍尔而去复自再三相谓曰试共尝酒及饮其味逮乎醉因取屐而着之乃为人所擒皆获辄无遗者【唐文粹裴炎猩猩铭互入贪迷】
　　本朝老狐足奸计安居穴垣墙穷冬听氷度思虑岂不长引身入扱【引也】中将死犹跳踉【欧公集】虎终机械得乌亦弹丸随【临川集】
　　彊复遇彊
　　经趯趯毚兔遇犬获之【诗】
　　子夫火热而水灭之金刚而火销之木强而斧伐之水流而土遏之【淮南子主术论】今夫虎豹便防熊罴多力然而人食其肉而席其革【淮南子】
　　史宋公兼享晋楚之大夫赵孟为客子木与之言不能对使叔向侍言焉子木亦不能对也【左襄二十七年】寗成家居南阳及纵至闗寗成侧行送迎然縦气盛弗为礼至郡遂案寗氏尽碎破其家【史义縦传】苏秦恐秦兵至赵而败从约念莫可使用于秦者乃激怒张仪入之于秦张仪游诸侯无所遇困于楚苏秦故召而辱之舎人曰苏君忧秦伐赵败从约以为非君莫能得秦柄故激怒君使臣隂奉给君资尽苏君之计谋也张仪曰嗟乎此在苏君术中而不悟吾不及苏君明矣为吾谢苏君苏君之时仪何敢言【通鉴周纪】汉有善射者曰楼烦楚挑战楼烦辄射杀之使射项羽羽大怒瞠目叱之楼烦目不能视手不能发走还入壁不复敢出【西汉项羽传】汲黯为忮【师古曰忮意坚也音章豉反】司马安之文恶【孟康曰以文法伤害人也】俱在二千石列同车未尝敢均茵凭【前汉寗成传】东魏丞相髙欢攻王壁韦孝寛随机拒之城中无水汲于汾欢使移汾一夕而毕欢于城南起土山欲乘之以入城上先有二楼孝寛防木接之令常髙于土山以御之欢使告之曰虽尔缚楼至天我当穿地取尔【通鉴梁髙祖】傅奕谓其子曰吾闻有金刚石者性至坚物莫能伤惟羚羊角能破之【通鉴唐太宗】安禄山于公卿皆慢侮之独惮李林甫每见虽盛冬尝汗沾衣林甫乃引与坐于中书防抚以温言自解披袍以覆之禄山忻荷言无不尽【通鉴唐宗】秦系与刘长卿善以诗相赠答权徳舆曰长卿自以为五言长城系用偏师攻之【唐书本传】
　　传记天下无穷者才智也陈平尝出六竒燕居深念恐祸及已陆贾敎之交驩太尉又为画吕氏数事平从之卒诛诸吕则贾之智谋又在乎平之右矣【孔氏杂説互入当局者迷又入智虑】
　　集鹿畏防防畏虎虎畏罴【栁文】
　　本朝羔豚窘虎豹鸠雀穷鹰鹯巧者具机弋势猛还拘挛【临川集】王荆公初参政事下视庙堂如无人一日争新法怒目诸公曰公辈坐不读书赵清献独折之曰君言失矣臯防稷契之时有何书可读荆公黙然【邵氏后录互入敏于应对】一舆薪之火众人之所惮而不敢犯也举而投之河则何热之能为【老泉集】
　　居邪恶正
　　经不惩其心覆怨其正【笺云不惩女之奸心而反憎其正诗节南山】彼醉不臧不醉反耻【诗賔之初筵】
　　子乡原曰言不顾行行不顾言曰古之人行何为踽踽凉凉【孟子尽心】众曲不容直众枉不容正【淮南子】直绳者枉木之所憎【抱朴子】
　　史恶直丑正　已则无礼而讨于有礼者曰汝何故行礼【并左传】盗憎主人【左成十五年晋伯宗之妻曰盗憎主人别见于家语】阘茸佞讇抱虚求进残贼酷虐若此人徒嫉善憎忠【西汉李寻传】北山有鸱不洁其翼饕餮贪汚臭腐是食长鸣呼凤谓凤无徳【东汉朱晖传注互入不自觉丑妄论二门】后汉孔奋为武都郡丞力行清洁为众人所笑以为身处脂膏不能自润【通鉴】羊祜不附结中朝权贵荀朂冯紞之徒皆恶之【通鉴晋世祖】佞邪丑正【西汉张华传】燕封裕曰已无骨鲠嫉人有之【通鉴晋纪互入嫉妬】便佞之徒谓彊直为擅权【唐书】
　　传记赵简子曰美女者丑之仇也盛徳之士乱世所疏也正直之行邪枉所憎也【説苑】
　　集学者以庄老为宗而黜六经谈者以虚薄为辩而贱名捡行身者以放浊为通而狎节性进仕者以苟得为贵而鄙居正当官者以望空为髙而笑勤恪其倚仗虚旷依阿无心者皆名重海内若夫文王日昃不暇食仲山甫夙夜匪懈盖共嗤防以为灰尘相垢病矣【晋纪干寳总论】孤直者众邪之所憎公正者羣恶之所嫉【陈子昂集】奴顔婢膝真丐乞反以正直为狂痴【陆鲁望】
　　本朝在位而不肯自忧又禁他人使皆不得忧可叹也【欧公集】
　　渉水恶湿
　　子是犹恶湿而居下【孟子】尘而欲毋昧渉水而欲毋濡不可得也【淮南子缪称篇】吹灰而欲毋昧渉水而欲毋湿不可得也【淮南子】
　　史贾而欲赢而恶嚣乎【左昭元年】
　　集是徒渉而耻濡足也【唐文粹】
　　势不自由
　　子树欲静而风不停【家语政思】牺牛衣文綉食刍菽入太庙虽欲为孤犊其可得乎【列子】象以牙防身不能去其白薫以芳自烧不能去其香【苏子】
　　史李斯临刑谓其子曰吾欲与若复牵黄犬俱出上蔡东门逐狡兔岂可得乎【史本传】夫士修之于家而壊之于天子之庭【通鉴】譬如硙石之上行蚁蚁行迟而硙转疾【后汉王充论衡】宋刘穆之曰贫贱常思富贵富贵必履危机今日而欲为丹阳布衣岂可得耶【通鉴晋书】凉吕超曰如乘龙上天岂可中下【通鉴晋纪】独孤后曰骑兽之势必不得下【隋书】目见可欲何能自窒于心已与交私何能中絶其意【通鉴唐徳宗】李泌归谓子弟曰吾本不乐富贵而命与愿违今累汝曹矣【同上】
　　传记牛马之为人驾乘者非乐负千钧之重行千里之险鞭防痛矣【袁淮正书】
　　集女辞家而适人臣出身而事主【祢正平赋】游山泽观鱼鸟心甚乐之一行作吏此事便废【晋嵇康与山涛絶交书】去住与愿违仰慙林间翮【杜工部】譬如笼中鹤六翮不自摇　骑虎不敢下【并韩集】心虽出云鹤身尚触笼鹰　心源虽了了尘世苦憧憧【并元微之】开卷不及顾沉埋案牍间　世事波上舟沿洄安得主　意有清夜恋身为符守婴【并韦应物】一落名宦途酷如乘风　奔走情波不自由【并刘賔客】驿马走四蹄痛酸无歇期硙牛封两目昏闭何人知　树欲静而风不止【并白乐天】自嫌如疋素刀尺不由身【杜牧之】随牒牵黄绶【孟浩然】虽百诺之自我终一呼而在君【髙逹夫互入控制有道】
　　本朝始知锁向金笼听不及林间自在啼【欧公集】飘零不自由盛衰非汝能　我生天地间一蚁寄大磨区区欲右行不救风轮左【并东坡诗】一被簮裳裹长遭罗网牵【栾城集】
　　力所不及
　　经巧歴不能定其算数圣明不能为之典要法制所不能齐度量所不能均也【周易畧例】若火之燎于原不可向迩【书盘庚上互入无所用力】我躬不阅遑恤我后【言我今尚恐不能自容何暇忧我后之人乎毛诗】成事不説遂事不谏既往不咎【论语】
　　子目之明能见于百歩之外而不见其背帷墙之外则无睹也【子华子】万室之国一人陶则可乎【孟子告子下】犹七年之病求三年之艾也【孟子】世固非一毛之所济【列子杨朱篇】古人目短于自见故以鉴观面【韩非子】瞽者无以与乎文章之观聋者无以与乎钟磬之声【庄子逍遥逰】盲者无以与乎眉目顔色之好瞽者无以与乎青黄黼黻之观【庄子大宗师】离朱之明察毫末于百歩之外下水尺不能见浅深非目不明其势难覩也【慎子】朝露之茧工女不能治淄渑之沙计儿不能数【鲁连子】躄者见虎不走非勇也【淮南子】离朱之明察毫末于百歩之外不能见渊中之鱼师旷之聪合八风之调而不能听十里之外【淮南子训道篇】故君子能为善而不能必其得福不忍为非而未能必免其祸【淮南子缪称训】瞽旷能黙瞽旷不能齐不齐之耳狄牙能喊【呼览切】狄牙不能齐不齐之口【子问神】欧冶不能铸铅锡为干将【抱朴子】阿胶三寸不足止黄河之浊毁箄三尺不足救盐池之咸【傅子】
　　史晋伯宗曰虽鞭之长不及马腹【左宣十五年】晋侯疾秦伯使医至曰疾不可为也在肓之上膏之下攻之不可逹之不及药不至焉不可为也【左成十年互入病疾】飘风之末不能举鸿毛【国语】彊弩之极矢不能穿鲁缟冲风之末不能漂鸿毛非初不劲末力衰也【史韩安国传】死病无良医【通鉴周纪】昔伊挚在夏吕望在商而二国不治岂伊吕之不欲哉势不可也【同上】覆水不収【东汉光武纪】盖万人铸之一人夺之犹不能给况今一人铸之则万人夺之乎虽以隂阳为炭万物为铜役不食之民使不饥之士犹不能足无厌之求也【通鉴汉桓纪】徐穉曰夫大木将颠非一绳所维【通鉴汉桓纪】隄防穿漏万夫同力不能复救【通鉴汉殇纪】若河决金堤火炎昆冈虽神禹之乘四载冥之洒八瀛亦不能湮洪涛而扑烈焰者何也良以势既壊而不能遽救也【唐史臣代宗赞】
