<!-- { "loadSidebar": true } -->
　　县沿革安丰本汉六蓼阳泉安丰四县地东汉庐江郡晋但存六县余三县悉省之南朝废六县梁置安丰郡及县又侨置陈留郡隋废郡以安丰属淮南郡本朝置郡治此　寿春本春秋楚邑秦置九江郡汉淮南国后为九江郡治东汉扬州刺史九江郡并治此晋淮南郡治后改寿阳县宋复为寿春县梁置豫州陈为扬州隋开皇为寿州治大业淮南郡治唐寿州治周世宗徙寿州治下蔡而县属焉本朝置军来属　六安本汉庐江郡潜县及六安国安丰县晋省潜县梁徙安丰县扵郡治扵此置霍州及岳安郡县北齐州废隋废郡改岳安为霍山县属庐州唐武徳置霍州并析置应城潜城二县贞观州县并废以霍山属寿州开元改盛唐县天寳又别置霍山县本朝废之改盛唐为六安县【沿革表】形胜霍山即天柱山也尔雅云霍山为南岳　蓼城在安丰即春秋蓼国　芍陂在安丰东【详见陂类】三公山在六安　八公山在寿春符坚战败见其草木皆为人兵九公山在六安　安阳山在阳泉安丰二县之间　盛唐山在六安　黄闾山青冈城皆在寿春【纪胜】
　　人物汉英布六安人臯陶之后　梅福寿春人得仙召信臣见循吏传民号为召父　魏胡质胡威父子清谨名誉着闻　唐厐严举贤良第一　李兴父疾自刃股肉以馈父父死捧土就坟诏表门闾【纪胜】
　　集风猎红旗入寿春满城歌舞向朱轮八公山下清淮水千骑尘中白面人【刘禹锡寄杨寿春】遥知用兵处多在八公山【刘文房】日夕烟波那可道寿阳西去水无穷【皇甫冉】本朝开寳初省霍山县为鎭入盛唐四年改六安县绍兴十二年陞安丰县为军以寿春寿州六安二县来属【沿革表】
　　集三辅亡秦期可必八公草木势将回【王枢宻】地分三楚尝为茅土之强山号八公终【阙】
　　京西南路
　　襄阳府【倚郭一　襄阳外县三　谷城　宜城　南漳】山南东道节度　京西湖北两路安抚司京湖制置司　京西转运司　提刑司
　　提举司　都统制司
　　郡号汉水　邓城　荆山　临汉　梁山　襄汉　樊城
　　府沿革楚地翼轸之分禹贡豫州之域春秋战国属楚秦南郡之北界汉属南阳南郡魏置襄阳郡为重鎭晋兼置荆州东晋侨置雍州宋割荆州置雍州西魏改襄州隋开皇废郡大业废州复置郡唐武徳曰襄州为山南东道节度本朝陞州来属【沿革表】
　　县沿革襄阳本古樊城春秋鄾邓之国汉属南郡及南阳郡魏属襄阳后立樊城县东晋侨置雍州邓城县后废入樊城后周省樊城入安养曰临汉贞元移治古邓复改曰邓城本朝省入襄阳　谷城本春秋谷伯秦属南阳郡汉筑阳县隂县鄼县之城晋孝武置义成县属义成郡宋以筑阳置扶风郡隂鄼属广平郡梁置饶阳县属义城郡后周省鄼县余并属襄阳隋省筑阳饶阳改隂县曰隂城开皇改义城曰谷城唐贞观省隂城入焉　宜城本春秋鄀国楚城后都之秦南郡之北部汉南郡都改三县惠帝改鄢曰宜城魏置襄阳郡三县属焉晋安帝析置乐乡县属武宁宋改宜城为莘山郡又置畧阳县梁置率道县西魏改莘山曰汉南畧阳曰上洪隋并属襄州大业乐乡属竟陵唐贞观省上洪汉南入率道以乐乡还属襄州天寳改率道曰宜城后周省乐乡入焉　南漳本荆豫二州之境春秋卢戎周秦伊庐地汉中庐山都临沮三县魏临沮山都属襄阳郡中庐属南阳郡晋分临沮置上黄县属襄阳梁属中庐置穰县西魏置重阳废穰县又置义清周改重阳曰思安省山都隋改思安曰南漳唐武徳析南漳置荆山贞观省南漳入义清开元徙荆山扵故南漳改今名【地理沿革表】形胜岘山去城十里羊祜所逰　荆南在南漳西北有石室云卞和宅　谷山在谷城西北　檀溪在城西南蜀先主乗的卢一跃而过　九岛山八叠山在南漳百丈山在襄阳南　鹿门山在宜城东北马窟山汉时有马出焉【纪胜】
　　人物战国宋玉　汉王逸注楚词　马良兄弟五人谚曰马氏五常白眉最良　厐徳公隠岘山　三国厐统即徳公之从子也徳公称为凤雏　杨颙为诸葛亮主簿　张悌相吴晋平吴死之　习凿齿博学洽闻　唐张东之相武后匡复唐室　孟浩然隠鹿门山　栁浑料吐蕃必败盟已而果然　尹嗣宗子怦孙恭先曾孙仁恕皆有孝行荆公诗云四叶表门唐尹氏　皇朝胡旦魁天下　张士逊拜相　魏恭不受章子厚官　范宗尹直言擢为相【纪胜】
　　集汉池水如带巫山云似盖一望沮漳水宁思江海会【沈约】醉中来习氏梦里忆襄王宅毁仍思凤碑存更忆羊蜀相吟安在羊公碣已磨宛宛樊池岸悠悠汉水波访古登髙岘慿髙眺襄中天晴逺峯出水落塞沙空
　　弄珠见逰女醉里懐山公　岘山临汉江水绿沙如雪上有堕泪碑青苔乆磨灭且醉习家池莫防堕泪碑山翁欲上马笑杀襄阳儿【李白】不厌楚山路稀怜汉水清津头习氏宅江上夫人城夜入橘花宿朝穿枫叶行【岑参】云敛荆门近江平岘首低【杨于陵】襄阳九里郭楼雉连云树【白乐天】商路雪开旌斾逺楚堤梅发驿亭春襄阳风景由来好重与江山作主人　清思汉水上凉忆岘山巅吾家碑不昧王粲并依然　汉水碧扵天南荆廓然秀庐罗遵古俗鄢郢迷昔囿　自从宋玉贤特立冠耆旧离骚既日月九辨即列岫卓哉悲秋辞合在风雅右【陆龟防】岘山思驻马汉水忆回舟丹壑尝如霁青林不换秋【张九龄】控带荆门逺飘浮汉水长　江波眀楚甸山色夺荆岑【韩文公】
　　本朝宣和元年陞襄州为襄阳府太平兴国元年改义清县曰中庐绍兴七年省入南漳绍兴五年省邓城县入襄阳【沿革表】
　　集莫沉杜预闲碑石判倒山翁醉接离　襄阳春防乐何许岘山之阳汉江浦使君朱斾来翻翻人道使君如羊杜【东坡】习家池畔思前事逰女江边想弄珠　檀溪春水长青蒲溪上行人问的卢【顔筭】连天汉水鸭头春乐府铜鞮艶曲新　岘首重寻碑堕泪习池还指客横鞭逃亡已觉依刘表寒畯应须礼浩然【苏子由】
　　邓州【倚郭一　穰县外县四　南阳　内乡　淅州　顺阳】武胜军节度
　　郡号南阳　宣化
　　州沿革禹贡豫州之域春秋邓国地后并扵楚战国属韩寻属秦又属楚秦以后为南阳郡晋南阳国及顺阳义阳二国境宋齐为南阳郡后魏兼置荆州西魏为重鎭隋改邓州大业复为南阳郡唐邓州南阳郡后梁陞宣化军后唐改威胜后周改武胜【沿革表】
　　县沿革穰县春秋楚邑战国秦之汉穰朝阳新野冠军湼阳五县地并属南阳东汉以冠军之北境置临濑县晋穰及朝阳属义阳郡惠帝置新野郡后废朝阳元魏以穰为南阳郡治为荆州刺史治又置新城县西魏改临湍县后周废新野郡隋开皇改新野县属南阳改湼阳曰课阳以临湍为新城唐贞观省冠军湼阳入穰县乾元省新野天寳又改新城为临湍五代后汉改临湍曰临濑本朝省入穰县　南阳本春秋申国秦置宛县后属南阳郡汉宛博望安众杜衍育阳雉西鄂七县之地并属南阳郡东汉省杜衍县晋省安众育阳又废博望元魏置上陌县改雉曰北雉省西鄂孝文置向成县后周并宛上陌连名上宛隋改上宛为南阳向成属育阳郡唐属邓相唐末省向成入南阳　内乡本春秋楚白羽地后改为析蕲固商于邑汉析及丹水二县属农郡郦县属南阳郡东汉三县并属南阳晋析及丹水属顺阳郡郦属南阳郡元魏置析阳郡西魏改为中乡郡又置南漳郡扵郦县地隋改中乡曰内乡属析阳郡废菊潭为县省丹水入内乡唐内乡菊潭属郑州五代后周省菊潭入内乡为鎭　浙川亦析白羽之地东汉为南乡县魏置南乡郡晋改顺阳郡后析阳南乡皆废五代后周复置淅川属邓州　顺阳属汉南阳郡哀帝改博山东汉属顺阳国晋属顺阳郡西魏析置郑县寻改为清乡后周省顺阳入焉隋废复为顺阳其后省入内乡为鎭本朝复置县【沿革表】
　　形胜丹水城在淅川县抱朴子云丹水出丹鱼先夏至十日夜祠之鱼浮水上赤光如火网而之割其血以涂足可以歩行水上　紫山在南阳县　梅溪松岭皆在南乡【初学记】菖蒲潭在穰县东南　金龟潭博望城即汉张骞封处　张衡宅有读书堂又有邓禹宅【已上皆在南阳】人物汉邓禹中兴元勲　邓守南阳着治绩条教法度为后所述　召信臣守南阳号为召父　杜诗守南阳语曰前有召父后有杜母　羊续守南阳府丞献其生鱼续悬之扵庭　刘宽守南阳吏民有过但用蒲鞭示辱而已　鲍徳守南阳吏民爱说号为神父【俱见汉书】本朝建隆初省临瀬县入穰县太平兴国六年以顺阳鎭复为县【沿革表】
　　随州【倚郭一　随县外县二　唐城　应山】
　　崇信军节度
　　郡号汉东　随阳　随国
　　州沿革韩地角亢氐分野禹贡荆豫之域春秋随国战国属楚秦以后属南阳郡晋属义阳郡惠帝置随郡西魏置并州后号随州隋废州置汉东舂陵二郡唐并为随州汉东郡【沿革表】
　　县沿革随县本春秋随厉二国楚灭随为县汉属南阳郡晋属义阳后置随郡梁置曲阳郡西魏置随州南齐分置安化县西魏改新化后周改光化隋置汉东郡光化属焉唐随光化二县属随州本朝省光化　唐城本春秋唐国汉为舂陵县之上唐乡东汉属章陵县晋属安昌县后置上唐县后魏曰厥西置义阳郡后改肆州县曰下溠隋改县曰唐城后省入枣阳唐开元复置属随州五代梁晋皆尝改为汉东后复故　应山本汉南阳郡随县地又东汉江夏平春县地宋平春属义阳郡后省之西魏置平靖县属平靖郡隋大业废郡改置应山县属安陆郡省平靖入焉本朝改隷随州【沿革表】形胜寿山在州东北　仙丘在州南　龙坡在州北鼋潭在州东　铁城山在唐城县北　金庭洞在桐柏山西南　大洪山在州西南慈忍灵尊者道塲　大紫山在州东北　大义山居民有义故名　三钟山在随县东北三堆状若覆钟　双泉山有七寳泉瑚泉随城山在州南　唐城山在唐城县　仙城山在州东南【舆地纪胜】
　　人物春秋季梁随国贤臣　后汉周章谏太守谒窦宪皇朝宋绶诏试学士院与父臯同在馆阁世以为荣连舜賔有隠徳乡里恱服二子相继登第　刘陆进
　　士第二人坐元祐之党谪安州【舆地纪胜】
　　集彼美汉东国川藏眀月辉【李白】行行指汉东暂喜言笑同雨雪离江上蒹葭在梦中【韩集】九十九冈遥天寒雪未销【蒋吉】鸥翻汉浦风波急鴈下郧溪雾雨深【罗隠】
　　本朝乾徳五年陞崇义军节度太平兴国改崇信熙宁五年省光化县为鎭入随县【沿革表】嘉定年间割徳安府应山县入随州【邸报】
　　集城上春光莺语乱城下烟波风拍岸【钱文僖】诗筒相逐到随城练句挥毫老益精【范纯仁】诗到随州更老成江山为助笔纵横【山谷】随为西楚南郡颇富山水　涢水带西城城髙敞郡亭　城隅楼榭与云平城下流溪见底清【邢恕】云山连楚塞夏水暗随城　随州九十九重山安得乡人住此间【王安中】随州西南多竒峰争髙竞秀无终穷众山迤逦渐行尽始见独尊惟大洪【杨连】厥涢双水抱城隅髙谊前闻季大夫九十九冈风俗厚人人况已握灵珠【陈师道】
　　均州【倚郭一　武当外县一　郧乡】
　　武当军节度
