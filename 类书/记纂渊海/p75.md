<!-- { "loadSidebar": true } -->
　　州沿革天文角亢氐分野禹贡豫州之域古吕国春秋时沈蔡二国战国时为楚魏二国之境秦属颍川郡汉髙置汝南郡后汉因之魏晋亦曰汝南郡刘宋因之兼置豫州以为重镇后魏置豫州东魏置行台后周置总管府后改曰舒州寻复曰豫州其后改洛州为豫州以此为溱州寻改曰蔡州后置汝南郡隋初郡废炀帝初复置汝南郡唐为豫州寳应初仍为蔡州本朝因之为淮康军节度使【沿革表】
　　县沿革汝阳周为沈国地汉置汝阳县　上蔡古蔡国周武王封弟蔡叔度于蔡汉置上蔡县　新蔡古吕国春秋时蔡平侯徙都于此故曰新蔡　褒信本汉偃县地刘宋改曰褒信　遂平本春秋房子国后魏改遂平新息春秋为息侯国汉为新息　确山本春秋江国
　　本朝改确山　真阳本汉慎阳县隋改曰真阳　西平古栢子国汉置西平县　平舆春秋沈子国汉置县【同上】形胜天中山在汝阳县北以在天地之中故名　确山在确山县南晋何曽见山有臼杵自动有声寻失其所嵖岈山在遂平县西中有洞可深入昔李观及吴元
　　济战嵖岈即此　蔡冈在上蔡县西　光武井在上蔡县东上有光武台　玉梁渠在新息县西北隋尝濬以溉田　蔡沟在上蔡县西南古有蔡河即此　神沟在遂平县西北有古岳庙　髙皇台在确山县东汉髙皇所筑　光武台在上蔡县东北汉光武所筑　月旦里在汝阳县东汉许劭兄弟所居故名　二孝庄在汝阳县西汉孝子蔡顺董永所居【纪胜】
　　人物周曹防孔子徒乐道明义唐宗赠曹伯　漆雕开志不安于小成夫子恱之　秦冉学孔门徳艺有成唐宗赠彭衙伯　吴公文帝时守河南治平天下第一徴为廷尉　翟方进以射策甲科为郎迁丞相司直举劾甚切直朝廷惮之　蔡顺以至孝称出求薪母噬指顺即心动母终平生畏雷顺輙环塜泣曰顺在此郑敬与同郡郅恽隐于弋阳山中恽志在从政喟然叹曰天生俊士以为人也子从我为伊吕乎将为巢由而父老尧舜乎敬曰吾足矣　戴凭举明经尝在御前讲经羣臣无能难之者　王琳性孝友十余嵗遭乱守父母柩不去其弟季为贼所获欲杀琳愿以身代贼矜而释之　袁安性清介尝客洛阳后举孝亷累迁司徒薛包性孝友事继母甚谨与诸弟分财多推让　陈蕃性俭浄处家不脩饰尝曰大丈夫当扫除天下安事一室　黄宪举孝亷时人比其为顔子　袁闳安之孙若身脩节累徴不应延熹末党士起闳潜居土室十八年　袁忠闳之弟初为沛相以清介称及时乱浮海投交趾　许劭少重名节好品题人物人称其为月旦评晋周访好周穷乏家无余财元帝加为镇东将军
　　唐周墀举进士属词髙古文宗雅重之累官尚书右仆射　皇朝孙何笃学嗜古十五能文举进士第一知制诰著述甚多　孙仅何之弟举进士第一兄弟连魁天下时人荣之累官集贤院学士　谢良佐学于程门伊川尝称叹其善淑已为好学【纪胜】
　　集行乏憇余驾依然见汝坟洛川方罢雪髙嶂见静云輙曵半空褏溶溶五色分【孟浩然】西掖梧桐树空留一院隂艰难归故里去住损春心【杜甫】宫殿青门隔云山紫萝深人生五马贵莫使二毛侵【同上】汝南晨鸡喔喔鸣城头鼔角音和平路傍老人忆旧事相与感激皆泪零【刘梦得】天涯流落两丘土玉树并揜佳城中举杯三酹不忍去万木飒飒击秋空【苑中诗】康乐宠词客清霄意无穷徴文北山外借月南楼中千里愁并尽一樽欢暂同【同上】本朝大中祥符五年始改确山县属淮康军政和间升蔡州为陆海军节度【沿革表】京尘无处可轩眉照面淮濵喜自知风里麦苖连地起雨中杨桞烟垂【黄庭坚】北阙望南山明岚杂紫烟树绕芳堤外桥横落照前【欧阳脩】更小亭栏花正好尽荒台榭景才真【邵雍】
　　淮寜府【倚郭一　宛丘外县四　项城　商水　西华　南顿】
　　郡号淮阳
　　郡沿革天文角亢分野禹贡豫州之域昔庖羲氏所都曰大吴之墟周初封舜后妫满于此以备三恪为陈国楚灭为县楚顷襄王自郢徙于此战国时为椘魏二国之境秦属颍川郡汉汝南郡淮阳国之地后汉亦同晋为汝南郡梁国二境地兼置豫州后魏置陈郡又置北扬州北齐改北扬州为信州隋置陈州炀帝初州废置淮阳郡唐为陈州或为淮阳郡属河南道领县六梁以太康属开封府晋为镇安军节度本朝为淮寜府【沿革表】县沿革宛丘陈国都有东门池又有固陵汉髙追项羽处　项城本槐坊店项羽所筑　商水本汉汝阳县地本朝改商水县　西华汉为长平西华二县地秦省长平本朝置西华　南顿古顿子国后通于陈南徙故曰南顿又光武父刘钦为南顿令故名【沿革表】
　　形胜西铭山在府西北即张子作西铭处　长白山在太康县东北山形长大甚秀　宜山在西华县南耸翠为一县之望　顿山在项城县北即古顿子城　鸣井在郡东以物投下声应如钟　东门池在府东诗曰东门之池可以沤麻即此　五梁沟在府西南上有五桥陈佗沟在府北世传陈公子佗所开　章华台在商
　　水县西北椘灵王所筑　光武台在南顿境光武幸南顿所筑　望湖台在郡之西园下临湖水清涟可望伏羲庙在郡境内　陈胡公墓在郡城北濠水尝啮其趾见有铁锢之俗谓之铁墓　北池在商水城北东流逹于淮　汲黯墓在郡城东　柳城在西华南即女娲氏之都　长平城在西华县东　互乡在商水县境内即互乡童子见孔子之处　桑落在郡界即孔子絶粮处　固陵在郡城西北即汉髙灭项羽处【纪胜】
　　人物周泄冶灵公时为大夫以諌而死　逢滑尝劝陈侯不赴椘召其词甚直朝臣重之　司城贞子仕陈为大夫孔子尝主其家　颛孙师孔门髙弟曽子称其为难能后世封为陈伯进宛邱侯　原宪亦孔门髙弟狷介安贫孔子贤之　秦陈余好儒术秦时变姓名为里监门后自立为代王　汉郑当时武帝时为内史以贵下人当时贤之　蔡衍少明经讲授以礼让化乡里后举孝亷累官冀州刺史　应顺举孝亷事后母至孝庭中忽生异树人以为孝感所致十子皆有才名　蔡通五经门徒千余人官至侍中　应奉性聪慧读书五行俱下为司校尉守正不阿党事起称疾而退　应劭奉之子举孝亷为太山守曹操专政劭弃官归作春秋防狱又着汉礼仪　应玚顺六世孙以文学名识治体仕魏为五官将　应璩玚之弟好学善属文仕魏官至侍中　应贞璩之子有文学官至散骑常侍　晋王隐少好学不交势力元帝时为著作郎令撰国史　应詹璩之曽孙以才艺文章知名当世仕为太子舎人封观阳侯　应之子嗣官至散骑常侍　应诞之弟有气干歴六郡太守龙骧将军　唐殷侑通经术以五经及第官至刑部尚书　赵凖重义气尝平黄巢之难以功封中书门下平章事　五代符彦卿善骑射有谋谦恭下士以功封魏国公　皇朝乔维岳性恬退举进士明习吏事赠兵部侍郎　万适喜学问精于老子书自号遣子不求仕进著述甚富　姚仲孙蚤孤事继母孝擢进士官至龙图阁学士　谢文蔚进士甲科累官集英殿脩撰知济州上疏言臣下推行新法榜笞禁锢民受其虐【纪胜】
　　集项王气盖世紫电明双瞳呼吸八千人提行起江东赤精斩白蛇叱咤入闗中椘灭无英图汉兴有竒功
　　按剑清八极归酣歌大风【并李白】卷帘山对酒上马雪沾衣却向嫖姚幕翩翩去若飞【岑参】泉声喧暗竹草色引长堤故道青山在新田緑树齐【皇甫茂政】松胶黏琥珀筠粉扑琅玕【白乐天】云收少室初晴雨桞拂中桥晩渡津【李椘望】种桞开河为胜游隄前常使路人愁隂埋野色万条思翠束寒声千里秋【秦韬玉】
　　本朝初为陈州宣和元年升为淮寜府建隆间避宣祖讳改溵为商水县熙寜八年省南顿为镇入商水项城二县元祐元年复【沿革表】沟中流水已成尘沟畔荒凉起暮云大抵华夷湏一统可能天地更平分【吕正】宛城桞色遮归骑蔡水苹香恋去舟【苏子瞻】自是天心劳木铎岂闗陈国有愚臣【刘敞】
　　汝州【倚郭一　梁县外县四　防城　叶　鲁山　寳丰】
　　郡号临汝
　　州沿革天文张分野禹贡豫州之域周为王畿地春秋戎蛮子邑战国属韩后属魏秦属三川郡汉为河南郡三国魏属舞阳郡晋属河南襄城二郡后魏属汝北鲁阳二郡东魏置北荆州后周改曰和州隋改汝州以汝水为名寻改防城郡治承休县唐复为汝州天寳初改州为临汝郡乾元初复为汝州五代因之【沿革表】
　　县沿革梁古梁国城汉改为梁县　防城本春秋郑泛地周襄王出居于此故名　叶古应子国春秋为楚地迁许于叶即此　鲁山春秋时为郑邑汉为鲁阳县寳丰本汉郏城县地唐析置龙兴县【沿革表】
　　形胜风穴山在汝州东北上有风穴及吴公洞读书庵令武山在防城县西上有令武将军祠　黄城山在
　　叶县北即子路问津处　鹿台山在州北有台状若蹲鹿　灶君山在州西南上有普济庙以祀灶君　云梦山在梁县西南相传鬼谷子脩道处旁有水帘洞　崆峒山在州西南黄帝问道于广成子即此处今有广成墓　鸣臯山在州西南上有唐清暑宫　香山在梁县东南上有寺塔天池石梁　鲁山在鲁县东高出羣山为一邑巨镇　尧山在鲁山县西上有尧祠　太史湖在州境内王素所濬为一郡之胜　广成泽在州西广成子所居之地旁有汉所立广成苑　巢父井在梁县西旁有巢由庙　马跑泉在梁县东昔汉武渇马跑地而得此泉故名　温汤泉在州西南唐武后尝幸此旁有武后流杯池并碑石　顔鲁公祠在州治东【纪胜】人物上古广成子隐居脩炼或云得道飞升　汉张宗邓禹荐为偏将军诸将服其勇累迁大中大夫　唐韩伯俞性至孝有过母挞之泣母怪而问之曰挞之不痛知母衰矣是以泣也　元结少聪悟举进士歴官监察御史撰大唐中兴颂　马燧姿度魁杰李抱玉表为陇州刺史屡立大功封北平郡王　王虔休有才艺李抱真以币招之授兵马使累功封同昌郡王　五代张仁谦初为晋兵马都监后平李继筠授象州刺史　皇朝防瑊举进士授遂州推官讨平溪蛮累官枢宻直学士吴防复登进士第为太学直讲歴仕内外官至秘阁沈宣性至孝父母不塞墓附棺而卧同妻负土筑
　　坟旌表其门【纪胜】
　　集望嵩楼上忽相见看过花开花落时【刘禹锡】晨登歇马岭遥望伏牛山孤出羣首熊罴元气间【宋之问】回看巴路在云间寒食离家麦熟还日暮数峯青似染商人説是汝州山【王建】务闲惟印吏公退只棊僧药鼎初寒火书龛欲夜灯【许用晦】汝水无浊波汝山饶竒石大贤为此郡佳士来如积【孟郊】
　　本朝政和四年赐军额熙寜五年省寳丰为镇入鲁山元祐元年复宣和二年改为寳丰县【沿革表】临汝旧邦陪京近辅姬文之化所及首载声诗地官之籍攸分实繁兵赋土多岩险民或惰游置使劝农抑为令典分条察俗盖有新书【杨亿知汝州谢表】我欲龙泉观夜月崆峒烟雨阻人行【东坡】临汝城中春雪消望嵩楼上对岧嶤【张耒】


　　记纂渊海卷十九
<子部,类书类,记纂渊海>
　　钦定四库全书
　　记纂渊海卷二十　　　　宋　潘自牧　撰郡县部
　　河北东路
　　大名府【倚郭一　元城外县十一　革　大名　内黄　成安　魏一舘陶　临清　夏津　清平冠氏　宗城】
　　郡号天雄
