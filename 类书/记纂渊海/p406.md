<!-- { "loadSidebar": true } -->
　　本朝南山豹不畏白额虎泽雾毛虽杂鼮防朝捋其须暮饮乳文章子云乆已许还笑大夫费五羖天子仗中仪物举尾与斾裳愿看取【梅圣俞】
　　豺
　　经季秋豺乃祭兽戮禽【记】越椒伯石豺狼之声【左传】史汉遣八使循行风俗张纲独埋其车轮于洛阳都亭曰豺狼当道安问狐狸遂劾奏梁冀【后汉书】
　　集豺羣喙尚呀【栁文】豺狼得食喧【杜诗】
　　本朝人迹尚萧条豺狼夜相觗【东坡】
　　狼
　　经并驱从两狼兮　狼跋其胡载防其尾【诗】兽人冬献狼【周礼】狼臅膏【记】
　　史乌孙王昆莫初生弃于野狼往乳之【史记】江都王建宫人有过者或投于狼令齧杀之建观而大笑为乐【汉书】匈奴单于生二女姿容甚美单于曰吾女安可配人将以与天乃筑高台置二女其上曰请天自迎之经四年有一老狼守台下为穴其小女曰吾父处我于此欲与天而今狼来或是神物乃就之而产子后遂滋繁成国故其民长歌似狼嘷【后魏书】突厥之先其族有一小儿弃草泽中有牝狼以肉饲之及长与狼交合生男子其后各为一姓阿史郍是其一也【后周书】
　　传记狼牝猚牝狼其子檄絶有力迅【尔雅】狼似犬锐头而白颊【説文】狼能为小儿啼声以诱人其膏可以煎和其皮可以为裘【诗义疏】周穆王将征犬戎祭公谋父谏不聴遂征之得四白狼以归自是荒服者不至【国语】洛南有避狼城云幽王时羣臣为狼食人故筑城避之今洛中有狼村是也【述异记】
　　集矫矫白狼有道则逰应符变质乃御灵钩【山海经賛】本朝一狼将四子上岭走千羊意得无前敌时乖阙后防宁知射生手已发弩机张防使乌鸢饱空令豺虎伤【陈后山】
　　猿
　　子老羭为猿【列子】猿猵狙以为雌　人木处则惴栗恂惧猿猱然乎哉　今取猿狙而衣以周公之服彼必龁啮挽裂尽去而后慊　夫不见腾猨乎其得柟梓豫章榄蔓枝而生长其间虽羿逢不能盼睐也及其得柘棘枳枸之间危行侧视势有不便未足以骋其能也【庄子】楚王亡其猨林木为之残　置猨槛中则与豚同非不巧捷也无所肆其能也【淮南子】玉防记称猨寿五百嵗则化为貜千嵗则变为老人　周穆王南征一军尽化君子为猿为鹤小人为虫为沙【抱朴子】
　　传记堂庭之山其上多白猿【山海经】猨似猴大而黒长前臂所以夀者好引其气也【春秋繁露】峡中猿鸣至清山谷传其响泠泠不絶行者歌之曰巴东三峡猿鸣悲猿鸣三声泪沾衣【宜都山川记】荆王有白猨王射之则抟树而熈使养由基射之猨拥木而号【吕氏春秋】越王问范蠡手剑之术蠡曰臣闻赵有处女国人称之于是王乃请女女将北见王道逢老人自称袁公曰闻汝善为剑愿观之处女曰惟公所试公即挽林杪之竹末折堕地女接取其末袁公操其本而刺处女女因举杖击之公即飞上树化为白猿【吴越春秋】孙恪妻袁氏到端州峡山寺持碧玉环献僧曰此是院中旧物斋罢有猿数十聨臂下高松袁氏恻然题壁曰无端变化几湮沈刚被恩情役此心不如逐伴归山去长啸一声烟雾深诗毕化老猿而去【续世説】杨叟入山见一小龛有胡僧貌甚老曰某族是袁氏居巴山其后子孙或在弋阳散逰居山谷中独吾好浮屠氏栖心岩谷中啖橡栗饮流泉忽跳跃化为一猿而去【宣室志】邓芝见猿抱子在树上射之中猿母其子为拔箭以叶塞疮芝乃叹息投弩水中【华阳国志】商山隠士高太素所居曰清心亭毎日有猿诣亭前鞠躬而啼目为报时猿【开元天宝遗事】李约养一猿名山谷　猿善啼其音凄入肝脾韵合宫徴段公路因捕养之名曰巴儿【北戸録】
　　集雾岚昏而共黙风雨霁而争鸣使幽人之思清畅路客之涕霑襟　歴千寻之乔木俯万仭之危峤弄逰云之乱飞嬉落日之横照连肱涧饮命侣烟啸或聚而闲栖或分而迥逴【吴筠猿赋】或哀吟于永夜或清啸于朝暾峰合沓以连响水潺湲而共喧　动不为暴止皆择所柽松郁而不残楂梨熟而后取【李徳裕白猿赋】肠断月明猿　宛溪霜夜聴猿愁　江猿啸晩风　月出白猿啼　弹琴听霜猿　猿啸时闻岩下吟　牵引条上儿数弄水中月【李白】岭猿霜外宿　有猿挥泪尽　高萝垂猿饮　猿挂时相狎　江猿吟翠屛　穷猿失木悲　清猿恼梦思　袅袅啼虚壁萧萧挂冷枝【杜诗】溪路千里曲哀猿何处鸣孤臣涙已尽虚作断肠声【栁文】
　　本朝霜寒入毛骨清响哀愈长　猿声在碧霄　满川明月一猿哀【六一集】楚山固多猿青者黠而夀化为狂道士山谷恣腾蹂　无复号云声空余舞柸手　山猿悲啸谷泉响【东坡】
　　猴
　　经无教猱升木疏云猱猕猴也楚人谓之沐猴【诗】子宋有狙公者爱狙养之成羣诳狙曰与若芧朝三而暮四足乎众狙皆怒俄而曰朝四而暮三足乎众狙皆喜【列子】吴王登于狙之山众狙见之恂然弃而走有一狙见巧于王王射之敏给抟捷矢王命相者趋射之狙就死王谓顔不疑曰之狙也伐其巧持其便以慠予以至此也【庄子】御得其道则狙诈咸作使【杨子】山中申日称人君者猴也【抱朴子】
　　史韩生劝项羽都关中羽烧宫室都彭城韩生曰人言楚人沐猴而冠果然　张信少府檀长卿为沐猴与狗鬭盖寛饶奏免之【汉书】
　　传记玃大母猴也色苍黒狙玃属【尔雅】一名狙一名王孙一名胡孙【广雅】有人种黍山中从介象乞辟猴之法象曰汝明日徃黍所望见羣猴便大唤语之云已白介君教莫复侵食黍如其言猕猴各自还山遂絶迹【神仙传】昭宗播迁只有一弄猴者其猴能随班起居昭宗赐以绯袍号孙供奉朱梁僣号取其猴亦令于殿下随班猴望见全忠跳跃奋击遂令杀之唐臣愧此猴多矣【幕府燕闲録】胡孙无脾以行消食【杂爼】
　　集有王孙之狡兽形陋观而丑仪顔状类乎老公躯体似乎小儿　储粮食于两颊稍委输于胃脾【王延夀】跳踉叫嚣兮冲自宣断外以败物兮内以争羣排鬭善类兮哗骇披纷盗取民食兮私已不分充嗛果腹兮骄傲驩欣嘉华美木兮愿而繁羣披齿竞齧兮枯株根毁成败实兮更怒喧居民厌苦兮号穷旻【栁文赠王孙】为寄小如拳预哂愁胡面【杜诗】
　　本朝闻説猕猴性颇灵相车来便满山迎鞭羸到此何曽见始觉毛虫更世情【程明道逰山山僧云晏元献南来猕猴满野】真宜少陵覔未解栁州憎婢喜常储果奴颠屡掣绳【山谷】
　　猩猩
　　经猩猩能言不离禽兽【礼】
　　子猩猩能言笑亦二足无毛而君子啜其羮食其胾故人非以二足无毛以知礼也【荀子】猩猩知往而不知来知人姓字此知往也醉以擒身此不知来也【淮南子】
　　史封溪县有兽曰猩猩体似猪面似人音作小儿啼声既能语又知人姓名人以酒取之猩猩觉初暂尝之得其味甘而饮之终见羁缨也【蜀志　裴炎曰里人以酒并糟设于路侧织草为履更相连结猩猩见之则知张者祖先姓字及呼名云奴欲张我舍尔而去复自再三相谓曰试共尝酒及饮其味逮乎醉因取履而着之乃为人之所擒】
　　传记永昌郡有猩猩能言其血可以染朱【华阳国志】伊尹説曰肉之美者猩猩之唇【吕氏春秋】猩猩猿形人面顔容端正学人语若与交闻者无不歔欷其肉食之穷年无厌可以辟谷【郦道元水经注】
　　集猩猩似狐走立行伏懐木挺刃少辛明目【山海经赞】能言之兽是谓猩猩厥状似貛号音若婴自然知往颇测物情【郭璞賛】夫财色名利溺人也岂若猩猩好酒乎爵赏禄位羁人也曷若猩猩爱履乎饕餮致祸饰辞觊免者曷若猩猩推肥乎蕴利生孽死而无悔者曷若猩猩含血乎　尔形惟猿尔面惟人言不忝面智不逾身淮隂佐汉李斯相秦曷若箕山以全吾身【裴炎】
　　本朝爱酒醉魂在能言机事疎来生防两履身后五车书物色看王防勲劳足石渠拔毛能济世端为谢杨朱正以多知巧言语故应来作管城公【山谷】
　　
　　传记如人被发迅走食人【尔雅】一名枭羊北方谓之上蝼【説文】如人面唇黒身有毛反踵见人则笑笑上唇掩目俗呼为山都【山海经】
　　集怪兽被髪操竹获人则笑唇盖其目终亦号咷反为我戮【山海经赞】猩猩啼而就禽笑而被格【呉都赋】
　　鹿
　　经即鹿无虞【易】野有死鹿　呦呦鹿鸣　麀鹿麌麌甡甡其鹿　麀鹿攸伏麀鹿濯濯【诗】仲夏鹿角解【记】鹿死不择音铤而走险急何能择　譬如捕鹿晋人角之诸戎掎之【左传】
　　子郑人有薪于野者遇骇鹿却而击之毙藏诸隍中覆之以蕉俄而遗其所藏之处遂以为梦焉沿涂而咏其事傍人有闻者用其言而取之告其室人曰向薪者梦得鹿而不知其处吾今取之【列子】民如野鹿【庄子】鹿走而无顾六马不能望其尘【尸子】鹿夀千嵗满五百歳则其色白【抱朴子】
　　史赵高欲为乱持鹿献于二世曰马也二世笑曰丞相误邪谓鹿为马【史记】蒯通曰秦失其鹿天下共逐之【汉书】云南县有神鹿两头食毒草【范晔后汉】郑为临淮太守行春两白鹿随车侠毂而行【谢承后汉】谢鲲在豫章尝行居空亭中夜宿将晩有黄衣人呼鲲字鲲无惧色便于窓中度手牵之膊断视之鹿也寻血获焉尔后此亭无复妖怪【晋书】扶南有鹿车国人养鹿如中国畜牛以乳为酪【南史四夷传】太宗狩于济源之陵山曰古者先驱以奉宗庙今所获鹿宜令有司造脯醢以充荐享【唐书】
　　传记防牡鹿也夏至解角鹿也鹿迹也麛鹿子也鹿之絶有力也麠大鹿也【説文】周穆王征犬戎得四白鹿　天子赐曹奴之人黄金之鹿白银之麋【穆天子传】晏子曰鹿生于山命悬于厨【吕氏春秋】瑶光星散为鹿【春秋运斗枢】夫鹿者能夀之兽五色光晖【瑞应图】夏禹之时神鹿行于河水【金楼子】武帝时有杀上林鹿者下有司收杀之朔时在旁曰是固当死者三使陛下以鹿杀人一当死天下闻陛下重鹿贱人二当死匈奴有急须鹿触之三当死帝黙而赦之【东方朔别传】魏明帝母甄后妬文帝杀之尝从帝猎见鹿子母帝射鹿母语明帝射鹿子明帝曰陛下既已杀其母吾不忍复杀其子因大泣由是立为太子【魏本传】汉成帝末年宫中雨一苍鹿杀而食之味甚美鹿一千年为苍鹿又五百年化为白鹿又五百年为鹿汉成帝时山中人得鹿烹而视其骨皆黒色余干县有白鹿土人皆传千歳矣晋成帝时遣人捕得鹿有铜牌字在其角后云宝鼎二年临江所献【述异记】
　　集白鹿麕麚兮或腾或倚【楚辞】树深时见鹿【李白】走鹿无反顾　春草鹿呦呦【杜诗】鹿鸣验食野　方托麋鹿羣【栁文】本朝山深闻鹿呌　呦呦山鹿鸣【六一集】仙子去无踪故山遗白鹿　仙人已去鹿无家孤栖怅望曽城霞至今闻有逰洞客频来江市呌平沙　夜鸣白鹿安在哉满山秋草无行迹【东坡】
　　麋
　　经兽人夏献麋【周礼】仲冬麋角解【记】庄公十七年冬多麋【春秋】麋兴于前射麋丽　迹人来告曰逢泽有介麋焉【左传】
　　子麋与鹿交【庄子】孕妇见麋而子四目　逐麋者不顾雉兔【淮南子】
