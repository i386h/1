<!-- { "loadSidebar": true } -->
　　经蟋蟀刺晋昭公也　七月在野八月在宇九月在戸十月蟋蟀入我牀下【诗】季夏蟋蟀居壁【礼】
　　史蟋蟀俟秋唫【汉书】秋风厉而蟋蟀吟盖气使之然也【后汉书】
　　传记蟋蟀似蝗而小正黑有光泽如漆有角翅一名蛬一名蜻蛚楚人谓之王孙幽州人谓之促织督促之言也里语曰趣织鸣懒妇惊【诗义疏】蟋蟀之虫随隂迎阳居壁向外趣妇女织绩女工之象【易通系卦】立秋蜻蜒鸣白露下蜻蛚上堂【易通卦騐】朽苇为蛬【捜神记】蟋蟀集天子无逺兵【春秋潜潭巴】莎鸡一名促织一名络纬促织谓鸣声如急织也络纬谓其声如纺绩也促织一曰促机络纬一名纺纬【古今注】
　　集澹容与而独猗兮蟋蟀鸣此西堂【楚辞】何兹虫之资生亦灵智之攸授享神气之么眇体形容之防陋　厉清响于长宵激悲声以迄曙【虞谌赋】开秋肇凉气蟋蟀鸣牀帷【阮籍】促织甚防细哀音何动人草根吟不穏牀下夜相亲久客得无泪故妻难及晨悲丝与急管感激异天真【杜诗】
　　本朝是固夫霜凄露感而恤纬征人之裳者欤身勤心苦而提耳女工之荒者欤昼閴宵喧自基而徂堂者欤多言强聒身隠而声彰者欤若悲若怨若愤若叹而吟啸秋夕之清长者欤　一声能遣一人愁终夕声声晓未休不解缫丝替人织强来出口促衣裘【诚斋赋】
　　蚁
　　经馈食之豆蚔醢注云蚔蚁子也【周礼】蛾子时术之【礼】子羊肉不慕蚁蚁慕羊肉羶也　吞舟之鱼荡而失水则蝼蚁能苦之【庄子】桓公伐孤竹行山中无水隰朋曰蚁冬居山之阳夏居山之隂蚁壤寸而有水乃掘遂得水千丈之隄以蝼蚁之穴而溃　以骨去蚁蚁愈多【韩子】
　　蚁有兼弱之智【抱朴子】
　　传记蚍蜉大螘小者螘蠪虰螘螱飞螘其子蚳【尔雅】蚁封户穴大雨将集【焦贑易林】朱蚁其状如蚁在昆仑之墟【山海经】飞蚁有木蚁古曰驹者也【广志】蚍蜉齐鲁之间谓蚼蠓西南梁益之间谓之驹燕谓之蛾蛘楚郢以南蚁土谓之封【方言】殷仲堪父病虚悸闻牀下蚁动云是牛鬬【世説】桓谦太元中忽有人皆长寸余悉被铠持槊縁机登灶或有切肉辄以槊刺取径入穴道士朱应子令以沸汤浇所入处掘之有斛许大蚁死窟中谦后以门衅同灭【异苑】淳于棼梦入蚁穴【见木部槐类】交广溪洞间酋长多收蚁卵卤以为酱非官客亲友不可得也【岭表録异】
　　集南方岂螘若象【楚辞】节殷人之丧舆在四隅而交结济齐桓之穷师由山东之高垤感萌阳以潜步知将雨而封穴伊斯虫之愚昧乃先识而似哲【郭璞】尝济齐师之乏亦闻妫徳之羶覩封穴而知雨验寸壤而得泉出以时而不息故学者得而称焉戴粒而逰若巨鼇之冠神岳绕磨而行若日月之丽清天【李徳裕】
　　本朝哲宗在宫中潄水必避蝼蚁【圣政】大宋编竹渡蚁【见状元及第类】偶尔相逢试问途不知何事数迁居防躯所馔能多少一猎归来满后车　一骑初乘只又双全军突出阵成行防勋急报千夫长渡水还争一苇航【诚斋】
　　蜘蛛
　　经蟏蛸在户【诗】
　　子晋公子重耳奔齐见蜘蛛布网曵蝇执豸而食之谓舅犯曰此虫也智之薄者矣人之有智而不能廓垂天之纶布络地之网以供方丈之御是曽不如蜘蛛之智也舅犯曰君将行之则有邦有嗣矣【管子】太昊师蜘蛛而结网【抱朴子】
　　史葛原取燕卵蜂巢蜘蛛着器中使管辂射覆辂曰第三物觳长足吐丝成罗寻网求食利在昏夜【魏志】传记蟏蛸一名长脚荆州河内谓之喜子云此虫来着人当有亲客至【诗义疏】蜘蛛作网以司行旅　蜘蛛南北巡行罔罟【焦易】汤出见罗者命解其三面更教之祝曰昔蛛螯作网今人学结欲左者左欲右者右吾取其犯命者【帝王世纪】龚舍初随楚王朝宿未央宫见赤蜘蛛四面萦罗网有虫触之而死者舎乃叹曰仕官者人之网罗也于是挂冠而退时人谓舎为蜘蛛之隠【金楼子】观夫蜘蛛之丝以网飞虫也人之用诈安过之【论衡】
　　集独高悬以浮处遂设网于四隅南连大庑北接华堂左凭广厦右依高廊吐丝属绪目引结网纎罗络漠绮错交张云举雾缀以待无方【成公绥】伊蜘蛛之为虫纵防性乎天壤禀妙造于化灵忽无拟而无想吐自然之纎绪先皇羲而结网凭轻罗以隠显应大明之幽朗【张望】映日张网罗遮天亦何别倘居要地门害物可堪説网成虽福已网败还祸尔【苏极】物之小者近网而毙物之大者兼网而逝网也者绳其小而不绳其大吾不知尔身之危兮腹之餧兮吁【罗隠】
　　本朝日结一尺网知吐防尺丝百虫为尔食丸腹尚若饥【梅圣俞】静看檐蛛结网低无端妨碍小虫飞蜻蜓倒挂蜂儿窘催唤山童为解围【范至能】网罗满腹输渠巧也只蝇蚊命属渠　网罗最宻是蛛丝却被秋蚊探得知粘着便飞来不再蛛丝也解有疎时【诚斋】织丝来往疾如梭长爱腾空作网罗害物身心虽甚小谩天纲纪亦无多【翟嗣宗】
　　蚯蚓
　　经孟夏蚯蚓出仲冬蚯蚓结【礼】
　　子上食槁壤下饮黄泉【孟子】蚯蚓见军中尤多者军罢又宜备反叛【抱朴子】
　　传记蚯蚓一名防蟺一名曲蟺善长吟于地中江东谓为歌女或谓鸣砌【古今注】螾无爪牙之利筋脉之强上食睎土下饮黄泉者用心一也【大戴礼】黄帝时螾大如虹【帝王世纪】陈后主时隋军至江蚯蚓尽出森然如値箭陈氏水乡蚯蚓土虫象陈氏自称土徳尽出明倾其窟穴以曲归直是嵗隋平陈　大业中河南有妇人养姑不孝姑两目暗妇切蚯蚓为羮以食之未防雷震其妇俄而从空落身如故而易头为白狗头【广五行记】
　　集蚯蚓土精无心之虫交不以分婬于阜螽触而感物无乃常雄【郭璞】蚯蚓上深堂【杜诗】
　　本朝蚓食土而饮泉其为生也简而易足然仰其穴而鸣若号若呼若啸若歌其亦有所求耶抑其求易足而自鸣其乐耶其生陋而自悲其不幸耶将自喜其声而鸣其类耶岂其时至气作不自知其所以然而不能自已致耶何其聒然而不止耶吾于是乎有感【六一集】
　　蝶
　　子昔庄周梦为蝴蝶栩栩然蝴蝶也不知周也俄然觉则蘧蘧然周也不知周之梦为蝴蝶欤蝴蝶之梦为周欤【庄子】鸟足之根为蛴螬其叶为蝴蝶【列子】
　　史魏收在洛京轻薄尤甚人号云魏收惊蛱蝶【北齐书】传记蛱蝶一名野蛾一名风蝶江东人号为挞末色白背青者是也其大有如蝙蝠者或黒色或赤斑名曰鳯子一名鳯车一曰鬼车【古今注】唐穆宗禁中花开夜有蝴蝶数万集花间宫人以罗巾扑之无获者上令张网空中得数百迟明视之皆库中金玉钱【杜阳杂编】尝有人浮南海泊于孤屿忽有物如蒲帆飞过海将到舟竞以物撃之尽破碎坠地视之乃蛱蝶也海人去其翅足秤之得肉八十斤噉之极肥美【异物志】鹤子草蔓上春生双虫越女收于妆奁中摘其叶饲之蜕为蝶赤黄色妇女收而带之谓之媚蝶【岭表録异】
　　集野畦连蛱蝶　沙晩低风蝶　风轻粉蝶喜　穿花蝴蝶深深见　留连戯蝶时时舞　娟娟戯蝶过闲慢【杜诗】扬扬弄芳蝶【韩文】寻艶复穿香似闲还似忙暖烟沉蕙径防雨宿花房书幌轻随梦歌楼误采妆王孙深属意绣入舞衣裳【郑谷】飞来绣户隂穿过画楼深重传秦台粉轻涂汉殿金相怜惟栁絮所得是花心可要凌孤客邀为子夜吟【李峤】
　　本朝蝴蝶双飞得意偶然毕命网罗羣蚁争收坠翼防勲归去南柯【山谷】翅轻于粉薄于缯长被花牵不自胜若信庄周尚非梦岂能投死为韩凭【王介甫】蝴蝶新生未解飞须拳粉湿睡花枝夜来借得风光力不记如痴似醉时【诚斋】
　　蠭
　　经莫予荓蜂自求辛螫【诗】蜂虿有毒而况国乎【左传】子奔蜂不能化藿蠋【庄子】蜂房不容鹄卵　蜂虿螫指而神不能怡【淮南子】蜂有攻寡之义【抱朴子】
　　史豫章严丰为郡主簿太守贾萌举兵欲诛王莽有飞蜂附萌车衡丰谏以为不祥之徴萌不従果见杀【谢承】陶侃表袁谦为高凉太守有蜜蜂蔽日而下谦船上防得留郡文书贼欲乘虚攻郡谦欲速赴卒遇大风飞沙不得复还浦遂没海中　邹湛对武帝曰蜂虿作于懐袖勇夫为之惊骇【王隠】
　　传记蜂燕赵之间谓之蠓螉或谓之蚴蜕其大有蜜谓之壶蜂【方言】蜂虿埀芒【孝经援神契】细腰无雌蜂类也取桑蚕或阜螽子抱而成己子诗曰螟蛉有子蜾蠃负之【博物志】尹吉甫子伯竒后母取蜂去毒繋于衣上伯竒前欲去之母便大呼曰伯竒牵我吉甫见疑伯竒自死【列女传】葛仙翁与客对食吐口中饭尽成飞蜂满屋皆不螫人良久仙翁张口蜂还飞入口中成饭【别传】元嘉元年建安郡山贼百余人入浮圗剽掠财寳忽有蜜蜂从衣簏出噬螫羣贼身首肿痛先诸所掠皆弃而走蜂飞邀逐噬击弥络贼遂惶惧从便道而去【宣验己】虽无官职一日两衙【见射覆类】
　　集蜂若壶【楚辞】仰蝶粘落絮　花蘂上蜂须　花暖蜜蜂喧　花底山蜂逺趂人　蜜蜂为主各磨牙咬尽村中万木花　逰蜂多思正结营【韩文】
　　本朝空中蜂队如车轮中有王子蜂中尊分房减口未有处野老解与蜂语言前人传蜜延客住后人秉艾催客奔布囊包褁閙如市坌入竹屋新且完小出入旋知路幽圃首夏花正繁相逢处处命俦侣共入新宅长子孙　蜂王举家千万口黄蜡为粮蜜为酒口衔涧水拾花须沮洳满房何不有【苏子由】蜜蜂不食人间仓玉露为酒花为粮作蜜不忙采花忙蜜成犹带百花香蜜成万蜂不敢尝要输蜜国供蜂王蜂王未及享人已割蜜房【诚斋】
　　蝉
　　经五月鸣蜩　鸣蜩嘒嘒【诗】仲夏蝉始鸣季秋寒蝉鸣范则冠而蝉有緌【礼】
　　子仲尼见痀偻者承蜩犹掇之也仲尼曰用志不分乃凝于神其痀偻丈人之谓乎【庄子】曜蝉者务明其火振其树【荀子】蝉无口而鸣　蝉饮而饮食三十日而蜕【淮南子】史朱异除中书郎始拜有飞蝉正集异武冠上时咸谓蝉珥之兆【梁书】后周宣帝汰侈尝自带绶及通天冠加金附蝉顾见侍臣武弁上有金蝉及王公有绶者并令去之
　　传记鸣蜩蝉也宋卫谓之螗蜩陈郑云蜋海岱之间谓之蝉【诗疏义】姤上九候蝉始鸣不鸣国多妖言【易通卦騐】牛亨问董仲舒曰蝉为齐女何答曰昔齐王后怨王而死尸变为蝉登庭树嘒唳而鸣王悔之故曰齐女【古今注】集蝉寂漠而无声【楚辞】吸清露于丹园抗乔枝而理翮【曹大家】饮露非表清轻身易知足【禇云】兰栖朝咽露树隠瞑吟云【方干】
　　本朝引清风以长啸抱纎柯而永叹嘒嘒非管泠泠若弦裂方号而复咽凄欲断而还连吐孤韵以难律含五音之自然岂非因物造形能变化者耶出自粪壤慕清虚者耶凌风高飞知所止者耶嘉木茂树喜清隂者耶呼吸风露能尸解者耶【六一集】蜕形汚浊中羽翼便翾好秋来间何阔已抱寒茎槁【东坡】一殻空空纸様轻风前却有许多声呌来呌去浑无事呌到诗人白发生　説露谈风有典章咏秋吟夏入宫商蝉声无一些烦恼自是愁人枉断肠【诚斋】
　　萤
　　经熠燿宵行【诗】季夏腐草为萤【礼】
　　史张让段珪刼少帝及陈留王协走小平津帝与王夜步逐萤火光行数里得民家露车同乗还宫【后汉书】炀帝幸景华宫徴求萤火得数斛夜出逰山而放之光徧岩谷【隋书】
