<!-- { "loadSidebar": true } -->
　　集读书五车运筹百胜【王维集】樽前失诗流塞上得国寳【杜诗】发身学剑余力知书　弯弧学剑用无出于一夫说礼崇诗道可洪于七徳晋谋中军选于义府汉求上将举在儒流【白傅集】从此世人开耳目始知名将出儒生【刘賔客】
　　良将【附名将】
　　子良将刚则法天可望而不可干柔则法渊可观而不可入去如收电可见而不可追留如丘山可瞻而不可动【抱朴】
　　史吴起所在冦不敢敌得之国强失之国亡是爲良将【史亷颇传】李牧者赵之北邉良将也常居代鴈门备匈奴以便宜置使市租皆输入幕爲士卒费日击数牛飨士习射骑谨烽火多间谍厚遇战士爲约曰匈奴即入盗急入收保有敢捕敌者斩匈奴每入烽火谨辄入收保不敢战如是数嵗亦不亡失【史本传】充国常以逺斥堠爲务行必爲战备止必坚营阵尤能持重爱士卒先计而后战【通鉴汉宣纪】汉邉郡李广程不识皆爲名将【史本传】李陵提步卒不满五千转鬭千里矢尽道穷士张空拳冐白刃北首争死敌得人之死力虽古名将不过也身虽陷败然其所摧败亦足暴于天下【西汉本传】唐兴其名将曰英卫【唐书本传】光弼生戎虏之绪沉毅有守制敌防胜赏信罚明士卒争奋毅然有古良将风【唐李光弼传賛】唐之良将李晟马燧浑瑊【通鉴唐徳宗】
　　本朝狄青字汉臣元昊叛屡将兵出战四年间大小二十五阵八中流矢人呼爲狄天使上观其仪表曰朕之关张也于是有狄万之称以一足以敌万也初青在军伍间韩魏公范文正一见皆称其有将相之器果能爲国立功爲时名将【名臣传】
　　老将
　　经维师尚父时维鹰扬　方叔元老克壮其犹【诗】史羌豪相数责曰语汝无反今天子遣赵将军来年八九十善为兵【前汉】马援曰臣虽老尚能披甲上马援据鞍顾盼以示可用上笑曰矍铄哉是翁也【东汉马援传】毕众敬年七十须髪皓白而气力未衰据鞍驰骋有若少壮【后魏书】贺若谊年老而筋力不衰犹能重铠上马爲北夷所惮【隋书】吐谷浑冦邉帝谓侍臣曰靖能复起爲帅乎李靖往见房龄曰靖虽老尚堪一行帝以爲西海大总管靖决防深入逾碛石山大战数十多所杀获残其国国人多降吐谷浑自刭死【新唐书本传】王贽宿将习事【通鉴】集闻休鬭战心还痒见说烟尘眼却开【王维集】
　　本朝宿将何承矩摧锋百战塲【栾城集】臂健尚嫌弓力软眼明犹识阵云髙【青箱杂记】
　　世将
　　史项羽世世爲楚将人曰项氏世世将家有名于楚【史记】李晟克京师市不改肆愬平蔡亦如之【唐书】
　　集北方之强世雄朝野【刘賔客】旗幢独继家声外竹帛新添图史中【张文昌】家呼小太尉国号大凉公【杜牧之】
　　谬将
　　子兵刃既接弃甲曳兵而走【孟子】
　　史桓子不知所爲鼓于军中曰先济者有赏【左】口尚乳臭一败涂地【前汉髙纪】折北不救【汉蒯通传】起兵不知其势战则爲人擒屯则卒积死【通鉴汉文纪】无横草之功【西汉终军传】谢万受任北征尝以啸咏自高未尝抚众兄安谓曰诸将宜数接对以恱其心乃集诸将以如意指四座云诸将皆劲卒诸将益恨之【晋书】帅臣身不临邉而以偏师城守士之犀锐悉选以自奉委疲羸者以守要冲冦至而不支则执刼芟蹂恣所欲得【唐书陆贽传】
　　集曽只轮之不返【汉西征赋】败军之将身死家戮【选弹文】邉兵丧律【选诔】自贻亏衂　顾望避敌逗挠有形　东关无一战之劳【任彦升弹文】
　　韬畧
　　子善用兵者如常山之蛇也击其首则尾至击其尾则首至击其中则首尾俱至【孙子】
　　史见可而进知难而退【左传】上兵伐谋【谷梁传】临武君曰兵之所贵者势利也所行者变诈也善用兵者感忽倐闇莫知所从出孙吴用之无敌于天下【通鉴秦纪】料敌合变出竒无穷声震天下【史白起等賛】畧不世出【史蒯通传】匈奴畏李广之畧　李广行无部伍行阵就善水草屯舍使人人自便不击刁斗以自卫幕府省约文书籍事然亦逺斥未尝遇害军极简易虏卒犯之无以禁也而士卒亦佚乐咸乐爲之死【史本传】汉武欲教霍去病孙吴兵法对曰顾方略如何耳不必学古兵法【前汉本传】料敌制胜威谋靡亢　充国曰臣愿驰至金城图上方畧　先计而后战帝王之兵以全取胜是以贵谋而贱战　赵充国曰兵以计爲本故多算胜少算【西汉本传】谋如涌泉势如转规兵动有功师进辄克【通鉴汉明帝】耿秉击匈奴简易于事休止不结营部有警急军阵立成【后汉】诸葛亮至南中所在战防闻孟获者爲夷汉所服募生致之既得使观于营阵之间问曰此军何如获对曰向者不知虚实故败亮笑纵使更战七纵七擒而亮犹遣获获止不去曰公天威也南人不复反矣【汉晋春秋】吴朱然无事每朝夕严鼓兵在营者咸行装就队以此玩敌使不知所备故出辄有功【通鉴魏邵陵励公】军中謡曰以计伐战一当万【晋书杜预传】诸葛亮造八阵于平沙上垒石八行相去二丈桓温见之曰此常山蛇势【晋书】贺若弼请防江防人每至交代之际必集广陵于是大列旗帜营幕被野陈以爲隋兵大至急发兵爲备既知防人交代其众复散后以爲常不复设备又使兵縁江时猎人马喧噪故弼之济江陈人不觉【通鉴隋高祖】张巡用兵未尝依古法勒大将教战各出其意【唐本传】李泌曰料敌者料将不料兵【通鉴唐纪】杨行宻谓诸将曰孙儒之众十倍于我吾战数不利欲退保铜官何如刘威李神曰儒扫地逺来利在速战宜屯险要坚壁清野以老其师时出轻骑抄其馈饷夺其俘掠彼前不得战退无资粮可坐擒也【通鉴唐昭宗】
　　集料敌制变万里无差【任彦升弹文】无攻不克百蛮皆堕于计中　慷慨谋议折天口之是非指画山川知地形之要害【王维】中有竒谋前无强敌【白傅集】坐恃龙豹韬全轻蜂虿毒【刘长卿】
　　本朝韬钤在心【类要】
　　兵法
　　经险野人爲主易野车爲主【周礼】
　　子知彼知己百战不殆不知彼而知己一胜一负不知彼不知己每战必殆　夜战多火鼓昼战多旌旗所以变人之耳目也故朝气锐昼气惰暮气归故善用兵者避其锐气击其惰归无邀正正之旗无击堂堂之阵【孙子】鼓鞞金铎以威耳旄麾旗章以威目禁令刑罚以威心【吴子】用兵之法佯北勿从锐卒勿攻饵兵勿食归师勿遏围师必阙竆冦勿迫【孙子】易则用车险则用骑渉水则多弓隘则用弩昼则多旌夜则多火晦防多鼓此善爲设施者也【淮南子】金鼓以声气也【左】兵法曰陷之死地而后生置之亡地而后存【韩信传】赵涉曰兵事贵神密【周亚夫传】上兵伐谋其次伐交【如知敌有外交相援者则误间之令其解散也息夫躬传】兵法曰器械不利以其卒予敌也卒不可用以其将予敌也将不知兵以其主予敌也君不择将以其国予敌也四者兵之至要也夜战声相知则足以相救昼战目相见则足以相识【通鉴汉文纪】虞诩爲武都太守兵不满三千攻羌众万余人【后汉】诸葛孔明八阵聚细石爲之各高五丈棊布相当中间相去九尺正中开南北巷悉广五尺或爲人散乱爲夏水所没及冬水退依然如故三国志荆州记曰八阵既成自今行师不复败后见莫能了之　夫用兵之道攻心爲上攻城爲下心战爲上兵战爲下【通鉴魏明纪】兵法曰巧迟不如拙速【梁书侯景传】盛彦师曰兵法尚诈【通鉴唐髙祖】王君廓以十三人破贼一万自古以少击众未之前闻兵法避实击虚【刘仁轨传】马燧曰兵法善于制人而不制于人【唐书】乐毅以弱燕破齐七十余城者齐无法故也韩信以寡破赵众二十万者赵无法故也近者曹操以八千破袁绍五万者袁无法故也此五子能以少尅多者军有法故也【合检】王寻徒百万光武只三千张承吉传记其正如山其竒如雷【七书】以一击十莫善于阨以十击百莫善于险以千击万莫善于阻用众者务易用少者务阨也【六韬】太宗将讨高丽曰兵少地遥以何术临之靖曰臣以正兵太宗曰平突厥用竒兵今言正兵何也曰诸葛亮七擒孟获正兵而已自黄帝以来先正后竒先仁义而后权谲霍邑之战师以义举者正也建成坠马右军少却者竒也　太宗曰天地风雷龙虎鸟蛇斯八阵何谓也靖曰传者之误也古人秘藏此法诡设八名本一也分爲八焉天地者本乎旗号风云者本乎旛名龙虎鸟蛇本乎队伍则后世诡设物象何止八乎太宗曰数起于五而终于八则非设象实古制也太宗曰制六花阵法何术乎李卫公曰诸葛亮八阵法也大阵包小阵大营包小营隅落钧连曲折相对古制如此臣爲图因之故外画之方内环之圆是成六花俗所号耳苻坚总百万之众而败于淝水此兵合而不能分而吴汉讨公孙述与副将刘尚分屯相去二十里述来攻汉尚出合击大破之此分兵而能合者也【李卫公问对】本朝古人以少击众袁绍以百万阻官渡曹操以十万取之王莽百万之众光武昆阳之众以八千取之苻坚下淮百万谢二十万人一麾而乱
　　纪律
　　经师出以律【易】今日之事不愆于六步七步乃止齐焉夫子朂哉不愆于四伐五伐六伐七伐乃止齐焉朂哉夫子【书】萧萧马鸣悠悠斾旌之子于征有闻无声【诗】军旅令衔枚【周礼】
　　子孔子曰明王之征犹时雨之降是过师于袵席之上也【家语】秦之锐士不可以当威文之节制【荀子】鼓所以任也起也进也金所以造也退也免也旗所以立兵也偃兵也此之谓三军有令而兵法治也【管子】将受命于君君命有所不受夫金鼓旌旗者所以一人之耳目也人既专一则勇者不得独进怯者不得独退【孙子】
