<!-- { "loadSidebar": true } -->
　　本朝顾况论茶云煎以文火细烟又以小鼎长泉【蔡君谟茶录】谢宗论茶云蟾背之芳香观虾目之沸涌　建人谓鬬茶为茗战　建安鬬茶以水痕先退者为负耐久者为胜故较胜负之说相去一水两水耳【并同上】尔雅云苦茶注似栀子今呼早采者为茶晩采者为茗蜀人名曰苦茶故坡诗云周诗记苦茶茗饮出近世初缘厌梁肉假此雪昏滞【苕溪诗话】北苑在富沙之北隶建安县去城二十五里乃龙焙造贡茶之处亦名鳯凰山　龙焙泉即御泉也北苑造贡茶社前芽细如针用御水研造其色如乳乃至精也【并同上】南剑有蒙顶石花湖州有顾渚紫笋峡州有碧涧明【蔡寛夫诗话】顾渚涌金泉每嵗造茶时太守先祭拜然后水渐出造贡茶毕水稍减至恭堂茶毕已减半矣太守茶毕遂涸【同上】茶之品莫贵于龙鳯团蔡君谟为福建运使始造小片龙茶其品絶精谓之小龙圑凡二十余饼重一斤其价值金二两然金可有而茶不可得【归田录】熈宁中有防下建州制蜜云龙其品又髙【张舜民小说】茶之佳者造在社前其次火前谓寒食前也【学林新编】乃知此为最灵物宜其独得天地之英华【六一集】西江水清江石老石上生茶如鳯　共约试春茶枪旗几时绿　摘处两旗香可爱贡来双鳯品尤精【并同上】春浓睡足午牕明想见新茶如泼乳【东坡】紫椀铺粟盘龙茶赤泥开方印紫饼絶圆玉　蟹眼已过鱼眼生飕飕
　　欲作松风鸣茸出磨细珠落转绕瓯飞雪轻【并同上】

　　记纂渊海卷九十
　　钦定四库全书
　　记纂渊海卷九十一　　　宋　潘自牧　撰香药部
　　香
　　传记沈香青桂香马蹄香鸡骨香煎香同是一本细枝紧实为青桂香黒而沈水为沈香半沈浮为鸡骨香最麄为煎香又云沈者为沈浮者为檀似鸡骨为鸡骨香似马蹄为马蹄香似牛头为牛头香最麄者为践香【本草】薫陆出天竺单于二国其木生于海边沙上盛夏木胶流出沙上乳香亦其类也广志波斯国松木脂有紫赤如樱桃者名乳香薫陆之类也今人无复别通谓乳香为薫陆耳又云乳香是薫陆中乳头也今松枫脂亦皆如是　檀香生南海有黄白紫之异　苏合香从西域及昆仑来又云大秦国采得苏合香先煎其汁以为香膏乃卖其滓然则广南货者其经煎炼之余乎或云师子矢北人欲贵重之故饰其名耳　降真香出黔南拌和诸香烧烟直上天召得鹤盘旋于上【并同上】婆利国有婆律树髙八九丈瘦者出龙脑肥者出婆律香又云一木五香根旃檀节沈香花鸡舌胶薫陆【杂爼】龙脑香出婆律斯国木形如杉木木中脂似白松脂作木膏乃根下液亦谓之婆律膏【同上】龙涎香出大食国国人岛林上有异禽翔集下有羣鱼游泳则有伏龙吐涎浮水上舟人或探而得之则为巨富其涎如胶　髙窦等州产生结香山民见香木曲榦以刀斫损经年香溜复锯取之刮去白木其香结为斑防名鹧鸪斑【倦游录】取大甲香如昆仑耳者酒煮蜜入诸香中用【四时纂要】
　　本朝山谷论香有谓闻思香取楞严经观音所言从闻思修入三摩地因以名香　螺生云南者大如掌青黄色取黡烧灰合香者多用之谓能发香也【山谷诗注】天香满袂人知否曾到旃檀小殿来【东坡】早知百和俱煨烬未信人言弱胜刚【咏沈香石】银叶烧香见客邀　水沈烟断佩声微　薫衣渐叹衙香少　东夷初识令君香【防阳记季和事】旃檀婆律海外芬西山老脐栢所薫【嵇康云麝食香故香也并前人】床帷夜气馥衣桁晩烟凝【并前人】
　　生药
　　经医师聚毒药以供医事【记】
　　子堇也桔梗也鸡壅也豕零也【庄子堇乌头也鸡壅鸡头也豕零木猪苓也】神农尝百草之滋味一日而七十毒【淮南子又孔丛子作七十二毒】大防去水葶苈愈胀用之不节乃反为病【同上】
　　史陆彰曾婴重病药中须桑螵蛸不忍害物遂不服焉【北史】
　　传记神农以赭鞭鞭百草尽知其毒及寒温气味所主【搜神记】椒姜御温蒲益聪巨胜延年威喜辟兵【孝经援神契】药有宣通补泄轻重澁滑燥湿十种如宣可去壅即姜橘之属是也通可去滞即通草防己之类是也补可去弱即人参羊肉之类是也泄可去闭即葶苈大黄之属是也轻可去实即麻黄葛根之属是也重可去怯即磁石铁粉之属是也澁可去脱即牡砺龙骨之属是也滑可去着即冬葵榆皮之属是也燥可去湿即桑白皮赤小豆之属是也湿可去枯即紫石英白石英之属是也【补注本草】陶隐居云药有宣通补泄轻重澁滑燥湿十种今解之惟寒热二种何独见遗如寒可去热大黄朴消之属是也如热可去寒附子桂之属是也【同上】上药养命谓八石链形六芝延年也中药养性谓合欢蠲忿萱草忘忧也下药除疾谓大黄除实当归止痛也【博物志】药者五行之英华地之津液也【十纤】芳草之气美石药之气悍二者其气急疾坚劲故非缓心和人不可以服此二者【素问】集食豆令人重榆令人瞑合欢蠲忿萱草忘忧【嵇康养生论】玉札丹砂赤箭青芝牛溲马勃败鼔之皮俱收并蓄待用无遗者医师之良也【韩文】是訾医师以昌阳引年欲进其豨芩也【同上】是故经中黄苓以类马尾蚕首言人参者似人形附子八角甘遂赤肤若果土宜乃善则当云某所某所不当又云某者良也【栁文论石钟乳书】余病痞且悸谒医视之曰唯茯神为宜明日买诸市烹而饵之病加甚召医而尤其故医求观其滓曰吁尽老芋也彼鬻药者欺子而获售子之懵也而反尤于余不以过乎余蔑然慙慨然忧推是类也以徃则世之以芋自售而病乎人者众矣又谁辨焉【辨茯神文】
　　本朝我梦羽人颀而长兮惠而告我药之良兮乔松千尺老不僵兮流膏入土龟蛇藏兮得而食之夀莫量兮于此有草众所尝兮状如狗虱其茎方兮夜炊昼曝久乃藏兮茯苓为君此其相兮我兴发书若何符兮乃瀹乃烝甘且腴兮补填骨髓流髪肤兮【东坡服胡麻赋】明年采药天台去更欲题诗满浙东　灵苗与毒草疑似在毫髪细斸黄土栽三防【人参也】小圃傍城郭闭门芝术香
　　芎防生蜀道白芷来东南　地黄食老马可使光鉴人扫白非黄精轻身岂胡麻　巧语屡曽遭薏苡廋辞
　　宁复托芎防【并同上】
　　熟药
　　经若药弗瞑厥疾弗瘳【书】君有疾饮药臣先尝之亲有疾饮药子先尝之【记】许悼公疟饮世子止之药卒【左传】康子馈药拜而受之曰丘未达不敢尝【语】
　　子南荣趎曰里人有病里人问之病者能言其病病然其病者犹未病也若趎之闻大道譬犹饮药以加病也趎愿闻卫生之经而已【庄】羿请不死之药于西王母姮娥窃以奔月【淮南】
　　史灌夫身中十创适有万金良药故不死【前汉】韩康字伯休采药名山卖于长安市口不二价三十余年时有女子就康买药康守价不移女子怒曰公是韩伯休那乃不二价乎康叹曰我本欲避名今小女子皆知有我何用药为遁入山中【后汉】羊祜与吴将陆抗对垒使命交通抗尝病祜馈之药抗饮之无疑心人多谏抗抗曰岂有酖人羊叔子乎【通鉴】
　　传记周昭王昼梦羽人以指画王心应手而裂王乃惊悟因患心疾旬日忽见所梦者来语王曰先欲易王之心乃出方寸绿囊之中有药以摩王臆王疾即愈【拾遗记】愿诸众生得阿伽佗药以是药力能除一切无量恶毒【涅槃经】凡散药有云刀圭者十分方寸之一准如梧桐子大也【本草】刳麝剸犀驱曳邪恶飞丹炼石引纳清和【同上】大荒中日月所入有灵山十巫百药爰在【类要】王孙绰一剂药可以愈偏枯欲倚之以生殊死之人则不可也【同上】或戏卖药翁有大还丹卖否曰有一粒一千贯钱皆笑之又谓人曰无人肯把钱买今须自吃却药才入口足下五色云生飞而去【广记】
　　集药饵扶吾随所之【杜诗】药残他日裹　看题检药囊多病所须惟药物　怅望金匙药　囊中药未传　药纂西极名【并同上】
　　本朝良药不甘口厥功免沈疴【六一集】探懐得真药不待君臣佐【东坡】千金得竒药　何须魏帝一丸药　悟彼善知识妙药应所投【并同上】巫师司民命药石不入市【山谷】

　　记纂渊海卷九十一
<子部,类书类,记纂渊海>
　　钦定四库全书
　　记纂渊海卷九十二　　　宋　潘自牧　撰果食部
　　果
　　经雷雨作而百果草木皆甲拆【易】果臝之实亦施于宇【诗】甸师供野果蓏之荐【周礼】赐果于君前其有核者懐其核【记】果实未熟不鬻于市【同上】
　　子赵之相者曰林氏有九子皆贤国人美而称之号曰九德之父十德之门赵王疾之使择其果之繁者伐之其父曰果之茂者犹伐之况其人乎吾将以尔为累矣去之则免乃携老持子逃赵栖于白云之岩终身不返赵人思之【符子】
　　史桓荣为博士会庭中诏赐竒果受赐竒果受赐者懐之以拜光武笑指之曰此真儒生也【华峤后汉书】刘祐仕郡为主簿郡将小子尝出钱付之市买果实祐悉以买笔墨书具与之【谢承后汉书】后魏淮阳王欣好营产业多所树艺京师名果皆出其园【北史】李泳为河阳令所至以贪残为务犒宴所陈果实以木刻彩绘之【唐书】
　　传记织女星主果【春秋元命苞】在木曰果在草曰蓏【说文】不周之山爰有嘉果其实如桃李其叶华赤跗食之不饥【山海经】种名果法取好直枝内着芋块中种之【食经】舍卫国在月氏南万里果大如三斗盆【阚骃十三州记】石虎有华林园种众果民间有名果虎作虾蟇车四搏握根面去一丈深一丈合土载之植之无不生【邺中记】昌蓄采星盆夏月渍果则倍冷【叙闻录】李直方尝第果实以绿李为首楞梨为副樱桃为三甘子为四蒲桃为五或荐荔支曰寄举之首【国史补】
　　集百果甲拆异色同荣【左思赋】芳果万名攅罗广庭霜滋露熟时至则零【刘祯赋】杂果几乎万株【石崇金谷诗序】竒树珍果钩盾所职【张平子赋】天渊地东南角有果各作一林无处不有纵横成行【陆机书】于焉摘朱果兼得养牝【李白】山果多琐细苦甘齐结实或红如丹砂或黒如防漆【杜诗】叶心朱实堪时落　朱果烂枝繁【并同上】篚实摘林珍【韩集】
　　本朝凡果实久不熟者以祭社余酒洒之则繁茂倍常用生人髪挂枝上则飞鸟不敢近方结实时最忌白衣人过则其实尽落【遯斋闲览】江南有蜀士桑果已许乞【东坡】栖禅晩置酒蛮果粲蕉荔【同上】
　　荔支
　　史汝南唐羌为临武县长接交州旧献荔支羌上书谏乃止【谢承后汉】魏文帝诏羣臣曰南方有龙眼荔支宁比西国蒲萄石蜜乎今以荔支赐将吏则知其味薄矣【魏志】杨妃嗜荔支必欲生致之乃置驿传送走数千里味未变已至京师【唐书】白居易为忠州刺史在郡为木莲荔支图曰荔支生巴峡间形圆如帷盖叶如桂冬青华如橘春荣实如丹夏熟朶如蒲萄核如枇杷殻如红缯膜如紫绡瓤肉莹白如冰雪浆液甘酸如醴如酪若离本枝一日而色变二日而香变三日而味变四五日外色香味尽去矣【同上】
