<!-- { "loadSidebar": true } -->
　　史虽有挈缾之智守不假器【挈缾汲者喻小智为人守器犹知不以借人左昭七年】孔子曰天下无行多为家臣仕于都唯季次未尝仕【史公哲哀传】战国儒术既绌齐鲁之间学者独不废【史儒林传】陈余谓孔鲋曰秦将灭先王之籍而子为书籍之主其危哉子鱼曰吾为无用之学知吾者惟友秦非吾友吾何危哉吾将藏之以待其求至无患矣【秦纪】叔孙通徴鲁诸生三十余人鲁有两生不肯行曰吾不忍为公所为公所为不合古吾不行公往矣【西汉本传】周亚夫曰髙皇帝约非刘氏不得王非有功不得侯今王信虽皇后兄无功侯之非约也【汉景纪】天不为人之恶寒而辍其冬地不为人之恶险而辍其广君子不为小人之匈匈而易其行【西汉东方朔传】丁傅董贤用事诸附离之者或起家至二千石时雄方草创太有以自守泊如也【西汉雄传】不为燥湿寒暑变其节不为风雨暴露改其形介然有常【西汉律歴志】心如金石【东汉王常传】郅恽为上东城门帝常出猎车驾夜还恽拒门不开帝令从者见面于门间恽曰火明辽逺遂不受诏帝乃回从东中门入【东汉本传】髙获师事欧阳歙歙下狱获冠鐡冠带鐡锧诣阙请歙帝见之谓曰欲用子宜改性获对曰臣受性于父母不可改之于陛下【东汉】任延为武威太守帝戒之曰善事上官无失于和延曰忠臣不私私臣不忠上下雷同非陛下之福善事上官不敢奉诏【髙峻东汉】离朱不为巧移目师旷不为新声易耳【东汉范升传】志士不饮盗泉之水亷者不受嗟来之食【东汉烈女传】孤竹长饥羞食周粟【东汉逸民传】千乗莫移其情【同上】陈忠荐汝南周燮南阳冯良学行深纯隠居不仕名重于世帝以纁羔币聘之燮宗族更劝之曰夫修徳立行以为国君独何为守东冈之陂乎燮曰夫修道者度其时而动动而不时焉得亨乎与良皆自载至近县称病而还【汉殇纪】杨震为太尉帝舅耿寳荐李闰兄于震震不从寳乃自往震曰李常侍国家所重欲令公辟其兄寳唯传上意耳震曰如朝廷欲令三府辟召固宜有尚书勅拒不许【东汉书】杨震为东莱太守当之郡道经昌邑故所举荆州茂才王宻为昌邑令夜懐金十斤以遗震震曰故人知君君不知故人何也宻曰暮夜无知者震曰天知地知我知子知何谓无知者宻愧而出【汉髙纪】范滂甥李颂素无行中常侍唐衡以属宗资资用为吏滂寝而不召资还怒捶书佐朱零零曰范滂清裁今日寜受笞而死滂不可违资乃止【汉桓纪】帝爱杨乔才貌欲妻以公主乔固辞不聴遂闭口不食七日而死【汉灵纪】中常侍赵忠遣弟延致殷勤于傅燮延谓燮曰南容少答我常侍万户侯不足得也燮正色拒之曰有功不论命也傅燮岂求私赏哉【本傅】初徳举袁涣涣为吕布所留布欲使涣作书骂辱刘涣不可笑而应之曰涣它日之事刘将军犹今日之事将军也如一旦去此复骂将军可乎【汉献纪】曹操追念田畴功恨前聴其让乃复以前爵封畴畴上疏陈诚以死自誓操不聴欲引拜之至于数四终不受畴素与夏侯惇善操使惇自以其情喻之惇就畴宿而劝之畴揣知其指不复发言惇临去固邀畴畴曰畴负义逃窜之人耳防恩全活为幸多矣岂可买卢龙之塞以易赏禄哉纵国私畴畴独不愧于心将军雅知畴者犹复如此若必不得已愿効死刎首于前【同上】不为小利移目不为意似改步【三国志】中常侍郎黄皓用事董厥诸葛瞻不能矫正士大夫多附之唯樊建不与皓往来秘书令郤正乆在内职与皓比屋周旋三十余年澹然自守以书自娱既不为皓所爱亦不为皓所憎故官不过六百石而亦不罹其祸【魏元帝】吴隠之为广州刺史酌贪泉赋诗曰试使夷齐饮终当不易心【晋书吴隠之传】蔡谟除司徒三年不就职诏书屡下谟终不受帝临轩遣侍中纪据黄门郎丁纂徴谟谟陈疾笃使主簿谢攸陈让自旦至申使者十余返而谟不至诏免谟为庶人【汉穆纪】褚渊侍山隂公主十日备见逼迫誓死不回【沈约宋书】沈庆之请老乃至稽颡泣涕上不能夺聴以始兴公就第上复欲用庆之使何尚之往起之尚之累陈上意庆之笑曰沈公不効何公往而复返尚之慙乃止【宋文纪】岂可令臣曲笔【魏游肇传】周处士韦夐志尚夷简魏周之际十徴不屈世宗礼敬尤厚号曰逍遥公【陈髙祖】傅縡上书言后主酒色过度辞多讦直后主大怒曰我欲救卿卿能改过否对曰臣心如面面可改臣心可改【南史】刘行本性刚烈周武时为掌朝大夫典笔砚故事持至御坐则承御大夫取以进及行本将进承御欲取之行本抗声谓承御曰笔不可得帝惊问之曰臣既不佩承御刀承御亦焉取臣笔【隋书】王世充以国子助教吴人陆徳明为汉王师令恕就其家行束脩礼徳明耻之故服巴豆散卧称病恕入跪牀下对之遗利竟不与语【唐髙祖】太宗谓尉迟敬徳曰公心如山岳虽积金至斗知公不移上又谓尉迟敬徳曰朕欲以女妻卿何如敬徳叩头谢曰臣妻虽鄙陋相与共贫贱乆矣臣虽不学闻古人富不易妻【并同上】段志与宇文士及勒兵卫章武门太宗夜遣使至二将军所士及披户内使志拒曰军门不夜开使者示手诏志曰夜不能辨不纳比晓帝叹曰真将军也周亚夫何以加【唐书本传】太平公主与僧寺争碾磴雍州司户李元弦判归僧寺雍州刺史窦从一大惧亟命元弦改判元弦大署判后曰南山可移判不可摇从一不能夺【唐中宗】李商隠迁广州都督及还人或褏金以赠商隠曰吾自性分不可易非畏人知也【唐书本传】不移如山【唐书陆贽传】栁浑与张延赏同为相怙权嫉浑守正俾其所厚谓浑曰相公旧徳但节言于庙堂则重位可乆答曰为吾谢张相公栁浑头可防舌不可禁【唐书】秉心蹈义鐡心石肠【唐郭子仪传】御史大夫髙元裕欲荐用韦澳讽澳谒已澳曰然恐无呈身御史【唐书韦澳传】
　　传记伯成耦耕不慕诸侯之荣原宪桑枢不易有官之宅【世説上】
　　集操愈坚而不衰【楚辞】每以清白洗心不为寒暑变节【陈子昻传】甘心苦节风雨不改【同上】处屯而必行其道居陋而不改其度【张九龄文】昔闻陈仲子守义辞三公身赁妻织屦乐亦在其中岂无贫贱苦羞与倾巧同【张説之】松柏虽居寒羞逐桃李春【李太白】不学蒲栁凋真心常自保【同上】道胜于内者物莫能乱徳充于外者事不能诱　寜方为皂不圆为卿寜方为汚辱不圆为显荣　河汉不改色【杜诗】江流石不转　君防磊落士不肯易其身【唐元次山】抗哉巢由志尧舜不可迁　金石有销铄肺肝无寒温　旋风四面起井深波不生坚氷一时合井深冻不成终年汲引絶不耗复不盈五月金石铄既寒亦既清易时不易性改邑不改名君门客如水日夜随势行君防守心者井水为君盟　玉色深不变井水挠不移【并元稹集】若俛首帖耳摇尾而乞怜者非我之志也【韩退之】人生岂草木寒暑移此心【韦应物】志为饮坚氷　玉贞而折不能瓦合鸾鍜而萎不同鸡羣【并刘宾客】金石自销铄玉性肯磷缁　星霜屡变金石弥坚【并白侍郎】玉立于磷缁之际鸡鸣于风雨之中静柯劲草在我而已【李义山集】直不枉尺正不由径【同上】人或叹曰千乗之邑非无好事者家日欲击鲜为具以饱君者多矣君独闭关而不出率空腹贮古圣贤道徳言语何自苦如此生笑曰我几年来忍饥诵经岂不知屠沽儿有酒食耶【陆鲁望】自言嵗寒性不知露与霜　石可转也不可夺其坚贞　陵谷可移隋和之徳不昧寒暑有迁松筠之志如一【并唐文粹】惟有刚肠鐡百链不柔亏【刘文集】澹然一心独立千仞　骨鲠知难屈锋铓岂易干青松心在任风霜【并刘长卿】不惮芳兰之焚竟全孤竹之志【李文饶】松色不肯秋玉性不可柔【孟东野】身不以形势屈口不以观望柔【皇甫湜】
　　本朝王元之作三黜赋其卒章曰屈于身而不屈于道虽百谪其何亏【五朝言行录】我生不有命其肯枉尺寻　饮风蝉至洁长吟不改调【并东坡诗】虽事君均于事亲而夺志难于夺帅【东坡集】
　　不屈
　　子张骞苏武之奉使执节没身不屈王命虽古之肤使其犹劣诸【渊骞】
　　史晋使解如宋使无降楚郑人囚而献之楚楚子厚赂之使反其言遂致其君命曰臣能承命为信信无二命受命以出有死无霣又可赂乎【左】郑子产争承【言所出贡赋多少之次】自日中以争至于昏晋人许之【左】田横客五百人在海上帝使使召至闻横死皆自杀【史记田儋传】大将军青既益尊姊为皇后黯与亢礼或説黯曰自天子欲令羣臣下大将军大将军尊贵诚重君不可不拜黯曰夫以大将军有揖客反不重耶【西汉汲黯传】萧望之堂堂折而不挠　贡禹为河南令以职事为府官所责免冠谢禹曰冠一免安可复冠也遂去官【并西汉本传】董宣为洛阳令杀湖阳公主奴帝召宣使叩头谢主宣不从强使顿之宣两手据地终不肯俯勅彊项令出【东汉本传】杜伯山天子所不能臣诸侯所不能友【东汉王良传】越骑司马郑众使北匈奴单于欲令众拜众不为屈单于围守闭之不与水火众拔刀自誓单于恐而止乃更发使随众还京师【汉明帝】曹操围广陵臧洪袁绍邑人陈容谓绍曰今日寜与臧洪同日死不与将军同日生也【东汉本传】王祥与荀顗往谒司马懿顗曰便当拜也祥曰安有天子三公而辄拜人者独长揖【晋书王祥传】齐王冏防防命侍中嵇绍操琴绍对曰公匡复社稷当轨物作则垂之于后绍虽虚鄙忝备常伯腰绂冠冕鸣玉殿省岂可操执丝竹为伶人之事【晋书嵇绍传】武陵王晞闻戴逵善鼓琴使人召之逵对使者破琴曰戴安道不为王门伶人【晋书戴逵传】陶潜为彭泽令郡遣督邮至县吏白应束带见之潜叹曰吾不能为五斗米折腰拳拳事郷里小人【晋书陶潜传】卞延为上虞令有刚气孟顗以令长贰之脱帻投地拂衣而去【南史】魏统军李佐攻新野获刘思忌问之曰今欲降未思忌曰寜为南鬼不为北臣乃杀之【南齐明帝纪】齐慕容俨曰吾状貌如此行望人拜岂可拜人【本传】松表嵗寒霜雪不能凋其节【隋炀帝】刘仁轨运粮失船李义府命袁异式鞠之式曰吾与朝廷何人为雠宜早为计仁轨曰当官不职国有常刑无所逃命若使自引决以快雠人窃所未甘乃具狱以闻除名【唐髙宗】萧颖士若百链之刚不可屈【唐书元徳秀传】栁公绰为京兆尹公绰初赴府有神防小将跃马横冲前导公绰驻马杖杀之明日入对延英上色甚怒诘其専杀之状对曰臣职当杖之不当奏上曰谁当奏者对曰本军当奏若死于当衢金吾街使当奏在坊内左右巡使当奏上无以罪之退谓左右曰汝曹须作意此人朕亦畏之【唐宪纪】宰相韦贻范母丧诏还位偓当草制上言俟变缞而召可也学士使马从皓迫偓求草偓曰腕可防麻不可草【新唐书韩偓传】
