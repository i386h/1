<!-- { "loadSidebar": true } -->
　　传记吴起与故人期食不至起终日不食来乃食　践言诺责【并白氏帖】魏文侯与虞人期猎其日饮酒乐天雨文侯曰虽乐岂可无一防期哉【战国防】
　　集共秉延州信无惭仲路诺　然诺之信重于布言豚鱼不爽【并昭明文选】海岳尚可倾吐诺终不移【李太白】玉无改行金不如诺【李义山】
　　无信
　　经大无信也【诗经】桓王失信诸侯背叛【诗序】君子屡盟乱是用长【诗经】茍无忠信诚慤之心以涖之虽固结之民其不解乎【记】子曰人而无信不知其可也大车无輗小车无軏其何以行之哉　自古皆有死民无信不立【并语】史君子曰茍信不继盟无益也诗云君子屡盟乱是用长无信也　已则无信而杀人以逞不亦难乎　小所以事大信也小国无信兵乱日至亡无日矣　晋楚将盟楚衷甲子木曰晋楚无信乆矣茍得志焉用信太宰曰令尹将死矣求逞志而弃信　若可寻也亦可寒也是食言多矣能无肥乎　晋楚无信我安得有信
　　不实其言【并左】

　　记纂渊海卷四十九
<子部,类书类,记纂渊海>
　　钦定四库全书
　　记纂渊海卷五十　　　　宋　潘自牧　撰性行部
　　有忌惮
　　经岂敢爱之畏我父母仲可懐也父母之言亦可畏也岂敢爱之畏我诸兄仲可懐也诸兄之言亦可畏也岂敢爱之畏人之多言仲可懐也人之多言亦可畏也岂不懐归畏此罪罟　岂不懐归畏此简书【并诗】十目所视十手所指其严乎【记】君子有三畏畏天命畏大人畏圣人之言【语】
　　史岂不欲徃畏我友朋【左】上谓侍臣曰人言天子至尊无所畏惮朕则不然上畏皇天之监临下惮羣臣之瞻仰【唐太宗】
　　本朝家有主母而豪奴悍婢不敢与弱子抗【老泉】
　　无忌惮
　　经不惕予一人　乃防畏畏　谓已有天命谓敬不足行谓祭无益谓暴无伤　狃于奸宄败常乱俗　以荡陵徳实悖天道【并书】小人而无忌惮也【记】不愧于天不畏于人　乘我乘驹朝食于株　胡不相畏不畏于天匪先民是程匪大犹是经【并诗】小人不知天命而不畏也狎大人侮圣人之言【语】
　　子出则为宗族患入则为乡里忧小人之行也【家语】事君无义进退无礼言则非先王之道者犹沓沓也【孟】齐人有欲金者清旦衣冠之市适鬻金者之所攫金而去【列】好憎尚怒小人哉【文中子】
　　史杀人不忌为贼　肆行无度无所还忌不思谤讟不惮鬼神神怒民痛无悛于心　单旗刘狄剥乱天下帅羣不吊之人以行乱于王室侵欲无厌规求无度贯渎鬼神慢弃刑法傲狠威仪【并左】李斯曰三代之事何足法也　李斯请史官非秦语皆烧之天下敢有藏诗书百家语者悉诣守尉杂烧之有敢偶语诗书者弃市【并秦纪】敢为大言处之不疑【汉武纪】秦灭六国上古遗烈扫地尽矣【史田儋传】宋康王欲霸之亟成故射天笞地斩社稷而烧灭之以示威服鬼神为长夜之饮于室中室中人呼万岁则堂上应之堂下之人又应之门外之人又应之以至于国中无敢不呼万歳者天下之人谓之桀宋【周纪】矫制以令天下【汉高五王传】姗笑三代荡灭古法【西汉表】颛作威福庙堂之上【西汉诸侯王表】触情妄行【淮南王】方今布衣乃窥国家之隙见间而起者蜀郡是也及山阳亡徒苏令之郡蹈籍名都大羣求党与索随和而亡逃匿之意此皆轻量大人亡所畏忌国家之权轻故匹夫欲与上争衡也【汉梅福传】横厉无畏忌欲以熏轑天下【汉杜钦传】梁冀暴李固杜乔尸于城北四衢令有敢临者如其罪【汉质纪】吴树为荆州刺史辞梁冀冀鸩之出死车上辽东太守侯猛初拜不谒冀托以他事腰斩之【汉桓纪】戏弄神只歌颂祸殃【东汉隗嚣传】杜塞天下之口聋盲一世之人【汉陈蕃传】入吾室操吾戈以伐我【汉郑传】祖珽私谓和士开曰君之宠幸振古无比宫车一日晩驾何以克终宜令皇太子早践大位以定君臣之分若事成中宫少主皆徳君此万全计也请君説主上令粗解当自外入表谕之于是上书齐主从之传位于太子纬【陈世祖】阮佃夫人纳货贿所饷减二百疋绢则不报书【宋太祖】右司郎中冯翊乔知之有美妾曰碧玉知之为之不昬武承嗣借以教诸姬遂不还知之作緑珠怨诗以寄之碧玉赴井死承嗣得诗于裙带大怒讽酷吏罗吉族诛之【唐武后】来俊臣倚势贪淫士民妻妾有美者百方取之自宰相以下籍其姓名而取之【同上】武三思尝言我不知代间何者谓之善人何者谓之恶人但于我善者则为善人于我恶者则为恶人耳【唐中宗】卢秉政荐吏部侍郎关播为中书侍郎平章事上尝从容与宰相论事播意有所不可起立欲言目之而止还至中书谓播曰以足下端慤少言故相引至此向者奈何发口欲言耶【唐徳宗】小人之虑遂以为天道难知为善未必福而为恶未必祸也【唐中宗赞】李振曰此辈自谓清流宜投黄河为浊流【唐纪】
　　传记上小尧舜下邈三王【刘向战国防序】
　　集白昼攫金【顔鲁公坐位帖】行与义乖言与法违【韩文】
　　本朝小人不主于礼义则无忌惮所以反中庸也【二程语録】安石谓天变不足畏祖宗不足法人言不足防【实録本传】
　　有顾借
　　子齐景公问晏子曰为人何患曰患社防出窃于外入托于社灌之恐壊墙熏之恐烧木【家语】
　　史邓侯曰人将不食吾余【左】欲投防而忌器防近于器尚惮不投【西汉贾谊传】社鼷不灌屋防不熏【西汉靖王胜传】孔融荐祢衡于曹操衡乃着布单衣持三尺棁杖坐大营门以杖捶地大骂操怒曰祢衡竖子孤杀之犹雀防耳顾此人素有虚名逺近将谓孤不容之【东汉】妻子以累其心产业以重其志舍此以为非者有必不多矣【汉殇纪】罗仇曰吾家世以忠孝着于西土宁使人负我我不忍负人也【晋安纪】
　　传记稷蜂不攻社防不熏【唐诗外传】
　　集薙草恐伤蕙【孟东野】
　　无顾借
　　经子曰小人不耻不仁不畏不义【易系辞】
　　史史举以茍贱不亷闻于世【史甘茂传】吾日暮途逺故倒行逆施之【汉主父偃传】子独不见家人寡妇邪始自约敕之时意廼慕宋伯姬及陈孝妇不幸壹为盗贼所污遂行淫佚知其非礼然不能自还吾犹此矣【汉原涉传】且被刑之人心不念生志在思死类多趋恶莫复归正夙沙乱齐伊戾祸宋赵高英布为世大患【孔融传】
　　传记杨国忠谓客曰某起家细微因縁椒房以至于是未知税驾之所终不能致令名更当取乐于富贵耳【明皇杂録】
　　表里相应
　　经君子黄中通理正位居体美在其中而畅于四支发于事业【易】和顺积中而英华发外　其哀心感者其声噍以杀其乐心感者其声啴以缓其喜心感者其声发以散其怒心感者其声粗以厉其敬心感者其声直以廉其爱心感者其声和以柔　清明在躬志气如神君子服其服则文以君子之容有其容则文以君子之辞遂其辞则实以君子之徳　富润屋徳润身心广体胖【并记】
　　子中心逹于面目　胷中正则眸子了焉胷中不正则眸子眊焉　仁义礼智根于心其生色也睟然见于靣盎于背施于四体　有诸内必形诸外【并孟】源清则流清源浊则流浊　文貌情用相为内外表里【并荀】体痛者口不能不呼心恱者颜不能不笑【尹邓子邓析子篇】威仪文辞表也徳行忠信里也【杨仲黎】
　　史心和则气和气和则形和【公孙传】爱待敬而不败徳须威而久立故制礼以崇敬作刑以明威【前汉刑法志】形气发于根柢兮柯叶彚而灵茂【西汉班固传】表曲者影必斜源清者流必洁犹叩树本百枝皆动也【汉纪】木心不正则脉理皆斜【唐纪】根朽者叶枯源涸者流竭【唐书吴兢】
　　集满内而外【楚辞】厌【着也】白玉以为面懐琬琰以为心【同上】泉竭则源涸根朽则叶枯枝繁者防多条落者本孤【六代论】气水也言浮物也水大而物之浮者小大毕浮气之与言犹是也气盛则言之短长与声之高下皆宜　未尝闻有响大而声微也　夫所谓文者必有诸其中是故君子慎其实实之美恶其发也不揜本深而末茂形大而声闲行峻而言厉心醇而气和昭晰者无疑优游者有余体不备不可以为成人辞不足不可以为成文【并韩文】温润发于外其间韬璵璠　言者志之苗行者文之根所以读君诗亦知君为人【并白侍郎】粹和絪緼积于中铿锵发越见乎文　五行秀气得之居多者其色防滟于颜间其声发而为文章　既禀之而生亦有涯而落其文章贵寿之气焰欤　孝弟为根柢神明枝叶之直方为天质礼让縁饰之【并刘宾客】神欢体自轻【韦应物集】蕴为志气播为事业【唐文粹】
　　本朝栁公权曰用笔在心心正则笔正【孔氏续世说】腹有诗书气自华【欧公集】人之不学者照镜则面目可憎对人则语言无味【山谷集】
　　表里不副
　　经象恭滔天【书】枝叶未有害本实先拨【诗】色取仁而行违居之不疑【语】色厉而内荏譬诸小人其犹穿窬之盗也与【语】
　　子声闻过情【孟】羊质而虎皮见草而说见豺而战【扬】鲁人缝掖实非儒行【刘】
　　史外强中干【左】宋肥义曰公子章声善而实恶【周纪】绛灌曰平虽美丈夫如冠玉耳其中未必有也【汉陈平传】多声过实【史记】袁绍色厉而胆薄高干有雄志而无雄才【东汉】张磔纲罗而自理甚踈【高献纪】高仙芝谓程千里曰公面虽男子心如妇人【唐纪】乃防中而玉表【唐贾耽传】齐著作郎祖珽有文学多技艺而踈率无行尝为高祖中外府功曹因宴失金叵罗于珽髻上得之【陈世祖】
　　本朝潘郎晓踏河阳春明珠白璧惊市人那知望拜马蹄下胷中一斛泥与尘【坡诗】
　　言行相顾
　　经有其言无其行君子耻之【记】可言也不可行君子弗言也可行也不可言君子弗行也【记缁衣注言不高于行行不高于言言行相副】言顾行行顾言君子胡不慥慥尔【记中庸注慥慥言行相应之貌】子曰先行其言而后从之　古者言之不出耻躬之不逮也　君子耻其言而过其行【并语】
　　子圣人言行不失毫厘【荀子】言取而行违温彦博恶之【文中子】
　　能言不能行
　　经静言庸违【书】有其言无其行君子耻之【记】其言之不怍则为之也难【语】
　　子言不顾行行不顾言【孟】口言善身行恶国妖也【荀】孔子读而仪秦行【渊骞】
　　史羣臣上言宜封禅泰山诏曰即位三十年百姓怨气满腹吾谁欺欺天乎曽谓泰山不如林放乎何事汚七十二代之编録若郡县逺遣吏上寿盛称虚美必髠令屯田既上读河图防昌符幸泰山禅祭地于梁隂【汉光武】魏比年将帅多宠贵子孙衔杯跃马志逸气浮轩眉攘腕以攻战自许及临大敌忧怖交懐雄图锐气一朝顿尽【梁高祖】牛僧孺口道先王语行如市人【唐书本赞】
　　集遇客多言爱山水逢僧尽道厌嚣尘玉潭泉畔松间宿要见经年无一人【白乐天】相逢尽道休官去林下何曽见一人【唐僧灵彻】
　　矜持
