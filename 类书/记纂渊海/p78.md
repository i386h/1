<!-- { "loadSidebar": true } -->
　　棣州【倚郭一　厌次外县二　商河　阳信】
　　郡号乐安
　　州沿革天文危分野禹贡青州之域秦为齐郡地汉为平原渤海二郡地三国魏分置乐陵郡晋为乐安乐陵二国地隋置棣州治阳信县后罢唐复置乐陵天寳改为乐安郡乾元初复为州五代梁徙治东南本朝复徙于此【沿革表】
　　县沿革厌次本棣州地属乐陵唐又移治厌次后省厌次入乐安州　商河本汉县属平原郡又为后魏千乘郡隰沃县地北齐省隰沃入商河后废隋复置商河县阳信本汉县属渤海郡本朝属棣州【同上】
　　形胜谢恩台在州南二里　千乘城在阳信县西　昌城在阳信县　瑗城在阳信县亦名连城王莾更名东顺亭　马岭城在阳信东南北魏移厌次于此　黄巾寨在阳信东北曹操领兖州刺史追黄巾精兵三十万屯此地故名　狼邱冢在阳信东南相薛仁贵征东时憩此野火将燃有一狼以身取水展草火至而熄富平城在阳信东南汉张延夀锡封之邑　广野轩
　　在州东南隅　亷颇墓在州境上有祠　蔺相如墓在阳信县东　商河在县南　索河在州南淤为平壤民获桑麻之利【舆地纪胜】
　　人物唐任敬臣五嵗丧母哀毁过制七嵗问父英曰若何可报母英曰名显亲乃刻志从学十六举秀才又三年举孝亷授正字父亡数痛絶继母曰儿不胜丧谓孝可乎敬臣勉进饘粥累官文舘学士　五代李愚好学善属文梁时举进士宏词科后仕唐拜翰林学士从郭崇韬伐蜀有功累迁中书侍郎同平章事愚为相欲遵古法以创礼请颁六典示百司作乡饮酒礼　皇朝张令铎少贫勇力太祖时迁都虞征李筠有功为震寜军节度使太祖弟光美娶其女自谓从军三十年大小四十战未尝妄杀一人　张凝少武勇太宗在藩邸闻其名以为天防军都监真宗时率兵击契丹为贼所执其子昭逺从行即单骑突入阵中掖凝以出左右披靡累迁灵州安抚使大破契丹【同上】
　　集日之升也浴海而丽天岳之峻也切汉而临邉登髙者以致九霄之上爱景者欲在万人之先　千嵓瑞色思効祗以凝升万壑春云欲入封而空上【并丁春泽赋】水入北湖去舟从南浦回遥看鸡山转却似送人来【李白】野亭逼湖水歇马髙林间鼍吼风披浪鱼跳日映山【杜甫】本朝建隆二年升为团练又为防御大中祥符八年移治阳信县界【沿革表】城隅荒僻地潇洒一时虚雅有林泉乐闲同郊野居小园春自好幽径客来疎不学樊迟稼虞卿喜著书【张之才】杨桞巧含烟景合芙蓉争露华开城头山色相围坐眼底波声四面来　湖靣平随水靣长碧天垂影入清光一川风露荷花晓六月蓬瀛蒸坐凉【并曽子固】春隂桞絮不能飞雨足蒲芽緑正肥【赵孟頫】
　　莫州【倚郭一　任丘】
　　郡号文安
　　州沿革天文箕尾分野禹贡冀州之域汉为鄚县隋属瀛州唐置鄚州改鄚为莫本朝因之【沿革表】
　　县沿革任丘本汉鄚州地属涿郡汉平帝使中郎将任丘城此因名任丘县【沿革表】
　　形胜白马峰在州境其状如马　桂岩在任丘县境岩多桂木　濡水在鄚州西左传齐侯伐燕盟于濡水即此　水在任丘县西　易水在任丘西西流合滹沱而逹于海　掘鲤淀在任丘东南唐志言鄚州有九十九淀此其一也　长丰渠在任丘县西北渠可溉田鱼君陂在任丘县境开元中县令鱼思贤开故名　虞丘台在任丘县北相传汉吾丘夀王读书于此吾虞声相近故讹为虞丘云　长桑君庙在州城东即扁鹊师扁鹊庙在长桑君庙西　颛顼城在州东北即颛顼
　　所造　谒城在任丘南汉桓帝崩太后使窦武迎灵帝羣臣谒于此故名　高廓城在鄚州西南二十六里汉宣帝封河间献王子为高廓侯即此　长丰城在任丘北六十里本秦汉利丰县北齐废唐复置因县北有长丰故名　扁鹊故宅在鄚州东门外有药王祖业庄神臼在任丘南三十里邢子昂三郡志臼受一石二
　　斗晋有沙门移于寺经宿血满其中移于旧所复浄如洗【舆地纪胜】
　　人物汉张敏鄚人少好学举孝亷四迁尚书多所建明张超鄚人有文行汉灵帝时从车骑将军朱隽讨黄
　　巾有功为别部司马着赋颂笺檄等文又善草书世多寳之　三国张郃鄚人为魏偏将军立功颇多封都乡侯　南北朝邢祐鄚人少有学知名于时仕魏至成平侯子产举秀才除著作郎从子蚪尚书殿中郎蚪有二子臧为乐安内史有吏政召为黄门侍郎　张羡鄚人好学仕周累官司成大夫甚为当时所重　黎景熈鄚州人性强记以学行闻仕周拜著作郎仪同三司　隋张煚羡子好学有父风仕周歴膳部大夫进爵为伯皇朝邢昺鄚人应九经擢上第歴官刑部尚书【同上】集渚烟空翠合滩月碎江流澧浦无芳草沧波有钓舟山晚云和雪汀寒月映霜由来濯缨处渔父爱沧浪
　　【并皇甫茂政】一官成白首万里寄沧州乆被浮名累能无愧海鸥【刘文房】坐歇青松晩行吟白日长人烟隔水见草气入林香【皇甫茂政】空城流水在荒驿旧村稀秋日平原上虫鸣桑叶飞【李从一】位高汤左相权总汉诸侯不改周南化仍分赵北忧双旌过易水千骑入幽州塞草连天暮邉风动地秋无因陪逺道结束佩吴钩【皇甫茂政】
　　本朝丰寜六年省长丰县镇又省鄚县入任邱元祐二年复鄚县寻罢又为镇【沿革表】潮声半夜来寒渚夜色深秋照旧牕【刘贡父】一峯孤起势崔巍秀色拖蓝入酒杯灵药已从清路得平湖尝泛宿云回翰林明月舟中过司马虚亭竹外开我亦退公思蜡屐防看归路野人来【曾巩】
　　雄州【倚郭一　归信外县一　容城】
　　郡号易阳
　　州沿革天文尾箕兼昴毕分野禹贡冀州之域本汉易县属涿郡后汉属河间国晋改为易城县后魏属上谷郡北齐省入鄚县隋属河间郡唐初于此置北义州贞观六年州废八年复置归义县属州五代初置瓦桥闗周为雄州本朝因之【沿革表】
　　县沿革归信周时雄州地本朝置归信县　容城汉旧县属涿郡东汉省唐初名容城【同上】
　　形胜大雄山在州西高峙数十丈　小防山在大防山左多竒峯有甘泉出焉　雄河在归信县南东入海均乐亭在州治旧名望山亭　瓦桥闗在州境为三闗之一　三台城在容城县境昔燕魏分易水为戒筑三台以耀武　亚谷城在归信县西汉景帝封降王卢它为亚谷侯即此　易京城在州境南临水汉公孙瓉所筑人物南北朝陈竒魏人少孤奉母至孝通经史尤精于易常非郑马融解经失防后补秘书高允称其非凡学可及　皇朝赵信归信人景徳中为隰州兵马累功迁龙神四厢都指挥使歴知数州刚强自负喜谋轻财众乐为用　赵珣信之子工骑射仕至显官　赵瑜珣之弟与兄齐名亦至显官　赵璞瑜之弟亦英伟知名当世【并舆地纪胜】
　　集北地寒应苦南庭戍不归雨雪闗山暗风霜草木稀【皇甫茂政】登高望燕代日夕生夏云司徒拥精甲誓将除国氛【韦应物】易水南邉是白沟北人为界海东头【前人】虽无壮士节与世亦殊伦髙盼邈四海豪右何足陈【左太冲】东逾辽海北滹沱星象风云喜色和紫气闗临天地濶黄金台贮俊贤多【杜甫】
　　本朝政和三年赐郡名曰易阳建隆四年复置阳城【沿革表】古闗衰栁聚寒鸦驻马城头日影斜犹去西楼二千里行人到此莫思家【欧阳脩】马头今日过中都到得防州更有书道路莫愁音问少天寒沙漠雁全疎【彭汝砺】济曲笛声出禁墙邉城一聼醉千觞明朝便是南归客已觉身依日月傍【沈文通】客行相聚且一醉不见越人空古邱【曽子固】
　　覇州【倚郭一　文安外县一　大城】
　　郡号永清
　　州沿革天文箕尾分野禹贡冀州之域本秦上谷郡地汉属渤海郡后汉属广阳郡晋属章武国隋初属瀛州后属涿郡唐属幽州后改为永清县即益津闗也后周克复益津闗始置霸州【沿革表】
　　县沿革文安汉旧县唐属覇州　大城汉东平舒县五代周属霸州【同上】
　　形胜莫金山在州城东南　南山在州城东其山乔松脩竹周匝十数里内有台榭为一郡之望　雁头山在州城东南　巨马河在州南自直沽入于海　文安潭在县北髙桥淀在霸州东周延三十里　安信城左州东古为峪口闗　圻城在州东杨彦朗屯兵于此以拒契丹　广陵城在文安县西北【舆地纪胜】
　　人物汉周堪宣帝时论经石渠惟堪最高元帝时与萧望之并领尚书以师傅见尊重后迁太子太傅　南北朝周惠逹文安人后周文帝时进爵为公兼尚书仆射谦退下人喜防良士当时重之　皇朝张晖大城人太祖时从征泽潞并蜀躬抚士卒人忘其劳【同上】
　　集雨露从邉起旌旗上陇遥暮天沙漠漠空碛马萧萧塞路随河水闗城外栁条和戎先罢战知胜霍嫖姚【皇甫孝常】云静妖星落秋高塞马肥据鞍雄剑动摇笔羽书飞方期成献凯歌舞共春晖【杜必简】五原烽火急六郡羽书催氷状飞狐冷霜浓雁哀【沈佺期】将军朝受钺战士夜啣枚紫塞金河里葱山鐡勒隈【同上】燕郊芳嵗晚残雪动邉城露重寳刀湿沙虚金鼔鸣【崔颢】
　　本朝政和三年赐郡曰永清景祐二年废永清入文安元丰四年割鹿角砦信安军政和三年改刘家窝砦曰安平阿翁曰仁孝雁头曰和寜喜涡曰喜安【沿革表】重闗深鎻白云收天际诸峯黛色流北枕龙沙通絶漠南临凤阙壮神州　烟生睥睨千岩晓露湿芙蓉万壑秋王气自应成五彩龙文长傍日光浮【并曽棨】乱山环合疑无路小径萦廻长傍溪【苏子瞻】
　　徳州【倚郭一　安徳外县一　平原】
　　郡号平原
　　州沿革天文危分野禹贡青州之域本齐郡地汉析置平原郡治平原县东汉晋魏俱为平原国后魏改为郡又置安徳郡隋置徳州属平原郡唐置徳州寻改平原郡乾元初复为徳州治安徳县五代晋移治长河县本朝移治安徳【沿革表】
　　县沿革安徳本夏鬲侯国汉为平昌县唐改为徳安本朝省为安徳　平原汉置县为平原郡治晋属平原国后魏徙置聊城而以县属清州寻属安徳郡又改属徳州【同上】
　　形胜望逺台在平原县平原岭可望百余里　安徳城在徳州境汉所置　卫河在州城西经河间界入海　广川楼在州境内　陈公堤在州东南北底大海　董子读书台在徳州境内　基山在安徳西二十里　笃马河在州城东　龙泉井在安徳县寺内其水甘防虽大旱不竭　黒水潭在安徳县西望之其水如黛上有龙王庙　长魁台在安徳县东　观莲台在安徳西相昔刘闗张至此见池莲盛开筑台起楼　东方画像賛在平原县治内晋夏侯湛譔唐顔真卿书【纪胜】
