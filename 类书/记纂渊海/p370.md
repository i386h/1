<!-- { "loadSidebar": true } -->
　　集归到双林亲慧逺【唐裴休诗】尝为逺公传永懐尘外踪【孟浩然诗】
　　诗僧
　　传记僧昼字皎然工律诗尝谒韦苏州恐体不合乃于舟中作古体数十篇为贽韦公不称赏明日冩旧制献之韦大嗟叹【唐因话録】
　　集人言澄观乃诗豪一座竞吟诗句新【韩诗】战诗无与敌浩汗横戈鋋【韩诗送灵师】令纵释氏之秀者又善为文藩维大臣文武豪士有尊行美德建功树业令纵从而为之歌颂【送令纵】无本于为文身大不及胆【送无本】文畅喜为文章其周游天下凡有行必请于缙绅先生以求咏歌其所志解其装得所叙诗累百余篇非至笃好其何能致多如是耶【送文畅序】多生修律业外学得诗名【张文昌】诗思竹间得道心松下生
　　本朝浮屠秘演喜为歌诗以自娱石曼卿尤称秘演之作以为雄健有诗人之意【欧公秘演诗集序】惟俨虽学于佛而通儒术喜为辞章【惟俨集序】　闲中用意归诗笔【临川】佛者惠厪从欧阳公游三十余年公尝称之为聦明才智有学问者尤长于诗【东坡厪上人诗集序】清言氷玉质壊衲山水纹【后山】
　　圆寂
　　史佛圗澄卒后郭门吏报石季龙云见师携一履西去季龙掲其墓唯见一履与一石【赵録】
　　集识灭形全异凡死【刘宾客】灯续生前火炉添没后香【钱起】冩留行道影焚却坐禅身塔院关松雪经房锁隙尘【贾浪仙】宝山枯龙移水涸【吕温弥阿寺碑】残经窓下依然在【刘文房】寂寂灵塔滔滔逝川恒沙刼壊智月常圎【李华碑】宴坐示寂【同上】化縁既周跌坐报尽【王僧碑】飞鸟无迹去雷罢震【独孤及律师铭】千载空云去【唐文粹】烈烈英风横飞西土　两楹梦奠双树变色【同上】海山不是吾归处归即应归兠率天【白居易诗见太平广记】
　　本朝佛圗澄欲使人辞石虎曰焰幻之躯化期已及【见类要】昔本无生今亦无灭【东坡集】隠如寒月堕清昼空有孤光留故躔　莹然牟尼归眞于土　霜颅隠白毫锁骨埋青玉皆云似达摩只履还天竺【同上】后魏二十八祖达摩端居而逝葬熊耳山起塔于定林寺后三嵗魏宋云奉使西域廻遇师于葱岭见手携只履翩翩独游云问师曰西天去又谓云曰汝王已厌世云闻之芒然别师东还暨复命即明帝已登遐矣迨孝庄即位云具奏其事帝令启圹惟空棺一只革履存焉举朝为之惊叹奉诏取遗履于少林寺供养【景德传灯録】
　　茶毗
　　集薪尽火灭归眞息煆【梁简文帝文】身壊口不壊舌根如红莲【白侍郎】焚却坐禅身【买浪仙】
　　本朝玉骨随薪尽空留一分香【临川】今年复扣门空房但飕飗云已灭无余薪尽火不留【东坡】
　　祭挽
　　集缁素坠心栋梁落构【李邕碑】绍释风于西域廻佛日于东维【李白祭睿和尚】师之度世以定以慧为医药师救疗一切【白傅集】福智夀臈天下一人灵芝无根霜竹有筠师身是假师心是眞【白傅集】
　　本朝欲向横堂一挥泪翻思月落不离天【何正平】
　　尼
　　史太宗崩武氏随众感业寺为尼【通鉴唐髙宗永徽五年】勅禁私度僧尼是岁天下尼一万八千七百五十六【后周世宗显德二年】传记僧史略曰汉明帝既听刘峻出家又听洛阳妇女阿潘等出家此葢中国尼之始也【事物纪原】
　　集大明和尚卒弟子尼无染命僧灵屿为行状凡塟大浮图未尝有比丘尼主碑事今无染实来涕涙以求无染韦氏女世显贵【柳文】郭代公爱姫薛氏防尝为尼白居易诗曰头青眉眼细十四女沙弥步慵行道困起晩诵经迟应是仙人子【小名仙人子】花官未嫁时【长庆集】生来未扫眉身轻礼拜穏心慢记经迟【王建集】女释者【柳文起废荅】东晋何充始舍宅安尼此葢尼寺之起也【事物纪原】
　　本朝尽出花钿散宝津云鬟齐剪向残春　贝叶乍翻疑轴锦音初学误梁尘从兹艳质成空后湘浦都无解佩人【诗话】
　　记纂渊海卷八十五
<子部,类书类,记纂渊海>
　　钦定四库全书
　　记纂渊海卷八十六　　　宋　潘自牧　撰仙道部
　　神仙
　　子藐姑射之山有神人居焉肌肤若氷雪绰约若处子不食五谷吸风饮露乗风气御飞龙而游乎四海之外【庄子】至人大泽焚而不能热河汉沍而不能寒疾雷破山狂风振海而不能惊【同上】至人倚不防之柱行不关之涂禀不竭之府学不死之师【淮南子】公孙卿言仙人好楼居上作蜚亷桂馆益夀延夀馆【通鉴】蓟子训与一老翁摩挲铜人语曰适见铸此已五百嵗矣【后汉蓟子训传】
　　传记食气者神明而夀不食者不死而神【大戴礼易本命篇】黄初平丹谿人十五家使牧羊有道士见其良谨便将至金华山石室中四十余年不复念家其兄初起索之不得见后在市有道士善卜乃就占之道士曰金华山中有牧儿是卿弟非耶初起即随道士寻见兄弟悲喜问羊何在初平曰近在东初起徃视了不见羊但见白石无数还曰无羊初平曰羊在耳但兄自不见便乃俱徃初平言叱叱羊起初是白石皆起成羊数万头曰我弟得神通如此吾可学否初平曰唯好道便得初起便弃妻儿留就初平共服松脂伏苓至千日能坐能立在日中无影有童子之色后还乡诸亲死亡畧尽乃去以方教授南伯逢易姓为赤初起改为鲁班初平改为赤松子其后传服此药得仙者数十人【神仙传】王乔有三同姓名有王子晋王乔有叶令王乔令食肉芝王乔乃蜀中神仙也【王氏神仙传】男之髙仙曰真人女曰元君【太平广记】蓬莱弱水三十万里非飞仙莫到【续仙传】河东须曼都好道出家三年而反曰去时有数仙人将上天篱有数里而止月之旁甚寒凄怆【论衡】羿请不死之药于西王母其妻嫦娥窃而食之奔入月宫托身于月是为蟾蜍【王充论衡】江妃二女皆丽服华装佩两明珠逰于江汉之湄逢郑交甫交甫不知其神也遂下与言曰愿请子之佩二女觧佩以与交甫受而懐之趋去数十歩视而懐空无佩顾二女忽然不见【列仙传】毛女字玉姜形体生毛秦始皇宫人也秦亡入山道士教食松叶遂不饥寒在华隂山中【列仙传】西王母者金王母也厥姓缑氏女子之登仙得道者咸焉【集仙録】萼緑华者女仙也上下青衣顔色艳整【真诰】鲁妙典女道士生而好道入九嶷山仙去【三洞珠囊】谢自然女道士入洞庭山无疾而化有云鹤之瑞仙去【同上】女几者陈市上酒妇也随仙人居女几山【女仙録】麻姑与王方平降于蔡经家麻姑是好女年十八九许于顶上作髻余发垂之至腰手似鸟爪【神仙传】
　　集飘飘戏九垓【选逰仙诗】冠霞登防阁解玉饮椒庭【乐府升天行文选】神仙排云出【神仙诗】风餐委松栢云卧恣天行【升天行】饮清岑之玉醴兮餐沆瀣以为粮【张衡思赋】遗世翫道絶粒茹芝【孙绰天台赋】王乔控鹤以冲天应真飞锡以蹑虚寻不死之福庭【同上】闻至人之休风齐天地于一指【秋兴赋】嘘吸冲和吐故纳新蝉蜕龙变弃俗登仙【东方朔赞】至人无已先天地而御六气列仙神化隘宇宙而遗万物【岑文夲】有时驱猛虎虚室使仙童【杜诗】云卧逰八极玉顔已千霜【李白】朝餐云母散夜吸沆瀣精【白侍郎】仙翁已得道混迹寻岩泉肌肤氷雪莹衣服云霞鲜绀髪丝并致韶容花共妍方瞳防漆髙歩凌飞烟几见桑海变莫知龟鹤年所憇九清外所逰五岳巅轩昊旧为侣松乔难比肩浩荡八溟濶志泰心超然形骸既无束得防亦都捐岂识椿菌异那知鹏鷃悬【白傅集】呉葛仙翁歩行水上衣履不湿【白帖】绵日月而不老配日月而长存【同上】如烟非烟不知处【韦应物集】緑鬓萦云裾曳雾双节飘飖下仙歩日月分明到世间碧云何处来时路【同上】中有一人披霓裳诵经山顶餐霞浆朝出青霄礼玉堂夜扫白云眠石牀【刘长卿】觧形而遗世乗白云而上賔【唐文粹】不践名利道始觉尘土腥不味稲梁食始觉神骨清【同上】妾巫山之女也朝为行云暮为行雨【宋玉赋】上古既无世所未见瓌姿伟态不可胜讃【神女赋】婆娑乎人间【同上】灵姬顾我笑粲然啓玉齿【郭景纯逰山诗】聘王母于银台【选思赋】
　　本朝金鼎销红日丹田老紫芝【诗话縂】玉宇清风来处逺仙家白日静中长【欧公诗】衣裳飘飖薄烟雾泊然冲虚无营【栾城集】至人本无梦梦则亦逰仙真人本无睡睡则浮云烟【诗话】先生去后应难老乞与贫儒换骨丹【同上】
　　洞府
　　传真仙之福庭天地之下府号曰金庭不死之乡养真之灵境也【仙传拾遗】王屋山有洞天神仙之府　五台山道家紫府洞也东峯有离岳大球西峯有丽农瑶室南峯有洞光珠树北峯有玉洞琼芝中峯有自明之金环光之璧【并列仙传】
　　集云生梁栋间风出窓戸内【郭景纯逰仙诗】山岳神秀圣逰化灵仙窟宅【孙绰天台赋】洞门无锁钥俗客不曽来【韩文】有地在壶中无人知地脉【刘賔客】胜景不易遇入门神顿清【唐文粹】
　　十洲【并序】
　　序曰汉武帝既闻王母说八方巨海之中有祖洲瀛洲洲炎洲长洲元洲流洲生洲鳯麟洲聚窟洲等十洲并是人迹所希絶处又知东方朔非世上人是以延之曲室而亲问十洲所在方物之名故书记之方朔云臣甞随师之主履行北至朱陵扶桑之厥渠海冥夜之丘纯阳之陵始青之下月宫之间内逰七丘中旋十洲践赤县而逰五岳行陂泽而息名山臣自少及今周流六天渉歴八极于是矣未若陵灵之子听真之官上下九天洞视百方北极钩陈而并华葢南翔太丹而栖大夏东之通阳之霞西薄寒空之野日月所不逮星汉所不与其上无复物其下无复底臣之所识如此愧不足以酬广大
　　祖洲
　　祖洲近在东海之中地方五百里去西岸七万里上有不死之草草形如菰苗长三四尺人死者以草覆之皆当时活研末服之令人长生昔秦始皇苑中多枉死者横道有鸟如乌状衔此草覆死人面当时起坐而自活也有司闻奏始皇遣使者赍草以问北郭鬼谷先生鬼谷先生云臣闻东海祖洲上有不死之草琼田内或名为养神芝其叶似菰苗丛生一本可活一人始皇于是慨然曰可采得之否乃使徐福发童男童女各五百人率载楼船等入海寻祖洲遂不返福道士也字君房后亦得道
　　瀛洲
　　瀛洲在东大海中地方四千里大抵对防稽郡去西岸七十万里上生神芝仙草又有髙玉石且千丈出泉如酒味名之为玉醴泉饮之数升辄醉令人长生洲上多仙家风俗似吴中山川如中国也
　　洲
　　洲在北海之中戌亥之地地方七千二百里去南岸三十六万里有都仙伯真公所治多丘山又有风山多风气响雷电对天西北门上多大仙官宫室宫室各异饶金石紫芝又是三天所治之处
　　炎洲
　　炎洲在南海中地方二千里去北岸九万里上有风生兽似豹青色其大如貍张网取之积薪数车以烧之薪尽而兽不燃灰中而立毛亦不焦斫刺不入打之如皮嚢即以铁锤锻其头数十下乃死而张口向风湏臾复活以石上菖蒲塞其鼻即死取其脑和黄菊花服之尽十斤得夀五百年又有火林山山中有火光兽大如防毛长三四寸或赤或白山可三百里许晦夜常见此山林乃是此兽光照状如火光相似取其兽毛以缉为布时人号为火光浣布也国人衣服之若有垢污以水浣之终不洁浄唯以火烧两食乆振摆之其垢自落洁白如雪亦多仙家居处
