<!-- { "loadSidebar": true } -->
　　史燕太子丹见田光曰燕秦不两立愿留意也光曰臣所善荆轲可使也太子曰愿勿泄光见荆轲曰言足下于太子也太子告光曰勿泄是疑光也夫为行使人疑之非节侠也欲自杀以激荆轲曰愿足下言光以死明不言也遂自刎而死【史记】伍子胥窘于江上道乞食志岂尝须臾忘郢耶故隠忍就功名非烈丈夫孰能致死哉【史记互入坚忍不拔】伍子胥谏吴王吴太宰嚭谗之吴王赐劒死子胥乃告其舎人曰必植吾墓上以梓令可以为器而抉吾眼挂吴东门之上以观越冦之入灭吴也乃自刎死【史记】彭越尝与栾布防彭越反枭头于洛阳诏曰有敢收视者辄捕之布奏事彭越头下祠而哭之吏捕以闻布曰彭越已死臣生不如死请就烹【史记】豫让事智伯智伯灭让挟匕首刺襄子襄子释之顷之漆身为厉吞炭为哑行乞扵市曰所以为此者将以愧天下后世之为人臣懐二心以事其君者也顷之襄子尝出让伏桥下马惊襄子乃数让让曰臣固伏诛望请君之衣而击以致报雠之意则死不恨襄子持衣与让让拔劒三跃而撃之曰吾可以下报智伯矣【史记互入坚忍不拔】燕入齐闻画邑人王蠋贤谓蠋曰吾以子为将封子万家蠋曰忠臣不事二君贞女不更二夫与其生而无义固不如烹遂经其颈于树枝自奋絶脰而死【史记田单传賛】秦王令赵王鼓瑟蔺相如曰闻秦王善为秦声请奉盆缻秦王以相娱乐秦王怒不许相如进缻因跪请曰五步之内请得以颈血溅大王矣左右欲刃相如相如张目叱之左右皆靡秦王为一撃缻相如顾赵御史书曰某年月日秦王为赵王撃缻【史记】鲁仲连闻秦为帝曰连有蹈东海而死耳吾不忍为之民也【同上】蔺相如奉璧奏秦王视秦王无意偿赵城乃曰璧有瑕请指示王王授璧相如持璧却立倚柱怒髪上冲冠曰大王必欲急臣头今与璧俱碎于柱矣相如持璧睨柱欲以撃柱秦王恐其破璧乃辞谢【同上】曹沬执匕首刼齐桓公尽归鲁之侵地【史记刺客本传】聂政刺杀韩相侠累因自反面抉目自屠出肠以死【史记】荆轲见樊于期曰秦之遇将军厚矣父母宗族皆为戮没今闻购将军首金千斤今有一言可以解燕国之患报将军之雠愿得将军之首以献秦王秦王必喜臣左手挹其袖右手揕其胷将军之雠报矣樊于期偏袒扼腕曰此臣之日夜切齿腐心也今乃得闻教遂自刎【同上】项王留沛公饮亚夫令项荘以劒舞撃沛公张良见樊哙曰今日事甚急哙请入与之同命即入军门侧盾撞衞士仆地遂入披帷立瞠目视项王头髪上指目眦尽裂项王问客何为者张良曰沛公之参乗樊哙也王曰壮士赐斗酒哙立而饮之赐一生彘肩哙覆盾于地加彘肩上拔劒切而啗之王曰壮士能复饮乎哙曰臣死且不避巵酒何辞乎【史记项羽纪】田横自刭二客穿其冢旁孔皆刎下从之横客五百人尚在海中使使召之至则闻田横死亦皆自杀【通鉴汉髙纪】贯髙曰所以不死一身无余者白赵王不反也今王已出吾责已塞死不恨矣且人臣有簒弑之名何面目复事上哉纵上不杀我不愧扵心乎乃仰絶吭遂死之【通鉴汉惠纪】赴死如归【前汉栾布传】吴郡王闳渡钱塘江遭风船欲覆闳拔劒斫水骂伍胥风息得济【谢承后汉书】夫严气正性覆折而已岂有员园委屈可以每其生哉凛凛焉皜皜焉其与琨玉秋霜比质可也【园即刓字团无棱角也每贪也言宁倾覆推折不能委曲以贪生也东汉孔融传】杀身为君【齐孟阳代君居牀以待贼西汉纪信乗黄屋以诳楚】破家为国【要离焚妻子以徇吴李通诛宗族以从汉东汉孔融传】袁绍杀臧洪同郡人陈容曰将军诛暴先诛忠义岂合天意绍使人牵出容曰今日宁与臧洪同日死不与将军同日生遂复见杀坐者叹曰如何一日杀二烈士【后汉】含笑入地【东汉韩绍传】邓艾斩诸葛瞻瞻子尚叹曰父子荷国重恩不早斩黄皓使败国殄民用生何为防马冒陈而死【通鉴魏元纪】卞壸苦战而死二子眕盱随父后亦赴敌而死其母抚尸哭曰父为忠臣子为孝子夫何恨乎【通鉴晋成纪】有前死一尺无却生一寸【通鉴梁武纪】千载之后凛凛犹生【北史】蔺相如叱秦王目眦皆裂【唐王君廓传】段秀实素有人望朱泚反召秀实议事源休在坐秀实勃然起执休腕夺其象笏奋前唾泚面遂撃之泚举臂捍笏中颡流血满面【唐书互入节操】张巡城陷西向再拜曰为救不至臣智勇俱竭不能全一城今使逆贼见逼臣死之后愿为鬼与贼为厉以答国恩【唐书】李克用执孙揆揆大骂不屈克用怒使以锯解齿不行谓曰死狗奴解人当夹之以板汝辈安知行刑刑者如其所言骂声不辍至死【唐书孙揆传】顔氏一门死于刀锯者三十余人【通鉴唐宗】睢阳士卒死伤之余才六百人张巡许逺分城而守之令南霁云将三十骑犯围而出告急于临淮见贺兰进明进明强留之具食与乐延霁云慷慨泣且语曰霁云来时睢阳之人不食月余矣霁云虽欲独食且不下咽也夫拥彊兵观睢阳陷没曽无分灾救患之意岂忠臣义士之所为乎因齧落一指以示进明曰霁云既不能达主将之意请留一指以示信归报【通鉴唐肃宗互入坐视】刘辟发兵围东川林蕴力諌辟举兵辟怒械繋于狱引出将斩之隂戒行刑者使不杀但数砺刃于其颈欲使屈服而赦之蕴叱之曰竖子当斩即斩我颈岂汝砥石耶【通鉴唐宪纪】虽千五百年其英烈言如严霜烈日可畏而仰哉【唐顔真卿传賛】传记烈士徇名壮夫重气宁为兰摧玉折不为瓦砾长存【史通】
　　集烈士甘危躯以成仁【文选七啓】烈心厉劲秋【文选长安行】赍志没地【选江文通恨赋】纵死侠骨香不慙世上英【李白】海上五百人同日死田横当时不好贤岂传千古名　直向草中耿介死不求黄金笼下生【同上】寳劒思存楚金锤许报韩【骆宾王】丹诚自守虽九死而如归白刃交前岂三军之可夺喑呜则山岳崩頽叱咤则风云变色【同上】壮志死不息
　　千年如隔晨【韩送惠师诗】英心甘鬬死【韩退之孟郊聨句】至诚无忘炳若日月烈气不散长为风雷【吕和叔文】茍効用之得所虽杀身而何计【张九龄麈尾赋】白虹千里气血颈一劒义【刘义】平生一匕首【孟浩然】恨血千年土中碧【髙达夫】泣血尝胆誓复国雠刻骨镂肌敢违天造【陈子昻】多应衔恨骨千古不为尘【杜荀鹤】万古壮骨【唐文粹】植髪成干橹厉气成风云【同上】纵死犹闻侠骨香【王维集】万古英风【栁文】报恩不到头徒作轻生士【刘义诗】
　　本朝生为楚英没为吴豪烈气不冺视此江涛【东坡祈晴吴山文】精诚贯山石为烈【东坡诗】张睢阳生犹骂贼嚼齿穿龂顔平原死不忘君握拳透爪【古今诗话】
　　伟杰
　　经维此仲行百夫之防维此鍼虎百夫之御维此奄息百夫之特【诗黄鸟】邦之桀兮【诗伯兮】
　　子俊杰在位【孟】智过万人谓之英千人谓之俊百人谓之豪十人谓之桀【淮南】
　　史江充为人魁岸【西汉本传师古曰亷棱如崖岸之形】魁梧竒伟【西汉张良賛】俶傥竒伟【西汉雄传】为人精悍【西汉严延年传】踔絶之能【西汉孔光传】识时务者在乎俊杰【蜀志诸葛亮传注】凛凛与秋霜争严真丈夫哉【唐卓行传賛】
　　集直若砥矢言若丹青进不隠其谋退不顾其命此诚絶世之行俊彦之英也【楚辞】丈夫之雄也【孔文举书】
　　失节
　　史中行説曰必我也为汉患者中行説既至因降单于单于甚亲幸之【通鉴汉文纪】清名之士纪逡两唐【林遵】皆仕王莽【西汉鲍宣传】汉使王乌等闚匈奴匈奴法汉使不去节不以墨黥其面不得入穹庐乌北地人习北俗去其节黥面入庐【西汉匈奴传】齐明帝即位徴沈约为五兵尚书国子祭酒帝崩为司徒初梁武在西邸与约旧逰勲业既就天人允属约常叩其端帝黙然而不应他日又进曰今与古异不可以淳风期万物士大夫攀龙附鳯者皆望有尺寸之功以保其福禄今童儿牧竖悉知齐祚之终帝曰吾方思之约曰公初起兵樊沔此时应思今日王业已就何所复思若天子还都公卿在位则君臣分定无复异图君明于上臣忠于下岂复有人方更同公作贼帝然之约出召范云告之帝受禅为尚书仆射奉防之日吏部尚书范文等二十余人咸来致拜【南史沈约传】马仙琕曰小人如失主犬后主饲之则复爲用矣【通鉴齐和纪下】卢藏用始隠有意当时世人目为随驾隠士晩乃徇权利务为骄纵素节尽矣【唐书本传】委靡轻熟偷生自私【唐书忠义传】郑韬以户部尚书致仕自襁褓迨于县车事真伪十一君凡七十载【五代史】冯道事晋晋灭又事契丹耶律徳光于京师徳光责道事晋无状道不能对又问曰何以来朝对曰无城无兵安敢不来徳光诮之曰尔是何等老子对曰无才无徳痴顽老子【五代史冯道传】冯道之为相歴五朝八姓若逆旅之视过客朝为仇敌暮为君臣易面变辞曽无愧怍大节如此虽有小善庸足称乎【通鉴】集何意百链刚化为绕指柔【文选古诗】对穹庐以屈膝【丘希范书】雄作剧秦美新一篇【文选云配五帝冠三王开辟以来未之有也】
　　本朝末路丧初心【东坡诗】
　　才美
　　经美如英【万人为英】美如玉【诗汾沮洳】故建邦能命田能施命作器能铭使能造命升髙能赋师旅能誓山川能説丧纪能诔祭祀能诏君子能此九者可谓有徳音可以为大夫也【诗定之方中注】
　　子刀刃若新发于硎【荘养生互入方兴未艾】应当时之变如数一二【荀子】
　　史髙阳氏有才子八人齐圣广渊明允笃诚髙辛氏有才子八人忠肃恭懿宣惠慈和【左文十八年】吴中贤士大夫皆出于项梁下每吴中有大繇役及丧项梁常为主办【史记项羽本纪】登髙能赋可以为大夫言感物造端材知深美可与图事故可以为列大夫也【西汉艺文志】邓禹曰冦恂文武备足有牧民御众之才【通鉴汉平纪】器局方整有万夫之望【晋书】笔敷华藻吻纵波涛方驾搢绅足为翘楚【晋庾亮等賛】风力局干冠冕一时　上马横槊下马谈论【桓荣祖传】上马能撃贼下马作露板唯傅脩期尔【通鉴齐明纪本朝续世说第四卷引此语版字作布字】帝谓周舍曰柳恽可谓具美分其才艺足了十人【梁书】崔孝伯才浩浩如黄河东注【北史本传】刘晏有精力变通有无曲尽其妙募善走者置逓相望觇报四方物价虽逺方不数日皆达食货轻重之权悉制在掌握勾检簿书出纳钱谷事虽至细必委之士类吏惟书符牒不得轻出一言晏始为转运使时天下见户不过二百万其季年乃三百余万在晏所统则増非晏所统则不増也其初财赋嵗入不过四百万缗季年乃千余万缗其始江淮盐利不过四十万缗季年乃六百余万缗【通鉴唐德宗】上顾张镒曰才兼文武望重内外无以易卿【同上】兼资文武出将入相【唐王珪传】卢藏用谓李邕如干将莫邪难与争锋【唐书本传】一日千里【唐书苏廷硕传】徳裕廊庙老子手鸣鴈落刃往牛解【唐元稹论衡】
