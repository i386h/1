<!-- { "loadSidebar": true } -->
　　传记郑众谓匈奴曰不忍将大汉节对氊裘独拜【东观汉纪】汉顺帝徴樊英诏郡县驾载上道英不得已到京师称疾不肯赴乃强舆入殿犹不以礼屈帝怒曰朕能生君能杀君能贵能贱能富能贫君何慢朕英曰臣受命于天尽其命天也死得其命亦天也陛下焉得杀臣臣见暴君如见仇雠立朝犹不肯可得贵乎虽在布衣环堵之中晏然自得不易万乗之尊又可得而贱乎陛下焉得贱臣臣非礼之禄万钟不受申其志虽箪食弗厌也陛下焉能富臣焉能贫臣帝不能屈【汉樊英列传】魏世祖选丁邯为郎邯托疾不就诏问实病羞为郎乎对曰臣实不病耻以孝亷为令史耳世祖怒使虎贲杖之数十诏问欲为郎否对曰能杀臣者陛下不能为郎者臣也诏出不为郎【三辅决录】李白失意游华山过县宰方开门决事白乗醉跨驴过门宰怒不知太白也引至庭下曰汝何辄敢无礼白乞供状状无姓名曰曽令龙巾拭吐御手调羮贵妃捧砚力士脱靴天子门前尚容吾走马华隂县里不许我骑驴【摭遗】
　　集天资木强不能屈节权门地隔蓬心不能买名时议【骆宾王】时弃道犹存【陈子昻】艰危气益増【杜诗】至寳有本性精刚无与俦可使寸寸折不能绕指柔　泥涂不屈青云心【并白侍郎】若见中丞忽相问为言腰折气冲天【元微之】本朝王荆公谓孙立节曰吾条例司当得开敏如子者孙笑曰公过矣当求胜我者若我辈人则亦不肯为条例司矣【东坡刚説】门前万事不挂眼头虽长低气不屈【坡公诗集】
　　无守
　　子乡为身死而不受今为宫室之美为之乡为身死而不受今为妻妾之奉为之乡为身死而不受今为所识穷乏者得我而为之【孟】如委已而从人虽有规矩凖绳焉得而用之【子】
　　史见利则逝见便则夺【西汉贾谊传】素无所守持而为好言于下【汉武纪】元稹始言事峭直欲以立名中见斥废十年信道不坚乃丧所守附宦官得宰相位晩节弥沮丧加亷节不饰【唐书本传】冯道虽为首相依违两可无所操决或谓帝曰冯道承平之良相今艰难之际譬如使禅僧飞鹰耳【五代晋髙祖】
　　传记皇甫嵩当董卓为太师嵩中丞见卓拜卓曰可以服未嵩曰安知明公乃至是乎【汉晋春秋】
　　集凡一人毁之则自以为不足一人誉之则自以为有余【韩退之】
　　中立不倚
　　经君子上交不谄下交不渎【易】不刚不柔厥徳允修【书】维仲山甫柔亦不茹刚亦不吐不侮鳏寡不畏彊御【诗】刚气不怒柔气不慑　君子中立而不倚强哉矫【并记】
　　不得中道
　　子欲轻之于尧舜之道者大貉小貉也欲重之于尧舜之道者大桀小桀也　杨子取为我拔一毛而利天下不为也墨子兼爱摩顶放踵利天下为之【并孟】负石而赴河是行之难为者也而申徒狄能之然而君子不贵者非礼义之中也【荀】过则失中不及则不至【扬】李仲元不夷不惠可否之间【杨渊骞司马温公注云有清和之美而无隘与不恭之失】动失之繁静失之寡【文中子】
　　史矫枉者过直【西汉外戚传】
　　传记昔闻陶潜赋归去来即径归王羲之乃自誓于父母坟前且仕宦岂不是好事但防行已如何【元城语录】
　　无愧
　　经相在尔室尚不愧于屋漏　对越在天【并诗】君子内省不疚无恶于志【记】子曰内省不疚夫何忧何惧【语】子自反而忠矣其横逆由是也君子曰此亦妄人也已矣　仰不愧于天俯不怍于人【并孟】
　　史范武子祝史陈信于鬼神无愧辞【左】内省不疚何恤人言【东汉班超传】郭子仪夺兵权朝闻命夕引道无纎芥自嫌【唐书本传】崔斯立曰余不负丞而丞负余【唐书本传】
　　传记蔡伯喈为天下作碑铭多矣未尝不有惭色唯郭先生碑无愧耳【郭子别传】
　　集内自省而不慙【楚辞】思对上灵之心【文选序】仰不愧天俯不愧人内不愧心【韩文】无怍于心无愧于色【栁宗元】
　　本朝唐王义方道南海舟师持酒脯请福义方酌水誓曰有如忠获戾孝见尤四维廓氛千里安流神之聴之无作神羞是时盛夏涛雾蒸涌既祭天云开露人壮其诚【孔白六帖】晁无咎言司马温公有言吾无过人者但平生所为未尝有不可对人言者　性何适之不可中无愧之为安【并东坡文】
　　无隠
　　经事君有犯无隠事师无犯无隠　瑜不掩瑕瑕不掩瑜【记】子曰二三子以我为隠乎吾无隠乎尔【语】
　　子郭林宗谓仇季智曰子尝有过否季智曰吾尝饭牛牛不食搏牛一下【卞子】有常产者有常心【孟】人有常理【管子】史开心见诚无所隠伏【东汉】或问伦有私乎对曰昔人有与吾千里马者吾虽不受每三公有所选举心亦不能忘而亦终不用吾兄子病一夜十往退而安寝吾子有疾虽不省视而竟夕不眠若是者岂可谓无私乎【东汉第五伦传】帝召允谓曰国书浩作不允曰太祖记前著作郎邓彦海所撰先帝记及今记臣与浩同作然而臣多于浩帝大怒曰此甚于浩安有生路景穆曰天威严重允迷乱失次耳臣向问皆云浩作帝问如东宫不允曰臣罪应灭族不敢虚妄殿下以臣侍讲日乆哀臣乞命耳实不敢迷乱帝谓景穆曰直哉此亦人情所难而能临死不移且对君以实贞臣也寜失一有罪宜宥之【北史髙允传】诏百官言得失常何武人马周为条对二十余事太宗怪之曰此非臣所能家客马周教臣言之【唐书马周传】崔祐甫作相未二百日除官八百人上尝谓祐甫曰人或谤卿所用多涉亲故何也对曰茍平生未之识何以谙其才行而用之【唐代宗】元义方言李绛私其同年上以诘绛对曰若其人果才虽在兄弟子侄之中犹将用之况同年乎避嫌而弃才是乃便身非狥公也　上谓宰相曰卿辈当为朕惜官勿用之私亲故李绛曰若避亲故之嫌使圣朝亏多士之美此乃偷安之臣非至公之道也茍所用非其人则朝廷自有典刑谁敢逃之【并唐宪宗】
　　有愧
　　经有腼面目【诗】顔厚有忸怩【书】
　　子夫泚也非为人泚中心达于面目【孟】子贡闻汉隂丈人之言卑陬失色【庄】
　　史子贡过原宪宪敝衣冠见子贡子贡曰岂病乎宪曰贫也非病也子贡慙终身耻其言之过也【史本传】项王曰纵江东父兄怜我我何面目见之纵彼不言籍独不愧于心乎【史本纪】主臣【文颖曰惶恐之辞也犹今言死罪汉书陈平冯唐两传】张素少为刑部令使上尝对朝臣问之素耻之出阁殆不能步色如死灰【唐太宗】愧顔何寄【唐僖宗】惭恨入地【吴志吕裴传】集服药求汗或有弗获愧情一集涣然流离【嵇叔夜养生论】寄顔无所【蔡谟表】逢人多厚顔【杜工部】
　　有常
　　经君子以常徳行　言有物而行有恒　动静有常刚柔防矣【并易】其尔典常作之师　政贵有常【并书】不愆不忘率由旧章【诗】得见有恒者斯可矣　子曰居处恭执事敬与人忠虽之夷狄不可弃也【并语】
　　子丧祭从先祖【孟】遵先王之法而过者未之有也　有恒产者有恒心【并孟】君子道其常　天行有常不为尧存不为桀亡应之以治则吉应之以乱则凶　天有常道地有常数君子有常体【并荀】人有常理【管子】
　　史天有常度地有常行君子有常行君子道其常【西汉东方朔传】铜为物之至精不为燥湿寒暑变其节不为风雨暴露改其形介然有常有似于士君子之行【西汉律厯志】虽有仓卒未尝疾言【东汉刘寛传】金石有一定之声【晋书律歴志】或问卢钦徐邈当武帝之时人以为通自凉州刺史及来京师人以为介何也钦答曰往者毛孝先崔季珪用事贵清素之士时皆变易车服以求名髙而徐公不改其常故人以为通比来天下奢靡转相仿效而徐公雅尚自若不与俗同故前日之通乃今日之介也是世人之无常而徐公之有常也【三国志】上指殿屋谓侍臣曰治天下如建此屋营构既成勿数改移茍易一榱正一瓦践履动摇必有所损若慕竒功变法度不恒其徳劳挠实多【唐太宗】
　　传记一心可以事百君【晏子春秋】鸾鳯不迁甘于竹实驺虞不移食于生物【太经】
　　集动循定检天有可察【文选连珠】迅风凌雨不谬晨禽之察劲隂杀节不凋寒木之心【文选】衣缁守白发华守黑不为物迁是有常徳【陆防虱赋】众木悦芳艳松独守其贞众耳喜郑卫琴亦不改声　面色不忧喜血气常平和【并白侍郎】不失信于儿童无惰容于暗室【吕和叔文】君子芳桂性春荣冬更繁【孟东野】言语举止率有常度【杜牧之】外若可浑其中甚清外如可杂其中甚静【唐文粹】
　　无常
　　经不恒其徳或承之羞　不恒其徳无所容也【并易】徳二三动罔不凶【书】士也罔极二三其徳【诗】亡而为有虚而为盈约而为泰难乎有恒矣南人有言曰人而无恒不可以作巫医【并语】
　　子茍无恒心放僻邪侈无不为已【孟】趋舎无定谓之无常【荀】言无常信行无常真【荀】
　　传记百心不可以事一君【晏子春秋】
　　反常
　　经夫子制义从妇凶也【易】反道败徳　败常乱俗【并书】子鸱鸮夜察豪末昼出瞑目而不见丘山【庄】闻歌以为哭视白以为黒飨香以为臭尝甘以为苦行非以为是【列】小人道其怪【荀】夫醉者超江津以为咫尺之沟也隣之母死往哭之哀妻死而不泣有所刼以然也【并淮南子】史天反时为灾地反物为妖民反徳为乱乱则妖灾生故文反正为乏【左】
　　有信
　　经庸言之信　厥孚交如信以发志也　有孚颙若行险而不失其信　信及豚鱼　不言而信存乎徳行人之所助者信也　中孚信也【并易】尔无不信朕不食
　　言【书】大信不约【记】与国人交止于信【记】信近于义言可复也　谨而信　上好信则民莫敢不用情　信则人任焉【并语】
　　子刑赏已诺信乎天下齐桓晋文楚庄吴阖闾越勾践威动天下强殆中国无他信也【并荀】仲尼曰夫至信也动天地感鬼神横六合而无逆岂但履危崄入火水而已哉【列】至信辟金【庄】或问信曰不食其言【重黎】
　　史茍有明信涧溪沼沚之毛苹蘩蕰藻之菜筐筥锜釡之器潢污行潦之水可荐于鬼神可羞于王公　信者国之寳也民之所庇也　仗莫如信　信者言之瑞也能信不为人下【并左】晋荀息曰使死者反生生者不愧
　　乎其言则可谓信矣【公羊传】卫鞅变秦法令恐民不信乃立三丈之木于国都南门募民有能徙置北门者予十金民莫敢徙复曰予五十金有一人徙之辄予五十金以明不欺　吴起欲伐秦恐士卒军人不信乃埋一车辕于市东门书有能移此辕置西门者给土田宅百亩黄金百斤有一人来移即赐之于是召募人伐秦遂克【并史记】昔齐桓公不背曹沫之盟晋文公不贪伐原之利魏文侯不弃虞人之期秦孝公不废徙木之赏【周纪】肥义曰死者复生生者不愧吾言已在前矣【史记赵世家】信如尾生与女子期于梁下女子不来水至不去抱柱而死【史记苏秦传】相然信死【前汉张耳传】一邑一乡不可以无信【西晋世祖】羊祜为镇南每与吴人尅日战而不为掩袭之计【晋书】陆羽与人期雨雪虎狼不避也　卫大经口无二言【并唐本传】赵鳯曰帝王心存大信固不必刻之金石也【后唐明宗】
