<!-- { "loadSidebar": true } -->
　　史晋王珣梦人以一大笔如椽与之既觉语人曰当有大手笔事【晋书】江淹梦人与五色笔由是文藻日新后又梦郭璞取去自后为诗絶无美者【本传】欧阳通询之子也以狸毛为笔覆以兔毫管用象犀非是未尝书【唐本传】和凝梦人以五色笔一束与之自是才思敏赡十九登进士第【五代史】史洪肇曰安朝廷定祸乱直须长鎗大剑毛锥子安足用哉【同上】
　　传记龟负图出周公援笔以时文写之【尚书中】畨禺诸郡多以青羊毛为笔或用山雉丰狐之毫鼠须麝毛狸毛为被以为笔【树萱録】有人以緑沉漆竹管及镂管见遗斯亦可玩讵必以金玉哉尝答牛亨之问曰恬以枯木为管鹿毛为柱羊毛为被【王羲之笔经】昔人有以琉璃象牙为笔管丽饰则有之然笔须轻便重则踬矣【同上】纪少瑜尝梦陆倕以一束青镂管笔授之曰卿自择其善者其文因此大进【青箱杂记】汉制天子笔以错寳为跗毛皆以秋兔之毫【西京杂记】汉末一笔之匣雕以黄金饰以和璧缀以隋珠文以翡翠【傅子】石晋之末有一髙士每夜作笔付其家室至晓阖户而出以竹筒衔壁外向如引水者置钱其中则一管跃出笔尽虽官府势要求之无复有也时人谓之仙笔【四谱】宣州诸葛氏能作笔栁公权求之先与二管语其子曰栁学士如能书当留此笔不尔退还即以常笔与之未几果退还先与者二笔非右军不能用也【同上】晋韦日好作笔王子敬得其笔叹为絶世【书断】许汉阳遇龙女观其笔白玉为管【博异志】智永禅师学书有秃笔头十瓮取瘗之谓之退笔塜【尚书故实】岭南尝有郡牧得兔皮使工人制笔醉失之因剪已须为笔甚善便使为之工者以实对遂下令使一户输人须或不能致辄责其直【异物志】有书生谒李林甫曰管子文后化为笔【大唐遗事】有僦马生甚贫遇人与虎毛红笔管一枝曰所须但呵笔即得之然夫妻之外令一人知则殆矣时方暑欲凝烟帐风篁扇皆呵而得之一日晩思兔头羮连呵得数盘夫妻不能尽以与邻家自是呵之无应【纂异记】薛稷为笔封九锡拜墨曹都统墨水郡王兼毛州刺史【云仙散録】李仲甫卖笔辽东市一笔三钱如无钱亦与笔【神仙传】集毛頴者中山人也秦始皇时将军恬南伐楚次中山围毛氏之族抜其豪载頴以归秦皇使恬赐之汤沐而封诸管城号曰管城子累拜中书令上尝呼为中书君頴与绛人陈农陶及会稽楮先生友善其出处必偕后因进见上将有任使拂拭之因免冠谢上见其发秃笑曰中书君老而秃不任吾用吾尝谓君中书君今不中书耶因不复召归封邑终于管城其子孙甚盛惟居中山者能继祖父业【韩毛頴传】韡韚彤管冉冉轻翰正色墨铭心写言【傅笔铭】英华表玉笈佳丽称珠网无如兹制奇雕饰杂众象仰出写含花横插举仙掌幸因提拾用遂厠璇台赏【梁简文帝】梦笔深藏五色毫【李义山】截玉铦锥作妙形贮云含雾到南溟尚书旧用裁天诏内史新将写道经【栁文】
　　本朝宣州诸葛氏笔擅名天下久矣纵其间不甚佳者终有家法如北茶内库酒教坊乐虽弊精疲神欲强学之而草野终不可脱【东坡】一沐管城頴　为把栗尾书溪藤　苍鼠奋鬛饮松腴【并同上】
　　墨
　　记楚王灵防造红白二墨及书写衣服黑衣用白书白衣用红书自成一家【大唐龙髓记】卢杞与冯盛相遇于道各携一囊杞发盛囊有墨一枚杞大笑盛正色曰天峰煤和针鱼脑入金溪子手中録离骚古本比公日提绫文刺三百为名利奴顾当孰胜已而捜杞囊果是三百刺许芝有妙墨八防巢贼乱瘗于善和里第事平取之
　　墨已不见唯石莲匣存焉【并同上】宗御案墨曰龙香剂一日见墨上有小道士如蝇而行上叱之曰臣墨之精黒松使者也凡世人有文者其墨上皆有龙賔十二上神之乃以墨分掌文官【陶家瓶余事】墨文如履皮磨之有油晕者一两可染三万笔【成老相墨经】墨染三年字纸不能昬暗者为上【同上】李廷珪造墨其坚如玉其纹如犀【文房四谱】懐化郡掘堑得石墨甚多精好可写书【广州记】汉尚书令仆丞郎月给隃麋墨大小二枚【西京杂记】南朝以墨为螺为量为丸为枚陆云与兄书送墨二螺梁科律御墨一量十二丸汉官仪令仆丞郎赐墨一枚【北户録】薛稷为墨封九锡拜松燕督防香太守兼亳州诸郡平章事是日墨吐异气结成楼台【云仙散録】
　　集故借翰林以为主人子墨以为客卿以风【长杨赋】上党碧松烟夷陵丹砂末兰麝凝珍墨精光乃堪发【古诗】绛人陈【韩文】墨则上党松心【江淹赋】
　　本朝陆士衡与士龙书云登铜雀台得曹公所藏石墨数瓮今分渠一螺沈郎中师鄜延以石烛作墨坚重而黒在松烟之上曹公所藏岂此物耶【仇池笔记】王晋卿造墨用黄金丹砂墨成价与金等【同上】唐末墨工李超与子庭邽本姓奚江南赐姓李氏庭珪字者伪也【遯斋闲览】石昌言蓄李庭珪墨不许人磨或庭邽始名庭珪故世有奚庭珪墨又有李庭邽墨人或戏之曰子不磨墨墨将磨子今昌言墓木拱矣墨固无恙可为好事之戒【坡集】庭珪墨有剑脊圆饼面多为龙纹嘉祐中仁宗以此墨赐近臣曰新安香墨其后翰林承防赐者皆双脊龙样尤为佳品【涑水燕谈】山谷取小锦囊中有墨半丸以示潘谷谷隔囊手之曰天下之寳也出之乃李庭珪墨又别取小锦囊有墨一丸谷手之如前叹曰今老矣不能为之出之乃谷少所作墨其精如此【邵氏后录】此墨足支二十年但恐风霜侵发齿非人磨墨墨磨人缾应未罄罍先耻【坡诗】徂徕无老松易水无良工珍才取乐浪妙手惟潘翁鱼胞熟万杵犀角盘双龙墨成不敢用进入蓬莱宫　书牕拾轻煤佛帐拂余馥辛勤破千夜收此一寸玉【并同上】
　　纸
　　史自古书契多编以竹简蔡伦乃造意用树肤麻头及敝布鱼网以为纸故天下咸称蔡侯纸【后汉书】
　　传记左伯字子邑甚能造纸汉兴有纸代简至和帝时蔡伦工为之而子邑尤得其妙【书断】南朝以纸为畨为幅为枚湘东王上荆武纸万幅笔四百枝简文帝奉红牋二千畨又云送四色纸三万枚荅湘东王也【比户録】晋宋间有一种纸长丈余世谓前纸【同上】宋亳间有纸织成界道者谓之乌丝栏纸【国史纂要】纸取东阳鱼卵虚柔而滑浄者【墨薮】萧成采野麻土谷作五色斑纹纸【法书苑】陟厘乃水中苔取以为纸名苔纸青黄色晋武帝赐张华侧理纸即陟厘也语讹谓之侧理【本草】杨炎在中书后閤糊用桃花纸涂以水油【凤池篇】毛重教授于道江春日主人宴之赋散语曰虮肝之奉何堪龙首之攀可望主人曰吾劝以陆源鲭赏以栁绵纸【文房寳饰】治纸之昬而不染墨者用雨防螺磨纸左右三千计其病去矣　姜澄十嵗时父苦无纸澄乃烧糠熁竹为之以供父澄小字洪儿乡人号洪儿纸【童子通神録】纸之善者蜀之金花鱼子十色版皆为佳矣【国史补】澄心堂纸为天下之冠【砚谱】石虎诏书以五色纸着凤雏口中【邺中记】琅玕纸十幅可为礼墨子嗣【杂俎】薛稷为纸封九锡拜楮国公白州刺史统领万字军畧道中郎将【云仙散録】
　　集皎白犹霜雪方正若布棊宣情且记事宁同鱼网时【后梁宣帝】三十六鳞充使时数畨犹得寄相思【段成式与温庭筠云蓝纸诗】会稽楮先生【韩文】剡溪多古藤树方春且死问溪人有言溪中多纸工斩代无时今士人自言能文者其数与麻竹相多孰非书剡藤者耶虽举以天下为溪犹不给况一溪也予谓今错为文者皆阏剡藤者也【舒元舆悲剡溪古藤文】虽复邺殿凤衔汉朝鱼网平准桃花中宫谷树同以慙兹靡滑谢此鲜华【刘孝威谢官纸啓】
　　本朝昔人以海苔为纸今无复有今人以竹为纸亦古所无有也【东坡】山谷为范子黙求染鸦青纸诗云学似贫家老破除古今迷望失三余极知鹄白非新得谩染鸦青袭旧书【山谷】深如女发兰膏罢明似山头夜月余为染溪藤三百个待渠湔拂一床书【同上】阳山老藤截玉昉乌孙翠竹避寒光罗侯包赠室生白明于机上之流黄愧无征西虿尾手为写黄门急就章变溪印藤卷盈百侧理羞滑茧羞白【并前人】剡藤开玉板【坡诗】
　　牋
　　史陈后主常使张贵妃等八人夹坐江总孔范等十人预宴号曰狎客先令妇人襞采牋制五言诗十客一时继和【南史】韦陟常以五色牋为书记使侍妾主之其裁荅受意而已【唐书】
　　记柏诏平准作桃花牋及缥緑青赤者【法书】武公爱妾曰非烟以金凤牋写诗寄象象以剡溪玉叶纸赋诗以谢之【非烟传】非烟授赵象以连蝉锦香囊并碧苔牋【同上】薛涛好制小诗惜其幅大乃狭小之后减诸牋皆小名曰薛涛牋【鸡肋集】明皇命李龟年持金花牋宣赐李白【开元天宝遗事】蜀中有松花牋金沙纸流沙纸彩霞纸金粉纸龙凤纸近年皆尽唯十色牋尚在【牧坚谈闲又王廷诗有五色板】罗隠喜笔工苌凤即赠鴈头牋百幅【龙须记】
　　本朝川纸取布头机余经不受纬者治作之故名布头牋此纸冠天下六合人亦作终不及尔【东坡】
　　笔架
　　记苏颋有一锦纹花石镂为笔架每天欲雨即津出如汁【开元天宝遗事】李白游慈恩寺寺僧捧牌乞诗白题讫僧献沙鉢緑英梅檀香格【海墨征言】
　　集管插铜龙还笑王生之壁【庾肩吾谢啓】若九疑之争出【吴均赋】琉璃砚格终日随身翡翠笔牀无时离手【玉台序】
　　水滴
　　记广州王去疾发晋灵公塜得玉蟾蜍一枚大如拳容五合水光润如新玉【西京杂记】秦嘉妇与嘉书曰今奉金错盌一枚可以盛书水【世説】
　　集铸兹灵龟体象自然含源吐水有似清泉润彼墨染此柔翰申情写意经纬羣言【傅水龟铭】宫砚玉蟾蜍【杜诗】玉蠩吐水霞光静彩翰揺风绛锦鲜【刘禹锡】
　　本朝上赐罗文髙丽所献铜瓶为饮器【东坡着罗文传】
　　界方笔槽
　　集有借界尺笔槽而破其槽者白其主人曰韩直木如常孤竹君无恙但半面之交忽然折节矣主人大笑【王维集】









　　记纂渊海卷八十二
<子部,类书类,记纂渊海>
　　钦定四库全书
　　记纂渊海卷八十三　　　宋　潘自牧　撰襟懐部
　　闲适
　　经履道坦坦幽人贞吉【易】作德心逸日休【书】衡门之下可以栖迟泌之洋洋可以乐饥　考槃在涧硕人之寛【诗】
　　子解衣盘礴　居不知所为行不知所之含哺而熈皷腹而游　就薮泽处闲旷钓鱼闲处无为而已矣此江海之士避世之人闲暇者之所为也【庄子】穷居而野处升高而望逺坐茂树以终日濯清泉以自洁【韩子】惟江上之清风与山间之明月耳得之而为声目遇之而成色是造物者之无尽藏也而吾与子之所共适【蘓子】胸中洒乐如光风霁月【周子】自再见周茂叔后吟风弄月以归有吾与防也之意【程子】
　　史谢万着白纶巾鹤氅裘谈宴终日【晋史】嵇康所与交者惟阮籍山涛与其流者向秀刘伶阮咸王戎遂为竹林之游世谓竹林七贤【晋史】孔稚圭门庭之内草莱不剪中有蛙鸣或问之曰我以此当两部皷吹　一壶之酒足以飬性一箪之食足以怡形【南史】
