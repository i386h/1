<!-- { "loadSidebar": true } -->
　　传记凡琴曲和乐而作命之曰畅畅者言其道之美畅犹不敢自安也忧愁而作命之曰操操者言困阨危迫犹不失其操也【文周正乐】古琴有歌诗五曲一曰鹿鸣【周大臣之所作也王道衰君志倾留心声色故防酒嘉殽不能厚养贤者乃援琴以刺之】二曰伐檀【魏国女子所作也伤贤者隐蔽素飱在位徳泽不加百姓伤痛仰天长叹援琴而鼔之】三曰驺虞【召国女子所作也周道衰礼义废男怨于外女怨于内内迫情性外迫礼义叹伤所见而不逢时于是援琴而歌】四曰鹊巢五曰白驹【失朋友之所作也仕乎衰乱之世依违成风谅见不受国仕咏而思之乃援琴而长歌】又有十二操一曰将归操【孔子之所作也赵简子聘孔子孔子渡狄水闻赵杀其贤大夫窦鸣犊叹曰燔林而田则麒麟不至覆巢破卵则凤凰不翔鸟兽尚恶伤类而况君子哉于是援琴而鼔之】二曰猗兰操【孔子之所作也孔子自卫反鲁见芗兰之独茂也叹曰夫兰当为王者香今乃与众草为伍譬犹贤者不逢时与鄙夫为伦也凭车伏轼援琴而鼔之】三曰山操【孔子所作也齐人归女乐季桓子受之鲁君不听朝孔子欲諌而不听复退而望鲁鲁有山蔽之季氏専政亦犹山之蔽鲁也于是援琴而歌】四曰越裳操【周公之所作也周公辅成王天下太平越裳重九译而来献白雉曰吾君在外国也顷无迅风疾雨意者中国有圣人乎故遣臣来周公于是援琴而歌】五曰拘幽操【文王之所作也纣为无道百姓怨悲文王为西伯种徳脩仁纣大怒召而拘于羑里文王忧愁援琴而鼔之】六曰岐山操【周大臣之所作也文王居邠狄人攻之遂杖策而出邑于岐山自伤不能化夷狄喟然叹息援琴而歌】七曰履霜操【尹吉甫子伯竒无罪见逐自伤作此曲】八曰雉朝飞操【齐宣王时处士牧犊子年七十无妻出薪于野见雉雌雄相随援琴而歌以自伤又扬雄琴清英曰卫女嫁于齐太子道中闻太子死问傅母何如傅母曰且徃当丧毕不肯嫁终之以死焉傅母取女所操琴于冢上鼓之忽二雉俱出墓中傅母抗雌雄曰女化为雉耶言未卒俱飞而起忽而不见傅母悲痛援琴作操】九曰别鹤操【商陵牧子娶妻无子父母将改娶牧子援琴鼓之以思忧乖离故曰别鹤操】十曰残形操【曽子梦见一貍不见其首而作】十一曰水仙操【伯牙学琴于成连先生三年而成成连云吾师方子春今在东海中能移人情乃与伯牙俱徃至蓬莱山留宿谓伯牙曰子居习之吾将迎师刺然而去伯牙近望无人怆然而叹曰先生将移我情乃援琴而歌曲终成连逥刺舡迎之伯牙遂为天下妙手】十二曰懐陵操【伯牙作】又有九引一曰列女引【楚樊姬作】二曰伯姬引【鲁伯姬作】三曰贞女引【鲁漆室女作】四曰思归引【卫有贤女邵王闻其贤请聘之未至王梦太子曰吾闻齐相得卫姬覇今卫女贤欲留之大夫曰不可若贤必不我听听亦不贤不足取太子不听遂留居深宫思归不得援琴而歌曲终自缢而死】五曰霹雳引【楚商梁出游九臯之泽遇风雷霹雳畏惧而归作】六曰走马引【樗里牧恭为父报寃杀人而亡藏于山林之下有天马引之感作此引】七曰箜篌引【樗里子髙作互见箜篌类】八曰琴引【秦时屠门髙所作】九曰楚引【楚龙丘子髙作】又有河间杂歌二十一章【已上并见琴操乐府解题并大周正乐】琴曲有蔡氏五弄双凤离鸾归风送逺幽兰白雪长清短清长侧清调琴调大游小游明君胡笳广陵防白鱼叹楚妃叹风入松乌夜啼楚明光石上流泉临汝侯子安之流惭洄双燕离阳春弄悦弄连弄悦人弄连珠弄中运清畅志清看客清僻清婉转清【已上见琴歴】禹上防稽【大周正乐曰禹之所作也尧时洪水淊天使禹治之乃溯江河上防稽叹曰云云自是之后百姓降邱黎庶乂安弹琴以自叹】文王操【家语曰孔子学琴于师襄师襄子曰子琴以习可以益矣孔子曰丘未得其为志也又问曰以习其志可以益矣孔子曰丘未得其为人也又问曰子有所缪然深思焉有所皇然髙望而逺眺曰丘殆得其为人矣殆近黝然黒颀然长眼如望羊奄有四方非文王其孰能为此襄子避席揖拱而对曰君圣人也其传曰文王操】文王思士【大周正乐曰文王之所作也文王思得贤士出田卜之卦得所获非熊非罴非虎非貔乃帝王之师也至渭之阳果遇吕尚与语大悦遂载与之俱归立以为师乃援琴而鼓之自序思士之意也】武王伐纣【同上武王之所作也武王兴师伐纣伯夷叔齐援劒叩马曰父死不而争天下非孝也执防而事之举兵而伐之非义也武王以告太公望太公曰循大行者不顾细礼立大功者不恤后愆遂克殷诛纣于牧野武王援琴而鼓　之】子安之【扬雄琴清英曰尹吉甫子伯竒至孝后母谮之自投江中忽梦见水仙赐其美乐唯念养亲扬声悲歌舡人闻而学之吉甫闻舡人之声疑似伯竒援琴作子安之操又大周正乐曰其门离须之所作也其门离湏兄弟三人长兄从军不归离须坐事被刑当徃逺输其防弟曰吾岂可独免于役逐间吾闻兄在林犁欲徃从之离须止之不听卒夜往不知其处离须进求之不得于是援琴而歌之】梁妻【大周正乐曰齐邑杞梁殖妻之所作也荘公袭宫狥义而死荘公遇其妻于路使吊之妻曰今殖有罪君何辱吊焉若免于罪贱妾有先人之敝庐不敢郊吊也公乃延诸宫妻叹曰上则无父中则无夫下则无子将何以立吾即有死而已援琴而鼓之】三士穷【同上其思革子之所作也其思革子与石文子叔愆子二人为友闻楚王贤而好士往见之衣寒乏粮二人乃并衣粮与其思革子二子遂冻饿而死其思革子拖二子尸而埋之徃见于楚王王设钟鼔乐之其思革子援琴而鼓之作相与别散之意王问曰子琴何悲哉其思革子推琴告以其故楚王曰嗟乎乃如是耶于是赐其思革子黄金百斤命收二子而之以其思革子为相】孔子厄【同上孔子之所作也孔子应聘于楚在陈絶粮喟然而叹曰归与归与于是援琴而鼓之以自叙其志】杏坛【孔子作见庄子渔父篇】箪瓢【顔子作】曽子归耕【大周正乐曰曽子之所作也曽子事孔子十余年忽然念二亲欲归而重叹之援琴而鼓之】崔子渡河【同上闵子骞之所作也崔子早无母其后母常以死母名呼之不应輙笞之崔子欲自杀恐伤父恶以能游渡河为辞系石于腹入水自沉而死闵子骞大其能隐父之恶援琴而鼓之】屈原自况【同上屈原之所作也屈原楚同姓也为懐王佐上官大夫害其器能譛之于王王怒　而斥之着离骚仰天而叹援琴而鼓之】聂政刺韩王【同上聂政之所作也聂政父为韩王治劒不成韩王杀之欲杀韩王不得入太山遇仙人学鼓琴十年而琴成王召政弹琴政纳刀在琴中以刺韩王杀之政杀国君罪当及母即自犁刺面皮人莫能识有一妇人徃而哭之曰此聂政也为父报讐知当及母乃自屠剥面皮何爱一女之身而不扬吾子之名哉乃拘尸而哭絶行脉而死】力拔山【同上项羽之所作也项羽围于垓下闻汉军四面楚歌而叹之曰汉得吾众是何楚歌之多援琴而鼓之】霍将军歌【同上霍去病之所作也去病击匈奴益封万五千户志得意欢援琴而鼓之】归风送逺【西京杂记曰赵后有寳琴曰凤凰皆以金玉隐起为龙鳯鸾鹄及古贤烈女象作归风送逺之操】胡笳十八拍【蔡文姬作】广陵散【大周正乐曰嵇康常宿王伯通馆忽有八人云吾有兄弟为乐人不胜覊旅今授君广陵散甚妙今代莫测】
　　本朝关山月【李后主别太祖作】
　　箫
　　经箫韶九成【书益稷】箫管备举【诗有瞽】箫编小竹管如今卖饧者所吹【诗笺】
　　子人籁则比竹是已注云箫也【庄子】凤凰秋秋其声若箫【荀子】
　　史伍子胥鼓腹吹箫乞食于呉中【史本传】周勃吹箫给丧事【本传】汉元帝吹洞箫自度曲歌声分寸节度极切妙【前本传赞】
　　传记大箫谓之防小者谓之筊【尔雅】箫肃也其声肃肃清也【释名】箫大者二十三管无底小者十六管有底【博雅】雅箫长尺四寸二寸四彄颂箫二寸六彄箫长则浊短则清以蜜蜂实其底而増减之则和【三礼图】箫者中吕之气也【白虎通】舜作箫其形防差象凤翼十管长尺二寸【风俗通】伏羲作箫十六管【通礼仪纂】箫史者秦穆公时人善吹箫缪公女弄玉好之妻焉其后随凤去【列仙传】江宁县有慈姥山生箫管竹王褒洞箫赋所称即此也【丹阳记】箫形似鸟翼鸟火禽也数七夏时火用事二七十四箫之长由此也【郑云】马先生能使木人吹箫【傅子云】
　　集吹鸣籁【司马相如赋】迁延徙迤鱼瞰鸡睨垂啄防转登瞢忘食【王褒赋】箫管悲且清【潘岳】箫吟凤下空【李白】玉箫金管惊四筵　云间吟琼箫　吹箫舞彩凤【并同上】鸾凤夹吹箫【杜诗】始知嬴氏善吟箫【同上】
　　本朝髙琼发仙奏【六一集】夜后朝来风又热卧吹箫管到扬州【东坡】凤箫犹在翠防间　洞箫入耳何清哀【并同上】
　　管
　　经孤竹之管孙竹之管隂竹之管【周礼大司乐】
　　传记大管谓之箫其中谓之防小者谓之【尔雅】管象篪长尺围寸有六孔无底【广雅】象物贯地而芽故谓之管【风俗】通舜时西王母献白玉管【大戴礼】
　　集不须吹急管衰老易悲伤【杜诗】
　　本朝孤管呌秋月【六一集】
　　笛
　　史黄帝使伶伦伐竹于昆谿斩而作笛吹之作凤鸣【史记】桓伊善音乐蔡邕柯亭笛长吹之王徽之泊舟清溪侧伊素不相识于岸上过徽之使人谓之曰闻君善吹笛试为我一奏伊时以贵显素闻徽之名便下车踞胡床为作三调之弄便上车去不交一言【晋书】文宗时云朝霞以善吹笛进二声为新雅乐朝霞能逐意变声颇符上防由是有宠【唐书】
　　传记笛涤涤然也【释名】所以涤邪秽之雅正也【风俗通】汉武武帝时工人丘仲所造本出羌中【同上】髙祖初咸阳宫有玉笛长二尺三寸铭曰昭华之琯【两京杂记】王恺尝置酒王导王敦俱徃女妓吹笛小失声恺怒便令黄门殴杀之一坐改容敦神色自若【晋中兴书】谢仁祖妾阿纪有国色善吹笛仁祖死阿纪誓不嫁郗昙设权计得之阿纪终身不与昙言【世説】蔡邕告呉人曰吾昔尝经防稽髙迁亭见屋椽竹东间第十六可为笛取用果有异声【先贤传】唐宗时乐人孙处秀善吹笛好作犯声乐人皆效之其声变态日増因有犯调【乐纂】列和善吹笛呉姬之声无以加也【傅子云】泰山巢氏居晋陵家婢采薪忽有一人随婢还家不使人见见形者唯婢而已每与婢饮宴辄吹笛而歌歌曰闲夜寂以清长笛亮且鸣若欲知我者姓郭名长生【幽冥记】代郡界有一亭常有怪不可止宿有诸生止宿鬼吹五孔笛但有一手诸生笑谓汝止一手那得遍笛鬼云谓我少指耶乃数十指出诸生拔劒砍之得一老雄鸡从者并鸡雏【同上】吕乡筠夜泊舟于君山侧命酒吹笛忽见一老父拏舟而来出笛三管曰其大者诸天之乐不可发次者对洞府诸仙合乐而吹其小者试为子吹之吹三声湖上风动波涛洸瀁五声六声鸟兽呌噪月色昏昧舟人大恐老父遂止【博异志】
