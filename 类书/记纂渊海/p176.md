<!-- { "loadSidebar": true } -->
　　子从流上而忘反谓之流从流下而忘反谓之连从兽无厌谓之荒乐酒无厌谓之亡【孟子】嗜欲深者天机浅【荘子】郑公孙穆后庭比房数十皆择穉齿婑媠者以盈之方其耽于色也屏亲昵絶交游逃于后庭以昼足夜三月一出意犹未惬　欲尽一生之欢穷当年之乐惟患腹液而不得恣口之饮力惫而不得肆情于色不遑忧名声之丑性命之危也【列子】酒食声色之中瞒瞒然瞑瞑然【荀子】善游者溺善骑者堕各以其所好反自为祸是故好事者未尝不中伤也【淮南子】
　　史君多内宠【左桓十一年】郑伯有嗜酒为窟室而夜饮酒【左襄三十年】齐恵栾髙氏皆嗜酒信内多怨【左昭十年说妇人言故多怨】尤物足以移人【左昭二十七年】楚夫人郑袖所言皆从【史记张仪传】娱耳目而乐心意丽靡烂漫于前靡曼美色于后【史记司马相如传】荘王左抱郑姬右抱越女坐钟鼔之间【世说楚世家】商纣好酒淫乐嬖于妲己妲己之言是从【史记殷本传】中山王胜为人乐酒好内有子百二十余【本传】后房妇女以百数【西汉田蚡传】张敞为京兆尹为妇画眉长安中传张京兆眉妩【西汉本传】宁不知倾城与倾国佳人一失难再得【前汉外戚传】后堂理丝竹【西汉张禹传】前堂罗钟鼓【西汉田蚡传】谢安爱好声律【晋书王坦之传】孟嘉好酣饮愈多不乱桓温问嘉酒有何好而卿嗜之嘉曰公未得酒中趣耳【晋书本传】谢安虽放情丘壑然每游赏必以妓女从【本传】山简每至髙阳习家池饮酒大醉而归　刘伯伦衔杯潄醪无思无虑其乐陶陶【晋书】齐东昏侯宠潘贵妃乃于殿中凿金为莲以贴地令潘姬行其上曰此步步生莲花【通鉴】李元忠虽处要任不以物务干懐唯饮酒自娱丞相欢欲用为仆射世子登言其放达常醉不可委以台阁其子操闻之请节酒元忠曰我言作仆射不胜饮酒乐尔爱仆射宜勿饮酒【通鉴梁武纪】置左右教坊以教俗乐乐工数百人自教法曲于梨园谓之皇帝梨园弟子【通鉴唐宗】
　　传记鸿胪孔羣好饮酒王丞相语云卿恒饮酒不见酒家覆瓶布日月久则糜烂羣曰公不见糟中肉乃更堪久　王孝伯问王大阮籍何如司马相如王大曰阮籍胷中垒磈故须浇之王大叹曰三日不饮酒觉形神不复相亲王孝伯云名士不须竒才但使常得无事痛饮酒读离骚便可称名士也【世说】文君眉色不加黛饰脸若芙蓉长卿素有消渇疾作美人赋自刺卒以此疾死【西汉杂记互入明知故犯】上又起明光宫发燕赵美女三千人充之建章未央长乐三宫辇道相续使三妇人知书者为仆射大者领四百人小者领一二百人与上同辇者十六人皆自然美丽不施粉黛上能三日不食不能一日无妇人【汉武帝故事】
　　集茂陵多病后尚爱卓文君酒肆人间世琴台日暮云【杜诗】不解文字饮惟能醉红裙　艳姬踏筵舞清眸刺劎防【韩集】盖覆西施凤花锦身作匡牀臂为枕【唐文粹】花须栁眼各无赖紫燕黄蜂俱有情【李义山】
　　淫乱
　　经朋淫于家　淫佚于匪彞用燕丧威仪　作竒技淫巧【书】中冓之言不可道也所可道也言之丑也　期我乎桑中要我乎上宫送我乎淇之上矣　滛荒昏乱游荡无度【诗】夫惟禽兽无礼故父子聚麀　淫于色而害于徳【礼记】宣公小大其声怡恱妇人【诗雄雉笺】
　　子吴越之俗男女无别同川而浴【孔丛子】
　　史齐庆封耆酒以其内实迁于卢蒲嫳氏易内而饮酒【左传】陈灵公与孔宁仪行父通于夏姬皆衣其衵服以戯于朝泄冶諌曰公卿宣淫民无效焉【左宣九年】贪色为淫淫为大罚【左成二年】商纣以酒为池悬肉为林使男女倮相逐于其间为长夜之饮【史记殷本纪】匈奴父子乃同穹庐而卧【史记本传】沈溺放恣【西汉景十三王传赞】宾客相过以妇侍宿嫁娶之夕男女无别反以为荣【西汉地理志】抱哺其子与公并倨坐污秽者曰帷薄不修【贾谊传】设长夜之淫宴【东汉邉让传】帷薄不修袵席无辨【东汉皇后纪序】杨国忠与虢国夫人居第相邻昼夜往来无复期度或并辔走马入朝不施障幕道路为之掩目　安禄山得出入禁中因请为贵妃儿上与贵妃共坐禄山先拜贵妃上问何故对曰胡人先母而后父　禄山生日上及贵妃赐衣服宝器酒馔甚厚后三日召禄山禁中贵妃以锦绣为大襁褓褁禄山使宫人以防舆舁之上闻后宫喧笑问其故左右以贵妃三日洗禄儿对上自往观之喜赐贵妃浴儿金银钱复厚赐禄山尽欢而罢自是禄山出入宫掖不禁或与贵妃对食或通宵不出颇有丑声闻于外上亦不疑也【通鉴唐】自天宝以来公卿大夫竸为游宴沈酣昼夜扰杂子女不愧左右【通鉴唐穆】
　　集渐渍荒沈往而不返【陈琳檄】
　　恬退
　　经君子辞贵不辞贱辞富不辞贫【礼记】
　　子人皆取先己独取后【荘子】
　　史石庆为丞相乞骸骨归避贤者路【史记本传】平当为丞相上召欲封当当病笃不应召或谓当不可强起受侯印为子孙邪当曰吾居大位已负素餐责矣起受侯印还卧而死死有余罪今不起者所以为子孙也【前汉互入贻厥后】司马相如任官未尝肯与公卿国家之事尝称疾闲居不慕官爵【本传】岂不牵位秽我王朝【西汉韦贤传应劭曰岂不恋此爵位乎】疏广谓受曰吾闻知足不辱知止不殆功遂身退天之道也今仕宦至二千石不去惧有后悔岂如父子相随出闗归老故乡以夀命终不亦善乎即日父子俱移病上疏乞骸骨【受乃广兄之子也西汉本传互入知足】杜门不朝请【西汉王陵传杜字本作】杜笃二十年不闚京师【西汉文苑传】不爱权势声名【东汉马廖传】任髙百辟情惟一丘【谢安传】王奂常赁灌园耻交势利【谢丞后汉书范丹传】张翰曰人生贵得适志何能羁宦数千里以要名爵乎　潘岳迁博士辄去官免自弱冠涉于知命之年三迁而已于是退而闲居于洛之涘【晋书本传】王导能任真推分澹如也有识皆称善处兴废【通鉴晋纪】蔡谟除司徒三年不就职诏书屡下谟终不受命临轩遣侍中纪据黄门郎丁纂征谟谟陈疾笃使主簿谢攸陈让自旦至申使者十余返而谟不至诏免谟为庶人【通鉴晋穆互入有守】谢安少有重名前后征辟皆不就寓居会稽以山水文籍自娱虽为布衣时人皆以公辅期之士大夫至相谓曰安石不出当如苍生何【通鉴东晋海西公纪】沈庆之先有四宅又有园舍在娄湖庆之一夕携子孙及中表亲戚徙居娄湖以四宅输官非贺朝不出门车马率素从者不过三四人过之者不知其为公也【通鉴宋世祖纪】清规懋赏与白云俱洁厌荣舍绂以松竹为心【通鉴】辞蝉舍冕遂其冲挹之性【东昏侯纪】陶景永平十年脱朝服衣冠挂神武门上表辞禄诏许之【齐书本传】蜀王宗弁杜门不出曰亷者足而不忧贪者忧而不足【后梁太祖】司空图名亭曰休休作文以见志曰量才一宜休揣分二宜休老而瞆三宜休【唐书本传】裴度晚节颇浮沈为自安计【唐书本赞】逍遥林亭保安宗族【通鉴周世宗】
　　传记肃宗既还京师泌辞去云臣有五不可住臣遇太早陛下用臣太重恩太深功太髙而迹太竒【邺侯】
　　集脱冠谢朝列【谢灵运诗】功成不受赏长揖归田庐【左太冲诗】闭闗却扫塞门不仕【江淹恨赋】投簮髙迈【陶景与从兄书】抽簮解朝衣【文选景阳咏史】投冠旋旧墟不为好爵荣【陶渊明诗】挂冠裂冕已辞荣南亩东华事耕凿宾阶客院常疎散蓬径柴扉终寂寞自有林泉堪隠构何必山中事丘壑【骆宾王】解佩收朝带抽簮换野巾【杜诗】红顔弃轩冕白首卧松云　事了拂衣去深藏身与名【李白集】出车山林挥手青门拥途而祖者唯恐不及　非仁圣不能全不夺之操非坚明不能果独往之志惇史古风复行于今羣公惜别飞盖拥道如汉廷祖二疏故事【李义山】不矍矍于进取左弦右壶乐以自放【栁文】凤阁鸾台路从教年少争【刘宾客】随山归少海就日背长安【刘长卿】新辞将印拂朝缨临水登山四体轻　脱屣将相守冲谦唯于山水独不防【刘宾客】没齿为闲官　挂印着公门　蒲栁质易朽麋鹿心难驯冝当早罢去收取云泉身　宦情薄似纸　渐消名利想无梦到长安　厚真退之风遏躁进之俗　貂蝉虽未脱鸾凤已不羁　陶君三十七挂绶出都门【白侍郎】能以功成疏宠位不将心赏负云霞【钱起】倒冠落佩兮与世阔疏【杜牧之】时过无心求富贵身闲不学见公卿【王建集】
　　本朝曽看元臣调鼎鼐却将田叟问耕耘　已上印书辞北阙稍留冠葢饯东门【欧公集】秋光都似宦情薄山色不如归兴浓【张咏诗】见机祸福之先脱屣尘埃之外　见故人而一笑绰有余欢念平生之百为一无可恨　天眷虽隆莫夺己行之志士流太息共髙难进之风　虽外为天下惜老成之去然私喜明哲得保身之全【苏东坡集】付青简以遗事追赤松而并游　敛藏为国之方勉就还家之乐进退有裕卷舒适宜　留侯志于赤松晋公安于緑野　退居水石之乡自放簮裳之外优游空寂有以知万物之轻呼吸清华有以期百年之夀　坐而论道本无黄髪之嫌出以济时何负赤松之约而能去如脱屣名重太山近世以来一人而已方将翺翔嵩少之下泝洄伊洛之间身寄白云堂开緑野释钟鼎之重负收竹帛之余光　髙风所振清议益隆　身安气定色如玉脱遗世俗心浩然【苏子由集】薄有田园归去好苦无官况莫来休【陆子履诗】
　　躁进
　　经自献其身【记】不仁者不可以久处约【论语】
　　子晋国亦仕国也未尝闻仕如此其急【孟子】罪莫大于好进【进不以道文中子】
　　史卫鞅因嬖臣景监以求见秦孝公说以富国强兵之术【通鉴周纪互入由径】中书郎王融自恃门第三十内望为公辅曰车前无八驺何得称丈夫【通鉴南齐武纪】
　　本朝苏易简特受太宗顾遇性特躁进罢参政知邓州年才逾壮有不胜寒冷之叹赠老僧诗曰憔悴贰卿三十六与师气味不争多又移书亲旧曰退位菩萨难做竟不登强仕而卒世言躁进有夏侯嘉正为馆职平生好烧银常曰吾得见水银一钱知制诰一日无恨矣俱不谐而卒钱僖公惟演自枢密使为使相叹曰使我于黄纸尽处押一个字足矣【魏泰东轩杂録】
　　由径
　　经闚观女贞亦可丑也【易】王孙贾曰与其媚于奥宁媚于灶【论语】皇父卿士番维司徒家伯冢宰仲允膳夫棸子内史蹶维趣马楀维师氏艳妻煽方处【诗注六人相连于朝皇父为首互入交结】
　　子不由其道而往者与钻穴隙之类也　舍正路而不由哀哉【孟子】
　　史衞鞅因嬖臣景监以求见秦孝公说以富国强兵之术【通鉴周纪互入躁进】萧至忠自托于太平公主引为刑部尚书【唐中宗纪互入交结】自大歴以来节度使多出禁军其禁军大将皆以倍称之息贷钱于富室以赂中尉动逾亿万然后得之未尝由执政至镇则重敛以偿所负及王沛薨裴度韦处厚以髙瑀代之中外相贺曰自今债师鲜矣【通鉴唐文纪】
　　集捷径从狭路【阮嗣宗咏懐】
　　避名
