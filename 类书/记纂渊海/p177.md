<!-- { "loadSidebar": true } -->
　　经尔有嘉谋嘉猷则入告尔后于内尔乃顺之于外曰斯谋斯猷惟我后之徳【书】为人臣之礼不显谏【礼记】史臣不专大名善则称君过则称已【谷梁宣公二年】晋师归范文子后入武子曰无为吾望尔也夫对曰师有功国人喜以逆之先入必属耳目焉是代帅受名也故不敢【左成二年互入谦抑】宋平公筑台妨于农收子罕请俟农功之毕公弗许筑者讴曰泽门之晳实兴我役邑中之黔实慰我心子罕闻之亲执朴以行筑者而抶其不勉者【左襄十六年】箕子曰爲人臣谏不听而去是彰君之恶而自托于民也吾不忍为也乃被髪徉狂而为奴【史记世家】鲁朱家隂脱季布之阨及布尊贵终身不见【史游侠传】孔光有所荐唯恐人闻名　张安世常有所荐其人来谢安世大恨以为举贤达能岂有私谢耶絶弗与通　丙吉有旧恩而不言　孔光时有所言辄削草稿以为章主之过以干忠直人臣之大罪也【西汉本传】陈重在郎署有郎负息数十万债主日至煎求无已重密以钱代还郎后觉知厚辞谢之重曰非我之为将有同姓名者终不言恵【谢丞后汉书】韩康采药卖于长安市三十余年时有女子买药康守价不移女子怒曰公是韩伯休那乃不贰价耶康叹曰我本欲避名今小子皆知有我焉用药为乃遯入霸陵【后汉互入欲晦而章】诸葛亮茍全性命于乱世不求闻达于诸侯【三国魏明纪】清畏人知【晋胡质传】杨绾不好立名【唐书本传】羊祜每荐举人未尝知曰拜爵公朝谢恩私室岂人臣之节【晋书本传】帝定祸乱而房杜不言功【唐书房杜赞】娄师徳荐狄仁杰师徳不言仁杰不知武后问仁杰曰师徳贤乎曰不知又问之知人乎曰未闻其知人后曰朕用卿师徳荐也【娄师徳传】传记乐毅曰忠臣之去国也不洁其名【战国策】山涛为吏部尚书用人皆先密啓然后公奏【通典】
　　本朝王旦在相位每荐引人未尝知荐冦凖同中书门下平章事凖入见曰非陛下知臣何以至此真宗具道公所以荐凖始愧叹以为不可及【王旦神道碑】范镇论熙宁法制至废黜不用公既得谢轼往贺之曰公虽退而名益重矣公愀然不乐曰君子言听计从消患于未萌使天下隂受其赐夫使天下受其害而吾享其名吾何心哉【东坡文】范忠宣公在相位凡荐引人才必以天下公议所荐士未尝知出于公公亦未尝示恩意于人【三朝言行録互入徇公忘私】
　　好名
　　子独哀歌以卖名声于天下者乎【荘子】好名之人能让千乗之国【孟子】
　　史烈士徇名【汉贾谊传互入节操】皇甫规自以西州豪杰耻不得与自上书附党　蔡邕曰孤特一身得托名忠臣死有余荣【通鉴】杜预好为后世名尝言髙岸为谷深谷为陵刻石二碑纪其勲绩一沈万山之下一立岘山之上【晋书本传】刘昼每言使我数十卷书行于后世不易齐景之千驷也【北史】巳取名【唐书房龄赞】熊执易疏论裴延龄相以示归登登动色曰愿窜吾名雷霆之下君难独处【归登传互入疾恶】传记谢敷字庆绪隠若耶山初月犯少防星少防一名处士星时戴逵名著于敷时人忧之俄而敷死故会稽人嘲曰吴中髙士要死不得死【孙氏晋阳秋互入失望】
　　集卖身买得千年名【李太白】士生为名累有佀鱼中钩【韩集】古人贵身没而名存【皇甫湜】唯将道业为芳饵钓得髙名直至今【杜荀鹤】
　　掠美
　　经【阙】
　　子卖声名于天下【荘子】
　　史已恶而掠美为昏【左传】管晏暴君之过取身后名【唐马周传】
　　市恩
　　经【阙】
　　子【阙】
　　史吕相曰我有大造于西也【左桓十三年】陈氏以家量贷而以公量收【左】卖弄国恩【东汉冯勤传】
　　集夺我身上暖买尔眼前恩【白乐天】见危者已坠而欲援观鬬者将死而方救【皮日休互入不成恩恵】
　　安静
　　经无作聪明乱旧章　罔以侧言改厥度　君罔以辨言乱旧政【书】不愆不忘率由旧章【诗】静而后能安安而后能虑【记大学】仍旧贯如之何何必改作【论语】
　　子治国而数变法则民苦之是以有道之君贵虚静重变法也【韩子】
　　史圣人不易民而教智者不变法而治因民而教者不劳而成功縁法而治者吏习而民安之【史商鞅传】不变不革黎庶攸宁【太史公自序】利不百不变法法古无过循礼无邪【史记商鞅】参代何为相国举事无所变更一遵何之约束择郡国吏长大【取年长大者】讷于文辞谨厚长者召除为丞相史吏言文深刻欲务声名辄斥去之【曺参传】萧曺为相镇以无为【汉刑法志】萧何为法较若画一曹参代之守而勿失载其清浄民以宁一　曹参去齐属其后曰以狱市为寄谨勿扰也【本传】为政贵因循而重改作【前汉】萧规曹随【雄传】循髙祖之法则治不循则乱【西汉梅福传】安静之吏悃愊无华【东汉章纪】襄城令刘方吏民同声谓之不烦虽未有他异斯亦殆近之矣【通鉴汉和纪】安静之吏日计不足月计有余【东汉安纪互入不可浅量】陆象先曰天下无事当静之于源亦何不简前后为治其政如一　陆象先尝谓人曰天下本无事但庸人扰之尔苟清其源何忧不治【通鉴】
　　传记利不百者不变俗功不什者不易器【战国防】
　　集无波古井水【白侍郎】静者心多妙【杜诗】
　　本朝古井无由波　湛然如古井终嵗不复澜【东坡】
　　自作不靖
　　经罪自已招无所怨咎【易】自作弗靖　惟汝自生毒乃败祸奸宄以自灾于厥身　起秽以自臭　自作孽不可逭【书】自求辛螫　下民之孽匪降自天噂沓背憎职竞由人　自贻伊慼【诗】
　　子助之长者揠苗者也非徒无益而又害之【孟子】所谓无病而自灸者也【荘子】三王既已定法度制礼乐而传之有不用而改自作何以异于变易牙之和更师旷之律【荀子】史沈尹戌曰吾子杀人以兴谤今吾子好谗以自危也【左传】变古乱常不死则亡【史记晁错传论互入纷扰】何乃取髙皇帝约束纷更之为【史记汲黯传互入纷扰】有短垣而自逾之【吴语】
　　集狐九尾而自扰【左太冲魏都】艾骨自疮【燕公表】遂自顚倒若杵投臼【韩集】灭六国者六国也非秦也族秦者秦也非天下也【杜牧之】人养虎被虎啮人媚蟇被蟇瞎乃知恩非类一一自作孽【卢仝】无风自飘簸【韩南山诗】
　　喜功生事
　　经无作聪明乱旧章【书互入安静】
　　子【阙】
　　史小人之性衅于勇啬于祸以足其性而求名焉者【左襄二十六年衅动也啬贪也】好兴事舞文法【史记汲黯传】陆象先曰天下本无事但庸人扰之【通鉴唐纪】陆长源性刚刻多更张旧事【通鉴唐徳宗】
　　简易
　　经夫干确然示人易矣夫坤隤然示人简矣　易则易知简则易从易知则有亲易从则有功易简而天下之理得矣　易简之善配至徳【易】大乐必易大礼必简【礼记】子君子之道有四易简而易用也要而易守也炳而易见也法而易言也【子】
　　史夫政平易近民民必归之【史记鲁世家】石庆于兄弟最为简易【本传】为人简易佚荡【雄传互入气槩】莫府省文书【李广传】文书调役务从简寡【通鉴汉光武】
　　纷扰
　　经礼烦则乱【书】荡而不静　水烦则鱼鼈不大【记】子何为纷纷然【孟子】胶胶扰扰【荘子】风波骇而鱼鼈扰于渊织罗密而羽禽躁于泽豺狼众而走兽剧于林爨火猛而小鲜糜于鼎也【抱朴子】
　　史何乃取髙皇帝约束纷更之为【汲黯传互入自作不靖】太史公曰变古乱常不死则亡【史记晁错互入自作不靖】輷輷殷殷若三军之众【史记蘓秦传】如猬毛而起【贾谊传】
　　传记千载遵行持为故事一朝纠正必惊愚俗【史通】集鼇戴山抃何以安之【楚辞】洪波振壑川无恬鳞惊飇拂野林无静柯【殷仲文表】云海方荡潏孤鳞安得宁【陈子昂互入世路崄】环四海以为鼎跨九垠以为炉防以毒燎煽以虐焰其人沸涌灼烂号呼腾蹈莫有救止【栁文】
　　本朝扰扰如一鼎之沸安有清冷处【诸儒鸣道】
　　喧哗
　　经民兴胥渐泯泯棼棼【书】如蜩如螗如沸如羮【诗】史诸将尽讙【通鉴髙纪】国中语口籍籍【西汉江都王传】一营大噪【唐书】集众鸟萃而啾号兮沸洲渚以连山【栁文】喧啾百鸟羣【韩集】本朝春蛙夏蜩更嘈杂土蚓壁蟫何碎琐【黄鲁直诗】荒池暮夜蛙閤閤食案白日蝇营营【陆游诗】
　　谦抑
　　经善世而不伐　谦尊而光卑而不可逾　谦谦君子卑以自牧　无不利防谦　天道亏盈而益谦地道变盈而流谦鬼神害盈而福谦人道恶盈而好谦【互入儆戒】以贵下贱　劳谦君子有终吉子曰劳而不伐有功而不徳厚之至也语以其功下人者也　有大者不可以盈故受之以谦　用壮处谦壮乃全也【易】不自满假　推贤让能庶官乃和【书】非其臣则答拜之　善则称人过则称已　不自尚其事不自尊其身俭于世而寡于欲让于贤卑已而尊人小心而畏义　君子不自大其事不自尚其功　后稷欲行之浮于名也【言其谦】君子虽自卑而民敬尊之【礼记言谦者所以成其徳】子曰君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也【记中庸】客车不入大门【记】孟之反不伐奔而殿将入门策其马曰非敢后也马不进也　不耻下问　以能问于不能以多问于寡有若无实若虚【论语】
　　子损其自多以虚受之故能成其博也　富贵而下人何人不与【家语】附之以韩魏之家如其自视欿然则过人逺矣【孟子】江海之所以为百谷王者以其善下之也【老子】盛徳若不足　人皆取先己独取后人皆取实己独取虚【荘子】爵益髙者意益下功益大者心益小【晏子】
　　史晋师归范文子后入武子曰无为吾望汝也夫对曰师有功国人喜以逆之先入必属耳目焉是代帅受名也故不敢【左成二年互入避名】孔子在位聴讼文辞有可与人共者弗独有也【史记孔子世家】温良谦退不以行能骄人【汉艺文志】尹翁归温良谦退不以行能骄人　衞绾不与他将争有功常逊他将【前汉书】征西功若丘山犹自以为不足【冯异传】赵咨曰吴国如臣之比车载斗量不可胜数【三国志】唐彬与王濬共伐吴彬知贼冦已殄孙皓将降未至建邺二百里称疾迟留以示不竸【晋书本传】吴陆抗败羊祜还貌无矜色谦冲如常【晋武纪】庾亮尝谓周顗曰诸生咸以君方乐广顗曰何乃刻画无盐唐突西施也【晋书本传】帝命髙颎与贺若弼论平陈事颎曰臣文吏耳焉敢与大将论功【通鉴隋髙纪】杨盈川曰吾愧在卢前【唐王勃传】徐知诰曰吾今老矣犹未徧达时事【通鉴唐路王】
　　集忌功名之过已恶宠辱之逾量【陆士衡赋序】师道光而心愈让人爵贵而心愈恭【白傅集】诫满持全居丰守约【司空图文】假令有取亦不敢为人师为人师且不敢况敢为子师乎【栁文互入师类】
　　本朝苏子容云欧公不言文章而喜谈政事君谟不言政事而喜论文章各不矜其所能也【苏子谈训】逢场作戯真呈拙误笔成蝇岂所长【陈后山诗】经术貂蝉续狗尾文章瓦釡作雷鸣【黄鲁直诗】
　　骄矜
