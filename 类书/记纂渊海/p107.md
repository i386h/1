<!-- { "loadSidebar": true } -->
　　本朝【沿革详见前工部类】冬卿常伯【杨亿代表】中台起曹　训匠建事【南丰拟制】
　　工部侍郎
　　史帝问苏颋有工部侍郎得中书侍郎者乎对曰陛下任贤惟所命何资之计　李栖筠为工部侍郎魁然有宰相望【唐书】
　　传记隋炀帝改置工部侍郎唐因之龙朔改司平少常伯咸亨复【通典】光宅神龙并随曹改复　周之冬官小司空中大夫也【六典】
　　集百工惟时命汝典制【常衮制】起曹书殿兼而委之【白集工侍兼集贤殿制】
　　本朝【沿革详见前工部类】共工之贰　饬五材程匠事冬官宠列俾介厥司【南丰拟制】冬卿之贰【公是行崔峄制】冬官之贰方此得人畴若予工汝为已试【曲阜郭知章制】擢贰事官【蔡延庆制】畴若予工汝往为允纪纲缮修之次杜塞淫巧之作【曲阜】
　　工部郎中【附员外郎】
　　史起部郎不常置【宋书】掌城池土木之工役程式　蒋系迁工部员外郎又迁郎中兼史职宰相宋申锡为北军罗织罪在不测系与谏官崔元亮泣谏玉阶之下申锡方减死时论称之【唐书】
　　传记晋宋齐皆有起部郎中梁陈改置起部侍郎隋初为工部侍郎炀帝除侍字改起部唐武徳改工部郎中龙朔改司平大夫咸亨复光宅神龙并随曹改复　周礼司空属官下大夫即郎中之任也【六典】掌兴造工匠诸公廨舎宇五行纸笔之事【职员令】开元以后位卑名著者杜工部【国史补】
　　集不才名位晩敢恨省郎迟【杜诗】
　　本朝宫室城隍程匠度材之事郎于起部其选甚髙【南丰范子竒制】中台起曹郎选尤重【曲阜制】郎吏令之髙选工官号为剧曹【张元方制】冬卿之属【公是行李徽之制】
　　屯田郎中【附员外郎】
　　史隋初屯田郎兼掌仪式【隋书】
　　传记汉尚书郎四人其一主户口垦田盖屯田之始也魏有丰部郎曹晋始置屯田郎中东晋宋齐并左民郎中兼知屯田事陈隋并为侍郎炀帝曰屯田郎唐龙朔为司田大夫后复故掌天下屯田及在京文武职田诸司公廨田以品给焉【职林】后行祠屯不博中行都门【国史补】闲简无事八省不数【详见前都官类】
　　集出军西域我君谋之屯田北假我君获之【燕集】
　　本朝屯田判司事一人凡屯田之政隷三司本司无所掌元丰改制郎中员外郎始实行本司事【两朝志】参掌营屯田官庄塘泺学校职分之田及其租入【四朝志】元祐改入户部崇寜复【续防志】中兴间除【题名】率屯戍之兵服畎亩之事郎于中台统其政令【南丰拟制】台郎初拜以垦曹为任【胡文恭行张靖制】俾擢垦屯之曹【张道制】垦屯冬属【刘述制】
　　虞部郎中【附员外郎】
　　经帝曰畴若予上下草木鸟兽佥曰益哉帝曰俞咨益汝作朕虞【书】山虞掌山林之政令　泽虞掌国泽之政令【周礼】
　　史郎中员外郎掌京都衢閧苑囿山泽草木及百官蕃客时蔬薪炭供顿畋猎之事【唐书】
　　传记周礼有山虞泽虞盖虞部之职也魏始有虞部郎中晋因之宋齐省梁陈为侍郎隋炀帝去侍字唐加中字龙朔为司虞大夫咸亨复　虞部员外郎隋炀帝为承务郎唐复故龙朔咸亨随曹改复【六典】
　　本朝虞部无所掌【防要】搜田以时泽梁有禁虞衡之守所以遂嘉生参化育【南丰拟制】
　　水部郎中
　　经川衡掌巡川泽之禁令【周礼】
　　史郎中员外郎掌津济舩舻渠梁隄堰沟洫渔捕运漕碾硙之事【唐书】
　　传记后周冬官有司水中大夫隋文帝为水部侍郎炀帝去侍字唐加中字龙朔改司水大夫咸亨复　后周冬官有小司水上士则员外之任也隋置水部员外郎炀帝改承务郎唐复故龙朔咸亨随曹改复【六典】
　　集省中官最美无似水曹郎【李余庆】
　　本朝水部无所掌【防要】
　　六部监门
　　本朝绍兴二年诏置六部监门官一员选陞朝文臣有才力人充仍令六部长贰奏差序位请给依寺监丞【中兴防要】掌司门钥之严【胡文恭行吕性简制】
　　六部架阁
　　本朝元丰有六曹架阁库【续防要】崇寜元年何执中请置库架阁命官涖之是时六曹皆建立【本传】大观三年罢内吏部令司封余部六曹郎官管勾政和三年六曹依旧置管勾架阁库官宣和罢【续防要】绍兴三年立六部架阁库【中兴题名】十五年诏复置官吏户部各差一员礼兵部共一员刑工部共一员【中兴防要】旧制官库其司置于六部之内或遇其废则以郎省兼之否则以兼六部监门兼之迨于绍兴寺监簿正官俱复然后始置司于外一也旧制金耀门文书库多藏三司帐籍三司今版曹也自铨曹而下储藏帐籍之所未之闻焉其后置六部架阁官大抵成案留部二年然后畀而藏之又八年则入之金耀金耀无复曩日则悉藏于架阁库二也二者不同而至于诸曹二十四司之文书尽归储蓄以待有用则今犹昔也【李异架阁文题名记】其任以周司书汉掌故【中兴题名】








　　记纂渊海卷二十八
<子部,类书类,记纂渊海>
　　钦定四库全书
　　记纂渊海卷二十九　　　宋　潘自牧　撰职官部
　　门下侍中
　　史门下省侍中二人正二品掌出纳帝命相礼仪凡国家之务与中书令参总而颛判省事【百官志】武徳元年改侍中曰纳言三年曰侍中龙朔六年改门下省曰东台侍中曰左相【同上】魏徴为侍中尚书省滞讼不法者诏徴平治徴素不习法但存大体处事以情人人悦服进郑国公【六帖】
　　传记晋嵇劭为侍中王师败百官皆奔惟劭不去被害于帝侧血湔御衣及定左右欲浣之帝曰此嵇侍中血令勿去也　晋吴郡陆仲元晋太尉玩曾孙也自玩至仲元四代为侍中时人方之金张二族也　张文瓘后拜侍中兼太子宾客职司奏议悉心纠驳帝故委之或时有疾他宰相奏事帝必问与文瓘议未若不者曰往共筹之或曰已议则皆报可【并本传】
　　集貂蝉之贵金貂之宠入侍帝帷出负国玺
　　本朝制侍中掌佐天子大政审中外出纳之事自建隆至熈寜拜侍中才五人虽有他官兼领而实不任其事官制行以左仆射兼以下侍郎行侍中职则置侍郎以佐之【通考】
　　侍郎
　　史门下侍郎二人正三品掌侍中之职【百官志】龙朔二年改黄门侍郎曰东台侍郎武后垂拱元年曰鸾台侍郎天寳元年曰门下侍郎【同上】崔元综长夀中迁鸾台侍郎勤于政事每在中书必束带至晩未尝休偃　张廷珪迁黄门侍郎御史蒋挺以监决杖刑稍轻朝堂杖之廷珪奏曰御史宪司清望耳目之官有犯当杀即杀当流即流不可决杖士可杀不可辱也议者以廷珪之言为是【并旧史】
　　传记汉成帝拜张禹少子于牀下为黄门侍郎　魏夏侯为黄门侍郎与皇后弟毛曾同坐耻之明帝恨之左迁羽林监　张华为黄门侍郎博览图籍四海之内若指掌千门万户画地而成【白六帖】李义改黄门侍郎制勅不便辄駮正贵幸有求官者睿宗曰朕非有靳但李义不可故耳【传】
　　本朝制侍郎掌贰侍中之职省中外出纳之事元丰官制行以尚书左仆射兼复置门下侍郎一员以代叅知政事中兴后宰相罢兼复改门下侍郎为叅知政事
　　给事中
　　史给事黄门侍郎掌侍从左右关通中外及诸王朝见于殿中引王就坐汉书仪曰黄门属黄门令日暮入对青琐门拜名曰夕郎【后百官志】萧望之汉元帝诏曰望之傅朕八年厥功懋焉可赐爵关内侯给事中賛曰身为儒宗有辅佐之能近古社稷臣也【汉史】晋武帝诏燕王陈劭清正亷洁博通六籍宜在左右以敦儒训可给事中【晋起居注】
　　传记李渤拜给事中孤特自持不茍合于世人谓之沽直屡以言斥而婞直不少衰守节者尚之【职林】孔戣为给事中江西观察使李少和坐贬狱寝不下崔易简杀从父兄戣乃慷慨论正贬少和杀易简【唐本传】张元素迁给事中太宗诏发卒修洛阳宫元素上书谏之宋璟叹曰张公论事有回天之力可谓仁人之言其利溥哉【本传】李峤迁给事中时酷吏来俊臣搆陷狄仁杰则天使峤与大理少卿李徳裕等覆其狱峤乃与徳裕等列其枉状由是忤防【李峤传】
　　集禁里疎钟官舎晩省中啼鸟吏人稀晨揺玉佩登金殿夕奉天书拜琐闱【王维】鸳鹭簪裾上龙尾蓬莱宫殿压鼇头夕郎夜直吟仙掖天乐和声下禁楼【姚合和卢给事中】琐闼昔年司制诰共嘉文藻类相如【太宗赐杨亿】
　　本朝淳化四年以右谏议大夫魏庠知制诰柴成务同知给事中事凡制勅有所不便宜准故事封驳九年诏停废知给事封驳公事自是始以封驳司隷银台【防要】向敏中张咏兼以枢宻直学士领之时并代都部署张永徳笞小校至死诏按其罪张咏封还诏书不从【长编
　　左右】散骑常侍
　　史秦置散骑又置中常侍后汉省散骑而中常侍改用宦者【汉书】孟达字子度自蜀降魏魏文帝善达之姿才容观以为散骑常侍　傅为散骑常侍与皇甫陶俱掌直谏华峤字叔骏加散骑常侍班同中书寺为内台中书散骑著作及歴理音律天文数术两省文章门下撰集皆典常统之【并本传】
　　本朝散骑常侍不常置谏议起居司谏正言皆付两省班籍通谓之两省官【续防要】
　　【左右】谏议大夫
　　经保氏掌諌王恶【周礼保氏】师氏掌以媺诏王【周礼师氏】尔有嘉谋嘉猷则入告尔后【书】
　　史秦置谏大夫掌论议多至数十人汉武帝元狩中更置后汉増为谏议大夫【后汉书】前汉王褒益州刺史王襄奏褒有轶才乃徴褒既至诏褒作圣主得贤臣颂擢为諌大夫【本传】贡禹以明经洁行着闻元帝召为谏大夫虚己问以政事　刘向以行修饬擢为谏大夫元帝即位与萧望之同心辅政【并同上】盖寛饶对防髙第帝迁谏大夫数上疏谏后奏对事上以寛饶怨谤下其书谏议大夫郑昌愍伤寛饶忠直忧国上书讼寛饶罪曰臣以谏为名不敢不言【汉史】褚遂良迁谏议大夫兼知起居事帝尝怪舜造漆器禹雕其俎谏者十余不止小物何必尔耶遂良曰雕琢害力农纂组伤女工奢侈之始危亡之渐也漆器不止必金为之金又不止必玉为之故谏者救其源及其横流则无复事矣帝咨美之【唐史】王珪太宗召为谏议大夫帝尝曰正主遇邪臣不可以致治正臣事邪主亦不可以致治唯君臣同徳则海内安朕虽不徳诸公数相谏正庶致天下于平珪乃进曰古者天子有诤臣七人谏不用则相继以死今陛下开圣徳收采刍言臣愿竭狂瞽【同上】
　　传记唐龙朔二年改谏议大夫为正谏大夫后又置谏议大夫开元以来废正谏大夫复谏议大夫贞元四年分为左右右隷中书元和元年勅左谏议大夫宜去左字其右谏议大夫四员【续通典】汉武帝因集置谏大夫皆名儒宿徳为之【初学记】陈陶拜谏议大夫灵帝时上疏言宦官云臣恨不列稷契伊周之徒而与龙逢比干为俦【同上】元和六年御史中丞窦易直奏谏议大夫至拾遗御史中丞至殿中侍御史兼为供奉官【续通典】唐文宗尝于便殿召栁公权论事切直忤防周墀为之惴栗公权词气益坚上徐谓之曰朕知舎人不合却作谏议以卿论事有诤臣之风今擢谏议大夫【栁公权传】魏郑公徴字元诚太宗拜谏议大夫日益亲厚或引至卧内访天下事公亦自以不世遇乃展尽底蕴无所隠凡三百余奏无不剀切当帝心者【职林】
