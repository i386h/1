<!-- { "loadSidebar": true } -->
　　传记麋鹿属也冬至解角【説文】瑶光星散为麋【春秋运斗枢】晋文公逐麋而失之问农夫古老对曰虎豹厌闲而近人故得鱼鼈厌深而之浅故得诸侯厌众而匹其国文公悦栾贞子问其故公曰今日逐麋失之而得善言故忻也【新序】魏文帝将受禅有白麋见【魏略】
　　本朝野麋循杖屦【东坡】
　　麞
　　子山中称赤吏者麞也【抱朴子】
　　史后魏广平王懐尝逐一麞入草命人围绕将自射之失麞所在惟有塼塔存焉懐乃怅然动仁恕之心遂不猎【北史】
　　传记麞一名青州人谓为麞【古今注】枢星散为麞【春秋运斗枢】宋元嘉十五年华林园麞生二子文帝又获青麞【瑞应图】咸宁中白麞见魏郡【晋起居注】刘幡射得一麞剖肚脏以草塞之蹷然起走拔塞还倒如此三焉后以此草治伤痍多愈【异苑】
　　本朝市人拍手笑状如失林麞【东坡】何处惊麏触祸机烦君遣骑割鲜肥秋来多病新开肉粝饭寒葅得解围【山谷】
　　兔
　　经有兔爰爰　跃跃毚兔遇犬获之　有兔斯首【诗】子蹄者所以取兔也得兔而忘蹄【庄子】兔走归窟【文子】宋人有耕者田中有株兔走触之折颈而死因释耕守株冀复得兔【韩子】一兔走街百人追之积兔于市过而不视【慎子】兔夀千嵗五百嵗其色白　山中夘日称丈人者兔也【抱朴子】
　　史范雎曰夫以秦而治诸侯譬若纵韩卢而抟蹇兔也【史记】有兔入于后宫太祖怪之令崔浩推其咎徴浩以为当有隣国贡嫔嫱者明年姚兴果来献女【后魏书】
　　传记兔子婏其迹迒絶有力欣【尔雅】兔大者曰毚【广志】兔者明月之精【典略】玉衡星散为兔【春秋运斗枢】赤兔者瑞兽王者盛徳则至【瑞应啚】八月成光决鼻始明决鼻兔也【诗推度灾】兔口有缺尻有九孔【古今注】兔防雄豪而孕及其生子従口中出【论衡】兔望月而孕【博物志】冯锾谓孟君曰狡兔有三窟【战国防】淳于髠说齐王曰韩子卢天下之疾犬也东郭逡者天下之狡兔也韩子卢逐东郭逡环山者三腾山者五兔极于前犬疲于后各死其处田父见而获之【春秋后语】睦固屯于射犬巫戒之曰将军本名白兔见犬必惊不宜屯此固不从司空曰入犬城旦当取遂进军击平之【汉献春秋】桓温有参军夜坐忽见屋梁栋间有一伏张目切齿而向之引刀斫之正中于兔而实及其膝【幽冥録】
　　集药兔长生　此时瞻白兔直欲数秋毫【杜诗】譬如兔得所安用东西跳【韩文】衣褐之徒缺口而长须七窍而趺居【毛頴传】
　　本朝毛氏頴出中山中衣白褐求文公文公尝为頴作传使頴名字传无穷　可笑姮娥不了事却走玉兔来人间月中辛勤莫药桂傍杵臼今应闲【梅圣俞】兔生明月月在天玉兔不能久人间【六一集】奔沧海来却入明月窟【秦少防】东郭阿防驼褐裳清馥不着烟花香姮娥唤入广寒殿诏许药不许尝　偷将缺吻吸琼浆蜕尽骨毛作仙子【诚斋】
　　狐
　　经田获三狐得黄矢　小狐汔济濡其尾【易】莫赤匪狐【诗】狐死正丘首仁也【记】
　　子狐隂阳之变六月而一见【管子】狐白之裘非一狐之腋【慎子】
　　史陈胜吴广于所次旁丛祠夜篝火狐鸣呼大楚兴陈胜王卒皆夜惊恐【汉书】王浚据幽州有狐踞府门跃入防事后浚果败【晋书】
　　传记狐水神也【韩诗外传】狐妖兽也鬼所乘也有三徳其色中和小前大后死其首丘【説文】白狐至国民利【春秋潜潭巴】君乗火而王政平南海输以文狐【礼斗威仪】青丘之国有狐而九尾　黒水上有狐蓬尾【山海经】狐者先古之淫妇也其名曰紫紫化而为妇故其名自称阿紫【名山记】楚宣王以昭奚恤为相问羣臣曰吾闻北方畏昭奚恤何如江乙对曰虎求百兽而食之得狐狐曰天帝令我长百兽子若食我是逆天帝之命子以我为不信我为子先行子随我后观百兽见我能无走乎虎随狐而行百兽见之皆走虎不知兽之畏已以为畏狐也今王地方千里带甲百万而任之昭奚恤北方非畏奚恤其实畏王之甲兵也【春秋后语】夏侯藻母病将诣淳于智卜有一狐当门向之嘷藻驰诣智智曰其祸甚急君速归在嘷处树下啼哭家人惊怪大小毕出一人不出啼哭勿休藻如其言母亦扶疾而出家人既集堂屋五间拉然崩【搜神记】集青丘竒兽九尾之狐有道祥见出则御书作瑞于周以标灵符【郭璞赞】古冢有狐妖且老化为妇人顔色好头变云鬟面变妆大尾曵作长红裳徐徐行旁荒村路日欲暮时人静处或歌或舞或悲啼翠眉不举花顔低忽然一笑千万态见者十人八九迷　狐假女妖害犹浅一朝一夕迷一眼女为狐媚害即深日长月长溺人心【白居易】
　　本朝妖狐凭莽苍【六一集】老狐宅城隅涵养体丰大不知窟穴处草木但晻霭秋食承露禾夏饮灌园暮夜出旁舍鸡畜遭横害晩登睥睨鸣呼吸召百怪　乆矣纵凶妖一旦果祸败皮为榻上借肉作盘中脍【蘓文】説曰臣未见稷狐见攻社防见熏稷狐二字甚竒且新【容斋随笔】
　　狸
　　经狸首之班然　狸去正【礼】
　　子变则豹【扬子】狸头似防以类推也【淮南子】
　　史徐季龙猎令管辂筮其所得辂曰当获小兽虽有爪牙防而不彊虽有文章蔚而不相非虎非雉其名曰狸【魏志】乐广为河南尹官舎多妖怪广居之不疑尝外戸自闭左右皆惊广独为顾见有墙孔掘得狸而杀之其怪亦絶【晋书】
　　传记狸子【尔雅】狸伏兽也【説文】曽子鼓琴墨子立外而听之曲终入曰善哉鼓琴身已成矣而曽未得其首也曽子曰吾梦一狸见其身而不见其头起而为之因曰残形【琴操】董仲舒下帷讲诵有客来诣舒知其非常客又云欲雨舒戱曰巢居知风穴居知雨卿非狐狸则是鼷防客遂化为老狸也【幽防録】
　　集有兽维狸兮我梦得之其身孔明兮而头不知吉凶何为兮觉坐而思巫咸上天兮识者其谁【韩文琴操】
　　本朝首如狸尾如牛攀条捷险如猱猴橘柚为浆栗为糇筋肉不足为膏油【蘓子由】狐公韵胜氷玉肌字则未闻名季狸误随齐相燧牛尾防勲封作糟丘子　山僮相传皂衣郎字曰季狸氏竒章　白茅面防来献俘端貂裘瓠肥白解骖荐渠登相门立谈封作糟丘君【诚斋】压糟玉面天涯见琢雪庖霜照眼明【朱乔年】
　　獭
　　经孟春獭祭鱼【记】
　　子爱獭而饮之酒欲养之而非其道【淮南子】
　　传记獭如小狗水居食鱼【説文】南蛮皆用獭为其冠【魏畧】水有防獭而池劳【盐鐡论】樊夫人者刘防之妻也俱行道术防唾槃中水即作鲤鱼夫人乃唾槃中使成獭而食鱼【神仙传】吕球乗船泊菰际见一少女乘船采菱举体皆衣荷叶因问汝非鬼耶衣服何至如此女答云子不闻荷衣兮蕙带倐而来兮忽而逝乎球射之即获一獭船皆是苹蘩蕴藻之叶【幽防记】
　　集有獭得嘉鱼自谓天见怜先祭不敢食捧鳞望清人立寒沙上心专脰肉肩渔翁以为妖举块投其咽呼儿贯鱼归与獭同烹煎【刘禹锡】
　　马
　　经坤元亨利牝马之贞　乘马班如　白马翰如　良马逐　用拯马壮吉　干为马　为良马为老马为瘠马为驳马　其于马也为善鸣为足为作足为的颡其于马也为亟心为下首为薄蹄为曵【易】归马于华
　　山之阳【书】我马虺隤我马黄　騋牝三千　两服上骧两骖鴈行　驷鐡孔阜六辔在手　骐駵是中騧骊是骖　皎皎白驹在彼空谷　駉駉牡马在坰之野薄言駉者有驈有皇有骊有黄有骓有駓有骍有骐有驒有骆有駵有雒有骃有騢有驔有鱼【诗】马质掌质马校人掌王马之政辨六马之属种马一物戎马一物齐马一物道马一物田马一物驽马一物　趣马掌賛正良马而齐其饮食简其六节　巫马掌养疾马而乗治之　庾人掌十有二闲之政教　圉师掌教圉人养马圉人掌养马刍牧之事【周礼】大夫士下公门式路马乘
　　路马必朝服步路马必中道以足蹙路马刍有诛齿路马有诛　春驾苍龙夏驾赤駵秋驾白骆冬驾鐡骊【礼】晋恵公乘小驷庆郑曰今乘异产以従戎事及惧而变将与人易乱气狡愤隂血周作张脉愤兴外强中干进退不可周旋不能　宋人以文马百驷赎华元于郑冀之北土马之所生无兴国焉　卫侯来献其乘马曰啓服　唐成公有两肃爽马　宋公子地有白马四公嬖曰魋魋欲之公朱其尾鬛以与之【左传】晋献公将伐虢荀息请以屈产之乘垂棘之璧假道于虞公曰此晋寳也荀息曰是取中府藏外府取中廏藏外廏也晋举虞荀息牵马操璧而前曰璧则犹是而马齿加长矣【谷梁传】骥不称其力称其徳也【论语】
　　子穆王命驾八骏之乘右服骅骝而左緑耳右骖赤骥而左白次车之乗右服渠黄而左逾轮右骖盗骊而左山子　秦穆公谓伯乐曰子之年长矣子姓有可使求马者乎伯乐对曰良马可以形容筋骨相也天下之马者若灭若没若亡若失臣之子皆下才也臣有所与九方臯其于马非臣之比也穆公见之使行求马三月而反报曰已得之矣在沙丘牝而黄公使人徃取之牡而骊公召伯乐曰子之所使求马者色物牝牡尚弗能知又何马之能知也伯乐曰若臯之所观天机也得其精忘其粗在其内而忘其外马至果天下之马也【列子】马蹄可以践霜雪毛可以御风寒龁草饮水翘足而陆此马之眞性也及至伯乐曰我善治马烧之剔之刻之络之连之以羁编之以皂栈马之死者十二三矣饥之渇之驰之骤之整之齐之前有蹶踬之患后有鞭防之威而马之死者已过半矣　吾相马直者中绳曲者中钩方者中矩圎者中规是国马也而未若天下马也天下马者若亡若失若丧若一若是者超轶絶尘不知其所【庄子】定公问于顔渊曰东野子之善御乎顔渊曰善则善矣虽然其马将佚定公曰何以知之顔渊曰昔造父不穷其马是造父无佚马也今东野子之驭上车执辔衔体正矣步骤驰骋朝礼毕矣歴险致逺马力尽矣然犹求马不已是以知之也　骅骝骐骥纎离緑耳古之良马也　骥一日而千里驽马十驾则亦及之【荀子】齐桓公伐孤竹迷惑失道管仲曰老马之智可用乃放老马而随之遂得道【韩子】塞上之人其马亡入蕃中人皆吊之其父曰此何讵知不为福居数月其马将蕃骏马而归人皆贺之其父曰此何讵知不为祸家冨马良其子好骑堕而折髀人皆吊之其父曰此何讵知不为福尽十年蕃兵大出丁壮者皆控而战塞上之人死者十九此子独以跛故父子相保【淮南子】
