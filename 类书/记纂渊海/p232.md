<!-- { "loadSidebar": true } -->
　　经天下同归而殊涂【易】为善不同同归于治为恶不同同归于乱【书】子夏既除丧而见予之琴和之而不和弹之而不成声作而曰哀未忘也先王制礼而弗敢过也子张既除丧而见子之琴和之而和弹之而成声作而曰先王制礼不敢不至焉【记】经礼三百曲礼三千其致一也【并记】或生而知之或学而知之或困而知之及其知之一也或安而行之或利而行之或勉强而行之及其成功一也　道并行而不相悖【并庸】微子去之箕子为之奴比干谏而死子曰殷有三仁焉【语】
　　子庠者养也校者教也序者射也夏曰校殷曰序周曰庠学则三代共之皆所以明人伦也　禹稷当平世三过其门而不入顔子当乱世居于陋巷孟子曰禹稷顔囘同道禹稷顔子易地则皆然　夏后氏五十而贡殷人七十而助周人百亩而彻其实皆什一也　曽子居武城有越寇或曰寇至盍去诸曰无寓人于我室毁伤其薪木寇退则曰脩我墙屋我将反寇退曽子反子思居于卫有齐寇或曰寇至盍去诸子思曰如伋去君谁与守孟子曰曽子子思同道曽子子思易地则皆然居下位不以贤事不肖者伯夷也五就汤五就桀者伊尹也不恶污君不辞小官者栁下恵也三子者不同道其趋一也一者仁也【并孟】子路拯溺而受牛谢孔子曰鲁国必救人于患子赣赎人而不受金于府孔子曰鲁国不复赎人矣子路受其劝徳子赣让而止善　蹠越者或以舟或以车虽异路所极一也【并淮南子】非其君不事非其民不使治则进乱则退伯夷也何事非君何使非民治亦进乱亦进伊尹也可以仕则仕可以止则止可以乆则乆可以速则速孔子也皆古圣人也【孟】臧与谷二人相与牧羊而俱亡其羊臧则挟策读书谷则博塞以游二人者事业不同其于亡羊均也　比牺尊于沟中之断美恶有间其于失性一也　柤梨橘柚其味相反而皆可于口【并庄】夫织者日以进耕者日以却事相反成功一也　百川异源同归于海【并淮南子】涂虽曲而通诸夏川虽曲而通诸海事虽曲而通诸圣　仲尼之道犹四渎也经营中国终入大海【并】
　　史晏子俭矣夷吾则奢齐桓以霸景公亦治【太史公自序】李广行无部伍行阵就善水草舎止人人自便不击刁斗以自卫幕府省约文书然亦逺斥堠未甞遇害程不识正部曲行伍营阵击刁斗士吏治军簿至明军不得休息然亦未甞遇害【汉武纪】三仁殊而一致夷恵舛而齐声【班固传】魏髙允称常爽训励有方曰文翁柔胜先生刚克立教虽殊成人则一【宋文纪】唐史臣称崇善应变以成天下之务璟善守文以持天下之正二人道不同同归于治【宋璟赞】巡先死不为遽逺后死不为屈【唐书本赞】
　　传记宓子贱治单父弹鸣琴声不下堂而单父治巫马期以星出以星入日夜不居以身亲之而单父亦治【吕氏春秋】
　　集夫防河而下茍不止虽有疾迟必至于海【韩文】杞桂殊姿而共芳珪璋异质而同润【吕和叔】殊趍而一致异而同源【皇甫湜】释宗称定慧儒师着诚明分示三教理诣无二名　吾君用太和理万物动静各随其宜则陈力以致用洁身以教其致一也【并李义山】虽羁鸾冥鸿一飞一笼遐心逺意终共超旷【欧】
　　本朝昔者孟子不愿召见而孔子不辞小官夫欲正其所由得之之名是以谨其所以取之之故孟子不为矫孔子不为卑【老苏】陈平听张辟疆许王诸吕吕后安之故平与周勃得执将相之柄以伺其间唐武后欲以武三思为嗣狄仁杰曰母子与姑侄孰亲陛下立庐陵王则千秋万嵗后血食于太庙无祔姑之礼后感悟【栾城】木铎调与黄钟同　小虫心在一喙间得失与世同轻重【并山谷】蜣之丸蚁之粒与夫承蜩贯虱者同一心之功用也螳螂之斧莎鸡之羽与夫扛鼎拔山者同一心之力用也工倕之削轮扁之斵庖丁之牛与夫尧舜禹汤之治天下同一心之妙用也【明道集】臧谷虽殊竟两忘【坡】
　　同出异趣
　　经性之与情犹波之与水静则是水动则是波【中庸疏】礼之于人也犹酒之有糵也君子以厚小人以薄【记】子奕秋诲二人奕一人专心致志惟奕秋之为听一人虽听之一心以为有鸿鹄将至思援弓缴而射之虽与之俱学弗若之矣　麰麦播种而耰之其地同树之时又同浡然而生至于日至之时皆熟矣虽有不同则地有肥硗雨露之养人事之不齐也【并孟】于越夷貊之人生而同声长而异俗教使之然也【荀】孔子墨子俱法尧舜而取舎不同【韩子】清之为明杯水而见眸子浊之为闇河水不见泰山【淮南子】子曰吾于荀卿见同门而异户也【】
　　传记学者如牛毛成者如麟角【蒋子万机论】丝俱生于蚕为缯则贱为锦则贵【姚信士纬】
　　集子云相如同工异曲　少长聚嬉戏不殊同队鱼年至十二三头角稍相疎二十渐乖张清沟映污渠三十骨骼成乃一龙一猪飞黄腾踏去不能顾蟾蜍【并韩集】生归苏属国死别李将军【鲍溶诗】生为并蔕花亦有先后落【唐文粹】
　　离合无亲疎
　　经投戈散地则六亲不能相保同舟而济则胡越何患乎异心【易畧例】
　　子多助之至天下顺之寡助之至亲戚叛之【孟】自其异者视之肝胆楚越也自其同者视之万物皆一也【庄】行合趣同千里相従趣不合行不同对门不通【淮南子】史意合则胡越为昆弟由余子臧是矣不合则骨肉为仇讐朱象管蔡是矣【邹阳书】白头如新倾葢如故知与不知也【汉邹阳传】尽下则胡越同心轻物则六亲离徳【唐太宗】徳泽洽则四夷可使如一家猜忌多则骨肉不免为讐敌【同上】
　　传记同声则异叩而相应意合则未见而相亲【大戴礼】爱而利之四海之内若合一家不爱而利之子或杀父况天下乎【韩诗外传】东门先生居蓬户空穴之中而魏公子一朝以百骑日宠之吕望未甞与文王同席而坐一朝让以天下半夫丈夫相知何必以抚尘而游垂发齐年偃伏以日数哉【东方朔记】白头而新倾盖而故【新序】
　　集结交在相知骨肉何必亲【古歌辞】物情茍有合莫问玉与泥【韦应物】志合者蓬心可采情谐者兰味宁忘【骆賔王】人生意气豁不待相逢早　蔼蔼桑麻交公侯为等伦【并杜诗】情思附则感而恱之虽仇讐化为心膂矣意不亲则惧而阻之虽骨肉结为仇慝矣【陆宣公集】得之者江海比隣失之者肝胆楚越【唐徐彦伯论】
　　本朝相知不必因相识【临川】白头无故意异代有同音【陈后山】但使圣贤之相契即如臣主之同时昔冯唐论颇牧之贤则汉文为之太息魏相条晁董之对则孝宣以致中兴【东坡进陆贽奏议劄子】
　　责望有重轻
　　子越人闗弓而射之则已谈笑而道之无他疏之也其兄闗弓而射之则已垂涕泣而道之无他戚之也　同室之人鬬者救之虽被发缨冠而救之可也乡隣有鬬者被发缨冠而往救之则惑也虽闭户可也【并孟】
　　任理不任情
　　经爱而知其恶憎而知其善【记】拜下礼也今拜乎上泰也虽违众吾从下　纣之不善不如是之甚也【并语】史子贡喜人之善不能隠人之恶【史记】不虚美不隠恶【司马迁赞】曹操勲劳宜赏不吝千金无功望施分毫不与【三国志】昔屈到嗜芰屈建去之以为不可以私欲干国之典【齐太祖】
　　传记所憎者有功必赏所爱者有罪必罚【太公六韬】
　　集譬如亲骨肉宁免相可否【韩集】当其赏虽三旌之贵万钟之禄咸曰宜何也为善而然也当其罚虽族属之夷刀锯之惨咸曰宜何也为恶而然也　勿矜朱门是陋此白屋非【并刘賔客】登奉常之第者未必尽能文章为牙门之将者未必尽能威敌【唐文粹】
　　本朝天下之事固有出于不幸者矣苟有可以用于世者不必圣贤之作也蚩尤作五兵纣作漆器不以二人之恶而废万世之利也【欧】君实常谓人曰吾与景仁兄弟也但姓不同耳然至于论钟律则反覆相非终身不能相一【温公行状】若无天下议美恶并成空【后山】
　　任情不任理
　　经罔水行舟【书】奡荡舟【语】俾出童羖【诗】
　　子匿为物而愚不识大为难而罪不敢重为任而罚不胜逺其涂而诛不至　以舟之可行于水也而求推之于陆两喜必多溢美之言两怒必多溢恶之言　天下莫大于秋毫之末而泰山为小莫夀乎殇子而彭祖为夭【并庄】立直木而求其影之枉也立枉木而求其影之直也荀责三光不照于覆盆之内【抱朴子】责疲者以举千钧督跛者以及走兔【邓析子】听虚而责响视空而索影【刘子】史董仲舒曰不琢玉而求文采【西汉本传】以毁誉为荣辱不核其真以爱憎为利害不论其实以喜怒为赏罚不察其理上下相冒万事乖错【汉光武纪】言论者计厚薄而吐辞选举者度亲疎而举笔善恶谬于众声功罪乱于王法【汉武纪】
　　传记若夏之日而欲夜之长也【说苑】羣邪相仰以曲为直【陆贾新语】
　　集谓镆耶为钝兮鈆刀为铦【贾谊鵩赋】责冬之裘者曰曷不为葛之之易也责饥之食者曰曷不为饮之之易也【韩文】天下无正声悦耳即为娱人间无正色悦目即为姝【白侍郎】蓼蘗为甘山岳为轻【沈】日月至明或以为昬秋毫至微或以为繁【唐文粹】
　　本朝女无美恶富者妍士无贤不肖贫者鄙【玉局文】
　　尚有容力
　　经若火之燎于原不可向迩其犹可扑灭　若颠木之有由蘖【并书】虽无老成人尚有典刑【诗】往者不可諌来者犹可追【语】
　　子木虽蠧无疾风不折墙虽隙无大雨不壊【管】
　　史图王不成其弊犹足以霸【隗嚣传】补衣犹有完【通鉴】传记晋平公问于师旷曰吾年七十欲学恐已暮师旷曰老而学者如秉烛之明秉烛之明孰与夜行【说苑】见兔而顾犬未为晩也亡羊而补牢未为迟也【春秋后语】
　　集典刑未灭故老犹存【选辨亡论】
　　无所用力
　　经若火之燎于原不可向迩【书】不可救药【诗】
　　子桀纣在上虽有十尧不能治者世乱也【韩非】良将不能斵金巧冶不能铸木　载重而马羸虽造父不能以追急【并淮南子】譬诸琴瑟郑卫调俾防因之亦不可以致箫韶矣【】航人无楫如航何【同上】无声虽师旷侧耳将何闻乎无形虽离娄并照将何覩乎【孔丛】良工不能琢冰【文中子】盛阳不能荣枯朽上智不能移下愚【抱朴】
