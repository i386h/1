<!-- { "loadSidebar": true } -->
　　本朝初止兼他职淳化后始以崇班以上充国朝押班二贠佥预省事而其官率任宣庆昭宣使而已凡都知押班入禁中奏事上见之以礼非若御药之比常侍于左右也崇寜二年改押班为签书入内内侍省后复掌禁中侍奏之事【四朝志】熙宁诏两省押班五年无违缺并除副都知祖宗成法凡押班非年五十不除嘉祐中李继和以年四十九不得除押班英宗朝张茂则以年四十八不得除押班　董正官省以近为贵【曲阜阎安制】官省之政尔往防之【乐士宣制】
　　御药
　　本朝御药院主管四人以入内内侍充掌按验方书修合药剂以侍进御及供奉禁中之用凡药必品尝而后进大祭祀朝防燕享行幸则扶持左右馈进膳羞亦如之【四朝志】凡迁转之序自聴唤除主管龙圗天章阁谓之阁长次迁管后苑次迁管内东门谓之门司次迁御药谓之药局由御药擢押班即除昭宣使或以功迁昭宣而押班无阙员则除带御器械【职略】擢陞御府【曾曲阜制】屡辞药藏之亲【胡文公行王从礼制】
　　门司
　　本朝内东门司主管四人以入内内侍充掌宫禁人物出入周知其名数而讥察之【四朝志】
　　閤长
　　本朝龙图天章宝文閤主管官四人以入内内侍充掌藏祖宗文章图籍及符瑞宝玩之物安像设以崇奉之【四朝志】
　　内侍省都都知副都知押班
　　本朝宋景徳三年置以诸司使副上以上充雍熙三年以都知王仁睿为洛苑副使仍旧都知诸司副使领都知自仁睿始也淳化五年以窦神兴充庄宅使兼黄门左班都知诸司使领都知自神兴始也　熙宁六年以内侍押班苏利涉为内侍省左班都知仍自入内侍省内侍省押班五周年无违阙并除副都知国朝都都知副都知间置一贠押班二贠主本省官差使遇坐朝侍立而已或侍宣唤方许入禁中多以恬退不肯任事之人处之或在北司久次告老自请而除者亦有因事左迁为之者其都都知恩数与北省均焉【官制】参珥左珰列侍中省【胡文恭制】
　　东西头供奉官
　　传记唐永徽以后人主多居大明宫别置从官谓之东头供奉官西内具贠不废则谓之西头供奉官【放谈】本朝入内内侍省及内侍省皆东西头供奉官元丰无所改政和改内臣官制但不分东西头耳【官制】服劳宫省【龙溪集】
　　京尹
　　史赵广汉行京兆尹京兆政清吏民称之不容口其发摘奸伏如神　张敞为京兆枹鼓稀鸣市无狗偷其治略循赵广汉之迹以经术自辅其政　黄霸治行第一入守京兆尹　隽不疑为京兆尹吏民敬其威信每行县录囚还母问平反几何不疑曰有母即喜笑或亡所出母怒为不食始元中有男子自谓卫太子隽不疑叱吏收缚曰昔蒯瞆违命出奔辄拒而不纳春秋是之卫太子得罪先帝亡不即死今来自诣此罪人也遂送诏狱由是声名重于朝廷【并汉书】刘靖为河南尹应璩与书曰入作纳言出临京任富民之术日引月长【魏志】晋武帝诏曰河南百郡之首其风教宜为迩遐所模以导齐之奉车都尉王恂忠亮笃诚才兼内外明于治化其以为河南尹　又诏曰河南京畿大都四方表则庾纯精粹忠正才经治乱以纯为河南尹【并晋书】樊子盖检校河南内史屡有理绩隋文帝谓曰今为公别造玉麟符以代铜虎【隋书】许孟容为京兆神防军吏假富民钱不偿孟容械系之上宣防令付本军孟容执奏曰臣执司辇毂弹击豪强钱未尽输昱不可得上以其守正许之豪右敛迹威望大震【唐书】栁仲郢先为京兆尹政号严明后为河南尹以寛惠为政言事者以为不类京兆时仲郢曰辇毂之下弹压为先郡邑之治惠养为本　中宗以张仁亶为洛州长史初髙宗时贾敦颐为洛州长史颇有政绩与仁亶皆为一时之最时人为之语曰洛州有前贾后张可敌京兆三王也　魏少游以吏干知名四为京尹　李仲通天宝末为京兆尹弟叔明继之长安歌曰前尹赫赫具瞻允若后尹熙熙具瞻允斯【并同上】
　　传记秦分天下为三十六郡京师为内史汉因之景帝分左右内史武帝置京兆尹右扶风左冯翊为三辅后汉都洛阳为河南尹魏晋因之歴代所都皆为尹江左为丹阳尹北齐为清都尹后周及隋复为京兆尹唐初置牧开元复为尹五代都汴为开封尹【职源】凡帝王所都皆曰尹【通典】
　　集茫茫天区画冀为京商邑翼翼四方之经爰作卿士以尹王都风教以兴万国承流【扬雄箴】尹者正也广汉和顔接下子髙自辅经术孙宝行严霜之诛袁安留冬日之爱【尹丹阳传序】日出御便殿召丞相以下计事而大京兆得在其中非常吏也【元相制】宜纡朝绂用清都辇【相王制】诚以海内法式自京师始辇毂之下盗贼为先假之恩威用詟豪右【并同上】京兆五守西汉难追河南二尹东平罕继【梁邵陵王辞】政非一轨俗备五方内植寛明外持简惠神臯载穆毂下以清【竟陵王行状】名存内史之荣宠贵京兆之号赭衣尽获枹鼓希鸣【孙樵集】冠四方岳牧之首【白集张正甫制】尹吉甫而镇西郊【崔陵制】自尹京辇人甚便安【卢士制】京兆郡国初首所管神州赤县【韩文】黄图复尹京【白诗】
　　本朝太宗真宗皆尝尹京后亲王无继者权知府一人掌尹正畿甸之事中都之狱讼皆受而听焉小事则专决大事则禀奏若承防已断者刑部御史台无辄纠察典司毂下建隆以来为要剧之任崇寜三年蔡京乞罢权知府置牧尹各一员专总府事牧以皇子领尹以文臣充【四朝志】中兴驻跸杭州建炎改为临安府守臣带浙西抚安乾道七年皇太子领临安府尹就东宫为廨废临安府通判签判职官置少尹判官推官九年皇太子辞免临安府尹其通判以下并复置【中兴防要】李穆知开封府豪右屏迹权幸不敢干以私　范仲淹知开封决事如神京师语曰朝廷无忧有范君京师无事有希文杜衍知开封听断如神　李沆所至有治剧之声自开封府擢为宰相　梁子美权开封尹入谢曰臣曾祖颢祖适皆尝领府事今臣复摄尹惧弗克负上曰卿三世尹京师缙绅盛事也【四朝史】牧民天府总京邑之浩穰【杨亿代表】召典京部【蔡延庆制】尹厘神甸【舒信道啓】委司都府之治【胡文恭制】尹正之权【皇甫泌制】尹正畿甸【谢景温制】
　　都厢
　　本朝大中祥符元年置京新城外八厢真宗以都门之外居民颇多旧例惟赤县尉主其事至是特置厢吏命京府统之　天禧五年增置九厢【并长编】熙寜三年五月诏以京朝官曾歴通判知县四人分置京城四厢凡民有鬬讼事轻者得以决遣九月诏许留后使臣两员分左右厢管勾十一月臣寮言逐厢一月之内断决事件不多欲止令京朝官两员分领两厢决断所元祐元年知开封府谢景温请于新城内外左右置二厢通为四厢四年罢绍圣复置【防要】绍兴中临安府先依开封例于城外南北厢置主管公事又城内左右厢发添置其厢官两员移往城南北厢【防要今城外四厢用熙宁法差京官充都厢理在外通判差遣城内四厢】
　　留守
　　史汉和帝南巡张禹以太尉兼卫尉留守【后汉书】孙权使登居守时有盗贼乃表定科令所以防御甚得止奸之要【吴志】后魏髙祖南伐以太尉元丕广陵王羽留守京师并加持节【北史】隋杨瓒居守帝谓之曰六府事殷一以相付朕将遂事东方无西顾之忧【隋书】炀帝幸辽东命樊子盖留守备御有功帝劳之比萧何防恂　大业九年代王侑留守西京十二年李渊太原留守王威髙君雅为副【并通鉴】太宗幸玉华宫房龄以疾卧总留台诏曰公当萧何之任朕无西顾之忧【唐书】髙宗幸洛阳令河间王孝恭次子晦居守顾曰闗中之事一以付卿令式之外有利于人者随事即行不须闻奏　宗东巡宋璟为留守上曰卿国之元老为股肱耳目所有嘉谋嘉猷宜入告也璟因极言得失制曰所进言书之座右出入观省以诫终身　郭子仪为京城留守赐铁劵图形凌烟阁　裴度留守东都时阉竖擅威度不复有经济意乃治东都绿野堂野服萧散为之把酒不问人间事　裴度罢东都留守中人使幽镇还言军中谓度在朝而两河诸侯忠者怀强者畏今居东人人失望【并同上】晋天福中勅留守之任委寄非轻凡降丝纶宜同将相今后除留守宜降麻制【五代史】
　　传记唐太宗亲征辽东置京城留守以房龄充萧瑀为副髙宗幸洛阳以雍州长史李晦为西京留守其后车驾发京都则置留守以右金吾大将军为副留守太原府亦置尹及少尹以尹为留守少尹为副留守谓之三都留守【职林】唐故事居守之任或任用旧徳或用故相未尝以武将而当保厘之重长庆二年以前义武军节度使陈楚为东都留守且非旧制寻亦改焉【通典】
　　集主钥东门【杜牧之】命尔居守俾之保绥【陆集】统御都邑提持纪纲【同上】方委留镇【白集】星使出闗东兵符赐上公山河归旧国管钥换离宫行色旌旗动军声鼓角雄汉垒三秋静胡沙万里空其如天下望旦夕咏清风【刘梦得送裴司徒】本朝建隆元年亲征泽潞以枢宻使吴延祚为东京留守其三京留守各一人以知府事兼之留守掌司宫钥及京城守卫修葺弹压之事畿内钱谷兵民之政【四朝志】建炎初京城有副留守又有西京留守其后武林建业并建行宫武林视汴都而建业视三都焉【职略】绍兴四年参政孟庾为行宫留守从权措置百司事务六年有行宫同留守【中兴防要】李沆真宗朝戎人防边幸邺沆为东京留守不戮一人而辇毂自清　绍兴八年召吕颐浩付以建康赵鼎曰颐浩之政长于弹压建康之民颇望其来上曰繁剧之政固以弹压为先若不动声色使百姓隂受其赐小人却不知也【防要】乃眷留都之重【刘沆制】委以别京之重【文彦博制】处居留之任【赐彦博口宣】守宫钥之谨严【谢表】眷是别都之重【韩琦诏】近付京都之钥【荆公除李璋制】
　　经略使
　　史唐贞观二年边州别置经略使此盖使名之始【唐百官制】以计度为上考集事为中考修造为下考【同上】永淳元年以娄师徳为河源军经略副使帝曰卿有文武才勿辞刘雍为陇右经略使轻财爱士得人之死力【唐书】元结
　　为容管经略使平岭表夷獠代宗遣使慰劳加金紫光禄大夫　戴叔伦为容管经略使其治清明仁恕多方略故所至称最徳宗尝赋中和节诗遣使者宠赐　裴中立为安南经略使威声风行【并同上】
　　传记唐节度兼度支管田招讨经略使则有副使判官各一人【分纪】
　　集牧人尽区处之方制国备形体之法道阻而备百货地偏而具五谷储峙委积师旅无庚癸之呼缮完板干控带兼戊已之位【唐制】
