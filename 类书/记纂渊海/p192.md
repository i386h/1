<!-- { "loadSidebar": true } -->












　　记纂渊海卷四十八
<子部,类书类,记纂渊海>
　　钦定四库全书
　　记纂渊海卷四十九　　　宋　潘自牧　撰性行部
　　有定力
　　经子文三仕为令尹无喜色三已之无愠色【语】
　　子南宫韬世清不废世浊不洿【家语】富贵不能淫贫贱不能移威武不能屈　夭夀不贰修身以俟之所以立命也　君子所性虽大行不加焉虽穷居不损焉【并孟】举世而誉之不加劝举世而非之不加沮【庄逍遥游篇】大泽焚而不能热河汉沍而不能寒疾雷破山风振海而不能惊【庄齐物】死生惊惧不入乎胷中是故遻【音悟】物而不慑【庄至乐】挥斥八极神气不变【庄田子方】孔子穷于陈蔡之间七日不火食藜羮不糁顔色甚惫而歌于室【庄子】乡誉不以为荣国毁不以为辱【列仲尼】权利不能倾羣众不能移天下不能荡【荀子】钟山之玉炊以炉炭三日三夜而色泽不变【淮南子】乆幽而不改其操虽隋和何以加诸【扬问明】谢安处富贵而独退静破苻坚而无喜色【文中子】
　　史子路曰君子死冠不免结缨而死【左传】祸至不惧福至不喜【史宋世家】不牵乎卑乱之语不夺乎众多之口【史记邹阳传】项王使武涉徃説齐王信信谢曰夫人深亲信我我背之不祥虽死不易幸为谢项王【汉髙纪】于定国饮酒至数石不乱【西汉本传】苏茂周建复聚兵挑战王霸坚卧不出方飨士作倡乐茂两射营中中霸前酒樽霸安坐不动【汉光武纪】刺客刺来歙未死驰召盖延延见歙因作悲哀不能仰视歙叱延曰今使者中刺客无以报国故呼巨卿欲相属以军事而反効儿女子涕泣乎刃虽在身不能勒兵斩公邪歙自书表曰臣夜人定后为何人所伤贼中臣要害臣不敢自惜恨奉职不称以为朝廷羞抽刃而絶【汉光武纪】凡人富贵当使可贱【马援传】不屑毁誉【东汉马廖传】窦宪将征匈奴三公九卿诣朝堂上书谏辄寝宋由惧遂不敢复署议而诸卿稍自引止唯袁安任隗守正不移至免冠朝堂固争前后且十上众皆为之危惧安隗正色自若【汉和纪】卢植事马融融外戚豪家多列女倡歌舞于前植侍讲积年未尝转盼【东汉本传】李固死于狱中临命与胡广赵戒书曰固受国厚恩是以竭其股肱不顾死亡志欲扶持王室比隆文宣何图一朝梁氏迷谬公等曲从以吉为凶成事为败乎汉家衰防从此始矣公等受主厚禄颠而不扶倾覆大事后之良史岂有所私固身已矣于义得矣夫复何言广戒得书悲慙皆长叹流涕而已【汉质纪】梁冀使人胁杜乔曰早宜从妻子可得全乔不肯明日冀遣骑至门不闻哭者遂白太后收系之死狱中【同上】太尉杨秉薨秉为人清白寡欲尝称我有三不惑酒色财也【汉桓纪】范滂至狱狱吏谓曰凡坐系者皆祭臯陶滂曰臯陶古之直臣知滂无罪将理之于帝如有罪祭之何益【同上】宦者张让以事中王允遂传下狱防赦还为刺史旬日间复以它罪被捕赐不欲使更楚辱遣客谢之曰君以张让之事故一月再狱凶慝难量幸为深计诸从事好气节者共流涕奉药而进之允厉声曰吾为人臣获罪于君当伏大辟以谢天下岂有乳药求死乎投杯而起出就槛车既至廷尉得减死论【汉灵纪】晏婴不降志于白刃南史不曲笔以求存【东汉臧洪传】袁闳投迹深林潜身十八年黄巾贼起攻没郡县百姓惊散闳诵经不移【东汉】怒不变容喜不失节故最为难【汉献帝】蹈海之节千金莫移其情【东汉逸民传论】宜僚临白刃而色正【东汉孔融传】孔融被诛二子方奕棋被收而不动左右曰父执而不起何也答曰安有巢毁而卵不破乎【同上】虽遇履虎神气帖然【三国名臣赞】先主入益州刘璋张飞诸葛亮分定郡县破璋将严顔生获顔曰大军至何不降顔曰我州但有防头将军无降将军飞怒令斫头顔色不变曰斫头便斫头何为怒耶飞壮而释之【蜀志】陆逊遣亲人韩扁奉表诣吴主逻者得之诸葛瑾闻之甚惧书与逊云大驾已还贼得韩扁具知吾阔狭且水干宜当急去逊未答方催人种葑豆与诸将奕棋射戱如常【魏明纪】智者不为小利移目不为意似改步【魏元纪】贾充见夏侯统令妓绕其船三匝统若无闻充曰此吴儿木人石心也【晋书】诸葛瞻以气励称常倚柱读书雷震其柱读书自若【曹家之晋纪】孔坦将卒庾氷省之流涕坦慨然曰大丈夫将终不问以济国安民之术乃为儿女子相泣耶氷深谢之【晋纪】桓温来朝或云欲诛王谢谢安神色不变【同上】殷浩被黜谈咏不辍虽家人不见其有流放之慼【晋书本传】谢安尝与孙绰泛海风起浪涌诸人并惧安吟啸自若【同上】陶侃疾笃上表逊位遣右长史殷羡奉送所假节麾幢曲盖侍中貂蝉大尉章荆淮雍梁交广益寜八州刺史印传棨防军资器仗牛马舟船皆有定簿尉印仓库侃自管钥以后事付右司马王愆期【晋成纪】魏冉闵使常炜使燕燕主隽使封裕诘之积柴其旁使裕以其私诱之曰君更熟思无为徒取灰灭炜正色曰吾闻死者骨肉下于土精魄升于天君之惠速益薪纵火使仆得上诉于帝足矣吾结发以来尚不欺布衣况人主乎曲意茍合性所不能直情尽言虽沈东海不敢避也【晋穆纪】秘书监太原孙盛作晋春秋直书时事大司马温见之怒谓盛子曰枋头诚为失利何至乃如尊君所言若此史遂行自是关君门户事其子遽拜谢请改之时盛年老家居性方严有轨度诸子乃共号泣稽颡请为百口计盛大怒不许诸子遂私改之盛先已冩别本传之外国【晋海西公纪】张融为封溪令路经嶂崄獠贼执融将杀之融神色不动方作洛生咏贼异之而不害浮海至交州于海中遇风终无惧色方咏曰干鱼自可还其本乡肉脯复何为者哉【宋书】山隂公主淫恣悦褚彦回以白帝帝召彦回西上阁宿十日公主夜就之备见逼迫彦回整身而立从夕至晓不为移志公主谓曰君须髯如防何无丈夫意彦回曰虽不敏何敢首为乱阶【宋书本传】魏宗爱用事威振四海尝倨见百官于都坐王公已上皆趋庭望拜髙允独升阶长揖【宋武】栁元景知祸至入辞其母整朝服乗车应召弟鱼骑司马叔仁戎服帅左右壮士欲拒命元景苦禁之既出巷军士大至元景下车受戮【宋太祖】王景文赐死勅至景文正与客棊叩函看已复置局下神色不变乃与客更行争刼局竟劒子纳奁毕徐曰奉敕见赐以死方以勅示客【宋明纪】王惠尝临曲水风雨暴至坐者皆驰散恵徐起不异常日不以霑濡而改【南史】帝召允谓曰国书皆浩作不允曰太祖记前著作郎邓彦海所撰先帝记及今记臣与浩同作然而臣多于浩帝大怒曰此甚于浩安有生意景穆曰天威严重允迷乱失次耳臣向问皆云浩作帝问如东宫不允曰臣罪灭族不敢虚妄殿下以臣侍讲日乆哀臣乞命实不问臣不敢迷乱帝谓景穆曰直哉此亦人情所难而能临死不移且对君以实贞臣也寜失一有罪宜宥之【北史髙允传】魏徴每犯顔进谏虽逢帝甚怒神色不移议者以为贲育不能过【唐书魏徴传】卢承庆典选考内外官有一官督漕运遭风失米考之曰监运损粮考中下其人容色自若无言而退承庆重其雅量改注曰非力所及考中中既无喜色又无愧词又改曰宠辱不惊考中上【唐髙宗纪】徐公当雷霆之震而能全仁恕虽千载未见其比【唐书徐有功传有功武后时为廷尉后多杀人】刘袆之窃谓贾大隠曰太后既废昏立明安用临朝称制不如返政大隠宻奏之太后命王本立推之本立宣勅案之袆之曰不经凤阁鸾台何名为勅太后大怒赐死袆之初下狱睿宗为之上疏申理中表皆贺之袆之曰此乃所以速吾死也临刑沐浴神色自若自草谢表立成数纸【唐武后】张楚金魏元忠并免死流岭南临刑太后使鳯阁舎人王隠客驰骑传声赦之声达于市当刑者皆喜跃讙呼宛转不已元忠独安坐自如或使之起元忠曰虚实未知隠客至人使起元忠曰俟宣勅已既宣勅乃徐起舞蹈再拜竟无忧喜之色【同上】李朝隠前后执破斜封官一千四百余人怨谤纷然朝隠一无所顾【唐睿宗】杨国忠专国权势薰炙或劝张巡一见且显用答曰是方为国怪祥朝官不可为也【唐书张巡传】令狐楚为太原掌书记郑儋在镇暴卒不及指授后事军中喧哗将夜忽数十骑持刃进楚至军门诸将环之令草遗表楚在白刃之中搦管立成读示三军无不感泣由是名重【唐书】李希烈留顔真卿不遣朱滔王武俊田悦李纳各遣使诣希烈上表称臣召顔真卿示之真卿叱之曰汝知有骂安禄山死者顔杲卿乎乃吾兄也吾年八十知守节死耳希烈乃使甲士十人守真卿于馆舎掘坎于庭云欲坑之真卿怡然见希烈曰死生已定何必多端亟以一劒相与岂不快公心事邪希烈乃谢之【唐徳宗纪】苏检数为韩偓经营入相且遣清吏告偓偓曰乃欲以此相污【唐昭宗纪】
　　传记刘裕次山阳闻何无忌败绩卷甲兼行将渡而风急众咸难之裕曰若有天命风当自息若其天不助舟覆溺何足为怪即令登舟舟移而风自息【三十国春秋】居磨涅之中无缁磷之损【世説中注】嵇康临死顔色不变谓其兄曰以琴来不兄曰已至康取调之为太平引曲成叹曰太平引絶于今日矣【文王传】夏侯尝倚柱作书霹雳其柱神色不变作书如故【世説】
　　集吞纵之强不能反蹈海之志漂卤之威不能降西山之节【陆士衡连珠】烈火流金不能焚景沈寒凝海不能结风迅风凌雨不谬晨禽之察劲隂杀节不凋寒木之心
　　【并同上】举世非之力行而不惑者千百年一人而已【韩退之伯夷颂】金可镕不可使为汚腐水可浊不可使为尘粪【元次山】势去未须悲时来何足喜【白侍郎】波涛喧众口藜藿静吾庐【刘长卿】飞语霜动明诚山立【李义山文】常经磨涅不改坚白【杜牧之】俾吾为秋毫之杪吾亦自足不见其小俾吾为泰山之阿吾亦无余不见其多【唐文粹】践危机不易心处横溃不忘国奋身拔迹于豺狼之口道不污而磨灭【同上】劒淬愈利玉烧不燃【孙可之文】灵豸亷角比干献骨合此偾烈在公为笏怒虎可唾笏不可挫峭华可拔笏不可折柱天不仄指日不蚀【同上】
　　本朝召端使髙丽遇风涛樯折舟人大恐公恬然读书若在斋閤时【玉壶清话】举世皆寃而语言未尝以自及以穷至死而妻子不见其悲忻【欧公祭尹师鲁文】死生之间既已能通于性命忧患之至宜其不累于心胷【同上】泰山覆于前而色不变麋鹿兴于左而目不瞬【老泉文】司马温公尝曰并驰万马中能驻足者其王存乎【王存墓志】得志遂茂而不骄不得志瘁而不辱羣居不倚独立不惧【东坡墨君堂记】毁誉几至于万端夷险常持于一意【临川集】确然金石心不畏蚊蚋触【苏子由集】金石不随波【黄鲁直诗】千重浪里平安过百尺竿头穏下来【陈从易作王文穆罢相诗】处士不生巫峡梦虚劳云雨下阳台【陈希夷诗见青琐】
　　无定力
