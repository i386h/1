<!-- { "loadSidebar": true } -->
　　晋书石崇字季伦父苞位至司徒临终分财物与诸子独不及崇其母以为言苞曰此儿虽小后自能得为荆州刺史刼逺使商客致富不赀后拜卫尉财产丰积室宇宏丽后房百数皆曵纨绣珥金翠丝竹尽当时之选庖膳穷水陆之珍与贵戚王恺羊琇之徒以奢靡相尚恺以饴澳釡崇以蜡代薪恺作紫丝布步障四十里崇作锦步障五十里以敌之崇涂屋以椒恺用赤石脂武帝每助恺尝以珊瑚树赐之高三尺许枝柯扶疎世所罕比恺以示崇崇以铁如意击碎恺声色方厉崇曰不足多恨今还卿乃命左右悉取珊瑚树有高三四尺者六七株条干絶俗光彩耀目如恺比者甚众恺恍然自失　史记楚考烈王以黄歇为相封春申君是时齐有孟常君赵有平原君魏有信陵君方争下士招致宾客以相倾夺赵平原君使人于春申君春申君舎之于上舎赵使欲夸楚为瑇瑁簮刀剑室以珠玉饰之请命春申君客春申客三千余人其上客皆蹑珠履以见赵使赵使大惭

　　甄后出拜刘桢平视
　　魏志文帝甄后汉太保甄邯后袁绍为中子熈纳之熈出为幽州后留奉姑及冀州平文帝纳后于邺魏畧曰邺城破绍妻及后共坐皇堂上文帝入绍舎见绍妻及后后怖以头伏姑膝上绍妻两手自抟文帝谓曰刘夫人云何如此令新妇举头姑乃捧后令仰文帝就视见其颜色非凡称叹之太祖闻其意遂为迎取典畧曰太子尝诣诸文学酒酣坐欢命夫人甄氏出拜坐人众中皆咸伏而刘桢独平视太祖闻之乃收桢减死输作

　　胡嫔争摴晋武伤指
　　晋书胡贵妃名芳父奋家世将门为镇军大将军武帝多简良家女以充内职自择其美者以绛纱系臂芳既入选下殿号泣左右止之曰陛下闻声芳曰死且不畏何畏陛下拜为贵嫔时帝多内宠平呉后复纳孙皓宫人数千掖庭殆将万人而并宠者甚众帝莫知所适常乘羊车恣其所之至便宴寝宫人乃取竹叶揷戸以盐汁洒地而引帝车然芳蒙幸殆有专房之宠侍御服饰亚于皇后帝尝与之摴蒱争矢遂伤上指帝怒曰此固将种也对曰北伐公孙西拒诸葛此非将种而何帝有惭色

　　石庆数马孔光温树
　　前汉石奋赵人孝文帝时官至大中大夫无文学恭谨无与比长子建次甲次乙次庆皆以驯行孝谨官至二千石景帝曰石君及四子皆二千石人臣尊宠乃举集其门因号奋为万石君庆武帝时为太仆御出上问车中几马庆以策数马毕举首曰六马庆于兄弟最为简易然犹如是后为丞相　前汉孔光字子夏孔子十四世孙经学尤明以高第为尚书转仆射尚书令凡典枢机十余年有所言辄削草稿以为章主之过以奸忠直人臣大罪有所荐举惟恐人之闻知沐日归休兄弟妻子燕语终不及朝省政事或问光温室省中树皆何木也光黙不应答以他语其不泄如是哀帝立拜丞相及王莽权盛称宰衡光固辞位太后诏曰国之将兴尊师而重傅其令太师毋朝十日一赐餐赐灵寿杖光凡为御史大夫丞相各再一为大司徒太傅太师歴三世居公辅位

　　翟汤隐操许询胜具
　　晋书翟汤字道深浔阳人笃行纯素廉洁不屑世事耕而后食永嘉末冦害相继闻汤名德皆不敢犯乡邻赖之辟召不至子庄字祖休遵汤之操不交人物惟以弋钓为事及长不复猎或问渔猎同是害生何止去其一庄曰猎自我钓自物未能顿尽故先节其甚者且夫贪饵呑钩岂我哉时以为知言晚节亦复不钓征命不就子矫亦有髙操屡辞辟命矫子法赐孝武以散骑征不至世有隐行云　旧注世说云许询字玄度好游山泽而体便登陟时人曰许非徒有胜情有济胜之具询隐永兴幽穴毎致四方诗之遗或谓许曰尝闻山人乃似尔耳许曰筐篚包苴固当轻于天下之寳今本无载

　　优旃滑稽落下厯数
　　史记优旃秦倡朱儒善为笑言然合于大道秦始皇时置酒而天雨陛楯者皆沾寒旃哀之谓曰汝欲休乎我即呼女女应曰诺有顷临槛大呼曰陛楯郎郎曰诺优旃曰汝虽长何益幸雨立我虽短幸休居于是始皇使得半相代尝欲大苑囿旃曰善多纵禽兽于其中冦从东方来令麋鹿触之足矣始皇以故辍止二世立又欲漆其城旃曰佳哉漆城荡荡冦来不能上即欲就之易为漆耳顾难为荫室二世笑而止前汉造太初厯方士唐都巴郡落下闳与焉都分天部而闳运算转厯其法以律起厯曰律容一龠积八十一寸则一日之分也与长相终律长九寸百七十一分而终复三复而得甲子夫律阴阳九六爻象所从出也故黄锺纪元气谓之律律法也莫不取法焉赞曰厯数则唐都落下闳

　　曼容自免子平毕娶
　　前汉邴丹字曼容琅琊人养志自修为官不肯过六百石辄自免去　后汉向长字子平河内朝歌人隐居不仕性尚中和好通老易贫无资食好事者更馈焉受之取足而反其余读易至损益卦叹曰吾已知富不如贫贵不如贱但未知死何如生耳建武中男女娶嫁既毕勅断家事勿相关遂肆志游五岳名山不知所终

　　师旷清耳离娄明目
　　吕氏春秋曰晋平公铸为大钟使工听之皆以为调师旷曰不调请更铸平公曰工皆以为调矣师旷曰后世有知音者讥其不调臣窃为君耻之至师涓果知钟之不调是师旷欲善调钟以为后之知音也　庄子曰黄帝逰乎赤水之北而遗其玄珠使离朱索之即离娄也慎子曰离娄之明察毫末于百步之外

　　仲文照镜临江折轴
　　晋书殷仲文陈郡人转尚书素有名望自谓必当朝政又谢琨之徒畴昔所轻者并皆比肩常怏怏不得志忽迁洛阳太守意弥不平后谋反伏诛仲文尝照镜不见其面数日而遇祸前汉临江闵王荣景帝子立为太子废为临江王三岁坐侵庙壖地为宫征荣荣行祖于江陵北门既上车轴折车废江陵父老流涕窃言曰吾王不反矣荣至诣中尉府对簿中尉郅都簿责讯王王恐自杀葬蓝田燕数万衔土置塜上百姓怜之

　　栾巴噀酒偃师舞木
　　神仙传栾巴蜀郡人汉帝召为尚书正朝大会巴独后到颇有醉色不饮而以酒望西南噀之有司奏巴大不敬诏问巴巴对曰臣乡里以臣能治鬼护病为臣立庙今旦耆老皆入庙致飨是以来迟适臣本县成都市失火臣噀酒为雨以灭火灾诏原罪即遣使徃验其因正旦失火食时有大雨从东北来火乃息雨皆酒气后一旦大风天雾暝失巴所在寻问之旦日还成都与亲戚别去而升天矣巴字叔元见后汉　列子曰周穆王西巡狩道有献工人名偃师王问曰若有何能曰臣有所造愿王观之越日谒见王王曰若与偕来者何人耶对曰臣之所造能倡者王视之趋步俯仰信人也巧夫颔其頥则歌合律捧其手则舞应节千变万化唯意所适王以为实人也与盛姬内御并观之技将终倡者瞬其目而招王之左右侍妾王怒欲诛偃师偃师立剖散倡者以示王皆傅会革木胶漆白黑丹青之所为

　　德润佣书君平卖卜
　　呉志阚泽字德润越会稽人家世农夫至泽好学居贫无资常为人佣书以供纸笔所冩既毕诵读亦遍追师论讲究览羣籍兼通厯数由是显名仕孙权为中书令侍中太子太傅每朝大议经典所疑辄谘访之以儒学勤劳封都乡侯　前汉严遵字君平蜀郡人修身自保非其服弗服非其食弗食卜筮于成都市以为卜筮者贱业而可以惠众人有邪恶非正之问则依蓍龟为言利害与人子言依于孝与人弟言依于顺与人臣言依于忠各因势导之以善裁日阅数人得百钱足自养则闭肆下帘而授老子博览无不通依老庄之指著书十余万言扬雄少时从游学及雄仕京师数为朝廷在位贤者称君平德年九十余终

　　叔寳玉润彦辅氷清
　　晋书卫玠字叔寳五岁风神秀发祖父瓘曰此儿行异于众顾吾年老不见其成长耳玠舅骠骑将军王济隽秀有风姿毎见玠辄叹曰珠玉在侧觉我形秽又尝语人曰与玠同游宛若明珠之在侧朗然照人玠妻父乐广有海内重名议者以为妇翁氷清女壻玉润　晋书乐广字彦辅年八岁夏侯玄见之谓其父曰广神姿朗彻当为名士可令专学必能兴卿门户卫瓘见而竒之命诸子造焉曰此人之水镜见之莹然若披云雾而覩青天也王衍自言与人语甚简及见广便觉巳之烦其为识者叹美如此

　　卫后发鬒飞燕体轻
　　张衡西京赋曰卫后兴于鬒发飞燕宠于体轻卫后前汉孝武帝皇后也字子夫其家号曰卫氏出平阳侯家初为平阳公主讴者武帝祓霸上还过主既饮讴者进帝独悦子夫帝起更衣子夫侍尚衣轩中得幸主因奏子夫逆之宫子夫上车主抚其背曰行矣强饭勉之即贵愿无相忘后生男据遂立为皇后而男为太子遭巫蛊事起江充为奸太子与后共诛充太子败亡后自杀　前汉飞燕孝成帝赵皇后也本长安宫人初生父母不举三日不死遂收养之及壮属阳阿主家学歌舞号曰飞燕帝尝微行出过主作乐见而悦之召入宫大幸女弟后入俱为偼伃贵倾后宫立为皇后后宠少衰而弟絶幸为昭仪姊弟专宠十余年皆无子及帝暴崩民闲归罪昭仪昭仪自杀哀帝立尊后为皇太后帝崩见废自杀西京杂记曰飞燕为皇后女弟在昭阳殿后体轻腰弱善行步进退昭仪不能及但弱骨丰肌尤工笑语二人并色如红玉为当时第一

　　玄石沈湎刘伶解酲
　　博物志曰昔刘玄石于山中酒家酤酒酒家与千日酒忘言其节度归至家当醉而家人不知以为死也权葬之酒家计千日满乃忆玄石前日酤酒醉向醒耳徃视之云玄石之死三年已葬于是开棺醉始醒俗云玄石饮酒一醉千日　晋书刘伶字伯伦沛国人放情肆志常以细宇宙齐万物为心常乘鹿车携一壶酒使人荷锸随之谓曰死便埋我其遗形骸如此常渴甚求酒于妻妻捐酒毁器泣涕谏曰君酒太过非摄生之道宜断之伶曰善吾不能自禁当祝鬼神自誓可具酒肉妻从之伶跪祝曰天生刘伶以酒为名一饮一斛五斗解酲妇人之言慎不可听仍引酒御肉頺然复醉尝醉与俗人相忤其人攘袂奋拳而徃伶徐曰鸡肋不足以辱尊拳其人笑而止伶未尝留意文翰着酒德颂一篇尝为建威参军太始初对策盛言无为之化时辈皆以高第得调伶独以无用罢竟以寿终

　　赵胜谢躄楚庄絶缨
　　史记平原君赵胜赵之诸公子喜宾客宾客至者数千人相赵惠文王及孝成王三去相三复位家楼临民家民家有躄者盘散行汲美人居楼上见大笑之明日躄者至门请曰士之不逺千里而来者以君能贵士而贱妾臣不幸有罢癃之病而君之后宫笑臣臣愿得笑臣者头胜笑应曰诺终不杀岁余宾客稍稍引去者过半胜怪问之客曰以君不杀笑躄者为以爱色而贱士即去耳胜乃斩笑者头自造躄者因谢焉后乃复来　说苑曰楚庄王赐羣臣酒日暮酒酣灯烛灭有引美人之衣者美人援絶其冠缨告王趣火来王视絶缨者王曰赐人酒使醉絶礼奈何欲显妇人之节而辱士乎乃命左右曰今日与寡人饮不絶冠缨者不欢羣臣百余人皆絶去其冠缨而止大尽欢而罢后晋与楚战有一人常在前五合五获首却敌卒胜之庄王怪问乃夜絶缨者显报王也

　　恶来多力蜚廉善走
　　史记蜚廉生恶来恶来有力飞廉善走父子俱以材力事纣恶来蜚廉为诸侯武王伐纣并杀恶来是时蜚廉为纣居北方　晏子春秋曰恶来手裂虎兕皇甫谧曰作石棺于北方

　　赵孟疵面田骈天口
　　旧注晋赵孟字长舒为尚书令史善清谈面有疵点时人曰诸事不决问疵面　七畧曰田骈齐人好谈论时号曰天口骈言其口如天之不可穷也

　　张慿理窟裴頠谈薮
