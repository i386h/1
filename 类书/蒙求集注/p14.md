<!-- { "loadSidebar": true } -->
　　后汉汝南费长房为市掾市中有老翁卖药悬一壶于肆头及市罢辄跳入壶中市人莫之见唯长房于楼上覩之异焉因徃再拜奉酒脯翁知长房之意其神也谓曰子明日可更来长房旦日复诣翁翁与俱入壶中维见玉堂严丽旨酒甘肴盈衍其中共饮毕而出翁约不得与人言之后乃就楼上候长房曰我神仙之人以过见责今当去能相随乎楼下有少酒与卿为别长房使人取之不能胜又令人扛之犹不能举翁闻笑而下楼以一指提上视器如一升许二人终日饮不尽　神仙传蓟子训齐人举孝廉除郎中又为都尉人莫知其有道在乡里常以信让与人二百余年颜色不老曾徃抱邻舎婴儿误堕地儿家素尊子训即埋之二十余日子训自外来抱儿还之家恐是鬼子训既去掘视所埋但泥而已又诸老人鬓白者子训与对坐共语宿昔皆还黑京师贵人莫不虚心欲见争请子训徃尽令太学诸生为请子训子训曰吾某月日当徃到期子训以食时发日中到未半日行千余里乃见诸生问谁欲见我卿尽语之我日中当徃到日中子训果徃二十三处诸贵人喜自谓先诣之明日相参问各言子训衣服颜色如一而所论说随主所语不同逺近惊异子训自乗青骡出东门陌上徐徐行诸贵人走马逐不能及行半日而相去常一里许乃止

　　刘玄刮席晋惠闻蟆
　　后汉刘玄字圣公光武族兄王莽末平林陈牧等聚众号平林兵圣公徃从之及破莽军号圣公为更始将军众虽多无所统一遂共立更始为天子更始即帝位南面朝羣臣素懦弱羞愧流汗举手不能言初入都宛城时汉兵诛王莽传首诣宛县于市遂北都洛阳后迁长安初莽败惟未央宫被焚余宫馆无所毁官府市廛不改于旧更始既至居长乐宫升前殿郎吏以次列庭中更始羞怍俛首刮席不敢视后赤眉贼入关见杀　晋惠帝初为太子朝廷咸知不堪政事武帝亦疑焉尝使决尚书事不能对贾妃遣左右代对遂安及居大位政出群下纲纪大壊货赂公行势位之家以贵陵物忠贤路絶谗邪得志更相荐举天下谓之互市尝在华林园闻虾蟆声谓左右曰此鸣者为官乎私乎或对曰在官地为官在私地为私及天下荒乱百姓饿死帝曰何不食肉糜其蒙蔽皆此类伊籍一拜

　　郦生长揖蜀志
　　伊籍字机伯山阳人先主以为左将军从事中郎遣使呉孙权闻其才辨欲逆折以辞籍适入拜权曰劳事无道之君乎对曰一拜一起未足为劳机捷类如此权甚异之　前汉郦食其陈留高阳人好读书家贫落魄无衣食业为里监门县中贤豪不敢役谓之狂生沛公畧地至高阳召食其入见沛公方踞床使两女子洗食其长揖不拜曰足下必欲举义兵诛无道秦不宜踞见长者于是沛公辍洗起延上坐谢之既下陈留号为广野君韩信东击齐又使食其说齐王田广罢歴下兵冯轼下齐七十余城及信兵至广以为食其卖已乃烹之

　　马安四至应璩三入
　　前汉司马安汲黯姊子少与黯为太子洗马安文深巧善宦四至九卿终河南太守昆弟以安故同时至二千石十人　文章叙録应璩字休琏汝南人博学好属文魏明文帝世歴散骑常侍齐王即位迁侍中大将军长史曹爽秉政多违法度璩为百一诗以讽焉其畧曰前者堕官去有人适我闾田家无所有酌醴焚枯鱼问我何功德三入承明庐其言虽颇谐合多切世要世共传之

　　郭解借交朱家脱急
　　前汉郭解字翁伯河内轵人为人静悍不饮酒少时阴贼感慨不快意所杀甚众以躯藉友报仇臧命作奸剽攻休乃铸钱掘冢不可胜数适有天幸窘急常得脱长更折节为俭以德报怨厚施而薄望后坐客杀人解实不知御史大夫公孙弘议曰解布衣为任侠行权以睚眦杀人当大逆无道遂族解　前汉朱家鲁人皆以儒教而朱家用侠闻所臧活豪士以百数其余庸人不可胜言然终不伐其能饮其德所尝施者惟恐见之振人不赡先从贫贱始家亡余财衣不兼采食不重味乘不过軥牛专趋人之急甚于己私既阴脱季布之厄及布尊贵终身不见自关以东莫不延颈愿交

　　虞延刻期盛吉垂泣
　　后汉虞延字子大陈留东昏人延初生其上有物若一匹练遂上升天占者以为吉及长长八尺三寸腰带十围力能扛鼎性敦朴不拘小节又无乡曲之誉王莽末天下大乱延尝婴甲胄拥卫亲族扞御刼盗赖其全者甚众建武初除细阳令每至岁时伏腊辄休遣徒系归家并感恩德应期而还有囚于家被病自载诣狱既至而死率掾官属殡于门外百姓感悦永平中为三公　会稽典録盛吉字君达拜廷尉性多仁惠务在哀矜毎冬月罪囚当断其妻执烛吉持丹青笔相向垂泣谢承后汉书盛吉为廷尉每至冬节罪囚当斩妻夜执烛吉持丹青笔夫妻相对垂泣决罪

　　豫让呑炭鉏麑触槐
　　史记豫让晋人尝事范中行氏去而事智伯智伯尊宠之赵襄子与韩魏合谋灭智伯三分其地襄子怨智伯漆其头为饮器让曰士为知己者死女为悦己者容我必为智伯报仇乃变名姓为刑人入宫涂厕中挟匕首欲以刺襄子襄子如厕心动搜之则豫让也襄子义而释之又漆身为厉呑炭为哑使形状不可知伏于桥下襄子至桥马惊曰此必豫让问曰子事范中行氏智伯灭之不为报雠而反臣智伯智伯已死独何报雠之深对曰臣事范中行氏众人遇我我故众人报之智伯国士遇我我故国士报之襄子曰寡人赦子亦已足矣子自为计让曰臣固伏诛然愿请君之衣而击之以致报雠之意襄子持衣与之乃拔剑三跃而击之曰吾可以下报智伯矣遂伏剑而死　左氏传曰晋灵公不君厚敛以雕墙从台上弹人而观其避丸也宰夫胹熊蹯不熟杀之寘诸畚妇人载过朝盾为正卿骤谏公患之使鉏麑贼之晨徃寝门辟矣盛服将朝尚早坐而假寐麑退叹而言曰不忘恭敬民之主也贼民之主不忠弃君之命不信有一于此不如死也触槐而死

　　阮孚蜡屐祖约好财
　　晋书阮孚字遥集始平太守咸之子元帝以为安东参军蓬发饮酒不以世务婴心转从事中郎终日酣纵常为有司所按迁散骑常侍尝以金貂换酒复为所司弹劾帝宥之初祖约性好财孚性好屐同是累而未判其得失有诣约见正料财物客至屏当不尽余两小簏以着背后倾身障之意未能平或有诣阮正见蜡屐因自叹曰未知一生当着几两屐神色闲畅于是胜负始分终广州刺史祖约字士少刺史逖之弟苏峻克京师矫诏以为侍中为石勒所杀

　　初平起石左慈掷杯
　　神仙传黄初平丹溪人年十五家使牧羊有道士见其良谨使将至金华山石室中四十余年不复念家其兄初起索之不得见后在市有道士善卜乃就占之道士曰金华山中有牧羊儿是卿弟非邪初起即随道士寻见兄弟悲喜问羊何在初平曰近在山东初起徃视了不见羊但见白石无数还曰无羊初平曰羊在耳但兄自不见便乃俱徃初平言叱叱羊起于是白石皆起成羊数万头初起曰我兄弟神通如此吾可学否初平曰唯好道便得初起便弃妻儿留就初平共服松脂茯苓至五千石能坐在立亡日中无影有童子之色后还乡诸亲死亡畧尽乃去以方教授南伯逄易姓为赤初起改为鲁班初平改为赤松子其后传服此药得仙者数十人　神仙传左慈字符放卢江人少明五经兼通星气见汉祚将尽乃叹曰值此衰运官髙者危才高者死当代荣华不足贪也乃学道术尤明六甲能役鬼神坐致行厨精思于天柱山中得石室九丹金液经神变百端曹操闻而召之闭一室中断谷食日与二升水朞年出之颜色如故操欲学道左慈曰学道当清净无为操怒谋杀之为设酒慈乞分杯饮酒时天寒温酒尚未热慈拔簮以画杯酒酒即中断分为两向慈饮其半送半与操操未即饮慈乞自饮饮毕以杯掷屋栋杯便悬着栋动摇似鸟飞之状似欲落不落一坐瞩目视杯已失慈所在操尝会宾顾众曰珍羞俱备所少呉江鲈鱼耳慈求铜盆贮水以竹竿钓须臾引鲈出操曰一鲈不周坐席慈更饵钓沉之复引出皆三尺余操脍之恨无蜀姜慈曰易得操恐近取之因曰吾前遣人到蜀买锦可报令增一端语顷即得姜还使报命后返验问增锦之状若符契也

　　武陵桃源刘阮天台
　　陶潜桃花源记云晋太元中武陵人捕渔縁溪行忘路之逺近忽逄桃花林夹岸数百步中无杂树芳华鲜美落英缤纷渔人甚异之复前行欲穷其林林尽水源得一山山有小口髣髴若有光便舍舟从口入初极狭纔通人复行数十步豁然开朗土地平旷屋舎俨然有良田美池桑竹之属阡陌交通鸡犬相闻其中徃来种作男女衣着悉如外人黄发垂髫怡然自乐见渔人乃大惊问所从来具答之便邀还家为设酒杀鸡作食村中咸来问讯自云先世避秦乱率妻子邑人来此絶境不复出遂与外人间隔问今是何世乃不知有汉无论魏晋此人为具言闻皆叹惋余人各复延至其家皆出酒食停数日辞去既出得其船便扶向路处处志之及郡诣太守说太守即遣人随徃寻向所志遂迷不复得路　续齐谐记汉明帝永平中剡县有刘晨阮肇入天台山采药迷失道路粮尽望山头有桃共取食之如觉少徤下山得涧水饮之并澡洗望见蔓菁果从山后出次有一杯流出中有胡麻饭屑二人相谓曰去人不逺因过水行一里又度一山出大溪见二女颜容絶妙世未有便唤刘阮姓名如有旧喜问郎等来何晚因邀过家留馆服饰精华东西各有床帐帷设七寳璎珞非世所有左右悉青衣端正都无男子须臾进胡麻饭山羊脯甚美又设甘酒有数十客将三五桃至云来庆女壻各出乐器歌调作乐日向暮仙女各还去刘阮就所邀女家止宿行夫妇之道留十五日求还女曰来此皆是宿福所招得与仙女交接流俗何所乐遂住半年天气和适常如三二月百鸟哀鸣悲思求归甚切女曰罪根未灭使君子如此更唤诸仙女共作歌吹送刘阮从此山洞口去不逺至大道随其言得还家乡并无相识乡里怪异乃验得七代子孙传闻上祖入山不出不知何在既无亲属栖泊无所却欲还女家寻山路不获至太康八年失二人所在

　　王俭坠车禇渊落水
　　南史齐司徒禇渊字彦回因送湘州刺史王僧虔阁道壊落水仆射王俭惊跳下车谢超宗抵掌笑曰落水三公坠车仆射彦回出水沾湿狼籍超宗先在僧虔舫抗声曰有天道焉天所不容有地道焉地所不受投畀河伯河伯不受彦回大怒曰寒士不逊超宗曰不能卖袁刘得富贵焉免寒士俭字仲寳祖昙首父僧绰俱为侍中俭幼笃学丹阳尹袁粲见之曰宰相之门栝柏豫章虽小已有栋梁气矣终当任人家国事仕至中书监寡嗜欲惟以经国为事少有宰相志赋诗曰稷契匡虞夏伊周翼商周旧本俭作常误也渊年十余时父有牛堕井营救喧扰渊下帘不视有门生盗其衣渊见谓曰可宻藏之无令人知门生惭而去宋明帝时迁吏部尚书有人求官宻袖一饼金出示之曰人无所知渊曰卿自应得官无假此物若见与必相启此人惧收金而去后为尚书令归心齐髙帝帝立进位中书监世以名节讥之百姓语曰可怜石头城宁为袁粲死不作彦回生粲为司徒与尚书令刘彦节贰于高帝死其事

　　季伦锦障春申珠履
