<!-- { "loadSidebar": true } -->
　　晋书张慿字长宗呉郡人有志气为乡里所称举孝廉负其才自谓必参时彦初欲诣刘惔乡里及同举者共笑之既至惔处之下坐神意不接慿欲自发而无端会王蒙就惔清言有所不通慿于末坐判之言旨深逺足畅彼我之懐一坐皆惊惔延之上坐清言弥日留宿至旦遣之慿既还船须臾惔遣传教觅张孝廉船召与同载遂言之于简文帝帝召与语叹曰张慿勃窣为理窟官至御史中丞　晋书裴頠字逸民司空秀之子弘雅有逺识博学稽古少知名中丞周弼见而叹曰頠若武库兵纵横一时之杰也乐广尝与頠清言欲以理服之而頠辞语丰博广笑而不言时人谓頠为言谈之林薮累迁左仆射后为赵王伦所杀

　　仲宣独步子建八斗
　　魏志王粲字仲宣山阳高平人除黄门侍郎以西京扰乱不就乃之荆州依刘表表以粲貌寝而体弱通侻不甚重也归太祖累拜侍中曹植与杨修书曰今世作者可畧而言昔仲宣独步于汉南孔璋鹰扬于河朔伟长増名于青土公干振藻于海隅德琏发迹于大魏足下高视于上京当此之时人人自谓握灵蛇之珠家家自谓抱荆山之玉也孔璋陈琳字伟长徐干字公干刘桢字德琏应玚字也　魏志陈思王曹植字子建年十岁余诵读诗论及辞赋数十万言善属文太祖尝视其文曰汝倩人耶植曰言出为论下笔成章奈何倩人时铜雀台新成太祖悉将诸子登台使各为赋植援笔立成可观太祖甚异之毎进见难问应声而对时见宠爱文帝即位累封陈王旧注引谢灵运云天下才共有一石子建独得八斗我得一斗自古及今同用一斗茍不博敏安有继之

　　广汉钩距弘羊心计
　　前汉赵广汉字子都涿郡蠡吾人也迁京兆尹威名流闻其发奸摘伏如神政清吏民称之不容口自汉兴治京兆者莫能及为人强力天性精于吏职尤善为钩距以得事情钩距者设欲知马贾则先问狗巳问羊复问牛然后及马参伍其贾以类相准则知马之贵贱不失实矣唯广汉至精能行之他人效者莫能及郡中盗贼闾里轻侠其根株窟穴所在及吏交赇请求铢两之奸皆知之后上书告丞相魏相事失实宣帝恶之下广汉廷尉狱又坐贼杀不辜数罪吏民守阙号泣者数万人或愿代死竟坐要斩百姓追思歌之至今　前汉桑弘羊雒阳贾人子武帝时以心计用事年十三侍中与弘农东郭咸阳孔仅三人者言利事析秋毫拜御史大夫昭帝时谋反伏诛

　　卫青拜幕去病辞第
　　前汉卫青字仲卿其父郑季河东平阳人以县吏给事侯家平阳侯曹寿尚武帝姊阳信长公主季与主家僮卫媪通生青青有同母兄卫长君及姊子夫子夫自平阳公主家得幸武帝故青冐姓卫氏给事建章后拜车骑将军击匃奴以功封长平侯元朔中将三万骑出髙阙击匃奴右贤王得其禆王十余人众男女万五千余人畜数十百万引兵还至塞天子使使者持大将军印即军府拜青为大将军诸将皆以兵属立号而归李广传注卫青征匃奴絶大漠大克获帝就拜大将军于幕中府故曰幕府　前汉霍去病大将军卫青姊少儿子也其父霍仲孺先与少儿通生去病及卫皇后立去病以后姊子年十八为侍中从大将军征匃奴以功封冠军侯骠骑将军乃置大司马位去病秩禄皆与青等去病为人少言不泄有气敢徃上尝欲教之孙呉兵法对曰顾方畧何如耳不至学古兵法上为治第令视之对曰匃奴未灭无以家为也上益重爱之

　　郦寄卖友纪信诈帝
　　前汉郦寄字况高阳人丞相商之子与吕禄善及高后崩大臣欲诛诸吕吕禄为将军军于北军太尉周勃不得入乃使人刼商令寄诈禄禄信之与出游勃乃得入据北军遂诛诸吕天下称郦况卖友　前汉纪信为将军项羽围汉王荥阳城信曰事急矣臣请诳楚可以间出于是夜出女子东门二千余人楚兵四面击之信乃乗王车黄屋左纛曰食尽汉王降楚楚皆呼万岁之城东观以故汉王得与数十骑出西门遁羽见信问汉王安在曰已出去矣于是羽烧杀信

　　济叔不痴周兄无慧
　　晋书王湛字处冲少有识度龙颡大鼻少言语初有隐德人莫能知兄弟宗族皆以为痴其父昶独异焉阖门守静不交当世冲素简淡器量隤然有公辅之望兄子济轻之尝诣湛见床头有周易问曰叔父何用此为湛曰体中不佳时看耳济请言之因剖析玄理微妙有竒趣皆济所未闻武帝亦以湛为痴每见济辄调之曰卿家痴叔死未济常无以答及是又问济曰臣叔殊不痴因称其美帝曰谁比济曰山涛以下魏舒以上后仕至汝南内史　左氏传晋栾书中行偃使荀罃士鲂逆周子于京师而立之是为悼公周子有兄无慧不辨菽麦故不可立杜预曰菽大豆豆麦殊形易别故不辨为痴者之候不慧盖世所谓曰痴

　　虞卿担簦苏章负笈
　　史记虞卿游说之士蹑蹻担簦说赵孝成王一见赐黄金百镒白璧一双再见为赵上卿故号为虞卿　前汉苏章字游卿北海人去官不仕于王莽旧注苏章负笈追师不逺千里

　　南风掷孕商受斮涉
　　晋惠帝贾皇后名南风父充位三公初武帝欲为太子取卫瓘女曰卫公女有五可贾公女有五不可卫家种贤而多子美而长白贾家种妬而少子丑而短黑元后固请荀顗荀勖并称充女之美乃定婚南风妬忌多权诈太子畏惑之嫔御罕有进幸者性酷虐常手杀数人或以戟掷孕妾子随及堕地武帝怒将废之荀朂等救得不废及立为皇后遂荒淫放恣专制天下威服内外初诛杨骏及汝南王亮太保卫瓘楚王玮等皆临机专断天下咸怨及太子废赵王伦等因众怒谋废后后惧遂害太子以絶众望伦乃率兵入宫废之矫诏赍金屑酒赐死　书太誓商王受斮朝涉之胫剖贤人之心

　　广德从桥君章拒猎
　　前汉薛广德字长卿沛郡相人以鲁诗教授御史大夫萧望之荐广德经行宜充本朝为博士论石渠后拜御史大夫为人温雅有藴藉及为三公直言谏争既而酬祭宗庙出便门欲御楼船广德谓当乘舆免冠顿首曰宜从桥陛下不听臣臣即自刎以血污车轮陛下不得入庙矣上不悦光禄大夫张猛曰臣闻主圣臣直乗船危就桥安圣主不乘危御史大夫言可听上曰晓人不当如是耶乃从桥后乞骸骨赐安车驷马黄金六十斤县其安车传子孙　后汉郅恽字君章汝南西平人明天文厯数王莽时冦贼羣发恽至长安上书收系诏狱勘以大逆犹以恽据经谶难即害之使近臣胁令自告狂病不觉所言恽乃瞋目詈曰所陈皆天文圣意非狂人所能道会赦出乃南遁苍梧建武中为上东城门候帝尝出猎夜还恽拒关不开不受诏帝乃回从东中门入明日恽上书谏曰昔文王不敢盘于游田以万民为忧而陛下逺猎山林夜以继昼其如社稷宗庙何书奏赐布百匹贬东中门候为参封尉再迁长沙太守

　　应奉五行安世三箧
　　后汉应奉字世叔汝南南顿人少聪明自为童儿时及长凡所经履莫不暗记读书五行并下为郡决曹史行部四十二县録囚徒数百千人及还太守问之奉口说罪系姓名坐状轻重无遗脱时人竒之官至司隶校尉谢承书曰奉年二十时尝诣彭城相袁贺贺时出行闭门造车匠于内门扇出半面视奉奉去后数十年于路见车匠识而呼之　前汉张安世字子儒少以父汤任为郎用善书给事尚书精力于职休沐未尝出武帝幸河东亡书三箧诏问莫能知唯安世识之具作其事后购求得书以相校无所遗失上竒其材擢为尚书令昭帝立为右将军光禄勲封富平侯事武帝三十余年忠信谨厚勤劳政事夙夜不怠宣帝时为大司马车骑将军安世为公侯食邑万户身衣弋绨夫人自纺绩家僮七百人皆有手技作事治产业货殖富于霍光

　　相如题柱终军弃繻
　　前汉司马相如字长卿蜀郡成都人也少好读书学击剑名犬子既学慕蔺相如之为人更名相如以赀为郎事景帝为武骑常侍非其好也病免家贫无以自业及卓文君奔后卓王孙分与财物为富人久之武帝召以为郎卭筰君长闻南夷与汉通得赏赐多愿为内臣妾请吏比南夷拜相如中郎将建节徃使因巴蜀吏币物以赂西南夷至蜀太守以下郊迎县令负弩矢先驱蜀人以为宠于是卓王孙临卭诸公皆因门下献牛酒以交驩王孙喟然叹自以得使女尚长卿晚相如畧定西南夷卭筰冉駹斯榆之君皆请为臣妾除边关益斥旧注蜀城北七里有升仙桥相如题其柱曰大丈夫不乗驷马车不复过此桥　前汉终军字子云济南人少好学以辨博能属文闻于郡中年十八选为博士弟子步入关关吏与军繻军问以此何为吏曰为复传还当合符军曰丈夫西游终不复传还弃繻而去及为谒者使行郡国建节东出关关吏识之曰此使者乃前弃繻生也后擢諌大夫使南越自请愿受长缨必羁南越王而致之阙下军徃说越王王请举国内属其相吕嘉不欲内属发兵攻杀其王及汉使者皆死军死时年二十余故世谓之终童

　　孙晨藁席原宪桑枢
　　三辅决録孙晨字符公家贫织席为业明诗书为京兆功曹冬月无被有藁一束暮卧朝收　庄子曰原宪居鲁环堵之室茨以生草蓬户不完桑枢瓮牖上漏下湿匡坐而弦子贡乗大马中绀而表素轩车不容巷徃见宪宪华冠縰履杖藜而应门子贡曰嘻先生何病宪曰无财物谓之贫学而不能行谓之病今宪贫也非病也子贡有惭色

　　端木辞金锺离委珠
　　家语端木赐字子贡鲁国之法赎人臣妾于诸侯者皆取金于府子贡赎之辞而不取金孔子闻之曰赐失之矣夫圣人举事可以移风易俗而教导可以施于百姓非独适身之行也今鲁国富者寡而贫者众赎人受金则为不廉何以相赎乎自今以后鲁人不复赎人于诸侯　后汉锺离意字子阿会稽山阴人显宗征为尚书时交趾太守张恢坐赃千金伏法以资物没入大司农诏赐羣臣意得珠玑委地而不拜赐帝怪问对曰孔子忍渴于盗泉之水曾参回车于胜母之闾恶其名也此赃秽之寳诚不敢拜帝叹曰清乎尚书之言乃更以库钱三十万赐意转仆射出为鲁相以爱利为化人多殷富卒遗言上书陈升平之世难以急化宜少寛假帝感伤其意诏赐钱二十万

　　季札挂剑徐穉置刍
　　史记呉季札呉王寿梦季子也初使北过徐君徐君好季札剑口弗敢言季札心知之为使上国未献还至徐徐君已死乃解其寳剑系徐君冡树而去从者曰徐君已死尚谁予乎季子曰不然始吾心已许之岂以死倍吾心哉札封于延陵故号延陵季子新序徐人嘉而歌之曰延陵季子兮不忘故脱千金之剑兮带丘墓　后汉徐穉字孺子豫章南昌人家贫常自耕稼非其力不食恭俭义让所居服其德屡辞举不就桓帝时陈蕃胡广上疏荐之备礼征不至尝为太尉黄琼所辟琼卒乃徃设鸡酒薄祭哭毕而去不告姓名时会者郭林宗等闻之疑其穉也遣茅容追及之共言稼穑之事临诀谓容曰为我谢林宗大树将颠非一绳所维何为栖栖不遑宁处及林宗有母忧徃吊之置生刍一束于庐前而去众怪不知其故林宗曰此必南州高士徐孺子也诗不云乎生刍一束其人如玉吾无德以堪之

　　朱云折槛申屠断鞅
