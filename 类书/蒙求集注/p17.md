<!-- { "loadSidebar": true } -->
　　前汉朱云字游鲁人也容貌甚壮以勇力闻好倜傥大节当世髙之举方正为槐里令坐废锢成帝时张禹以帝师位特进甚尊重云上书求见公卿在前云曰今朝廷大臣上不能匡主下亡以益民皆尸位素餐臣愿赐上方斩马剑断佞臣一人以厉其余上问谁也对曰安昌侯张禹上大怒曰小臣居下讪上廷辱师傅罪死不赦御史将云下云攀殿槛折呼曰臣得下从龙逄比干游于地下足矣未知圣朝何如耳御史遂将云去于是左将军辛庆忌免冠解印绶叩头殿下曰此臣素着狂直于世使其言是不可诛其言非固当容之臣敢以死争庆忌叩头流血上意解然后得已后当治殿槛上曰勿易因而辑之以旌直臣云自后不复仕　后汉申屠刚字巨卿扶风茂陵人丞相嘉七世孙刚性方直常慕史鳅汲黯之为人平帝时举贤良方正对策王莽令元后下诏罢归建武七年征拜侍御史迁尚书令光武尝欲出游刚以陇蜀未平不宜宴安逸豫諌不见听遂以头触乘舆帝遂为止以数切谏尖旨出为平阴令复拜大中大夫旧注云以刀断马鞅未详所出刚转作纲

　　卫玠羊车王恭鹤■〈敝上毛下〉
　　晋书卫玠摠角乗羊车入市见者以为玉人观者倾都拜太子洗马以天下乱移家南行至豫章时王敦镇豫章长史谢鲲雅重玠相见欣然言论弥日敦谓鲲曰昔王辅嗣吐金声于中朝此子复玉振于江表微言之绪絶而复续不意永嘉之末复闻正始之音何平叔若在当复絶倒玠尝以人有不及可以情恕非意相干可以理遣故终身不见喜愠色玠以敦豪爽不羣好居物上恐非忠臣求向建业京师人士闻其姿容观者如堵会卒时谓之看杀　晋书王恭字孝伯太原晋阳人少有美誉清操过人自负才地高华有宰辅之望为佐著作郎叹曰仕宦不为宰相才志何足以骋累迁安北将军为会稽王道子所害恭美姿仪人多爱悦或目之云濯濯如春月栁尝披鹤氅裘涉雪而行孟昶窥见曰此真神仙中人也恭为性不弘闇于机会尤信佛法临刑犹诵佛经

　　管仲随马仓舒称象
　　韩非子曰管仲隰朋从桓公伐孤竹春徃冬返迷惑失道管仲曰老马之智可用也乃放老马而随之遂得道行山中无水隰朋曰蚁冬居山之阳夏居山之阴蚁壤一寸而有水乃掘地遂得水以管仲隰朋之智至其所不知不难师于老马与蚁今人不知以其愚必师圣人之智不亦过乎　魏志邓哀王冲字仓舒武帝子少聪察岐嶷五六岁有若成人之智时孙权曾致巨象太祖欲知其斤重访之羣下莫能出其理冲曰置象大船之上而刻其水痕所至称物以载之则校其可知矣太祖大悦即施行焉时军国多事用刑严重凡罪应戮而为冲微所辨理赖以济宥者前后数十太祖数对羣臣称述有欲传后意会卒

　　丁兰刻木伯瑜泣杖
　　孝子传丁兰事母孝母亡刻木为母事之兰妇误以火烧母面应时发落如割　说苑伯瑜有过其母笞之泣母曰他日笞未尝泣今泣何也对曰他日得罪笞常痛今母之力不能痛是以泣十二国史俞作瑜

　　陈逵豪爽田方简
　　傲世说爽豪篇晋陈逵字道林住西岸都下诸人共邀至牛渚陈善言理诸人欲共言折陈陈以如意拄颊望鸡笼山叹曰昔孙伯符志业不遂于是竟坐不得谈伯符孙策字　史记魏文侯伐中山使子击守之子击逄文侯之师田子方于朝歌引车避下谒子方不为礼子击因问曰富贵者骄人乎且贫贱者骄人乎子方曰亦贫贱者骄人耳夫诸侯而骄人则失其国大夫而骄人则失其家贫贱者行不合言不用则去之楚越若脱躧然奈何其同之哉子击不怿而去

　　黄向访主陈实遗盗
　　后汉黄向豫章人尝行于路拾得金囊乃访主还之　后汉陈实字仲弓颍川许人少作县吏为都亭刺史佐志好学坐立诵读县令竒之听受业太学后除太丘长修德清静百姓以安吏白欲禁讼者实曰讼以求直禁之理将何伸卒无讼者去官吏人追思之在乡闾平心率物有争讼辄求判正晓譬曲直退无怨者至乃叹曰宁为刑罚所加不为陈君所短时岁荒有盗夜入其室止于梁上实阴见之呼子孙正色训之曰夫人不可不自勉不善之人未必本恶习以成性遂至于此梁上君子是矣盗大惊自投于地稽颡归罪实曰视君状貌不似恶人当由贫困令遗绢二匹自是一县无盗后累命不起卒于家海内赴者三万余人制衰麻者以百数共刋石立碑谥文范先生

　　龎俭凿井阴方祀灶
　　风俗通龎俭亡其父随母流落后居卢里凿井得铜遂富因求奴得老苍头于家数日苍头自言堂上母自我妇闻乃问之奴曰妇艾氏女字阿宏右足下有黑子右腋下有赤志如半栉大母曰我翁也遂为夫妇如初时人曰卢里龎公凿井得铜买奴得翁　后汉阴识字次伯南阳新野人光烈皇后兄封原鹿侯显宗时拜执金吾位特进其先出自管仲世承其祀谓为相君宣帝时阴子方者至孝有仁恩腊日晨炊而灶神形见子方再拜受庆家有黄羊因以祀之自是暴至巨富田有七百余顷舆马仆隶比于邦君子方常言我子孙必将强大至识三世而遂繁昌故后常以腊日祀灶荐黄羊焉

　　韩寿窃香王蒙市帽
　　晋书韩寿字德真南阳堵阳人美姿貌善容止贾充辟为司空掾每燕宾寮其女辄于青琐中窥之见寿悦焉女大感想发于寤寐婢后徃寿家具说女意并言其女光丽艳逸端美絶伦寿闻而心动令为通殷勤婢以白女女遂潜修音好厚相赠结呼寿夜入寿踰垣而至家中莫知时西域有贡竒香一着人经月不歇帝甚贵之唯赐充及大司马陈骞其女宻盗以遗寿寮属闻其芬馥称之于充充意知女与寿通即以妻焉官至散骑常侍河南尹　晋书王蒙字仲祖太原晋阳人哀靖皇后父也少放纵不羁不为乡曲所齿晚节始克己励行有风流美誉善隶书美姿容尝览镜自照称其父字曰王文开生如此儿耶居贫帽败自入市买之妪悦其貌遗以新帽时人以为达终司徒长史

　　勾践投醪陆抗尝药
　　古列女传楚子发攻秦军絶粮士卒升分菽粒而食之子发朝夕刍豢黍梁大破秦军而归其母闭门而不内使人数之曰子不闻越王勾践之伐呉与客有献醇酒一器者王使人注江之上流使士卒饮其下流味不及加美而士卒战自五也异日有献一囊糗糒者王又以赐军军士分而食之甘不足踰嗌而战自十也今子为将士卒升分菽粒子独刍豢黍梁何也子非吾子无入吾门子发谢其母然后内之　呉志陆抗字幼节丞相逊次子为呉将时晋平南将军羊祜镇南夏石城以西尽为晋有降者不絶祜增修德信以懐初附呉人悦服称羊公不名祜与抗相对使命交通抗称祜德量虽乐毅诸葛孔明不能过也抗尝病祜遗之药抗服之无疑心人多谏抗抗曰羊祜岂酖人者时以为华元子反复见于今抗每告其戍曰彼专为德我专为暴是不战而自服也各保分界而已无求细利孙皓闻以诘抗抗曰一乡一邑不可无信义况大国乎臣不如此正足彰其德于祜无伤也抗终大司马荆州牧

　　孔愉放龟张颢堕鹊
　　晋书孔愉字敬康会稽山阴人与同郡张茂伟康丁潭世康齐名时人号曰会稽三康建兴初出为丞相掾后以讨华轶功封余不亭侯愉尝行经余不亭见卖龟于路者愉买而放之溪中龟中流顾者数四及是铸侯印而印龟左顾三铸如初印工以告愉乃悟遂佩焉　博物志张颢为梁相新雨后有鸟如山鹊飞翔近地市人掷之堕地民争取之即为一圆石颢令摧破之得一金印文曰忠孝侯印颢字智伯常山人汉灵帝时为太尉

　　田豫俭素李恂清约
　　魏志田豫字国譲渔阳雍奴人齐王时领并州刺史外胡闻其威名相率求献州界宁肃百姓懐之征为卫尉屡乞逊位司马宣王以为豫克壮书喻未听豫章答曰年过七十而居位譬犹钟鸣漏尽而夜行不休是罪人也遂固称疾拜太中大夫食卿禄豫清约俭素赏赐散之将士每胡狄私遗簿藏官不入家家常贫匮虽殊类咸高豫节　后汉李恂字叔英安定临泾人拜御史持节使幽州宣布恩泽慰抚北狄所过皆图冩山川屯田聚落悉封奏上肃宗嘉之拜兖州刺史以清约率下尝席羊皮服布被后迁武威太守归乡潜居山泽结草为庐与诸生织席自给岁荒司空张敏司徒鲁恭馈粮悉无所受徙居新安闗下拾橡实以自资年九十六卒

　　义纵攻剽周阳暴虐
　　前汉义纵河东人少时尝与张次公俱攻剽为羣盗纵有姊以医幸王太后上拜纵为中郎迁长安令直法行治不避贵戚迁河内都尉至则诛灭其豪穰氏之属道不拾遗为南阳太守破碎宁成家徙定襄太守至则掩其狱中重罪一切捕鞫杀四百余人郡中不寒而栗时赵禹张汤为九卿然其治尚寛辅法而行纵以鹰击毛挚为治后以废格沮事弃市　前汉周阳由景帝时为郡守武帝立由居二千石中最为暴酷骄恣所爱者挠法活之所憎者曲法灭之所居郡必夷其豪为守视都尉如令为都尉陵太守夺之治后为河东都尉与守争权弃市

　　孟阳掷瓦贾氏如皋
　　晋书张载字孟阳安平人性闲雅博学有文章父收为蜀郡太守太康初至蜀省父道经剑阁载以蜀人恃险好乱因着铭以作诫益州刺史张敏竒之表上其文武帝遣使镌之于剑阁山焉仕至中书侍郎载甚丑毎行小儿以瓦石掷之委顿而反　左氏传曰叔向适郑鬷蔑恶欲观叔向从使之收器者而徃立于堂下一言而善叔向将饮酒闻之曰必鬷明也下执其手而上曰昔贾大夫恶娶妻而美三年不言不笑御以如皋射雉获之其妻始笑而言贾大夫曰才之不可以已我不能射汝遂不言不笑

　　颜回箪瓢仲蔚蓬蒿
　　论语一箪食一瓢饮在陋巷人不堪其忧回也不改其乐贤哉回也　高士传张仲蔚扶风平陵人明天官博物善属文好诗赋常居穷素所处蓬蒿没人闭门养性不治名利清高时人莫知惟刘龚知之终身不仕三辅重焉

　　麋竺收资桓景登高
　　蜀志麋竺字子仲东海朐人仕先主累拜安汉将军搜神记曰竺尝从洛归未达家数十里路见妇人从竺求寄载行可数里妇谢去谓竺曰我天使也当徃烧东海麋竺家感君见载故以相语竺因私请之妇曰不可得不烧君可驰去我当缓至日中火发竺乃还家遽出财物日中而火大发　续齐谐记汝南桓景随费长房游学累年长房谓之曰九月九日汝家当有灾厄急宜去令家人各作绛囊盛茱萸以系臂登高山饮菊酒此祸可消景如言登高夕还见鸡犬牛羊一时暴死长房闻之曰代之矣今世人毎至九日登山饮菊酒带茱萸囊是也

　　雷焕送剑吕虔佩刀
