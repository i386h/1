<!-- { "loadSidebar": true } -->
　　古列女传锺离春者无盐邑之女宣王正后也为人极丑无双臼头深目长指大节昻鼻结喉肥项少发折腰出胷皮肤若漆年四十无所容入衒嫁不售乃拂拭短褐自诣宣王愿备后宫之扫除宣王方置酒于渐台罢女乐退谄谀去雕琢进直言延侧陋立太子拜无盐为后而齐因大安　庄子曰藐姑射之山有神人居焉肌肤若氷雪绰约若处子不食五谷吸风饮露乗云气御飞龙而游乎四海之外

　　邾子投火王思怒蝇
　　左氏传邾子在门台临廷阍以缾水投廷邾子望见之怒阍曰夷射姑旋焉命执之弗得滋怒自投于床废于炉炭烂遂卒庄公卞急而好絜故及是庄公即邾子谥旋小便废堕也　魏志王思济阴人领豫州刺史思能吏然苛碎无大体官至九卿封列侯魏畧曰思性急尝执笔作书蝇集笔端驰去复来如是再三思恚怒自起逐蝇不能得还取笔掷地蹋壊之

　　苻朗皂白易牙淄渑
　　晋书苻朗字符达畧阳临渭氐人坚从兄子拜青州刺史降晋加员外散骑侍郎既至扬州风流迈于一时超然自得善识味咸酢及内皆别所由会稽王为设盛馔极江左精肴食讫问曰关中之食孰若此答曰皆好惟盐味小生耳既问宰夫皆如其言或人杀鸡以食之既进朗曰此鸡栖常半露检之皆验又食鹅肉知黑白之处人不信记而试之无差时人咸谓知味　列子引孔子曰淄渑之合易牙尝而知之易牙齐桓公嬖臣知味者也

　　周勃织簿灌婴贩缯
　　前汉周勃其先卷人徙沛以织簿曲为生常以吹箫给丧事材官引强高祖起勃以中涓从攻战以功封绛侯勃为人木强敦厚髙帝以为可属大事勃不好文学每召诸生说士东乡坐责之趣为我语其椎鲁少文如此旧本簿作畚非　前汉灌婴睢阳贩缯者也以中涓从髙祖及项藉败垓下婴以御史大夫将军骑别追至东城破之所将卒五人共斩藉以功赐爵颍阴侯文帝时为丞相

　　马良白眉阮籍青眼
　　蜀志马良字季常襄阳宜城人弟兄五人并有才名乡里为之谚曰马氏五常白眉最良良眉中有白毛故以称之先主称尊号以良为侍中及东征呉遣良入武陵招纳五溪蛮夷蛮夷渠帅皆受印号咸如意指　晋书阮籍字嗣宗陈留尉氏人为散骑常侍转从事中郎闻步兵厨营人善酿有贮酒三百斛乃求为步兵校尉籍不拘礼教能为青白眼见礼法之士以白眼对之母终嵇喜来吊籍作白眼喜不怿退喜弟康闻之乃赍酒挟琴造焉籍大悦乃见青眼由是礼法之士疾之如雠籍率意独驾不由径路车迹所穷辄痛哭而反

　　黥布开关张良烧栈
　　前汉黥布六人姓英氏少时客相之当刑而王及壮坐法欣然笑曰人相我当刑而王几是乎闻者笑之布以论输骊山骊山之徒数十万人布与其徒长豪杰交通乃率其曹耦亡之江中为羣盗众数千人后以兵属项梁楚兵常胜功冠诸侯兵皆服属楚者以布数以少败众也项籍引兵西至关不得入又使布等先从间道破关下军遂得入至咸阳布为前锋项羽封诸将立布为九江王归汉封淮南王　前汉项羽自立为西楚霸王王梁楚地更立沛公为汉王王巴蜀汉中汉王就国张良辞归韩汉王送至褒中因说汉王烧絶栈道以备诸侯盗兵亦示羽无东意乃使良还行烧絶栈道

　　陈遗饭感陶侃酒限
　　南史宋初呉郡陈遗少为郡吏母好食铛底焦饭遗在役常带囊每煮食辄储其焦以贻母后孙恩乱聚得数升常带自随及败迯窜多有饿死遗以此得活母昼夜泣涕目为失明耳无所闻遗还入户再拜号咽豁然朗明　晋书陶侃字士行鄱阳人徙寻阳早孤贫为县吏孝廉范逵尝过侃时仓卒无以待宾客其母截发得双髲以易酒肴乐饮极欢虽仆从亦过所望拜大尉都督荆江等诸军事长沙郡公侃毎饮酒有定限常欢有余而限已竭属吏殷浩等劝更少进侃曰年小曽有酒失亡亲见约故不敢踰

　　楚昭萍实束晳竹简
　　家语楚昭王渡江江中有物大如斗圆而赤直触王舟舟人取之王怪之问羣臣莫能识使使聘鲁问孔子孔子曰此萍实也可剖食之吉祥也惟霸者为能获焉使者反王遂食之大美久之使来以告鲁大夫大夫因子游问曰夫子何以知其然曰吾昔之郑过陈之野闻童谣曰楚王渡江得萍实大如斗赤如日剖而食之甜如蜜此楚王之应吾是以知之　晋书束晳字广微阳平元城人汉疏广之后广曽孙避难徙居因去疎之足遂改姓焉晳学多闻少游国学后为著作佐郎初太康二年汲郡人盗发魏襄王墓或言安厘王冢得竹书数十车武帝以其书付秘书校缀次第寻考指归而以今文冩之晳在著作得观竹书随疑分释皆有义证迁尚书郎时人有于嵩髙山下得竹简一枚上两行科斗书传以相示莫有知者司空张华以问晳晳曰此汉明帝显节陵中策文也检验果然时人服其博识

　　曼倩三冬陈思七步
　　前汉东方朔字曼倩平原厌次人武帝举方正贤良文学材力之士待以不次之位四方士上书言得失自衒鬻者以千数朔上书曰臣少失父母长养兄嫂年十二学书三冬文史足用十五学击剑十六学诗书诵二十二万言十九学孙呉兵法战阵之具钲鼓之教亦诵二十二万言又常服子路之言年二十二长九尺三寸目若悬珠齿若编具勇若孟贲捷若庆忌廉若鲍叔信若尾生若此可以为天子大臣矣朔文辞不逊髙自称誉上伟之令待诏公交车后常为郎与枚皋郭舎人俱在左右诙啁而已　世说曰魏文帝尝令东阿王作诗七步不成当行法即应声为诗曰萁在釡下燃豆在釡中泣本自同根生相煎何太急帝深有惭色东阿即陈思王曹植旧封

　　刘宠一钱廉范五袴
　　后汉刘宠字祖荣东莱牟平人拜会稽太守山民愿朴乃有白首不入市者颇为官吏所扰宠除烦苛禁察非法郡中大化征为将作大匠山阴县有五六耆叟龎眉皓发自若耶山谷间出人赍百钱以送宠宠劳之曰父老何自苦对曰山谷鄙生未尝识郡朝它守时吏发求民间至夜不絶明府下车以来狗不夜吠民不见吏年老遭值圣明今闻当见弃去故自扶奉送宠为人选一大钱受之后官至太尉宠前后歴宰二郡累登卿相而清约省素家无货积尝出京师欲息亭舎亭吏止之曰整顿洒扫以待刘公不可得也宠无言而去时人称其长者　后汉廉范字叔度京兆杜陵人肃宗时迁蜀郡太守厉以敦厚成都民物丰盛邑宇逼侧旧制禁民夜作以防火灾而更相隐蔽烧者日属范乃毁削先令但严使储水而已百姓为便歌曰廉叔度来何暮不禁火民安作平生无襦今五袴在蜀数年免归

　　汜毓字孤郗鉴吐哺
　　晋书汜毓字稚春济北卢人奕世儒素敦睦九族客居青州逮毓七世时号其家儿无常父衣无常主少履高操安贫有志业武帝累召不就　晋书郗鉴字道徽髙平金乡人少孤贫博览经籍躬耕陇亩吟诗不倦以儒雅著名成帝时为太尉初值永嘉丧乱在乡里甚穷馁乡人以鉴名德传共饭之时兄子迈外甥周翼并小常携之就食乡人曰各自饥困以君贤欲共相济耳恐不能兼有所存鉴于是独徃食讫以饭着两颊边还吐与二儿后并得存同过江迈至护军翼剡县令鉴薨翼追抚育之恩解职席苫心丧三年

　　茍弟转酷严母扫墓
　　晋书茍晞字道将河内山阳人为兖州刺史晞练于官事文簿盈积断决如流人不敢欺其从母依之奉养甚厚其子求为将晞距之曰吾不以王法贷人将无后悔固欲之晞乃以为督护后犯法晞仗节斩之从母叩头请救不听既而素服哭之流涕曰杀卿者兖州刺史哭弟者茍道将其仗法如此后领青州刺史多置参佐转易守令以严刻立功日加斩戮流血成川号曰屠伯出屯无盐以弟纯领青州刑杀甚于晞百姓号小茍酷于大茍　前汉严延年字次卿东海下邳人迁河南太守野无行盗威震旁郡其治务推折豪强扶助贫弱贫弱虽陷法曲文以出之豪杰侵小民者以文内之众谓当死者一朝出之谓当生诡杀之吏民莫能测其意深浅冬月传属县囚会论府上流血数里河南号曰屠伯其母从东海来到洛阳见刑囚大惊止都亭不肯入府延年至谒母闭阁不见延年免冠顿首阁下良久乃见之因子责延年幸得备郡守不闻仁爱教化以全安愚民顾多刑杀人欲以立威天道神明人不可独杀我不意当老见壮子被刑戮行矣去女东归扫除墓地耳遂去岁余延年坐弃市东海贤其母延年兄弟五人至大官东海号曰万石严妪

　　洪乔掷水陈泰挂壁
　　晋书殷羡字洪乔陈郡长平人为豫章太守都下人士因其致书者百余函行次石头皆投之水中曰沉者自沉浮者自浮殷洪乔不为致书邮其资性介立如此　魏志陈泰字玄伯司空羣之子为并州刺史加振威将军使持节护匈奴中郎将懐柔吏民甚有威惠京邑贵人多寄寳货因泰市奴婢泰皆挂之于壁不发其封及征为尚书悉以还之

　　王述忿狷荀粲惑溺
　　晋书王述字懐祖东海太守承之子安贫守约不求闻达性沉静年三十尚未知名人或谓之痴累迁尚书令屡居州郡清洁絶伦禄赐皆散之亲故但性急为累尝食鸡子以筯刺之不得大怒掷地鸡子圆转不止便下床以屐齿踏之又不得嗔甚掇内口中以齿啮破即出吐之既跻重位每以柔克为用谢奕性麄尝忿述极言骂之述无所应面壁而已居半日奕去复坐人以此称之旧本述误作术　荀粲传曰粲字奉倩常以妇人才智不足论自宜以色为主骠骑将军曹洪女有美色粲聘焉容服帷帐甚丽专房欢宴歴年后氏病亡傅嘏徃唁粲不哭而神伤嘏问曰妇人才色并茂为难子遗才而好色此自易遇何哀之甚粲曰佳人难再得顾逝者不能有倾国之色未可谓之易遇痛悼不能已岁余亦亡世说曰奉倩后少时亦卒以是获讥于世见惑溺篇奉倩与妇至厚冬月妇病热乃出中庭自取冷还以身熨之妇亡

　　宋女愈谨敬姜犹绩
　　古列女传宋鲍女宗者鲍苏妻妻养姑甚谨苏去仕卫三年而娶外妻女宗因徃来者请问其夫不辍赂遗外妻甚厚女宗之姒曰可以去矣女宗曰妇人固以一醮不改夫死不嫁为分者也吾姒不教吾以居室之礼而反欲使吾为见弃之行将安用此遂不听事姑愈谨宋公闻而美之表其闾号曰女宗君子谓女宗谦而知礼　古列女传鲁季敬姜莒之女也号戴已鲁大夫公父穆伯之妻文伯之母博达知礼文伯退朝朝敬姜敬姜方绩文伯曰以歜之家而主犹绩惧干季孙之怒其以歜为不能事主乎敬姜叹曰鲁其亡乎使童子备官而未之闻邪昔圣王处民男女效绩否则有辟古之制也又出鲁语

　　鲍照篇翰陈琳书檄
　　南史鲍照字明逺东海人文辞赡逸尝谒宋临川王义庆未见知欲贡诗言志人止之曰卿位尚卑不可轻忤大王照勃然曰千载上有英才异士沈没而不闻者安可数哉大丈夫岂藴智能碌碌与燕雀相随乎于是奏诗义庆竒之赐帛二十四匹寻擢为国侍郎文帝以为中书舎人上好文章自谓人莫能及照悟其旨文章多鄙言累句咸谓照才尽实不然也尝赋拟古诗云十五讽诗书篇翰靡不通文选照作昭　魏志广陵陈琳字孔璋陈留阮瑀字符瑜琳避难冀州袁绍使典文章袁氏败归太祖太祖爱其才并以琳瑀为司空军谋祭酒管记室军国书檄多琳瑀所作典论曰琳作诸书及檄草成呈太祖太祖先苦头风是日疾发卧读琳所作翕然而起曰此愈我疾加厚赐尝使瑀作书与韩遂时从太祖出因于马上具草书成呈之太祖览毕欲有所定而竟不能增损魏文帝与呉质书曰孔璋章表殊徤微为繁富元瑜书记翩翩致足乐也

　　浩浩万古不可备甄
