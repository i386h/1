<!-- { "loadSidebar": true } -->
　　孙氏世録曰康家贫无油常映雪读书少小清介交游不杂后至御史大夫　晋车胤字武子南平人恭勤不倦博覧多通家贫不常得油夏月则练囊数十萤火以照书以夜继日焉桓温在荆州辟为从事以辩识义理深重之稍迁征西长史遂显于朝廷时武子与吴隐之以寒素博学知名于世又善于赏会当时有盛坐而武子不在皆云无车公不乐终吏部尚书

　　李充四部井春五经
　　晋书李充字弘度江夏人善楷书妙叅锺索世咸重之禇裒引为叅军充以家贫苦求外出裒将许之为县试问之充曰穷猿投林岂暇择木乃除剡县令后为著作郎时典籍混乱充删除烦重以类相从分作四部秘阁以为永制累迁中书侍郎　后汉井丹字大春扶风郿人少受业太学通五经善谈论京师为之语曰五经纷纶井大春性清高未甞修刺候人建武末沛王辅等五王居北宫皆好宾客更请丹不能致信阳侯阴就光烈皇后弟也以外戚贵盛乃诡说五王求钱千万约能致丹而别使人要刼丹不得已既至就故为设麦饭葱叶之食丹推去之曰以君侯能共甘旨故来相过何其薄乎更置盛馔乃食就起左右进辇丹笑曰吾闻桀驾人车岂此耶坐中皆失色就不得已令去辇自是隐闭人事

　　谷永笔札顾恺丹青
　　前汉谷永字子云长安人与楼护俱为五侯上客长安号曰谷子云笔札楼君卿唇舌言其见信用也永于经书泛为疏达与杜钦杜邺畧等不能洽浃如刘向父子及扬雄也其于天官京氏易最宻故善言灾异终大司农护字君卿少随父为医出入贵戚家是时王氏方盛宾客满门五侯争名其客各有所厚不得左右唯护尽入其门咸得欢心为人精辩论议常依名节听者皆竦仕至广汉太守王莽专政召为前辉光西京杂记曰五侯竞致竒膳护乃合以为馈世称五侯鲭以为竒味焉　晋顾恺之字长康晋陵无锡人博学有才气好谐谑人多爱狎之毎食甘蔗常自尾至本人或恠之云渐入佳境尤善丹青图冩特妙甞以一厨画糊题其前寄桓玄皆其所珍惜者玄发其厨后窃其画而缄闭如旧还之绐云未开恺之见封题如初直云妙画通灵变化而去亦犹人之登仙了无恠色其矜伐过实少年因相称誉以为戏弄初在桓温府甞云恺之体中痴黠各半合而论之正得平耳故俗传恺之有三絶才絶画絶痴絶终散骑常侍

　　戴逵破琴谢敷应星
　　晋书戴逵字安道谯国人少博学善属文能鼓琴工书画其余巧艺靡不毕综武陵王晞闻其善鼓琴使人召之逵对使者破琴曰戴安道不为王门伶人晞怒乃引其兄述述欣然拥琴而往后累召不起　晋谢敷字庆绪会稽人性澄靖寡欲入太平山十余年召皆不就初月犯少微少微一名处士星占者以隐士当之戴逵有美才人或忧之俄而敷死故会稽人士以嘲吴人云吴中高士求死不得死

　　阮修杖头毕卓瓮下
　　晋书阮修字宣子咸从弟也好易老善清言性简任不修人事常歩行以百钱挂杖头至酒店便独酣畅虽当世富贵而不肯顾家无儋石之储晏如也与兄弟同志常自得于林阜间王衍与修谈易言寡旨畅衍叹服焉修居贫年四十余未有室王敦等敛钱为婚皆名士也时慕之者求入钱而不得后为太子洗马避乱为贼所害　晋毕卓字茂世新蔡鲖阳人少希放逹为吏部郎常饮酒废职比舎郎酿熟卓因醉夜至其瓮间盗饮为掌酒者所縳明旦视之乃毕吏部也遽释其缚卓遂引主人宴于瓮侧致醉而去常谓人曰得酒满数百斛船四时甘味置两头右手持酒杯左手持蟹螯拍浮酒船中便足了一生矣过江为温峤长史

　　文伯羞鳖孟宗寄鲊
　　鲁语曰公父文伯饮南宫敬叔酒以路都父为客羞鳖小焉都父怒相延食鳖辞曰将使鳖长而后食之遂出文伯之母闻之怒曰吾闻子之先子曰祭养尸飨养上宾鳖于何有而使夫人怒出遂逐之五日鲁大夫辞而复之　吴録孟仁字恭武本名宗江夏人少从季肃学其母为作厚蓐大被曰小児无德致客学者多贫故为广被庶可得与气类接也其读书夙夜不懈肃竒之曰卿宰相器也除监池司马因能结网手以捕鱼作鲊寄母母以还之曰汝为鱼官而以鲊寄我非避嫌也迁吴令时皆不得将家之官毎得时物未以寄母常不先食楚国先贤传曰宗母嗜笋冬节将至时笋未生宗入竹林哀叹而笋为之出得以供母皆以为至孝所感仕孙皓至司空

　　史丹青蒲张湛白马
　　前汉史丹字君仲鲁国人元帝即位为侍中时定陶共王有材艺子母俱爱幸而太子颇有酒色之失母王皇后无宠上寝疾皇后太子皆忧丹以亲宻臣得侍疾候上间独寝时直入卧内伏青蒲上涕泣言曰皇太子以适长立十余年名号系于百姓天下莫不归心臣子见定陶王爱幸道路流言以为太子有动摇之意审若此公卿以下必以死争不奉诏臣愿先赐死以示羣臣天子素仁恕见丹涕泣言又切至大感曰皇后谨慎先帝又爱太子吾岂可违旨太子由是为嗣成帝立累迁左将军　后汉张湛字子孝扶风平陵人矜严好礼动止有则居幽室必修整遇妻子若严君在乡党谨言正色三辅以为仪表人或谓湛为诈伪湛曰人皆诈恶我独诈善建武初拜光禄勲光武临朝或有惰容輙陈諌常乗白马上毎见輙曰白马生且复諌矣及郭后废称疾不朝拜太中大夫帝强起之为大司徒湛自陈疾笃遂罢

　　隐之感邻王修辍社
　　晋书吴隐之字处黙濮阳鄄城人博渉文史以儒雅标名弱冠而介立有清操年十余丁父忧毎号泣行人为之流涕事母孝谨及其执丧哀毁过礼与太常韩康伯邻居康伯母贤明妇人毎闻其哭辍餐投筯为之悲泣谓康伯曰汝若居铨衡当举如此辈人及康伯为吏部尚书隐之遂阶清级广州珍异所出前后刺史多黩货朝廷欲革其弊以隐之为刺史州有水曰贪泉饮者懐无厌之欲隐之至泉所酌而饮之因赋诗曰古人云此水一歃懐千金试使夷齐饮终当不易心及在州清操愈厉后致仕授光禄大夫金章紫绶　魏志王修字叔治北海营陵人年七岁丧母母以社日亡来岁邻里社修感念母哀甚邻里为之罢社后太祖破南皮阅修家榖不满十斛有书数百卷太祖叹曰士不妄有名乃辟为司空掾迁魏郡太守为治抑强扶弱百姓称之

　　阮放八儁江泉四凶
　　晋书羊曼字祖延少知名歴晋陵太守任逹頺纵好饮酒温峤庾亮阮放桓彛同志友善并为中兴名士时州里称阮放为宏伯郗鍳为方伯胡母辅之为逹伯卞壸为裁伯蔡谟为朗伯阮孚为诞伯刘绥为委伯而曼为濌伯凢八人号兖州八伯盖拟古之八儁也曼弟聃字彭祖少不经学时论皆鄙其凢庸先是兖州有八伯之号其后更有四伯大鸿胪江泉以能食为榖伯豫章太守史畴以太肥为笨伯散骑郎张嶷以狡妄为猾伯而聃以狼戻为琐伯盖拟古之四凶也

　　华歆忤旨陈羣蹙容
　　华峤谱叙曰文帝受禅朝臣并受爵位歆以忤旨时徙为司徒而不进爵帝久不怿以问尚书令陈羣曰我应天受禅百辟羣后莫不悦喜形于声色而相国及公独有不怡者何也羣曰臣与相国曽臣汉朝心虽悦喜义形于色帝大悦歆字子鱼平原髙唐人明帝时进拜太尉　世说曰文帝受禅陈羣有蹙容陈羣字长文颍川许昌人进司空録尚书事初羣为儿时祖父实常竒异之谓宗人父老曰此儿必兴吾宗博物志曰太丘长陈实实子鸿胪卿纪纪子司空羣羣子泰四世于汉魏并有重名而其德渐渐小减时人为之语曰公惭卿卿惭长蹙或作戚

　　王浚悬刀丁固生松
　　晋书王浚字士治弘农湖人博渉坟典踈通亮逹恢廓有大度甞起第宅开门前路广数十歩欲使容长戟幡旗众咸笑之辟河东从事守令有不廉洁者皆望风引去除巴郡太守郡邉吴境兵士苦役生男多不养浚乃严其科条寛其徭课其产育者皆与休复所全活数千人转广汉太守垂惠布政百姓頼之夜夣悬三刀于卧屋梁上须臾又益一刀浚意甚恶之主簿李毅拜贺曰三刀为州字又益一刀明府其临益州乎果迁益州刺史后再刺益州武帝谋伐吴诏浚修舟舰乃作大船连舫以木为城起楼橹画鹢首怪兽于船首以惧江神舟楫之盛自古未有拜龙骧将军监军统兵先在巴郡之所全育者皆堪徭役供军其父母戒之曰王府君生尔尔必勉之无爱死也浚自发蜀兵不血刃顺流鼓棹径造三山孙皓降浚觧缚受璧焚榇送于京师以功封襄阳县侯累转抚军大将军卒谥武　吴志丁固仕孙皓为司徒吴録曰初固为尚书夣松生其腹上谓人曰松字十八公也后十八歳吾其为公乎卒如夣焉

　　姜维胆斗卢植音钟
　　蜀志姜维字伯约天水冀人与费祎共録尚书事加督中外军事迁大将军整勒戎马出战屡为魏将邓艾所败及后主降维投戈放甲诣镇西将军锺会会厚待之歩则同轝坐则同席谓长史杜预曰以伯约比中土名士公休太初不能胜也会既构邓艾因将维等诣成都自称益州牧欲授维兵五万人使为前驱魏将士愤发杀会及维世语曰维死时见剖胆如斗大　后汉卢植字子干涿郡涿人音声如钟少与郑玄俱事马融能通古今学好研精不守章句融外戚豪家多列女倡歌舞于前植侍讲积年未尝转眄融以是敬之学终辞归阖门教授性刚毅有大节常懐济世志不好词赋能饮酒一石灵帝时为尚书

　　桓温竒骨邓艾大志
　　晋书桓温字符子谯国龙亢人生未期温峤见之曰此儿有竒骨可试使啼及闻其声曰真英物也父彝以峤所赏故名之曰温峤笑曰果尔后将易吾姓也温豪爽有风槩姿貎甚伟面有七星少与刘琰善琰甞曰温眼如紫石棱须作猬毛磔孙仲谋晋宣王之流亚也尚南康长公主拜驸马都尉终大司马南郡公　魏志邓艾字士载义阳棘阳人少家贫毎见高山大泽輙规度指画军营处所时人多笑焉后为尚书郎时欲广田蓄榖为灭贼资使艾行陈项以东至寿春艾以为田良水少不足以尽地利宜开河渠可以引水充溉大积军粮又通漕运之道乃着济河论以喻其指后开广漕渠毎东南有事大军兴众泛流而下逹于江淮资食有储而无水害艾所建也累迁征西将军征蜀大破之刘禅降以勲进太尉锺会忌其威名构成其事遂见害

　　杨修捷对罗友黙记
　　后汉杨修字德祖太尉震玄孙好学有俊才为丞相曹操主簿操平汉中欲转冦蜀汉而不得进欲守之义难为功操出教唯曰鸡肋而已众莫能晓修独曰夫鸡肋食之则无所得弃之则如可惜公归计决矣操于此回师修之几决多有此类又甞出行筹操有问外事乃逆为答记勑守舎児若有令出依次通之既而果然操怪其速廉之知状忌修遂因事杀之语林曰修至江南读曹娥碑碑背有八字曰黄绢幼妇外孙韲臼操不觧问修曰卿知否修曰知之操曰且勿言待朕思之行三十里乃得之令修觧修曰黄绢色丝色丝絶字幼妇少女少女妙字外孙女子女子好字韲臼受辛受辛辞字操曰一如朕意俗云有智无智校三十里 世说云罗友少时多谓之痴常同入祠欲乞食了无怍容为人强记从桓宣武伐蜀按行蜀城道陌果木皆黙记之后宣武集蜀道事亦有遗忘皆名列之坐者叹服

　　杜康造酒苍颉制字
　　魏武帝乐府短歌行曰慨当以慷忧思难忘何以觧忧惟有杜康注谓杜康古之造酒者吕氏春秋曰仪狄造酒　淮南子曰苍颉作字书而天雨粟鬼夜哭许慎曰苍颉始视鸟迹之文造书契则诈伪萌生去本趋末弃耕作之业务锥刀之利天知其将饿故为雨粟鬼恐为文书所劾故夜哭也旧云龙潜藏未详所出

　　樗里智囊邉韶经笥
