<!-- { "loadSidebar": true } -->
　　管仲兵数篇　为兵之数存乎聚财而财无敌存乎论工而工无敌存乎制器而器无敌存乎选士而士无敌存乎政教而政教无敌存乎服习而服习无敌存乎徧知天下而徧知天下无敌存乎明于机数而明于机数无敌故兵未出境而无敌者八是以欲正天下财不葢天下不能正天下财葢天下而工不葢天下不能正天下工葢天下而器不葢天下不能正天下器葢天下而士不葢天下不能正天下士葢天下而教不葢天下不能正天下教葢天下而习不葢天下不能正天下习葢天下而不徧知天下不能正天下徧知天下而不明于机数不能正天下故明于机数者用兵之势也大者时也小者计也王道非废而天下莫敢窥者王者之正也衡库者天子之礼也是故器成卒选则士知胜矣徧知天下审御机数则独行而无敌矣所爱之国而独利之所恶之国而独害之则令行禁止是以圣主贵之胜一而服百则天下畏之矣立少而观多则天下懐之矣罚有罪赏有功则天下从之矣故聚天下之精财论百工之鋭器春秋角试以练精鋭为右成器不课不用不试不藏収天下之豪杰有天下之骏雄故举之如飞鸟动之如雷霆之如风雨莫当其前莫害其后独出独入莫敢禁圉成功立事必顺于礼义故不礼不胜天下不义不胜人故贤知之君必立于胜地故正天下而莫之敢御也
　　选陈篇　若夫曲制时举不失天时毋旷地利其数多少其要必出于计数故凡攻伐之为道也计必先定于内然后兵出乎境计未定于内而兵出乎境是则战之自胜攻之自毁也是故张军而不能战围邑而不能攻得地而不能实三者见一焉则可破毁也故不明于敌人之正不能加也不明于敌人之情不能约也不明于敌人之将不先军也不明于敌人之士不先阵也是故以众击寡以治击乱以富击贫以能击不能以教卒练士击众白徒故千战千胜百战百胜故事无备兵无主则不蚤知野不辟地无吏则无畜积官无常下怨上则器械不功朝无政则赏罚不明赏罚不明则民幸生故蚤知敌人如独行有畜积则久而不匮器械功则伐而不费赏罚明则人不幸人不幸则勇士劝之故兵也者审于地图谋十官日量蓄积齐勇士徧知天下审御机数兵主之事也故有风雨之行故能不逺道里矣有飞鸟之举故能不险山河矣有雷电之战故能独行而无敌矣有水旱之功故能攻国救邑有金城之守故能定宗庙育男女矣有一体之治故能出号令明宪矣风雨之行者速也飞鸟之举者轻也雷电之战者士不齐也水旱之功者野不収耕不获也金城之守者用货财设耳目也一体之治者去竒説禁雕俗也不逺道里故能威絶域之民不险山河故能服恃固之国独行无敌故令行而禁止故攻国救邑不恃权舆之固故所恃必聴定宗庙育男女天下莫之能伤然后可以有国制仪法出号令莫不向应然后可以治民一众矣
　　地图篇　凡兵主者必先审知地图轘辕之险滥车之水名山通谷经川陵陆丘阜之所在苴草林木蒲苇之所茂道里之逺近城郭之大小名邑废邑困殖之地必尽知之地形之出入相错者尽藏之然后可以行军袭邑举错知先后不失地利此地图之常也人之众寡士之精粗器之功苦尽知之此乃知形者也知形不如知能知能不如知意故主兵必防具者也主明相知将能之谓防具故将出令士期有日数矣宿定所征伐之国使羣臣大吏父兄便辟左右不能议成败人主之任也论功劳行赏罚不敢蔽贤有私行用货财供给军之求索使百吏肃敬不敢解怠行邪以待君之令相室之任也缮器械选练士为教服连什伍徧知天下审御机数此兵主之事也
　　防患篇　凡人主者猛毅则伐懦弱则杀猛毅者何也轻诛杀人之谓猛毅懦弱者何也重诛杀人之谓懦弱此皆有失彼此凡轻诛者杀不辜而重诛者失有罪故上杀不辜则道正者不安上失有罪则行邪者不变道正者不安则才能之人去亡行邪者不变则羣臣朋党才能之人去亡则宜有外难羣臣朋党则宜有内乱故曰猛毅者伐懦弱者杀也君之所以尊卑国之所以安危者莫要于兵故诛暴国必以兵禁辟民必以刑然则兵者外以诛暴内以禁邪故兵者尊主安国之经也不可废也若夫世主则不然外不以兵而欲诛暴则地必亏矣内不以刑而欲禁邪则国必乱矣故凡用兵之计三惊当一至三至当一军三军当一战故一期之师十年之蓄积殚一战之费累代之功尽今交刃接兵而后利之则战之自胜者也攻城围邑主人易子而食之析骸而爨之则攻之自拔者也是以圣人小征而大匡不失天时不空地利用日维梦其数不出于计故计必先定而兵出于竟计未定而兵出于竟则战之自败攻之自毁者也得众而不得其心则与独行者同实兵不完利与无操者同实甲不坚密与俴者同实弩不可以及逺与短兵同实射而不能中与无矢者同实中而不能入与无镞者同实将徒人与俴者同实短兵待逺矢与坐而待死者同实故凡兵有大论必先论其器论其士论其将论其主故曰器滥恶不利者以其士予人也士不可用者以其将予人也将不知兵者以其主予人也主不积务于兵者以其国予人也故一器成往夫具而天下无战心二器成惊夫具而天下无守城三器成游夫具而天下无聚众所谓无战心者知战必不胜故曰无战心所谓无守城者知城必拔故曰无守城所谓无聚众者知众必散故曰无聚众
　　制分篇　凡兵之所以先争圣人贤士不为爱尊爵道术知能不为爱官职巧技勇力不为爱重禄聪耳明目不为爱金财故伯夷叔齐非于死之日而后有名也其前行多修矣武王非于甲子之朝而后胜也其前政多善矣故小征千里徧知之筑堵之墙十人之聚日五间之大征徧知天下日一间之散金财用聪明也故善用兵者无沟垒而有耳目兵不呼儆不茍聚不妄行不强进呼儆则敌人戒茍聚则众不用妄行则羣卒困强进则鋭士挫故凡用兵者攻坚则轫乘瑕则神攻坚则瑕者坚乘瑕则坚者瑕故坚其坚者瑕其瑕者屠牛坦朝解九牛刀可以莫铁则刃游其间也故天道不行屈不足从人事荒乱以十破百器备不行以半击倍故军争者不行于完城池有道者不行于无君故莫知其将至也至而不可圉莫知其将去也去而不可止敌人虽众不能止待治者所道富也而治未必富也必知富之事然后能富富者所道强也而富未必强也必知强之数然后能强强者所道胜也而强未必胜也必知胜之理然后能胜胜者所道制也而胜未必制也必知制之分然后能制是故治国有器富国有事强国有数胜国有理制天下有分
