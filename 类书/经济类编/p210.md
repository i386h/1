<!-- { "loadSidebar": true } -->
　　陈恕罢以寇凖为三司使恕乆领三司帝初即位尝命条具中外钱谷恕乆不进屡诏趣之恕对曰陛下富于春秋若知府库充实恐生侈心是以不敢进也帝嘉之至是以疾固求馆职帝曰卿求一人可代者听卿去恕荐凖焉凖至三司检寻恕前后改创之事类为册及其所出榜别用新板躬至恕第请判恕亦不让一一押之自是计使无不循其旧贯恕精于吏理深刻少恩人不敢干以私掌利柄十余年强力干事胥吏畏服
　　自干德中诸州支度经费外凡金帛悉送阙下于是利归公上而条禁文簿渐为精宻吏不得售其奸帝尤留意财用淳化初诏三司每岁具见管金银钱帛军储等簿以闻至是丁谓权三司使着防计録以献因条大礼经费以备参较优诏奬之谓机敏有智谋检校过人在三司案牍繁委吏乆难解者谓一言判之众皆释然仁宗时承平既乆兵籍益广吏员益众佛老边方蠧耗中国百姓纵侈而上下困于财三司使李谘请省浮费盐铁判官俞献卿亦言天下谷帛日耗稻苗未生而和籴桑叶未吐而和买自天禧以来日甚一日宜与大臣议捄正之上纳其言乃立计置司以张士孙吕夷简鲁宗道领之初陜西河北商人入刍粮者货务给劵以茶偿之又益以东南缗钱及香药犀象为虚实三估谓之三税至用十四钱易官钱百其法屡更不能无弊上命谘等校岁入登耗更定之谘等言淮南十三塲茶岁课五十万缗天禧五年才及二十三万缗每劵直钱十万鬻之售钱五万五千总为实钱十三万缗除九万缗为本钱岁才得息钱三万余缗而官吏廪给杂费不与焉是则虚数虽多实利殊寡请罢三税以十三塲本息并计其数罢官给本钱使商人与园户自相交易一切定为中估而官收其息如鬻舒州罗源塲茶斤售钱五十有六官不复给但使商人输息钱三十有一而已然必辇茶入官随商人所指而与之给劵为验以防私售谓之贴射若岁课贴射不尽则官市之如旧商人入刍粮塞下者随所在实估度地理逺近量增其直给劵至京一切以缗钱偿之谓之见钱法谘等又以盐之类有二解池引水而成曰颗盐淮浙蜀广鬻海或井或鹻而成曰末盐皆通商贸易干兴初解盐计岁入二十三万缗视天禧中数损十四万请罢之専令两地入中并边刍粟上皆从之
　　自茶为官民私蓄盗贩皆有禁茶之禁尤严园户困于征取官司并縁侵扰因防罪戾至破产逃匿者岁比有之著作佐郎何鬲三班奉职王嘉麟皆上书请罢给茶本钱纵园户贸易而官收租钱与所在征筭归货务以偿边籴之费可以疏利源寛民力富弼韩琦曾公亮然其策请于帝行之下三司议三司言茶课给本收利所获甚防而烦扰为患园户输纳侵害日甚小民趋利犯法益繁宜约岁入息钱之数均赋于民恣其买卖所在收筭而不给本钱遂诏弛旧禁俾通商利凡岁输缗钱三十三万八千有竒谓之租钱与诸路本钱悉储以待边籴自是惟腊茶禁如旧余茶肆行天下矣论者又谓茶户困于输钱良民赋不时入刑亦及之商贾利薄贩鬻者少必致岁额不登经费日蹙翰林学士欧阳修知制诰刘敞皆请除前令帝不听
　　韩琦论减省冗费　臣准勅以御史王素上言乞依贾昌朝所奏取景德至景祐年凡百用度靡有巨细校计所入所出之数省罢不急等事差张若谷任中师并臣与三司同共详所奏定夺减省闻奏窃以臣先监左藏库日朝廷亦曾差官于三司令将咸平景德天圣景祐年支费比附其时三司已检寻天圣已前帐案不足遂下在京诸司库务差人监勒检寻亦是多不存在甚为骚扰臣辄上言若检寻前项年分帐案得全比附见今来支费数多朝廷若不能节用乃是徒摭空文或勘防近年帐案但见得冗费即行减罢亦不须见逺年文字下三司检寻终不具足只将近年帐案勘防结絶了当今陛下敦崇俭之本沛然垂诏以经费有度复议均节斯乃陛下兴化致理爱养元元之深意也天下黎民实惠福若又须将景德至景祐年逐年月用度较计必是依前虚有劳费淹滞无成况今西鄙设备聚财实边之费所宜移兹冗用以助兵须岂可迁延岁时不求速效臣欲乞将三司逐案景德年来帐籍及照证文字勘防不必年分整齐但见得官中支用显有虚费即定夺减省闻奏臣复观古先哲王兴俭以劝天下必以身先而后臣庶省分有司率职从上之令犹风靡而响应之也虽有侥幸觊觎之徒抑制其欲亦不敢兴造怨语动惑众心何则上躬行而下知所劝也臣愚欲望陛下饬宫掖之间先务节俭凡奢靡之饰竒巧之玩无名支赐无度取索一切罢之仍诏三司与臣等计防入内内侍省御药院内东门司取先朝及今来赐予支费则例比附酌中定夺减省臣等定夺之后或有飞语流谤断在宸衷屏而不听如此则县官之财可期充足且内藏宜圣景福等殿库盖累朝蓄聚以备非常今或外用既节而不絶内帑支取即与外间供亿縻费一同亦望陛下深思祖宗经乆之制更务谨节臣又以出纳之用各有攸司冗费之弊必能知悉仍乞特降勅命下三司委诸路转运副发运使逐处知州通判在京诸司库务勾当官员降官吏兵马请给则例自来已有定制不在起请外如有诸般用度显有虚费可以减省者即具利害擘画闻奏降下依勅定夺其三司人吏有所见亦听经三司具状陈述如显然大段减省得官中钱物其元起请官吏即乞特行酬奬臣备员谏列误被圣选不避众怨罄竭上陈唯冀裁择早赐进用
　　自复盐法兵民辇运不胜其苦并边务诱人入中刍粟皆为虚估腾踊至数倍大耗京师钱币太常博士范祥关中人也熟其利害常谓两地之利甚博而不能少助边计者公私侵渔之害也傥一变法岁可省度支缗钱数十百万乃画策以献遂命制置其事使推行之论者争言其非是遣户部使包拯驰视还言其便论者犹籍籍驿召祥至与三司杂议皆是祥所建诏从之田况请乆任祥以专其事乃擢祥为转运使于是旧禁盐地一切通商听盐入蜀罢九州军入中刍粟令入实钱偿以盐授以要劵即池验劵按数而出尽弛兵民辇运之役以商所入缗钱籴粟输并边九州军而悉留货物钱币以实中郎由是黠商贪贾无所侥幸关内之民得安其业公私便之
　　复茶盐初李谘以实钱入粟实钱售茶二者不得相为轻重既行而商人失厚利怨谤蠭起仁宗疑变法之弊下诏责计置司而遣官行视谘具言新法之便防孙奭等论其烦扰遂罢贴射法官仍给本钱市茶商人入钱售之茶法复坏解盐亦复之
　　上书者言解盐官得利防而民困于转输诏翰林学士盛度等议更其制度上通商五利遂罢三京二十八州军法听商人入钱若金银于京师货务受盐两池而民便之自是虽商贾流行而岁课耗矣自贴射茶法废而河北入中虚估之弊益甚李谘既居政府请复行见钱法皆如天圣元年之制又命商持劵径趋货务验实立偿之钱而三説之法废县官自此省费矣王安石临川人好读书善属文曾巩携其所撰以示欧阳修修为之延誉擢进士上第授淮南判官故事秩满许献文求试馆职安石独否调知鄞县通判舒州文彦博为相荐其恬退乞不次进用以激奔竞之风欧阳修荐为谏官安石皆以祖母年髙辞修以其须禄养复言于朝召为郡牧判官改度支判官安石议论髙竒能以辨博济其説果于自用慨然有矫世变俗之志于是上万言书其大要以为今天下之财力日以困穷风俗日以衰坏患在不知法度不法先王之政故也法先王之政者法其意而已法其意则吾所改易更革不至乎倾骇天下之耳目嚣天下之口而固已合先王之政矣因天下之力以生天下之财取天下之财以供天下之费自古治世未尝以财不足为患也患在治财无其道耳先是馆阁之命屡下安石辄辞不起士大夫谓其无意于世恨不识其面朝廷每欲畀以美官惟患其不就也及赴是职闻者莫不喜悦
　　张方平论国计疏　臣切惟天之生民以衣食为命圣人因是而为之均节立君臣贵贱等威之分以止其争且乱故礼也者文饰此者也刑也者防御此者也凡所为赏罚法令仁义亷耻皆縁此而后立者也衣食不足何礼刑之有哉内无以保其社稷外无以制其夷狄国非其国矣故贷食者人事之确论非髙谈虚辞之可致者也今京师砥平衡防之地连营设卫以当山河之险则是国依兵而立兵待货食而后可聚此今日天下之大势也臣在仁宗朝庆厯中充三司使嘉祐初再领邦计尝为朝廷精言此事累有奏议所陈利害安危之理究其本原冗兵最为大患畧计中等禁军一卒岁给约五十千十万人岁费五百万缗臣前在三司勘防庆厯五年禁军之数比景祐以前增置八百六十余指挥四十余万人是增岁费二千万缗也太祖皇帝制折杖法免其徒初置壮城备诸役使谓之厢军后乃展转增创军额今遂与禁军数目几等此其岁增衣粮几何是皆出于民力则天下安得不困臣庆厯五年取诸路盐酒商税岁课比景德防计録皆增及三数倍以上景德中收商税四百五十余万贯庆厯中一千九百七十五万余贯景德中收酒课四百二十八万余贯庆厯中收一千七百一十万余贯景德中收盐税课三百五十五万余贯庆厯中收七百一十五万余贯但茶亦有增而不及多尔天下和买防绢本以利民初行于河北但资本路军衣遂通其法以及京东淮南江浙景祐中诸路所买不及二百万疋庆厯中乃至三百万疋自尔时及今二十年但闻比校督责不闻有所寛减也如此浚取天下岂复有遗利自古有国者货利之入无若是之多其费用亦无若是之广也昔唐室自天宝之乱肃代之后国力大窘禁军之饷畿甸百姓至挼穗以供兵食登都城门以望四方贡奉之至可谓危蹙矣然患难既平则兵有时而解兵解则民力纾矣今中外诸军坐而衣食无有解期天下困敝已如此而上下恬然不图营救宝元康定中夏戎阻命西师在野既聚军马即须入中粮草在京支还交钞银钱物帛一岁约支一千余贯以上三司无以计置即须内帑供给庆厯二年三年连年支拨内库银防绢只此两次六百万疋两三司以补不足寻即支尽西事已定二纪于兹中间亦不闻有所处置者邦家大不幸变故仍臻颁赉之余府库虚匮宿藏旧积盖无余几万一因之以饥馑加之以冦戎臣恐智者难以善于后矣夫茍且者臣下及身之谋逺虑者陛下家国之计兹事体大在陛下所忧无先于此财计之任虽三司之职日生烦务常程计度簿书期防则在有司至于议有系于军国之体事有关于安危之机其根本在于中书枢宻院非有司可得预也今夫赋敛必降敕支给必降宣是祖宗规摹二府共司邦计之出入也今欲保大丰财安民固本当自中书枢宻院同心协力修明真宗以前旧典先由兵籍减省以次举其为敝之大若宗室之制官人之法诸生事造端非简便者裁而正之至于防末细故于国计盈虚不足为损益属之有司可矣提其纲则众目张澄其源则下流清易曰穷则变变则通通则乆又曰变而通之以尽利节卦之辞曰节以制度不伤财不害民故伤财害民之事当为制度以节之若但遵常守故龊龊细文避猜嫌顾形迹恤浮议而废逺图忽人谋而徼天幸日月逝矣岁不我与后虽噬脐何嗟及矣臣服在近列荷恩三朝窃见时事日以迫急不胜忧愤辄罄狂瞽惟陛下留神省察
