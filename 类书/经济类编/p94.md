<!-- { "loadSidebar": true } -->
　　牛希济本论　周文之先自公刘后稷积徳累仁以至于文王天下之心归焉犹服事于商武王从兆庶之心顺厯数之命以取天下既而有疾嗣王幼弱乃命周公旦以辅相成王周公以弟之亲叔父之尊公其心而不疑焉摄天子履万乘车辂朝诸侯于明堂以施教化召公不悦四国流言伐四国戮管蔡以安社稷然后制礼作乐七年之后成王齿长徳懋乃归其政公亦不离王室乃命伯禽受封于鲁思不变四海之望逺乎哉君子即周防也若是武王独知周公之才之美兄弟之国天下之人皆不知也向非周公则非成王之天下也天下疑矣然武王之心公乎哉知子之弱而私之知弟之徳而让之且忧后世兄弟相及岂周之盛徳为不及欤曰是知之深也所以能明辅相其子若有疑焉则与之天下希存其子亦难矣周公虽不为王者然其道则与太王王季文王为同徳矣成康以降名仁者多矣孰可与之为伍盖姬周之得天下未几而武王崩纣之子禄父犹存若委少主无圣人之助则少康之举嗣夏配天不其伟欤此周公所以孜孜焉为而不有夫其圣徳过于武王逺矣今后王之嗣君也亦莫不蔽于私爱忘其善恶曰彼长也冢嫡也天下之本也莫之可易至有不离襁褓之中童婴之列而即大位焉亦使强臣而为之辅其诏制之旨曰周公然也成王然也岂惟政乱国危殆宗庙不血食者有之矣曹马之君即其人也自征伐以来受命创业之主或起自布衣之中亭长之役部尉之列大夫之家卿相之位或厯试诸难或十年军中足以知厯数在躬时运兴废经始之艰难臣下之忠良人情之巧伪是以出一言举一事易一法必使合于典诰垂于后世守文之君也生于深宫长养妇人之手慈爱之钟焉世子之教不行焉身躯则安于玉堂金殿舆服之盛耳目饱于声色靡曼之乐曷能知君臣父子之道忠信邪佞之属农桑艰难之本故小人易欺焉况幼穉乎且人君之心为天下之晦明仁者乐于明而匪仁者便暗故时之晦也盗窃兴焉魑魅行焉君之晦也贤良死焉邪佞用焉是以小人奸臣唯乐于幼君少主若保姆之态也提其耳目导其言语教其喜怒行则行止则止易为之使欲求天下之治可乎况近世之嗣王也始自诞生厥月无问名之礼至于婚冠无金石之乐告庙之仪非莫闻焉春诵夏弦秋诗冬礼上庠齿胄之道或纵不知封爵之命掌言者亦不知其谁师保之道正其身乎左右之人贤与处乎其即位也降先君之册冢宰与百执事延颈内面而朝新君焉衮冕端拱之黙于殿上雉扇荧煌香烟蓬勃左右纷纷然莫之知也班列千百称庆而退至于积年之中宰执大臣延英入阁称述圣徳舞蹈而已使有言者皆申有司徒空言耳敢及于时乎敢及于执权乱政之人乎设有一言明日之制行矣不复用矣厯观前代明王贤后未尝不与名臣贤士厚飨宴之礼接见之仪俾其忠信相亲亡于畏惮通于商较以正先王之得失以穷圣人之能事故两汉金马石渠文章之选以备顾问为侍从之臣至有大臣武帐之前亦奏谒或排闼于危疑之际以问安否以圗后事太宗文皇帝贞观之初北门之选举十六族也皆建功定策有布衣之交非天下文行之士不预焉既久与游处非唯知民间之疾苦时之否臧从而更之以熈帝载至于臣下之情性好恶无不悉焉他日之任用莫不适其材矣近世朝廷岂无忠信謇谔之士徒欲致身之危救时之弊指陈千百于上前敷扬其达乎諌章其贤乎若复稍挂圣虑左右心天顔得之矣又有以惑之矣其朝退也黄门伎女声乐骈罗俳优之人调笑相杂拥衞以至于内殿又日幸于两军游于其所其从乐乎断可知矣故自干符之乱至于今日莫可救止盖少主奸臣之所为也或曰冡嫡之幼善恶未知思欲易之以卜长世废嫡立庶圣人所恶未知其可也曰君人者上以安宗庙下以庇蒸人虽长嫡之义其不善易之可矣且仲雍王季之长子让西伯之圣徳断发文身以避于吴为吴太伯盖成父之志也隠公鲁之贤君居位称摄欲让其弟后【阙】其长矣吾将与之桓公听羽父之谮以疑其兄致于簒弑又晋襄公之薨也子周有兄而不慧不能辨菽麦羣臣迎公子周以立政是以治三驾而楚不能争又穆公之亡也君无长子赵盾思立长君乃迎公子雍于秦将欲立之穆嬴朝夕抱太子以朝且泣曰先君以此子之贤吾受子之赐此子不才唯子是怨今君虽终言犹在耳此子何罪而外求君赵孟惧大义于众人遂背秦好立灵公幼而好虐竟为所杀国是以乱汉髙帝迁都长安也以吕后身厯糟糠其子盈为太子上以赵王如意似我知盈懦弱卒不能易及恵帝之世几为吕妪所灭非平勃不能诛诸吕及择诸王之贤者迎王于代邸是为文帝不十年几至刑措又昌邑之乱霍子孟定废立之册立宣帝遂获中兴衞伯玉之于晋武也君臣之交矣知主鬯之不恵必倾世祚抚其牀而叹曰此座甚可惜也帝心不悟终以正度为君果致元海倡四方之乱宗庙焚毁两京板荡懐愍二帝俱为俘执而崩晋祚中絶国分为十六普天之下皆坠炉炭此恵帝之所为也是知冢嫡贤而臣择立者必亡若立嫡为乱执古之道乎择善为治曰乱嫡庶之制乎且天子之孝以安宗庙克荷祖考之业卜世于长久岂以择善废不肖为罪乎至唐虞之君知其子朱均不肖不可付以宗庙之重又惧其流毒于生民乃弃其子而禅于有徳若次子之贤遽以配天之业授于他人乎是知君惟其明不必拘伯仲之制易曰明两作离洊雷震若不明不法此覆国亡家之罪人也何长之为若君明于上小人比周之党其能进乎其获用乎其寘于乱乎主少不明者乱之本也故曰元良者天下之本也莫若先以正之正之者非在废长择善而已无使叔孙之祷曰主少国家多难祝我者使我速死无及于乱此忧之深也悲哉后唐北都留守从荣年少骄狠不亲政务唐主遣左右往讽导之其人谓曰河南相公恭谨好善亲礼端士有老成之风相公齿长宜自策励勿令声问出河南之下从荣不恱退告杨思权曰我其废乎思权因劝从荣多募部曲缮甲兵隂为自固之备其人惧以告冯赟赟宻奏之唐主召思权诣阙亦弗之罪及赟入为宣徽使谓执政曰从荣刚僻而轻易宜选重徳辅之史舘修撰张昭逺亦言窃见先朝皇弟皇子皆喜俳优入则饰姬妾出则夸仆马习尚如此何道能贤诸皇子宜精择师傅令皇子屈身师事之讲礼义之经论安危之理古者人君即位则建太子所以明嫡庶之分塞祸乱之源今卜嗣建储臣未敢轻议至于恩泽赐与之间昬婣省侍之际嫡庶长幼宜有所分示以等威絶其侥冀唐主赏叹其言而不能用
　　徐知诰令尚书郎陈觉辅景迁谓曰吾少时与宋子嵩论议好相诘难子嵩擕衣笥望秦淮门欲去者数矣吾常戒门者止之吾今老矣犹未徧达时事况景迁年少当国故屈吾子以诲之矣
　　宋太宗在位久储贰未立冯拯等上疏言之帝怒斥之岭南中外无敢复言者防凖自青州召还入见帝曰朕诸子孰可以付神器者凖曰陛下为天下择君谋及妇人中宫不可也唯陛下择所以副天下望者帝俛首久之屏左右曰襄王可乎凖曰知子莫若父圣意既以为可愿即决定遂以元侃为开封尹进封夀王元侃帝第三子也　吕中曰东汉李唐所以有女主宦官外戚之祸者以立天子之权尽出其手虽李固杜乔裴度郑覃之徒不能正之凖之一言真万世法也
　　立元侃为皇太子更名恒大赦自唐天祐以来中国多故立储之礼废及百年至是始举而行中外胥悦太子既立庙见还宫京师民拥道喜跃曰少年天子也帝闻之不怿召防凖谓曰人心俱属太子欲置我何地凖再拜贺曰此社稷之福也帝悟入语后嫔宫中皆前庆帝喜复出延凖饮极醉而罢以李至李沆并兼太子賔客诏太子以师傅礼事之太子每见至沆必先拜至沆不敢当上表辞谢帝不许
　　太宗不豫宣政使王继恩忌太子英明隂与参知政事李昌龄知制诰胡旦等谋立楚王元佐帝崩皇后令继恩召吕端端知有变即绐继恩入书阁鎻闭之亟入宫后问曰宫车已晏驾立嗣以长顺也今将如何端曰先帝立太子正为今日岂容更有异议后黙然乃奉太子至福宁殿即位垂帘引见羣臣端平立殿下不拜请卷帘升殿审视然后降阶率羣臣拜焉真宗诏自今军国大事取旨如故余皆委皇太子同宰相枢宻等参议施行太子固让不允遂开资善堂亲政皇后裁决于内而丁谓用事中外以为忧王曽谓钱惟演曰太子幼非中宫不能立中宫非倚太子则人心亦不附后若加恩太子则太子安太子安则刘氏安矣惟演乘间言之后深纳焉
　　仁宗时羣臣皆以建储为言帝依违不决韩琦既相乘间进曰皇嗣者天下安危之所系自昔祸乱之起皆由策不早定陛下何不择宗室之贤以为宗庙社稷计帝曰后宫将有就舘者姑待之已而又生女琦懐汉书孔光传以进曰成帝无嗣立弟之子彼中材之主犹能如是况陛下乎愿以太祖之心为心则无不可者帝不答仁宗性寛仁言事者竞为激许范镇独务引大体非闗朝廷安危生民利疚则未尝言及帝暴疾文彦博因请帝建储帝许之防疾瘳而止至是镇奋然曰天下事尚有大于此者乎即上疏曰置諌官者为宗庙社稷计也諌官而不以宗庙社稷计事陛下是爱死嗜利之人臣不为也方陛下不豫海内皇皇莫知所为陛下独以祖宗后裔为念是为宗庙社稷之虑至深且明也昔太祖舎其子而立太宗天下之大公也真宗以周王薨养宗子于宫中天下之大虑也愿以太祖之心行真宗故事拔近属贤者优其礼秩而试以政事俟有圣嗣复遣还邸章累上不报执政谕之曰奈何效希名干进之人镇贻书曰比天象见变当有急兵镇义当死职不可死乱兵之下此乃镇择死之时尚何顾希名干进之嫌哉因复上疏言之愈切除兼侍御史知杂事镇以言不从固辞执政谕之曰今间言已入为之甚难镇曰事当论其是非不当问其难易诸公谓今日难于前日安知异日不难于今日乎凡见帝面陈者三因泣下帝亦泣谓曰朕知卿忠更当俟二三年镇前后章凡十九上待命百余日须发皆白朝廷知不可夺乃罢知諌院改纠察在京刑狱时并州通判司马光亦言建储事且劝镇以死争之翰林学士欧阳修殿中侍御史包拯吕景初赵抃知制诰呉奎刘敞等皆上疏力请于是文彦博富弼王尧臣等相继劝帝早定大计皆不见听
　　包拯言东宫虚位日久天下以为忧夫万物皆有根本而太子者天下之根本也根本不立祸孰大焉帝曰卿欲谁立拯曰臣非才备位所以乞豫建太子者为宗庙万世计尔陛下问臣欲谁立是疑臣也臣年七十且无子非邀后福者帝喜曰徐当议之
　　羣臣皆以储位未建为忧言者虽切而帝未之允司马光上疏曰向者臣进豫建太子之说意未即行今寂无所闻此必有小人言陛下春秋鼎盛何遽为此不祥之事小人无逺虑特欲仓卒之际援立其所厚善者耳定策国老门生天子之祸可胜言哉帝大感动曰送中书光见韩琦等曰诸公不及今定议异日禁中夜半出寸纸以某人为嗣则天下莫敢违琦等拱手曰敢不尽力时知江州吕诲亦上疏言之及琦入对以光诲二疏进读帝遽曰朕有意久矣谁可者琦皇恐对曰此非臣軰所可议当出自圣择帝曰宫中尝养二子小者甚纯近不慧大者可也琦请其名帝曰宗实琦等遂力賛之议乃定宗实天性笃孝好读书不为燕嬉亵慢服御俭素如儒者时居濮王防乃起复知宗正寺琦曰事若行不可中止陛下断自不疑乞内中批出帝意不欲宫人知曰只中书行足矣命下宗实固辞乞终防帝复以问琦琦对曰陛下既知其贤而选之今不敢遽当盖器识逺大所以为贤也愿固起之帝曰然
