<!-- { "loadSidebar": true } -->
　　晋袁宏肉刑论　夫民心乐全而不能常葢利用之物县于外而嗜欲之情动于内也于是以进取贪竞之行希求放肆不已不能充其嗜欲则茍且徼幸之所生也希求无餍无以惬其欲则奸伪忿怒之所兴也先王知其如此而欲救其弊故先以徳礼陶其心其心不化然后加以刑辟书曰百姓不亲五品不逊汝作司徒敬敷五教蛮夷猾夏冦贼奸宄汝作士五刑有服然则徳刑之设防而用之者也三代相因其义详焉周礼使墨子守门劓者守闗宫者守内刖者守囿此肉刑之制可得而论也荀卿亦云杀人者死伤人者刑百王之所同未有知其所由来者也夫杀人者死而相杀者不已是大辟可以惩未杀不能使天下无杀也伤人者刑而害物者不息是黥劓可以惧未刑不能使天下无刑也故将欲止之莫若先之以徳化夫罪过彰著然后入于刑辟是将杀人者不必死伤人者不必刑纵而弗化则防于刑辟故刑之所制在于不可移之地礼教则不然明其善恶所以潜劝其情消之于未杀也示之耻辱所以内愧其心治之于未伤也故过微而不至于着罪薄而不及于刑
　　文帝时命贾充等定律令既成杜预为之注解乃奏之曰法者葢绳墨之断例非穷理尽性之书也故文约而例直听省而禁简例直易见禁简难犯易见则人知所避难犯则几于刑厝刑之本在于简直故必审名分审名分者必忍小理古之刑书铭之钟鼎铸之金石所以逺塞异端使无滛巧也今所注皆网罗法意格之以名分使用之者执名例以审趣舍伸绳墨之直去析薪之理也诏班于天下
　　范坚字子常博学善属文永嘉中避乱江东拜佐著作郎抚军防军讨蘓峻赐爵都亭侯累迁尚书右丞时廷尉奏殿中帐吏邵广盗官幔三张合布三十匹有司正刑弃市广二子宗年十三云年十一黄幡挝登闻鼓乞恩辞求自没为奚官奴以赎父命尚书郎朱暎议以为天下之人父无子者少一事遂行便成永制惧死罪之刑于此而弛坚亦同暎议时议者以广为钳徒二儿没入既足以惩又使百姓知父子之道圣朝有垂恩之仁可特听减广死罪为五岁刑宗等付奚官为奴而不为永制坚驳之曰自淳朴浇散刑辟仍作刑之所以止刑杀之所以止杀虽时有赦过宥罪议狱缓死末有行小不忍而轻易典刑者也且既许宗等宥广以死若复有宗比而不求续父者岂得不摈絶人伦同之禽兽邪按主者今奏云惟特听宗等而不为永制臣以为王者之作动闗盛衰嚬笑之间尚慎所加况于国典可以徒亏今之所以宥广正以宗等耳人之爱父谁不如宗今既居然许宗之情将来诉者何独匪民特听之意未见其益不以为例交兴怨讟此为施一恩于今而开万怨于后也成帝从之正广死刑
　　魏韩显宗上书刑罚之要在于明当不在于重茍不失有罪虽捶挞之薄人莫敢犯若容可侥幸虽参夷之严不足惩禁今内外之官欲邀当时之名争以深酷为无私迭相敦厉遂成风俗陛下居九重之内视人如赤子百司分万务之任遇下如仇讐是则尧舜止一人而桀纣以千百和气不至葢由于此谓宜敕示百僚以惠元元之命魏帝览奏甚善之
　　隋炀帝以髙祖末年法令峻刻诏牛等造大业律十八篇颁行之民久厌严刻喜于寛政其后征役繁兴民不堪命有司临时迫脇以求济事不复用律令矣旅骑尉刘预修律令尝从容问曰周礼士多而府史少今令史百倍于前减则不济其故何也炫曰古人委任责成岁终考其殿最案不重校文不繁悉府史之任掌要目而已今之文簿恒虑覆治若锻链不宻则万里追证百年旧案故谚云老吏抱案死事繁政职此之由曰魏齐之时令史从容而已今则不遑宁处何也曰往者州惟置纲纪郡置守丞县置令而已其余具僚则长官自辟今大小之官悉由吏部纎介之迹皆属考功省官不如省事官事不省而望从容其可得乎善其言而不能用
　　唐髙宗时李泰坐诬太尉长孙无忌诏令不待时而决于志宁上疏　伏惟陛下情笃功臣恩隆右戚以无忌横遭诬告事并是虚欲戮告人以明赏罚一以絶诬谤之路二以慰勲戚之心又以所犯若是真无忌便有破家之罪今告为妄泰即宜戮不待时且真犯之人事当罪逆诬谤之类罪惟及身以罪校量明非恶逆若欲依律合待秋分今时属阳和万物生育而特行刑罪此谓有伤春气窃谓未安左传声子曰赏以春夏刑以秋冬顺天时也又礼记月令曰孟春之月无杀昆虫省囹圄去桎梏无肆掠止狱讼乂汉书董仲舒曰王者欲有所为宜求其端于天天之道大者在隂阳阳为徳隂为刑刑主杀而徳主生阳常居大夏而以生育长养为事隂常居大冬而积于空虚不用之处以此见天之任徳不任刑也伏惟陛下纂圣升祚继明御极追连胥之絶轨蹈轩顼之良规欲使举动顺于天时刑罚依于律令隂阳为之式序景宿于是无差风不愆雩禜辍祀方今太簇统律青阳应期当生长之辰振肃杀之令伏愿暂回圣虑察古之言傥垂纳则生灵幸甚
　　朱敬则谏除滥刑疏　臣闻李斯之相秦也行申商之法重刑名之家杜私门张公室弃无用之费损不急之官惜日爱功疾耕急战人繁国富乃屠诸侯此救之术也故曰刻薄可施于进趋变诈可陈于攻战兵犹火也不戢将自焚况锋镝已销石城又毁谅可易之以寛泰润之以淳和八风之乐以柔之三代之礼以导之秦既不然滛虐滋甚往而不返卒至土崩此不知变之祸也陆贾叔孙通之事汉王也当荥阳成臯之间粮馈已穷智勇俱困不敢开一説效一竒惟进豪猾之才荐贪暴之客及区宇适平干戈向戢金鼓之声未歇伤痍之痛尚闻二子顾盼绰有余态及陈诗书説礼乐开王道谋帝图髙皇帝忿曰吾以马上得之安事诗书乎对曰马上得之可马上理之乎髙皇黙然于是陆贾着新语叔孙通定礼仪始知天子之尊此知变之善也向使髙皇排二子而不教置诗书而不顾重攻战之吏尊首级之材复道争功张良已知其变拔劒击柱吾属不得无谋即晷漏难逾何二十帝乎亡秦是续何二百年乎故曰仁义者圣人之蘧庐礼经者先王之陈迹然则祝辞向毕刍狗须投淳精已流糟粕可弃仁义尚舍况轻此者乎自文明草昧天地屯二叔流言四凶构难不设钩距无以应天顺人不切刑名不可摧奸息暴故置神器开告端曲直之影必呈包藏之心尽露神道助直无罪不除人心保宁无妖不戮以兹妙穷造化之幽深用此神谋入天人之袐术故能计不下席听不出闱苍生晏然紫宸易主大哉伟哉无得而称也岂比造攻鸣条大战牧野血变草木头折不周可同年而语乎然而急趋无善迹促柱少和声拯溺不规行疗饥非鼎食即向时之妙策乃当今之刍狗也伏愿览秦汉之得失考时事之合宜审糟粕之可遗觉蘧庐之须毁见机而作岂劳终日乎陛下必不可偃蹇太平徘徊中路伏愿改法制立章程下恬愉之辞流旷荡之泽断萋菲之牙角顿奸险之锋芒塞罗织之源扫朋党之迹使天下苍生坦然大悦岂不乐哉
　　韦嗣立论刑法多滥疏　臣窃尝闻之在尧舜之日画其衣冠当文景之时几至刑措厯兹千载以为羙谈臣伏惟陛下睿哲钦明穷神知化自轩昊以降莫之与京独有往之论法或未尽善皆由主司奸凶惑乱视听寻而陛下圣察其详之矣然竟未能明其本源察其前亊令天下万姓识陛下本心尚使四海多衔寃之人九泉有抱痛之鬼臣诚愚暗不识大纲请为陛下始末而言其事杨豫之后刑狱渐兴用法之伍务于穷竟连坐相牵数年不絶遂使巨奸大猾伺隙乗间内包豺狼之心外示鹰鹯之迹隂图潜结共相影防构似是之言成不赦之罪皆深为巧诋恣行楚毒人不胜痛便乞自诬公卿士庶连颈受戮道路籍籍虽知非辜而锻链已成辩占皆合纵臯陶为理于公定刑则谓汚宫毁柩犹未塞责虽陛下仁慈哀念恤狱缓死及览辞状便已周宻皆谓勘鞫得情是其实犯虽欲寛舍其如法何于是小乃身诛大则族灭相缘共坐者不可胜言此岂宿搆讐嫌将申报复皆图茍成功效自求官赏当时称传谓为罗织其中防刑得罪者虽有敏识通才被告言者便遭枉抑心徒痛其寃酷口莫能以自明或受诛夷或遭殛窜并甘心引分赴之如归故知弄法侮文伤人实甚赖陛下特迥圣察昭然详究周兴邱勣之类义俊臣之徒皆相次伏诛事暴遐迩而朝野庆泰若再覩阳和且如仁杰元忠俱罹枉防被勘鞫之际亦皆已自诬向非陛下至明垂以省察则葅醢之戮已及其身欲望输忠圣代安可复得陛下擢而升之各为良辅国之栋榦称此二人何乃前非而后是哉诚由枉防与甄明耳臣但恐往之得罪者多并皆此流则向时之寃其数甚众昔杀一孝妇尚或降灾而滥者葢多宁无寃气寃气上逹则水旱所兴欲望岁登不可得也陛下傥天地之大徳施雷雨之深仁归罪于削刻之徒降恩于枉滥之伍自垂拱已来大辟罪已下常赦所不原者罪无轻重一皆原洗被以昭蘓伏法之辈追还官爵缘累之徒普霑恩造如此则天下皆知比所防罪元非陛下之意咸是虐吏之辜幽明欢欣则感通和气和气下降则风雨以时风雨以时则五谷丰稔岁既稔矣人亦安矣太平之羙亦何逺哉伏愿陛下深察
