<!-- { "loadSidebar": true } -->
　　辩土篇　凡耕之道必始于垆为其寡泽而后枯必厚其靹为其唯厚而及者之坚者耕之泽其靹而后之上田则被其处下田则尽其污无与三盗任地夫四序参发大甽小亩为青鱼胠苗若直猎地窃之也既种而无行耕而不长则苗相窃也弗除则芜除之则虚则草窃之也故去此三盗者而后粟可多也所谓今之耕也营而无获者其蚤者先时晚者不及时寒暑不节稼乃多菑实其为晦也髙而危则泽夺陂则埒见风则髙培则拔寒则雕热则修一时而五六死故不能为来不俱生而俱死虚稼先死众盗乃窃望之似有余就之则虚农夫知其田之易也不知其稼之疏而不适也知其田之际也不知其稼居地之虚也不除则芜除之则虚此事之伤也故畮欲广以平甽欲小以深下得隂上得阳然后咸生稼欲生于尘而殖于坚者慎其种勿使数亦无使疏于其施土无使不足亦无使有余熟有耰也必务其培其耰也植植者其生也必先其施土也均均者其生也必坚是以畮广以平则不丧本茎生于地者五分之以地茎生有行故遫长弱不相害故遫大衡行必得纵行必术正其行通其风夬心中央帅为泠风苗其弱也欲孤长也欲相与居其熟也欲相扶是故三以为族乃多粟凡禾之患不俱生而俱死是以先生者美米后生者为粃是故其耨也长其兄而去其弟树肥无使扶疏树墝不欲専生而族居肥而扶疏则多粃墝而専居则多死不知稼者其耨也去其兄而养其弟不收其粟而收其粗上下安则禾多死厚土则孽不通薄土则蕃轓而不发垆埴防色刚土柔种免耕杀匿使农事得
　　审时篇　凡农之道厚之为寳斩木不时不折必穗稼就而不获必遇天菑夫稼为之者人也生之者地也养之者天也是以人稼之容足耨之容耨据之容手此之谓耕道是以得时之禾长秱而穗大本而茎杀疏穖而穗大其粟圆而薄糠其米多沃而食之彊如此者不风先时者茎叶带芒以短衡穗钜而芳夺秮米而不香后时者茎叶带芒而末衡穗阅而青零多粃而不满得时之黍芒茎而徼下穗芒以长搏米而薄糠舂之易而食之不噮而香如此者不饴先时者大本而华茎杀而不遂叶藁短穗后时者小茎而麻长短穗而厚糠小米钳而不香得时之稻大本而茎葆长秱疏穖穗如马尾大粒无芒搏米而薄糠舂之易而食之香如此者不益先时者大本而茎叶格对短秱短穗多粃厚糠薄米多芒后时者纎茎而不滋厚糠多粃辟米不得恃定熟卬天而死得时之麻必芒以长疎节而色阳小本而茎坚厚枲以均后熟多荣日夜分复生如此者不蝗得时之菽长茎而短足其美二七以为族多枝数节竞业蕃实大菽则圆小菽则搏以芳称之重食之息以香如此者不虫先时者必长以蔓浮叶疏节小英不实后时者短茎疏节本虚不实得时之麦秱长而颈黒二七以为行而服薄防而赤色称之重食之致香以息使人肌泽且有力如此者不蚼蛆先时者暑雨未至胕动蚼蛆而多疾其次羊以节后时者弱苗而穗苍狼薄色而美芒是故得时之稼兴失时之价约茎相若称之得时者重粟之多量粟相若而舂之得时者多米量米相若而食之得时者忍饥是故得时之稼其臭香其味甘其气章百日食之耳目聪明心意叡智四卫变彊气不入身无苛殃黄帝曰四时之不正也正五谷而已矣
　　汉文帝劝农诏　道民之路在于务本朕亲率天下农十年于今而野不加辟嵗一不登民有饥色是从事焉尚寡而吏未加务也吾诏书数下嵗劝民种树而功未兴是吏奉吾诏不勤而劝民不明也且吾农民甚苦而吏莫之省将何以劝焉其赐农民今年租税之半议佐百姓诏　间者数年比不登又有水旱疾疫之灾朕甚忧之愚而不明未达其咎意者朕之政有所失而行有过与乃天道有不顺地利或不得人事多失和鬼神废不享与何以致此将百官之奉养或费无用之事或多与何其民食之寡乏也夫度田非益寡而计民非加益以口量地其于古犹有余而食之甚不足者其咎安在无乃百姓之从事于末以害农者蕃为酒醪以靡谷者多六畜之食焉者众与细大之义吾未能得其中其与丞相列侯吏二千石博士议之有可以佐百姓者率意逺思无有所隠
　　景帝令二千石修职诏　雕文刻镂伤农事者也锦绣纂组害女红者也农事伤则饥之本也女红害则寒之原也夫饥寒并至而能亡为非者寡矣朕亲耕后亲桑以奉宗庙粢盛祭服为天下先不受献减大官省繇赋欲天下务农蚕素有畜积以备灾害彊毋攘弱众毋暴寡老耆以夀终防孤得遂长今嵗或不登民食颇寡其咎安在或诈伪为吏吏以货赂为市渔夺百姓侵牟万民县丞长吏也奸法与盗盗甚无谓也其令二千石各修其职不事官职耗乱者丞相以闻请其罪布告天下使明知朕意
　　禁采黄金珠玉诏　农天下之本也黄金珠玉饥不可食寒不可衣以为币用不识其终始间嵗或不登意为末者众农民寡也其令郡国务劝农桑益树种可得衣食物吏发民若取庸采黄金珠玉者坐赃为盗二千石听者与同罪
　　明帝有司顺时劝农诏　朕奉郊祀登灵台见史官正仪度夫春者嵗之始也始得其正则三时有成比者水旱不节边人食寡政失于上人受其咎有司其勉顺时气劝督农桑去其螟蜮以及蝥贼详刑慎罚明察单辞夙夜匪懈以称朕意
　　齐王攸节省疏　臣闻先王之教莫不先正其本务农重本国之大纲当今方隅清穆武夫释甲广分休假以就农业然守相不能勤心恤公以尽地利昔汉宣叹曰与朕理天下者惟良二千石乎勤加赏罚黜陟幽明于时翕然用多名守计今地有余羡而不农者众加附业之人复有虚假通天下之谋则饥者必不少矣今宜严勅州郡检诸虚诈害农之事督实南亩上下同奉所务则天下之谷可复古政岂患于暂一水旱便忧饥馁哉考绩黜陟毕使严明畏威懐惠莫不自励又都邑之内游食滋多巧伎末业服饰奢丽富人兼美犹有魏之遗弊染化日浅靡财害谷动复万计宜申明旧法必禁絶之使去奢节俭不夺农时毕力稼穑以实仓廪则荣辱礼节由之而生兴化反本于兹为盛
　　北魏春夏大旱代地尤甚诏内外之臣极言无隠齐州刺史韩麒麟上表　古先哲王储积九稔逮于中代亦崇斯业入粟者与斩敌同爵力田者与孝悌均赏今京师民庶不田者多游食之口三分居二自承平日乆丰穰积年竞相矜夸遂成侈俗贵富之家童妾袨服工商之族仆玉食而农夫阙糟糠蚕妇乏短褐故令耕者日少田有荒芜谷帛罄于府库寳货盈于市里衣食匮于室丽服溢于路饥寒之本实在于斯愚谓劝课农桑严加赏罚数年之中必有盈赡徃年校比户贯租赋轻少臣所统齐州租粟才可给俸略无入仓虽于民为利而不可长乆脱有戎役或遭天灾恐供给之方无所取济可减绢布增益谷租年丰多积嵗俭出赈所谓私民之谷寄积于官官有宿积则民无荒年矣诏有司开仓赈贷听民出闗就食
　　唐皇甫憬谏不置劝农判官疏　臣闻智者千虑或有一失也而愚夫千计亦有一得也且夫无益之事繁则不急之务重务重则役数役数则人疲人疲则无聊生矣是以太上务徳以静为本其次化之以安为上但责其疆界严之隄防山水之余即为见地何必聚人阡陌亲遣检量故夺农时遂令受弊又应出使之辈未识大体之由殊不知陛下爱人之至深务以勾剥为计州县惧罪据牒即徴逃亡之家隣保代出隣保不济又便更逃急之则都不谋生缓之则虑法交及臣恐逃逸从此更深至如澄流在源止沸在火不可不慎今之具寮尚逾万数蚕食府库侵害黎民国絶数载之储家无经月之蓄虽有厚税亦不可供户口逃亡莫不由此纵使伊臯申术管晏陈谋岂息兹弊若以此为给将何以堪虽东海南山尽为粟帛亦恐不足岂量田税客能周给也朱希济治论　今天下之人非不耕也非不蚕也率九州之人一人耕而百人食一人织而百人衣王者之征赋在焉诸侯之车服劒器在焉职官之禄廪资焉吏人之求取徃焉俾一人耕一人织足上下百人之欲不亦难乎仆尝客于山东寓于民观其耕也天时相地宜逺求穜稑胼胝手足朝昏引领以望膏雨借贷以成其馈饷筋力竭尽于硗确汗流浃背忽以霡霂日炽其背无不黧黒又妇人之为蚕也发鬓如蓬晨昏憧憧髙条长梯蹈险履危稚女婴儿目不暇顾嵗时之成否斯在外矣其五稼登于场圃也未及簸蚕之为茧也择未盈筐犬吠喧哓悍吏绕于居烹茗饫食然后乃曰若干官之常也若干嵗之逋也我求之何以应执事之欲若不从我他日之役余无庇尔焉民由是惧其督责之急惮其恐脇之言无不强足其欲粟之熟也粝食未饱蚕之绩也家不及丝缕殆不旬五日皆已罄矣至有父子拱手屋壁相顾而坐向使不为盗不为非不鬻不时之物不犯及时之禁不受役于乡豪不为奸诈之计以给其家可乎故孟子曰父母妻子对之饥寒而不为非未之有也诚哉是言且古者四人各业以成其国士世其诗书农本其耒耜工传其绳墨商积其货财今士大夫以先王言行政事自守耻趋时捷急之辨者固获用于诸侯矣农人之家恒若时弊工之属也亦受其役而不受其直唯贾之利独便于时若闗禁之赋薄市井之不扰我取积其物以中之如不我容舍而之他邦非刼取加诸之力不能为患农则不然父母存焉桑梓在焉妻子居焉懐土之恋居亦可知使尽室以徃曰避烦赋他邦之政亦我邦也欲何以徃所以今之世士亦为商农亦为商工亦为商商之利兼四人矣审利要时一中百得易于耕织人人为之故诸侯庶人亦争趋之矣后唐庄宗以军储不足谋于羣臣吏部尚书李琪上疏以为古者量入以为出计农而发兵故虽有水旱之灾而无匮乏之忧近代税农以养兵未有农富给而兵不足农捐瘠而兵丰饱者也今纵未能蠲省租税苟除折纳纽配之法农亦可以小休矣庄宗即勅有司如琪所言然竟不能行
　　明宗问冯道今嵗虽丰百姓赡足否道曰农家嵗凶则死于流殍嵗丰则伤于谷贱丰凶皆病者惟农家为然臣记进士聂夷中诗云二月卖新丝五月粜新糓医得眼前疮剜却心头肉语虽鄙俚曲尽田家之情状农于四人之中最为勤苦入主不可不知也明宗悦命左右録其诗常讽诵之
　　周世宗留心农事常刻木为农夫蚕妇置之殿庭欲均田而租税先以元镇均田图赐诸道至是诏散骑常侍艾颍等三十四人分行诸州均定田租
