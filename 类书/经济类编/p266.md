<!-- { "loadSidebar": true } -->
　　古乐篇　乐所由来者尚也必不可废有节有侈有正有淫矣贤者以昌不肖者以亡昔古朱襄氏之治天下也多风而阳气畜积万物散解果实不成故士达作为五瑟以采隂气以定羣生昔葛天氏之乐三人掺牛尾投足以歌八阕一曰载民二曰鸟三曰遂草木四曰奋五谷五曰敬天常六曰达帝功七曰依地徳八曰总万物之极昔陶唐氏之始隂多滞伏而湛积水道壅塞不行其原民气郁阏而滞着筋骨瑟缩不达故作为舞以宣导之昔黄帝令伶伦作为律伶伦自大夏之西乃之阮隃之隂取竹于嶰谿之谷以生空窍厚均者断两节间其长三寸九分而吹之以为黄钟之宫名曰含少次制十二筒以之阮隃之下聴鳯皇之鸣以别十二律其雄鸣为六雌鸣亦六以此黄钟之宫适合黄钟之宫皆可以生之故曰黄钟之宫律吕之本黄帝又命伶伦与荣将铸十二钟以和五音以施英韶以仲春之月乙夘之日日在奎始奏之命之曰咸池帝颛顼生自若水实处空桑乃登为帝惟天之合正风乃行其音若熈熈凄凄锵锵帝颛顼好其音乃令飞龙作效八风之音命之曰承云以祭上帝乃令鱓先为乐倡鱓乃偃浸以其尾皷其腹其音英帝喾命咸黒作为声歌九招六列六英有倕作为皷钟磬吹苓管壎箎鼗椎钟帝喾乃令人抃或鼓击钟磬吹苓展管箎因令鳯鸟天翟舞之帝喾大喜乃以康帝徳帝尧立乃命质为乐质乃效山林谿谷之音以歌乃以麋置缶而皷之乃拊石击石以象上帝玉磬之音以致舞百兽叟乃拌五之瑟作以为十五之瑟命之曰大章以祭上帝舜立仰延乃拌瞽叟之所为瑟益之八以为二十三之瑟帝舜乃令质修九招六列六英以明帝徳禹立勤劳天下日夜不懈通大川决壅塞凿龙门降通漻水以河疏三江五湖注之东海以利黔首于是命臯陶作为夏籥九成以昭其功殷汤即位夏为无道暴虐万民侵削诸侯不用轨度天下患之汤于是率六州以讨桀罪功名大成黔首安宁汤乃命伊尹作为大防歌晨露修九招六列以见其善周文王处岐诸侯去殷三淫而翼文王散宜生曰殷可伐也文王弗许周公旦乃作诗曰文王在上于昭于天周虽旧邦其命维新以绳文王之徳武王即位以六师伐殷六师未至以鋭兵克之于牧野归乃荐俘馘于京太室乃命周公为作大武成王立殷民反王命周公践伐之商人服象为虐于东夷周公遂以师逐之至于江南乃为三象以嘉其徳故乐之所由来者尚矣非独为一世之所造也
　　音律篇　黄钟生林钟林钟生太簇太簇生南吕南吕生姑洗姑洗生应钟应钟生賔賔生大吕大吕生夷则夷则生夹钟夹钟生无射无射生仲吕三分所生益之一分以上生三分所生去其一分以下生黄钟太吕太蔟夹钟姑洗仲吕賔为上林钟夷则南吕无射应钟为下大圣至理之世天地之气合而生风日至则月钟其风以生十二律仲冬日短至则生黄钟季冬生大吕孟春生太蔟仲春生夹钟季春生姑洗孟夏生仲吕仲夏日长至则生賔季夏生林钟孟秋生夷则仲秋生南吕季秋生无射孟冬生应钟天地之风气正则十二律定矣黄钟之月土事无作慎无发葢以固天闭地阳气且泄大吕之月数将几终嵗且更起而农民无有所使太蔟之月阳气始生草木繁动令农发土无或失时夹钟之月寛裕和平行徳去刑无或作事以害羣生姑洗之月达道通路沟渎修利申之此令嘉气趣至仲吕之月无聚大众巡劝农事草木方长无携民心賔之月阳气在土安壮养侠本朝不静草木早槁林钟之月草木盛满隂将始刑无发大事以将阳气夷则之月修法饬刑选士厉兵诘诛不义以怀逺方南吕之月蛰虫入穴趣农收聚无敢懈怠以多为务无射之月疾断有罪当法勿赦无留狱讼以亟以故应钟之月隂阳不通闭而为冬修别丧纪审民所终
　　音初篇　夏后氏孔甲田于东阳萯山天大风晦盲孔甲迷惑入于民室主人方乳或曰后来见良日也之子是必大吉或曰不胜也之子是必有殃后乃取其子以归曰以为余子谁敢殃之子长成人幕动拆撩斧斫斩其足遂为守门者孔甲曰呜呼有疾命矣夫乃作为破斧之歌实始为东音禹行功见涂山之女禹未之遇而巡省南土涂山氏之女乃令其妾待禹于涂山之阳女乃作歌歌曰人兮猗实始作为南音周公及召公取风焉以为周南召南周昭王亲将征荆辛余靡长且多力为王右还反涉汉梁败王及蔡公抎于汉中辛余靡振王北济又反振蔡公周公乃侯之于西翟实为长公殷整甲徙宅西河犹思故处实始作为西音长公继是音以处西山秦缪公取风焉实始作为秦音有娀氏有二佚女为之九成之台饮食必以鼓帝令燕往视之鸣若谥隘二女爱而争抟之覆以玉筐少选发而视之燕遗二卵北飞遂不反二女作歌一终曰燕燕往飞实始作为北音凡音者产乎人心者也感于心则荡乎音音成于外而化乎内是故闻其声而知其风察其风而知其志观其志而知其徳盛衰贤不肖君子小人皆形于乐不可隠匿故曰乐之为观也深矣土弊则草木不长水烦则鱼鼈不大世浊则礼烦而乐淫郑卫之声桑间之音此乱国之所好衰徳之所説流辟誂越慆滥之音出则滔荡之气邪慢之心感矣感则百奸众辟从此产矣故君子反道以修徳正徳以出乐和乐以成顺乐和而民乡方矣
　　明理篇　五帝三王之于乐尽之矣乱国之主未尝知乐者是常主也夫有天赏得为主而未尝得主之实此之谓大悲是正坐于夕室也其所谓正乃不正矣凡生非一气之化也长非一物之任也成非一形之功也故众正之所积其福无不及也众邪之所积其祸无不逮也其风雨则不适其甘雨则不降其霜雪则不时寒暑则不当隂阳失次四时易节人民淫烁不固禽兽胎消不殖草木痹小不滋五谷灾败不成其以为乐也若之何哉故至乱之化君臣相贼长少相杀父子相忍弟兄相诬知交相倒夫妻相冐日以相危失人之纪心若禽兽长邪茍利不知义理其云状有若犬若马若白鹄若众车有其状若人苍衣赤首不动其名曰天衡有其状若悬釡而赤其名曰云旍有其状若众马以鬭其名曰滑马有其状若众植华以长黄上白下其名蚩尤之旍其日有鬭蚀有倍僪有晕珥有不光有不及景有众日并出有昼盲有宵见其日有薄蚀有晖珥有偏盲有四月并出有二月并见有小月承大月有大月承小月有月蚀星有出而无光其星有荧惑有彗星有天棓有天欃有天竹有天英有天干有贼星有鬭星有賔星其气有上不属天下不属地有丰上杀下有若水之波有若山之楫春则黄夏则黒秋则苍冬则赤其妖孽有生如带有鬼投其陴有莵生雉雉亦生鴳有螟集其国其音匈匈国有游虵西东马牛乃言犬彘乃连有狼入于国有人自天降市有舞防国有行飞马有生角雄鸡五足有豕生而弥鸡卵多假有社迁处有豕生狗国有此物其主不知惊惶亟革上帝降祸凶灾必亟其残亡死丧殄絶无类流散循饥无日矣此皆乱国之所生也不能胜数尽荆越之竹犹不能书故子华子曰夫乱世之民长短颉□百疾民多疾疠道多褓繦盲秃伛尫万恠皆生故乱世之生乌闻至乐不闻至乐其乐不乐
　　刘向脩文篇　钟声铿铿以立号号以立横横以立武君子聴钟声则思武臣石声磬磬以立辩辩以致死君子聴磬声则思死封疆之臣丝声哀哀以立亷亷以立志君子聴琴瑟之声则思志义之臣竹声滥滥以立防防以聚众君子聴竽笙箫管之声则思畜聚之臣鼔鞞之声懽懽以立动动以进众君子聴鼓鞞之声则思将帅之臣君子之聴音非聴其铿锵而已彼亦有所合之也
　　乐者圣人之所乐也而可以善民心其感人深其移风易俗故先王着其教焉夫民有血气心知之性而无哀乐喜怒之常应感起物而动然后心术形焉是故感激憔悴之音作而民思忧啴谐慢易繁文简节之音作而民康乐粗厉猛奋广贲之音作而民刚毅亷直劲正庄诚之音作而民肃敬寛裕肉好顺成和动之音作而民慈爱流僻邪散狄成涤滥之音作而民淫乱是故先王本之情性稽之度数制之礼义含生气之和道五常之行使阳而不散隂而不宻刚气不怒柔气不慑四畅交于中而发作于外皆安其位不相夺也然后立之学等广其节奏省其文彩以绳徳厚律小大之称比终始之序以象事行使亲疎贵贱长幼男女之理皆形见于乐故曰乐观其深矣土弊则草木不长水烦则鱼鼈不大气衰则生物不遂世乱则礼慝而乐淫是故其声哀而不庄乐而不安慢易以犯节流漫以忘本广则容奸狭则思欲感涤荡之气而灭平和之徳是以君子贱之也凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉唱和有应回邪曲直各归其分而万物之理以类相动也是故君子反情以和其志比类以成其行奸声乱色不习于聴淫乐慝礼不接心术惰慢邪僻之气不设于身体使耳目鼻口心知百体皆由顺正以行其义然后发以声音文以琴瑟动以干戚饰以羽旄从以箫管奋至徳之光动四气之和以着万物之理是故清明象天广大象地终始象四时周旋象风雨五色成文而不乱八风从律而不奸百度得数而有常小大相成终始相生唱和清浊代相为经故乐行而伦清耳目聪明血气和平移风易俗天下皆宁故曰乐者乐也君子乐得其道小人乐得其欲以道制欲则乐而不乱以欲忘道则惑而不乐是故君子反情以和其意广乐以成其教故乐行而民向方可以观徳矣徳者性之端也乐者徳之华也金石丝竹乐之器也诗言其志歌咏其声舞动其容三者本于心然后乐风从之是故情深而文明气盛而化神和顺积中而英华发外惟乐不可以为伪乐者心之动也声者乐之象也文彩节奏声之饰也君子之动本乐其象也后治其饰是故先鼓以警戒三步以见方再始以着往复乱以饰归奋疾而不拔极幽而不隠独乐其志不厌其道备举其道不私其欲是故情见而义立乐终而徳尊君子以好善小人以饰聴过故曰生民之道乐为大焉而乐之可宻者琴最宜焉君子以其可脩徳故近之凡音之起由人心生也人心之动物使之然也感于物而后动故形于声声相应故生变变成方谓之音比音而乐之及干戚羽旄谓之乐乐者音之所由生也其本在人心之感于物是故其哀心感者其声噍以杀其乐心感者其声啴以缓其喜心感者其声发以散其怒心感者其声壮以厉其敬心感者其声直以亷其爱心感者其声和以调人之善恶非性也感于物而后动是故先王慎所以感之故礼以定其意乐以和其性政以一其行刑以防其奸礼乐刑政其极一也所以同民心而立治道也
