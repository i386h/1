<!-- { "loadSidebar": true } -->
　　晋习凿齿与桓秘书　吾以去五月三日来达襄阳触目悲感略无懽情痛恻之事故非书言之所能具也毎定省家舅从北门入西望隆中想卧龙之吟东眺白沙思鳯雏之声北临樊墟存邓老之高南眷城邑怀羊公之风纵目檀溪念崔徐之友肆睇鱼梁追二徳之逺未尝不徘徊移日惆怅极夕抚乘踌躇慨尔而泣曰若乃魏武之所置酒孙坚之所陨毙裴杜之故居繁王之旧宅遗事犹存星列满目璅璅常流碌碌凡士焉足以感其方寸哉夫芬芳起于椒兰清响生乎琳琅命世而作佐者必垂可大之余风高尚而迈徳者必有明胜之遗事若向八君子者千载犹使义想其为人况相去之不逺乎彼一时也此一时也焉知今日之才不如畴辰百年之后吾与足下不并为景升乎
　　王羲之遗殷浩书　知安西败丧公私惋怛不能须臾去怀以区区江左所营综如此天下寒心固以久矣而加之败丧此可熟念往事岂复可追愿思将来令天下寄命有所自隆中兴之业政以道胜寛和为本力争武功作非所当因循所长以固大业想识其由来也自寇乱以来处内外之任者未有深谋逺虑括嚢至计而疲竭根本各从所志竟无一功可论一事可记忠言嘉谋弃而莫用遂令天下将有土崩之势何能不痛心悲慨也任其事者岂得辞四海之责追咎往事亦何所复及宜更虚已求贤当与有识共之不可复令忠允之言常屈于当权今军破于外资竭于内保淮之志非复所及莫过还保长江都督将校各复旧镇自长江以外羁縻而已任国钧者引咎责躬深自贬降以谢百姓更与朝贤思布平正除其烦苛省其赋役与百姓更始庶可以允答羣望救倒悬之急使君起于布衣任天下之重尚徳之举未能事事允称当重统之任而丧败至此恐阖朝羣贤未有与人分其谤者今亟脩徳辅阙广延羣贤与之分任尚未知获济所期若犹以前事为未工故复求之于分外宇宙虽广自容何所知言不必用或取怨执政然当情慨所在正自不能不尽怀极言若必亲征未达此旨果行者愚智所不解也愿复与众共之复被州符增运千石征役兼至皆以军期对之丧气罔知所厝自顷年割剥遗黎刑徒竟路殆同秦政惟未加参夷之刑耳恐胜广之忧无复日矣
　　徐蕃与范书　知足下遣十五议曹各之一县又吏假归白所闻见诚足下留意百姓故广其视聴吾谓劝导以实不以文十五议曹欲何所敷宣邪庶事辞讼足下聴断允塞则物理足矣上有理务之心则下之求理者至矣日昃省览庶事无滞则吏慎其负而人聴不惑岂须邑至里诣饰其防声哉非徒不足致益乃是蚕渔之所资又不可纵小吏为耳目也岂有善人君子而干非其事多所告白者乎君子之心谁毁谁誉如有所誉必由歴试如有所毁必以着明托社之鼠政之甚害自古以来欲为左右耳目者无非小人皆先因小忠而成其大不忠先借小信而成其大不信遂使君子道消善人舆尸前史所书可为深鉴足下选纲纪必得国士足以摄诸曹诸曹皆是良吏则足以掌文按又择公方之人以为监司则清浊能否与事而明足下但平心居宗何取于耳目哉昔明徳马后未尝顾与左右言可谓逺识况大丈夫而不能免此乎
　　贺彦先报虞预书　此子开拔有志意只言异于凡猥耳不图伟才如此其文甚有竒分若出其胸臆乃是一国所推岂但牧竖中逸羣邪闻处旧党之中好有谦冲之行此亦立身之一隅然世衰道丧人物雕敝毎闻一介之徒有向道之志冀之愿之如方者乃荒莱之特苗卤田之善秀姿质已良但沾染未足耳移植丰壤必成嘉谷足下才为世英位为朝右道隆化立然后为贵昔许子将拔樊仲昭于贾竖郭林宗成魏徳公于畎亩足下志隆此业二贤之功不为难及也
　　伏义与阮步兵书　葢闻建功立勲者必以圣贤为本乐真养性者必以荣名为主若弃圣背贤则不离乎狂狷淩荣起名则不免乎穷辱故自生民以来同此圃例虽歴百代业不易网譬如大道徒以奔趋迟疾定其驽良举足向路揔趋一也然流名震响非实不着而抱实之竒非人不宝贵徳保身非礼不成伏礼之矩非勤不辨是使薄于实而争名者或因饰虚以自矜慎于礼而莫持者或因倨怠以自外其自矜也必闗阖晻暧以示之不测之量其自外也必排摧礼俗以见其不羇之达又有滑稽之士糅于其间浮沉不一际畔相乱或使时人莫能早分推其大归综之行事徒可力极一噱观尽崇朝遭清世邪则将吹其嘘以露其实值其闇耶则将矜其貌以疑其朴从此观之治大而见遗不如资小而必集出俗而见削不如入检而必令骤聴论者洋溢之声虽未倾葢其情如旧然重墙难极管短幽密观容相额所执各异或谓吾子英才秀发邈与世而经纬之气有蹇缺矣或谓吾子知不出凡器无隈奥而陶变以流俗善子者欲斤斵以拒朴恶子者欲抽键以骛空虚毎承此声未尝不开精斥运放思天渊欲为吾子广推奥异端求所安也葢自生民之性受气之源好恶大归不得相逺君子狥名而不顾亦有慕名以为显夫名利者揔人之网集衢之门也出此有为于义未闻吾子若欲逆取顺守及时行志则当矜而莫疑以速民望若欲娯情养神不厚于俗则当浩然意唯乐是治今观其规时则行已无育徳之身报门无慕业之客察其乐则食无方丈之殽室无倾城之色徒泄泄以疑世为竒纵体为逸执此不回既以怪矣且人非金石不可剖练设使至宝咸在子身疑于国宝为不得行天官虽博无偏駮之任王道虽寛无纵逸之流茍无其分则为身害教贼怨布天下以此略之殆恐攻害其至无日安坐难保而闻吾子乃长啸慷慨悲涕潺湲又或拊腹大笑腾目高视形性张动与世乖抗风立侯蔑若无人傥独竒变逸运渐在于此将以神接虚交异物所乱使之然也夫智之清者贵其知运而不忧徳之懿者善其持冲以守满就其为忧必发于见孤孤不自孤而怨时也就其持满必起于见崇崇不自崇而骄世也行来之议又传吾子雅性博古笃意文学积书盈房无不烛览目厌义藻口饱道润俯咏仰叹术若纯儒然开阖之节不制于礼动静之度不羁于俗凡谘咏善之则教慈于父兄恶之则言丑于雠敌未有慈其教而不修其事丑其言而乐其业者也古人称窃简写律踞厠读书诵之可悼深怪达者之行其象若庄周淮南东方之徒皆投迹教外放思太其大言异旨殆自谓能回天维举地络归义无所出然众论云扰佥称大异疑夫郁气之下必有秘伏重奥之内必有积宝虽无顔氏之妙思覩恍惚之迹虽无钟子之达乐闻山林之音想亦不隐才颍于肝膈而不扬之于清观任贤智于骨气而不播之于髙听且明智之为物犹泉流之吐润固不于挹酌而为损舍伫而増益也张仪之志激于见刼季路晚悟滞在持满是以不嫌尽言究其良苦想必勃然承声响发若乃羣能独踊无以应唱悬机待时不能触物则不达于谈者所谓挟祖奕以守要际闭虚门以示不测者也昔轮扁不能言微于其弟伯乐不能语妙于其子此葢智术之曲挠非道理之正例自古有不可及之人未有不可闻之业有不可料之微未有不可称之略幸以竭示所志若变通卓逸行得天符言发恍然邈在世表则将为吾子谢物输力因风自释染笔附绅谘所未悟庶足存弟子之一隅
　　阮籍答伏义书　承音览旨有心翰迹夫九苍之髙迅羽不能寻其巅四溟之深幽鳞不能测其底矧无毛分所能论哉且云无定体应龙不常仪或朝济夕卷翕忽代兴或泥潜天飞晨降宵升舒体则八维不足以畅迹促节则无间足以从容是又瞽夫所不能瞻璅虫所不能解也然则修渊邈者非近力所能究矣灵变神化者非局器所能察矣何吾子之区区而吾真之务求乎人力势不能齐好尚舛异鸾鳯淩云汉以舞翼鸠鹓悦蓬林以翺翔螭浮八滨以濯鳞鼈娯行潦而羣逝斯用情各从其好以取乐焉据此非彼胡可齐乎夫人之立节也将舒网以笼世岂樽樽以入罔方开模以范俗何暇毁质以通检若良运未协神机无准则腾精抗志邈世高超荡精举于区之表摅妙节于九垓之外而翺翔之乘景跃踸踔陵忽慌从容与道化同逌逍遥与日月并流交名虚以齐变及英只以等化上乎无上下乎无下居乎无室出乎无门齐万物之去留随六气之虚盈摠纲于太极抚天一于寥廓飘埃不能扬其波飞尘不能垢其洁徒寄形躯于斯域何精神之可察虽业无不闻略无不称而明有所建未可怪也观吾子之趋欲衒倾城之金求百钱之售制造天之礼儗肤寸之检劳王躬以役物守臊秽以自毕沈牛迹之浥薄愠河汉之无根其陋可愧其事可悲亮规略之悬逾信大道之幽且局步于常衢无为思逺以自愁比连疹防力喻不多
　　应璩与广川长岑文瑜书　顷者炎旱日更増甚沙砾销铄草木焦卷处凉台而有郁蒸之烦浴寒水而有灼烂之惨宇宙虽广无隂以憩云汉之诗何以过此土龙矫首于寺泥人鹤立于阙里修之歴旬静无征效明劝教之术非致雨之备也知恤下民躬自暴露拜起灵坛勤亦至矣昔夏禹之解阳旴殷汤之祷桑林言未发而水旋流辞未卒而泽滂沛今者云重积而复散雨垂落而复收得无贤圣殊品优劣异姿割发宜及肤剪爪宜侵肌乎周征殷而年丰卫伐邢而致雨善否之应甚于影响未可以为不然也想雅思所未及谨书起予陆云答车茂安书　前书未报重得来况知贤甥石季甫当屈鄮令尊堂忧灼贤姊涕泣上下愁劳举家惨慼何可尔耶辄为足下具説鄮县土地之快非徒浮言华艶而已皆有实征也县去郡治不出三日直东而出水陆并通西有大湖广纵千顷北有名山南有林泽东临巨海往往无涯泛船长驱一举千里北接青徐东洞交广海物惟错不可称名遏长川以为陂燔茂草以为田火耕水种不烦人力决泄任意高下在心举锸成云下锸成雨既浸既润随时代序也官无逋滞之谷民无饥乏之虑衣食常充仓库恒实荣辱既明礼节甚备为君甚简为民亦易季冬之月牧养既毕严霜陨而兼葭萎林鸟祭而罻罗设因民所欲顺时逰猎结罝绕堽密罔弥山放鹰走犬弓弩乱发鸟不得飞兽不得逸真光赫之观盘戏之至乐也若乃断遏海浦隔截曲隈随潮进退采蜯捕鱼鳣鲔赤尾防齿比目不可纪名鲙鰡鳆炙防鯸烝石首臛真东海之俊味殽膳之至妙也及其蜯蛤之属目所希见耳所不闻品类数百难可尽言也昔秦始皇至尊至贵前临终南退燕阿房离宫别馆随意所居沉沦泾渭饮马昆明四方竒丽天下珍玩无所不有犹以不如呉会也乡东观沧海遂御六军南巡狩登稽岳刻文石身在鄮县三十余日夫以帝王之尊不惮再行季甫年少受命牧民武城之歌足以兴化桑弧蓬矢丈夫之志经营四方古人所叹何足忧乎且彼吏民恭谨笃慎敬爱官长鞭朴不施声教风靡汉呉以来临此县者无不迁变尊大夫贤姊上下当为喜庆歌舞相送勿为虑也足下急啓喻寛慰具説此意吾不虚言也停及不一一
