<!-- { "loadSidebar": true } -->
　　汉司马相如喻巴蜀檄　告巴蜀太守蛮夷自擅不讨之日久矣时侵犯边境劳士大夫陛下即位存抚天下安集中国然后兴师出兵北征匈奴单于怖骇交臂受事诎膝请和康居西域重译纳贡稽首来享移师东指闽越相诛右吊番禺太子入朝南夷之君西之长常效贡职不敢堕怠延颈举踵喁喁然皆向风慕义欲为臣妾道里辽逺山川阻深不能自致夫不顺者已诛而为善者未赏故遣中郎将往宾之发巴蜀之士各五百人以奉币帛衞使者不然靡有兵革之事战鬭之患今闻其乃发军兴制惊惧子弟忧患长老郡又擅为转粟运输皆非陛下之意也当行者或亾逃自贼杀亦非人臣之节也夫边郡之士闻烽举燧燔皆摄弓而驰荷兵而走流汗相属唯恐居后触白刃冒流矢议不反顾计不旋踵人怀怒心如报私讐彼岂乐死恶生非编列之民而与巴蜀异主哉计深虑逺急国家之难而乐尽人臣之道也故有剖符之封析珪而爵位为通侯处列东第终则遗显号于后世传土地于子孙行事甚忠敬居位甚安佚名声施于无穷功烈着而不灭是以贤人君子肝脑涂中原膏液润野草而不辞也今奉币役至南夷即自贼杀或亾逃抵诛身死无名諡为至愚耻及父母为天下笑人之度量相越岂不逺哉然此非独行者之罪也父兄之教不先子弟之率不谨寡廉鲜耻而俗不长厚也其被刑戮不亦宜乎陛下患使者有司之若彼悼不肖愚民之如此故遣信使晓谕百姓以发卒之事因数之以不忠死亾之罪让三老孝弟以不教诲之过方今田时重烦百姓已亲见近县恐逺所谿谷山泽之民不徧闻檄到亟下县道使咸喻陛下之意无忽伏隆告青徐檄　乃者猾臣王莽杀帝盗位宗室兴兵除乱诛莽故羣下推立圣公以主宗庙而任用贼臣杀戮贤良三王作乱盗贼从横忤逆天心卒为赤睂所害皇天祐汉圣哲应期陛下神武奋发以少制众故寻邑以百万之军溃散于昆阳王郎以全赵之师土崩于邯郸大肜高明望旗消靡铁胫五校莫不摧破梁王刘永幸以宗室属籍爵为侯王不知厌足自求祸弃遂封爵牧守造为诈逆今虎牙大将军屯营十万已抜雎阳刘永奔迸家已族矣此诸君所闻也不先自图后悔何及吕凯答雍闿檄　天降丧乱奸雄乗衅天下切齿万国悲悼臣妾大小莫不思竭筋力肝脑涂地以除国难伏惟将军世受汉恩以为当躬聚党众率先啓行上以报国家下不负先人书功竹帛遗名千载何期臣仆呉越背本就末乎昔舜勤民事陨于苍梧书籍嘉之流声无穷崩于江浦何足可悲文武受命成王乃平先帝龙兴海内望风宰臣聪睿自天降康而将军不覩盛衰之纪成败之符譬如野火在原蹈履河冰火灭冰泮将何所依附曩者将军先君雍侯造怨而封窦融知兴归志世祖皆流名后叶世歌其美今诸葛丞相英才挺出深覩未萌受遗托孤翊赞季兴与众无忌录功忘瑕将军若能翻然改图易迹更步古人不难追鄙土何足宰哉盖闻楚国不恭齐相是责夫差僭号晋人不长况臣于非主谁肯归之邪窃惟古义臣无越境之交是以前后有来无往重承告示发愤忘食故略陈所愚惟将军察焉袁绍讨曹操檄　盖闻明主图危以制变忠臣虑难以立权曩者彊秦弱主赵高执柄専制朝命威福由已终有望夷之祸污辱至今及臻吕后禄产専政擅断万机决事禁省下陵上替海内寒心于是绛侯朱虚兴威奋怒诛夷逆暴尊立太宗故能道化兴隆光明融显此则大臣立权之明表也司空曹操祖父腾故中常侍与左悺徐璜并作妖孽饕餮放横伤化虐人父嵩乞匄携养因赃买位舆金辇璧输货权门窃盗鼎司倾覆重器操赘阉遗丑本无令徳慓狡锋侠好乱乐祸幕府董统鹰扬扫夷凶逆续遇董卓侵官暴国于是提劒挥鼔发命东夏广罗英雄弃瑕录用故遂与操参咨策略谓其鹰犬之才爪牙可任至乃愚佻短虑轻进易退伤夷折衂数丧师徒幕府輙复分兵命锐修完补辑表行东郡太守兖州刺史被以虎文授以偏师奬就威柄冀获秦师一克之报而遂乗资防扈肆行酷烈割剥元元残贤害义故九江太守边让英才隽逸以直言正色论不阿谄身首被枭悬之戮妻孥受灰灭之咎自是士林愤痛人怨天怒一夫奋臂举州同声故躬破于徐方地夺于吕布彷徨东裔蹈据无所幕府推强榦弱枝之义且不登畔人之党故复援旌环甲席卷赴征金鼓响震布众破沮拯其死亡之患复其方伯之任是则幕府无徳于兖土而有大造于操也防后銮驾东反羣虏乱政时冀州方有北鄙之警匪遑离局故使从事中郎徐勋就发遣操使缮修郊庙翼衞幼主而便放志専行威刼省禁卑侮王僚败法乱纪坐召三台専制朝政爵赏由心刑戮在口所爱光五宗所怨灭三族羣谈者受显诛腹议者蒙隐戮道路以目百辟钳口尚书记朝防公卿充员品而已故太尉杨彪歴典二司享国极位操因睚眦被以非罪榜楚并兼五毒俱至触情放慝不顾宪章又议郎赵彦忠谏直言议有可纳故圣朝含聴改容加锡操欲迷夺时明杜絶言路擅收立杀不俟报闻又梁孝王先帝母弟坟陵尊显松栢桑梓犹宜恭肃操率将吏士亲临发掘破棺祼尸掠取金宝至令圣朝流涕士民伤怀又署发丘中郎将摸金校尉所过毁突无骸不露身处三公之官而行桀虏之态污国虐民毒施人鬼加其细政苛惨科防互设矰缴充蹊阬穽塞路举手挂网罗动足蹈机防是以兖豫有无聊之人帝都有呼嗟之怨歴观古今书籍所载贪残虐烈无道之臣于操为甚幕府方诘外奸未及整训加意含覆冀可弥缝而操豺狼野心潜包祸谋乃欲桡折栋梁孤弱汉室除忠害善専为枭雄往嵗伐鼓北征公孙瓒彊御桀逆拒围一年操因其未破隂交书命欲托助王师内相掩袭故引兵造河方舟北济会行人发露瓒亦枭夷故使锋芒挫缩厥图不果屯据敖仓沮河为固乃欲运螳螂之斧御隆车之隧幕府奉汉威灵折冲宇宙长防百万胡骑千羣奋中黄贲获之士骋良弓劲弩之埶并州越太行青州涉济漯大军泛黄河以角其前荆州下宛叶而掎其后雷震虎步并集虏廷若举炎火以焚飞蓬覆沧海而注熛炭有何不消灭者哉当今汉道陵迟纲弛纪絶操以精兵七百围守宫阙外称陪衞内以拘执惧簒逆之祸因斯而作乃忠臣肝胆涂地之秋烈士立功之会也可不勗哉
