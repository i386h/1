<!-- { "loadSidebar": true } -->
　　郭躬字仲孙颍川阳翟人也家世衣冠父习小杜律太守冦恂以为决曹掾断狱至三十年用法平诸为所决者退无怨情郡内比之东海于公年九十五卒躬少传父业讲授徒众常数百人后为郡吏辟公府永平中奉车都尉窦固出撃匈奴骑都尉秦彭为副彭在别屯而輙以法斩人固奏彭专擅请诛之显宗乃引公卿朝臣平其罪科躬以明法律召入议议者皆然固奏躬独曰于法彭得斩之帝曰军征校尉一统于督彭既无斧钺可得专杀人乎躬对曰一统于督者谓在部曲也今彭专军别将有异于此兵亊呼吸不容先闗督帅且汉制棨防即为斧钺于法不合罪帝从躬议又有兄弟共杀人者而罪未有所归帝以兄不训弟故报兄重而减弟死中常侍孙章宣诏误言两报重尚书奏章矫制罪当腰斩帝后召躬问之躬对章应罚金帝曰章矫诏杀人何谓罚金躬曰法令有故误章传命之谬于事为误误者其文则轻帝曰章与囚同县疑其故也躬曰周道如砥其直如矢君子不逆诈君王法天刑不可以委曲生意帝曰善
　　王符爱日论　国之所以为国者以有民也民之所以为民者以有谷也谷之所以丰植者以有民功也功之所以能建者以日力也化国之日舒以长故其民闲暇而力有余乱国之日促以短故其民困务而力不足舒长者非谓羲和安行乃君明民静而力有余也促短者非谓分度损减乃上闇下乱力不足也孔子称既庶则富之既富乃教之是故礼义生于富足盗贼起于贫穷富足生于寛暇贫穷起于无日圣人深知力者民之本国之基也故务省徭役使之爱日是以尧勅羲和钦若昊天敬授民时明帝时公车以反支日不受章奏帝闻而怪曰民废农桑逺来诣阙而复拘以禁忌岂为政之意乎于是遂蠲其制今寃民仰希申诉而令长以神自畜百姓废农桑而趋府廷者相续道路非朝晡不得通非意气不得见或连日累月更相瞻视或转请隣里馈粮应对岁功既亏天下岂无受其饥乎孔子曰听讼吾犹人也从此言之中才以上足议曲直乡亭部吏亦有任决断者而类多枉曲盖有故焉夫理直则持正而不挠事曲则謟意以行赇不挠故无恩于吏行赇故见私于法若事有反覆吏应坐之吏以应坐之故不得不枉之于廷以羸民之少党而与豪吏对讼其势得无屈乎县承吏言故与之同若事有反覆县亦应坐之县以应坐之故而排之于郡以一民之轻与一县为讼其理岂得申乎事有反覆郡亦坐之郡以共坐之故而排之于州以一民之轻与一郡为讼其事岂获胜乎既不肯理故乃逺诣公府公府复不能察而尝延以日月贫弱者无以旷旬彊富者可盈千日理讼若此何枉之能理乎正士懐怨结而不见信猾吏崇奸轨而不被坐此小民所以易侵苦而天下所以多困穷也且除上天感痛致灾但以人功见事言之自三府州郡至于乡县典司之吏词讼之民官事相连更相检对者日可有十万人一人有事二人经营是为日三十万人废其业也以中农率之则是岁三百万人受其饥者也然则盗贼何从而销太平何由而作乎诗云莫肯念乱谁无父母百姓不足君谁与足可无思哉可无思哉
　　隋文帝以所在属官不敬惮其上事难克举诏诸司论属官罪有律轻情重者听于律外斟酌决杖帝以盗贼繁多命盗一钱以上皆弃市或三人共盗一事发即死于是行旅皆晏起早宿天下懔懔有数人刼执事而谓之曰为我奏至尊自古立法未有盗一钱而死也而不为我以闻吾更来而属无类矣帝闻之为停此法帝尝乘怒欲以六月杖杀人赵绰固争曰季夏之月天地成长庶类不可以此时诛杀帝报曰六月虽曰生长此时必有雷霆我则天而行有何不可遂杀之来旷告赵绰滥免徒囚帝使信臣推验初无阿曲帝怒命斩之绰固争以为旷不合死帝拂衣入閤绰矫言臣更不理旷自有他事未及奏闻帝命引入閤绰再拜请曰臣有死罪三臣为大理少卿不能制驭掌固使旷触挂天刑一也囚不合死而臣不能死争二也臣本无他事而妄言求入三也帝解顔萧摩诃子世畧在江南作乱摩诃当从坐上曰世畧年未二十亦何能为以其名将之子为人所逼耳因赦摩诃绰固諌不可上不能夺欲绰去而赦之因命绰退食绰曰臣奏狱未决不敢退上曰大理其为朕特赦摩诃也因命左右释之刑部侍郎辛亶尝衣绯裈俗云利官上以为厌蛊将斩之绰曰法不当死臣不敢奉诏上怒甚曰卿惜辛亶而不自惜也命引绰斩之绰曰陛下宁杀臣不可杀辛亶至期堂解衣当斩上使人谓绰曰竟何如对曰执法一心不敢惜死上拂衣而入良久乃释之时上禁行恶钱有二人在市以恶钱易好者武侯执以闻上令悉斩之绰进谏曰此人所坐当杖杀之非法上曰不闗卿事绰曰陛下不以臣愚暗置在法司欲妄杀人岂得不闗臣事上曰撼大木不动者当退对曰臣望感天心何论动木上复曰啜者热则置之天子之威欲相挫邪绰拜而益前诃之不肯退上遂入帝晚节用法益竣御史于元日不劾武臣衣劒之不齐者帝曰尔为御史纵舍自由命杀之谏议大夫毛思祖谏又杀之将作寺丞以课麦迟晚武库令以署庭荒芜左右出使或受牧宰马鞭鹦鹉帝察知并亲临斩之帝既喜怒不恒不复依凖科律信任杨素素复任情不平与陈延有隙尝经蕃客馆庭中有马屎又众仆于氊上樗蒲以白帝帝大怒主客令及樗蒲者皆杖杀之捶陈延几死帝遣屈突通往陇西检覆羣牧得隠匿马二万余匹帝大怒将斩太仆卿慕容悉逹及诸监官千五百人通谏曰人命至重陛下奈何以畜产之故杀千有余人臣敢以死请帝瞠目叱之通又顿首曰臣一身分死就陛下匄千余人命帝感寤曰朕之不明以至于此赖有卿忠言耳于是悉逹等皆减死
　　唐太宗谓侍臣曰朕以死刑至重故令三覆奏盖欲思之详熟故也而有司须臾之间三覆已讫又古刑人君为之彻乐减膳朕庭无常设之乐然常为之不啖酒肉但未有着令又百司断狱唯据律文虽情在可矜而不敢违法其间岂能尽无寃乎丁亥制决死囚者二日中五覆奏下诸州者三覆奏行刑之日尚食勿进酒肉内教坊及太常不举乐皆令门下覆视有据法当死而情可矜者录状以闻由是全活甚众其五覆奏者以决前一二日至决日又三覆奏惟犯恶逆者一覆奏而已青州有谋反者州县逮捕支党收繋满狱诏殿中侍御史崔仁师覆按之仁师至悉脱去杻械与饮食汤沐寛慰之止坐其魁首十余人余皆释之大理少卿孙伏伽谓仁师曰足下平反者多人情谁不贪生恐见徒侣得免未肯甘心深为足下忧之仁师曰凡治狱当以平恕为本岂可自规免罪知其寃而不为伸邪万一闇短误有所纵以一身易十囚之死亦所愿也伏伽慙而退及敕使至更讯诸囚皆曰崔公平恕事无枉滥请速就死无一人异辞者
　　自张蕴古之死法官以出罪为戒时有失入者又不加罪太宗尝问大理卿刘徳威曰近日刑网稍宻何也对曰此在主上不在羣臣人主好寛则寛好急则急律文失入减三等失出减五等今失入无辜失出更获大罪是以吏各自免竞就深文非有教使之然畏罪故耳陛下傥一断以律则此风立变矣太宗悦从之由是断狱平允
　　陜人常徳告刑部尚书张亮养假子五百人与术士公孙常语云名应图防又问术士程公頴云吾臂有龙鳞起欲举大事可乎太宗命马周等按其事亮辞不服上曰亮有假子五百人养此辈何为正欲反耳命百官议其狱皆言亮反当诛独将作少匠李道裕言亮反形未具罪不当死上遣长孙无忌房龄就狱与亮诀曰法者天下之平与公共之公自不谨与凶人往还防入于法今将奈何公好去己丑亮与公頴俱斩西市籍灭其家岁余刑部侍郎缺上命执政妙择其人拟数人皆不称防既而曰朕得其人矣往者李道裕议张亮狱云反形未具此言当矣朕虽不从至今悔之遂以道裕为刑部侍郎
　　髙宗问大理卿唐临系囚之数对曰见囚五十余人唯二人应死髙宗悦髙宗尝录繋囚前卿所处者多号呼称寃临所处者独无言髙宗怪问其故因曰唐卿所处本自无寃髙宗叹息良久曰治狱者不当如是邪武太后自徐敬业之反疑天下人多图已又自以久专国事且内行不正知宗室大臣怨望心不服欲大诛杀以威之乃盛开告宻之门有告宻者臣下不得问皆给驿马供五品食使诣行在虽农夫樵人皆得召见廪于客馆所言或称防则不次除官无实者不问于是四方告宻者蜂起人皆重足屏息有胡人索元礼知太后意因告宻召见擢为游撃将军令案制狱元礼性残忍推一人必令引数十百人太后数召见赏赐以张其权于是周兴来俊臣之徒效之纷纷继起相与私畜无赖数百人专以告宻为事欲防一人輙令数处俱告事状如一俊臣与司刑评事万国俊共撰罗织经数千言教其徒网罗无辜织成反状构造布置皆有支节太后得告宻者辄令元礼等推之竞为讯囚酷法作大枷有定百脉突地吼死猪愁求破家反是实等名号或以椽闗手足而转之谓之凤皇晒翅或以物绊其腰引枷向前谓之驴驹拔橛或使跪捧枷累甓其上谓之僊人献果或使立髙木之上引枷尾向后谓之玉女登梯或倒县石缒其首或以醋灌鼻每得囚輙先陈其械具以示之皆战栗流汗望风自诬中外畏此数人甚于虎狼麟台正字陈子昂上疏以为徐敬业首乱唱祸将息奸源穷其党与遂使陛下大开诏狱重设严刑有迹涉嫌疑辞相逮引莫不穷捕考案至有奸人荧惑乘险相诬纠告疑似冀图爵赏恐非伐罪吊人之意也伏见诸方告宻囚累百千辈及其穷竟百无一实陛下仁恕又屈法容之遂使奸恶之党快意相讐睚眦之嫌即称有宻一人被讼百人满狱使者推捕冠盖如市或谓陛下爱一人而害百人天下喁喁莫知宁所臣闻隋之末代天下犹平帝不悟遂使兵部尚书樊子盖专行屠戮大穷党与海内豪士无不罹殃遂至杀人如麻流血成泽于是雄杰并起而隋族亡矣夫大狱一起不能无滥寃人吁嗟感伤和气羣生疠疫水旱随之人既失业则祸乱之心怵然而生矣古者明王重慎刑罚盖惧此也昔汉武帝时巫蛊狱起使太子奔走兵交宫阙无辜被害者以千万数宗庙几覆赖武帝得壶闗三老书廓然感悟夷江充三族余狱不论天下以安尔古人云前事之不忘后事之师伏愿陛下念之太后不听
　　御史中丞李嗣真以酷吏纵横上疏以为今告事纷纭虚多实少恐有凶慝隂谋离间陛下君臣古者狱成公卿参听王必三宥然后行刑比日狱官单车奉使推鞫既定法家依断不令重推或临时专决不复闻奏如此则权由臣下非审慎之法傥有寃滥何由可知况以九品之官专命推覆操杀生之柄窃人主之威案覆既不在秋官省审复不由门下国之利器轻以假人恐为社稷之祸太后不听
