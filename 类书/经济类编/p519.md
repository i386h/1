<!-- { "loadSidebar": true } -->
　　龚壮字子玮洁已自守与乡人谯秀齐名父叔为李特所害壮积年不除丧力弱不能复雠及李寿戍汉中与李期有嫌期特孙也壮欲假寿以报乃説寿曰节下若能并有西土称藩于晋人必乐从且舍小就大以危易安莫大之策也寿然之遂率众讨期果克之寿犹袭伪号欲官之壮誓不仕赂遗一无所取会天久百姓饥垫壮上书説寿以归顺允天心应人望永为国藩福流子孙寿省书内愧秘而不宣乃遣使入胡壮又谏之寿又不纳壮谓百行之本莫大忠孝既假寿杀期私仇以雪又欲使其归朝以明臣节寿既不从壮遂称聋又云手不制物终身不复至成都惟研考经典谭思文章至李势时卒初壮每叹中夏多经学而巴蜀鄙陋兼遭李氏之难无复学徒着迈徳论
　　辛谧字叔重父怡幽州刺史世称冠族谧少有志尚博学善属文工草书为时楷法性恬静不妄交游召拜太子舍人诸王文学累征不起永嘉末以谧兼散骑常侍慰抚闗中谧以洛阳将败故应之及长安陷没于刘聪聪拜太中大夫固辞不受又歴石勒季龙之世并不应辟命虽处丧乱之中颓然髙迈视荣利蔑如也及冉闵僭号复备礼征为太常谧遗闵书曰昔许由辞尧以天下让之全其清髙之节伯夷去国子推逃赏皆显史牒传之无穷此往而不反者也然贤人君子虽居庙堂之上无异于山林之中斯穷理尽性之玅岂有识之者邪是故不婴于祸难者非为避之但冥心至趣而与吉会耳谧闻物极则变冬夏是也致髙则危累棊是也君王功以成矣而久处之非所以顾万全逺危亡之祸也宜因兹大捷归身本朝必有许由伯夷之亷享松乔之寿永为世辅岂不美哉因不食而卒
　　石勒谓张宾曰邺魏之旧都吾将营建既风俗殷杂须贤望以绥之谁可任也宾曰晋故东莱太守南阳赵彭忠亮笃敏佐时良干将军若任之必能允副神规勒于是征彭署为魏郡太守彭至入泣而辞曰臣往策名晋室食其禄矣犬马恋主切不敢忘诚知晋之宗庙鞠为茂草亦犹洪川东逝往而不还明公应符受命可谓攀龙之会但受人之荣复事二姓臣志所不为恐亦明公大造之会也勒黙然张宾进曰自将军神旗所经衣冠之士靡不变节未有能以大义进退者至如此贤以将军为髙祖自儗为四公所谓君臣相知此亦足成将军不世之髙何必吏之勒大悦曰右侯之言得孤心矣于是赐安车驷马养以卿禄辟其子明为防军
　　唐李徳裕近代节士论　客又谓余曰近世将相既已闻之矣敢闻士君子身在下位而义激衰世者有其人乎余曰焉得无之丁生魏生是也昔葢寛饶多仇少与在位及贵戚人与为怨唯谏议大夫郑昌愍伤寛饶忠直忧国为文吏所诋挫上书曰山有猛兽藜藿为之不采国有忠臣奸邪为之不起寛饶上无许史之属下无金张之托职在司察直道而行郑昌可谓好是正直矣梅福南昌一尉耳与王章无荐引之私无游宴之好当王凤之世权归外戚上书曰鸢鹊遭害则仁鸟增逝愚者戮则智士逺退折直士之节结谏臣之舌羣臣皆知其非然不敢独争天下以言为戒最国家之大患也梅福可谓不畏强御矣余顷嵗待罪庙堂六年窃位而言责之官执宪之臣屡荐丁生称其有清直之操亦有毁之者曰体羸多病必不能举职余惑是説未及升之于朝而一旦触羣邪犯众怒为一孤臣独夫正言无避亦郑昌梅福之比也昔贯髙竟能以不死白王而髙祖贤其然诺戴就不忍以臣谤其君而薛安感其壮节周燕宁恨于不食陆续岂辞于禁锢世厯千祀有此几人魏生为酷吏所逼终不诎服辞义雅正有古人之风亦贯髙戴就之俦也呜呼田叔孟舒皆位显于朝而魏生以舆疾逺窜溘尽道途疑其幽魂必上诉于天矣或曰自古名节之士鲜受厚福岂天意于善人薄耶余曰非也夫名节者非危乱不显非险难不彰免鈇锧全性命者尚十无一二况福禄乎若使不受困辱不婴楚毒父母妻子怡然安乐则天下之人尽为之矣何贵于名节者哉
　　豪侠【四则】
　　汉司马迁游侠传序　韩子曰儒以文乱法而侠以武犯禁二者皆讥而学士多称于世云至如以术取宰相卿大夫辅翼其世主功名俱着于春秋固无可言者及若季次原宪闾巷人也读书怀独行君子之徳义不茍合当世当世亦笑之故季次原宪终身空室蓬户褐衣疏食不厌死而已四百余年而弟子志之不倦今游侠其行虽不轨于正义然其言必信其行必果已诺必诚不爱其躯赴士之死困既已存亡死生矣而不矜其能羞伐其徳葢亦有足多者焉且缓急人之所时有也太史公曰昔者虞舜窘于井廪伊尹负于鼎俎傅説匿于傅险吕尚困于棘津夷吾桎梏百里饭牛仲尼畏匡菜色陈蔡此皆学士所谓有道仁人也犹然遭此菑况以中材而涉乱世之末流乎其遇害何可胜道哉鄙人有言曰何知仁义已向其利者为有徳故伯夷丑周饿死首阳山而文武不以其故贬王跖蹻暴戾其徒诵义无穷由此观之窃钩者诛窃国者侯侯之门仁义存非虚言也今拘学或抱咫尺之义久孤于世岂若卑论侪俗与世沈浮而取荣名哉而布衣之徒设取予然诺千里诵义为死不顾世此亦有所长非茍而已也故士穷窘而得委命此岂非人之所谓贤豪间者邪诚使乡曲之侠与季次原宪比权量力効功于当世不同日而论矣要以功见言信侠客之义又曷可少哉古布衣之侠靡得而闻已近世延陵孟尝春申平原信陵之徒皆因王者亲属借于有土卿相之富厚招天下贤者显名诸侯不可谓不贤者矣此如顺风而呼声非加疾其势激也至如闾巷之侠修行砥名声施于天下莫不称贤是为难耳然儒墨皆排摈不载自秦以前匹夫之侠湮灭不见余甚恨之以余所闻汉兴有朱家田仲王公剧孟郭解之徒虽时扞当世之文罔然其私义亷絜退让有足称者名不虚立士不虚附至如朋党宗彊比周设财役贫豪暴侵凌孤弱恣欲自快游侠亦丑之余悲世俗不察其意而猥以朱家郭解等令与暴豪之徒同类而共笑之也
　　袁盎为楚相尝上书有所言不用病免家居与闾里浮沈相随行鬭鸡走狗雒阳剧孟尝过盎盎善待之安陵富人有谓盎曰吾闻剧孟博徒将军何自通之盎曰剧孟虽博徒然母死客送葬车千余乗此亦有过人者且缓急人所有一旦有急叩门不以亲为解不以存亡为辞天下所望者唯季心剧孟耳今公尝从数骑一旦有缓急宁足恃乎骂富人弗与通诸公闻之皆多袁盎荀悦游侠论　世有三游徳之贼也立气势作威福结私交以立强于世者谓之游侠饬辨辞设诈谋驰逐于天下以要时埶者谓之游説色取仁以合时好连党类立虚誉以为权利者谓之游行此三者伤道害徳败法惑世乱之所由生也国有四民各修其业不由四民之业者谓之奸民奸民不生王道乃成凡此三游生于季世制度不立纲纪弛废以毁誉为荣辱以喜怒为赏罚是以犇走驰骋越职僭度饬华废实竞趣时利简父兄之尊而崇宾客之礼薄骨肉之恩而笃朋友之爱忘脩身之道而求众人之誉割衣食之业以供飨宴之好苞苴盈于门庭聘问交于道路书记繁于公文私务众于官事于是流俗成而正道壊矣是以圣王在上经国序民正其制度善恶要于功罪而不淫于毁誉聴其言而责其事举其名而指其实故虚伪之行不得设诬罔之辞不得行有罪恶者无侥幸无罪过者不忧惧请谒无所行货赂无所用养之以仁惠文之以礼乐则风俗定而大化成矣
　　宋苏轼战国任侠论　春秋之末至于战国诸侯卿相皆争养士自谋夫説客谈天雕龙坚白同异之流下至击剑扛鼎鸡鸣狗盗之徒莫不宾礼靡衣玉食以馆于上者何可胜数越王勾践有君子六千人魏无忌齐田文赵胜黄歇吕不韦皆有客三千人而田文招至任侠奸人六万家于薛齐稷下谈者亦千人魏文侯燕昭王太子丹皆致客无数下至秦汉之间张耳陈余号多士宾客厮养皆天下豪俊而田横亦有士五百人其畧见于传记者如此度其余当倍官吏而半农夫也此皆奸民蠧国者民何以支而国何以堪乎苏子曰此先王之所不能免也国之有奸也犹鸟兽之有鸷猛昆虫之有毒螫也区画条理使各安其处则有之矣锄而尽去之则无是道也吾考之世变知六国之所以久存而秦之所以速亡者葢出于此不可以不察也夫智勇辨力此四者皆天民之秀杰者也类不能恶衣食以养人皆役人以自养者也故先王分天下之富贵于此四者共之此四者不失职则民静矣四者虽异先王因俗设法使出于一三代以上出于学战国至秦出于客汉以后出于郡县吏魏晋以来出于九品中正隋唐至今出于科举虽不尽然取其多者论之六国之君虐用其民不减秦皇二世然当是时百姓无一人叛者以凡民之秀杰者多以客养之不失职也其力耕以奉上皆椎鲁无能为者虽欲怨叛而莫为之先此其所以少安而不即亡也始皇初欲逐客用李斯之言而止既并天下则以客为无用于是任法而不任人谓民可以恃法而治谓吏不必才取能守吾法而已故堕名城杀豪杰民之秀异者散而归田畆向之食于四公子吕不韦之徒者皆安归哉不尔其能稿项黄馘以老死于布褐乎抑将辄耕太息以俟时也秦之乱虽不过二世然使始皇知畏此四人者有以处之使不失职秦之亡不至若是速也纵百万虎狼于山林而饥渴之不知其将噬人世以始皇为智吾不信也楚汉之祸生民尽矣豪杰宜无几而代相陈狶从军千乗萧曹为政莫之禁也至文景武之世法令至密然呉濞淮南梁王魏其武安之流皆争致宾客世主不问也岂惩秦之祸以为爵禄不能尽縻天下士故少寛之使得或出于此也耶若夫先王之政则不然曰君子学道则爱人小人学道则易使也呜呼此岂秦汉之所及也哉
　　刺客【五则】
