<!-- { "loadSidebar": true } -->
　　坦之既着公谦论袁宏作论以难之韩伯览而美其词防以为是非既辩谁与正之遂作辨谦以折中曰夫寻理辨疑必先定其名分所存所存既明则彼我之趣可得而详也夫谦之为义存乎降己者也以髙从卑以贤同鄙故谦名生焉孤寡不谷人之所恶而侯王以自称降其贵者也执御执射众之所贱而君子以自目降其贤者也与夫山在地中之象其致岂殊哉舍此二者而更求其义虽南辕求防终莫近也夫有所贵故有降焉夫有所美故有谦焉譬影响之与形声相与而立道足者忘贵贱而一贤愚体公者乘理当而均彼我降挹之义于何而生则谦之为美固不可以语至足之道渉乎大方之家矣然君子之行己必尚于至当而必造乎匿善至理在乎无私而动之于降巳者何诚由未能一观于能鄙则贵贱之情立非忘懐于彼我则私已之累存当其所贵在我则矜值其所贤能之则伐处贵非矜而矜己者常有其贵言善非伐而伐善者骤称其能是以知矜贵之伤德者故宅心于卑素悟骤称之亏理者故情存乎不言情存于不言则善斯匿矣宅心于卑素则贵斯降矣夫所况君子之流茍理有未尽情有未夷存我之理未冥于内岂不同心于降挹洗之所滞哉体有而拟无者圣人之德有累而存理者君子之情虽所滞不同其于遣之縁有而用降己之道由私我而存一也故惩忿窒欲着于损象卑以自牧实系谦爻皆所以存其所不足拂其所有余者也王生之谈以至理无谦近得之矣云人有争心善不可收假后物之迹以逃动者之患以语圣贤则可施之于下斯者岂惟巡患于外亦所以洗心于内也
　　唐渭南尉刘延祐弱冠登进士第政事为畿县最李勣谓之曰足下春秋甫尔遽擅大名宜稍自损抑无为独出人右也
　　慎【十六则】
　　吕览慎小篇　上尊下卑卑则不得以小观上尊则恣恣则轻小物轻小物则上无道知下下无道知上上下不相知则上非下下怨上矣人臣之情不能为所怨人之情不能爱所非此上下大相失道也故贤主谨小物以论好恶巨防容蝼而漂邑杀人突泄一烟而焚宫烧积将失一令而军破身死主过一言而国残名辱为后世笑衞献公戒孙林父甯殖食鸿集于囿虞人以告公如囿射鸿二子待君日晏公不来至来不释皮冠而见二子二子不説逐献公立公子黚衞庄公立欲逐石圃登台以望见戎州而问之曰是何为者也侍者曰戎州也庄公曰我姬姓也戎人安敢居国使夺之宅残其州晋人适攻衞戎州人因与石圃杀庄公立公子起此小物不审也人之情不蹷于山而蹷于垤齐桓公即位三年三言而天下称贤羣臣皆説去肉食之兽去食粟之鸟去丝且之网
　　申子曰上明见人备之其不明见人惑之其知见人饰之不知见人匿之其无欲见人伺之其欲有见人饵之故曰吾无从知之惟无为可以规之慎而言也人且知女慎而行也人且随女而有知见也人且匿女而无知见也人且意女女有知也人且臧女女无知也人且行女故曰惟无为可以规之
　　田子方问唐易鞠曰弋者何慎对曰鸟以数百目视子子以二目御之子谨周子廪田子方曰善子加之弋我加之国郑长者闻之曰子方知欲为廪而未得所以为廪夫虚无见者廪也齐宣王问弋于唐易子曰弋者奚贵唐易子曰在于谨廪王曰何谓谨廪对曰鸟以数十目视人人以二目视鸟奈何其不谨廪也故曰在于谨廪也然则为天下何以为此廪今人主以二目视一国一国以万目视人主将何以不自为廪乎闻之郑长者有言曰夫虚静无为而无见也其可以为此廪乎堂谿公谓昭侯曰今有千金之玉巵通而无当可以盛水乎昭侯曰不可有瓦器而不漏可以盛酒乎昭侯曰可对曰夫瓦器至贱也不漏可以盛酒虽有千金之玉巵至贵而无当漏不可盛水则人孰注浆哉今为人主而漏其羣臣之语是犹无当之玉巵也虽有圣智莫尽其术为其漏也昭侯曰然昭侯闻堂谿公之言自此之后欲发天下之大事未尝不独寝恐梦言而使人知其谋也堂谿公见昭侯曰今有白玉之巵而无当有瓦巵而有当君渴将何以饮君曰以瓦巵堂谿公曰白玉之巵美而君不以饮者以其无当耶君曰然堂谿公曰为人主而漏泄其羣臣之语譬犹玉巵之无当堂谿公毎见而出昭侯必独卧惟恐梦言泄于妻妾申子曰独视者谓明独听者谓聪能独断者可以为天下王
　　呉章谓韩宣王曰人主不可佯爱人一曰不可复憎不可以佯憎人一曰不可复爱也故佯憎佯爱之征见则防者因资而毁誉之虽有明主不能复收而况于以诚借人也
　　靖郭君相齐与故人久语则故人富懐左右刷则左右重久语懐刷小资也犹以成富况于吏势乎
　　汉武帝时大将军衞青出定襄斩首数千级而还月余复出定襄击匈奴斩首虏万人右将军苏建前将军赵信并军三千余骑独逢单于兵与战一日余汉兵且尽前将军故胡人遂犇降单于右将军建独以身得亡去自归大将军大将问其罪正闳长史安议郎周霸等建当云何霸曰自大将军出未尝斩禆将今建弃军可斩以明将军之威闳安曰不然兵法小敌之坚大敌之禽也今建以数千当单于数万力归一日余士尽不敢有二心自归自归而斩之是示后无反意也不当斩大将军曰青幸得以肺腑待罪行间不患无威而霸説我以明威甚失臣意且使臣职虽当斩将以臣之尊宠而不敢自擅专诛于境外而具归天子天子自裁之于是以见为人臣不敢专权不亦可乎军吏皆曰善遂囚建诣行在所
　　张安世职典枢机以谨慎周密自着外内无间毎定大政已决辄移病出闻有诏令乃惊使吏之丞相府问焉自朝廷大臣莫知其与议也尝有所荐其人来谢安世大恨以为举贤达能岂有私谢邪絶弗复为通有郎功高不调自言安世应曰君之功高明主所知人臣执事何短长而自言乎絶不许已而郎果迁莫府长史迁辞去之官安世问以过失长史曰将军为明主股肱而士无所进论者以为讥安世曰明主在上贤不肖较然臣下自修而已何知士而荐之其欲匿名迹逺权势如此孔光领尚书典枢机十余年守法度修故事成帝有所问防经法以心所安而对不希防茍合如或不从不敢强谏诤以是久而安时有所言辄削草藁以为章主之过以奸忠直人臣大罪也有所荐举惟恐人之闻知沐日归休兄弟妻子燕语终不及朝省政事或问光温室省中树皆何木也光嘿然不应更以他语其不泄如是樊宏谦柔过慎不求茍进常戒其子曰富贵盈溢未有能终者吾非不喜荣埶也天道恶盈而好谦前世贵戚皆明戒也保身全己岂不乐哉毎当朝防辄迎期先到俯伏待事时至乃起光武帝闻之常勑驺骑临朝乃告勿令豫到宏所上便宜及言得失辄手自书写毁削草本公朝访逮不敢众对宗族染其化未尝犯法帝甚重之
　　晋羊祜厯职二朝任典枢要政事损益皆谘访焉势利之求无所关与其嘉谋谠议皆焚其草故世莫闻凡所进达人皆不知所由或谓祜慎宻太过者祜曰是何言欤夫入则造膝出则诡辞君臣不密之诫吾惟惧其不及不能举贤取异岂得不愧知人之难哉且拜爵公朝谢恩私门吾所不取祜女夫尝劝祜有所营置令所归戴者可不美乎祜黙然不应退告诸子曰此可谓知其一不知其二人臣树私则背公是大惑也汝宜识吾此意
　　荀朂性慎密毎有诏令大事虽已宣布然终不言不欲使人知己豫闻也族弟良曾劝朂曰公大失物情有所进益者自可语之则懐恩多矣其壻武统亦説朂宜有所营置令有归戴者朂并黙然不应退而语诸子曰人臣不密则失身树私则背公是大戒也汝等亦当宦达人间宜识吾此意
　　刘超少有志尚为县小吏稍迁琅邪国记室掾以忠谨清慎为元帝所拔恒亲侍左右遂从渡江转安东府舍人专掌文檄相府建又为舍人于时天下扰乱伐叛讨贰超自以职在近密而书迹与帝手笔相类乃絶不与人交书时出休沐闭门不通宾客由是渐得亲密以左右劳勤赐爵原乡亭侯食邑七百户转行参军中兴建为中书舍人拜骑都尉奉朝请时台阁初建庶绩未康超职典文翰而畏慎静密弥见亲待加以处身清苦衣不重帛家无儋石之储毎帝所赐皆固辞曰凡陋小臣横窃赏赐无德而禄殃咎足惧帝嘉之不夺其志傅亮演慎论　大道有言慎终如始则无败事矣易曰括囊无咎慎不害也又曰借之用茅何咎之有慎之至也文王小心大雅咏其多福仲由好勇冯河贻其苦箴虞书着慎身之誉周庙铭陛坐之侧因斯以谈所以保身全德其莫尚于慎乎夫四道好谦三材忌满祥萃虚室鬼瞰高屋丰屋有蔀家之灾鼎食无百年之贵然而徇欲厚生者忽而不戒知进忘退者曽莫之惩前车已摧后銮不息乘危以庶安行险而徼幸于是有颠坠覆亡之祸残生夭命之衅其故何哉流溺忘反而以身轻于物也故昔之君子同名爵于香饵故倾危不及思忧患而豫防则针石无用洪流于涓涓合拱挫于纎蘖介焉是式色斯而举悟高鸟以风逝鉴醴酒而投绂夫岂敝着而后谋通患结而后思复云尔而已哉故诗曰慎尔侯度用戒不虞言防萌也夫单以营内丧表张以治外失中齐秦有守一之败偏恃无兼济之功氷炭涤于胷心岩墙絶于四体夫然故形神偕全表里宁一营魄内澄百骸外固邪气不能袭忧患不能及然可以语至而言极矣夫以嵇子之抗心希古絶羁独放五难之根既拔立生之道无累人患殆乎尽矣徒以忽防于钟吕肆言于禹汤祸机发于毫端逸翩铩于垂举观夫贻
　　书良友则匹厚味于甘酖【缺八字】　　　　　其惧患也若无辔而乘奔其慎祸也犹履氷而临谷或振褐高栖揭竿独往或保约违丰安于卑位故漆园外楚忌在牺商洛遐遯畏此驷马平仲辞邑殷鉴于崔庆张临挹满灼戒乎桑霍若君子览兹二涂则贤鄙之分既明全丧之实又显非知之难慎之惟艰慎也者言行之枢管乎夫防国挥刅愚夫弗为临渊登峭莫不惴栗何则害交故虑笃患切而惧深诗曰不敢暴虎不敢冯河慎微之谓也故庖子涉族然为戒差之一毫犹如此况乎触害犯机自投死地祸福之具内充外斥陵九折于卭僰泛冲波于吕梁倾侧成于俄顷性命哀而莫救呜呼呜呼故语有之曰诚能慎之福之根也
　　宋吕公着疏　易曰君不密则失臣臣不密则失身几事不密则害成夫人主延见羣臣与之讲天下之事而论及人物之臧否此所宜谨密者也茍人主谨密有所不至则人臣悼后害之及念失身之戒而不敢尽其所言此易之所谓不密则失臣者也况人君用人既用其长固欲知其短知而暴之则莫肯尽其心力茍不能使人人尽其心力则其势未可知也
