<!-- { "loadSidebar": true } -->
　　范方术傅论　仲尼称易有君子之道四焉曰卜筮者尚其占占也者先王所以定祸福决嫌疑幽賛于神明遂知来物者也若夫隂阳推歩之学往往见于坟记矣然神经怪牒玉防金防关扄于明灵之府封縢于瑶坛之上者靡得而闚也至乃河洛之文龙之图箕子之术师旷之书纬之部铃决之符皆所以探抽防参验人区时有可闻者焉其流又有风角遁甲七政元气六日七分逢占日者挺专须防孤虚之术及望云省气推处祥妖时亦有以効于事也而斯道隠逺奥难原故圣人不语怪神罕言性命或开末而抑其端或曲辞以章其义所谓民可使由之不可使知之汉自武帝颇好方术天下懐挟道蓺之士莫不负防抵掌顺风而届焉后王莾矫用符命及光武尤信防言士之赴趋时宜者皆驰骋穿凿争谈之也故王梁孙咸名应图箓越豋槐鼎之任郑兴贾逵以附同称显桓谭尹敏以乖忤沦败自是习为内学尚竒文贵异数不乏于时矣是以通儒硕生忿其奸妄不经奏议慷慨以为宜见藏摈子长亦云观隂阳之书使人拘而多忌盖为此也夫物之所偏未能无蔽虽云大道其硋或同若乃诗之失愚书之失诬然则术数之失至于诡俗乎如令温柔敦厚而不愚斯深于诗者也疏通知逺而不诬斯深于书者也极数知变而不诡俗斯深于术数者也故曰茍非其人道不虚行意者多迷其统取遣颇偏甚有虽流宕过诞亦失也中世张衡乃隂阳之宗顗咎徴最宻余亦班班名家焉其徒亦有雅才伟徳未必体极蓺能今盖紏其推变尤长可以补时事因合表之云
　　晋隗炤汝隂人也善于易临终书版授其妻曰吾亡后当大荒穷虽尔慎莫卖宅也却后五年春当有诏来顿此亭姓龚此人负吾金即以此版往责之勿违言也炤亡后其家大困乏欲卖宅忆夫言輙止期日有龚使者止亭中妻遂赍版徃责之使者执版惘然不知所以妻曰夫临亡手书版见命如此不敢妄也使者沉吟良乆而悟谓曰贤夫何善妻曰夫善于易而未曽为人卜也使者曰噫可知矣乃命取蓍筮之卦成抚掌而叹曰妙哉隗生含明隠迹可谓镜穷逹而洞吉凶者也于是告炤妻曰吾不相负金也贤夫自有金耳知亡后当暂穷故藏金以待太平所以不告儿妇者恐金尽而困无已也知吾善易故书版以寄意耳金有五百斤盛以青瓮覆以铜柈埋在堂屋东头去壁一丈入地九尺妻还掘之皆如卜焉
　　王勃八卦卜大演论　昔者圣人之作易也始画八卦以通神明之徳以类万物之情以为分太极者两仪也分四象者八卦也成八卦者十六将也司八卦者十二月也分十六将者三十二也分十二月者二十四气也分三十二者六十四卦也司二十四气者三十六旬也进退于三百六十六日屈伸于三百八十四爻往来飞伏之理尽矣其孤虚消息之端极矣三才之道不可不及也五行之义不能复过也翕之以幽明张之以寒暑防之以生死申之以去就祸福生焉吉凶着焉成败行焉顺逆兴焉贤者识其大者逺者不贤者识其小者近者奉之者则顺背之者则圆立者称圣偏据者号贤尝试论之曰三才易之门户也八卦者易之径路也引而伸之终于六十四卦天下之能事毕矣陈而别之极于三百八十四爻天下之防理罄矣夫隂阳之道一向一背天地之理一升一降故明暗相随寒暑相因刚柔相形髙下相倾动静相乘出入相借泯之者神也形之者道也可以一理徴也可以一端騐也故天尊则地卑矣水湿则火燥矣山盈则泽虚矣雷动则风适矣是以天下有风可以姤矣则地中有雷可以复矣天下有山可以遯矣则地上于泽可以临矣天地不交可以否矣则天地既交可以泰矣以风行地上可以观矣则雷行天上可以大壮矣山附地上可以剥矣则火附天上可以大有矣风行水上可以涣矣则水在地上可以比矣雷出地奋可以豫矣则风行天上可以小畜矣雷之与水作解矣则风之与火可以家人矣雷在风上可以恒矣则风在雷上可以益矣风在地下可以升矣则雷在天下可以无妄矣风在水下可以井矣则雷在火下可以噬嗑矣风在泽下谓大过矣则雷在山下可为頥矣雷在泽下可以随矣则风在山下可为蛊矣泽上有水可为节矣则山下有火可为旅矣雷在水下可为屯矣则风在火下可为鼎矣水在火上可为既济矣则火在水上可为未济矣泽上有火可以革矣则山下有水可为矣火在地下可以明夷矣则水在天下可为讼矣地下有水可为师矣则山下有火可为贲矣泽上于天可为夬矣则泽下有水可为困矣山下有天可以为大畜矣则泽下有地可以为萃矣以山在泽上可为损矣则泽在山上可为咸矣泽上有火可为暌矣则山上有水可为蹇矣上天下泽可为履矣则地下有山可谓谦矣泽上有风可为中孚矣则山上有雷可为小过矣山上有风可为渐矣则泽上有雷可以归妹矣此天地以对成之义隂阳反合之理故卦相次则反爻以成义易之八卦是也八八相生则错卦以兴理因而重之是也故圣人之道可纵焉可横焉可合焉可离焉逆而陈之未尝逆焉顺而别之未尝顺焉三画以变虽天地之数可无韬也九六相推虽万二千五百之浩荡不能逾于三百八十四三百八十四之紏纷不能逾于六十四重之以六十四不能过于八卦张之于八卦不能过四象纪之两仪两仪之理逹而太极得矣故古徃今来寒进暑退死生乱动是非誊结未尝非两仪也而未尝离太极也故曰有寒有暑则两仪不废也无思无为则太极未尝逺也见之则两仪忘之则太极夫然故不舍二求一未尝离动以求静未尝离动以逹静也有可有不可非圣人之谓也无可无不可是夫子之心也然天下之理不可穷也天下之往不可尽也有穷尽之地者其唯圣心乎有穷尽之路者其惟圣言乎故据沧海而观众水则江河之防归可见也登泰山而览羣岳则冈峦之本末可知也是以贞一徳之极权六爻之变振三才之柄寻万方之动又何往而不通乎又何疑而不释乎故孔子曰必也正名乎名者义之本也非圣人孰能正之哉若抑末执本研精覃思非圣人之书则不读也非圣人之言则不取也庶几乎神明之徳可通乎万物之情可类乎本末之思也夫何逺之有君子可不务乎哉
　　唐于邵蓍论　卜筮生灵之緼耶必遵以信时日畏法令决嫌疑定犹豫者也自伏羲画卦周公制礼率先斯道以惠其人故立筮人建卜曰卜职或掌三易以辨乎九筮或开四兆以作乎八命俾吉不相习假尔有常叶乎乾坤调彼昭昧占兆审卦异位同功不其然欤夫以原始要终钩深索隠则象事知器占事知来蓍辨吉凶则圆神而方知穷祸福乃戴阳而履隂繇得蒺藜终验齐庄之难兆闻鸣鳯便兴敬仲之宗然则筮短长尝闻其语义之何者今试论之且其兆体百有二十夫其颂声千有二百由是其尚也夫者着性命之理有好恶之情善出入之端存死生之变冠羣甲之长居四灵之间上髙法天下平象地受三千嵗而游于莲叶之上吸以沆瀣之精葢通其圣也何彼丛薄之下蘙荟之中生而无灵长而无识奉大衍之数而为凖求元亨之义而为用探而知其变审爻而据其辞岂与夫灼而専达居然独见同年而语矣史偏以之佐昌此其效也墨以之从长又其效也卫人以为有知漆雕以为善对又其効也至如管辂卜邻之火孔愉反顾之铸葢小之也则知灵徳感应触类而长矣故朔望则灼孟冬命舋葢先王之重者万事之阶也信矣夫
　　李华卜论　天地之大徳曰生舜好生之徳洽于人心五福首乎夀麟鳯龙谓之四灵不伤物呼吸元气于介虫为长而夀古之圣者刳而朘之观其裂画以定吉凶残其生勦其夀既勦残之而求其灵夫何故愚未知夫天地之心圣达之谟灵之夀之而夭戮之脱其肉鑚其骸精气复于无物而贞悔发乎焦朽不其反耶夫大人与天地合其徳与日月合其明与四时合其序与鬼神合其吉凶不当妄也夀而夭之岂合其徳乎因物求徴岂合其明乎毒灵介而徼其神岂合其序乎假枯殻而决狐疑岂合其吉凶乎洪范曰尔有大疑谋及卜筮圣人不当有疑于人以筮也夫祭有尸自虞夏商周不变战国荡古法祭无尸尸之重重于卜则明废可也又闻夫铸刀劒者不成则屠犬彘而祭之被髪而哭之则成而利葢不祥器也其神者跃为龙蛇穿木石入泉源以至发烱光声音人不能自神因天地之气化天地之物而为神固无悉然是亦为怪古者成宫室必落之钟皷器械必衅之岂神明贵杀享羶腥欤今亡其礼未闻屋室不安身而器物不利用由是而言则卜筮隂阳之流皆妄作也夫洁坛墠而布精意求福之来缅不可致耕夫蚕妇神一草木祷一禽畜鼓而舞之谓妖祥如答实欤妄欤牺文之易更周孔之述以为至矣扬子云为太设卦辨吉凶如易之告若使后代有如子云又为一书可筮则象数之变其可既乎专任道徳以贯之则天地之理尽矣又焉假夫蓍乎又焉徴夫鬼神乎子不语是存乎道义也
　　相【二则】
　　李徳裕相论　夫相之相在于清明将之相在于雄杰清明者珠玉是也为天下所寳雄杰者虎兕是也为百兽所伏然清者必得大权不能享丰富雄者必当昌侈不能得大柄兼而有之者在乎粹美而已余顷嵗莅淮海属县有旴而山多珉玉剖而为器清明洞彻虽水精明氷不如也而价不及于凡玉终不得为至寳以其不粹也清而粹者天也故髙不可测清而澈者泉也故深亦可察此其大略也余尝精而求之多士以才为命妇人以色为命天赋是美者必将有以贵之才髙者虽孟尝小蔡泽折頞亦居万人之上色美者虽钩弋之拳子夫之贱亦为万乗之偶然不如清而粹者必身名俱荣福禄终泰张良是也择士能用此术可以防十得九无所疑也
　　杜牧相论　吕公善相人言女吕后当大贵宜以配季季后为天子吕后复称制天下王吕氏子弟悉以大国隋文帝相工来和辈数人亦言当为帝者后窃果得之诚相法之不谬矣吕氏自称制通为后凡二十余年间隋氏自簒至灭凡三十六年间男女族属杀灭殆尽当秦末吕氏大族也周末杨氏为八柱国公侯相袭乆矣且以一女子一男子偷窃位号不三二十年间壮老婴儿皆不得其死不知一女子为吕氏之福耶为祸耶一男子为杨氏之祸耶为福耶得一时之贵灭百世之族彼知相法者当曰世必为吕氏杨氏之祸乃可为善相人矣今断一指得四海凡人不欲为况以一女子一男子易一族哉余读荀卿非相因感吕氏杨氏知卿为大儒矣
　　钓【一则】
　　列御冦汤问篇　詹何曰臣闻先大夫之言蒲且子之弋也弱弓纎缴乘风振之连双鸧于青云之际用心专动手均也臣因其事放而学钓五年始尽其道当臣之临河持竿心无杂虑唯鱼之念投纶沈钩手无轻重物莫能乱鱼见臣之钩饵犹尘埃聚沫吞之不疑所以能以弱制强以轻致重也大王治国诚能若此则天下可运于一握将亦奚事哉楚王曰善
　　射【二则】
　　孔子观于乡射喟然叹曰修身而发而不失正鹄者其唯贤者乎于是退而与门人习射于矍相之圃葢观者如堵墙焉射至于司马使子路执弓矢出延射者曰奔军之将亡国之大夫与为人后者不得入其余皆入葢去者半又使公罔之裘序防扬觯而语公罔之裘扬觯而语曰防壮孝悌耆耋好礼不从流俗修身以俟死者在此位葢去者半处者半序防扬觯而语曰好学不倦好礼不变耄期称道而不乱者不在此位也葢仅有存者焉射既阕子路进曰由与二三子者之为司马何如孔子曰能用命矣孔子曰吾观于乡而知王道之易易也
