<!-- { "loadSidebar": true } -->
　　晋阮籍乐论　刘子问曰孔子云安上治民莫善于礼移风易俗莫善于乐夫礼者男女之所以别父子之所以成君臣之所以立百姓之所以平也为政之具靡先于此故安上治民莫善于礼也夫金石丝竹钟鼓管弦之音干戚羽旄进退俯仰之容有之何益于政无之何损于化而曰移风易俗莫善于乐乎阮先生曰善哉子之问也昔者孔子着其都乎且未举其略也今将为子论其凡而子自备详焉夫乐者天地之体万物之性也合其体得其性则和离其体失其性则乖昔者圣人之作乐也将以顺天地之体成万物之性也故定天地八方之音以迎隂阳八风之声均黄钟中和之律开羣生万物之情气故律吕协则隂阳和音声适而万物类男女不易其所君臣不犯其位四海同其观九州一其节奏之圜山而天神下奏之方岳而地祗上天地合其徳则万物合其生刑赏不用而民自安夫乾坤易简故雅乐不烦道徳平淡故五声无味不烦则隂阳通无味则百物自乐日迁善成化而不自知风俗移易而同于是乐此自然之道乐之所始也其后圣人不作道徳荒坏政法不立智慧扰物化废欲行各有风俗故造子之教谓之风习而行之谓之俗楚越之风好勇故其俗轻死郑卫之风好淫故其俗轻荡轻死故有火防赴水之歌轻荡故有桑间濮上之曲各歌其所好各咏其所为欲之者流涕闻之者叹息背而去之无不慷慨怀永日之娯抱长夜之叹相聚而合之羣而习之靡靡无已弃父子之亲弛君臣之制匮室家之礼废耕农之业忘终身之乐崇淫纵之俗故江淮之南其民好残漳汝之间其民好奔吴有双劒之节赵有扶琴之客气发于中声入于耳手足飞扬不觉其骇好勇则犯上淫放则弃亲犯上则君臣逆弃亲则父子乖乖逆交争则患生祸起祸起而意愈异患生而虑不同故八方殊风九州异俗乖离分背莫能相通音异气别曲节不齐故圣人立调适之音建平和之声制便事之节定顺从之容使天下之为乐者莫不仪焉自上以下降杀有等至于庶人咸皆闻之歌謡者咏先王之徳頫仰者习先王之容器具者象先王之式度数者应先王之制入于心沦于气心气和洽则风俗齐一圣人之为进退頫仰之容也将以屈形体服心意便所修安所事也歌咏诗曲将以宣平和着不逮也钟鼓所以节耳羽旄所以制目聴之者不倾视之者不衰耳目不倾不衰则风俗移易故移风易俗莫善于乐也故八音有本体五声有自然其同物者以大小相君有自然故不可乱大小相君故可得而平也若夫空桑之琴云和之瑟孤竹之管泗濵之磬其物皆调和淳均者声相宜也故必有常处以大小相君应黄钟之气故必有常数有常处故其器贵重有常数故其制不妄贵重故可得以事神不妄故可得以化人其物系天地之象故不可妄造其凡似逺物之音故不可妄易雅颂有分故人神不杂节防有数故曲折不乱周旋有度故頫仰不惑歌咏有主故言语不悖之以善绥之以和守之以持之以乆散其羣比其文扶其天助其夀使去风俗之偏习归圣王之大化先王之为乐也将以定万物之情一天下之意也故使其声平其容和下不思上之声君不欲臣之色上下不争而忠义成夫正乐者所以屏淫声也故乐废则淫声作汉哀帝不好音罢省乐府而不知制正礼乐法不修淫声遂起张放淳于长骄纵过度丙疆景武当益于世罢乐之后下移逾肆身不是好而淫乱愈甚者礼不设也刑教一体礼乐外内也刑弛则教不独行礼废则乐无所立尊卑有分上下有等谓之礼人安其生情意无哀谓之乐车服旌旗宫室饮食礼之具也钟磬鞞皷琴瑟歌舞乐之器也礼逾其制则尊卑乖乐失其序则亲疏乱礼定其象乐平其心礼治其外乐化其内礼乐正而天下平昔卫人求繁缨曲县而孔子叹息葢惜礼坏而乐崩也夫钟者声之主也县者钟之制也钟失其制则声失其主主制无常则恠声并出盛衰之代相及古今之变若一故圣教废毁则聪慧之人并造奇音景王喜大钟之律平公好师延之曲公卿大夫拊手嗟叹庶人羣生踊跃思闻正乐遂废郑声大兴雅颂之诗不讲而妖淫之曲是寻故延年造倾城之歌而孝武思孊嫚之色雍门作松栢之音愍王念未寒之服故猗靡哀思之音发愁怨偷薄之辞兴则人后有纵欲奢侈之意人后有内顾自奉之心是以君子恶大凌之歌憎北里之舞也昔先王制乐非以纵耳目之观崇曲房之嬿也必通天地之气静万物之神也固上下之位定性命之真也故清庙之歌咏成功之绩宾飨之诗称礼让之则百姓化其善异俗服其徳此淫声之所以薄正乐之所以贵也然礼与变俱乐与时化故五帝不同制三王各异造非其相反应时变也夫百姓安服淫乱之声残坏先王之正故后王必更作乐各宣其功徳于天下通其变使民不倦然但改其名目变造歌咏至于乐声平和自若故黄帝咏云门之神少昊歌鳯鸟之迹咸池六英之名既变而黄钟之宫不改易故达道之化者可与审乐好好音之声者不足与论律也舜命防与典乐教胄子以中和之徳也诗言志歌咏言声依咏律和声八音克谐无相夺伦神人以和又曰予欲闻六律五声八音在治忽以出纳五言女聴夫烦手淫声汨湮心耳乃忘平和君子弗聴言正乐通平易简心澄气清以闻音律出纳五言也防曰戞击鸣球抟拊琴瑟以咏祖考来格虞賔在位羣后徳让下管鼗皷合止柷敔笙镛以间鸟兽跄跄箫韶九成鳯凰来仪防曰于子击石拊石百兽率舞庶尹允谐诗言志歌咏言操磬鸣琴以声依律述先王之徳故祖考之神来格也笙镛以间正乐声希治修无害故繁毓跄跄然也乐有节适九成而已隂阳调达和气均通故逺鸟来仪也质而不文四海合同故击石拊石百兽率舞也言天下治平万物得所音声不哗漠然未兆故众官皆和也故孔子在齐闻韶三月不知肉味言至乐使人无欲心平气定不以肉为滋味也以此观之知圣人之乐和而已矣自西陵青阳之乐皆取之竹聴鳯凰之鸣尊长风之象采大林之【缺】当时之所不见百姓之所希闻故天下怀其徳而化其神也夫雅乐周通则万物和质静则聴不淫易简则节制令神静重则服人心此先王造乐之意也自后衰末之为乐也其物不真其器不固其制不信取于近物同于人间各求其好恣意所存闾里之声竞高永巷之音争先童儿相聚以咏富贵蒭牧负戴以歌贱贫君臣之职未废而一人怀万心也当夏后之末兴女万人衣以文绣食以粱肉端噪晨歌闻之者忧戚天下苦其殃百姓伤其毒殷之季君亦奏斯乐酒池肉林夜以继日然咨嗟之音未絶而敌国已收其琴瑟矣满堂而饮酒乐奏而流涕此非皆有忧者也则此乐非乐也当王居臣之时奏新乐于庙中闻之者皆为之悲咽帝闻楚琴凄怆伤心倚房而悲慷慨长息曰善哉乎为琴若此一而已足矣顺帝上恭陵过樊衢闻鸟鸣而悲泣下横流曰善哉鸟声使左右吟之曰使丝声若是岂不乐哉夫是谓以悲为乐者也诚以悲为乐则天下何乐之有天下无乐而有隂阳调和灾害不生亦已难矣乐者使人精神平和衰气不入天地交泰逺物来集故谓之乐也今则流涕感动嘘唏伤气寒暑不适庶物不遂虽出丝竹宜谓之哀奈何俛仰叹息以此称乐乎昔季流子向风而琴聴之者泣下沾襟弟子曰善哉乎鼓琴亦已妙矣季流子曰乐谓之善哀谓之伤吾为哀伤非为善乐也以此言之丝竹不必为乐歌咏不必为善也故墨子之非乐也悲夫以哀为乐者胡疪躭哀不变故愿为黔首李斯随哀不返故思逐狡兎呜呼君子可不鉴之哉
