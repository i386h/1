<!-- { "loadSidebar": true } -->
　　潘岳马汧督诔　维元康七年秋九月十五日晋故督守闗中侯扶风马君卒呜呼哀哉初雍部之内属羌反未弭而编户之氐又肆逆焉虽王旅致讨终于殄灭而蜂虿有毒骤失小利俾百姓流亡频于涂炭建威丧元于好畤州伯宵遯乎大谿若夫偏师裨将之陨首覆军者葢以十数剖符専城纡青拖墨之司奔走失其守者相望于境秦陇之僣巩更为魁既已袭汧而馆其县子以眇尔之身介乎重围之里率寡弱之众据十雉之城羣氐如猬毛而起四面雨射城中城中凿穴而处负户而汲木石将尽樵苏之竭刍荛罄絶于是乎发梁栋而用之以鐡锁机闗既纵礧而又升焉衅陈焦之麦柨梠桷之松用能薪刍不匮人畜取给青烟傍起歴马长鸣凶丑骇而疑惧乃阙地而攻子命穴浚堑寘壶镭瓶甒以侦之将穿城响作因焚穬火薫之潜氐殱焉乆之安西之救至竟免虎口之厄全数百万石之积文契书于幕府圣朝畴咨进以显秩殊以幢葢之制而州之有司乃以私数口谷数十斛考讯吏兵以槚楚之辞连之大将军屡抗其疏曰敦固守孤城独当羣冦以少御众载离寒暑临危奋节保谷全城而雍州从事忌敦勲効推极小疵非所以褒奬元功宜解敦禁劾假授诏书遽许而子固已下狱发愤而卒也朝廷闻而伤之防书曰皇帝咨故督守闗中侯马敦忠勇果毅率励有方固守孤城危逼获济宠秩未加不幸丧亡朕用悼焉令追赠牙门将军印绶祠以少牢魂而有灵嘉兹宠荣然洁士之闻秽其庸致思乎若乃下吏之肆其噤害则皆妬之徒也嗟乎妬之欺善抑亦贸首之雠也语曰或戒其子慎无为善言固可以若是悲夫昔乗丘之战县贲父御鲁庄公马惊败绩贲父曰他日未尝败绩而今败绩是无勇也遂死之圉人浴马有流矢在白肉公曰非其罪也乃诔之汉明帝时有司马叔持者白日于都市手劒父雠视死如归亦命史臣班固而为之诔然则忠孝义烈之流慷慨非命而死者缀辞之士未之或遗也天子既防而赠之微臣托乎旧史之末敢阙其文哉乃作诔曰知人未易人未易知嗟兹马生位末名卑西戎猾夏乃夺其竒保此汧城救我边危彼边奚危城小粟富子以眇身而裁其守兵无加衞墉不増筑婪婪羣狄豺虎竞逐巩更恣睢潜跱官寺齐万虓阚震惊台司声势沸腾种落扇炽旌旗电舒戈矛林植彤珠星流飞矢雨集惴惴士女号天以泣防麦而炊负户以汲累卵之危倒悬之急马生爰发在险弥亮精贯白日猛烈秋霜棱威可厉懦夫克壮霑恩抚循寒士挟纩蠢蠢犬羊阻众陵寡潜隧宻攻九地之下惬惬穷城气若无假昔命悬天今也惟马惟此马生才博智赡侦以瓶壶以长堑锸未见锋火以起熖薰尸满窟掊穴以敛木石匮竭箕秆空虚瞷然马生傲若有余梁为礨杮松为刍守不乏械歴有鸣驹哀哀建威身伏斧质悠悠烈将覆军丧气戎释我徒显诛我师以生易死畴克不二圣朝西顾闗右震惶分我汧庾化为冦粮实赖天子思謩弥长咸使有勇致命知方我虽未学闻之前典十世宥能表墓旌善思人爱树甘棠勿翦矧乃吾子功深疑浅两造未具储葢尠孰是勲庸而不获免猾哉部司其心反侧斲善害能丑正恶直牧人逶迤自公退食闻秽鹰扬曽不戢翼忘尔大劳猜尔小利茍莫开怀于何不至慨慨马生硠硠高致发愤囹圄没而犹眡呜呼哀哉安平出竒破齐克完张孟运筹危赵获安汧人赖子犹彼谈单如何吝嫉揺之笔端倾仓可赏矧云私粟狄可颁况曰家仆剔子双贯以三木功存汧城身死汧狱凡尔同围心焉摧割扶老携幼街号巷哭呜呼哀哉明明天子旌以殊恩光光宠赠乃牙其门司勲班爵亦兆后昆死而有灵庻慰寃魂呜呼哀哉
　　孔坦迁尚书未拜疾笃庾氷省之乃流涕坦慨然曰大丈夫将终不问安国宁家之术乃作儿女子相问耶氷深谢焉临终与庾亮书曰不谓疾苦遂至顿自省緜緜奄忽无日修短命也将何所悲但以身往名没朝恩不报所怀未叙即命多恨耳足下以伯舅之尊居方伯之重抗威顾盼名震天下榱椽之佐常愿下风使九服式序四海一统封京观于中原反紫极于华壤是宿昔之所味咏慷慨之本诚矣今中道而毙岂不惜哉若死而有灵潜聴风烈俄卒时年五十一追赠光禄勲諡曰简亮报书曰廷尉孔君神游体离呜呼哀哉得八月十五日书知疾患转笃遂不起济悲恨伤楚不能自胜足下方在中年素少疾患虽天命有在亦祸出不图且足下才经于世世常须才况于今日倍相痛惜吾以寡乏忝当大任国耻未雪夙夜忧愤常欲与足下同在外藩戮力时事此情未果来书奄至申寻往复不觉深陨深明足下慷慨之怀深痛足下不遂之志邈然永隔夫复何言谨遣报答并致薄祭望足下降神飨之

　　经济类编卷四十五
<子部,类书类,经济类编>
　　钦定四库全书
　　经济类编卷四十六
　　明　冯琦冯瑗　撰
　　乐类
　　乐【三十六则】
　　吕览大乐篇　音乐之所由来者逺矣生于度量本于太一太一出两仪两仪出隂阳隂阳变化一上一下合而成章浑浑沌沌离则复合合则复离是谓天常天地车轮终则复始极则复反莫不咸当日月星辰或疾或徐日月不同以尽其行四时代兴或暑或寒或短或长或柔或刚万物所出造于太一化于隂阳萌芽始震凝以形形体有处莫不有声声出于和和出于适和适先王定乐由此而生天下太平万物安宁皆化其上乐乃可成成乐有具必节嗜欲嗜欲不辟乐乃可务务乐有术必由平出平出于公公出于道故惟得道之人其可与言乐乎亡国戮民非无乐也不乐其乐溺者非不笑也罪人非不歌也狂者非不武也乱世之乐有似于此君臣失位父子失处夫妇失宜民人呻吟其以为乐也若之何哉凡乐天地之和隂阳之调也始生人者天也人无事焉天使人有欲人弗得不求天使人有恶人弗得不辟欲与恶所受于天也人不得兴焉不可变不可易世之学者有非乐者矣安由出哉大乐君臣父子长少之所懽欣而説也欢欣生于平平生于道道也者视之不见聴之不闻不可为状有知不见之见不闻之闻无状之状者则几于知之矣道也者至精也不可为形不可为名彊为之谓之太乙故一也者制令两也者从聴先圣择两法一是以知万物之情故能以一悬政者乐君臣和逺近説黔首合宗亲能以一治其身者免于灾终其夀全其天能以一治其国者奸邪去贤者至成大化能以一治天下者寒暑适风雨时为圣人故知一则明明两则狂
　　侈乐篇　人岂不以其生生而不知其所以生人莫不以其知知而不知其所以知知其所以知之谓知道不知其所以知之谓弃寳弃寳者必离其咎世之人主多以珠玉戈劒为寳愈多而民愈怨国人愈危身愈危累则失寳之情矣乱世之乐与此同为木革之声则若雷为金石之声则若霆为丝竹歌舞之声则若噪以此骇心气动耳目揺荡生则可矣以此为乐则不乐故乐愈侈而民愈郁国愈乱主愈卑则亦失乐之情矣凡古圣王之所为贵乐者为其乐也夏桀殷纣作为侈乐大皷钟磬管箫之音以钜为美以众为观俶诡殊瑰耳所未尝闻目所未尝见务以相过不用度量宋之衰也作为千钟齐之衰也作为大吕楚之衰也作为巫音侈则侈矣自有道者观之则失乐之情失乐之情其乐不乐乐不乐者其民必怨其生必伤其王之与乐也若之于炎日反以自兵此生乎不知乐之情而以侈为务故也乐之有情譬之若肌肤形体之有情性也有情性则必有性养矣寒温劳逸饥饱此六者非适也凡养也者瞻非适而以之适者也能以乆处其适则生长矣生也者其身固静或而后知或使之也遂而不返制乎嗜欲制乎嗜欲无穷则必失其天矣且夫嗜欲无穷则必有贪鄙浮乱之心淫佚奸诈之事矣故彊者刼弱众者暴寡勇者凌怯壮者慠幼从此生矣
　　适音篇　耳之情欲声心不乐五音在前弗聴目之情欲色心弗乐五色在前弗视鼻之情欲芬香心弗乐芬香在前弗嗅口之情欲滋味心弗乐五味在前弗食欲之者耳目鼻口也乐之弗乐者心也心必和平然后乐心必乐然后耳目鼻口有以欲之故乐之务在于和心和心在于行适夫乐之有适心非有适人之情欲夀而恶夭欲安而恶危欲荣而恶辱欲逸而恶劳四欲得四恶除则心适矣四欲之得也在于胜理胜理以治身则生全以生全则夀长矣胜理以治国则法立法立则天下服矣故适心之务在于胜理夫音亦有适太钜则志荡以荡聴钜则耳不容弗容则横塞横塞则振动太小则志嫌以嫌聴小则耳不充不充则不詹不詹则窕太清则志危以危聴清则耳谿极谿极则不鉴不鉴则竭太浊则志下以下聴浊则耳不収不収则不特不特则怒故太钜太清太小太浊皆非适也何谓适衷音之适也何谓衷大不出钧重不过石小大轻重之衷也黄钟之宫音之本也清浊之衷也衷也者适也以适聴适则和矣乐无太平和者是也故治世之音安以乐其政平也乱世之音怨以怒其政乖也亡国之音悲以哀其政险也凡音乐通乎政而移风乎俗者也俗定而音乐化之矣故有道之世观其音而知其俗矣观其政而知其主矣故先王必托于音乐以论其教清庙之瑟朱弦而疏越一唱而三叹有进乎音者矣大飨之礼上尊而爼生鱼大不和有进乎味者也故先王之制礼乐也非特以欢耳目极口腹之欲也将教民平好恶行理义也
