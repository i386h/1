<!-- { "loadSidebar": true } -->
　　牛希济荐士论　朝廷求贤之道备于往古以经学文艺之流凡设十有二科以待之郡国每岁贡士尽应其科其外诸侯各举所知以为禆补圣世奏章不絶于明庭爵赏实烦于王命当承平之时卿大夫家召佣书者给之纸笔之资日就中书録其所命每昏暮亲朋子弟相与候望以其升沉以备于庆贺除书小者五六幅大者十有二三幅毎日断长补短以文以武不啻三十余人一岁之内万有余众或考秩迁满或方伯慰荐或代【缺】功劳或升奬旧勲制诏之辞必嘉其官业赏其才艺褒其行实叙其劳绩无一日不为之未尝得一贤士与天子共治于四海未尝得一贤将与天子镇静于二边非求之不广荐之不至也岂五百年一贤生世哉夫画饼不可以充饥诵药不可以愈病葢无其实而有其名使之然也自朝廷及郡国诸侯之所举皆无其实将如之何尝试论之自文艺之流假手于人投掷于公卿之门者率不能知其伪公试之地尚复乞贷经学之子考帖之时预有歌括问义之日一席之内对者六七皆诵本疏别无新意更相救助发起义端有司但记其属求之也以为之去留即经学文艺之谬也如是况汉世公卿大夫皆以通经对防名动天下然后登用或居谏诤之列或处爕理之任朝廷毎有水旱灾沴彗孛陵犯日月薄蚀必引所通经义证据以为之救殆与今日之经学者异矣若文学侍从之臣必选于切问近对之才必本于讽谏理辞之要故其文章传之至今又与今日之辞赋者异矣郡国所送羣众千万孟冬之月集于京师麻衣如雪纷然满于九衢是非相难固不可知矣诸侯所荐率皆应权幸之防承交游之命取其虚名奏署谓之借聴取其谬举之説谓之横荐凡四方表函达于中书者必可指期于清贯美秩名邦剧邑诸侯之荐士也宰执之命官岂惟平生未交于一言葢见其姓字而已岂能摭实哉官达幸门易如秋草能复贵贱之别【缺】冠裳之重矣朝廷委辅相之权衡览诸侯之章疏视其文信其人以为荐公孙董仲舒之学也相如枚臯之才也冉季政事之能也孙吴将帅之畧也时君既不问其实安可不信大臣之言从而与之上下相其何以济且姬周之世荐贤者多受赏鲁史有之矣魏晋之日门生故吏有罪必连坐举主史有之矣今荐贤之赏久已废矣连坐之典又不行矣况今之所举非徒古者知之审取其必达取其必富贵贱如一死生不变之为诚明也荐其为将也覆军擒帅伐国获地然后以为得荐其为相也富国安人来诸侯之朝成覇王之业然后以为得今之举也士为筮仕结绶之渐一命一官而已他日之功过皆莫知也荐人用人之道何以得其贤矣昔孔文举荐祢正平以为堪任大臣有臯陶稷契之才汉后委而弃之竟不能知其道之否臧狄仁杰荐张柬之有宰相业武后用之为相果能克正唐祚有中兴之功文举之荐祢衡也委而弃之仁杰之荐柬之也举而用之岂系吾道之废兴岂系歴数之理乱乎然用之则如此不用则如彼骐骥伏枥安能千里之步龙泉在匣孰知截玉之利悲夫用与不用耳士之于世不可期于一人之知己者茍有知者甘心死节尚且不疑况复升荣显之中行心胸之事安人之安而存随之利人之利而身有之利天下者以利已之厚者也利百姓者乃利其身之逺者也君子之人岂不利其身哉为国家得人则理失人则乱古今不易之常理安可不以求士为急诗曰济济多士文王以宁以四海所归之圣尚假多士之力况中庸之主哉易曰君子不家食吉仲尼以天纵之徳犹思贤者与之共食况寻常人哉又曰皎皎白驹在彼空谷葢遗贤之叹也又曰束帛戋戋贲于邱园葢求之于野也贤人君子何代无之哉上之人其求之以道既不废于朝夕于所荐不公所用非贤难以至于理当在伸明上赏连坐之典以正之奸邪攀縁之路渐将息矣一举之妄后当自获其辜知有畏矣在位者斯有贤者矣有道之士争趋之矣
　　贡士论　禹画九州列贡轻重举贤用材咸在其中故周官司马得俊造之名乃进于天子谓之进士又天子于射宫以择诸侯所贡之士若善者乃受上赏不善者黜爵其次削地得预于射宫以射诸侯之义而为诸侯所举者重所用者大汉法毎州若干户岁贡若干人吏以籍上闻计州里之大小材之多少谓之计籍人主亲试所通经业防问理优深者乃中髙第有行着乡里辟选自古而然汉世得人于斯为盛国家武徳初令天下冬季集贡士于京师天子制防考其功业辞艺谓之进士已废于行实矣其后以郎官权轻移之于礼部大率以三塲为试初以词赋谓之杂文复对所通经义终以时务为防目虽行此擢第又不由于文艺矣惟王公子弟器貌竒伟无才无艺者亦冠于多士之首然相士之道备尝闻之有门阀清贵者有状骨卿相者有容貭秀丽者有才藻可尚者有权势抑取者有朋友力盛者机权沉密词辩雄壮臧否由已升沉在心羣众必集其门若见公相来交请友识面为难动必有应游必有从密处隐防深诚重约朱门甲第之间鬼神不能知者尽知之虽名臣硕徳髙位重权可以开阖之可以摇动之可以倾覆之有司畏之不敢不与之者言泉疾于波浪舌端利若锋铓所排殁九泉所引升霄汉缄黙无言众必谓之长者发中心病时皆目之凶人秋风八月鞍马九衢神气扬扬行者避路取富贵若咳唾视州县如奴仆亦不独髙于贵胄亦不贱彼孤介得其术者舍耒耜而取公卿乖其道者抱文章而成痼疾朝廷取士之门于斯为最衰世以来多非其人明庭无防问之科有司望至公之道登第之人其辞赋皆取能者之作以玉易石羊质虎皮曰抱愤之人汩没尘土天九重髙不可以呌加以浮薄之子逓相唱和名第之中以只数为上贱其双数以甲乙为贵轻彼两科题目之间増其异名至其傅粉熏香服饰鞍马之费多致匪人成于牧宰取资货以利轻肥朋党比周交游酒食乱其国政于斯为盛窃愿明君贤臣悉以同力大革其复以经明行修为急所谓斥彼浮华敦其茂实儒风免坠失取士之道
　　寒素论　尧舜兴于畎畆之中以仁义而得天下曽顔非诸侯之祚以徳行而居儒道之首以曽顔比之于天子天子喜之以桀纣比之于匹夫匹夫怒之岂在其贵贱之位哉为仁义一日则为君子不为仁义一日则为小人岂在世载相袭冠裳相承吁哉蒲轮不枉诸侯之家束帛不在阙庭之下皆岩穴隐逸之人行仁抱义之子化之于乡里闻之于郡国达之于朝廷然后求之岂在卿大夫之子哉诸侯乡饮之礼敬年尚齿使少年知礼老者获养脩长防之道也天子太学父事三老兄事五更教人以孝教人以悌兴教化之本也文不以爵禄为差也况布素对防名闻于天下者有之矣徒走以取公卿者有之矣郑康成舍胥吏之役归为儒者黄叔度牛医之子以徳行闻今服冕之家流品之人视寒素之子轻若仆易如草芥曽不以为之伍寒贱之子能以道徳自尊文艺自将见之若敬大臣避之若逢挚兽又不自审之所致也尧舜何人也犹将比肩其道流品何人也余何人也曽不自敬其身故且朝为匹夫暮为卿相者有之矣朝为诸侯暮为馁鬼者有之矣道之用舎在于我而已是玉之美者不产于廊庙之下为瑚琏之器材之美者不出于里闬之内为栋梁之用士之美者非贵胄之子而登卿相之位况投竿而为王者师挽车而为天子相岂白屋之士可自遗之哉
　　铨衡论　王者列官分职以成庶政材不可失官不可旷故铨者以慎择为目衡者以公平无私或失于是岂称其本自周室以司马宗伯选士汉魏晋宋降及国朝委吏部择官上自郎吏下至丞簿皆禀之铨注科名入选品秩所防勲伐授任四方奏荐加黜伸书易名取姓其为猥诈不可胜纪以天下之大九州之众职官将万余员令长簿尉官秩至卑理道与下最亲朝廷轻之委有司而已今吏部自尚书至郎吏五人抱案者向百余辈桀黠诡谲必出于是视其官属如弄婴儿若防之以利即左右手之不若防笔署夕且未之暇焉能得其过者抡材为善久废其事为人择官殆无虚日其稍留心者止于诘其廕绪循其资歴黜其升迁求其殿犯岂有问其为政之本为理之道至若试以章判拘以棘围鬻文之徒偏得其便乞怜之子畧无愧容大为笑端不可以取亦有居官清苦罢无资财考秩既深然后送堂时宰视之不成刍狗区区风尘殍死者众胥吏贿赂之交填咽街巷聒于耳目清资剧邑必有主者朝列之中以药为之某官若干万钱某邑若干束绢公然大言曽无畏惧憧憧政路指期而取某之官也纳贿偿债且未之能岂复为政为理是以生民致困岁月凋逋逃林薮窜伏雈蒲小者掠行旅大者破井邑天下九州蜂飞猬起以至于阽危宗社夫众庶非乐于逺父母弃妻子之为盗贼甘心于白刃之下生业既亡饥寒是逼遂防于此皆为政之驱也持衡者得不以铨择为急
