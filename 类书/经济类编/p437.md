<!-- { "loadSidebar": true } -->
　　吕温功臣恕死议　昔卫蒯瞆以窃国之诈盟其陪臣服冕乘轩三死无典近代惑者为因口号于是乎有功臣恕死之典考诸古训其异端欤稽诸时事其乱本欤何者有国之柄莫大乎刑赏人生有欲不可以不制天讨有罪不可以不刑葢刑者圣王所以佐道徳而齐天下者也功济乎物不可以不赏赏劝乎功不可以不信葢信者圣人所以一号令而惇天下者也然则恕死之典弃信而废刑何以言之夫立功者自八元十乱之后非尽能贤或有起屠贩陇亩行阵之间乗帝王应天顺人之势用力无几遂贪天功超腾云雨各得变化率劳怙宠崛强自负僣冐无厌见利忘义是宜崇威峻法大为之防而反丹书铁劵许以不死其功大者可以五作乱而十犯上孰不以暴为无伤乎且人君之言如涣汗不反既与之要天地誓山河卒一旦失驭黥韩之罪神怒人怨不得已而诛是弃信也若恣行凶险隳突宪纲或奸锋将发衅逼宗社乃念斯言之玷忍而不诛是废刑也向者才得其尘涓之劳萤烛之助而信弃刑废将焉用之使贤而有功惊宠惧满自居无过之地何恕死为使愚而有功小人不幸又告以死地是增骄而启奸适所谓赏之祸也虽恕之死其能免乎夫其贤如太公忠如伊尹惟君知臣可以勿贰而遽宥以罪死是宜其不终非所以待之以诚而尽君子之心也若乃猾如狗盗庸如黥徒未有罪而先恕之死是不许其慕生廉耻自固名节非所以道之以徳而劝小人之善也以为明君之处劳臣也安之以爵禄拘之以纪律名之以好恶耸之以祸福使得迁善逺罪保全名剖符庆与国终始恩斯勤斯是亦极矣奈何挠权乱法以罪宠人坠信赏必罚之典亏昭徳塞违之道恐非哲王经邦轨物之制也
　　宋神宗因王安石议谋杀刑名疑学者多不通律意遂立刑法科许有官无赃罪者试律令刑统大义断按取其通晓者补刑法官未几选人任子亦试律令始出官或言试刑法世指为俗吏故应者少葢髙科不试人不以为荣乃诏悉试
　　知登州许遵上州狱有妇谋杀夫伤而未死及按问遂自承法因犯杀伤而自首者得免所因之罪请从减论神宗命司马光与王安石议安石以遵言为是光谓因他罪致杀伤者他罪得首原岂可以谋与杀分为两事而谓谋为所因得以首原乎帝方意向安石而文彦博富弼等多主光议逾年不决至是诏从安石议乃谋杀已伤按问自首者减罪二等着为令侍御史知杂事兼判刑部刘述封还其诏执奏不已安石白帝诏开封府推官王克臣劾述罪述遂率侍御史刘琦钱顗共上疏曰安石执政以来未逾数月中外嚣然陛下置安石政府必欲致时如唐虞而反操管商权诈之术与陈升之合谋侵三司利权取为己功开局设官分行天下惊骇物听去年因许遵妄议按问自首之法安石任偏见而立新议陛下不察而从之遂害天下大公先朝所立制度自宜世守勿失乃事更张废而不用奸诈专权之人岂宜处之庙堂以乱国纪愿是罢逐以慰天下曾公亮畏避安石隂自结援以固宠赵抃则括囊拱手但务依违皆宜斥免疏上安石奏先贬琦监处州盐酒务顗监衢州盐税殿中侍御史孙昌龄始以附安石得进顗将出台骂昌龄而去于是昌龄亦言王克臣阿奉当权欺蔽聪明遂黜昌龄通判蕲州安石欲置述于狱司马光范纯仁争之乃贬知江州同判刑部丁讽审刑院详议官王师元皆以附述忤安石讽贬通判复州师元贬监安州税
　　司马光论皇城司巡察亲事官疏　臣等伏闻皇城司亲事官奏报有百姓杀人私用钱物休和事下开封府推鞠皆无事实欲乞元初巡察人照勘其皇城司庇防不肯交付臣等切详祖宗开基之始人心未安恐有大奸隂谋无状所以躬自选择左右亲信之人使之周流民间宻行伺察当是之时万一有挟私诬枉者则斧钺随之是以此属皆知畏惧莫敢为非今海内承平已逾百年上下安固人无异望世变风移宜有厘革而因循旧贯更成大乃至帝室姻亲诸司仓库悉委此属廉其过失广作威福公受货赂所爱则虽有大恶掩而不问所憎则举动语言皆见掎摭臣等常病国家择天下贤才以为公卿百官而犹不可信顾任此厮役小人以为耳目岂足恃哉今乃妄执平民加之死罪使人幽絷囹圄横罹楚毒幸而不自诬服仅能辨明若更不听有司诘问元初巡察之人少加惩戒臣恐此属无复忌惮愈加恣横使京师吏民无所措其手足此岂合祖宗之意哉伏望朝廷指挥皇城司令送元初巡察人下开封府推问本情或别有仇嫌或察访卤莽各随其状依法施行仍自今后永为定制庶可以塞欺罔之源絶侵寃之门以全国家至公之道
　　钱易请除非法之刑　臣窃闻圣人之为政也太上以仁其次以智仁智不行上下无信是故刑之设也葢国家不得已而用之约礼从轻察罪肆赦圣人实有悯伤之心焉是以刑之用期于无刑尔非欲毒于民也凡有罪之狱则五辞五听无有疑屈然后择其时而行之又痛其不可尽行乃施许赎之典则君之省刑爱民断可知矣尧之时诛四罪止曰殛鲧于羽山窜三苗于三危放驩兠于崇山流共工于幽州何独不言杀鲧诛三苗戮驩兠斩共工于其处然此四者皆杀戮灭絶之典也盖尧之仁圣而四者虽凶尚恶言杀是故国之慎者莫先乎刑刑之伤者无甚于杀乃修其法式以节其用贵刑逾法法有所据不本于法则刑黩刑黩则法无据法无据则国政暴国政暴则臣不敢言臣不敢言则一人专善恶之心以独理天下独理不及则几于乱矣秦任商鞅仁智不行而厚于法天欲丧秦而始皇复酷于民弃三代之法恣一时之威行肉刑族诛之例为秦民者尝寃之残害父母之体令受苦痛一人有过而九族遭戮汉祖既入闗萧何以文无害居宰相故约秦之法为三章文帝有徳诏除肉刑此葢秦汉是非明在简策夫古之肉刑者劓防黥刖之类然此刑者非死刑也以其身命尚存令受是刑后代尚以虐而絶之死刑者有二焉大斩小绞绞者以首领犹全故分二等百代奉之以为常法有司承式罔敢增变窃见近代以来非法之刑异不可测不知建于何朝本于何法律文不载无以证之亦累代法吏不敢言而行之至于今日或行刼杀人白日夺物背军逃越与造恶逆者或时有非常之罪者不从法司所断皆支解脔割断截手足坐钉立钉悬背烙筋及诸杂受刑者身具白骨而口眼之具犹动四体分烙而呻痛之声未息置之阛阓以图示众四方之外长吏残暴更加增造取心活剥所不忍言十五年前杭州妖僧为变数岁前蜀部两回作乱亊败之后多用此刑亦恐仁圣之朝不能除之则永为讹法今葢以己死之刑复加脔截断割此即古之五虐之刑不酷于今矣凡罪当死故重矣刑止于杀则绞斩行焉复使先受苦痛脔截断割然后就刑然亦非欲黩于刑所贵诫于后人令无犯者臣淳化中寄居寿春县见巡检使生钉一贼于集众之际有盗人物者此岂严刑可诫乎若使严刑可诫则秦之天下无一黔首为盗贼矣汉文措刑亦乱国矣三代已来跻民仁寿当先刑矣齐之以刑亦不当言民免而无耻矣臣愚见以谓一人爱民民诫则惧虽未至而怨已深伏惟陛下仁理天下徳感中外事天地如父母爱赤子如婴孺伪悉荡祥瑞叠现古帝王不能行之者皆行之近代未复古者悉复之臣恐近世非法之刑非陛下能除之则后代相承益为常行矣臣又窃见唐太宗以人之五脏繋于背有罪者仍不令鞭背葢虑伤其命故于今称善理天下能致社稷皆曰文皇放死罪四百令归毕农然后就法至期而无一人不到者此岂在严也且近广州僣称帝号理广以酷施于毒刑汤煎锯解靡所不至广民寃之立于刀刃今之史传贬以尚刑太祖神徳皇帝平之而絶其法广之于今歌颂鼔舞方保其生死亦无怨今或非刑之刑不除亦恐政阙况剖心剒胫独夫受行之已为万古所笑今以此为刑臣耻之陛下必亦耻之非臣尽心报政孰肯言于陛下非陛下大圣仁慈孰能信臣而行之哉臣不胜深有所望乞自今后明下诏书断天下非法之刑止存绞斩则仁政王道尽在此矣陛下从而行之则诛臣一身愚直之罪亦幸矣
　　呉育论诏狱疏　先王凝旒黈纩不欲闻见人之过失有犯典宪即属之有司按文处断情可矜者犹或特从寛宥如此则恩归主上而法在有司人被诛殛死亦何憾祖宗以来不许刑狱司状外求罪是以人人自安近传三司判官杨仪下狱自御史台移劾都亭驿械防过市万目随之咸共惊骇不测为何等大狱及闻案具乃止请求常事非有枉法赃贿又传所断罪名法不至此而出朝廷特防恐非恩归主上法在有司之意也且仪身预朝行职居馆阁又任事省府使有罪虽加诛斩自有宪章茍不然也一旦至此使士大夫不胜其辱士民轻视其上非所以养廉耻示敦厚也自古刑狱滋彰之时诛家灭族寃枉太半大抵雷霆方震人莫敢言有司以深就深各图自免或因而为利以希进取使君恩不得下逹人情不得上通感伤至和灾变百出陛下为四海爱戴之主忽使道路之口纷纷窃议朝廷之士人人自危此臣所以深为陛下痛惜之也若仪罪未断臣不敢言今事已往且无救解之嫌止祈圣神此后详审庶事毋轻置诏狱具案之上自非情涉巨蠧且从有司论谳不必法外重行如此足以安人心静风俗养廉耻召和平天下之幸也
　　蘓轼论刑政疏　书曰临下以简御众以寛此百世不易之道也昔汉髙祖约法三章萧何更定律九篇而已至于文景刑措不用厯魏而晋条目滋章断罪所用至二万六千三百七十一条而奸益不胜民无所措手足唐及五代止用律令国初加以注疏情文备矣今编勅续降动若牛毛人之耳目所不能周思虑所不能照而法病矣臣愚谓当熟议而少寛之人主前旒蔽明黈纩塞聪耳目所及尚不能尽而况察人于耳目之外乎今御史大察专务钩考簿书责发细微自三公九卿救过不暇夫详于小必畧于大其文宻者其实必疎故近岁以来水旱盗贼四民流亡边鄙不宁皆不以责宰相而尚书诸曹文牍繁重穷日之力书纸尾不暇此皆苛察之过也不可以不变易曰理财正辞禁民为非曰义先王之理财也必断之以正辞其辞正则其取之也义三代之君食租衣税而已是以辞正而民服自汉以来盐铁酒茗之禁称贷权易之利皆心知其非而冐行之故辞曲而民为盗今欲严刑妄赏以去盗不若损利以与民衣食足而盗贼自止夫兴利以聚财者人臣之利也非社稷之福省费以养财者社稷之福也非人臣之利何以言之民皆国之本而刑者民之贼兴利以聚财必先烦刑以贼民国本摇矣而言利之臣先受其赏近岁宫室城池之役南蛮西夏之师车服器械之资畧计其费不下五千万缗求其所补卒亦安在若以此积粮则沿边皆有九年之蓄西夷北边望而不敢近矣赵充国有言湟中糓斛八钱吾谓籴三百万斛羌人不敢动矣不待烦刑贼民边鄙以安然为人臣之计则无功可赏故凡人臣欲兴利而不欲省费者皆为身谋非为社稷计也人主不察乃以社稷之深忧而徇人情之私计岂不过甚矣哉
