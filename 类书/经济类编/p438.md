<!-- { "loadSidebar": true } -->
　　范百禄与门下韩侍郎书　汉诏有之人有智愚官有上下故使中外疑狱谳之廷尉廷尉以当附律令闻上也民散久矣抵犯者多旬时断狱无虑数十百千其间岂能事事咸若上官之智邪人心不同如其面焉有周有疏趣尚不一抵犯者多一谓之寛一谓之猛同一物耳而寛猛异耳则司刑之官何术以处此中邪而必曰姑舍汝所学而从我且不亦教玉人追琢玉哉大抵人之寛严亦性分耳伯禄又乌能自迁其性分而随上官之指趣乎是以上烦明公每于众人賔客之前督过谆谆以为大非而终不能奉教一二以自媿自诏也往者阿丁之鬬杀刘巠之故杀温公力不肯贷辞气毅然有司不敢抗众人不复议伯禄再白而不从则再以书复之终见是而贷焉是以自朝廷至众庶未闻有曰范伯禄颇知守官然皆欣欣焉多温公之能用人且听善也二杀者贷而天下以为是伯禄岂不幸甚矣哉近日明公以阿党为阿丁告言谋状已明事不获免为可杀而罪大理用法刑部引例编管广南之为大轻也任聪御札到后行刼赃满而不当谓之刑名疑虑也此二事者伯禄实尝用心焉欲黙而不辨则惜聪与党之寃欲辨而理之则未免违公之论逆公之意虽然古人执法有三经断死而不渝者有抗直犯顔而不观主威者非但施之于守法而已实士君子事上之道当然明公亦思得斯人与之恭承明主乎近世已无如是人矣得闻其语可也见其有心景行者可也明公以道徳仁义之富辅佐人主以天下生民为己任欲为朝廷振纪纲致太平必不欲来者依违从谀随声雷同茍利一身不忌杀人以蹈昔之用事者为后世笑侮之辙也是用布其区区而详其所以然之説阿党心规阿丁之银钿也因斧之而不殊丁呼而告人曰党杀我人执党曰我实谋其钿子于是谋状为明今疾其凶暴规货之慝则死有余辜论其被执之时便通谋情谋在其心终缘自吐考之于律得减所因处徒三年未为失断凡言杀人者死葢以巳杀为文伤人及盗则抵辜也今被杀之人幸而不死行凶之妇偶亦自通本谋所以本部厚情取旧比之重者拟送广南编管决杖逺窜粗且惩奸合于尧舜流宥之法殆无足疑将何以加重于斯邪任聪去年四月一日受黄三结约欲行强盗至三日昏时而刼甯新等家赃满按御札三日已时到县虽是夕行刼在约束之后而其结谋实在旦日约束之前凡赦前御札将为约束指赦作过之人而聪之谋时适非指赦谨按嘉祐五年南郊赦文应赦前御札到后强盗至死并决讫刺配广南牢城八年及治平二年郊祀二赦则配海岛虽加重于前而未尽变也是又仁宗皇帝英宗皇帝时韩富二公故事也今朝廷论议决事比方且踵嘉祐治平故事寻二公所为本部拟贷任职自谓畧法二公遗意岂当时之论亦欲惠暴寛贼以害良民哉得非哀矜愚民寒饥多辟而入于死也哉夫愚民所以然者仁人君子反求诸已而后以罪诸民赋敛重也徭役繁也诛求多也利广也欲其无寒饥不可得寒且饥矣欲其亡罪戾不可得此仁人君子所宜动心而求究其本也若止浚其末而惟刑杀是务则秦之刑非不严乌能弭胜广之盗哉今不讳之朝乐闻鲠言愿遏其恶而宣之使下情无壅亦足以知今为有道之世矣孔子谓季康子曰子为政焉用杀子欲善而民善矣张释之当髙庙玉环之坐而文帝欲置之族谏曰假人盗长陵一抔土陛下将何以加法邪夫使有司者治辜而不推原犯人之情不测浅深之量不论轻重之序而一出于法则刀笔吏足以供使令耳又何取于士大夫以儒术缘饰为哉元时法制不一有司无所遵守英宗命完顔纳丹曹伯启等纂集累朝格例而损益之凡为条二千五百三十有九名曰大元通制颁行天下伯启言五刑者刑异五等今黥杖徒役于千里之外百无一生还者是一人身被五刑非五刑各底于一人也法当改丞相虽是之而卒不果行


　　经济类编卷七十一
<子部,类书类,经济类编>
　　钦定四库全书
　　经济类编卷七十二
　　明　冯琦冯瑗　撰
　　刑法类二
　　执法【三十八则】
　　晋文公反国李离为大理过杀不辜自系曰臣之罪当死文公令之曰官有上下罚有轻重是下吏之罪也非子之过也李离曰臣居官为长不与下让位受禄为多不与下分利过听杀无辜委下畏死非义也臣之罪当死矣文公曰子必自以为有罪则寡人亦有过矣李离曰君量能而授官臣奉职而任事臣受印绶之日君命曰必以仁义辅政宁过于生无失于杀臣受命不称壅惠蔽恩如臣之罪乃当死君何过之有且理有法失生即生失杀即死君以臣为能听微决疑故任臣以理今离刻深不顾仁义信文墨不察是非听他辞不精事实掠服无罪使百姓怨天下闻之必议吾君诸侯闻之必轻吾国怨积于百姓恶于天下权轻于诸侯如臣之罪是当重死文公曰吾闻之也直而不枉不可与往方而不圆不可与长存愿子以此听寡人也李离曰君以所私害公法杀无罪而生当死二者非所以教于国也离不敢受命文公曰子独不闻管仲之为人臣邪身辱而君肆行污而霸成李离曰臣无管仲之贤而有辱污之名无霸王之功而有射钩之累夫无能以临官籍汗以治人君虽不忍加之于法臣亦不敢污官乱治以生臣闻命矣遂伏劒而死
　　晋侯之弟干乱行于曲梁魏绛戮其仆晋侯怒谓羊舌赤曰合诸侯以为荣也干为戮何辱如之必杀魏绛无失也对曰绛无贰志事君不辟难有罪不逃刑其将来辞何辱命焉言终魏绛至授仆人书将伏劒士鲂张老止之公读其书曰日君乏使使臣斯司马臣闻师众以顺为武军事有死无犯为敬君合诸侯臣敢不敬君师不武执事不敬罪莫大焉臣惧其死以及干无所逃罪不能致训至于用钺臣之罪重敢有不从以怒君心请归死于司冦公跣而出曰寡人之言亲爱也吾子之讨军礼也寡人有弟弗能教训使干大命寡人之过也子无重寡人之过敢以为请晋侯以魏绛为能以刑佐民矣反役与之礼食使佐新军张老为中军司马士富为奄
　　赵宣子言韩献子于灵公以为司马河曲之役赵孟使人以其乗车干行献子执而戮之众咸曰韩厥必不没矣其主朝升之而莫戮其车其谁安之宣子召而礼之曰吾闻事君者比而不党夫周以举义比也举以其私党也夫军事无犯犯而不隠义也吾言汝于君惧汝不能也举而不能党孰大焉事君而党吾何以从政吾故以是观汝汝勉之茍从是行也临长晋国者非汝其谁皆告诸大夫曰二三子可以贺我矣吾举厥也而中吾乃今知免于罪矣
　　楚庄王有茅门者法曰羣臣大夫诸公子入朝马蹄蹂霤者斩其辀而戮其御太子入朝马蹄蹂霤廷理斩其辀而戮其御太子大怒入为王泣曰为我诛廷理王曰法者所以崇宗庙尊社稷故能立法从令尊敬社稷者社稷之臣也安可以加诛夫犯法废令不尊敬社稷是臣弃君下陵上也臣弃君则主失威下陵上则上位危社稷不守吾何以遗子太子乃还走避舍再拜请死一曰太子车立于茅门之内少师庆逐之太子怒入谒王曰少师庆逐臣之车王曰舍之老君在前而不逾少君在后而不豫是国之寳臣也
　　楚昭王有士曰石奢其为人也公正而好义王使为理于是廷有杀人者石奢追之则其父也遂反于廷曰杀人者仆之父也以父成政不孝不行君法不忠弛罪废法而伏其辜仆之所守也伏斧锧命在君君曰追而不及庸有罪乎子其治事矣石奢曰不私其父非孝也不行君法非忠也以死罪生非廉也君赦之上之惠也臣不敢失法下之行也遂不离鈇锧刎颈而死于廷中楚文王伐邓使王子革王子灵共捃菜二子出采见老丈人载畚乞焉不与搏而夺之王闻之令皆拘二子将杀之大夫辞曰取畚信有罪然杀之非其罪也君若何杀之言卒丈人造军而言曰邓为无道故伐之今君公之子之搏而夺吾畚无道甚于邓呼天而号君闻之羣臣恐君见之曰讨有罪而横夺非所以禁暴也恃力虐老非所以教防也爱子弃法非所以保国也私二子灭三行非所以从政也丈人舍之矣谢之军门之外耳楚子之为令尹也为王旌以田芉尹无宇断之曰一国两君其谁堪之及即位为章华之宫纳亡人以实之无宇之阍入焉无宇执之有司弗与曰执人于王宫其罪大矣执而谒诸王王将饮酒无宇辞曰天子经畧诸侯正封古之制也封畧之内何非君土食土之毛谁非君臣故王臣公公臣大夫大夫臣士士臣皁皁臣舆舆臣臣僚僚臣仆仆臣台马有圉牛有牧以待百事今有司曰女胡执人于王宫将焉执之周文王之法曰有亡荒阅所以得天下也吾先君文王作仆区之法曰盗所隠器与盗同罪所以封汝也若从有司是无所执逃臣也逃而舍之是无陪台也王事无乃阙乎昔武王数纣之罪以告诸侯曰纣为天下逋逃王萃渊薮故夫致死焉君王始求诸侯而则纣无乃不可乎若以二文之法取之盗有所在矣王曰取而臣以往盗有宠未可得也遂赦之楚令尹子文之族有干法者廷理拘之闻其令尹之族也而释之子文告廷理而责之曰凡立廷理者将以司犯王令而察触国法也夫直士持法柔而不挠刚而不折今弃法而背令而释犯法者是为理不端懐心不公也岂吾营私之意也何廷理之駮于法也吾在上位以率士民士民或怨而吾不能免之于法今吾族犯法甚明而使廷理因缘吾心而释之是吾不公之心明着于国也执一国之柄而以私闻与吾生不以义不若吾死也遂致其族人于廷理曰不是刑也吾将死廷理惧遂刑其族人成王闻之不及履而至于文子之室曰寡人防少置理失其人以违夫子之意于是黜廷理而尊子文使及内政国人闻之曰若令尹之公也吾党何忧乎乃相与作歌曰子文之族犯国法程廷理释之子文不听恤顾怨萌方正公平
　　芉尹文者荆之欧鹿彘者也司马子期猎于云梦载旗之长拖地芉尹文拔剑齐诸轸而断之贰车抽弓于韔援矢于筩引而未发也司马子期伏轼而问曰吾有罪于夫子乎对曰臣以君旗拽地故也国君之旗齐于轸大夫之旗齐于轼今子荆国有名大夫而灭三等文之断也不亦可乎子期悦载之王所王曰吾闻有断子之旗者其人安在吾将杀之子期以文之言告王悦使文为江南令而大治郑放游楚于吴将行子南子产咨于大叔大叔曰吉不能亢身焉能亢宗彼国政也非私难也子图郑国利则行之又何疑焉周公杀管叔而蔡蔡叔夫岂不爱王室故也吉若获戾子将行之何有于诸游
　　吴起卫左氏中人也使其妻织组而幅狭于度吴子使更之其妻曰诺及成复度之果不中度吴子大怒其妻对曰吾始经之而不可更也吴子出之其妻请其兄而索入其兄曰吴子为法者也其为法也且欲以与万乗致功必先践之妻妾然后行之子毋几索入矣其妻之弟又重于卫君乃因以卫君之重请吴子呉子不听遂去卫而入荆也
　　汉武帝聪明能断善用人行法无所假贷隆虑公主子昭平君尚帝女夷安公主隆虑主病困以金千斤钱千万为昭平君豫赎死罪上许之隆虑主卒昭平君日骄醉杀主傅繋狱廷尉以公主子上请左右人人为言前又入赎陛下许之上曰吾弟老有是一子死以属我于是为之垂涕叹息良久曰法令者先帝所造也用弟故而诬先帝之法吾何面目入髙庙乎又下负万民乃可其奏哀不能自止左右尽悲待诏东方朔前上寿曰臣闻圣王为政赏不避仇讐诛不择骨肉书曰不偏不党王道荡荡此二者五帝所重三王所难也陛下行之天下幸甚臣朔奉觞昧死再拜上万岁寿
