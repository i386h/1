<!-- { "loadSidebar": true } -->
　　哲宗时司马光言户部尚书旧三司使之任其所管财谷事有散在五曹及寺监者并归户部诏从之寻以李常为尚书或疑其少干局虑不胜任光曰用常主邦计则人知朝廷不急于征利聚敛少息矣
　　刘摰苏辙论陆师闵增塲茶害过于市易乃贬师闵而遣户部郎中黄廉使蜀按察亷请熈秦茶勿改而罢成都茶塲许东路通商禁南茶每入陜西以利蜀货定博马岁额为万八千匹帝从之
　　徽宗时蔡京以丰亨豫大之説劝帝穷极侈靡乆而帑藏空竭言利之臣殆析秋毫宣和以来王黼专主应奉掊剥横赋以羡为功所入虽多国用日匮至是宇文粹中上言祖宗之时国计所仰皆有实数量入为出沛然有余近年诸局务应奉司妄耗百出若非痛行裁减虑智者无以善后于是诏蔡攸就尚书省置讲议财利司除茶法已有定制余并讲防条上攸请内侍职掌事干宫禁应裁省者委童贯取防由是不急之物无名之费悉议裁省帝亦自罢诸路应奉官吏减六尚岁贡物王黼既致仕朱勔力劝用蔡京帝从之京至是当国目昏眊不能事事悉决于季子绦凡京所判皆绦为之至代京入奏事绦每造朝侍从以下皆迎揖呫嗫耳语堂吏数十人抱案后从由是恣为奸利窃弄威柄骤引其妇兄韩侣为户部侍郎媒蘖宻谋斥逐朝士创宣和库式贡司四方之金帛与府藏之所储尽钩括以实之为天子私财白时中李邦彦等惟奉行文书而已
　　髙宗置总制司命户部尚书章谊措置财用以孟庾提领总制司先是帝在扬州四方贡赋不以期至吕頥浩叶梦得等言政和间陈亨伯为陜西转运使创经制钱大率添酒价增岁额官卖契纸与凡公家出纳每千收头子钱二十三文其后行之东南及京东西河北岁入数百万缗所补不细今边事未宁费用日广请复行之诸路一岁无虑数百万计贤于缓急暴敛多矣帝从之至是又因经制之额增析为总制钱岁收至七百八十余万缗
　　元世祖时卢世荣言天下岁课钞九十万余以臣经画之不取于民可增三百万事未行而中外已非议臣请与台院面议上前行之帝曰不必如此卿但言之世荣又言自王文统后钞法虚已乆宜括铜铸钱并制绫劵与钞参行泉杭二州宜立市舶转运司给民钱令商贩诸畨官取其息七民取其三各路虽设常平仓名存实废宜取权豪所擅铁冶铸器鬻之以其息储粟平粜则可均物价而获厚利民间酒课太轻宜官给钞行古酤法仍禁民私酤米一石取钞十贯可得二十倍国家以兵得天下不借粮餽惟资羊马宜于上都隆兴诸路买币帛易羊马选古人牧之岁收其皮毛筋角酥酪之用以十之二与牧者而马以备军兴羊以充赐予帝皆善而行之至是请立规措所所司官吏以善贾为之帝曰此何职世荣曰规画钱谷耳从之又言天下能规运钱谷者为阿哈玛特所用今悉以为汚滥黜之臣欲择而用之惧有言臣私有罪者帝曰何必计此第用其可用者于是擢用甚众
　　僧格摘委六部钩考百司仓库财谷复以为不専其任遂置征理司以主之时理筭之计行入仓库司钱谷者无不破产及当更代人皆弃家避之十月僧格又言湖广钱谷已责偿于平章约苏穆尔他省欺盗者必多请以叅知政事实都等十二人理筭江淮江西福建四川甘肃安西六省耗失之数给兵以卫其行诏皆从之既而行台侍御史程文海入朝言天子之职莫大于择相宰相之职莫大于进贤宰相不以进贤为急而惟以货殖为心非为上为德为下为民之意今权奸用事立尚书省钩考钱谷以割剥生民为务所委任者率皆贪饕邀利之人江南盗贼窃发良以此也臣窃以为宜清尚书之政损行省之权罢言利之官行恤民之事僧格大怒留京师不遣奏请杀之者六帝皆不允
　　魏天祐献计发民一万凿山炼银岁可得万五千两天祐乃赋民钱市银输官而私其百七十锭至是台臣以闻请追其赃而罢银冶从之时宁国路银冶课额二千四百两民皆市易以输未尝采之于山省臣以为言亦诏罢之
　　卢世荣居中书数月恃委任之专肆无忌惮视丞相犹虚位也左司郎中周戭因议事防有可否诬以沮格诏防入奏令杖一百斩之于是朝中震慑无敢言者监察御史陈天祥上疏言世荣始为江西盐转运使屡犯赃罪动数万计今竟不悛狂悖尤甚虽居丞辖实专大政恣行苛刻大肆诛求欲以一岁之期致十年之积考其行事不副所言始言能令钞法如旧钞今愈虚始言能令百物自贱物今愈贵始言不取于民能令课程增三百万锭今乃迫胁诸路官司虚增其数凡若所为动为民扰脱不早有更张须其自败正犹蠧虽就除木病深矣疏闻诏丞相以下杂问其罪复召天祥与世荣俱至世祖都亲鞫之一一欵服遂命诛之刲其肉以食鹰獭世荣初以言利进太子意深非之曰财非天降安能岁取赢乎僧格素主世荣者闻太子言不敢捄之英宗时上都云州兴和宣德蔚州奉圣州及鸡鸣山房山黄卢三义诸金银冶听民采炼以十分之三输官顺帝时令民入粟补官备赈济也有匿奸罪而输粟得七品杂流者为怨家所告有司议输粟例无有过不与之文中书右司郎中成遵以为卖官鬻爵已非令典况又卖与奸淫之人其何以为治必夺其敕还其粟着为令乃可从之

　　经济类编卷三十六
<子部,类书类,经济类编>
　　钦定四库全书
　　经济类编巻三十七
　　明　冯琦冯瑗　撰
　　财赋类三
　　劝农【二十二则】
　　管子治国篇　凡治国之道必先富民民富则易治也民贫则难治也奚以知其然也民富则安乡重家安乡重家则敬上畏罪敬上畏罪则易治也民贫则危乡轻家危乡轻家则敢陵上犯禁陵上犯禁则难治也故治国常富而乱国常贫是以善为国者必先富民然后治之昔者七十九代之君法制不一号令不同然俱王天下者何也必国富而粟多也夫富国多粟生于农故先王贵之　凡农者月不足而歳有余者也而上徴暴急无时则民倍贷以给上之徴矣耕耨者有时而泽不必足则民倍贷以取庸矣秋籴以五春粜以束是又倍贷也故以上之徴而倍取于民者四闗市之租府库之徴粟什一厮舆之事此四时亦当一倍贷矣夫以一民养四主故逃徙者刑而上不能止者粟少而民无积也常山之东河汝之间蚤生而晚杀五谷之所蕃熟也四种而五获中年亩二石一夫为粟二百石今也仓廪虚而民无积农夫以粥子者上无术以均之也故先王使农士商工四民交能易作终嵗之利无道相过也是以民作一而得均民作一则田垦奸巧不生田垦则粟多粟多则国富奸巧不生则民治富而治此王之道也不生粟之国亡粟生而死者霸粟生而不死者王粟也者民之所归也粟也者财之所归也粟也者地之所归也粟多则天下之物尽至矣故舜一徙成邑二徙成都三徙成国舜非严刑罚重禁令而民归之矣去者必害从者必利也先王者善为民除害兴利故天下之民归之所谓兴利者利农事也所谓除害者禁害农事也农事胜则入粟多入粟多则国富国富则安乡重家安乡重家则虽变俗易习敺众移民至于杀之而民不恶也此务粟之功也上不利农则粟少粟少则人贫人贫则轻家轻家则易去易去则上令不能必行上令不能必行则禁不能必止禁不能必止则战不必胜守不必固矣夫令不必行禁不必止战不必胜守不必固命之曰寄生之君此由不利农少粟之害也粟者王之本事也人主之大务有人之涂治国之道也
　　齐桓公曰牧民何先管子对曰有时先事有时先政有时先徳有时先恕飘风暴雨不为人害涸旱不为民患百川道年谷熟籴贷贱禽兽与人聚食民食民不疾疫当此时也民富且骄牧民者厚收善嵗以充仓廪禁薮泽此谓先之以事随之以刑敬之以礼乐以振其淫此谓先之以政飘风暴雨为民害涸旱为民患年谷不熟嵗饥籴贷贵民疾疫当此时也民贫且罢牧民者发仓廪山林薮泽以共其财后之以事先之以恕以振其罢此谓先之以徳其收之也不夺民财其施之也不失有徳富上而足下此圣王之至事也桓公曰善
　　吕览上农篇　古先圣王之所以导其民者先务于农民农非徒为地利也贵其志也民农则朴朴则易用易则边境安主位尊民农则重重则少私义少私义则公法立力専一民农则其产复其产复则重徙重徙则死其处而无二虑民本而事末则不令不令则不可以守不可以战民本而事末则其产约其产约则轻迁徙轻迁徙则国家有患皆有逺志无有居心民本而事末则好智好智则多诈多诈则巧法令以是为非以非为是后稷曰所以务耕织者以为本教也是故天子亲率诸侯耕帝籍田大夫士皆有功业是故当时之务农不见于国以教民尊地产也后妃率九嫔蚕于郊桑于公田是以春秋冬夏皆有麻枲丝茧之功以力妇教也是故丈夫不织而衣妇人不耕而食男女贸功以长生此圣人之制也故敬时爱日非老不休非疾不息非死不上田夫食九人下田夫食五人可以益不可以损一人治之十人食之六畜皆在其中矣此大任地之道也故当时之务不兴土功不作师徒庶人不冠弁娶妻嫁女享祀不酒醴聚众农不上闻不敢私籍于庸为害于时也然后制野禁茍非同姓农不出御女不外嫁以安农也野禁有五地未辟易不操麻不出粪齿年未长不敢为园囿量力不足不敢渠地而耕农不敢行贾不敢为异事为害于时也然后制四时之禁山不敢伐材下木泽人不敢灰僇缳网罝罦不敢出于门罛罟不敢入于渊泽非舟虞不敢縁名为害其时也若民不力田墨乃家畜国家难治三疑乃极是谓背本反则失毁其国凡民自七尺以上属诸三官农攻粟工攻器贾攻货时事不共是谓大凶夺之以土功是谓稽不絶忧唯必丧其粃夺之以水事是谓籥丧以继乐四隣来虚夺之以兵事是谓厉祸因胥嵗不举铚艾数夺民时大饥乃来野有寝耒或谈或歌旦则有昬丧粟甚多皆知其末莫知其本真
　　任地篇　后稷曰子能以窐为突乎子能藏其恶而揖之以隂乎子能使吾士靖而甽浴土乎子能使保湿安地而处乎子能使雚夷毋淫乎子能使子之野尽为泠风乎子能使藁数节而茎坚乎子能使穗大而坚均乎子能使粟圜而薄糠乎子能使米多沃而食之彊乎无之若何凡耕之大方力者欲柔柔者欲力息者欲劳劳者欲息棘者欲肥肥者欲棘急者欲缓缓者欲急湿者欲燥燥者欲湿上田弃亩下田弃甽五耕五耨必审以尽其深殖之度隂土必得大草不生又无螟蜮今兹美禾来兹美麦是以六尺之耟所以成亩也其博八寸所以成甽也耨柄尺此其度也其耨六寸所以间稼也地可使肥又可使棘人肥必以泽使苗坚而地隙人耨必以旱使地肥而土缓草諯大月冬至后五旬七日菖始生菖者百草之先生者也于是始耕孟夏之昔杀三叶而获大麦日至苦菜死而资生而树麻与菽此告民地寳尽死凡草生藏日中出狶首生而麦无叶而从事于蓄藏此告民究也五时见生而树生见死而获死天下时地生财不与民谋有年瘗土无年瘗土无失民时无使之治下知贫富利器皆时至而作渴时而止是以老弱之力可尽起其用曰半其功可使倍不知事者时未至而逆之时既徃而慕之当时而薄之使其民而郄之民既郄乃以良时慕此从事之下也操事则苦不知髙下民乃逾处种稑禾不为稑种重禾不为重是以粟少而失功
