<!-- { "loadSidebar": true } -->
　　吕安与嵇叔夜书　昔李叟入秦及闗而叹梁生适越登岳长谣夫以嘉遯之举犹怀恋恨况乎不得已者哉惟别之后离羣独游背荣宴辞伦好经逈路涉沙漠鸣鸡戒旦则飘尔晨征日薄西山则马首靡托寻歴曲阻则沈思纡结乘高逺眺则山川悠隔或乃回飚狂厉白日寝光崎岖交错陵隰相望徘徊九臯之内慷慨重阜之巅进无所依退无所据涉泽求蹊披榛覔路啸咏沟渠良不可度斯亦行路之艰难然非吾心之所惧也至若兰倾顿桂林移植根萌未树牙浅弦急常恐风波潜骇危机密发斯所以怵惕于长衢按辔而叹息者也又北土之性难以托根投人夜光鲜不按劒今将植橘柚于朔蔕华藕于修陵表龙章于祼壤奏韶武于聋俗固难以取贵矣夫物不我贵则莫之与莫之与则伤之者至矣飘飖逺游之士托身无人之郷总辔遐路则有前言之艰悬鞍陋宇则有后虑之戒朝霞啓晖则身疲于遄征太阳戢曜则情劬于夕惕肆目平隰则辽廓而无覩极聴修原则淹寂而无闻吁其悲矣心伤悴矣然后乃知步骤之士不足为贵也若乃顾影中原愤气云涌哀物悼世激情风烈龙睇大野虎啸六合猛气纷纭雄心四据思蹑云梯横奋八极披艰扫秽荡海夷岳蹴昆仑使西倒蹋泰山令东覆平涤九区恢廓宇宙斯亦吾之鄙愿也时不我与垂翼逺逝锋钜靡加翅翮摧屈自非知命谁能不愤悒者哉吾子植根芳苑擢秀清流布叶华崖飞藻云肆俯据潜龙之渊仰防栖鳯之林荣曜其前艳色饵其后良俦交其左声名驰其右翺翔伦党之间防姿帷房之里从容顾盼绰有余裕俯仰吟啸自以为得志矣岂能与吾同大丈夫之忧乐者哉去矣稽生永离隔矣焭焭飘寄临沙漠矣悠悠三千路难涉矣携手之期邈无日矣思心弥结谁云释矣无金玉尔音而有遐心身虽胡越意存防金各敬尔仪敦履璞沈繁华流荡君子弗钦临书怅然知复何云
　　齐谢朓辞子隆笺　朓闻潢污之水愿朝宗而毎竭驽蹇之乘希沃若而中疲何则臯壤摇落对之惆怅歧路东西或以呜唈或乃服义徒拥归志莫从邈若坠雨翩似秋蔕朓实庸流行能无筭属天地休明山川受纳襃采一介抽扬小善故舍耒场圃奉笔园东乱三江西浮七泽契阔戎旃从容防语长裾日曳后乘载脂荣立府庭恩加顔色沐髪晞阳未测涯涘抚臆论报早誓肌骨不悟沧溟未运波臣自荡渤澥方春旅翮先谢清切蕃房寂寥旧荜轻舟反溯吊影独留白云在天龙门不见去徳滋永思徳滋深唯待青江可望侯归艎于春渚朱邸方闻効蓬心于秋实如其簮履或存祍席无改虽复身填沟壑犹望妻子知归揽涕告辞悲来横集不任犬马之诚
　　奏记【七则】
　　汉董仲舒诣公孙记室　君侯以周召自然休质擢升三公统理海内总缉百寮未有半言之教郡国翕然望风更思改新以助至治羣众所占必有成功仲舒叩头死罪仲舒愚戆素无治名大汉之检式数蒙君侯哀怜之恩悮被非任无以称职仲舒窃见宰职任天下之重羣心所归须推贤佐以成圣化愿君侯大开萧相国求贤之路广选举之门既得其人接以周公下士之义即竒伟隐世异伦之人各思竭愚归往盛徳英俊满朝百能备具即君侯大立则道徳通化流四极仲舒愚陋经术浅薄所识褊陋不能赞扬万分君侯所弃捐窃闻春秋曰贤圣博观以彰其名择善者从之无所不聴又曰近而不言为谄逺而不言为怨故辄披心陈诚仲舒叩头死罪死罪夫尧舜三王之业皆由仁义为本仁者所以理人伦也故圣王以为治首或曰发号出令利天下之民者谓之仁政疾天下之害于人者谓之仁心二者备矣然后海内应以诚惟君侯深观往古思本仁义至诚而已方今闗东五谷咸贵家有饥饿其死伤者半盗贼并起发亡不止良民被害为圣主忧咎皆由仲舒等典职防禁无素当先坐仲舒叩头死罪死罪仲舒至愚以为扶衰止奸本在吏耳宜一考察天下领民之吏留心署置以明消灭邪枉之迹使百姓各安其产业无有寇盗之患以蠲主忧仲舒叩头死罪谨奉春秋署置术再拜君侯足下
　　杜钦见王鳯専政泰重戒之曰昔周公身有至圣之徳属有叔父之亲而成王有独见之明无信谗之聴然管蔡流言而周公惧穰侯昭王之舅也权重于秦威震邻敌有旦莫偃伏之爱心不介然有间然范睢起徒步由异国无雅信开一朝之説而穰侯就封及近者武安侯之见退三事之迹相去各数百嵗若合符节甚不可不察愿将军由周公之谦惧损穰侯之威放武安之欲毋使范睢之徒得间其説顷之复日蚀京兆尹王章上封事求见果言鳯専权蔽主之过宜废勿用以应天变于是天子感寤召见章与议欲退鳯鳯甚忧惧钦令鳯上疏谢罪乞骸骨文指甚哀太后涕泣为不食上少而亲倚鳯亦不忍废复起鳯就位鳯心慙称病笃欲遂退钦复説之曰将军深悼辅政十年变异不已故乞骸骨归咎于身刻己自责至诚动众愚知莫不感伤虽然是无属之臣执进退之分絜其去就之节者耳非主上所以待将军非将军所以报主上也昔周公虽老犹在京师明不离成周示不忘王室也仲山父异姓之臣无亲于宣就封于齐犹叹息永怀宿夜徘徊不忍逺去况将军之于主上主上之与将军哉夫欲天下治安变异之意莫有将军主上照然知之故攀援不遣书称公毋困我唯将军不为四国流言自疑于成王以固至忠鳯复起视事
　　王莽大司空王邑辟范升为议曹史时王莽频发兵役征赋繁兴升乃奏记大司空邑曰升闻子以人不间于其父母为孝臣以下不非其君上为忠今众人咸称朝圣皆曰公明葢明者无不见圣者无不闻今天下之事昭昭于日月震震于雷霆而朝云不见公云不闻则元元焉所呼天公以为是而不言则过小矣知而从令则过大矣二者于公无可以免宜乎天下归怨于公矣朝以逺者不服为至念升以近者不悦为重忧今动与时戾事与道反驰骛覆车之辙探汤败事之后后出益可怪晚发愈可惧耳方春嵗首而动发逺役藜藿不充田荒不耕谷价腾跃斛至数千吏人陷于汤火之中非国家之福也如此则胡貊守闗青徐之寇在于帷帐矣升有一言可以解天下倒悬免元元之急不可书传愿蒙引见极陈所怀
　　窦氏専政外戚奢侈赏赐过制仓帑为虚何敞奏记太尉宋由曰敞闻事君之义进思尽忠退思补过歴观世主时臣莫不各欲为化垂之无穷然而平和之政万无一者葢以圣主贤臣不能相遭故也今国家秉聪明之道明公履晏晏之纯徳君臣相合天下翕然治平之化有望于今孔子曰如有用我者三年有成今明公视事出入再期宜当克己以醻四海之心礼一谷不升则损服彻膳天下不足若已使然而比年水旱人不收获凉州縁边家被凶害男子疲于战陈妻女劳于转运老幼孤寡叹息相依又中州内郡公私屈竭此实损膳节用之时国恩覆载赏赉过度但闻腊赐自郎官以上公卿王侯以下至于空竭帑藏损耗国资寻公家之用皆百姓之力明君赐赉宜有品制忠臣受赏亦应有度是以夏禹圭周公束帛今明公位尊任重责深负大上当匡正纲纪下当济安元元岂但空空无违而已哉宜先正已以率羣下还得所赐因陈得失奏王侯就国除苑囿之禁节省浮费赈防穷孤则恩泽下畅黎庶悦豫上天聪明必有立应使百姓歌诵史官纪徳岂但子文逃禄公仪退食之比哉
　　梁冀骄暴不悛朝野嗟毒朱穆以故吏惧其衅积招祸奏记谏曰古之明君必有辅徳之臣规谏之官下至器物铭书成败以防遗失故君有正道臣有正路从之如升堂违之如赴壑今明将军地有申伯之尊位为羣公之首一日行善天下归仁终朝为恶四海倾覆顷者官人俱匮加以水虫为害京师诸官费用増多诏书发调或至十倍各言官无见财皆当出民榜掠割剥彊令充足公赋既重私敛又深牧守长吏多非徳选贪聚无厌遇人如虏或絶命于棰楚之下或自贼于迫切之求又掠夺百姓皆托之尊府遂令将军结怨天下吏人酸毒道路叹嗟昔秦政烦苛百姓土崩陈胜奋臂一呼天下鼎沸而面谀之人犹言安耳讳恶不悛卒至亡灭昔永和之末纪纲少弛颇失人望四五嵗耳而财空户散下有离心马免之徒乗敝而起荆阳之间几成大患幸赖顺烈皇后初政清静内外同力仅乃讨定今百姓戚戚困于永和内非仁爱之心可得容忍外非守国之计所宜久安也夫将相大臣均体元首共舆而驰同舟而济舆倾舟覆患实共之岂可以去明即味履危自安主孤时困而莫之防乎宜时易宰守非其人者减省第宅园池之费拒絶郡国诸所奉送内以自明外解人惑使挟奸之吏无所依托司察之臣得尽耳目宪度既张逺迩清壹则将军身尊事显徳燿无穷天道明察无言不信惟垂省览
　　梁商请李固为从事中郎商以后父辅政而柔和自守不能有所整裁灾异数见下权日重固欲令商先正风化退辞高满乃奏记曰春秋褒仪父以开义路贬无骇以闭利门夫义路闭则利门开利门开则义路闭也前孝安皇帝内任伯荣樊丰之属外委周广谢恽之徒开门受赂署用非次天下纷然怨声满道朝廷初立颇存清静未能数年稍复堕损左右党进者日有迁拜守死善道者滞涸穷路而未有改敝立徳之方又即位以来十有余年圣嗣未立羣下继望可令中宫博简嫔媵兼采微贱宜子之人进御至尊顺助天意若有皇子母自乳养无委保妾医巫以致飞燕之祸明将军望尊位显当以天下为忧崇尚谦省垂则万方而新营祠堂费功亿计非以昭明令徳崇示清俭自数年以来灾怪屡见比无雨润而沉隂郁泱宫省之内容有隂谋孔子曰智者见变思刑愚者覩怪讳名天道无亲可为只畏加近者月食既于端门之侧月者大臣之体也夫穷高则危大满则溢月盈则缺日中则移凡此四者自然之数也天地之心福谦忌盛是以贤达功遂身退全名养夀无有怵廹之忧诚令王纲一整道行忠立明公踵伯成之高全不朽之誉岂与此外戚凡辈躭荣好位者同日而论哉固狂夫下愚不达大体窃感古人一饭之报况受顾遇而容不尽乎
　　晋阮籍奏记太尉蒋济　伏惟明公以含一之徳据上台之位英豪翘首俊贤抗足开府之日人人自以为掾属辟书始下而下走为首昔子夏处于西河之上而文侯拥篲邹子居于黍谷之隂而昭王陪乗夫布衣韦带之士孤居特立王公大人所以礼下之者为道存也今籍无邹卜之道而有其陋猥见采择无以称当方将耕于东臯之阳输黍稷之税负薪疲病足力不彊补吏之召非所克堪乞回谬恩以光清举

　　经济类编卷五十一
　　钦定四库全书
　　经济类编卷五十二
　　明　冯琦冯瑗　撰
　　文学类六
　　赞颂【五则】
　　农王粹以贵公子尚主馆宇甚盛图庄周于室广集朝士使稽含为之赞含援笔为吊文文不加防其序曰帝婿王逺华池丰屋广延贤彦图庄生垂纶之象记先达辞聘之事画真人于刻桶之室载退士于进趣之堂可谓托非其所可吊不可赞也其辞曰迈矣庄周天纵特放大块授其生自然资其量器虚神清穷极旷人伪俗季真风既散野无讼屈之声朝有争宠之叹上下相陵长幼失贯于是借虚以助溺引道徳以自奬户咏恬旷之辞家画老庄之象今王生沉沦名利身尚帝女连耀三光有出无处池非岩石之溜宅非茅茨之宇驰屈产于皇衢画兹象其焉取嗟乎先生高迹何局生处岩岫之居死寄雕楹之屋托非其所没有余辱悼大道之湮晦遂含悲而吐曲粹有愧色
