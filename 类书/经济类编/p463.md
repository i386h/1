<!-- { "loadSidebar": true } -->
　　黄帝造厯元起辛卯颛顼用乙卯虞用戊午夏用丙寅殷用甲寅周用丁巳鲁用庚子汉兴承秦初用乙卯至武帝元封作太初厯刘歆作三统厯始立积年日法以为推歩之凖后世因之厯唐而宋更元改法者凡数十家古耶律楚材进庚午元厯楚材辽东丹王突欲八世孙金尚书右丞履之子贞祐三年为中都行省员外郎中都陷遂降于古通术数之学尤于太时从征西域以金大明厯不应制庚午元厯上之古主每征伐必令楚材预卜吉凶亦自灼羊脾以符之然后行厯元行授时厯郭守敬等以为金虽改厯止因刘宋之厯微加增益未尝测验于天况冬至者厯之本而求厯本者在验气汴宋旧仪今多不协乃与南北日官陈鼎臣等创造仪像圭表为器凡十有三复遣监候官十四人分道测验凡二十七所徧参厯法酌取中数成新厯上之言自汉以后厯法经七十改创法者十三家今所考正者凡七事所创法者五事其法视古皆密而又悉去诸厯积年月日法之傅会者一本天道自然之数可以施之永久而无厯上赐名曰授时颁之天下

　　经济类编卷七十六
　　钦定四库全书
　　经济类编卷七十七
　　明　冯琦冯瑗　撰
　　天类三
　　祥瑞【八则】
　　周成王时有三苗贯桑而生同为一秀大防盈车民得而上之成王成王问周公此何也周公曰三苗同秀为一意天下其和而为一乎后三年则越裳氏重译而朝曰道路悠逺山川阻深恐一使之不通故重三译而来朝也周公曰德泽不加则君子不飨其质政令不施则君子不臣其人译曰吾受命于吾国之黄髪乆矣天之无烈风淫雨意中国有圣人邪有则盍朝之然后周公敬受其所以来矣
　　叔孙氏之车士曰子鉏商采薪于大野获麟焉折其前左足载以归叔孙以为不祥弃之于郭外使人告孔子孔子往观之曰麟也胡为来哉胡为来哉反袂拭靣涕泣霑襟叔孙闻之然后取之子贡问曰夫子何泣尔孔子曰麟之至为明王也出非其时而见害吾是以伤焉汉刘向辨物篇　凡六经帝王之所着莫不致四灵焉德盛则以为畜治平则时气至矣故麒麟麕身牛尾圆顶一角含仁怀义音中律吕行步中规折旋中矩择土而践位平然后处不羣居不旅行纷乎其有文质也幽闲则循循如也动则有容仪黄帝即位惟圣恩承天明道一修惟仁是行宇内和平未见凤凰惟思影像夙夜晨兴于是乃问天老曰凤仪何如天老曰夫凤鸿前麟后蛇颈鱼尾鹤植鸳鸯思丽化枯折所志龙文身燕喙鸡噣骈翼而中注首戴德顶掲义背负仁心信智食则有质饮则有仪往则有文来则有嘉晨鸣曰明昼鸣曰保长飞鸣曰上翔集鸣曰归昌翼挟义抱忠足履正尾系武小声合金大声合鼔延颈奋翼五光备举光兴八风气降时雨此谓凤仪夫惟凤为能究万物通天祉象百状达于道去则有灾见则有福览九州观八极备文武正王国严照四方仁圣皆伏故得凤之像一者凤过之得二者凤下之得三者则春秋下之得四者则四时下之得五者则终身居之黄帝曰于戯盛哉于是乃备黄冕带黄绅斋于中宫凤乃蔽日而降黄帝降自东阶西靣啓首曰皇天降兹敢不承命于是凤乃遂集东囿食帝竹实栖帝梧树终身不去诗云凤凰鸣矣于彼髙冈梧桐生矣于彼朝阳菶菶萋萋雍雍喈喈此之谓也
　　终军济南人年十八至长安上书言事汉武帝异其文拜谒者给事中上幸雍祠五畤获白麟一角而五蹄又得竒木其枝旁出輙复合于木上上异此二物愽谋羣臣终军对　臣闻诗诵君德乐舞后功异经而同指明盛德之所隆也南越窜屏葭苇与鸟鱼同羣正朔不及其俗有司临境而东瓯内附闽王伏辜南越赖救北胡随畜荐居禽兽行虎狼心上古未能摄大将军秉钺单于奔幕骠旌昆邪右衽是泽南洽而威北畅也若罚不阿近举不遗逺设官俟贤悬赏待功能者进以保禄罢者退而劳力刑于宇内矣履众美而不足怀圣明而不专逮三宫之文质章厥职之所宜封禅之君无闻焉夫天命初定万事草创及臻六合同风九州共贯必待明圣润色祖业传于无穷故周至成王然后制定而休徴之应见陛下盛日月之光垂圣思于勒成专神明之敬奉燔瘗于郊宫献享之精交神积和之气塞明而异兽来获宜矣昔武王中流未济白鱼入于王舟俯取以燎羣公咸曰休哉今郊祀未见于神祗而获兽以馈此天之所以示飨而上通之符合也宜因昭时令日改定告元苴白茅于江淮发嘉号于营丘以应缉熙使着事者有纪焉盖六鶂退飞逆也白鱼登舟顺也夫明闇之徴上乱飞鸟下动渊鱼各以类推今野兽并角明同本也众支内附示无外也若此之应殆将有解编髪削左袵袭冠带要衣裳而防化者斯拱而俟之耳
　　宣帝时黄霸代丙吉为丞相霸材长于治民及为丞相总纲纪号令风采不及丙魏于定国功名损于治郡时京兆尹张敞舍鹖雀飞集丞相府霸以为神雀议欲以闻敞奏霸曰窃见丞相请与中二千石博士杂问郡国上计长吏守丞为民兴利除害成大化条其对有耕者让畔男女异路道不拾遗及举孝子弟弟贞妇者为一辈先上殿举而不知其人数者次之不为条教者在后叩头谢丞相虽口不言而心欲其为之也长吏守丞对时臣敞舍有鹖雀飞止丞相府屋上丞相以下见者数百人邉吏多知鹖雀者问之皆阳不知丞相图议上奏曰臣闻上计长吏守丞以兴化条皇天报下神雀后知从臣敞舍来乃止郡国吏窃笑丞相仁厚有知畧微信竒怪也昔汲黯为淮阳守辞去之官谓大行李息曰御史大夫张汤怀诈阿意以倾朝廷公不早白与俱受戮矣息畏汤终不敢言后汤诛败上闻黯与息语乃抵息罪而秩黯诸侯相取其思竭忠也臣敞非敢毁丞相也诚恐羣臣莫白而长吏守丞畏丞相指归舍法令各为私教务相增加浇淳散朴并行伪貌有名亡实倾摇解怠甚者为妖假令京师先行让畔异路道不拾遗其实无益廉贪贞滛之行而以伪先天下固未可也即诸侯先行之伪声轶于京师非细事也汉家承敞通变造起律令所以劝善禁奸条贯详备不可复加宜令贵臣明饬长吏守丞归告二千石举三老孝弟力田孝廉廉吏务得其人郡事皆以义法令检式毋得擅为条教敢挟诈伪以奸名誉者必先受戮以正明好恶天子嘉纳敞言召上计吏使侍中临饬如敞指意霸甚慙
　　鲍照河清颂　臣闻善谈天者必徴像于人工言古者先考绩于今鸿羲以降遐哉邈乎镂山岳雕篆素昭德垂可谓多矣而史编唐尧之功载格于上下乐登文王之操称于昭于天素狐玉聿彰符命朴牛文螾爰定祥厯鱼鸟动色禾稚兴让皆物不盈眦而美溢金石颂声为之而寝诗人于是不作庸非惑欤自我皇宋之承天命也仰应龙木之精俯协水之灵君圉帝寳粲烂瑰英固以业光曩代事华前徳矣圣上天飞践极迄兹二十有四载道化周流泽汪濊地平天成含生阜熙文同轨通表里厘福曜德中区黎庶知让观英遐外夷貊怀恵秩礼恤勤散露台之金赈民舒国倾御邸之粟约违廹胁奢去甚泰防无留饮畋不盘乐物色异人优游鲠直显靡失心幽无怨精炤日月事洞天情故不劳仗斧之使号令不肃而自严无辱凤举之事灵怪不名而自彰万里神行飚尘不起农商野庐邉城偃析冀马南金填委内府驯象栖爵充罗外苑阿纨纂组之饶衣覆宗国鱼盐杞梓之利傍瞻荒遐士民殷富繁轶五陵宫宇宏丽崇冠山川闾闬有盈歌吹无絶朱轮叠辙华冕重肩岂徒世无穷人民获休息朝呼韩罢酤铁而已哉是以嘉祥累仍福应尤盛青丘之狐丹穴之鸟栖阿阁游禁园金芝九茎木禾六秀铜池发膏亩宜以竭荐郊庙和协律吕烟霏雾集不可胜纪然而圣上犹夙兴昧旦若有望而未至宏规逺图如有追而莫及神明之贶推而弗居也是以琬碑镠检盛典芜而不治朝神省方大化抑而未许崇文协律之士蕴儛颂于外坐朝陪宴之臣怀揄扬于内三灵伫睠九壤注心既有日矣岁宫干维月邅苍陆长河巨济异源同清澄波万壑洁澜千里斯诚旷世伟观昭啓皇明者也语曰影従表瑞従德此其效焉宣尼称凤鸟不至河不出图传曰俟河之清人夀防何皆伤不可见者也然则古人所未见者今殚见之矣孟轲曰千载一圣是旦暮也岂不信哉夫四皇六帝树声长世大寳也泽浸羣生国富刑清鸿德也制礼裁乐惇风迁俗文教也诛棰羯黠束颡象阙武功也鸣禽跃鱼涤秽河渠至祥也大寳鸿德文教武功其崇如此幽明同赞民秪与能厥应如彼唯天为大尧实则之皇哉唐哉畴与为侣抑又闻之势之所覃者浅则美之所传者近道之所感者深则庆之所流者逺是以丰功韪命润色縢筞盛德形容藻被歌颂察之上代则奚斯吉甫之徒鸣玉銮于前视之中古则相如王褒之属驰金羁于后絶景光清埃继路故班固称汉成之世奏御者千有余篇文章之盛与三代同风由是言之斯廼臣子旧职国家通议不可辍也臣虽不敏敢不勉乎乃作颂曰窥刋崩石捃逸残竹巢风寂寥羲埃绵邈钜生大年赡学渊闻鞶绣成景粉缋颛轩徒翫井科未睹天河亘古通今明鲜晦多千龄一见书史登歌旋我皇驾揆景方涂凌周躐殷蹶唐轹虞如彼七纬累璧重珠髙祖拨乱首物定灵更开天地再铸羣生帝御三杰龙步八坰朔南暨教海北腾声沦深格髙浃遐洞防毚鼎迁宋圭告成大明方徽鸿光中微圣命谁堪皇厯攸归谋従筮协神与民推黄旗西映紫盖东辉纳瑞螭玉升政衡机金轮豹饰珠冕龙衣正位北辰垂拱南靣天下何思日用防倦复礼归仁劝恒通变一物有违戚言毁膳菲躬简法厚下安宅谦德弥光损道滋益孝崇飨祀勤隆耕籍饘酎秋羊封墐春骼婴耄兼粱鳏孤重帛体由学染俗以教迁礼导刑清乐鬯风宣分衢让齿折讼推田野旌伏彦朝赏登贤儒训优柔武节焱鸷文宪精戎容犀利枢钤明审程彠周备吏砺平端民羞幸觊桴皷凝埃烽驿垂辔销我长兵归为农器闽外水乡鄣表炎国陇首西南渤尾东北赩赩岭丹浑浑泉黒移琛云勉转隼卭狼歌荐功鸟谭陈德治博化光民阜财盛斑白行謡青绮髙咏云表幽和物章明庆丽植雕质蠢行藻性仁草晨莩德宿宵映海无隠飚山有黄落牛羊内首闾户外拓瑞木朋生祥禽辈作薰风荡闺饴露流閤器范神妙剂调象药匪直也斯伟庆芳溱注彼四渎媚此双川伏灵遥纪閟贶遐年澄波【缺】岳镜流防山泉室凝淀水府清涓俛瞰夷都降眡骊渊朱宫潜耀紫阁隂鲜昔在爽德王风不昌廼溢廼竭或壅或亡洁源滥壑曾是未央先民永慨大道悠长云何其实钟我皇闻诸师说天竦听宻分介焉如响匪逺惟疾矧是皇心妙夫贞一左右天经户牖人术訏谟布简丝言盈室秽有绵祀清岂崇日一人之庆吹万禀和灵根方固修源重波副睿贰哲帝体皇柯景云蔚岳秀星骈罗垂先九野腾响四遐辅车鼎足槃石虎牙世匹周室基永汉家泰阶既平洪河既清大人在上区宇文明樵夫议道渔父濯缨臣照作颂铺德树声
　　唐德宗时泽川上庆云图上曰朕以时和年丰为嘉祥以进贤庆忠为良瑞如卿云灵芝珍禽竒兽怪草异木何益于人布告天下自今有此毋得上献内庄宅有官租万四千余斛上令分给所在充军储先是外国屡献驯象上曰象费豢养而违物性将安用之命縦于荆山之阳及豹貀鬬鸡猎犬之类悉縦之又出宫女数百人于是中外皆恱淄青军士至投兵相顾曰明主出矣吾属犹反乎
