<!-- { "loadSidebar": true } -->
　　汉文帝时厉王有材力力扛鼎乃往请辟阳侯阳侯出见之即自裒金椎椎之命从者刑之驰诣阙下肉袒而谢曰臣母不当坐赵待事辟阳侯力能得之吕后不争罪一也赵王如意子母无罪吕后杀之辟阳侯不争罪二也吕后王侯吕欲以危刘氏辟阳侯不争罪三也臣谨为天下诛贼报母之仇伏阙下请罪文帝伤其志为亲故不治赦之当是时自薄太后及太子诸大臣皆惮厉王厉王以此归国益恣不用汉法出入警跸称制自作法令数上书不逊顺文帝重自切责之时帝舅薄昭为将军尊重上令予厉王书諌数之　窃闻大王刚直而勇慈惠而厚贞信多断是天以圣人之资奉大王也甚盛不可不察今大王所行不称天资皇帝初即位易王侯邑在淮南者大王不肯皇帝卒易之使大王得三县之实甚厚大王以未尝与皇帝相见求入朝见未毕昆弟之欢而杀列侯以自为名皇帝不使吏与其间赦大王甚厚法二千石缺辄言汉补大王逐汉所置而请自置相二千石皇帝骫天下正法而许大王甚厚大王欲属国为布衣守冢真定皇帝不许使大王毋失南面之尊甚厚大王宜日夜奉法度修贡职以称皇帝之厚徳今乃轻言恣行以负谤于天下甚非计也夫大王以千里为宅居以万民为臣妾此髙皇帝之厚徳也高帝霜露沐风赴矢石野战攻城身被创痍以为子孙成万世之业艰难危苦甚矣大王不思先帝之艰苦日夜怵惕修身正行养牺牲丰粢盛奉祭祀以无忘先帝之功徳而欲属国为布衣甚过且夫贪让国土之名轻废先帝之业不可以言孝父为之基而不能守不贤不求守长陵而求之真定先母后父不谊数逆天子之令不顺言节行以髙兄无礼幸臣有罪大者立断小者肉刑不仁贵布衣一劒之任贱王侯之位不知不好学问大道触情妄行不祥此八者危亡之路也而大王行之弃南面之位奋诸贲之勇常出入危亡之路臣之所见髙皇帝之神必不庙食于大王之手明矣昔者周公诛管叔放蔡叔以安周齐桓杀其弟以反国秦始皇杀两弟迁其母以安秦韩王亡代高帝夺之国以便事济北举兵皇帝诛之以安汉故周齐行之于古秦汉用之于今大王不察古今之所以安国便事而欲以亲戚之意望于太上不可得也亡之诸侯游宦事人及舎匿者论皆有法其在王所吏主者坐今诸侯子为吏者御史主为军吏者中尉主客出入殿门者衞尉大行主诸从蛮夷来归谊及以亡名数自占者内史县令主相欲委下吏无与其祸不可得也王若不改汉系大王邸论相以下为之奈何夫堕父大业退为布衣所哀幸臣皆伏法而诛为天下笑以羞先帝之徳甚为大王不取也宜急改操易行上书谢罪曰臣不幸早失先帝少孤吕氏之世未尝忘死陛下即位臣怙恩徳骄盈行多不轨追念罪过恐惧伏地待诛不敢起皇帝闻之必喜大王昆弟欢欣于上羣臣皆得延寿于下上下得宜海内常安愿熟计而疾行之行之有疑祸如发矢不可追已
　　崔骃诫窦宪书　骃闻交浅而言深者愚也在贱而望贵者惑也未信而纳忠者谤也三者皆所不宜而或蹈之者思效其区区愤盈而不能已也窃见足下体淳淑之姿躬髙明之量意美志厉有上贤之风骃幸得充下馆序后陈是以竭其拳拳敢进一言传曰生而富者骄生而贵者傲生富贵而能不骄傲者未之有也今宠禄初隆百僚观行当尧舜之盛世处光华之显时岂可不庶几夙夜以永终誉申伯之美致周召之事乎语曰不患无位患所以立昔冯野王以外戚居位称为贤臣近因衞尉克己复礼终受多福郯氏之宗非不尊也阳侯之族非不盛也重侯累将建天枢执斗柄其所以获讥于时垂愆于后者何也盖在满而不挹位有余而仁不足也汉兴以后迄于哀平外家二十保族全身四人而已书曰鉴于有殷可不慎哉窦氏之兴肇自孝文二君以淳淑守道成名先日安丰以佐命着徳显自中兴内以忠诚自固外以法度自守卒享祚国垂祉于今夫谦徳之光周易所美满溢之位道家所戒故君子福大而愈惧爵隆而益恭逺察近览俯仰有则铭诸几杖刻诸盘杅矜矜业业无怠无荒如此则百福是荷庆流无穷矣
　　卢植规窦武书　植闻嫠有不恤纬之事漆室有倚楹之戚忧深思逺君子之情夫士立争友义贵切磋书陈谋及庶人诗咏询于刍荛植诵先王之书久矣敢爱其瞽言哉今足下之于汉朝犹旦奭之在周室建立圣王四海有系论者以为吾子之功于斯为重天下聚目而视攅耳而听谓准之前事将有景风之祚寻春秋之义王后无嗣择立亲长年均以徳徳均则决之卜筮今同宗相后披图案牒以次建之何勲之有岂横叨天功以为己力乎宜辞大赏以全身名又比世祚不竞仍求外嗣可谓危矣而四方未宁盗贼伺隙恒岳勃碣特多奸盗将有楚人胁比尹氏立朝之变宜依古礼置诸子之官征王侯爱子宗室贤才外崇训道之义内息贪利之心简其良能随用爵之彊干弱枝之道也
　　袁术在南阳户口尚数十百万而不修法度以钞掠为资奢恣无厌百姓患之又少见防书言代汉者当涂髙自云名字应之又以袁氏出陈为舜后以黄代赤徳运之次遂有僣逆之谋又闻孙坚得传国玺遂拘坚妻夺之兴平二年冬天子播越败于曹阳术大防羣下因谓曰今海内鼎沸刘氏微弱吾家四世公辅百姓所归欲应天顺民于诸君何如众莫对主簿阎象进曰昔周自后稷至于文王积徳累功三分天下犹服事殷明公虽奕世克昌孰若有周之盛汉室衰微未至殷纣之敝也术嘿然使召张范范辞疾遣弟承往应之术问曰昔周室陵迟则有桓文之霸秦失其政汉接而用之今孤以土地之广士人之众欲徼福于齐桓拟迹于髙祖可乎承对曰在徳不在众茍能用徳以同天下之欲虽云匹夫霸王可也若陵僣无度干时而动众之所弃谁能兴之术不悦自孙坚死子策复领其部曲遣击扬州刺史刘繇破之策因据江东策闻术将欲僣号与书諌曰董卓无道陵虐王室祸加太后暴及农天子播越宫庙焚毁是以豪杰发愤沛然俱起元恶既毙幼主东顾乃使王人奉命宣明朝恩偃武修文与之更始然而河北异谋于黒山曹操毒被于东徐刘表僣乱于南荆公孙叛逆于朔北正礼阻兵徳争盟是以未获从命櫜弓戢戈甞谓使君与国同防而舎是弗恤完然有自取之志惧非海内企望之意也成汤讨桀称有夏多罪武王伐纣曰殷有重罚此二王者虽有圣徳假使时无失道之过无由逼而取也今主上非有恶于天下徒以防小胁于彊臣异于汤武之时也又闻防主明智聪敏有夙成之徳天下虽未被其恩咸归心焉若辅而兴之则旦奭之美率土所望也使君五世相承为汉宰辅荣宠之盛莫与为比宜效忠守节以报王室时人多惑图纬之言妄牵非类之文茍以悦主为美不顾成败之计古今所慎可不熟虑忠言逆耳駮议致憎茍有益于尊明无所敢辞术不纳防遂絶之
　　晋谢万为豫州都督王羲之遗书诫之曰以君迈徃不屑之韵而俯同羣辟诚难为意也然所谓通识正自当随事行藏乃为逺耳愿君每与士之下者同则尽善矣食不二味居不重席此复何有而古人以为美谈济否所由实在积小以致高大君其存之万不能用果败谢安爱好声律朞功之惨不废妓乐颇以成俗王坦之非而苦諌之安遗坦之书曰知君思相爱惜之至仆所求者声谓称情义无所不可为复以自娱耳若絜轨迹崇世教非所拟议亦非所屑常谓君粗得鄙趣者犹未悟之濠上邪故知莫逆未易为人坦之答曰具君雅防此是诚心而行独往之美然恐非大雅中庸之谓意者以为人之体韵犹器之方员方员不可错用体韵岂可易处各顺其方以其业则岁寒之功必有成矣吾子少立徳行体议淹允加以令地优游自居佥曰之谈咸以清逺相许至于此事实有疑焉公私二三莫见其可以此为濠上悟之者得无鲜乎且天下之寳故为天下所惜天下之所非何为不可以天下为心乎想君幸复三思书往反数四安竟不从
　　袁乔与禇裒友善及康献皇后临朝乔与裒书曰皇太后践登正祚临御皇朝将军之于国外姓之太上皇也至于皇子近属咸有揖让之礼而况策名人臣而交媟人父天性攸尊宜体国而重矣故友之好请于此辞染丝之变墨翟致怀歧路之感杨朱兴叹况与将军游处少长虽世誉先后而臭味同归也平昔之交与礼数而降箕踞之懽随时事而替虽欲虚咏濠肆脱落仪制其能得乎来物无停变化迁代岂惟寸晷事亦有之夫御器者神制众以约愿将军怡情无事以理胜为任亲仗贤达以纳善为大执笔惆怅不能自尽论者以为得体慕容皝与庾氷书曰君以椒房之亲舅氏之昵总据枢机出内王命兼拥列将州司之位昆弟网罗显布畿甸自秦汉以来隆赫之极岂有若此者乎以吾观之若功就事举必享申伯之名如或不立将不免梁窦之迹矣每覩史传未尝不宠恣母族使执权乱朝先有殊世之荣寻有负乗之累所谓爱之适足以为害吾常忿歴代之主不尽防萌终宠之术何不业以一土之封令藩国相承如周之齐陈如此则永保南面之尊复何黜辱之忧乎窦武何进好善虚巳贤士归心虽为阉竖所危天下嗟痛犹有能履以不骄图国亡身故也方今四海有倒悬之急中夏逋僣逆之冦家有漉血之怨人有复讐之憾宁得安枕逍遥雅谈卒岁邪吾虽寡徳过先帝列将之授以数郡之人尚欲幷吞彊虏是以自顷迄今交锋接刃一时务农三时用武而犹师徒不顿仓有余粟敌人日畏我境日广况乃皇者之威堂堂之势岂可同年而语哉
　　殷浩识度清逺弱冠有美名尤善言与叔父融俱好老易融与浩口谈则辞屈着篇则融胜浩由是为风流谈论者所宗或问浩曰将莅官而梦棺将得财而梦粪何也浩曰官本臭腐故将得官而梦棺钱本粪土故将得钱而梦污秽时人以为名言三府辟皆不就征西将军庾亮引为记室防军累迁司徒左长史安西庾翼复请为司马除侍中安西军司并称疾不起遂屏居墓所几将十年于时拟之管葛王蒙谢尚犹伺其出处以卜江左兴亡因相与省之知浩有确然之志既反相谓曰深源不起当如苍生何庾翼贻浩书曰当今江东社稷安危内委何禇诸君外托庾桓数族恐不得百年无忧亦朝夕而弊足下少标令名十余年间位经内外而欲潜居利贞斯理难全且夫济一时之务须一时之胜何必徳均古人韵齐先达邪王夷甫先朝风流士也然吾薄其立名非真而始终莫取若以道非虞夏自当超然独往而不能谋始大合声誉极致名位正当抑扬名教以静乱源而乃髙谈庄老説空终日虽云谈道实长华竞及其末年人望犹存思安惧乱寄命推务而甫自申入徇小好名既身囚胡虏弃言非所凡明徳君子遇防处际宁可然乎而世皆然之益知名实之未定弊风之未革也浩固辞不起
