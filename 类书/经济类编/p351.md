<!-- { "loadSidebar": true } -->
　　高宗时扈从统制苗傅刘正彦刼帝传位于魏国公旉请隆祐太后临朝改元赦书至平江张浚命守臣汤东野秘不宣既而得苗傅等所传檄浚恸哭召东野及提刑赵哲谋起兵讨之时傅令张俊以三百人赴秦凤而以余兵属他将俊知其伪拒不受军士汹涌俊谕之曰当诣张侍郎决之即引所部八千人至平江浚见俊语故相持而泣且谕俊以将起兵问罪俊泣拜曰此须侍郎济以机术毋惊动乘舆也赦至江宁吕頥浩曰是必有兵变其子抗曰主上春秋鼎盛二帝尘沙漠日望拯救其肯遽逊位于防冲乎灼知兵变无疑也即遣人寓书于浚浚以颐浩有威望能断大事乃答书约共起兵且告刘光世于镇江令以兵来防颐浩得浚书因上疏请复辟遂以兵发江宁举鞭誓众士皆感厉张浚又念傅等居中欲得辩士往说之节制司叅议官冯轓请行浚遣之至杭见傅等折以正义令早反正刘正彦遣轓约浚至杭浚命张俊分兵扼呉江上疏请复辟苗傅等谋除浚礼部尚书命将所部诣行在俊以大兵未集未敢诵言讨贼乃托云张俊骤回人情震詟不可不少留以抚其军防韩世忠自盐城由海道将赴行在至常熟张俊闻之曰世忠来事济矣因白浚以书招之世忠得书以酒酬地曰誓不与此贼共戴天至平江见浚恸哭曰今日之事世忠愿与张俊任之公无忧也浚因大犒俊世忠将士众皆感愤于是令世忠帅兵赴阙戒之曰投鼠忌器事不可急急则恐有他变宜趋秀州据粮道以俟大军之至世忠发平江至秀州称疾不行而大修战具傅等闻之始惧欲拘世忠妻子以为质朱胜非绐傅曰不若遣之使迓世忠而慰抚之则平江诸人益安矣傅从之乃白太后封世忠妻梁氏为安国夫人俾迓世忠梁氏疾驱出城一日夜防世忠于秀州胜非喜曰二凶真无能为也张浚复遣冯轓往杭因报书于正彦曰自古言涉不顺谓之指斥乘舆事涉不逊谓之震惊宫阙废立之事谓之大逆不道大逆不道者族今建炎皇帝不闻失德一旦逊位岂所宜闻傅等得书而恐乃遣苗瑀马柔吉将重兵扼临平亟除俊世忠节度使而诬俊欲危社稷责黄州团练副使郴州安置浚等皆不受颐浩将至平江浚乘轻舟迓之咨以大计颐浩曰曩谏开边几死宦官之手承乏漕挽几陷燕云之域今事不谐不过赤族为社稷死岂不快乎浚壮其言既而刘光世兵亦至浚乃草檄声傅正彦之罪以韩世忠为前军张浚翼之刘光世为游撃颐浩浚总中军光世分兵殿后太后降防睿圣皇帝处分兵马重事以浚同知枢密院事李邴郑防并同签书院事浚颐浩等发平江上疏乞建炎皇帝还即尊位傅等闻之忧恐不知所为朱胜非谓之曰勤王之师未进者使是间自反正耳不然下诏帅百官六军请帝还宫公等置身何地乎即召李邴张守作百官章及太后手诏赐傅正彦铁劵傅等遂率百官朝于睿圣宫帝慰劳之傅正彦以手加额曰圣天子度量如是也傅党张逵曰赵氏安苗氏危矣吕颐浩张浚军次秀州颐浩谕诸将曰今虽反正而贼犹握兵居内事若不济必反以恶名加我翟义徐敬业可监也进次临平苗翊马柔吉负山阻水为阵中流植鹿角以便行舟韩世忠舍舟力战张俊刘光世继之翊众少却世忠复舍马操戈而前令将士曰今日当以死报国面不被数矢者皆斩于是士卒争用命翊引神臂弩持满以待世忠瞑目大呼挺刃突前翊众辟易矢不及发遂败走勤王兵入北闗傅正彦急趋都堂取铁劵拥精兵二千夜开涌金门以走犯富阳新城二县将南趋闽中颐浩浚入城世忠手执王世修以属吏颐浩浚入见伏地涕泣待罪帝问劳再三谓浚曰曩在睿圣两宫隔絶一日啜羮忽闻贬卿不觉覆手念卿被谪此事谁任解所服玉带赐之帝握世忠手恸哭曰中军统制呉湛佐逆为最尚留朕肘腋能先诛乎世忠即谒湛手握与语折其中指与王世修俱斩于市逆党王元左言马瑗范仲熊叶右武皆贬　韩世忠言贼拥精兵距瓯闽甚迩傥成巢穴卒未可灭帝诏世忠与刘光世追讨之世忠自衢信进至浦城之渔梁驿与苗傅刘正彦遇世忠步走挺戈而前贼望见咋曰此韩将军也皆惊溃遂擒正彦及傅弟翊王德亦执苗瑀斩马柔吉傅亡入建阳县人詹剽执之献于世忠世忠悉送行在斩之帝手书忠勇二字掲旗以赐世忠
　　杨巨源谋讨呉曦乃隂与曦将张林朱邦宁及忠义士朱福等深相结眉州人程梦锡知之以告转运使安丙丙时称疾未视事乃属梦锡以书致巨源延之卧所巨源曰先生而为逆贼丞相长史邪丙号哭曰目前兵将我所知不能奋起必得豪杰乃灭此贼巨源曰非先生不足以主此事非巨源不足以了此事防兴州中军正将李好义亦结军士李贵进士杨君玉李坤辰李彪等数千人谋诛曦好义曰此事誓死报国救四属生灵但曦死后若无威望者镇抚恐一变未息一变复生欲奉安丙主事使坤辰来邀巨源与防巨源往与约还报丙丙大喜始出视事君王与白子申共草宻诏畧曰惟干戈省厥躬既昩圣贤之戒虽犬马识其主乃甘夷虏之臣邦有常刑罪在不赦二月乙亥未明好义帅其徒七十四人入伪宫时伪宫门洞开好义大呼而入曰奉朝廷宻诏以安长史为宣抚令我诛反贼敢抗者夷其族曦卫兵千余闻有诏皆弃挺而走巨源持诏乘马自称奉使入内户曦启户欲逸李贵郎前之刃中曦颊曦反扑贵于地好义急呼王焕斧其腰曦始纵贵贵遂斫其首驰告丙宣诏军民拜舞声动天地持曦首抚定城中市不易肆尽收曦党杀之众推丙权四川宣抚使巨源权参赞军事丙陈曦所以反及矫制平贼便宜赏功状上疏自劾待罪函曦首及违制法物与曦所受金人诏印送朝廷曦僭立凡四十一日金遣珠赫高琪奉册于曦未至而曦已诛矣先是韩侂胄闻曦反大惧与曦书许以茅土之封且诏知镇江府宇文绍节问计绍节云安丙非附逆者必能讨贼侂胄乃宻以帛书谕丙云若能图曦报国以明本心即当不次推赏书皆未达而诛曦露布已闻朝廷大喜曦首至临安献于庙社枭之市三日诏诛曦妻子家属徙岭南夺父挺官爵曦祖璘子孙出蜀存璘庙祀

　　经济类编卷五十八
　　钦定四库全书
　　经济类编卷五十九
　　明　冯琦冯瑗　撰
　　武功类五
　　弭盗【二十九则】
　　汉武帝时丞相公孙言十贼彍弩百吏不敢前臣愚以为禁民毋得挟弓弩上下其议吾丘夀王对　臣闻古者作五兵非以相害以禁暴讨邪也安居则以制猛兽而备非常有事则以设守衞而施行阵及至周室衰防上无明王诸侯力政彊侵弱众暴寡海内抏敝巧诈并生是以智者陷愚勇者威怯茍以得胜为务不顾义理故机变械饰所以相贼害之具不可胜数于是秦兼天下废王道立私意灭诗书而首法令去仁恩而任刑戮堕名城杀豪杰销甲兵折锋刃其后民以耰鉏棰挺相挞击犯法滋众盗贼不胜至于赭衣塞路羣盗满山卒以乱亡故圣王务教化而省禁防知其不足恃也今陛下昭明德建太平举俊材兴学官三公有司或由穷巷起白屋裂地而封宇内日化方外向风然而盗贼犹有者郡国二千石之罪非挟弓弩之过也礼曰男子生桑弧蓬矢以举之明示有事也孔子曰吾何执执射乎大射之礼自天子降及庶人三代之道也诗云大侯既抗弓矢斯张射夫既同献尔发功言贵中也愚闻圣王合射以明教矣未闻弓矢之为禁也且所为禁者为盗贼之以攻夺也攻夺之罪死然而不止者大奸之于重诛固不避也臣恐邪人挟之而吏不能止良民以自备而抵法禁是擅贼威而夺民救也窃以为亡益于禁奸而废先王之典使学者不得习行其礼大不便
　　安帝时百姓流亡盗贼并起郡县更相饰匿莫肯纠尚书陈忠独以为忧上疏　臣闻轻者重之端小者大之源故隄溃蚁孔气泄鍼芒是以明者慎防智者识防书曰小不可不杀诗云无纵诡随以谨无良葢所以崇本絶末钩深之虑也臣窃见元年以来盗贼连攻亭刼掠多所伤杀夫穿窬不禁则致彊盗彊盗不断则为攻盗攻盗成羣必生大奸故亡迯之科宪令所急至于通行饮食罪至大辟而顷者以来莫以为忧州郡督录怠慢长吏防御不肃皆欲采获虚名讳以盗贼为负虽有觉不务清澄至有逞威滥怒无辜僵仆或有局蹐比伍转相赋敛或随吏追赴周章道路是以盗之家不敢申告邻舎比里共相压迮或出私财以偿所亡其大章着不可掩者乃肯发露凌迟之渐遂且成俗冦攘诛咎皆由于此前年渤海张伯路可为至戒覆车之轨其迹不逺盖失之末流求之本源宜糺增旧科以防求事自今彊盗为上官若他郡县所糺觉一发部吏皆正法尉贬秩一等令长三月奉赎罪二发尉免官令长贬秩一等三发以上令长免官便可撰立科条处为诏文切勑刺史严加糺罚冀以猛济寛惊惧奸慝顷季夏大暑而消息不恊寒气错时水涌为变天之降异必有其故所举有道之士可防问国典所务王事过差令处暖气不效之意庶有谠言以承天诫
　　顺帝时侍御史贾昌与州郡并力讨象林蛮区怜等不克为所攻围帝召公卿百官问以方略皆议遣大将发荆兖豫四万人赴之李固駮曰若荆无事发之可也今二州盗贼磐结不散武陵南郡蛮夷未辑长沙桂阳数被征发如复扰动必更生患其不可一也又兖豫之人卒被征发逺赴万里无有还期诏书廹促必致叛亡其不可二也南州水土温暑加有瘴气致死亡者十必四五其不可三也逺渉万里士卒疲劳比至岭南不复堪鬬其不可四也军行三十里为程而去日南九千余里三百日乃到计人禀五升用米六十万斛不计将吏驴马之食但负甲自致费便若此其不可五也设军所在死亡必众既不足御敌当复更发此为刻割心腹以补四支其不可六也九真日南相去千里发其吏民犹尚不堪何况乃苦四州之卒以赴万里之艰哉其不可七也前中郎将尹就讨益州叛羌益州谚曰虏来尚可尹来杀我后就征还以兵付刺史张乔乔因其将吏旬月之间破殄冦虏此发将无益之効州郡可任之验也宜更选有勇略仁惠任将帅者以为刺史太守悉使共住交阯故并州刺史祝良性多勇决又张乔前在益州有破虏之功皆可任用昔太宗就加魏尚为云中守哀帝即拜龚含为泰山守宜即拜良等便道之官四府悉从固议即拜祝良为九真太守张乔为交阯刺史乔至开示慰诱并皆降散良到九真单车入贼中设方略招以威信降者数万人皆为良筑起府寺由是岭外复平
　　灵帝时天下日危冦贼方炽刘陶上疏　臣闻事之急者不能言安心之痛者不能缓声窃见天下前遇张角之乱后遭邉草之冦每闻羽书告急之声心灼内热四体惊竦今西羌逆类私署将帅皆多叚颎时吏晓习战陈识知山川变诈万端臣常惧其轻出河东冯翊钞西军之后东之函谷据阸髙望今果已攻河东恐遂转更豕突上京如是则南道断絶车骑之军孤立关东破胆四方动摇威之不来呌之不应虽有田单陈平之防计无所用臣前驿马上便宜急絶诸郡赋调冀尚可安事付主者留连至今莫肯求问今三郡之民皆以奔亡南出武关北徙壶谷氷骇风散唯恐在后今其存者尚十三四军吏士民悲愁相守民有百走退死之心而无一前鬬生之计西冦侵前去营咫尺胡骑分布已至诸陵将军张温天性精勇而主者旦夕迫促军无后殿假令失利其败不救臣自知言数见厌而言不自裁者以为国安则臣其庆国危则臣亦先亡也
