<!-- { "loadSidebar": true } -->
　　南燕慕容盛引中书令常忠尚书阳璆秘书监郎敷于东堂问曰古来君子皆谓周公忠圣岂不谬哉璆曰周公居摄任之重而能达君臣之名及流言之谤致烈风以悟主道契神灵义光万代故累叶称其髙后王无以夺其美盛曰常令以为何如忠曰昔武王疾笃周公有请命之诚流言之际义感天地楚挞伯禽以训就王徳周公为臣之忠圣达之美诗书已来未之有也盛曰异哉二君之言朕见周公之诈未见其忠圣也昔武王得九龄之梦白文王文王曰我百尔九十吾与尔三焉及文王之终以騐武王之夀矣武王之筭未尽而求代其死是非诈乎若惑于天命是不圣也防摄天位而丹诚不见致兄弟之间有干戈之事夫文王之化自近及逺故曰刑于寡妻至于兄弟周公亲遗圣父之典而蹈嫌疑之踪戮罚同气以逞私忿何忠之有乎但时无直笔之史后儒承其谬谈故也忠曰啓金縢而返风亦足以明其不诈遭二叔流言之变而能大义灭亲终安宗国复子明辟辅成大业以致太平制礼作乐流庆无穷亦不可谓非至徳也盛曰卿徒因成文而未原大礼朕今相为论之昔周自后稷积徳累仁至于文武文武以大圣应期遂有天下生灵仰其徳四海归其仁成王虽幼统洪业而卜世脩长加吕召毛毕为之师傅若无周公摄政王道足以成也周公无故以安危为已任専临朝之权阙北面之礼管蔡忠存王室以为周公代主非人臣之道故言公将不利于孺子周公当明大顺之节陈诚义以晓羣疑而乃阻兵都邑擅行诛戮不臣之罪彰于海内方贻王鸱鸮之诗归非于主是何谓乎又周公举事称告二公二公足明周公之无罪而坐观成王之疑此则二公之心亦有猜于周公也但以疎不间亲故寄言于管蔡可谓忠不见于当时仁不及于兄弟知羣望之有归天命之不在已然后返政成王以为忠耳大风拔木之徴乃皇天祐存周道不文武之徳是以赦周公之始愆欲成周室之大美考周公之心原周公之行乃天下之罪人何至徳之谓也周公复位二公所以杜口不言其本心者以明管蔡之忠也又谓常忠曰伊尹周公孰贤忠曰伊尹非有周公之亲而功济一代太甲乱徳放于桐宫思愆改善然后复之使主无怨言臣无流谤道存社稷美溢来今臣谓伊尹之勲有髙周旦盛曰伊尹以旧臣之重显阿衡之任太甲嗣位君道未洽不能竭忠辅导而放黜桐宫事同夷羿何周公之可拟乎郎敷曰伊尹处人臣之位不能匡制其君恐成汤之道坠而莫就是以居之桐宫与小人从事使知稼穑之艰难然后返之天位此其忠也盛曰伊尹能废而立之何不能辅之以至于善乎若太甲性同桀纣则三载之间未应便成贤后如其性本休明义心易发当务尽匡规之理以弼成君徳安有人臣幽主而据其位哉且臣之事君惟力自视奈何挟智藏仁以成君恶夫太甲之亊朕已鍳之矣太甲至贤之主也以伊尹歴奉三朝绩无异称将失显祖委授之功故匿其日月之明受伊尹之黜所以济其忠贞之美夫非常之人然后能立非常之亊非常人之所见也亦犹太伯之三让人无徳而称焉敷曰太伯三以天下让至仲尼而后显其至德太甲受谤于天下遭陛下乃申其美
　　赵王石勒大飨羣臣谓徐光曰朕可方自古何等主对曰陛下神武谋畧过于汉髙后世无可比者勒笑曰人岂不自知卿言太过朕若遇汉髙祖当北面事之与韩彭比肩若遇光武当并驱中原未知鹿死谁手大丈夫行事宜礌礌落落如日月皎然终不効曹孟徳司马仲达欺人孤儿寡妇狐媚以取天下也羣臣皆顿首称万嵗勒虽不学好使诸生读书而听之时以其意论古今得失闻者莫不恱服尝使人读汉书闻郦食其劝立六国后惊曰此法当失何以遂得天下及闻留侯谏乃曰赖有此耳
　　唐髙祖与诸将宴杜僧明周文育侯安都各称功伐髙祖曰卿等悉良将也而皆有所短杜公志大而识闇狎于下而骄于上周侯交不择人而推心过差侯郎傲诞而无厌轻佻而肆志并非全身之道卒皆如其言太宗时诸宰相侍宴太宗谓王珪曰卿识鍳精通复善谈论房龄以下卿宜悉加品藻且自谓与数子何如对曰孜孜奉国知无不为臣不如龄才兼文武出将入相臣不如李靖敷奏详明出纳惟允臣不如温彦博处繁治剧众务毕举臣不如戴冑耻君不及尧舜以谏争为已任臣不如魏徴至于激浊扬清嫉恶好善臣于数子亦有防长太宗深以为然众亦服其确论
　　太宗谓司徒长孙无忌等曰人苦不自知其过卿可为朕明言之对曰陛下武功文徳臣等将顺之不暇又何过之可言太宗曰朕问公以已过卿等乃曲相防恱朕欲面举公等得失以相戒而改之何如皆拜谢太宗曰长孙无忌善避嫌疑应物敏速决断事理古人不过而总兵攻战非其所长髙士亷涉猎古今心术明达临难不改节当官无朋党所乏者骨鲠规谏耳唐俭言辞辩捷善和解人事朕三十年遂无言及于献替杨师道性行纯和自无愆违而情实怯懦缓急不可得力岑文本性质敦厚文章华赡而持论恒据经逺自当不负于物刘洎性最坚贞有利益然其意尚然诺私于朋友马周见事敏速性甚贞正论量人物直道而言朕比任使多能称意禇遂良学问稍长性亦坚正每写忠诚亲附于朕譬如飞鸟依人人自怜之
　　裴行俭有知人之鍳初为吏部侍郎前进士王勮咸阳尉苏味道皆未知名行俭一见谓之曰二君后当相次掌铨衡仆有弱息愿以为托是时勮弟勃与华隂杨烱范阳卢照邻义乌骆宾王皆以文章有盛名司列少常伯李敬尤重之以为必显达行俭曰士之致逺者当先器识而后才艺勃等虽有文华而浮躁浅露岂享爵禄之器邪杨子稍沈静应至令长余得令终幸矣既而勃渡海堕水烱终于盈川令照邻恶疾不愈赴水死宾王反诛勮味道皆典选如行俭言行俭为将帅所引褊禆如程务挺张防朂王方翼刘敬同李多祚黑齿常之后多为名将
　　张唐英萧瑀论　萧瑀请出家为僧此可罪也然尽忠于隋及归国亦多有功绩颇见委任歴仆射御史大夫参与朝政每有议论房杜不能抗之房等虽心知其是而不用其言瑀弥怏怏自是罢为太子少傅此是抗阁瑀而使优闲尔且房杜可谓贤相也经纶草昧以启天下之业竭忠委虑以成天下之务不以求备而责人不以已长而格物贞观太平之功诚有力焉然于瑀尚亦有所抑遏岂亦珪之玷而珠之翳乎古人谓事虽浅当深谋之言虽轻当重思之收不知言以致知言而房杜二人于用人亦至矣而尚失于瑀岂瑀之性褊躁忽于议论之际务以直气自豪而不能从容委曲详悉评议俱求辨博而取胜于诸公故房杜自以持天下之政权柄在已耻其不能卑论忽有不容其说然以二公才过于人虽不从一萧瑀之言无害为贤相后之执政者必欲迹房杜之业成就太平之功则不可使顺防者荣华逆意者枯槁心知其是而不用其言庶乎国家之政无有蔽而不通故曰天下无粹白之而有粹白之裘者盖取于众茍不取于众是哥奴辈昔尝挕天下之口而自任耳
　　崔鷃唐明皇论　穆王戒太仆曰仆臣正厥后克正仆臣防厥后自圣仲虺告成汤曰自得师者王谓人莫已若者亡夫实凡也而自以为圣则偃然以天下为莫已若以天下为莫已若则有罪不闻有过不改祸乱之形成而卒以不悟是亡之道也以唐考之克有天下者十有八王而不以防臣之故别加称号者髙祖太宗睿宗文宗四君而已其余皆立虚名而开元天寳之间羣臣至六上尊号嗟乎防亦甚矣而明皇受而不辞盖将自以为圣者欤其播越流离至于亡国非不幸也夫加以天地道徳神圣文武之号兼覆载之大美极今古之徽称彼其臣遂以为诚尔耶直以为吾君好防喜佞故逢之也以为诚尔则天不以号然后推其高地不以名然后推其厚三皇无有也五帝无有也自古贤君懿主皆无有而吾祖宗亦无有也彼其后世中君幽主独有之是直以好防喜佞待吾君而以防佞逢之人君之贼也圣矣夫光武之为君也诏天下上书不得言圣明矣哉显宗之为君也曰先帝诏书禁人言圣自今有过称虚誉尚书宜抑而不省示不为謟子也呜乎奸人之情得矣其成建武永平之盛有以矣夫
　　张耒李光弼郭子仪论　雄杰好乱之士可伏以天下之大义不可掩以匹夫之小数何也彼其心甘为理屈不肯负人以其智幸而掩之得志其后必大乱凶悖放恣而复其志乃已此不可不慎也汉髙祖茍一时之便伪防云梦而执韩信虽能执信而信之反心自此生矣当此时髙才智士亦有轻其君之心故英布贯髙之乱继踵而起此非伏英雄之道也李光弼提孤军与安史徤虏百鬭百胜其治军行兵风采出郭子仪右而当时诸将皆望风伏子仪如敬君父而光弼之在彭城诸将已不为使子仪能使吐蕃谓父而史思明乃上书请诛光弼大抵光弼之实不及子仪之名子仪安坐而有余光弼驰骋而不足余尝思其故读史思明传见光弼使乌承恩潜杀史思明事而后知李郭之优劣盖子仪之为人至诚不欺主于忠信其胷中洞然大人也故静则人安其徳动则人伏其仪光弼用乌承恩使袭杀史恩明此虽狡夫滑虏之常态意其人虽雄悍骠勇而中有所不可保信者市井之智盗贼之谋有时而用也不然何以召史思明之侮而田承嗣之膝独为尚父屈欤此于伏人之道小矣鸣呼成事以材不若以徳服人以智不若以理惟徳与理始钝终利以之治大以之行逺未之有侮也
