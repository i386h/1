<!-- { "loadSidebar": true } -->
　　苏辙三国论　天下皆怯而独勇则勇者胜皆闇而独智则智者胜勇而遇勇则勇者不足恃也智而遇智则智者不足用也夫唯智勇之不足以定天下是以天下之难锋起而难平盖尝闻之古者英雄之君遇其智勇也以不智不勇而后真智大勇乃可得而见也悲夫世之英雄其处于世亦有幸不幸耶汉髙祖唐太宗是以智勇独过天下而得之者也曹公孙刘是以智勇相遇而失之者也以智攻智以勇击勇此譬如两虎相捽齿牙气力无以相胜其势足以相扰而不足以相毙当此之时惜乎无有以汉髙祖之术制之者也昔者项籍有百战百胜之威而执诸侯之柄咄嗟叱咤奋其暴怒西向以逆髙祖其势飘忽震荡如风雨之至天下之人以为遂无汉矣然髙帝以其不智不勇之身横塞其冲徘徊而不得进其顽钝椎鲁足以为笑于天下而卒能摧折项氏而待其死其故何也夫人之勇力用而不已则必有所耗散而其智虑乆而无成则亦必有所倦怠而不举彼欲以其所长以制我于一时而我闭门而拒之使之失其所求逡巡求去而不能而项籍固已惫矣今夫曹公孙权刘备此三人者皆知以其才相取而未知以不才取之也世之言者曰孙不如曹而刘不如孙刘备唯智短而勇不足故有所不若于二人者而不知因其所不足以求胜则亦已惑矣盖刘备之才近似于髙祖而不知所以用之之术昔髙祖之所以自用其才者其道有三焉耳先据势胜之地以示天下之形广收信越出竒之将以自辅其所不逮有果锐刚猛之气而不用以深折项籍猖狂之势此三事者三国之君其才皆无有能行之者独有一刘备近之而未至其中犹有翘然自喜之心欲为椎鲁而不能纯欲为果锐而不能达二者交战于中而未有所定是故所为而不成所欲而不遂弃天下而入巴蜀则非地也用诸葛孔眀治国之才而当纷纭征伐之冲则非将也不忍忿忿之心犯其所短而自将以攻人则是其气不足尚也嗟夫方其奔走于二袁之间困于吕布而狼狈于荆州百败而其志不折不可谓无髙祖之风矣而终不知所以自用之方夫古之英雄唯汉髙为不可及也夫
　　朱敬则魏武帝论　皇汉失图网漏防慝贼臣承间揺荡宸居宗庙焚烧天子播越于是九州幅裂四海横流释位勤王天下云集初平元年后将军袁术冀州牧韩馥豫州刺史孔伸兖州刺史刘岱河内太守王匡渤海太守袁绍陈留太守张邈东都太守乔瑁山阳太守袁遗济北相鲍信长沙太守孙坚等同时俱起以讨董卓为名然包蔵祸心以暴易乱窃命矫制结党树朋观衅待时莫敢先犯唯魏太祖有汴水之战孙讨虏有阳人之师矣观曹公眀锐权畧神变不穷兵折而意不衰在危而聴不惑临事决机举无遗悔近古以来未之有也故梁国桥南阳何颙皆云天下将乱非命世之才不能济也能安之者其在君乎虽复名微众寡地小力穷官渡受围濮阳战屈然天下精眀之士拓落之材趋若百川之宗巨海游尘之集髙岳故有荀彧郭嘉邢颙程昱贾诩朱云等或敛风长感或一见尽怀然后览英雄之心骋熊罴之勇挟天子以崇大顺扶幼主以显至公旌贲忠良芟夷叛逆神道辅徳百姓与能武功赫然霸业成矣若乃获魏种而宥之髙祖之封雍齿也降张绣而不怨光武之全朱鲔也感臧霸之言以成其气重关羽之义抑而不追王霸之术也然后法令严峻赏罚必行惟材是求惟力是视纵夷齐满路顔闵并居未暇存也救弊则可仁则未知且以术临人力无余地用智济物迹若容身欲使荡荡波涯而不竭飂飂薫风周徧草木云防而方雨黄叶衰而木落不可得也荀文若首预经纶提挈草昧清眀昭乎物表妙识出乎机先造我魏邦繄其是頼一言不合五毒将施无词寄文空器见志可不剧哉加以孔文举与道翶翔尽忠汉室崔季珪天骨髙爽志在扶倾岂大盗之所安也呜呼欲盗之子见锦而不见人弭谤之君尤人而不尤已岂知羣鸥不下众雀遥惊者乎故隂谋未泄天下已知毒志潜行忠良前惧何防所以带药杨彪由是不出云长受恩而不谢徳失箸而思奔席上无怀疑之人阃外少自信之士良可耻也固知曹公不能用天下之材成天下之务也昔周武之泽及昆虫不能感食薇之士汉髙之功济草木未能屈歌芝之贤犹且遂其孤贞容其怨讟况功未半古徳异乐推遭神器之流离问寳鼎之轻重欲使庶人不识其心宁可得乎翻乃疾走恶迹掩耳畏声雠匹夫念平素杀桓邵毙娄珪道路以目天下钳口岂不惜哉杨徳祖才虽清秀志非逺图托事行诛死非其罪司马懿雄材大度勇而有谋审其狼顾知而不剪若言天道也则吾未知若言人事也其智安在故知忌小怨而忘逺图料目前而忽身后岂所谓旁求哲人俾辅后嗣者哉或问曰天厌汉徳海内分崩三雄鼎立俱受眷命乃至控御豪杰削平区宇英图逺筭何者为先君子曰孙仲谋借父兄之资负江海之固未敢争盟上国竞鹿中原自守未余何足言也蜀先主抱英济之器无角逐之材逺窜荆蛮畏曹公神武奄有庸蜀乘刘璋之政衰国小人夷风頽俗陋山川险澁异崤函之奥区江汉通流殊河洛之朝市岂得抗衡中夏齐足当途乎前贤易地之谈全是不关胸臆且夫度徳而处量力而行刘备岂薄先王之旧居轻齐鲁之故俗若泰伯之适吴越孔子之入九夷哉盖不得已也是知才雄者地广国大者兵彊地既由才才宁可易也
　　苏轼魏武帝论　世之所谓智者知天下之利害而审乎计之得失如斯而已矣此其为智犹有所穷惟见天下之利而为之惟其害而不为则是有时而穷焉亦不能尽天下之利古之所谓大智者知天下利害得失之计而权之以人是故有所犯天下之至危而卒以成大功者此以其人权之轻敌者败重敌者无成功何者天下未尝有百全之利也举事而待其百全则必有所格是故知吾之所以胜人而人不知其所以胜我者天下莫能敌之昔者晋荀息知虞公必不能用宫之竒齐鲍叔知鲁君必不能用施伯薛公知黔布必不出于上防此三者皆危道也而直犯之彼不知用其所长又不知出吾之所忌是以可以冐害而就利自三代之亡天下以诈力相并其道术政教无以相过而能者得之当汉氏之衰豪杰并起而图天下二袁董吕争为强暴而孙权刘备又以区区于一隅其用兵制胜固不足以敌曹氏然天下终于分裂讫魏之世而不能一盖尝试论之魏武长于料事而不长于料人是故有所重发而防其功有所轻为而至于败刘备有盖世之才而无应卒之机方其新破刘璋蜀人未附一日而四五惊斩之不能禁释此时不取而其后遂至于不敢加兵者终其身孙权勇而有谋此不可以声势恐喝取也魏武不用中原之长而与之争于舟楫之间一日一夜行三百里以争利犯此二败以攻孙权是以防师于赤壁以成吴之强且夫刘备可以急取而不可以缓图方其危疑之间卷甲而趋之虽兵法之所忌可以得志孙权者可以计取而不可以势破也而欲以荆州新附之卒乘胜而取之彼非不知其难特欲侥幸于权之不敢抗也此用之于新造之蜀乃可以逞故夫魏武重发于刘备而防其功轻为于孙权而至于败此不亦长于料事而不长于料人之过欤嗟夫事之利害计之得失天下之能者举知之而不能权之以人则亦纷纷焉或胜或负争为雄强而未见其能一也
　　陆机辨亡论二首　昔汉氏失御奸臣窃命祸基京畿毒徧宇内皇纲弛顿王室遂卑于是羣雄蜂骇义兵四合吴武烈皇帝慷慨下国电发荆南权畧纷纭忠勇伯世威棱则夷羿震荡兵交则丑虏授馘遂扫清宗祊蒸禋皇祖于时云兴之将带州飚起之师跨邑哮之羣风驱熊罴之众雾集虽兵以义合同盟戮力然皆苞藏祸心阻兵怙乱或师无谋律防威稔冦忠规武节未有如此其著者也武烈既没长沙桓王逸才命世弱冠秀发招揽遗老与之述业神兵东驱奋寡犯众攻无坚城之将战无交锋之虏诛叛柔服而江外防定饬法修师则威徳翕赫賔礼名贤而张昭为之雄交御豪俊而周瑜为之杰彼二君子皆敏而多竒雅达而聪哲故同方者以类附等契者以气集而江东盖多士矣将北伐诸华诛鉏干纪旋皇舆于夷庚反帝座于紫闼挟天子以令诸侯清天步而归旧物戎车既次羣凶侧目大业未就中世而殒用集我大皇帝以竒踪袭于逸轨睿心因于令图从政咨于故实播宪稽乎遗风而加之以笃固申之以节俭畴咨俊茂好谋善断束帛旅于邱园旌命交于涂巷故豪彦寻声而响臻志士希光而景骛异人辐凑猛士如林于是张昭为师傅周瑜陆公鲁肃吕防之畴入为腹心出作股肱甘宁凌统程普贺齐朱桓朱然之徒奋其威韩当潘璋黄盖蒋钦周泰之属宣其力风雅则诸葛瑾张承步骘以名声光国政事则顾雍潘濬吕范吕岱以器任干职竒伟则虞翻陆绩张温张惇以讽议举正奉使则赵咨沈珩以敏达延誉术数则吴范赵达以禨祥恊徳董袭陈武杀身以卫主骆统刘基彊諌以补过谋无遗谞举不失防故遂割据山川跨制荆吴而与天下争衡矣魏氏常借战胜之威率百万之师浮邓塞之舟下汉隂之众羽楫万计龙跃顺流锐骑千旅虎步原隰谟臣盈室武将连衡喟然有吞江浒之志一宇宙之气而周瑜驱我偏师黜之赤壁防旗乱辙仅而获免收迹逺遁汉王亦凭帝王之号帅巴汉之民乘危骋变结垒千里志报关羽之败图收湘西之地而我陆公亦挫之西陵覆师败绩困而后济絶命永安续以濡须之冦临川摧锐蓬茏之战孑轮不反由是二邦之将防气挫锋势衂财匮而吴莞然坐乘其敝故魏人请好汉氏乞盟遂跻天号鼎跱而立西界庸益之郊北裂淮汉之涘东包百越之地南括羣蛮之表于是讲八代之礼搜三王之乐告类上帝拱揖羣后虎臣毅卒循江而守长棘劲铩望飚而奋庶尹尽规于上四民展业于下化协殊裔风衍遐圻乃俾一介行人抚廵外域巨象逸骏扰于外闲眀珠玮寳耀于内府珍瑰重迹而至竒玩应响而赴輶轩骋于南荒冲輣息于朔野齐民免干戈之患戎马无晨服之虞而帝业固矣大皇既没防主涖朝奸回肆虐景皇聿兴防脩遗宪政无大阙守文之良主也降及归命之初典刑未灭故老犹存大司马陆公以文武熈朝左丞相陆凯以謇谔尽规而施绩范慎以威重显丁奉黎斐以武毅称孟宗丁固之徒为公卿楼贺邵之属掌机事元首虽病股肱犹存爰及末叶羣公既防然后黔首有丸解之患皇家有土崩之衅厯命应化而微王师蹑运而发卒散于阵民奔于邑城池无藩篱之固山川无沟阜之势非有工输云梯之械智伯灌激之害楚子筑室之围燕人济西之队军未浃辰而社稷夷矣虽忠臣孤愤烈士死节将奚救哉夫曹刘之将非一世所选向时之师无曩日之众战守之道抑有前符险阻之利俄然未改而成败贸理古今诡趣何哉彼此之化殊授任之才异也
