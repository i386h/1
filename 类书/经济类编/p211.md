<!-- { "loadSidebar": true } -->
　　吕诲论钱谷宜归一疏　臣切以洪范八政食货为先故古者国用必使宰制之祖宗之制天下钱谷自非常平仓司农寺外其余皆总于三司一文一勺以上悉申帐籍非条例有定数者不敢擅支故能知其大数量入为出详度利害变通法度分画移用取彼有余济彼不足指挥有司转运使诸州如臂使指朝廷常选徤吏精于理财者为三司官如陈恕林特李叅之类皆称职有名者也其余非通晓钱谷者亦罕得叨居其任理资序受厚俸而已故能仓库充溢用度有余民不匮乏邦家乂安自改官制以来备置尚书省六曹二十四司及九寺三监各令有职事将旧日三司所掌事务散在六曹及诸寺监户部不得总天下财赋既不相统摄帐籍不尽申户部不能尽知天下钱谷之数五曹各得支用钱物有司得符不敢不应副户部不能制户部既不能知天下钱谷出纳见在之数无由量入为出五曹及内百司各自建白理财之法申奏施行户部不得一一关预无由公共利害今之户部尚书旧三司使之任也左曹尚书右曹不尚书天下之财分而为二视彼有余视此不足不得移用天下皆国家之财而分张如此无専主之者谁为国家公共爱惜通融措置者乎譬人家有财必使一人専主管支用使数人主之各务己分所有多互相侵夺又人人得取用之财有增益者乎故利权不一虽使天下财如江海亦有时而竭况民力及山泽所出有限剂乎此臣所以日夜为国家深忧者也今纵未能大有更张欲乞且令尚书兼领左右曹侍郎则分职而治其右曹所掌钱物尚书非奏请得防不得擅支诸州钱谷金帛使提举常平仓司者每月亦须具文帐申户部六曹及寺监欲支用钱物皆须先关户部符下支拨不得一面奏乞直支应掌钱物诸司不见户部符不得应副其旧日三司所管钱谷财用事有散在五曹及诸寺监者并乞收归户部若以此户部事多官少难以办集即乞减户部冗末事务付闲曹比司兼领而通户部如此则利权归一若更选用得人则天下之财庶几可理矣
　　神宗谓文彦博曰当今理财最为急务养兵备边府库不可不丰大臣共宜留意节用因称太宗朝有御侍乞增俸命给十千辄差簿所赐太宗曰朕昔为供奉官俸止十千尔敢以为少邪遂幽囚至死以此言之事不可不勉也
　　执政以河朔旱伤国用不足乞南郊勿赐金帛诏学士议司马光曰救灾节用当自贵近始可听也王安石曰常衮辞堂馔时以为衮自知不能当辞职不当辞禄且国用不足以未得善理财者故也光曰善理财者不过头防箕敛尔安石曰不然善理财者不加赋而国用足光曰天下安有此理天地所生财货百物不在民则在官彼设法夺民其害乃甚于加赋此盖桑羊欺武帝之言太史公书之以见其不明耳争议不已帝曰朕意与光同然姑以不允答之防安石草制引常衮事责两府两府不敢复辞
　　河北安抚使韩琦上疏　臣准散青苗诏书务在惠小民不使兼并乗急以要倍息而公家无所利其入今所立条约乃令乡户及坊郭户借钱一千纳一千三百是官自放钱取息与初诏相违又条约虽禁抑勒然不抑散则上户必不愿请下户虽或愿请请时甚易纳时甚难将来必有督索同保均陪之患陛下躬行节俭以化天下自然国用不乏何必使兴利之臣纷纷四出以致逺迩之疑哉乞罢提举官第委提防刑狱依常平旧法施行帝防其疏以示执政曰琦真忠臣虽在外不忘王室朕始谓可以利民今乃害民如此且坊郭安得青苗而使者亦强与之王安石勃然进曰茍从其所欲虽坊郭何害因难琦奏曰如桑羊笼天下货财以奉人主私用乃可谓兴利之臣今陛下修周公遗法抑兼并振贫弱非所以佐私欲安可谓兴利之臣乎帝终以琦説为疑安石遂称疾不出帝谕执政罢青苗法赵抃请俟安石出安石求去帝命司马光草答诏有士夫沸腾黎民骚动之语安石抗章自辩帝为巽辞谢之且命吕惠卿谕防韩绛又劝帝留安石安石入谢因言中外大臣从官台谏朋比欲败先王正道以沮陛下此所以纷纷也帝以为然安石乃起视事持新法益坚以琦奏付条例司令曾布疏驳刻石颁之天下琦申辩愈切且论安石妄引周礼以惑上听皆不报时文彦博亦以青苗之害为言帝曰吾遣二中使亲问民间皆云甚便彦博曰韩琦三朝宰相不信而信二宦者乎先是安石隂结入内副都知张若水押班蓝元震为助帝遣使潜察府界俵钱事适命二人二人使还极言民情深愿无抑配者故帝信之不疑
　　王安石言周置泉府之官以防制兼并均济贫乏变通天下之财后世唯桑羊刘晏粗合此意学者不能推明先王法意更以为人主不当与民争利今欲理财则当修泉府之法以收利权帝纳其説安石犹恐帝不能决意行之乃复言人才难得亦难知今使十人理财其中或有一二败事则异论乘之而起尧与羣臣共择一人治水尚不能无败事况所择而使非一人岂能无失要当计利害多少不为异论所惑帝曰有一人败事而遂废所图此所以少成事也乃立制置三司条例司掌经画邦计议变旧法以通天下之利陈升之安石领其事初泉人吕惠卿自真州推官秩满入都与安石论经义意多合遂定交因言于帝曰惠卿之贤虽前世儒者未易比也学先王之道而能用者独惠卿而已遂以惠卿及苏辙并为检详文字事无大小安石必与惠卿谋之凡所建请章奏皆惠卿笔也又以章惇为三司条例官曾布检正中书五房凡有奏请朝臣以为不便者布必上疏条析以坚帝意使専任安石以威脇众俾无敢言由是安石信任布亚于惠卿而农田水利青苗均输保甲免役市易保马方田诸役相继并兴号为新法颁行天下安石与刘恕友善欲引寘三司条例恕以不习金谷为辞且曰天下方属公以大政宜恢张尧舜之道以佐明主不应以利为先安石遂与之絶
　　杨绘言提举常平张靓等科配助役钱一户多者至三百千乞少裁损以安民心不听时贤士多引去以避王安石绘又上疏言老成人不可不惜当今旧臣多引疾求去范镇年六十有三吕诲年五十有八欧阳修年六十有五而致仕富弼年六十有八而引疾司马光王陶皆五十而求散地陛下可不思其故乎安石闻而深恶之刘挚为安石所器拜监察御史里行始就职即奏言陛下劝农之志今变而为烦扰陛下有均役之意今倚以为聚敛天下有喜于敢为有乐于无事彼以此为流俗此以彼为乱常此风浸成汉唐党祸必起矣因陈率钱助役十害防绘又论提刑赵子几怒知东明县贾蕃不禁遏县民使讼助役事摭以他故下蕃于狱而自鞫之是希安石意指又言助役之难行者有五而挚亦论赵子几捃摭贾蕃是欲钳天下之口乞按其罪于是安石大怒使知谏院张璪取绘挚所论助役十害五难行之事作十难以诘之璪辞不为曾布请为之既作十难且劾绘挚欺诞怀向背诏下其疏于绘挚使各言状绘録前后四奏以自辩挚奋然曰为人臣岂可压于权势使天子不知利害之实即条对所难以伸其説曰助役敛钱之法有大臣及御史主之于内有大臣亲党为监司提举官行之于诸路其势顺易矣然旷日弥年终未有定论者为不顺乎民心也臣待罪言责采士民之説以闻职也今乃遽令分析交口相直无乃辱陛下耳目之任哉所谓向背则臣所向者义所背者利所向者君父所背者权臣愿以臣章并司农奏宣示百官考定当否不报明日复上疏曰陛下夙夜励精以亲庶政天下未致于安且治者谁致之邪陛下注意以望太平而自以太平为己任得君专政者是也二三年间开阖揺动举天地之内无一民一物得安其所者其议财则市井屠贩之人皆召至政事堂其征利则下至厯日而官自鬻之推此以徃不可究言轻用名器淆混贤否忠厚老成者摈之为无能侠少儇辩者取之为可用守道忧国者谓之流俗败常害民者谓之通变凡政府谋议经画除用进退独与一掾属曾布者论定然后落笔同列预闻反在其后故奔走乞丐之人布门如市今西夏之欵未入反侧之兵未安三边疮痍流溃未定河北大旱诸路大水民劳财乏县官减耗圣上忧勤念治之时而政事如此皆大臣误陛下而大臣所用者误大臣也疏奏安石欲窜摰岭外帝不许诏贬绘知郑州谪摰监衡州盐仓璪亦落职遣察访使徧行诸路俱成役书
