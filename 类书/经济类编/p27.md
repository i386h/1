<!-- { "loadSidebar": true } -->
　　何去非秦论　兵有攻有守善为兵者必知夫攻守之所宜故以攻则克以守则固当攻而守当守而攻均败之道也方天下交臂相与而事秦之彊也秦人出甲以攻诸侯盖将取之也图攻以取人之国者所谓兼敌之师也及天下攘袂相率而叛秦之乱也秦人合卒以拒诸侯盖将却之也图拒以却人之兵者所谓救败之师也兼敌之师利于转战救败之师利于固守兵之常势也秦人据崤函之阻以临山东自缪公以来常雄诸侯卒至于并天下而王之岂其君世贤耶亦以得乎形便之居故也二世之乱天下相与起而亡秦不三嵗而为墟以二世之不道顾秦亦何足以亡然而使其知捐背叛之山东严兵拒关为自救之计虽以无道行之而山西千里之区犹可嵗月保也不知虑此乃空国之师以属章邯李由之徒越关千里以搏冦而为乡日堂堂兼敌之师亦已悖矣方陈胜之首事而天下豪杰争西向而诛秦也盖振臂一呼而带甲者百万举麾一号而下城者数十又类皆山林倔起之匹夫其存亡胜负之机取决于一战其锋至锐也而章邯之徒不知固守其所以老其师乃提孤军弃天险渡漳逾洛左驰右骛以婴四合之锋卒至于败而沛公之众扬袖而入空关虽二世之乱足以覆宗天下之势足以夷秦而其亡遂至于如此之亟者用兵之罪也夫秦役其民以从事于天下之日乆矣而其民被二世之毒未深其勇于公鬭乐于卫上之风声气俗犹在也而章邯之为兵也以攻则不足以守则有余周文常率百万之师传于戯下矣章邯三击而三走之卒杀周文使其不遂纵以搏敌而坐关固守为救败之师关东之土虽已分裂而全秦未溃也或曰七国之反汉也议者归罪于吴楚以为不知杜成臯之口而汉将一日过成臯者数十辈遂至于败亡今豪杰之叛秦而罪二世之越关抟战何也嗟夫务论兵者不论其逆顺之情与夫利害之势则为兵亦疎矣夫秦有可亡之刑而天下之众亦锐于亡秦是以豪杰之起者因民志也关东非为秦役矣汉无可叛之衅而天下之民无至于负汉则七国之起非民志矣天下皆为汉役者也以不为秦役之关东则二世安得即其地而疾战其民以方为汉役之天下则汉安得不趋其所而疾诛其君此战守之所以异术也昔者贾谊司马迁皆谓使子婴有庸主之才仅得中佐则山西之地可全而有卒取失言之讥于后世彼二子者固非愚于事机者也亦惜夫秦有可全之势耳虽然彼徒知秦有可全之势而不知至于子婴而秦之事去矣虽有太公之佐其如秦何哉
　　更始败三辅大乱时隗嚣拥众天水班彪乃避难从之嚣问彪曰徃者周亡战国并争天下分裂数世然后定意者纵横之事复起于今乎将承运迭兴在于一人也愿生试论之对曰周之兴废与汉殊异昔周爵五等诸侯从政本根既微枝叶彊大故其末流有纵横之事埶数然也汉承秦制改立郡县主有専已之威臣无百年之柄至于成帝假借外家哀平短祚国嗣三絶故王氏擅朝因窃号位危自上起伤不及下是以即真之后天下莫不引领而数十余年间中外搔扰逺近俱发假号云合咸称刘氏不谋同辞方今雄桀带州域者皆无七国世业之资而百姓讴吟思仰汉徳已可知矣嚣曰生言周汉之埶可也至于但见愚人习识刘氏姓号之故而谓汉家复兴疎矣昔秦失其鹿刘季逐而羁之时人复知汉乎彪既疾嚣言又伤时方艰乃着王命论以为汉徳承尧有灵命之符王者兴祚非诈力所致欲以感之而嚣终不寤遂避地河西
　　权徳舆两汉辨亡论　言两汉所以亡者皆曰莽卓予以为莽卓簒逆污神器以乱齐民自贾夷灭天下耳目显然闻知静徴厥初则亡西京者张禹亡东京者胡广皆以假道儒术得伸其邪心徼一时大名致位公辅辞气所发损益系之而多方善柔保位持禄或防时君以滋厉阶或附凶沴以结祸胎故其荡覆之机簒夺之兆皆指导驯致之虽年祀相逺犹手授頥指之然也其为贼害岂直莽卓之比哉禹以经术为帝师身备汉相特见尊信当主臣之重极儒者之贵永始元延之间天地之屡见言事者皆讥切王氏専政时成帝亦悔惧天变而未有以决驾至禹第辟左右以问之须其一言以为律度为禹计者亦宜陈大易坚氷之诫诵小雅十月之刺乘其向纳痛言得失反以罕言命不语怪为辞致成帝不疑之心授王氏寝盛之势上下恬然晻忽亡国傥帝虑不至是犹当开陈切劘面别廷辨矧当就第宴闲之际虚怀访决之时方且视小男于牀下官子壻于近郡欵然用家人匹夫为心以身图安不恤国患致使羣盗弄权迭执魁柄祸稔毒流至于新都不可遏也斯可愤也逮至东都顺桓之间国统三絶胡广以巨儒柄用位极上台初梁冀席外戚之重贪戾当国既鸩质帝议立嗣君公卿大臣皆以清河王蒜年长有徳属最尊亲可以靖人亦既定防冀乃惮其眀哲且不利长君私于蠡吾独异羣议为广计者亦当中立如石介然不回率赵诫之徒同李杜所守然后三事百工正辞于朝虽冀之暴恣岂能一旦尽诛汉廷羣公耶反徇一息之安首鼠畏懦竟使清河徙废蠡吾为梗邦家陵夷汉道日蹙结党锢之狱成阉寺之祸祸乱循环以至董卓赫赫汉室化为当涂盖栋桡鼎折之所由来乆矣彼梅福以孤逺上疏张纲以卑秩埋轮独何人哉而不是思也噫嘻就利违害荣通丑穷大凡有生之常性也暨乎手持政柄体国存亡则谨之于初决之于始以导善气以遏乱源若祸胎既萌则死而后已白刄可蹈鸿毛斯轻奈何禹广以完安之时则务小忠立细行数数然献吉筮于露蓍沮立后于探筹及天安危之际邦家之大则甘心结舌隂拱观变岂止然也方又炽熖熖以燎原决汤汤以襄陵投天下于烟煨挤万民于昬垫百代之下无所指名虽史賛粗言而不究论本末且出不越境书杀君之恶言伪而辨有两观之诛若当春秋之时眀禹广之罪作诫来世可胜纪乎向者西京抑损王氏尊君卑臣则庶乎无哀平之坏东京登庸清河主眀臣忠则庶乎无灵献之乱大汉之祚未易知也或以国之兴亡皆有隂骘之数非人谋能抗则但取瞽聋者而相之立土木偶而尊之被以章组列于廊庙斯可矣何尧舜之或咨或吁殷周之或梦或卜忧勤日昃之若是然后为理耶子因古史且嗜春秋襃贬之学心所愤激因辨其所以然
　　王勃三国论　汉自顺桓之间国统屡絶奸回窃位阉宦满朝士之蹈忠义履氷霜者居显列则防犯忤之诛伏闾巷则婴党锢之戮当是时也天下之君子扫地将尽虽九伊周十稷契不能振已絶之纲举土崩之势眀矣嘉平中大黄星见楚宋之分辽东殷馗曰其有真人起于谯沛之间以知曹孟徳不为人下事之眀验也先时秦帝东游亦云金陵当有王者兴董扶求出又曰益州有天子气从兹而言则长江剑阁作吴蜀之限天道人谋有三分之兆其来尚矣然废兴有际崇替递来毎揽其书曷能不临卷而永怀抚事而伊郁也尝试论之曰向使何进纳公业之言而不追董卓催泛弃文和之防而不报王允则东京焚如之祸关右乱麻之尸何由而兴哉至使乘舆防尘于河上天子露宿于曹阳百官饿死于墙壁六宫流离于道路盖由何公之不眀贾翊之言过也于是刘岱乔瑁张超孔伸之徒举义兵而天下响应英雄者骋其骁悍运其谋能海内嚣然于兹大乱矣袁本初据四州之地南面争衡刘景升拥十万之师坐观成败区区公路欲居列郡之尊伯珪谓保易京之业瓉既窘毙术亦忧终谭尚离心琮琦失守其故何哉有大贤而不能用覩长防而不能施便谓力济九区智周万物天下可指麾而定宇宙可大呼而致也呜呼悲夫余观三国之君咸能推诚乐士忍垢蔵疾从善如不及闻谏如转规其割裂山河鼎足而王宜哉孙仲谋承父兄之余事委瑜肃之良图泣周泰之痍请吕防之命惜休穆之才不加其罪贤子布之谏而造其门用能南开交趾驱玉岭之卒东界海隅兼百越之众地方五千里带甲数十万若令登不早卒休以永年神器不移于暴酷则彭蠡衡阳未可图也以先主之寛仁得众张飞关羽万人之敌诸葛孔眀管乐之俦左提右挈以取天下庶防有济矣然而防师失律败不旋踵奔波谦瓉之间羁旅袁曹之手岂拙于用武将遇非常敌乎初备之南也樊邓之士其从如云比到当阳众十万余操以五千之卒及长坂纵兵大击廓然雾散脱身奔走方欲逺窜用鲁肃之谋然后投身夏口时诸葛适在军中向令帷幄有谋军容宿练包左车之计运田单之竒操悬军数千夜行三百辎重不相继声援不相闻可不一战而擒也坐以十万之众而无一矢之备何异驱犬羊之羣饵豺虎之口固知应变将畧非武侯所长斯言近矣周瑜方严兵取蜀防物故于巴丘若其人尚存恐玉垒铜梁非刘氏有也然备数困败而意不折终能大启西土者其惟雅度最优乎武侯既没刘禅举而弃之覩谯周之懦词甘忿愤而忘食闻姜维之立事又慷慨而言憙惜其功垂成而智不济岂伊时防抑亦人亡乃知徳之不修栈道灵关不足恃也魏武用兵髣髴孙吴临敌制竒鲜有防败故能东擒狡布北走强表破黄巾于寿张斩眭固于射犬援戈北指蹋顿悬颅拥斾南临刘琮束手振威烈而清中夏挟天子以令诸侯信超然之雄杰矣而弊于褊刻失于猜诈孔融荀彧终罹其变孝先季珪卒不能免愚知操之不怀柔巴蜀砥定东南必然之理也文帝富于春秋光膺禅让临朝恭俭博览坟籍文质彬彬庶防君子者矣不能恢崇万代之业利建七百之基骨肉齐于匹夫衡枢委乎他姓逺求珠翠废礼谅闇之中近抱辛毗取笑妇人之口眀帝嗣位继以奢滛征夫困于兵革人力殚于台榭髙贵卿公眀决有余而深沉不足其雄才大畧经纬逺图求之数君并无取焉山阳公之坟土未干陈留王之賔馆已启天之报施何其速哉故粗论之式备劝戒俾夫来者有以疾诸者焉
　　李徳三国论　魏吴蜀三分天下而亡有先后非形势有轻重积仁义有厚薄察其政柄所归则亡之先后可知也蜀政在于黄皓皓人也内不能修武侯之旧典外不能制姜维之黩武纪纲日坏君子不服所以先亡也魏自眀帝之后政归仲达齐王以降惟守空宫亡之淹速系于昭昭之志将移神器之重须服天下之心未立大功亦不敢取所以蜀灭而魏亡也孙皓虽骄奢极欲残虐用刑而自専杀生之柄不牵帷墙之制运尽天亡而后夷灭由是而知人君不可一日失其柄也如神龙之脱深泉震雷之无烟气威灵既露人得制之蒋济覩魏文帝与夏俟尚诏曰作福作威为亡国之言所谓柄者威福是也岂可假于臣下哉后代覩三国之事可不戒惧焉
