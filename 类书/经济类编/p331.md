<!-- { "loadSidebar": true } -->
　　苏洵御将篇　人君御臣相易而将难将有二有贤将有才将而御才将尤难御相以礼御将以术御贤将之术以信御才将之术以智不以礼不以信是不为也不以术不以智是不能也故曰御将难而御才将尤难六畜其初皆兽也彼虎豹能搏能噬而马亦能蹄牛亦能触先王知其能搏能噬者不可以人力制故杀之杀之不能驱之而后已蹄者可驭以羁绁触者可拘以楅衡故先王不忍弃其才而废天下之用如曰是能蹄是能触当与虎豹并杀而同驱则是天下无骐骥终无以服乘耶先王之选才也自非大奸剧恶如虎豹之不可以变其搏噬者未尝不欲制之以术而全其才以适于用况为将者又不可责以廉隅细谨顾其才何如耳汉之衞霍赵充国唐之李靖李勣贤将也汉之韩信黥布彭越唐之薛万彻侯君集盛彦师才将也贤将既不多有得才者而任之可也茍又曰是难御则是不肖者而后可也结以重恩示以赤心美田宅丰饮馔歌童舞女以极其口腹耳目之欲而折之以威此先王之所以御才将者也近之论者或曰将之所以毕智竭力犯霜露蹈白刃而不辞者冀赏耳为国家者不如勿先赏以邀其成功或曰赏所以使人不先赏人不为我用是皆一隅之説非通论也将之才固有大小杰然于庸将之中者才小者也杰然于才将之中者才大者也才小志亦小才大志亦大人君当观其才之小大而为制御之术以称其志一隅之説不可用也夫养骐骥者丰其刍粒洁其羁络居之新闲浴之清泉而后责之千里彼骐骥者其志常在千里也夫岂以一饱而废其志哉至于养鹰则不然获一雉饲以一雀获一兎饲以一鼠彼知不尽力于击搏则其势无所得食故然后为我用才大者骐骥也不先赏之是养骐骥者饥之而责其千里不可得也才小者鹰也先赏之是养鹰者饱之而求其击搏亦不可得也是故先赏之説可施之才大者不先赏之説可施之才小者兼而用之可也昔者汉高帝一见韩信而授以上将解衣衣之推食哺之一见黥布而以为淮南王供具饮食如王者一见彭越而以为相国当是时三人者未有功于汉也厥后追项籍垓下与信越期而不至捐数千里之地以畀之如弃敝屣项氏未灭天下未定而三人者已极富贵矣何则高帝知三人者之志大不极于富贵则不为我用虽极于富贵而不灭项氏不定天下则其志不已也至于樊哙滕公灌婴之徒则不然拔一城陷一阵而后増数级之爵否则终嵗不迁也项氏已灭天下已定樊哙滕公灌婴之徒计百战之功而后爵之通侯夫岂高帝至此而啬哉知其才小而志小虽不先赏不怨而先赏之则彼将泰然自满而不复以立功为念故也噫方韩信之立于齐蒯通武涉之説未去也当是之时而夺之王汉其殆哉夫人岂不欲三分天下而自立者而彼则曰汉王不夺我齐也故齐不捐则韩信不懐韩信不懐则天下非汉之有呜呼高帝可谓知大计矣
　　论将【八则】
　　天下合从赵使魏加见楚春申君曰君有将乎曰有矣仆欲将临武君魏加曰臣少之时好射臣愿以射譬之可乎春申君曰可加曰异日者更嬴与魏王处京台之下仰见飞鸟更嬴谓魏王曰臣为君引弓虚发而下鸟魏王曰然则射可至此乎更嬴曰可有间雁从东方来更嬴以虚发而下之魏王曰然则射可至此乎更嬴曰此孽也王曰先生何以知之对曰其飞徐而鸣悲飞徐者故疮痛也鸣悲者久失羣也故疮未息而惊心未去也闻者音烈而高飞故疮陨也今临武君尝为秦孽不可为拒秦之将也
　　燕封宋荣蚠高阳君使将而攻赵赵王因割济东三城合卢高唐平原陵地城市邑五十七命以与齐而以求安平君而将之马服君谓平原君曰国奚无人甚哉君致安平君而将之乃将济东三城合城市邑五十七以与齐此夫予与敌国战覆军杀将之所取割地于敌国者也今君以此与齐而求安平君而将之国奚无人甚哉且君奚不将奢也奢尝抵罪居燕燕以奢为上谷守燕之通谷要塞奢习知之百日之内天下之兵未聚奢已举燕矣然则君奚求安平君而为将乎平原君曰将军释之矣仆己言之仆主矣仆主幸己聴仆也将军无言已马服君曰君过矣君之所以求安平君者以齐之于燕也茹肝涉血之仇邪其于奢也不然使安平君愚固不能当荣蚠使安平君智又不肯与燕人战此两言者安平君必处一焉虽然两者有一也使安平君智则奚以赵之强为赵强则齐不复霸矣今得强赵之兵以杜燕将旷日持久数歳今士大夫余子之力尽于沟垒车甲羽毛裂敝府库仓廪虚两国交以习之乃引其兵而归夫尽两国之兵无明此者矣是军也悬釡而炊得三城城大无能过百雉者果如马服之言也
　　汉冯唐者其大父赵人父徙代汉兴徙安陵唐以孝着为中郎署长事文帝文帝辇过问唐曰父老何自为郎家安在唐具以实对文帝曰吾居代时吾尚食监高袪数为我言赵将李齐之贤战于钜鹿下今吾毎饭意未尝不在钜鹿也父知之乎唐对曰尚不如亷颇李牧之为将也上曰何以唐曰臣大父在赵时为官卒将善李牧臣父故为代相善赵将李齐知其为人也上既闻廉颇李牧为人良説而搏髀曰嗟乎吾独不得亷颇李牧时为吾将吾岂忧匈奴哉唐曰主臣陛下虽得廉颇李牧弗能用也上怒起入禁中良久召唐让曰公奈何众辱我独无闲处乎唐谢曰鄙人不知忌讳当是之时匈奴新大入朝那杀北地都尉昂上以胡寇为意乃卒复问唐曰公何以知吾不能用廉颇李牧也唐对曰臣闻上古王者之遣将也跪而推毂曰阃以内者寡人制之阃以外者将军制之军功爵赏皆决于外归而奏之此非虚言也臣大父言李牧为赵将居边军市之租皆自用飨士赏赐决于外不从中扰也委任而责成功故李牧乃得尽其智能遣选车千三百乗百金之士十万是以北逐单于破东胡灭澹林西抑彊秦南支韩魏当是之时赵几霸其后防赵王迁立其母倡也王迁立乃用郭开谗卒诛李牧令顔聚代之是以兵破士北为秦所禽灭今臣窃闻魏尚为云中守其军市租尽以飨士卒私养钱五日一椎牛飨宾客军吏舍人是以匈奴逺避不近云中之塞虏曽一入尚率车骑击之所杀甚众夫士卒尽家人子起田从军安知尺籍伍符终日力战斩首捕虏上功幕府一言不相应文吏以法绳之其赏不行而吏奉法必用臣愚以为陛下法太明赏太轻罚太重且云中守魏尚坐上功首虏差六级陛下下之吏削其爵罚作之由此言之陛下已得廉颇李牧弗能用也臣诚愚触忌讳死罪死罪文帝悦是日令冯唐持节赦魏尚复以为云中守而拜唐为车骑都尉
　　晋虞预以冦贼未平当须良将乃上防　臣闻承平之世其敎先文拨乱之运非武不克故牧野之战吕望杖钺淮夷作难召伯专征玁狁为暴衞霍长驱故阴阳不和擢士为相三军不胜拔卒为将汉帝既定天下犹思猛士以守四方孝文志存钜鹿冯唐进説魏尚复守诗称赳赳武夫公侯干城折冲之佐岂可忽哉况今中州荒百无一存牧守官长非戎貊之族类即冦窃之幸脱陛下登祚威畅四逺故令此等反善向化然狼子野心轻薄易动防贼未殄益使难安周抚陈川相系背叛徐龛骄黠无所拘忌放兵侵掠罪已彰灼昔葛伯违道汤献之牛吴濞失礼锡以几杖恶成罪着方复加戮龛之小丑可不足灭然豫备不虞古之善教矧乃有虞可不为防为防之术宜得良将将不素简难以应敌夀春无镇祖逖孤立前有劲虏后无系援虽有智力非可持久愿陛下谘之羣公博举于众若当局之才必允其任则宜奬励使不顾命旁料冗猥或有可者厚加宠待足令忘身昔英布见慢恚欲自裁出观供置然后致力礼遇之恩可不隆哉诚知山河之量非尘露可益神鉴之虑非愚浅所测然匹夫妇犹有忧国之言况臣得厠朝堂之末防冠带之荣者乎
　　晋穆帝时凉州张耽言于张重华曰臣闻国以兵为彊以将为主主将者存亡之机吉凶所系故燕任乐毅尅平全齐及任骑刼丧七十城之地是以古之明君靡不慎于将相也今之所要在于军师然议者举将多推宿旧未必妙尽精才也且韩信之举非旧名也穰苴之信非旧将也吕之进非旧勲也魏延之用非旧徳也葢明王之举举无常人才之所能则授之以大事今彊冦在郊诸将不进人情骚动危机稍逼主簿谢艾兼资文武明识兵略若授以斧钺委以专征必能折冲御侮歼殄凶类重华召艾问以讨冦方略艾曰昔耿弇不欲以贼遗君父黄权愿以万人当冦乞假臣兵七千为殿下吞王擢麻秋等重华大悦以艾为中坚将军
　　唐太宗尝谓侍臣曰于今名将惟李世勣道宗万彻三人而已世勣道宗不能大胜亦不大败万彻非大胜即大败
　　唐兴以来边帅皆用忠厚名臣不久任不遥领不兼统功名著者往往入为宰相其四夷之将虽才略如阿史那社尔契苾何力犹不专大将之任皆以大臣为使以制之及开元中天子有吞四夷之志为边将者十余年不易始久任矣皇子则庆忠诸王宰相则萧嵩牛仙客始遥领矣葢嘉运王忠嗣专制数道始兼统矣李林甫欲杜边帅入相之路以边人不知书乃奏言文臣为将怯当矢石不若用寒族边人边人则勇决习战寒族则孤立无党陛下诚以恩洽其心彼必能为朝廷尽死宗悦其言始用安禄山至是诸道节度使尽用胡人精兵咸戍北边天下之势偏重卒使禄山倾覆天下皆出于林甫专宠固位之谋也
　　李太后以典兵者多非其人谓蜀主曰吾昔见庄宗跨河与梁战及先帝在太原平王蜀诸将非有大功无得典兵故士卒畏服今王昭逺出于厮养伊审征韩保贞赵崇韬皆膏梁乳臭子素不习兵徒以旧恩寘于人上平时谁敢言者一旦疆场有事安能御大敌乎
　　遣将【三则】
　　楚懐王以宋义为上将军项羽为次将范増为末将北救赵令沛公西略地入闗与诸将约先入定闗中者王之当是时秦兵彊常乗胜逐北诸将莫利先入闗独项羽怨秦破项梁军奋愿与沛公西入闗懐王诸父老皆曰项羽为人僄悍猾贼尝攻襄城襄城无遗类皆阬之诸所过无不残灭且楚数进取前陈王项梁皆败不如更遣长者仗义而西告谕秦父兄秦父兄苦其主久矣今诚得长者徃毋侵暴宜可下今项羽僄悍不可遣独沛公素寛大长者可遣卒不许项羽而遣沛公西略地汉光武命冯异讨赤睂车驾送至河南赐以乗舆七尺贝劒勑异曰三辅遭王莽更始之乱重以赤睂延岑之酷元元涂炭无所依诉今之征伐非必略地屠城要在平定安集之耳诸将非不健鬭然好虏掠卿本能御吏士其念自修勑无为郡县所苦
　　魏司马懿将伐辽东何曽上疏明帝曰臣闻先王制法必全于慎故建官受任则置副佐陈师命将则立监贰宣命遣使则设介副临敌交刃又防御右葢以尽思谋之功防安危之变也是以在险当难则权足相济陨缺不豫则才足相代其为国防至深至远及至汉氏亦循旧章韩信伐赵张耳为贰马援讨越刘隆副军前世之迹着在篇志今太尉奉辞诛罪精甲锐锋步骑数万道路逈阻且四千里虽假天威有征无战冦或潜遁消引日月命无常期人非金石逺虑详备诚宜有副今北军诸将及太尉所督皆为寮属名位不殊素无定分统御之尊卒有变急不相镇摄存不忘亡圣逹所裁臣愚以为宜选大臣名将威重宿著者成其礼秩遣诣北军进同谋略退为副佐虽有万一不虞之变军主有储则无患矣

　　经济类编卷五十五
<子部,类书类,经济类编>
　　钦定四库全书
　　经济类编卷五十六
　　明　冯琦冯瑗　撰
　　武功类二
　　论兵【二十四则】
