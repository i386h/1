<!-- { "loadSidebar": true } -->
　　隋文帝使太子勇参决政事时有损益帝皆纳之勇性寛厚率意任情无矫饰之行帝性节俭勇尝饰蜀铠帝见而不恱戒曰自古帝王未有好奢侈而能久长者汝当以俭约为先乃能奉承宗庙吾昔日衣服各留一物时复观之以自儆戒今赐汝以我旧所带刀一枚并葅酱一合汝昔作上士时常所食也若存记前事应知我心后遇冬至百官皆诣勇勇张乐受贺帝不悦下诏停之自是恩宠始衰渐生猜阻勇多内宠昭训云氏尤幸其妃元氏无宠遇疾而薨独孤后意其有他深以责勇然昭训自是遂专内政生长寜王俨及平原王安成王筠诸姬子及数人后弥不平遣人伺求勇过晋王广知之弥自矫饰后庭有子皆不育由是数称广贤大臣用事者广皆倾心与交帝及后每遣左右至广所广必与萧妃厚礼之往来者无不称其仁孝帝与后尝幸其第广悉屏匿美姬于别室惟留老丑者衣以缦防给事左右屏帐改用缣素故絶乐器之不令拂去尘埃帝见之喜由是爱之特异诸子宻令来和遍视诸子对曰晋王贵不可言广美姿仪敏慧严重好学能文敬接朝士由是声名籍甚自扬州入朝将还镇入宫辞后伏地流涕曰臣性识愚下不知何罪失爱东宫恒蓄盛怒欲加鸩毒后忿然曰睍地伐渐不可耐我为之娶元氏女竟不以夫妇礼待之专宠阿云使有如许豚犬前新妇遇毒而夭我亦不能穷治何故复于汝发如此意我在尚尔我死后当鱼肉汝乎每思东宫竟无正嫡至尊千秋万嵗之后遣汝等兄弟向阿云儿前再拜问讯此是几许苦痛耶广又拜呜咽不能止后亦悲不自胜自是后决意欲废勇立广司马张衡为广画夺宗之策广问计于安州总管宇文述述曰皇太子失爱已久令徳不闻大王仁孝著称才能盖世数经将领频有大功主上内宫咸所钟爱四海之望实归大王然废立大事未易谋也能移主上意者惟杨素耳素所与谋者惟其弟约述雅知约请朝京师与约图之广大恱多资金寳与述入闗约时为大理少卿述请约与饮博阳不胜以所赍金寳尽输之因说之曰此晋王之赐令述与公为欢乐耳约惊问故述因道广意且说之曰公兄弟功名盖世当涂用事有年矣朝臣为足下家所屈辱者可胜数哉又储后以所欲不行每切齿于执政主上一旦弃羣臣公亦何以取庇哉今太子失爱于皇后主上素有废黜之意请立晋王在贤兄口耳诚能此时建大功王心永铭骨髓斯则去累卵之危成泰山之安矣约然之以白素素闻之大喜后数日入侍宴微称晋王孝悌恭俭有类至尊后泣曰公言是也阿大孝爱睍地伐常欲潜杀之素因盛言太子不才后遂遗素金使賛帝废立勇颇知之忧惧计无所出使人造诸厌胜帝又使素观勇所为至东宫还言勇怨望恐有他变帝益疑之后又遣人伺觇东宫纎芥事皆闻奏因加诬饰以成其罪帝遂疎忌勇东宫宿卫名借悉令属诸卫府有勇徤者咸屏去之广又令叚达私赂东宫幸臣姬戚令伺太子动静宻告杨素于是内外諠谤过失日闻叚达因脇威告之九月诏执左庶子唐令则等数人付所司讯鞫命杨素陈东宫事状以告近臣帝曰此儿不堪承嗣乆矣皇后恒劝我废之我以布衣时所生地复居长望其渐改隠忍至今其妇初亡我疑其遇毒尝责之勇怼曰防杀元孝矩此欲害我而迁怒耳长寜初生朕与皇后共抱养之自懐彼此连遣索且云定兴女在外私合而生想此何必是其体来倘其非类便乱宗祏我终不以万姓付不肖子我恒畏其加害如防大敌今欲废之以安天下左卫大将军元旻諌曰废立大事诏旨若行后悔无及谗言罔极惟陛下察之帝不应命姬威悉陈太子罪恶威对曰尝令师奶卜吉凶语臣云至尊惧在十八年此期促矣帝然曰谁非父母生乃至于此于是禁勇及诸子党与杨素鍜錬以成其狱居数日有司奏元旻尝曲事勇在仁夀宫勇以书与之题云勿令人见帝乃执旻威又言至尊在仁夀宫太子尝饲马千匹云径往守城门自然饿死素以威言诘勇勇不服曰窃闻公家马数万匹勇忝备太子马千匹乃是反乎素又发东宫服玩似加雕饰者悉陈之于庭以示文武为太子之罪帝及后迭遣使责问勇勇不服十月使人召勇勇惊曰得无杀我耶帝戎服陈兵御武徳殿集百官诸亲引勇及诸子列于殿庭宣诏废勇及其男女并为庶人勇再拜泣下舞蹈而去左右莫不闵然长寜王俨上表请宿卫辞情哀切帝览之闵然杨素进曰伏愿圣心同于螫手不宜复留意遂诏元旻唐令则邹文腾等诛勇有差移勇于内史省赏杨素物三千叚文林郎杨孝政上书諌曰皇太子为小人所误宜加训诲不宜废黜帝怒挞其胸初云昭训父定兴出东宫无节数进其奇服异器以求恱媚左庶子裴政屡諌勇不听政谓定兴曰公所为不合法度又元妃暴薨道路籍籍此于太子非令名也公宜自引退不然将及祸定兴以告勇勇疎政黜之唐令则为勇所昵狎每令以歌教内人右庶子刘行本责之曰庶子当辅太子以正道何有取媚于房帷间哉令则甚惭而不能改刘臻明克让陆爽并以文学为勇所亲行本怒其不能调防每谓三人曰卿等止解读书耳夏侯福尝于阁内与勇戏大笑声闻于外行本付执法者治之数日勇为之请乃释之勇尝得良马欲令行本乘而观之行本正色曰至尊令臣辅导殿下非弄臣也勇惭而止及勇败二人已卒帝叹曰向使裴政刘行本在勇不至此　勇尝晏宫臣唐令则自弹琵琶歌娬媚娘洗马李纲起白勇曰令则身为宫卿职当调防乃于广座首比倡优进淫声秽视听事若上闻令则罪在不测岂不为殿下之累耶臣请速治其罪勇曰我欲为乐耳君勿多事纲遂趋出及废勇髙祖召东宫之属切责之皆惶惧无敢对者纲独曰太子性本中人可与为善可与为恶向使陛下择正人辅之足以嗣守鸿基今乃以唐令则为左庶子邹文滕为家令二人唯知以弦歌鹰犬娱悦太子安得不至于是邪此乃陛下之过非太子之罪也自古国家废立冢嫡鲜不倾危愿陛下深留圣思无贻后悔髙祖不恱罢朝左右皆为之股栗防尚书右丞缺有司请人髙祖指纲曰此佳右丞也即用之
　　唐太宗太子承干少有躄疾喜声色畋猎所为奢靡畏上知之对宫臣常论忠孝或至涕泣退居宫中则与羣小相防狎宫臣有欲諌者太子揣知其意輙迎拜自责募亡奴盗民间马牛亲临烹煑与所幸厮役共食之又效突厥语及服饰饮食谓左右曰一朝有天下当帅数万骑猎于金城西然后解发委身思摩若当一设不居人后矣汉王元昌所为多不法上数谴责之由是怨望太子与之甚善朝夕与之同游戏大呼交战击刺流血以为娯乐尝曰我为天子极情纵欲有諌者輙杀之不过数百人众自定矣私幸太常乐童与同卧起上怒杀之太子于宫中搆室立像朝夕奠祭称疾不朝谒者数月魏王泰多能有宠潜有夺嫡之志折节下士以求声誉上命韦挺杜楚客摄泰府事二人俱为泰要结朋党太子畏其逼隂养刺客纥于承基等谋杀之吏部尚书侯君集怨望以太子闇劣欲伺衅图之因劝之反太子大然之厚赂中郎将李安俨使为中诇洋州刺史赵节驸马都尉杜荷皆预其谋割臂为誓荷谓之曰天文有变当速发但称暴疾危笃主上必亲临视因兹可以得志防齐王祐反事连承基系狱当死上变告太子谋反敕大理中书门下参鞫之反形已具上面责承干承干曰臣为太子复何所求但为泰所圗时与朝臣谋自安之术不逞之人遂教臣为不轨耳今若泰为太子所谓落其度内也上乃谓侍臣曰将何以处承干羣臣莫敢对通事舎人来济进曰陛下不失为慈父太子得尽天年则善矣上从之诏废承干为庶人幽之元昌赐自尽君集安俨节荷等皆伏诛庶子张素等以不諌诤免为庶人独于志寜以数諌见褒君集被收上谓侍臣曰君集有功欲乞其生可乎羣臣不可上乃泣谓之曰与公长诀矣遂斩之而原其妻子上尝使李靖教君集兵法君集言于上曰靖将反矣上问其故对曰靖独教臣以其粗而匿其精以是知之上以问靖对曰此乃君集欲反耳今诸夏已定臣之所教足以制四夷而君集固求尽臣之术非反而何江夏王道宗尝从容言于帝曰君集自负微功耻在房李之下以臣观之必将为乱上不之信至是上乃谢道宗曰果如卿言承干既获罪魏王泰日入侍奉上面许立为太子岑文本刘洎亦劝之长孙无忌固请立晋王治上谓侍臣曰昨青雀投我懐云臣今日始得为陛下子臣有一子臣死之日当为陛下杀之传位晋王朕甚怜之諌议大夫禇遂良曰陛下失言此国家大事存亡所系愿熟思之且陛下万嵗后魏王据天下之重肯杀其爱子以授晋王哉陛下前者以嫡庶之分不明致此纷纭今必立魏王愿先措置晋王始得安全耳上流涕曰吾不能也因起入宫魏王泰恐上立晋王谓之曰汝与元昌善得无忧乎治忧形于色上怪屡问其故治以状告上怃然始悔立泰之言矣上独留长孙无忌房龄李世勣禇遂良谓曰我三子一弟所为如是我心诚无聊赖因自投于牀抽佩刀欲自刺遂良夺刀以授晋王无忌等请上所欲上曰我欲立晋王无忌曰谨奉诏上乃使治拜无忌曰汝舅许汝矣即御太极殿召羣臣谓曰承干悖逆泰亦凶险诸子谁可立者众皆懽呼曰晋王仁孝当为嗣上恱诏立晋王治为皇太子时年十六谓侍臣曰我若立泰则是太子之位可经营而得自今太子失道藩王窥伺者皆两弃之传诸子孙永为后法且泰立则承干与治皆不全治立则承干与泰皆无恙矣乃降泰爵东莱郡王幽之北苑府僚亲狎者皆迁岭表

　　经济类编卷十六
<子部,类书类,经济类编>
　　钦定四库全书
　　经济类编卷十七
　　明　冯琦冯瑗　撰
　　宫掖类一
　　太后【十则】
　　后唐晋王即皇帝位尊母晋国太夫人曹氏为皇太后嫡母秦国夫人刘氏为皇太妃诏卢程诣晋阳册太后太妃初太妃无子性贤不妬忌太后为武皇侍姬太妃常劝武皇善待之太后亦自谦退由是相得甚欢及受册太妃诣太后宫贺有喜色太后忸怩不自安太妃曰愿吾儿享国久长吾辈获没于地园陵有主余何足言因相向歔欷
　　宋杜太后治家严而有法陈桥之变后闻之曰吾儿素有大志今果然矣及尊为皇太后宋主拜于殿上羣臣称贺后愀然不乐左右进曰臣闻母以子贵今子为天子胡为不乐后曰吾闻为君难天子置身兆庶之上若治得其道则此位可尊茍或失驭求为匹夫不可得是吾所以忧也宋主再拜曰谨受教
　　太后疾宋主侍药饵不离左右疾革召赵普入受遗命且问宋主曰汝知所以得天下乎宋主曰皆祖考及太后之余庆也后曰不然正由柴氏使幼儿主天下尔若周有长君汝安得至此汝百歳后当传位光义光义传光美光美传徳昭夫四海至广能立长君社稷之福也宋主泣曰敢不如教后顾谓普曰尔同记吾言不可违也普即榻前为誓书于纸尾署曰臣普记藏之金匮命谨密宫人掌之遂殂
　　真宗崩王曽奉遗诏入殿庐草制命皇后权处分军国事辅太子听政丁谓欲去权字曽曰皇帝冲年太后临朝斯已国家否运称权犹足示后且增减制书有法表则之地先欲乱之耶谓遂止太子即位年十三矣尊皇后为皇太后淑妃杨氏为皇太妃两府议太后临朝仪曾请如东汉故事太后与帝五日一御承明殿太后坐帝右垂帘听政谓欲擅权不欲同列与闻机政潜结入内押班雷允恭密请太后降手书云帝朔望见羣臣大事则太后召对辅臣决之非大事则令允恭传奏禁中画可以下曾曰两宫异处而柄归宦官祸端兆矣于是允恭恃势専恣而谓权倾中外众莫敢抗独曽正色立朝时倚为重
