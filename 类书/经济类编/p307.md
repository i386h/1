<!-- { "loadSidebar": true } -->
　　夏侯湛东方朔画像赞　大夫讳朔字曼倩平原厌次人也魏建安中分厌次以为乐陵郡故又为郡人焉事汉武帝汉书具载其事先生瓌玮博达思周变通以为浊世不可以富贵也故薄游以取位茍出不可以直道也故颉颃以傲世傲世不可以垂训也故正谏以明节明节不可以久安也故诙谐以取容洁其道而秽其迹清其质而浊其文弛张而不为邪进退而不离羣若乃逺心旷度赡智宏才倜傥博物触类多能合变以明筭幽赞以知来自三坟五典八索九丘隂阳图纬之学百家众流之论周给敏捷之辨支离覆逆之数经脉药石之艺射御书计之术乃研精而究其理不习而尽其功经目而讽于口过耳而闇于心夫其明济开豁包含大陵轹卿相謿哂豪杰笼罩靡前跆籍贵势出不休显贱不忧戚戏万乗若僚友视俦列如草芥雄节迈伦高气葢世可谓抜乎其萃游方之外者也谈者又以先生嘘吸冲和吐故纳新蝉蜕龙变弃俗登仙神交造化灵为星辰此又竒怪惚恍不可备论者也大人来守此国仆自京都言归定省覩先生之县邑想先生之高风徘徊路寝见先生之遗像逍遥城郭观先生之祠宇慨然有怀乃作颂焉其辞曰矫矫先生肥遯居贞退不终否进亦避荣临世濯足希古振缨涅而无滓既浊能清无滓伊何高明克柔能清伊何视污若浮乐在必行处险防忧跨世陵时逺蹈独逰瞻望彼代爰想遐踪邈邈先生其道犹龙染迹朝隐和而不同栖迟下位聊以从容我来自东言适兹邑敬问墟坟企伫原隰墟墓徒存精灵永戢民思其轨祠宇斯立徘徊寺寝遗像在图周旋祠宇庭序荒芜榱栋倾落草莱弗除肃肃先生岂焉是居是居弗形悠悠我情昔在有徳罔不遗灵天秩有礼神鉴孔明彷佛风尘用垂颂声
　　蔡邕祖徳颂　昔文王始受命武王定祸乱至于成王太平乃洽祥瑞毕降夫岂后徳隆渐浸之所通也是以易嘉积善有余庆诗称子孙其保之非特王道然也贤人君子修仁履徳者亦其有焉昔我烈祖暨于子考世载孝友重以明徳率礼莫违是以灵祗降之休瑞兔扰驯以昭其仁木连理以象其义斯乃祖祢之遗灵盛徳之所贶也岂是童蒙孤稚所克任哉穆穆我祖世笃其仁其徳克明惟懿惟醇宣慈恵和无竞伊人岩岩我考莅之以庄増崇丕显克构其堂是用祚之休征惟光厥征伊何于昭于今园有甘棠别榦同心坟有扰兎宅我栢林神不可诬伪不可加析薪之业畏不克荷矧贪灵贶以为已华惟予小子岂不是欲干有先功匪荣伊辱京兆樊恵渠颂　洪范八政一曰食周礼十軄一曰农生民之本于是乎出丰殖财用于是乎在阳陵县东厥地污泥嘉谷不殖光和五年京兆尹樊君勤恤民隠乃命立新渠曩之毒田化为甘壤相与讴咏斐然成章谓之樊恵渠其歌曰我有长流莫或阏之我有沟浍莫有达之田畴斥卤莫修莫治饥馑困瘁莫恤莫思
　　武都太守李翕西狭颂　汉武都太守汉阳阿阳李君讳翕字伯都天姿明敏敦诗悦礼膺禄美厚继世郎吏幼而宿卫弱冠典城有阿郑之化是以三剖守符致黄龙嘉禾木连甘露之瑞动顺经古先之以博爱陈之以徳义示之以好恶不肃而成不严而治朝中惟静威仪抑抑督邮部职不出府门政约令行强不暴寡知不诈愚属县趋教无对会之事徼外来庭面二十余人年谷屡登仓库惟亿百姓有蓄粟麦五钱郡西狭中道危艰阻峻縁崖俾阁两山璧立隆崇造云下有不测之谿芒促迫财容车骑进不能济息不得驻数有颠覆霣坠之虞过者创楚惴惴其栗君践其险若渉渊氷叹曰诗所谓如集于木如临于谷斯其殆哉因其事则为设备今不图之为患无已勑衡官有秩李瑾掾仇审因常繇道徒鐉烧破柝刻臽磪昆减髙就埤平夷正曲柙□土石坚固广大可以夜渉四方无杂行人懽悀民歌徳恵穆如清风乃刋斯石曰赫赫明后柔嘉惟则克长克君牧守三国三国清平咏歌懿徳瑞降丰稔民以傎稙威恩并隆逺人宾服鐉山浚渎路以安直继禹之迹亦世頼福
　　序【七则】
