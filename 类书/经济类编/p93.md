<!-- { "loadSidebar": true } -->
　　郜国大长公主适驸马都尉萧升主女为太子妃或告主淫乱且为厌祷徳宗大怒幽主于禁中切责太子太子不知所对请与萧妃离婚徳宗召李泌告之且曰舒王近已长立孝友温仁泌曰何至于是陛下惟有一子奈何一旦疑之欲废之而立侄得无失计乎徳宗勃然怒曰卿何得闻人父子谁语卿舒王为侄者对曰大厯初陛下语臣今日得数子臣请其故陛下言昭靖诸子主上令吾子之今陛下所生之子犹疑之何有于侄舒王虽孝自今陛下宜努力勿复望其孝矣自古父子相疑未有不亡国覆家者陛下记昔在彭原建宁何故而诛徳宗曰建宁叔实寃肃宗性急谮之者深耳泌曰先帝自建宁之死常懐危惧臣亦为先帝诵黄台辞以防防构之端徳宗曰朕固知之意色稍解乃曰贞观开元皆易太子何故不亡对曰昔承干屡尝监国托附者众东宫甲士甚多与宰相侯君集谋反事觉太宗使其舅长孙无忌与朝廷数十人鞫之事状显白然后集百官而议之当时言者犹云愿陛下不失为慈父使太子得终天年太宗从之并废魏王泰陛下既知肃宗急以建宁为寃臣不胜庆幸愿陛下戒覆车之失若果有其迹愿陛下如贞观之法行之并废舒王而立王孙则百代之后有天下者犹陛下子孙也至于开元之时武惠妃谮太子瑛兄弟杀之海内寃愤此乃百代所当戒又可法乎且陛下昔尝令太子见臣于蓬莱池观其容表非有蠭目豺声商臣之相也正恐失于柔仁耳又太子自贞元以来常居少阳院在寝殿之侧未尝接外人预外事安有异谋乎彼谮人者巧诈百端虽有手书如晋愍懐衷甲如太子瑛犹未可信况但以妻母有罪为累乎幸頼陛下语臣臣敢以家族保太子必不知谋向使杨素许敬宗李林甫之徒承此防已就舒王图定防之功矣上曰为卿迁延至明日思之太子遣人谢泌曰若必不可救欲先自仰药何如泌曰必无此虑愿太子起敬起孝间一日上开延英阁独召泌流涕阑干抚其背曰非卿切言朕今日悔无及矣皆如卿言太子仁孝实无他也自今军国及朕家事皆当谋于卿矣泌拜贺因曰陛下圣明察太子无罪臣报国毕矣
　　穆宗与宦者击毬于禁中有宦者坠马穆宗惊因得风疾不能履地自是人不闻穆宗起居宰相屡乞入见不报裴度三上疏请立太子且请入见十二月见羣臣于紫宸殿御大绳牀悉去左右卫官独宦者十余人侍侧人情稍安李逢吉进言景王已长请立为太子裴度请速下诏副天下望穆宗无言既而两省官亦继有请立太子者癸巳诏立景王湛
　　太子永之母王徳妃无宠为杨贤妃所谮而死太子颇好游宴昵近小人贤妃日夜毁之文宗开延英召宰相及两省御史郎官疏太子过恶议废之曰是宜为天子乎羣臣皆言太子年少容有改过国本至重岂可轻动御史中丞狄兼謩论之尤切至于涕泣给事中韦温曰陛下惟一子不教陷之至是岂独太子之过乎翰林学士六人神防六军军使十六人复上表论之文宗意稍解是夕太子始得归少阳院
　　正月朔诸王亲戚入贺太子独以疾不能来上涕泣悲叹由是得疾凡二十余日中外不通莫知两宫安否帝崩仓猝召翰林郑絪卫次公等草遗诏宦官或曰禁中议所立尚未定次公遽言曰太子虽有疾地居冢嗣中外属心必不得已犹应立广陵王不然必大乱絪等从而和之议始定太子知人心忧疑力疾出九仙门召见诸军使京师粗安明日即位
　　顺帝疾久不愈时扶御殿羣臣瞻望而已莫有亲奏对者中外危惧思早立太子而王叔文之党欲専大权恶闻之宦官俱文珍刘光琦薛盈珍等皆先朝任使旧人疾叔文忠言等朋党专恣乃启顺宗召翰林学士郑絪卫次公李程王涯入金銮殿草立太子制时牛昭容軰以广陵王淳英睿恶之絪不复请书纸为立嫡以长字呈顺宗顺宗颔之立淳为太子更名纯


　　经济类编卷十五
<子部,类书类,经济类编>
　　钦定四库全书
　　经济类编卷十六
　　明　冯琦冯瑗　撰
　　储宫类二
　　太子【二　三十则】
　　唐元稹论教本书　陛下降明诏修废学増胄子选司成大哉尧之为君伯夷典礼防教胄子之深旨也然而事有万万于此者臣敢昧死言之臣闻贾生曰三代之君仁且久者教之然也诚哉是言且夫周成王人之中也近管蔡则谗入亲周召则义闻岂可谓天明哉然而克终于道者得不谓教之然邪始其为太子也未生胎教既生保教太公为之师周公为之傅召公为之保伯禽唐叔与之游礼乐诗书为之玩目不得阅淫艳妖诱之色耳不得闻优笑陵乱之声口不得习操断击搏之书居不得近容顺隂邪之党游不得恣追禽戮兽之乐翫不得爱遐异僻絶之珍凡此数者非谓备之于前而不为也亦将不得见之矣及其长而为君也血气既定游习既成虽有放心快己之事日陈于前固不能夺已成之习已定之心矣则彼忠直道徳之言固吾之所习闻也陈之者有以谕焉囘佞庸违之说固吾之所积惧也谄之者有以辩焉人之情莫不欲耀其所能而党其所近茍将得志则必快其所蕴矣物之性亦然是以鱼得水而游马逸驾而走鸟得风而翔火得薪而炽此皆物之快其所蕴也今夫成王所蕴道徳也所近圣贤也是以举其近则周公左而召公右伯禽鲁而太公齐快其蕴则兴礼乐而朝诸侯措刑罚而美教化教之至也可不谓信然哉秦则不然灭先王之学曰将以愚天下黜师保之位曰将以明君臣胡亥之生也诗书不得闻圣贤不得近彼赵髙者诈宦之戮人也而傅之以残忍戕贼之术且曰恣睢天下以为贵莫见其面以为尊天下之人未尽愚而胡亥固已不能分兽畜矣赵髙之威慑天下而胡亥固已自幽于深宫矣彼李斯者秦之宠丞相也困谗寃死无所自明而况于疎逺之臣庶乎若然则秦之亡有以致之也汉髙承之以兵革汉文守之以廉谨卒不能苏复大训是以景武昭宣天质甚美才可免祸乱哀平之间则不能虞簒弑矣然而恵帝废易之际犹赖羽翼以胜其邪心是后有国之君议教化者莫不以兴廉举孝设学崇儒为意曽不知教化之不行自贵者始畧其贵者教其贱者无乃邻于倒置乎洎文皇帝之在藩邸以至为太子也选知道徳者十八人与之游习即位之后虽宴游饮食之间十八人者实在其中上失无不言下情无不达不四三年而髙名盛古岂一日二日而致是乎游习之渐也贞观以还师傅之官皆宰相兼领其余官寮选亦甚重马周以位髙恨不得为司议郎此其騐也文皇之后渐疎贱之至母后临朝翦弃王族当中睿二圣劳勤之际虽有骨鲠敢言之士既不得在调防保安之职终不能措扶衞之一词而令匠胡安金藏剖腹以明之岂不大哀哉兵兴以来兹弊尤甚师资保傅之官非疾废眊瞆不任事者为之即休戎罢帅不知书者处之至于友谕赞议之徒疎冗散贱之甚者搢绅耻之夫以匹夫之爱其子者犹求明哲慈恵之师以教之直谅多闻之友以辅之岂天下之元子而可以疾废眊瞆不知书者为之师疎冗散贱不适用者为之友乎此何反上古之甚也近制官寮之外往往以沈滞僻老之儒充直讲侍读之选而又疎弃斥逺之越月逾时不得召见彼又安能傅成道徳而保养其躬哉臣以为积此弊者岂不以皇天眷祐祚我唐徳以舜生舜以尧继尧传陛下十一圣矣莫不生而神明长而仁圣以是为屑屑习仪者故不之省耳臣独以为于列圣之谋则可也计无穷之业傅后嗣则不可脱或万代之后若有周成王之中才而又生深宫优笑之间无周召保助之教将不能知喜怒哀乐之所自矣况稼穑之艰难乎今陛下以上圣之姿肇临海内是天下人人倾耳注目之日也愿陛下思成王训导之功念文皇游习之渐选重师保慎简官寮皆用博厚深之儒而又练达机务者更进迭见日就月将因令皇太子聚诸生定齿胄讲业之仪行问道严师之礼至徳要道以成之撤膳记过以警之血气未定则辍禽色之娱以就学圣质既备则资游习以徳此所谓一人元良万方以贞之化也岂其修废学选司成而足伦匹其盛哉而又俾则百王莫不幼同师长同术识君道之素定知天伦之自然然后选用贤良树为藩屏出则有晋郑鲁卫之盛入则有东牟朱虚之强盖所谓宗子维城犬牙磐石之势也又岂与魏晋以降囚贱其兄弟而自翦其本枝者同年而语乎微臣窃思为陛下建永永无穷之长算辄敢冐昧死诛而言之
　　李徳天性论　余开成中作镇淮服闻东宫为人所搆天子赫然大怒召宰相及公卿大僚议于内殿其时谏者佥曰太子幼年思虑未至亦曰太子之年足以改过往复移时大略不出于此夫明主可以理夺其要在于闻所未闻昔千秋上书言子弄父兵罪当笞耳武帝一言而寤盖以简而当理魏太祖谓诸子曰吾必不用左右之言以理汝曹何者使左右君子也必不离人父子之间使左右小人也小人之言必不可用其时无人以此言寤主因问主上太子之过得于何人言之者与太子恩爱厚薄何如哉如文宗聪明睿智闻之必悟既悟之后太子必安以余揣之不三数月则父子如初矣盖以父子之爱发于天性言之必当易寤况又一子乎是以汉髙祖覩四皓上夀悲歌鸿鹄宣帝以成退让令傅淮阳元帝闻史称器人于丝竹鼓鼙之间黙然而笑皆屈己舍爱可不谓之天性哉惜乎文宗竟不得一闻是言岂太子之命也欤
