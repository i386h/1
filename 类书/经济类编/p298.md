<!-- { "loadSidebar": true } -->
　　审配献袁谭书　配闻良药苦口而利于病忠言逆耳而便于行愿将军缓心抑怒终省愚乱葢春秋之义国君死社稷忠臣死君命茍有圗危宗庙败乱国家王纲典律亲踈一也是以周公垂泣而蔽管蔡之狱季友歔欷而行叔牙之鸩何则义重人轻事不得已也昔卫灵公废蒯瞆而立辄蒯瞆为不道入戚以簒卫师伐之春秋传曰以石曼姑之义为可以拒之是以蒯瞆终获叛逆之罪而曼姑永享忠臣之名父子犹然岂况兄弟乎昔先公废绌将军以续贤兄立我将军以为适嗣上告祖灵下书谱牒先公谓将军为兄子将军谓先公为叔父海内逺近谁不备闻且先公即世之日我将军斩衰居庐而将军斋于垩室出入之分于斯益明是时凶臣逢纪妄画蛇足曲辞謟媚交乱懿亲将军奋赫然之怒诛不旋时将军亦奉命承防加以淫刑自是之后痈疽破溃骨肉无丝发之嫌自疑之臣皆保生前之福故悉遣强胡简命名将料整器械选择战士殚府库之财竭食土之实其所以供奉将军何求而不备君臣相率共卫旌麾战为雁行赋为币主虽倾仓覆库翦剥民物上下欣戴莫敢告劳何则推恋恋忠赤之情尽家家肝脑之计唇齿辅车不相为赐谓为将军心合意同混齐一体必当并威偶势御冦寜家何圗凶险谗匿之人造餙无端诱奸利至令将军翻然改图忘孝友之仁听豺狼之谋诬先公废立之言违近者在丧之位悖纲纪之理不顾逆顺之节横易冀州之主欲当先公之继遂放兵钞拨屠城杀吏交尸盈原祼民满野或有髠髪肤割截支体寃魂痛于幽防创痍号于草棘又乃图获邺城许赐秦胡财物妇女豫有分界或闻告令吏士云孤虽有老母趣使身体完具而已闻此言者莫不惊愕失气悼心挥泪使太夫人忧哀愤懑于堂室我州君臣士友假寐悲叹无所措其手足念欲静师拱黙以听执事之圗则惧违春秋死命之节贻太夫人不测之患陨先公高世之业且三军愤慨人懐私怨我将军辞不获已以及馆陶之役是时外为御难内实乞罪既不见赦而屠辱各二三其心临阵叛戾我将军进退无功首尾受敌引军奔避不敢告辞亦谓将军当少垂亲亲之仁贶以缓追之惠而乃寻踪蹑轨无所逃命困兽必鬭以干严行而将军师旅土崩瓦解此非人力乃天意也是后必望将军改徃修来克己复礼追还孔懐如初之爱而纵情肆怒趣破家门跂踵鹤立连结外讐散锋放火播增毒螫烽烟相望渉血千里遗城危民引领悲虽欲勿救恶得已哉故遂引军东辕保正疆场虽近郊垒未侵境域然望旌麾能不永叹配等备先公家臣奉废立之命而图等干国乱家礼有常刑故奋弊州之赋以除将军之疾若乃天启于心蚤行其诛则我将军匍匐悲号于将军股掌之上配等亦敷躬布体以待斧钺之刑若必不悛有以国毙图头不县军不旋踵愿将军详度事宜锡以环玦
　　法正与刘璋牋　正受性无术盟好违损惧左右不明本末必并归咎防耻没身辱及执事是以损身于外不敢反命恐圣听秽恶其声故中间不有牋敬顾念夙遇瞻望悢悢然惟前后披露腹心自从始初以至于终实不藏情有所不尽但愚闇防薄精诚不感以至于此耳今国事已危祸害在速虽损放于外言足增尤犹贪极所懐以尽余忠明将军本心正之所知也实为区区不欲失左将军之意而卒至于是者左右不达英雄从事之道谓可违信黩誓而以意气相致日月相选趋求顺耳悦目随阿遂指不图逺虑为国深计故也事变既成又不量强弱之势以为左将军县逺之众粮谷无储欲得以多击少旷日相持而从闗至此所厯辄破离宫别屯日自零落雒下虽有万兵皆壊阵之卒破军之将若欲争一旦之战则兵将势力实不相当各欲逺期计粮者今此营守已固谷米已积而明将军土地日削百姓日困敌对遂多所供逺旷愚意计之谓必先竭将不复以持乆也空尔相守犹不相堪今张益德数万之众已定巴东入犍为界分平资中德阳三道并侵将何以御之本为明将军计者必谓此军县逺无粮馈运不及兵少无继今荆州道通众数十倍加孙车骑遣弟及李异甘寜等为其后继若争客主之势以土地相胜者今此全有巴东广汉犍为过半已定巴西一郡复非明将军之有也计益州所仰惟蜀蜀亦破壊三分亡二吏民疲困思为乱者十户而八若敌逺则百姓不能堪役敌近则一旦易主矣广汉诸县是明比也又鱼腹与关头实为益州祸福之门今二门悉开坚城皆下诸军并破兵将俱尽而敌家数道并进已入心腹坐守都雒存亡之势昭然可见斯乃大畧其外较耳其余屈曲难以辞极也以正下愚犹知此事不可复成况明将军左右明智用谋之士岂当不见此数哉旦夕偷幸求容取媚不虑逺图莫肯尽心献良计耳若事穷势迫将各索生求济门戸展转反覆与今计异不为明将军尽死难也而尊门犹当受其忧正虽获不忠之谤然心自谓不负圣德顾惟分义实窃痛心左将军从本举来旧心依依实无薄意愚以为可圗变化以保尊门
　　孙楚为石仲容与孙皓书　葢闻见几而作周易所贵小不事大春秋所诛此乃吉凶之萌兆荣辱之所由兴也是故许郑以衔璧全国曹谭以无礼取灭载籍既记其成败古今又着其愚智矣不复广引譬类崇餙浮辞茍以夸大为名更丧忠告之实今粗论事势以相觉悟昔炎精幽昧厯数将终桓灵失德灾衅并兴豺狼抗爪牙之毒生人陷荼炭之艰于是九州絶贯皇纲解纽四海萧条非复汉有太祖承运神武应期征讨暴乱克寜区夏协建灵符天命既集遂廓洪基奄有魏域土则神州中岳器则九鼎犹存世载淑美重光相袭固知四隩之攸同天下之壮观也公孙渊承借父兄世居东裔拥带燕胡冯陵险逺讲武盘桓不供职贡内傲帝命外通南国乗桴沧海交酬货贿葛越布于朔土貂马延乎吴防自以为控弦十万奔走足用信能右折燕齐左振扶桑陵栎沙漠南面称王也宣王薄伐猛锐长驱师次辽阳而城池不守桴鼓一震而元凶折首然后逺迹疆场列郡大荒收离聚散咸安其居民庶悦服殊俗欵附自兹遂隆九野清泰东夷献其乐器肃慎贡其楉矢旷世不羁应化而至巍巍荡荡想所具闻吴之先主起自荆州遭时扰攘播潜江表刘备震惧亦迯巴岷遂依丘陵积石之固三江五湖浩汗无涯假气游魂迄于四纪二邦合从东西唱和互相扇动距捍中国自谓三分鼎足之势可与泰山共相终始相国晋王辅相帝室文武桓桓志厉秋霜庙胜之筭应变无穷独见之鉴与众絶虑主上钦明委以万机长辔逺御妙畧潜授偏师同心上下用力棱威奋伐罙入其阻并敌一向夺其胆气小战江介则成都自溃曜兵劔阁而姜维面防开地五千列郡三十师不逾时梁益肃清使窃号之雄稽颡绛阙球琳重锦充于府库夫虢灭虞亡韩并魏徙此皆前鉴之验后事之师也又南中吕兴深覩天命蝉蜕内向愿为臣妾外失辅车唇齿之援内有毛羽零落之渐而徘徊危国冀延日月此犹魏武侯却指山河以自强大殊不知物有兴亡则所美非其地也方今百僚济济防乂盈朝虎臣武将折冲万里国富兵强六军精练思复翰飞饮马南海自顷国家整治器械修造舟楫简习水战伐树北山则泰行木尽濬决河洛则百川通流楼船万艘千里相望自刳木以来舟车之用未有如今日之盛者也骁勇百万畜力待时役不再举今日之谓然主上眷眷未便电迈者以为爱民治国道家所尚崇城遂卑文王退舎故先开示大信喻以存亡殷勤之防徃使所究若能审识安危自求多福蹷然改容祗承徃告追慕南越婴齐入侍北面称臣伏听告筞则世祚江表永为藩辅丰报显赏隆于今日矣若侮慢不式王命然后谋力云合指麾风从雍益二州顺流而东青齐战士列江而西荆扬兖豫争驱八冲征东甲卒虎歩秣陵尔乃皇舆整驾六师徐征羽校烛日旌旗流星游龙曜路歌吹盈耳士卒奔迈其防如林烟尘俱起震天骇地渇赏之士锋镝争先忽然一旦身首横分宗祀屠覆取诫万世引领南望良以寒心夫治膏肓者必进苦口之药决狐疑者必告逆耳之言如其迷谬未知所投恐俞附见其已困扁鹊知其无功也勉思良图惟所去就
　　晋华谭闻陈敏自相署置而顾荣等并江东首望悉受敏官爵乃遗荣等书曰石氷之乱朝廷録敏防功故加越次之礼授以上将之任庶有韩卢一噬之效而本性凶狡素无识达贪荣干运逆天而动阻兵作威盗据吴防内用凶弟外委军吏上负朝廷宠授之荣下孤宰辅过礼之惠天道伐恶人神所不祐虽阻长江命危朝露忠节令圗君子高行屈节附逆义士所耻王蠋匹夫志不可屈于朝暮义陨首燕庭况吴防仁人并受国宠或剖符名郡或列为近臣而使辱身奸人之朝降节逆叛之党稽颡屈节不亦羞乎昔龚胜絶粒不食莽朝鲁连赴海耻为秦臣君子义行同符千载遥度雅量岂独是安昔吴之武烈称美一代虽奋竒宛叶亦受折襄阳讨逆雄气志存中夏临江发怒命讫丹徒赖先王承运雄谋天挺尚内倚慈母仁明之教外仗子布廷争之忠又有诸葛顾歩张朱陆全之族故能鞭笞百越称制南州然兵家之兴不出三世运未盈百归命入臣今以陈敏仓部令史七第顽冗六品下才欲蹑桓王之高踪蹈太皇之絶轨逺度诸贤犹当未许也诸君垂头不能建翟义之谋而顾生俛眉已受羁绊之辱皇舆东轩行即紫馆百僚垂缨云翔鳯阙庙胜之谋潜运帷幄然后发荆州武旅顺流东下徐州锐锋南据堂邑征东劲卒耀威厯阳飞桥越横江之津泛舟涉爪步之渚威震丹阳擒冦建邺而诸贤何顔见中州之士邪小冦隔津音符道濶引领南望情存旧懐忠义之人何世蔑有夫危而不能安亡而不能存将何贵乎永长宿德情所素重彦先垂防分着金石公胄蚤交恩纪特隆令伯义声亲好宻结上欲与诸贤效翼紫宸建功帝籍如其不尔亦可泛舟河渭击楫清歌何为辱身小冦之手以蹈逆乱之祸乎昔为同志今已殊域徃为一体今成异身瞻江长叹非子谁思愿图良防以存嘉谋也
　　石勒被鬻平原与母王相失至是刘琨遣张儒送王于勒遗勒书曰将军发迹河朔席卷兖豫饮马江淮折冲汉沔虽自古名将未足为喻所以攻城而不有其人畧地而不有其土翕尔云合忽复星散将军岂知其然哉存亡决在得主成败要在所附得主则为义兵附逆则为贼众义兵虽败而功业必成贼众虽克而终归殄灭昔赤眉黄巾横逆宇宙所以一旦败亡者正以兵出无名聚而为乱将军以天挺之质威振宇内择有德而推崇随时望而归附勲义堂堂长享遐贵背聪则祸除向主则福至采纳徃诲翻然改图天下不足定螘防不足扫今相授侍中持节车骑大将军领防匈奴中郎将襄城郡公总内外之任兼华戎之号显封大郡以表殊能将军其受之副逺近之望也自古以来诚无戎人而为帝王者至于名臣建功业者则有之矣今之迟想葢以天下大乱当须雄才遥闻将军攻城野战合于机神虽不视兵书闇与孙吴同契所谓生而知之者上学而知之者次但得精骑五千以将军之才何向不摧至心实事皆张儒所具勒报琨曰事功殊途非腐儒所闻君当逞节本朝吾自夷难为效
