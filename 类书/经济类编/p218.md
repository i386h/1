<!-- { "loadSidebar": true } -->
　　晋慕容皝以牧牛给贫家田于宛中公收其八二分入私有牛而无地者亦田宛中公收其七三分入私皝记室参军封裕谏曰臣闻圣王之宰国也薄赋而藏于百姓分之以三等之田十一而税之寒者衣之饥者食之使家给人足虽水旱而不为灾者何也髙选农官务尽劝课人治周田百亩亦不假牛力力田者受旌显之赏惰农者有不齿之罚又量事置官量官置人使官必称须人不虚位度嵗入多少裁而禄之供百寮之外藏之太仓三年之耕余一年之粟以斯而积公用于何不足水旱其如百姓何虽务农之令屡发二千石令长莫有志勤在公鋭尽地利者故汉祖知其如此以垦田不实徴杀二千石以十数是以明章之际号次升平自永嘉丧乱百姓流亡中原萧条千里无烟饥寒流陨相继沟壑先王以神武圣略保全一方威以殄奸徳以懐逺故九州之人塞表殊类襁负万里若赤子之归慈父流人之多旧土十倍有余人殷地狭故无田者十有四焉殿下以英圣之资克广先业南摧强赵东灭句丽开境三千户增十万继武阐广之功有髙西伯宜省罢诸苑以业流人人至而无资产者赐之以牧牛人既殿下之人牛岂失乎善藏者藏于百姓若斯而已矣迩者深副乐土之望中国之人皆将壶飡奉迎石季龙谁与居乎且魏晋虽道消之世犹削百姓不至于七八特官牛田者官得六分百姓得四分私牛而官田者与官中分百姓安之人皆悦乐臣犹曰非明王之道而况增乎且水旱之厄尧汤所不免王者宜濬治沟浍循郑白西门史起溉灌之法旱则决沟为雨水则入于沟渎上无云汉之忧下无昏垫之患句丽百济及宇文段部之人皆兵势所徙非如中国慕义而至咸有思归之心今户垂十万狭凑都城恐方将为国家深害宜分其兄弟宗属徙于西境诸城抚之以恩检之以法使不得散在居人知国之虚实今中原未平资蓄宜广官司猥多游食不少一夫不耕嵗受其饥必取于耕者而食之一人食一人之力游食数万损亦如之安可以家给人足治致升平殿下降览古今之事多矣政之巨患莫甚于斯其有经略出世才称时求者自可随须置之列位非此已徃其耕而食蚕而衣亦天之道也殿下圣性寛明思言若渴故人尽刍荛有犯无隠前者参军王宪大夫刘明并竭忠献欵以贡至言虽颇有逆鳞意在无责主者奏以妖言犯上致之于法殿下慈苞纳恕其大辟犹削黜禁锢不齿于朝其言是也殿下固宜纳之如其非也宜亮其狂狷罪谏臣而求直言亦犹北行诣越岂有得耶右长史宋该等阿媚茍容轻劾谏士已无骨鲠嫉人有之掩蔽耳目不忠之甚四业者国之所资教学者有国盛事习战务农尤其本也百工商贾犹其末耳宜量军国所须置其员数已外归之于农教之战法学者三年无成亦宜还之于农不可徒充大员以塞聪儁之路臣之所言当也愿时速施行非也登加罪戮使天下知朝廷从善如流罚恶不淹王宪刘明忠臣也愿宥忤鳞之愆収其药石之效
　　隋以苏威兼度支尚书初苏绰在西魏以国用不足为征税法颇重既而叹曰今所为者正如张弓非平世法也后之君子谁能弛之威闻其言每以为己任至是奏减赋役务从轻简隋主悉从之
　　裴蕴以民间版籍多脱漏户口诈注老小奏令貌阅若一人不实则官司解职又许民纠得一丁者令被纠之家代输赋役是嵗进丁二十四万新附口六十四万焬帝谓百官曰前代无贤才受此罔冒今户口皆实全由裴蕴擢授御史大夫与裴矩虞世基参掌机宻蕴善伺人主微意若欲罪者则锻成其罪所欲宥者则附从轻典是后大小之狱皆以付蕴轻重皆由其口人不能诘
　　唐宗制州县逃亡户口听百日自首或于所在附籍或牒归故乡各从所欲过期不首即加检括讁徙边州公私敢容庇者抵罪以宇文融充使括逃移户口及籍外田所获巧伪甚众迁兵部员外郎融奏置劝农判官十人并摄御史分行天下其新附客户免六年赋调使者竞为刻急州县承风劳扰百姓苦之阳翟尉皇甫憬上疏言其状明皇方任融贬憬盈川尉州县希防务于获多虚张其数或以实户为客凡得户八十余万田亦称是
　　行税间架除陌钱法时河东泽潞河阳朔方四军屯魏县诸道军环淮寜之境旧制诸道军出境则仰给度支徳宗优恤士卒每出境加给酒肉本道粮仍给其家一人兼三人之给故将士利之各出军才逾境而止月费钱百三十余万缗常赋不得供判度支赵賛乃奏行二法所谓税间架者每屋两架为间上屋税钱二千中税千下税五百吏执笔握算入人室庐计其数或有宅屋多而无他资者出钱动数百缗敢匿一间杖六十赏告者钱五十缗所谓除陌钱者公私给与及卖买每缗官留五十钱给它物及相贸易者约钱为率敢隠钱百杖六十罚钱二千赏告者钱十缗其赏钱皆出坐事之家于是愁怨之声盈于逺近
　　徳宗时防秋兵大集国用不充李泌奏自变两税法以来藩镇州县聚敛率以为军资自惧违法匿不敢言请赦其罪但令革正自非于法应留使留州之外悉输京师其官典逋负可徴者徴之难徴者释之敢有沦没者罪之上喜曰卿防甚长然立法大寛恐所得无几对曰寛则人喜于免罪而乐输所得必多而速急则竞为蔽匿非推鞠不能得其实财不足以济今日之急而皆入于奸吏所得必少而迟矣上曰善
　　唐初赋敛之法曰租庸调有田则有租有身则有庸有户则有调宗之末版籍浸壊至徳兵起所在赋敛迫趣取办无复常准下户旬输月送不胜困敝率皆逃徙其土著者百无四五至是杨炎建议作两税法先计州县每嵗所用及上供之数而赋于人量出以制入户无主客以见居为簿人无丁中以贫富为差为行商者在所州县税三十之一居人之税秋夏两徴之其租庸调杂徭悉省皆总于度支徳宗用其言仍诏两税外辄率一钱者以枉法论
　　宪宗时李渤使陈许还言臣过渭南诸县人多流亡旧三千户者今才千户迹其所以然皆由以逃户税摊于比隣致驱迫俱逃聚敛之臣割下媚上惟思竭泽不虑无鱼乞降诏书禁絶计不数年人皆复于农矣执政见而恶之渤遂谢病归东都　旧制民税分上供送使留州三品建中初定两税时货重钱轻是后货轻钱重民所出已倍其初其留州送使者所在又降省估就实估以重敛于民裴垍奏请一用省估其观察使先税所理州以自给不足然后税属州由是江淮稍苏
　　杜佑户口人丁论　昔贤云仓廪实知礼节衣食足知荣辱夫子适卫冉子仆曰美哉庶矣既庶矣又何加焉曰富之既富矣又何加焉曰教之故知国足则人康家足则教从反是而理者未之有也夫家足不在于逃税国足不在于重敛若逃税则不土著而人贫重敛则多养羸而国贫不其然乎三代以前井田定赋秦革周制汉因秦法魏晋以降名数虽繁亦有良规可救时弊昔东晋之宅江南也慕容苻姚迭居中土人无定本伤理为深遂有庚戊土防之令则国丰俗阜实由于兹其后法制废弛旧弊复起义熈之际重举而行己然之效着在前志隋受周禅得户三百六十万开皇元年平陈又収户五十万洎于大业三年干戈不用唯十八载有户八百九十万矣其时承元魏之乱周齐分据暴君慢吏赋重役勤人不堪命多依豪室禁网隳紊奸伪尤滋髙颎覩冗俗之病建输籍之法于是定其名轻其数于是使人知浮客被强家收半本之赋为编甿奉公上轻减之征先以敷其信后行其令蒸庶懐惠奸无所容隋氏资储遍于天下俗康人阜颎之力焉功侔管葛道亚伊吕近代以来未之有也国家贞观之中有户三百万至天寳末百三十余年才如隋氏之数圣唐之盛迈于西汉约计天下编户合逾元始之间而名籍所少三百余万直以选贤授仕多在艺文才与职乖法因事弊隳循名责实之义阙考言询事之道乖崇秩之所至美价之所归不无轻薄之曹浮华之位习程典亲簿领谓之浅俗务根本去枝叶因以迂濶风流相尚奔竞相驱职事委于羣胥货贿行于公府而至此也自建中初天下编甿一百三十万赖分命黜陟重为按比収入公税增倍其余遂令赋有常规人知定制贪冒之吏莫得生奸狡猾之甿皆破其籍诚适时之令典拯弊之良图而使臣制置各殊或有轻重未一仍属多故兵革荐兴浮沉之辈今则众矣徴输之数亦以阙矣旧额既在见人渐难详今日之宜酌晋隋故事版图可增其倍征缮自减其半赋既均一人知税轻免流离之患益农桑之业安人济用莫过于斯矣古之理人也在于周知人数乃均其事役则庶功以兴国富家足教敷化被风齐俗和夫然后灾殄不生悖乱不起所以周官有比闾族党州乡县遂均输之制维持其政纲纪其人孟冬司徒献人数于王王拜而受之其敬之守之如此之重也及理道乖方版图脱漏人如鸟兽飞走莫制家以之乏国以之贫奸宄渐兴倾覆不悟斯政之大者逺者将求理平之道非无其本欤
　　后梁徐温还镇金陵总吴朝大纲自余庶政皆决于知诰知诰以吴王之命悉蠲天祐十三年以前逋税余俟丰年乃输之以宋齐邱为谋主先是吴有丁口钱又计亩输钱钱重物轻民甚苦之齐邱説知诰以为钱非耕桑所得今使民输钱是教民弃本逐末也请蠲丁口钱自余税悉输谷帛防绢匹直千钱者当税三千或曰如此县官嵗失钱亿万计齐丘曰安有民富而国家贫者邪知诰从之由是江淮间旷土尽辟桑柘满野国以富强
　　后唐楚王殷既得湖南不征商旅由是四方商旅辐凑湖南地多鈆铁殷用军都判官髙郁防铸鈆铁为钱商旅出境无所用之皆易他货而去故能以境内所余之物易天下百货国以富饶湖南民不事桑蚕郁命民输税者皆以帛代钱未几民间机杼大盛
　　宋太祖因前代之制以衙前主官物以里正户长乡书手课督赋税以耆长工手壮丁逐捕盗贼以承符人力手散从官给使令后有贫富随时升降至是从京西转运使程能请定诸州户为九等上四等充役下五等免之
　　神宗时诏条例司讲立役法条例司言使民出钱募人充役即先王致民财以禄庶人在官者之意命吕惠卿曾布相继草具条贯逾年始成计民之贫富分五等输钱名免役钱若官户女户寺观单丁未成丁者亦等第输钱名助役钱凡敷钱先视州若县应用雇直多少随户等均取雇直又增取二分以备水旱欠阙谓之免役寛剩钱用其钱募人代役既试用其法于开封府遂推行于诸路既而东明县民数百纷然诣开封府诉帝知之以诘王安石安石力言外间扇摇役法者谓输多必有赢余若羣诉必可免役既聚众侥幸茍受其诉与免输钱当仍役之帝乃尽用其言寻以谏台多论奏因谓安石宜少裁之安石对曰朝廷制法当防以义岂须规规恤浅近之人议论邪司马光言上等户自来更互充役有时休息今使嵗出钱是常无休息之期下等户及单丁女户从来无役今尽使之出钱是鳏寡孤独之人俱不免役夫力者民之所生而有谷帛者民可耕桑而得至于钱者县官之所铸民之所不得私为也今有司立法惟钱是求嵗丰则民贱粜其谷嵗凶则伐桑枣杀牛卖田得钱以输民何以为生乎此法卒行富室差得自寛贫者困穷日甚矣帝不听
