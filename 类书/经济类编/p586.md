<!-- { "loadSidebar": true } -->
　　晋平公出畋见乳虎伏而不动顾谓师旷曰吾闻之也伯王之主出则猛兽伏不敢起今者寡人出见乳虎伏而不动此其猛兽乎师旷曰鹊食猬猬食鵔鸃鵔鸃食豹豹食駮駮食虎夫駮之状有似駮马今者君之出必骖駮马而出畋乎公曰然师旷曰臣闻之一自诬者穷再自诬者辱三自诬者死今夫虎所以不动者为駮马也固非主君之德义也君奈何一自诬乎平公异日出朝有鸟环平公不去平公顾谓师旷曰吾闻之也伯王之主凤下之今者出朝有鸟环寡人终朝不去是其凤鸟乎师旷曰东方有鸟名諌阿其为鸟也文身而朱足憎鸟而爱狐今者吾君必衣狐裘以出朝乎平公曰然师旷曰臣已尝言之矣一自诬者穷再自诬者辱三自诬者死今鸟为狐裘之故非吾君之德义也君奈何而再自诬乎平公不説异日置酒虒祁之台使郎中马章布蒺藜于阶上令人召师旷师旷至履而上堂平公曰安在人臣履而上人主堂者乎师旷解履刺足伏刺膝仰天而叹公引起之曰今者与叟戏叟遽忧乎对曰忧夫肉自生虫而还自失也木自生蠧而还自刻也人自兴妖而还自贼也五鼎之具不当生藜藿人主堂庙不当生蒺藜平公曰今为之奈何师旷曰妖已在前无可奈何入来月八日修百官立太子君将死矣至来月八日平公谓师旷曰叟以今日为期寡人如何师旷不乐谒归归未几而平公死乃知师旷神明矣

　　经济类编卷九十六
<子部,类书类,经济类编>
　　钦定四库全书
　　经济类编卷九十七
　　明　冯琦冯瑗　撰
　　道术类四
　　鬼神【十四则】
　　宰我问于孔子曰吾闻鬼神之名而不知其所谓敢问焉孔子曰人生有气有魂有魄气魂魄防谓之生气也者神之盛也魄也者鬼之盛也生必有死形魄归于地谓之鬼魂气归于天谓之神合鬼与神而享之教之至也是故筑为宫室设为宗祧春秋祭祀以别亲疏逺迩教民反古复始不敢忘其所由生也尊其生必致其敬古圣之道仁人之徳教也昔者文王之祭也事死如事生思死者而不欲生忌日则必哀称讳则如见亲祀之忠也如见亲之所爱如欲色然诗云明发不寐有懐二人文王之诗也敬而致之又从而思之祭之日乐与哀半致之必乐已至必哀孝子之情也文王为能得之矣周惠王时有神降于莘王问于内史过曰是或故有之乎对曰有之国将兴其君斋明中正精洁惠和其徳足以昭其馨香其惠足以同其民人神飨而民听民神无怨故明神降焉观其政徳而均布福焉国将亡其君贪冒滛僻邪佚荒怠芜秽暴虐其政腥臊馨香不豋其刑矫诬百姓擕贰明神不蠲而民有逺意民神痛怨无所依懐故神亦徃焉观其苛慝而降之祸是以或见神而兴亦有以亡昔夏之兴也祝融降于崇山其亡也回禄信于亭隧商之兴也梼杌次于丕山其亡也夷羊在牧周之兴也鸑鷟鸣于岐山其衰也杜伯射宣王于镐是皆明神之纪者也王曰今是何神也对曰昔昭王娶于房曰房后是有爽徳恊于丹朱丹朱冯身以仪之生穆王焉是监烛周之子孙而祸福之夫一神不逺徙迁若由是观之其丹朱耶王曰其谁受之对曰在虢王曰然则何为对曰臣闻之道而得神是谓丰福滛而得神是谓贪祸今虢少荒其亡也王曰吾其奈何对曰彼太宰以祝史率狸姓奉牺牲粢盛玉帛徃献焉无有祈也王曰虢其几何对曰昔尧临民以五今其胄见鬼神之见也不失其物若由是观之不过五年王使太宰己父率传氏及祝奉牺牲玉觞徃献焉内史过从至虢虢公亦使祝史请土焉内史过归告王曰虢必亡矣不禋于神而求福焉神必祸之不亲于民而求用焉民必违之精意以享禋也慈保庶民亲也今虢公动匮百姓以盈其违离民怒神怨而求利焉不亦难乎十九年晋取虢也齐景公畋于梧丘夜犹早公姑坐睡而梦有五丈夫北靣幸卢称无罪焉公觉召晏子而告其所梦公曰我其尝杀不辜而诛无罪耶晏子对曰昔者先君灵公畋五丈夫罟而骇兽故杀之断其首而葬之曰五丈夫之丘其此耶公令人掘而求之则五头同穴而存焉公曰嘻令吏葬之国人不知其梦也曰君悯白骨而况于生者乎不遗余力矣不释余智矣故曰人君之为善易矣楚昭王问于观射父曰周书所谓重黎实使天地不通者何也若夫然民将能豋天乎对曰非此之谓也古者民神不杂民之精爽不携贰者而又能齐肃正其知能上下比义其圣能光逺宣朗其明能光昭之其聪能听彻之如是则明神降之在男曰觋在女曰巫是使制神之处位次主而为之牲器时服而后使先圣之后之有光烈而能知山川之号髙祖之主宗庙之事昭穆之世齐敬之勤礼节之宜威仪之则容貌之崇忠信之质禋洁之服而敬恭明神者以为之祝使名姓之后能知四时之生牺牲之物玉帛之类采服之仪彛器之量次主之度屏摄之位坛场之所上下之神氏姓之出而心率旧典者为之宗于是乎有天地神民类物之官谓之五官各司其序不相乱也民是以能有忠信神是以能有明徳民神异业敬而不渎故神降之嘉生民以物享祸灾不至求用不匮及少皞之衰也九黎乱徳民神杂糅不可方物夫人作享家为巫史无有要质民匮于祀而不知其福烝享无度民神同位民渎齐盟无有严威神狎民则不蠲其为嘉生不降无物以享祸灾荐臻莫尽其气颛顼受之乃命南正重司天以属神命火正黎司地以属民使复旧常无相侵渎是谓絶地天通其后三苗复九黎之徳尧复肓重黎之后不忘旧者使复典之以至于夏商故重黎氏世叙天地而别其分主者也其在周程伯休父其后也当宣王时失其官守而为司马氏宠神其祖以取威于民曰重实上天黎实下地遭世之乱而莫之能御也不然夫天地成而不变何比之有
　　郑简公使公孙成子来聘平公有疾韩宣子赞授客馆客问君疾对曰寡君之疾乆矣上下神只无不徧谕也而无除今梦黄能入于寑门不知人杀乎抑厉鬼邪子产曰以君之明子为大政其何厉之有侨闻之昔者鲧违帝命殛之于羽山化为黄能以入于羽渊实为夏郊三代举之夫鬼神之所及非其族类则绍其同位是故天子祀上帝公侯祀百辟自卿以下不过其族今周室少卑晋实继之其或者未举夏郊邪宣子以告祀夏郊董伯为尸五日公见子产赐之莒鼎
　　郑人相惊以伯有曰伯有至矣则皆走不知所徃铸刑书之嵗二月或梦伯有介而行曰壬子余将杀也明年壬寅余又将杀也及壬子驷卒国人益惧齐燕平之月壬寅公孙叚卒国人愈惧其明月子产立公孙泄及良止以抚之乃止子大叔问其故子产曰鬼有所归乃不为厉吾为之归也大叔曰公孙泄何为子产曰说也为身无义而图说从政有所反之以取媚也不媚不信不信民不从也及子产适晋赵景子问焉曰伯有犹能为鬼乎子产曰能人生始化曰魄既生魄阳曰魂用物精多则魂魄强是以有精爽至于神明匹夫匹妇强死其魂魄犹能冯依于人以为滛厉况良霄我先君穆公之胄子良之孙子耳之子敝邑之卿从政三世矣郑虽无腆抑谚曰蕞尔国而三世执其政柄其用物也矣其取精也多矣其族又大所冯厚矣而强死能为鬼不亦宜乎
　　虢公梦在庙有神人靣白毛虎爪执钺立在西阿公惧而走神曰无走帝今日使晋袭于尔门公拜顿首觉召史嚚占之嚚曰如君之言则蓐收也天之罚神也天事官成公使囚之且使国人贺梦舟之侨告其诸侯曰虢不乆矣吾乃今知之君不度而嘉大国之袭于已也何瘳吾闻之曰大国无道小国袭焉曰服小国傲大国袭焉曰诛民疾君之侈也是以由于逆命今嘉其梦侈必展是天夺之鉴而益其疾也民疾其态天又诳之大国来诛出令而逆宗国既卑诸侯逺已外内无亲其谁云救之吾不忍俟将行以其族适晋三年虢乃亡
