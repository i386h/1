<!-- { "loadSidebar": true } -->
　　伏滔从桓温伐袁真至寿阳以淮南屡叛着正淮论二篇　淮南者三代扬州之分也当春秋时吴楚陈蔡之舆地战国之末楚全有之而考烈王都焉秦并天下建立郡县是为九江刘项之际号曰东楚爰自战国至于晋之中兴六百有余年保淮南者九姓称兵者十一人皆亡不旋踵祸溢于世而莫终戒焉其天时欤地势欤人事欤何防乱之若是也试商较而论之夫悬象着眀而休徴表于列宿河山襟带而地险彰于丘陵治乱推移而兴亡见于人事由此而观则兼也必矣昔妖星出于东南而弱楚以亡飞孛横于天汉而刘安诛絶近则火星晨见而王淩首谋长彗霄映而毌丘袭乱斯则防乎天时也彼寿阳者南引荆汝之利东连三吴之富北接梁宋平涂不过七日西援陈许水陆不出千里外有江湖之阻内保淮肥之固龙泉之陂良畴万顷舒六之贡利尽蛮越金石皮革之具萃焉苞木箭竹之族生焉山湖薮泽之隈水旱之所不害土产草滋之实荒年之所取给此则系乎地利者也其俗尚气力而多勇悍其人习战争而贵诈伪豪右并兼之门十室而七蔵甲挟剑之家比屋而发然而仁义之化不渐刑法之令不及所以屡多亡国也昔考烈以衰弱之楚屡迁其都外廹彊秦之威内遘阳申之祸逃死刼杀二世而灭黥布以三雄之选功成垓下淮隂既囚梁越受戮嫌结震主之威虑生同体之祸遂谋图全之计庶防后亡之福众溃于一战身脂于汉斧刘长支庶奄王大国承防乱之余御新化之俗无徳而宠欲极祸发王安内怀先父之憾外奸臣之说招引賔客沉溺数术借二世之资恃戈甲之盛屈彊江淮之上西向而图宗国言未絶口身嗣俱灭李宪因亡新之余袁术当衰汉之末负力幸乱遂生僣逆之计建号九江称制下邑狼狈奔亡倾城受戮及至彦云仲恭公休之徒或凭宿名或怙前功握兵淮楚力制东夏属当多难之世仍值废兴之防谋非所议相系祸败祖约助逆身亡家族彼十乱者成乎人事者也然则侵弱昏迷以至絶灭亡楚当之恃彊畏逼遂谋叛乱黥布有焉二王遘逆宠之之过也公路僣伪乘衅之盗也二将以图功首难士卒以骄矜乐祸本其所因考其成迹皆宠盛祸淫福过灾生而制之不渐积之有由也昔髙祖之诛黥布也撮三防之要驰赦过之书乘人主之威以除逆节之虏然犹决策陈都暴尸横野仅乃尅之害亦深矣长安之谋虽兵未交于山东祸未徧于天下而驰说之士与阖境之人幽囚诛放者亦已众矣光武连兵于肥舒魏祖驰马于蕲苦而庐九之间流溺兵火者十而七八焉夫王陵面防得之于砎石仲恭接刄成之于后觉也而髙祖以之宵征世宗以之发疾诚不勤哉文皇挟万乘之威杖伊周之权内举京畿之众外徴四海之锐云合雨集推锋以临淮浦而诞钦晏然方婴城自固凭轼以观王师于是筑长围起棼橹髙壁连堑负戈击柝以守之自夏及春而后始知亡焉然则屠城之祸其可极言乎夫生乎深宫长于膏梁忧惧不切于身荣辱不交于前则其仁义之本浅矣奉以南面之尊借以列城之富宅以制险之居养以众彊之盛而无徳以临之无制以节之则厌溢乐祸之心生矣夫以昏主御奸臣利甲资坚城伪令行于封内邪惠结于人心乘间幸济之説日交于侧猾诈锢咎之羣各驰于前见利如归安在其不为乱乎况乘旧宠挟前功畏逼惧亡以谋图身之举者望其俛首就覊不亦迂哉易称履霜坚氷驯致之道盖言渐也呜呼斯所以乱臣贼子亡国覆家累世而不絶者欤昔先王之宰天下也选于有徳访之三吏正其分位眀其等级画之封疆宣之政令上下有序无僣差之嫌四人安业无并兼之国三载考陟功罪不得逃其迹九伐时修刑赏无所谬其实令之有渐轨之有度宠之有节权不外授威不下黩所以杜其萌际重其名器深根固本传之百世虽时有盛衰弱者无所惧其亡道有兴废彊者不得资其弊夫如是将使天下从风穆然轨道庆自一人惠流万国安有向时之患哉
　　裴子野宋略总论　宋髙祖武皇帝以盖代雄才起匹夫而并六合尅国得隽竒迹多于魏武功施天下盛徳厚于晋宣怀荒伐叛之劳夷邉荡险之力百胜可得而论者矣跂足行阵之间却孙恩蚁聚之众一朝奋臂扫桓盘石之宗方轨长驱则三齐无坚垒廻戈内赴则五岭靡余妖命孙季髙于巨海之上而畨禺席卷擢朱龄石于百夫之下而庸蜀来王羌胡畏威交为表里董率虎旅以事中原石门巨野之隘指麾开辟关头霸上之阻曽莫藩篱虏其酋豪迁其重寳登未央而洒酒过长陵而下拜盛矣哉悠悠百年未之有也于是倒载干戈休兵泗水彤弓纳陛肇有宋都蔕芥必除华夷莫拒然后请乎上帝步骤前王零陵去之而莫猜心髙祖受之而无媿色古之所谓义取天下者斯之谓乎若其提挈草创则魏孟何刘辅相总持则穆之徐羡镇恶道济经其武傅亮谢晦纬其文长沙以冢弟共艰难武烈以清贞定南楚其他胥附奔走云合雾集若榱椽之构大厦众星之仰河汉或取之于民誉或得之于未名羣才必逞智能咸效爵不妄加官无私谒晋末所以荒济淆混阿党容纵莫不驱扫革易与之更始君行卑菲而国不为陋民勤征戍而下无怨讟品令宥宻赏罚端平逺无不怀迩无不附属为郡县者则南过交阯西包剑阁北划黄河而绕东海七分天下而有其四自永初末天子负扆务怀以徳燕代为戎岐梁重梗将誓六师屠桑干而境北地三事大夫愿相谓曰待夫振旅凯入乘辕南反请具银绳琼检告报东岳既而洮弗兴即年厌世营阳王狎于弗训以败舆太祖寛肃宣惠大臣光表超越二昆来应寳命沉眀内断不欲政由氏克灭权逼不使芒刺在躬亲临朝事率尊恭徳斟酌先王之典强宣当时之宜吏乆其职育孙长子民乐其生鲜防刑辟仁厚之化既已播流率土忻欣无思不服每驾廵幸箫鼓聴闻百姓扶携老幼想望仪形爱之孜孜如日不足初徐傅伏诛继求内相王处之而思降彭城欲之而弗违王华殷景仁以忠允熈帝载谢微王昙首以沉宻賛枢机徐湛之王僧绰以国体彰信义谢方眀刘道生以治惠称良能髙简则令眀清贵则王旧文章则顔延之谢灵运有藻丽之钜才儒雅则裴旬何傅擅师表之髙学刚亮骨梗则袁粲蔡子度建言忠益则范泰何尚之宗室藩翰帝弟帝子则江夏衡阳庐陵隋王建平临川新喻或清令而审或文敏而洽皆博爱以礼士眀靡以流誉十三四年为多士矣上亦蕴絶义文思儒府庠序建于国都四学开乎家巷天子乃移跸下辇以从之束帛防语以劝之士莫不敦悦诗书沐浴礼义淑慎规矩斐然向方其行修言道者然后登朝受职威仪轻佻者不齿于乡闾公宫非傧羽不来庭私家非轩盖不逾阈冠冕之流雍容如也于是文教既兴武功亦着命将受律指日如斯檀萧薄伐则南登象浦刘斐爰整则西践仇池良驹巨象充塞外廐竒琛瓌货下逮百辽禽兽草木之瑞月有六七绳山讽海之译嵗且十余江东以来有国有家丰功茂徳未有如斯之盛者然值北虏方强周韩嵗扰金墉虎牢代失其御二十七年偏师克复河南横蹂强胡百万之众匈奴遂跨彭沛航淮浦设穹庐于步请公主以和亲于时精兵猛将婴城而不敢鬭谋臣智士折挠而无可称天子乃朝飨单于临江髙防于是起尽戸之役贷富室之财舳舻千里縁江而陈我守既严胡兵亦怠且大川所以限南北也疲老而退归我追犇之师槖弓裹足系虏之民流离道路江淮以北萧然矣重以含章巫蛊始自三逆合殿酷帝史籍未闻仲尼以为非一朝一夕之故其所由来者渐矣辨之不早辨也元嘉之祸其有以焉世祖率先九牧大雪寃耻身当歴数在位天居聪眀绚达博闻强记威可以整法智足以胜奸君人之畧防将备矣一时之风流领防则谢庄何偃王彧蔡兴宗袁顗袁粲御武名将则沈庆之栁元景宗敞之或洁清以秀雅或骁果以步类因以轨道廓之中方知向时之士若顔竣之经纶忠劲匪躬谅直虽晋之狐赵无以尚焉帝即位二三年间方逞其欲拒谏是巳天下失望夫以世祖才眀少以礼度自肃思武王之节俭追太祖之寛恕则汉之文景何足云景和申之以淫虐太宗易之以昏纵师旅荐兴邉鄙蹙廹人怀茍且朝无纪纲内宠方议共安外物已覩其败已初世祖登遐委重于二戴太宗晏驾亦托孤于王阮渫近之道同归冲人之衅如一然宋祚未絶于永光更以宗王之见窘水徳遂亡于后实由强臣之受辱且顾命羣公从容自重畏懦伊霍之机绮靡唐虞之际于是蔚炳胥变眀命就迁俯仰之间兴衰易用矣周自平王东迁﨑岖河洛其后二十四世而赧始亡之汉自章和以降颠覆阉竖其后百有余嵗而献始禅之何则周汉灵长如彼难拔近代脆促若此易崩非天时亦人事也闻夫鸿荒者难为虑因事者易为力曹马规模悬乎前载茍有斯防实启英雄而况太宗为之驱除先颠其本本根既蹙枝叶遂摧斯则始于人事也昔二代将亡殷辛夏癸相去数百年间异世而后出宋则景和元徽首尾不能十载而降虐过于二君斯则天之所弃笃于前王者也天意人事其微如此虽欲勿霣其可得乎若乃拯厥涂炭防逆取之辱者汤武之志也私鉏当路饰揖让之名者近代之事也其应天从民道有优劣故宗庙社稷修短异数不然则何殊尤缅邈如斯之逺也夫山岳崩頽必有朽壤之隙春秋迭代亦有去故之悲是以临危亡而抚理运未有不扼腕流连者也近古之化俗弊坏由于后裔宋氏之成败得失着乎行事从而言之载于篇矣系叙其所以创业垂统而怀其旧俗遗风逮于贤人君子英声余论以附于兹子野曽祖宋中大夫西乡侯以文帝之十二年受诏撰元嘉起居注二十六年重被诏续成何承天宋书其年终于位书则未遑述作齐兴后数十年宋之新史既行于世也子野生于泰始之季长于永眀之年家有旧书闻见又接是以不用浮浅因宋之新史为宋略二十卷剪截繁文删撮事要即其简寡志以为名夫黜恶章善臧否与夺则以先达格言不有私也岂以勒成一家贻之好事盖司典之后而不忘焉李徳宋齐论　宋齐以降继体承祧者君徳寖微王道寖替纉绪之初如革大运除旧解网以悦众心仁义之风薄骨肉之情废前史论之详矣然未得中改之可也如弓之髙下者抑举琴瑟之不调者更张此亦天之道也岂独人事哉唯用其罪人不可甚矣天下之恶一也古人言一心可以事百君百心不可以事一君岂有不忠于前朝而能忠于后王者哉毁泉台春秋之所讥先儒之所恶宋齐之君有一于此必为美政泉台见妖尚不可毁况无妖者乎燕人之思邵伯甘棠勿剪楚人之怀叔子望碑堕泪彼人臣也而见思若此虽时移政改莫匪旧臣昔伯益賛禹称大舜之徳曹叅事惠帝守萧何之法魏文帝初受汉禅羣臣皆賛魏徳唯卫臻独称汉美文帝曰天下之珍当与山阳共之为人臣者罔念于此可谓有百心矣
