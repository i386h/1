<!-- { "loadSidebar": true } -->
　　王忳除郿令到官至斄亭亭长曰亭有鬼数杀过客不可宿也忳曰仁胜凶邪徳除不祥何鬼之避即入亭止宿夜中闻有女子称寃之声忳呪曰有何枉状可前求理乎女子曰无衣不敢进忳便投衣与之女子乃前诉曰妾夫为涪令之官过宿此亭亭长无状枉杀妾家十余口埋在楼下悉盗取财货忳问亭长姓名女子曰即今门下游徼者也忳曰汝何故数杀过客对曰妾不得白日自诉毎夜陈寃客輙眠不见应不胜感恚故杀之忳曰当为汝理此寃勿复杀良善也因解衣于地忽然不见明旦召游徼诘问具服罪即收系及同谋十余人悉伏辜遣吏送其防归乡里于是亭遂清
　　晋元帝时暨阳人任谷因耕息于树下忽有一人着羽衣就滛之既而不知所在谷遂有娠积月将产羽衣人复来以刀穿其隂下出一蛇子便去谷遂成宦者复诣阙上书自云有道术帝留谷于宫中郭璞复上疏曰任谷所为妖异无有因由陛下鉴广览欲知其情状引之禁内供给安处臣闻为国以礼正不闻以竒邪所听惟人故人降之吉陛下简黙居正动遵典刑按周礼竒服恠人不入宫况谷妖诡恠人之甚者而豋讲肄之堂宻迩殿省之侧尘防日月秽乱天听臣之私情窃所以不取也陛下若以谷信为神灵所凭者则应敬而逺之夫神聪明正直接以人事若以谷为妖蛊诈妄者则当投畀裔土不宜令防近紫闱若以谷或是神祗告谴为国作者则当克己脩礼以弭其妖不宜令谷安然自容肆其邪变也臣愚以为隂阳陶蒸变化万端亦是狐狸魍魉凭陵作慝愿陛下采臣愚懐特谴谷出臣以人乏忝荷史任敢忘直笔惟义是规其后元帝崩谷因亡走
　　赵刘聪子约死一指犹暖遂不殡殓及苏言见元海于不周山经五日遂复从至昆仑山三日而复返于不周见诸王公卿将相死者悉在宫室甚壮丽号曰珠离国元海谓约曰东北有遮须夷国无主乆待汝父为之汝父后三年当来后国中大乱相杀害居家死亡畧尽但可永明辈十数人在耳汝且还后年当来见汝不乆约拜辞而归道遇一国曰猗尼渠余国引约入宫与约皮囊一枚曰为吾遗汉皇帝约辞而归谓约曰刘郎后年来必见过当以小女相妻约持归皮囊置于几上俄而苏使左右凡上取皮囊开之有一方白玉题文曰猗尼渠余国天王敬信遮须夷国天王嵗在摄提当相见也驰使呈聪聪曰若审如此吾不惧死也及聪死与此玉并葬焉
　　刘曜自以形质异众恐不容于世隠迹菅涔山以琴书为事尝夜闲居有二童子入跪曰菅涔王使小臣奉谒赵皇帝献劒一口置前再拜而去以烛视之劒长二尺光泽非常赤玉为室背上有铭曰神劒御除众毒曜随服之劒随四时而变为五色
　　梁范缜神灭论　或问予云神灭何以知其灭也答曰神即形也形即神也是以形存则神存形谢则神灭也问曰形者无知之称神者有知之名知与无知即事有异神之与形理不容一形神相即非所闻也答曰形者神之质神者形之用是则形称其质神言其用形之与神不得相异也问曰神故非用不得为异其义安在荅曰名殊而体一也问曰名既已殊体何得一荅曰神之于质犹利之于刀形之于用犹刀之于利利之名非刀也刀之名非利也然而舍利无刀舍刀无利未闻刀没而利存岂容形亡而神在问曰刀之与利或如来说形之与神其义不然何以言之木之质无知也人之质有知也人既有如木之质而有异木之知岂非木有一人有二邪荅曰异哉言乎人若有如木之质以为形又有异木之知以为神则可如来论也今人之质质有知也木之质质无知也人之质非木质也木之质非人质也安有如木之质而复有异木之知哉问曰人之质所以异木质者以其有知耳人而无知与木何异荅曰人无无知之质犹木无有知之形问曰死者之形骸岂非无知之质邪答曰是无人质问曰若然者人果有如木之质而有异木之知矣荅曰死者如木而无异木之知生者有异木之知而无如木之质也问曰死者之骨骼非生之形骸耶荅曰生形之非死形死形之非生形区已革矣安有生人之形骸而有死人之骨骼哉问曰若生者之形骸非死者之骨骼非死者之骨骼则应不由生者之形骸不由生者之形骸则此骨骼从何而至此耶荅曰是生者之形骸变为死者之骨骼也问曰生者之形骸虽变为死者之骨骼岂不从生而有死则知死体犹生体也荅曰如因荣木变为枯木枯木之质宁是荣木之体问曰荣体变为枯体枯体即是荣体丝体变为缕体缕体即是丝体有何别焉荅曰若枯即是荣荣即是枯应荣时凋零枯时结实也又荣木不应变为枯木以荣即枯无所复变也荣枯是一何不先枯后荣要先荣后枯何也丝缕之义亦同此破问曰生形之谢便应豁然都尽何故方爱死形绵厯未已邪荅曰生灭之体要有其次故也夫歘而生者必歘而灭渐而生者必渐而灭歘而生者飘骤是也渐而生者动植是也有歘有渐物之理也问曰形即是神者手等亦是邪荅曰皆是神之分也问曰若皆是神之分神既能虑手等亦应能虑也荅曰手等亦应能有痛痒之知而无是非之虑问曰虑为一为异荅曰知即是虑浅则为知深则为虑问曰若尔应有二乎荅曰人体惟一神何得二问曰若不得二安有痛痒之知复有是非之虑荅曰如手足虽异总为一人是非痛痒虽复有异亦总为一神矣问曰是非之虑不关手足当关何处荅曰是非之意心器所主问曰心器是五脏之心非邪荅曰是也问曰五脏有何殊别而心独有是非之虑乎荅曰七窍亦复何殊而司用不均问曰虑思无方何以知是心器所主荅曰五脏各有所司无有能虑者是以心为虑本问曰何不寄在眼等分中荅曰若虑可寄于眼分何故不寄于耳分耶问曰虑体无本故可寄之于眼分眼目有本不假寄于它分也荅曰眼何故有本而虑无本茍无本于我形而可徧寄于异地亦可张甲之情寄王乙之躯李丙之性托赵丁之体然乎哉不然也问曰圣人形犹凡人之形而有凡圣之殊故知形神异矣荅曰不然金之精者能昭秽者不能昭有能昭之精金宁有不昭之秽质又岂有圣人之神而寄凡人之器亦无凡人之神而托圣人之体是以八采重瞳勋华之容龙顔马口轩皥之状形表之异也比干之心七窍列角伯约之胆其大若拳此心器之殊也是知圣人定分每絶常区非惟道革羣生乃亦形超万有凡圣均体所未敢安问曰子云圣人之形必异于凡者敢问阳货类仲尼项籍似大舜舜项孔阳智革形同其故何耶荅曰珉似玉而非玉鸡类鳯而非鳯物诚有之人故宜尔项阳貌似而非实似心器不均虽貌无益问曰凡圣之殊形器不一可也员极理无有二而丘旦殊姿汤文异状神不侔色于此益明矣荅曰圣同于心器形不必同也犹马殊毛而齐逸玉异色而均美是以晋棘荆和等价连城骅骝騄骊俱致千里问曰形神不二既闻之矣形谢神灭理固宜然敢问经云为之宗庙以鬼飨之何谓也荅曰圣人之教然也所以弥孝子之心而厉偷薄之意神而明之此之谓矣问曰伯有被甲彭生豕见坟素着其事宁是设教而已邪荅曰妖恠茫茫或存或亡彊死者众不皆为鬼彭生伯有何独能然乍为人豕未必齐郑之公子也问曰易称故知鬼神之情状与天地相似而不违又曰载鬼一车其义云何荅曰有禽焉有兽焉飞走之别也有人焉有鬼焉幽明之别也人灭而为鬼鬼灭而为人则未之知也问曰知此神灭有何利用邪荅曰浮屠害政桑门蠧俗风惊雾起驰荡不休吾哀其弊思拯其溺夫竭财以赴僧破产以趋佛而不恤亲戚不怜穷匮者何良由厚我之情深济物之意浅是以圭撮渉于贫友情动于顔色千钟委于富僧欢意畅于容髪岂不以僧有多稌之期友无遗秉之报务施阙于周急归徳必于在己又惑以茫昧之言惧以阿鼻之苦诱以虚诞之辞欣以兠率之乐故舍逢掖袭横衣废爼豆列缾鉢家家弃其亲爱人人絶其嗣续致使兵挫于行间吏空于官府粟罄于惰游货殚于泥木所以奸宄弗胜颂声尚拥惟此之故其流莫已其病无限若陶甄禀于自然森罗均于独化忽焉自有恍尔而无来也不御去也不追乘夫天理各安其性小人甘其垄畆君子保其恬素耕而食食不可穷也蚕而衣衣不可尽也下有余以奉其上上无为以待其下可以全生可以匡国可以霸君用此道也
　　巫祝【十一则】
　　齐侯疥遂痁期而不瘳诸侯之賔问疾者多在梁丘据与裔款言于公曰吾事鬼神丰于先君有加矣今君疾病为诸侯忧是祝史之罪也诸侯不知其谓我不敬君盍诛于祝固史嚚以辞賔公说告晏子晏子曰日宋之盟屈建问范防之徳于赵武赵武曰夫子之家事治言于晋国竭情无私其祝史祭祀陈信不愧其家事无猜其祝史不祈建以语康王康王曰神人无怨宜夫子之光辅五君以为诸侯主也公曰据与款谓寡人能事鬼神故欲诛于祝史子称是语何故对曰若有徳之君外内不废上下无怨动无违事其祝史荐信无愧心矣是以鬼神用飨国受其福祝史与焉其所以蕃祉老夀者为信君使也其言忠信于鬼神其适遇滛君外内颇邪上下怨疾动作辟违从欲厌私髙台深池撞钟舞女斩刈民力输掠其聚以成其违不恤后人暴虐滛从肆行非度无所还忌不思谤讟不惮鬼神神怒民痛无悛于心其祝史荐信是言罪也其盖失数美是矫诬也进退无辞则虚以求媚是以鬼神不飨其国以祸之祝史与焉所以夭昏孤疾者为暴君使也其言僭嫚于鬼神公曰然则若之何对曰不可为也山林之木衡鹿守之泽之萑蒲舟鲛守之薮之薪蒸虞侯守之海之盐蜃祈望守之县鄙之人入从其政偪介之关暴征其私承嗣大夫强易其贿布常无艺徴敛无度宫室日更滛乐不违内宠之妾肆夺于市外宠之臣僣令于鄙私欲养求不给则应民人苦病夫妇皆诅祝有益也诅亦有损聊摄以东姑尤以西其为人也多矣虽有善祝岂能胜亿兆人之诅君若欲诛于祝史修徳而后可公说使有司寛政毁关去禁薄敛己责
　　齐有彗星齐侯使禳之晏子曰无益也祗取诬焉天道不謟不贰其命若之何禳之且天之有彗也以除秽也君无秽徳又何禳焉若徳之秽禳之何益诗曰帷此文王小心翼翼昭事上帝聿懐多福厥徳不回以受方国君无违徳方国将至何患于彗诗曰我无所监夏后及商用乱之故民卒流亡若徳回乱民将流亡祝史之为无能补也公说乃止
　　景公为露寝之台成而不通焉栢常骞曰为台甚急台成君何为不通焉公曰然枭昔者鸣其声无不为也吾恶之甚是以不通焉栢常骞曰臣请禳而去之公曰何具对曰筑新室为置白茅焉公使为室成置白茅焉栢常骞夜用事明日问公曰今昔闻枭声乎公曰一鸣而不复闻使人徃视之枭当陛布翼伏地而死公曰子之道若此其明也亦能益寡人夀乎对曰能公曰能益几何对曰天子九诸侯七大夫五公曰亦有徴兆之见乎对曰得夀地且动公喜令百官趣具骞之所求栢常骞出遭晏子于涂拜马前辞曰骞为君禳枭而杀之君谓骞曰子之道若此其明也亦能益寡人夀乎骞曰能今且大祭为君请夀故将徃以闻晏子曰嘻亦善矣能为君请夀也虽然吾闻之惟以政与徳顺乎神为可以益夀今徒祭可以益夀乎然则福名有见乎对曰得夀地将动晏子曰骞昔吾见维星絶枢星散地其动汝以是乎栢常骞俯有间仰而对曰然晏子曰为之无益不为无损也薄赋敛无费民且令君知之
