<!-- { "loadSidebar": true } -->
　　与吴相书　光愚戅迁僻自知于世无所堪可以是退伏散地茍窃微禄以庇身保家而已近闻道路之人自京师来者多云相公时语及姓名或云亦常有所荐引未知虚实光自居洛以来仕宦之心久已杜絶在少壮之时犹不如人况年垂六十鬂髪皓然视昏听重齿落七八精神衰耗岂复容有干进之心但以从游之久今日时齿记感荷知己之恩终身岂敢忘哉顾惟相公富贵显荣丰备已极光疎冗之人无一物可以为报唯忠信之言庶防仰醻盛徳之万一耳伏惟明主歴选周行登用人杰以毗元化以光不敢忘知己之心知相公必不轻孤于明主也窃见国家自行新法以来中外恟恟人无愚智咸知其非州县之吏困于烦苛以夜继昼弃置实务崇饰空文以刻意为能以欺诬为才闾阎之民迫于诛敛人无贫富咸失作业愁怨流离转死沟壑聚为盗贼日夜引领冀朝廷之觉寤弊法之变更凡几年于兹矣相公聪明岂得不闻之邪今府库之实耗费殆竭仓廪之储仅支数月民间赀产朝不谋夕而用度日广掊敛日急河北京东淮南蠭起之盗攻剽城邑杀掠官吏军已不能制矣若不幸复有方二三千里之水旱霜蝗所在如是其为忧患岂可胜讳哉此安得谓之细事保其必无而恬然不以为意乎贾谊当汉文之世以为譬如抱火厝之积薪之下而寝其上火未及然因谓之安若当今日必谓之火已然而安寝自若者也昔周公勤劳王家坐以待旦跋胡防尾羽敝口瘏终能为周家成太平之业立八百之祚身为太师名播无穷子孙奄有与周升降王夷甫位宰辅不思经国专欲自全置二第于方镇以为三窟及晋室阽危身亦不免然则圣贤之心岂忘身徇物不自为谋哉盖以国家兴隆则身未有不预其福者也顾众人之识近而圣贤虑逺耳如相公之用心固周公之用心也今若法弊而不更民疲而不恤万一鼠窃益多蠭虿有毒则窃恐庙堂之位亦未易安居虽复委逺机柄均逸外藩外藩固非息肩之处乃至投簪解绂啸傲东山东山亦非髙枕之地然则相公今日救天下之急保国家之安更无所与让矣救急保安之道茍不罢青苗免役保甲市易之息征伐之谋而欲求其成效是犹恶汤之沸而益薪鼓櫜欲适鄢郢而北辕疾驱也所求必不果矣去此五者而不先别利害以寤人主之心则五者不可得而去矣欲寤人主之心而不先开言路则人主之心不可得而寤矣谓开言路者非如向时徒下诏书使臣民言得失既而所言当者一无所施行又取其稍讦直者随而罪之此乃塞言路非开之也为今之要在于辅佐之臣朝夕啓沃惟以亲忠直纳谏争广聪明去壅蔽为先务如是政令之得失下民之疾苦粲然无所隠矣以圣主睿明之资有贤相公忠之助使谠言日进下情上通则至治可指期而致弊法何难去哉夫难得而易失者时也今病虽已深犹未至膏肓茍制治于未乱保邦于未危尚有反掌之易失今不治遂为痼疾虽邴魏姚宋之佐将末如之何必有噬脐之悔矣相公读书从仕位至首相展志行道正在此时茍志无所屈道无所失其令名髙于千古丈夫立身事君始终如此亦可以为无负矣光切于报徳贪尽区区不觉辞多
　　石介上孔中丞书　夫子之道不行于当年传于其家直四十余世以俟子孙如此其逺也夫子没后世有子思焉安国焉頴达焉止于发扬其言而已有汉相光唐相纬虽得位亦不能尽行其道夫子之道其肯郁然蟠伏于其家乃跃起奋出散漫于天下天下人皆可以得之汉髙祖唐太宗能得之于上以之有天下三百年孟轲杨雄文中子韩愈能得之于下以之有其名于亿万世唯孔氏子孙无有得之者俟四十余世仅二千年阁下乃得之今夫子之道不专在于阁下也阁下又且赫然有声烈于天下复得位于朝见用于天子阁下徒能得夫子之道其将以夫子之道事于圣君施于天下俾国家为二帝为三王为两汉为钜唐矣夫子之志曰吾志在春秋春秋天子之事也世衰道微邪説暴行有作臣弑其君者有之子弑其父者有之夫子惧之而又时无君已无位不能诛不能正乃作春秋焉所以正王纲举王法故春秋成乱臣贼子惧为司冦则七日而诛少正卯于两观之下摄相事则齐终不敢窥兵河南当时之君则昏也当时之位则摄也尚不及阁下得明君有大位为中丞逾月而未闻有举焉阁下在朝朝廷尚有奸臣敢在位天下蠧贼未悉除是夫子道犹未克尽举岂夫子直四十余世仅二千年以俟阁下阁下直念之且天子之设御史府尊其位崇其任不与他府并旧有大夫则中丞亚大夫而领其属今大夫阙则中丞其长也故中丞之任特重焉中丞之责尤重焉君有佚豫失徳悖乱亡道荒政咈谏废忠慢贤御史府得以諌责之相有依违顺防蔽上防下贪宠忘谏专福作威御史府得以纠绳之将有骄悍不顺恃武肆害玩兵弃战暴刑毒民御史府得以举劾之君至尊也相与将至贵也且得谏责纠劾之余可知也御史府之尊严也如轩陛之下庙堂之上进退百官行政教出号令明制度纪赏罚有不如法者御史得言之御史府视中书枢密虽若卑中书枢密亦不敢与御史府抗威争礼而返畏悚而尊事之御史府之重其无与比然须得如阁下者居之始贵矣易曰茍非其人道不虚行礼曰人存则政举阁下圣人之后又能得圣人之道以方重刚正公忠清直烈烈在于朝为天子献可替否賛谋猷持纲纪天下想望其风采者十五年间简于清衷期将大用且歴试于外更观其能违更三大藩皆卓然有治声闻于天宇浃于日下御史府中丞虚位日班于紫宸殿下佩金煌煌行声锵锵且有百数天子弗録之乃南走三百里以驿召阁下直入其府登其位自陛下独决万机来登崇俊良黜逐纎人革故鼎新百度修举太平之望日月以隆然而天人之心犹郁然不大舒释者以阁下尚稽大任也至是天人之心始大舒释矣阁下自初及终皆以直道进诗曰靡不有初鲜克有终介尝闻朝大夫语曰有某官为某官时忠鲠直谠謇謇敢言触龙逆鳞不避诛死由是人主知之声名蔼然耸动朝野不四五年取显仕今为某官位弥高身弥贵禄厚惠渥私庭曳青绶者五六人门前炎炎可炙手顾此势力荣宠有所惜也如有物塞其耳如有叶蔽其目如有钳缄其口朝廷有阙政国家有遗事若不闻若不覩而不复言则向之忠鲠谠直謇謇敢言乃沽名耳其以为速进之媒乎噫士之积道徳富仁义于厥身盖假于权位以布诸行事利于天下也岂有屑屑然谋夫衣食者欤正色直已立于朝廷行其道乃使天下有此论庸无伤乎古今君子少小人多君子常不胜小人小人不惟常胜君子而又不能容之恶直丑正嚚嚚实繁幸而有一君子在于朝则百小人排之非铁心石肠刚正不折未有不随而靡者小人不容君子也如是而不能死节以永终誉中涂晩节须有渝变宜其为小人之所排也今有人位未显身在下能坚正不顾其身敢直言极谏犯天子顔色封章抗疏论天下利害羣小人必丛立指防曰此人速进也沽虚名也非以行道也吁吾徒不见容于小人也不敢信于天下也固若是乎学周公孔子之道不用则卷而怀之用则肯已乎实将施及国家布于天下以左右吾君绥吾民矣羣小人排毁不已无足恠也阁下亦当大警戒之勿使天下有所论则君子幸甚天下幸甚
　　元库库特穆尔将辅皇太子入讨博啰特穆尔遣使传皇太子防赐前佥山南道肃政亷访事张祯以上尊且访以时事祯复书曰合燕赵齐鲁之境大河内外长淮南北悉为丘墟闗陜之区所存无几江右日思荐食上国湘汉荆楚川蜀淫名僣号幸我有变利我多虞阁下国之右族三世二王得不思防蔺之于赵冦贾之于汉乎京师一残假有不逞之徒崛起草泽借名义尊君父倡其説于天下閤下将何以处之守京师者能聚不能散御外侮者能进不能退纷纷籍籍神分志夺国家之事能不为閤下忧乎志曰不备不虞不可以为师仆之惓惓为言者献忠之道也然为言大要有三保君父一也扶社稷二也衞生灵三也请以近似者陈其一二衞出公据国至于不父其父赵有沙丘之变其臣成兊平之不可谓无功而后至于不君其君唐肃宗流播之中于邪谋遂成灵武之簒千载之下虽有智辨百出不能为雪呜呼是岂可以不鉴之乎然吾闻之天之所废不骤也骤其得志肆其宠乐使忘其觉悟之心非安之也厚其毒而降之罚也天遂其欲民厌其汰而鬼神弗福也其能久乎閤下览观焉谋出于万全则善矣询之舆议急则其变不测徐则其衅必起通其往来之使达其上下之情得其情则得其策矣孔子曰君君臣臣父父子子今九重在上者如寄青宫在下者如寄生民之忧国家之忧也可不深思而熟计之哉库库特穆尔深纳其説














　　经济类编卷八十三
<子部,类书类,经济类编>
　　钦定四库全书
　　经济类编卷八十四
　　明　冯琦冯瑗　撰
　　人品类一
　　论人【五十六则　不朽一则并】
　　吕覧论人篇　凡论人通则观其所礼贵则观其所进富则观其所养听则观其所行止则观其所好习则观其所言穷则观其所不受贱则观其所不为喜之以验其守乐之以验其僻怒之以验其节惧之以验其特哀之以验其人苦之以騐其志八观六验此贤主之所以论人也论人者又必以六戚四隠何谓六戚父母兄弟妻子何谓四隠交友故旧邑里门郭内则用六戚四隠外则用八观六验人之情伪贪鄙美恶无所失矣譬之若逃雨污无之而非是此先圣王之所以知人也苏轼伊尹论　办天下之大事者有天下之大节者也立天下之大节者狭天下者也夫以天下之大而不足以动其心则天下之大节有不足立而大事有不足办者矣今夫匹夫匹妇皆知洁亷忠信之为美也使其果洁亷而忠信则其智虑未始不如王公大人之能也唯其所争者止于箪食豆羮而箪食豆足以动其心则宜其智虑之不出乎此也箪食豆羮非其道不取则一乡之人莫敢以不正犯之矣一乡之人莫敢以不正犯之而不能办一乡之事者未之有也推此而上其不取者愈大则其所办者愈逺矣让天下与让箪食豆无以异也治天下与治一乡亦无以异也然而不能者有所蔽也天下之富是箪食豆羮之积也天下之大是一乡之推也非千金之子不能运千金之资贩夫贩妇得一金而不知其所措非智不若所居之卑也孟子曰伊尹耕于有莘之野非其道也非其义也虽禄之天下弗受也夫天下不能动其心是故其才全以其全才而制天下是故临大事而不乱古之君子必有髙世之行非茍求为异而已卿相之位千金之富有所不屑将以自广其心使穷达利害不能为之芥以全其才而欲有所为耳后之君子盖亦尝有其志矣得失乱其中而荣辱夺其外是以役役至于老死而不暇亦足悲矣孔子叙书至于舜禹臯陶相让之际盖未尝不太息也夫以朝廷之尊而行匹夫之让孔子安取哉取其不汲汲于富贵有以大服天下之心焉耳夫太甲之废天下未尝有是而伊尹始行之天下不以为惊以臣放君天下不以为僣既放而复立大甲不以为専何则其素所不屑者足以取信于天下也彼其视天下然不足以动其心而岂忍以废放其君求利也哉后之君子蹈常而习故惴惴焉惧不免于天下一为希阔之行则天下羣起而诮之不知求其素而以为古今之变时有所不可者亦已过矣夫
　　管仲
