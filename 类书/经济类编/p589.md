<!-- { "loadSidebar": true } -->
　　齐大旱景公召羣臣问曰天不雨久矣民且有饥色吾使人卜之祟在髙山广水寡人欲少赋敛以祠灵山可乎羣臣莫对晏子进曰不可祠此无益也夫灵山固以石为身以草木为髪天久不雨髪将焦身将热彼独不欲雨乎祠之无益景公曰不然吾欲祠河伯可乎晏子曰不可祠此无益也夫河伯以水为国以鱼鳖为民天久不雨水泉时下百川竭国将亡民将灭矣彼独不用雨乎祠之何益景公曰今为之奈何晏子曰君诚避宫殿暴露与灵山河伯共忧其幸而雨乎于是景公出野暴露三日天果大雨民尽得种树景公曰善哉晏子之言可无用乎其惟有徳也吴伐陈复脩旧怨也楚子曰吾先君与陈有盟不可以不救乃救陈师于城父卜战不吉卜退不吉王曰然则死也再败楚师不如死弃盟逃雠亦不如死死一也其死雠乎命公子申为王不可则命公子结亦不可则命公子啓五辞而后许将战王有疾庚寅昭王攻大防卒于城父子闾退曰君王舍其子而议羣臣敢忘君乎从君之命顺也立君之子亦顺也二顺不可失也与子西子期谋濳师闭涂逆越女之子章立之而后还是嵗也有云如众赤鸟夹日以飞三日楚子使问诸周大史周大史曰其当王身乎若荣之可移于令尹司马王曰除腹心之疾而寘诸股肱何益不谷不有大过天其夭诸有罪受罸又焉移之遂弗禜初昭王有疾卜曰河为祟王弗祭大夫请祭诸郊王曰三代命祀祭不越望江汉睢漳楚之望也祸福之至不是过也不谷虽不徳河非所获罪也遂弗祭孔子曰楚昭王知大道矣其不失国也宜哉夏书曰惟彼陶唐师彼天常有此冀方今失其行乱其纪纲乃灭而亡又曰允出兹在兹由己率常可矣
　　邾文公卜徙于绎史曰利于民不利于君君曰茍利于民寡人之利也天生烝民而树之君以利之也民既利矣孤必与焉侍者曰命可长也君胡不为君曰命在牧民死之短长时也民茍利矣吉孰大焉遂徙于绎韩褐子济于河津人告曰夫人过于此者未有不快用者也而子不用乎韩褐子曰天子祭海内之神诸侯祭封域之内大夫祭其亲士祭其祖祢褐也未得事河伯也津人申楫舟中水而运津人曰向也役人固已告矣夫子不聼役人之言也今舟中水而运甚殆治装衣而下游乎韩子曰吾不为人之恶我而改吾志不为我将死而改吾义言未已舟泆然行韩褐子曰诗云莫莫葛藟施于条枚恺悌君子求福不回鬼神且不回况于人乎
　　宋景公时荧惑在心惧召子韦而问曰荧惑在心何也子韦曰荧惑天罚也心宋分野也祸当君身虽然可移于宰相公曰宰相所使治国也而移死焉不祥寡人请自当也子韦曰可移于民公曰民死将谁君乎宁独死耳子韦曰可移于嵗公曰嵗饥民饿必死为人君欲杀其民以自活其谁以我为君乎是寡人之命固尽矣子无复言矣子韦还走北靣再拜曰臣敢贺君天之处髙而听卑君有仁人之言三天必三赏君今夕星必徙舍君延夀二十一嵗公曰子何以知之对曰君有三善故三赏星必三舍舍行七星星当一年三七二十一故曰延夀二十一年臣请伏于陛下以伺之星不徙臣请死之公曰可是夕也星三徙舍如子韦言老子曰能受国之不祥是谓天下之王也
　　晋元帝所幸郑贵嫔有疾以祈祷颇废万机顾荣上牋昔文王父子兄弟乃有三圣可谓穷理者也而文王
　　日昃不暇食周公一沐三握髪何哉诚以一日万机不可不理一言蹉跌患必及之故也当今衰季之末属乱离之运而天子流播豺狼塞路公宜露营野次星言夙驾伏轼怒蛙以募勇士悬胆于庭以表辛苦贵嫔未安药石实急祷祀之事诚复可脩岂有便塞叅佐白事断賔客问讯今彊贼临境流言满国人心万端去就纷纭愿冲虚纳下广延儁彦思画今日之要塞鬼道淫祀九合之勤雪天下之耻则羣生有赖开泰有期矣哀帝诏曰天文失度太史虽有祈禳之事犹衅屡彰今欲依鸿祀之制于太极殿前庭亲执防肃孔严谏曰鸿祀虽出尚书大传先儒所不防厯代莫之兴承天接神岂可以疑殆行事乎天道无亲唯徳是辅陛下祗顺恭敬留心兆庶可以消灾复异皆已蹈而行之徳合神明丘祷乆矣岂须屈万乘之尊脩杂祀之事君举必书可不慎欤帝嘉之而止
　　宋夏竦请断妖巫疏　臣闻左道乱俗妖言或众在昔之法皆杀无赦盖以奸臣逆节狂贼乱规多假鬼神摇动耳目汉之张角晋之孙恩偶失防闲遂至屯聚国家宜有严制以肃多方切以当州东引七闽南控百粤编氓右鬼旧俗尚巫在汉栾巴已尝翦理爰从近嵗传习滋多假托禨祥愚弄黎庶勦絶性命规取货财皆于所居塑画魅魑陈列幡帜鸣击皷角谓之神坛婴孺襁褓已令寄育字曰坛留坛保之类及其稍长则传习妖法驱为童民之有病则门施符术禁絶徃还斥逺至亲屏去便物家人营药则曰神不许服病者欲饭则云神未听餐率令疫人死于饥渇洎至亡者服用又言余祟所凭人不敢留规以自分若幸而获免家之所资假神而言无求不可其间有孤子单族首面防妻或絶户以图财或害夫而纳妇浸滛既乆习熟为常民被非辜了不为怪奉之愈谨信之益深从其言甚于典章畏其威重于官吏竒神异像图绘嵗増邪箓妖符传写日伙小则鸡豚致祀敛以还家大则歌舞聚人食其余胙婚葬出处动必求师刼盗闘争行须作水蠧耗衣食惑里闾设欲扇摇不难连结在于典宪具有章条其如法未胜奸药弗瘳疾宜颁峻典以革祅风当州师巫一千九百余户臣已勒令改业归农及攻习鍼灸之脉所有首纳祅妄神像符箓神衫神杖魂巾魂帽钟角刀笏沙罗等一万一千余事已令焚毁及纳官伏乞朝廷严赐条约所冀屏除巨害宥保羣生杜渐防萌少禆万一
　　妖恠【八则】
　　武王伐纣过隧斩岸过水折舟过谷发梁过山焚莱示民无返志也至于有戎之隧大风拆斾散宜生谏曰此其妖欤武王曰非也天落兵也风霁而乘以大雨水土平而啬散宜生又谏曰此其妖欤武王曰非也天洒兵也卜而熸散宜生又諌曰此其妖欤武王曰不利以祷祠利以击众是熸之已故武王顺天地犯三妖而禽纣于牧野其所独见者精也
　　郑大水龙鬬于时门之外洧渊国人请为禜焉子产弗许曰我鬬龙不我觌也龙鬬我独何觌焉禳之则彼其室也吾无求于龙龙亦无求于我乃止也
　　郑厉公自栎侵郑及大陵获传瑕传瑕曰茍舍我吾请纳君与之盟而赦之六月甲子传瑕杀郑子及其二子而纳厉公初内蛇与外蛇鬬于郑南门中内蛇死六年而厉公入公闻之问于申繻曰犹有妖乎对曰人之所忌其气焰以取之妖由人兴也人无衅焉妖不自作人弃常则妖兴故有妖
　　石言于晋魏榆晋侯问于师旷曰石何故言对曰石不能言或冯焉不然民听滥也抑臣又闻之曰作事不时怨讟动于民则有非言之物而言今宫室崇侈民力雕尽怨讟竝作莫保其性石言不亦宜乎于是晋侯方筑虒祁之宫叔向曰子野之言君子哉君子之言信而有徴故怨逺于其身小人之言僭而无徴故怨咎及之诗曰哀哉不能言匪舌是出唯躬是瘁哿矣能言巧言如流俾躬处休其是之谓乎是宫也成诸侯必叛君必有咎夫子知之矣
　　赵简子问于翟封荼曰吾闻翟雨谷三日信乎曰信又闻雨血三日信乎曰信又闻马生牛牛生马信乎曰信简子曰大哉妖亦足以亡国矣对曰雨谷三日防风之所飘也雨血三日鸷鸟击于上也马生牛牛生马杂牧也此非翟之妖也简子曰然则翟之妖奚也对曰其国数散其君防弱其诸卿货其大夫比党以求禄爵其百官肆断而无告其政令不竟而数化其志巧贪而有怨此其妖也
　　晋武帝时龙见武库井中羣臣将上贺孙楚上言　闻武库井中有二龙羣臣或有谓之祯祥而称贺者或有谓之非祥无所贺者可谓楚既失之而齐亦未为得也夫龙或附鳞潜于重泉或仰攀云汉游乎苍昊而今蟠于坎井同于蛙虾者岂独筦库之士或有隠伏厮役之贤没于行伍故龙见光景有所感悟愿陛下赦小过举贤才垂梦于傅岩望想于渭濵脩学官起淹滞申命公卿举独行君子可惇风厉俗者又举亮防秀异之才可以拨烦理难矫世抗言者无系世族必先逸贱夫战胜攻取之势并兼混一之威五伯之事韩白之功耳至于制礼作乐阐扬道化甫是士人出筋力之秋也伏愿陛下择狂夫之言
　　王述为庾氷征虏长史时庾翼镇武昌以累有妖恠又猛兽入府欲移镇避之述与氷牋　闻安西欲移镇乐乡不审此为筭邪将为情邪若谓为筭则彼去武昌千有余里数万之众创造移徙方当兴立城壁公私劳扰若信要害之地所宜进防犹当计移徙之烦权二者轻重况此非今日之要耶方今彊胡陆梁当稸力养锐而无故迁动自取非筭又江州当泝流数千供继军府力役増倍疲曵道路且武昌实是江东镇戌之中非但捍御上流而已急缓赴告骏奔不难若移乐乡逺在西陲一朝江渚有虞不相接救方岳取重将故当居要害之地为内外形势使闚之心不知所向若是情邪则天道逺鬼情难言妖祥吉凶谁知其故是以逹人君子直道而行不以道失昔秦忌亡胡之防卒为刘项之资周恶檿弧之謡而成褒姒之乱此既然矣厯观古今鉴其遗事妖异速祸败者盖不少矣禳避之道茍非所审且当择人事之胜理思社稷之长计斯则天下幸甚令名可保矣若安西盛意已耳不能安于武昌但得近移夏口则其次也乐乡之举咸谓不可愿将军体国为家固审此举时朝议亦不允翼遂不移镇
