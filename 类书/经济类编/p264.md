<!-- { "loadSidebar": true } -->
　　张士烈为吴令谢询求为诸孙置守人表　臣闻成汤革夏而封武王入殷而建宋春秋征伐则晋修虞祀燕祭齐庙夫一国为一人兴先贤为后愚废诚仁圣所哀悼而不忍也故三王敦继絶之徳春秋贵柔服之义昔汉高受命追存六国凡诸絶祚一时并祀亲与项羽对争存亡逮羽之死临哭其丧将以位尝侔尊力尝均势虽功夺其成而恩与其败且暴兴疾颠礼之若旧残戮之尸乃以公若使羽位承前绪世有哲王一朝力屈全身从命则楚庙不堕有后可冀伏惟大晋应天顺民武成止戈西戎有即序之人京邑开吴蜀之馆兴灭加乎万国继絶接于百世虽三五道商周称仁洋洋之美未足以喻是以孙氏虽家失吴祚而族晋荣子弟量才比肩进取怀金侯服佩青千里当时受恩多有过望臣闻春雨润木自叶流根鸱鸮恤功爱子及室故天称罔极之恩圣有绸缪之惠追惟吴伪武烈皇帝遭汉室之弱值乱臣之彊首唱义兵先众犯难破董卓于阳人济神器于甄井威振羣狡名显往朝桓王才武弱冠承业招百越之士奋鹰扬之势西赴许都将迎幼主虽元勲未终然至忠已着夫家积义勇之基世传扶危之业进为狥汉之臣退为开吴之主而蒸尝絶于三叶园陵残于薪采臣窃悼之伏见吴平之初明诏追録先贤欲封其墓愚谓二君并宜应书故举劳则力输前代论徳则惠存江南正刑则罪非晋防从坐则异世已轻若列先贤之数诏书之恩裁加表异以宠亡灵则人望克厌谁不曰宜二君私奴多在墓侧今为平民乞差五人蠲其徭役使四时修防頽毁扫除茔垄永以为常任昉为范云作求立太宰碑表　原夫存树风猷没着徽烈既絶故老之口必资不刋之书而藏诸名山则陵谷迁贸府之延阁则青编落简然则配天之迹存乎泗水之上素王之道纪于沂川之侧由是崇师之义拟迹于西河尊主之情致之于尧禹故精庐妄启必穷防勒之盛君长一城亦尽刋刻之美况乎甄陶周召孕育伊顔故太宰竞陵文宣王臣某与存与亡则义形社稷严天配帝则周公其人軆国端朝出藩入守进思必告之道退无茍利之専五教以伦百揆时序若夫一言一行盛徳之风琴书艺业述作之茂道非兼济事止乐善亦无得而称焉人之云亡忽移嵗序鸱鸮东徙松槚成行六府臣僚三藩士女人蓄油素家懐鈆笔瞻彼景山徒然望慕昔晋氏初禁立碑魏舒之亡亦从班列而阮略既泯故首冐严科为之者竟免刑戮置之者反嘉叹至于道被如仁功叅防管本宜在常均之外故太宰渊丞相嶷亲贤并轨即为成规乞依二公前例赐许刋立宁容使长想九原樵苏罔识其禁驻跸长陵輶轩不知所适臣里闾孤贱才无可甄值齐网之弛賔客之禁策名委质忽焉二纪虑先犬马厚恩不答而帷毁葢未蓐蝼蚁珠襦玉匣遽饰幽泉陛下奨名教不隔防物使臣得骏奔南浦长号北陵既曲逢前施实仰觊后泽傥验杜预山顶之言庶存马骏必拜之感临表悲惧言不自宣为卞彬谢修卞忠贞墓启　伏见诏书并郑义泰宣勑当赐修理臣亡髙祖晋故骠骑大将军建兴忠贞公壸坟茔臣门绪不昌天道所昧忠构身危孝积家祸名教同悲隠沦惆怅而年世贸迁孤裔沦塞遂使碑表芜灭丘树荒毁狐兎成穴童牧哀歌感慨自哀日月纒廹陛下宣教义非求效于方今壸余烈不泯固陈力于异世但加等之渥近阙于晋典樵苏之刑逺流于皇代臣亦何人敢谢斯幸
　　吊【四则】
　　孟孙死臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多孟孙死吾亡无日矣刘向修文篇　生而相与交通故曰留賔自天子至士各有次赠死不及柩尸吊生不及悲哀非礼也故古者吉行五十里奔丧百里赠赗及事之谓时时礼之大者也春秋曰天王使宰咺来归惠公仲子之赗赗者何丧事有赗者葢以乗马束帛舆马曰赗货财曰赙衣被曰禭口实曰唅玩好曰赠知生者赙赗知死者赠禭所以送死也赙赗所以佐生也
　　齐景公游于蒌闻晏子卒公乗舆素服驿而驱之自以为迟下车而趋知不若车之速则又乗比至于国者四下而趍行哭而往矣至伏尸而号曰子大夫日夜责寡人不遗尺寸寡人犹且淫佚而不收怨罪重积于百姓今天降祸于齐国不加寡人而加夫子齐国之社稷危矣百姓将谁告矣
　　吕大钧吊説　诗曰凡民有丧匍匐救之不谓死者可救而复生谓生者或不救而死也夫孝子之丧亲不能食者三日其哭不絶声既病矣杖而后起问而后言其恻怛之心痛疾之意不欲生则思虑所及虽其大事有不能周之者而况于他哉故亲戚僚友乡党闻之而往者不徒吊哭而已莫不为之致力焉始则致含禭以周其急三日则共糜粥以扶其羸每奠则执其礼将则助其事其从柩也少者执绋长者専进止其掩圹也壮者盈坎老者从反哭祖而赗焉不足则赠焉不足则赙焉凡有事则相焉斯可谓能救之矣故适有丧者之词不曰愿见而曰比虽国君之临亦曰寡君承事他国之使者曰寡君使某毋敢视賔客主人见賔不以尊卑贵贱莫不拜之明所以谢之且自别于常主也賔见主人无有答某拜者明所以助之且自别于常賔也自先王之礼坏后世虽其名数而行之者多失其义丧主之待賔也如常主丧賔之见主人也如常賔如常賔故止于吊哭而莫敢与其事如常主故舎其哀而为衣服饮食以奉之其甚者至于损奉终之礼以谢賔之勤废吊哀之仪以寛主之费由是则先王之礼意其可以下而已乎今欲行之者虽未能尽得如礼至于始丧则哭之有事则奠之又能以力之所及为营丧具之未具者以应其求辍子弟仆之能干者以助其役易纸币壶酒之奠以为禭除供帐馈食之祭以为赗与赙凡丧家之待己者悉以他辞受焉庻几其可也
　　哀挽【五则】
　　鲁孔丘卒哀公诔之曰旻天不吊不憖遗一老俾屏余一人以在位茕茕余在疚呜呼哀哉尼父无自律子赣曰君其不没于鲁乎夫子之言曰礼失则昏名失则愆失志为昏失所为愆生不能用死而诔之非礼也称一人非名也君两失之
　　贾谊吊屈原赋　恭承嘉惠兮俟罪长沙侧闻屈原兮自沈汨罗造托湘流兮敬吊先生遭世罔极兮乃陨厥身呜呼哀哉逢时不祥鸾鳯伏窜兮鸱枭翺翔阘茸尊显兮谗防得志贤圣逆曳兮方正倒植世谓伯夷贪兮谓盗跖亷莫邪为顿兮鈆刀为铦吁嗟黙黙兮生之无故斡弃周鼎兮而寳康瓠腾驾罢牛兮骖蹇驴骥垂两耳兮服盐车章甫荐屦兮渐不可乆嗟苦先生兮独离此咎讯曰已矣国其莫我知独堙郁兮其谁语鳯漂漂其高逝兮夫固自引而逺去袭九渊之神龙兮勿深潜以自珍偭蟂獭以隠处兮夫岂从与蛭螾所贵圣人之神徳兮逺浊世而自藏使骐骥可得系羁兮岂云异夫犬羊般纷纷其离此尤兮亦夫子之故也厯九州而相君兮何必怀此都也鳯凰翔于千仞之上兮览徳辉而下之见细徳之险徴兮遥矰缴而去之彼寻常之污渎兮岂能容吞舟之鱼横江湖之鳣鱏兮固将制于蝼蚁
　　陆机吊魏武帝文　元康八年机始以台郎出补著作游乎秘阁而见魏武帝遗令忾然叹息伤怀者乆之客曰夫始终者万物之大归死生者性命之区域是以临丧殡而后悲覩陈根而絶哭今乃伤心百年之际兴哀无情之地意者无乃知哀之可有而未识情之可无乎机答之曰夫日蚀由乎交分山崩起于朽壤亦云数而已矣然百姓怪焉者岂不以资高明之质而不免卑浊之累居常安之势而终婴倾离之患故乎夫以回天倒日之力而不能振形骸之内济世夷难之智而受困魏阙之下已而格乎上下者藏于区区之木光于四表者翳乎蕞尔之土雄心摧于弱情壮图终于哀志长筭屈于短日逺迹顿于促路呜呼岂特瞽史之异阙景黔黎之怪頽岸乎观其所以顾命嗣遗谋四子经国之畧既逺隆家之训亦又云吾在军中特法是也至于小忿怒大过失不当效也善乎达人之谠言矣持姬女而指季豹以示四子曰以累汝因泣下伤哉曩以天下自任今以爱子托人同乎尽者无余而得乎亡者无存然而婉娈房闼之内绸缪家人之务则几乎宻与又曰吾婕妤妓人皆着铜爵台于台堂上施八尺牀张繐帐朝晡上脯糒之属月朝十五日輙向帐作伎汝等时时登铜雀台望吾西陵墓田又云余香可分与诸夫人诸舍中无所为学作履组卖也吾歴官所得绶皆着藏中吾余衣裘可别为一藏不能者兄弟可共分之既而竟分焉亡者可以勿求存者可以勿违求与违不其两伤乎悲夫爱有大而必失恶有甚而必得智惠不能去其恶威力不能全其爱故前识所不用心而圣人罕言焉若乃系情累于外物留曲念于闺房亦贤俊之所宜废乎于是遂愤懑而献吊云尔接皇汉之末绪值王途之多违伫重渊以育鳞抚庆云而遐飞运神道以载徳乘灵风而扇威摧羣雄而电击举勍敌其如遗指八极以逺畧必翦焉而后绥厘三才之阙典启天地之禁闱举修网之絶纪纽大音之解徽扫云物以贞观要万途而来归丕大徳以宏覆援日月而齐晖济元功于九有固举世之所推彼人事之大造夫何往而不臻将覆篑于浚谷挤为山乎九天茍理穷而性尽岂长筭之所研悟临川之有悲慨梁木其必颠当建安之三八实大命之所艰虽光照于曩载将税驾于此年惟降神之緜邈眇千载而逺期信斯武之未丧膺灵符而在兹虽龙飞于文昌非王心之所怡愤西夏之鞠旅泝秦川而举旗逾镐京而不豫临渭濵而有疑冀翼日之云瘳弥四旬而成灾咏归涂以反斾登崤渑而朅来次洛汭而大渐指六军曰念哉伊君王之赫奕寔终古之所难威先天而葢世力荡海而拔山厄奚险而弗齐敌何强而不残每因祸以禔福亦践危而必安迄在兹而昧虑噤闭而无端委躯命以待难痛没世而永言抚四子以深念循肤体而穨叹迨营魄之未离假余息乎音翰执姬女以嚬瘁指季豹而漼焉气冲襟以呜咽涕垂睫而汍澜违率土以静寝戢弥天乎一棺咨宏度之峻邈壮大业之允昌思居终而恤始命临没而肇扬援贞吝以惎悔虽在我而不臧惜内顾之纒緜恨末命之微详纡广念于履组尘清虑于余香结遗情之婉娈何命促而意长陈法服于帷座陪窈窕于玉房宣备物于虚器发哀音于旧倡矫慼容以赴节掩零泪而荐觞物无微而不存体无慧而不亡庻圣灵之响像想幽神之复光茍形声之翳没虽音景其必藏徽清弦而独奏进脯糒而谁尝悼繐帐之漠怨西陵之茫茫登雀台而羣悲眝美目其何望既晞古以遗累信简礼而薄彼裘绂于何有贻尘谤于后王嗟大恋之所存故虽哲而不忘览遗籍以慷慨献兹文而凄伤
