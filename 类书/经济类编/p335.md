<!-- { "loadSidebar": true } -->
　　决胜篇　夫兵有本干必义必智必勇义则敌孤独敌孤独则上下虚民解落孤独则父兄怨贤者诽乱内作智则知时化知时化则知虚实盛衰之变知先后逺近纵舍之数勇则能决断能决断则能若雷电飘风暴雨能若崩山破溃别辨霣坠若鸷鸟之击也抟攫则殪中木则碎此以智得也夫民无常勇亦无常怯有气则实实则勇无气则虚虚则怯怯勇虚实其由甚微不可不知勇则战怯则北战而胜者战其勇者也战而北者战其怯者也怯勇无常儵忽往来而莫知其方惟圣人独见其所由然故商周以兴桀纣以亡巧拙之所以相过以益民气与夺民气以能鬭众与不能鬭众军虽大卒虽多无益于胜军大卒多而不能鬭众不若其寡也夫众之为福也大其为祸也亦大譬之若渔深渊其得鱼也大其为害也亦大凡兵贵其因也因也者因敌之险以为己固因敌之谋以为己事能审因而加胜则不可穷矣胜不可穷之谓神神则能不可胜也夫兵贵不可胜不可胜在己可胜在彼圣人必在己者不必在彼者故执不可胜之术以遇不胜之敌若此则兵无失矣凡兵之胜敌之生也胜失之兵必隠必微必积必抟隠则胜阐矣微则胜显矣积则胜散矣抟则胜离矣诸抟攫祗噬之兽其用齿角爪牙也必托于卑微隠蔽此所以成胜
　　鲁石公劒迫则能应感则能动防穆无穷变无形像复柔委从如影与响如尨之守戸如轮之逐马响之应声影之像形也阊不及鞈呼不及吸足举不及集相离若蝉翼尚在肱北睂睫之微曽不可以大息小以小况大用兵之道其犹然乎此善当敌者也未及夫折冲于未形之前者揖让乎庙堂之上而施惠乎百万之民故居则无变动战则不血刃其汤武之兵与
　　秦与赵兵相拒长平时赵奢已死而蔺相如病笃使亷颇攻秦秦数败赵军赵军固壁不战秦数挑战亷颇不肯赵主信秦之间秦之间言曰秦之所恶独畏马服君赵奢之子赵括为将耳赵王因以括为将代廉颇蔺相如曰王以名使括若胶柱而鼓瑟耳括徒能读其父书不知合变也赵王不聴遂将之赵括自少时学兵法言兵事以天下莫能当尝与其父奢言兵事奢不能难然不谓善括母问奢其故奢曰兵死地也而括易言之使赵不将括则已若必将之破赵军者必括也
　　郑同北见赵王赵王曰子南方之博士也何以敎之郑同曰臣南方草鄙之人也何足问虽然王致之于前安敢不对乎臣少之时亲尝教以兵赵王曰寡人不好兵郑同因抚手仰天而笑之曰兵固天下之狙喜也臣故意大王不好也臣亦尝以兵説魏昭王昭王亦曰寡人不喜臣曰王之行能如许由乎许由无天下之累故不爱也今王既受先王之欲宗庙之安壤地不削社稷之血食乎王曰然今有人操隋侯之珠持丘之环万金之财时宿于野内无孟贲之威荆庆之断外无弓弩之御不出宿夕人必危之矣今有强贪之国临王之境索王之地告以理则不可説以义则不聴王非战鬭守御之具其何以当之王若无兵邻国得志矣赵王曰寡人请奉教
　　赵惠文王相平都君田单问赵奢曰吾非不説将军之兵法也所以不服者独将军之用众用众者使民不得耕作粮食挽赁不可给也此坐而自破之道也非单之所为也单闻之帝王之兵所用不过三万而天下服矣今将军必负十万二十万之众乃用之此单之所不服也马服君曰君非徒不逹于兵也又不明其时势夫吴干之劒肉试则断牛马金试则截盘匜薄之柱上而击之则折为三质之石上而击之则碎为百今以三万之众而应强国之兵是击柱击石之谓也且夫吴干之劒材难夫无脊之厚而锋不入无脾之薄而刃不断兼有是二者无钩竿镡蒙须之便操其刃而刺则未入而手断君无十万二十万之众而为此钩竿须之便而徒以三万行于天下君焉能乎且古者四海之内分为万国城虽大无过三百丈者人虽众无过三千家者而以集兵三万距此奚难哉今取古之为万国者分以为战国七不能具数十万之兵旷日持久数嵗即君之齐已齐以七十万之众攻荆五年乃罢赵以二十万之众攻中山五年乃归今者齐韩相方而国围攻焉岂有敢曰我其以三万救是者乎哉今千丈之城万家之邑相望也而索三万之众围千丈之城不存其一角而野战不足用也君将以此何之平都君喟然太息曰单不至也
