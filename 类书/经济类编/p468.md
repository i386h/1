<!-- { "loadSidebar": true } -->
　　时郡国地震民讹言行筹明年正月朔日蚀上乃徴孔光免孙宠息夫躬罢侍中诸曹黄门郎数十人鲍宣复上书　陛下父事天母事地子养民即位以来父亏明母震动子讹言相惊恐今日蚀于三始诚可畏惧小民正月朔日尚恐毁败器物何况于日亏乎陛下深内自责避正殿举直言求过失罢退外亲及旁仄素飡之人徴拜孔光为光禄大夫发觉孙宠息夫躬过免官遣就国众庶歙然莫不説喜天人同心人心説则天意解矣乃二月丙戌白虹虷日连隂不雨此天有忧结未解民有怨望未塞者也侍中驸马都尉董贤本亡葭莩之亲但以令色谀言自进赏赐亡度竭尽府藏并合三第尚以为小复坏暴室贤父子坐使天子使者将作治第行夜吏卒皆得赏赐上冢有会輙大官为供海内贡献当养一君今反尽之贤家岂天意与民意耶天不可久负厚之如此反所以害之也诚欲哀贤宜为谢过天地解讐海内免遣就国收乘舆器物还之县官如此可以父子终其性命不者海内之所讐未有得久安者也孙宠息夫躬不宜居国皆可免以示天下复徴何武师丹彭宣傅喜旷然使民易视以应天心建立大政以兴太平之端髙门去省户数十步求见出入二年未省欲使海濒仄陋自通逺矣愿赐数刻之闲极竭毣毣之思退入三泉死亡所恨
　　孔光日蚀对　臣闻日者众阳之宗人君之表至尊之象君德衰微隂道盛强侵蔽阳明则日蚀应之书曰羞用五事建用皇极如貌言视听思失大中之道不立则咎徴荐臻六极屡降皇之不极是以大中不立其传曰时则有日月乱行谓脁侧匿甚则薄蚀是也又曰六沴之作岁之朝曰三朝其应至重乃正月辛丑朔日有蚀之变见三朝之会上天聪明茍无其事变不虚生书曰惟先假王正厥事言异变之来起事有不正也臣闻师曰天右与王者故灾异数见以谴告之欲其改更若不畏惧有以塞除而轻忽简诬则凶罚加焉其至可必诗曰敬之敬之天惟显思命不易哉又曰畏天之威于时保之皆谓不惧者凶惧之则吉也陛下圣德聪明兢兢业业承顺天戒敬畏变异勤心虚已延见羣臣思求其故然后勑躬自约总正万事放逺谗说之党援纳断断之介退去贪残之徒进用贤良之吏平刑罚薄赋敛恩泽加于百姓诚为政之大本应变之至务也天下幸甚书曰天既付命正厥德言正德以顺天也又曰天棐谌辞言有诚道天辅之也明承顺天道在于崇德博施加精致诚孳孳而已俗之祈禳小数终无益于应天塞异消祸兴福较然甚明无可疑惑
　　杜邺日食对　臣闻禽息忧国碎首不恨卞和献寳刖足愿之臣幸得奉直言之诏无二者之危敢不极陈臣闻阳尊隂卑卑者随尊尊者兼卑天之道也是以男虽贱各为其家阳也女虽贵犹为其国隂也故礼明三従之义虽有文母之德必系于子春秋不书纪侯之母隂义杀也昔郑伯随姜氏之欲终有叔段簒国之祸周襄王内廹恵后之难而遭居郑之危汉兴吕太后权私亲属又以外孙为孝恵后是时继嗣不明凡事多晻昼昏冬雷之变不可胜载窃见陛下行不偏之政每事约俭非礼不动诚欲正身与天下更始也然嘉瑞未应而日食地震民讹言行筹传相惊恐按春秋灾异以指象为言语故在于得一类而达之也日食阳明为隂所临坤卦乘离明夷之象坤以法地为土为母以安静为德震不隂之效也占象甚明臣不敢直言其事昔曾子问従令之义孔子曰是何言与善闵子骞守礼不茍従亲所行无非礼者故无可间也前大司马新都侯莽退伏弟家以诏防决复遣就国髙昌侯宏去蕃自絶犹受封土制书侍中驸马都尉迁不忠巧佞免归故郡间未旬月则有诏还大臣奏正其罚卒不得遣而反兼官奉使显宠过故及阳信侯业皆縁私君国非功义所止诸外家昆弟无贤不肖并侍帷幄布在列位或典兵卫或将军屯宠意并于一家积贵之势世所希见所希闻也至乃并置大司马将军之官皇甫虽盛三桓虽隆鲁为作三军无以甚此当拜之日晻然日食不在前后临事而者明陛下谦逊无专承指非一所言輙听所欲輙随有罪恶者不坐辜罚无功能者毕受官爵流渐积猥正尤在是欲令昭昭以觉圣朝昔诗人所刺春秋所讥指象如此殆不在他由后视前忿邑非之逮身所行不自镜见则以为可计之过者防贱独偏见疑内亦有此类天变不空保右世主如此之至奈何不应臣闻野鸡着怪髙宗深动大风暴过成王怛然愿陛下加致精诚思承始初事稽诸古以厌下心则黎庶羣生无不説喜上帝百神收还威怒祯祥福禄何嫌不报
　　李寻灾异对　陛下圣德尊天敬地畏命重民悼惧变异不忘防贱之臣幸使重臣临问愚臣不足以奉明诏窃见陛下新即位开大明除忌讳博延名士靡不并进臣寻位卑术浅过随众贤待诏食大官衣御府久污玉堂之署比得召见亡以自效复特见延问至诚自以逢不世出之命愿竭愚心不敢有所避庶防万分有一可采唯弃须防之间宿留瞽言考之文理稽之五经揆之圣意以防天心夫变异之来各应象而至臣谨条陈所闻易曰悬象着明莫大乎日月夫日者众阳之长辉光所烛万里同晷人君之表也故日将旦清风发羣隂伏君以临朝不牵于色日初出炎以阳君登朝佞不行忠直进不蔽障日中辉光君德盛明大臣奉公日将入专以一君就房有常节君不修道则日失其度晻昩无光有云为其于东方作日初出时隂云邪气起者法为牵于女谒有所畏难日出后为近臣乱政日中为大臣欺诬日且入为妻妾役使所营间者日尤不精光明侵夺失色邪气蜺数作本起于晨相连至昏其日出后至日中间差瘉小臣不知内事窃以日视陛下志操衰于始初多矣其咎恐有以守正直言而得罪者伤嗣害世不可不慎也唯陛下执干刚之德强志守度毋听女谒邪臣之态诸保阿乳母甘言悲辞之托断而勿听勉强大谊絶小不忍良有不得已可赐以货财不可私以官位诚皇天之禁也日失其光则星辰放流阳不能制隂隂桀得作间者太白正昼经天宜隆德克躬以执不轨臣闻月者众隂之长消息见伏百里为品千里立表万里连纪妃后大臣诸侯之象也朔晦正终始弦为绳墨望成君德春夏南秋冬北间者月数以春夏与日同道过轩辕上后受气入太微帝廷光辉犯上将近臣列星皆失色厌厌如灭此为母后与政乱朝隂阳俱伤两不相便外臣不知朝事窃信天文即如此近臣已不足仗矣屋大柱小可为寒心唯陛下亲求贤士无强所恶以崇社稷尊强本朝臣闻五星者五行之精五帝司命应王者号令为之节度岁星主岁事为统首号令所纪今失度而盛此君指意欲有所为未得其节也又填星不避岁星者后帝共政相留于奎娄当以义断之荧惑往来无常周歴两宫作态低卭入天门上明堂贯尾乱宫太白越犯库兵寇之应也贯黄龙入帝廷当门而出随荧惑入天门至房而分欲与荧惑为患不敢当明堂之精此陛下神灵故祸乱不成也荧惑厥弛佞巧依势微言毁誉进类蔽善太白出端门臣有不臣者火入室金上堂不以时解其忧凶填岁相守又主内乱宜察萧墙之内毋忽亲踈之微诛放佞人防絶萌芽以荡涤浊濊消散积恶毋使得成祸乱辰星主正四时当效于四仲四时失序则星辰作异今出于岁首之孟天所以谴告陛下也政急则出蚤政缓则出晩政絶不行则伏不见而为彗茀四孟皆出为易王命四季皆出星家所讳今幸独出寅孟之月盖皇天所以笃右陛下也宜深自改治国故不可以戚戚欲速则不达经曰三载考绩三考黜陟加以号令不顺四时既往不咎来事之师也间者春三月治大狱时贼隂立逆恐岁小收季夏举兵法时寒气应恐后有霜雹之灾秋月行封爵其月土湿奥恐后有雷雹之变夫以喜怒赏罚而不顾时禁虽有尧舜之心犹不能致和善言天者必有效于人设上农夫而欲冬田肉袒深耕汗出种之然犹不生者非人心不至天时不得也易曰时止则止时行则行动静不失其时其道光明书曰敬授民时故古之王者尊天地重隂阳敬四时严月令顺之以善政则和气可立致犹枹鼓之相应也今朝廷忽于时月之令诸侍中尚书近臣宜皆令通知月令之意设羣下请事若陛下出令有谬于时者当知争之以顺时气臣闻五行以水为本其星武婺女天地所纪经始所生水为准平王道公正修明则百川理落脉通偏党失纲则涌溢为败书云水曰润下隂动而卑不失其道天下有道则河出图洛出书故河洛决溢所为最大今汝頴浍皆川水漂踊与雨水并为民害此诗所谓震电不寜不令百川沸腾者也其咎在于皇甫卿士之属唯陛下留意诗人之言少抑外亲大臣臣闻地道柔静隂之常义也地有上中下其上位震应妃后不顺中位应大臣作乱下位应庶民离畔震或于其国国君之咎四方中央连国厯州俱动者其异最大间者闗东地数震五星作异亦未大逆宜务崇阳抑隂以救其咎固志建威闭絶私路拔进英隽退不任职以强本朝夫本强则精神折冲本弱则招殃致凶为邪谋所陵闻往者淮南王作谋之时其所难者独有汲黯以为公孙等不足言也汉之名相于今亡比而尚见轻何况亡之属乎故曰朝廷无人则为贼乱所轻其道自然也天下未闻陛下竒防固守之臣也语曰何以知朝廷之衰人人自贤不务于通人故世陵夷马不伏枥不可以趋道士不素养不可以重国诗曰济济多士文王以寜孔子曰十室之邑必有忠信非虚言也陛下秉四海之众曾亡柱干之固守闻于四境殆开之不广取之不明劝之不笃传曰土之美者善养禾君之明者善养士中人皆可使为君子诏书进贤良赦小过无求备以博聚英隽如近世贡禹以言事忠切防尊荣当此之时士厉身立名者多禹死之后日月以衰及京兆尹王章坐言事诛灭智者结舌邪伪并兴外戚颛命君臣隔塞至絶继嗣女宫作乱此行事之败诚可畏而悲也本在积任母后之家非一日之渐往者不可及来者犹可追也先帝大圣深见天意昭然使陛下奉承天统欲矫正之也宜少抑外亲选练左右举有德行道术通明之士充备天官然后可以辅圣德保帝位承大宗下至郎吏从官行能无以异又不通一萟及博士无文雅者宜皆使就南亩以示天下明朝廷皆贤才君子于以重朝尊君灭凶致安此其本也臣自知所言害身不辟死亡之诛唯陛下留神反覆愚臣之言经济类编卷七十七
<子部,类书类,经济类编>
　　钦定四库全书
　　经济类编卷七十八
　　明　冯琦冯瑗　撰
　　天类四
　　灾异【二　五十九则】
　　汉宣帝地震诏　盖灾异者天地之戒也朕承洪业奉宗庙托于士民之上未能和羣生乃者地震北海琅邪坏祖宗庙朕甚惧焉丞相御史其与列侯中二千石博闻经学之士有以应变辅朕之不逮毋有所讳令三辅太常内郡国举贤良方正各一人律令有可蠲除以安百姓条奏被地震坏败甚者勿收租赋大赦天下元帝日食求直言诏　盖闻明王在上忠贤布列则羣生和乐方外防泽今朕晻于大道夙夜忧勤不通其理靡瞻不靡听不惑是以政令多还民心未得邪説空进事亡成功此天下所着闻也公卿大夫好恶不同或缘奸作邪侵削细民元元安所归命哉乃六月晦日有食之诗不云乎今此下民亦孔之哀自今以来公卿大夫其勉思天戒慎身修永以辅朕之不逮直言尽意无有所讳
　　光武日食诏　吾德薄不明寇贼为害彊弱相陵元元失所诗云日月告凶不用其行永念厥咎内疚于心其勑公卿举贤良公正各一人百僚并上封事无有隠讳有司修职务遵法度
