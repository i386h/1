<!-- { "loadSidebar": true } -->
　　魏同请吏部各择寮属疏　臣闻制器者必择匠以简材为国者必求贤以莅官匠之不良无以成其工官之非贤无以致其理君者所以牧人也臣者所以佐君也君不养人失君道矣臣不辅君失臣任矣任人者诚国家之基本百姓之安危也方今人不加富盗贼不衰讼狱未清礼义犹阙者何也下吏不称职庶官非其才也官之不得其材者取人之道有所未尽也臣又闻説曰明王奉若天道建邦设都树后王君公承以大夫师长不惟逸豫惟以理人昔之都国今之州县土有常君人有定主自求臣佐各选英贤其大臣乃命于王朝自秦并天下罢侯置守汉氏因之有沿有革诸侯得自置吏四百石以下其传相大官则汉为置之州郡掾吏督邮从事悉任之于牧守爰自魏晋始归吏部近相祖袭以迄于今用刀笔以量才案簿书而察行命官之弊其来自乆盖君子重因循而惮改作其有不得已者亦当运独见之明定卓然之议如今选司所存者非上皇之令典乃近代之权道所宜迁革实为至要何以言之夫尺寸之量所及者盖短豆区钟庾之器所积者宁多非其所及焉能度之非其所受何以容之况天下之大士人之众而可委之数人之手乎假使平如权衡明如水镜力有所极照有所穷铨综既多紊失斯广又以比居此任时有非人岂直媿彼清通昩于甄察亦将竭其庸妄糅彼棼丝情故既行何所不至赃私一启以及万端至乃为人择官为身择吏顾亲疎而下笔防势要以措情悠悠风尘屯焉奔竞扰扰宦游同乎市井加以厚貎深衷险如谿壑择言观行犹惧不周今使百行九能折之于一面其寮属庶品专断于一司不亦难矣且魏人应运所据者乃三分晋氏播迁所临者非一统逮乎齐宋以及周隋战争之日多安泰之时少分瓦裂各在一方隋氏平陈十余年耳接以兵祸继以饥馑既徳业之不逮或时事以未遑非谓是今而非古也武徳贞观与今亦异皇运之初庶事草创岂惟日不暇给亦乃人物尚稀天祚大圣享国永年比屋可封异人间出咸以为有道耻贱得时无怠诸色流辈嵗以千计羣司列位无复新官加有常员人无定限选集之始雾积云屯擢叙于终十不收一淄渑混杂玉石难分用舍去留得失相半抚即事之为弊知及后之滋甚夫夏殷以前制度多阙周监二代焕乎可观盖诸侯之臣不皆命于天子王朝庶官亦不专于一职故周穆王以伯冏为太仆正命之曰慎简乃僚无以巧言令色便辟侧媚其惟吉士则令其自择下吏之文也太仆正中大夫耳尚以僚属委之则三公九卿亦必然矣周礼太宰内史并掌爵禄废置司徒司马别掌兴贤诏事当时分任于羣司而綂之以数职各自求其小者而王命其大者焉夫委命责成君之体也所委者众所用者精故能得济济之多士盛芃芃之棫朴裴子野有言曰官人之难先正言之尚矣居家观其孝友乡党服其诚信出入观其志义忧难取其智谋烦之以事以观其能临之以利以察其亷周礼始于学校论之州里告诸六事而后贡之王庭其在汉家尚犹然矣州郡积其功能然后为五府所辟五府举其掾属而升于朝三公防得除署尚书奏之天子一人之身所试者众一士之进所课也详故能官得其人鲜有败事魏晋反是所失多子野所论盖区区之宋朝耳犹谓不胜其弊而况于当今乎又夫从政涖官不可以无学故书曰学古入官议事以制传曰我闻学以从政不闻以政入学今贵游子弟例早取官或龆龀之年已腰银艾或童丱之嵗已袭朱紫言文崇贤之流羽林期门之类课试既浅艺能亦薄而门阀有素资望自髙夫象贤继父古之道也所谓胄子必裁诸学修六礼以节其性明七教以兴其徳齐八政以防其淫举上贤以崇其徳简不肖以黜其恶少则受业长则出仕并由徳进必以才升然后可以利用賔王移家事国少仕则废学轻试则无才于此一流良足惜也又勲官三衞流外之徒不待州县之举直取之于书判恐非先徳而后言才之义也臣又以为国之用人有似人之用财贫者厌糟糠思短褐富者余肉粱衣轻裘然则当衰弊乏贤之时则可磨防朽钝而乘驭之在太平多士之日亦宜妙选髦俊而任使之诗云翘翘错薪言刈其楚楚荆也在薪之翘翘者方之用财礼亦当尔选人幸多尤宜简练臣窃见制书每令三品五品荐士下至九品亦令举人此圣朝侧席旁求之意也但以褒贬不甚明得失无大隔故人上不忧黜责下不尽捜扬茍以应命莫慎所举且惟贤知贤圣人笃论伊尹既举不仁咸逺复患阶秩虽同人才异等身且滥进鉴岂知人今欲务得实才兼宜择其举主流清以源洁影端由表正不详举主行能而责贡人之庸滥不可得已汉书云张耳陈余之賔客厮役皆天下俊杰彼之蕞尔犹能若斯况以神皇之圣明国家之徳业而不建长乆之防为无穷之基尽得贤取士之术而但须望魏晋之遗风留意周隋之末事臣窃惑之伏愿持者得逥圣虑时采刍言畧依周汉之规以分吏部之选即望所用精详鲜有差失
　　旧制三品以上官册授五品以上制授六品以下敕授皆委尚书省奏拟文属吏部武属兵部尚书曰中铨侍郎曰东西铨中宗之末嬖幸用事选举混淆无复纲纪至睿宗以宋璟为吏部尚书李乂卢从愿为侍郎皆不畏彊御请谒路絶集者万余人留者三铨不过二千人服其公以姚元之为兵部尚书陆象先卢懐慎为侍郎武选亦治
　　宗时进士刘廼遗知选事宋昱书曰禹稷臯陶同居舜朝犹曰载采有九徳考绩亦九载近代主司察言于一幅之判观行于一揖之间何古今迟速不侔之甚哉借使周公孔子今处铨廷考其辞华则不及徐庾观其利口则不若啬夫何暇论圣贤之事业乎或言于明皇曰今嵗选叙大滥县令非才及入谢明皇悉召县令于宣政殿庭试以理人防惟鄄城令济词理第一擢为醴泉令余二百余人不入第且令之官四十五人放归学问吏部侍郎卢从愿李朝隐皆左迁刺史从愿典选六年与朝隐皆名称职初髙宗之世马载裴行俭在吏部最有名时人称吏部前有马裴后有卢李
　　明皇疑吏部选试不公时选期已迫御史中丞宇文融密奏请分吏部为十铨以礼部尚书苏颋等十人掌吏部选试判将毕遽召入禁中决定吏部尚书侍郎皆不得预呉竞上表以为万乘之君岂得下行铨选之事凡选人书判并请委之有司停此十铨明皇虽不即从明年复故
　　张九龄上封事　陛下自克清内难光宅天下常欲跻人于富寿致国于太平圣虑每勤徳音屡发然犹黎人未息水旱为忧臣窃伏思之有由然矣臣闻乖政之气发为水旱天道虽逺其应甚速昔者东海枉杀孝妇旱者乆之一吏不明匹妇非命则天为之旱以昭其寃况今六合之间元元之众莫不悬命于县令宅生于刺史陛下所与共理此尤亲于人者也多非其任徒有其名致旱之由岂惟孝妇一事而巳是以亲人之任宜得其贤用才之道宜重其选而今刺史县令除京辅近处雄望之州刺史犹择其人县令或备员而巳其余江淮陇蜀三河诸处除大府之外稍稍非才但于京官之中出为州县者或是縁身有累在职无声用于牧宰之间以为斥逐之地或因势附会遂忝髙班比其势衰且无他责又谓之不称京职亦乃出为刺史至于武夫流外积资而得官成于经乆不计于有才诸若此流尽为刺史其余县令以下固不可胜言盖甿庶所系国家之本务本务之职反为好进者所轻承弊之人每遭非才者所扰陛下圣化从此不宣皆由不重亲人之选以成其弊而欲天下和洽固不可得也古者刺史入为三公郎官出宰百里莫不迓有所重劝其所行臣窃怪近俗偏轻此任今朝廷卿士入而不出于其私情遂自得计何则京华之地衣冠所聚子弟之间身名所出从容附会不劳而成一出外藩有异于此人情进取岂忘于私但立法制之不敢违耳原其本意固私是欲今大利在于京职而不在于外郡如此则智能之士欲利之心日夜营营宁肯复出为刺史县令而陛下国家之利方赖智能之士此辈既自固而不行在外者又技痒而求入如此则知能之辈常无亲人者陛下又未格之以法无乃甚不可乎故臣愚以为欲理之本莫若重刺史县令此官诚重知能者可行正宜悬以科条定其资歴凡不歴都督刺史有髙第者不得入为侍郎列卿不歴县令有善政者亦不得入为台郎给舍虽即逺处都督刺史至于县令以次差降以为出入亦不得十年频在京职又不得十年尽任外官如此设科以救其失则内外通理万姓获安如积习为常遂其私计陛下独宵衣旰食天下亦未之理也又古之选用贤良取其称职或遥闻而辟召或一见而任之是以士修素行不图侥幸羣小不逮亦用息心以故奸伪自止流品不杂今天下未必理于上古而事务日倍于前诚为不正其本而设巧于末所谓末者吏部条章动盈千百刀笔之吏辨析毫厘节制抢攘溺于文墨胥徒之猾又縁隙而起臣以为始造簿书以备用人之遗忘耳今反求精于案牍不急于人才亦何异遗剑中流而刻舟以记去之弥逺可为伤心凡有称吏部之能者则曰从县尉与主簿从主簿与县丞斯选曹执文而善知官次者也惟据其合与不合不论其贤与不肖大畧如此岂不谬哉陛下若不以吏部尚书侍郎为贤必不授以职事尚书侍郎既以贤而受委岂复不能知人人之难知虽自古所慎而拔十得五其道可行今则执以格条贵于谨守幸其心能自觉者每选于所拔亦有三人五人若又专固者则亦一人不拔据资配职自以为能为官择人初无此意故使时人有平配之议官曹无得贤之实朱紫同色清浊不分是于圣朝有何禆益故臣以为选部之法弊于不变变法之易在陛下焕然行之假且今之铨衡欲自为意亦限行之已乆动必见疑遂用因循益为浮薄今若刺史县令精覈其人即每年当管之内应有合选之色先委考其才行堪入品流然后送台台又推择据所用之多少为州县之殿最一则州县慎于所举必取入官之才二则吏部因其有成无多庸人之数纵有不在送者妄起怨端且犹分谤于外台不至喧哗于南省今则每嵗选者动以万计京师米物为之空虚岂多士若斯盖渝滥至此而欲仍旧致理难于改制只益文法烦碎贤愚混杂就中以一诗一判定其是非适使贤人君子从此遗逸斯亦明代之阙政有识者之所叹息也又天下虽广朝廷虽众而士之名贤诚可知也若使毁誉相乱听受不明事将已矣无复可説如知其贤能各有品第每一官缺而不以次用之则是知而不为焉用彼相借如诸司清要之职当用第一之人及要官阙时或以下等叨进以故时议无髙无下唯论得与不得自然清议不立名节不修上善则守志而俟时中人则躁求而易操其故何哉朝廷若以令名进人士子亦以修名获利而利之所出众则趋焉已而名利不出于清修所得多归于人事其小者茍求辄得一变而至阿私其大者许以分义再变而成朋党斯并教化渐渍使之必然故于用人之际不可不第其髙下有次不可妄干天下士流必刻意修饰思齐日众刑政自清此兴衰之大端安可不察易曰履霜坚冰至言圣人之见终始之微矣今所言上刺史县令等事一皆指实纵臣所欲变法不合时宜伏望更发睿图及询于执事作为长筭振此頽风使官修其方人受其福天下幸甚伏惟陛下聪明神武动以圣断正当可为之运未行反本之法微臣企竦窃有所望伏愿少留宸稍览愚诚必无可施行弃之非晩臣不胜尘露禆补之诚
