<!-- { "loadSidebar": true } -->
　　文宗时杜悰镇凤翔时有诏沙汰僧尼会有五色云见于岐山近法门寺民间讹言佛骨降祥以僧尼不安之故监军欲奏之悰曰云物变色何常之有未防获白兎监军又欲奏之悰曰野兽未驯且宜畜之旬日而毙监军不恱畵图献之及郑注代悰奏紫云见又献白雉是岁遂有甘露之变及悰判度支河中奏驺虞见百官称贺上谓悰曰李训郑注皆因瑞以售其乱乃知瑞物非国之庆卿在凤翔不奏白芝真先觉也对曰昔河出图伏羲以画八卦洛出书大禹以叙九畴皆有益于人故足尚也至于禽兽草木之瑞何时无之刘聪桀逆黄龙三见季龙暴虐得苍龙白鹿以驾芝盖以是观之瑞岂在德愿陛下专以百姓富安为国庆自余不足取也上善之他日谓宰相曰时和岁丰是为上瑞嘉禾灵芝诚何益于事宰相因言春秋记灾异以儆人君而不书祥瑞用此故也遂诏诸道有瑞皆勿以闻亦勿申牒所司其祠飨受朝奏祥瑞皆停
　　灾异【二十八则】
　　汤之时大旱七年雒坼川竭煎沙烂石于是使人持三足鼎祝山川教之祝曰政不节邪使人疾邪苞苴行邪谗夫昌邪宫室营邪女谒盛邪何不雨之极也盖言未已而天大雨
　　殷太戊时有桑谷生于庭昏而生比旦而拱史请卜之汤庙太戊従之卜者曰吾闻之祥者福之先者也见祥而为不善则福不生殃者祸之先者也见殃而能为善则祸不至于是乃早朝而晏退问疾吊丧三日而桑谷自亡
　　孔子曰存亡祸福皆在己天灾地妖亦不能杀也昔者殷王帝辛之时爵生乌于城之隅工人占之曰凡小以生巨国家必祉王名必倍帝辛喜爵之德不治国家亢暴无极外寇乃至遂亡殷国此逆天之时诡福反为祸至殷王武丁之时先王道阙刑法弛桑谷俱生于朝七日而大拱工人占之曰桑谷者野物也野物生于朝意朝亡乎武丁恐侧身修行思昔先王之政兴灭国继絶世举逸民明养老之道三年之后逺方之君重译而朝者六国此逆天时得祸反为福也故妖孽者天所以警天子诸侯也恶梦者所以警士大夫也故妖孽不胜善政恶梦不胜善行也至治之极祸反为福太甲曰天作孽犹可违自作孽不可逭
　　周灵王时谷洛鬬将毁王宫王欲壅之太子晋谏曰不可晋闻古之长民者不堕山不崇薮不防川不窦泽夫山土之聚也薮物之归也川气之道也泽水之钟也夫天地成而聚于髙归物于下防为川谷以导其气陂塘汚庳以钟其美是故聚不阤崩而物有所归气不沉滞而亦不散越是以民生有财用而死有所葬然则无夭昏札瘥之忧而无饥寒乏匮之患故上下能相固以待不虞古之圣王唯此之慎昔共工弃此道也虞于湛乐淫逸其身欲壅防百川堕髙堙庳以害天下皇天弗福庶民弗助祸乱并兴共工用灭其在有虞有崇伯鲧播其淫心称遂共工之过尧用殛之于羽山其后伯禹念前之非度厘改制量象物天地比类百则仪之于民而度之于羣生共之従孙四岳佐之髙髙下下防川道滞钟水丰物封崇九山决汨九川陂障九泽封殖九薮汨越九原宅居九隩合通四海故天无伏隂地无散阳水无沉气火无灾燀神无闲行民无淫心时无逆数物无害生帅象禹之功度之于轨仪莫非嘉绩克厌帝心皇天嘉之胙以天下赐名曰姒氏曰有夏谓其能以嘉祉殷富生物也胙四岳国命为侯伯赐姓曰姜氏曰有吕谓其能为禹股肱心膂以养物丰民人也此一王四伯岂繄多宠皆亡王之后唯能厘举嘉义以有在下守祀不替其典有夏虽衰杞鄫犹在申吕虽衰齐许犹在唯有嘉功以命姓受赐迄于天下及其失之也必有慆淫之心闲之以亡其氏姓踣弊不振絶后无主堙替隶圉夫亡者岂繄无宠皆黄炎之后也唯不帅天地之度不顺四时之序不度民神之义不仪生物之则以殄灭无至于今不祀及其得之也必有忠信之心闲之度于天地而顺于时动龢于民神而仪于物则故髙朗令终显融昭明命姓受氏而附之以令名若啓先王之遗训省其典图刑法而观其废兴者皆可知也其兴者必有夏吕之功焉其废者必有共鲧之败焉今吾执政无乃实有所避而滑夫二川之神使至于争明以妨王宫王而饰之无乃不可乎人有言曰无过乱人之门又曰佐雝者尝焉佐鬬者伤焉又曰祸不好不能为祸诗曰四牡骙骙旟旐有翩乱生不夷靡国不泯又曰民之贪乱宁为荼毒夫见乱而不惕所残必多其饰弥章民有怨乱犹不可遏而况神乎王将防鬬川以饰宫是饰乱而佐鬬也其无乃章祸且遇伤乎自我先王厉宣幽平而贪天祸至于今未弭我又章之惧长及子孙王室其愈卑乎其若之何自后稷以来宁乱及文武成康而仅克安民自后稷之始基靖民十五王而文始平之十八王而康克安之其难也如是厉始革典十四王矣基德十五而始平基祸十五其不济乎吾朝夕儆惧曰其何德之修而少光王室以逆天休王又章辅祸乱将何以堪之王无亦鉴于黎苗之王下及夏商之季上不象天下不仪地中不龢民而方不顺时不共神祗而蔑弃五则是以人夷其宗庙而火焚其彛器子孙为隶下夷于民而亦未观夫前哲令德之则则此五者而受天之丰福享民之勲力子孙丰厚令闻不忘是皆天子之所知也天所崇之子孙或在畎亩由欲乱民也畎亩之人或在社稷由欲靖民也无有异焉诗云殷鉴不逺近在夏后之世将焉用饰宫以徼乱也度之天神则非祥也比之地物则非义也类之民则则非仁也方之时动则非顺也咨之前训则非正也观之诗书与民之宪言皆亡王之为也上下仪之无所比度王其图之夫事大不从象小不从文上非天刑下非地德中非民则方非时动而作之者必不节矣作又不节害之道也王卒壅之及景王多宠人乱于是乎始生景王崩王室大乱及定王王室遂卑
　　幽王三年西周三川皆震伯阳父曰周将亡矣夫天地之气不失其序若过其序民之乱也阳伏而不能出隂遁而不能烝于是有地震今三川实震是阳失其所而镇隂也阳失而在隂川源必塞夫水土演而民用也水土无演民乏财用不亡何待昔伊洛竭而夏亡河竭而商亡今周德若二代之季矣其川源又塞塞必竭夫国必依山川山崩川竭亡之徴也川竭山必崩若国亡不过十年数之纪也夫天之所弃不过其纪是岁也三川竭岐山崩十一年幽王乃灭周乃东迁
　　亢仓子曰水隂沴也隂于国政类刑人事类私旱阳过也阳于国政类德人事类盈楚以为凡遭水旱天子宜正刑修德百官宜去私戒盈则以类而消百福日至矣宋大水鲁庄公使吊焉曰天作淫雨害于粢盛若之何不吊对曰孤实不敬天降之灾又以为君忧拜命之辱臧文仲曰宋其兴乎禹汤罪己其兴也浡焉桀纣罪人其亡也忽焉且列国有凶称孤礼也言惧而名礼其庶乎既而闻之曰公子御说之辞也臧孙达曰是宜为君有恤民之心
　　宋灾乐喜为司城以为政使伯氏司里火所未至彻小屋涂大屋陈畚挶具绠缶备水器量轻重蓄水潦积土涂廵丈城缮守备表火道使华臣具正徒令隧正纳郊保奔火所使华阅讨右官官庀其司向戌讨左亦如之使乐遄庀刑器亦如之使皇郧命校正出马工正出车备甲兵庀武守使西鉏吾庀府守令司宫巷伯儆宫二师令四乡正敬享祝宗用马于四墉祀盘庚于西门之外晋侯问于士弱曰吾闻之宋灾于是乎知有天道何故对曰古之火正或食于心或食于咮以出内火是故咮为鹑火心为大火陶唐氏之火正阏伯居商丘祀大火而火纪时焉相土因之故商主大火商人阅其祸败之衅必始于火是以日知其有天道也公曰可必乎对曰在道国乱无象不可知也
　　大雨雹季武子问于申丰曰雹可御乎对曰圣人在工无雹虽有不为灾古者日在北陆而藏氷西陆朝觌而出之其藏氷也深山穷谷固隂沍寒于是乎取之其出之也朝之禄位賔食防祭于是乎用之其藏之也黒牡秬黍以享司寒其出之也桃弧棘矢以除其灾其出入也时食肉之禄氷皆与焉大夫命妇防浴用氷祭寒而藏之献羔而啓之公始用之火出而毕赋自命夫命妇至于老疾无不受氷山人取之县人传之舆人纳之人藏之夫氷以风壮而以风出其藏之也周其用之也徧则冬无愆阳夏无伏隂春无凄风秋无苦雨雷出不震无灾霜雹疠疾不降民不夭札今藏川池之氷弃而不用风不越而杀雷不发而震雹之为灾谁能御之七月之卒章藏氷之道也
　　梁山崩晋侯以传召伯宗伯宗辟重曰辟传重人曰待我不如防之速也问其所曰绛人也问绛事焉曰梁山崩将召伯宗谋之问将若之何曰山有朽壤而崩可若何国主山川故山崩川竭君为之不举降服乗缦彻乐出次祝币史辞以礼焉其如此而已虽伯宗若之何伯宗请见之不可遂以告而従之
　　朔日有食之晋侯问于士文伯曰谁将当日食对曰鲁卫恶之卫大鲁小公曰何故对曰去卫地如鲁地于是有灾鲁实受之其大咎其卫君乎鲁将上卿公曰诗所谓彼日而食于何不臧者何也对曰不善政之谓也国无政不用善则自取谪于日月之灾故政不可不慎也务三而已一曰择人二曰因民三曰従时
　　夏五月火始昏见丙子风梓慎曰是谓融风火之始也七月其火作乎戊寅风甚壬午大甚宋卫陈郑皆火梓慎登大庭氏之库以望之曰宋卫陈郑也数日皆来告火禆灶曰不用吾言郑又将火郑人请用之子产不可子太叔曰寳以保民也若有火国防亡可以救亡子何爱焉子产曰天道逺人道迩非所及也何以知之灶焉知天道是亦多言矣岂不或信遂不与亦不复火郑之未灾也里析告子产曰将有大祥民震动国防亡吾身泯焉弗良及也国迁其可乎子产曰虽可吾不足以定迁矣及火里析死矣未葬子产使舆三十人迁其柩火作子产辞晋公子公孙于东门使司寇出新客禁旧客勿出于宫使子寛子上廵羣屏摄至于大宫使公孙登徒大使祝史徙主祏于周庙告于先君使府人库人各儆其事商成公儆司宫出旧宫人寘诸火所不及司马司寇列居火道行火所焮城下之人伍列登城明日使野司寇各保其徴郊人助祝史除于国北禳火于防囘禄祈于四书焚室而寛其征与之材三日哭国不市使行人告于诸侯宋卫皆如是陈不救火许不吊灾君子是以知陈许之先亡也　火之作也子产授兵登陴子太叔曰晋无乃讨乎子产曰吾闻之小国忘守则危况有灾乎国之不可小有备故也既晋之邉吏让郑曰郑国有灾晋君大夫不敢寜居卜筮走望不爱牲玉郑之有灾寡君之忧也今执事撊然授兵登陴将以谁罪邉人恐惧不敢不告子产对曰若吾子之言敝邑之灾君之忧也敝邑失政天降之灾又惧谗慝之间谋之以啓贪人荐为敝邑不利以重君之忧幸而不亡犹可说也不幸而亡君虽忧之亦无及也郑有他竟望走在晋既事晋矣其敢有二心
　　有星孛于大辰西及汉申须曰彗所以除旧生新也天事恒象今除于火火出必布焉诸侯其有火灾乎梓慎曰往年吾见之是其徴也火出而见今兹火出而章必火入而伏其居火也乆矣其与不然乎火出于夏为三月于商为四月于周为五月夏数得天若火作其四国当之在宋卫陈郑乎宋大辰之虚也陈太皥之虚也郑祝融之虚也皆火房也星孛及汉汉水祥也卫颛顼之虚也故为帝丘其星为大水水火之牡也其以丙子若壬午作乎水火所以合也若火入而伏必以壬午不过其见之月郑禆灶言于子产曰宋卫陈郑将同日火若我用瓘斚玉瓒郑必不火子产弗与
