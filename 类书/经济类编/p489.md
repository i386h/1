<!-- { "loadSidebar": true } -->
　　延笃仁孝论　观夫仁孝之辩纷然异端互引典文代取事据可谓笃论矣夫人一致同源总率百行非复铢两轻重必定前后之数也而如欲分其大较体而名之则孝在事亲仁施品物施物则功济于时事亲则徳归于己于己则事寡济时则功多推此以言仁则逺矣然物有由微而着事有由隐而章近取诸身则耳有听受之用目有察见之明足有致逺之劳手有饰衞之功功虽显外本之者心也逺取诸物则草木之生始于萌芽终于弥蔓枝叶扶疎荣华纷缛末虽繁蔚致之者根也夫仁人之有孝犹四体之有心腹枝叶之有根本也圣人知之故曰夫孝天之经也地之义也人之行也君子务本本立而道生孝悌也者其为仁之本欤然体大难备物性好偏故所施不同事少两兼者也如必对其优劣则仁以枝叶扶疏为大孝以心体本根为先可无讼也或谓先孝后仁非仲尼序回参之意盖以为仁孝同质而生纯体之者则互以为称虞舜顔回是也若偏而体之则各有其目公刘曾参是也夫曾闵以孝悌为至徳管仲以九合为仁功未有论徳不先回参考功不大夷吾以此而言各从其称者也
　　隗嚣遣子恂入侍更始郑兴因恂求归塟父母嚣不听而徙兴舎益其秩礼兴入见嚣曰前遭赤眉之乱以将军僚旧故敢归身明徳幸防覆载之恩复得全其性命兴闻事亲之道生事之以礼死塟之以礼祭之以礼奉以周旋弗敢失坠今为父母未塟请乞骸骨若以增秩徙舎中更停留是以亲为饵无礼甚矣将军焉用之嚣曰嚣将不足留故也兴曰将军据七郡之地拥胡之众以戴本朝徳莫厚焉威莫重焉居则为专命之使入必为鼎足之臣兴从俗者也不敢深居屏处因将军求进不患不达因将军求入何患不亲此兴之计不逆将军者也兴业为父母请不可以己愿留妻子独归塟将军又何猜焉嚣曰幸甚促为办装遂令与妻子俱东晋书孝友传论　大矣哉孝之为徳也分浑元而立体道贯三灵资品彚以顺名功苞万象用之于国动天地而降休徴行之于家感鬼神而昭景福若乃博施备物尊仁安义柔色承顔怡怡尽乐击鲜就养亹亹忘劬集包思艺黍之勤循陔有采兰之咏事亲之道也属属如在哀哀罔极聚薪流恸衔索兴嗟洒风树以隤心頫寒泉而沬泣追逺之情也审徳筮仕正务移官居髙匪危在丑无争协修升以匡化懐履氷而砥节立身之行也是以闵曾翼翼遵六教而缉贞防蔡董蒸蒸七体而垂令迹亦有至诚上感明祗下赞郭巨致锡金之庆阳雍标莳玉之祉乌驯丹羽巢叔和之室鹿呈白毳扰功文之庐然则因彼孝慈而生友悌理在兼综义归一揆夫天伦之重共气分形心暌则叶顇荆枝性合则华承棣萼乃有推肥代瘦狥急难之情让果同衾尽懽愉之致缅窥湘素载流尘躅者欤晋代始自中朝逮于江左虽百六之灾遄及而君子之道未消孝悌名流犹为继踵王伟元之行已许季义之立节夏方盛彦体至性以驰芬庾衮顔含笃友于而宣范自余羣士咸标懿徳采其遗绚足厉浇风故着孝友篇以续前史云耳
　　司隷校尉傅著论称何曾及荀觊曰以文王之道事其亲者其頴昌何侯乎其荀侯乎古称曾闵今曰荀何内尽其心以事其亲外崇礼让以接天下孝子百世之宗仁人天下之命有能行孝之道君子之仪表也又曰頴昌侯之事亲其尽孝子之道乎存尽其和事尽其敬亡尽其哀见其亲之党如见其亲六十而孺慕予于頴昌侯见之矣
　　孙晷事父母起居尝馔虽诸兄亲馈而晷不离左右富春车道既少动经山川父难于风波每行乘篮舆晷躬自扶侍所诣之处则于门外树下藩屏之间隐息初不令主人知之兄尝笃疾经年晷躬自扶侍药石甘苦必经心目跋渉山川祈求恳至
　　庾衮诸父并贵盛惟父独守贫约衮躬亲稼穑以给供养而执事勤恪与弟子树篱跪以授条或曰今在隐屏先生何恭之过衮曰幽显易操非君子之志也父亡作筥卖以养母母见其勤曰我无所食对曰母食不甘衮将何居母感而安之衮前妻荀氏继室乐氏皆官族富室及适衮俱弃华丽散资财与衮共安贫苦相敬如宾母终服丧居于墓侧岁大饥藜羮不糁门人欲进其饮者而衮毎曰已食莫敢为设及麦熟获者已毕而采捃尚多衮乃引其羣子以退曰待其间及其捃也不曲行不旁掇跪而把之则亦大获又与邑人入山拾橡分夷险序长幼推易居难礼无违者或有斩其墓柏莫知其谁乃召邻人集于墓而自责焉因叩头泣涕谢祖祢曰徳之不修不能庇先人之树衮之罪也父老咸亦为垂泣自后人莫之犯
　　许孜孝友恭让敏而好学年二十师事豫章太守防稽孔冲受诗书礼易及孝经论语学竟还乡里冲在郡丧亡孜闻问尽哀负担奔赴送丧还会稽蔬食执役制服三年俄而二亲没柴毁骨立杖而能起建墓于县之东山躬自负土不受乡人之助或愍孜羸惫苦求来助孜昼则不逆夜便除之每一悲号鸟兽翔集孜以方营大功乃弃其妻镇宿墓所列植松柏亘五六里时有鹿犯其松栽孜悲叹曰鹿独不念我乎明日忽见鹿为猛兽所杀置于所犯栽下孜怅惋不已乃为作冡埋于隧侧猛兽即于孜前自扑而死孜益叹息又取埋之自后树木滋茂而无犯者积二十余年孜乃更娶妻立宅墓次烝烝朝夕奉亡如存鹰雉栖其梁檐鹿与猛兽扰其庭圃交颈同游不相抟噬元康中郡察孝亷不起巾褐终身年八十余卒于家邑人号其居为孝顺里
　　刘殷七岁丧父哀毁过礼服防三年未曾见齿曾祖母王氏盛冬思堇而不言食不饱者一旬矣殷怪而问之王言其故殷时年九岁乃于泽中恸哭曰殷罪衅深重防丁艰罚王母在堂无旬月之养殷为人子而所思无获皇天后土愿垂哀愍声不絶者半日于是忽若有人云止止声殷収泪视地便有堇生焉因得斛余而归食而不减至时堇生乃尽又尝夜梦人谓之曰西篱下有粟寤而掘之得粟十五钟铭曰七年粟百石以赐孝子刘殷自是食之七载方尽时人嘉其至性通感竞以谷帛遗之殷受而不谢直云待后贵当相酬耳弱冠博通经史综核羣言文章诗赋靡不该览性倜傥有济世之志俭而不陋清而不介望之頽然而不可侵也乡党亲族莫不称之郡命主簿州辟从事皆以供养无主辞不赴命司空齐王攸辟为掾征南将军羊祐召参军事皆以疾辞同郡张宣子识达之士也劝殷就徴殷曰当今二公有晋之栋楹也吾方希达如欀椽耳不凭之岂能立乎吾今王母在堂既应他命无容不竭尽臣礼便不就养子舆所以辞齐大夫良以色养无主故耳宣子曰如子所言岂庸人所识哉而今而后吾子当为吾师矣王延九岁丧母泣血三年几至灭性每至忌月则悲啼三旬继母卜氏遇之无道恒以蒲穰及败麻头与延贮衣其姑闻而问之延知而不言事母弥谨卜氏尝盛冬思生鱼勑延求而不获杖之流血延寻汾叩凌而哭忽有一鱼长五尺涌出水上延取以进母卜氏食之积日不尽于是心晤抚延如已生延事亲色养夏则扇枕席冬则以身温被隆冬盛寒体无全衣而亲极滋味昼则佣赁夜则诵书遂究览经史皆识大义州郡礼辟贪供养不起父母终后庐于墓侧非其蚕不衣非其耕不食孟陋少而贞立清操絶伦布衣蔬食以文籍自娯口不及世事未曾交游时或弋钓孤兴而归虽家人亦不知其所之也丧母毁瘠殆于灭性不饮酒食肉十有余年亲族迭谓之曰少孤谁无父母谁有父母圣人制礼令贤者俯就不肖企及若使毁性无嗣为不孝也陋感此言然后从吉由是名著海内
　　宋徐积事亲孝旦夕必冠带定省从胡瑗学所居一室寒一裘啜粟饮水虽瑗遗以食亦不受以父名石至终身不用石器行遇石则避而不践中年屏居穷里而四方亊无不知尝借人书经夕还之借者绐言书中有金叶积卖衣偿之不与辨后以近臣荐授楚州教授毎升堂训诸生曰诸生欲为君子而使劳己之力费己之财如此而不为君子犹可也不劳己之力不费己之财诸君何不为君子乡人贱之父母恶之如此而不为君子犹可也乡人荣之父母欲之诸君何不为君子闻者敬服神宗赐粟帛及卒赐谥节孝
　　朱寿昌父巽守京兆时妾刘有娠而出生寿昌数岁乃还父家母子不相闻者五十年寿昌行四方求之不得饮食罕御酒肉与人言辄流涕及知广州军与家人诀弃官入秦誓不见母不还行次同州得焉刘氏年七十余矣京兆守臣钱明逸以闻诏寿昌赴阙时言者共攻李定不服母丧王安石力主定因忌寿昌及寿昌至但付审官院折资通判河中府居数岁其母卒寿昌居丧几丧明天下称其孝
　　陈尧原孝论　立身之谓道本道之谓孝上至天子下至于庶人未有不由而立也呜呼为孝之道是因乎心者焉孝之小大性有能否君子小人亦各存其分也圣人之教布在方防不敢毁伤存其始也立身行道要其终也居必诚其心游必择其方然后谨以温靖之礼慎以饮食之节起居进退罔怫其志善事几谏劳必无怨至于爱敬之道乃天性也无忽天性以慢人纪斯可锡其类而不匮也世之愚者知其孝乎而不知所以为也越礼以加敬轻生以致养且曰亲之疾弗瘳者子之肌可疗焉乃折体断股宻置于味茍亲之寿幸而未尽而或生也则乡里神其事以为孝之感乃闻之于州县闻之于天子官给其赐以优之然后传之于后旌之于门闾率土之民向之而思其效者矣嗟乎风俗之移人也而官其事者遂以之自赏俾蚩蚩者知其室而不知其户也逾墙钻穴而迨殒乎命且亲之忧必以疾也非疾而自刑是致其忧者也予曰毁不灭性死生之际尚或存也茍居疾以剥肤由味而丧躯则所谓陷之于不义者也禽之相食尚曰无有安在为人父母而食其子者乎古之孝以感者多矣犹是者未之觌焉且民之耳目乌知所谓圣人之道在乎谕之而已既谕之且制之俾为孝之民诚其心而不诚其名爱其生而不爱其赐始于一邑迨于一郡然后天下之民可率之以道也斯之谓王化之基人伦之本可不急乎

　　经济类编卷八十一
　　钦定四库全书
　　经济类编卷八十二
　　明　冯琦冯瑗　撰
　　人伦类二
　　宗族【五则】
　　唐太宗时髙士亷韦挺令狐徳棻岑文本上所撰氏族志先是山东人士崔卢李郑诸族好自矜地望虽累叶陵夷茍它族欲与为昏姻必多责财帛或舍其乡里而妄称名族或兄弟齐列而更以妻族相陵太宗恶之命士亷等徧责天下谱谍质诸史籍考其真伪辨其昭穆第其甲乙襃进忠贤贬退奸逆分为九等士亷等以黄门侍郎崔民干为第一太宗曰汉髙祖与萧曹樊灌皆起闾阎布衣卿辈至今推仰以为英贤岂在世禄乎髙氏偏据山东梁陈僻在江南虽有人物盖何足言况其子孙才行衰薄官爵陵替而犹卬然以门地自负贩鬻松槚依托富贵弃亷忘耻不知世人何为贵之今三品以上或以徳行或以勲劳或以文学致位贵显彼衰世旧门诚何足慕而求与为昬虽多输金帛犹为彼所偃蹇我不知其解何也今欲厘正讹谬舍名取实而卿曹犹以崔民干为第一是轻我官爵而狥流俗之情也乃更命刋定专以今朝品秩为髙下于是以皇族为首外戚次之降崔民干为第三凡二百九十三姓千六百五十一家颁于天下厥后许敬宗等以其书不叙武氏本望奏请改之髙宗乃命礼部郎中孔志约等比类升降以后族为第一等其余悉以仕唐官品髙下为凖凡九等于是士卒以军功致位五品者豫士流时人谓之勲格
