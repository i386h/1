<!-- { "loadSidebar": true } -->
　　宋田锡断论　谋虑者断之始也勇敢者断之用也若谋虑未甚精成败未尽见情伪未洞知而不忍欲利欲胜之意不忍小忿小耻之心卒然奋发自谓决断斯乃刚忽而趣败也安得谓之断哉若谋虑已精成败已见情伪已审而犹疑事或未济尚忧理之未尽犹豫于大难惶惑于临机本谋乱而不能坚守始虑挠而不能必行是谓无断也噫排大难济大事立大功垂大名皆由于断也陷大恶致大乱隳大功失大事亦由于断也盖谋熟而后断则大功大名随之而兴矣智浅而言断则大恶大乱亦随之而陷矣昔桀恶日盈汤德日新干戈未举成败之数先定也汤乃勃兴应天顺人一战而克遂自诸侯而为万乘主斯则汤之智虑已精成败已见而果敢于断也其次商纣纵虐而文王之德素积于民民心归周久矣一旦武法成汤之举师次牧野风裂旗斾武王震恐以为天意未从遽思中辍唯太公独排众意以为必克是则武王之断未侔于太公洎秦灭六国威名雄迹信有英断长防巨铩销为金狄圣谋国典焚为煨烬将以弱诸侯之兵也将以愚天下之民也若是果断自谓超三王迈五帝然而陷大恶致大乱失大位得非断于强暴而不断于仁信乎由是知有断于威武也有断于为仁也有断于用贤也有断于贞介也许由弃尧之禅让伯夷絶周之蔬粟是断于贞介也管蔡流言周公诛之大义灭亲之断自周公始也龙逢比干以谏而死是断于为忠也伊霍废黜由已是断于为大节也燕王用乐生虽谤书盈箧而委任愈坚此则断于用人也项籍勇杰不能终用范增所以霸王之业卒为汉有岂非无断于推心乎世祖单骑入铜马之军人人相悦悦其推心也唐太宗之初颉利控者二十万临于渭滨太宗单骑隔水责之戎人畏伏下马谢罪于时臣僚进谏以为轻敌上曰国家初定若示之弱即生戎心所谓智略周通而决断果敢也汉祖数项羽之罪而弩矢窃发责敌之罪颇类太宗然为飞镞所中万一不幸即汉祖之断有余而料敌之智或浅也有以见楚子投袂而起孟明焚舟而前是皆幸而成功岂是善谋而能断哉夫智与断在乎兼备也若差之毫厘失之千里使汉祖从郦生之言断而不疑则功业无因而济矣使太宗从高祖之言疑而不断则国家无因而变矣今之论者皆以韩信不从蒯通之言谓之无断锡以为韩信不断于为忠而犹豫思乱以取诛灭也何哉当蒯通説时其心不囘谓受汉恩深不忍叛也及其功高而疑生势逼而猜起不能坚守初志卒与陈豨谋乱何始于忠而终于逆盖无断于忠节也非无断于逆乱也诗所谓鲜克有终其是谓乎亦犹孝景始用晁错之言从之如顺流将削七国之封弱枝而强本一旦七国共叛遽听袁盎之言诛错以谢七国错既诛而乱不息岂非孝景无断于用人而反惑谗诬之言哉若成与败但思一决而不图始终慨然自谓决断不其谬欤故管仲不死子纠之难非无断也非其死所也晋宣得巾帼之赠不敢出战非无断也战未便也是知智计明然后决断则事无不济矣【已上四则断】
　　子路问于孔子曰治国何如孔子曰在于尊贤而贱不肖子路曰范中行氏尊贤而贱不肖其亡何也曰范中行氏尊贤而不能用也贱不肖而不能去也贤者知其不已用而怨之不肖者知其贱己而讐之贤者怨之不肖者而讐之怨讐并前中行氏虽欲无亡得乎
　　齐桓公出游于野见亡国故城郭氏之墟问于野人曰是为何墟野人曰是为郭氏之墟桓公曰郭氏者曷为墟野人曰郭氏者善善而恶恶桓公曰善善而恶恶人之善行也其所以为墟者何也野人曰善善而不能行恶恶而不能去是以为墟也桓公归以语管仲曰其人为谁桓公曰不知也管仲曰君亦一郭氏也于是桓公招野人而赏焉
　　晋文公田于虢遇一老夫而问曰虢之为虢久矣子处此故矣虢亡其有説乎对曰国君断则不能谏则无与也不能断又不能用人此虢之所以亡文公已辍田而归遇赵衰而告之赵衰曰今其人安在君曰吾不与之来也赵衰曰古之君子听其言而用其人今之君子听其言而弃其身哀哉晋国之忧也文公乃召赏之于是晋国乐纳善言文公卒以霸
　　郑伯将以高渠弥为卿昭公恶之固谏不听及昭公即位惧其杀己也辛卯弑昭公而立子亶也君子曰昭公知所恶矣公子圉曰高伯其为戮乎报恶已甚矣或曰公子圉之言也不亦反乎昭公之及于难者报恶晚也然则高伯之晚于死者报恶未甚也明君不悬怒悬怒则臣惧罪轻举以行计则人主危故灵台之饮衞侯怒而不诛故禇师作难食鼋之羮郑君怒而不诛故子公弑君君子之举知所恶非甚之也曰知之若是其明也而不行诛焉以及于死故曰知所恶以见其无权也人君非独不足于见难而已或不足于断制今昭公见恶稽罪而不诛使渠弥含憎惧死以徼幸故不免于杀是昭公之报恶不甚也或曰报恶甚者大诛报小罪大诛报小罪也者狱之至也狱之患故非在所以诛也以讐之众也是以晋厉公灭三郄而栾中行作难郑子都杀伯咺而食鼎起祸呉王诛子胥而越勾践成霸则衞侯之逐郑灵之弑不以禇师之不死而子公之不诛也以未可以怒而有怒之色未可诛而有诛之心怒之当罪而诛不逆人心虽悬奚害夫未立有罪即位之后宿罪而诛齐胡之所以灭也君行之臣犹有后患况为臣而行之君乎诛既不当而以尽为心是与天下为讐也则虽为戮不亦可乎哉【以上四则无断】
　　改过【五则】
　　秦后子有宠于桓如二君于景其母曰弗去惧选癸卯鍼适晋其车千乘后子享晋侯造舟于河十里舍车自雍及绛归取酬币终事八反司马侯问焉曰子之车尽于此而已乎对曰此之谓多矣君能少此吾何以得见女叔齐以告公且曰秦公子必归臣闻君子能知其过必有令图令图天所赞也
　　晋周处字子隐父鲂呉鄱阳太守处少孤未弱冠膂力絶人好驰骋田猎不脩细行纵情肆欲州曲患之处自知为人所恶乃慨然有改励之志谓父老曰今时和岁丰何苦不乐邪父老叹曰三害未除何乐之有处曰何谓也答曰南山白额猛兽长桥下蛟并子为三矣处曰若此为患吾能除之父老曰子若除之则一郡之大庆非徒去害而已处乃入山射杀猛兽因投水搏蛟蛟或沉或浮行数十里而处与之俱经三日三夜人谓死皆相庆贺处果杀蛟而反闻乡里相庆始知人患己之甚乃入呉寻二陆时机不在见云具以情告曰欲自修而年已蹉跎恐将无及云曰古人贵朝闻夕改君前涂尚可且患志之不立何忧名之不彰处遂励志好学有文思志存义烈言必忠信克己期年州府交辟
　　宋薛居正辅相十八年寛简不苛察众论贤之因服丹砂遇毒方奏事疾作舆归遂卒太宗亲临其丧为之流涕居正子惟吉素无行帝存问其家因曰不肖子安在颇改节否不克负荷先业奈何惟吉伏丧侧惧赧不敢起自是尽革故态读书亲贤士修饰为善其后帝数委以大藩所至称治
　　王安石原过论　天有过乎有之陵歴鬭蚀是也地有过乎有之崩弛竭塞是也天地举有过卒不累覆且载者何善复常也人介乎天地之间则固不能无过卒不害圣且贤者何亦善复常也故太甲思庸孔子曰勿惮改过扬雄贵迁善皆是术也子之朋有过而能悔悔而能改人则曰是向之从事云尔今从事与向之从事弗类非其性也饰表以疑世也夫岂知言哉天播五行于万灵人固备而有之有而不思则失思而不行则废一日咎前之非沛然思而行之是失而复得废而复举也顾曰非其性是率天下而戕性也且如人有财见于盗已而得之曰非夫人之财向簒于盗矣可欤不可也财之在己固不若性之为己有也财失复得曰非其财且不可性失复得曰非其性可乎
　　苏轼观过斯知仁矣论　孔子曰人之过也各于其党观过斯知仁矣自孔安国以下解者未有得其本防者也礼曰与仁同功其仁未可知也与仁同过然后其仁可知也闻之于师曰此论语之义疏也请得以论其详人之难知也江海不足以喻其深山谷不足以配其险浮云不足以比其变杨雄有言有人则作之无人则辍之夫茍见其作而不见其辍虽盗跖为伯夷可也然古人有名知人者其效如影向其信如蓍此何道也故彼其观人也亦多术矣委之以利以观其节乘之以猝以观其量伺之以独以观其守惧之以敌以观其气故晋文公以壶飱得赵衰郭林宗以破甑得孟敏是岂一道也哉夫与仁同功而谓之仁则公孙之布被与子路之緼袍何异陈仲子之螬李与顔渊之箪瓢何辨何则功者人所趋也过者人所避也审其趋避而真伪见矣古人有言曰鉏麑违命也推其仁可以托国斯其为观过知仁也欤
　　悔过【二则附】
　　中行文子出亡至边从者曰为此啬夫者君人也胡不休焉且待后车者文子曰异日吾好音此子遗吾琴吾好佩又遗吾玉是不非吾过者也自容于我者也吾恐其以我求容也遂不入后车入门文子问啬夫之所在执而杀之仲尼闻之曰中行文子背道失义以亡其国然后得之犹活其身道不可遗也若此
　　唐陆贽言于德宗曰昔成汤以罪己勃兴楚昭以善言复国陛下诚能不吝改过以谢天下使书诏之辞无所避忌则反侧之徒革心向化矣上然之故奉天所下书诏虽骄将悍卒闻之无不感激挥涕
　　谢过【五则附】
