<!-- { "loadSidebar": true } -->
　　珍戬古主之长子初封燕王守中书令兼判枢宻院事刘秉中荐中山王恂以辅之古主以为太子□善两府大臣凡有啓禀必令恂与闻恂言太子付托至重当延名徳与之居处况兼领中书枢宻之政诏条所当遍览庶务亦当屡省又以辽金之事近接耳目者区别善恶上之真金问恂以心之所守恂曰尝闻许衡言人心犹印板然板本不差虽摹千万本皆不差本既差矣摹之于纸无不差者真金曰善至是立为皇太子太子珍戬初从姚枢窦黙学仁孝恭俭尤优礼大臣一时在师友之列者非朝廷名徳则布衣节行之士在中书日乆明于听断闻四方科徴挽漕造作和市有系民之休戚者多奏罢之中外归心焉江西行省以嵗课羡钞四十七万贯来献太子怒曰朝廷但令汝等安百姓百姓安钱粮何患不足百姓不安钱粮虽多能自奉乎尽郤之中庶子巴拜以其子阿巴齐入见谕之以毋读古书须习汉人文字行台治书侍御史王恽进承华事略二十篇太子览之至汉成帝不絶驰道唐肃宗改服绛纱为朱明服心甚喜曰我若遇是礼亦当如是又至邢峙止齐太子食邪蒿顾侍臣曰一菜之名遽能邪人耶詹事孔九思曰正臣防微理固当然太子善其说令诸子传观其书时帝春秋髙南台御史上书请内禅太子闻之惧台臣请其章不敢闻而阿哈玛特之党特济库克森等请收百司吏案钩考天下钱谷欲因以发之都事尚文曰是欲上危太子下陷大臣其谋奸矣遂语御史大夫及丞相先入言之以夺其谋帝震怒曰汝等无罪邪丞相进曰臣等无所逃罪但此辈名载刑书而为此举实动揺人心耳太子益忧惧不自安寻卒年四十三
　　元皇子阿裕尔实哩达喇入端本堂肄业以李好文为谕徳归旸为賛善张冲为文学命托克托领其事堂虚中座以俟临幸皇子与师傅分东西向坐授书其下僚属以次列坐好文取经史集有闗治体者为书曰端本堂经史要义又取古史自三皇迄金宋国祚久速治乱兴废为书曰大寳録前代帝王善恶当法戒者为书曰大寳龟鉴以进复上书曰殿下以臣所进诸书参之贞观政要大学衍义等篇推而行之则太平之治不难致矣他日皇子坐清寜殿分布长席列坐高丽西番僧曰李好文先生教我儒书多年尚不晓其意今听佛法一夜即晓由是愈崇尚佛学
　　成宗时哈喇哈斯使至懐州阿裕尔巴里巴特喇疑未行其傅李孟曰支子不嗣世祖之典训也今宫车晏驾大太子逺在万里殿下当急还宫廷以安人心阿尔巴里巴特喇乃奉其母还大都先遣孟趋哈喇哈斯觇之适后使问疾哈喇哈斯所孟入长揖引其手诊之众谓孟医也竟不疑既而知安西之变有日还报曰事急矣不可不早圗之阿尔巴里巴特喇曰当以卜决之孟召卜者谓曰大事待汝而决第云其吉及入筮果吉孟曰筮不违人是为大同阿尔巴里巴特喇喜振袖而起众翼之上马诸臣皆歩从入哭尽哀复出居旧邸安西之党见阿裕尔巴里巴特喇既至遂谋以三月三日伪贺其生辰从中起事哈喇哈斯佯许之夜遣人啓阿裕尔巴里巴特喇曰懐寜王逺不能猝至恐变生不测当先事而发阿裕尔巴里巴特喇复遣都万户囊嘉特诣诸王图喇定计囊嘉特力賛之乃先二日率卫士入内称懐寜王遣使召安西计事至即并诸王莽赉特穆尔执之械送上都收阿古台巴图玛实赛音迪延齐巴延等诛之诸王库库雅呼图进曰今罪人斯得太子实世祖之孙宜早正大位阿尔巴里巴特喇曰恶人潜结宫壸乱我家法故诛之岂欲作威福以觊神器邪懐寜王吾兄也宜正大位已遣使奉玺北迎之矣遂自监国与哈喇哈斯日夜居禁中以备变俾李孟参知政事孟损益庶务裁抑侥幸羣小多不乐既而曰执政大臣当自天子亲用今銮舆在道孟未见顔色诚不敢冐大任固辞弗许遂逃去不知所之
　　夺嫡【十五则　附】
　　鲁武公以括与戏见王王立戏樊仲山父諌曰不可立也不顺必犯犯王命必诛故出令不可不顺也令之不行政之不立行而不顺民将弃上夫下事上少事长所以为顺也今天子立诸侯而建其少是教逆也若鲁从之而诸侯效之王命将有所壅若不从而诛之是自诛王命也是事也诛亦失不诛亦失天子其圗之王卒立之鲁侯归而卒及鲁人杀懿公而立伯御三十二年宣王伐鲁立孝公诸侯从是而不睦
　　晋骊姬生奚齐其娣生卓子公将黜大子申生而立奚齐里克丕郑荀息相见里克曰夫史苏之言将及矣其若之何荀息曰吾闻事君者竭力以役事不闻违命君立臣从何贰之有丕郑曰吾闻事君者从其义不阿其惑也惑则误民民误失徳是弃民也民之有君以治义也义以生利利以丰民若之何其民之与处而弃之也必立大子里克曰我不佞虽不识义亦不阿惑吾其静也三大夫乃别烝于武公公称疾不与使奚齐涖事猛足乃言于大子曰伯氏不出奚齐在庙子盍圗之大子曰吾闻之羊舌大夫曰事君以敬事父以孝受命不迁为敬敬顺所安为孝弃命不敬作令不孝又何圗焉且夫间父之爱而嘉其况有不忠焉废人以自成有不贞焉孝敬忠贞君父之所安也弃安而圗逺于孝矣吾其止也
　　公之优曰施通于骊姬骊姬问焉曰吾欲作大事而难三公子之徒如何对曰蚤处之使知其极夫人知有极鲜有慢心虽其慢乃易残也骊姬曰吾欲为难安始而可优施曰必于申生其为人也小心精洁而大志重又不忍人精洁易辱重偾可疾不忍人必自忍也辱之近行骊姬曰重无乃难迁乎优施曰知辱可辱可辱迁重若不知辱亦必不知固秉常矣今子内固而外宠且善不莫不信若外单善而内辱之无不迁矣且吾闻之甚精必愚精为易辱愚不知避难虽欲无迁其得之乎是故施谗于申生
　　骊姬赂二五使言于公曰夫曲沃君之宗也蒲与二屈君之疆也不可以无主宗邑无主则民不威疆埸无主则啓戎心戎之生心民慢其政国之患也若使大子主曲沃而二公子主蒲与屈乃可以威民而惧戎且旌君伐使俱曰翟之广莫于晋为都晋之啓土不亦宜乎公说乃城曲沃大子处焉又城蒲公子重耳处焉又城二屈公子夷吾处骊姬既逺大子乃生之言大子由是得辠
　　献公作二军公将上军大子将下军以伐霍师未出士蒍言于诸大夫曰夫大子君之贰也恭以俟嗣何官之有今君分之土而官之是左之也吾将諌以观之乃言于献公曰夫大子君之贰也而帅下军无乃不可乎献公曰下军上军之贰也寡人在上申生在下不亦可乎士蒍对曰下不可以贰上公曰何故对曰贰若体焉上下左右以相心目用而不倦身之利也上贰代举下贰代履周旋变动以役心目故能治事以制百物若下摄上与上摄下周旋不变以违心目其反为物用也何事能治故古之为军也军有左右阙从补之成而不知是以寡败若以下贰上阙而不变败弗能补也变非声章弗能移也声章过数则有衅有衅则敌入敌入而凶救败不暇谁能退敌敌之如志国之忧也可以陵小难以征大君其圗之公曰寡人有子而制焉非子之忧也对曰夫大子国之栋也栋成乃制之不亦危乎公曰轻其所任虽危何害士蒍出语人曰大子不得立矣改其制而不患其难轻其任而不忧其危君有异心又焉得立行之克也将以害之若其不克其因以辠之虽克与不无所避辠与其勤而不入不如逃之君得其欲大子逺死且有令名为呉大伯不亦可乎大子闻之曰子舆之为我谋忠矣然吾闻之为人子者患不从不患无名为人臣者患不勤不患无禄今我不才而得勤与从又何求焉焉能及呉大伯乎大子遂行克霍而反谗言弥兴优施教骊姬夜半而泣谓公曰吾闻申生甚好仁而强甚寛恵而慈于民皆有所行之今谓君惑于我必乱国夫无乃以国故而行彊于君君未终命而不没君其若之何盍杀我无以一妾乱百姓公曰大子恵其民而不恵于其父乎骊姬曰妾亦惧矣吾闻之外人之言曰为仁与为国不同为仁者爱亲之谓仁为国者利国之谓仁故长民者无亲众以为亲茍众利而百姓和岂能惮君以众故不敢爱亲众况厚之彼将恶始而美终以晩盖者也凡民利是生杀君而厚利众众孰沮之杀亲无恶于人人孰去之茍交利而得宠志行而众说欲其甚矣孰不惑焉虽欲爱君惑不释也今夫以君为纣若纣有良子而先防纣无章其恶而厚其败钧之死也无必假手于武王而其世不废祀至于今吾岂知纣之善不哉君欲勿恤其可乎若大难至而恤之其何及矣公惧曰若何而可骊姬曰君盍老而授之政彼得政而行其欲得其所索乃其释君且君其圗之自桓叔以来孰能爱亲唯无亲故能兼翼公曰不可与政我以武与威是以临诸侯未没而亡政不可谓武有子而不胜不可谓威我授之政诸侯必絶能絶于我必能害我失政而害国不可忍也尔勿忧吾将圗之骊姬曰以臯落翟之朝夕苛我边鄙使无日以牧田野君之仓廪固不实又恐削封疆君盍使之伐翟以观其果于众也与众之信辑睦焉若不胜翟虽济其臯可也若胜翟则善用众矣求必益广乃可厚圗也且夫胜翟诸侯惊惧吾边鄙不儆仓廪盈四邻服封疆信君得其赖又知可不其利多矣君其圗之公说是故使申生伐东山衣之偏裻之衣佩之金玦仆人赞闻之曰夫子殆哉君赐之竒竒生怪怪生无常无常不立使之出征先以观之故告之以离心而示之以坚忍之权则必恶其心而害其身矣恶其心必内险之害其身必外危之危自中起难哉且是衣也狂夫诅之衣也其言曰尽敌而反虽尽敌其若内谗何申生胜翟而反谗言作于中君子曰知微
　　献公使大子伐东山里克諌曰臣闻臯落氏将战君其释申生也公曰行也对曰非故也君行大子居以监国君行大子从以抚军也今君居大子行未有此也公曰非子之所知也寡人闻之立大子之道三身钧以年年同以爱爱疑决之以卜筮子无谋吾父子之间吾以此观之公不说里克退见大子大子曰君赐我偏衣金玦何也里克曰孺子惧乎衣躬之偏而握金玦令不偷矣孺子何惧夫为人子者惧不孝不惧不得且吾闻之敬贤于请孺子勉之乎君子曰善处父子之间矣大子遂行狐突御戎先友为右衣偏衣而佩金玦出而告先友曰君与我此何也先友曰中分而金玦之权在此行也孺子勉之狐突叹曰以尨衣纯而玦之以金铣者寒甚矣胡可恃也虽勉之敌其可尽乎先友曰衣躬之偏握兵之要在此行也勉之而已矣偏躬无慝兵要逺灾亲以无灾又何患焉至于稷桑翟人出逆申生欲战狐突諌曰不可突闻之国君好艾大夫殆好内适子殆社稷危若恵于父而逺于死恵于众而利社稷其可以圗之乎况其危身于翟以起谗于内也申生曰不可君之使我非欢也抑欲测吾心也是故赐我竒服而告我权又有甘言焉言之大甘其中必苦谮在中矣君故生心虽蝎谮焉避之不若战也不战而反我辠滋厚我战虽死犹有令名焉果战败翟于稷桑而反谗言益起狐突杜门不出君子曰善深谋
