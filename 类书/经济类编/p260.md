<!-- { "loadSidebar": true } -->
　　戏人书曰盛徳不狎侮使弥牟能知礼也是君子也当书直以救失为不知礼耶是小人也当矜其不能提耳喻之何狎侮之为乎观文子未正虎位非不知也重违惠子之志将告者而行之偃奈何以广自许以狎待人重其语言轻其重服乗人之失伐已之明又非美之位不可谓无辱且多识前言以匡其失而回适若此设使立人之朝谋人之政至于讲大礼临大节献可替否任贤去邪言可得闻乎无乃以裂冠毁冕行怪而已矣逺观望之未见其可直人不以其直也不敢以道狥物而忘其身赴井救人伤教害义殆非所谓习礼者矣崔祐甫广丧朋友议　殿中侍御史安定皇甫政字公理故尚书左丞之子文行兼茂不忝前烈雅度精诚其俦葢寡祐甫昔年尝为左丞使介而公理又余之族甥故狎焉大厯七年余寓滁而公理寓楚适有来讯示余以所着丧朋友议余美其重礼义有古之遗范瞻望徳门轨躅无替亦感恩者之所慰幸也公理又念余曰政自从事于文舅氏未尝以一言见诲岂所望哉盍示今议之利病猗欤公理年未四十班在赤墀簮笔持简为王近臣顷又佐亷问董淮海之部名遂矣权厚矣固当缓步濶视光车美服为贵为达而已矣乃不遗我謏狭不略我衰惫念噬肤之戚收门吏之旧周爰谘询以师道见待吾亦何有但美子之求益不倦虽一勺而进可以浸天壤一拳之多可以镇方域况其渺弥既广崭崒已峻増之廓之于成名乎必矣皇甫氏有子哉因览斯议忽忆永泰中于穆鄂州宁防客席与故湖南观察韦大夫之晋同宴适值有发逺书者知郑彬州炅知庞歙州濬或以疾而殁或遇戕于盗韦氏出涕沱若而言曰二刺史之晋之交友也于是敛匕箸离筵席因归于所次而哭三日人来吊之者韦则尽哀长号不徒慼容而已又间嵗祐甫佐江南西道连帅魏尚书时属幕中之叅佐有加官者聚合药饵卜日为宴宴前行人至知练副使考功邢郎中宇捐舘于荆南邢与魏乡国接近且邢郎中则诸魏之出于尚书为内外昆弟适受朝命为尚书倅仆感杜篑防平公之事将入言于府主请罢宴若不可则请彻乐卒事而同列之士恶我者嗤鄙之词充牣于聴谓我樵夫农叟之智也好我者频慼而相诲曰慎无以方枘施圆凿自取辱焉谆谆如不能已仆懦夫也因是而自诲及其宴也太庖具酒车倾郑卫之女列于賔席之末俳优侏儒设于公堂之下昼日不足继之以烛使夫膳夫歘来酌曰旷饮斯必当见舆曳之无筭又焉得终其词哉使我不言适其宜也今者追想韦湖南犹孔门之训其他则吾不知因纵言之以报公理示之议当矣又何以防议既成客或谓祐甫曰韦湖南魏江西二观察颇尝知其风味公直简谅则魏先之饰情强仁韦之志也今吾子之论无乃剥魏而附韦乎且子魏之上介也论议不隠恐非春秋内鲁故宋之义盍辩焉祐甫应之曰噫宁以他防我是论也吾复之熟之有日矣韦湖南之晋饰情强仁诚如来议礼不云乎先王制礼贤者俯而就之不肖者企而及之子张曰先王制礼不敢不至焉韦氏之丧朋友纵不由亦与夫二者之义合矣吾虽欲不与其可得哉至于故府公魏尚书公直简谅清身敬职郡人戴于下朝聴满于上狼籍甚盛岂造次之所尽哉但于邢副使之丧若衔悲而就宴可谓哀乐失其节乃左氏传所载乐祁告人曰君与叔孙其皆死乎及子招乐忧谓也若情不至焉率而为宴则礼经所谓直情而径行者戎狄之道也吾虽欲勿议又不可得也且吾之所论者因皇甫公理所着丧朋友议故纵言及之非敢定二观察之襃贬湖南吾取节焉而已矣来议又以吾尝为魏公使介今兹著论异于春秋隠鲁故宋者兹又近而非中也仆射虽不腆中台之剧曹郎且兼柱下史有名于着定矣受命为尚书介弥缝润色之职事安可见贵以敬故君之祀呜呼晋悼公魏绛之君也绛戮悼公之弟韩厥赵宣之所任也厥戮宣子之仆及其终也悼公谢魏绛曰无重寡人之过宣子曰可贺我矣而绛厥无罪焉岂当不怀重公平世论议之与刑罚当岂异哉子何见过深也呜呼天下有至公有至当知贤而举用之至公也临事而平处之至当也各守其分复何尤哉自汉徐孺子于故举主之丧徒步千里而行一祭厚则厚矣其于传继非可也歴代莫之非也近日张荆州九龄又刻石而美之于是后来之受举为参佐者报恩之分往往过当或挠我王宪舍其亲戚之罪负举其不令子孙以窃名位背公死党兹或近之时论从而与之通人又不救遂往而不返徐生徐生得非失中之履霜也常积愤懑因而书之韦縚奏丧服舅缌麻三月从母外祖父母皆小功五月外祖至尊同于从母之服姨舅一等服则轻重有殊堂姨舅亲即未疎恩絶不相为服舅母来承外族不如同爨之礼窃以古意犹有所未畅者也请加外祖父母为大功九月姨舅皆小功五月堂舅堂姨舅母并加至袒免韦述议曰圣人究天道而厚于祖祢系族姓而亲其子孙母党比于本族不可同贯明矣今若外祖及舅加服一等堂舅及姨列于服纪则中外之制相去几何先王之制谓之彛伦奉以周旋犹恐失坠一紊其叙庸可止乎请依仪礼丧服为定杨仲昌议曰郑文贞公魏徴始加舅服至小功五月虽文贞贤也而周孔圣也以贤改圣后学何从窃恐内外乖序亲疎夺伦情之所防何所不至记曰无轻议礼明其蟠于天地并彼日月贤者由之安敢损益也敕姨舅既服小功舅母不得全降宜服缌麻堂姨舅宜服袒免
　　周叱奴太后殂周主居倚庐朝夕进一溢米卫王直譛齐王宪言其饮酒食肉周主曰吾与齐王异姓俱非正嫡特以吾故同袒括发汝当愧之汝亲太后子特承慈爱但当自勉无论他人及周主跣行至陵所诏曰三年之丧达于天子但军国务重须自聴朝衰麻之节居庐之礼率遵前典以申防极百僚宜依遗令既葬而除公卿固请依权制周主不许卒申三年之制亦令依行
　　宋孝宗诏起刘珙为宣抚使珙凡六疏辞之引经据礼词甚切至最后言曰三年通丧先王因人情而节文之三代以来未之有改至于汉儒乃有金革无避之説此固已为先王之罪人矣然尚有可诿者曰鲁公伯禽有为为之也今以陛下威灵边陲幸无犬吠之警臣乃冐金革之名以私利禄之实不亦又为汉儒之罪人乎抑陛下之诏臣则有曰义当体国其敢噤无一言以塞明诏乃手疏别奏略曰天下之事有其实而不露其形者无所为而不成无其实而先示其形者无所为而不败今徳未加修贤不得用赋敛日重民不聊生将帅方割削士卒以事包苴士卒方饥寒穷苦而生怨谤凡吾所以自治而为恢复之实者大抵濶略如此而乃外招归正之人内移禁卫之卒防筭未立手足先露其势适足以速祸而致冦且荆襄四支也朝廷元气也诚使朝廷设施得宜元气充实则犂庭扫穴在反掌间耳何荆襄之足虑如其不然则荆襄虽得臣辈百人悉心经理亦何足恃哉臣恐恢复之功未易可图而意外立至之忧将有不可胜言者惟陛下图之帝纳其言为寝前诏理宗时徐元杰上疏曰陛下为四海纲常之主大臣身任道揆扶翊纲常自闻史嵩之有起复之命凡有父母之心者莫不失声涕零是果何为而然人心天理谁实无之兴言及此非可使闻于邻国也臣恳恳纳忠何敢诋讦特为陛下爱惜民彛而已疏出史憾之帝亦不聴于是太学生黄恺伯等百四十四人上书曰嵩之心术回邪踪迹诡秘曩者开督府以和议堕将士心以厚赀窃宰相位罗天下之小人为私党夺天下之利权归私室蓄谋积虑险不可测在朝廷一日则贻一日之祸一嵗则贻一嵗之忧万口一辞惟恐其去之不速今嵩之不天徘徊牵引弥缝贵戚买嘱貂珰转移上心衷私御笔必得起复之礼然后从容就道初不见其忧戚之容大臣佐天子以孝治天下孝不行于大臣是率天下而为无父之国矣以法绳之虽置之鈇钺犹不足谢天下况复置之具臣之位乎武学生翁日善等六十七人京学生刘时举等九十四人宗学生与寰等三十四人皆上书切谏亦不报时范钟刘伯正领相事恶京学生言事谓皆游士鼓倡之讽京尹赵与筹尽削游士之籍
　　遗诏【二则】
　　汉文帝遗诏　朕闻之葢天下万物之萌生靡有不死死者天地之理物之自然奚可甚哀当今之世咸嘉生而恶死厚以破业重服以伤生吾甚不取且朕既不徳无以佐百姓今崩又使重服乆临以罹寒暑之数哀人父子伤长老之志损其饮食絶鬼神之祭祀以重吾不徳谓天下何朕获保宗庙以之身托于天下君王之上二十有余年矣赖天之灵社稷之福海内安宁靡有兵革朕既不敏常畏过行以羞先帝之遗徳惟年之乆长惧于不终今乃幸以天年得复供养于髙庙朕之不明与嘉之其奚哀念之有其令天下吏民令到出临三日皆释服无禁取妇嫁女祠祀饮酒食肉者自当给丧事服临者皆无践绖带无过三寸毋布车及兵器毋发人男女哭临宫殿宫殿中当临者皆以旦夕各十五举声礼毕罢非旦夕临时禁毋得擅哭临已下服大红十五日小红十四日纎七日释服他不在令者皆以此令比率从事布告天下使明知朕意霸陵山川如其故毋有所改
　　霍光为奉车都尉光禄大夫出则奉车入侍左右出入禁闼二十余年小心谨慎未尝有过甚见亲信征和二年卫太子为江充所败而燕王旦广陵王胥皆多过失是时武帝年老宠姬钩弋赵偼伃有男上心欲以为嗣命大臣辅之察羣臣唯光任大重可属社稷上乃使黄门画者画周公负成王朝诸侯以赐光后元二年春上游五柞宫病笃光涕泣问曰如有不讳谁当嗣者上曰君未谕前画意邪立少子君行周公之事光顿首让曰臣不如金日防日防亦曰臣外国人不如光上以光为大司马大将军日防为车骑将军及太仆上官桀为左将军捜粟都尉桑羊为御史大夫皆拜卧内牀下受遗诏辅少主明日武帝崩太子袭尊号是为孝昭皇帝帝年八嵗政事一决于光
　　遗令【七则】
　　晋侯先归鲁襄公享晋六卿于蒲圃赐之三命之服军尉司马司空舆尉奄皆受一命之服贿荀偃束锦加璧乗马先吴夀梦之鼎荀偃瘅疽生疡于头济河及着雍病目出大夫先归者皆反士匃请见弗内请后曰郑甥可二月甲寅卒而视不可含宣子盥而抚之曰事吴敢不如事主犹视栾怀子曰其为未卒事于齐故也乎乃复抚之曰主茍终所不嗣事于齐者有如河乃暝受含宣子出曰吾浅之为丈夫也
　　郑公孙黒肱有疾归邑于公召室老宗人立段而使黜官薄祭祭以特羊殷以少牢足以共祀尽归其余邑曰吾闻之生于乱世贵而能贫民无求焉可以后亡敬共事君与二三子生在敬戒不在富也已已伯张卒君子曰善戒诗曰慎尔侯度用戒不虞郑子张其有焉楚屈到嗜芰有疾召其宗老而属之曰祭我必以芰其祥宗老将荐芰屈建命去之宗老曰夫子属之子木曰不然夫子承楚国之政其法刑在民心而藏在王府上之可以比先王下之可以训后世虽防楚国诸侯莫不誉其祭典有之曰国君有牛享大夫有羊馈士有豚犬之奠庶人有鱼炙之荐笾豆脯醢则上下共之不羞珍异不陈庶侈夫子不以其私欲干国之典遂不用晏子病将死断楹而书焉谓其妻曰楹也语子壮而视之及壮发书书之言曰布帛不穷穷不可饰牛马不穷穷不可服士不可穷穷不可任穷乎穷乎穷也
　　曽子有疾曽元抱首曽华抱足曽子曰吾无顔氏之才何以告汝虽无能君子务益夫华多实少者天也言多行少者人也夫飞鸟以山为卑而层巢其巅鱼鳖以渊为浅而穿穴其中然所以得者饵也君子茍能无以利害身则辱安从至乎官怠于宦成病加于少愈祸生于懈惰孝衰于妻子察此四者慎终如始诗曰靡不有初鲜克有终
