<!-- { "loadSidebar": true } -->
　　燕王喜使栗腹以百金为赵孝成王寿酒三日反报曰赵民其壮者皆死于长平其孤未壮可伐也王乃召昌国君乐闲而问曰何如对曰赵四达之国也其民皆习于兵不可与战王曰吾以倍攻之可乎曰不可曰以三可乎曰不可王大怒左右皆以为赵可伐遽起六十万以攻赵令栗腹以四十万攻鄗使庆秦以二十万攻代赵使廉颇以八万遇栗腹于鄗使乐乘以五万遇庆秦于代燕人大败乐闲入赵燕王以书且谢焉曰寡人不佞不能奉顺君意故君捐国而去则寡人之不肖明矣敢端其愿而君不肯听故使使者陈愚意君试论之语曰仁不轻絶智不轻怨君之于先王也世之所明知也寡人望有非则君掩盖之不虞君之明罪之也望有过则君教诲之不虞君之明弃之也且寡人之罪国人莫不知天下莫不闻君微出明怨以弃寡人寡人必有罪矣虽然恐君之未尽厚也谚曰厚者不毁人以自益也仁者不危人以要名也故掩人之邪者厚人之行也救人之过者仁者之道也世有掩寡人之邪救寡人之过非君孰望之今君厚受位于先王以成尊轻弃寡人以快心则掩邪救过难得于君矣且世有薄而故厚施行有失而故惠用今使寡人任不肖之罪而君有失厚之累于为君择之也无所取之国之有封疆家之有垣墙所以合好掩恶也室不能相和出语邻家未为通计也怨恶未见而明弃之未为尽厚也寡人虽不肖乎未如殷纣之乱也君虽不得意乎未如商容箕子之累也然则不内盖寡人而明怨于外恐其适足以伤于高而薄于行也非然也茍可以明君之义成君之高虽任恶名不难受也本欲以为明寡人之薄而君不得厚扬寡人之辱而君不得荣此一举而两失也义者不亏人以自益况伤人以自损乎君无以寡人不肖累往事之美昔者柳下惠吏于鲁三黜而不去或谓之曰可以去柳下惠曰茍与人之异恶往而不黜乎犹且黜乎宁于故国尔柳下惠不以三黜自累故前业不忘不以去为心故逺近无议今寡人之罪国人未知而议寡人者徧天下语曰论不脩心议不累物人不轻絶智不简功简弃大功者辍也轻絶厚利者怨也辍而弃之怨而累之宜在逺者不望之乎君也今以寡人无罪君岂怨之乎愿君捐怨追惟先王复以教寡人意君曰余且慝心以成而过不顾先王以明而恶使寡人进不得脩功退不得改过君之所揣也唯君图之此寡人之愚意也敬以书谒之乐闲乘怨不用其计二人卒留赵不报
　　汉豫州刺史梁相举奏梁节王畅不道考讯辞不服有司请征畅诣廷尉诏狱和帝不许有司重奏除畅国徙九真帝不忍但削成武单父二县畅慙惧上疏辞谢臣天性狂愚生在深宫长养傅母之手信惑左右之言及至归国不知防禁从官侍史利臣财物荧惑臣畅臣畅无所昭见与相然诺不自知陷死罪以至考案肌栗心悸自悔无所复及自谓当即时伏显诛魂魄去身分归黄泉不意陛下圣德枉法曲平不听有司横贷赦臣战栗连月未敢自安上念以负先帝而令陛下为臣收污天下诚无气以息筋骨不相连臣畅知大贷不可再得自誓束身约妻子不敢复出入失绳墨不敢复有所横费租入有余乞裁食睢阳谷孰虞宁陵五县还余所食四县臣畅小妻三十七人其无子者愿还本家自选择谨勑奴婢二百人其余所受虎贲官骑及诸工技鼓吹苍头奴婢兵弩廐马皆上还本署臣畅以骨肉近亲乱圣化污清流既得生活诚无心面目以凶恶复居大宫食大国张官属藏什物愿陛下加大恩开臣自悔之门假臣迁善之路令天下知臣恩得去死就生颇能自悔臣以公卿所奏臣罪恶诏书常置于前昼夜诵读臣小人贪见明时不能即时自引惟陛下哀臣令得喘息漏刻若不听许臣实无顔以久生下入黄泉无以见先帝此诚臣至心臣欲多还所受恐天恩不听许节量所留于臣畅饶足
　　寇荣少知名桓帝时为侍中性矜洁自贵于人少所与以此见害于权宠而从兄子尚帝妹益阳长公主帝又聘其从孙女于后宫左右益恶之延熹中遂陷以罪辟与宗族免归故郡吏承望风防持之浸急荣恐不免奔阙自讼未至刺史张敬追劾荣以擅去边有诏捕之荣逃窜数年防赦令不得除积穷困乃自亡命中上书臣闻天地之于万物也好生帝王之于万人也慈爱陛下统天理物为万国覆作人父母先慈爱后威武先寛容后刑辟自生齿以上咸德泽而臣兄弟独以无辜为专权之臣所见批抵青蝇之人所共构防以臣婚姻王室谓臣将抚其背夺其位退其身受其埶于是遂作飞章以被于臣欲使坠万仞之坑践必死之地令陛下忽参母之仁发投杼之怒尚书背绳墨案空劾不复质确其过寘于严棘之下便奏正臣罪司隷校尉冯羡佞邪承防废于王命驱逐臣等不得旋踵臣奔走还郡没齿无怨臣诚恐卒为豺狼横见噬食故冒死欲诣阙披肝胆布腹心刺史张敬好为谄谀张设机网复令陛下兴雷电之怒司隷校尉应奉河南尹何豹洛阳令袁腾并驱争先若赴仇敌罚及死没髠剔坟墓但未掘圹出尸剖棺露胔耳昔文王葬枯骨公刘敦行苇世称其仁今残酷容媚之吏无折中处平之心不顾无辜之害而兴虚诬之诽欲使严朝必加滥罚是以不敢触突天威而自窜山林以俟陛下发神圣之听啓独覩之明拒谗慝之谤絶邪巧之言救可济之人援投溺之命不意滞怒不为春夏息淹恚不为顺时怠遂驰使邮驿布告逺近严文尅剥痛于霜雪张罗海内设罝万里逐臣者穷人迹追臣者极车轨虽楚购伍员汉求季布无以过也臣遇罚以来三赦再赎无验之罪足以蠲除而陛下疾臣愈深有司咎臣甫力止则见扫灭行则为亡虏茍生则为穷人极死则为寃鬼天广而无以自覆地厚而无以自载蹈陆土而有沉沦之忧逺岩墙而有镇压之患精诚足以感于陛下而哲王未肯悟如臣犯元恶大憝足以陈于原野备刀锯陛下当班布臣之所坐以解众论之疑臣思入国门坐于胏石之上使三槐九棘平臣之罪而阊阖九重陷穽步设举趾触罘罝动行絓罗网无缘至万乘之前永无见信之期矣国君不可讐匹夫讐之则一国尽惧臣奔走以来三离寒暑隂阳易位当暖反寒春常凄风夏降霜雹又连年大风折拔树木风为号令春夏布德议狱缓死之时愿陛下思帝尧五教在寛之德企成汤避逺谗夫之诫以宁风旱以弭灾兵臣闻勇者不逃死智者不重困固不为明朝惜垂尽之命愿赴湘沅之波从屈原之悲沈江湖之流吊子胥之哀臣功臣苗绪生长王国惧独含恨以葬江鱼之腹无以自别于世不胜狐死首丘之情营魂识路之懐犯冒王怒触突帝禁伏于两观陈诉毒痛然后登金镬入沸汤靡烂于炽防之下九死未悔悲夫久生亦复何聊盖忠臣杀身以解君怒孝子殒命以宁亲怨故大舜不避涂廪浚井之难申生不辞姬氏谗邪之谤臣敢忘斯议不自毙以解明朝之忿哉乞以身塞重责愿陛下匄兄弟死命使臣一门颇有遗类以崇陛下寛饶之惠先死陈情临章涕泣
　　赵壹西还道经农过候太守皇甫规门者不即通壹遂遁去门吏惧以白之规闻壹名大惊乃追书谢曰蹉跌不面企德懐风虚心委质为日久矣侧闻仁者愍其区区冀承清诲以释遥悚今旦外白有一尉两计吏不道屈尊门下更啓乃知已去如印绶可投夜岂待旦惟君明叡平其夙心宁当慢傲加于所天事在悖惑不足具责傥可原察追脩前好则何福如之谨遣主簿奉书下笔气结汗流竟趾壹报曰君学成师范缙绅归慕仰高希骥歴年滋多旋辕兼道渇于言侍沐浴晨兴昧旦守门实望仁兄昭其悬迟以贵下贱握发垂接高可敷翫坟典起发圣意下则抗论当世消弭时灾岂悟君子自生怠倦失恂恂善诱之德同亡国骄惰之志盖见几而作不俟终日是以夙退自引畏使君劳昔人或歴説而不遇或思士而无从皆归之于天不尤于物今壹自谴而已岂敢有猜仁君忽一匹夫于德何损而逺辱手笔追路相寻诚足愧也壹之区区曷云量已其嗟可去谢也可食诚则顽薄实识其趣但关节疢动膝灸壊溃请俟他日乃奉其情辄诵来贶永以自慰遂去不顾晋成帝时苏峻平庾亮泥首谢罪乞骸骨欲阖门投窜山海帝遣尚书侍中手诏慰谕此社稷之难非舅之责也亮上疏曰臣凡鄙小人才不经世阶缘戚属累忝非服叨窃弥重谤议弥兴皇家多难未敢告退遂随牒展转便烦显任先帝不豫臣参侍医药登遐顾命又豫闻后事岂云德授盖以亲也臣知其不可而不敢逃命实以田夫之交犹有寄托况君臣之义道贯自然哀悲眷恋不敢违距且先帝谬顾情同布衣既今恩重命轻遂感遇忘身加以陛下初在谅闇先后亲览万机宣通外内臣当其地是以激节驱驰不敢依违虽知无补志以死报而才下位髙知进忘退乘宠骄盈渐不自进不能抚寜外内退不能推贤宗长遂使四海侧心谤议沸腾祖约苏峻不堪其愤纵肆凶逆事由臣发社稷倾覆宗庙虚废先后以忧逼登遐陛下旰食逾年四海哀惶肝脑涂地臣之招也臣之罪也朝廷寸斩之屠戮之不足以谢祖宗七庙之灵臣灰身灭族不足以塞四海之责臣负国家其罪莫大实天所不覆地所不载陛下矜而不诛有司纵而不戮自古及今岂有不忠不孝如臣之甚不能伏劒北阙偷存视息虽生之日亦犹死之年朝廷复何理齿臣于人次臣亦何顔自次于人理臣欲自投草泽思諐之心也而眀诏谓之独善其身圣防不垂矜察所以重其罪也愿陛下览先朝谬授之失虽垂寛宥全其首领犹宜弃之任其自存自没则天下粗知劝戒之纲矣疏奏诏曰省告恳恻执以感叹诚是仁舅处物宗之责理亦尽矣若大义既不开塞舅所执理胜何必区区其相易夺贱峻奸逆书契所未有也是天地所不容人神所不宥今年不反明年当反愚智所见也舅与诸公勃然而召正是不忍见无礼于君者也论情与义何得谓之不忠乎若以己总率征讨事至败丧有司宜眀直绳以肃国体诚则然矣且舅遂上告方伯席卷来下舅躬贯甲胄贱峻枭悬大事既平天下开泰衍得反正社稷乂安宗庙有奉岂非舅二三方伯亡身陈力之勲邪方当防行赏岂复议既徃之咎乎且天下大死者万计而与桀寇对岸舅且当上奉先帝顾托之防济艰难使衍冲人永有凭赖则天下幸甚亮欲遁逃山海自暨阳东出诏有司录夺舟船亮乃求外镇自効出为持节都督豫州扬州之江西宣城诸军事平西将军假节豫州刺史领宣城内史
　　使过【二则】
　　秦伯伐晋济河焚舟取王官及郊晋人不出遂自茅津济封殽尸而还遂霸西戎用孟明也君子是以知秦穆公之为君也举人之周也与人之壹也孟明之臣也其不解也能惧思也子桑之忠也其知人也能举善也诗曰于以采蘩于沼于沚于以用之公侯之事秦穆有焉夙夜匪懈以事一人孟明有焉诒厥孙谋以燕翼子子桑有焉
　　晋师归桓子请死晋侯欲许之士贞子谏曰不可城濮之役晋师三日谷文公犹有忧色左右曰有喜而忧如有忧而喜乎公曰得臣犹在忧未歇也困兽犹鬭况国相乎及楚杀子玉公喜而后可知也曰莫余毒也已是晋再克而楚再败也楚是以再世不竞今天或者大警晋也而又杀林父以重楚胜其无乃久不竞乎林父之事君也进思尽忠退思补过社稷之衞也若之何杀之夫其败也如日月之食焉何损于明晋侯使复其位
　　分过【三则】
　　宋皇国父为大宰为平公筑台妨于农收子罕请俟农功之毕公弗许筑者讴曰泽门之晳实兴我役邑中之黔实慰我心子罕闻之亲执扑以行筑者而抶其不勉者曰吾侪小人皆有阖庐以辟燥湿寒暑今君为一台而不速成何以为役讴者乃止或问其故子罕曰宋国区区而有诅有祝祸之本也
