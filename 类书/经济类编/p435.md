<!-- { "loadSidebar": true } -->
　　陈子昂谏刑书　古之御天下者其政有三王者化之用仁义也伯者威之任权智也强国胁之务刑罚也是以化之不足然后威之威之不变然后刑之故至于刑则非王者之所贵矣凡欲光宅天下追功上皇专任刑杀以为威断可谓防之失者也伏覩陛下圣徳聪明游心太古将制静宇宙保乂黎人发号施令出于诚慊天下苍生莫不想望圣风冀见神化道徳为政将待于陛下矣且臣闻之圣人出必有驱除葢天人之符应休命也日者东南微孽敢谋乱常陛下顺天行诛罪恶咸服岂非天意欲彰陛下神武之功哉而执事者不察天心以为人意恶其首乱倡祸法合诛屠将息奸源穷其党与遂使陛下大开诏狱重设严刑冀以惩创于天下逆党亲属及其交游有迹涉嫌疑词相逮引莫不穷捕考劾枝蔓蟠挐大或流血小御魑魅至有奸人荧惑乘险相诬纠告疑似冀图爵赏呌于阙下者日有数矣于时朝廷惶惶莫有固志海内倾听以相惊恐赖陛下仁慈悯斯危惧赐以恩诏许其大功已上一切勿论时人获泰谓生再造臣愚窃亦欣然贺陛下圣明得天下之机也不谓议者异见又执前图比者刑狱纷纷复起陛下不深思天意以顺休期尚以督察为理威刑为务使前者之诏不信于人愚臣昧焉窃恐非三皇五帝伐罪吊人之意　伏见诸方告宻囚累百千计大抵所告皆以州为名及其穷竟百无一实陛下仁慈又屈法容之榜诉他事亦为推劾遂使奸恶之党决意相讐睚眦之嫌即称有宻一人被讼百人满狱使者推捕冠葢如市或谓陛下爱一人而害百人天下喁喁莫知宁所　夫大狱一起不能无滥何者刀笔之吏寡识大方断狱能者多在急刻文深网宻则共称至公爰及人主亦谓其奉法于是利在杀人罕能平恕故狱吏相诫以杀为词非憎于人也而利在已故上以希人主之防下以图荣身之利徇利既多则不能无滥滥及良善则滛刑逞矣夫人情莫不自爱其身陛下以此察之岂能无滥也寃人吁嗟感伤和气悖乱羣生疠疫水旱随之则有凶年人既失业则祸乱之心怵焉而生矣　太平之朝务上下乐化不宜乱臣贼子日犯天诛比者大狱增多逆徒滋广愚臣顽昩初谓皆实乃去月十五日陛下特察诏囚李珍等无罪明魏真宰有功召见髙正臣又重推元万顷百僚庆悦皆贺圣明臣乃知亦有无罪之人挂于疎网者陛下务在寛典狱官务在急刑以伤陛下之仁以诬大平之政臣窃私恨之赖陛下又独决天断寛荡羣刑死囚张楚金郭正一弓彭祖王令基等以凶恶之罪特全活朽骨更肉万死再生天地神祗实用同庆何以知之臣伏见去年八月以来天苦霖雨自陛下赦李等罪天朗气晴又九月十八日明堂享防庆云抱日五彩纷郁龙章竟天万品咸欢宇宙同庆又其月二十一日恩勅免楚金等死初有风雨变为景云司刑官属皆所共见臣闻隂惨者刑也阳舒者徳也庆云者佳气也臣伏考之洪范验之六经圣人法天天亦助圣休咎之应必不虚来陛下法天垂仁天助陛下仁化狱吏急法则惨而隂雨陛下赦罪则舒而阳和君臣欢娱则嘉而见庆云天意如此陛下岂不承顺之夫刑者怒也不可以承喜气今又隂雨臣恐过在狱官况陛下明堂之理本以崇徳配天之业不以务刑今垂拱法宫且犹议杀布政衢室而未措刑贱臣顽愚尚疑未可况巍巍大圣光宅天下哉
　　复讐议　先王立礼所以进人也明罚所以齐政也夫枕干讐敌人子之义诛罪禁乱王政之纲然则无义不可以训人乱纲不可以明法故圣人修礼理内饬法防外使夫守法者不以礼废刑居礼者不以法伤义然后能暴乱不作廉耻以兴天下所以直道而行也窃见同州下邽人徐元庆先时父爽为县令赵师韫所杀元庆潜为佣保为其父报讐手刃师韫束身归罪虽古烈者亦何以多诚足以激清名教旁感忍辱义士之靡者也然按之国章杀人者死则国家之画一法也法之不二元庆宜伏辜又按礼经父讐不同天亦国家劝人之教者也教之不茍元庆不宜诛臣闻昔者刑之所生本以遏乱仁之所利葢以崇徳今元庆报父之讐意非乱也行子之道义能仁也仁而无利与乱同诛是曰能刑未可以训元庆之可显宥于此矣然邪由正生理必乱作昔礼防至宻其不胜先王所以明刑本实由此今倘义元庆之节废国之刑将为后图政必多难则元庆之罪不可废也何者人必有子子必有亲亲亲相讐其礼谁救圣人作始必图其终非一朝一夕之故所以全其政也故曰信人之义其政不行且夫以私意而害公法仁者不为以公法而徇私义王道不设元庆之所以仁髙振古义伏当时以其能忘生而徇于徳也今若释元庆之罪以利其生是夺其徳而亏其利非所谓杀身成仁全死无生之节也如臣等所见谓宜正国之法寘之以刑然后旌其闾墓嘉其徽烈可使天下直道而行编之于令永为国典
　　栁宗元駮复讐议　臣伏见天后时有同州下邽人徐元庆者父为县吏赵师韫所杀卒能手刃父讐束身归罪当时谏臣陈子昂建议诛之而旌其闾且请编之于令永为国典臣窃独过之臣闻礼之大本葢以防乱若曰无为贼虐凡为子者杀无赦刑之大本亦防乱也若曰无为贼虐凡为理者杀无赦其本则合其用则异旌与诛莫得而并焉诛其可旌兹谓滥黩刑甚矣旌其可诛兹谓僣坏礼甚矣果以是示于天下传于后代趋义者不知所以向违害者不知所以立以是为典可乎葢圣人之制穷理以定赏罚本情以正襃贬统于一而已矣向使刺谳其诚伪考正其曲直原始而求其端则刑礼之用判然离矣何者若元庆之父不防于公罪师韫之诛独以其私怨奋其吏气虐于非辜州牧不知罪刑官不知问上下冐吁号不闻而能以戴天为大耻枕戈为得礼处心积虑以冲讐人之胸介然自克死而无憾是守礼而行义也执事者宜有慙色将谢之不暇而又何诛焉其或元庆之父不免于罪师韫之诛不愆于法是非死于吏也是死于法其可讐乎讐天子之法而戕奉法之吏是悖鷔凌上也执而诛之所以正邦典而又何旌焉且其议曰人必有子子必有亲亲亲相讐其乱谁救是惑于礼也甚矣礼之所谓讐者葢以寃抑沈痛而号无告也非谓触法陷于大戮而曰彼杀之我乃杀之不议曲直暴寡胁弱而已其非经背圣不亦甚哉周礼调人掌司万人之讐凡杀人而义者令勿讐讐之则死有反救者邦国交讐之又安得亲亲相讐也春秋公羊传曰父不受诛子复讐可也父受诛子复讐此推刃之道复讐不除害若取此以断两下相杀则合于礼矣且夫不忘讐孝也不爱死义也元庆能不越于礼服孝死义是必逹礼而闻道者也夫逹礼闻道之人岂其以王法敌讐者哉而议者反以为戮黩刑坏礼其不可为典明矣请下臣议附于法令断斯狱者不宜以前议从事
　　断刑论　余既为断刑论或者以释刑复于余其辞云云余不得已为之言焉夫圣人之为赏罚者非他所以惩劝者也赏务速而后有劝罚务速而后有惩必曰赏以春夏刑以秋冬而谓之至理者伪也使秋为善必俟春夏而后赏则为善者必怠春为不善者必俟秋冬而后罚则为不善者必懈为善者怠为不善者懈是敺天下之人而入于罪又缓而慢之以滋其懈怠此刑之所以不措也必使为善者不越月逾时而得其赏则人勇而有劝焉为不善者不越月逾时而得其罚则人惧而有惩焉为善者日以有劝为不善者日以有惩是敺天下之人而从善逺罪也敺天下之人而从善逺罪是刑所以措而化所以成也或者务言天而不言人是惑于道者也胡不谋之人心以熟吾道吾道之尽而化矣是苍苍者焉能与吾事而暇知之哉果以为天时之可得顺大和之可得致则全吾道而得之矣全吾道而不得者非所谓大和也是亦必无而已矣又何必枉吾之道曲顺其时以谄是物哉吾固知顺时之得天不如顺人顺道之得天也何也使犯死者自春而穷其辞欲不死不可得贯三木加连锁而致之狱吏大暑数月痒不得搔痹不得摇痛不得摩饥不得时而食渇不得时而饮目不得瞑支不得舒怨号之声闻于里人如是而太和之不伤天时之不逆是亦必无而已矣彼其所宜得者死而已也又若是焉何哉或者乃以雪霜者天之经也雷霆者天之权也非常之罪不时可以杀人之权也当刑者必顺时而杀人之经也是不然夫雷霆雪霜者特一气耳非有心于物者也圣人有物者也春夏之有雷霆也或发而震破巨石裂大木木石岂为非常罪也哉秋冬之有霜雪也举草木而残之草木岂有非常罪也哉彼岂有惩于物也哉彼无所惩则效之者惑也果以为仁必知经智必知权是又未尽于经权之道也何也经也者常也权也者逹经者也皆仁智之事也离之滋惑矣经非权则泥权非经则悖是二者强名也曰当斯之尽矣当也者大中之道也离而为名大中之器用也知经而不知权不知经者也知权而不知经不知权者也偏知而谓之智不智者也偏守而谓之仁不仁者也知经者不以异物害吾道知权者不以常人怫吾虑合之于一而不疑者信于道而已矣且古之所以言天者葢以愚蚩蚩者耳非为聪明睿智者设也或者之未逹不思之甚也
　　韩愈复讐议　子复讐见于春秋见于礼记又见于周官又见诸子史不可胜数未有非而罪之者也最宜详于律而律无其条非阙文也葢以为不许复讐则伤孝子之心而乖先王之训许复讐则人将倚法专杀无以禁止其端矣夫律虽本于圣人然执而行之者有司也经之所明者制有司者也丁宁其义于经而深没其文于律者其意特使法吏一断于法而经术之士得引经而议也周官曰凡杀人而义者令勿讐讐之则死义宜也明杀人而不得其宜者子不得复讐也此百姓之相讐者也公羊传曰父不受诛子复讐可也不受诛者罪不当诛者上施于下之辞非百姓之相杀也又周官曰凡报仇讐者书于士杀之无罪言将复讐必先言于官则无罪也今陛下垂意典章思立定制惜有司之守怜孝子之心亦不自专访议羣下臣愚以为复讐之名虽同而其事各异或百姓相讐如周官所称可议于今者或为官吏所诛如公羊所称不可行于今者又周官所称将复讐先告于士则无罪者若孤稚羸弱抱微志而伺敌人之便恐不能自言于官未可以为断于今也然则杀之与赦不可一例宜定其制曰凡复父讐者事发具其事申尚书省尚书省集议奏闻酌其宜而处之则经无失其防矣谨议
　　周矩为索元礼首按制狱疏　顷者小人告讦习以为常中外诸司人怀茍免姑息台承接强梁非故欲其然规避诬搆耳又推劾之吏皆以深刻为功凿空争能相矜以虐泥耳笼头枷研揳摠折脇籖爪悬发薰鼻卧隣矢溺曾不聊生号为制狱将或累日节食连宵缓间昼夜摇鏁使不得眠号曰宿囚此等既非木石且救目前茍求赊死臣窃听舆议皆称天下太平何苦要反岂反告者尽是英雄以求帝王耶只是不堪楚毒自诬耳何以覈之陛下试取所告状酌其虚实者付令推之微讽动以探其情所推者必上下其手希圣防也愿陛下察之今朝士侧息不安皆以为陛下朝与之宻夕与之讐不可保也闻有追挕与妻子即为死诀故为国者以仁为宗以刑为助周用仁而昌秦用刑而亡此之谓也愿陛下缓刑用仁天下幸甚
