<!-- { "loadSidebar": true } -->
　　郭太字林宗太原界休人也家世贫贱早孤母欲使给事县廷林宗曰大丈夫焉能处斗筲之役乎遂辞就成臯屈伯彦学三年业毕博通坟籍善谈论美音制乃游于洛阳始见河南尹李膺膺大竒之遂相友善于是名震京师后归乡里衣冠诸儒送至河上车数千两林宗唯与李膺同舟而济众宾望之以为神仙焉司徒黄琼辟太常赵典举有道或劝林宗仕进者对曰吾夜观乾象昼察人事天之所废不可支也遂并不应性明知人好奬训士类身长八尺容貌魁伟襃衣博带周游郡国尝于陈梁间行遇巾一角垫时人乃故折巾一角以为林宗巾其见慕皆如此或问汝南范滂曰郭林宗何如人滂曰隠不违亲贞不絶俗天子不得臣诸侯不得友吾不知其它后遭母忧有至孝称林宗虽善人伦而不为危言覈论故宦官擅政而不能伤也及党事起知名之士多被其害唯林宗及汝南袁闳得免焉遂闭门教授弟子以千数建宁元年太傅陈蕃大将军窦武为阉人所害林宗哭之于野恸既而叹曰人之云亡邦国殄瘁瞻乌爰止不知于谁之屋耳明年春卒于家时年四十二四方之士千余人皆来会葬同志者乃共刻石立碑蔡邕为其文既而谓涿郡卢植曰吾为碑铭多矣皆有慙徳唯郭有道无愧色耳其奬援士人皆如所鉴初太始至南州过袁奉髙不宿而去从叔度累日不去或以问太太曰奉髙之器譬之泛滥虽清而易挹叔度之器汪汪若千顷之波澄之不清挠之不浊不可量也已而果然太以是名闻天下后之好事或附益增张故多华辞不经又类卜相之书今録其章章効于事者着之篇末　范晔论曰庄周有言人情险于山川以其动静可识而沈阻难征故深厚之性诡于情貌则哲之鉴惟帝所难而林宗雅俗无所失将其明性特有主乎然而逊言危行终亨时晦恂恂善导使士慕成名虽墨孟之徒不能絶也
　　左原为郡学生犯法见斥郭林宗尝遇诸路为设酒殽以慰之谓曰昔顔涿聚梁甫之巨盗段干木晋国之大驵卒为齐之忠臣魏之名贤蘧瑗顔回尚不能无过况其余乎慎勿恚恨责躬而已原纳其言而去或有讥林宗不絶恶人者对曰人而不仁疾之已甚乱也原后忽更怀忿结客欲报诸生其日林宗在学原愧负前言因遂罢去后事露众人咸谢服焉
　　茅容字季伟陈留人也年四十余耕于野时与等軰避雨树下众皆夷踞相对容独危坐愈恭郭林宗行见之而竒其异遂与共言因请寓宿旦日容杀鸡为馔林宗谓为已设既而以供其母自以草蔬与客同饭林宗起拜之曰卿贤乎哉因劝令学卒以成徳
　　范晔周黄徐姜申屠列传论易曰君子之道或出或处或黙或语孔子称蘧伯玉邦有道则仕邦无道则可卷而怀也然用舍之端君子之所以存其诚也故其行也则濡足垢出身以効时及其止也则穷栖茹菽藏宝以迷国太原闵仲叔者世称节士虽周党之洁清自以弗及也党见其含菽饮水遗以生蒜受而不食建武中应司徒侯霸之辟既至霸不及政事徒劳苦而已仲叔恨曰始嘉命且喜且惧今见明公喜惧皆去以仲叔为不足问邪不当辟也辟而不问是失人也遂辞出投劾而去复以博士征不至客居安邑老病家贫不能得肉日买猪肝一片屠者或不肯与安邑令闻勅吏常给焉仲叔怪而问之知乃叹曰闵仲叔岂以口腹累安邑邪遂去客沛以寿终仲叔同郡荀恁字君大少亦修清节资财千万父越卒悉散与九族隠居山泽以求厥志王莽末匈奴冦其本县广武闻恁名节相约不入荀氏闾光武征以病不至永平初东平王苍为骠骑将军开东阁延俊贤辟而应焉及后朝会显宗戏之曰先帝征君不至骠骑辟君而来何也对曰先帝秉徳以惠下故臣可得不来骠骑执法以检下故臣不敢不至后月余罢归卒于家桓帝时安阳人魏桓字仲英亦数被征其乡人劝之行桓曰夫干禄求进所以行其志也今后宫千数其可损乎廐马万匹其可减乎左右悉权豪其可去乎皆对曰不可桓乃慨然叹曰使桓生行死归于诸子何有哉遂隠身不出若二三子可谓识去就之槩候时而处夫然岂其枯槁茍而已哉葢诡时审己以成其道焉余故列其风流区而载之
　　黄宪字叔度世贫贱父为牛医颍川荀淑至慎阳遇宪于逆旅时年十四淑竦然异之揖与语移日不能去谓宪曰子吾之师表也既而前至袁闳所未及劳问逆曰子国有顔子宁识之乎闳曰见吾叔度邪是时同郡戴良才髙倨傲而见宪未尝不正容及归罔然若有失也其母问曰汝复从牛医儿来邪对曰良不见叔度不自以为不及既覩其人则瞻之在前忽然在后固难得而测矣同郡陈蕃周举常相谓曰时月之间不见黄生则鄙吝之萌复存乎心及蕃为三公临朝叹曰叔度若在吾不敢先佩印绶矣太守王龚在郡礼进贤达多所降致卒不能屈宪郭林宗少游汝南先过袁闳不宿而退进往从宪累日方还或以问林宗林宗曰奉髙之器譬诸泛滥虽清而易挹叔度汪汪若千顷波澄之不清淆之不浊不可量也宪初举孝亷又辟公府友人劝其仕宪亦不拒之暂到京师而还竟无所就年四十八终天下号曰征君　范论曰黄宪言论风防无所传闻然士君子见之者靡不服深逺去玭吝将以道周性全无徳而称乎余曾祖穆侯以为宪隤然其处顺渊乎其似道浅深莫臻其分清浊未议其方若及门于孔氏其殆庶乎故尝著论云
　　徐穉字孺子家贫常自耕稼非其力不食恭俭义让所居服其徳屡辟公府不起时陈蕃为太守以礼请署功曹穉不免之既谒而退蕃在郡不接宾客唯穉来特设一榻去则县之后举有道家拜太原太守皆不就延熹二年尚书令陈蕃仆射胡广等上疏荐穉等曰臣闻善人天地之纪政之所由也诗云思皇多士生此王国天挺俊乂为陛下出当辅弼明时左右大业者也伏见处士豫章徐穉彭城姜肱汝南袁闳京兆韦着颍川李昙徳行纯备着于人聴若使擢登三事协亮天工必能翼宣盛美增光日月矣桓帝乃以安车纁备礼征之并不至帝因问蕃曰徐穉袁闳韦着孰为先后蕃对曰闳生出公族闻道渐训着长于三辅礼义之俗所谓不扶自直不镂自雕至于穉者爰自江南卑薄之域而角立杰出宜当为先穉尝为大尉黄琼所辟不就及琼卒归葬穉乃负粮徒步到江夏赴之设鸡酒薄祭哭毕而去不告姓名时会者四方名士郭林宗等数十人闻之疑其穉也乃选能言语生茅容轻骑追之及于涂容为设饭共言稼穑之事临诀去谓容曰为我谢郭林宗大树将颠非一绳所维何为栖栖不遑宁处及林宗有母忧穉往吊之置生刍一束于庐前而去众怪不知其故林宗曰此必南州髙士徐孺子也诗不云乎生刍一束其人如玉吾无徳以堪之灵帝初欲蒲轮聘穉会卒时年七十二子字季登笃行孝弟亦隠居不仕
　　申屠蟠字子龙九嵗丧父哀毁过礼服除不进酒肉十余年每忌日辄三日不食同郡缑氏女玉为父报雠杀夫氏之党吏执玉以告外黄令梁配配欲论杀玉蟠时年十五为诸生进谏曰玉之节义足以感无耻之孙激忍辱之子不遭明时尚当表旌庐墓况在清聴而不加哀矜配善其言乃为谳得减死论乡人称美之家贫佣为漆工郭林宗见而竒之同郡蔡邕深重蟠及被州辟乃辞让之曰申屠蟠禀气妙性敏心通丧亲尽礼几于毁灭至行美义人所鲜能安贫乐潜味道守真不为燥湿轻重不为穷达易节方之于邕以齿则长以徳则贤后郡召为主簿不行遂隠居精学博贯五经兼明图纬始与济隂王子居同在太学子居临殁以身托蟠蟠乃躬推辇车送丧归乡里遇司从事于河巩之间从事义之为封传防送蟠不肯受投传于地而去事毕还学太尉黄琼辟不就及琼卒归葬江夏四方名豪会帐下者六七千人互相谈论莫有及蟠者唯南郡一生与相酬对既别执蟠手曰君非聘则征如是相见于上京矣蟠勃然作色曰始吾以子为可与言也何意乃相拘教乐贵之徒耶因振手而去不复与言再举有道不就先是京师游士汝南范滂等非讦朝政自公卿以下皆折节下之太学生争慕其风以为文学将兴处士复用蟠独叹曰昔战国之世处士横议列国之王至为拥篲先驱卒有坑儒烧书之祸今之谓矣乃絶迹于梁砀之间因树为屋自同佣人居二年滂等果罹党锢或死或刑者数百人蟠确然免于议论后蟠友人陈郡冯雍坐事系狱豫州牧黄琬欲杀之或劝蟠救雍蟠不肯行曰黄子琰为吾故邪未必合罪如不用吾言虽往何益琬闻之遂免雍罪大将军何进连征不诣进必欲致之使蟠同郡黄忠书劝曰前幕府初开至如先生特加殊礼优而不名申以手笔设几杖之坐经过二载而先生抗志弥髙所尚益固窃论先生髙节有余于时则未也今颍川荀爽载病在道北海郑北面受署彼岂乐羁牵哉知时不可逸豫也昔人之隠遭时则放声灭迹巢栖茹薇其不遇也则裸身大笑被发狂歌今先生处平壤游人间吟典籍袭衣裳事异昔人而欲速蹈其迹不亦难乎孔氏可师何必首阳蟠不荅中平五年复与爽及颍川韩融陈纪等十四人并博士征不至明年董卓废立蟠及爽融纪等复俱公车征唯蟠不到众人咸劝之蟠笑而不应居无几爽等为卓所胁迫西都长安京师扰乱及大驾西迁公卿多遇兵饥室家流散融等仅以身脱唯蟠处乱末终全髙志年七十四终于家
　　范赞曰琛宝可怀贞期难对道茍违运理用同废与其遐栖岂若秽凄凄硕人陵阿穷退韬伏明姿甘是堙暧
　　越嶲太守李文徳素善延笃时在京师谓公卿曰延叔坚有王佐之才奈何屈千里之足乎欲令引进之笃闻乃为书止文徳曰夫道之将废所谓命也流闻乃欲相为求还东观来命虽笃所未敢当吾尝昧爽栉梳坐于客堂朝则诵羲文之易虞夏之书歴公旦之典礼览仲尼之春秋夕则逍遥内阶咏诗南轩百家众氏投间而作洋洋乎其盈耳也涣烂兮其溢目也纷纷欣欣兮其独乐也当此之时不知天之为葢地之为舆不知世之有人己之有躯也虽渐离击筑傍若无人髙凤读书不知暴方之于吾未足况也且吾自束修已来为人臣不陷于不忠为人子不陷于不孝上交不謟下交不渎从此而殁下见先君逺祖可不慙赧如此而不以善止者恐如教羿射者也慎勿迷其本弃其生也
　　陈寔居乡平心率物其有争讼辄求判正晓譬曲直退无怨者至乃叹曰宁为刑罚所加不为陈君所短时嵗荒民俭有盗夜入其室止于梁上寔隂见乃起自整拂呼命子孙正色训之曰夫人不可不自勉不善之人未必本恶习以性成遂至于此梁上君子者是矣盗大惊自投于地稽颡归罪寔徐譬之曰视君状絶不似恶人宜深克已反善然此当由贫困令遗绢二疋自是一县无复盗窃
　　王烈字彦方少师事陈寔以义行称乡里有盗牛者主得之盗请罪曰刑戮是甘乞不使王彦方知也烈闻而使人谢之遗布一端或问其故烈曰盗惧吾闻其过是有耻恶之心既怀耻恶必能改善故以此激之后有老父遗劒于路行道一人见而守之至暮老父还寻得剑怪而问其姓名以事告烈烈使推求乃先盗牛者也诸有争讼曲直将质之于烈或至涂而反或望庐而还其以徳感人若此察孝亷三府并辟皆不就遭黄巾董卓之乱乃避地辽东夷人尊奉之太守公孙度接以昆弟之礼访酬政事欲以为长史烈乃为商贾自秽得免曹操闻烈髙名遣征不至终于辽东年七十八
