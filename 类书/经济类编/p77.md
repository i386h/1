<!-- { "loadSidebar": true } -->
　　吕览义赏篇　春气至则草木产秋气至则草木落产与落或使之非自然也故使之者至物无不为使之者不至物无可为古之人审其所以使故物莫不为用赏罚之柄此上之所以使也其所以加者义则忠信亲爱之道彰乆彰而愈长民之安之若性此之谓教成教成则虽有厚赏严威弗能禁故善教者不以赏罚而教成教成而赏罚弗能禁用赏罚不当亦然奸伪贼乱贪戾之道兴乆兴而不息民之讐之若性戎夷胡貉巴越之民是以虽有厚赏严罚弗能禁郢人之以两版垣也吴起变之而见恶赏罚易而民安乐氐羌之民其虏也不忧其系累而忧其死不焚也皆成乎邪也故赏罚之所加不可不慎且成而贼民昔晋文公将与楚人战于城濮召咎犯而问曰楚众我寡奈何而可咎犯对曰臣闻繁礼之君不足于文繁战之君不足于诈君亦诈之而已文公以咎犯言告雍季雍季曰竭泽而渔岂不获得而明年无鱼焚薮而田岂不获得而明年无兽诈伪之道虽今偷可后将无复非长术也文公用咎犯之言而败楚人于城濮反而为赏雍季在上左右谏曰城濮之功咎犯之谋也君用其言而赏后其身或者不可乎文公曰雍季之言百世之利也咎犯之言一时之务也焉有以一时之务先百世之利者乎孔子闻之曰临难用诈足以却敌反而尊贤足以报徳文公虽不终始足以霸矣赏重则民移之民移之则成焉成乎诈其成毁其胜败天下胜者众矣而霸者乃五文公处其一知胜之所成也胜而不知胜之所成与无胜同秦胜于戎而败乎殽楚胜于诸夏而败乎柏举武王得之矣故一胜而王天下众诈盈国不可以为安患非独外也赵襄子出围赏有功者五人髙赦为首张孟谈曰晋阳之中赦无大功赏而为首何也襄子曰寡人之国危社稷殆身在忧约之中与寡人交而不失君臣之礼者惟赦吾是以先之仲尼闻之曰襄子可谓善赏矣赏一人而天下之为人臣莫敢失礼为六军则不可易北取代东迫齐令张孟谈逾城濳行与魏桓韩康期而击智伯断其头以为觞遂定三家岂非用赏罚当耶
　　当赏篇　民无道知天民以四时寒暑日月星辰之行知天四时寒暑日月星辰之行当则诸生有血气之类皆为得其处而安其产人臣亦无道知主人臣以赏罚爵禄之所加知主主之赏罚爵禄之所加者宜则亲疎逺近贤不肖皆尽其力而以为用矣晋文公反国赏从亡者而陶狐不与左右曰君反国家爵禄三出而陶狐不与敢问其説文公曰辅我以义导我以礼者吾以为上赏教我以善彊我以贤者吾以为次赏排吾所欲数举吾过者吾以为末赏三者所以赏有功之臣也若赏唐国之劳徙则陶狐将为首矣周内史兴闻之曰晋公其霸乎昔者圣王先徳而后力晋公其当之矣秦小主夫人用奄变羣贤不説自匿百姓郁怨非上公子连亡在魏闻之欲入因羣臣与民从郑所之塞右主然守塞弗入曰臣有义不两主公子勉去疾公子连去入翟从焉氏塞菌改入之夫人闻之大骇令吏兴卒奉命曰冦在边卒与吏其始发也皆曰徃击冦中道因变曰非击冦也迎主君也公子连因与卒俱来至雍围夫人夫人自杀公子连立是为献公怨右主然而将重罪之徳菌改而欲厚赏之监突争之曰不可秦公子之在外者众若此则人臣争入亡公子矣此不便主献公以为然故复右主然之罪而赐菌改官大夫赐守塞者人米二十石献公可谓能用赏罚矣凡赏非以爱之也罚非以恶之也用观归也所归善虽恶之赏所归不善虽爱之罚此先王之所以治乱安危也
　　城濮之战晋中军风于泽亡大斾之左旃祁瞒奸命司马杀之以狥于诸侯使茅茷代之师还壬午济河舟之侨先归士防摄右秋七月丙申振旅恺以入于晋献俘授馘饮至大赏征防讨贰杀舟之侨以狥于国民于是大服君子谓文公其能刑矣三罪而民服诗云惠此中国以绥四方不失赏刑之谓也
　　晋文公将伐邺赵衰言所以胜邺文公用之而胜邺将赏赵衰赵衰曰君将赏其末乎赏其本乎赏其末则骑乘者存赏其本则臣闻之郄虎公召郄虎曰衰言所以胜邺遂胜将赏之曰盖闻之子子当赏郄虎对曰言之易行之难臣言之者也公曰子无辞郄虎不敢固辞乃受赏
　　晋文公问于狐偃曰寡人甘肥周于堂巵酒豆肉集于宫壶酒不清生肉不布杀一牛遍为国中一歳之功尽以衣士卒其足以战民乎狐子曰不足文公曰吾弛关市之征而缓刑罚其足以战民乎狐子曰不足文公曰吾民之有丧资者寡人亲使郎中视事有罪者赦之贫穷不足者与之其足以战民乎狐子对曰不足此皆所以慎产也而战之者杀之也民之从公也为慎产也公因而迎杀之失所以为从公矣曰然则何如足以战民乎狐子对曰令无得不战公曰无得不战奈何狐子对曰信赏必罚其足以战公曰刑罚之极安至对曰不辟亲贵法行所爱文公曰善明日令田于圃陆期以日中为期后期者行军法焉于是公有所爱者颠颉后期吏请其罪文公陨涕而忧吏曰请用事焉遂斩颠颉之脊以狥百姓以明法之信也而后百姓皆惧曰君于颠颉之贵重如彼甚也而君犹行法焉况于我则何有矣文公见民之可战也于是遂兴兵东伐原克之伐卫东其亩取五鹿攻阳城虢伐曹南围郑反之陴罢朱围还与荆人战城濮大败荆人返为践土之盟遂城衡雍之义一举而八有功所以然者无他故异物从狐偃之谋假颠颉之脊也
　　下邑之役董安为多赵简子赏之辞固赏之对曰方臣之少也进秉笔替为名命称于前世义于诸侯而主弗志及臣之壮也耆其股肱以从司马苛慝不产及臣之长也端委韠带以随宰人民无二心今臣一旦为狂疾而曰必赏女是以狂疾赏也不如亡趋而出乃释之韩非制分篇　夫凡国博君尊者未甞非法重而可以至乎令行禁止于天下者也是以君人者分爵禄制则法必严以重之夫国治则民安事乱则邦危法重者得人情禁轻者失事实且夫死力者民之所有者也人情莫不出其死力以致其所欲而好恶者上之所致也民者好利禄而恶刑罚上掌好恶以御民力事实不宜失矣然而禁轻事失者刑赏失也其治民不秉法为善也如是则是无法也故治乱之理宜务分刑赏为急治国者莫不有法然而有存有亡亡者其制刑赏不分也治国者其刑赏莫不有分有时以异为分不可谓分至于察君之分独分也是以其民重法而畏禁愿毋抵罪而不敢胥赏故曰不待刑赏而民从事矣是故夫至治之国善以止奸为务是何也其法通乎人情关乎治理也然则去微奸之道奈何其务令之相闚其情者也则使相闚奈何曰盖里相坐而已禁尚有连于己者理不得相闚惟恐不得免有奸心者不令得忘闚者多也如此则慎已而闚彼发奸之密告过者免罪受赏失奸者必诛连刑如此则奸类发矣奸不容细私吿任坐使然也夫治法之至明者任数不任人是以有术之国不用誉而得人之情境内必治任数也亡国使兵公行乎其地而弗能圉禁者任人而无数也自攻者人也攻人者数也故有术之国去言而任法凡畸功之循约者难知过形之于言者难见也是以形赏惑乎贰所谓循约难知者奸功也臣过之难见者失根也循理不见虚功度情诡乎奸根则二者安得无两失也是以虚士立名于内而谈者为畧于外故愚怯勇慧相连而以虚道属俗而容乎世故其法不用而刑罚不加乎僇人如此则刑赏安得不容其贰故实有所至而理失其量量之失非法使然也法定而任慧也释法而任慧者则受事者安得其务务不与事相得则法安得无失而刑安得无烦是以赏罚扰乱邦道差误刑赏之不分白也
　　守道篇　圣王之立法也其赏足以劝善其威足以胜暴其备足以完法治世之臣功多者位尊力极者赏厚情尽者名立善之生如春恶之死如秋故民劝极力而乐尽情此之谓上下相得上下相得故能使用力者自极于权衡而务至于任鄙战士出死而愿为贲育守道者皆懐金石之心以死子胥之节用力者为任鄙战如贲育守为金石则君人者髙枕而守已完矣
　　鳣似虵蚕似蠋人见虵则惊骇见蠋则毛起然而妇人舍蚕而渔者握鳣利之所在则亡其所恶皆为孟贲魏文侯问李克曰为国如何对曰臣闻为国之道食有劳而禄有功使有能而赏必行罚必当文侯曰吾赏罚皆当而民不与何也对曰国其有淫民乎臣闻之曰夺淫民之禄以来四方之士其父有功而禄其子无功而食之出则乘车马衣美裘以为荣华入则修竽瑟钟石之声而安其子女之乐以乱乡曲之教如此者夺其禄以来四方之士此之谓夺淫民也
　　韩昭侯使人藏弊袴侍者曰君亦不仁矣弊袴不以赐左右而藏之昭侯曰非子之所知也吾闻明主之爱一嚬一笑嚬有为嚬而笑有为笑今夫袴岂特嚬笑哉袴之与嚬笑逺矣吾必待有功者故收藏之未有予也越王问于大夫种曰吾欲伐吴可乎对曰可矣吾赏厚而信罚严而必君欲知之何不试焚宫室于是遂焚宫室人莫救之乃下令曰人之救火者死比死敌之赏救火而不死者比胜敌之赏不救火者比降北之罪人涂其体被濡衣而赴火者左三千人右三千人此知必胜之势也吴起为魏武侯西河之守秦有小亭临境吴起欲攻之不去则甚害田者去之则不足以征兵甲于是乃倚一车辕于北门之外而令之曰有能徙此南门之外者赐之上田上宅人莫之徙也及有徙之者还赐之如令俄又置一石赤菽东门之外而令之曰有人能徙此于西门之外者赐之如初人争徙之乃下令大夫曰明日且攻亭有能先登者仕之国大夫赐之上田宅人争趋之于是攻亭一朝而防之
　　越王虑伐吴欲人之轻死也出见怒鼃乃为之式从者曰奚敬于此王曰为其有气故也明年之请以头献王者歳十余人由此观之誉之足以劝人矣一曰越王句践见怒鼃而式之御者曰何为式王曰鼃有气如此可无为式乎士人闻之曰鼃有气王犹为式况士人之有勇者乎是歳人有自刭死以其头献者故越王将复吴而试其教燔台而鼔之使民赴火者赏在火也临江而鼓之使人赴水者赏在水也临战而使人絶头刳腹而无顾心者赏在兵也又况据法而进贤其助甚此矣衞嗣君之时有胥靡逃之魏因为襄王之后治病衞嗣君闻之使人请以五十金买之五反而魏王不予乃以左氏易之羣臣左右谏曰夫以一都买一胥靡可乎王曰非子之所知也夫治无小而乱无大法不立而诛不必虽有十左氏无益也法立而诛必虽失十左氏无害也魏王闻之曰主欲治而不听之不祥因载而徃徒献之
　　唐主李渊败宋老斩之僵尸数里日已暮渊命登城时无攻具将士肉薄而登克之及行赏军吏疑奴应募者不得与良人同渊曰矢石之间不辨贵贱论功之际何有等差宜并从本勲授引见霍邑吏民劳赏如西河选其壮丁使从军关中军士欲归者并授五品散官遣归或谏以官太滥渊曰隋氏吝惜勲赏所以失人心奈何效之且收众以官不胜于用兵乎
　　徳宗以陆贽为考功郎中贽辞曰行罚先贵近而后卑逺则令不犯行赏先卑逺而后贵近则功不遗望先録大劳次编羣品则臣下亦不敢独辞上不许
　　裴垍言于宪宗曰承璀首倡用兵疲弊天下卒无成功陛下纵以旧恩不加显戮岂得全不贬黜以谢天下乎李绛奏曰陛下不责承璀他日复有败军之将何以处之若诛之则同罪异罚彼必不服若释之则谁不保身而玩冦乎上即罢承璀中尉中外相贺
