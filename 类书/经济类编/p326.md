<!-- { "loadSidebar": true } -->
　　骠骑将军霍去病为人少言不泄有气敢任武帝尝欲教之孙吴兵法对曰顾方略何如耳不至学古兵法天子为治第令骠骑视之对曰匈奴未灭无以家为也由此上益重之然少而侍中贵不省士其从军天子为遣太官赍数十乘既还重车余弃梁肉而士有饥者其在塞外卒乏粮或不能自振而骠骑尚穿城蹋鞠事多此类自四年军后三年卒天子悼之子嬗少武帝爱之幸其壮而将之
　　晋羊祜归自江陵务修徳信以懐吴人每交兵刻日方战不为掩袭之计将帅有欲进谲计者辄饮以醇酒使不得言祜出军行吴境刈谷为粮皆计所侵送绢偿之每防众江沔游猎尝止晋地若禽兽先为吴人所伤而为晋兵所得者皆送还之于是吴边人皆悦服祜与陆抗对境使命常通抗遗祜酒祜饮之不疑抗疾求药于祜祜以成药与之抗即服之人多谏抗抗曰岂有酖人羊叔子哉抗告其边戍曰彼专为徳我专为暴是不战而自服也各保分界而已无求细利
　　唐宗以朔方节度使王忠嗣兼河东节度使忠嗣少以勇敢自负及镇方面专以持重安边为务常曰太平之将但当抚循训练士卒而已不可疲中国之力以邀功名有漆弓百五十斤常贮之橐中以示不用军中日夜思战忠嗣多遣谍人伺其间隙见可胜然后兴师故出必有功既兼两道节制自朔方至云中边陲数千里要害之地悉列置城堡斥地各数百里边人以为自张仁亶之后将帅皆不及
　　王忠嗣以部将哥舒翰为大斗军副使李光弼为河西兵马司翰本突骑施别部酋长光弼契丹王楷洛之子也皆以勇略为忠嗣所重每嵗积石军麦熟吐蕃辄来获之无能御者翰先伏兵于其侧虏至断其后夹击之无一人得返自是不敢复来宗欲使忠嗣攻吐蕃石堡城忠嗣上言石堡险固吐蕃举国守之非杀数万人不能克臣恐所得不如所亡不如厉兵秣马俟其有衅然后取之上意不快将军董延光请行上命忠嗣分兵助之忠嗣不得已奉诏而不尽如其所欲李光弼曰大夫以多杀士卒之故不欲成延光之功虽迫于制书实夺其谋也何以知之今以数万众授之而不立重赏士卒安肯为之尽力乎然此天子之意也彼无功必归罪于大夫大夫何爱数万段帛不以杜其谗口乎忠嗣曰今以数万之众争一城得之不足以制敌不得亦无害于国故忠嗣不欲为之忠嗣今受责天子不过以将军归宿衞其次不过黔中上佐忠嗣岂以数万人之命易一官乎光弼曰大夫能行古人之事非光弼所及也郭子仪为上将拥彊兵程元振鱼朝恩谗谤百端诏书一纸征之无不即日就道由是谗谤不行尝遣使至田承嗣所承嗣西望拜之曰此膝不屈于人若干年矣李灵曜据汴州作乱公私物过汴者皆留之惟子仪物不敢近遣兵衞送出境校中书令考凡二十四月入俸钱二万缗私产不在焉府库珍货山积家人三千人八子七壻皆为朝廷显官诸孙数十人每问安不能尽辩颔之而已仆固懐恩李懐光浑瑊辈皆出麾下虽贵为王公常頥指役使趋走于前家人亦以仆视之天下以其身为安危者殆三十年功葢天下而主不疑位极人臣而众不疾穷奢极欲而人不非之年八十五而终其将佐至大官为名臣者甚众
　　宪宗以韩为诸军都统亦欲倚贼自重不愿淮西速平时李光顔战最力欲结之举大梁城索得一美妇人容色絶世遣使遗之光顔乃大飨将士谓使者曰战士数万皆弃家逺来冒犯白刃光顔何忍独以声色自娱悦乎因流涕坐者皆泣乃即席厚赠使者并妓返之曰为光顔多谢相公光顔以身许国誓不与逆贼同戴日月死无贰矣
　　王叡将略篇　炙毂子曰昔祝其之防仲尼云夫有文徳者必有武备遂斩莱人头足异处故曰文武之道未坠于地是以古之儒者服逢掖之衣顶章甫之冠佩环玦负櫑劒近代文儒耻言兵事茍或议及则佥谓之凶人今以翠华去酆镐黄屋轸尧心率土之滨莫宁啓处方可论兵粗议将略矣且自罹乱以来儒道既息武弁是崇然而将帅多以勇力争强少有精练兵机而懐谋策者所谓以强凌弱以众暴寡迭相吞噬适足以涂炭生灵搆怨结祸夫兵之成败在将帅之器能各有限剂须定等差淮隂侯与汉高祖论綘灌以下用兵多少信曰陛下不过将十万众所谓能将将不能将兵夫高祖之雄才大略尚如此况其下哉楚子玉贤大夫也亦不能越三百乘是以王翦能将六十万而李牧不能二十万此方见将帅才器之大小也凡为将料敌之情伪而后决策制胜须知彼帅之能否乃操我之所长假如韩信能设伏走我则奔逐不逺从袭不及白起能攻城野战则当深沟高垒以挫其锐俾蜂虿无所施其毒螫虎狼不能逞其爪牙本谋既壊伺其大隙而击之因变其正以待敌整衡轴以攻险兵法曰始如处女敌人开戸后如脱兎敌不及距此兵之要也司马宣王曰诸葛孔明志大而不见机多谋而少决好兵而无权虽提卒十万已堕吾计中破之必矣及郑褒亦能知毌丘俭好谋而不达事情文钦勇而无筭至俭兵败皆如其言又潘濬见樊伷为武昌从事与州人设馔十余度自起比至日中可得知以兵五千足以擒之果在濬度内汉王谓魏大将栢直口尚乳臭不能当韩信谓骑将冯敬不能当灌婴谓歩将项它不能当曹参吾无患矣乃使韩灌曹三将军果大破之后魏高祖宏曰青齐之兵可以礼遇徐兖之卒理须义抚斯测度将卒之明验也今之将帅多不自量其才器又不知彼之短长卒尔合战卒然求胜犹聚卵以击山驱羊而鬭虎欲期弭兵静乱不亦难哉帝王宜开英鉴审将帅之器量文武之才则崇勲大业庶几可立夫宰制山河剸割疆宇举大纲则易定滋苛细则难安故子房佐汉画大谋六七件遂定天下孔明剙蜀决沉机二三策遽成鼎峙英雄之大略将帅之宏规也安危之机存亡之要审诸将略可见征焉后唐龙武都虞柴克宏再用之子也沈黙好施不事家产虽典宿衞日与宾客博奕饮酒未尝言兵时人以为非将帅才至是请效死行陈其母亦表称克宏有父风可为将唐主乃以为右武衞将军使救常州时唐精兵悉在江北克宏所将数千人皆羸老李征古复以铠仗之朽蠧者给之克宏诉于征古慢骂之众皆愤恚克宏恬然至润州征古遣使召克宏以朱匡业代之冀谓克宏君但前战吾当论奏乃表克宏才略可以成功常州危在旦莫不宜中易主将克宏引兵径趋常州征古复遣使召之克宏曰吾计日破贼汝来召吾必奸人也命斩之使者曰受李枢宻而来克宏曰李枢宻来吾亦斩之乃船以幕匿甲士其中袭吴越营大破之斩首万级
　　楚王殷遣六军使袁诠副使王环监军马希瞻将水军击荆南高季兴以水军逆战希瞻夜匿战舰数十于港中诘旦合战出战舰横击之季兴大败进逼江陵季兴请和乃还殷让环不遂取荆南环曰江陵在中朝及吴蜀之间四战之地也宜存之以为吾扞蔽殷悦环毎战身先士卒与众同甘苦尝置鍼药于座右战罢索伤者于帐前自傅治之士卒环麾下者相贺曰吾属得死所矣故所向有功
　　后汉史肇为人沈毅寡言御众严整将校小不从命立挝杀之士卒所过犯民田及系马于树者皆斩之军中惕息莫敢犯令故所向必克帝自晋阳安行入洛及汴兵不血刃皆肇之力也
　　皇甫遇与濮州刺史慕容彦超将数千骑前觇契丹至邺都遇契丹数万遇等且战且却至榆林店契丹大至二将谋曰吾属今走死无遗矣乃止布阵自午至未力战百余合相杀伤甚众遇马毙步战其仆杜知敏以所乗马授之战稍解顾知敏已为契丹所擒遇曰知敏义士不可弃也与彦超跃马入陈取知敏而还俄而契丹继出新兵来战二将曰吾属势不可走以死报国耳日且暮安阳诸将怪觇兵不还审琦即引骑兵出将救之从恩曰虏众猥至尽吾军恐未足以当之公往何益审琦曰成败天也万一不济当共受之借使虏不南来坐失皇甫大帅吾属何顔以见天子遂逾水而进契丹解遇等乃得还
　　宋郭进从征泽路迁洺州防御使充西山巡检御下严毅太祖遣戍卒必谕之曰汝辈谨奉法我犹贷汝郭进杀汝矣尝有军校自西山诣汴诬讼进不法事宋主诘知其情送进令杀之防北汉来伐进语其人曰汝敢论我信有胆气今贳汝罪汝能掩杀敌兵当即荐汝如败可自投河东其人踊跃赴战大致克捷进即以闻乞还其职宋主从之
　　太祖闻蜀兵乱凡使者至各令陈王全斌等不法事因尽得其状乃皆征还以其初立功不欲属吏但令中书问状全斌等具伏黩货杀降之罪遂责降全斌崇义节度留后崔彦进昭化节度留后王仁赡右衞大将军以刘光义等廉谨并进爵秩复召吕余庆参知政事仁赡等厯诋诸将冀以自免独曰清亷畏慎不负陛下者曹彬一人耳彬之还也槖中惟图书衣衾又能戢下于是赏彬特优彬入谢曰诸将皆获罪臣不敢奉诏太祖曰卿有茂功又不矜伐惩劝国之常典可无逊　彬疾真宗临问因询契丹事宜彬对曰太祖英武定天下犹经营和好帝曰此事朕当屈节为天下苍生然须执纲纪存大体即乆逺之利也又问以后事对曰臣无事可言臣子璨玮材器皆堪为将帝问其优劣对曰璨不如玮及卒帝哭之恸赠中书令追封济阳王谥武惠彬在朝廷未尝忤防亦未尝言人过失位兼将相不以等威自异遇士大夫于途必引车避之不名下吏每白事必冠而后见居官俸入给宗族无余积君子谓彬仁恕清慎能保功名守法度为宋良将第一
　　潘美既败于飞狐议引兵护云应寰朔吏民内徙时耶律斜轸已陷寰州兵势甚盛杨业欲避其锋但领兵出大石路直入石竭谷护军王侁等以为畏懦欲从鴈门北川中而往业不可侁曰君侯素号无敌今逗挠不战得非有他志乎业曰业非避死葢时有未利徒杀士卒而功不立今君责业以不死当为诸公先乃引兵自石跌路趋朔州将行泣谓美曰此行必不利业太原降将分当死上不之杀宠以连帅授之兵柄非纵敌不击葢欲伺便以立尺寸功报国家耳今诸君责业避敌尚敢自爱乎因指陈家谷口曰诸君幸于此张步兵彊弩以相援也业转战当至此可夹击之不然无遗类矣美遂与侁帅麾下阵于谷口斜轸闻业且至遣副部署萧达兰伏兵于路业至斜轸拥众为战势业麾帜而进斜轸佯败伏兵四起斜轸还兵前战业大败退趋狼牙村侁自寅至巳不得业报使人登托逻台望之无所见以为契丹败走欲争其功即领兵离谷口美不能制乃缘交河西南而进行二十里闻业败即麾兵却走贺懐浦败没业且战且行自午至暮果至谷口望见无人拊膺大恸再率麾下力战身被数十创士卒殆尽犹手刃数十百人马重伤不能进匿深林中耶律实迪望见袍影射之业堕马被擒其子延玉死焉业因太息曰上遇我厚期讨贼捍边以报而反为奸臣所廹致王师败绩何面目求活耶乃不食三日死业既败麾下尚百余人业谓曰汝等各有父母妻子与我俱死无益也可走还报天子众感激皆战死无一生还者于是云应朔州及诸城将吏闻业悉弃城走斜轸复陷其地事闻帝深痛惜诏赠业太尉削美三任除侁名
