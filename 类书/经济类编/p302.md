<!-- { "loadSidebar": true } -->
　　魏陈琳檄呉将校部曲文　尚书令荀彧告江东诸将校部曲及孙权宗亲中外盖闻祸福无门唯人所召夫见机而作不处凶危上圣之明也临事制变困而能通智者之虑也渐渍荒沈往而不反愚之蔽也是以大雅君子于安思危以逺咎悔小人临祸怀佚以待死亡二者之量不亦殊乎孙权小子未辨菽麦要领不足以膏齐斧名字不足以洿简墨譬犹鷇卵始生翰毛而便陆梁放肆顾行吠主谓为舟楫足以距皇威江湖可以逃灵诛不知天网设张以在纲目爨镬之鱼期于消烂也若使水而可恃则洞庭无三苗之墟子阳无荆门之败朝鲜之垒不刋南越之旌不拔昔夫差承阖庐之逺迹用申胥之训兵栖越防稽可谓强矣及其抗衡上国与晋争长都城屠于勾践武卒散于黄池终于覆灭身罄越军及呉王濞骄恣屈强猖猾始乱自以兵强国富势临京城太尉帅师甫下荥阳则七国之军瓦解氷泮濞之骂言未絶于口而丹徒之刃以陷其胷何则天威不可当而悖逆之罪重也且江湖之众不可恃也自董卓作乱以迄于今将三十载其间豪杰纵横熊据虎跱彊如二袁勇如吕布跨州连郡有威有名十有余辈其余锋捍特起鹯视狼顾争为枭雄者不可胜数然皆伏鈇婴钺首腰分离云散原燎罔有孑遗近者闗中诸将复相合聚续为叛乱阻二华据河渭驱率羌胡齐锋东向气髙志逺似若无敌丞相秉越鹰扬顺风烈火元戎啓行未鼔而破伏尸千万流血漂樐此皆天下所共知也是后大军所以临江而不济者以韩约马超逋逸迸脱走还凉州复欲鸣吠逆贼宋建僭号河首同恶相救并为唇齿又镇南将军张鲁负固不恭皆我王诛所当先加故且观兵旋斾复整六师长驱西征致天下诛偏将涉陇则建约枭夷旍首万里军入散闗则羣氐率服王侯豪帅奔走前驱进临汉中则平阳不守十万之师土崩鱼烂张鲁逋窜走入巴中怀恩悔过委质还降巴夷王朴胡賨邑侯杜濩各帅种落共举巴郡以奉王职钲鼓一动二方俱定利尽西海兵不钝锋若此之事皆上天威明社稷神武非徒人力所能立也圣朝寛仁覆载允信允文大啓爵命以示四方鲁及胡濩皆享万户之封鲁之五子各受千室之邑胡濩子弟部曲将校为列侯将军以下千有余人百姓安堵四民反业而建约支属皆为鲸鲵超之妻孥焚首金城父母婴孩覆尸许市非国家钟祸于彼降福于此也逆顺之分不得不然夫击鸟先高攫鸷之势也牧野之威孟津之退也今者枳棘翦扞戎夏以清万里肃齐六师无事故大举天师百万之众与匈奴南单于呼完厨及六郡乌桓丁令屠各湟中羌僰霆奋席卷自夀春而南又使征西将军夏侯渊等率精甲五万及武都氐羌巴汉锐卒南临汶江搤据庸蜀江夏襄阳诸军横截湘沅以临豫章楼船横海之师直指呉防万里尅期五道并入权之期命于是至矣丞相衔奉国威为人除害元恶大憝必当枭夷至于枝附叶从皆非诏书所特禽疾故毎破灭强敌未尝不务在先降后诛拔将取才各尽其用是以立功之士莫不翘足引领望风响应昔袁术僭逆王诛将加则庐江太守刘勲先举其郡还归国家吕布作乱师临下邳张辽侯成率众出降还讨眭固薛洪樛尚开城就化官渡之役则张郃高奂举事立功后讨袁尚则都督将军马延故豫州刺史隂防射声校尉郭昭临阵来降围守邺城则将军苏游反为内应审配兄子开门入兵既诛袁谭则幽州大将焦触攻逐袁熙举县来服凡此之辈数百人皆忠壮果烈有智有仁悉与丞相参图画策折冲讨难芟敌搴旗静安海内岂轻举措也哉诚乃天啓其心计深虑逺审邪正之律明可否之分勇不虚死节不茍立屈伸变化唯道所存故乃建邱山之功享不訾之禄朝为仇虏夕为上将所谓临难知变转祸为福者也若夫説诱甘言怀宝小恵泥滞茍且没而不觉随波漂流与熛俱灭者亦甚众多吉凶得失岂不哀哉昔嵗军在汉中东西悬隔合肥遗守不满五千权亲以数万之众破败奔走今乃欲当御雷霆难以冀矣夫天道助顺人道助信事上之谓义亲亲之谓仁盛孝章君也而权诛之孙辅兄也而权杀之贼义残仁莫斯为甚乃神灵之逋罪下民所同雠辜雠之人谓之防贼是故伊挚去夏不为伤徳飞廉死纣不可谓贤何者去就之道各有宜也丞相深惟江东旧徳名臣多在载籍近魏叔英秀出高峙著名海内虞文绣砥砺清节耽学好古周泰明当世儁彦徳行修明皆宜膺受多福保艾子孙而周盛门户无辜被戮遗类流离湮没林莽言之可为怆然闻魏周荣虞仲翔各绍堂构能负析薪及呉诸顾陆旧族长者世有高位当报汉徳显祖扬名又诸将校孙权婚亲皆我国家良宝利器而并见驱迮雨絶于天有斧无柯何以自济相随颠没不亦哀乎盖鳯鸣高冈以逺罻罗贤圣之徳也鸋鴂之鸟巢于苇苕苕折子破下愚之惑也今江东之地无异苇苕诸贤处之信亦危矣圣朝开旷荡重惜民命诛在一人与众无忌故设非常之赏以待非常之功乃霸夫烈士奋命之良时也可不勉乎若能翻然大举建立元勲以膺显禄福之上也如其未能笇量大小以存易亡亦其次也夫系蹄在足则猛虎絶其蟠蝮蛇在手则壮士断其节何则以其所全者重所弃者轻若乃乐祸怀宁迷而忘复闇大雅之所保背先贤之去就忽朝阳之安甘折苕之末日忘一日以至覆没大兵一放玉石俱碎虽欲救之亦无及已故今往购募爵赏科条如左檄到详思至言如诏律令东魏使军司杜弼檄梁纳侯景　皇家垂统光配彼天唯彼呉越独阻声教元首怀止戈之心上宰薄兵车之命遂解絷南冠喻以好睦虽嘉谋长筭爰自我始罢战息民彼获其利侯景竖子自生猜贰逺托闗陇依凭奸伪逆主定君臣之分伪相结兄弟之亲岂曰无恩终成难养俄而易虑亲寻干戈衅暴恶盈侧首无托以金陵逋逃之薮江南流寓之地甘辞卑礼进孰图身诡言浮説抑可知矣而伪朝大小幸灾忘义主荒于上臣蔽于下连结奸恶断絶邻好征兵保境纵盗侵国葢物无定方事无定势或乘利而受害或因得而更失是以呉侵齐境遂得句践之师赵纳韩地终有长平之役矧乃鞭挞疲民侵轶徐部筑垒拥川舍舟徼利是以援枹秉麾之将拔距投石之士含怒作色如赴私雠彼连营拥众依山傍水举螳螂之斧被蛣蜣之甲当穷辙以待轮坐积薪以候燎及锋刃暂交埃尘且接已亡防弃戈土崩瓦解掬指舟中衿甲鼓下同宗异姓缧绁相望曲直既殊强弱不等获一人而夫一国见黄雀而忘深穽智者所不为仁者所不向诚既往之难逮犹将来之可追侯景以鄙俚之夫遭风云之会位班三事邑啓万家揣身量分久当止足而周章向背离披不已夫岂徒然意亦可见彼反授之以利器诲之以慢藏使其势得容奸时堪乗便今见南风不竞天亡有征老贼奸谋将复作矣然推坚彊者难为功摧枯朽者易为力计其虽非孙呉猛将燕赵精兵犹是久涉行陈曽习军旅岂同剽轻之师不比危脆之众拒此则雄气不足攻彼则为势有余终恐尾大于身踵麤于股倔强不掉狼戾难驯呼之则反速而舋小不征则叛迟而祸大防应遥望廷尉不肯为臣自据淮南亦欲称帝但恐楚国亡猨祸延林木城门失火殃及池鱼横使江淮士子荆扬人物死亡矢石之下夭折雾露之中彼梁主操行无闻轻险有素射雀论功荡舟称力年既老矣耄又及之政防民流礼崩乐壊加以用舎乖方废立失所矫情动俗饰智惊愚毒螫满懐妄敦戒业躁竞盈胷谬治清浄灾异降于上怨讟兴于下人人厌苦家家思乱履霜有渐坚冰且至传险躁之风俗任轻薄之子孙朋党路开兵权在外必将祸生骨肉衅起腹心强弩冲城长戈指阙徒探雀鷇无救府藏之虚空请熊蹯讵延晷刻之命外崩中溃今实其时鹬蚌相持我乗其便方使骏骑追风精甲辉日四七并列百万为羣以转石之形为破竹之势当使钟山渡江青葢入洛荆棘生于建业之宫麋鹿游于姑苏之馆但恐革车之所轥轹劒骑之所蹂践梓于焉倾折竹箭以此摧残若呉之王孙蜀之公子归欵军门委命下吏当即授客卿之秩时特加骠骑之号凡百君子勉求多福其后梁室祸败皆如弼言
　　宋刘讨桓檄　夫成败相因理不常泰狡焉肆虐或遇圣明自我大晋屡遘阳九隆安以来皇家多故贞良弊于豺狼忠臣碎于虎口逆臣桓敢肆陵慢阻兵荆郢肆暴都邑天未忘难凶力寔繁逾年之间遂倾皇祚主上播越流幸非所神器沈辱七庙毁坠虽是夏后之罹浞豷有汉之遭莽卓方之于兹未足为逾自簒逆于今歴载弥年亢旱人不聊生士庶疲于转输文武困于版筑室家分析父子乖离岂唯大东有杼轴之悲标梅有顷筐之怨而已哉仰观天文俯察人事此而可有孰为可亡凡在有心谁不枙腕裕等所以叩心泣血不遑啓处者也是故夕寐宵兴奨忠烈潜构﨑岖过于履虎乗机奋发义不图全辅国将军刘毅广武将军
　　何无忌镇北主簿孟昶兖州主簿魏咏之宁逺
　　将军刘道规龙骧参军刘藩振威将军檀凭之
　　等忠烈断金精贯白日荷戈俟奋志在毕命益
　　州刺史毛璩万里齐契扫定荆楚江州刺史郭
　　昶之奉迎主上宫于寻阳镇北将军王元徳等并率部曲保据石头扬武将军诸葛长人収集义士已据歴阳征虏参军庾赜之等潜相连结以为内应同力恊契所在蠭起即目斩伪徐州刺史安成王修青州刺史义众既集文武争先咸谓不有一统则事无以缉裕辞不获命遂总军要庶上凭祖宗之灵下罄义夫之节翦馘逋逆荡清京华公侯诸君或世树忠贞或身荷爵宠而并俛睂猾竖无由自效顾瞻周道宁不吊乎今日之举良其防也裕以虚薄才非古人受任于既頽之运契接于已替之机丹忱未宣感慨愤激望霄汉以永懐眄山川以増伫投檄之日神驰贼庭
　　书问【十九则】
　　汉公孙为国士所推上为贤良国人邹长倩以其家贫少自资致乃解衣裳以衣之释所着冠履以与之又赠以刍一束素丝一襚扑满一枚书题遗之曰夫人无幽显道在则为尊虽生刍之贱也不能脱落君子故赠君生刍一束诗人所谓生刍一束其人如玉五丝为防倍防为升倍升为缄倍缄为纪倍纪为緵倍緵为防皆自少之多自微至着士之立功勲效名节亦复如之勿以小善不足修而不为也故赠君素丝一防扑满者以土为器以蓄钱具其有入窍而无出窍满则扑之土麄物也钱重货也入而不出积而不散故扑之士有聚敛而不能散者将有扑满之败可不诫欤故赠君扑满一枚猗嗟盛欤山川阻修加以风露次卿足下勉作功名窃在下风以俟嘉誉
