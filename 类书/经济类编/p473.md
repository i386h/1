<!-- { "loadSidebar": true } -->
　　宋赵普论彗星　臣伏覩御批劄子云所为妖星谪见引证古今莫知所措自旦及暮莫敢遑寜臣等伏捧真踪同承圣旨兢惶战惧各不胜任其间老臣最负深过三十年之重位但愧叨尘一千载之明君将何辅弼沗列三台之首慙无一德之长自知政术踈遗寜免妖星谪见被苦者无由披诉偷安者不敢指陈虽众议以明知奈皇情而莫恻隠蔽之咎惟臣最多甘俟严诛仰期待罪今则人心颇鬰上象自差起狂夫思乱之谋生丑虏犯邉之计天时人事不比寻常唯有今年倍须保防伏审陛下初知妖异亲谕德音便欲遍与恩泽优加赏赐既一言之善须增百福之祥全由惠物之心必有变灾之望才经旬朔似有改移窃闻司天台内妄陈邪佞之言深惑圣明之听惟云妖异合灭契丹臣窃虑俱是谄谀未明真伪乞加询问须见实情乞问司天台内所有前件奏未委按何经典臣今将所按经典逐件进呈伏望陛下亲赐看详便知可否臣闻五星二十八宿与五岳四凟皆在中国不在四夷而又尚书尧曰万方有罪罪在朕躬岂可谓契丹封疆不属万方之数臣今老迈岂会隂阳惟将正理防详以前书证验三坟五典必可依凭今録到故事五件谨分折如后　一按汉书天文志及诸书云岁星辰见东方行疾则不见不见则变为妖星石氏云搀枪为天棓又曰彗星所为扫星也其本类星其末类彗也小者数寸长或竟天彗状如箒亦为孛孛然如粉絮形状虽异其殃一也皆是逆乱防悖非常恶气之所生也见则为兵为患除旧布新之状不有大乱必有大兵天下合谋暗闭不明破军流血死人如麻哭声遍天下干戈并出四夷来侵余灾不尽下为水旱饥疫防恶之事不可具载又云凡闗天象变异下方必有灾殃如人脏腑有疾亦先形于靣色象不虚发惟圣德可以消除　一按左传云齐有彗星齐侯使禳之晏子曰无益也只取诬焉天道不谄不二其命若之何禳之且天之有彗以除秽也君无秽德有何禳焉若德之秽禳之无益也诗云惟此文王小心翼翼昭事上帝聿怀多福厥德不囘以受方国君无违德方国将至何患于彗诗曰我无所监夏后及商用乱之政民卒流亡若德回政乱民将流亡祝史之为无能补也公説乃止其后齐国果有田氏簒夺之祸　一按晋书天文志魏文帝黄初六年五月壬戌荧惑入太白一按蜀记魏文帝问黄权曰天下三分鼎立何地为正对曰当验天文即可知也往昔荧惑守心而文帝崩矣吴蜀无事此其验也　一按梁书武帝大通元年荧惑犯南斗梁武帝跣足下殿走以厌之是年后魏孝明帝崩武帝叹曰索虏亦应天道　一按唐书云髙宗总章元年四月有彗星见于五车上避正殿减常膳令内外五品以上各上封事极言得失许敬宗上言星虽孛而光芒小此此非国不足上劳圣虑请御正殿复常膳髙宗不従敬宗又曰星孛而东北王师问罪此髙丽将灭之徴上曰我为万国之主岂得推过于小蕃哉二十日而星灭右具如前今检寻故事闻达宸聪冀将师古之文聊
　　证顺情之説伏望陛下勤求理道独出前王虽然彗星呈妖自有皇天辅德臣所愿者除旧布新之事专乞陛下亲行变灾为福之祥乃为陛下已有如此则商髙宗之桑谷遂至中兴周武王之资财须行大赉伏望陛下防承天戒大慰物情明施旷荡之恩更保延长之祚盖缘凡闗世事否泰相逐倚伏盈虚岂能常定圣朝开国三十年国富兵强近古无比诸方僭伪并受驱除无一国不亡无一人敢敌可谓鞭挞宇宙震慑华夷若非圣德神功终恐兆民未泰战争劳役寜有了期虽哲后修仁本意固无于亏缺而羣生造业随缘有近于感招傥时运以相逢于圣贤而不免尧水汤旱乃是明徴臣又窃闻陛下自覩星文深劳帝念转积动天之德思覃及物之恩则知多难兴王传闻于往昔殷忧啓圣实见于当今可谓何福不生何灾不灭臣今诚恳思达冕旒仍须靣具数呈不敢形于翰墨伏恨言词蹇澁气力衰羸步履犹艰未任拜跪自従发动多有风涎如或一息不来便忧一词难措以兹情抱实有感伤乞于闲暇之时伏望畧赐宣唤贵将微细皆具奏闻兼缘臣久负过因此合寻陈首伏以臣谬将鄙拙虚受恩荣既不能致主安民又不能除奸殄寇叨据秉钧之任忽招如彗之妖方抱耻于朝廷实难安于禄位伏况前代每逢灾变必先册免三公今遇盛时乞行严宪明加黜责用激忠良臣无任负愧怀悚战惧兢惶待罪之至
　　京师旱蝗仁宗谓辅臣曰方岁旱而飞蝗百姓何罪罹此黙祷上帝愿归罪躬余靖等言灾异之来实由人事阙失今陛下既有引过之言达于天地神祗伏乞必践其言必行其实专听断揽威权号令信于人恩泽及于下则灾异消和气应矣
　　京师大雨平地涌水坏官私庐舍漂人民畜产不可胜计是日英宗御崇政殿宰相而下朝参者十数人而已诏开西华门以泄宫中积水水奔激东殿侍班屋皆摧没人畜皆溺死官为葬祭其无主者千五百八十人下诏责躬求言且命罢晏减膳祷于山川司马光上防畧云陛下即位以来灾异甚众日有黒子江淮之水或溢或涸去夏霖雨涉秋不止老弱流离积尸成丘今夏疫疠大作弥数千里秋又未获暴雨大至都城之内道路乗桴官府民居覆没殆尽死于压溺者不可胜纪陛下安得不侧身恐惧思其所以致此者乎又曰先帝擢陛下众人之中升为天子惟以一后数公主托陛下而梓宫在殡已失太后欢心长公主数人屏居闲宫此陛下所以失人心之始也又曰凡百奏请不肯与夺知人之贤不能举知人不肖不能去知事之非不能改知事之是不能従此天子所以重失望也又曰台谏天子之耳目其有所言当以圣意察其是非不宜一付之大臣帝嘉纳之
　　刘敞论灾异　臣伏以圣王所甚畏事者莫如天所甚听用者莫如民是故观天意于灾祥察民情于谣俗因灾祥以求治之得失原谣俗以知政之善否诚少留意则皆粲然矣前古贤圣之君莫不循此以导其下忠信之臣莫不缘此以讽其上上下相饬而自天祐之窃见朝廷每有吉应嘉瑞则公卿称贺至于灾异非常可怪之事则寂然莫有言者虽归美将顺臣子之常操而于儆戒吁俞理似未尽陛下复不自延问以求天意恐非所谓小心翼翼昭事上帝聿怀多福者也臣愚以谓五经灾异之説最深最切设四方所上竒物怪变妖孽沴疾有非常可疑者宜使儒学之臣据经义传时事以言若其言是可以当天意若其言非足以广圣聪如近日雨雪骤寒人有冻死者此亦灾变之一端矣惟聪明睿智忧深思逺顺时防微不可不虑也臣忝近列愚不能通古今切观近世商髙宗周成王畏天威享福祚之益诚愿陛下留意于此臣不胜区区
　　救日论　春秋左传曰二至二分日有食之不为灾又曰非正阳之月不鼓臣以为过矣夫圣王所甚畏而事者莫如天天神之最着而明者莫如日日者众阳之宗人君之表也日有食之天子则伐鼓于社诸侯则伐鼓于朝非慕为迂濶而涂民耳目也明其隂侵阳柔乗刚臣蔽君妻凌夫逆德之渐不可长也如是则奚救奚不救奚畏奚不畏哉丘明之言使谀臣依以谄其君邪臣资以固其身臣请辨之幽王之诗曰十月之交朔日辛夘日有食之亦孔之丑周之十月则二分已安在其不为灾者欤夏书曰乃季秋月朔辰弗集于房瞽奏鼓啬夫驰庶人走夏之季秋非正阳也安在其不鼓者欤由此观之日食之必可畏必当救也无所疑矣夫谄谀奸邪之臣出则朋党比周以遂其私入则诐伪欺防以济其欲固日夜无须臾之间惟恐君之觉已也日有食之是将喜焉庸肯斥言灾异以儆于上哉是以或至于夷陵而犹不寤鲁季孙汉张禹是也昔者季孙意如之专鲁知日食之为伤其君而不忧也卒逐昭公张禹之事汉知日食之为害国而不告也卒成王氏呜呼变所従来微矣为人上者可不察哉可不察哉
　　叔輙论　叔輙哭日食叔孙昭子讥曰叔輙将死矣非所哭也呜呼叔孙昭子不知言者乎夫昭公弱君也享国乆矣季氏强臣也能专其政所树置非亲戚则党与也一臣君不得使焉一民君不得有焉赏罚违于众而形势敓于外子家驹达于人者也闭其口而禄仕矣梓慎达于天者也诡辞不敢正言矣是以叔輙知日食之忧必将及君欲陈则不见信欲黙则不能已欲谋则逼于祸欲随则失其守发愤噎而无与谁语故慷慨感激至于号咷也设使昭公因而感悟听用其谋援忠直退奸邪破朋党之蔽禁彊僭之臣鲁可复兴岂独长守其贵哉当是之时仲尼圣人也而生鲁国顔冉之徒仁人也四方归之举而用焉以谋三桓易矣然而遂不觉悟长恶养防不及五年奔走失国寄于干侯终身愁孤従此观之岂不可大哀而恸哭乎此乃叔輙之所以感也夫忠国之君子明于礼义而陋于知人心人固未易知也易曰书不尽言言不尽意夫言而书之以谓详矣而犹曰不尽而况乎未始书之未始言之者哉此叔輙所以见讥于当世狂而不信者也嗟夫
　　徽宗时黒见于禁中初元丰末尝有物大如席夜见寝殿上而神宗崩元符末又见哲宗崩至大观间渐昼见政和以来大作每出若列屋摧倒之声其形仅丈余彷佛如黒气防之不大了了气之所及腥血四洒又或变人形或为驴昼夜出无时多在掖庭及内殿习以为常人亦不大怖又洛阳府畿内忽有物如人或如犬其色正黒不辨眉目始夜则掠小儿食之后虽白昼入人家为患所至喧然不安谓之黒汉有力者执鎗自卫亦有托以作过者二年乃息
　　元世祖时彗出紫微垣忧之夜召博果宻入禁中问所以消天变之道博果宻曰风雨自天而至则栋宇以待之江河为地之限人则舟楫以通之天地有所不能者人则为之此人所以与天地参也且父母怒人子不敢疾怨起敬起孝故易曰君子以恐惧修省诗曰敬天之怒三代圣王克谨天戒鲜有不终汉文之世同日山崩者二十有九日食地震频岁有之善用此道天亦悔祸海内乂安此前代之鉴也愿陛下法之因诵文帝日食求言诏帝悚然曰此言深合朕意可复诵之遂论説至四鼓乃罢
　　仁宗时夜疾风电雹成纪县北山南移至西河川次日再移平地突出土阜髙者二三丈陷没民居监察御史马祖常言山不动之物今而动焉由在野有当用不用之贤在官有当言不言之佞故致然尔
