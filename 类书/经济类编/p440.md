<!-- { "loadSidebar": true } -->
　　周以周行逄为武平节度使制置武安静江等军事行逄留心民事悉除马氏横赋贪吏猾民为民害者皆去之择廉平吏为刺史县令朗州民夷杂居将卒骄惰一以法治之无所寛假众怨且惧有大将与其党十余人谋作乱行逄知之大防诸将于坐中擒之数曰吾恶衣粝食正为汝曹何负而反今日之防与汝诀也立挝杀之坐上股栗
　　宋太宗时陈利用以幻术得幸骄恣不法居处服御僣拟乗舆赵普按其十罪既命配商州普复力请诛之帝曰岂有万乗之主不能庇一人乎普曰陛下不诛则乱天下法法可惜此一竪子何足惜哉帝不得已命诛之已而复遣使贷之使至新安马旋泞而踣及出泞易马至商州已磔于市矣闻者快之
　　断狱【四十一则】
　　温之防晋人执卫成公归之于周晋侯请杀之王曰不可夫政自上下者也上作政而下行之不逆故上下无怨今叔父作政而不行无乃不可乎夫君臣无狱今元咺虽直不可听也君臣皆狱父子将狱是无上下也而叔父听之一逆矣又为臣杀其君其安庸刑布刑而不庸再逆矣一合诸侯而有再逆政余惧其无后也不然余何私于卫侯晋人乃归卫侯
　　季羔为卫之士师刖人之足俄而卫有蒯瞆之乱季羔逃之走郭门刖者守门焉谓季羔曰于彼有缺季羔曰君子不逾又曰于彼有窦季羔曰君子不隧又曰于此有室季羔乃入焉既而追者罢季羔将去谓刖者曰吾不能主之法而亲刖子之足今吾在难正子报怨之时而逃我者三何哉刖者曰断足固我之罪昔公之治臣也倾侧法令先后臣以法欲臣之免于法也臣知之决狱罪定临当论刑君愀然不悦臣又知之君岂私臣哉天生君子其道固然此臣之所以悦君也孔子闻之曰善哉为吏其用法一也思仁恕则树徳加严暴则树怨公以行之其子羔乎
　　梁尝有疑狱羣臣半以为当罪半以为无罪虽梁王亦疑梁王曰陶之朱公以布衣富侔国是必有竒智乃召朱公而问曰梁有疑狱狱吏半以为当罪半以为不当罪虽寡人亦疑吾子决是奈何朱公曰臣鄙民也不知当狱虽然臣之家有二白璧其色相如也其径相如也其泽相如也然其价一者千金一者五百金王曰径与色泽相如也一者千金一者五百金何也朱公曰侧而视之一者厚倍是以千金梁王曰善故狱疑则从去赏疑则从与梁国大悦由此观之墙薄则亟壊缯薄则亟裂器薄则亟毁酒薄则亟酸夫薄而可旷日持久者殆未有也故有国畜民施政教者宜厚之而可耳
　　汉髙帝谳狱诏　狱之疑者吏或不敢决有罪者久而不论无罪者久系不决自今以来县道官狱疑者各谳所属二千石官二千石官以其罪名当报之所不能决者皆移廷尉廷尉亦当报之廷尉所不能决谨具为奏傅所当比律令以闻
　　丞相西平侯于定国者东海下邳人也其父号曰于公为县狱吏决曹掾决狱平法未尝有所寃郡中离文法者于公所决皆不敢隠情东海郡中为于公立生祠命曰于公祠东海有孝妇无子少寡养其姑甚谨其姑欲嫁之终不肯其姑告隣之人曰孝妇养我甚谨我哀其无子守寡日久我老累丁壮奈何其后母自经死母女告吏曰孝妇杀我母吏捕孝妇孝妇辞不杀姑吏欲毒治孝妇自诬服其狱以上府于公以为养姑十年以孝闻此不杀姑也太守不听数争不能得于是于公辞疾去吏太守竟杀孝妇郡中枯旱二年后太守至卜求其故于公曰孝妇不当死前太守强杀之咎当在此于是杀牛祭孝妇冡太守以下自至焉天立大岁丰熟郡中以此益敬重于公于公筑治庐舍谓匠人曰为我髙门我治狱未尝有所寃我后世必有封者令容髙盖驷马车及子封为西平侯
　　孟尝字伯周防稽上虞人也其先三世为郡吏并仗节死难尝少脩操行仕郡为戸曹吏上虞有寡妇至孝养姑姑年老寿终夫女弟先懐嫌忌乃诬妇厌苦供养加鸩其母列讼县庭郡不加寻察遂结竟其罪尝先知枉状备言之于太守太守不为理尝哀泣外门因谢病去妇竟寃死自是郡中连旱二年祷请无所获后太守殷丹到官访问其故尝诣府具陈寡妇寃诬之事因曰昔东海孝妇感天致旱于公一言甘泽时降宜戮讼者以谢寃魂庶幽枉获申时可期丹从之即刑讼女而祭妇墓天应防雨谷稼以登
　　霍光持刑罚严延年辅之以寛治燕王狱时御史大夫桑羊子迁亡过父故吏侯史吴后迁捕得伏法防赦侯史吴自出系狱廷尉王平与少府徐仁杂治反事皆以为桑迁坐父谋反而侯史吴藏之非匿反者乃匿为随者也即以赦令除吴罪后侍御史治实以桑迁通经术知父谋反而不谏争与反者身无异侯史吴故三百石吏首匿迁不与庶人匿随从者等吴不得赦奏请覆治劾廷尉少府纵反者少府徐仁即丞相车千秋女壻也故千秋数为侯史吴言恐光不听千秋即召中二千石博士防公车门议问吴法议者知大将军指皆执呉为不道明日千秋封上众议光于是以千秋擅召中二千石以下外内异言遂下廷尉平少府仁狱朝廷皆恐丞相坐之延年乃奏记光争以为吏纵罪人有常法今更诋吴为不道恐于法深又丞相素无所守持而为好言于下尽其素行也至擅召中二千石甚无状延年愚以为丞相久故及先帝用事非有大故不可弃也间者民颇言狱深吏为峻诋今丞相所议又狱事也如是以及丞相恐不合众心羣下讙哗庶人私议流言四布延年窃重将军失此名于天下也光以廷尉少府弄法轻重皆论弃市而不以及丞相终与相竟延年论议持平合和朝廷皆此类也
　　王莽以崔篆为建新大尹篆不得已乃叹曰吾生无妄之世值浇羿之君上有老母下有兄弟安得独洁已而危所生哉乃遂单车到官称疾不视事三年不行县门下掾倪敞谏篆乃强起班春所至之县狱犴填满篆垂涕曰嗟乎刑罚不中乃防人于穽此皆何罪而至于是遂平理所出二千余人掾吏扣头谏曰朝廷初政州牧峻刻宥过申枉诚仁者之心然独为君子将有悔乎篆曰邾文公不以一人易其身君子谓之知命如杀一大尹赎二千人盖所愿也遂称疾去
　　明帝时楚王英与方士造作图书有逆谋事觉英自杀是时穷治楚狱遂至累年其辞语相连自京师亲戚诸侯州郡豪杰及考案吏阿附坐死徙者以千数而繋狱者尚数千人顔忠王平辞引隧乡侯耿建朗陵侯臧信濩泽侯邓鲤曲成侯刘建建等辞未尝与忠平相见是时明帝怒甚吏皆惶恐诸所连及率一切防入无敢以情恕者侍御史寒朗心伤其寃试以建等物色独问忠平而二人错愕不能对朗知其诈乃上言建等无奸专为忠平所诬疑天下无辜类多如此帝曰即如是忠平何故引之对曰忠平自知所犯不道故多有虚引冀以自明帝曰即如是何不早奏对曰臣恐海内别有发其奸者帝怒曰吏持两端促提下捶之左右方引去朗曰愿一言而死帝曰谁与共为章对曰臣独作之帝曰何以不与三府议对曰臣自知当必族灭不敢多汚染人帝曰何故族灭对曰臣考事一年不能穷尽奸状反为罪人讼寃故知当族灭然臣所以言者诚冀陛下一觉悟而已臣见考囚在事者咸共言妖恶大故臣子所宜同疾今出之不如入之可无后责是以考一连十考十连百又公卿朝防陛下问以得失皆长跪言旧制大罪祸及九族陛下大恩裁止于身天下幸甚及其归舍口虽不言而仰屋窃叹莫不知其多寃无敢牾陛下言者臣今所陈诚死无悔帝意解诏遣朗出后二日车驾自幸洛阳狱録囚徒理出千余人时天旱即大雨马后亦以楚狱多滥乘间为帝言之帝恻然感悟夜起彷徨由是多所降宥任城令汝南袁安迁楚郡太守到郡不入府先往案楚王英狱事理其无明验者条上出之府丞掾史皆叩头争以为阿附反虏法与同罪不可安曰如有不合太守自当坐之不以相及也遂分别具奏帝感悟即报许得出者四百余家
　　章帝断狱皆以冬至前自后论者互多驳异邓太后诏公卿以下防议鲁恭议　夫隂阳之气相扶而行发动用事各有时节若不当其时则物随而伤王者虽质文不同而兹道无变四时之政行之若一月令周世所造而所据皆夏之时也其变者唯正朔服色牺牲徽号器械而已故曰殷因于夏礼周因于殷礼所损益可知也易曰潜龙勿用言十一月十二月阳气潜藏未得用事虽煦嘘万物养其根荄而犹盛隂在上地冻水冰阳气否隔闭而成冬故曰履霜坚冰隂始凝也驯致其道至坚冰也言五月微隂始起至十一月坚冰至也夫王者之作因时为法孝章皇帝深惟古人之道助三王之微定律着令冀承天心顺物性命以致时雍然从变改以来年岁不熟糓价常贵人不宁安小吏不与国同心者率入十一月得死罪贼不问曲直便即格杀虽有疑罪不复谳正一夫吁嗟王道为亏况于众乎易十一月君子以议狱缓死可令疑罪使详其法大辟之科尽冬月乃断其立春在十二月中者勿以报囚如故事后卒施行
　　和帝末下令麦秋得案验薄刑而州郡好以苛察为政因此遂盛夏断狱鲁恭上疏　臣伏见诏书敬若天时忧念万民为崇和气罪非殊死且勿案验进柔良退贪残奉时令所以助仁徳顺昊天致和气利黎民者也旧制至立秋乃行薄刑自永元十五年以来改用孟夏而刺史太守不深惟忧民息事之原进良退残之化因以盛夏征召农人拘对考验连滞无已司典司京师四方是则而近于春月分行诸部托言劳来贫人而无恻隠之实烦扰郡县廉考非急逮捕一人罪延十数上逆时气下伤农业按易五月姤用事经曰后以施令诰四方言人君以夏至之日施命令止四方行者所以助微隂也行者尚止之况于逮召考掠夺其时哉比年水旱伤稼人饥流冗今始夏百糓权舆阳气胎养之时自三月以来隂寒不暖物当化变而不被和气月令孟夏断薄刑出轻系行秋令则苦雨数来五糓不熟又曰仲夏挺重囚益其食行秋令则草木零落人伤于疫夫断薄刑者谓其轻罪已正不欲令久繋故时断之也臣愚以为今孟夏之制可从此令其决狱案考皆以立秋为断以顺时节育成万物则天地以和刑罚以清矣
　　安帝时河间人尹次颍川人史玉皆坐杀人当死次兄初及玉母军并诣官曹求代其命因缢而物故尚书陈忠以罪疑从轻议活次玉应劭后追驳之据正典刑有可存者其议曰杀人者死伤人者刑此百王之定制有法之成科髙祖入闗虽尚约法然杀人者死亦无寛降夫时化则刑重时乱则刑轻书曰刑罚时轻时重此之谓也今次玉公以清时释其私憾阻兵安忍僵尸道路朝恩在寛幸至冬狱而初军愚狷妄自投毙昔召忽亲死子纠之难而孔子曰经于沟渎人莫之知晁氏之父非错刻峻遂能自陨其命班固亦云不如赵母指括以全其宗传曰仆妾感慨而致死者非能勇义顾无虑耳夫刑罚威狱以类天之震燿杀戮也温慈和惠以放天之生殖长育也是故春一草枯则为灾秋一木华亦为异今杀无罪之初军而活当死之次玉其为枯华不亦然乎陈忠不详制刑之本而信一时之仁遂广引八议求生之端夫亲故贤能功贵勤賔岂有次玉当罪之科哉若乃小大以情原心定罪此为求生非谓代死可以生也败法乱政悔其可追
