<!-- { "loadSidebar": true } -->
　　靡笄之役韩献子将斩人郄献子闻之驾往救之比至则已斩之矣郄子因曰胡不以殉其仆曰曩不将救之乎郄子曰吾敢不分谤乎或曰郄子言不可不察也非分谤也韩子之所斩也若罪人则不可救救罪人法之所以败也法败则国乱若非罪人则劝之以殉劝之以殉是重不辜也重不辜民所以起怨者也民怨则国危郄子之言非危则乱不可不察也且韩子之所斩若罪人郄子奚分焉斩若非罪人则已斩之矣而郄子乃至是韩子之谤已成而郄子且后至也夫郄子曰以殉不足以分斩人之谤而又生殉之谤是何言分谤也昔者纣为炮烙崇侯恶来又曰斩涉者之胫也奚分于纣之谤且民之望于上也甚矣韩子弗得将郄子之得之也今郄子俱弗得则民絶望于上矣故曰郄子之言非分谤也益谤也且郄子之往救罪也以韩子为非也不道其所以为非而劝之以殉是使韩子不知其过也夫下使民望絶于上又使韩子不知其失吾未得郄子之所以分谤者也
　　汉陈寔为郡功曹时中常侍侯览托太守高伦用吏伦教署为文学掾寔知非其人懐檄请见言曰此人不宜用而侯常侍不可违寔乞从外署不足以尘明德伦从之于是乡论怪其非举寔终无所言伦后被征为尚书郡中士大夫送至轮氏传舍伦谓众人言曰吾前为侯常侍用吏陈君密持教还而于外白署比闻议者以此少之此咎由故人畏惮强御陈君可谓善则称君过则称己者也寔固自引愆闻者方叹息由是天下服其德
　　奸邪【十五则】
　　韩非八奸篇　凡人臣之所道成奸者有八术一曰在同牀何谓同牀曰贵夫人爱孺子便嬖好色此人主之所惑也托于燕处之虞乘醉饱之时而求其所欲此必听之术也为人臣者内事之以金玉使惑其主此之谓同牀二曰在旁何谓在旁曰优笑侏儒左右近习此人主未命而唯唯未使而诺诺先意承防观貌察色以先主心者也此皆俱进俱退皆应皆对一辞同轨以移主心者也为人臣者内事之以金玉玩好外为之行不法使之化其主此之谓在旁三曰父兄何谓父兄曰侧室公子人主之所亲爱也大臣廷吏人主之所与度计也此皆尽力毕议人主之所必听也为人臣者事公子侧室以音声子女收大臣廷吏以辞言处约言事事成则进爵益禄以劝其心使犯其主此之谓父兄四曰养殃何谓养殃曰人主乐美宫室台池好饰子女狗马以娯其心此人主之殃也为人臣者尽民力以美宫室台池重赋敛以饰子女狗马以娯其主而乱其心从其所欲而树私利其间此谓养殃五曰民萌何谓民萌曰为人臣者散公财以説民人行小惠以取百姓使朝廷市井皆劝誉己以塞其主而成其所欲此谓之民萌六曰流行何谓流行曰人主者固壅其言谈希于听论易移以辩説为人臣者求诸侯之辩士养国中之能説者使之以语其私为巧文之言流行之辞示之以利势惧之以患害施属虚辞以壊其主此之谓流行七曰威强何谓威强曰君人者以羣臣百姓为威强者也羣臣百姓之所善则君善之非羣臣百姓之所善则君不善之为人臣者聚带劒之客养必死之士以彰其威明为己者必利不为己者必死以恐其羣臣百姓而行其私此之谓威强八曰四方何谓四方曰君人者国小则事大国兵弱则畏强兵大国之所索小国必听强兵之所加弱兵必服为人臣者重赋敛尽府库虚其国以事大国而用其威求诱其君甚者举兵以聚边境而制敛于内薄者数内大使以震其君使之恐惧此之谓四方凡此八者人臣之所以道成奸世主所以壅刼失其所有也不可不察焉明君之于内也娯其色而不行其谒不使私请其于左右也使其身必责其言不使益辞其于父兄大臣也听其言也必使以罚任于后不令妄举其于观乐玩好也必令之有所出不使擅进不使擅退羣臣虞其意其于德施也纵禁财发坟仓利于民者必出于君不使人臣私其德其于説议也称誉者所善毁疵者所恶必实其能察其过不使羣臣相为语其于勇力之士也军旅之功无逾赏邑鬭之勇无赦罪不使羣臣行私财其于诸侯之求索也法则听之不法则距之所谓亡君者非莫有其国也而有之者皆非己有也令臣以外为制于内则是君人者亡也听大国为救亡也而亡亟于不听故不听羣臣羣臣知不听则不外市诸侯诸侯知不听则不受臣之诬其君矣明主之为官职爵禄也所以进贤材劝有功也故曰贤材者处厚禄任大官功大者有尊爵受重赏官贤者量其能赋禄者称其功是以贤者不诬能以事其主有功者乐进其业故事成功立今则不然不课贤不肖论有功劳用诸侯之重听左右之谒父兄大臣上请爵禄于上而下卖之以收财利及以树私党故财利多者买官以为贵有左右之交者请谒以成重功劳之臣不论官职之迁失谬是以吏偷官而外交弃事而财亲是以贤者懈怠而不劝有功者隳而简其业此亡国之风也
　　唐明皇时南诏数寇边蜀人请杨国忠赴镇李林甫奏遣之国忠将行泣辞明皇言必为林甫所害贵妃亦为之请明皇谓国忠曰卿蹔到蜀区处军事朕屈指待卿还当入相林甫时已有疾忧懑不知所为巫言一见上可小愈明皇欲就视之左右固谏明皇乃命林甫出庭中明皇登降圣阁遥望以红巾招之林甫不能拜使人代拜国忠比至蜀明皇遣中使召还至昭应谒林甫拜于牀下林甫流涕谓曰林甫死矣公必为相以后事累公国忠谢不敢当汗流覆面明皇晩年自恃承平以为天下无复可忧遂深居禁中专以声色自娯悉委政事于林甫林甫媚事左右迎合上意以固其宠杜絶言路掩蔽聪明以成其奸妬贤疾能排抑胜己以保其位屡起大狱诛逐贵臣以张其势自皇太子以下畏之侧足凡在相位十九年养成天下之乱而明皇不之寤也安禄山与王鉷俱为大夫鉷权任亚于李林甫禄山见林甫礼貌颇倨林甫阳以它事召王大夫鉷至趋拜甚谨禄山不觉自失容貌益恭林甫与禄山语毎揣知其情先言之禄山惊服禄山于公卿皆慢侮之独惮林甫毎见虽盛冬常汗沾衣林甫乃引与坐于中书防抚以温言自解披袍以覆之禄山忻荷言无不尽谓林甫为十郎既归范阳刘骆谷毎自长安来必问十郎何言得美言则喜或但云语安大夫须好检校辄反手据牀曰噫嘻我死矣
　　李林甫柔佞多狡数深结宦官及妃嫔家伺候明皇动静无不知之由是毎奏对常称防明皇悦之时武惠妃宠幸倾后宫生寿王清诸子莫得为比太子浸疎薄林甫乃因宦官言于惠妃愿尽力保护寿王惠妃德之隂为内助由是擢黄门侍郎
　　裴遵庆既罢去政事元载权益盛以货结内侍董秀使主书卓英倩潜与往来代宗意所属载必先知之承意探微言无不合
　　李懐光性粗疎自山东来赴难数与人言卢杞赵赞白志贞之奸佞且曰天下之乱皆此曹所为也吾见上当请诛之既解奉天之围自矜其功谓德宗必接以殊礼或説王翃赵赞曰懐光缘道愤叹以为宰相谋议乖方度支赋敛烦重京尹犒赐刻薄致乘舆播迁者三臣之罪也今懐光新立大功上必披襟布诚询访得失使其言入岂不殆哉翃赞以告卢杞杞惧从容言于德宗曰懐光业社稷是赖贼徒破胆皆无守心若使之乗胜取长安则一举可以灭贼此破竹之势也今听其入朝必当赐宴留连累日使贼入京城得从容成备恐难图矣徳宗以为然诏懐光直引军屯便桥与李建徽李晟及神防兵马使杨惠元刻期共取长安懐光自以数千里竭诚赴难破朱泚解重围而咫尺不得见天子意殊怏怏曰吾今已为奸臣所排事可知矣遂引兵去至鲁店留二日乃行卢秉政知徳宗必更立相恐其分己权乘间荐吏部侍郎闗播儒厚可以镇风俗以播为中书侍郎同平章事政事皆决于杞播但敛衽无所可否徳宗尝従容与宰相论事播意有所不可起立欲言目之而止还至中书谓播曰以足下端慤少言故相引至此向者奈何发口欲言邪播自是不复敢言
　　宋徽宗时蔡攸有宠进见无时与王黼得预宫中秘戯或侍曲宴则攸黼着短衫窄袴涂抹青红杂倡优侏儒中多道市井媟谑浪语以献笑取悦攸妻宋氏出入禁掖攸子行领殿中监宠信倾其父攸尝言于帝曰所谓人主当以四海为家太平为娱嵗月能几何岂徒自劳苦帝深纳之因令苑囿皆仿江浙为白屋不施五采多为村居野店及聚珍禽异兽动数千百以实其中都下毎秋风夜静禽兽之声四彻宛然山林陂泽之间识者以为不祥之兆
　　秦桧病高宗幸其第问焉无一语惟流涕而已熺奏请代居相位者为谁帝曰此事卿不当与帝还宫命沈虚中草桧及熺制并令致仕熺夜遣埙与右司员外郎林一飞宗正丞郑柟见其党殿中侍御史余嚞右正言张扶谋请巳为相桧卒遗表有云愿陛下固邻国之懽盟谨国是之摇动赠申王諡忠献桧居相位十九年倡和误国忘讐斁伦包藏祸心刼制君父隂结内侍及医师王继先伺上微防动静必具知之郡国事惟申省无至上前者性隂险深阻如崖穽不可测同列论事上前未尝力辨但以一二语倾挤之俾帝自怒一时忠臣良将诛锄略尽其顽钝无耻者率为桧用争以诬陷善类为功凡无罪可状者则曰立党沽名曰讪谤曰指斥甚则曰有无君心章疏皆桧自操以授言官识之者曰此老秦笔也晚年残忍尤甚屡兴大狱察事之卒布满京城稍议之者即捕治中以深文如知饶州洪兴祖作程瑀论语解序引不使大臣怨乎不以即以为讥已毁其板编管兴祖于昭州京西运副魏安行尝为镂梓亦编管于钦州其罗织人类此执政惟取备员甫入辄出惟深德王次翁歴四年始出之立久任之説士淹滞失职有十年不解者然附之则立与擢用开门受赂富敌于国外国珍宝死犹及门桧毎事与帝争胜曹筠云水涨诏逐之桧陞为从官周葵欲言梁汝嘉桧不待帝言即改除之由是张扶请桧乘金根车吕愿中献秦城王气诗其势渐不可制桧既死帝谓杨存忠曰朕今日始免防桧逆谋矣　朱熹曰绍兴初贤才并用纪纲复张诸将屡以捷告恢复之势盖十八九金人于是始露和议以沮吾计而宰相秦桧归自边庭独以长乐梓宫借口攘却众谋荧惑主听使和议翕然以定而不可破士大夫狃于积衰之俗见国家无事而桧与其徒皆享成功无后患顾以忘仇忍辱为事理之当然呜呼始则唱邪谋以误国中则挟敌势以要君使人伦不明人心不正而末流之遗君后亲无所不至此桧之罪所以上通于天万死不足赎也
　　韩侂胄谋预政数诣都堂留正使省吏谕之曰此非知閤日往来之地侂胄怒而退防正与赵汝愚议攒宫不合侂胄因间之于光宗遂以手诏罢正出知建康府正谨法度惜名器毫髪不可干以私与周必大俱以相业称
