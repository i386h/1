<!-- { "loadSidebar": true } -->
　　宋石介恠说二　三才位焉各有常道反厥常道则谓之恠矣夫三光代明四时代终天之常道也日月为薄蚀五星为彗孛可恠也夫五岳安焉四渎流焉地之常道也山为之崩川为之竭可恠也夫君南靣臣北面君臣之道也父坐子立父子之道也而臣抗于君子敌于父可恠也夫中国圣人之常治也四民之所常居也衣冠之所常聚也而缁衣把鉢不士不农不工不商坐食者半邹鲁可恠也夫中国道徳之所治也礼乐之所施也五常之所被也而汗漫不经之教行焉妖诞幻惑之说满焉可恠也夫天子七庙诸侯五庙大夫三庙士二庙庶人祭于寝所以不忘孝也而忘而祖废而祭去事祅神之鬼可恠也夫法施于民则祀之以死勤事则祀之以劳定国则祀之能御大灾则祀之能捍大患则祀之契能殖百糓祀以为稷后土能平九州祀以为社帝喾尧舜禹汤文武有功烈于民者及夫日月星辰民所瞻仰也山林川谷丘陵民所取财也非此族也不在祀典而老观佛寺徧满天下可怪也人君见一日蚀一星缩一风雨不调顺一草木不生殖则能知其为天地之怪也乃避寝减膳彻乐恐惧责已脩徳以禳除焉彼其灭君臣之道绝父子之亲弃道徳悖礼乐裂五常迁四民之常居毁邹鲁之衣冠去祖宗而祀祅神汗漫不经之教行妖诞幻惑之说满则反不知为怪既不能禳除之又崇奉焉时人见一狐媚一鹊噪一枭鸣一雉入则能知其为人之怪也乃啓呪祈祭以厌胜焉彼其孙其子其父其母忘而宗祖去而父母离而常业裂而常服习夷鬼则反不知其怪既厌胜之又尊异焉愈可怪也甚矣中国之多怪也人不为怪者几少矣噫一日蚀一星缩则天为之不明一山崩一川竭则地为之不宁释老之为怪也千有余年矣中国蠧壊亦千有余年矣不知更千余年释老之为怪也如何中国之蠧壊也如何尧舜禹汤文武周公孔子不生吁　或曰天下不谓之怪子谓之怪今有子不谓怪而天下谓之怪请为子而言之可乎曰奚其为怪也曰昔杨翰林欲以文章为宗于天下忧天下未尽信己之道于是盲天下人目聋天下人耳使天下人目盲不见有周公孔子孟轲扬雄文中子吏部之道使天下人耳聋不闻有周公孔子孟轲扬雄文中子吏部之道俟周公孔子孟轲扬雄文中子吏部之道灭乃发其盲开其聋使天下唯见己之道唯闻己之道莫知其他今天下有杨亿之道四十年矣今人欲反盲天下人目聋天下人耳使天下人目盲不见有杨亿之道使天下人耳聋不闻有杨亿之道俟杨亿道灭反发其盲开其聋使目唯见周公孔子孟轲扬雄文中子吏部之道耳唯闻周公孔子孟轲扬雄文中子吏部之道周公孔子孟轲杨雄文中子吏部之道尧舜禹汤文武之道也三才九畴五常之道也反厥常则为怪矣夫书则有尧舜典皋陶益稷谟禹贡箕子之洪范诗则有大小雅周颂商颂春秋则有圣人之经易则有文王之繇周公之爻夫子之十翼今杨亿穷研极态缀风月弄花草滛巧侈丽浮华纂组刑锼圣人之经破碎圣人之言离析圣人之意蠧蚀圣人之道使天下不为书之典谟禹贡洪范诗之雅颂春秋之经易之繇爻十翼而为杨亿之穷研极态缀风月弄花草滛巧侈丽浮华纂组其为怪大矣是人欲去其怪而就于无怪今天下反谓之怪而怪之呜呼
　　医【八则】
　　晋平公有疾秦景公使医龢视之出曰疾不可为也是谓逺男而近女惑以生蛊非鬼非食惑以防志良臣不生天命不佑若君不死必失诸侯赵文子闻之曰武从二三子以佐君为诸侯盟主于今八年矣内无苛慝诸侯不二子胡曰良臣不生天命不祐对曰自今之谓龢闻之曰直不辅曲明不规闇摇木不生危松柏不生埤吾子不能谏惑使至于生疾又不自而宠其政八年之谓多矣何以能乆文子曰医及国家乎对曰上医医国其次疾人固医官也文子曰子称蛊何实生之对曰蛊之慝谷之飞实生之物莫伏于蛊莫嘉于谷谷兴蛊伏而章明者也故食谷者昼选男徳以象谷明宵静女徳以伏蛊慝今君一之是不飨谷而食蛊也是不昭谷明而皿蛊也夫文虫皿为蛊吾是以云文子曰君其几何对曰若诸侯服不过三年不服不过十年过是晋之殃也是嵗赵文子卒诸侯叛晋十年平公薨
　　医扁鹊见秦武王武王示之病扁鹊请除左右曰君之病在耳之前目之下除之未必已也将使耳不聪目不明君以告扁鹊扁鹊怒而投其石曰君与知之者谋之而与不知者败之使此知秦国之政也则君一举而亡国矣
　　扁鹊见齐桓侯立有间扁鹊曰君有疾在腠理不治将恐深桓侯曰寡人无疾扁鹊出桓侯曰医之好利也欲治不疾以为功居十日扁鹊复见曰君之疾在肌肤不治将深桓侯不应扁鹊出桓侯不恱居十日扁鹊复见曰君之疾在肠胃不治将深桓侯不应扁鹊出桓侯又不恱居十日扁鹊复见望桓侯而还走桓侯使人问之扁鹊曰疾在腠理汤熨之所及也在肌肤鍼石之所及也在肠胃大剂之所及也在骨髓司命之所无奈何也今在骨髓臣是以无请也居五日桓侯体痛使人索扁鹊扁鹊已逃之秦矣桓侯遂死使圣人预知防能使良医得蚤从事则疾可己身可活也人之所病病疾多而医之所病病道少故病有六不治骄恣不论于理一不治也轻身重财二不治也衣食不能适三不治也隂阳并藏气不定四不治也形羸不能服药五不治也信巫不信医六不治也有此一者则重难治也
　　扁鹊过赵赵王太子疾而死鹊造宫门曰吾闻国中卒有壤土之事得无有急乎中庶子之好方者应之曰然王太子疾而死扁鹊曰入言郑毉秦越人能活太子中庶子难之曰吾闻上古之为毉者曰苖父苗父之为毉也以菅为席以刍为狗北靣而祝发十言耳诸扶而来者举而来者皆平复如故子之方能如此乎扁鹊曰不能又曰吾闻中古之为毉者曰愈柎愈柎之为毉也搦脑髓束盲莫炊灼九窍而定经络死人复为生人故曰愈柎子之方能若是乎扁鹊曰不能中庶子曰子之方如此譬若以管窥天以锥刺地所窥者甚大所见者甚少钧若子之方岂足以变骇童子哉扁鹊曰不然物故有昧揥而中蛟头掩目而别白黒者太子之疾所谓尸厥者也以为不然入诊之太子股隂当温耳中焦焦如有啸者声然者皆可治也中庶子入报赵王赵王跣而趋出门曰先生逺辱幸临寡人先生幸而有之则粪土之息得天履地而长为人矣先生不有之则先犬马填沟壑矣言未巳涕泣沾襟扁鹊遂为诊之先造轩光之灶八成之汤砥鍼砺石取三阳五输子容祷药子明吹耳阳仪反神子越扶形子游矫摩太子遂得复生天下闻之皆曰扁鹊能生死人鹊辞曰予非能生死人也特使夫当生者活耳夫死者犹不可药而生也悲夫乱君之治不可药而息也诗曰多将熇熇不可救药甚之之辞也
　　汉郭玉者广汉雒人也初有老父不知何出常渔钓于涪水因号涪翁乞食人间见有疾者时下鍼石輙应时而效乃着鍼经诊脉法传于世弟子程髙寻求积年翁乃授之髙亦隠迹不仕玉少师事髙学方诊六徴之技隂阳隠测之术和帝时为太医丞多有効应帝竒之仍试令嬖臣美手腕者与女子杂处帷中使玉各诊一手问所疾苦玉曰左隂右阳脉有男女状若异人臣疑其故帝叹息称善玉仁爱不矜虽贫贱厮养必尽其心力而医疗贵人时或不愈帝乃令贵人羸服变处一鍼即差召玉诘问其状对曰医之为言意也腠理至防随气用巧鍼石之间毫芒即乖神存于心手之际可得解而不可得言也夫贵者处尊髙以临臣臣懐怖慑以承之其为疗也有四难焉自用意而不任臣一难也将身不谨二难也骨节不能使药三难也好逸恶劳四难也鍼有分寸时有破漏重以恐惧之心加以裁慎之志臣意且犹不尽何有于病哉此其所以为不愈也帝善其对梁简文帝劝医论　天地之中惟人最灵人之所重莫过于命虽修短有分夭夀悬天然而寒暑反常嗜欲乖节故虐寒痟首致毙不同伐性烂肠摧年匪一极斯之要实在良方故祗域医王明于释典如大师乃以医王为号以如来能烦恼病祗能治四大乖为故亦有骚人之咏彭城秦国之称和缓季梁之遇卢氏虢子之值越人爰至九市飞仙长生妙道犹变六一于金液改三七于银丸蓄玉匣之秘研紫书之奥桃胶何是北斗靡遯其刑金浆非逺明珠还耻其价能使业门之下鼓响独闻雍祝之旁箫声犹在周礼疾医掌万民之疾凡民之有病者分而治之嵗终则各书其所治而入于医师知其愈与不愈以为后法之戒也至如研精理考覆儒宗尽日清谈终夜讲习始学则负墟尚防积功则为师乃着日就月将方称硕学専经之后犹须剧谈网罗愈广钩深理见厌饫不寤惟日不足又若为诗则多须见意或古或今或雅或俗皆须寓目详其去取然后丽辞方吐逸韵乃生岂有秉笔不讯而能善诗塞兊不谈而能善义扬子云言读赋千首则能为赋况医之为道九部之诊甚精百药之品难防察色辨声其功甚秘秋辛夏苦几防难识而比之术者未尝稽合曽无讨论多以少壮之时渉猎方疏略知甘草为甜桂心为辣便是宴驭自足经方冺弃同庾敳之读庄子异孔丘之好周易然而疾者求我又不能尽意攻治假使不能为地自可即为已益所以然者若无隔贵贱精加消息以前騐后自可解之日知所亡坐成妙术而又告以不能也治疾者众必以溢浪酬塞恶之者多爱之者鲜是则日处百方月为千治未尝不轻其药性任其死生浮华之功于何而得及其爱深亲属情切支肌患起膏盲疴兴府俞虽欲尽其治功思无所出何以故然本不素习卒难改变故也周靡麻鹿藿止救头痛之病麦麴芎防反救河鱼之疾思不出位事局辕下医者忘志于都扬已名于绿帙其可得乎术道困穷于斯实至诚当善思此意更兴其美非直传名于后亦是功徳甚深比夫脱一鸽于权衡活万鱼于池水不可同日而论焉
　　唐刘禹锡华佗论　史称华佗以恃能厌事为曹公所怒荀文若请曰佗术实工人命系焉宜议能以宥曹公曰忧天下无此鼠辈耶遂考竟佗至苍舒病且死见医不能生始有悔之之叹嗟乎以操之明略见几然犹轻杀材能如是文若之智力地望以的然之理攻之然犹不能反其恚执柄者之恚真可畏诸亦可慎诸原夫史氏之书于册也是使后之人寛能者之刑纳贤者之谕而惩暴者之轻杀故自恃能至有悔悉书焉后之惑者复用是为口实悲哉夫贤能不能无过茍寘于理矣或必有寛之之请彼壬人皆曰忧天下无材耶曽不知悔之日方痛材之不可多也或必有惜之之难彼壬人皆曰譬彼死矣将若何曽不知悔之日方痛生之不可再也可不谓大哀乎夫以佗之不宜杀昭昭然不足言也独病夫史书之义是将推而广耳吾观自曹魏以来执死生之柄者用一恚而杀材能众矣又焉用书佗之事为呜呼前事之不忘期有劝且惩也而者复借口以快意孙权则曰曹孟徳杀孔文举矣孤于虞翻何如而孔融亦以应泰山杀孝亷自譬仲谋近覇者文举有髙名然犹以可惩为故事矧他人哉
