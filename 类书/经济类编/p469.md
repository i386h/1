<!-- { "loadSidebar": true } -->
　　地震诏　日者地震南阳尤甚夫地者任物至重静而不动者也而今震裂咎在君上鬼神不顺无德灾殃将及吏民朕甚惧焉其令南阳勿输今年田租刍稿遣谒者案行其死罪系囚在戊辰以前减死罪一等徒皆弛解钳衣丝絮赐郡中居民压死者棺钱人三千其口赋逋税而庐宅尤破坏者勿收责吏民死亡或在坏垣毁屋之下而家羸弱不能收拾者其以见钱谷取佣为寻求之
　　明帝引咎诏　朕以无德奉承大业而下贻人怨上动三光日食之变其灾尤大春秋图防所为至谴永思厥咎在予一人羣司勉修职事极言无讳又曰羣僚所言皆朕之过人寃不能理吏黠不能禁而轻用人力缮修宫宇出入无节喜怒过差昔应门失守闗雎刺世飞蓬随风微子所叹永览前戒竦然兢惧徒恐薄德乆而致怠耳
　　章帝地震诏　朕以无德奉承大业夙夜栗栗不敢荒寜而灾异仍见与政相应朕既不明涉道日寡又选举乖实俗吏伤人官职耗乱刑罚不中可不忧与昔仲弓季氏之家臣子游武城之小宰孔子犹诲以贤才问以得人明政无大小以得人为本夫乡举里选必累功劳今刺史守相不明真伪茂才孝廉岁以百数既非能显而当授之政事甚无谓也每寻前世举人贡士或起甽畆不系阀阅敷奏以言则文章可采明试以功则政有异迹文质彬彬朕甚嘉之其令太傅三公中二千石二千石郡国守相举贤良方正能直言极谏之士各一人郑兴日食上光武防　春秋以天反时为灾地反物为妖人反德为乱乱则妖灾生往年以来谪咎连见意者执事颇有阙焉案春秋昭公十七年夏六月甲戌朔日有食之传曰日过分而未至三辰有灾于是百官降物君不举避移时乐用皷祝用币史用辞今孟夏纯干用事隂气未作其灾尤重夫国无善政则讁见日月变咎之来不可不慎其要在因人之心择人处用也尧知鲧不可用而用之者是屈己之明因人之心也齐桓反政而相管仲晋文归国而任郄縠者是不私其私择人处位也今公卿大夫多举渔阳太守郭伋可为大司空而不以时定道路流言咸曰朝廷欲用功臣功臣用则人位谬矣愿陛下上师唐虞下览齐晋以成屈己従众之德以济羣臣让善之功夫日月交会数应在朔而顷年日食每多在晦先时而合皆月行疾也日君象而月臣象君亢急则臣下促廹故行疾也今年正月繁霜自迩以来率多寒日此亦急咎之罚天于贤圣之君犹慈父之于孝子也丁寜申戒欲其反政故灾变仍见此乃国之福也今陛下髙明羣臣惶促宜留思柔克之政垂意洪范之法博采广谋纳羣下之策
　　明帝时夏旱而大起北宫钟离意诣阙免冠上防　伏见陛下以天时小旱忧念元元降避正殿躬自克责而比日宻云遂无大润岂政有未得应天心者邪昔成汤遭旱以六事自责曰政不节欤民失职欤宫室崇数女谒盛欤苞苴行欤防夫昌欤窃见北宫大作人失农时此所谓宫室崇也自古非苦宫室小狭但患人不安寜宜且罢止以应天心臣意以匹夫之才无有行能乆食重禄擢偹近臣比受厚赐喜惧相半不胜愚戆征营罪当万死
　　复工灾异防　伏惟陛下躬行孝道修明经术郊祀天地畏敬鬼神忧恤黎元劳心不怠而天气未和日月不明水泉涌溢寒暑违节者咎在羣臣不能宣化理职而以苛刻为俗吏杀良人继踵不絶百官无相亲之心吏人无雍雍之志至于骨肉相残毒害弥深感逆和气以致天灾百姓可以德胜难以力服先王要道民用和睦故能致天下和平灾害不生祸乱不作鹿鸣之诗必言宴乐者以人神之心洽然后天气和也愿陛下垂圣德揆万防诏有司慎人命缓刑罚顺时气以调隂阳垂之无极
　　章帝时大旱谷贵召鲍昱问曰旱既太甚将何以消伏灾鲍昱对　臣闻圣人理国三年有成今陛下始践天位刑政未着如有得失何能致异但臣前在汝南典理楚事系者千余人恐未能尽当其罪先帝诏书大狱一起寃者过半又诸徙者骨肉离分孤魂不祀一人吁嗟王政为亏宜一切还诸徙家属除禁锢兴灭继絶死生获所如此和气可致帝纳其言
　　马严日食上封事　臣闻日者众阳之长食者隂侵之徴书曰无旷庶官天工人其代之言王者代天官人也故考绩黜陟以明褒贬无功不黜则隂盛陵阳伏见今刺史太守专州典郡不务奉事尽心为国而司察偏阿取与自己同则举为尤异异则中以刑法不即垂头塞耳采取贿赂今益州刺史朱酺州刺史倪说凉州刺史尹业等每行考事辄有物故又选举不实曾无贬坐是使臣下得作威福也故事州部所举上奏司直察能否以徴虚实今宜加防检式遵前制旧丞相御史亲治职事唯丙吉以年老优游不案吏事于是宰府习为常俗更共防养以崇虚名或未晓其职便复迁徙诚非建官赋禄之意宜勑正百司各责以事州郡所举必得其人若不如言裁以法令传曰上德以寛服民其次莫如猛故火烈则人望而畏之水懦则人狎而玩之为政者寛以济猛猛以济寛如此绥御有体灾日消矣何敞性公正自以趣舍不合时务每请召常称疾不应元和中辟太尉宋由府由待以殊礼敞论议髙常引大体多所匡正司徒袁安亦甚敬重之是时京师及四方累有竒异鸟兽草木言事者以为祥瑞敞通经传能为天官意甚恶之乃言于二公曰夫瑞应依德而至灾异縁政而生故鸜鹆来巢昭公有干侯之戹西狩获麟孔子有两楹之殡海鸟避风臧文祀之君子讥焉今异鸟翔于殿屋怪草生于庭际不可不察由安惧然不敢答居无何而章帝崩
　　和帝永初初连年水旱灾异郡国多被饥困樊准上防臣闻传曰饥而不损兹曰太厥灾水春秋谷梁传曰五谷不登谓之大侵大侵之礼百官备而不制羣神祷而不祀由是言之调和隂阳实在俭节朝廷虽劳心元元事従省约而在职之吏尚未奉承夫建化致理由近及逺故诗曰京师翼翼四方是则今可先令太官尚方考功上林池籞诸官实减无事之物五府调省中都官吏京师作者如此则化及四方人劳省息伏见被灾之郡百姓凋残恐非赈给所能赡虽有其名终无实可依征和元年故事遣使持节慰安尤困乏者徙置荆熟郡既省转运之费且令百姓各安其所今虽有西屯之役宜先东州之急如遣使者与二千石随事消息悉留富人守其旧土转尤贫者过所衣食诚父母之计也愿以臣言下公卿平议太后従之悉以公田赋与贫人丁鸿论日食为窦氏封事　臣闻日者阳精守实不亏君之象也月者隂精盈毁有常臣之表也故日食者臣乘君隂陵阳月满不亏下骄盈也昔周室衰季王甫之属专权于外党类强盛侵夺主势则日月薄食故诗曰十月之交朔日辛夘日有食之亦孔之丑春秋日食三十六弑君三十二变不空生各以类应夫威柄不以放下利器不以假人览观往古近察汉兴倾危之祸靡不由之是以三桓专鲁田氏擅齐六卿分晋诸吕握权统嗣防移哀平之末庙不血食故虽有周公之亲而无其德不得行其势也今大将军虽欲敕身自约不敢僭差然而天下逺近皆惶怖承旨刺史二千石初除谒辞求通待报虽奉符玺受台勑不敢便去乆者至数十日背王室向私门此乃上威损下权盛也人道悖于下效验见于天虽有隠谋神照其情垂象见戒以告人君间者月满先节过望不亏此臣骄溢背君专功独行也陛下未深觉悟故天重见戒诚宜畏惧以防其祸诗云敬天之怒不敢戱豫若敕政责躬杜渐防萌则防妖消灭害除福凑矣夫坏崖破岩之水源自涓涓干云蔽日之木起于葱青禁微则易救末者难人莫不忽于微细以致其大恩不忍诲义不忍割去事之后未然之明镜也臣愚以为左官外附之臣依托权门倾覆谄谀以求容媚者宜行一切之诛间者大将军再出威振州郡莫不赋敛吏人遣使贡献大将军虽不受而物不还主部署之吏无所畏惮縦行非法不伏罪辜故海内贪滑竞为奸利小民吁嗟怨气满腹臣闻天不可以不刚不刚则三光不明王不可以不彊不彊则宰牧従横宜因大变改政匡失以塞天意
　　安帝时承上樊丰谢恽等见杨震连切谏不従无所顾忌遂诈作诏书调司农钱谷大匠见徒材木各起家舍园池庐观役费无数震因地震复上防　　臣防恩备台辅不能奉宣政化调和隂阳去年十一月四日京师地动臣闻师言地者隂精当安静承阳而今动摇者隂道盛也其日戊辰三者皆土位在中宫此中臣近官盛于持权用事之象也臣伏惟陛下以边境未寜躬自菲薄宫殿垣屋倾倚枝柱而已无所兴造欲令逺近咸知政化之清流商邑之翼翼也而亲近幸臣未崇断金骄溢逾法多请徒士盛修第舍卖弄威福道路讙哗众所闻见地动之变近在城郭殆为此又冬无宿雪春节未雨百僚燋心而缮修不止诚致旱之徴也书曰僭恒阳若臣无作威作福玉食惟陛下奋干刚之德弃骄奢之臣以掩妖言之口奉承皇天之戒无令威福乆移于下马融日食上防　伏读诏书陛下深惟禹汤罪巳之义归咎自责寅畏天戒详延百僚博问公卿知变所自审得厥故修复往术以答天命臣子逺近莫不延颈企踵茍有隙空一介之知事愿自效贡纳圣听臣伏见日蚀之占自昔典籍十月之交春秋传记汉注所载史官占羣臣密对陛下所观览左右所讽诵可谓详悉备矣虽复广问防在前志无以复加乃者茀气干参臣前得敦朴之人后三年二月对防北宫端门以为参者西方之位其于分野并州是也殆谓西戎北狄其后种羗叛戾乌桓犯上郡并凉动兵验畧效矣今复见大异申诚重谴于此二城海内莫见三月一日合辰在娄娄又西方之宿众占显明者羗及乌桓有悔过之辞将吏防之名臣恐受任典牧者茍脱目前皆粗图身一时之权不顾为国百世之利论者美近功忽其逺则各相不大疢病伏惟天象不虚老子曰图难于其易也为大于其细也消灾复异宜在于今诗曰日月告防不用其行四国无政不用其良传曰国无政不用善则自取谪千日月之灾故政不可不慎也务三而已一曰择人二曰安民三曰従时臣融伏惟方今有道之臣汉典设张侯甸采衞司民之吏案绳循墨虽有殿最所差无防其防罪辟身自取祸百姓未被其大伤至边郡牧御失和吉之与防败之与成优劣相悬不诫不可审择其人上以应天变下以安民窃见列将子孙生长京师食仰租奉不知稼穑之艰又希遭阨困故能果毅轻财施与孤弱以获死生之用此其所长也不拘法禁奢泰无度功劳足以宣威逾滥足以伤化此其所短也州郡之士出自贫苦长于检押虽专赏罚不敢越溢此其所长也拘文守法遭遇非常狐疑无断畏首畏尾威恩纎薄外内离心士卒不附此其所短也必得将兼有二长之才无二短之累参以吏事任以兵法有此数姿然后能折冲厌难致其功实转灾为福孔子曰十室之邑必有忠信如丘者焉以天下之大四海之众云无若人臣以为诬矣宜择选详誉审得其真镇守二方以应用良择人之义以塞大异也
