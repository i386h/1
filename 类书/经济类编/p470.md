<!-- { "loadSidebar": true } -->
　　郎顗上顺帝弭灾数事防　臣闻天垂妖象地见灾符所以谴告人主责躬修德使正机平衡流化兴政也易内传曰凡灾异之生各以其政变之则除消之亦除伏惟陛下躬日昃之听温三省之勤思过念咎务消祗悔方今时俗奢佚浅恩薄义夫救奢必于俭约拯薄无若敦厚安上理人莫善于礼修礼遵约盖惟上兴革文变薄事不在下故周南之化闗雎政本本立道生风行草従澄其源者流清溷其本者末浊天地之道其犹鼓籥以虚为德自近及逺者也伏见往年以来园陵数灾炎光炽猛惊动神灵易天人应曰君子不思遵利兹谓无泽厥灾孽火烧其宫又曰君髙台府犯隂侵阳厥灾火又曰上不俭下不节炎火并作烧君室自倾缮理西苑修复太学宫殿官府多所搆饰昔盘庚迁殷去奢即俭夏后卑室尽力致美又鲁人为长府闵子曰仍旧贯何必改作臣愚以为诸所缮脩事宜省减禀恤贫人赈赡孤寡此天之意也人之庆也仁之本也俭之要也焉有应天养人为仁为俭而不降福者哉土者地祗隂性澄静宜以施化之时敬而勿扰窃见正月以来隂闇连日易内传曰乆隂不雨乱气也防之比也防者君臣上下相冒乱也又曰贤德不用厥异常隂夫贤者化之本也云者雨之具也得贤而不用犹乆隂而不雨也又顷前数日寒过其节氷既解释还复凝合夫寒往则暑来暑往则寒来此言日月相推寒暑相避以成物也今立春之后火卦用事当温而寒违反时节由功赏不至而刑罚必加也宜湏立秋顺气行罚臣伏案飞防察众政以为立夏之后当有震裂涌水之害又比荧惑失度盈缩往来涉歴舆鬼环绕轩辕火精南方夏之政也政有失礼不従夏令则荧惑失行正月三日至乎九日三公卦也三公上应台阶下同元首政失其道则寒隂反节节彼南山咏自周诗股肱良哉着于虞典今之在位竞托髙虚纳累钟之奉忘天下之忧栖迟偃仰寝疾自逸被防文得荐即复起矣何疾之易而愈之速以此消伏灾兴致升平其可得乎今选举牧守委任三府长吏不良既咎州郡州郡有失岂得不归责举者而陛下崇之弥优自下慢事愈甚所谓大纲防小纲数也三公非臣之仇臣非狂夫之作所以愤忘食恳恳不已者诚念朝廷欲致兴平非不能靣誉也臣生长草野不晓禁忌披露肝胆书不择言伏锧鼎镬允不敢恨谨诣阙奉章伏待重诛
　　对台诘辞　台诘顗曰对云白虹贯日政变常也朝廷率由旧章何所变易而言变常又言当大蠲法令革易官号或云变常以致灾或改旧以除异何也又阳嘉初建复欲改元据何经典其以实对顗对曰方春东作布德之元阳气开养导万物王者因天视听奉顺时气宜务崇温柔遵其行令而今立春之后考事不息秋冬之政行乎春夏故白虹春见掩蔽日曜凡邪气乘阳则虹蜺在日斯皆臣下执事刻急所致殆非朝廷优寛之本此其变常之咎也又今选举皆归三司每有选用輙参之掾属公府门巷賔客填集送去迎来财货无已其当迁者竞为荐谒各遣子弟充塞道路开长奸门兴致浮伪非所谓率由旧章也尚书职在机衡宫禁严密私曲之意羌不得通偏党之私或无所用选举之任不如还在机密臣诚愚戆不知折中斯固逺近之论当今之宜又孔子曰汉三百载计厯改宪三百四岁为一德五德千五百二十岁五行更用王者随天譬犹自春徂夏改青服绛者也自文帝省刑适三百年而轻微之禁渐以殷积王者之法譬犹江河当使易避而难犯故易曰易则易知简则易従易简而天下之理得矣今去奢即俭以先天下改易名号随事称谓易曰君子之道或出或处同归殊涂一致百虑是知变常而善可以除灾变常而恶必致于异今年仲竟来年入季仲终季始厯运变改故可改元所以顺天道也臣顗愚蔽不足以答圣问
　　条便宜七事　一事陵园至重圣人攸冯而灾火炎赫廹近寝殿魂而有灵犹将惊动矧宫殿官府近始永平岁时未积便更修造又西苑之设禽畜是处离宫别观本不常居而皆务精土木营建无已消功殚贿巨亿为计易内传有曰人君奢侈多饰宫室其时旱其灾火是故鲁僖遭旱修政自敕下钟鼓之悬休缮治之官虽则不寜而时雨自降由此观之天之应人敏于影响今月十七日戊午徴日也日加申风従寅来丑时而止丑寅申皆徴也不有火灾必当为旱愿陛下校计缮修之费永念百姓之劳罢将作之官减雕文之饰损庖厨之馔退宴私之乐易中孚传曰阳惑天不旋日如是则景云降集沴息矣　二事去年以来兊卦用事类多不效易传曰有貌无实佞人也有实无貌道人也寒温为实清浊为貌今三公皆令色足防外厉内荏以虚事上无佐国之实故清浊效而寒温不效也是以隂寒侵犯消息占曰日乘则有妖风日防则有地裂如是三年则致日食隂侵其阳渐积所致立春前后温气应节者诏令寛也其后复寒者无寛之实也夫十室之邑必有忠信率土之人岂无贞贤未闻朝廷有所赏拔非所以求善赞务济元元宜采纳良臣以助圣化　三事臣闻天道不逺三五复反今年少阳之岁法当乘起恐后年已往将遂惊动涉歴天门灾成戊巳今春当旱夏必有水臣以六日七分之可知夫灾之来缘类而应行有玷缺则气逆于天精感变出以戒人君王者之义时有不登则损滋彻膳数年以来谷收稍减家贫户馑岁不如昔百姓不足君谁与足水旱之灾虽尚未至然君子逺览防微虑萌老子曰人之饥也以其上食税之多也故孝文皇帝绨袍革舄木器无文约身薄赋时致升平陛下圣德中兴宜遵前典惟节惟约易曰天道无亲常与善人故髙宗以享福宋景以延年　四事臣窃见皇子未立储宫无主仰观天文太子不明荧惑以去年春分后十六日在娄五度推步三统荧惑今当在翼九度今反在栁三度则不及五十余度去年八月二十四日戊辰荧惑歴舆鬼东入轩辕出后星北东去四度北旋复还轩辕者后宫也荧惑者至阳之精也天之使也而出入轩辕绕还往来易曰天垂象见吉防其意昭然可见矣礼天子一娶九女嫡媵毕具今宫人侍御动以千计或生而幽隔人道不通欝积之气上感皇天故遣荧惑入轩辕理人伦垂象见异以悟主上昔武王下车以倾宫之女表商容之闾以理人伦以表贤德故天授以圣子成王是也今陛下多积宫人以违天意故皇多夭嗣体莫寄诗云敬天之怒莫敢戯豫方今之福莫若广嗣广嗣之术可不深思宜简出宫女恣其姻嫁则天自降福子孙千亿　五事臣窃见去年闰十月十七日己丑夜有白气従西方天苑趋左足入玉井数日乃灭春秋曰有星孛于大辰大辰者何大火也广雅曰罚谓之大辰也北极亦为大辰所以孛一宿而连三宿者言北辰王者之宫也凡中宫无节政教乱逆威武衰微则此三星以应之也罚者白虎其宿主兵其国赵魏变见西方亦应三辅凡金气为变在秋节臣恐立秋以后赵魏闗西将有羗寇畔戾之患宜豫宣告诸郡使敬授人时轻徭役薄赋敛勿妄缮起坚仓狱备守衞回选贤能以镇抚之金精之变责归上司宜以五月丙午遣太尉服干戚建井书玉板之防引白气之异于西郊责躬求愆谢咎皇天消灭妖气盖以火胜金转祸为福也六事臣窃见今月十四日乙夘巳时白虹贯日凡日
　　傍气色白而纯者名为虹贯日中者侵太阳也见于春者政变常也方今中官外司各各考事其所考者或非急务又防陵火灾主名未立多所收捕备经考毒寻火为天戒以悟人君可顺而不可违可敬而不可慢陛下宜防己内省以备后灾凡诸考案并湏立秋又易传曰公能其事序贤进士后必有喜反之则白虹贯日以甲乙见者则谴在中台自司徒居位隂阳多谬乆无虚已进贤之防天下兴议异人同咨且立春以来金气再见金能胜木必有兵气宜黜司徒以应天意陛下不早禳之将负臣言遗患百姓　七事伏惟汉兴以来三百三十九岁于诗三基髙祖起亥仲二年今在戌仲十年诗汜厯枢曰夘酉为革政午亥为革命神在天门出入听言神在戌亥司帝王兴衰得失厥善则昌厥恶则亡于易雄雌秘厯今值困乏凡九二困者众小人欲共困害君子也经曰困而不失其所亨其惟君子乎唯独圣贤之君遭困遇险能致命遂志不去其道陛下乃者潜龙养德幽隠屈戹即位之元紫宫惊动厯运之会时气已应然犹恐妖祥未尽君子思患而豫防之臣以为戌仲巳竟来年入季文帝改法除肉刑之罪至今适三百载録书者宜因斯际大蠲法令官名称号舆服器械事有所更变大为小去奢就俭机衡之政除烦为简改元更始招求幽隠举方正徴有道博采异谋开不讳之路臣陈引际防恐犯忌讳书不尽言未敢究畅
　　复条便宜四事　一事孔子作春秋书正月者敬岁之始也王者则天之象因时之序宜开德号爵贤命士流寛大之泽垂仁厚之德顺助元气含养庶类如此则天文昭烂星辰显列五纬循轨四时和睦否则太阳不光天地溷浊时气错逆霾雾蔽日自立春以来累经旬朔未见仁德有所施布但闻罪罚考掠之声夫天之应人疾于影响而自従入岁常有防气月不舒光日不宣曜者太阳以象人君政变于下日应于天清浊之占随政抑天之见异事无虚作岂独陛下倦于万机帷幄之政有所阙欤何天戒之数见也臣愿陛下发干刚援引贤能勤求机衡之寄以获断金之利臣之所陈輙以太阳为先者明其不可乆闇急当改正其异虽微其事甚重臣言虽约其旨甚广惟陛下乃眷臣章深留明思　二事孔子曰雷之始发大壮始君弱臣彊従解起今月九日至十四日大壮用事消息之卦也于此六日之中雷当声声则岁气和王道兴也易曰雷出地奋豫先王以作乐崇德殷荐之上帝雷者所以开发萌芽辟隂除害万物湏雷而解资雨而润故经曰雷以动之雨以润之王者崇寛大顺春令则雷应节不则动于冬当震反潜故易传曰当雷不雷太阳弱也今防气不除日月变色则其效也天网恢恢踈而不失随时进退应政得失大人者与天地合其德与日月合其明璇玑动作与天相应雷者号令其德生养号令殆废当生而杀则雷反作其时无岁陛下若欲除灾招祉顺天致和宜察臣下尤酷害者亟加斥黜以安黎元则大昊恱和雷声乃　三事去年十月二十日癸亥太白与岁星合于房心太白在北岁星在南相离数寸光芒交接房心者天地明堂布政之宫孝经钩命决曰岁星守心年谷丰尚书洪范记曰月行中道移节应期德厚受福重华留之重华者谓岁星在心也今太白従之交合明堂金木相贼而反同合此以隂陵阳臣下专权之异也房心东方其国主宋石氏经曰岁星出左有年出右无年今金木俱东岁星在南是为出右恐年谷不登宋人饥也陛下宜审详明堂布政之务然后妖异可消五纬顺序矣　四事易传曰阳无德则旱隂僭阳亦旱阳无德者人君恩泽不施于人也隂僭阳者禄去公室臣下专权也自冬涉春讫无嘉泽数有西风反逆时节朝廷劳心广为祷祈荐祭山川暴龙移市臣闻皇天感物不为伪动灾变应人要在责己若令雨可请降水可禳止则岁无隔并太平可待然而灾害不息者患不在此也立春以来未见朝廷赏録有功表显有德存问孤寡赈恤贫弱而但见洛阳都官奔车东西收系纎介牢狱充盈臣闻防陵火处比有光曜明此天灾非人之咎丁丑大风掩蔽天地风者号令天之威怒皆所以感悟人君忠厚之戒又连月无雨将害粟麦若一谷不登则饥者十三四矣陛下诚宜广被恩泽贷赡元元昔尧遭九年之水人有十载之灾者简税防灾为其方也愿陛下早宣德泽以应天功若臣言不用朝政不改者立夏之后乃有澍雨于今之际未可望也若政变于朝而天不雨则臣为诬上愚不知量分当鼎镬
