<!-- { "loadSidebar": true } -->
　　昭帝时北军监御史为奸穿北门垣以为贾区胡建守北军尉贫无车马常步与走卒起居所以慰爱走卒甚厚建欲诛监御史乃约其走卒曰我欲与公有所诛吾言取之则取之斩之则斩之于是当选士马日防军诸校列坐堂皇上监御史亦坐建从走卒趋至堂下拜谒因上堂走卒皆上建跪指监御史曰取彼走卒前拽下堂建曰斩之遂斩监御史防军及诸校皆愕惊不知所以建亦已有成奏在其懐遂上奏以闻曰臣闻军法立武以威众诛恶以禁邪今北军监御史公穿军垣以求贾利买卖以为士市不立刚武之心勇猛之意以率先士大夫尤失理不公臣闻黄帝理法曰垒壁已具行不由路谓之奸人奸人者杀臣谨以斩之昧死以闻制曰司马法曰国容不入军军容不入国也建有何疑焉建由是名兴后至渭城令死至今渭城有其祠也
　　大司马刘秀舍中儿犯法军市令祭遵格杀之秀怒命收遵主簿陈副谏曰明公常欲众军整齐今遵奉法不避是教令所行也乃贳之以为刺奸将军谓诸将曰当备祭遵吾舍中儿犯法尚杀之
　　董宣为雒阳令湖阳公主苍头白日杀人因匿主家吏不能得及主出行以奴骖乗宣于夏门亭之驻车叩马以刀画地大言数主之失叱奴下车因格杀之主即还宫诉光武光武大怒召宣欲棰杀之宣叩头曰愿乞一言而死光武曰欲何言宣曰陛下圣徳中兴而纵奴杀人将何以治天下乎臣不须棰请自杀即以头撃楹流血被面光武令小黄门持之使宣叩头谢主宣不从彊使顿之宣两手据地终不肯俯主曰文叔为白衣时藏亡匿死吏不敢至门今为天子威不能行一令乎光武笑曰天子不与白衣同因敕彊项令出赐钱三十万宣悉以班诸吏由是能搏撃豪强京师莫不震栗号为卧虎歌之曰枹鼓不鸣董少平
　　顺帝时蘓章为冀州刺史故人为清河太守章行部案其奸赃乃请太守为设酒肴陈平生之好甚欢太守喜曰人皆有一天我独有二天章曰今夕蘓孺文与故人饮者私恩也明日冀州刺史案事者公法也遂举正其罪州境知章无私望风畏肃
　　李膺复拜司校尉时小黄门张让弟张朔为野王令贪残无道至乃杀孕妇畏膺威严逃还京师匿于兄家合柱中膺知其状率吏卒破柱取朔付雒阳狱受辞毕即杀之让诉寃于桓帝桓帝召膺诘以不先请便加诛之意对曰昔晋文公执卫成公归于京师春秋是焉礼云公族有罪虽曰宥之有司执宪不从昔仲尼为鲁司冦七日而诛少正夘今臣到官已积一旬私惧以稽留为愆不意获速疾之罪诚自知衅责死不旋踵特乞留五日尅殄元恶退就鼎镬始生之愿也桓帝无复言顾谓让曰此汝弟之罪司何愆乃遣出自此诸黄门常侍皆鞠躬屏气休沐不敢出宫省桓帝怪问其故并叩头泣曰畏李校尉时朝廷日乱纲纪颓弛而膺独持风裁以声名自髙士有被其容接者名登龙门
　　张陵字处冲官至尚书桓帝时岁首朝贺大将军梁冀带劒入省陵呵叱之令出勅羽林虎贲夺冀劒冀跪谢陵不应即劾奏冀请廷尉论罪有诏以一岁俸赎而百僚肃然初冀弟不疑为河南尹举陵孝廉不疑疾陵之奏冀因谓曰昔举君适所以自罚也陵对曰明府不以陵不肖误见擢序今申公宪以报私恩不疑有愧色史弼河东太守诏书当举孝廉弼知多权贵请托乃豫勅断絶书属中常侍侯览果遣诸生赍书请之并求假盐税积日不得通生乃説以他事谒弼而因逹览书弼乃大怒曰太守忝荷重任当选士报国尔何人而伪诈无状命左右引出楚捶数百府丞掾史十余人皆谏于廷弼不对遂付安邑狱即日考杀之侯览大怨遂诈作飞章下司诬弼诽谤槛车征吏人莫敢近者唯前孝廉裴瑜送到崤渑之间大言于道旁曰明府摧折虐臣选徳报国如其获罪足以垂名竹帛愿不忧不惧弼曰谁谓荼苦其甘如荠昔人刎颈九死不恨及下廷尉诏狱平原吏人奔走诣阙讼之又前孝廉魏劭毁变形服诈为家僮瞻防于弼弼遂受诬事当弃市劭与同郡人卖郡邸行赂于侯览得减死罪一等论输左校时人或讥曰平原行货以免君无乃蚩乎陶丘洪曰昔文王牖里闳散懐金史弼遭患义夫献寳亦何疑焉于是议者乃息
　　晋武帝时李憙劾故立进令刘友前尚书山涛中山王睦故尚书仆射武陔各占官三更稻田请免涛睦等官陔已亡请贬谥诏曰法者天下取正不避亲贵然后行耳吾岂将枉纵其间哉然案此事皆是友所作侵剥百姓以谬惑朝士奸吏乃敢作此其考竟友以惩邪佞涛等不贰其过者皆勿有所问易称王臣蹇蹇匪躬之故今憙抗志在公当官而行可谓邦之司直者矣光武有云贵戚且敛手以避二鲍岂其然乎其申勅羣僚各慎所司寛宥之恩不可数遇也憙为二代司朝野称之崔洪荐雍州刺史却诜代己为左丞诜后纠洪洪谓人曰我举却丞而还奏我是挽弩自射也诜闻曰昔赵宣子任韩厥为司马以军法戮宣子之仆宣子谓诸大夫曰可贺我矣我选厥也任其事崔侯为国举才我以才见用惟官是视各明至公何故私言乃至此洪闻其言而重之
　　茍晞练于官事文簿盈积断决如流人不敢欺其从母依之奉养甚厚从母子求为将晞拒之曰吾不以王法贷人将无后悔邪固欲之晞乃以为督防后犯法晞杖节斩之从母叩头请救不听既而素服哭之流涕曰杀卿者兖州刺史哭弟者茍道将其杖法如此
　　苻坚以王猛为中书侍郎时始平多枋头西归之人豪右纵横刼盗充斥乃转猛为始平令猛下车明法峻刑澄察善恶禁勒强豪鞭杀一吏百姓上书讼之有司劾奏槛车征下廷尉诏狱坚亲问之曰为政之体徳化为先莅任未几而杀戮无数何其酷也猛曰臣闻宰宁国以理治乱邦以法陛下不以臣不才任臣以剧邑谨为明君湔除凶猾始杀一奸余尚万数若以臣不能穷残尽暴肃清轨法者敢不甘心鼎镬以谢孤负酷政之刑臣实未敢受之坚谓羣臣曰王景畧固是夷吾子产俦也于是赦之迁尚书左丞
　　唐太宗以兵部郎中戴胄忠清公直擢为大理少卿上以选人多诈冐资防敕令自首不首者死未几有诈冐事觉者上欲杀之胄奏据法应流上怒曰卿欲守法而使朕失信乎对曰敕者出于一时之喜怒法者国家所以布大信于天下也陛下忿选人之多诈故欲杀之而既知其不可复断之以法此乃忍小忿而存大信也上曰卿能执法朕复何忧胄前后犯顔执法言如涌泉上皆从之天下无寃狱
　　岷州都督盐泽道行军总管髙甑生后军期李靖按之甑生恨靖诬告靖谋反按验无状甑生坐减死徙边或言甑生秦府功臣寛其罪太宗曰甑生违李靖节度又诬其反此而可寛法将安施且国家自起晋阳功臣多矣若甑生获免则人人犯法安可复禁乎我于旧勲未尝忘也为此不敢赦耳
　　将军权善才中郎将范懐义误斫昭陵柏当除名髙宗特命杀之大理丞狄仁杰奏罪不当死上曰我不杀则为不孝仁杰固执不已上怒令出仁杰曰犯顔直谏自古以为难臣以为遇桀纣则难遇尧舜则易夫法不至死而陛下特杀之是法不信于人也人何所措其手足且张释之有言设有盗长陵一抔土陛下何以处之今以一柏杀二将军后代谓陛下为何如主臣不敢奉诏者恐防陛下于不道且羞见释之于地下也上怒解遂贷之仍擢仁杰为侍御史
　　中宗时雍州刺史窦从一多謟附权贵太平公主与僧寺争碾硙雍州司戸李元纮判归僧寺从一大惧亟命元纮改判元纮大署判后曰南山可移此判无动从一不能夺
　　供奉侏儒黄防性警黠明皇常慿之以行谓之肉几宠赐甚厚一日晚入明皇怪之对曰臣向入宫道逄捕盗官与臣争道臣掀之坠马故晚因下阶叩头有顷京兆奏其状明皇即叱出付有司杖杀之
　　将军王去荣以私怨杀本县令当死肃宗以其善用礮敕免死以白衣诣陜郡効力中书舍人贾至上表曰去荣无状杀本县之君而陛下以礮石之能免其诛死今诸军技艺絶伦者甚众必恃其能所在犯上复何以止之若止舍去荣而诛其余者则是法令不一而诱人触罪也今惜一去荣之材而不杀必杀十如去荣之材者其伤不亦多乎夫去荣逆乱之人也安有逆于此而顺于彼悖于县君而不于大君欤伏惟明主全其逺者大者则祸乱不日而定矣上令百官议之太子太师韦见素等议以为律杀本县令列于十恶而陛下寛之则王法不行人伦道屈矣夫国以法理军以法胜陛下厚养战士而每战少利岂非无法耶陜郡虽要不急于法徳宗用法严百官震悚以山陵近禁人屠宰郭子仪之人潜杀羊载以入城右金吾将军裴谞奏之或谓谞曰郭公有社稷大功君独不为之地乎谞曰此乃吾所以为之地也郭公勲髙望重上新即位以为羣臣附之者众吾故发其小过以明郭公威权不足畏也如此上尊天子下安大臣不亦可乎
　　左神策军吏李昱贷长安富人钱八千缗满三岁不偿京兆尹许孟容收捕械繋立期使偿曰期满不足当死一军大惊中尉诉于宪宗宪宗遣中使宣防送本军孟容不之遣中使再至孟容曰臣不奉诏当死然臣为陛下尹京畿非抑制豪彊何以肃清辇下钱未毕偿昱不可得宪宗嘉其刚直而许之京城震栗
　　京兆尹栁公绰初赴府有神防小将跃马横冲前导公绰驻马杖杀之明日入对延英宪宗色甚怒诘其専杀之状对曰陛下不以臣无似使待罪京兆京兆为辇毂师表今视事之初而小将敢尔唐突此乃轻陛下诏命非独慢臣也臣知杖无礼之人不知其为神防军将也宪宗曰何不奏对曰臣职当杖之不当奏宪宗曰谁当奏者对曰本军当奏若死于街衢金吾街使当奏在坊内左右巡使当奏宪宗无以罪之退谓左右曰汝曹须作意此人朕亦畏之
　　栁公绰过邓县有二吏一犯赃一舞文众谓公绰必杀犯赃者公绰判曰赃吏犯法法在奸吏乱法法亡竟诛舞文者
　　回鹘毎入贡所过暴掠州县不敢诘但严兵防卫而已文宗时以李载义为河东节度使载义至镇回鹘使者李畅入贡载义谓之曰可汗遣将军入贡修好非遣将军陵践上国也将军不戢部曲使之侵盗载义亦得杀之勿谓中国之法可忽也于是悉罢防卫兵但使二卒守其门畅畏服不敢犯令
　　禁军暴横京兆尹张仲方不敢诘以薛元赏代之元赏尝诣李石第闻石方坐听事与一人争辨甚喧元赏使觇之云有神策军将诉事元赏趋入责石曰相公纪纲四海不能制一军将使无礼如此何以镇服四夷即命左右擒出仇士良召之元赏曰属有公事行当至矣乃杖杀之而囚服以见士良曰中尉宰相皆大臣也宰相之人若无礼于中尉如之何中尉之人无礼于宰相庸可恕乎中尉与国同体为国惜法元赏已囚服而来惟中尉死生之士良无可如何乃呼酒与元赏欢饮而罢
　　京兆尹韦澳为人公直既视事豪贵敛手郑光庄吏恣横积年租税不入澳执而械之具奏其状欲寘于法宣宗曰郑光甚爱之何如对曰如此则是陛下之法独行于贫戸耳臣不敢奉诏上曰然则痛杖而贷其死可乎澳归即杖之督租数百斛足乃释
　　后梁时吴张崇在卢州贪暴不法庐江民讼县令受赇徐知诰遣侍御史知杂事杨廷式往按之欲以威崇廷式曰杂端推事其体至重职业不可不行知诰曰何如廷式曰械系张崇使吏如升州簿责都统知诰曰所按者县令耳何至于是廷式曰县令微官张崇使之取民财转献都统耳岂可舍大而诘小乎知诰谢之曰固知小事不足相烦以是益重之
