<!-- { "loadSidebar": true } -->
　　交阯土多珍货前后刺史多无清行故吏民怨叛执刺史及合浦太守来逹自称柱天将军三府选贾琮为交阯刺史琮到部讯其反状咸言赋敛过重百姓莫不空单京师遥逺告寃无所民不聊生故聚为盗贼琮即移书告示各使安其资业招抚荒散蠲复徭役诛斩渠帅为大害者简选良吏试守诸县岁间荡定百姓以安巷路为之歌曰贾父来晩使我先反今见清平吏不敢饭晋陶侃与杜弢相攻弢使王贡出挑战侃遥谓之曰杜弢为益州小吏盗用库钱父死不犇防卿本佳人何为随之天下宁有白头贼耶贡初横脚马上闻侃言敛容下脚侃知可动复遣使谕之截发为信贡遂降于侃弢众溃遁走道死侃与南平太守应詹进克长沙湘州悉平
　　谢琰以资望镇会稽不能绥怀又不为武备诸将咸谏曰贼近在海浦伺人形便宜开其自新之路琰不从曰苻坚之众百万尚送死淮南孙恩小贼败死入海何能复出若其果出是天欲杀之也既而恩冦浃口进及邢浦琰遣参军刘宣之击破之恩退走少日复冦邢浦官军失利恩乘胜径进至会稽琰尚未食曰要当先灭此贼而后食因跨马出战兵败为帐下都督张猛所杀呉兴太守庾桓恐郡民复应恩杀男女数千人恩转冦临海朝廷大震遣冦军将军桓不才辅国将军孙无终宁朔将军髙雅之拒之
　　北魏主嗣以郡县豪右多为民患悉以优诏征之民恋土不乐内徙长史逼遣之于是无赖少年逃亡相聚所在冦盗羣起嗣引八公议之曰朕欲为民除蠧而守宰不能绥抚使之纷乱今犯者既众不可尽诛吾欲大赦以安之何如元城侯拓跋屈曰民逃亡为盗不罪而赦之是为上者反求于下也不如诛其首恶赦其余党崔宏曰圣王之御民务在安之而已不与之较胜负也夫赦虽非正可以行权屈欲先诛后赦要为两不能去曷若一赦而遂定乎赦而不从诛未晩也嗣从之遣将军于栗防将骑一万讨不从命者所向皆平
　　荆州巴氏扰乱魏以李崇为荆州刺史崇将之镇敕发陜秦二州兵送之崇辞曰邉人失和本怨刺史今奉诏代之自然安靖但须一诏而已不烦发兵自防使之怀惧也魏朝从之崇遂轻将数十骑驰至上洛宣诏慰谕民夷帖然崇命邉戍掠得齐人者悉还之由是齐人亦还其生口二百许人二境交和无复烽燧之警乆之徙兖州刺史兖土旧多劫盗崇命村置一楼楼皆悬鼓盗发之处乱击之旁村始闻者以一击为节次二次三俄顷之间声布百里皆发人守险要由是盗发无不擒获其后诸州皆效之自崇始也盗贼日滋征讨不息国用耗竭豫征六年租调犹不足乃罢百官所给酒肉又税入市者人一钱及邸店皆有税百姓嗟怨吏部郎中辛雄上疏以为夷夏之民相聚为乱岂有余憾哉正以守令不得其人百姓不堪其命故也宜及此时早加慰抚但郡县选举由来共轻贵游儁才莫肯居此宜改其弊分郡县为三等清官选补之法妙尽才望如不可并后地先才不得拘以停年三载黜陟有称职者补在京名官如不歴守令不得为内职则人思自勉枉屈可申彊暴自息矣魏主不
　　隋炀帝时所在盗起齐郡王簿孟让北海郭方预清河张金称平原郝孝德河间格谦渤海孙宣雅各聚众攻剽多者十余万少者数万人山东苦之天下承平日乆人不习兵郡县吏每嵗贼战望风沮败惟齐郡丞张须陁得士众心勇决善战将郡兵击王簿大破之簿北连孙宣雅郝孝德等十余万攻章兵须陁帅歩骑二万击之贼众大败贼帅裴长才等众二万掩至城下须陁未暇集兵率五骑与战贼竞赴之围百余重身中数创勇气弥厉会城中兵至贼稍却须陁督众击之败走郭方预等合军攻陷北海大掠而去须陁谓官属曰贼恃其强谓我不能救吾今速行破之必矣乃简精兵倍道进击大破之歴城罗士信年十四从须陁击贼于潍水上贼始布陈士信驰至陈前刺杀数人斩一人首掷空中以矟承之揭以畧陈贼徒愕眙莫敢近须陁因引兵奋击贼众大溃须陁叹赏引至左右每战须陁先登齐郡贼帅左孝友众十万屯蹲狗山张须陁列营逼之孝友窘廹出降须陁威振东夏以功迁通守领河南道十二郡黜陟讨捕大使郡贼帅卢明月众十余万军祝阿须陁将万人邀之相持十余日粮尽将退谓将士曰贼见吾退必悉众来追若以千人袭据其营可有大利此诚危事谁能徃者众莫对唯罗士信及秦叔寳请行于是须陁委栅而遁使二人分将千兵伏葭苇中明月悉众追之士信叔寳驰至其栅栅门闭二人超升其楼各杀数人营中大乱二人斩关以纳外兵因纵火焚其三十余栅烟熖涨天明月奔还须陁囬军焚击大破之明月以数百骑遁去所俘斩无算
　　郡盗冦掠河北屠陷郡县隋将帅败亡相继惟虎贲中郎将王辩清河郡丞杨善会数有功善会前后七百余战未尝负败至是太仆杨义臣讨张金称义臣引兵据永济渠为营去金称营四十里深沟髙垒不与战金称日引兵至义臣勒兵擐甲约与之战旣而不出如是月余金称以为怯屡逼其营詈辱之义臣乃谓曰汝明旦来我当必战金称易之不复设备义臣简精骑一千夜自馆陶济河伺金称离营即入击其辎重金称引还义臣从后击之金称大败与左右逃于清河之东月余杨善会擒杀之诏以善会为清河通守时涿郡通守郭绚将兵讨髙士逹士逹自以才略不及窦建德乃进建德爲军司马悉以兵授之建德请士逹守辎重自简精兵拒绚诈为与士逹有隙而叛遣人请降于绚愿为前驱自效绚引兵随之至长河建德袭之杀数千人斩绚首张金称余众皆归建德杨义臣乘胜欲讨之建德谓士逹曰歴观隋将善用兵者无如义臣今灭张金称而来其锋不可当请引兵避之使其欲战不得坐费嵗月将士疲倦然后乘间击之乃可破也不然恐非公之敌士逹不从留建德守营自帅精兵遂击义臣战小胜因纵酒髙宴建德闻之曰东海公未能破敌遽自矜大祸至不乆矣后五日义臣大破士逹斩之其兵皆溃建德与百余骑亡去至饶阳乘其无备攻陷之收兵得三千余人义臣以建德不足忧引去建德还平原收散兵塟死者为士逹发防军复大振自称将军先是羣盗得隋官及士族子弟皆杀之独建德善遇之由是隋官稍以城降之声势日盛兵至十余万人内史郎虞世基以帝恶闻盗贼诸将有告败求救者皆不以闻或挟其使者以为妄言由是盗贼徧海内帝皆弗之知杨义臣破降河北贼数十万列状上闻帝叹曰我初不闻贼顿如此义臣降贼何多也世基对曰小窃虽多未足为虞义臣克之拥兵不少乆在阃外此最非宜帝曰卿言是也遽追义臣放散其兵贼由是复盛治书侍御史韦云起劾奏世基及御史大夫裴蕴职典枢要四方告变不为奏闻贼多言少致发兵不多徃皆不克故使官军失利贼党日滋请讨有司诘正其罪大理卿郑善果奏云起言不实左迁大理司直
　　唐太宗与羣臣论止盗或请重法以禁之太宗哂之曰民之所以为盗者由赋繁役重官吏贪求饥寒切身故不暇顾亷耻耳朕当去奢省费轻徭薄赋选用亷吏使民衣食有余则自不为盗安用重法耶自是数年之后海内升平路不拾遗外户不闭商旅野宿焉
　　髙宗命监察御史魏元忠检校元忠阅赤县狱得盗一人神采语言异于众命释桎梏袭冠带乘驿以从与共食宿托以诘盗比及东都士马万数不亡一钱
　　太后时始安獠欧阳倩拥众数万攻陷州县思得良史以镇之朱敬则称司封郎中裴怀古有文武才制以怀古为桂州都督仍充招慰讨击使怀古才及岭上飞书示以祸福倩等迎降且言为吏所侵逼故举兵自救耳怀古轻骑赴之左右曰夷獠无信不可忽也怀古曰吾仗忠信可通神明而况人乎遂诣其营贼众大喜归所掠货财诸洞酋长素持两端者皆来欵附岭外悉定
　　穆宗时容管奏破黄少卿万余众拔营栅三十六时少卿乆未平国子祭酒韩愈上言臣去年贬岭外熟知黄家贼事其贼无城郭可居依山傍险自称洞主寻常亦各营生急则屯聚相保比缘邕管经略使多不得人德既不能绥怀威又不能临制侵欺虏以致怨恨遂攻劫州县侵暴平人或复私讐或贪小利或聚或散终亦不能为事近者征讨本起裴行立阳旻此两人者本无逺虑深谋意在邀功求赏亦缘见贼未屯聚之时将谓单弱争献谋计自用兵以来已经二年前后所奏杀获计不下二万余人傥皆非虚贼已寻尽至今贼犹依旧足明欺罔朝廷邕容两管经此凋弊杀伤疾疫十室九空如此不已臣恐岭南一道未有宁息之时自南讨以来贼徒亦甚伤损察其情理厌苦必深贼所处荒僻假如尽杀其人尽得其地在于国计不为有益若因改元大庆赦其罪戾遣使宣谕必望风降伏仍为选择有威信者为经略使茍处置得宜自然永无侵叛之事穆宗不能用
　　韩愈与鄂州栁中丞书　愈愚不能量事势可否比常念淮右以靡弊困顿三州之地蚊蚋蚁虫之聚感凶竖喣濡饮食之惠提童子之手坐之堂上奉以为帅出死力以抗逆明诏战天下之兵乘机逐利四出侵暴屠烧县邑贼杀不辜环其地数千里莫不被其毒洛汝襄荆许颍淮江为之骚然丞相公卿士大夫劳于图议握兵之将熊罴防虎之士畏懦防蹜莫肯杖戈为士卒前行者独阁下奋然率先兵界上将二州之守亲出入行间与士卒均辛苦生其气势见将军之锋頴凛然有向敌之意用儒雅文字章句之业取先天下武夫关其口而夺之气愚初闻时方食不觉弃匕箸起立岂以为阁下真能引孤军单进与死冦角逐争一旦侥幸之利哉就令如是亦不足贵其所以服人心在行事适机宜而风采可畏爱故也是以前状輙述鄙诚眷惠手翰还答益增欣悚夫一众人心力耳目使所至如时雨三代用师不出是道阁下果能充其言继之以无倦得形便之地甲兵足用虽国家故所失地旬嵗可坐而得况此小冦安足置齿牙间勉而卒之以俟其至幸甚夫逺征军士行者有羇旅离别之思居者有怨旷骚动之忧本军有馈饷烦费之难地主多姑息形迹之患急之则怨缓之则不用命浮寄孤悬形势销弱又与贼不相谙委临敌恐骇难以有功若召募土人必得豪勇与贼相熟知其气力所极无望风之惊爱防乡里勇于自战征兵满万不如召募数千阁下以为何如傥可上闻行之否计已与裴中丞相见行营事宜不惜时赐示及幸甚白居易去盗贼对　臣闻圣王之去盗贼也有二道焉始则举有德选有能使教化大行奸宄者去次又安其业厚其生使亷耻大兴贪暴者息故舜举臯陶不仁者逺晋用士会盗奔于秦此举德选能之效也咸康阜其俗礼让兴行文景冨其人盗贼衰息此安业厚生之验也由是观之则俗之贪亷盗人有无系于人之劳逸吏之贤否也方今科禁虽严桴皷未静敓时闻于道路穿窬者或纵于乡闾无乃陛下之人有多穷困冻馁者乎无乃陛下之吏有非循良明白者乎伏惟陛下大推爱人之诚广谕称善之防厚其生业使俗知耻格举其贤德使国无幸人自然亷让风行奸滥日息则重门罕闻于击柝外户庶见于不扄者矣
　　文宗以崔郾为鄂岳观察使鄂岳地嚢山带江处百越巴蜀荆汉之会土多羣盗剽行舟无老防必尽杀乃已郾至训卒治兵作冲追讨嵗中悉诛之郾在陜以寛仁为治或经月不笞一人及至鄂严峻刑罚或问其故郾曰陜土瘠民贫吾抚之不暇尚恐其惊鄂地险民杂夷俗慓狡为奸非用威刑不能致治政贵知变盖谓此也
