<!-- { "loadSidebar": true } -->
　　仁宗时宗实既终防韩琦言宗正之命初出外人皆知必为皇子不若遂正其名帝从之琦至中书召翰林学士王珪草诏珪曰此大事也非面受旨不可明日请对曰海内望此举乆矣果出自圣意乎帝曰朕意决矣王珪再拜贺始退而草诏诏下宗实称疾固辞章十余上记室周孟阳请其故宗实曰非敢徼福以避祸也孟阳曰今已有此迹设固辞不受中人别有所奉遂得燕安无患乎宗实始悟司马光言于帝曰皇子辞不赀之富至于旬月其贤于人逺矣然父召无诺君命召不俟驾愿以臣子大义责之宜必入帝从之宗实遂受命将入宫戒其舎人曰谨守吾舎上有适嗣吾归矣因肩舆赴召良贱不满三十人行李萧然唯书数厨而已中外相贺
　　英宗以王陶等为皇子伴读司马光言陶等虽为皇子官属若不旬日得见或见而遽退语言不洽志意不通教者止于供职学者止于备礼而左右前后侍御仆从或有佞邪谗巧之人杂处其间虽皇子资性端慤难移而亲近易习积乆易迁虽有硕儒端士为之师傅终无益也臣愿陛下博选学行之士使日与皇子居处燕游讲论道义其侍御仆从邪佞谗巧之人诱导为非者委伴读官纠举即时斥逐若皇子自有过失防诲不从亦听以闻如此则进徳修业日就月将善人益亲邪人益疎天下之幸也帝嘉纳之至是封皇子顼为頴王王陶等为翊善记室増置宗室学官
　　英宗乆疾韩琦入问起居因进言曰陛下乆不视朝愿早建储以安社稷帝颔之琦请帝亲笔指挥帝乃书曰立大大王为皇太子琦曰必頴王也烦圣躬更亲书之帝又批于后曰頴王顼琦即召学士承旨张方平至福宁殿草制帝慿几言言不可辨方平复进笔请书其名帝力疾书之太子既立帝因然下泪文彦博退谓琦曰见上顔色否人生至此虽父子亦不能不动也哲宗崩无子皇太后向氏哭谓宰臣曰国家不幸大行皇帝无嗣事须早定章惇抗声曰在礼律当立母弟简王似太后曰老身无子诸王皆神宗庶子莫难如此分别惇复曰以长则申王必当立太后曰申王有目疾不可于次则端王佶当立惇曰端王轻佻不可以君天下言未毕曽布叱之曰章惇未尝与臣商议如皇太后圣谕极当蔡卞许将相继曰合依圣防太后又曰先帝尝言端王有福夀且仁孝于是惇黙然乃召端王入即位于柩前羣臣请太后权同处分军国事后以长君辞帝泣拜移时乃许之端王神宗第十一子也
　　元懿太子卒帝未有后范宗尹尝造膝请建太子帝曰太祖以神武定天下子孙不得享之遭时多艰零落可悯朕若不法神宗为天下计何以慰在天之灵于是诏知南外宗正事令广选太祖后将育宫中防上虞县令娄寅亮上书曰先正有言太祖舎其子而立弟此天下之大公周王薨章圣取宗室育之宫中此天下之大虑仁宗感悟其说召英宗入继大统文子文孙宜君宜王遭罹变故不断如带今有天下者独陛下一人而已属者椒寝未繁前星不耀孤立无助有识寒心天其或者深戒陛下追念祖宗公心长虑之所及乎崇寜以来防臣进说独推濮王子孙以为近属余皆谓之同姓遂使昌陵之后寂寥无闻仅同民庶蓺祖在上莫肯顾歆此金人所以未悔祸也望陛下于伯字行内选太祖诸孙有贤徳者视秩亲王俾牧九州以待皇嗣之生退处藩服庶几上慰在天之灵下系人心之望书奏帝读之大感叹至是选秦王徳芳五世孙左朝奉大夫子偁之子伯琮入宫命张媫妤鞠之生六年矣其后吴才人亦请于帝乃复取秉义郎子彦之子伯玖命才人鞠之皆太祖后也寻以伯琮为和州防御使赐名瑗
　　孝宗始以白布巾袍视事于延和殿朔望诣徳夀宫则衰绖而杖如初因诏太子参决庶务于议事堂左谕徳尤袤言于太子曰大权所在天下之所争趋甚可惧也愿殿下事无大小一取上旨而后行情无厚薄一付众议而后定又曰储副之位止于侍膳问安不交外事抚军监国自汉至今多出权宜事权不一动有触碍乞俟祔庙之后便行恳辞以彰殿下令徳
　　夀王崩光宗称疾不出叶适言于留正曰帝疾而不执防将何辞以谢天下今嘉王长若预建参决则疑谤释矣正从之率宰执入奏云皇子嘉王仁孝夙成宜早正储位以安人心不报越六日又请御批云甚好明日宰执同拟旨以进乞帝亲批付学士院降诏是夕御劄付丞相云厯事嵗久念欲退闲正得之大惧因朝佯仆于庭即出国门上表请老且云愿陛下速囘渊鉴追悟前非渐收人心庶保国祚初正始议帝以疾未克主防宜立皇太子监国若未倦勤当复明辟设议内禅太子可即位而赵汝愚请以太皇太后防禅位嘉王正谓建储诏未下遽及此他日必难处与汝愚异遂以肩舆五鼔逃去
　　留正既去人心益揺防帝临朝忽仆于地赵汝愚忧危不知所出内禅之议益决属工部尚书赵彦逾结殿帅郭杲而与左选郎官叶适左司郎中徐谊谋可以白内禅意于太皇太后者乃遣知阁门事韩侂胄侂胄琦五世孙太后女弟之子也侂胄因所善内侍张宗尹以奏太后不获命明日往又不获命逡巡将退内侍闗礼见而问之侂胄具述汝愚意礼令少俟入见太后而泣太后问故礼对曰圣人读书万卷亦尝见有如此时而保无乱者乎太后曰此非汝所知礼曰此事人人知之今丞相已出所赖者赵知院旦夕亦去矣言与泪俱下太后惊曰知院同姓事体与他人异乃亦去乎礼曰知院未去非但以同姓故以太皇太后为可恃耳今定大计而不获命势不得不去去将如天下何愿圣人三思太后问侂胄安在礼曰臣已留其俟命太后曰事顺则可令谕好为之礼报侂胄且云来早太后于夀皇梓宫前垂帘引执政侂胄复命日已向夕汝愚始以其事语陈骙余端礼亟命殿帅郭杲等夜以兵分卫南北内闗礼使傅昌朝宻制黄袍是日嘉王谒告不入临时将禫祭汝愚曰禫祭重事王不可不出翼日甲子羣臣入王亦入汝愚率百官诣梓宫前太后垂帘汝愚率同列再拜奏皇帝疾未能执防臣等乞立皇子嘉王为太子以系人心皇帝批出有甚好二字继有念欲退闲之防取太皇太后处分太后曰既有御笔相公当奉行汝愚曰兹事重大播之天下书之史册须议一指挥太后允诺汝愚袖出所拟太后指挥以进云皇帝以疾至今未能执防曽有御笔欲自退闲皇子嘉王扩可即皇帝位尊皇帝为太上皇帝皇后为太上皇后太后览毕曰甚善汝愚奏自今臣等有合奏事当取嗣君处分然恐两宫父子间有难处者须烦太后主张又奏上皇疾未平骤闻此事不无惊疑乞令都知杨舜卿提举本宫任其责遂召舜卿至帘前面谕之太后乃命汝愚以防谕皇子即位皇子固辞曰恐负不孝名汝愚奏天子当以安社稷定国家为孝今中外人人忧乱万一变生置太上皇何地众扶皇子入素幄被黄袍方却立未坐汝愚率同列再拜皇子诣几筵殿哭尽哀须臾立仗讫催百官班皇子衰服出就重华殿东庑素幄立内侍扶掖乃坐百官起居讫行禫祭礼寻诏即以寝殿为泰安宫以奉上皇民心悦怿中外晏然汝愚之力也
　　宁宗以国本未立命选太祖十世孙年十五嵗以上者教育宫中如髙宗择普安王故事于是立贵和为皇子以贵诚为秉义郎贵诚初名与莒燕懿王徳昭之后希瓐之子也母全氏家于绍兴山隂县初庆元人余天锡为史弥逺府童子师性谨愿弥逺器重之弥逺在相位久以帝未有储嗣而沂靖恵王近属亦未有后欲借沂王置后为名隂择宗室中可立者以备皇子之选防天锡告还乡秋试弥逺宻语之曰今沂王无后宗子贤厚者幸具以来天锡渡浙舟抵越西门防天大雨过全保长家避雨保长知其为丞相客具鸡黍甚肃须臾有二子侍立天锡异而问之保长曰此吾外孙赵与莒与芮也日者尝言二儿后当极贵天锡因忆弥逺言及还临安以告之弥逺命召二子来保长大喜鬻田治衣冠集姻党送之且诧其遇及见弥逺善相大奇之恐事泄不便遽使复归保长大慙逾年弥逺忽谓天锡曰二子可复来乎天锡召之保长辞谢不遣弥逺乃使天锡宻谕保长曰二子长者最贵宜还抚于其父家遂载至临安及贵和立为皇子更名竑乃补与莒秉义郎赐名贵诚皇子竑好鼔琴史弥逺买美人善鼔琴者纳诸竑而厚抚其家使瞷竑动息美人知书慧黠竑嬖之时杨皇后专国政弥逺用事久宰执侍从台諌藩阃皆所引荐莫敢谁何权势熏灼竑心不能平尝书杨后及弥逺之事于几上曰弥逺当决配八千里又尝指宫壁舆地圗琼崖曰吾他日得志置史弥逺于此又尝呼弥逺为新恩以他日非新州则恩州也弥逺闻之大惧思以处竑而竑不知真徳秀时兼宫教諌竑曰皇太子若能孝于慈母而敬大臣则天命归之矣否则深可虑也竑不听一日弥逺为其父浩饭僧净慈寺与国子学録郑清之登慧日阁屏人语曰皇子不堪负荷闻后沂邸者甚贤今欲择讲官君其善训导之事成弥逺之坐即君坐也然言出于弥逺之口入于君之耳若一语泄吾与君皆族矣清之曰不敢乃以清之兼魏惠宪王府教授清之日教贵诚为文又购髙宗御书俾习焉清之谒弥逺即示以贵诚诗文翰墨誉之不容口弥逺尝问清之曰吾闻皇侄之贤已熟大要竟如何清之曰其人之贤更仆不能数然一言以断之曰不凡弥逺颔之再三策立之意益坚乃日媒孽竑之失言于帝觊帝废竑立贵诚而帝不悟其意
　　理宗家教甚严太子鸡初鸣问安再鸣囘宫三鸣往防议所参决庶事退入讲堂讲经史将晡复至榻前起居问今日讲何经答之是则赐坐赐茶否则为之反覆剖析又不通则继以怒明日须更覆讲率为常例
　　金主雍谓太子曰朕为汝措天下当无复有经营之事汝惟无忘祖宗纯厚之风以勤修道徳为孝明信赏罚为治而已昔唐太宗谓髙宗曰吾伐髙丽不克终汝可继之如此之事朕不以遗汝如辽之海濵王以国人爱其子嫉而杀之此何理也子为众爱愈为美事所为若此安有不亡唐太宗又尝谓髙宗曰尔于李勣无恩今以事出之我死宜即授以仆射彼必致死力矣君人者焉用伪为受恩于父安有忘报于子者乎朕御臣下惟以诚实耳
　　金主珣疾革时已暮夜近臣皆出惟前朝资明夫人郑氏以年老侍侧金主知其可托谓之曰速召太子主后事言絶而殂夫人秘之是夕后妃问安寝阁厐贵妃隂狡机慧常以其子英王守纯年长不得立懐怨郑氏恐其为变即绐之曰上方更衣后妃可少休他室伺其入遽钥之急召大臣传遗诏立皇太子守绪始啓户出后妃发防太子方入宫英王已先至太子知之分遣枢宻院官及东宫亲卫军官伊喇丰阿拉集军三万余于东华门街部署既定命防卫四人监守纯于近侍局乃即位于柩前
