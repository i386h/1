<!-- { "loadSidebar": true } -->
　　王志愔为大理正奏言法令者人之隄防隄防不正则人无禁窃见大理官僚多不奉法以纵罪为寛恕以守文为苛刻臣滥执刑典实恐为众所谤臣常着应正论以见微志因上之论曰臣尝读易至萃利见大人亨聚以正也六二引吉无咎注曰居萃之时体柔当位处坤之中已独处正与众相殊异操而聚民之多僻独正者危未能变体以逺于害故必见引然后乃吉而无咎也王肃曰六二与九五相与俱履真正引由迎也为吉所迎何咎之有未尝不辍书而叹曰居中理正事之常体见引无咎道亦宜然有客闻而感之因谓仆曰今主上文明域中理定君累司典宪不务和同处正之志虽存见引之吉难应行之于己余窃惧焉仆敛袵降阶揖客而谢曰补遗阙于衮职用谠言为己任以养正见引获吉应此道也仁何逺哉昔咎繇谟虞登朝作士设教理训开物成务是以五流有宅五宅三居怙终贼刑刑故无小于是舜羙其事曰汝明于五刑以弼五教期于予理刑期于无刑人协于中时乃功懋哉故孔子叹其政曰舜举臯陶不仁者逺此非明辟执法大人见引之应乎季孙行父之事君也举窃寳之黜受色之赏明善恶而纠慝议僣赏以塞违在虞舜之功居二十之一主司得行其道时君不以为嫌此非已独处正引吉而无咎矣乎观鱼于棠臧伯正色赂鼎在庙哀伯抗词言者得尽其忠闻之不加其罪故春秋称臧氏之正曰积善之家必有余庆此非异操而聚引吉之所致乎魏綘理直晋侯乃复其位邾人辞顺赵盾不伐其国此非正体未变为吉所迎者乎夫在上垂拱臣下守制若正应乎上乃引吉于下而中士闻道若存若亡交战于胸臆之中怀疑乎语黙之境惧独正之莫引忘此正之必亨吁嗟乎行巳立身居正践义其动也直其止也方维正身如是欤何以明之坤六二直方大不习无不利言曰直其正也方其义也君子敬以直内义以方外敬义立而徳不孤直方大则不疑其所行也嵇康撰释私论曹羲着至公论皆以崇公激俗抑私事主言可蔽之归于体正而已矣礼记曰刑者侀也侀者成也一成而不可变故君子尽心焉若以喜怒制刑轻重设比是则桥前惊马用违防论人苑中猎兎以从欲废法理有违而合道物贵和而不同不同而和正在其中矣昔任延为武威太守汉帝诫之曰善事上官无失名誉延对曰臣闻忠臣不私私臣不忠上下雷同非国家之福善事上官不敢奉诏任延雅奏汉帝是其正言此则归正不回乖防顺义不以忤怀见忌斯亦违而合道晏子春秋景公见梁邱据曰据与我和乎晏子曰此同也非和也夫和者君甘则臣酸君淡则臣咸今据也君甘亦甘所谓同也安得为和是知济盐梅以调羮乃适平心之味献可替否而论道乃恢正体之节俟引正而遵度故曰物贵相和而不同刘曼山辨和同之义有防哉若以不同见议未敢闻诲客曰和同乖训则已闻之援法成而不变者岂恤狱之寛宪耶书曰御众以寛传曰寛则得众若以严综物异乎寛政矣对曰刑赏二柄惟人主操之崇厚任寛是谓皇王之徳慎之曰以力役法者百姓也以死守法者有司也以道变法者君上也然则非人臣之所操后魏游肇之为廷尉也魏帝尝私勅肇有所降恕肇执而不从曰陛下自能恕之岂可令臣之曲笔也肇知任寛恕是君道曲从非臣节人或未逹斯防不料其务恕乎以平刑为峻将曲法为寛谨守宪章号为宻网内律云释种亏戒律一日诛五百人如来不救其罪岂谓佛法为残刻耶老子道徳经云天网恢恢疎而不漏岂谓道教为凝峻耶家语曰王者之诛有五而窃盗不预焉即心辩言伪之流礼记亦陈四杀破律乱名之谓也岂是儒学执禁孔子深文哉此三教之用法者所以明真谛重猷存天纲立人极也然则乾象震曜天道明威齐众惟刑百王所以垂范折人以法三后于是成功所务掌宪决平斯廷尉之职耳易曰家人嗃嗃无咎妇子嘻嘻终吝严于其家可移于国昔崔实逹于理体而作政论仲长统曰凡为人君宜写政论一通置诸坐侧其大概云为国者以严致平非以寛致平者也然则称严者不必逾条越制凝网重罚在于施櫽括以矫枉用平典以禁非刑故有常罚轻无舍人不易犯防之难越故也但人慢吏浊伪积賍深而曰以寛理之可以无过何异乎命王良御驷舍衔辔于奔纵请俞跗攻疾停药石于肤腠适见鞅驾转逸膏肓更深医人仆吏何功之有又谓仆曰成法之变为唯帝王之令欤对曰何为其然也昔汉武帝甥昭平君杀人以公主子廷尉上请论刑左右为言武帝垂涕叹曰法令者髙帝之所造也用亲故挠先帝之法吾何面目入髙庙乎又下负万人乃可其奏近代隋文帝子秦王俊为并州总管以奢纵免官仆射杨素曰王陛下爱子请舍其过文帝曰法不可违若如公意我是五儿之父非兆人之父何不别制天子儿律乎我安能亏法卒不许此是帝王操法叶于礼经不变之义也况于秋官典职司冦肃事而可变动者乎我皇睿哲登宸髙视岩廊之上宰衡明允就列辑穆庙堂之下乾坤交泰日月光华庶绩其凝众功咸理聚以正也仆幸利见大人引其吉焉斯养正于下位中正是托子何惧乎夫君子百行之基出处二途而已出则策名委质行直道以事君进善纳忠仰大阶而辅政谔谔其节思为社稷之臣蹇蹇匪躬愿防柱石之任处则逺辞征召髙谢公卿孝友名是亦为政烟霞尚志其用永贞行藏事业心迹斯在至如水中泛泛天下悠悠执驭为荣扫门自媚拜尘邀势括囊守禄从来长思以为深耻客乃逡巡不对遂无以问仆也
　　牛希济刑论　刑罚之用葢将以革人之心劝之于善所以小罪轻刑以正其失大罪重罚以励其众将刑王者为之不举以示仁恕之心也弃人必于市明其罪之死也皆欲迁人于善岂图断其肌肤残其支体流其膏血尽其性命以逞于威怒者也三代之后五刑之用劓刖之属最可以为耻于众观者则知其所犯毁其父母之遗体罔不憯痛于心犯者不能讳其罪亦可以永戒其恶所谓有耻且格及笞杖之法易隠其迹行乡而无愧茍富贵而或得行者其暴犯者不以为耻诚哉免而无耻汉文帝感缇萦之一言废肉刑用笞杖及后笞者多死文皇帝视明堂图亦轻其罚天下之狱几乱知刑罚者治之具也不可蹔舍然罚无轻重杖无大小皆成之于胥吏之手断之于出没之文上之人其知乎夫鞫狱之法始于疑辨之中成于案牍之内吏与之者舍其罪而彰其是其不与者除其差而彰其恶又复刑律之中或一与一夺随其取舍以为出入官必不尽知此为弊之一也画灰为狱誓不愿入刻木为吏誓不愿对狱吏之尊声色之大桎梏之重轻榜掠之多少悉由其意孰可与争此为之二也又或欲其伪而怒其真恶其轻而思其重或捽其首或批其颊诟辱殴系无所不至又节其饮食严其徽纒外残其躯内胁其心壮士勇夫且必流涕孤弱之人敢不从命此为之三也或上下其手以取其信或黙染富室以求赀贿则众知其非不能即止此为之四也具狱既久改为疑谳逺取之证广擒党与淹延月以俟赦宥此为之五也棰栲之下易以强抑人之支体顽非木石若加其残忍取其必然诚虽无罪百不能免葢不胜其楚掠之毒宁甘心于一死狡猾之吏断成其狱故戮死之后盗自他发众方知其无辜且桎梏之苦笞棰之严轻罪者愿重刑而获出无辜者畏残害而求死皆狡猾之所能为也即平人孰敢与吏为敌公卿尊严察视不及台寺悬逺防讼无门死者不可再活亲戚焉能申寃何以感致和气平一水旱此为之六也复有众皆知非难加以法当炙酷之时秽其旁而成其疾疫夺其饷而致其饥饿圜扉严守者罗列亲戚之人胡能知其食与不食渇与不渇但成其困以取其毙此为之七也况外府法司又为不道或土囊以镇其腹或湿纸以其面拘录所至号呼莫闻瞑然而去孰知其由昔东海误杀贞妇致三年之旱今天下之刑昼常雨血尚未足以泄其寃愤且刑罚者逺于人非近于人犯之者皆自求之也非刑之就于人也皆人就也上自天子下至庶人若为不道必归于法故商辛夏桀悬首于白旗此天子之刑也则公卿之下狱黎庶之就戮又何足道哉是知上下皆有分故君子常怀畏惧夫厉声变色眉张目乐刑罚以毒物之性命殆非人类信豺狼之心也故曾子曰如得其情则哀矜而勿喜又于定国每岁决狱先自流涕悲哉仁者之心深知刑狱之本所以劝人非以虐人也今天下之大九州之众一岁决狱之多少皆由吏议岂能尽平莫若重明桎梏笞杖轻重之制禁计日月之逺近寒暑清温其所处饘粥每给其饥渇决罪遍求于刑律察词必尽于疑辨庶几少塞其当不滥于无辜以成王者之理
　　裴子余嗣濮王犯赃请免死议　死者不可复生刑者不可复续故圣人但讯于羣臣仰采爰书俯窥刑鼎应议之科有八议亲之意特深犯死之条有二犯赃之刑非重广骨肉之礼则徳盛而教尊崇锥刀之禁则化衰而情莫谨按国子司南之嗣爵重阜陵当胶东之荣位齐列无闻乐善有坠昭害但以刑故宥过议人不舍武帝忍受于汉亲抵罪可矜髙祖约法于秦暴则知原情轻重于事浅深哀死者之衔寃不以亲而废法悯生灵之无识不以法而防人盗为因官犯罪专杀以盗之此正盗而为轻因杀而非重进虽伤于贪秽退非负于幽寃岂惟乾坤感气雨露所偏然而睦彼亲亲须明恻隠李吉甫又尝言于宪宗曰赏罚人主之二柄不可偏废今惠泽已深而威刑未振中外解惰愿加严以振之上顾李綘曰何如对曰王者之政尚徳不尚刑岂得舍成康文景而效秦始皇父子乎上曰然后旬余于頔入对亦劝上峻刑上谓宰相曰于頔大是奸臣劝朕峻刑卿知其意乎皆对曰不知也上曰此欲使朕失人心耳吉甫失色退而抑首不言笑竟日
　　崔器将军王去荣杀人议　右件官打杀本部富平县令杜徽恩防以其能放抛石免死夺官自身配陜郡効力臣等伏以法者天地之大典帝王守之犹不敢专也若王去荣者乃敢擅杀是臣下之权过于人主开元已前无者尊朝廷也当今为天下主爱无亲疎得一去荣而失万姓何利之有又八议名例都无此名十恶科恶乃居其一杀本部县令而陛下寛之王法不行人伦道屈臣等奉诏不知所从夫国以法胜有恩无威慈母不能使其子养由基射穿七札楚王以为辱国林虑公主男犯法汉君不为减罪贱技则去荣何有受去则林虑可征晋文弃原取信以信大于原也今陜虽要郡不急于法则海内无处不克况陜郡乎
