<!-- { "loadSidebar": true } -->
    宋高祖初为宋公北征军次留城经张良庙令曰：夫盛德不冫民义在祀典微管之叹抚事弥深张子房道亚黄中邻殆庶风云   玄感蔚为帝师大拯横流夷项定汉固以参轨伊望冠德如仁。若乃神交圯上道契商雒显嘿之间窈然难究源流渊浩莫测其端矣。涂次旧沛伫驾留城灵庙荒残遗像陈昧抚迹怀人慨然永叹过大梁者或伫想於夷门游九原者亦流连於随会可改构榱桷修饰丹青蘩行潦以时致荐以纾怀古之情存不刊之烈。
    永初元年追封王镇恶为龙阳县侯食邑千五百户初镇恶为沈田子所害高祖表於天子曰：故安西司马征虏将军王镇恶志节亮直机略明举自荣名州府屡著成绩荆南遘[C260]势据上流难兴︹藩忧兼内侮镇恶轻舟先迈神兵电临旰食之虞一朝雾散及王师西伐有事中原长驱雒阳肃清湖陕入渭之捷指麾无前遂廓定咸阳俘执伪主克城之效莫与为畴实干城所寄国之方召也。近北虏游魂寇掠渭北统率众军曜威扑讨贼既远奔还次泾上故龙骧将军沈田子忽发狂易奄加刃害忠勋未究受祸不图痛惜兼至惋悼无已伏惟圣怀为之伤恻田子狂悖即已备宪镇恶诚著艰难勋参前列殊绩未酬宜蒙追宠愿敕有司议其褒赠，於是追赠左将军青州刺史至是帝受命。又追封焉。
    文帝初即位诏曰：乃者权臣陵纵兆乱基祸故吉阳令张约之抗疏矢言至诚慷慨遂事屈群鬼殒命遐︹志节不申感悼兼至昔关老奏书见纪汉策阎纂献规荷荣晋代考其忠概参近前踪宜加旌显式扬义烈可赠以一郡赐钱十万布百疋。
    元嘉三年赠会稽诸暨人贾思天水郡显亲县左尉思母亡居丧过礼未葬为邻火所逼思及妻柏氏号哭奔救邻追赴助棺榇得免思及柏俱见烧死有司奏改其里为孝义里蠲租布三世繇是追赠。
    四年改吴兴人潘综所居之里为纯孝里蠲租布三世孙恩乱综与父俱逃父老不能去谓综速去无并死综不忍迎贼叩头曰：父年老乞赐生命贼义而舍之故有是命。
    是年敕榜表会稽永兴人郭世道闾门蠲其租调改所居独枫里为孝行里。又榜会稽山阴人严世期门曰：义行严氏之闾复其身徭役蠲租税十年世期少有孝行母亡负土成坟仁厚之风行於乡里大小莫敢呼其名者会遣大使巡行天下散骑常侍袁愉表其行帝嘉之故有是命世期好施慕善出自天然同里张迈兄弟三人妻各产子时岁饥歉虑不相存欲弃而不举世期闻之驰往拯救分食解衣以赡其乏三子并得成长同县俞阳妻庄年九十庄女兰七十并各老病单孤无所依世期衣服之二十馀年死并殡葬宗亲严弘乡人潘伯等十五人荒年并饥死露骸不收世期买棺为殡埋存育孩幼山阴令何曼之表言之故有是命。
    八年诏曰：故绥远将军晋寿太守郭启玄往衔命虏庭秉义不屈受任白水尽勤靡懈公奉私饩纤毫弗纳布衣蔬食饬躬惟俭故超受显邦以甄廉绩而介诚苦节始终匪贰身死之日妻子冻馁志操殊俗良可哀悼可赐其家五百斛。
    二十五年幸江宁经刘穆之墓诏曰：故侍中司徒南康文宣公穆之秉德佐命翼亮景业谋猷经远元勋克茂功铭鼎彝义彰典策故已嗣徽前哲宣风後代者矣。近因游践瞻其茔域九原之想情深悼叹可致祭墓所以申永怀。
    二十六年幸丹徒遣使祭晋故司空忠肃公何无忌之墓。
    孝武帝即位初诏曰：日者逆竖犯跸[C260]变卒起广威将军关中侯卜天与提戈赴难挺身奋节斩殪凶党而旋受虐刃勇冠当时义侔古烈兴言追悼伤痛予心宜加甄赠以旌忠节赠龙骧将军益州刺史谥曰：壮侯帝亲临哭给天与家长禀初天与为广威将军领左细仗兼带营禄元凶劭入弑事变仓卒旧将罗训徐罕皆望风屈附天与不暇被甲执刀持弓疾呼左右出战徐罕曰：殿下入汝欲何为天与骂曰：殿下常来云：何即时方作此语只汝是贼手射劭於东堂几中逆徒击之臂断倒地乃见杀其队将张泓之朱道钦陈满与天与同出拒战并死故有是命。又诏曰：徐湛之江湛王僧绰（湛之等以议废立事为元凶邵所害）门户茶酷遗孤流寓言念既往感痛兼深可令归居本宅厚加┰赐，於是三家长给廪。又诏曰：司徒故左长史张敷正心简立幼树风规居哀毁灭孝道淳至宜在追甄於以报美可追赠侍中仍改其所居称为孝张里敷吴兴人父亡成服凡十馀日始进水浆葬毕不进蔬菜遂毁瘠成疾伯父茂度每譬止之敷益更感恸绝而复续茂度曰：我辈譬汝有益但更甚耳自是不复往来未期年而卒。又诏曰：夫轻道重义亟闻其教世弊国危希遇其人自非达义之至识正之深者孰能抗御卫主遗身固节者哉！故太子左卫卒袁淑文辩优给秉忠贞悫当要逼之切意色不挠厉辞道逆气震凶党虐刃交至取毙不移古之怀忠殒难未有出其右者兴言嗟悼无废乎！心宜在加礼永旌宋有臣焉可赠侍中太尉谥曰：忠宪公淑为元凶邵所杀故有是命。
    大明二年改晋陵人余齐民所居之里为孝义里齐民为邑书吏父殖在家病亡家人以父病报之信未至齐民谓人曰：比者内痛心烦有。若割截居常惶骇必有异故信寻至便归四百馀里一日而至至门方知父死号踊恸绝良久乃苏问母父所遗言母曰：汝父临终恨不见汝曰：相见何难，於是号叫殡所须臾便绝州郡上言有司奏曰：收贤旌善万代无殊心至自天古今岂异齐民至性繇中情非外感淳精凝至深心天彻跪讯遗旨一恸殒亡虽迹异参柴而诚均丘赵方今化淳以礼治本惟孝灵祥归应其道先彰齐民越自氓隶行贯生品旌闾表墓允出在兹改其里为孝义里蠲租布锡其母百斛从之。
    五年行幸经殷景仁墓诏曰：故司空文成公景仁德量淹正风识明允徽绩忠谟夙达光惠政茂举留民属近瞻丘坟感往兴悼可遣使致祭。又经王弘等墓下诏曰：故侍中中书监太保录尚书事扬州刺史华容文公弘德猷光邵鉴识明远故散骑常侍左光录大夫太子詹事豫章文侯昙首夙尚恬素理心身正并绸缪先眷契阔屯夷内亮王道外流徽誉以国图令勋民思茂惠朕簿巡都外瞻览坟茔永言想慨良深于怀便可遣使致祭墓所。
    七年车驾幸南豫州诏遣祭晋大司马桓温征西将军毛处墓明帝即位初以柳元景为前废帝所害诏曰：故侍中尚书令骠骑大将军巴东郡开国公新除开府仪同三司南豫州刺史元景风度弘简体局深沉正义亮时恭素范物幽明道尽则首赞孝图盛运开历则毗燮皇化方任孚汉辅业懋殷衡而蜂豺肆滥显加祸毒冤动勋烈悲深朝贯朕承七庙之灵纂临宝业情典既申痛悼弥轸宜崇贲徽册以旌忠懿可追赠使持节都督南豫江二州诸军事太尉侍中刺史国公如故给班剑三十人羽葆鼓吹一部谥曰：忠烈公。又以故侍中太尉沈庆之为废帝所害追赠侍中司空谥曰：襄公。
    泰始三年徐州刺史薛安都反遣信要引魏魏遣尉迟苟人等救之安都降魏初安都起兵长史兰陵俨密欲图之见杀安都未向桑乾前军裴祖隆谋杀苟人举彭城归顺事泄见诛员外散骑侍郎孙耿之往安都从孑索肥战死及刘弥之张灵庆皆战败见杀并为帝所哀追赠俨光禄勋祖隆宁朔将军兖州刺史耿之羽林监弥之辅国将军青州刺史灵庆宁朔将军冀州刺史。
    南齐太祖建元三年遣兼散骑常侍虞炎等十二部使行天下表列公孙僧远等二十三人诏并表门闾蠲租税公孙僧远会稽剡人事父母以孝闻弟亡无以葬身贩贴与邻里共敛送之费兄妹未婚嫁乃自卖为之成礼。
    华宝晋陵无锡人父豪义熙末戍长安宝年八岁临别谓宝曰：须我还当为汝上头及长安舀殁宝年至七十不婚冠或问之者辄号恸弥日不忍答也。薛天生刘怀裔亦晋陵人天生母遭艰菜食天生亦菜食母未免丧而死天生终身不食鱼肉与弟有恩义怀裔与弟怀则年十岁遭父丧不絮帛不食盐菜吴欣之晋陵利城人宋元嘉末弟尉之为武进县戍随王诞起义太祖遣军主华钦讨之吏民皆散尉之独留见执将死欣之诣钦乞代弟命辞泪哀切兄弟皆见原吴达之义兴人嫂亡无以葬自卖为十夫客以营冢椁从祖弟敬伯夫妻荒年被略卖江北达之有田十亩货以赎之与之同财共宅郡命为主簿因以让兄。又让世业旧田与族弟弟亦不受田遂废韩系伯以桑枝会妨他地迁界上开数尺邻畔随复侵之系伯辄更改种久之邻人惭愧还所侵地躬往谢之。
    孙淡太原人侨居长沙事母孝母疾不眠食以痊为期母哀之後有疾不使知也。
    蒋隽之妻黄氏义兴人夫亡不重嫁家逼之欲赴水自杀乃止。
    封延伯者侨居东海三世同财为北州所宗附义兴陈玄子四世一百七十口同居武陵郡邵荣兴文献叔八世同居东海徐生之武陵范安祖李圣伯范道根五世同居零陵谭弘宝衡阳何华阳杨黑头疏从四世同居并共衣食。
    柳世隆以母忧去职太祖践祚起为平南将军南豫州刺史进爵为公帝手诏与司徒褚渊曰：向见世隆毁瘠过甚殆欲不可复职非直使人恻然实亦世珍国宝也。渊答曰：世隆至性纯深哀过乎！礼事陛下在危尽忠丧亲居忧杖而後起立人之本二理同极加荣增宠足以厉俗敦风。
    张瑰为吴兴太守瑰以既有国秩不取郡俸太祖敕上库别藏其俸以表其清。
    武帝永明元年诏曰：魏矜袁绍恩洽丘坟晋亮两王荣覃馀裔二代弘义前载美谈袁粲刘秉并与先朝同奖宋室沈攸之於景和之世特有乃心虽末节不终而始诚可录岁月弥往宜轸优隆粲秉前年改葬茔兆未修材椁可为经理粗令《周礼》攸之及其诸子丧柩在西者可符荆州送返旧墓在所为茔葬事是年。又诏会稽永兴儿翼之母丁表门闾蠲租税丁少丧夫性仁爱遭年荒分衣食以饴里中饥饿者邻里求借未尝违之同里陈禳父母死孤单无亲戚丁收养之及长为营婚娶。又同里王礼妻徐荒年客死山阴丁为置棺器自往敛葬元徽末大雪商旅断村里比屋饥丁自出盐米计口分赋同里左侨家露四丧无以葬丁为办冢椁有三调不登者代为输送丁长子妇王氏守寡执志不再醮州郡上言有诏蠲表五年诏曰：龙骧将军安西中兵参军松滋令萧明爱敬淳深色养尽礼丧过乎！哀遂致毁灭虽未达名教而一至可愍宜加荣命以旌善人可赠中书郎明少有至性奉亲谨笃母疾躬祷夕不假寐及亡不胜哀而卒故有是赠。
    郁林王即位初吴兴太守孔之。表曰：故鄣人王文殊性挺五常心符三教以父没獯庭抱终身之痛专席常居衔罔极之┰服缟以经年饵蔬菽以俟命婚义灭於天情官序空於素抱傥降甄异之恩榜其闾里有诏榜门改所居为孝行里。
    明帝建武三年蜀郡王续祖华阳郝道福并累世同诏表门闾蠲调役。又吴兴乘公济妻姚氏生二男而公济及兄公愿乾伯并卒各有一子欣之天保姚养育之卖田宅为取妇自与二男寄止邻家诏其为二子婚仍加蠲诏时司徒东阁祭酒庐陵王主簿江居父忧以孝闻庐于墓侧帝敕遣仗二十人防墓所王虚之庐江人十三丧母二十三丧父二十五年盐酢不入口庭中杨梅隆冬三实每夜所居有光如烛永明中诏榜门蠲其三世。
