<!-- { "loadSidebar": true } -->
    孟简为工部侍郎夙擅时名士流推重及居大列风望愈高或显级华资有缺者当时公议必佥属简未几代崔群为户部侍郎是官有二员其判使案别居一署谓之左户元和以还号为清望之最宰辅登用多由此而去故群入相以简代焉。
    王质为谏议大夫风度厚重道直言正时辈推许後唐萧顷初入梁历给谏御史中丞礼部侍郎知贡举有能名。
    汉刘鼎性。若宽易而典选曹案颇有风棱人称为能。
    ○台省部　才智
    夫三台西掖典掌尤重诏令参典咸出於兹故有道艺渊通机用周敏风力局顾问会旨参决朝议剖断民事应对条畅敷奏精密兼领众职曾莫留滞练识旧体讫无尤违矧属军国多务书牍填委凡所谘禀克究事端应变。若神举无遗策至於该览百氏损益万几虽曰：坐曹不废接待用能服其时辈蔼兹令誉行王言之攸奖见人爵之斯从加以操履不渝谅直是守替其政柄诚无愧焉。
    汉金安上字子侯少为侍中笃有智宣帝爱之。
    後汉耿国字叔虑（东观记作宪）建武四年初入侍光武拜为黄门侍郎应对左右帝以为能迁射声校尉郅寿为尚书令朝廷每有疑议尝独进见章帝奇其智策擢为京兆尹。
    尹勋迁尚书令延熹中诛大将军梁冀桓帝召勋部分众职甚有方略封宜阳乡侯。
    魏王粲为侍中粲才既高辨论应机锺繇王朗等虽各为魏卿相至於朝廷奏议皆阁笔不能措手。
    蜀费衤韦为尚书令常以朝晡听事其间接纳宾客饮食嬉戏加之博奕每尽人之欢事亦不废。
    吕为尚书代董允为尚书令众事无留门无停宾历职内外治身俭约谦静少言为政简而不烦号为清能。
    吴孙丞为黄门侍郎与顾荣俱为侍臣後主内侍多得罪尤惟荣丞独获全尝使二人记事丞答顾问乃下诏曰：自今已後用侍郎皆当如今宗室丞顾荣俦也。
    薛莹初为光禄大夫天纪四年晋军征吴後主奉书请降莹既至雒阳将先见叙为散骑常侍答问处当皆有条理（干宝晋纪曰：武帝从容问莹曰：孙皓之所以亡者何也。对曰：归命侯臣皓之君吴也。昵近小人刑罚妄加大臣大将无所亲信人人忧恐各不自保危亡之[C260]实由於此帝遂问吴士存亡者之贤愚薛莹各以状对）。
    晋石崇为侍中武帝以崇功臣子有局深器重之徐邈为中书舍人迁常侍侍郎莅官简惠达於从政论议精密当时多谘禀之触类辨释问则有对。
    杜预为度支尚书在位七年损益万机不可胜数朝野称美号曰：杜武库言其无所不有也。
    宋刘穆之在晋为尚书右仆射领选前将军丹阳尹高祖北伐留世子为中军将军监太尉留府转穆之左仆射领监军中军二府军司将尹领选如故甲仗五十人入居东城穆之内总朝政外供军旅决断如流事无拥滞宾客辐凑求诉百端内外谘禀盈皆满室目览辞讼手答笺书耳行听受口内酬应不相参涉皆悉赡举。又言谈赏笑引日亘时未尝倦苦裁有暇手自写书寻览篇章校定坟籍。
    顾琛为库部郎元嘉七年文帝遣到彦之经略河南大败悉委弃兵甲武库为之空虚後帝宴会有後魏归人在坐帝问琛库中仗犹有几许琛诡答有十万人仗旧武库仗秘不言多少帝既发问追悔失言及琛诡对帝甚喜。
    南齐王俭为左仆射领选太子少傅国子祭酒卫将军丹阳尹令史谘事宾客满席俭应接铨序旁无留滞。
    梁范为吏部尚书任守隆重书牍盈案宾客满门应对如流无所壅滞官曹文墨发レ。若神时人咸服其明赡。
    徐勉为吏部尚书既闲尺牍兼善辞令虽文案填积坐客充满应对如流手不停笔。又该综百氏皆为避讳。
    朱异大通元年迁散骑常侍自周舍卒後异代掌机谟方镇改换朝仪国典诏敕诰书并兼掌之每四方表疏当局簿领谘询详断填委於前异属辞落纸览事下议纵横敏赡不暂停笔顷刻之间诸事便了。
    後魏裴孝文时为中大夫兼祠部曹司职主礼乐每有疑议斟酌故实咸有条贯。
    北齐陈元康迁陵台都官郎军国多务元康问无不知神武临行留元康在後马上有所号令九十馀条元康屈指数之荩能记忆神武甚亲之曰：如此人世间希有我今得之乃上天降佐也。时赵彦深亦知机密人谓之陈赵而元康势居赵前。
    後周宇文深为散骑常侍深性多奇谲好读兵书既在近侍每进筹策。
    苏亮为中书监领著作修国史亮有机辨美谈笑太祖甚重之所有筹议率多会旨。
    隋刘子翊高祖大业中为治书侍御史每朝廷疑议子翊为之辨折多出众人意表。
    高构字孝基为户部侍郎冯翊武乡女子焦氏既痖。又聋嫁之不售尝采樵于野为人所犯而有孕遂生一男年六岁莫知其姓，於是申省构判曰：母不能言穷理绝冤案风俗通云：姓有九种或氏於爵或氏所居此儿生在武乡可以武为姓寻迁雍州刺史以明断见称。
    唐刘林甫武德初为内史舍人时兵机繁速庶事草创高祖委林甫专典其事以才见称。
    温大有字彦博大雅弟也。为中书侍郎敷奏明敏为当时所称先大雅卒朝廷每追惜之。
    杜如晦慷慨有大节临机能断太宗为秦王奏为王府属寻领行台兵部郎中每从征伐军国多务如晦剖断如流为谈者所服。
    马周为给事中寻转中书舍人在位数陈得失周有机辩能敷奏深识事端故动无不中。
    姚元崇为夏官郎中时契丹寇陷河北数州兵机悉委元崇剖析。若流皆有条贯则天甚奇之迁夏官侍郎。
    ●卷四百五十九
    ○台省部　公正
    孔子曰：苟正其身矣。於从政乎！何有不能正其身如正人何。又曰：其身正不令而行其身不正虽令不从此所谓言必忠信行必谨厚施於家邦无所不可苟异，於是则人虽服从身亦弗理矧乎！著位南宫比喉舌之象恪居中宪号耳目之官固当不侮鳏寡不畏强御寅奉一人威肃百辟。若卫之史鱼汉之汲黯唐狄仁杰之俦皆可以同传矣。
    汉张敞以数上书有忠言宣帝徵敞为大中大夫与于定国并平尚书事以正违忤大将军霍光孔（守正不阿也。）光为光禄勋领尚书事光帝师傅子少以经行自著进官蚤成（蚤古早字）不结党友养游说有求於人既性自守亦其势然也。
    後汉宋均明帝时为尚书令每有驳议多合上旨均尝删翦疑事帝以为有奸大怒收郎缚格之诸尚书惶恐皆叩头谢罪均顾厉色曰：盖忠臣执义无有二心。若畏威失正均虽死不易志小黄门在傍入具以闻帝喜其不挠即令贳郎。
    乐恢为尚书仆射是时河南尹王调雒阳令李阜与窦宪厚善纵舍自由恢劾奏调阜并及司隶校尉诸所刺举无所回避贵戚恶之宪弟夏阳侯瑰欲往候恢恢谢不与通宪兄弟放纵而忿其不附已妻每谏恢曰：昔人有容身避害何必以言取怨恢叹曰：吾何忍素餐而立人之朝乎！。
    韩棱为尚书令和帝即位侍中窦宪使人刺杀齐殇王子都乡侯畅於上东门有司畏宪咸委疑于畅兄弟诏遣侍御史之齐案其事棱上疏以为贼在京师不宜舍近问远恐为奸臣所笑窦太后怒以切责棱棱固执其义及事发果如所言宪惶恐白太后求出击北匈奴以赎罪棱复上疏谏太后不从及宪有功还为大将军威振天下复出屯武威会帝西祠园陵诏宪与车驾会长安及宪至尚书以下议欲拜之伏称万岁棱正色曰：夫上交不谄下交不渎礼无人臣称万岁之制议者皆惭而止尚书左丞王龙私奏记上牛酒於宪棱举奏龙论为城旦。
    郅寿为仆射是时大将军窦宪以外戚之宠威倾天下宪常使门生赍书诣寿有所请寿即送诏狱前後上书陈宪骄恣引王莽以诫国家是时宪征匈奴海内供其役费而宪及其弟笃景并起第宅骄奢非法百姓苦之寿以府藏空虚军旅未休遂因朝会讥刺宪等厉音正色辞旨甚切。
    张霸为侍中时皇后兄虎贲中郎将邓骘当朝贵盛闻霸名行欲与为友霸逡巡不答众人笑其不识时务。
    李充为侍中大将军邓骘尝置酒请充宾客满堂酒酣骘诡曰：幸椒房位列上将幕府初开欲辟天下奇伟以辅不逮惟诸君博求其器充乃为陈海内隐居怀道之士颇有不合骘欲绝其说以肉啖之充抵肉於地曰：说士犹甘於肉遂出径去骘甚望之同坐汝南张孟举往让充曰：一日闻足下与邓将军说士未究激刺面折不由中和出言之责非所以光祚子孙者也。充曰：大丈夫居世贵行其意何能远为子孙之计由是见非於贵戚。
    刘矩为尚书令矩性亮直不能谐附贵势以是失大将军梁冀意出为常山相。
    杨厚为侍中顺帝时大将军梁冀威权倾朝遣弟侍中不疑以车马珍玩致遗於厚欲与相见厚不答左雄为尚书令迁司隶校尉初雄荐周举为尚书举既称职议者咸称焉及在司隶。又举故冀州刺史冯直以为将帅而直尝坐赃受罪举以此劾奏雄雄悦曰：吾尝事冯直之父而。又与直善今宣光以奏吾乃是韩厥之举也。由是天下服焉。
    张陵为尚书桓帝元嘉中岁首朝贺大将军梁冀带剑入省陵呵叱令出敕羽林虎贲夺冀剑冀跪谢陵不应即劾奏冀请廷尉论罪有诏以一岁俸赎而百僚肃然初冀弟不疑为河南尹举陵孝廉不疑疾陵之奏冀因谓曰：昔举君所以自罚也。陵对曰：明府不以陵不肖误见擢序今申公宪以报私恩不疑有愧色。
    羊陟为尚书令时太尉张颢司徒樊陵大鸿胪郭防太仆曹陵大司农冯方并与宦相姻私公行货赂并奏罢黜之不纳。
    刁韪为尚书在朝有鲠直臣节。
    向栩为侍中每朝廷大事侃然正色百官惮之。
    桥玄灵帝时为尚书令时大中大夫盖升与帝有旧恩前为南阳太守臧数亿以上玄奏免升禁锢没入财贿帝不从而迁升侍中玄病免。
    赵戬字叔茂为尚书选部郎董卓欲以所私并充台阁戬拒不听卓怒召戬欲杀之观者皆为戬惧而戬自。若及见卓引辞正色陈说是非卓虽凶戾屈而谢之。
    荀为尚书令折节下士坐不累席其在台阁不以私欲挠意有群从一人才行实薄，或谓以君当事不可不以某为议郎笑曰：官者所以表才也。若如来言众人其谓我何邪其持心平正皆类此。
    魏陈群转侍中领丞相东西曹掾在朝无无莫雅仗名义不以非道假人。
    贾逵为谏议大夫时太祖终於雒阳逵典丧事时鄢陵侯彰行越骑将军从长安来赴问逵先王玺绶所在逵正色曰：太子在邺国有储副先王玺绶非君侯所宜问也。遂奉梓宫还邺。
    何夔魏国初建拜尚书仆射时丁仪兄弟方进宠仪与夔不合尚书傅选谓夔曰：仪不相好已甚子友毛等仪已害之矣。子宜少下之夔曰：为不义足害其身焉能害人。且怀奸亻幸之心立於明朝其得久乎！夔终不屈志仪後果以凶伪败。
    杜恕为散骑黄门侍郎恕推诚以质不治饰少无名誉及在朝不结交援专心向公每政有得失尝引纲维以正言，於是侍中辛毗等器重之。
    苏则为侍中与董昭同僚昭尝枕则膝卧则推下之曰：苏则之膝非佞人之枕也。
