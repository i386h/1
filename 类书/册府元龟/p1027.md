<!-- { "loadSidebar": true } -->
    後唐魏王继岌同光三年九月为西征都统伐蜀继岌至凤州伪武兴军节度使王承捷以凤兴文扶四州降大军食其刍粟得粮四十万兵士八千魏王给牒令摄武兴军节度使前一日康延孝李严至故镇威武城伪指挥使唐景思吴铎王权思部下兵四百降于延孝其军史邹彦指挥使李见城危方出归投郭崇韬以初无降意皆伏诛以唐景思摄兴州刺史城中除已杀戮得兵四千米麦一十七万粟三万威武城蜀道咽喉险固之地其城倚嘉陵江三面山险延孝既拔故镇杀其守将其众万馀纵其逸去至兴州伪蜀东川节度使宋光葆以梓绵剑龙普等五州来降武定军节度使王承肇以洋蓬璧三州符印降其监军使周永谦为众所杀兴元节度使王宗威以梁开通渠麟等五州符印送降阶州王丞岳纳符印来降康延孝李严至汉州伪蜀主王衍遣人送牛酒请降魏王至绵州王衍遣使上笺曰：衍叩头言伏以五帝三王竟归於代谢有家垂国孰免其废兴苟大命之革新愿转祸而为福衍诚惶诚恐叩头伏以衍先人顷以受唐封册列土坤维自霸一方于兹三纪乃者因夷门之构逆偶中国以丧君勉副推崇遂开[C260]孽衍谬为世子获绍旧基而以幼冲不得负荷寻遇大唐皇帝中兴圣运再造鸿图辉赫大明照临下土氵存修嘉好仰恃恩盟感覆寿於尧天将驱驰於禹贡忽审王师讨伐部内震惊靡敢当锋幸思归命伏惟殿下位尊上嗣德宝元良腾少海之波澜动前星之秀彩亲乘象辂劳履剑关已得万民之欢心望恕斯人之死罪今则完全府库守遏邑居率文武以陈诚舆棺榇而纳款伏惟殿下特弘哀鉴保证奏开亦存诸典刑贮在肺腑，庶几先人之灵犹享血食之祀免支离於眷属得敬养於庭闱惟圣君之明慈系殿下之造衍无任危迫殆越战惧激切之至谨差私署检校司空行尚书兵部侍郎欧阳彬军使韩知权等奉笺以闻十一月辛亥魏王军到德阳伪蜀六军使王宗弼遣使颜守伦上笺云：蜀主王衍已出府第举家迁於西宅王宗弼权称西川兵马留後安抚军城以候王师。又言宗弼欲至汉州迎奉天军其伪六军印缘发遣公事。且留未纳翌日宗弼。又遣人奉笺言昨蜀主与将校同议款其伪枢密使宋光嗣景渊澄南院宣徽使周辂北院宣徽使欧阳晃等四人同出异谋惑乱蜀主臣当时枭首以犭旬谨令送纳伪中书令夔王宗范上笺曰：臣生居颍许因先父建光启中讨陈敬在蜀伪司空平章事王谐上笺曰：臣因天复三年奉使西川遇车驾劫迁洛阳因留蜀部王衍寻。又遣使上。表曰：臣衍言臣先人建久在坤维受先朝宠泽一开土宇衍四十年顷以梁孽兴灾鸿图板荡不可助逆遂乃从权勉循众人止王三蜀固非获己未有所归臣辄绍基。且安生聚臣衍诚忧诚惧顿首顿首伏惟皇帝陛下嗣尧舜之业扬汤武之师廓定寰区削平凶逆梯航聚集文轨会同臣方议改图便期纳款遽闻王师致讨实抱惊危今则将千里之封疆尽为王土冀万家之臣妾皆沐皇恩必当舆榇乞降负荆请命伏惟皇帝陛下回照临之造施覆寿之私别示哀矜以安反侧傥坟寝而获祀实存没以知归臣无任望恩虔祷之至表称乙酉年十一月二十日不称伪年号甲寅魏王继岌至汉州伪蜀六军使王宗弼至乙卯魏王统大军至蜀城北舍於王宗弼之别墅丙辰招抚使李严自蜀城引王衍及伪文武百官仪仗法物至蜀城北仙桥下王衍初乘竹舆自城中出至降所素衣牵羊草索系首肉袒璧舆榇後从宰臣百官衰徒跣以俟命魏王降车取其璧郭崇韬解缚燔榇王衍率伪百官东北再拜谢恩讫。又率众拜魏王复拜崇韬韬答拜复拜李严严亦答拜丁巳大军入西川城戒诸军剽掠法令严峻军士强括民钱必论之以法市不改肆兵无血刃。
    ●卷四百二十八
    ○将帅部　料敌
    夫用兵之道先胜而後战此料敌之情也。自战国之後金革日试至於正合奇胜伐谋伐交以诡谲相高以方略自许者亦曷尝无人哉！汉氏之後司戎政者或善揣强弱先为备豫达外夷之情状审敌人之形势沈谋独断见之於未萌深识远虑表之於无象用能取威而制胜攘寇而保民挫逆徒之锐气遏戎酋之内侮克清多垒以集洪勋自非练经武之善志得御兵之要道洞见至顺举无不臧者亦安能及是乎！孙膑为齐将田忌师魏与赵攻韩韩告急於齐齐使田忌将而往直走大梁魏将庞涓闻之去韩而归膑量其行暮当至马陵马陵道狭而傍多阻险可伏兵乃斫大树白而书之曰：庞涓死於此下，於是令齐军善射者万弩夹道而伏期曰：见火举而俱发庞涓夜至斫树下见白书乃钻火烛之读书未毕齐军万弩俱发魏军大乱庞涓自知智穷兵败乃自刎曰：遂成竖子之名。
    汉韩信为左丞相击魏信问郦生魏得毋用周叔为大将军乎！曰：柏直也。信曰：竖子耳遂进兵克之周亚夫为太尉击吴楚七国亚夫走昌邑深壁而守吴奔壁东南陬亚夫使备西北已而精兵果奔西北不得入。
    赵充国为後将军元康三年先零遂与诸羌种豪二百馀人解仇交质盟诅（羌人无大君长而诸种豪递相杀伐故每有仇雠往来相报今解仇交质者自相亲结欲入汉为寇也。）帝闻之以问充国对曰：羌人所以易制者以其种自有豪数相攻击势不一也。往三十馀岁西羌反时亦先解仇合约攻令居（合约共为要契也。）与汉相距五六年乃定至征和五年先零豪封煎等通使匈奴（煎读曰翦）匈奴使人至小月氏（氏音支）传告诸羌曰：汉贰师将军众十馀万人降匈奴羌人为汉事苦（事使役）张掖酒泉本我地地肥美可共击居之以此观匈奴欲与羌合非一世也。间者匈奴困於西方闻乌桓来保塞恐兵复从东方起使使尉黎危须诸国设以子女貂裘欲沮解之（设谓开设之也。沮坏也。欲坏其计令散之沮音才汝切）其计不合疑匈奴更遣使至羌中道从沙阴地出盐泽过长坑入穷水塞南抵属国与先零相直（直当也。）臣恐羌变未止此。且复结联他种宜及未然为之备（未然者其计未成）後月馀羌侯狼何果遣使至匈奴藉兵（借兵也。）欲击鄯善享煌以绝汉道（鄯音善）充国以为狼何小月氏种在阳关西南势不能独造此计疑匈奴使已至<羌厶>中先零羌开乃解仇作约（开在金城南羌之别种也。开音口坚切）到秋马肥变必起矣。宜遣使者行边兵豫为备敕视诸羌毋令解仇（行下更切视读曰示语之也。）以发觉其谋。
    陈汤为关内侯坐言事非是夺爵为士伍後数岁西域都护段会宗为乌孙所围骠骑上书愿发城郭敦煌兵以自救丞相王商大将军王凤及百僚议数日不决凤言汤多筹策习外国事可问帝召汤见宣室汤击邳支时中寒病两臂不诎申汤入见有诏毋拜示以策宗奏汤辞谢曰：将相九卿皆贤材通明小臣罢癃不足以策大事帝曰：国家有急君其毋让对曰：臣以为此必无可忧也。帝曰：何以言之汤曰：夫胡兵五而汉兵一何者兵刃朴钝弓弩不利今闻颇得汉法犹三而当一。又兵法曰：客倍而主人半然後敌今围会宗者人众不足以胜会宗唯陛下勿忧。且兵轻行五十里重行三十里今会宗欲发城郭敦煌历时乃至所谓报雠之兵非救急之用也。帝曰：柰何其解可必乎！度何时解汤知乌孙瓦合不能久攻故事不过数日因对曰：已解矣。诎指计其日曰：不出五日当有吉语闻居四日军书到言已解。
    後汉马援为待诏光武自征隗嚣至漆（漆县属右扶风）诸将多以王师之重不宜远入险阻计豫未决（行貌也。义见《说文》豫亦未定也。音以林切）会召援夜至帝大喜引入具以群议质之援因说隗嚣将帅有土崩之势兵进有必破之状。又於帝前聚米为山谷指画形势开示众军所从道径往来音屈下同分析曲折昭然可晓帝曰：虏在吾目中矣。明旦遂进军至第一（高平有第一城高平今原州县）嚣众大溃。
    班超使西域降莎车威振西域先是月氏尝助汉击车师有功遂贡奉珍宝符拔师子（符拔形似麟而无角）因求汉公主超拒还其使繇是怨恨永元二年月氏遣其副王谢将兵七万攻超超众少皆大恐超譬军士曰：月氏兵虽多然数千里逾葱岭来非有运输何足忧邪但当收坚守彼饥穷自降不过数十日决矣。谢遂前攻超不下。又抄掠无所得超度其粮将尽必从龟兹求救乃遣兵数百於东界要之谢果遣骑赍金银珠玉以赂龟兹超伏兵遮击尽杀之持其使首以示谢谢大惊即遣使请罪愿得生归超纵遣之月氏繇是大震岁奉贡献明年龟兹姑墨温宿皆降。
    魏郭淮为雍州刺史青龙二年诸葛亮出斜谷并由於兰坑是时司马宣王屯渭南淮策亮必争北原宜先据之议者多谓不然淮曰：若亮跨渭登原连兵北山隔绝陇道摇荡民夷此非国之利也。宣王善之淮遂屯北原堑垒未成蜀兵大至淮逆击之後数日亮盛兵西行诸将皆谓欲攻西围淮独以为此见形於西欲使官兵重应之必攻阳遂耳其夜果攻阳遂有备不得上。
    田豫为汝南太守殄夷将军讨公孙渊会吴贼遣使与渊相结帝以贼众多。又以渡海诏豫使罢军豫度贼公垂还岁晚风急必畏漂浪东随无岸当赴成山成山无藏公之处辄便循海案行地形及诸山岛徼截险要列兵屯守自入成山登汉武之观贼还果遇恶风船皆触山沈没波荡著岸无所逃窜尽虏其众後孙权号十万众攻新城征东将军满宠欲率诸军救之豫曰：贼悉众大举非徒投射小利欲质新城以致大军耳宜听使攻城挫其锐气不当与争锋也。城不可拔众必罢怠然後击之可大克也。若贼见计必不攻城势将自走。若便进兵入其计。又大军相向当使难知不当使自画豫辄上状天子从之会贼遁走。
    曹仁为广阳太守以议郎督骑时太祖与袁绍久相持於官渡绍遣刘备犭旬氵隐强诸县多举众应之自许以南吏民不安太祖以为忧仁曰：南方以大军方有目前急其势不能相救刘备以强兵临之其背叛故宜也。备新将绍兵未能得其用击之可破太祖善其言遂使将骑击备破走之仁尽复收诸叛县而还。
    曹休领虎豹骑宿卫刘备遣将吴兰屯下办太祖遣曹洪征之以休为骑都尉参洪军事太祖谓休曰：汝虽参军其实帅也。洪闻此令亦委事於休备遣张飞屯固山欲断军後众议狐疑休曰：贼断道者当伏兵潜行今乃先张声势此其不能也。宜及其未集促击兰兰破则飞自走矣。洪从之进兵击兰大破之飞果走。
    程昱为振威将军袁绍在黎阳将南渡时昱有七百兵守鄄城太祖闻之使人告昱欲益二千兵昱不肯曰：袁绍拥十万众自以所向无前今见昱兵少必轻易不来攻。若益昱兵过则不可不攻攻之必克徒两损其势愿公无疑太祖从之绍闻昱兵少果不往太祖谓贾诩曰：程昱之胆过於贲育迁奋武将军太祖征荆州刘备奔吴论者以为孙权必杀备昱料之曰：孙权新在位未为海内所惮曹公无敌於天下初举荆州威震江表权虽有谋不能独当也。刘备有英名关张皆万人之敌也。权必资之以御我难解势分备资以成。又不可得而杀也。权果多与备兵以御太祖。
