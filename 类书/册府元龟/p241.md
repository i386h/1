<!-- { "loadSidebar": true } -->
太宗为秦王时刘师立为左亲卫会建成元吉等潜谋祸乱帝与谋自安之道或至登ト去人通宵达旦师立每进忠规多蒙嘉纳及建成死超拜右卫率。
张亮帝为秦王时为车骑将军委以心膂会隐太子与帝构怨帝深怀危惧以雒州形胜之地一朝有变将出保之乃遣亮之雒统左右王保等千馀人阴引山东豪杰以候变及建成死除右卫将军。
周范为秦王库旦车骑帝既践祚累迁右屯卫将军宿卫於玄武门以忠节见知故特蒙亲委俄迁左卫将军。
李太亮为左卫大将军贞观十七年为东宫太子寮属皆盛选重臣以太亮兼领太子右卫率俄兼工部尚书身居三职宿卫两宫名为亲信太亮每当宿直必通宵假寝帝常劳之曰：至公宿直我便通宵安卧其见信如此帝每有巡幸多令居守。
武士棱性恭顺勤於稼穑从起义官至司农少卿封宣城县公帝居苑中委以农囿之事。
肃宗初李泌解褐拜银青光禄大夫俾掌枢务至於四方文状将相迁除皆与泌参议位非宰相实辅臣也。初泌以博涉经史善属文玄宗时常献书论当世务为执政者不便乃潜遁自天宝末禄山构难帝即位泌自汝州冒难奔赴行在时帝兴师灵武注意求贤一见固辞不就官秩特以散官宠之。
德宗建中末陆贽为翰林学士艰难中贽为内职行止辄随从精洁小心未尝有过误帝特所亲信待之不以严侍见从容言笑至或脱御衣以衣之，或以姓第呼为陆九同职莫敢望之初帝自奉天梁州山路危险往往与从官相失夜至驿求贽不得惊悲涕泣募於众曰：有能得贽者吾与千金久之贽乃至帝喜皇太子以下皆贺。
齐映兴元初为给事中白长大言音高朗帝自兴元还京师常令映侍或前马至城邑镇守辄令映宣诏令帝益亲信之。
王绍贞元中为户部尚书判度支时帝临御岁久机务不繇台司自窦参陆贽已後宰臣备位而已惟以绍谨密恩遇特异凡主重务八年政之大小多所访决绍未尝泄漏亦不矜。
後唐武皇初镇抚太原时牙将盖寓最为亲信中外将吏无不景附朝廷藩邻信使结先及武皇次入寓门既总军中大柄其名震主梁祖亦使奸人离间暴扬於天下言盖寓已代李克用闻者寒心武皇略无疑间每家事珍膳穷极海陆精於厨馔武皇非寓家所献不食每幸寓第其往如归恩宠之洽时无与比及其卒也。哭之甚恸。
张敬询武皇时专掌甲坊十五年以称职闻复以女为皇子存霸妻益见亲信。
庄宗时张建为帐下小校及帝救上党战柏乡攻蓟门下邢魏皆从之後战於华县及胡柳阪继为流矢所中金疮之痕盈於面前庄宗宠之统御营黄甲军常在左右略加检校兵部尚书帐前步军都虞候。
明宗在藩邸时安重诲得给事左右年尚幻而勤恪[A13C]悟出於时辈渐得帝意帝之镇邢台也。俾职阍司随从征讨垂十馀年亲信无间历数镇咸委心腹之任及邺城之变也。天下之心知所归矣。佐命之功独居其右。
安彦威善射少隶并州为骑士及长尤涉兵法庄宗与梁军战於河上彦威累从帝擒敌有功帝在藩邸用为腹心历郓汴常等州牙帐亲校彦威性谨厚甚见委任。
康义诚时为侍卫亲军马步军都指挥使帝宠而倚之每乘舆出幸近甸多遣义诚次马首而行问以外事。
翟光邺年十岁为军所俘帝以其[A13C]悟俾侍左右既冠沉毅有谋莅事寡过帝践祚特深委遇累更内职至皇城使检校司空。
末帝即位初以前兴州刺史刘遂清为西京副留守其兄遂雍先为西京副留守帝自凤翔始忧王思同药彦稠合力固城至岐山闻遂雍不内思同甚喜遣人宣抚遂雍乃尽出库藏於军士前至者便赏给令过比军前赏遍并不入城帝至奉迎仍括率都民刑捶严酷而军获济帝见握手流涕自是相随事无巨细必与遂雍谋而後行帝即位以遂雍为淄州刺史仍以遂清代其任。
汉高祖时李彦从少习武艺出行伍间帝典禁军以乡里之旧任为亲信国初用为左飞龙使检校司空。
●卷一百
○帝王部　听纳
古之为天下者何尝不虚己访言畴谘询度择令典而从人欲补阙政而成机务故帝尧有稽众舍己之听汉祖有纳谏转环之美用能极群臣之谋虑任四海之志力塞未然之咎立非常之功使下情无壅而刍荛不遗大猷是经而金玉其度者也。东方朔曰：谈有悖於耳拂於目谬於心而便於身者有说於目顺於耳快於心而毁於行者非明王圣主孰能听之盖君人之用心当如冰鉴之不将不迎山泽之纳藏垢然後忠邪立辩疏远咸达择其善者闻斯行诸《书》曰：嘉言罔攸伏《诗》曰：周道如砥其直如矢是之谓也。汉高祖初为汉王二年三月至洛阳新城三老董公遮说汉王曰：臣闻顺德者昌逆德者亡兵出无名事故不成（名者伐有罪）。故曰：明其为贼敌乃可服（为者无为之为布告天下言项羽杀义帝明其为贼乱举兵征之乃可服也。）项羽为无道放杀其主天下之贼也。夫仁不以勇不以力（为义帝发丧此为行仁义不用勇力也。）三军之众为之素服以告之诸侯为此东伐四海之内莫不仰德此三王之举也。（言以德义取天下则可比从於三王）汉王曰：善非夫子无所闻，於是汉王为义帝发丧袒（袒谓脱衣之袖也。）而大哭哀临三日。
三年十二月汉王与郦食其谋挠（挠弱也。）楚权食其欲立六国後以树（树立也。）党汉王刻印将遣食其立之以问张良良发八难汉王辍饭吐哺（哺口中所含食）曰：竖儒（言其贱劣无智。若童竖也。）几败乃公事（几近也。）令趋销印（趋速也。）。
五月（钦。若等曰：汉初以十为岁首故此月在后）汉王出荥阳至成皋自成皋入关收兵欲复东辕生说汉王曰：汉与楚相距荥阳数岁汉常困愿君王出关项王必引兵南走（走亦谓趋向也。）王深壁令荥阳成皋间。且得休息使韩信等得辑河北赵地（辑谓和合也。）连燕齐郡乃复走荥阳如此则楚所备者多力分汉得休息复与之战破之必矣。汉王从其计出军宛叶间（叶县名古叶公之国宛县叶县之间也。）与黥布行收兵羽闻汉王在宛果引兵南汉王坚壁不与战。
六月项羽围汉王成皋汉王跳（跳独出意也。）得韩信军八月临河南乡军小武欲复战郎中郑忠说止汉王高垒深堑勿战汉王听其计使卢绾刘贾将卒二万人骑数百度白马津入楚地佐彭越烧楚积聚复击破楚军燕郭西攻下睢阳外黄十七城。
四年十一月韩信已破齐使人言曰：齐边楚权轻不为假王恐不能安齐汉王怒欲攻之张良曰：不如因而立之使自为守，於是遣张良操印立韩信为齐王五年冬十月汉追羽至阳夏南止军与齐王信魏相国越期会击楚至固陵（即固始也。属淮阳）不会楚击汉军大破之汉王复入壁深堑而守谓张良曰：诸侯不从奈何良对曰：楚兵。且破未有分地（信越对未有益地之分）其不至固宜（理宜然也。）君王能与共天下可立致也。（共有天下之地割而对之）齐王信之立非君王意信亦不自坚（因为自请为假王乃立之耳。故曰：非君王意）彭越本定梁地始君王以魏豹故拜越为相国今豹死越亦望王而君王不早定今能取睢阳以北至城皆以王彭越从东以南傅海与齐王信信家在楚其意欲得复故地能出捐此以许两人使各自为战则楚易败也，於是汉王发使使韩信彭越至皆引兵来。
六年人有上书告楚王韩信反高帝问诸将诸将曰：亟发兵亢竖子耳（及急也。）高帝默然以问陈平平固辞谢曰：诸将云：何帝具告之平曰：人有上书言信反人有闻知者乎！曰：未有曰：信知之乎！曰：弗知平曰：陛下精兵孰与楚（与如也。）帝曰：不能过也。平曰：陛下将用兵有能敌韩信者乎！帝曰：莫及也。平曰：今兵不如楚之精将弗及而举兵击之是趣之战也。切为陛下危之帝曰：为之奈何平曰：古者天子巡狩会诸侯南方有梦（楚泽名）陛下第出伪游梦（第但也。语声急也。它皆类此）会诸侯会陈陈楚之西界信闻天子以好出游其势必郊迎谒（出其郊远迎谒也。）而陛下因擒之特一力士之事耳高帝以为然乃发使告诸侯会于陈吾将南游梦帝因随以行行至陈楚王信果郊迎道中高帝豫具武士见信即执缚之田肯贺帝曰：陛下得韩信。又致秦中（时山东人谓关中为秦中）秦形胜之国也。（得形势之便也。）带河阻山县隔千里持戟百万秦得百二焉（百二得百中之二二万人也。秦地险固二万人足当诸侯百万人也。）夫齐东有琅邪即墨之饶（二县近海财用之所也。）南有泰山之固西有浊河之限（齐西有平原河水东北过高唐即平原也。孟津号黄河。故曰：浊河）北有渤海之利地二千里持戟百万县隔千里之外齐得十二焉（齐得十二者二十万人当诸侯百万也。）此东西秦也。非亲王子弟亡可使王齐者帝曰：善赐金五百斤。
冯唐事文帝帝辇过问唐曰：父老何自为郎家安在（言年已老矣。何乃自为郎也。）具以实言帝曰：吾居代时吾尚食监高祛数为我言赵将李齐之贤战於钜鹿之下吾每饮食意未尝不在钜鹿也。（每食念监所说李齐在钜）父老知之乎！唐对曰：齐尚不如廉颇李牧之为将也。帝曰：何已（已犹也。）唐曰：臣大父在赵时为官帅将（大父祖父也。）善李牧臣父故为代相善李齐知其为人也。帝既闻廉颇李牧为人良说（良善也。闻颇牧之善帝意大说）乃拊髀曰：嗟乎！吾独不得廉颇李牧为将耳岂忧匈奴哉！唐曰：主臣（恐惧之言）陛下虽有廉颇李牧不能用也。帝怒起入禁中良久召唐让曰：公众辱我独无间处乎！（何不间隙之处而言）唐谢曰：鄙人不知忌讳当是时匈奴新大入朝那杀北地都尉帝以胡寇为意乃卒复问唐曰：公何以言吾不能用颇牧也。唐对曰：臣闻上古王者遣将跪而推毂曰：以内寡人制之以外将军制之（门中楹为也。）军功爵赏皆决於外归而奏之此非空言也。臣大父言李牧之为将也。居边军市之租皆自用飨士赏赐决于外不从中覆也。（覆谓覆白之也。）委任而责成功故李牧乃得尽其智能选车千三百乘彀骑万三千匹（彀张弩也。）百金之士十万（良士直百金也。百金喻其贵重也。）是以北逐单于破东胡灭澹林（澹胡也。晋北有澹林之胡楼烦之戎也。）西抑强时赵凡霸（几致於霸也。）後会赵王迁立（赵幽也。）其母倡也。用郭开谗而诛李牧令颜聚代之是以为秦所灭今臣窃闻魏尚为中守军市租尽以给士卒出私养钱五日一杀牛（私假钱也。）以飨宾客军吏舍人是以匈奴远避不近中之塞虏尝一入尚率车骑击之所杀甚众夫士卒尽家人子起田中从军安知尺籍伍符（尺籍所以书军令伍将符伍五相保之符信也。汉军法曰：吏卒斩首以尺籍书下县移郡令人故行不行夺劳二岁伍符亦行伍之符要节度也。家人子谓庶人之家子也。）终日力战斩首捕虏上功幕府一言不相应文吏以法绳之其赏不行吏奉法必用愚以为陛下法太明赏太轻罚太重。且中守尚坐上功首虏差六级陛下下之吏削其爵罚之繇此言之陛下虽得李牧不能用也。臣诚愚触忌讳死罪文帝说是日令唐持节赦魏尚复以为中守而拜唐为车骑都尉。
