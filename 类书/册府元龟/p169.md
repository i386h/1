<!-- { "loadSidebar": true } -->
十年六月制曰：辅相之任重作予股肱经济之才难在人耳目苟非虑研物表识洞事先则何以出纳中枢平章大政询於时论佥曰：汝谐朝议郎守御史中丞兼尚书刑部侍郎飞骑尉赐紫金鱼袋裴度劲正循道清明秉彝文融菁华行茂枝叶居然廊庙之器出於领袖之门西掖司言南台执宪尝陈明略屡告嘉猷实宣力以犭旬公能外身而忧国霜雪无改风雷有恒朕欲旋观其能明试於事俾历戎阃载驰使轩王泽涣汗以遐宣军情密勿而上达将议抽擢因罹震惊崇道德之藩篱士有致命资忠信之甲胄兵无容刃人具瞻尔天方赉予昆命于龟爰立作相尔其展四体坚一心广其道以用贤厚其风而易俗五兵未戢尔惟保定武功百姓未康尔惟勤┰人隐临事必断当官而行济台阶以至平补衮职之有阙光膺慎选其戒之哉！可朝议大夫守中书侍郎平章事（度知制诰时田弘正初以魏博顺命度宣慰弘正军中及见境内百姓布扬德泽上下感悦还奉称旨度劲辨能言军国情体通达物情尤尚感激繇是将帅多悦自淮西行营还帝益听信犹以武元衡辈在尚未用度衡遇害便以大计属度度初以疮卧二十馀日诏以兵宿第中中使日至未拜相先一日遣使诏度不用到宣政参暇便来延英候对及见念问周悉明日。又召使受制命时外集天下兵而内有大恐及度任政人情始系以安危）。
十一年二月制曰：朕观古先哲王兴化致理未尝不选建良弼熙宁庶政俾之敷陈大猷左右乃辟者也。朝议郎守中书舍人权知礼部贡举轻车都尉赐绯鱼袋李逢吉疏通而守於经制质厚而辅以文华贞恒自居和易待物体贤人之志业茂端士之风规履历班行发挥事任厥心匪懈所至有声自弥纶粉闱驳正琐闼。且司言於左掖当纳训於东储诚明一贯闻望旁洽俾司贡士亦著嘉闻方今外兴不得已之师内有不获安之俗尝忘食於将旰每求衣於未明冀清原野之诛用止干戈之役登尔辅弼代予忧勤尔宜敷至化於吾人告嘉猷於厥后销弭氛导迎和平事有不举其中政或未孚於下尔惟启沃无乃面从可朝议大夫守门下侍郎平章事赐紫金鱼袋（时逢吉知礼部贡举既策试未榜第其名而有是命礼部尚书王播署而出之）。
是年十二月制曰：上宰参职所以法三台之耀中枢议政在乎！遂万物之宜朕获承鸿休思建皇极翼沃心而纳诲尝注意以求贤通议大夫尚书工部侍郎知制诰翰林学士上柱国清源县开国男食邑三百户赐紫金鱼袋王涯动直静专践方居易挺岁寒之劲质抱夙夜之端诚言皆守中虑每经远属者禁垣挥翰五字日宣选部持衡九流风动荐居肘腋之地历试股肱之才进尝伏於青蒲出不泄其温树牟融得大臣之节毛有古人之风询庙算以生知论兵钤而暗合方今我车尚驾郊垒犹多必候清明以消氛是用付以机密陟于崇高尔其发号令以靖其四方陈便宜以宽于百姓行台阁之故事弘朝廷之大体秉德以立犭旬公不回予一人垂拱而理敬听成命懋哉！戒哉！可守中书侍郎平章事。
十二年七月制曰：成万方之化通天下之志缉熙帝载昭畅玄猷在于股肱之臣共凝治本旁求时彦以叙彝伦朝散大夫守尚书户部侍郎上获军赐紫金鱼袋崔群粹密由道端庄保和本清明之上才体博厚之重德学贯通儒之业词含大雅之风居敬有恒循性能断自承密命职参内廷高文焕发于纶言敏识详达于国典伏奏无挠直躬不回勤劳八年始终一致春闱取士必後其浮华地官理财能制於轻重俭以约己忠惟事君才而用深望积而实著风猷己洽于人听倚属方注于朕心乃膺审象之诚以副具瞻之望况奸凶叛逆尚驾我车未明求衣思戢干橹尔宜酌古今之要举刑政之中艰厥位以代天工陈其谟以明皇极敬兹重命往践台阶可守中书侍郎平章事。
十月制以淮南节度副大使知节度事管内度支营田观察处置等使银青光禄大夫检校尚书右仆射兼扬州大都督府长史御史大夫江夏县开国侯李为门下侍郎同平章事。
十三年三月诏曰：致理之道王者犹尽其心弼成之功辅臣所以宣力皇极是建苍生乃安敷求实难倚任斯重将付大政必惟佥谐正议大夫守御史大夫上柱国成纪县开国侯食邑一千户赐紫金鱼袋李夷简才称通明性本严重守以正直传之文华羽仪朝端晃耀宗籍早司邦宪爰总地征纠逖无间于避强经费克均其定制中立不挠孤标出伦耸善激贪法行令肃自镇汉上洎临蜀川俭德载彰清规一贯山岳比厚风雷有恒励贞俊以理心竭忠劳而奉上人望汲黯印归赵尧俾之持纲万目皆举固可以参综庶务允百工燮和阴阳宣发号令是申明命陟于台阶於戏诚积尔躬梦协朕志虚己将求其弘济鲠言罔惧于弗违道必举中位无苟旷膺此宠擢敬哉！戒哉！可守门下侍郎平章事。
十四年七月制曰：赞天工而成光济协帝力以致升平非中和禀气不能符燮谐之道非诚明在躬何以庸弼亮之位况今积妖己殄而边鄙犹虞大化方行而里闾未泰时欲举百度甄群材外经四夷内辑诸夏纳之寿域被以仁风代予之勤其孰克任眷求斯得是用命之和阳三城怀州节度使朝议郎使持节怀州诸军事守怀州刺史兼御史大夫赐紫金鱼袋令狐楚根於粹厚著以端明表山立之庄容洞渊停之精识文高雄富学茂该通自顷挥翰掖垣持橐禁署常延造膝屡竭启心发言必诚临事无惑蔼是公望居然国桢及剖符近郊兼畅牧人之术杖节分阃尤深驭众之才谓器中外效宣文武宜展舟楫之用式登鼎铉之司管于中枢持我大柄於戏辅翼之任人臣极崇未至而重议有归既处而其名罕副万务攸朕何赖焉尔其敬听此言深思其道行致君之志始终勿渝以报国为期夙夜益励无俾厥后有惭知臣可朝议大夫守中书侍郎平章事。
八月制宣武节度守司徒兼侍中韩弘可守司徒兼中书令以弘坚辞戎镇故也。
穆宗元和十五年正月即位是日制曰：廊庙之任万邦所瞻调一气之和序五材之用出纳王命发挥帝猷简求贤能弘我理本朝议郎守御史中丞飞骑尉袭徐国公赐绯鱼袋萧亻免识通化元道契休运有戴君峻节之志秉见义匪躬之诚代袭公台族高轩冕学冠古今之要词深雅诰之宗尝事先朝职居宥密奏议无挠忠劳益彰洎执宪南台肃清朝序休望弥洽直声日闻朕方临万邦思致于理。若涉大水浩无津涯将务简以安人欲息兵而论道审象而授其代予勤尔其端志绝私去末崇本叙礼乐于邦国正风教于人伦举其钧衡明示天下无俾一德专美于殷尔其敬之奉我成命可朝散大夫守中书侍郎平章事仍赐紫金鱼袋。
又制曰：赉於良弼期有济人必惟才臣乃克成务况端洁刚毅可以肃具寮敏裕周通可以熙庶绩外无饰虚之礼中有效实之诚简于朕心乃命以位朝散大夫中书舍人翰林学士武骑尉赐紫金鱼袋文昌门袭忠勋器苞才杰广而不杂峻而能温词每掇其菁华所尚者风格发言必探于指要所贵者变通识古今理乱之源知遐迩利病之本自掌文翰苑列籍金门出入五年恭勤一致属朕初承宝命屡进嘉猷谅我忧惕之怀竭其公忠之志昨因召见更有询咨造膝之言注意斯得必能奉将命之大任申献替于虚襟爰升鼎铉之司冀展舟楫之用於戏万务之始九有所瞻将致治平可不竞励尔其夙夜惟虑弼辅朕躬使四夷咸宾百度惟理阜俗必苏於瘁瘵审官无郁其贤能理当详於几深道当固于久大惟自诚可以化物惟先己可以律人勉哉！戒哉！无忝我首命之重可守中书侍郎平章事。
八月制曰：夫宰相者上调元化以亮天工下熙庶绩以辅君德未有心不直而能协於道迹不正而能致其君必求斯人乃命以位朝议郎守御史中丞武骑尉赐紫金鱼袋崔植气志凝远风标粹清率性而行洁己以进周历台阁蔼然声猷顷者奸臣未利权方擅情惟刻下其事将行而植独能横抗申以驳议朕每嘉重不忘于怀自膺宝图俾掌邦宪。又能悉心秉执造膝敷陈归于无私多所弘益爰擢作相冀能弼予於戏惟尔先太傅当德宗始初清明首居相位克固直道至于今称之尔其嗣乃家法无废朕命可朝散大夫守中书侍郎平章事。又制以中书侍郎平章事萧亻免为门下侍郎平章事。
九月戊午制曰：怀大中者必诚其茂勋建茂勋者必极其高秩朕处守鸿业静思化源姑欲表忠节以励为臣举勋籍以劝立志况乎！位崇上相遇重先朝首陈宏图躬率群帅克定妖孽坐清寰瀛得不再申衮崇昭示倚注河东节度观察处置等使金紫光禄大夫检校尚书左仆射兼门下侍郎同中书门下平章事大原尹北都留守上柱国晋国公食邑三千户裴度材膺启运道协功偕一心尽忠百志归正虽量包弘旷靡所不容而节抱孤贞凛然难夺所以特承恩顾专委谋猷坚持其诚独立不惧在昔有晋厥功平吴惟茂先决策於中惟元凯整旅于外兼能并用度有之许国忘身勤亦至矣。自居重任出入六年及镇太原声绩一贯朕永怀丕烈乃卷旧臣将副深衷式加新命惟正三公之位在平九土之司论道再光总戎益重毗我王室永孚于休可守司空依前兼门下侍郎平章事。
长庆元年二月制曰：先朝正奸邪之罪刑海内之心既承大勋付朕鸿业思欲述事继志偃武文扬其耿光属在髦杰朝散大夫守尚书户部侍郎知制诰翰林学士上柱国建安县开国男杜元[A13C]识禀人秀才为国华气缜密以含章言清明而体要廉方不杂峻直无徒动朗鉴而心运阳秋鼓雄词而气河岳爰以精粹列于内庭通贾生治乱之言达管氏刑政之本未至高位蔚为名臣间者妖孽相挺纷乱南北朝夕机命迅如风霆而翰动。若飞神无滞用思戢必尽其心力避荣常执其谦光况处奉缀衣导扬训命雅仗忠贞之志实有安定之功本于忘身爱我以怀感激无隐切靡刂尽规既纳诲于三篇亦陈戒於六事朕尝委以大政询其远猷研几必精应变尝理布旧章于河朔推大信于昆夷无所不谐实由密赞全器耀淑声流闻升于台阶允是瞻望於戏昔尔先正为唐宰衡惟尔传臧孙有後之庆秉邵公是似之德宜纂旧服协于至公乃思贻厥之谋率攸行之道扼制群动衡平众流俾人不迷时乃之绩乃守尚书户部侍郎平章事散官勋并如故。
十月制曰：昔萧何用新造之汉而能调发子弟完补败亡使关东粮饷不绝者以其尽得秦之图籍而用知其众寡也。我国家承十一圣之区亿兆人之生齿而曰：不能足食足兵朕甚懵焉则非惟调阴阳抚夷夏者不欲侵泉货之任而主会计较盈虚者不得参邦国之重乎！予将兼之允在能者诸道盐铁转运等使大中大夫守刑部尚书骑都尉大原县开国男赐紫金鱼袋王播在德宗时以对诏入仕践更台阁由御史中丞尹京兆掌县官盐铁为春曹尚书乃长巴{髟矛}以控蛮蛋尽称厥职达于予闻洎诏徵还便殿与语得所未得闻吾未闻昭然发蒙几至前席重委操刃益精国有羡财而人不加赋东师在野物力萧然不有主张孰能戡济是用命尔作相仍以旧务婴之尔其西备戎羌东定燕冀内实九府外丰万人百度群伦罔不在尔於戏典谋训诰行之维艰邪正是非知之孔易予唯以不敏不明兹用尔为股肱耳目。又安能一二戒诲垂之空言尔其自励于尔心无令观听者论尔于乡校可守中书侍郎平章事依前充盐铁转运等使。
