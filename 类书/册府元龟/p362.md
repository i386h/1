<!-- { "loadSidebar": true } -->
青龙四年六月壬申诏曰：有虞氏画象而民弗犯周人刑措而不用朕从百王之末追望上世之风邈乎！何相去之远法令滋彰犯者弥多刑罚愈众而奸不可止往者案大辟之条多所蠲除思济生民之命此朕之至意也。而郡国蔽狱一岁之中尚过数百岂朕训不醇俾民轻犯罪苛法犹存为之舀阱乎！有司其议狱缓死务从宽简及乞恩者或辞未出而狱已报断非所以究理尽情也。其令廷尉及天下狱官诸有死罪具狱以定非谋反及手杀人亟与亲治有乞恩者便与奏当文书俱上朕将思所以全之其布告天下使明知朕意。
晋武帝太康九年诏郡国五岁刑以下决遣无留庶狱。
後魏明元永兴三年十二月诏南平公长孙嵩任城公嵇拔白马侯崔宏伯等坐朝堂录决囚徒务在平当太武太平真君六年诏诸有疑狱皆付中书以经义量决。
献文末年尤重刑罚言及常用恻怆每於狱案必令覆鞫诸有囚系或积年不断群臣皆以为言帝曰：狱滞虽非治体不犹愈乎！仓卒而滥也。夫人幽苦则思善故囹圄与福堂同居朕欲其改悔而加以轻恕耳繇是囚系虽滞淹而刑罚多得其所。
孝文延兴四年以中书覆案颇上下其法遂罢之狱有大疑乃平议焉先是诸曹奏事多有疑请。又口传诏敕或致矫擅，於是事无大小皆令捷律正名不得疑奏合则制可失衷则弹诘之尽从中墨诏自是事咸精详群下莫敢相罔。
太和四年幸廷尉籍坊二狱引见诸囚诏曰：廷尉者天下之平民命所悬也。朕得惟刑之恤者仗狱官之称其任也。一夫不耕将或受其馁一妇不织将或受其寒今农时要月百姓肆力之秋而愚民舀罪者甚多宜随轻重决遣以赴耕耘之业。
五年五月朔诏曰：乃者边兵屡动劳役未息百姓因之轻舀刑网狱讼烦兴四民失业朕每念之用伤怀抱农月要时民须肆力其敕天下勿使有留狱久囚十一年十一月戊申诏曰：朕惟上政不明令民陷身罪戾今寒气劲切杖棰难任自今月至来年孟夏不听拷问罪人。又岁既不登民多饥窘轻系之囚宜速决了无令薄罪久留狱犴。
二十年七月丁亥诏曰：法为治要民命尤重在京之囚悉命条奏朕将亲案以时议决。
宣武永平元年七月诏曰：察狱以情审之五听枷杖小大宜各定准然比廷尉司州河南雒阳河阴及诸狱官鞫讯之理未尽矜恕掠拷之苦每多切酷非所以祗宪量衷慎刑重命者也。推滥究枉良轸於怀可付尚书精检枷杖违制之繇断罪闻奏滥究。
出帝永熙三年五月庚寅诏诸幽枉未申事经一周已上悉集华林朕将览察脱事已经年有司不列者听其人各自陈诉。若事连州郡繇滞淹岁月亦仰尚书总集以闻滥究。
隋文帝开皇五年侍官慕容天远纠都督田元冒请义仓事实而始平县律生辅恩舞文陷天远遂更反坐帝闻之乃下诏曰：人命之重悬在律文刊定科条俾令易晓分官命职恒选循吏小大之狱理无疑舛而因袭往代别置律官报判之人推其为首杀生之柄尝委小人刑罚所以未清威福所以妄作为政之失莫大於斯其大理律博士尚书刑部曹明法州县律生并可停废自是诸曹决事皆令具写律文断之十二年帝以用律者多致春罪同论异八月甲戌制天下死罪诸州不得便决皆令大理覆治事尽然後上省奏裁。
十六年诏决死罪者三奏而後行刑。
唐高祖武德四年四月诏曰：缓刑议狱哲后彝训解网泣辜前王茂轨朕君临海内抚育黎元一物乖所纳隍兴虑其益州道行台及州总管府众务臻集统摄遐长囚徒禁系其数不少或控告未申多有冤屈或注引肆志滥及贞良致使文案稽延狱讼繁拥念彼枉滞情深愍恻其益州总管内诸州委御史大夫光逸检校恭州管内委赵郡公孝恭检校所有囚悉令覆察务从宽简小大以情但有负罪逃亡离弃乡邑无问轻重悉令归首明加劝务垦植庶使家给人足称朕意焉。
太宗贞观元年七月戊申诏曰：朕恭膺宝命抚临率土永鉴前王宪章典故虽文质恭变革不同而发号施令殊涂一揆皆所以成当世之典谟开生民之耳目纳之轨度令行禁止自律令班下积有岁时内外群官多不寻究所行之事动乖文递此乃臣有所隐民不见德与夫不令而诛何以异也。斯岂守道履正徇公奉法者乎！自今以後官人行事与律乘违者仰所司纠劾具以名闻。
二年三月帝谓侍臣曰：古者断狱必讯於三槐九棘之官自今大辟罪皆令中书门下五品已上及尚书议之庶无冤滥。
三年四月诏曰：泣辜慎罚前王所重枉系一日事等三秋州县法司特宜存意普告天下知朕意焉。
五年八月制决死刑虽令即决仍三覆奏十二月制决死刑二日中五覆奏下诸州三覆奏行之其日尚食勿进酒肉皆令门下覆鞫有据法当死而情有可矜者录状奏闻。
十七年九月丁卯帝谓大理卿孙伏伽曰：夫作甲者欲其坚恐人伤作箭者欲其锐恐人不伤何则各有司存利在其中故也。朕尝问刑罚轻重每称法网宽於往代仍恐主狱之吏利在杀人危人自达以钓声价今所忧正在此耳深宜防御务在宽平。
二十年帝征辽回二月次行灵石县指狱而谓皇太子曰：此何谓也。皇太子对曰：此所谓圜狱将系罪人帝因曰：文王作罚刑兹无赦而汉文帝志在轻刑但以平允为佳非谓有罪即释也。滥杀无辜则政道缺久滞有罪则怨气生圜土之中视青天有同悬镜而锁械肤体郁结其中夫已者可以知物《传》曰：其恕乎！繇此言之不可不慎。
高宗以贞观二十三年即位九月帝问大理卿唐临狱系囚之数临对曰：见囚五十馀人唯二人合死帝闻囚数不多怡然形於颜色谓临曰：昔东宫卿已事朕朕承大位卿。又居近职以畴日相委故授卿此任然为国之要在於刑法刑急则人残法宽则失罪务令折衷称朕意焉。
永徽六年十一月癸巳诏曰：朕闻小大以情义重前诰哀矜勿喜道光遐册朕恭膺宝业嗣临亿兆留心听断劬劳日昃一物乖方纳隍轸虑今既科格咸备宪制父行鞫讯之法律条具载深文之吏犹未遵奉肆行惨虐曾靡人心在含气之伦禀柔脆之质乃有悬枷著树经日不解脱衣回立连宵忍冻动转有碍食饮乖节残酷之事非复一途楚痛切身何求不得言念於此深以矜怀。又挟匿名书国有常禁凡厥寮庶咸应具述近遂有人向朝廷之侧投书於地隐其姓名诬人之罪朕察其所陈皆极虚妄此风。若扇为蠹方深自今以後内外法司及别敕推事宜并依律文勿更别为酷法其匿名书亦宜准律处分庶使泣辜之情远覃於四海衄刑之旨长垂於万叶。
龙朔二年八月诏曰：哀矜折狱义先吕训明慎用刑事昭姬象朕以寡昧嗣登宸极思阐大猷式隆景运舀冰是惧屡想於怀中驭朽弥兢驰襟於裕下虚已待物每从宽政如闻率土州县留狱尚繁困於囚系致於病死一岁之中数盈二百盖繇上愆亭育之化下乖尧舜之心深责在躬兴言多鬼抑。又闻之与我理天下者其惟良二千石今之所任或亏政道未详钦恤之旨但徇刻苛之情幽絷困滞证逮遐广寒暑相袭风露交侵淹乎！年月成其病苦加以榜笞失度桎梏违法巧诋深文去将安狱市之寄何其爽欤自兹以後宜革前弊罪无大小不得稽留其囚病患及罪轻并笞杖等虽法有常规恐典吏妄生威福官人不存检校或颜面嘱请触类以之。若仍旧不悛当加重罚布告天下知朕意焉。
麟德二年三月戊午诏曰：今阳和布气东作聿兴甘泽虽г犹未周洽卷兹南亩弥用忧勤瞻彼西郊良深兢惕宜顺发生之序以申简恤之恩西京及东都诸司雍雒二州见禁囚徒宜准龙朔元年虑囚例处分其西京令左侍极廉检校大司宪陆敦信充使东都令右肃机卢承庆充使必令息彼冤滞称朕意焉咸亨三年十一月驾幸许汝等州分遣使覆见禁囚徒。
中宗神龙元年三月制曰：自今内外法官咸宜敬慎其文深次骨迹徇凝脂高下任情轻重失衷必严典以彰瘅恶。
景龙二年七月大理正王志奏言法令者人之是防是防不立则人无所禁窃见大理官寮多不奉法以纵罪为宽恕以守文为苛刻臣愚少执刑典即为众所谤帝谓曰：法急则伤人宽则漏罪情实罚在於中平宜慎之志因奏上应正论以见意。
玄宗先天二年四月诏曰：法宪之设期於无私本以救人盖非获已故得情存於勿喜折狱贵於哀矜至如断决诸罪皆著科条。若守而不失自为良吏如闻近日州县罕习章程率情严酷或致殒殂假令事应重辟固当明启刑书，岂可辄因夏楚轻绝人命太上皇仁覃万泽被群生子爱黎慎恤刑罚予恭承天训旨奉睿图旰食载勤纳隍兢虑凡厥长吏宜达此怀务遵法式勿仍前弊如或有违当严法宣示黔庶咸使闻知。
开元三年二月庚午诏曰：无知之徒自罹刑宪一遭缧纟曳坐变星长吏依违不时疏决过成滞狱岂曰：当官况三阳在辰德泽思布一物失所勤恤是殷惟怀永图俾申幽枉其所在见禁囚未断决者令所在长官亲加按理仍令御史及按察使访察随事纠绳六年二月己卯诏曰：仲春在候膏雨频流故当法天布和顺时行令天下诸系囚宜令所繇作速疏理断决勿有冤滞。
八年诏曰：庸愚之人自犯疏网至於公宪诚则难容然服念泣辜昔贤懿躅惟刑是恤不可暂忘如闻囚徒或有冤滞父在幽絷情何以堪其外州已有使覆京城内宜令中书门下就禁司按理如有枉滥随事奏闻。
十四年四月诏曰：时属正阳事殷蚕穑愍彼囹圄或多冤滥宜弘慎恤之恩俾助生育之德其所有囚徒除死囚已外所司长官即疏决处分庚戌。又诏曰：孟夏麦秋尚决小罪况天时渐热深愍系囚徒宜令中书门下巡城内囚徒量事处置畿甸徒囚赤县县令疏理断决勿滞禁人。
二十年二月驾发东都北巡狩申命宰臣所在疏决囚徒。
二十三年四月壬子诏曰：农作是时人无弃日所在狱讼或有滞留其都城已令中书门下疏理其京城及北都各委留守天下诸州委本道采访使及本州长官随事决断勿令冤系徒以下罪并量决罚便访其官典犯赃宜准常式。
二十五年正月壬午制曰：朕猥集休运多谢哲王然而哀矜之情大小必慎自临寰宇子育黎未尝行极刑起大狱上玄降鉴应以祥和思叶平邦之典致之仁寿之域自今有犯死刑除十恶罪宜令中书门下与法官详所犯轻重具状奏闻。
天宝十载正月诏曰：法以辅德刑以闲邪岂在烦苛必资简易朕永怀至理思致还淳每怀哀矜之心屡申宽大之诏实欲人皆知禁化洽无为顷者已令法官每刊刑典盖繇此也。
肃宗乾元三年闰四月己卯御明凤门大赦改元诏曰：自古百王钦慎刑罚盖以法者人之命刑者国之权苟或失其科条固难措其手足顷以奸臣擅命中典不修造次便行哀矜何在自今已後其有犯极刑者宜命本司依旧三覆庶平反之际人谓不冤幽明之间理皆无滥。
代宗宝应三年七月壬寅大赦改元制曰：天下刑狱须大理正断刑部详覆不得中书门下便即处分大历四年七月癸未诏曰：如闻州县官比年来率意恣行粗杖不依格令致其殒毙深可哀伤频有处分仍闻乖越自今以後非灼然蠹害者不得辄加非理仍委观察节度使严加纠察勿令有犯录名闻奏宣示中外宜悉朕怀。
德宗贞元六年十一月南郊赦《书》曰：近日州县官吏专杀立威杖或逾制自今以後有责情决罚致死者宜令本道观察使具事繇闻奏并申刑部御史台顺宗初即位制曰：天下官吏应行鞭捶本罪不至死者假以责情致令殒毙每念於此良增恻然宜切加察访。
