<!-- { "loadSidebar": true } -->
●卷九十
○帝王部　赦宥第九
唐穆宗以元和十五年正月即位二月丁丑御丹凤楼大赦天下制曰：著大明者日也。出乎！震而见乎！离则八开朗万象焕孚大号者风也。发厚地如鼓群动则氛蒙荡涤郁伏舒散王者如日之临故圣躬作而庶类睹如风之号令故德音降而兆人从朕以寡薄方兹嗣服荷天地之眷承宗祧之祚运夙夜祗厉惧不克周永惟风教之流弊俗之疾苦思布济时之政宜弘利物之泽庶有以导迎和气感致忄心宜申在宥之恩用启自新之路可大赦天下自元和十五年二月五日昧爽已前大辟罪已下罪无轻重咸赦除之唯官典犯赃及故杀人者不在免限左降官量移近处已经量移者更与量移如复资者即任依常调选责授降资正员官者亦与进改亡官失爵不齿者量加收叙流人及僧尼道士移隶者节级放还及移近处诸色得罪人中如先有敕去纵逢恩赦不在放还之限者亦并与量移。若曾任五品已上官者奏待进止左降官及流人先有官者如亡殁各还本官自今日已前曾有痕累禁锢等一切并与洗涤永惟罔极弓剑不留号奉终天用深哀感应缘山陵制度丧仪礼物宜委中书门下及诸司长官等博询故实务遵礼度必诚必信副朕哀怀所缘山陵造作及桥道置规并以内库钱充不得辄令科配百姓度支诸州府监院从贞元八年已後至元和十年已前共记欠钱一百一万五千九百馀贯盐铁使诸监院应欠元和十三年已前钱物除准前制束理外共欠一百八万八千六百馀贯石等户部诸州府从建中三年以後至元和十三年已前应欠在州贫穷并遭水旱逃亡百姓腹内兼连接淮西南贼界并烧劫散去及赈贷百姓钱物五十万九百馀贯石等京兆府从元和五年已後至三十年已前欠诸色钱物共四十一万九千五百馀贯石束等州府监院百姓欠负但在官典所由腹内者一切放免诸州府除京兆河南府外应有官庄宅铺店碾菜园盐畦车坊等宜割属所管官府诸道除边军营田处其军粮既取其正税米分给其所管田自为军中资用不合取百姓营田并以瘠薄地回授百姓浓肥地其军中如要营田任取食粮健既不得辄妄招召天下百姓等自属艰难弃其乡井户部版籍虚系姓名建中元年已来改革旧制悉归两税法久则弊奸滥益生自今已後宜准例三年一定两税非论土著客居但据资产差率其择刺史县令宜委门下中书省御史台官有所谙知即具闻荐如赃污残人当坐举主榷税之法虽合同遵疮痍之馀姑欲宽假其河北税盐宜委度支与榷盐使审细商量具条疏闻奏内外百官食利钱一倍至五倍已上节级放免仍每经十年即内外百司各赐钱一万贯充本各据司大小公事剧及当司贫富作等级付应属诸军诸使诸司人等在村乡及坊市铺店经纪者宜与百姓一例差科不得妄有影占如有违越所司具属司并人名奏闻如闻度支盐铁院等所在影占富商高户庇人院司不伏州县差科疲人偏苦事转不济如有此色仰当日勒归诸州县道除正敕率税外不得妄进奉擅有诸色权率天下州府除两税合送上都钱物乃所繇常贡外辄不得别进钱物并方镇得替後至城亦不得辄有进献掖庭籍没罪人妻子等宜并放归亲族其诸军先擒吐蕃生口配在诸处者并放归国愿住者亦听内外文武见任及致仕官三品以上赐爵一级四品以下加一阶诸道诸军将士等普恩之外赐阶爵有差二王三恪文宣王及公主县主嗣王节级赐与二子官及出身宗子才行者委以名闻奏仍委中书门下量才叙用皇王等已上亲皇太后二等已上亲并赐阶爵武德已来配飨及第一等功臣并张巡许远南霁颜真卿杲卿等尚父子仪赠大尉秀实子孙中与一子官有差其中有才行堪任台省者量才叙用中书门下并诸道节度使诸州府长官东都留守及京常参官诸军使等父母祖父母并节级与追赠父母存者与官封已经追赠更与改赠兴元奉天功臣及蔡郓立功将士普恩之外更赐勋爵亡殁者与追赠中书门下及节度等使东都留守度支盐铁使京兆尹诸州刺史等赐一子官有差在城诸军将士节级赏赐仍加阶爵京西京北及振武天德八道节给都防御使下及神策一十二镇将士等共一十八万六千七百馀人都赐物一百八万一千八百馀疋东宫官及侍读普恩之外赐爵加阶仍普与进改自国哀及行事命职事官普恩之外赐阶爵及勋其受顾命撰制诰及册文并写制诰官等特加一阶赐爵一级并赐上柱国优与进改书册官特加一阶尊亲之礼即展於徽章广爱之恩宜申其庆赐皇太后诸亲委中书门下量第等节级优赏文武常参官及外官职事五品已上有母者并加邑号如已至郡太夫人者许回授周亲应缘皇太后册礼职事官并节级赐天下百姓父母祖父母年高者赐粟帛城内蕃客等并节级赐今年正月二十八日至闰正月二日宫苑诸门守捉西内立仗将士等量加改转应内侍省及内防宫正等并赐勋爵常参官及诸州刺史少尹赤令有先得替及因病假满百日解官并终制未授官者及致仕官并与进拟天下诸道州不得擅有闭籴禁钱务令通济内外文武官及诸色人中任上封事极言时政得失才有可观别当甄奖应外色役等赐勋有差。
十一月制王承元首陈章疏愿赴阙廷宜令谏议大夫往镇州宣慰王泽所洽天网方恢宥过释冤与人休泰其管内见禁囚徒罪无轻重并宜赦免。
长庆元年正月辛丑郊礼毕御丹凤楼大赦改元制曰：朕闻自昔盛王之所以合天地谐神人莫过乎！诚致其诚展其敬莫重於祭祭之大者莫大於郊庙故必躬行而心奉之然後百灵助庆万国蒙福此帝王之孝也。我国家祖功宗德立号配天日月所雨露咸被孝思善继圣敬允升郊丘岁奉於严宗庙时修其明荐朕以冲昧自获缵承仰荷卷命惧不克享幸天多俾岁大穰河朔底宁边封靖谧及此元日至於上辛式遵典礼有事郊庙当祗见之夕感慕增怀洎大报之辰诚敬弥励因体元而纪号用敷化之覃恩可大赦天下改元和十六年为长庆元年自正月三日昧爽已前大辟罪已下罪无轻重咸赦除之唯故杀人者十恶内者及官典犯赃不在免限左降官量移近处如复资便任选亡官失爵不齿者量加收叙左降官及流人先有官者如已亡殁者各还本官天下百姓今年夏税每贯放一百五十文州县应徵科两税榷酒钱内旧额须纳见钱数者并任百姓随所有段疋斛斗依常处时价送纳不得邀索见钱度支盐铁户部应纳税茶兼粜盐中须纳见钱者亦与时估段疋及斛斗如情愿纳见钱亦任稳便任永为常式其公私便换钱物先已禁断宜委京兆府切加觉察应度支盐铁户部三司官吏所繇欠负元和十三年已前诸色钱物斛斗委本司尽底勘责如是入已隐欺即准条处分如缘欠折摊徵元保外可纳者宜并与疏理诸军使亦准此处分两税外不得别有差率刺史如违越观察使举奏观察使事乖格敕刺史不得辄受中使及郎官御史奉使所在并不得与人事物诸道诸州县宜委中书门下及观察使刺史量剧形便可并省者事宜闻奏河北诸道管内宜各委本道团定两税务令均济河北州县凋残户口未复其官各据郡邑大小量公事留置馀并停应诸道管内百姓或因水旱兵荒流离死绝见在桑产如无近亲承佃委本道观察使於官健中取无庄园有人丁者处多少给付便与公验任充永业不得令有力职掌人妄为请射其官健仍借种粮放三年租税榷酒有以分配百姓处。又置酒店官酤并诸色榷率切宜禁断亡官失爵放还流人有田庄不经没官被人请射本官及子孙到并委却还天下诸色人中有精通一经堪为师法者委国子祭酒访择其有课绩特殊堪在朝奖者台省官有阙宜先选擢自今郡守恪奉诏条清洁可纪四考与转诸道或闭籴禁钱自为条约切宜禁断其内外文武及致仕官三品已上赐爵一级四品已下各加一阶陪位白身人赐勋两转故尚父子仪汾阳王赠太师晟赠太尉秀实各与一子八品官颜真卿杲卿张巡许远南霁各与一子出身武德已来功臣子孙量加奖用中书门下及节度使带平章事各与一子八品正员官祖父母及父母并与赠官封父殁母存与邑号已赠已封者更与追赠及邑号礼仪使大礼使度支盐铁使京兆尹各与一子出身文武常参官并致仕官及诸道节度观察经略等使及神策等诸军使父见存者量与致仕官母存者与邑号父母亡与赠官及邑号东都留守及诸道节度观察经略等使神策六军大将军威远镇国军使各与一子出身陕州奉先兴元功臣更赐勋爵有差身殁未经追赠者并与追赠应缘大礼移仗宿卫御楼立仗将士普恩之外赠爵有差仍准旧例赐钱物二十万四千九百六十端疋贯大礼职掌行事官及留守等更赐勋爵及加阶升坛殿行事官更特加一阶应在城内蕃客等赐物有差常参官及刺史有停替及病假解官及中制未授官委中书门下量才进拟其有情愿授致仕官者亦听天下诸色人中有贤良方正能直言极谏博通坟典达於教化军谋宏远堪任将帅政术详明可以理人者委有司各举所知限今年十月到上都天下百姓高年者赐米及绵绢有差。
