<!-- { "loadSidebar": true } -->
    ●卷三百四
    ○外戚部　忠直规谏贤行礼士论荐忠直
    匪躬守节之谓忠方正无邪之谓直。然则忠无不直直在其忠是以君子本忠节以成身笃正直而立志道无不在德必有邻汉魏以还葭莩之戚或正辞排难非义莫干或竭节存诚惟善是与增雾露之润明日月之辉既受任而无惭亦国家而有赖垂於後也。不其伟与。
    汉窦婴字王孙窦太后从兄子孝景即位为詹事帝弟梁孝王太后爱之孝王朝因燕昆弟饮（序家人昆弟之亲不为君臣礼也。）是时帝未立太子酒酣帝从容曰：千秋万岁後传王（从千容反）太后婴引卮酒进帝曰：天下者高祖天下父子相传汉之约也。上何以得传梁王太后由此憎婴婴亦薄其官（自嫌其官轻薄之也。）因病免太后除婴门籍不得请四年立栗太子（栗姬之子。故曰：栗太子）以婴为傅七年栗太子废婴争弗能得谢病屏居蓝田山下。
    王商字子威宣帝时以舅子嗣封乐昌侯元帝时至右将军光禄大夫是时成帝为太子定陶共王爱幸几代太子（共读曰恭几巨依切）商为外戚重臣辅政拥佑太子颇有力焉（佑助也。）成帝即位甚敬重商徙为左将军。
    王音元后从父弟为车骑将军成帝时王氏爵位日盛唯音为修整数谏正有忠节。
    傅喜字稚游哀帝祖母定陶傅太后从父弟哀帝初即位以喜为卫尉迁右将军是时王莽为大司马乞骸骨避帝外家帝既听莽退众庶归望於喜喜从弟孔乡侯晏亲与喜等（俱太后从父弟也。）而女为皇后帝舅阳安侯丁明皆亲以外属封喜执谦称疾傅太后始与政事喜数谏之（与音豫）由是傅太后不欲令喜专政帝，於是用左将军师丹代王莽为大司马赐喜黄金百斤上将军印绶以光禄大夫养病。
    班犀成帝班婕妤之兄弟平帝时太后临朝王莽秉政方欲文致太平（言欲以文教致太平）使使者分行（音下更切）风俗博采颂声而犀无所上（不称符瑞及歌颂）琅邪太守公孙闳言灾害於公府大司空甄丰遣属驰至两郡讽吏民（遣言祥应而隐除灾害）而劾闳空造不祥犀绝嘉应嫉害圣政皆不道太后曰：不宣德美宜与言灾害者异罚。且後宫贤家我所哀也。（班婕妤有贤德故哀闵其家）闳独下狱诛犀惧上书陈恩谢罪愿归相印入补延陵园郎太后许焉食故禄终身繇是班氏不显莽朝亦不罹咎。
    王闳元后母弟平阿侯谭之子哀帝时为中常侍时幸臣董贤为大司马宠爱贵盛闳屡谏忤旨哀帝临终以玺书绶付贤曰：无妄以与人时国无嗣主内外忧惧闳白元后请夺之即带剑至宣德後闼举手叱贤曰：宫车宴驾国嗣未立公受恩深重当俯伏号泣何事持玺绶以待祸至耶贤知闳必死不敢拒之乃跪授玺绶闳驰上太后朝廷壮之及王莽篡位潜忌闳乃出为东郡太守闳惧诛常系药手内莽败汉兵起闳独完全东郡三十馀万户归降更始。
    後汉阴兴光烈皇后母弟建武二年为黄门侍郎守期门仆射典将武骑从征伐平定郡国兴每从出入常操持小盖障翳风雨躬履涂泥率先期门光武所幸之所辄先入清宫甚见亲信虽好施接宾然门无侠客与同郡张宗上谷鲜于裒不相好知其有用犹称所长而达之友人张汜杜禽与兴厚善以为华而少实但私之以财终不为言是以世称其忠平。
    樊光武舅子明帝时为长水校尉广陵王荆有罪帝以至亲悼伤之诏与羽林监南阳任隗杂理其狱事竟奏请诛荆引见宣明殿帝怒曰：诸卿以我弟故欲诛之即我子卿等敢尔邪仰而对曰：天下高帝天下非陛下之天下也。春秋之义君亲无将将而诛焉是以周公诛弟季友鸩兄经传大之臣等以荆属母弟陛下仁圣心加恻隐故敢请耳如令陛下子臣等专诛而已帝叹息良久益以此知名。
    马廖以明德皇后弟为羽林左监虎贲中郎廖性质诚忠慎不爱权势声名尽心纳忠不屑毁誉。
    魏卞兰武宣皇后弟秉子为奉车都尉尝苦酒消渴时明帝信巫女用水方使人持水赐兰兰不肯饮诏问其意兰言治病自当以方药何信於巫帝为变色後渴愈甚以至於亡故时人见兰好直言谓帝面折之而兰自杀其实不然。
    吴朱据大帝时尚公主拜左将军赤乌九年迁骠骑将军遭二宫构争据拥护太子言则恳至义形於色守之以死曰：臣闻太子国之本根雅性仁孝天下归心今卒责之将有一朝之虑昔晋献用骊姬而申生不存汉武信江充而戾太子冤死臣窃惧太子不堪其忧虽立思子之宫无所复及矣。
    晋胡奋字玄威武帝时为镇军大将军泰始末女为贵人时杨骏以后父骄傲自得奋谓骏曰：卿恃女更益豪耶历观前代与天家婚未有不灭门者但早晚事耳观卿举措所以速祸骏曰：卿女不在天家乎！奋曰：我女与卿女作婢耳何能损益时人皆为之惧骏虽衔之而不能害。
    贾模以惠帝皇后从兄为侍中乃尽心辅弼推张华裴同心辅政数年之中朝野宁静模之力也。
    王爽字季明孝武定皇后弟强正有志力历给事黄门侍郎侍中孝武末王国宝夜欲开门入为遗诏爽拒之曰：大行宴驾皇太子未至敢入者斩乃止。
    隋独孤开远元贞皇后之兄子也。为左千牛及宇文化及江都作逆开远时在宿直遂率殿中数百人诣玄览门请战门已为贼所据不得通兵士稍引去开远遂被执化及义而不诛。
    唐萧初仕隋为内史侍郎既以后弟之亲委之机务後数以言忤旨渐见疏斥。
    长孙无忌文德皇后兄也。尝从太宗征讨累除比部郎中及隐太子建成等谋害太宗无忌请先发诛之，於是奉密旨诏房玄龄杜如晦等为筹略及难作无忌与尉迟敬德侯君集张公谨刘师立公孙武达独孤彦杜公绰郑仁泰李孟尝等九人入玄武门讨建成等平之。
    王同皎尚中宗女拜驸马都尉神龙中以武三思专权任势谋为逆乱乃招集壮士期以则天灵驾发引劫杀三思同谋人抚州司仓冉祖雍具以其计密告三思三思乃遣校书郎李悛上言同皎潜谋杀三思後将拥兵诣阙废黜皇后帝然之遂斩同皎於都台驿前籍没其家临刑神色不变天下莫不冤之睿宗即位令复其官爵执冉祖雍李悛并诛之。
    吴凑大历中以章敬皇后弟为金吾将军代宗诛宰相元载时王缙杨炎王昂韩洄包佶韩会皆当从坐籍没凑百端救解以缙等罪未至极刑恐亏损圣德由是各贬官而已。
    凑兄淑建中初为左金吾卫大将军泾原兵叛驾幸奉天卢杞白志贞称朱Г必当向顺固无背叛之事德宗择大臣可使者众惮其行淑叹息谓亲友曰：国难不能死非人臣也。吾忝恩戚知死所矣。遂请使焉及至京城贼Г勉劳如常仪淑退而Г逆谋已决因害淑於四方馆之前帝闻而哀悼父之。
    郭钊元和末以懿安皇后兄为司农卿时宪宗寝疾弥旬诸中贵人秉权废立纷纷未定穆宗在东宫忧甚使人问谋於钊钊曰：殿下身为皇太子但朝夕侍膳谨守以俟。又何他虑乎！迄今称得元舅之体。
    ○外戚部　规谏
    《传》曰：近臣尽规。又曰：工执艺事以谏。然则谏诤之道臣子之事自上下下靡不由之况在懿亲宁忘忠荩其有葭莩近属肺腑大臣位秩既崇委赖斯至或则握兵之要或则居帝之右或出入椒掖或陟降彤墀莫不义重君亲理同休戚乃有秉纯亮之操励謇谔之志献可替否以罄其深衷见危授命以全其大节至於朝政之愆缺国体之安危何尝不进思尽忠弥缝其失孜孜以纳诲以弼违言有逆於耳而拂於心事有利於上而益於国兹所谓亲亲之义知无不为者焉。
    史丹元帝时为驸马都尉以宣帝外属亲信之诏丹护太子家是时傅昭仪子定陶共王有材艺子母俱爱幸而太子颇有酒色之失母王皇后无宠建昭之後元帝被疾不亲政事留好音乐或置鼙鼓殿下天子自临轩槛上ㄨ铜丸以レ鼓（ㄨ下也。レ投也。）声中严鼓之节（庄严鼓节也。）後宫及左右习知音者莫能为而定陶王亦能之帝数称其材丹进曰：凡所谓材者敏而好学温故知新（敏速疾也。温厚也。温故厚蓄故事）皇太子是也。若乃器人於丝竹鼓鼙之间则是陈惠李微高於匡衡可相国也。（陈惠李微二人皆黄门鼓吹也。），於是帝默然而笑竟宁元年帝寝疾傅昭仪及定陶王常在左右而皇后太子希得进见帝疾稍侵意忽忽不平（稍侵言渐笃也。平和也。）数问尚书以景帝时立胶东王故事是时太子长舅阳平侯王凤为卫尉侍中与皇后太子皆忧不知所出（不知计所出）丹以亲密臣得侍视疾候帝间独寝时丹直入卧内顿首伏青蒲上（以青规地曰：青蒲自非皇后不得至此）涕泣言曰：皇太子以长立十馀年名号系於百姓天下莫不归心臣子见定陶王雅素爱幸今者道路流言为国生意以为太子有摇动之议审。若此公卿以下必以死争不奉诏臣愿先赐死以示群臣天子素仁不忍见丹涕泣言。又切至帝意大感喟然太息曰：吾日困劣而太子两王。又少意中恋恋亦何不念乎！然无有此议。且皇后谨慎先帝。又爱太子吾，岂可违旨驸马都尉安所受此语丹即却顿首曰：愚臣妄闻罪当死（却退也。离青蒲二席地）帝因纳谓丹曰：吾病浸加恐不能自还善辅道太子毋违我意丹嘘唏而起太子由是遂为嗣矣。
    班伯成帝时为侍中光禄大夫伯况之子也。况女为帝婕妤帝自大将军薨後（王凤也。）富平定陵侯张放淳于长等始爱幸出为微行行则同舆执御入侍禁中设宴饮自为臣子浸渐也。之会及赵李诸侍中皆引满举白（引取满觞而饮举觞告白尽杯也。一说白者罚爵之名也。饮有不尽者则以此爵罚之魏文侯与大夫饮酒令曰：不者罚以大白）谈笑大噱（噱笑声也。）时乘舆幄坐张画屏风画纣醉踞妲己作长夜之乐帝以伯新起数目礼之（视而作敬戒状）顾指画而问伯纣为无道至，於是乎！伯对曰：书云：乃用妇人之言何有踞肆於朝（肆放也。陈也。）所谓众恶归之不如是之甚者（孔子日纣之不善不如是之甚也。是以君子恶居下流天下之恶皆归焉故伯引此为言）帝曰：苟不。若此此图何戒伯曰：沈湎于酒微子所以告去也。（微子殷之卿士封於微爵称子也。殷纣错乱天命微子作诰告箕子比干而去纣其诰曰：用沈酗于酒用乱败厥德于下我其发出狂吾家耄逊於荒事见尚书微子篇）式号式呼大雅所以流连也。（大雅荡之《诗》曰：式号式呼俾昼作夜言醉酒号呼以昼为夜也。流连言作诗之人嗟叹而涕泣流连也。而说者乃以流连为荒亡盖失之矣。大雅所以流连不谓饮酒之人也。）诗书氵乱之戒其原皆在於酒帝乃喟然叹曰：吾久不见班生今日复闻谠言（谠言善言也。）放等不怿（怿悦也。）稍自引起更衣罢出。
    後汉樊光武舅宏之子也。为长水校尉明帝时上言郡国举孝廉率取年少能报恩者耆旧大贤多见废弃谓宜敕郡国简用良俊。又议刑辟宜须秋月以顺时气帝并从之。
