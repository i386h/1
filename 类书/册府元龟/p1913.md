<!-- { "loadSidebar": true } -->
    梁祚为散令清贫守素不交势贵年八十七太和十二年卒。
    王琚阉人也。高祖时累迁散骑常侍养老於家常饮牛乳如处子太和二十年卒时年九十。
    游明根高祖时为五更太和二十三年卒於家年八十二。
    尔朱代勤高祖末假宁南将军除泗州刺史卒年九十一。
    新兴公丕仕历六世垂七十年位极公辅景明四年薨年八十二。
    傅永为平东将军光禄大夫熙平元年卒年八十三北齐侯莫陈相为太傅汾州刺史武平中薨於州年八十三。
    斛律金为太师咸阳郡王天统三年薨年八十後周寇隽为骠骑将军保定三年卒时年八十三高祖叹惜之。
    熊安生字植之武帝宣政元年徵拜露门学博士下大夫其时年已八十馀寻致仕卒於家。
    乐逊为东扬州刺史卒年八十二。
    张羡为司城中大夫卒年八十四。
    姚僧坦为太医下大夫至隋开皇三年卒时年八十五。
    隋沈重吴兴武康人仕梁为太常卿後周大象二年来朝京师开皇三年卒年八十四。
    裴政开皇中为襄州总管卒官年八十九。
    杨庆字伯悦开皇中为仪同三司年八十九终於家庾季才为太史中大夫艺术精通後免职以半禄归第所有祥异使人就家访焉仁寿三年卒年八十八公孙景茂大业初为淄州刺史卒官年八十七。
    柳俭大业末以上大将军卒於家时年八十九。
    敬肃字宏俭大业末以前颍川郡丞终於家时年八十唐裴矩贞观初为民部尚书年八十而精爽不衰。
    欧阳询贞观初历太子率更令加银青光禄大夫宏文馆学士封渤海县男年八十馀卒虞世南字伯施为秘书监後表请致仕优制许之仍授银青光禄大夫宏文馆学士禄寻卒年八十一。
    褚亮为员外散骑常侍宏文馆学士後致仕卒年八十八。
    邱和为特进贞观十一年卒年八十六。
    傅奕贞观中为太史令年八十馀卒於官。
    李百药贞观中任宗正卿卒时年八十五张俊裔贞观中为国子祭酒致仕卒年八十三上为之辍朝三日赠礼部尚书陪葬昭陵谥曰：康。
    赵宏智高祖朝为国子祭酒崇贤馆学士卒时年八十三。
    张道鸿少游名山得服食之术後居人间每饵金丹时年一百四十六岁。
    甄权精晓药术为天下之最初仕隋为秘书省正字後称疾免贞观十七年权年一百三岁太宗幸其家视其饮食访以药性因授朝散大夫。
    孙思邈京兆华原人也。自云：开皇辛酉岁生至今年九十三矣。询之乡里咸云：数百岁人话齐周间事历历如眼见以此参之不啻数百岁人矣。永淳元年卒李客师卫国公靖之弟为冠军大将军总章二年卒时年九十。
    许敬宗高宗朝为中书令。又册拜太子少师久之抗表乞骸骨诏听致仕加特进俸禄如旧及薨年八十一。
    丘行恭为右武侯大将军请致仕拜光禄大夫卒年八十。
    贾敦实为怀州刺史永淳初以年老致仕及病笃子孙迎医视之敦实曰：未闻良医能治也。不肯服药垂拱四年卒时年九十馀。
    高智周永淳中为左散骑常侍卒年八十二。
    刘仁轨光宅初为文昌左相同凤阁鸾台三品卒年八十四。
    王及善为内史圣历二年拜文昌左相旬日薨年八十二。
    唐休景中为朔方道行军总管卒时年八十六苏向为太子宾客检校詹事以年老致仕卒年八十一。
    叶法善世为道士法善少传符自高宗则天中宗睿宗殆五十年数诏入禁中法善生隋大业之丙子死於开元之庚子凡一百七岁。
    严善思为左散骑常侍年八十五卒善思父延为徐州长史子向为太常员外卿皆年八十五卒向兄宙为赵郡司马长向十岁向卒时宙并无恙。
    张果不知何许人也。时人传其有长生秘术自云：数百岁矣。
    王友贞怀州河内人也。为太子中舍人员外制置元宗在东宫表请礼徵之以年老竟辞疾不起年九十馀卒。
    王希夷徐州滕人也。孤贫好道常饵松柏叶及杂花散元宗东巡敕州县以礼徵召至驾前时年已九十六令中书令张说访以道义宦官扶入宫中与语甚悦授国子博士听致仕寻寿终。
    李元恺博学善天文口未尝言之年八十馀寿终。
    王知远为道士年一百十六岁。
    潘师正为道士师事王知远永淳元年卒年九十八司马承祯字子微河内温人为道士事潘师正传其符及辟导引服饵之道卒于王屋山时年八十九。
    信安郡王天宝二年十月薨年八十馀元宗闻而痛惜之。
    孙逖父嘉之进士擢第。又以书判拔萃授蜀州新津县主簿历曲周襄邑二县令以宋州司马致仕卒时年八十二。
    贺知章开元中为秘书监归会稽寿终年八十六裴道庆为右仆射年九十馀终於位。
    王缙为平章时元载用事缙卑附之元载得罪连坐贬处州刺史德宗登极徵为太子宾客东郡留守卒时年八十三。
    邱为为散骑常侍致仕年八十馀而继母尚无恙于邵贞元中终於江州别驾年八十一。
    《郭子》仪为尚父太傅中书令建中二年薨年八十五萧昕为太子少傅兼礼部尚书致仕贞元七年卒年九十一。
    韦伦贞元中为太子少师致仕卒时年八十三。
    嗣滕王湛然贞元中卒年八十四。
    归崇敬贞元中为兵部尚书致仕卒时年八十八。
    张万福贞元二十一年以左散骑常侍致仕元和元年卒年九十万福自始从军至卒禄食七十馀年未尝一日病。
    赵宗儒为太子太傅拜疏请老诏以司空致仕卒年八十七。
    赵昌元和六年自工部尚书为华州刺史候辞於麟德殿时年八十馀趋拜轻捷占对详明宪宗退而叹异宣命宰臣密访其顺养之道以奏焉。
    阎济美为秘书监以年迈悬车上表陈乞授工部尚书致仕宝历元年殁于家年近九十。
    裴向以吏部尚书致仕享年八十赠太子少保。
    张正甫以吏部尚书致仕卒年八十三。
    柳公度善摄生年八十馀步履轻便位至光禄少卿柳公权为太子少师卒年八十八。
    王起为山南东道节度使在镇二年以老疾求代不许卒於镇时年八十八。
    後唐钱Α为尚书令吴越国王薨时年八十一。
    马缟长兴四年为户部侍郎缟时年已八十及为国子祭酒八十馀矣。形气不衰。
    许寂授工部尚书致仕卜居于雒时寂已年高精彩犹健冲淡寡言时独语奇怪可怪人莫知其际卒时年八十馀。
    晋卢损为秘书监拜章辞位乃授户部尚书致仕退居颍川时李钅年将八十善服气导引损以钅之遐寿有道术酷慕之仍以颍川逼城市乃卜居阳翟立隐舍诛茅种药山衣野服逍遥於隐几之间出则柴车鸿<敝毛>自称具茨山人晚年与同游五六人於大隗山中古宫观址疏泉凿坯为隐所誓不复出山气多寒被病而卒时年八十馀齿不衰而有壮容。
    周宏知父延缄左武卫大将军致仕年九十馀卒李建崇历河阳邢州兵马留後汉初入为右卫大将军年逾七十神气不衰建崇始自代北事後唐武皇至是四十馀年前後所掌兵麾下部曲多至节钺零落殆尽唯建崇虽位不及藩屏而康强自以至期耄太祖即位授左监门卫上将军广顺三年春卒赠黔南节度使。
    晋萧愿为太子宾客愿唐宰相仿之曾孙也。仿入相接宾之次愿为儿童之戏仿谓客曰：予岂敢得位而喜所幸奕世寿考吾今。又有曾孙在目前矣。愿年七十馀其母犹在一门寿考人罕及者。
    杨凝式为太子少师分司於雒广顺中表求致政寻以右仆射得请显德初改左仆射。又改太子太保并悬车以疾薨于第年八十五。
    ●卷七百八十五
    ○总录部　守道
    孔子曰：士志於道而耻恶衣恶食者未足与议也。然则卷怀昏乱养素丘樊不为利回不为物忤杜门谢绝陋巷晏然或琴书以自娱或樵苏而不爨乔饵不可诱君莫能臣安贞居尝誓志终老者良足多矣。亦有逃荣避地笃学俟时不历当涂之门独乐先王之道时主钦慕风声自远至或濯缨仕籍忘怀得丧庇︹宗栖心恬薄端默以自守耿介而不渝确乎！之操於兹可尚。盖闻其风者足使贪夫廉懦夫有立志者焉。
