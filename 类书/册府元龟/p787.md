<!-- { "loadSidebar": true } -->
    公孙弘武帝时为丞相後淮南衡山王谋反治党与方急弘病甚自以为无功而封侯居宰相位宜佐明主填抚国家使人繇臣子之道（繇从也。）今诸侯有叛逆之计此大臣奉职不称也。（称副也。）恐病死无以塞责乃上《书》曰：臣闻天下达道五所以行之者三君臣父子夫妇长幼朋友之交五者天下之达道也。知仁勇三者所以行之也。故曰：好学近乎！知力行近乎！仁知耻近乎！勇知此三者知所以自治然後知所以治人未有不能自治而能治人者也。陛下躬孝悌监三王建周道兼文武招徕四方之士任贤序位量能授官将以励百姓劝贤才也。今臣愚驽无汗马之劳（言未尝从军旅）陛下过意擢臣弘卒伍之中（过犹误也。）封为列侯致位三公臣弘行能不足以称（不副其任也。）加有负薪之疾恐先狗马填沟壑终无以报德塞责愿归侯乞骸骨避贤者路帝报曰：君不幸罹霜露之疾何恙不已（罹遭也。恙忧也。已止也。言何忧於疾不止也。）乃上书归侯乞骸骨是彰朕之不德也。今事少间（言行空隙也。）君其存精神止念虑辅助医药以自持因赐告牛酒杂帛居数月有瘳视事。
    石庆为丞相元封四年关东流民二百万口无名数者四十万（名数。若今户籍）公卿议欲请徙流民於边以之（读曰谪）庆惭不任职上《书》曰：臣幸得待罪丞相疲驽无以辅治城郭仓廪空虚民多流亡罪当伏斧上不忍致法愿归丞相侯印乞骸骨归避贤者路。
    公孙贺武帝时代石庆为丞相初引拜不受印绶顿首涕泣曰：臣本边鄙以鞍马骑射为材官诚不任宰相帝与左右见贺悲哀感动下泣曰：扶起丞相贺不肯起帝乃起去贺不得已拜出左右问其故贺曰：主上贤明臣不足以称恐负重责从是殆矣。
    张安世为车骑将军霍光薨後御史大夫魏相上封事言宜尊其位以为大将军宣帝亦欲用之安世闻旨惧不敢当请间求见免冠顿首曰：老臣耳妄闻言之为先事不言情不达（事未施行而遽言之。故曰：先事也。）诚自量不足以居大位继大将军後唯天子财哀以全老臣之命（财与裁同）帝笑曰：君言大谦君而不可尚谁可者（言君尚不可谁更可也。）安世深辞弗能得後数日竟拜为大司马领尚书事其子延寿为光禄勋领宿卫安世自见父子尊显怀不自安为子延寿求出补吏宣帝以为北地太守岁馀帝闵安世年老复徵延寿为左曹太仆元康四年春安世病上疏归侯乞骸骨天子报曰：将军年老被病朕甚悯之虽不能视事折冲万里君先帝大臣明於治乱朕所不及得数问焉（言意所不及者即以问君也。）何感而上书归卫将军富平侯印（感恨也。）薄朕忘故（薄犹嫌也。君意嫌朕遗忘故旧而求去也。）非所望也。愿将军强餐食近医药专精神以辅天年安世复强起视事。
    匡衡元帝时为丞相中书令石显用事自前相韦玄成及衡皆畏显不敢失其意成帝初即位衡乃与御史大夫甄谭共奏显追条其旧恶并其党与，於是司隶校尉王尊劾奏衡谭居大臣位知显等专权势作威福为海内患害不以时白奏行罚而阿谀曲从附下罔上无大臣辅政之义既奏显等不自陈不忠之罪而反扬著先帝任用倾覆之徒罪至不道有诏无劾衡惭惧上疏谢罪因称病乞骸骨上丞相安乐侯印绶帝报书不许因赐上尊酒养牛衡起视事默默不自安每有水旱风雨不时连乞骸骨让位帝辄以诏书慰抚不许。
    张禹为给事中领尚书事时成帝舅平阳侯王凤为大将军辅政专权禹与凤并领尚书内不自安上书乞骸骨欲避凤帝报曰：朕以幼年执政万几惧失其中君以道德为师故委国政君何疑而数乞骸骨忽忘雅素欲避流言（雅素故也。谓师傅故旧之恩）朕无闻焉（不闻有毁短之言）君其固心致思总秉诸事推以孳孳无违朕意加赐黄金百斤养牛上尊酒大官致飨侍医视疾使者临问（侍医侍太子之医）禹惶恐复起视事河平四年为丞相封安昌侯为相六年鸿嘉元年以老病乞骸骨帝加优再三乃听许赐安车驷马黄金百斤罢就第以列候朝朔望位特进见礼如丞相置从事史五人益封四百户。
    朱博哀帝时为丞相封阳乡侯食邑二千户博上书让曰：故事封丞相不满千户而臣独过制诚惭惧愿还千户许焉。
    孔光哀帝时以丞相封博山侯後益封凡食邑万一千户病甚上书让还七千户及还所赐第一。
    平当哀帝时为御史大夫至丞相以冬月赐爵关内侯明年春帝使使者召欲封当（冬月非封侯时故。且先赐爵关内侯）当病笃不应召室家，或谓当不可强起受侯印为子孙耶当曰：吾居大位已负素餐责矣。起受侯印还卧家死有馀罪今不起者所以为子孙也。遂上书乞骸骨帝报曰：朕选於众以君为相视事日寡辅政未久阴阳不调冬无大雪旱气为灾朕之不德何必君罪君何疑而上书乞骸骨归关内侯爵邑使尚书令谭赐君养牛一上尊酒十石君其勉致医药以自持後月馀卒。
    後汉李通光武时为大司空性谦恭尝欲避权势素有消疾自为宰相谢病不视事连年乞骸骨帝每优宠之令以公位归第养病通复固辞积二岁乃听上大司空印绶以特进奉朝请。
    窦融光武建武中迁大司空融自以非旧臣一旦入朝在功臣之右每召会进见体貌辞气卑恭己甚帝以此愈亲厚之融小心久不自安数辞让爵位因侍中金迁口达至诚。又上疏曰：臣融年五十三有子年十五质性顽钝臣融朝夕教导以经艺不得令观天文见谶记诚欲令恭肃畏事恂恂循道不愿其有才能何况乃当傅以连城广土享诸侯王国哉！因复请间求见帝不许後朝罢逡巡席後帝知欲有让遂使左右傅出它日朝见迎诏融曰：日者知公欲让职还土故命公暑热。且自便今相见宜论他事勿得复言融不敢重陈请。
    伏恭明帝时为司空在位九年以病乞骸骨罢诏赐千户奉以终身。
    邓彪章帝元和初为太傅录尚书事及窦氏诛以老病上还枢机要职诏赐养牛酒而许焉。
    第五伦章帝时为司空连以老病上疏乞身赐策罢以二千石奉终其身加赐钱五十万宅一区後数年卒。
    张和帝永元中为太尉数上疏以疾乞身荐魏郡太守徐防自代帝不许使中黄门问病加以珍羞赐钱三十万遂称笃时子蕃以郎侍讲帝因令小黄门敕蕃曰：阴阳不和万人失所朝廷望公思惟得失与国同心而病自洁求去重任谁当与吾同忧责者非有望於断金也。司徒固疾司空年老公其伛偻勿露所敕惶恐诣阙谢还复视事（司徒刘方司空张奋也。）。
    张禹殇帝时为太傅录尚书事及安帝即位数上疾乞身诏遣小黄门问疾赐牛一头酒十斛劝令就第明年与太尉徐防司空尹勤同日封侯（禹封安乡侯食千二百户）其秋以寇贼水雨策免防勤而禹不自安上书乞骸骨更拜太尉。
    刘恺安帝时为司徒视事五岁称病上书致仕有诏优许焉安帝始亲政事朝廷多称恺之德复拜太尉视事三年以疾乞骸骨久乃许之。
    黄琼桓帝延熹元年为太尉以日食免明年梁冀诛琼复拜为太尉以师傅之恩而不阿梁氏乃封为亢阝乡侯邑千户琼辞疾让封六七上言旨恳恻乃许之陈蕃延熹八年为太尉蕃让曰：不愆不忘率由旧章臣不如太常胡广齐七政训五典臣不如议郎王畅聪明亮达文武兼资臣不如弛刑徒李膺帝不许窦后临朝以蕃为太傅录尚书事灵帝即位窦太后复优诏蕃曰：盖褒功以劝善表义以厉俗无德不报大雅所叹太傅陈蕃辅弼先帝出内累年忠孝之美德冠本朝謇谔之操华首称固今封蕃高阳乡侯食邑三百户蕃疏让曰：使者即臣卢授高阳乡侯印绶臣诚悼心不知所裁臣闻让身之文德之昭也。然不敢盗以为名窃惟割地之封功德是为臣熟自思省前後历职无它异能合亦食禄不合亦食禄臣虽无素洁之行窃慕君子不以其道得之不居也。若受爵不让掩面就之使皇天震怒灾流下民於臣之身亦何所寄顾惟陛下哀臣朽老戒之在得窦太后不许蕃复固让章前後十上竟不受封。
    魏王朗文帝黄初中为司空时鹈鹕集灵芝池诏公卿举独行君子朗荐光禄大夫杨彪。且称疾让位於彪帝乃为彪置吏卒位次三公诏曰：朕求贤於君而未得君乃翻然称疾非徒不得贤更开失贤之路增玉铉之倾无乃居其室出其言不善见违於君子乎！君其勿有後辞朗乃起。
    华歆黄初中为太尉病乞退让位於管宁帝不许临当大会乃遣散骑常侍缪袭奉诏喻旨曰：朕新莅庶事一日万几惧听断之不明赖有德之臣左右朕躬而君屡以疾辞位夫量主择君不居其朝委荣弃禄不究其位古人固有之矣。顾以周公伊尹则不然洁身犭旬节常人为之不望之於君君其力疾就会以惠予一人将立席几筵命百官己以须君到朕然後御座。又诏袭须歆必起乃还歆不得已乃起。
    卫臻明帝时为司徒齐王即位後固乞逊位干木偃息义压强秦留侯顺神不忘楚事谠言嘉谋望不吝焉赐宅一区位特进秩如三司。
    徐邈以光禄大夫拜司空邈叹曰：三公论道之官无其人则缺，岂可以老病忝之哉！遂固辞不受。
    蒋济齐王时为太尉以随太傅司马宣王屯雒水浮桥诛曹爽等进封都乡侯邑七百户济上疏曰：臣忝宠上司而爽敢包藏祸心此臣之无任也。太傅奋独断之策陛下明其忠节罪人伏诛社稷之福也。夫封宠庆赏必加有功今论谋则臣不先知语战则非臣所率而上失其制下受其弊臣备宰司民所具瞻诚恐冒赏之渐自此而兴推让之风由此而废固辞不许。
    卢毓高贵乡公时为司空毓固推骠骑将军王昶光禄大夫王观司隶校尉王祥诏使使者即授印绶进爵封容城侯邑二千三百户。
    王观为仆射常道乡公即位迁司空固辞不许遣使即第拜授就官数日上送印绶辄自舆归里舍。
    晋王祥泰始初为太保以年老疲耄累乞逊位帝不许祥固乞骸骨诏听以睢陵公就第。
    郑袤初仕魏为光禄大夫景元初因病疾失明虽寝疾十馀年而时贤并相推荐武帝泰始中诏曰：光禄大夫密陵侯袤履行纯正守道冲粹退有清和之风进有素丝之节宜登三阶之曜补衮职之阙今以袤为司空天子临轩遣五官中郎将国坦就第拜授袤前後辞让遣息称上送印绶至於十数袤谓坦曰：魏以徐景山为司空吾时为侍中受诏譬旨徐公语吾曰：三公当上应天心苟非其人实伤和气不敢以垂死之年累辱朝廷也。终於不就遵大雅君子之迹可不务乎！固辞久之见许。
    郑冲武帝泰始初为太傅冲表乞骸骨优诏不许九年冲。又抗表致仕诏曰：太傅韫德深粹履行高洁恬远清虚确然绝世艾服王事六十馀载忠肃在公虑不及私遂应众举历登三事仍荷保傅之重绸缪论道之任光辅奕世亮兹天工迪宣谋猷弘济大烈可谓朝之隽老众所具瞻者也。朕昧於政道庶事未康挹仰耆训导扬厥蒙庶赖显德缉熙有成而公屡以年高疾笃致仕告退惟从公志则朕孰与咨谋譬彼涉川罔知攸济是用未许迄於累载而高让弥笃至意难违览其盛指俾朕怃然夫功成弗有上德所隆成人之美君子与焉岂必遂朕凭赖之心以枉大雅进止之度哉！今听其所执以寿光公就第位同保傅在三司之右。
