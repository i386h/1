<!-- { "loadSidebar": true } -->
    二十二年户部尚书李林甫受诏改修格令林甫寻迁中书令乃与侍中牛仙客御史中丞王敬从与明法官前左武卫胄曹参军崔见卫州司户参军直中书陈承信酸枣尉直刑部俞元祀等共加删缉旧格式律令及敕总七千二十六条其一千三百二十四条於事非要并删之二千一百八十条随文损益三千五百九十四条仍旧不改总成律十二卷律疏三十卷令三十卷式二十卷开元新格十卷。又撰格式律令事类四十卷以类相从便于省览二十五年九月奏上之敕于尚书都省写五十本发使散于天下天宝四载诏曰：刑之所设将以闲邪法不在严贵於知禁朕自临万国向逾三纪思弘至道之化实务好生之德比者应犯极法皆令免死配流所以市无刑人狱无冤系哀矜勿喜冀洽于生灵大小以情宁忘于兴寐至于徒罪虽非重刑力役之外不免拘系载罹寒暑诚可矜量自今以後其犯罪应合徒者并宜配诸军效力庶感激之士因以成功宽大之恩叶于在宥。且本置杖罪是代肉刑将以矜人非重为法今官吏决罚或有生情因兹致毙深可哀悯其犯杖罪情非巨蠹者量事亦令效力宜令所司作载限仍立条例处分。
    六载正月诏曰：朕承大道之训务好生之德於今约法已去极刑议罪执文犹存旧日既措而不用亦恶闻其名自今以後所断绞斩刑者宜除削此条仍令法官约近例详定处分（今断极刑云：决重杖以代极刑法始于此也。）。
    八载诏曰：唐虞省刑画冠不犯秦汉制法密网惟烦理乱之机得失斯在朕尝想淳古务崇敦朴刑期不滥政叶无为岂惟守于平庶有臻于大道顷者详诸条目已从推究至于结断尚虑深刻所贵从宽示其知禁宜令中书门下与刑部大理法官审更详定法律之间有所便者具条目奏闻。
    肃宗至德元年七月即位诏官吏犯枉法赃终身勿齿。
    乾元元年四月诏曰：百姓中有事亲不孝别籍异财点污风俗亏败名教先决六十配隶碛西有官品者禁身奏闻。
    二年三月诏曰：刑狱之典以理人命死无再生之路法有哀矜之门是以讼必有孚刑期不用周穷五听天下所以无冤汉约三章万人以之胥悦言念钦恤用谐丕变自今以後诸色律令杀人反逆奸盗及造伪十恶外自馀烦冗一切删除仍委中书门下与刑部大理法官共详定具件奏闻。
    代宗宝应元年九月刑部侍郎卢元裕奏准式制敕与一顿杖者决四十重杖一顿者决六十无文至死式内自有杀却处尽等文即明重杖只合加数京城先因处分决杀者多一死不可复生望准式文处分或决痛杖一顿者式文既不载亦请准重杖六十例不至死许之。
    德宗大历十四年六月即位诏曰：律令格式条目有未折衷者委中书门下简择理识通明官共删定自至德以来制敕或因人奏请或临事颁行差互不同使人疑惑中书门下与删定官详决取堪久长行用者编入条格（初以中书门下为删定格式使至建中二年罢之其格令委刑部删定）。
    贞元八年十一月诏曰：比者所司断罪拘守科条或至死刑犹先决杖处之极法重此伤残非恻隐也。自今罪至死者勿先决。
    宪宗元和二年七月命刑部侍郎许孟容大理少卿柳登吏部郎中房式兵部郎中蒋武户部郎中熊执易度支郎中崔元礼部员外郎单贯之等删定开元格。
    三年正月诏自今已後应坐赃及他罪当赎者诸道委观察判官一人专勾当及时申报如蔽匿不申者节级科贬如罪不系奏官长量情处置者其赃但准前申送御史台充本色给用仍差御史一人专知赃赎不得以赃罚为名如罪名未正妄罚其财亦委观察判官勾当差定後先具名奏闻。
    三月诏厚葬伤生明敕设禁但官司慢法久不申明愚下相循遂至违越其违制赁葬车人六人各决四十。
    十月乙亥重申采银之禁取采一两已上者笞二十迎出本界州县官吏节级科罚。
    四年二月京兆府奏准建中三年三月敕节文当府界内捉获强盗不论有赃无赃及窃盗赃满三疋以上者并准敕集众决杀不满疋者量事科决补充所由犯盗人虽有官及属军等一切并依此例处分准天宝十四年正月敕府县务烦事须速决。若一一皆待勘覆即必有稽留伏准今年正月敕自今以後诸司应有决杀囚。若不承正敕并不在行决之限如迹涉凶恶须速决遣并特敕处分者亦宜一度覆奏者伏以京邑浩穰庶务烦剧擒奸戮盗事实寻常。若一罪一刑动须覆奏不惟惧于留狱实亦烦于圣览况畿甸之内尤须肃清其强盗窃盗并犯徒以下罪情准建中三年及天宝十四载敕处分其馀罪犯经有司准按者请准今年正月敕处分从之。
    九月诏刑部大理决断系囚过为淹迟是长奸亻幸自今以後大理检断不得过二十日刑部覆下不得过十日如刑部覆有异同寺司重断不得过十五日省司重覆不得过七日如有牒外州府勘节目及于京城内勘本推即以报牒到後计日数被勘司却报不得过五日仍令刑部具遣牒及报到月日牒报都省及分差使各准敕文勾举纠访如有违越奏听进止其有狱情可疑须再三详审非限内可毕者即别状分析并寺司每月已断未断囚姓名事由并申报中书门下。
    五年十一月癸卯诏应中外官有子弟凶恶不告家长私举公私钱起自今已後举钱无尊属同署文契其举钱主在与不在其保人等并决二十其本利钱仍令均摊填纳应口马庄宅诸色买卖相当後勒买人面付卖人价钱如违牙人决重杖二十付钱主家亦科罪从京兆尹王播所奏也。
    六年十月中书门下奏状准建中元年敕常参官授上讫三日内上表让一人以自代者伏以人臣拜职皆有谢章晋太尉刘实著崇让论请因谢章便有所让令主者掌此让文类其被举最多者有官缺据此选用如此则事不专於宰府材须选于众人唐虞佥谐义实由此臣请自今常参官举人後便选择进具所举人兼状上中书门下如官缺要人先于所举人中选择进拟臣。又闻周之群仆委于伯ぁ汉之多士辟于有司故凡称大寮皆得进善陛下念黎元之困设令长之科群寮举知四海蒙福然荐延相继沮劝未行苟或容私则虑害政伏请所举县令到任後刑罚冤滥及有赃犯者其举荐官削阶及停见任书下考并准。
    元和三年敕处分委御史台诸道观察使严加察访不得容贷其诸司所奏官属及有状论荐人如有赃犯过恶亦请具名奏闻量加殿罚所冀人知所惧举不妄行为官择人得贤报国从之。
    八年九月诏减死戍边前代美政量其远迩亦有便宜自今已後两京及关内河南河东河北淮南山南东西道州府有犯罪系囚除大逆及杀人外其馀应入死罪并免死配流天德五城诸镇有妻儿者亦任自随。又缘顷年以来所有配隶或非重辟便至远迁有司上陈。又烦年限向後如有轻犯更不得配流五城（先是天德流人与诸州异无归还之限刑部侍郎王播奏以七年放还为限著为定令）。
    九年五月壬申命京兆尹禁诸色人不得与商人私有便换犯者没入赏罚有差。
    十年十月辛亥诏曰：凡在职司必当廉慎苟怀贪污实紊政经为理之先固在惩诫其犯赃官本据律文刑名甚重顷者多从宽宥不足惩奸切在申明使其知惧自今以後如钱稍多及情状难恕者宜杖决配流馀并比类节级科处如有此色所在长吏及观察使不能纠察事发之後并据所犯轻重加责罚庶警贪吏以惠疲人。
    十二年七月己酉敕左降官等考满量移先有敕命因循日久都不举行遂使幽遐之中恩泽不及自今以後左降官及量移未复资官亦宜准此处分如是本犯十恶五逆及指斥乘舆妖言不顺假托休咎反逆缘累及赃贿数多情状稍重者宜具事申奏闻其曾任刺史都督郎官御史并五品以上常参官刑部检勘具所犯事由闻奏并申中书门下商量处分如未满五考已前遇恩者准当时节文处分其复资度数准元和二年六月二十七日敕文处分。
    九月刑部奏准今年七月二十一日敕诸左降官等经五考满许量移者其贬降日授正员官或无责授并请至五考满然後许本任处申阙并馀左降官缘任去州府多在遐远至考满日其中有申牒稽迟致使留滞者其刺史本判官录事参军参军等并请与下考如考满後虽己申牒未量移间其禄料并准天宝贞元两度敕文依旧攴给其本犯十恶等罪已有正名请依旧从之。
    十三年八月凤翔节度使郑馀庆等详定格後敕三十卷左司郎中崔郾等六人修上其年刑部侍郎许孟容蒋等奉诏删定复勒成三十卷刑部侍郎刘伯刍等定如其旧卷。
    穆宗以元和十五年正月即位闰正月盐铁使柳公绰奏当使监院场官及专知纳给并吏人等有负犯合结罪者比依推问闻奏只罪本犯所由其监临主守都无科处伏请从今举名例律每有官吏犯赃监临主守同罪及不能觉察者并请准条科处所冀刑章具举贪吏革心从之。
    十二月敕郊礼日近恐有奸人觊望恩赦从今日至来年正月三日以前京畿应有奸非盗贼准法处分不在赦原之限纵属诸军使亦委府县依律科断长庆元年五月御史中丞牛僧孺奏天下刑狱苦於淹滞请立程限大事大理寺限三十五日详断毕申刑部限三十日闻奏中事大理寺三十日刑部二十五日小事大理寺二十五日刑部二十日一状所犯十人已上抵罪二十件已上为大事所犯六人已上所断罪十件已上为中事所犯五人已下所抵罪十件已下为小事其或所抵罪状。若所结刑名并同者则虽人数甚多亦同一人之例比来刑狱淹滞亦缘官吏人稀今请刑部四覆官并大理六丞每月常二十日入其厨料牒户部准例加给。又近日所断刑狱多称缘元推节目不尽移牒勘覆致此淹滞今日以後如台推覆节目不尽致令所司须更盘勘元推官书下考本典转选日量殿三选从之。
    十月御史台奏应十恶及杀人斗殴官典犯赃并诈伪诉良劫盗窃盗及府县推断讫重论诉人等皆是奸恶之徒推鞫之时尽皆伏罪临刑之次即。又称冤或冀有动摇或贵延日月每度称屈皆须重推遂使知证平人尝被追扰经涉时岁狱具无期一奸人自犯刑章数十家因缘破散。若无惩革为弊实深伏请自今已後有此色贼台及府县并外州县但通计二度推官不同人皆有伏款及经三度断结者更有论诉一切不在重推问限其中纵有进状敕下如是已经三度结断者亦请受敕处闻奏执论庶得公务肃清奸源杜绝如是告本推官典受贿赂推断不平及有冤滥事状言讫便可立验者即请与重推如所告及称冤推勘。又虚妄及依前无理者除本犯是死刑外馀罪於本条更加一等科罪如官典取受有实者亦请於本罪更加一等如有所冤屈不虚者其第三度推官典伏请本法外更加一等贬责其第二度官典亦请节级科处冀使下无冤人上无滥法。
    ●卷六百十三
    ○刑法部　定律令第五
    唐文宗太和元年六月敕文武常参官承前朝参不到台司皆据品秩书罚其中班位虽同俸入悬隔一例书罚事未得中宜自今已後检点不到据所请料钱每贯罚二十五文其疾病为众所知者不在罚限馀任准台司往例处分。
