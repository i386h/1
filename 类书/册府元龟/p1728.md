<!-- { "loadSidebar": true } -->
    潘徽为秦孝王俊学士尝从俊朝京师在涂令徽於马上为赋行一驿而成名曰：述思赋俊览而善之复令为万字文并遣撰集字书名为韵纂徽为序。
    唐杜淹武德中为秦王府文学馆学士尝侍宴赋诗时八人同赋淹为称首赐以银锺。
    褚亮为秦王文学秦府初开文学馆以房玄龄等十八人为学士皆图画其象令亮为之赞。
    薛元敬武德末太宗入东宫时为太子舍人时军国之劳总於东宫元敬专掌文翰号为称职。
    崔融字安成中宗在春宫为侍读兼侍属文东宫表疏多成融手。
    ○宫臣部　智识
    《传》曰：智者不惑。又曰：识者不求所告盖观乎！事机非智则不周察乎！人情非识则不达。若夫列藩国之任居傅相之地怀研几之虑临事而洞分负先见之明未萌而预辨陈王霸之体序君臣之分继之以礼乐济之以规讽逮汉而下世有人焉皆著於篇以永其誉。
    汉宋昌为代王中尉太尉周勃朱虚侯章等既诛诸吕遂使人迎代王郎中令张武等议皆曰：汉大臣皆故高帝时将习兵事多谋诈其属意非止此也。（言尝有异志也。属意犹言注意也。属音之欲切）特畏高帝吕太后威耳今已诛诸吕新喋血京师（喋音长颊切本字当作蹀蹀谓履涉之耳）以迎大王为名实不可信愿称疾无往以观其变昌进曰：群臣之议皆非也。夫秦失其政豪杰并起人人自以为得之者以万数然卒践天子位者刘氏也。（卒终也。）天下绝望一矣。高帝王子弟地犬牙相制所谓磐石之宗也。（犬牙言地形如大之牙交相入也。）天下服其强二矣。汉兴除秦烦苛约法令施德惠（约省也。）人人自安难动摇三矣。夫以吕太后之严立诸吕为三王擅权专制然而太尉以一节入北军一呼（呼叫也。音文故切）士皆袒左为刘氏叛诸吕卒以灭之此乃天授非人力也。今大臣虽欲为变百姓弗为使（为音于伪反）其党宁能专一邪内有朱虚东牟之亲外畏吴楚淮南琅邪齐代之强方今高帝子独淮南王与大王大王。又长贤圣仁孝闻於天下故大臣因天下之心而欲迎立大王大王勿疑也。代王遣太后弟薄昭见勃勃具言所迎立王者昭还报信矣。代王笑谓昌曰：果如公言（大王即文帝也。）。
    董仲舒为江都相事易王久之王问仲舒曰：越王勾践与大夫泄庸种蠡谋伐吴（种大夫种也。蠡范蠡也。种之勇切蠡音礼）遂灭之孔子称殷有三仁寡人亦以为越有三仁（泄庸一也。大夫种二也。范蠡三也。）桓公决疑於管仲寡人决疑於君仲舒对曰：臣愚不足以奉大对（大对谓大问也。）闻昔者鲁君问柳下惠吾欲伐齐何如柳下惠曰：不可归而有忧色曰：吾闻伐国不问仁人此言何为至於我哉！徒见问耳。且犹羞之况设诈以伐吴乎！由此言之越本无一仁夫仁人者正其谊不谋其利明其道不计其功是以仲尼之门五尺之童羞称五伯（伯读曰霸此下亦同）为其先诈力而後仁谊也。苟为诈而已故不足称於大君子之门也。（仲尼之门故称大也。）五伯比於他诸侯为贤其比三王犹之与美玉也。（石之似玉者也。）王曰：善。
    阎崇为太子少傅时哀帝自定陶王立为太子月馀天子立楚孝王孙景为定陶王奉恭王後太子议欲谢崇以为春秋不以父命废王父命（王父谓祖也。）为人後之礼不得顾私亲不当谢太傅赵玄以为当谢太子从之诏问所以谢状尚书劾奏玄左迁少府。
    吴是仪为尚书仆射时南鲁二宫初立仪以本职领鲁王傅仪嫌二宫相近切乃上疏曰：臣窃以鲁王天挺懿德兼资文武当今之时宜镇四方为国藩辅宣杨德美广耀威灵乃国家之良规海内所瞻望但臣言辞鄙野不能究尽其意愚以二宫宜有隆杀正上下之序明教化之本书三四上为傅尽忠动取规谏晋肃为怀帝豫章王典书令帝立为皇太弟。且以清河王覃本太子也。惧不敢当肃曰：二相经营王室志宁社稷储贰之重宜归时望亲贤之举非大王而谁清河幼弱未允众心是以既升东宫复赞藩国今乘舆播越二宫久旷尝恐氐羌饮马於泾川岂众控弦於霸水宜及吉辰登储副上翼大驾早宁东京下允黔首喁喁之望帝曰：卿吾之宋昌也。乃从之。
    宋王华为文帝宜都王司马帝将入奉大统以少帝见害不敢下华曰：先帝有大功於天下四海所服虽嗣主不纲人望未改徐羡之中才寒士傅亮布衣诸生非有晋宣帝王大将军（王大将军谓王敦也。）之心明矣。畏庐陵严断将来必不自容殿下宽睿慈仁中外所知己。且越次奉迎冀以见德悠悠之论殆必不然羡之亮晦。又要檀道济王引五人同功孰肯相让势必不行今日就徵万无所虑帝从之曰：卿复欲为吾之宋昌矣。乃留华总後任帝即位以华为侍中右卫将军。
    梁何敬容为太子詹事时简文帝频於玄圃自讲老庄二书学士吴孜时寄詹事府每日入听敬容谓孜曰：昔晋代丧乱颇由祖尚虚玄胡贼殄覆中夏今东宫复袭此殆非人事其将为戎乎！俄而侯景难作其言有徵。
    北齐魏收为太子少傅仍兼詹事文宣帝数宴喜收每须侍从皇太子之纳郑良娣也。有司备设牢馔帝既酣饮起而自毁覆之仍召收曰：知我意否收曰：臣愚谓良娣既东宫之妾理不须牢仰惟圣怀缘此毁去帝大笑握收手曰：卿知我意。
    王为常山王友时文宣昏乱王录尚书事新除官者必诣王谢职去必辞言於王曰：受爵天朝拜恩私第自古以为干犯朝廷文武出入辞谢宜一约绝主上赖殿下扶翼王纳焉。
    唐尉迟敬德为太宗秦王府左二副参军太宗讨隐太子巢刺王命敬德侍卫高祖南衙北门兵马及二宫左右犹相拒战敬德奏请降手敕令诸军兵兼受秦王处分，於是内外遂定高祖劳敬德曰：卿於国有安社稷功也。
    ○宫臣部　褒宠
    三王之教世子也。咸建保傅之职以敦道德之训曷尝不咨求硕德申择隽望为之辅导而申其教谕焉兹所以重燕翼之谋增磐维之固者也。汉室而下英伟间出蒙被选擢周旋翼亮，或以经术精遂进见讲授，或以志行修整雍容翼从，或以才藻蒙赏，或以故旧见思由是厚其赐予之数异其褒命之礼形於奖叹申之委遇乃至不幸沦逝饰终弥渥褒贤之典不其韪欤。
    汉夏侯胜宣帝时为太子太傅受业诏撰尚书。《论语》赐黄金百斤卒官赐蒙茔葬平陵。
    疏广为太子太傅太子外祖父特进平恩侯许伯为太子少傅自使其弟中郎将舜监护太子家宣帝以问广广以为不宜独亲外家许氏帝善其言广由是见器重数受赏赐及乞骸骨帝以其年笃加赐黄金二十斤。
    後汉桓荣光武时为太子少傅赐以辎车乘马荣大会诸生陈其车马印绶曰：今日所蒙稽古之力也。可不勉哉！
    桓郁明帝时为侍中入授皇太子经迁越骑校尉诏敕太子诸王各奉贺致礼桓焉为太子少傅月馀迁太傅以母忧自乞听於大夫行丧逾年诏使者赐牛酒夺服即拜光禄大夫。
    魏应习鲁经为五官中郎将章帝诏入授千乘。
    王伉应经明行修章帝甚重之数进见论难於前特受赏赐。
    魏袁涣字曜卿为魏国郎中令及卒武帝为之流涕赐二千斛一教以太仓千斛赐郎中令家一教以垣下千斛与曜卿家外不解其意教曰：以太仓者官法也。以垣下者亲旧也。
    吴程秉为太子太傅黄武四年大帝为太子登聘周瑜女秉守太常迎妃於吴大帝亲幸秉船深见优礼晋山涛字巨源武帝时为太子少傅在东宫年已七十疾病告退手诏不听帝尝讲武於宣武时有疾诏涛乘步辇导皇太子。
    温峤元帝时为太子中庶子峤在东宫特见嘉宠僚属莫与为此。
    贺循为太子太傅及疾笃车驾亲幸执手流涕太子亲临者三焉往还皆拜儒者以为荣太兴二年卒元帝素服举哀哭之甚恸赠司空谥曰：穆将葬帝。又出临其柩哭之尽哀遣兼侍御史持节监护皇太子追送近涂望公流涕。
    南齐王俭领太子詹事加兵三十人。
    张绪永明中为太子詹事每朝见世祖目送之谓王俭曰：绪以位尊我我以德贵绪也。
    梁柳忄炎为太子詹事加散骑常侍武帝因宴为诗贻忄炎曰：尔实冠群后惟余实念切。
    周舍为右骁骑将军知太子詹事普通五年卒武帝临哭哀动左右诏曰：太子詹事豫州大中正舍奄至殒丧恻怆于怀其学思坚明志行开敏劬劳机要多历岁年才用未究弥可嗟恸宜隆追远以旌善人可赠侍中参军将军鼓吹一部给东园秘器朝服一具衣一袭丧事随用资给谥曰：简子。
    王规为散骑常侍太子中庶子大同二年卒诏赠散骑常侍光禄大夫赙钱二十万布百疋谥曰：章。
    陆亻垂为太子中舍人管东宫书记诏为右阙铭记奏之敕曰：太子中舍人陆亻垂所制阙铭词义典雅足为佳作昔虞丘辩物邯郸献赋赏以金帛前史美谈可赐绢三十疋迁太子庶子。
    到洽与从弟沆齐名洽为太子舍人高祖御幸华光殿诏洽及沆萧琛任侍宴赋二十韵诗以洽辞为工赐绢二十疋高祖谓曰：诸到可谓才子对曰：臣尝窃议宋得其武梁得其文（洽祖彦之仕宋武有战功）。
    王佥为太子中庶子掌东宫管记太清二年卒赠侍中给东园衤必器朝服一具衣一袭。
    萧时为太子舍人卒遗启简文求为墓志铭帝为制铭焉。
    庾於陵为太子洗马旧东宫官属通为清选洗马当文翰尤其清者近世用人皆取甲族有才望者於陵与周舍并擢充职高祖曰：官以人而清岂限以甲族时论以为美。
    陈孔奂为仁威将军始兴王长史奂在职清俭多所规正宣帝嘉之赐米五百斛并累降敕书殷勤劳问张讥宣帝时为建安王府记室参军兼东宫学士转武陵王限内记室学士如故後主在东宫集官僚置宴时造玉柄尘尾新成後主亲执之曰：当今虽复多士如林至於堪捉此者独张讥耳即手授讥仍令於温文殿讲老庄宣帝幸宫临听赐御所服衣一袭後主嗣位领南平王府谘议参军东宫学士寻迁国子博士学士如故後主尝幸锺山开善寺召从臣坐於寺西南松林下敕召讥竖义时索尘尾未至後主敕取松枝手以属讥曰：可代尘尾顾谓群臣曰：此即是张讥後事。
    袁宪为侍中信威将军太子詹事後主至德元年太子加元服二年行释奠之礼宪，於是表请解职後主不许给扶二人进号麾将军置佐使。
    阮卓为始兴王叔陵记室叔陵之诛也。後主谓朝臣曰：阮卓素不同逆宜加旌异。
    後魏张黎太武时赐爵广平公恭宗初总百揆黎与东郡公崔浩等辅政忠於奉上非公事不言诏曰：侍中广平公黎东郡公浩等保傅东宫有老成之勤朕甚嘉焉其赐布帛一千疋以褒旧勋。
    古弼太武时为安西将军建兴公及恭宗总摄万机徵为东宫四辅与宜都王穆寿等并参政事诏以弼保傅东宫有老成之勤赐帛千疋绵千斤。
    卢统父鲁元为太保录尚书事统以父任侍东宫太武以元舅阳平王杜超女南安长公主道妻之恩礼甚厚每有四方珍异取以赐之。
