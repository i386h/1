<!-- { "loadSidebar": true } -->
十四年正月庚寅制曰：朕临御万邦推布诚信西戎纳款积有岁时中或亏违亦尝包贷我有殊德宁不是思重译贡珍道途相继申恩示礼曾无阙焉昨蕃使奏章。又至京辇将君长之金陈和好之诚临轩召见馆饩加厚复以信币谕之简书亦既言旋才及郊甸遽闻蚁聚来犯封陲河曲之间颇为暴扰背惠弃约斯谓无诚公议物情咸请诛绝朕深惟德化之未被岂虑夷谷之不宾其国失信其使何罪释其维絷以遂性示之覆以忘怀于衷苟孚庶使知感其蕃使谕短立藏等并後般来使并宜放归本国仍委凤翔节度使以此意示谕。
穆宗长庆元年三月平卢军节度薛平奏新罗虽是外夷朝贡不绝其百姓多被海贼掠卖令请缘海州郡一切禁断冀贼徒永息异俗怀恩从之。
文宗太和八年二月庚寅诏南海蕃舶本以慕化而来固在接以恩仁使其感悦如闻比年长吏多务徵求嗟怨之声达於殊俗况朕方宝勤俭岂爱遐琛深虑远人未安率税尤重思有矜恤以示绥怀其岭南福建及扬州蕃客宜委节度观察使除舶脚收市进奉外任其来往自为交易不得重加率税。
武宗会昌元年五月天德军奏回鹘け没斯与历支王子多贤将军等七人与部下将三千一百六十八人来降中书奏曰：回鹘在边人情疑恐圣化所感威德克宣果得け没斯望阙归心率徒效命必在优赏昭示四方使戎狄远闻皆感恩信望速降中使宣慰其王子将军赐以锦采银器将士等各赐采帛从之十月遣王会安抚回鹘敕曰：自古哲王抚宁荒服忠于国者则有继绝之恩顺于道者则有固存之义所以厚其向化优以报功回鹘累代姻亲久修臣礼服我声教保兹信诚尝以国难识其忠良疾风知其劲草永言勋力岂忘予怀如闻统吃斯所攻兵析众叛产畜大耗国人荐饥流离转徙远逾沙漠近因太和公主遣使入贡已知新立可汗寓居塞北告穷请命未有所归每念艰危载深悯恻今欲救恤穷困抚慰伤痍俾四方知朕不忘勋旧报其大顺昔匈奴乖离呼韩立塞汉宣帝转粟赈救权时施宜故得三代称蕃北边罢警前王令典可不务乎！宜令左金吾卫大将军兼御史大夫王会持节充安抚大使兼御史中丞李师偃充副使专往慰问仍赈米二万石俾其安辑离散渐就漠南再复旧疆永保恩好宣示中外宜体朕怀。
宣宗大中二年正月泾原节度康季荣奏吐蕃论恐热以安乐三州及石行七关等归国诏遣太仆卿陆驰往劳焉仍令灵武节度使朱叔明州宁州节度使张君绪与泾原康季荣各总所部兵镇之。
五年八月沙州张义潮遣兄义潭将瓜沙伊肃等十一州图经户籍来献自河陇陷蕃百馀年至是悉复陇右故地制改沙州为归义军以义潮充归义节度瓜沙等州观察使。
後唐庄宗同光二年五月以权知归义军节度兵马留後金紫光禄大夫检校尚书左仆射守沙州长史兼御史大夫上柱国曹义金为检校司空守沙州刺史充归义军节度瓜沙等观察处置管内营田押蕃落等使瓜沙与吐蕃杂居自帝行郊礼义金间道贡方物乞受西边都护故有是命。
明宗天成三年十一月以契丹伪署平州刺史光禄大夫检校太保张希崇为汝州刺史加检校太傅随行官员二十四人各依资授诸道官。
四年正月赐龟兹国隶台寺僧波罗密紫衣。
九月丙戌帝御中兴殿蕃部进马安重诲奏曰：吐浑党项近日相次进马皆给还马直对见之时别赐锦采计其所费不啻倍价渐成损耗不如止绝帝曰：尝苦马不足差纲远市今蕃官自来何费之有外蕃锡赐中国常道诚知损费理不可止自是蕃部羊马不绝於路。
长兴二年正月东丹王突欲率众自渤海国内附上御文明殿对突欲及其部曲慰劳久之赐鞍马衣服金玉带锦采器物。又大将军副将军已下分物有差宰臣率百寮称贺。
二月幸东丹王突欲之第赐突欲绢三百疋至晚还宫。
三月辛酉中书门下奏东丹王突欲远泛沧波来归皇化既服冠带难无姓名兼惕隐等顷以力助王都罪同秃馁爰从必死并获再生每预入朝各宜授氏庶使族编姓谱世荷圣恩况符前代之规永慰远人之款自突欲已下请别赐姓名仍准本朝蕃官入朝例安排敕旨付中书门下商量闻奏宰臣按四夷入朝蕃官例有怀德怀化归德归化等将军中郎将名号。又本朝赐新罗渤海两蕃国王官初自检校司空至太保今突欲是阿保机之子。且类渤海国之王念自远夷宜加异渥冀显宾王之道以旌航海之思其惕隐赫邀已下始自朋凶不可同等古者保姓授氏有以因官有以所居所掌有因归化特赐姓名敕旨突欲宜赐姓东丹名慕华乃授光禄大夫检校太保安东都护兼御史大夫上柱国渤海郡开国公食邑一千五百户充怀化军节度瑞慎等州观察处置押蕃落等使其从慕华归国部曲罕只宜赐姓罕名支通穆葛宜赐姓穆名顺义撒罗宜赐姓罗名实德易密宜赐姓易名师德盖礼宜赐姓盖名来宾仍授罕只等五人归化归德小将军中郎将先助秃馁擒获蕃官惕隐官蕃名赫邈宜赐姓狄名怀惠相公官蕃名担列宜赐姓列名知恩仍并授银青阶检校散骑常侍舍利官蕃名前刺宜赐姓原名知感福郎宜赐姓服名怀造奚三副使竭失讫宜赐姓乞名怀有三人并授银青阶检校太子宾客。
九月刺怀化军节度使丹慕华宜赐姓李名赞华仍改封陇西郡开国公兼应有先配在诸军契丹直等并宜赐姓名。
三年四月癸亥以怀化军节度使李赞华为滑州节度使初帝欲以赞华为藩镇范延光奏以为不可帝曰：吾与其先人约为兄弟故赞华来附吾老矣。傥後世有守文之主则此辈招之亦不来矣。繇是近臣不能抗议。
末帝清泰元年正月回纥李突安而下十人先在京放还本部。
二年六月诏北面总管沿边马军会于代州指挥达靼於州界安置仍少月粮。
七月诏泾耀四州出州兵应接回鹘时回鹘朝贡多为河西杂虏剽掠故有是命及回。又诏州节度使康福遣将军牛知柔率禁兵援送至灵武虏之为患者随便讨之。
三年西域南印土师子国婆罗门摩诃定利密多罗甘州大寺僧那迦悉地并赐紫袈裟百济僧智周言先朝赐紫辞归国赐号曰：法深大师。
晋高祖天福元年十二月诏封故东丹王李赞华为燕王令前单州刺史李肃部归葬本国。
二年正月诏西天中印土摩竭ヌ舍卫大菩提寺三藏阿黎沙门室利纟专宜赐号弘梵大师。
周太祖广顺二年七月戊寅以契丹长庆宫提辖使户部郎中韩僚为州延庆县令契丹虞部员外郎胡峤上下刺为汝州鲁山县令并以其归化故也。
九月丁丑河西节度使申师厚奏荐蕃州将吏请加恩命从之左厢押蕃副使折逋支右厢崔亮心并授银青光禄大夫检校工部礼部尚书杨妃谷大首领沈念般授怀化大将军左厢大首领于必笃为归德大将军没林葛于凝卢伴毡折逋穷罗并为怀化大将军右厢大首领鹿悉迦阿罗岳骚奴并为归德大将军刘念般比与龙温光积并为怀化大将军摄节度掌书记守凉州姑臧令王庭氵授监察御史里行充河西军节度掌书记摄节度推官温崇业试秘书省校书郎充河西节度推官摄录事参军刘少英为凉州录事参军师厚。又言自安国镇至西凉州氵公路三处扼控各立州名欲补大首领为刺史。又官界部落大首领三十馀人各望赐空名告身并从之。
十一月环州党项皋家族首领越厮七移并授怀化将军。
十二月补契丹武州刺史石越为南府知兵马使张延煦为许州都知兵马使。
是月契丹部建州掌书记马震兴州录事参军李超普州主簿李署可汗州怀来主簿王自真等宣中书各授州县参赞之官三年十一月延州党项首领吴帖磨五十三人并授怀化郎将。
世宗显德二年正月沙州留後曹元忠知瓜州军州事曹元恭各遣使进方物以元忠为归义军节度使检校太保同平章以元恭为瓜州团练使仍各铸印以赐之皆旌其来王之意也。
●卷一百七十一
○帝王部　求旧
孔子曰：故旧不遗则民不偷盖以君子化民莫先敦本上行下效谓之德风王者居天下之尊崇政教之本欲民归厚孰不务乎！历视前世渊潜草昧之际有过从款狎之乡风感会之辰有攀附飞升之佐逮临震极宁忘平生遂乃幸其地示留连长饮之恩怀其人极万户千锺之赐岂惟报德亦所推诚故典实多编次咸在。
周文王燕朋友故旧作伐木之《诗》曰：伐木丁丁鸟鸣嘤嘤（嘤嘤两鸟声也。）。
汉高祖五年正月封丞相萧何为ガ侯（ガ属南阳）食邑八千户初何以文毋害为沛主吏掾。若言无比也。一云：无人能伤害之）高祖为布衣时数以吏事护高祖高祖为亭长尝佑之（佑助也。高祖以吏繇咸阳（繇役也。）吏皆送奉钱三何独以五至是复益何二千户曰：繇咸阳时送我独赢钱二也。（赢馀也。众人送皆三百何独五百故云：赢二也。）。
九月封卢绾为燕王绾丰人与高祖同里绾亲与高祖太上皇相爱（亲父也。绾之父与高祖父太上皇相爱）及生男高祖绾同日生里中持羊酒贺两家及高祖绾壮学书。又相爱也。里中嘉两家亲相爱生子同日壮。又相爱复贺羊酒高祖为布衣时有吏事避宅绾常随上下（避宅谓不居其家潜匿东西）及高祖初起沛绾以客从汉为将军常侍中从东击项籍以太尉常从出入卧内衣被食饮赏赐群臣莫敢望虽萧曹等特以事见礼至其亲幸莫及绾者封为长安侯绾从击燕王臧荼皆破平时诸侯非刘氏而王者七人高祖欲王绾为群臣觖望（觖谓相阙也。望怨望也。）及虏臧荼乃下诏诏相列侯择群臣有功者以为燕王群臣知高祖欲王绾皆曰：太尉长安侯卢绾常从平定天下功最多可王高祖乃立绾为燕王诸侯得幸莫如燕王者。
十二年十月封郎单右军为中牟侯始高祖微时有急给高祖马故得诸侯。
是月帝过沛留置酒沛宫悉召故人父《老子》弟佐酒（助行酒）发沛中儿得百二十人教之歌酒酣帝击筑（筑形似瑟而细颈也。）自歌曰：大风起兮飞杨海内兮归故乡安得猛士兮守四方令儿皆和习之帝乃起舞忄亢慨伤怀泣数行下谓沛父兄曰：游子悲故乡吾虽都关中万岁之後吾魂魄犹思家沛。且朕自沛公以诛暴逆遂有天下其以沛为朕汤沐邑（凡言汤沐邑者谓以其赋税供汤沐之具也。）复其民世世无有沛父老诸母故人日乐饮极欢道旧故为笑乐十馀日帝欲去沛父兄固请帝曰：吾人众多父兄不能乃去沛中空县皆之邑西献（献牛酒也。之往也。皆往邑西竞有所献故县中空无）帝留止张三日沛父兄皆顿首曰：沛幸得复丰未得唯陛下哀矜帝曰：丰者吾所生长极不忘耳（极至也。至念之不忘也。）吾特以其为雍齿故反魏沛父兄固请之乃并复丰比沛。
文帝三年五月幸甘泉因之高奴幸太原见故群臣皆赐之举功行赏诸民里赐牛酒复晋阳中都民三岁租人留游太原十馀日宣帝微时与杜陵陈遂有故相随博奕（博双陆奕围棋）数负进（进者会礼财也。谓博所赌也。）及即位用遂稍迁至太原太守乃赐遂玺《书》曰：制诏太原太守官尊禄厚可以偿进矣。妻君宁时在旁知状（君宁遂妻名也。云：妻知负博之状者著旧恩之深也。）遂，於是辞谢因在元平元年赦令前其见厚如此。
