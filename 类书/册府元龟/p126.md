<!-- { "loadSidebar": true } -->
建德二年诏曰：尊年尚齿列代弘规序旧守劳哲王明范朕嗣承洪业君临万邦驱彼兆庶诸仁寿军民之间年多耆耋眷言衰暮宜有优崇可颁受老职使荣沾邑里。
宣帝时柱国阎庆於武帝朝抗表致仕庆既衰老常婴沉痼帝以其先朝耆旧特异常伦乃诏静帝至第问疾赐布帛千段医药所须令有司供给大象二年拜上柱国。
隋文帝践极令皇太子就周致仕柱国阎庆第问疾仍供医药之费。
炀帝大业五年二月丙辰宴耆旧四百人於武德殿颁赐各有差。
十月癸亥诏曰：优德尚齿载之典训尊事乞言义彰昭序鬻熊为乘取非筋力方叔元老克壮其猷朕永言稽古用求至治是以庞眉黄更令收序务简优秩无亏药膳庶其卧治伫其弘益今岁耆老赴集者可於近郡处置年七十以上疾患沉滞不堪居职即给赐帛送还本郡其官至七品以上者量给禄廪以终厥身。
六年四月帝在江都宫宴江淮以南父老颁赐有差七年二月诏曰：今往涿郡巡抚民俗其河北诸郡及山西山北年九十以上者板授太守八十者授县令。
唐高祖武德三年幸稷州召父老置酒高会赐帛。
五年三月宴京城父老赐帛。
太宗贞观三年四月诏高年八十以上粟二石九十以上三石百岁加绢二疋。
十月幸陇州诏岐陇二州八十以上赐物百岁以上尤加优恤。
五年十二月幸温汤新丰赐高年帛。
六年三月幸九成宫八十以上赐粟帛。
五月宴岐州父老赐帛。
九月幸庆善宫赐故老帛。
十一年正月宴长安父老於玄武门赐以帛。
三月幸洛阳宫宴父老於乾元殿赐以粟帛。
是年车驾在雒阳幸甄权宅礼高年也。权颍州人精晓药术为天下之最时年一百三岁拜朝散大夫赐以粟帛被褥几杖因诏百岁以上者给侍五人。
十二年二月宴雒阳父老赐帛有差。
十三年正月朝於献陵三原县人年八十以上赐物有差。
十四年正月幸魏王宅赐同里老人物有差。
十五年正月如雒阳所过州赐高年帛。
五月并州父老请临幸帝赐宴於武成殿仍赐物遣之。
十一月於伊阙诏所经之县遣使存问高年赐帛各有差。
十七年六月并州父老诣阙贺皇太子疏爵晋藩赐宴及物以遣之。
十一月以贞石表瑞制男子年七十以上量给酒米。
十八年正月癸卯将以征高丽宴雍州父老百岁以上毡被袍各一帛十疋粟十石九十以上物五段粟五石八十以上物三段粟一石。
十一月壬申至雒州遣使赍玺书诣郑汝怀泽四州问高年宴赐各有差壬午宴雒州父老一百九十人於仪鸾殿班赐有差。
十九年二月发雒阳征辽所经州县高年赐粟帛幸行次河阳女子吕年百岁太宗幸其宅存问之赐毡帛袍各一绵帛十段次汲县女子翟张并年百岁太宗幸其宅存问之赐物如河阳。
三月次平棘张道鸿之庐赐以衣服道鸿性鄙野无他事行少时尝游名山得服食之诀居人间每饵金膏时年百四十六岁。
十月次营州召父老年七十以上赐缯帛绫锦等。
二十年幸并州引太原父老宴之赐物有差。
二月发并州赐所过高年粟有差。
七月幸灵州赐高年粟帛有差。
八月丁卯见京城父老於北阙赐食及粟帛。
二十二年三月至玉华宫赐所过高年粟帛。
二十三年五月以雨赐天下八十以上粟帛。
高宗永徽六年十月立武氏为皇后赦天下八十以上老人各赐粟二石帛三段百岁以上各赐粟五石帛十段。
显庆元年正月辛未立皇太子赦诸年八十以上各赐粟帛己卯宴京城老人八十以上赐物各有差。
二年二月幸雒阳父老百岁以上赐毡被一具袍一领丝绢十段粟二十石仍遣使就家存问九十以上各赐丝绢五段十月幸郑州赐八十以上老人粟帛有差。
闰十二月以驾幸东都诏所经处八十以上老人赐毡袍绵及粟有差。
五年三月幸并州老人年八十以上板授刺史县令并赐毡被粟帛各有差。
龙朔元年九月驾幸河南县妇人张氏年一百三岁遂赐绢三十疋毡被一具皇后太子亦亲问赐以衣物及缯采。
乾封元年正月改元诏诸老人八十以上者假授刺史司马量赐粟帛。
总章二年九月幸岐州赐高年衣服粟帛。
咸亨元年十一月将幸东都宴京城父老有不能行者仍许子弟扶至殿庭仍节级赐物及黄帔而遣之上元三年三月自汝州温阳还赐八十以上老人帛弘道元年二月大赦天下老人百岁以上者板授下州刺史妇人板授郡君九十以上者板授上州司马妇人板授县君八十以上者板授县令妇人量赐粟帛睿宗太极元年正月藉田大赦赐老人年九十以上板授下州刺史绯衫牙笏八十以上板授上州司马绿衫木笏。
玄宗开元二年九月引京师侍老宴於含元殿庭诏曰：古之为政先於尚老居则致养礼传三代行则就见制问百年盖皇王之劝人教黎庶之为子朕寅奉休历祗膺圣谟因秋归而岁成属星见於郊祀念其将至尤重乞言俾伸恩於几杖期布惠於乡国九十以上宜赐几杖八十以上宜赐鸠杖所司准式天下诸州侍老宜令州县遂稳便设酒食一准京城赐几杖其妇人则送几杖於其家。
三年十月诏古者亲问百年义在养老其侍年老九十以上并笃疾各赐物四段绵帛各一疋。
十一年正月车驾幸北都诏太原府父老八十以上赐物五段板授上县令赐绯妇人板授上县君九十以上赐物七段板授上州长史赐绯妇人板授郡君百岁以上赐物十段板授上州刺史赐紫妇人板授郡君夫人。
十一月亲祠南郊礼毕大赦诏百岁老人赐帛五段粟五石县令至其家存问给付。
十三年十月东巡至濮州河南河北五百里内父老各赐帛二疋十一月封禅礼毕徐曹亳汴许仙豫等州父老各赐帛二疋十二月至东都京兆父老拜贺各赐帛以遣之。
十五年诏曰：吏部选人有衰老不堪务者优其资致仕量赐多少粟帛。
十七年十一月诏诸州侍老百岁以上赐绵帛十段九十以上赐五段八十以上赐三段。
二十年十月祠后土毕诏天下侍老百岁以上赐粟五石八十以上三石。
二十三年正月藉田礼毕诏天下侍老百岁以上板授上州刺史九十中州刺史八十上州司马七十以上所繇量给酒肉各令存问。
二十四年八月千秋节召京兆父老宴敕并宜坐食讫乐饮兼赐物。
二十六年七月册皇太子大赦诏天下侍老八十以上赐粟三石帛三疋百岁以上赐粟五石绵帛五段并假板授。
二十七年二月加尊号大赦诏天下侍老百岁以上板授下州刺史妇人板授郡君赐粟五石绢帛五段九十以上板授州司马妇人板授县君粟三石绢帛三段八十以上板授乡君粟二石绵帛二段。
天宝元年正月改元诏天下侍老八十以上者宜委县官每加存问仍量赐粟帛侍丁者令其养母孝假者矜其在丧此王政优容俾伸情理而官吏不依令式多杂役使自今已後更不得然。
三载十二月祀九宫贵神礼毕诏天下侍老百岁以上赐绵帛五段粟三石八十以上三段粟二石。
六载正月亲祠南郊礼毕诏天下侍老百年以上赐绵帛五段粟三石八十以上绵帛三段粟二石仍令长官存问。
七载五月加尊号诏京城父老各赐物十段七十以上板授本县令其妻板授县君六十以上板授本县丞天下侍老百岁以上板授下郡太守妇人板授郡君九十以上板授上郡司马妇人板授县君八十以上板授县令妇人板授乡君仍赐酒面。
八载闰六月册尊号礼毕诏高年给属存养因时定式务广仁恩其天下百姓丈夫七十五以上妇人七十以上宜各给一人充侍仍自简择至八十以上依常式处分。
十载正月亲祠南郊礼毕诏天下侍老百岁以上赐绵帛五段粟五石八十以上绵帛三段粟三石丈夫七十五以上妇人七十以上绢帛五段粟二石。
十三载二月册尊号礼毕诏天下侍老百岁以上板授本郡太守妇人板授郡夫人各赐绵帛五段粟三石八十以上板授本县令妇人板授县君各赐绵帛二段粟二石。
肃宗至德元年即位於灵武诏曰：天下耆寿各赐物五段侍老板授太守县令仍各赐物五段。
二年十二月赦诏天下侍老八十以上板授有差并赐绯鱼袋授太守县令。
上元二年赦诏天下侍老未板授者与板授。
代宗广德二年二月亲祠南郊礼毕大赦诏天下侍老九十以上板授刺史七十以上板授上佐县令。
德宗兴元元年六月发兴元诏本府耆老与板授本县令仍赐绯。
贞元五年四月以太子少傅兼礼部尚书萧昕为工部尚书前太子少詹事韦建为秘书并致仕仍给半禄料後受致仕官者并宜准此旧例给半禄及赐帛其俸料悉绝帝念归老之臣特命赐其半焉致仕官给半禄自昕等始也。
顺宗即位初大赦百姓九十以上板授及赐各有差仍令官吏就家存问。
宪宗元和元年正月诏天下百姓高年赐米帛羊酒十四年七月册尊号大赦委中书门下选黜陟使分巡天下百姓高年者颁赐有差。
穆宗以元和十五年正月即位十一月令郑覃往镇州宣慰其四州之内有高年不能自存者就给粟帛长庆元年正月郊祀礼毕赦制天下百姓高年者赐粟及绵绢有差。
三月以卢龙军节度使刘总归诏管内高年不能自存差官就问给赐粟帛（臣钦。若等曰：唐自武宗已後无实录故事多阙）。
後唐庄宗同光元年四月即位制曰：应诸道管内有高年逾百岁者便与给复永俾除名自八十至九十者与免一子免役州县不得差徭。
十月德音有年过八十者免一子从征。
明宗天成二年十月辛丑诏曰：敬老之规前王所重养亲之道为子居先应有年八十以上及家长有废疾者宜免一丁差役俾遂奉养。
晋高祖天福二年四月丁亥制曰：洪荒之内乡党之中宜弘养老之规式表问年之道天下百姓有年八十以上者与免一丁差徭仍令逐处简署上佐官。
六年八月帝幸邺都制管内耆老八十以上者并与板授上佐。
周太祖广顺二年十一月左监门卫上将军李建崇石神武大将军安伸左领军将军慕容业右领卫将军刘彦章各赐紫欹正锦袍金涂银束带建崇等皆年七十馀太祖以旧将累为刺史留後老居班列故有是赐仍令每日内殿起居退就公食。
●卷五十六
○帝王部　节俭
《传》曰：俭者国之宝也。汉文帝曰：吾为天下守财耳，岂可妄用之哉！盖王者据神器之重亿兆之上在乎！约费以足用崇俭以率下故古先哲王无宫室苑囿之饬无珠玉舆马之玩衣无文绣食无兼味不视奇怪之物不听淫靡之音急於致理薄於自奉繇是风行草偃家给人足民俗以之淳厚品物以之茂遂。故曰：上节用则国富君无欲则民安斯之谓矣。
黄帝勤劳心力耳目节用水火财物（臣钦。若等曰：卷中不载年月日者并史阙文馀皆准此）。
帝喾取地财而节用之。
帝尧富而不骄贵而不舒黄收纯衣（纯一作绞太古冠冕图夏名冕曰：收礼记曰：野夫黄冠纯衣士之祭服纯读曰缁）堂高三尺土皆三等茅茨不剪采椽不斫（屋盖曰：茅茨以茅盖屋也。采木名今之栎木也。）饭土簋ヱ土刑（簋以盛饭刑以盛羹土谓烧土为之）粝梁之食（粝粗米也。一斛粟七斗米为粝）藜藿之羹夏日衣葛冬日鹿裘其送死桐棺三寸。
帝舜甑盆无膻而工不以巧获罪（言工不以工巧之事获罪也。）。
夏禹菲饮食而致孝乎！鬼神恶衣服而致美乎！黻冕卑宫室而尽力乎！沟洫。
周文王卑服即康功田功（文王节俭卑其衣服以就其安人之功以就田功以知稼穑之艰难）。
