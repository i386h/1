<!-- { "loadSidebar": true } -->
    何尚之为侍中有人尝求为吏部郎尚之叹曰：此败风俗也。官图人人安得图官颜延之大笑曰：我闻古者官人以才今官人以势彼势之所求子何疑焉所与延之论议往反并传於世。
    南齐顾欢吴郡盐官人徵太学博士不就欢以佛道二家立教既异学者互相毁誉著夷夏论曰：夫辩是与非宜据圣典寻二教之源故两标经句道经云：。《老子》入关之天竺维卫国国王夫人名曰：净妙。《老子》因其昼寝乘日精入净妙口中後年四月八日夜半时剖左腋而生坠地即行七步，於是佛道兴焉此出玄妙内篇佛经云：释迦成佛有尘劫之数出法华无量寿佛或为国师道士儒林之宗出瑞应本起欢论之曰：五帝三皇莫不有师有道之士无过老庄儒林之宗孰出周孔。若孔老非佛谁则当之然二经所说如合符契道则佛也。佛则道也。其圣则符其迹则反或和光以明近或曜灵以示远道济天下故无方而不入智周万物故无物而不为其入不同其为必异各成其性不易其事是以端委缙绅诸华之容剪旷衣群夷之服擎跽磬折侯甸之恭狐蹲狗踞荒流之肃棺椁殡葬中夏之风火焚水沈西戎之俗全形守礼继善之教毁貌易性绝恶之学岂伊同人爰及异物鸟王兽长往往是佛无穷世界圣人代兴或昭五典或布三乘在鸟而鸣在兽而吼教华而华言化夷而夷语耳虽舟车均於致远而有川陆之节佛道齐乎！达化而有夷夏之别。若谓其致既均其法可换者而车可涉川舟可行陆乎！今以中夏之性效西戎之法既不全同。又不全异下育妻孥上废宗祀嗜欲之物皆以礼伸孝敬之典独以法屈悖礼犯顺曾莫之觉弱丧忘归孰识其旧。且理之可贵者道也。事之可贱者俗也。舍华效夷义将安取。若以道耶道固符合矣。若以俗耶俗则大乖矣。屡见刻舷沙门守株道士交诤小大互相弹射或域道以为两或混俗以为一是牵异以为同破同以为异则乖争之繇淆乱之本也。寻圣道虽同而法有左右始乎！无端终乎！无末泥洹仙化各是一术佛号正真道称正一一归无死真会无生在名则反在实则合但无生之教赊无死之化切切法可以进谦弱赊法可以退夸强佛教文而博道教质而精精非粗人所信博非精人所能佛言华而引道言实而抑抑则明者独进引则昧者竞前佛经繁而显道经简而幽幽则妙门难见显则正路易遵此二法之辩也。圣匠无心方圆有体器既殊用教亦异施佛是破恶之方道是兴善之术兴善则自然为高破恶则勇猛为贵佛迹光大宜以化物道迹密微利用为己优劣之分大略在兹夫蹲夷之仪娄罗之辩各出彼俗自相矜解犹虫喧鸟聒何足述效欢虽同二法而意党道教宋司徒袁粲为道人通公驳之其略曰：白日停光常星隐诞降之应事在老先似非入关方炳斯瑞。又老庄周孔有可存者依日末光凭释遗法盗牛窃善反以成蠹检究源流终异吾党之为道耳西域之记佛经之说俗以膝行为礼不慕蹲坐为恭道以三绕为虔不以倨傲为肃岂专戎土爰亦兹方襄童谒帝膝行而进赵王见周三环而止今佛法在华乘者常安戒善行交蹈者常通文王造周太伯创吴革化戎夷不因旧俗岂。若舟车理无代用佛法垂化或因或革清信之士容衣不改息心之人服貌必变变本从道不遵彼俗风教自殊无患其乱孔老释迦其人或同观方设教其道必异孔老治世为本释氏出世为宗发轸既殊其归亦异符合之唱自繇臆说。又仙化以变形为上泥洹以陶神为先变形者白首还缁而未能无死陶神者使尘惑日损湛然常存泥洹之道无死之地乖诡。若此何谓其同欢答曰：按道经之作著自西周佛经之来始乎！东汉年逾八百代悬数十。若谓黄老虽久而滥在释前是吕尚盗陈恒之齐刘季窃王莽之汉也。经云：戎气强犭广乃复略人颊车耶。又夷俗长跽法与华异翘左右全是蹲踞故周公禁之於前仲尼戒之於後。又舟以济川车以征陆佛起於戎，岂非戎俗素恶耶道出於华，岂非华风本善耶今华风既变恶同戎狄佛来破之良有以矣。佛道实贵故戒业可遵戎俗实贱故言貌可弃今诸华士女氏族弗革而露首偏踞滥用夷礼云：於剪落之徒全是胡人国有旧风法不可变。又。若观风流教其道必异佛非东华之道道非西戎之法鱼鸟异渊永不相关安得老释二教交行八表今佛既东流道亦西迈故知世有精粗教有文质。然则道教执本以领末佛教救末以存本请问所异归在何许。若以剪落为异则胥靡翦落矣。若以立像为异则俗巫立像矣。此非所归归在常住常住之象常道孰异神仙有死权便之说神仙是大化之总称非穷妙之至名至名无名其有名者二十七品仙变成真真变成神，或谓之圣各有九品品极则入空寂无为无名。若服食茹芝延寿万亿寿尽则死药极则枯此考之士非神仙之流也。明僧绍正二教论以为佛明其宗老全其生守生者蔽明宗者通今道家称长生不死名补天曹大乖老庄立言本理文惠太子竟陵王子良并好释法吴兴孟景翼为道士太子召入玄圃园众僧大会子良使景翼礼佛景翼不肯子良送十地经与之景翼造正一论大略曰：宝积云：佛以一音广说法。《老子》云：圣人抱一以为天下式一之为妙空玄绝於有景神化赡於无穷为万物而无为处一数而无数莫之能名强号为一在佛曰：宝相在道曰：玄牝道之大象即佛之法身以不守之守守法身以不执之执执大象但物有八万四千行说有八万四千法法乃至於无数行亦达於无央等级随缘须导归一归一曰回向向正即无邪邪观既遣亿善日新三五四六随用而施独立不改绝学无忧旷劫诸圣共遵斯一老释未始於尝分迷者分之而未合亿善遍修修遍成圣虽十号千称终不能尽终不能尽，岂可思议司徒从事中郎张融作门律云：道之与佛逗极无二吾见道士与道人战儒墨道人与道士辩是非昔有鸿飞天首积远难亮越人以为凫楚人以为人自楚越鸿常一耳以示太子仆射周难之曰：虚无法性其寂虽同位寂之方其旨则别论所谓逗极无二者为逗极於虚无当无二於法性耶足下所宗之本一物为鸿乙耳驱驰佛道无免二末未知高鉴缘何识本轻而宗之其有旨乎！往复文多不载欢口不辩善於著笔著三名论甚工锺会四本之流也。
    梁崔灵恩为国子博士先是儒者论天互执论盖不合於浑论浑不合於盖灵恩立义以浑盖为一焉後魏毛之为金紫光禄大夫位次崔浩之下浩以其中国旧门虽学不博洽而犹涉猎书传每推重之与共论说言次遂及陈寿。《三国志》有古良史之风其所著述文义典正皆扬於王庭之言微而显婉而成章班史以来无及寿者之曰：昔在蜀中闻长老言寿曾为诸葛亮门下书佐得罪被挞百下故其论武侯云：应变将略非其所长浩乃与论曰：承祚之评亮乃有故义过美之誉案其迹也。不为负之非挟恨之矣。何以云：然夫亮之相刘备当九州鼎沸之会英雄奋发之时君臣相得鱼水为喻而不能与曹氏争天下委弃荆州退入巴蜀诱夺刘璋伪连孙氏守穷崎岖之地僭号边夷之间此策之下者可与赵佗为偶而以为管萧之亚匹不亦过乎！谓寿贬亮非为失实。且亮既据蜀恃山险之固不达时宜弗量势力严威峻法控勒蜀人矜才负能高视矫举欲以边夷之众抗衡上国出兵陇右再攻祁山一攻陈仓疏迟失会摧衄而反後入秦川不复攻城更求野战魏人知其意闭垒坚守以不战屈之智穷势尽愤结攻中发病而死繇是言之岂合古之善将见可而进知难而退者乎！之谓浩言为然。
    高允为中书令兼太常卿时中书博士袁敬与侍郎傅默梁祚论名字贵贱著议纷纭允遂著名字论以释其惑甚有典证。
    陈奇字奇河北人也。爱玩经典博通文籍初与河间邢同召赴京时秘书监游雅素闻其名始颇好之引入秘省欲授以史职後与奇论典诰及诗书雅赞扶马郑至於易讼卦天与水违行雅曰：自葱岭以西水皆西流推此而言易之所及自葱岭以东耳奇曰：易理绵广包含宇宙。若如公言自葱岭以西岂东回望兖哉！奇执义非雅每如此类终不苟从。
    北齐杜弼为卫尉卿尝与邢邵扈从东山共论名理邢以为人死还生恐为蛇画足弼答曰：盖谓人死归无非有能生之力然物之未生本亦无也。无而能有不以为疑因前生後何独致怪邢云：圣人设教本繇劝奖故惧以将来理望各遂其性弼曰：圣人合德天地齐信四时言则为经行则为法而云：以虚示物以诡劝民将同鱼腹之书有异凿楹之诰安能使北辰降光龙宫韫椟就如所论福果可以铸性灵引奖风教为益之大莫极於斯此即真教何谓非实邢云：死之言澌精神尽也。弼曰：此所言澌如射箭尽手中尽也。小雅曰：无草不死月令。又云：靡草死动植虽殊亦此之类无情之卉尚得还生含灵之物何妨再造。若云：草死犹有种在则复人死亦有识识种不见谓以为无者神之在形亦非自瞩离朱之明不能睹虽孟轲观眸圣愚可察锺生听曲山水呈状乃神之工岂神之质犹玉帛之非礼钟鼓之非乐以此而推义斯见矣。邢云：季札言无不之亦言散尽。若复聚而为物不得言无不之也。弼曰：骨肉下归於土魂气则无不之此乃形坠魂游往而非尽如鸟出巢如蛇出穴繇其尚有故无所不之。若令无也。之将焉延陵有察微之识知其不随於形仲尼发习礼之叹美其斯与形别。若许以廓然。然则人皆季子不谓高论执此为无邢云：神之在人犹光之在烛烛尽则光穷人死则神灭弼曰：旧学前儒每有斯语群疑众惑咸繇此起盖辩之者未精思之者不笃窃有末见可以诸烛则因质生光质大光亦大人则神不系於形形小神不小故仲尼之智必不短於长狄孟德之雄乃远奇於崔琰神之於形亦犹君之有国国实君之所统君非国之所生不与同生孰云：俱灭邢云：舍此彼生生常在周孔自应同庄周之鼓缶和桑扈之循歌弼曰：共阴而息尚有将别之悲穷辙以游亦兴中途之叹况曰：联体同气化为异物称情之服何害於圣邢云：鹰化为鸠鼠变为β黄母为鳖皆是生之类也。类化而相生犹光去此烛复燃彼烛弼曰：鹰未为鸠鸠则非有鼠既二有何可两立光去此烛复燃彼烛神去此形亦彼形。又何惑哉！邢云：欲使土化为人木生眼鼻造化神明不应如此弼曰：腐草为萤老木为蝎造化不能谁其然也。其後别与邢书云：夫建言明理宜出典证而违孔背释独为君子。若不师圣物各有心马首欲东谁其能御奚取於衷何贵於得一逸韵虽高管见未喻前後往复再三邢邵理屈而止文多不载。
    王纟宏年十五随父在北豫州行台侯景与人论掩衣法为当左为当右尚书敬显俊曰：孔子云：微管仲吾其被左衽矣。以此言之右衽为是纟宏进曰：国家龙飞朔野雄步中原五帝异仪三王殊制掩衣左右何足是非景奇其早慧赐以名马。
