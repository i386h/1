<!-- { "loadSidebar": true } -->
    宣宗大中元年闰三月盐铁奏据两池榷盐使状应旧盐法敕条内有事节未该及准去年赦文合再论理事件等一曰准贞元元和年敕如有奸人损坏壕篱及放火延烧收贼不获本令合当殿罚皆已有条制今见施行但未该地界所繇及无捉贼期限伏以盐池提禁只仰壕篱如有放火延烧故损坏本县分一周年内十月度同捉得五斗已上私盐先准元和十二年六月三日敕与减一选即所酬殊寡难使尽心。若必遣县令须令赏罚相称伏请从今以後其县令本界内。若五度捉得私盐每度捉得一斗已上兼贼同得者不限岁内岁外但数足後即与减一选如累捉得亦请累减减至三选即止如是别色见任正官员前官差摄县令亦准正县令处分如是散试官差摄县令无选可减者亦得年五度捉得私盐并贼同得者即请别赏见钱五十贯累捉得亦请累赏如两畿令及赤县令无选可减者在任之日但界内捉得私盐件数与敕文相当简勘别无异同即请申中书门下秩满後便与依资除官如此则必悉心奉法不失罪人其馀即请各准元敕处分一曰应捉获越界私盐并刮<卤兼>盗两池盐贼与劫夺犯盐囚徒头首关连人等推勘是合抵死刑者承前并各准元敕极法处分者伏以本制盐法束勒甚严近年以来稍加宽令。又准会昌六年五月五日赦文灵武振武天德三城封部之内皆有良田缘无居人遂绝耕种自今已後天下囚徒各处死刑情非巨蠹者特许全生并家口配流强盗盐贼踪入界各许本州界一月内捉贼送使如过限不到即是私存慢易搜索未精其元敕内所罚县令课科便请准敕文牒本州府当日据数徵克送使。又弓矢射所繇等昼夜只于池内简巡其壕篱外面山林掩映村栅相次每有奸人兴心结构必须与村人相熟乃敢下手。若或无人勾致即远贼不敢自来亦缘从来未立科条以此沿池所繇都无禀束伏请从今後如有奸人损动壕篱及放火延烧并有盗窃踪迹其地界保社所繇村正居停主人等如有自擒捉得贼每捉得贼一人推勘得实所捉人当日以官中诸色见钱一十贯文充赏如漏网及不觉察到并请追就便各决脊杖十五如推勘与贼知情即请准所犯人条例处分如是所繇及别色人等捉得亦请准前给赏其馀并请各准元敕处分一曰诸州府应捉搦贩卖私盐及刮<卤兼>煎贼等伏请前後敕节文本界县令如一周年内十度同捉获私盐五斗已上者本县令减一选如每年如此即与累减者伏以私盐厚利煎窃者多巡院弓矢力徵州县人辽。若非本界县令同立是防煎贩之徒无繇止绝其县令本界漏网私盐据石斗各有元敕并请依旧条处分如县令。若侍本此三道者当时应缘盐法捉获前件贼等并是固违敕文挟持弓刀棒杖皆作杀人调致巨蠹凶恶情状难原如或诈有生全则必欺偷转甚别无其法可以畏之今伏请捉获此色贼推勘得实合极刑者并请各准奏处分以前户部侍郎判度支卢宏正奏臣。又得两池榷茶使简校司封郎中兼侍御史司空舆状自领职以来披寻捉盐条制其间有此三节须重奏论伏以盐法条制须是严刑稍似宽容则奸人无惧招收榷课数阙伏望圣慈许依司空舆所请即弘私盐杜绝榷课增加从之二年正月敕安邑解县两池榷课先以实钱一百万贯为定额今但取匹段精好不必计旧额钱数。
    三年七月命开殖三州七关之地广盐卤之利以赡边人。
    四年三月因收复河陇敕令度支收管温池盐仍差灵州分巡院官专勾当先是湖落地在丰州界河东供军使收管每年采盐约一万四千馀石供振武天德两军及营田水运官健是年党差叛扰馈运不通供军使请榷市河东白池盐供食其白池属河东节度使不系度支。
    六年二月敕温池令割属威州置榷税使缘新制置未立榷课定额。
    五月盐铁转运使户部侍郎裴休立税茶之法凡十二条陈奏之宣宗大悦下诏曰：裴休兴利除害深见奉公尽可其奏是年度支收纳安邑解县池榷利一百二十一万五千馀贯女盐池在解县朝邑小池在同州卤池在京兆府奉先县并禁断不为榷。
    懿宗咸通四年七月诏廉州珠池与人共利近闻本道禁断遂绝通商宜令本州任百姓采取不得止约僖宗光启元年三月诏曰：近京赡国之资榷盐为本法禁久废奸蠹实繁陷误藩方依凭城社须知根抵乃可改张委本司选周术通财庶期革弊其江淮食货利害亦须详究指挥氵公路占留遗使亲谕兵革之後铜铅至多折纳铸钱尚资兴利亦要议其可否不令旁挠农商。
    昭宗天复元年三月梁太祖兼领河中节度使奏岁贡课盐三千车臣今代领池场请加二千车岁贡五千车候五池完葺则依平时贡额从之。
    梁太祖开平三年制断曹州煎小盐粜货。
    末帝龙德初盐铁转运使敬翔奏请於雍州河阳徐州三处重置场院税茶从之後唐庄宗同光三年二月敕会计之重咸<卤差>是先矧彼两池实有丰利顷自兵戈扰攘民庶流离既场务以隳残致程课之亏失重兹葺理须仗规模将立事以成功在从长而就便宜令李继麟兼兖州节度度支安邑解县两池榷盐使便可制置一一条贯所有合制官吏等亦委自使选差。
    三年二月敕其逐年卖蚕盐食盐大盐甜次冷盐每斗与减五十文栾盐伏准本敕文。
    辛巳延高万兴奏河中於僖州开场卖课盐伏准本朝规制元食青盐请止绝。
    明宗天成元年五月商州奏当管水银五窟乞依旧管系。
    二年十一月贝州刺史窦廷琬上便宜状请制置盐州乌白两池逐年出绢十万疋米五万石奉敕庆州为防御使便除廷琬为使。
    三年正月庚申宰臣以盐麴价高请议减价以便生民帝曰：若便於民不失国计便可以行殿中丞杜。又以汴州盐价倍於雒阳奏表请减。
    二月以蔚州银冶无裨国费虚占人户命废之。
    长兴四年五月七日诸道盐铁转运使奏应食课盐州府省司各置榷粜折博并院应是乡村并通私商兴贩所有折博并每年人户蚕盐并不许将带一斤一两入城侵夺榷粜课利如违犯者一两已上至一斤买卖人各决臀杖一十三放一斤已上至三斤买卖人各决臀杖十五放三斤已上至五斤买卖人各决脊杖十三放五斤已上至十斤买卖人各决脊杖十七放十斤已上不计多少买卖人各决脊杖二十处死有犯盐人随行钱物驴畜等并纳入官所有元本家业田庄如是全家逃走者即行典纳仍许般载脚户经过店主人脚下人力等纠告等第支与优给如知情不告与买卖人同罪其犯盐人经过处地分门司厢界巡简节级所繇并诸色关连人等不专觉察即据所犯盐数委本州临时科断乞报省如是门司关津口铺捉获私盐即依下项等第支给一半赏钱一斤已上至十斤支赏钱二十贯文五十斤已上至一百斤支赏钱三十贯文一百斤已上支赏钱五十贯文应食末盐地界州府县分并有榷粜场院久来内外禁法即未有一条流应刮<卤兼>煎盐不计多少斤两并处极法兼许四邻及诸色人等陈告等第支与赏钱欲指挥此後犯一两已上至一斤买卖人各决臀杖十三放一斤已上至二斤买卖人各决臀杖十五放二斤已上至三斤买卖人各决脊杖十六放三斤以上至五斤买卖人各决脊杖十七放五斤已上买卖人各决脊杖二十处死如是收到<卤兼>土盐水即委本处煎炼盐数准条流科断或有已曾违犯不至死刑经断後公然不惧条流再犯者不计斤两多少所犯人并处极法其有榷粜场院员寮节级人力煎盐池各灶户般盐舡纲押纲将军衙官稍工等具知盐法如有公然偷盗官盐或将货卖其买卖人及窝般主人知情不告并依前项刮<卤兼>例五斤已上处死者其诸色关连人等并各支赏钱即准雒京邢镇州条流事例指挥颗末青黄等盐元不许界分参杂其颗盐先许通商之时指挥不得将带入末盐地界如有违犯一斤一两并处极法所有随行色物除盐外一半纳官一半与捉事人充优赏其馀盐色未有画一条流其雒京并镇定邢州管内多有北京末盐入界捉获并依雒京条流科断欲指挥此後但是颗末青白诸色盐侵界参杂捉获并准雒京条例施行庆州青白榷税元有透税条流所有随行驴畜物色一半支与捉事人充优赏其馀一半并盐并纳入官欲并。且依旧一斗已上至三斗决臀杖十五放三斗已上至五斗决脊杖十三放五斗已上处死安邑解县两池榷盐院河府节度使兼判之时申到画一事件条流等准敕牒两池所出盐旧日。若无榜文如擅将一斤一两准元制条并处极法其犯盐人应有钱物并与捉事人充优赏者切以两池禁棘峻阻不通人行四面各置场门弓射分擘盐池地分居住并在棘围内更不别有遣差令巡护盐法如此後有人偷盗官盐一斤一两出池其犯盐人并准元敕条流处分应有随行钱物并纳入官其捉事人依下项定支优给。若是巡简弓射池场门子自不专切巡察致有透漏到棘围外被别人捉获及有纠告兼同行反告官中更不坐罪陈告人亦以捉事人支赏应知情偷盗官盐之人一依犯盐人一例处断其不知情关连人临时酌情定罪所有透漏地分弓射及池场门子如是透漏出盐十斤已下决脊杖五十放一十斤已上与犯盐人同罪科断一斤已上至十斤支赏钱一十贯文十斤已上至五十斤支赏钱二十贯文五十斤已上至一百斤支赏钱三十贯文一百斤已上支赏钱五十贯文前项所定夺到盐法条流其应属州府捉获抵犯之人便委本州府简条流科断讫申奏别报省司其属省院捉到犯盐之人干死刑者即勘情申上候省司指挥不至极刑者便委务司准条流决放讫申报奏敕宜依。
    末帝清泰元年新州银冶务使承言自今年正月得银三百五十两自八月後采山无银别寻弘道二年河中言三司干民添徵蚕盐钱。
    晋高祖天福元年十一月九日即位制曰：盐麴之利军府所资傥不便於人户宜别从於条制所期济众无患妨公在京盐价元是官场出粜自今後并不禁断一任人户取便粜易仍下泰原府更不得开场粜货。
    闰十一月壬午敕覆车难袭弊政宜迁恤乡邑之疮痍救民人之苦疾其北京管内盐铛户合纳逐年盐利昨者伪命指挥每斗须令人户折纳白米一斗五升极知百姓艰苦自今後宜令人户以元纳食盐石斗数目每斗依时价计定钱数以钱数取人户便稳折纳斛场一人汤沐之奉实在王畿兆民凋弊之风宜行仁恕其雒京管内逐年所配人户食盐起从来年每斤特与量减价钱十文。
