<!-- { "loadSidebar": true } -->
    三年七月敕尚书省自长庆三年赐本钱後岁月滋久散失颇多或息利数重经恩放免或人户逋欠无处徵收如闻尚书丞郎官入省日每事阙供须议添助除旧赐本钱徵利收及吏部告身钱外宜每月共赐一百贯文委户部逐月支付其本钱任准前收利添充给用仍委都省纳勒旧本及新添钱量多少均配逐行分析闻奏须令占额用度不得妄有破除每至季终委都省磨勘申中书门下。
    四年二月诏曰：司徒兼中书令裴度盛有勋烈累任台衡以疾恙未任谢上须加优异用示恩荣其本官俸料宜起今日便付给所司。
    三月诏曰：仙韶院乐官每月料钱数内减三百千转给翰林侍讲太子少师王起（起富於文学宽厚长者理家无法俸入及门尽为仆妾所有老年寒馁帝念以故老哀其贫{宀娄}故特有加给起不知陈让而与令人分俸急於苟得时论让之）。
    六月文宗御紫宸殿宰臣李珏奏堂厨食利钱一千五百贯文供宰相香油蜡烛捉钱官三十人颇扰百姓今勘文书堂头共有一千馀贯所收利亦无几臣欲总收此钱用自不尽假令十年之後更无此钱直令户部供给亦得两省亦有此钱臣亦欲商量共有三百馀人在外求利米监细碎非国体所宜帝曰：大细碎杨嗣复曰：百司食利实为烦碎自贞观以後留此弊法臣等即条流闻奏乃奏宰臣置厨捉钱官并勒停其钱并本钱并追收勒堂後驱使官置库收掌破用量入计费十年用尽後即据所须奏听进止敕旨宜依。
    ●卷五百八
    ○邦计部　俸禄第四
    唐武宗以开成五年正月即位二月制曰：诸道承乏官等虽云：假摄当责课程但г一半料钱不获杂给料例自此手力纸笔特委中书门下条流贵在酌中共为均济。
    三月中书门下奏准今年二月八日赦节文应京诸司勒留官令本处克留手力杂给钱与摄官者臣等检详诸道正官料钱绝少杂给手力即多今正勒留亦管公事俸入多少事未得中臣等商量其料钱杂给等钱望每贯割留二百文典摄官其职田禄米全还正官从之。
    五月中书奏准今年二月八日赦节文应诸色勾留官令克下手力杂给等与本道州府充摄官课料无本司起请者臣等详检诸道官员俸料不一或正官料钱绝少杂给杂料过多。若准赦文手力纸笔并令克下则正官勾留亦领公事所请俸料不如摄官既未得中亦恐难守本司既无起请中书门下须与条流臣等商量应诸色勾留官正料及手力课杂职课杂给杂料纸笔等钱望各委本州都计钱数每贯克二百文充摄官俸料其职田禄粟米望令全还正官不在计入诸色钱数之限臣等。又以诸州长马本是散员判司簿尉或须假摄其所克留钱望委州司酌量闲剧差署均融多少支给亦不要各占本色钱数及填满缺员仍令每至岁终分析申报户部从之。
    会昌元年二月中书奏河东陇右诸州或兴王旧都或陪京近地州县之职人合乐为祗缘禄俸寡薄官同北远元和六年闰十二月十二日及元和七年十二月二十四日敕河东凤翔坊州易定等道令户部加给课料钱共六万二千五百贯文曹省出得平留官数百员时议以为至当自後访闻户部所给零碎兼不及时观察使以其虚折皆别将破用徒有加给不及官人近地好官依前北远伏望今日已後令户部却兴实物仍及时支遣诸道并委观察判官专判此案随月加给官人不得别将破用如有违越观察判官远贬观察使奏取进止有选人官成後皆于城中举债到任填还致其贪求罔不繇此其今年河东陇州坊州新授北远官等许连状相保户部各借两月加给料钱至支给时克下所冀初官到任不滞息债衣食稍足可责清廉从之。
    四月河南府奏当府食利本钱出举与人敕旨河南府所置本钱用有名额既无别赐所阙则多宜令改正名额依旧收利充用。
    六月河中晋绛慈隰等州观察使孙简奏准赦书节文量县大小各置本钱逐月四分收利供给不乘驿前观察使刺史前任台省官等晋慈隰三州各置本钱讫得绛州申称无钱置本令使司量贷钱二百贯充置本以当州合送使钱充敕旨宜依仍付所司。
    是月户部奏准正月九日敕文放免诸司食利钱每年别赐钱三万贯文充诸司公用今准赦文酌量闲剧率配如後准长庆三年十二月九日敕赐诸司食利本钱共八万四千五百贯文四分收利一年祗当四万九百九十二贯文今据赦文所赐钱三万贯文。若据旧数率配即欠一万九百九十二贯不足今请落下徵钱驱使官每贯二百文课并更请於合给钱内四分中落一分均摊分配长庆三年得新赐钱三十二司外更有剩钱五百四贯八百文便将此钱均给东都台省等一十四司祗用新赐钱三万贯文并得充足诸司虽落下一分钱缘置驱使官员於人户上徵钱皆被延引或人逃散失落常不得足虽有四分收利之名而无三分得利之实今新赐钱入日便请更无悬欠用即可足繁剧司比有官钱出放欠亦侵用本钱今既无本钱支料须足伏缘中书门下公事不同诸司恐不可落下一分及徵钱人课今请每月并旧钱添至三百贯文其御史台频得报牒称本钱数多支用处广虽有诸道赃罚钱公用常不充足今请每月合得利钱数外每月更添至三百贯文内侍省据自司报牒称省内公用稍广利钱比於诸司最多今请於合得钱外亦添至三百贯文兵部吏部尚书等铨一十一司缘有旧本钱准敕放免。又有公事今请每月共与一百五十贯文并中书门下御史台及兵吏部诸铨每年共当六千八百二十九贯六百文伏缘三万贯文均给诸司已尽臣今於新赐外更请添赐上件钱所费不广所利至多则内外诸司永得优足伏望圣恩允臣所奏其诸司分配赐钱。若据诸司牒报见收利多少分配，或以人户逃散经恩放免见在本钱所存无几其间有三五司自方圆致本数即稍多事例不同难於均一人吏得以欺隐实数不可交寻今请依长庆三年十二月九日均赐钱敕额分配新赐钱三万贯事有根抵亦得均平酌量闲剧皆有所据其逐日钱数多少续具子细分析闻奏敕旨宜依。
    二年正月敕去年赦书所放食利祗是外百司食钱令户部共赐钱讫。若先假以食利为先将充公用者并不在放免如闻内诸司息利钱皆以食利为名百姓因此亦求蠲免宜各委所司不在放免限。
    六年二月诏以诸道铸钱已有次第须令旧钱流布绢价稍增文武百寮俸料起三月一日并给见钱其一半先给虚匹段对估时价支给。
    三月户部奏百官俸料一半匹段给见钱则例敕旨其一半先给元估匹段者宜令户部准元和十二年四月十三日敕例每贯给见钱四百文使起四月以後支给。
    八月敕夏州等四道土无丝蚕地绝征赋自节度使以下俸料赏设皆克官彳建衣粮所以兵占虚名军无战士缓急寇至无以支敌将欲责课。又皆有词须有商量用革前弊夏州灵武振武节度使宜每月各给料钱厨钱共三百贯文监军每月一百五十贯文别敕判官每月五十贯文节度副使每月七十贯文判官掌书记观察判官每月各五十贯文推官四十贯文赏设每道每年给五千贯文修器械每道给二千贯文天德军使料钱厨钱每月共给二百贯文监军每月二百贯文都防御副使每月五十贯文判官每月四十贯文巡官每月三十贯文赏设每年给三千贯文修器仗每年一千贯文如以後依前兵额不实器仗不修其本判官重加贬降王师别举处分其所给料钱等并以户部钱物充起十月支给一年以後仍每秋一度差御史一人点简兵士器仗闻奏。
    十月京兆府奏诸县徵纳京百司官秋职田斛斗等伏请从今已後却准会昌三年已前旧例上司官斛斗勒人户使自送纳所冀输纳简便百官各得本分职田县司所由无因隐欺者并从之。
    十二月中书门下奏应诸州刺史既欲责其洁已须令俸禄稍充但以厚薄不同等给无制致使俸薄处无人愿去禄厚处终日争先应诸中下州司马军事俸料共不满一百千者诸添至一百千其紧上州不满一百五十千者请添至一百五十千其雄望州不满二百千者请添至二百千其先已过者即得仍旧并任於军事杂钱中方圆置本收利充给如别带使额者并仍旧不在添限敕旨依准奏。
    宣宗大中元年十月屯田奏应内外官请职田陆田限三月三十日水田限四月三十日麦田限九月三十日已前上者入後人已後上者入前人伏以令式之中并不该闰月每遇闰月交替者即公牒纷纭有司即无定条莫知所守伏以公田给使须准期程时限未明实恐遗阙今请至前件月遇闰即以十五日为定式十五日已前上者入後人已後上者入前人据今条其元阙职田并限六月三十日春麦限三月三十日宿麦限十二月三十日已前上者入新人已後上者并入旧人今亦请至前件月遇闰即以十五日为定式所冀给受有制永无诉论敕曰：五岁再闰固在不刊二稔职田须有定制自此已後宜依屯田所奏永为常式。
    三年九月敕秦州刺史并秦成两州经略天雄军使职田夏小麦共八十石秋粟一百二十石原威州刺史职田夏小麦各二十三石秋粟各六十六石七斗。又敕秦州刺史禄粟每月给五十一石原州威州刺史禄粟每月各给四十一石。
    四年正月敕设官分局各有主张其於在公责办斯切诸州府及县官到任已後多请远假或称周亲疾病或言将赴婚姻令式既有假名长吏难为止遏遂使本曹公事并委北厅手力俸钱尽为己有勤劳责罚则在他人须有条流俾其兼济其诸州府县官如请公廨假故一月已下即任权差诸厅判官一月已下即任权差诸厅判官一月已上即准勾留例其课料等据数每克二百文与见判案官添给九月赐张直方简校工部尚书料钱直方仲武之子以其全家归阙故优假之。
    哀帝天元年八月四镇节度使朱全忠进汴滑监军使俸料绢四千匹充百官八月九日俸钱。
    九月敕奉太后慈旨以两司纲运未来百官事力多阙旦夕霜冷深轸所怀令於内库方圆银二千一百七十二两充见任文武尝参官救接委御史台依品秩分。
    二年四月敕文武二柄国家大纲东西两班官职同体咸礻卑圣运共列朝廷品秩相对於高卑禄俸皆均於厚薄不论前代祗考本朝太宗皇帝以中外臣寮文武参用或自军卫而居台省亦繇衣冠而秉节旄足可明武列文班不合分清浊优劣近代浮薄相尚凌蔑旧章假偃武以修文竞弃本而逐末虽蓝衫鱼章简一见而便许堂纵拖紫腰金。若非类而无繇接席以是显扬荣辱分别重轻遽失人心尽隳朝体致其今日实此之由须议更改渐期通济文武百官自一品已下逐日所给料钱并须均匀数目多少一般支给兼差使诸道亦依轮次既就公平必期开泰凡百臣庶宜体朕怀。
    三年三月诏曰：所有百官俸料实系国用盈虚昨自去冬令给全俸及支遣之後公帑不充盖道途初通纲运未集徒挂忧勤之念尚牵经费之资。若不议均分则必至悬绝量其物用须有指挥其百官逐月料钱宜令左藏库自今年正月支半俸。
