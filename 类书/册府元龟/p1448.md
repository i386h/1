<!-- { "loadSidebar": true } -->
    二年正月四日太常礼院奏准监察御史关牒今月十三日祀九宫贵神已敕宰相崔珙摄太尉行事今授誓诫及有司徒司空臣伏以前件祭本称大祠准太和三年七月二十四日敕降为中祠昨据敕文只称崇饰旧坛务于严洁不令别进仪注更有改移伏恐不合却用大祠礼料伏候裁旨中书门下奏曰：臣准天宝三年十月六日敕九官贵神实司水旱臣等伏以既经两朝亲祀，必是祈请有徵况自太和以来水旱愆候陛下常忧稼穑每念蒸黎臣等合副圣心以修坠典伏见太和二年礼官状云：从水旱兵荒品秩不过列宿今者五星悉是从祭日月犹在中祀窃详其意以星辰不合比於天地曾不知统而言之为天地在於辰象自有尊卑谨案後魏王钧志北辰第二星盛而常明者为元尊露寝大帝尝居始由道而为变通之迹。又天皇大帝其精曜魄宝盖万神之秘图河海之命纪皆禀焉据兹说即昊天上帝也。天一掌八气九精之政令以佐天极徵命而有常则阴阳序大运兴太一掌十者十有六神之法度以辅人极徵明而得中则神人和而王道兴外。又北斗有权衡二星天一太一参居其间所以财成天地辅相神道也。若一以列宿论之实为浅近按。《汉书》云：天神贵者太一佐曰：五帝古者天子以春秋祭太一列於祀典其来久矣。今五帝犹为大祠则太一宜无降祀稍重其事固为得所刘向有言曰：祖宗所立神祗旧位诚未易动。又曰：古今异制经无明文至尊至重难以疑说正也。其意不欲非祖宗旧典也。以刘向之博通尚难於改作臣等学不究於天人识尤懵於祀典欲为参酌恐未得中伏望更令太常卿学官同详定庶获明据从之检较仆射太常卿王起广文博士卢就等献议曰：伏以九宫贵神位列星座往因致福诏立祠坛降至尊以称臣就东郊以亲拜在祀典虽云：过礼庇群生岂患无文思福黔黎特申严奉诚圣人屈己以安天下之心也。厥後祝史不明精诚亦怠礼官建议降处中祠今圣德忧勤期臻寿域兵荒水旱寐寝轸怀爰命台臣缉兴坠典伏准九宫所称之神则太一摄提轩辕招摇天符青龙咸池太阴天一者也。谨案黄帝九宫经及萧吉五行大义一宫其神太一其星天逄其卦坎其行水其方白二宫其神摄提其星天内其卦坤其行土其方黑三宫其神轩辕其星天衡其卦震其行木其方碧四宫其神招摇其星天辅其卦震其行木其方绿五宫其神天符其星天禽其卦离其行火其方黄六宫其神青龙其星天心其卦乾其行金其方元七宫其神咸池其卦{公儿}其行金其方赤八宫其神太阴其星天任其卦艮其行土其方白九宫其神天一其星天英其卦离其行火其方紫观其统八卦运五行土飞於中数转於极虽敬事迎不闻经见而范围亭育有助昌时以此两朝亲祀而臻百祥也。然以万物之精上为列星星之运行必系於物贵而居者则必统八气总万神权化於混茫赋品汇於阴骘与天地日月诚相参也。岂得赖於敷佑而屈降於等夷。又据太尉摄祀九宫贵神旧仪前七日受誓诫於尚书省散斋四日致斋三日牲用犊祝版御署称嗣天子臣圭币乐成比类中祠则无等级今据江都集礼及开元礼行祭之日大明夜明二座及朝日夕月皇帝致祝皆率称臣。若以为非泰坛配祀之时得主日报天之义卑缘厌屈尊用德伸不以著在中祠取类常祀此则中祠用大祠之礼也。又据太社太稷开元之制列在中祠天宝三载二月十四日敕改为太祀自後因循复用前礼长庆三年正月礼官献议始准前敕称为太祠唯御署祝文称嗣天子谨遣某官昭告文义以为植物粒人则宜增秩致祝称祷有异方丘不以是为太祠遂屈尊称此。又大祠用中祠之礼也。参之日月既如彼考之社稷。又如此所谓功钜者因之以殊礼位称者不敢易其文是前圣後儒陟降之明徵也。今九宫贵神既司水旱降福禳灾人将赖之追举旧章诚为得礼然以立祠非古宅位有方分职既异其司存致祝必参乎！等列求之折衷宜有变通稍重之仪有以为比伏请自今已後却用大祠之礼誓官备物无有降差唯御署祝文以社稷为准伏缘已称臣於天帝无二尊故也。敕旨依之付所司三年正月。又奏奉宣今日已後百官并不得於京城内置庙者臣等伏据礼记云：君子将营宫室宗庙为先厩库为次居室为後。又韦彤五经精义对曰：古制庙必中门之外吉凶大事皆告而後行所以亲而尊之不自专也。今令城外置庙稍异礼文书於史籍恐乖圣政伏以朱雀门及至德门凡有九坊其长兴坊是皇城南第三坊便有朝官私庙实则逼近宫阙自威远军向南三坊俗称围外地甚僻人鲜经过於此置庙无所妨碍臣等商量今日已後皇城南六坊内不得置私庙至朱雀门缘是南郊御路至明德门夹街两面坊及曲江侧近亦不得置馀围外深僻坊并无所禁异不违礼意感悦人心臣等频奉圣旨有事许再三论奏取罄所见贵补聪明从之。
