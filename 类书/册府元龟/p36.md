<!-- { "loadSidebar": true } -->
八月敕三川奥壤四海名区为帝王光宅之都乃符瑞荐臻之地周朝始建卜年遂启於延洪汉室中兴即土是图於远大咸兹建极至我本朝壮丽可观浩穰为最千门万户为富庶之乡接庑连甍宛有升平之俗而自伪梁僭逆诸夏凭陵寻干戈而虐用蒸黎恣涂炭而毒流草木依凭兔苑啸聚枭巢遂令辇毂之间鞠兴芜没之叹朕自削平大憝纂嗣丕图重兴卜雒之都永启朝宗之会将资久远须议葺务令壮观於九重实在骈罗於万户京城应有空地任诸色人请射盖造藩方侯伯内外臣寮於京邑之中无安居之所亦可请射各自修营其空有主之地仍限半年本主须自盖如过限不盖屋宇亦许他人占射贵在成功不得虚占是月辛巳诏曰：朕刷荡妖氛收复京辇三灵胥悦万国骏奔凡在临毕同欣戴或出司土宇入觐朝廷。若无列第於神州何表爱君之诚节诸道节度观察防御团练刺史等并宜令雒京修宅一区既表皇居之壮丽复佳清雒之浩穰因我后之化家睹群居之恋阙。
壬午西都奏重修华清宫温汤屋宇。
三年三月详定院奏近并魏州为东京简诸道州县须先定两府始可各定官品未审依故事京兆河南为两府太原兴唐为次府天复以兴王之地别有进止敕不唯府额各定於等差兼亦都名须正於升降将为经久之制宜遵固本之文本朝故事雍州为西京京兆府雒州为东都河南府是谓京都两府并州旧为北都太原府在两府之次近以中兴大业以魏州为东京兴唐府权为东京为雒京窃以雒京历代帝王之都四方朝贡所便，爰自汉魏迄于隋唐方建都城是比宸极宜依旧以雒京为东都魏州改为邺都兴唐府与北京太原府并为次府岂独设官分职命秩免惑於有司抑亦画界分疆取则无违於故事四月壬寅武德使上言重修嘉庆殿请丹漆金碧以营之帝曰：此殿为火所废不可不修但务宏壮何烦华侈寻改为广寿殿。
六月壬戌<来力>河南府开永通厚载二门应京城内空地如本主有力即速令盖造。若不营即许诸色人请射起屋其月左谏议大夫崔忄惠上言曰：臣伏见雒都顷当制葺之初荒凉至甚才通行迳遍是荆榛此际集人开耕便许为主或农或圃逾三十年近岁居人渐多里巷颇隘须增屋室宜正街坊都邑之制度既成华夏之观瞻益壮因循未改污浊增深窃惟旧制宫苑之侧不许停秽恶之物今以菜园相接宗庙祠宇公府民家秽气薰蒸甚非蠲洁请议条制俾令四方则之。
八月左补阙杨途奏明君举事须合前规窃见京城之内尚有南州北州纵市井不可移改城池即宜毁废复见都城旧墙多已摧塌不可使浩穰神京旁通绿野徘徊壁垒俯近皇居无或因循常宜葺初光启未张全义为河南尹为蔡贼所攻乃於南市一方之地筑垒自固後更於市南。又筑嘉善坊为南城天复修都之际元未毁撤途所奏颇事宜。
九月中书奏右补阙杨途先奏毁废京内南北城臣简到同光二年八月二十七日河南尹张全义奏臣自僖宗朝叨蒙委寄节制雒京临莅之初须置城垒臣乃取南市曹界分兼展一两坊地修筑两城以立府衙廨署今区宇既平理合毁废其城濠如一时平治即计功不少百姓忙时难为差使令欲。且平女墙及拥门馀候农隙别取进止者奉敕京都之内古无郡城本朝多事以来诸侯握兵自保张全义土功未毁李罕之塞地犹存时既朗清故宜除。若时差夫役。又恐扰人宜令河南府先分擘出旧日街巷其城壕许人占射平填便任盖造屋宇其城基内旧有巷道处便为巷道不得因循妄有侵占仍请限一月如无力平许有力人户占射平填。
庚申新作兴教门楼。
明宗长兴元年正月宗正少卿李延祚奏请止绝车牛不於天津桥来往。
二年六月戊辰应京城六街及诸坊先许人建屋室近闻侵地太多乃至不通车驾今後盖造外须通车马或有越众牵盖并须画时毁拆并果园池亭外馀种莳菜园空田地如本自办即限三月内盖造须毕如自不办并许人收买敕旨伊雒之都皇王所宅乃夷夏归心之地非农桑取利之田当乱离而曾是荒凉及开泰而竞为葺从来阒寂多已骈阗永安天邑之居宜广神州之制宜令御史台两街使河南府专切依次第擘画晓示众多勿容侵越或有利便亦可临时详度奏闻其月河南府奏准敕京城坊市人户菜园许人收买切虑本主占佃年多以鬻蔬为业固多贫窭岂办盖造恐资有力转伤贫民敕旨都邑之间殷繁是贵欲九重之转盛在百堵以齐兴作事断自於不疑出令必归於画一比据巡司申奏为有乱射土田遂设规程令还价值只要增修舍屋添益闾阎贵使华夏共观壮丽朝廷以邦本兴隆之计务使骈阗府司以园圃价例之间恐伤贫下备详敷奏须议允俞其在京诸坊。若是有力人户及形势职掌曹司等已有居第外於别处及连宅置得菜园令园子主把或典赁与人者并准前敕价例出卖不得辄有违越如实是贫穷不济人户置得园圃年多手自灌园身自卖菜以供衣食者则与等第特添价直仍使买者不得广置地位各量事力须议修营并要酌中庶无逾越。
三年二月庚午平头门楼毕名乾通之门。
四月戊午中书奏奉敕重定三京诸道州府地望次第者据十道图旧制以王者所都之地为上本朝都长安遂以关内道为上今宗庙宫阙见都雒阳请以河南道为上关内道第二河东道第三馀依旧制。又本朝都长安以京兆府为上今都雒阳请以河南府为上其五府按十道图以关内道为上遂以凤翔府为首河中成都江陵兴元为次中兴初升魏博为兴唐府镇州为真定府皆是创业兴王之地不与诸府雷同今望以兴唐真定二府升在五府之上合为七府馀依旧制。
七月汴州李从<耳严>奏当州旧司天台有铜浑仪并板阁并在露地损烂欲毁拆敕旨复令缮理不得辄毁四年六月诏宫西新园宜名永芳园其间新殿宜名和庆殿。
愍帝应顺元年闰正月甲寅集贤院上言以赦书修创凌烟阁诏问阁高下等级其凌烟阁都长安时在西内三清殿侧画像皆北向阁有中隔隔内北面写功高宰辅南面写功高诸侯王隔外面次第图画功臣题赞自西京版荡四十馀年旧日主掌官吏及画像工人沦丧集贤院所属写真官画真官人数不少都雒後废职今将特起阁请先定佐命功臣人数请下翰林院预令写真本及下将作差人与画工序间架修建院内先有写真官沈居隐画真官王武琼二人相次沦亡无人应用诏集贤御书院复置写真官画真官各一员馀依所奏。
晋高祖天福二年正月丙寅改中兴殿中兴门为天福殿天福门五月丙辰御史中丞张昭远奏汴州在梁室朱氏称制之年有京都之号及唐庄宗平河南复废为宣武军至明宗行幸之时掌事者因缘葺衙城遂挂梁室时宫殿门牌额当时识者或窃非之昨车驾省方暂居梁苑臣观衙城内斋阁牌额一如明宗行幸之时无都号而有殿名恐非典据臣窃寻秦汉已来寰海之内銮舆所至多立宫名近代隋室於扬州立江都宫太原立汾阳宫岐州立仁寿宫唐朝於太原立晋阳宫同州立长春宫岐州立九成宫宫中殿阁皆题署牌额以类皇居臣伏准故事请於汴州衙城门权挂一宫门牌额则其馀斋阁并可以取便为名庶使天下式瞻稍为宜称者敕旨行阙宜以大宁宫为名其馀候续敕处分。
七月改玄德殿为广政殿玄德门为广政门。
十一月改雒京潜龙宅为广德宫北京潜龙宅为兴义宫。
三年十月丙辰诏曰：为国之规在於敏政建都之法务要利民历考前经朗然通论顾惟凉德获启丕基当数朝战伐之馀是兆庶伤残之後车徒既广帑廪咸虚经年之免粟飞刍继日而劳民动众尝烦漕运不给供须今汴州水陆要冲山河形势乃万庾千厢之地是四通八达之郊，爰自按巡益观宜便俾升都邑以利兵民汴州宜升为东京置开封府仍升开封浚仪两县为赤县馀升为畿县应旧制开封府时所管属县并可仍旧割属收管亦升为畿县其雒京改为西京其雍京改为晋昌军丁亥诏改太宁宫门为明德门。又改京城诸门名额南门尉氏门以薰风为名西二门郑门梁门以金义乾明为名北二门酸棘封丘门以玄化宣阳为名东二门曹门宋门以迎春仁和为名。
四年二月辛夕阝改东京玉华殿为永福殿三月己卯改明德殿为滋德殿宫城南门同名故也。
五年九月戊子改东京上源驿为都亭驿。
六年八月壬子敕改邺都皇城南门应天门为乾明门大名馆为都亭驿。
七年闰三月敕改宣明门为朱凤武德殿为视政文思殿为崇德画堂为太清寝殿为乾福其门悉从殿名皇城南门改为乾明北为玄德东为万春西为千秋。
四月乙丑敕改邺都罗城及大城诸门罗城南博门为广运门观音门为金明门橙槽门为清景门寇氏门为永芳门朝城门为景风门大城南门为昭明门观德门为广义门北河门为靖安门魏县门为膺福门尉氏门为迎春门朝臣门为兴仁门上斗门为延清门下斗门为通远门。
汉高祖以天福十二年二月即位於太原宫以太原为北京五月车驾至东京（即汴州也。）。
周太祖广顺元年六月以唐都长安时京城等门比定今东京诸门薰风等为京城门明德门为皇城门启运等为宫城门龙等为宫门崇元等为殿门。
二年正月诏开封府补京师罗郭率府界丁夫五万五千板筑旬日罢以积年不不可通过兼淘抒旧壕免雨水坏民庐舍故也。
三年六月雒京武行德言五凤楼西面朵楼北专座落一丈三尺。
十月敕入厚载门内向东横街东北屋宇宜令弘文馆史馆集贤等三馆於此分擘廨署。
世宗显德元年七月西京留守武行德率其部民万数完雒阳罗城先是车驾自太原回行德觐於河阳帝以雒表城隍颓缺有日矣。因面谕行德令葺之繇是徵丁夫数千而加板筑焉。
二年四月诏曰：惟王建国实曰：京师度地居民固有前则东京华夷臻凑水陆会通时向隆平日增繁盛而都城因旧制度未恢诸卫军营或多窄百司公署无处兴修加以坊市之中邸店有限工商外至亿兆无穷僦赁之资增添不定贫阙之户供办实艰而。又屋宇交连街衢湫隘入夏有暑湿之苦居常多烟火之忧将便公私须广都邑宜令所司於京城四面别筑罗城先立标帜候将来冬末春初农务时即量差近甸人夫渐次修筑春作才动便令放散如或土功未毕则迤逦次年筑所冀宽容办集今後凡有营葬及兴置宅灶井草市并须去标帜七里外其标帜内候官中擘画定街巷军营仓场诸司公廨院务了即任百姓营造。
三年六月癸亥诏曰：辇毂之下谓之浩穰万国骏奔四方繁会此地比为藩翰近建京都人物讠宣阗闾巷隘雨雪则有泥泞之患风旱则多火烛之忧每遇炎蒸易生疫疾近者开广都邑展引街坊。虽然暂劳久成大利朕昨自淮上回及京师周览康衢更思通济千门万户庶谐安逸之心盛暑隆冬倍减寒温之苦其京城内街道阔五十步者许两边人户各於五步内取便种树掘井修盖凉棚其三十步以下至二十五步者各与三步其次有差。
五年五月赐东京新城诸门名额在寅曰：寅宾门在辰曰：延春门在巳曰：朱明门在午曰：景风门在未曰：畏景门在申曰：迎秋门在戌曰：肃政门在亥曰：玄德门在子曰：长景门在丑曰：爱景门改大内东偏旧宾天门为通苑门。又以京城东新修驿为怀信驿以待江南贡使焉。
恭帝显德六年十二月改万岁殿为紫宸殿。
●卷十五
○帝王部　年号
