<!-- { "loadSidebar": true } -->
    《郭子》仪建中初为尚父有疾百官造问皆不屏妾婢及御史中丞卢杞来子仪速麾去侍妾独隐几待杞杞去或问其故子仪曰：彼形怪陋而心险吾左右见之必笑此人。若得权吾无遗类矣。
    杜黄裳元和初同平章事时刘辟阻兵朝议讨伐黄裳以为独任高崇文可以成功宪宗从之（崇文果破刘辟）。
    裴为相时崔植为大理评事秩满退居雒下潜心经史尤精易象知其操行擢拜左拾遗。
    李吉甫元和中同平章事先是文昌家于荆州倜傥有气义节度使裴胄知之而不能用韦皋在蜀表授秘书郎吉甫刺忠州文昌尝以文干之及吉甫居相位与裴同加奖擢授登封集贤殿校理韦处厚与裴度同平章事陈许节度使卒物议以陈许军四征有功必自择帅，或以禁军之将得之处厚与度议以太仆卿高深沉方雅曾刺陈蔡人怀良政。又熟文昌後兼相位忠武军情欲请用事未闻陈许表至果请为帅乃授检校左散骑常侍许州刺史忠武军节度使自大历以来节制之除拜多出禁军中尉凡命一帅必广输重赂禁军将校当为帅者自无家财必取资於人得镇之後则膏血疲民以偿之及之拜以内外公议缙绅相庆曰：韦公作相债帅鲜矣。
    後唐任圜同平章事时李愚为翰林学士圜雅相钦重屡言於枢密使安重诲请引为同列属孔循用事援引崔协以塞其请後愚至宰相。
    汉苏逢吉为相监修国史以谏议大夫贾纬频投文字甚知之迁史馆修撰判馆事。
    ○宰辅部　礼士
    陆贾有言曰：天下安注意相。然则起馆开阁夷心虚想以优士礼贤者岂欲独厚於食客故人哉！亦所以广聪明助教化以副股肱耳目之寄而已以薛宣之烦碎犹谓朱云   曰：留我东阁可以观四方之奇士况风采酝藉有逾於宣者也。故平勃之间附者不为朋比田窦之客镇抚者多其策画其於安危固有裨益矣。若乃降车骑於里巷屈台槐以揖客启招权纳贿之路兴背公死党之讥匿近匪人隳废衮职禁网疏阔时或优容王道清夷孰免祸败斯亦可深戒至於休沐谢绝龊龊谨廉不能从容开宴咨诹得失括囊公府丘墟客馆者。又何取焉。
    周周公相成王一沐三握一饭三吐哺起以待士犹恐失天下之贤人。
    汉公孙弘为丞相起客馆开东阁以延贤人（阁者小阁也。东向开之避当庭门而引宾客以别於掾史官属也。）与参谋议弘身食一肉脱粟饭（才脱粟而不精洁也。）故人宾客仰衣食（故人平生故交）禄皆以给之家无所馀。
    王音为大司马时扬雄年四十馀自蜀来游至京师音奇其文雅召以为门下吏。
    王根为大司马骠骑将军以李寻治尚书好洪范灾异学天文月令阴阳根厚遇之。
    王商为大司马卫将军时楼护为天水太守既免家长安中商罢朝欲候护其主簿谏将军至尊不宜入闾巷商不听遂往至护家。
    马宫为大司徒陈遵为公府掾遵日出醉归（言每日出必饮也。）曹事数废西曹以故事讠之（按旧法令而罚之也。）故事有百讠者斥满百西曹白请斥遵（优礼贤士尤敬重遵）宫大儒优士。又重遵谓西曹此人大度士奈何以小文责之乃举遵能治三辅剧县补都夷令（古扶风之县）。
    後汉宋由为太尉辟何敞待以殊礼敞论议高常引大体多所规正司徒袁安亦深敬重之。
    杨赐为太尉博士赵咨谢病去赐特辟使饰巾出入请与讲议（以幅巾为酋饰不加冠冕）。
    桥玄为司徒蔡邕辟玄府玄甚敬待之。
    袁逢为司徒灵帝时汉阳赵壹举郡上计到京师是时逢受计计吏数百人皆拜伏庭中莫敢仰视壹独长揖而已逢望而异之令左右往让之曰：下郡计吏而揖三公何也。对曰：昔郦食其长揖汉王今揖三公何遽怪哉！逢则敛衽下堂执其手延置上坐因问西方事大悦顾谓坐中曰：此人汉阳赵元叔也。朝臣莫有过之者吾请为诸公分坐坐者皆属观。
    来艳为司空好学下士开馆养徒众。
    皇甫嵩为三公以身起於汗马折节下士。
    蜀诸葛亮为丞相建兴二年领益州牧选迎皆妙简旧德以秦宓为别驾伍梁为功曹杜微为主簿微少受学於广汉任安为刘璋从事以疾去官及先主定国微尝称聋闭门不出外亮以为主簿微固辞而致之既至亮引见微微自陈谢亮以微不闻人语於堂上与《书》曰：伏闻德行饥渴历时清浊异流无缘咨觏王元泰李伯仁王文仪杨季休丁君李永南兄弟文仲宝等每叹高志未见如旧猥以空虚统领贵州德薄任重惨悸忧虑朝廷主公今年已十八天资仁敏爱德下士天下之人思慕汉室欲与君因天顺民辅此明主以隆季兴之功著勋於竹帛也。以贤愚不相为谋故自割绝守劳而已不徒自屈也。微自乞老病求归亮。又与书答曰：曹丕篡弑自立为帝是犹土龙刍狗之有名也。欲与群贤因其邪伪以正道灭之怪君未有相诲便还於山野丕。又大兴劳役以向吴楚今因不多务。且以闭境勤农育养民物并治甲兵以待其挫然後伐之可使兵不战民不劳而天下定也。君但当以德辅时耳不责君军事何为汲汲欲去乎！其敬微如此拜为谏议大夫以从其志马谡以荆州从事随先主入蜀加绵竹成都令越太守才器过人好论军计亮深加器异以谡为参军每见谈论自昼达夜费为黄门侍郎亮南征还群僚於数十里逢迎年位多在右而亮特命同载繇是众人莫不易观。
    晋张华为司空华性好人物诱进不倦至於穷贱候门之士有一介之善者便咨嗟称咏为之延誉陆机及弟云   俱入雒造华华一见而奇之曰：伐吴之役利在获二隽遂为之延誉荐之诸公太傅杨骏辟机为祭酒转太子洗马尚书著作郎云   为吴王郎中令。
    王导为扬州刺史都督中外诸军领中书监录尚书事顾和为导从事和尝诣导导小极对之疲睡和欲叩之因谓同坐曰：昔每闻族叔元公道公叶赞中宗保全江表体小不安令人喘息导觉之谓和曰：卿璋特达机警有锋不徒东南之美实为海内之俊繇是知名。
    南齐褚渊为司徒领尚书令引王僧虔之子志为主簿谓僧虔曰：朝廷之恩本为殊特所可光荣在屈贤子渊接引宾客未尝骄倦。
    梁袁昂为司徒以萧乾容止雅正性恬简深敬重之後魏陆郦为司徙兼领太子博士郦好学爱士尝以讲习为业其所待者皆笃行之流士多称之。
    北齐高隆之为太保录尚书事钦尚文雅绅名流必存礼接。
    後周宇文护为大蒙宰引樊叔略为中尉叔略多计数习时事护委信之。
    唐张嘉贞为中书令自中书舍人苗延嗣吕太一考功员外郎员嘉静殿中侍御史崔训皆为嘉贞所引位列清要尝在门下共议朝政时人为之语曰：令公四俊苗吕员训。
    李勉为宰相礼贤下士始终尽心。
    裴度为中书侍郎平章事先是德宗朝宰臣归私第百官不敢及门度以方讨不廷宰臣宜日接多士冀有所闻因奏请私第通宾客帝方属意许之四方布衣尽得以策画干丞相至今宰臣私第接士因度之请也。
    周和凝自释褐至台辅好延纳後进士无贤不肖皆虚怀以待之或致其仕进故甚有当时之誉。
    ●卷三百二十二
    ○宰辅部　出镇
    昔陆贾有言曰：天下安注意相天下危注意将汉宣亦云：边境有事左右之臣皆将相也。盖夫天子之宰弼谐庶绩居乎！内则镇国家抚百姓使卿大夫各任其职处乎！外则握兵要司民政俾郡国县道承其风虽分任迭处而周旋委赖其义均矣。自旦以降斯可举施及唐室并建戎镇繇台衡而领旌纛者，或以式遏寇乱，或以均被劳逸出入更践悉得而数焉周周公旦召公成王时为三公自陕以西召公主之自陕以东周公主之（陕者盖今弘农陕县是也。）。
