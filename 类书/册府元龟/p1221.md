<!-- { "loadSidebar": true } -->
    唐太宗武德九年八月甲子即位是月壬申诏曰：远至迩安昔王令典通财鬻货生民常业关梁之设襟要斯在义止惩奸无取苛暴近代拘刻禁御滋彰因山川之重阻聚珍奇而不出遂使商旅寝废行李稽留上失博厚之恩下蓄无聊之怨非所以绥安百姓怀辑万方化洽升平克隆至治者也。朕君临区宇情深覆育率土之内靡隔幽遐使公私往来道路无壅宝交易中外匪殊思改前弊以谐民俗其潼关以东缘河诸关悉宜停废其金银绫等新物依格不得出关者并不须禁。
    高宗显庆二年十二月十九日雒州置北市隶太府寺并不须禁雒州南面北面各置关。
    武后天授二年七月九日敕其雍州已西安置潼关即宜废省。
    三年四月十六日神都置西市寻废。
    长安元年十一月二十八日废京中市。
    二年二月有司表请税关市凤阁舍人崔融深以为不可上疏谏曰：伏见有司税关市事条不限工商但是行旅尽税者臣谨案。《周礼》九赋其七曰关市之赋窃惟市纵繁巧关通末游欲令此徒止抑所以咸增税赋臣谨商度今古料量家国窃将为不可税谨条事迹如左伏惟圣旨择焉往古之时醇朴未公田籍而不税关防讥而不征中代己来浇风骤进桑麻疲弊稼穑辛勤，於是各徇通财争趋作巧求径捷之欲速忘岁计之无馀遂使田莱日荒仓廪不积蚕织休废弊阙如饥寒猥臻乱离斯起先王惩其。若此所以税关市者唯敛出入之商贾不税往来之行人今。若不论商人通取诸色事不师古法乃任情悠悠末代於何瞻仰济济盛朝自取嗤笑虽欲宪章姬典乃是违背周官臣知其不可一也。臣谨按。《易　系辞》称庖羲氏没神农氏作以日中为市致天下之人聚天下之货交易而退各得其所班志亦云：财者帝王聚人守位养成群生奉顺天德理国安人之本也。士农工商四人有业学以居位曰：士辟土殖曰：农作巧成器曰：工通财鬻货曰：商圣王量能授事四人陈力受职。然则四人各业久矣。今复安得动而摇之萧何。又云：人情一定不复动摇传。又云：曹参相齐国安集大称贤相参去属其後相曰：以齐狱市为寄慎勿扰也。後相曰：理无大於此者乎！参曰：不然夫狱市所以并容也。今君扰之奸人安所容乎！吾是以先之夫狱市兼受善恶。若穷之奸人无所容窜久。且为乱秦人极刑而天下叛以道化其本不欲扰其末臣知其不可二也。四海之广九州之杂关必据险路市必凭要津。若乃富商大贾豪宗恶少轻死重气结党连群喑呜则弯弓睚眦则挺剑小有失意。且犹如此一旦变法定是相惊乘兹困穷或致骚动便恐南走越北走胡非唯流逆齐人亦是搅扰殊俗人如边徼之地寇贼为邻兴胡之旅岁月相继傥因科赋致有猜疑一从散亡何以制禁求利虽切为害方深而有司上言不识大体徒欲益帑藏助军国殊不知军国益扰帑藏逾空臣知其不可者三也。孟轲有云：古之为关也。将以御暴今之为关者将以为暴今行者皆税本末同流。且如天下诸津舟航所聚旁通巴汉前指闽越七泽十薮三江五湖控引河雒兼包淮海弘舸巨舰千舳万艘交贸往还末旦永日今。若江津河口致铺纳税税则检覆覆则迟留此津才过彼铺复止非唯国家税钱更遭主司僦贿船有大小载有多少量物而税途淹久统论一日之中未过十分之一因此拥滞必致吁嗟一朝失利则万商费业万商费业则人不聊生其间或有轻眇任侠之徒斩龙刺蛟之党鄱阳暴虐之客楚中悍壮之夫居则藏钅强出便竦剑加之以重税因之以威胁一旦兽穷则抟鸟穷则攫执事者复何以安之哉！臣知其不可者四也。五帝之初不可详已三王之後厥有著闻秦汉相承典章大敝至如关市之税史籍有文秦政以雄图武力舍之而不用也。汉武以霸略英才去之而勿取也。何则关为御暴之所市为聚人之地税市则人税关则暴兴暴兴则起异图人则怀不轨夫人心莫不背善而乐祸易动而难安一市不安则天下之市摇矣。一关不安则天下之关动矣。况浇风久扇变法为难徒欲禁末游规小利岂知失玄默乱大伦魏晋眇小齐隋龌龊亦所不行斯道者也。臣知其不可五也。今之所税关市者何也，岂不以国用不足边寇为虞一行斯术冀有殷赡然微臣敢借前箸以筹之伏惟陛下当圣期御玄与天地合其德日月合其明役使众灵宰制群动沉璧于雒刻石于嵩铸宝鼎以穷奸坐明堂而布政颂声洋溢和气三皇不足四五帝不足六神化广洽至德潜通东夷惊应时平殄南蛮才动计日归降西域五十馀国广轮一万馀里城堡清夷亭堠静谧以为患者唯有二蕃今吐蕃请命边事不起即日虽尚屯兵久後终成弛柝独有默啜假息孤恩恶贯祸盈覆亡不暇征役日已省矣。繁费日已稀矣。然犹下明制遵太璞爱人力惜人财王侯旧封妃主新礼所有支料咸令减削此陛下以躬率人尧舜之用心也。且关中河北水旱数年诸处逃亡今始安辑傥加重税或虑相惊况承平岁积薄赋日久俗荷深恩人知自乐卒有变法必多生怨生怨则惊扰惊扰则不安中既不安外何能御文王曰：帝王富其人霸王富其地理国。若不足乱国。若有馀古人有言王者藏於天下诸侯藏於百姓农夫藏於商贾藏於箧惟陛下详之必。若师兴有费国储多窘即请倍算商客加敛平人如此则国保富强人免忧惧天下幸甚臣知其不可者六也。陛下留神系表属想政源冒兹炎炽早朝晏坐一日二日机务不遗先天後天灵心密应时之得失小臣何知率陈瞽词伏纸惶惕疏奏帝纳之遂寝其事。
    四年十一月。又置神都西市。
    中宗景龙元年十一月敕诸非州县之所不得置市其市常以午时击鼓三百下而众大会日入前七刻击钲三百下其州县领务少处不欲设钲鼓听之车驾行幸处即於顿侧立市差三官人权简校市事是月。又敕两京市诸行自有正铺者不得於铺前更造偏铺名听用寻常一椽偏厢诸行以滥物交易者没官诸在市及人众中相惊动令扰乱者杖八十。
    玄宗开元十三年六月二十三日。又废其口马移入北市。
    二十年敕曰：绫罗绢布杂货交易皆通用如闻市肆必消见钱深非道理自今已後与钱货兼用不遵者准法罪之。
    天宝八载十月五日西京威远营置西市华清宫置北市。
    肃宗乾元元年八月敕大散关宜依旧令凤翔府收管。
    代宗宝应元年九月敕骆谷荆襄子午等路往来行客所将随身器仗等今日已後除郎官御史诸州部统进奉事官任将器仗随身自馀私客等皆须过所上具所将器仗色目然後放过如过所上不具所将器仗色目数者一切於守堤处勒留。
    大历八年七月敕京城内诸坊市门至秋成後宜令所繇勾当修补。
    十四年七月令王公百官及天下长吏无得与人争利先於扬州置邸肆贸易者罢之先是诸道节度观察使以广陵当南北大冲百货所集多以军储贸贩别置邸肆名军用实私其利焉至是乃绝。
    德宗建中元年九月户部侍郎赵赞条奏诸道津要都会之所皆置吏阅商人财货计钱每千税二十文二年五月以军兴十一而税商。
    兴元元年春正月癸酉德宗在奉天行在宫受朝贺毕大赦改元制曰：其所加垫陌钱税间架竹木茶漆铁之类悉宜停罢。
    贞元二十一年二月赦文应缘宫市并出正文帖依时价买卖不得侵扰百姓（贞元以後京都多中官市物於肆谓之宫市不持文告口含敕命皆以盐估不中衣服绢帛杂红紫之物倍高其估尺寸裂以酬价谓厘之精供富商皆匿名深居陈列坊闲唯粗厉苦窳市後。又强驱入禁中倾车罄辇而去色少不甘殴至血流者中人之出虽沽浆卖饼之家无不彻担塞门以伺其去苍头女奴轻车名马惴惴衢巷得免捕为幸京师之人嗟愁叫阍诉阙则左右前後皆人也。）。
    宪宗元和九年五月丰州奏中受降城与灵州城接界请置关从之。
    敬宗宝历二年七月义成军节度使李听奏请於颍州置场税商旅以赡军从之。
    十月京兆尹刘栖楚奏术者数之妙苟利於时必以救患伏以前度甚雨闭门得晴臣请今後每阴雨五日即令坊市闭北门以禳诸阴晴三日便令尽开门使启闭有常永为定式从之。
    文宗太和五年十月辛未户部侍郎庾敬休奏剑南东川西川山南西道每年税及陌除钱等伏以剑南道税茶旧例委度支巡院勾当税当司於上都召商人便换太和元年户部侍郎崔元略与西川节度使商量取其稳便遂奏请税茶事使司自勾当每年出钱四万贯送省近年以来都不依元奏并三道诸色钱物州府多逗遛不送皆不禀奉今请取江西例勾当於归州置巡院所自勾当收管诸色钱物送省所冀免有悬欠仍令巡官李专往与德裕遵古量商制置续具闻奏从之。
    开成二年夏五月武宁军节度使薛元赏奏泗口税场先是一物货税今请停去杂税唯留税茶一色以助供军诏曰：惠人须在於必诚革弊宜图於去本。又留茶税惠则未终宜悉罢之每年特以度支户部钱二万贯赐供本军及充驿料先是王智兴逐帅自立故朝廷姑息之因请致税於泗口以赡军用往来过为寇掠後之节帅多利其利不革前弊至是除元赏上於ト内遣令条奏及诏下往来之人遂绝怨咨武宗以开成五年正月即位十二月敕京夜市宜令禁断。
    会昌元年七月敕如闻十六宅置宫市已来稍苦於百姓成弊既久须有改移自今已後所出市一物已上宜并依三宫置市不得令损刻百姓。
    宣宗大中五年八月敕中县户满三千已上置市令一人史二人不满三千户已上者并不得置市官治要路须置旧来交易繁者听依三千户法置仍申省诸县在州郭下并置市官。
    六年正月盐铁转运使兵部侍郎裴休奏诸道节度使观察使置店停止茶商每斤收蹋地钱并税经过商人颇乖法理今请革横税以通舟船商旅既安课利自厚。
    三月陇州防御使薛逵奏伏奉正月二十六日诏旨令臣移筑故关讫闻奏者伏以源西境切在故关昔有是防殊无制置僻在重岗之上苟务高深今移要会之中实堪控扼旧绝泉井远汲河流今则临水挟山当川限谷危墙深堑克扬营垒之势伏乞改为定戎关关吏钤辖往来臣当界。又有南路亦是要冲旧有水关亦请准前扼捉去正月二十七日起工今月十七日毕谨画图进上敕弘薛逵新置关城得其要害形於图画颇见公忠宜依所奏。
    七年七月二十日废州县市印。
    梁太祖开平元年七月敕宜以关东为内仍以潼关隶陕州（初置河潼军使命虢州刺史兼领之）是月。又改武牢关为虎牢关（仍置虎牢军使）。
    後唐庄宗同光二年二月庚午租庸使孔谦奏诸道纲运商旅多於私路苟免商税不繇官路往来宜令所在关防严加捉搦山谷私由道路仍须彰塞以戢行人。
    三年八月戊寅免湖南蹋地茶税氵公路税钱。
