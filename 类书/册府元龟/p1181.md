<!-- { "loadSidebar": true } -->
    十二年有司上言库藏皆满帝曰：朕既薄赋於人。又大经赐用何得尔也。对曰：用处常出纳处常入略计每年赐用至数百万段曾无减损，於是乃更辟左藏之院构屋以受之下诏曰：既富而教方知廉耻宁积於人无藏府库河北河东今年田租三分减一兵减半功调全免。
    十三年四月制战亡之家给复一年。
    十八年七月诏以河南八州水免其课役。
    炀帝即位以户口益多府库盈溢乃除妇人及奴婢部曲之课。
    大业元年七月制战亡之家给复十年十月己丑赦江。
    淮已南扬州给复五年旧总管内给复三年。
    二年四月辛亥御端门大赦免天下今年租赋。
    三年四月甲申颁律令大赦天下关内给复三年。
    四年八月辛酉亲赐恒岳河北道郡守毕集大赦天下车驾所经郡县免一年租调。
    高宗上元二年正月敕雍岐同华陇等州给复一年自馀诸州咸亨年遭旱涝虫霜损免之家虽经丰稔家产未复宜更免一年租。
    三年三月甲辰车驾自汝州温汤还东都诏免汝州田租之半。
    仪凤三年十月诏以来年正月幸东都关内百姓宜免一年庸调及租并地子税草其当道诸县特免二年。
    永隆二年正月己亥诏雍岐华同四州六等以下户宜免两年地税河南河北涝损户常式蠲放之外特免一年调。
    二年八月丁卯朔河南河北大水诏百姓乏食者任往江淮南就食仍遣使分道赈给之屋宇坏倒者给复一年。
    则天万岁通天二年十月以定州北平义丰两县被契丹侵掠坚守不降改北平为犭旬忠义丰为立节其守城百姓并给复一年。
    长安四年四月则天幸兴泰宫曲赦寿安县百姓给复一年福昌伊阙二县免今年租赋之半。
    中宗神龙元年正月即位赦制诸州百姓免今年租赋七月制河南百姓被水漂损者给复一年。
    景龙三年十一月南郊礼毕大赦关中诸州无出今年地税是月幸温汤新丰百姓给复一年帝。又幸始平送金城公主出降吐蕃诏始平县百姓给复一年四年正月金城公主出降吐蕃二月曲赦诏天下百姓免今年租半。
    玄宗开元二年十二月甲辰诏曰：惟此新丰温汤是出古之顺豫义兼巡省顷者观风数临兹地以察冤滞询于故老闾里欢康田畴垦辟况冬隆积雪春期有年。且诵王游果符时迈虽千乘万骑咸给於主司而累月再来颇勤於除扫宜下复蠲之令慰其望幸之心新丰县百姓免一年杂差科。
    五年二月行幸至东都制河南府百姓给复一年河南河北遭涝及蝗虫无出今年租。
    八年二月诏曰：朕临御寰极永思政理黄屋成屈已之劳紫宸多在予之念尝恐微物或失大道未臻私奉睿图载深寅畏去年诸处并多水旱岁储不给生业靡安言念下人用增忧旰天下遭损州逋租悬调及勾徵特宜放免。
    十一年正月行幸北郡诏太原府境内百姓宜给复一年九等户给复三年元从家给复五年其家籍见存终身免征役二月壬子祠后土于汾阴敕管坛一乡给复一年辛未銮驾至京师其行过处缘顿及营幕所损百姓青苗并令本州检勘以正仓酬直怀泽两州已免地税潞州太原府亦有给复其汾晋蒲绛同华京兆河南供顿户并宜免今年地税郑卫雒相仪沁磁隰等州佐助夫虽则役日不多终是往还辛苦各免户内今年差科。
    十三年正月诏曰：元率地税以置义仓本防俭年赈给百姓频年不稔逋租颇多言念贫人将何以济今献春布泽务叶时和自开元十二年闰十二月以前所有未纳悬欠地税宜放免十一月封泰山礼毕其行幸州县供顿劬劳百姓并免一年租赋兖州免二年租赋。
    十七年十一月谒桥陵诏天下百姓无出今年地税之半如巳徵物听折来年逋租悬调在百姓腹内者一切放免京兆府供顿县免今年地税。
    十八年正月亲迎气於东郊礼毕制曰：天下百姓今年地税并诸色勾徵欠负等色在百姓腹内未纳者并一切矜免。
    十九年十一月庚申幸东都壬子敕供顿州百姓及充夫匠及杂祗供人等宜放今年地税自馀户等免今年地税之半。
    二十年九月戊辰河南道宋滑兖郓等州大水伤禾稼特放今年地税十月幸北都曲赦太原给复三年十一月庚申祀后土毕大赦制天下遭损免州及供顿州无出今年地税如巳徵纳听折来年逋租悬调贷粮种子欠负官物在百姓腹内者并宜放免诸州自开元十七年已前所有贷粮种子欠负官物百姓腹内者亦宜准此孝子顺孙义夫节妇终身勿事管坛一乡百姓给复三年。
    二十一年五月以皇太子纳妃诏长安万年两县百姓及今月当番人等并免其家今年地税。
    二十二年二月秦州地震廨宇庐舍陷坏压杀四千馀人诏压死家复一年一家二人已上死者给复二年十一月敕曰：百姓屡空朕孰与足言念於此良所疚怀如闻京畿及关辅有损田百姓等属频年不稔久乏粮储虽今岁薄收未免辛苦宜从蠲省勿用虚弊至如州县不急之务差科徭役并积年欠负等一切并停其今年租八等已下特宜放免地税受田一顷已下者亦宜放免。
    二十三年正月乙亥籍田毕诏天下诸州贷粮种子并宜放免京兆河南府逋悬欠负亦宜放免天下色役及贡赋先令中书门下均融减省宜速与条奏六月戊子制鳏寡独免今年地税之半江淮南有遭水旱处委本道使赈给之。
    二十四年十月甲子自东都还京至陕州诏曰：朕永怀西土陵寝在焉至自东都诚慰罔极兼兹巡省。且无怨思予之望多谢哲王饮至之规岂忘前典其供顿州应缘夫役差科并免今年地税。
    二十六年秋七月己巳册忠王为皇太子大赦天下制曰：至於碛西之人途路遥远往复疲弊颇异诸军其中愿长往者已别有处分讫年镇向满应合放还未到之间稍宜假其家内诸色差科并宜放免如有营农不自办者州县量事助借各使存济京畿近辅百姓所出虽庶务间省终异诸州其百姓等应单贫下户者特放今年半租率土之内赐三日。
    二十七年二月己巳加尊号大赦制天下百姓宜放今年地税。
    二十八年十月戊辰诏曰：如闻徐泗之间丝蚕不熟虽庸课已纳虑百姓艰辛今年地税特宜放免。
    天宝元年正月丁未朔御勤政楼受朝贺礼毕赦制如闻百姓之内或有人户高丁多苟为规避父母在乃别籍异居。且令州县勘会其一家之中有十丁已上者放两丁征行赋役五丁已上放一丁。
    六载正月诏天下百姓今载地税并去载应损郡逋租悬调诸色勾徵变换等物及请延限并宜一切放免征行之家每令存┰差科之际或未优矜自今已後并准飞骑例蠲免。
    七载五月甲戌册尊号毕大赦诏天下百姓今载地税并诸色勾徵欠负等色在百姓腹内未纳者并一切放免。
    十四载八月辛卯天长节大赦制曰：圣人积不涸之仓王者用无穷之府支计苟足多赋何为天下百姓今载租庸并宜放免天下诸郡逃户所欠租庸应复业者其亲邻已代出租庸不在徵赔之限。
    肃宗以天宝十五载七月即位於灵武改元至德诏诸勾徵逋租悬调及官钱在百姓腹内并与放免至德元载十月驾至彭原郡十二月诏彭原郡百姓给复二年。
    二年十二月诏以讨安禄山阵亡人家给复二年诸郡县或隔绝贼境则困於幽残或犒宴官军则弊於赋役其本载租庸三分放一其天下百姓应诸色人勾徵及欠负官物一切放免太原久遭围逼给复三载上党三度被攻给复五载其南阳颍川灵昌睢阳雍丘等郡县坚壁多时力穷方下绝食尚守情亦可矜宜各给复三载其好奉先两县进退御寇徵求复多各给复三载蜀郡上皇亲幸万乘久居明年租赋宜依常式起复再给复三载。
    二年正月册尊号礼毕赦诏天下百姓今年租庸并放其百司府县诸色杂供各宜减半其杂徭役非要切者一切并停其州因城陷被杀戮残毁者委本道使勘责取实各量免其二年租赋其流亡户复业者委本道使与刺史勾当赈给并与种子犁牛仍免三年租赋。
    乾元元年四月享庙礼毕诏天下百姓除正租庸外一切不得别有使役十月册成王为皇太子诏天下孝子顺孙义夫节妇终身勿事。
    二年二月丁亥诏天下州县应欠租庸课税傅马粟贷粮种子籴粜变税及营田少作诸色勾徵纳未足者一切放免其正义等仓及诸色摊徵亦宜准此其至德二年十二月三十日已前和籴和市并欠负官物及诸色官钱欠利常平义仓欠负五色一切放免三年二月诏其天下百姓灼然单贫交不存者缘租庸先立限长行每乡量降十丁犹恐编户之中悬罄者众限数既少或未优矜其实不支济者宜令每乡量更矜放。
    闰四月御明凤门诏义夫节妇孝子顺孙终身勿事上元二年正月诏曰：寇孽未平军戎当备庶之内征赋犹繁朕所以亲帅公卿躬行节俭而诏书屡下蠲免盖多至国计军储取给而已犹欲累加损抑以惠黔黎以委中书门下勾当令度支使与诸供司一切减省应可蠲免每司各条件闻奏当使施行。
    三年九月诏义夫节妇孝子顺孙终身勿事。
    元年建卯月御明凤门诏孝子顺孙义夫节妇终身勿事。
    代宗宝应元年四月即位五月丁酉诏天下百姓逋租悬调贷粮种子诸色欠负官物一切放免。
    二年七月改元广德制曰：百姓逋租悬调及一切欠负官物等自宝应元年二月三日已前并放免一户之中有三丁放一丁庸调地税依旧每亩税二升应徵税租刺史县令据见在户徵科其逃亡死绝者不得虚摊邻保河北百姓复三年应是回讫行营经历处免今年租税。
    广德二年二月己亥亲拜南郊祀昊天上帝礼毕大赦天下制其宝应元年十二月三十日已前诸色逋欠在百姓腹内者并宜放免孝子顺孙义夫节妇终身勿事。
    三月辛丑诏河南府给复二年。
    十一月癸卯蠲免越州今年半租温州台州明州各给复一年。
    永泰元年正月御含元殿改元制自广德元年已前天下百姓所欠负官物一切放免在官典膳内者不在免限其百姓除正租庸外不得更别有科率。
