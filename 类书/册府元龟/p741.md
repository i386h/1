<!-- { "loadSidebar": true } -->
    之台入阿房之宫齐必百日养牺五载牛则三千其重玉则七千其器文绮以饬重席童女以蹈舞缀酿酎必贯三时而後成乐人必三千四百而後备内宫美人数至近千学官博士七千馀人中厩则驸马六万馀匹外牧则扈养二万而马十之执金吾从骑六百走卒倍焉太常行陵幸车千乘太官赐官奴婢六千长安城内治民为政者三千中二千石蔽罪断刑者二十有五狱政充事猥威仪繁富隆於三代近过礼中夫所以极奢者大抵多受之於秦馀既违茧栗悫诚之本扫地简易之指。又失替质而损文避泰而从约之趣岂夫当今隆兴盛明之时祖述尧舜之际割奢务俭之政除繁崇省之令详刑慎罚之教所宜希慕哉！及夫寝庙日一太牢之祀郡国并立宗庙之法丞相御史大夫官属吏从之数。若此之辈既已屡改於哀平之前不行光武之後矣。谨按图牒所改奏在天地及五帝六宗宗庙社稷既已因前代之兆域矣。夫天地则扫地而祭其馀则皆坛而埒之矣。明堂所以祀上帝灵台所以观天文辟雍所以修礼乐太学所以集儒林高所以祈休祥。又所以察时务扬教化稽古先民开诞庆祚旧时皆在国之阳并高栋夏屋足以肆飨射望云   物七郊虽尊祀尚质犹皆有门宇便坐足以避风雨可须军罢年丰以渐修治旧时虎贲羽林五营兵及卫士并合虽。且万人或商贾惰游子弟或农野谨钝之人虽有乘制之处不讲戎阵既不简练。又希更寇虽名实不副难以备急有警而後募兵军行而後运粮或乃兵既久屯而不务营佃不修器械无有贮聚一隅驰羽檄则三面并荒扰此亦汉代近世之失而不可式者也。当今诸夏已安而巴蜀在画外虽未得偃武而甲放马而戢兵宜因年之大丰遂寄军政於农事吏士小大并勤稼穑止则成井里於广野动则成校队於六军省其暴繇赡其衣食易称悦以使民民忘其劳悦以犯难民忘其死今之谓矣。粮畜於食勇畜於势虽坐曜烈威而众未动画外之蛮必复稽颡以求改往而效用矣。若畏威效用不战而定则贤於交兵而後威立接刃而後功成远矣。若奸凶不革遂迷不反犹欲以其所虐用之民待大魏投命报养之士然後徐以前歌後舞乐征之众临彼倒戟折矢乐服之群伐腐摧枯未足以为喻。
    贾诩为太尉文帝谓诩曰：吾欲伐不从命以一天下吴蜀何先对曰：攻取者先兵权建本者尚德化陛下应期受禅抚临率土。若绥之以文德而俟其变则平之不难矣。吴蜀虽蕞尔小国依阻山水刘备有雄才诸葛亮善治国孙权识虚实陆逊见兵势据险守要舟江湖皆难卒谋也。用兵之道先胜後战量敌论将故举无遗策臣料群臣无备权对虽以天威临之未见万全之势也。昔舜舞干戚而有苗服臣以为当今宜先文後武文帝不纳後兴江陵之役士卒多死陈群为司空太和中中军大将军曹真表欲数道伐蜀从斜谷入群以为太祖昔到阳平攻张鲁多收豆麦以益军粮鲁未下而食犹乏今既无所因。且斜谷阻险难以进退转运必见钞截多留兵守要则损战士不可不熟虑也。帝从群议真复表从子午道群。又陈其不便并言军事用度之计诏以群议下真真据之遂行会霖雨积日群。又以为宜诏还帝从之。
    蜀诸葛亮为丞相闻孙权破曹休魏兵东下关中虚弱上言曰：先帝虑汉贼不两立王业不偏安故臣以讨贼也。以先帝之明量臣之才故知臣伐贼才弱敌强也。然不伐贼王业亦亡惟坐待亡孰与伐之是故臣而弗疑也。臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也。顾王业不得偏全於蜀都故冒危难以奉先帝之遗意也。而议者谓为非计今贼疲於西。又务於东兵法乘劳此进之时也。谨陈其事如左高帝明并日月谋臣渊深然涉险被创危然後安今陛下未及高帝谋臣不如良平而欲以长计取胜坐定天下此臣之未解一也。刘繇王朗各据州郡论安言计动引圣人群疑满腹众难塞胸今岁不战明年不征使孙策坐大遂并江东此臣之未解二也。曹操智计殊绝於人其用兵也。仿佛孙吴然困於南阳险於乌巢危於祁连Τ於黎阳几败伯山殆死潼关然後伪定一时耳况臣才弱而欲以不危而定之此臣之未解三也。曹操五攻昌霸不下四越巢湖不成任用李服而李服图已委之夏侯而夏侯败亡先帝每称操为能犹有此失况臣驽下何能必胜此臣之未解四也。自臣到汉中中间期年耳然丧赵云   阳群马玉阎芝丁立白寿刘邓铜等及曲长屯将七十馀人突将无前ク叟青羌散骑武骑一千馀人此皆数十年之内所纠合四方之精锐非一州之所有。若复数年则损三分之二也。当何以图敌此臣之未解五也。今民穷兵疲而事不可息事不可息则住与行劳费正等而不及今图之欲以一州之地与贼持久此臣之未解六也。夫难平者事也。昔先帝败军於楚当此时曹操拊手谓天下已定然後先帝东连吴越西取巴蜀举兵北征夏侯授首此操之失计而汉事将成也。然後吴更违盟关帅毁败秭归蹉跌曹丕称帝凡事如是难可逆见臣鞠躬尽力死而後已至於成败利钝非臣之明所能逆睹也，於是有散关之役。
    吴顾雍为丞相时江边诸将各欲立功自效多陈便宜有所掩袭权以访雍雍曰：臣闻兵法戒於小利此等所陈欲邀功名而为其身非为国也。陛下宜禁制苟不足以曜威损敌所不宜听也。权从之。
    晋王浑为司空武帝尝访浑元会问郡国计吏方俗之宜浑奏曰：陛下钦明圣哲光于远近明诏冲虚询及刍荛斯乃周文畴咨之求仲尼不耻下问也。旧三朝元会前计吏诣轩下侍中读诏计吏跪受臣以诏文相承已久无他新声非陛下留心方国之意也。可命中书指宣明诏问方士异同贤才秀异风俗好尚农桑本务刑狱得无冤滥守长得无侵虐其勤心政化兴利除害者授以纸笔意尽陈闻以明圣指垂心四远不复因循常辞。且察其答对六义以观计吏人才之实。又先帝时正会後东堂见征镇长史司马诸王国卿诸州别驾今。若不能别见可前诣轩下使侍中宣问以审察方国於事为便帝然之。
    裴秀为司空秀以尚书三十六曹统事准例不明宜使诸卿任职未奏而薨。
    桓温加侍中大司马都督中外诸军使假黄钺温上疏陈便宜七事其一朋党雷同私议沸腾宜抑杜浮竞莫使能植其二户口凋寡不当汉之一郡宜并官省职令久於其事其三机务不可停废常行文案宜为限日其四宜明长幼之礼奖忠公之吏其五贬赏罚宜允其实其六宜述遵前典敦明学业其七宜选建史官以成《晋书》有司皆奏行之。
    谢安为中书监录尚书事辅政于时悬象失度亢旱弥年安奏兴灭继绝求晋初佐命功臣後而封之谢玄已破符坚安奏宜乘[C260]分会以玄为前锋都督率冠军将军桓石虔径造涡[A13C]经略旧都玄复率众次于彭城。
    南齐褚渊高帝时为司徒後魏来侵帝欲发王公以下无官者为军渊谏以为无益实用空致扰动帝乃止。
    後魏咸阳王禧为长兼太尉上。表曰：国朝偃武崇文偏舍来久州镇兵人或有雄勇不闲武艺今取岁暮之暇番上之日训其兵法弓矢干槊三分并教使人闲其能临事无阙诏曰：虽云：教武未练其方既逼北行卒闻教武脱生群惑。且可停之。
    崔浩为司徒时方士祁纤奏立四王以日东西南北为名欲以致祯吉除灾异诏浩与学士议之浩对曰：先王建国以作蕃屏不应假名以为其福夫日月运转周历四方京都所居在於其内四王之称实奄邦畿名之则逆不可承用先是纤奏改代为万年浩曰：昔太祖道武皇帝应天受命开拓洪业诸所制置无不循古以始封代土後称为魏故代魏兼用犹彼殷商国家积德著在图史当享万亿不宜假名以为益也。纤之所闻皆非正义太武从之是时河西王沮渠牧犍内有贰意太武将讨焉先问於浩浩对曰：牧犍恶心已露不可不诛官军往年北伐虽不克获实无所损于时行者内外军马三十万匹计在道死伤不满八千岁常羸死恒不减万乃不少於此而远方乘虚便谓大损不能复振今出其不意不图大军卒至必惊骇骚扰不知所出擒之必矣。且牧犍劣弱诸弟交恣争权从横民心离解加比年以来天灾地变都在秦梁成灭之国帝曰：善吾意亦以为然命公卿议之护农王奚斤等三十馀人皆曰：牧犍西陲下国虽心不纯臣然继父职贡朝廷接以蕃礼义王姬降罪未甚彰谓。且羁縻而已今士马劳乏宜可小息。又其地卤斥略无水草大军既到不得久停彼闻军来必完聚城守攻则难拔野无所掠，於是尚书古弼李顺之徒皆曰：自温圉河以西至於姑臧城南天梯山上冬有积雪深一丈馀至春夏消液下流成川引以溉灌彼闻军至决此渠口水不通流则致渴乏去城百里之内赤地无草。又不任久停军马斤等议是也。帝乃命浩以其前言与斤共相难抑诸人不复馀言唯曰：彼无水草浩曰：《汉书》地里志称凉州之畜为天下饶无水草何以畜牧。又汉人为居终不於无水草之地筑城郭立郡县也。又雪之消液裁不敛尘何得通渠引漕溉灌数百万顷乎！此言大诋诬於人矣。李顺等复曰：耳闻不如目见吾曹目见何可共辩浩曰：汝曹受人金钱欲为之辞谓目不见便可欺也。帝隐听闻之乃出亲见斤等辞旨严厉形于神色群臣乃不敢言唯唯而已，於是遂讨凉州而平之多饶水草如浩所言及帝至东雍亲临汾曲观叛贼薛永宗叠进军围之永宗出兵欲战帝问浩曰：今日可击否浩曰：永宗未知陛下自来人心安闲北风迅疾宜急击之须臾必碎。若待明日恐其见官军盛大必夜遁走帝从之永宗溃灭车驾济河前驱告贼在渭北帝至雒水桥贼已夜遁诏问浩曰：盖吴在长安北九十里渭北地空草不备欲渡渭南西行何如浩对曰：盖吴营去此六十里贼魁所在击蛇之法当先破头头破则尾，岂能复动宜乘势先击吴今军往一日便到平吴之後回向长安亦一日而至一日之内未便损伤愚谓宜从北道。若从南道则盖吴徐入北山卒未可平帝不从乃渡渭南吴闻太武至尽散入北山果如浩言军无所克帝悔之。
    尉春为侍中太尉与太宰常英等评尚书事文成北巡狩以寒雪方降议还眷曰：今动大众以威北敌去都不远而便旋驾虏必疑我有内难方寒雪兵人劳苦以经略大体宜便前进帝从之遂渡汉而还。
    北海王详领司徒侍中录尚书事详与八座奏曰：窃惟奸劫难除为蠹日久群盗作患有国攸病故五刑为用犹舀触网之诛道几胜残宁息狗窃之响是以班制垂式名为治本整纲提目政之大要谨寻夺禄事条班已周岁然京邑尹令善恶易闻边州远守或难听审皆上下同情迭相掩没设有贼发隐而不言，或以劫为偷或遏掠成盗更令贼发难知攘窃惟甚臣等参议。若依制削夺则县无期月之宰附条贬黜郡縻岁稔之守此制必行所谓法令滋章盗贼多有昔黄龚变风不繇削禄张赵称美岂惮贬退绥导之体得失在人乃可重选慎官依律劾禁不宜轻改法令削黜群司今请改制条还附律处其励己公清赏有常典风谣黩贿案为考第宣武从之。
    高阳王雍为太傅侍中领太尉表请王公以下贱妾悉不听用织成锦绣金玉珠玑违者以违旨论奴婢悉不得衣绫绮缬止於缦缯而已奴婢布服并不得以金银为钗带犯者鞭一百太后从之而不能久行也。
