<!-- { "loadSidebar": true } -->
    房式卒左散骑常侍博士陆亘请谥曰：倾吏部郎中韦乾度驳曰：详观贞元之末西蜀之事逆竖刘辟构难之初凶邪叶谋敫啸相聚年深事远十不记一然而鬼磊不平锋刺[C260]深者藏在骨髓请举其梗一二焉式自忠州刺史故太师奏授剑南西川度支副使後兼御史中丞。又部符蜀州是时贞元十八年也。式因昼日昏睡如醉经宿乃寤详其左右僮仆不知其所从来後逾年却复此职会故使太师薨殁刘辟潜扇逆谋祸乱始胎式遂亻幸奸人之意为谲怪之语谓辟曰：乃者蜀州昏病之中见公为上相卢文。若为侍郎仪卫甚盛富贵极矣。他日无相忘贼闻大喜而蒲军县自以为神授非人力也。贼每接宾客肆谈论抚群邪申号令也。未尝不以是为先深自以为祥兆也，岂不因式作异言鼓妖孽惑乱平人坚壮凶险不然何区区之蜀巢巢之寇王师讨伐经费万计崎岖阻留年乃拔何哉！盖以式深为浃洽之辞激切へ固不然何盘柢固根之甚也。故使太师永贞元年八月薨其时乾度任殿中侍御史前使支度判官刘辟日摄行军司马节度留後九月初乾度被逐摄简州刺史名虽守郡其实囚之明年四月追回勒摄成都县令其时辟授西川节度诏命初下东川之围未解乃召募亡命兼收管内镇兵张皇虚声荧惑郡县发兵七千马畜三万号为十五万人转牒以来县道邮次酒肉毕具刍茭无匿署牒首曰：辟副曰：式参谋曰：符令下之日妖氛坌兴下愚沸腾贪冒奸赏奔走叛命肩摩毂击争死恐後当此之时邛蜀震惊田野废业窜伏山谷邑居人吏分散道路如此之事非得之於人皆亲所闻睹时贼围逼梓州。又王师诸军稍稍既至猖狂凶寇不复张矣。然尝察式之为人柔而善佞不顾不义不然何刘辟文。若乔规符载皆咨诹执礼拳拳以事之以斯而言可以知其所止矣。伏以圣上法维天之度崇纳污之德虽泫泽滂流鼓荡昭洗易名之典在正根源苟非其人不可加美如式西蜀之事大节已亏缺矣。何面目以求谥焉倾之为谥颇乖前状请下太常专议太常博士李虞等重议曰：式之在西蜀也。入人耳目其事熟矣。固非爱之者所能粉饰而文其论恶之者所能披抉而装其说蜀之此时虽女子小人亦知凶辟断头之不日然为其用者乃救死於颈语其无勇烈之心斯可矣，岂可尽披其附丽之名乎！如式之於刘辟既不能死可谓求生害仁者也。而驳议曰：大节已亏无乃过言欤何从闻之辟之走西山也。召所疑畏者十数辈於庭将尽杀之然後去而式在其间赖苍黄之际辟党有护持者仅免於难推乡之论则不当如是明矣。然居此时有将见危授命之义杀身成仁之道诘之者称式无愧色愚不信也。如是则式之去希烈也。理河南也。产宣城也。何以无忠敬之目欤愚论之曰：式也。不疾任求之目不闭吉邑之口其罪也。无王浩弃家之心无谯玄受毒之志其罪也。如辟之反天子弃坟墓乃日顾式说一梦以结其心署一牒以张其势岂其然乎！夫人臣不幸罹，於是惟死而已矣。然孟子曰：生吾所欲也。矧自轲已下哉！使死之易则王谅李业虞悝鸿信不足贵也。意者将不可以必死望人乎！始以不死罪之以怀生贬之是异论也。夫谥者易其名者也。夫子曰：名以出信不曰：名之必可言也。名不正则言不顺以至於刑罚不中正谓此耳夫岂容易哉！语曰：於其所不知盖阙如也。恍惚之梦驳议之外无言者惧非所以昭示後世也。皋陶谟曰：五刑五用哉！言用刑必当其罪也。刑其支体於一时犹须当其罪矧刑其行义揭之於千万年欤康诰曰：敬明乃罚请依前谥为倾。
    伊慎卒赠太子太保太常博士崔韶请谥壮缪吏部尚书韩皋驳议不报。
    崔从为淮南节度使卒从少以贞晦恭谨自处不交权利忠厚方严为正人宿儒所推阶品合立门戟终不之请四为方镇无声妓之娱太常定谥曰：贞令狐楚为兴元节度使薨将死戒诸子曰：吾生何益於人无请谥号无受军府赠葬以布车一乘无或加饰无用鼓吹及终将葬嗣子请奉行遗言诏曰：生为名臣殁有理命终始之分可谓两全然以卤簿哀荣之末节难违往意诔谥国家之大典须守彝章卤簿宜停易名须准旧例太常谥曰：文。
    李元和中平吴元济有功及卒博士元从质谥曰：武尚书省议以其谥与父西平王晟同宜改之从质云：无他行以功定谥不可改也。问难数四竟不能驳其议今之定谥则不然也。唯顾其势望恐为子孙之嫌归於苟。且故会昌朝陈商曾为礼部侍郎贻博士。《书》曰：古者太常博士职以公卿诸侯大夫死第其所行举而褒贬焉使世世以一二字观其道与不道拘言为文武忠孝所以失褒也。执己见为缪荒赧鬼所以失贬也。二柄之失博士不得职往者不得享为政者不得道夫执己见拘言是有上中下贸其一二字视纟昏金之重轻以纟昏金重轻贻後之庞微偷忠盗贞罔世间人为尽善加於行路皆博士忍其过而阿其时也。夫天下人望执事以为质正然未见有执事能针其膏盲之病者。若当贬而褒当褒而贬是犹录跖杀夷经绰混淆者也。褒而褒之贬而贬之经纪既著善恶悬白劝大而用微所以使後代力行不易如日月山河江海草木四支七窍以统而治自从其教也。於戏博士职盖不细愿出意念虑焉宋申锡官至宰相为郑注构诬贬开州司马会昌中报复官爵追谥曰：穆。
    白居易为太子太傅以刑部尚书致仕卒大中三年十二月中书侍郎平章事白敏中表请谥从之太常谥曰：文（又云：大中十三年宰臣白敏中表请谥曰：臣顷自布衣爰及仕进饱僧孺之惠义师居易之文章斯人之亡各已数载属先帝忧勤之际赠典未行遇陛下圣明之初谥法宜颁其将行业以传册书从之居易谥曰：文僧孺谥曰：简）。
    後唐朱汉宾太子少保致仕卒赠太子少傅至晋天福二年太常博士林弼议谥曰：汉宾常恃倜傥不习产隅遏邺都奸卒之讹言时销叛乱却华师亲随之浮议俗致安康开国承家忠贞保义而。又散已俸而代逋欠辟荒榛而种民有襦之谣野无萑蒲之患安民禁暴威惠兼行而。又知进退存亡之理得善始令终之名亦所为知几其神也。谥法忠道不挠保节扬名曰：贞爱民好学宽裕慈仁曰：惠请谥贞惠可之。
    安元信为昭义军节度泽潞等州观察处置等使卒赠太师太常博士贾纬议谥曰：叨居礼职式考儒经德虽以百行相成谥乃取一善为定公经邦纬俗积行累功宜立扌名用彰殊号按谥法事君尽节曰：忠体和居中曰：懿。《左传》曰：公家之事知无不为忠也。春秋正义曰：保已精粹立行纯厚懿也。公抑扬事任周旋盛明尝险阻艰难秉温良恭俭或宣风千里有负襁之民或布政百城致随轩之雨道光群后功著历朝凡士大夫叹开幕之芙蕖久谢无贤不肖感成蹊之桃李空存焕彼缇缃丰诸碑版令被实录非让古人事君既有忠规为臣足以御众复彰懿行从政备焉前代所高斯谥为当今请谥曰：忠懿从之。
    钱元为天下兵马都元帅吴越国王天福八年所司议谥曰：庄穆王奉敕改谥曰：文穆王。
    汉高从诲为荆南节度使南平王乾二年卒敕宜令太常定谥故事臣下请谥即故吏陈行状上考功覆奏下乃议谥今降敕新例也。
    周刘词为永兴军节度使薨赠中书令谥曰：忠惠词发身军校亟历戎事尝以忠勇自负洎领藩镇能靖恭为理无苛政及民谥曰：忠惠议者韪之。
    ○掌礼部　希旨夫礼者所以定亲疏决嫌疑别同异明是非也。故三代而下哲之主曷尝不讲求文质稽考遗坠著为大法垂之方来者乎！然而大臣矢谟攸司奏议当执折衷之论用成经久之规乃有回邪其心险讠皮其行以揣摩为己任以附丽为身谋忘典册之格言纵诡随之臆说卒使旧章斯乱大政攸ル聿兴相鼠之刺终起白圭之咏贻诮千古守官者得不鉴之哉！
    夏父弗忌鲁大夫也。文公三年有事於太庙跻僖公逆祀也。（僖是闵兄不得为父子尝为臣位应在下令居闵上故旧曰：逆祀），於是弗忌为宗伯（宗伯掌宗庙昭穆之礼）尊僖公。且明见曰：吾见新鬼大故鬼小（新鬼僖公既为兄死时年。又长故鬼闵公死年少弗忌明言其见）先大後小顺也。跻圣贤明也。（人以僖公为圣贤）明顺理也。君子以为失礼礼无不顺祀国之大事也。而逆之可谓礼乎！子虽齐圣不先父食久矣。（齐肃也。臣继君犹子继父）故禹不先鲧汤不先契（鲧禹父契汤十三世祖）文武不先不（不后稷子）宋祖帝乙郑祖厉王犹上祖也。（帝乙微子父厉王桓公父二国不以帝乙厉王不肖而犹尚之）是以鲁颂曰：春秋匪懈享祀不忒皇皇后帝皇祖后稷（忒差也。皇皇美也。后帝天也。云：颂僖公郊祭上天配以后稷）君子曰：礼谓其后稷亲而先帝也。（先称帝也。）。《诗》曰：问我诸姑遂及伯姊（卫女思归而不得故愿致问於姑姊）君子曰：礼谓其姊亲而先姑也。（僖公文公父夏父弗忌欲阿时君先其所亲故传以此二诗深责其意）。
    汉霍光为大将军昭帝初光缘武帝雅意以李夫人配食（缘因也。雅意素旧之意）追上尊号曰：孝武皇后。
    晋畅为博士太尉贾充薨下礼官议充谥博士秦秀议谥曰：荒武帝不纳畅希旨建议谥曰：武帝乃从之。
    宋徐爰为将作大匠便辟善柔能得人主微旨颇涉书传尤悉朝仪文帝元嘉初便入侍左右预兹顾问既长於附会。又饰以典文故为帝所任遇大明世委寄尤重朝廷大礼仪非爰议不行虽复当时硕学所解过人者既不敢立异议所言亦不见用孝武殷淑仪卒既追进贵妃谥曰：宣。又讽有司创立新庙爰之议宣贵妃既加殊命礼绝五宫考之古典显有成据梁刘勰为南康王记室兼东宫通事舍人时七庙飨荐已用蔬果而二郊农社犹用牺牲勰乃表言二郊宜与七庙同改诏付尚书议依勰所陈迁步兵校尉兼舍人如故。
    唐许敬宗为太子宾客高宗永徽初议者以贞观礼未尽诏长孙无忌与杜正伦李义府及敬宗等重加缉定至显庆三年奏上之时敬宗义府用事其所损益多涉希旨行用已後学者纷议以为不及贞观。
