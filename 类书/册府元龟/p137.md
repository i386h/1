<!-- { "loadSidebar": true } -->
五月初铸河东监军之印监军有印自此始也。
十三年七月宗正卿嗣吴王献奏简王府谘议参军嗣宁王子溆葬请卤簿宰臣等议以子溆官卑不合给特诏令给因下诏自令已後嗣王薨日宜令所司供卤簿永为常式。
宪宗元和元年三月戊辰诏常参官寒食拜墓在京兆府界内者听进止。
八月甲申御史台奏新授常参官在城未上及在外未到假故等准令式职事官假故满百日即合停解其未上官等并无正文武或满百日无凭举奏请自今已後如有在城授官疾病未上者在外授官敕到後计水陆程外满百日者并停解从之。
三年二月诏朝官寒食拜扫及出城任假内外来不须奏听进止。
四年三月铁转运使李巽奏职兼两使请各为一印许之。
五年四月庚寅御史中丞王播奏准故事御史到馆驿已处上厅中使後至即就别厅如中使先至御史亦就别厅近日多不遵守中使，或不谙往例贵欲逾越御史。若不守故事俱失宪章喧竞道途深乖事体伏请各令遵奉故事冀其守分制可其诸司三品官及中书门下尚书省官或出衔制命或入赴阙庭诸道节度观察使赴本道及朝觐并前节度观察使敕追赴朝廷者亦准此（先是监察御史元稹自东台赴阙至敷水驿宿上厅中官仇士良後至争厅门闭斫入诘詈稹稹袜而走厅後士良随以鞭击稹伤面遂兼以他事坐贬官台司因请定制焉）。
六年十二月甲申诏立戟官中大夫守京兆尹上柱国临淄县开国男赐紫金鱼袋元义方朝议大夫守尚书户部侍郎判度支获军赐紫金鱼袋卢坦立戟虽令式所著似有阙文而台阁相承久为定制卢坦元义方如有所见即令上闻造次而行殊乖审慎宜各罚一月俸料其戟仍令所司收纳左司郎中陆则勾简之任发付不精礼部员外郎崔备工部员外郎元等，或以礼许人或守官假器比於申请其过尤深各罚一季俸料缘兵兴以来勋赏超越其所立戟须有明文宜令所司准旧制侍官阶勋至三品然後申请仍编於格令永为常式（近例立戟者率有银青阶而义方独据令上柱国官三品者十二戟无以阶叙戟之文牒省司不能诣准式立戟之後转为四品官者自非贬授兼判勋阶其戟不夺既而卢坦以前任宣州刺史是三品兼获军。又请戟立已列於门议者以坦居四品官状原无据台司将劾而未举吏部尚书郑馀庆谙练旧章至自东都扬言于朝以为大不可台司因移牒诘礼部状称今文内只言勋官并不言阶而自贞元以来立戟一十八家并无银青色下阶者遂以上闻故皆坐罚而申之续放免陆则崔备元一月俸料甲申敕卢坦等所罚钱宜令部省收贮充省中修补已後别敕量罚并送都省贮每至岁终奏数其馀赃罚依前御史台收管）。
七年十一月丁丑诏自今遇辍朝日中书门下宜同假日不须入。
八年八月壬寅吏部奏请差定文武官告纸轴之物色五品已上用大花异文绫纸紫罗衤票檀木轴六品以下朝官并内装写许与大花绫衤票馀小花绫纸通用紫绫衤票檀木轴命妇邑号许用色笺花素纸小花诸色锦衤票红牙轴其红地独窠金锦线花笺红花牙拨镂钿轴等除恩赐请并禁断从之。
九年十月戊辰以尚书左丞吕元膺为工部尚书充东都留守旧例命留守必赐旗甲与方镇略同及元膺受任竟无所赐朝论以东有寇虞时用元膺尢不当削以沮威望谏官上疏援华汝寿三州例赐戍械居守之重固宜宠赐帝曰：此数处并不当与其後遂皆停。
十三年八月乙亥诏应同司官有大功已上亲者但非连判及勾检之官并官长则不在回避改换之限况国朝故事不少敕令明文具存其官署同职异司虽父子兄弟亦无所嫌起今已後宜准天宝二年七月六日敕处分（时刑部员外郎杨嗣复以父於陵户部侍郎遂以近例避嫌请出省宰臣等举令式奏请故有是敕）。
十四年四月横海军节度使乌重胤奏臣以河朔能抗拒朝命者其大略可见所管刺史失其权与职分反使镇将领事。若刺史各得职分。又有镇兵则节度使虽有安禄山史思明之奸恶，岂能扌处一州为反哉！所以河朔六十年能不奉朝命者只以夺刺史权与县令职守而自作威福臣所管德棣景三州已举公牒各还刺史职事应在州兵并令刺史收管从之。
丙寅诏诸道节度都团练防御经略等使所管支郡除本州军使外别置镇遏守捉兵马者并令属刺史如刺史带本州团练防御镇遏等使其兵马名额便隶此使如无别使即属军事其有边於溪洞接连蛮蕃之处特建城镇不关州郡者则不在此限（自艰难以来天下右武节将权尤重遂於所管诸郡别置镇兵以大将主之干扰郡政或为奸盗其弊日久至是宰臣因乌重胤之请始奏罢之）。
穆宗元年正月即位三月诏淄青统押海蕃每年皆有朝贺比差部领人数较多今寇盗既夷典章须守宜以後差此官正试相兼不得过五人。
六月赐河中节度使韩弘印一面先是皇甫钅专为相颇排故相李绛罢河中节度使为防御使而命绛为之至弘复授旌节而以印赐焉。
七月平卢节度使奏准敕押加新罗渤海两蕃请印一面从之。
长庆二年八月敕秋夏之间尝多水潦如缘暮夜遭雨道路不通车驾宜使放其日朝参委御史台勾当仍每具闻奏如雨不至甚不在此例。
三年五月秘书省监李随奏请造当司图书印一面从之。
四年二月甲辰敕文武百僚寒食出城及於京畿内拜扫宜令自今月二十六日已後任去馀准长庆二年二月十四日敕处分。
敬宗宝历元年正月特建武昌军额命宰相牛僧孺为节度使丙辰牛僧孺请奏使印从之。
●卷六十一
○帝王部　立制度第二
唐文宗太和元年五月癸酉左神策军奏当军请铸南山采造印一面。
二年六月四方馆奏请赐印一面仍以中书省四方馆为名许之。
三年十二月己未以董重质充神策诸道行营西川节度使奏请置印一面从之。
四年六月飞龙厩襄城群牧请铸印可之。
是月左右神策军奏当军於凤翔扶风县营田采造宝鸡县采造斜谷南山吴山宝鸡扶风营田共四所各请铸印并可之。
五年四月内外各省使奏请铸印从之。
是月麟州刺史崔应奏刺史铜鱼符贞元十七年蕃寇陷州城因以失坠自後刺史多是权知因循久不陈请今请敕所司铸赐从之。
