<!-- { "loadSidebar": true } -->
    晋王坦之孝武宁康二年为都督徐兖青三州诸军事北中郎将徐兖二州刺史镇广陵将之镇上。表曰：臣闻人君之道以孝敬为本临御四海以委任为贵恭顺无违则盛德日新亲仗贤能则政道邕睦昔周成汉昭并以幼年纂承大统当时天下未为无难终能显扬祖考保安社稷盖尊尊亲亲信纳大臣之所致也。伏惟陛下诞奇秀之姿禀生知之量春秋尚富涉道未广方须训以成天德皇太后仁淑之体过於三母先帝奉事积年每称圣明臣愿奉事之心便当自同孝宗太后慈爱之隆亦不必异所生琅琊王馀姚王及诸皇女宜朝夕定省承受教诲习仪刑以成景仰恭敬之美不可以属非至亲自为疏疑昔肃祖殂落成康幼冲事无大小必谘丞相所以克就圣德实此之繇今仆射臣安中军臣冲人望具瞻社稷之臣。且受遇先帝绸缪缱绻并志竭忠贞尽心尽力归诚陛下以报先帝愚谓周旋举动皆应谘此二臣二臣之於陛下则周之旦汉之霍光显宗之於王冲虽在外路不云：远事容信宿必宜参详然後情听获尽庶事可毕。又天听虽聪不启不广群情虽忠不引不尽宜数引侍臣询求谠言平易之世有道之主犹尚戒惧日昃不倦况今艰难未尽虑经安危祖宗之基系之陛下不可不精心务道以申先帝尧舜之风不可不敬修至德以保宣元天地之祚表奏帝纳之。
    殷仲堪为荆州刺史尚书下以益州所统梁州三郡人丁一千番戍汉中益州未肯承遣仲堪乃奏之曰：夫制险分国各有攸宜剑阁之隘实蜀之关键巴西梓潼宕渠三郡去汉中辽远在剑阁之内成败与蜀为一而统属梁州盖定鼎中华虑在後伏所以分斗绝之势开荷戟之路自皇居南迁守在岷邛衿带之形事异曩昔是以李势初平割此三郡配隶益州将欲重复上流为习坎之防事经英略历年数纪梁州以统接旷远求还得三郡忘王侯设险之义背地势内外之实盛陈事力之寡弱饰哀矜之苦言今华阳清陇顺轨关中馀烬自相鱼肉梁州以论求三郡益州以本统有定更相牵制莫知所从致令巴宕二郡为群獠所覆城邑空虚士庶流亡要害膏腴皆为獠有今远虑长规宜保全险塞。又蛮獠炽盛兵力寡弱如遂经理乖缪号令不一则剑阁非我保鬼类转难制此乃藩捍之大机上流之至要昔三郡全实正差文武三百以助梁州今浮没蛮獠十不遗二加逐食鸟散资生未立苟顺符指以副梁州恐公私困弊无以堪命则剑阁之守无击柝之储号令选用不专於益州虚有监统之名而无制御之用惧非分位之本旨经国之远术谓今正可更加梁州文武五百合前为一千五百自此之外一仍旧贯设梁州有急蜀当倾力救之书奏朝廷许焉。
    宋沈庆之为太子步兵校尉文帝将北讨庆之谏曰：马步不敌为日已久矣。请舍远事。且以檀到言之道济再行无功彦之失利而返今料王元谟等未逾两将六军之盛不过往时将恐重辱王师难以得志帝曰：王师再屈别有所繇道济养寇自资彦之中涂疾动虏所恃惟马夏水浩汗河水流通舟北指则高敖必走滑台小戍易可覆拔克此二戍馆吊民虎牢雒阳自然不固比及冬间城守相接虏马过河便成擒也。庆之。又固陈不可时丹阳尹徐湛之吏部尚书江湛并在坐帝使湛之等难庆之庆之曰：治国譬如治家耕当问奴织当访婢陛下今欲伐国而与白面书生辈谋之事何繇济帝大笑。
    南齐刘善明为征虏将军淮南宣城二郡太守上表陈事曰：周以三圣相资再驾乃就汉值海内无主累败方登魏挟主行令实逾二纪晋废立持权遂历四世景祚攸集如此之难者也。陛下凝晖自天湛神极睿周万品道洽无垠故能高啸闲轩鲸鲵自翦垂拱云   九服载宴靡一战之劳无半辰之棘苞池江海笼苑嵩岱神祗乐推普天归奉二三年间允膺宝命胄临皇历正位宸居开辟以来未有。若斯之盛者也。夫常胜者无忧恒成者好怠故虽休勿休姬旦作诰安不忘危尼父垂范今皇运草创万化始基乘宋季叶政多浇苛亿兆倒悬仰希苏振臣早殊养志输肝血徒有其诚曾阙埃露夙宵惭战如坠渊谷不识忌讳谨陈愚管瞽言刍议伏待斧钺所陈事凡十一条其一以为天地开创人神庆仰宜存问远方宣广慈泽其二以为京师浩大远近所归宜遣医药问其疾苦年九十以上及六疾不能自存者随宜量赐其三以为宋氏赦令恩者寡愚谓今下赦书宜令事实相副其四以为モ奴未灭刘昶犹存秋风扬尘容能送死境上诸城宜应严备特简雄略以待事机资实所须皆宜豫办其五以为宜除宋氏大明太始以来诸苛政细制以崇简易其六以为凡诸土木之费。且可权停其七以为帝子王姬宜崇俭约其八宜诏百司及府州郡县各贡谠言以继唐虞之美其九以为忠贞孝悌宜擢以殊阶清俭廉节应任以民政其十以为革命惟始天地大庆宜时择才辩北使モ奴其十一以为交州险要荒之表宋末政苛遂至怨叛今大化创始宜怀以恩德未应远劳将士摇动边氓。且彼土所出唯有珠宝实非圣朝所须之急讨伐之事谓宜。且停。又撰贤圣杂语奏之以讽谏帝答曰：省所献杂语并列圣之明规众智之深轨卿能宪章先范纂镂情识忠款既昭渊诚肃著当以周旋无忘听览也。又谏起宣阳门表陈宜明守宰赏罚立学校制齐礼广开宾馆以接荒民帝。又答曰：具卿忠谠之怀夫赏罚以惩守宰饰馆以待遐荒皆古之善政吾所宜勉更撰新礼或非易制国学之美已敕公卿宣阳门今敕停寡德多阙思复有闻。
    孔稚为冠军将军南阳太守以魏军连岁南侵征役不息百姓死伤乃上。表曰：モ奴为患自古而然虽三代智勇两汉权奇略之要二涂而已一则铁马风驰奋威沙漠二则轻车出使通驿虏庭推而言之优劣可睹今之议者咸以丈夫之气耻居物下况我天威宁可先屈吴楚劲猛带甲百万截彼鲸鲵何往不碎请和示弱非国计也。臣以为戎狄禽兽本非人伦鸱鸣狼踞不足喜怒蜂目虿尾何关美恶唯宜胜之以深权制之以远策宏之以大度处之以蝥贼岂足肆天下之忿损苍生之命发雷电之怒争虫鸟之气百战百胜不足称雄横尸千里无益上国而蚁聚蚕攒穷诛不尽马足毛群难与竞逐汉高横威海表窘迫长围孝文国富刑清事屈凌辱宣帝抚纳安静朔马不惊光武卑辞厚礼寒山无霭是两京四主英济中区输宝货以结和遣宗女以通好长辔远驭子孙是赖，岂不欲战惜民命也。唯汉武藉五世之资承六合之富骄心奢志大事モ奴遂连兵积岁转战千里长驱瀚海饮马龙城虽斩获名王屠走凶羯而汉之器甲十亡其九故卫霍出关千队不反贰师入漠百旅顿降李广败於前锋李陵没於後阵其馀奔北不可胜数遂使国储空悬户口减半好战之功其利安在战不及和相去何。若自西朝不纲东晋迁鼎群胡沸乱羌狄交横荆棘攒於陵庙豺虎咆於宫阙山渊反覆黔首涂地逼迫奔腾开辟未有是时得失略不稍陈近至元嘉多年无事末路不量复挑强敌遂连城覆没虏马饮江青徐之际草木为人耳建元之初胡尘犯塞永明之始复结通和十馀年间边堠。且息陛下张天造历驾日登皇声雷宇宙势压河岳而封豕残魂未屠剑首长蛇馀喘偷窥外甸烽亭不静五载於斯昔岁蚁坏瘘食樊汉今兹毒浸淫未已兴师十万日费千金五岁之费宁可赀计陛下何惜匹马之驿百金之赂数行诏命诱此凶顽使河塞息肩关境全命此策。若行则为百世之福。若不从命不过如战失一队耳或云：遣使不受则为辱命夫以天下为量者不计细耻以四海为任者宁顾小节一城之没尚不足惜一使不反曾何取惭。且我以权取何嫌其耻所谓尺蠖之屈以求伸也。臣不言遣使必得和自有可和之理犹如欲战不必胜而有胜之机耳今宜早发大军广张兵势徵犀甲於岷峨命楼船於浦海使自青徂豫候骑星罗氵公江大汉云   阵万里据险要以夺其魂断粮道以折其胆多设疑兵使精销而计乱固列金汤使神茹而虑屈然後发衷诏驰轻驿辩辞重币陈列吉凶北虏顽而爱奇贪而好货畏我之威喜我之赂畏威喜赂愿和必矣。陛下用臣之启行臣之计何忧玉门之下而无款塞之胡哉！彼之言战既殷勤臣之言和亦慊阔伏愿察两涂之利害简二事之多少圣玄省灼然可断所表谬奏希下之朝省使同博议臣谬荷殊恩奉佐藩岳敢肆瞽直伏奏千里帝不纳。
    後魏楼毅孝文时为都督凉河二州鄯善镇诸军事镇西将军凉州刺史车驾南伐毅表谏曰：伏承六军云   动问罪荆杨吊民淮表一同瓯越但臣愚见窃所未安何者京邑新迁百姓易业公私草创生途索然兼往岁弗稔民多饥馑二三之际嗟惋易兴天道悠长宜养时晦愿抑赫斯以待後日诏曰：时不自来因人则合今年人事殊非昔岁守株之唱便可停也。阳九利涉岂卿所知邪。
    辛雄为行台左丞与前军临淮王讨荆州雄在军上疏曰：凡人所以临坚阵而忘身触白刃而不惮者一则求荣名二则贪重赏三则畏刑罚四则避祸难非此数事虽圣王不能劝其臣慈父不能厉其子明主深知其情故赏必行罚必信使亲疏贵贱勇怯贤愚闻钟鼓之声见旌旗之列莫不奋激竞赴敌场岂厌久生而乐早死也。利害悬於前欲罢不能耳自秦陇逆节将历数年蛮左乱常稍已多载凡在戎役数十万人三方之师败多胜少迹其所繇不明赏罚故也。陛下欲天下之早平愍征夫之勤瘁乃降明诏赏不移时然兵将之动历稔不决三军之卒宴然在家致令节士无所劝慕庸人无所畏慑进而击贼死交而赏赊退而逃散身全而无罪此其所以望敌奔沮不肯尽力者矣。若重发明诏更量赏罚则军威必张贼难可弭臣闻必不得已去食就信以此推之信不可斯须废也。赏罚陛下之所易行不能全而行之攻敌士之所难欲其必死宁可得也。臣既庸弱忝当戎使职司所见辄敢上闻惟陛下审其可否。
    後周于翼为大将军先是与齐陈二境各修边防虽通聘好而每岁交兵然一彼一此不能有所克获武帝既亲万机将图东讨诏边城镇并益储峙加戍卒二国闻之亦增修守御翼谏曰：宇文护专制之日兴兵至雒不战而败所丧实多数十年委积一朝糜散虽谓护无制胜之策亦繇敌人之有备故也。且疆场相侵互有胜败徒损兵储非策之上者不。若解边严减戍防继好息民敬待来者彼必喜於通和懈而少备然後出其不意一举而山东可图。若犹习前踪恐非荡定之计帝纳之。
    隋梁士彦仕周为晋州刺史齐师来伐武帝救之以将士疲倦意欲班师士彦叩马而谏曰：今齐师既遁众心皆动因其惧也。而攻之其势必举帝从之大军遂进帝执其手曰：余之有晋州为平齐之基。若不固守则事不谐矣。朕无前虑惟恐後变善为我守之及齐平封成阝国公进位上柱国。
