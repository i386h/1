<!-- { "loadSidebar": true } -->
    梁鸿扶风平陵人也。牧豕於上林苑中曾误遗火延及它舍鸿乃寻访烧者问所去失悉以豕偿之其主犹以为少鸿曰：无它财欲以身居作主人许之因为执勤不懈朝夕邻家耆老见鸿非常人乃共责让主人而称鸿长者，於是始敬异焉悉还其豕鸿不受而去。
    周嘉汝南人仕郡主簿太守何敞讨贼为贼所围嘉号泣请以死赎後太守冠恂举为孝廉拜尚书侍郎光武引见问以遭难之事嘉对曰：太守被伤命悬冠手臣实驽怯不能死难帝曰：此长者也。
    陈重举孝廉为郎有同署郎负息钱数十万责主日至诡求无已重乃密以钱代还郎後觉知厚辞谢之重曰：非我之为将有同姓名者终不言惠。又同舍郎有告归宁丧者误持邻舍郎绔以去主疑重所取重不自申说而市绔以偿之後宁丧者归以绔还主其事乃显。
    刘宠为太尉以日食策免归乡里常出京师欲息旅舍亭吏止之曰：整顿洒扫以待刘公不可得也。宠无言而去时人称其长者。
    刘宽常坐客遣苍头市酒迟久大醉而还客不堪之骂曰：畜产宽须臾遣视奴疑必自杀顾左右曰：此人也。骂言畜产辱孰甚焉故言惧其死宽尝行有人失牛者乃就宽车中认之宽无所言下驾步归有顷认者得牛而送还叩首谢曰：惭负长者随所刑罪宽曰：物有相类事容脱误幸劳见归何为谢之州里服其不校（校报也。《论语》曰：子曰：犯而不校）。
    陈实颍川人也。为郡功曹时中常侍侯览太守高伦用教署为文学掾实知非其人怀檄请见言曰：此人不宜用而侯常侍不可违实乞从外署不足以尘明德伦从之，於是乡论怪其非举实终无所言伦後被徵为尚书郡中士大夫送至伦氏傅舍伦谓众人言曰：吾前为侯常侍用吏陈君密持教还而於外自署比闻议者以此少之此咎由故人畏惮强御陈君可谓善则称君过则称已者也。实固自引愆闻者方叹息由是天下服其德建宁中岁荒民俭有盗夜入其室止於梁实阴见乃起自整拂呼命子孙正色训之曰：夫人不可不自勉不善之人未必本恶习以性成遂至於此梁上君子者是矣。盗大惊自投於地稽首归罪实徐譬之曰：视君状貌不似恶人宜深克巳反善然此当由贫困令遗绢二疋自是一县无复盗。
    淳于恭家有山田果树人或侵盗取助为牧采。又见偷刈禾者恭念其愧因伏草中盗去乃起里落化之位侍中骑都尉。
    刘虞在乡里时尝有失牛者骨体毛色与虞牛相似因以为是虞便推与之後主自得本牛乃还谢罪位太尉。
    姜肱彭城广戚人也。常遇盗但掠夺衣资而已既至郡中见肱无衣服怪问其故肱以他辞终不言盗盗闻而感悔後乃就精庐求见徵君肱与相见皆叩头谢罪而还所掠物肱不受劳以酒食而遣之。
    高凤南阳叶人邻里有争财者持兵而斗凤往解之不已乃脱巾叩头固请曰：仁义逊让奈何弃之，於是争者怀感投兵谢罪。
    戴封遇贼财物悉被掠夺唯馀缣七疋贼不知处封乃追以与之曰：知诸君之乏故送相遗贼惊曰：此贤人也。尽还其器物位太常。
    承宫琅邪人常在蒙阴山中耕种禾黍熟人就认之宫便传而去由是发名位侍中祭酒。
    公沙穆北海胶东人常养猪猪有病使人卖之於市语之言如售当告买者言病贱取其直不可言无病欺人取贵价也。卖猪者到市即售亦不言病其直过价穆怪之问其故赍半直追以还买猪人告语言猪实病欲贱卖不图卖者人相欺乃取贵直买者言卖价私约亦复辞钱不取穆乃不受钱而去仕至辽东属国都尉。
    段[A13C]为护羌校尉坐讨羌无功输作左校吏人守阙讼[A13C]以千数朝廷知[A13C]为郭闳所诬诏问其状[A13C]但谢罪不敢言枉京师称为长者。
    滕延为京兆尹有名理世称为长者。
    高顺为吕布将布後疏顺以魏续有内外之亲悉夺顺所将兵以与续及当攻战故令顺将续所领兵顺亦终无恨意。
    魏管宁北海朱虚人邻有牛暴宁田者牵牛著凉处自为饮食过於牛主牛主得牛大惭。若犯严刑。
    吴陆逊为大将军兵屯芜湖会稽太守淳于式表逊枉取民人愁扰所在逊後诣都言次称式嘉吏大帝曰：式白君而君荐之何也。逊对曰：式意欲养民是以白逊。若逊复毁式以乱圣听不可也。帝曰：此诚长者之事顾人不能为耳。
    锺离牧字子会稽山阴人汉鲁相意七世孙也。少居永兴躬自垦田种稻二十馀亩临熟县民有识认之牧曰：本以田荒故垦之耳遂以稻归焉县长闻之召民系狱欲绳以法牧为之请长曰：君慕承宫自行义事仆为民主当以法率下何得寝公宪而从君邪牧曰：此是郡界缘君意顾故来住今以少稻而杀此民何以复留遂出装还山阴长自往止之为释民系民惭惧率妻子舂所取稻得六十斛米送还牧牧闭门不受民输置道旁莫有取者牧由此发名。
    晋庾纯与荀贩俱为大将军所辟贩整丽车服纯率素而已贩以为愧恨後纯坐事免复为散骑常侍贩奏纯前坐不孝免黜不宜升进侍中甄德奏贩以私议贬夺公论诬罔朝廷贩坐免官贩既免黜纯更以此愧之亟往慰勉之时人称纯通恕。
    阮裕常以人不须广学正应以礼让为先故终日静默无所修综而物自宗焉在剡曾有好车借无不给有人葬母意欲借而不敢言後裕闻之乃叹曰：吾有车而使人不敢借何以车为遂命焚之位东阳太守邓攸既陷石勒长史张宾先荐之勒以礼焉勒每东西置攸车营中勒夜禁火犯之者死攸与胡邻毂胡夜失火烧车吏按问胡乃诬攸攸度不可与争遂对以弟妇对灯温酒为辞勒赦之既而胡人深感自缚诣勒以明攸而阴遗攸马驴诸胡莫不叹息宗敬之位右仆射。
    王延西河人也。家牛生一犊他人认之延牵而授与初无吝色其人後自知妄认送犊还延叩头谢罪延仍以与之不复取也。
    桑虞魏郡黎阳人有园在宅北数里瓜果初熟有人逾垣盗之虞以园援多棘刺恐逾者见人惊走而致伤损乃使奴为之开道及偷负瓜将出见道通利知虞使除之乃送所盗瓜叩头请罪虞乃欢然尽以瓜与之尝行寄宿逆旅同宿客失脯疑虞为盗虞默默无言便解衣偿之主人曰：此舍数失鱼肉鸡鸭多是狐偷去君何以疑人乃将脯主山冢间寻求果得之客求还衣虞投之不顾位宁朔将军。
    周访字士达汉末避地江南因家庐江寻阳乡人盗访牛於冢间杀之访得之密埋其肉不使人知庾亮为征西将军所乘马有的颅殷浩以为不利於主劝亮卖之亮曰：曷有己之不利而移之於人浩惭而退。
    邓骞字长真长沙人少有志气为乡里所重常推诚行已有节操忠信兼识量宏远善与人交久而益敬太尉庾亮称之以为长者官至大司农卒。
    郭文隐居馀杭大辟山采竹叶木实贸盐以自供人或酬下价者亦即与之後人识文不复贱酬食有馀辄恤穷匮人有致遗取其粗者示不逆而已有猛兽杀大鹿於侧文语人人取卖之分钱与文文曰：我。若须此自当卖之所以相语正以不须故也。闻者皆嗟叹之。
    范乔陈留县外黄人字伯孙高尚不仕邑人腊夕盗斫其树人有告者乔阳不闻邑人愧而归之乔往谕曰：卿节曰：取柴欲与父母相欢娱耳何以愧为其通物善导皆此类也。外黄令高愿叹曰：诸士大夫未有不及私者而范伯孙恂恂率道名讳未尝经於官曹士之贯异於今而见大道废而有仁义信矣。其行身不秽为人所叹服如此。
    孙晷吴国富春人时年饥贵人有生割其稻者晷见而避之须去而出既而自割送与之乡邻感愧莫复侵犯。
    郭翻字长翔少有志操辞州郡辟及贤良之举家於临川不交世事惟以渔钓射猎为娱居贫无业欲垦荒田先立表题经年无主然後乃作稻将熟有认之者悉推与之县令闻而诘之以稻还翻翻遂不受尝以车猎去家百馀里道中逢病人以送之徒步而归其渔猎所得或从买者便与之而不取直亦不告姓名由是士庶咸敬焉翻尝坠刀於水路人有为取者因与之路人不取固辞翻曰：尔向不取我，岂能得路人曰：我。若取此将为天地鬼神所责矣。翻知其终不受复沉刀於水路人怅焉乃复沉没取之翻，於是不逆其意乃以十倍刀价与之。
    朱冲字巨容南安人也。少有至行闲静寡欲好学而贫常以耕艺为事邻人失犊认冲犊以归後得犊於水上大惭以犊还冲冲竟不受有牛犯其禾稼冲屡持刍送牛而无恨色主愧之乃不复为暴位太子右庶子。
    宋谢弘微口不言人短长而兄曜好臧否人物曜每言论弘微常以他语乱之位侍中。
    谢方明性尤爱惜未尝有所是非为牧守承代前人不易其政必宜改者则以渐移使无迹可寻。
    郭原平有志行为乡里所推每出市卖物人问几钱裁言其半如此积时邑人皆共识悉辄加本价与之彼此相让欲买者稍稍减价要取微贱然後取直居宅下湿绕宅为沟以通於水宅上种小竹春月夜有盗其┺者原平偶起见之盗者奔走坠沟原平自以不能广施至使此人颠沛乃於所植竹处沟上立小桥令足通行。又采┺置篱外邻曲惭愧无复取者。又常於县南郭凤埭助人引船遇有相斗者为吏所录斗者逃散惟原平独住吏执以送县县令新到未相识悉将加严罚原平解衣就罪义无一言左右小大咸稽颡请救然後得免位会稽太守。
    沈道虔吴兴人居石山下有人窃其园菜者外还见之仍自逃隐待窃者去乃出人。又拔其屋後┺令人止之曰：惜此┺欲令成林更有佳者相与乃令人买大┺送与之盗者惭不敢受道虔使置其门内而还常以捃拾自资同捃者或争オ道虔谏之不止悉以其所得与之争者愧恧後每争辄云：勿令居士知吴国义兴人也。有义让之美人有窃其稻者乃引还为设酒食以米送之。
    刘凝之字安隐南郡枝江人常为封里所诬一年三输公调有认其所著屐笑曰：仆著已败令家中觅新者备之此人後於田中得所失屐乃送还不肯复取（凝之。《宋书》梁书皆有传）。
    南齐沈麟士吴兴武康人尝行路邻人认其所著屐麟士曰：是卿屐耶即跣而反邻人得屐送前者还之麟士曰：非卿屐耶笑而受之。
    韩系伯襄阳人也。襄阳土俗邻居种桑树於界上为志系伯以桑枝阴妨他地迁界上开数尺邻畔随复侵之系伯辄更改种久之邻人惭愧还所侵地躬往谢之。
    梁王志家世居建康禁中里马粪巷父僧虔以来门风多宽恕志尤厚所历职不以罪咎劾人门下客尝盗脱志车卖之志知而不问待之如初宾客游其门者专覆其过而称其善兄弟子侄皆笃实谦和时人号马粪诸王为长者位散骑常侍。
    裴子野迁廷尉正时三官通署狱牒子野尝不在同僚辄署其名奏有不允子野从坐免职或劝言诸有司可得无咎子野笑而答曰：虽惭柳季之道岂因讼以受服自此免黜久之终无恨意。
    明山宾性笃实家中常乏用货所乘牛既售钱乃谓买主曰：此牛经患漏蹄治差已久恐後脱发无容不语买主遽退取钱处士阮孝绪闻之叹曰：此言足使还淳反朴激薄停浇矣。位至侍中。
