<!-- { "loadSidebar": true } -->
    周召公为太保作旅獒（召公陈戒）旅獒（因獒而陈道义）惟克商遂通道于九夷八蛮（四夷慕化贡其方物九八言非一皆通道路无远不及）西旅底贡厥獒（西旅之长致贡其獒犬高四尺曰：獒以大为异）太保乃作旅獒用训于王（陈贡獒之义以训谏王）曰：呜呼明王慎德四夷咸宾（言明王慎德以怀远故四夷无不宾服）无有远迩毕献方物惟服食器用（天下万国无有远近尽贡其方土所生之物惟可以贡服食器用者言不为耳目华侈）王乃昭德之致于异姓之邦无替厥服（德之所致谓远夷之贡以分赐异姓诸侯使无废其职）分宝玉于伯叔之国时庸展亲（以宝玉分同姓之国是用诚信其亲亲之道）人不易物惟德其物（言物贵由人有德则物贵无德则物贱所贵在于德）德盛不狎侮（德盛必自敬何狎易侮慢之有）狎侮君子罔以尽人心（以虚受人则人尽其心矣。）狎侮小人罔以尽其力（以悦使民民忘其劳则力尽矣。）不役耳目百度惟贞（言不以声色自役则百度贞）玩人丧德玩物丧志（以人为戏弄则丧其德以器为戏弄则丧其志）志以道宁言以道接（在心为志发气为言皆以道为本故君子勤道）不作无益害有益功乃成不贵异物贱用物民乃足（游观为无益奇巧为异物言明王之道以德义为益器用为贵所以化俗生民）犬马非其土性不畜（非此土所生不畜以不习其用）珍禽奇兽不育于国（皆非所用有损害故）不宝远物则远人格（不侵夺其利则来服矣。）所宝惟贤则迩人安（宝贤任能则近人安近人安则远人至矣。）呜呼夙夜罔，或不勤（言当早起夜寐常勤于德）不矜细行终累大德（轻忽小物积害毁大故君子慎其徵）为山九仞功亏一篑（八尺曰：仞喻向成也。未成一篑是以圣人乾乾日昃慎终如始）允迪兹生民保厥居惟乃世王（言其能信蹈行此戒则生人安其居天子乃世世王天下武王虽圣犹设此诫况非圣人可以无戒乎！其不免于过则亦宜矣。）。
    召公既相雒宅作召诰曰：王先服殷御事比介于我有周御事（召公既述周公所言。又自陈己意以终其戒言当先服治殷家御事之臣使比近于我有周治事之臣必协和乃可一一）节性惟日其迈（和比殷周之臣时节其性令不失中则道化惟日其行）王敬作所不可不敬德（敬为所不可不敬之德则下敬承其命矣。）我不可不监于有夏亦不可不监于有殷（言王当视夏殷法其历年戒其不长）我不敢知曰：有夏服天命惟有历年（以能敬德故多历年数我不敢独知亦王所知）我不敢知曰：不其延惟不敬厥德乃早坠厥命（言桀不谋长久惟以不敬其德故乃早坠失其王命亦王所知）我不敢知曰：有殷受天命惟有历年（夏言服殷言受明受而服行之互相兼也。殷之贤王犹夏之贤王所以历年亦王所知）我不敢知曰：不其延惟不敬厥德乃早坠厥命（纣早坠其命犹桀不敬其德亦王所知）今王嗣受厥命我亦惟兹二国命嗣。若功（厥夏殷也。继受其王命亦惟当以此夏殷长短之命为监戒继顺其功德者而法则之）王乃初服呜呼。若生子罔不在厥初生自贻哲命（言王新即政始服行教化当如子之初生习于善则善矣。自贻智命无不在其初生为政之道亦犹是也。）今天其命哲命吉凶命历年（今天制此三命惟人所修修敬德则有智则常吉则历年惟不敬德则愚凶不常虽说天其实在人）知今我初服宅新邑肆惟王其疾敬德（天已知我王今初服政居新邑雒都故惟王其疾行敬德）王其德之用祈天永命（言王当其德之用求天长命以历年）其惟王勿以小民氵用非彝（勿用小民过用非常欲其重民秉常）亦敢殄戮用民（亦惟果敢绝刑戮之道用治民戒以慎罚）。若有功其惟王位在德元（顺行禹汤所有成功则其惟王居位在德之首）小民乃惟刑用于天下越王显（王在德元则小民乃惟用法于天下言法政于王亦有光明）上下勤恤其曰：我受天命丕。若有夏历年式勿替有殷历年（言当君臣勤忧敬德曰：我受天命大顺有夏之多历年勿用废有殷历年，庶几兼之）欲王以小民受天永命（我欲王用小民受天长命言长有民）拜手稽首曰：予小臣敢以王之雠民百君子（拜手首至手稽首首至地尽礼致敬以入其言言我小臣谦辞敢以王之匹民百君子治民者非一人言民在下自上匹之）越友民保受王威命明德（言与匹民百君子于友爱民者共安受王之威命明德奉行之）王末有成命王亦显（臣下受安王命则王终有天成命于王亦昭著）我非敢勤惟恭奉币用供王能祈天永命（言我非敢独勤而已惟恭敬奉其币帛用供待王能求天长命将以庆王多福必上下勤恤乃与小民受天永命）。
