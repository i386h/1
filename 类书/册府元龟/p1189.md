<!-- { "loadSidebar": true } -->
    二年三月张平叔为户部侍郎判度支上言度支所管榷盐旧法为弊年深臣今请官中自粜盐法可以富国强兵劝农积货疏其利害十八条诏下其奏令公卿议中书舍人韦处厚抗论不可以平叔条制不周经虑未尽以为利者反害以为简者至烦乃即其条目随以设难平叔一条云：应简得公私盐当日具都数申度支便任府县差人勾当出粜多少逐月申报粜价之内所得见钱去上都一千里者任市当土布绢处厚驳曰：窃以禹贡甸服五百里近者纳草远者纳米是量远近而制轻重也。今言千里外市绢则是千里内须送见钱兴元洋州并是八百里内骆谷道路险阻非常。若送见钱实为不可。又一条云：州县所要粜盐人委所在长吏於当州当县仓督录事佐吏以下本所繇中拣选不得差配百姓如有乡村去州县路远处即州县拣定所繇将盐就乡村粜易处厚驳曰：臣曾任刺史所繇入乡村是为政之大弊一吏到门百家纳货今陛下方以清静简易休息苍生宜去其冗负除其蟊贼今山剑州县境土至阔其令。若行烦扰至甚。又一条云：臣今欲献盐法归於简易但委州县则无不济伏缘所务至重须以庙堂宰臣充关内河东山剑等道盐铁使处厚驳曰：臣窃以度支使四方禀奉不殊宰相权柄已重不假台司台司者三公论道之地杂以鹾务实非所宜三十年来窦参程异皇甫并以钱居台铉非惟国体不可抑亦名利难兼所以参辈不受国诛必有天祸。又一条云：据每道每州粜盐不少今所在户口都不申明实数臣请令长吏有不亲公事信任所繇浮词云：当界无入粜盐交恐不济臣即请差清︹巡官往所诉州简责实户口数团保处厚驳曰：臣曾为外州刺史备谙此事自兵兴以来垂二十载百姓粗能支济免至流离者实赖所存浮户相倚两税得充纵遇水旱虫霜亦得相全相补。若搜索悉尽立至流亡宇文融当开元全盛之时搜丁出户犹以残人敛怨瘁国害身此策。若行则甚於彼臣前月二十四日思政殿面奉德音深┰疲人。且不配户圣虑周悉繇见事情臣等退而跃以为平坐致。若据此节即与配户无殊平叔所陈未副圣德。又一条云：诸州府县简得盐便於当处官仓收贮其京城两县简责得盐於度支两常平院贮当日各据数勒留依所定估出粜从敕下後诸巡院便计料般盐分付府县供粜常令所贮有剩不得令阙如有违阙知院官闻奏贬远恶处官典所繇节级重科决停解如府县不存公心课利减耗及所送官盐价匹段滥弱并送纳不时妄有申诉其京兆亦令司录及观察使停见任改散慢官其专判盐案及刺史请贬与上佐本州专判案官录事会军县令亦请远贬处厚驳曰：臣窃以古人云：人爱其狐裘反而负刍皮既不存毛将安傅皮喻百姓毛喻国家百姓不存国家不立今两税编户是国根本择忠信之长命慈惠之师推赤子之仁布恺悌之化犹惧不及而有伤痍今为盐铁不登便须贬黜虽龚黄召杜之政卓鲁蒲密之能无所施於圣代矣。其末条云：以设法之初沮议者众圣断先定则成绩可期令出之後辇毂之下尤要是防恐尔两军市人盐商大贾或行财货邀截喧诉临时必有此色奸人伏乞圣慈委两军中尉兼京令尹切加把捉如有此色捉获头首所在决杀连状聚众人各加脊杖二十处厚驳曰：臣窃以古人云：利不百不变法工不十不易器改更之事自古所难故云：谋不欲多决之欲独臣於平叔无亲故无雠嫌所陈者非挟情所议者归利害唯圣上独断推於至公然︹人之所不能事必不立禁人之所必犯法必不行臣尝为开州刺史当时被盐监吏人横搅官政亦欲盐归州县总领其权尝试研求事有不可盖以设法施行须顺风俗或东州便则西州害或南州易则北州难。且据山南一道明之兴元巡管不用见钱山谷贫人随土交易布帛既少食物随时市盐者或一斤麻或一两丝或蜡或漆或鱼或鸡巢细丛杂者皆因所便今逼之使出布帛则俗。且不堪其弊官中货之以易绢劳而无功伏惟圣明裁择时平叔倾巧有恩自谓言无不允及处厚驳奏帝称善令示平叔词屈其法遂罢。
    五月诏曰：兵革初宁方资榷闾阎重困可议蠲除如闻淄青郓三道往年粜盐价钱近收七十万贯供给资费优赡有馀自盐铁使管事已来军府顿绝其利遂使经行阵者有停粮之怨服垅亩者兴加税之嗟犯盐禁者困鞭挞之刑理生业者乏蚕将之具虽县官受利而郡府益空俾人获安宁我节用其盐铁先於淄青兖郓等道管内置小铺粜盐巡院纳榷起今年五月一日已後一切并停仍各委本道纳较比年节度使自收管充军府逐急用度及均减管内贫下百姓两税钱数至年终各具粜盐数所得钱并均减两税闻奏是时王承元为平卢军节度均输盐法未尝行於两河承元悉归之有司。
    ●卷四百九十四
    ○邦计部　山泽
    唐文宗太和二年三月丁巳朔度支奏京兆府奉先县卤池侧近陂泊池井应有水柏柴烧作灰煎盐等臣勘案先据两池榷盐使申长庆三年二月十五日於奉先县界捉获水柏柴灰四十石六斗二升数内取一石煎得盐一十二斤一两使司恐是盗刮<卤兼>土妄称是水柏柴灰重收采水柏柴三十斤烧得灰二斗二升煎得盐二斤一十二两缘从前未有明敕禁断所以百姓故有抵犯伏以柏柴灰比曾煎试据所获灰准旧试例约得盐一斗八升比类<卤兼>土煎盐所收盐分数较多其<卤兼>土亦有敕条禁止其水柏柴灰乱法甚於<卤兼>土不可因循臣今商量从今已後捉获盗采水柏柴灰重一十二斤即计盐一斤犯灰一斗即计盐一斤四两并准两池例八斤计折同犯刮<卤兼>土煎盐敕条节级科罚所冀盐法齐一榷课免亏从之。
    三年四月敕安邑解县两池榷课以实钱一百万贯为定额。
    五年六月盐铁使王涯奏当使应管诸州府坑冶伏准建中元年九月七日敕山泽之利今归於管坑冶所出并委盐铁使勾当者今兖郓淄青曹濮等三道并齐州界已收管开冶及访闻本道私自占采坑冶等臣伏以山川产物泉货济时苟有利宜不忘经度兖海等道铜铁甚多或开采未成州府私占物无自效须俟变兴国有常征宜归董属前件坑冶昨使简量审见滋饶已令开发其三道观察使相承收采将备军须久以为利恐违常典伏请勒还当使准例税纳。又以兴功动作法贵均劳坑冶州府人难并役其应采炼人户伏请准元敕免杂差遣冀其便安伏乞天恩允臣所请臣即於当使差请强官与兖海等道勘会已开者便令交领未开者别具条疏从之（唐自兵兴已来始追用汉氏衰耗之政算山泽之利征赋於人非哲王致理之令典也。盖其初以经费殚弊薄其取而约其法故国用旁滋而人不告困故大历中刘宴之法於中道後代推其能其後奸邪之臣务为多门之用使局额月蠲门类滋侈收天下之徒为彰占避徭之户，於是农亩益去人趋其末以为活狡吏黠胥因缘侵恣公利遗散物货败滥乃变增榷酤之法苟助应尝之数域内因以困削《管子》曰：天下不患无财患无人以分之执事者诚宜步条其源俾渐归於本以阜厚齐人农桑之业今则异焉贪丰利剧柄置势迎旨者，於是招权怙宠者，於是通邪门致显爵者，於是望天下稍复理平之盛焉可得也。涯之此奏识者鄙之）。
    九年九月盐铁转运使王涯奏请变江淮岭南茶法并请加税以赡邦计（史臣曰：自兵兴以来山泽淮湖榷之利无遗逸矣。利益归於上民益窘於下涯尚欲希恩加税重用其法以穷其人然而窜身於奸邪之间与其谋而危其国，岂非鬼瞰神夺驾斯祸以徵之）。
    十二月诸道盐铁转运榷茶等使左仆射令狐楚奏新置榷茶使额伏以江淮间数年以来水旱疾疫伤颇甚愁叹未平今夏及秋稍较丰稔方须惠┰各使安存昨者忽奏榷茶实为蠹政盖是王涯破灭将至怨怒合归，岂有令百姓移茶树就官场中栽摘茶叶於官场中造有同儿戏不近人情方有恩权无敢沮议朝班相顾而失色道路仄目而吞声今宗社降灵奸凶尽戮圣明垂黎庶合安微臣伏蒙天恩兼授使务官衔之内犹带此名俯仰。若惊夙宵知愧伏乞特回圣听下鉴愚诚速委宰臣除此使额缘军国之用或阙山泽之利有遗许臣条疏续具闻奏采造欲及妨废为虞前月二十一日内殿奏封之次郑覃与臣同陈论讫伏望圣慈早赐处分一依旧法不用新条唯纳榷之时须节级加价商人转卖必较稍贵即是钱出万国利归有司既无害茶商。又不扰茶户上以彰陛下爱人之德下以竭微臣忧国之心远近传闻必当感悦诏可之。
    开成元年五月诏以盐铁诸道应管银山二十五所悉归州县其盐铁使所补人吏并停罢仍归州县色役。
    六月盐州奏请移置榷院於宥州。
    二年三月乙酉盐铁使奏得苏州刺史卢商状分盐场三所隶属本州元粜盐七万石加至十三万石倍收额直送价钱。
    五月以苏州刺史卢商为润州刺史摄御史大夫充浙江西道都团练观察等使商在苏州变盐法获利倍多时宰臣为盐铁使以课绩上闻故有是命。
    九月浙江观察使卢商奏常州自开成元年七月二十六日敕以茶务委州县至年终所收以溢额五千六百六十九贯比类盐铁场院正额元数加数倍已上伏请增加正额诏户部盐铁商量并请依州司所奏从之。
    三年三月以浙西监军判官王士玫充湖州造茶使时湖州刺史裴充卒官吏不谨进献新茶不及常年故特置使以专其事宰臣上言造茶乃州县之常务。若别立使额即人户不属州县差役偏并谏官上疏切为不可诏罢之。
    六月度支奏请废晋州平阳院停官吏工匠四百馀户并所管山两所并归州县从之。
    四年二月丁巳安南都护马植奏管内六州界海北废珠池今有珠生。
    是月宣州观察使崔郸奏茶法非便於人请两税钱上随贯纽率诏曰：榷茶本率商旅纽贯涉於加税东省曾有驳正盐铁。又经奏论法贵大同事难独改。
    武宗以开成五年正月四日即位十月诏复茶税盐铁司奏曰：伏以江南百姓营生多以种茶为业官司量事设法惟税卖茶商人但於店铺交关自得公私通济今则事须私卖苟务隐欺皆是主人互郎中里诱引。又被贩茶奸党分外勾牵所繇因此为奸利皆追收搅扰一人犯罪数户破残必在屏除使安法理其园户私卖茶犯十斤至一百斤徵钱一百文决脊杖二十至三百斤决脊杖二十钱亦如上累犯累科三犯已後委本州上历收管重加徭役以戒乡闾此则法不虚施人安本业既惧当辜之苦自无犯法之心条令既行公私皆泰。若州县不加把捉纵令私卖园茶其有被人告论则。又砍园失业当司察访别具奏闻请准放私盐例处分。又云：伏以兴贩私茶群党颇众场铺人吏皆与通连旧法虽严终难行使须别置法以革奸徒轻重既有等差节级易为遵守今既特许陈首所在招收敕令己行皇恩普洽宜从变法使各自新。若。又抵违须重科断自今後应轻行贩私茶无得杖伴侣者从十斤至一百斤决脊杖十五其茶并随身物并没纳给纠告及捕捉所繇其囚牒送本州县置历收管使别营生再犯不问多少准法处分三百斤已上即是恣行凶狡不惧败亡诱扇愚人悉皆屏绝并准法处分其所没纳亦如上例从之。
