<!-- { "loadSidebar": true } -->
二年二月己巳朔有事於南郊礼毕还御五凤楼宣制曰：体元立极树司牧者大君创业开基定祸乱者真主是以肇分正气断足而定四维眇觌玄风抗龙首而朝万国兆人归往率土骏奔同兴牧野之师共赴涂山之会恭行吊伐广示驱除才应顺於人心俄恢张於戎略未逾半岁悉集大功剪穷后於夏郊擒渐台於新室配天纂祀冤耻咸申向阙来庭华夷率服再移星律得事郊获申报本之义已展告处之礼顾惟寡薄愧畏尤深久属伪室凶狂彝伦失序照临之内愁疾略同爰当改物之辰乃布维新之庆与人更始以答天休可大赦天下应同光二年二月一日昧爽已前大辟罪已下所犯罪无轻重已发觉未发觉已结正未结正见禁囚徒常赦所不原者咸赦除之十恶五逆屠牛铸钱故意杀人合造毒药持杖行劫官典犯赃不在此限赏不失劳百王令典人惟求旧有国通规当宜广示优恩务酬嘉绩应自来立功将校兵士等皆久经戎阵备睹辛勤并宜各转官资仍加赏给应伪朝流人并左降官未经量移者即与量移已量移者即与复资尚虑道路遐遥未尽知悉中书门下再举敕文应内外文武常参官节度观察防御刺史主军都指挥使等夙夜在公冰泉斯戒既著显亲之道宜嘉事主之诚父母亡殁并与追赠追封在者各与加爵增封四品已上扈从翊卫整肃威仪展我国容俾成大礼应南郊掌仪仗随驾官员各有劳奖其扈驾楼下立仗将士及河南将校兵士等亦各赐等第优赏卷惟尽瘁言念输忠率玉帛以来庭赞郊庙而贰事既崇丕烈特显殊恩凡关竭力之元勋宜举报功之茂典应藩镇使臣各赐一子出身仍加功臣名号诸道留後刺史官高者加爵阶一级官卑者加官一资宗子维城本支百代礼既行於配祖情敢怠於睦亲应本朝皇亲近属因缘伪梁窜遁遐远并仰所在搜访如非谬妄即与奏闻到京委宗正寺简勘不虚并与量才叙录网罗之中无由自奋蜂虿之内竟至无辜既沦没於滥刑宜申明於真节凡本朝内外臣僚枉被朱温杀害者并仰所司具衔申奏特与追赠仍搜访子孙量加叙录事主之道以立节为先致理之方以赏善为本其怀才抱器不事伪朝众所闻知显有节行仰所在长吏将所著状具姓名闻奏当别甄奖兼授官秩皇王御宇礼三恪而为宾士庶敦风赖五常而济世当宜封崇後嗣钦。若前修应前代二王三恪及文宣王之後并可各令继袭仍加恩命所有祖宗庙宇亦宜各与增修其随处合得俸户并子孙户下差税征徭仍委中书门下较本朝格律施行尧鼓明悬贵闻进谏舜旌旁建比为来贤是宜广纳话言庶箴阙政洎伪梁人滋浇薄朝掩忠良蔑闻投水之规莫识从绳之路此後应内省文武常参官并前资草泽之士有谋分利害事既机宜并许上表敷陈朕当选长旌录如有性多毁誉私贮爱憎承宽偶恃於得言纵志惟专於罔善朕亦潜令伺察亲要审详狡蠹有彰罪刑无舍钱者古之泉布盖取其流行天下布散人间无积滞则交易通多贮藏则士农困故西汉兴改币之制立告缗之条所以权畜贾而防大奸也。宜令所司散下州府常须检校不得令富室分外贮见钱。又工人销铸而为铜器兼氵公边州镇设法钤辖勿令商人搬载出境被服锦绣贵贱有伦裁制衣装短长有度苟无彝则必害女工近年已来妇女服饰异常宽博倍费缣帛有力之家不计卑贱悉衣锦绣念蚕织之匪易顾法制之不行须示条流冀渐遵守委所司散下文榜晓谕御史台及诸道观察纠举违敕水旱之乡而饥寒宜恤兵戈之地劳弊堪伤邺城及河东久兴师旅颇困生灵其近里州县。又辇运徭役无时暂息应北京以北诸州界及至新州幽州镇定管界契丹侵掠井邑凋残兼辽州沁州南界及安义北界泽州诸县河阳向下至郓濮齐棣已来边河州县数年兵革至甚凋残自此并宜倍加抚安召令复业应人户所输租税特与蠲减已从别敕处分兼诸道州县有经霜水旱之灾所损田苗纳税不迨悬欠处仰子细简详如不虚妄特与蠲放顷以未殄寇雠常劳战伐况於边鄙足见凋伤既岁月滋深在逋逃而可念或主持钱管系牛羊既已罄空须忧徵督将叶来苏之咏宜施在宥之恩应近边界州县人户有旧主持官钱斛斗牛羊诸杂课利送纳不迨者并令蠲放自兵屯郊境事迫机宜互有侵渔交相虏掠既变良而为贼实威胁以势驱人或衔冤朕宁无虑可各下诸处有百姓负女俘虏他处为婢妾者愿归即并不得占留一任骨肉识认其丈夫曾被刺面者仰勘所在村保如委不系食粮人数便勒本州府各与凭据放逐营生乡村籴货斗斛及卖薪炭等物多被牙人於城外接贱籴买到房店增价邀求遂使贫困之家尝买贵物秤量之际。又罔平人宜令府县及御史台於诸门严切条流不得更相违犯应天下见使斗斛并是伪朝所定宜令所司别造新朝斗秤颁下诸道其见使者纳官毁废三馆兰台藏书之府动盈万卷许列九流，爰自乱离悉多遗逸须行搜访以备讨寻应天下有人能以经史及百家之言进纳者所司立等第酬奖丧葬之典合式具言使贫者足以备其仪富者不得逾其制顷自淳风渐散薄俗相承不守等威竞为僭侈生则不能尽其养没则广费饰其终自今後仰所司举名条制勿令逾越。若故违犯严加责罚历代以来除桑田正税外只有茶盐铜铁出山泽之利有商税之名其馀诸司并无税额伪朝已来通言杂税有形之类无税不加为弊颇深兴怨无已今则军须尚重国力未充犹。且权宜未能全去。且检天下桑田正税除三司上供既能无漏则四方杂税必可尽除仰所司速简勘天下州府户口正额垦田实数待凭条理以息繁苛国以人为本人困则国何所依人以食为天食艰则人何以济闻伪朝已来恣为掊敛至於杂色斛斗柴草受纳仓场邀颉人户分外诛求纳一斗则二斗未充纳一束则三束不了互相蒙蔽上下均分疲毙生灵莫斯为甚自今後仰长吏选清强官吏充主纳仍须严立条制以防奸欺兼具逐色所纳加耗申奏当官者宜守於朝章力田者宜遵於王制苟容侥亻幸必乱规绳访闻富户田畴多投权势影占州县不敢科役贫下者更代征徭转致凋残最为蠹弊将安疲瘵须择循良应伪庭内班朝僚及诸色主掌职员等遭无辜杀害者并许昭雪归葬共理者太守之官亲人者县宰之任戈稍弭政术为先刺史县令有劝课农桑招复户甲增加税额捡勘不虚委本道观察使条件奏闻当加进陟如贪堕不理害及於人者速便停替务於葺养称朕意焉况亲人之官无先於令录致理之道必择於才能苟选任不自於朝廷则恩泽全归於侯伯今日诸道奏请授官人数转多阙员全占交隳体例须正条纲委中书门下举旧例条理闻奏刺史总一州之政县令专百里之权至于纠督之司并谓亲人之任伪朝取士多不择才盖自藩方奏论及因权势属公行贿赂蔑顾典章到官唯务於追求在任莫思於葺理或聚蓄更希後任或掊敛以报前恩上下相蒙远迩为害生灵困毙职此之繇自此牧守令录之官委中书门下精加选择至于三铨注拟亦在审详吏能如贪猥有闻不得更授令录及到官後委本道观察使切加钤辖仍勒本州判官专为访察如掩赃罪不具闻奏岂唯独罪本官兼亦累及长吏至於义夫节妇孝子顺孙并合搜扬以行旌表德音之所未至赦文之所不该凡百有司各宜申举於戏圆盖方舆布阴阳而贸万物贤臣圣主守纪纲而驭四方所宝者黎元所重者神器久落奸凶之手每伤忠义之心朕以训练五兵忧勤三纪收复而亲经百战辑宁而敢忽万机得不居安虑危慎终如始内则委枢衡於元辅庶显弥纶外则分符印於列侯务观制缉股肱惟肃宗社是依朕有过而须言臣有善而无掩使百姓时序万国咸宁共全可大之功式表中兴之道。
四年正月壬戌制曰：盖闻兵者凶器战者危事故圣王不得已而任之是以大兵之後必有凶年朕自收复汴州戡定蜀郡虽当时秋毫无犯而已前乃十载劳师每岁伤夷宁无灾殃言功於已曾莫继於百王语德於人况未洽於兆庶遂至去岁水潦为灾自京以东幅员千里田畴悉多荒废人户未免流亡赋租既输纳不充军食。又转运未及物价腾踊人心煎熬既视人以如伤每敬天而忘戒朕近欲亲幸梁宋遍恤生灵。又恐大驾省方百司云：从道途宁免劳扰州县复备供承转虑凋残莫知攸济朕自今月三日已後避正殿减常膳彻乐省费以答天谴应同光三年经水灾处有不迨及逃移人户差科夏秋两税及诸折配色委长吏切加点捡并与放免仍一年内不得杂差遣见在者加意抚恤流徙者设法招携其田宅无信有力人户占射及邻近毁拆务令归复以惠伤残。且念给养兵戎抚绥疲瘵冀连营而粗济思比屋以安危困生灵倍怀忧切近者爰颁御札务切济时有所便宜朕无不听近岁赋税尚恐悬阙远年逋欠，岂可督征不惟虚系於簿书兼亦转困于生聚致其流散职此之繇应壬午年已前百姓所欠秋夏残税及诸色课利钱物先有敕文悉已放免近闻，或不遵守依前却有徵收仰下租庸司及诸道州府切准前敕处分如或更有违越任百姓诣阙论诉当议勘穷以定赃罪其同光元年当战伐之後是平荡之初人户流离多未复业困於租赋须议矜蠲其诸色残欠差税及不迨系官课利并与放免分明晓告各遣闻知。又辇毂之中郊甸之内时物踊贵人户饥穷访闻自陕以西遐及凤积年时熟百冀价和纵未能别备於贡输亦宜广通於粜籴近闻辄有税率已曾降敕指挥尚虑关镇阻滞行人增长物价仰所在长吏切加捡勘以济往来推救灾┰患之心明奉国忧人之道。又京圻之内自全义制置已数十年每闻开垦荒芜劝课稼穑曾无歉岁甚有馀粮公私贮蓄极多收藏未出籴欲俟厚价颇失众情宜令中书门下条流应在京及诸县有停贮斛斗并宜减价出籴以济公私如不遵行即仰闻奏别具捡括仍委河南府切详敕命处分伐罪吊人既叶前王之令推恩布泽敢忘当代之忧应三川管内王衍父子伪署将相文武官及诸色职吏等除罪名显著已从刑宪外胁从者固是无辜同恶者亦以归命一切释放更不勘寻仍不得将今日已前事干有告论贵宣旷荡之泽以安反侧之心我国家奄有四海垂三百年西之日入罔不来宾凡有遐方皆我赤子久陷僭伪宁无悯嗟应三蜀管内百姓除秋夏两税及三司旧额钱物斛斗并继岌崇韬申奏减落徵收外所有无名配率急徵横敛毒害生灵者更委本道新除节度使到後於馆内一一捡勘细具闻奏当与放免俾惠伤残应在京及天下州府凡有系囚除十恶五逆官典犯赃屠牛铸钱光火劫舍持刃杀人准律常赦不原外合抵极刑者递减一等并贷馀生其次罪等悉与减降疏理释放不得久有禁系自同光元年後或有犯罪流人情非巨蠹者并许归还应行营及在京诸军皆役管健偶因过犯便至奔逃怀忧惧以离家忍饥寒而在外事非在已情亦可矜委所在如有此色人切加招抚或要却归都幕或愿逐便营生尽舍愆尤悉皆听许春以生而秋以杀天之道也。德以教而刑以威君之政也。朕惟寡薄敢忘忧勤唯将德惠以临人庶免灾害之及物既垂天戒未致时雍爰施布泽之文是表责躬之道中外臣庶遐迩生灵宜体朕怀罔有不敬（是时天下州府相继奏户籍流亡及举家冻殍者数千帝忧恐减膳彻乐故降此德音蠲除杂赋人已流堇无所及也。）。
