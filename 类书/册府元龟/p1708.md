<!-- { "loadSidebar": true } -->
    第五申为资州刺史元和十四年坐赃贬连州司马崔励为邛州刺史元和十四年坐赃决杖流州。
    宋君平为涪州刺史元和十五年坐赃削官一任。
    杨朗为郑州刺史元和十五年坐赃削官一任徵十斤铜。
    唐庆前为寿州刺史长庆四年刺史杨归厚告论庆违赦敕科配百姓税钱及破用官库钱物等事庆犯正入己赃四千七百馀贯敕唐庆入己赃仅五千贯据罪定刑实难全宥但以惟新之日政务从宽要示含容俾从流窜宜除名长流崖州。
    李彤自邓州刺史入为司农少卿长庆四年贬吉州司马员外同正彤前在邓州坐赃钱百馀万仍自刻石纪功号为善政碑观察使柳公绰以事闻故有是命。
    元稹以穆宗长庆中为浙东观察使既放意娱游稍不修边幅以黩货闻於时。
    梁张思慎为蔡州刺史以贪货大失民情。
    後唐李存儒为卫州刺史为梁将段凝所陷存儒控御无术诛敛州民防城之卒皆徵月课纵其归去段凝知其。若此夜渡舟师诘旦登城存儒不之觉。
    李邺为亳州刺史明宗天成二年诏配崖州长流百姓所在赐自尽邺为政贪有奴为人转金冀回公道奴匿其金邺知遂杀之其家人上论诉其私事遂伏法。
    成景宏为曹州刺史受仓吏百缗天成三年七月敕成景宏位列百城秩膺八命在旌旃而甚至於委任以非轻所宜均我诏条副余优寄而乃罔遵寻宪辄恣贪求差廪吏以非公取货财而润己才行鞫勘果伏罪尤宜行窜逐之文以示澄清之道可贬绥州司户参军续敕长流宥州。
    韩知章为汉州刺史天成四年以在任日恣诛求达於圣聪勒归私第。
    卢质为沧州节度使长兴四年奏荐沧景观察判官靳诩雪得冤狱乞行恩奖诩父名儒沧州市井之富民也。家财钜万前後镇帅无不受其赂者先是应圣节靳儒来朝帝见之於後楼下儒因言其子诩为本道观察判官月限已满乞量留一年帝即从之。又荐押牙郝寓帝曰：寓乃何人朝廷事有大臣朕不自由尔无宜多言也。诩商贩之子不数年至本州从事质书生备位廉察而受赂荐许人士鬼之。
    晋李彦为坊州刺史高祖天福五年十二月犯枉法赃特敕免官彦久临翟道苛暴不法结怨所部宜君县民唐与李妇争田彦纳贿数十万曲断其事故李妇诣御史府上诉按诘伏罪法寺详断以上奏敕曰：李彦顷委分符不能求瘼既受赃而枉法合准律以定刑特与含弘聊示惩戒宜夺一任官送虢州收管。
    周安审信历许兖二镇所至以聚敛为务民甚苦之叶仁鲁为莱州刺史贪暴特甚吏民不胜其苦受代日遁离本州及为部民所讼下狱鞫之仁鲁伏罪赃狼藉。
    赵凤为单州刺史以进奉南郊为名率敛部民财货为人所讼。
    张顺为楚州刺史显德五年十二月己丑赐死於都城外顺发身戎伍累迁虎捷厢主历登汝楚三州防御使在楚州日尝隐落下碇税钱五十馀万官库丝绵二千馀两及纵其部下侵民民甚苦之为转运判官冯瓒所奏下御史府讯之得实故於法焉。
    ●卷七百一
    ○令长部　总序
    古者列爵惟五分土惟三文轨所通诸侯而已县道之制盖未闻焉周初小司徒之职都鄙之制四甸为县方一十里。《周书》千里百县其名虽肇其地尚小东周之末诸侯强大封内之县制始盛矣。掌其政者鲁谓之宰仲尼为中都宰是也。齐谓之大夫齐威封即墨大夫烹阿大夫是也。楚谓之尹沈尹戍为方城之外县尹是也。亦谓之公叶公诸梁是也。秦氏罢侯置守以郡统县其制万户已上置令秩千石至六百石减万户置长秩五百石至三百石所职治民显善劝义禁奸罚恶理讼平赋恤民时务秋冬集课上计於所属郡国其列侯所食者为国国置相所掌如令长皇太后皇后公主所食曰：邑有蛮夷曰：道皆置令长汉因之秩六百石以上皆铜印墨绶三百石铜印黄绶成帝绥和初。又诏长相皆墨绶哀帝建平中复黄绶後汉自千石令至四百石长皆墨绶哀帝三采青赤绀淳青质长丈六尺八十首其属官丞一人署文书典知仓狱大县尉二人小县一人主盗贼各置诸曹掾有廷掾劝农掾制度掾之类其馀大约如郡员丞尉秩四百石至二百石名为长吏计食佐史百石以下名为小吏统内五家为伍十家为什百家为里里有魁以相简察十里为亭亭置长以禁盗贼十亭为乡乡置有秩三老啬夫凡五千户置有秩秩百石小者置啬夫皆主知民善恶为役先後知民贫富为赋多少三老掌教化凡孝子顺孙贞女义妇让财救患及学士为民法式者皆表其门以兴善行游徼掌徼循禁司奸盗。又有乡佐主收赋税丞尉而下并两汉之通制也。後汉以雒邑京邑所治属官差多故丞有三人焉魏循汉制千户以上及州治下皆置令减此置长并铜印墨绶朝服进贤一梁冠雒阳置六部尉大县二尉次县一尉小县一尉。又有主簿录事史主记室史门下书佐游徼议生循行功曹史小史廷掾功曹史小史书佐法门曹金仓赋曹掾兵曹史吏曹史狱小吏狱门亭长都亭贼捕掾等户不满三百以下职吏十八人散吏四人三百以上职吏二十八人散吏六人五百以上职吏四十人散吏八人千以上职吏五十三人散吏一十二人千五百以上职吏六十八人散吏一十八人三千以上职吏八十八人散吏二十六人邺及长安置吏得同三千户之制。又县户百五已上置乡三千已上置二乡五千已上置三乡万已上置四乡乡置啬夫一人千户已上置治书史一人千户以上置史佐各一人正一人千五百已上置史一人佐二人。又统内百户置里吏一人千户以上置较官掾一人。又皆置方略吏四人宋齐已後多如晋制县令秩千石者铜印环剑墨绶朝服进贤冠两梁馀并一梁亦有带杂号将军而为之者亦有以台省而带之者後魏县置三令长为封国者置相雒阳令其品从五上县令相其品六中县令相其品七下县令相其品七下孝文初制县令能静一县劫盗者兼治二县即食其禄能静二县者兼治三县三年迁为郡守太和中复次职令其禄甚厚京官清贫者或带县令以优之其後用人益杂但选勤旧令史为之而绅耻居焉北齐制县自上上至下下凡九等之差上上上中县其品并从五邺临漳成安三县同之上下县其品六中上中中中下其品从六下上县其品七下中下下县其品从七然用人尚滥武成帝搜扬世胄子弟总召集神武门宣旨慰谕而授之自是始用士人凡上县有丞尉先迎功曹先迎主簿功曹主簿录事及两曹户曹金曹租曹兵曹等掾市长等员合五十四人上中上下县迎减五人中上县减六人中中县减五人中下至下下县迎减一人各置白直以供役邺临漳成安三县其员差多邺。又领右部西部三尉凡一百三十五里临漳。又领左部东部二尉凡一百一十四里成安。又领後部北部二尉凡七十四里里各置正後周长安万年县令正五命七千户以上令亦同之四千户以上县令正四命二千户以上令四命五百户以上令正三命户百以下令三命随增大兴长安东雒阳四县令为正五品诸县以剧冲要为等级属官改尉为正唐制有赤县畿县望县县上县中县中下县下县之差赤令其品正五畿令其品正六上县令其品从六望同之中县令其品正七下县令其品从七其後。又有次赤次畿之名後魏已後冠服并随其品焉亦有假台省官以荣之者属官置录事司功司仓司兵司法司士略如周制丞为副贰如州上佐主簿捡辖如州录事参军尉分治诸曹如州判司统内百户为里里置正五里为乡置耆老亦曰：父老五代因之夫一同之地有社稷焉有吏民焉可以事神可以为政有督责之令有刑罚之威劝课以率下贡赋以奉上盖生民舒惨之所属国家休戚之所同至于丞尉而下皆亦攸助其治居其任者可不重乎！今故铨次其善恶之迹以为後世之戒焉凡二十一门。
    ○令长部　选任
    令长参五等之列布一同之政苟非选任曷补风化所以蕴才而有声因笃行而辟召。若非务其蛊守以廉勤恕察民情精深理道则曷能与於此哉！故曰：正理之本必在于亲人亲人之官莫切于令长斯之谓矣。
    汉严延年任侍御史坐法致死亡命会赦出丞相御史府徵书同日到延年以御史书先至诣御史府复为掾宣帝识之（识其前劾霍光擅废立）拜为平陵令。
    尹赏为粟邑令左冯翊薛宣奏赏能治剧徙为频阳令後以御史举为郑令成帝永始元年延间长安中奸猾浸多闾里少年群辈杀吏受赇报仇（或有自怨于吏或受人贿赂为仇雠也。）相与探丸弹（为弹丸作赤黑白三色而共探取之也。）得赤丸者斫武吏得黑者斫文吏白者主治丧（其党与有为吏及他人所杀者则主其丧事也。中薄暮尘起剽劫行者死伤横道χ鼓不绝（χ击鼓椎也。）赏以三辅高第选守长安令得一切便宜从事。
    後汉吴以光禄四行迁胶东侯相（汉官仪曰：四行敦厚质朴逊让节俭）。
    韩韶辟司徒府时太山贼公孙举伪号历年守令不能破散多为坐法尚书选三府掾能理剧者乃以韶为嬴长贼闻其贤相戒不入嬴境。
    魏何夔为太祖司空掾属时东南多变太祖以东郡为ガ令夔为城父令诸县皆用名士以镇抚之其後吏民稍定。
    郑挥字文公避难淮南太祖闻其笃行召为邵陵令蜀邓芝字伯苗先主定益州为郫邸阁督先主出至郫与语大奇之擢为郫令。
    南齐沈宪为左军司马太祖以山阴户众难治欲分为两县武帝启曰：县，岂不可治但用不得其人耳乃以宪带山阴令治声大著孔稚请假东归谓人曰：沈令料事特有天才。
    傅琰初为山阴令有能名及为江夏王录事参军太祖辅政以山阴狱讼烦积复以琰为山阴令。
    陈沈君高为廷尉卿宣帝太建元年东境大水百姓饥敝乃以君高为贞威将军吴令。
    萧沈为中庶子以疾去官明年京师多盗乃复起为贞威将军建康令。
    褚为中书侍郎太建中山阴县多豪猾前後令皆以赃免宣帝患之谓中书舍人蔡景历曰：稽阴大邑久无其宰卿文士之内试思其人景历进曰：褚廉俭有用未审堪其选不帝曰：甚善卿言与朕意同乃除戎昭将军山阴令。
    北齐路去病为殿中侍御史以正直知名时敕用土人为县宰以去病为定州饶阳令。
    後周辛昂为龙州长史领龙安郡时事成都一方之会风俗舛杂尉迟迥平蜀以昂达於从政表昂行成都令。
    唐权怀恩高宗时为尚乘奉御有奉乘安毕罗善于调马帝颇狎之怀恩因奏事遇毕罗在帝左右言戏无礼怀恩既退执而杖之帝知而嗟赏谓侍臣曰：怀恩乃能不避强御真良吏也。即日擢为万年县令。
    窦申德宗时为司勋员外郎贞元二年正月诏曰：政理之本必在於亲人亲人之官莫切于长令台郎御史选重当时得以分朕之忧司勋员外郎窦申等十人咸以器能精深理道辍於周行往氵位通邑申可长安县令郑瑜检校吏部员外郎兼奉先县令常武检校礼部员外郎兼昭应县令贾全咸阳县令兼监察御史。
