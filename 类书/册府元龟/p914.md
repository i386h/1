<!-- { "loadSidebar": true } -->
    章昭达吴兴武康人也。高祖讨王僧辩令世祖还长城僧辩既诛杜龛遣其将杜泰来攻长城世祖拒之命昭达纟总知城内兵事及泰退走因从世祖东进军吴兴以讨龛龛平。又从世祖东讨张彪於会稽克之累功除明威将军定州刺史天嘉元年追褒长城之功封欣乐县侯邑一千户寻随侯安都等讨平王琳昭达册勋第一二年除使持节散骑常侍都督郢巴武沅四州诸军事智武将军郢州刺史增邑并前五百户寻进号平西将军。又诏征周迪於临川败走之徵为军将军给鼓吹一部改封邵武县侯增邑并前二千户四年陈宝应周迪复共寇临川。又以昭达为都督讨迪至东兴岭而迪退。又讨禽宝应遂克定闽中以功授前将军开府仪同三司少帝即位迁侍中征南将军改封邵陵郡公华皎之反也。昭达。又平之进号征南将军增邑并前二千五百户及欧阳纥据有岭南诏昭达都督众军讨平之以功进车骑大将军迁司空孝宣大建三年薨赠大将军增邑五百户给班剑二十人四年配享世祖庙庭。
    胡[A13C]梁敬帝太平元年为仁威将军兼丹阳尹高祖受禅兼左卫将军永定三年随侯安都征王琳於宫亭破贼帅常众爱世祖嗣位除散骑常侍吴兴太守其年六月卒赠侍中中护军配享高祖庙庭徐度梁元帝时为宁朔将军合州刺史侯景之乱每战有功加通直散骑常侍封广德县侯邑五百户迁散骑常侍高祖镇朱方除信武将军兰陵太守高祖平王僧辩度与侯安都为水军敬帝绍泰元年高祖东讨杜龛奉敬帝幸京口以度领宿卫并知留府事徐嗣徽等引齐寇济江度随众军破之於郊坛以功除信威将军郢州刺史兼领吴兴太守寻迁镇右将军徐州缘江诸军事镇北将军南徐州刺史给鼓吹一部世祖天嘉元年增邑千户以平王琳功改封湘东郡公邑四千户。
    徐敬成者度之子也。世祖天嘉中为湘东郡公随章昭达征陈宝应晋安平除贞威将军豫章太守敬帝时累迁贞威将军吴兴太守随都督吴明彻北讨以功加通直散骑常侍云   旗将军增邑五百户。又进号壮武将军安州刺史卒赠散骑常侍。
    杜棱梁元帝时为仁威将军高祖东征杜龛留棱居守绥抚士卒未尝解甲带贼平以功除通直散骑常侍右卫将军丹阳尹世祖即位以预建立之功改封永城县侯增邑五百户。
    徐世谱梁元帝时为散骑常侍领水军从司徒陆法和讨侯景大败景军以功除使持节信武将军信州刺史封鱼复县侯邑五百户仍随王僧辩东下恒为军锋。又破景将侯子鉴於湖熟侯景平後以功除衡州刺史增邑并前一千户高祖永定二年迁护军将军世祖嗣位加特进号右将军天嘉元年增邑百户周敷梁元帝时为武候将军周祖受禅王琳据有上流熊昙朗杀周文育据豫章敷与周迪黄法等进兵围昙朗屠之王琳平授散骑常侍平西将军豫章太守世祖天嘉二年诣阙进安西将军给鼓吹一部赐以女妓金帛令还镇豫章。
    荀朗梁元帝时为安南将军高祖入辅朗与侯安都等大破齐军高祖即位赐爵兴宁县侯邑二千户世祖即位。又与安都拒王琳琳平迁使持节安北将军散骑常侍都督霍晋合三州诸军事天嘉六年卒赠豫州刺史。
    陈慧纪世祖时为明威将军副司空章昭达征安蜀成都督於荆州烧青泥船舻少帝即位以功除持节通直散骑常侍宣远将军丰州刺史增邑并前一千户韦载梁元帝时为建威将军寻阳太守随都督王僧辩东讨侯景载率太原高塘新蔡三郡兵与僧辩会于梁山景平除冠军将军琅邪太守。
    韩子高世祖元嘉二年为壮武将军随侯安都征留异平之除假节贞毅将军东阳太守五年章昭达等自临川征晋安子高自安泉岭会于建安晋安平以功迁通直散骑常侍进爵为伯增邑并前四百户。
    陆子隆世祖时为明威将军随都督章昭达讨周迪大破贼徒晋安平以功最多迁假节督武州诸军事寻改封朝阳县伯邑三百户。
    钱道戢为轻车将军孝宣初以步军都督讨欧阳纥之乱纥平除左卫将军太建二年随章昭达征萧岿攻安蜀城降之以功加散骑常侍仁威将军增邑并前九百户。又授使持节都督郢巴武三州诸军事王师北讨道戢与仪同黄法围历阳城既平因以道戢镇之以功加云   麾将军增邑并前一千一百户裴忌高祖时为左卫将军世祖天嘉初出为持节南康内史时义安太守张绍宾据郡反世祖以忌为持节都督岭北诸军事率众讨平之除散骑常侍司徒左长史。
    孙易吴郡人也。为戎昭将军梁元帝时从王僧辩讨侯景力战有功除员外散骑常侍封富阳县侯邑一千户。又迁衡州平南府司马破黄洞蛮贼有功除东莞太守高祖受禅迁安西将军郢州刺史世祖即位授使持节散骑常侍安南将军湘州刺史请入朝徵为侍中领军未拜而世祖从容谓《易》曰：昔朱买臣愿为本郡卿，岂有意乎！仍改授持节安东将军吴郡太守给鼓吹一部及将之镇乘舆幸近畿饯送乡里荣之至後主时为五兵尚书领右军以年老累乞骸骨优诏不许祯明元年卒官後主临哭尽哀赠护军将军侍中如故给鼓吹一部朝服一具衣一袭丧事量加资给。
    司马申梁元帝时为开远将军王僧辩之讨陆纳也。申在军中于时贼众奄至左右披靡申躬蔽僧辩蒙而前贼乃退除散骑侍郎至高祖天嘉中累迁员外散骑常侍後主时始兴王叔陵之肆逆也。事既不捷出据东府申驰召右卫萧摩诃帅兵先至追斩之因入城中收其府库後主深嘉之以功除太子左卫率封文始伯邑四百户。
    萧摩诃世祖时为巴山太守至孝宣太建五年众军北伐摩诃随都督吴明彻济江攻秦郡仍击退齐师以功授明毅将军员外散骑常侍封廉平县伯邑五百户寻进爵为侯转太仆卿七年。又随明彻进围宿豫击走齐将王康德以功除进熙太守九年明彻进围宿军吕梁与齐人大战摩诃率七骑先入齐众大溃以功授持节武毅将军谯州刺史及後主时始兴王叔陵为逆摩诃勒兵追斩之以功授散骑常侍车骑大将军封绥远郡公邑三千户叔陵素所蓄聚金帛累巨万後主悉以赐之寻改授侍中骠骑大将军加左光禄大夫旧制三公黄门阁听事置鸱尾後主持诏摩诃开黄阁门施行马听事寝堂并置鸱尾樊毅梁末为假节威戎将军右中郎将代兄俊为梁兴太守领三州游军随宜丰侯萧循讨陆纳於三州力战斩千馀级击鼓申令众乃退以功授持节通直散骑常侍贞威将军封夷道县伯邑三百户。
    樊猛者毅之弟也。梁末为威戎将军梁安南侯萧方矩为湘州刺史以猛为司马会武陵王萧纪举兵自江汉东下方矩遣猛率湘郢之卒随都督陆法和进军以拒之猛手擒斩纪父子三人以功授游骑将军封安山县伯邑一千户仍遣军抚定梁益蜀境悉平军还迁持节散骑常侍轻车将军司州刺史进爵为侯增邑并前二千户至孝宣太建初迁武毅将军领长沙内史寻隶章昭达西讨江陵以功封富川县侯邑五百户。
    鲁广达梁元帝时为壮武将军晋州刺史随王僧辩讨平侯景加员外散骑常侍高祖受禅授征远将军。又除假节信武将军北新蔡太守随吴明彻讨周迪於临川每战功最多仍代兄悉达为吴州刺史封中宿县侯邑五百户少帝光大元年授通直散骑常侍都督南豫州诸军事南豫州刺史时华皎称兵上流诏司空淳于量率众军进讨军至夏口广达首率骁勇直冲贼军皎平授持节智武将军都督巴州诸军事巴州刺史孝宣大建初与仪同章昭达入峡口拓定安蜀等诸州镇以功增封并前二千户。
    ●卷三百八十一
    ○将帅部　褒异第七
    後魏长孙嵩道武时为南部大人累著军功征中山除冀州刺史赐爵钜鹿公。
    长孙肥为中领军将军从道武征中山平之以功赐爵琅邪公迁卫尉卿改爵卢乡讨破妖贼赵准於九门除肥镇远将军兖州刺史给步骑一万南循许昌略地至彭城还镇兖州肥善策谋勇冠诸将前後征讨未尝失败南平中原西摧羌寇肥功居多赏赐奴婢数百口畜物以千计天赐五年卒陪葬金陵。
    王建为左大夫从道武征伐诸国破二十馀部以功赐奴婢数十口杂畜数千从征卫辰破之赐僮五十户为中部大人。又从征慕容宝拜冠军将军乌丸库亻辰宫鸣聚党为寇诏建讨平之迁太仆徙为真定公加散骑常侍冀青二州刺史卒陪葬金陵。
    奚牧为辅国将军略地晋川获慕容宝丹阳王买得及离石护军高秀和於平陶以军功拜并州刺史赐爵任城公。
    张济为胜兵将军频从车驾北伐济功居多赏赐奴婢百口马牛数百羊二千馀口。
    庾岳为外朝大人讨擒离石胡帅呼延铁西河胡帅张崇等以功赐爵西昌公进号征虏将军。又讨反人张超清河太守傅世并破平以岳为邺行台及罢以所统六郡置相州即拜岳为刺史天赐四年诏赐岳舍地於南宫。
    和跋时为龙骧将军赐爵日南公从平中原以功进为尚书镇邺。又逆击慕容德大破之擒其将士千馀人改封定陵公。又与常山王遵讨破贺兰部别帅木易干出为平原太守道武宠遇跋冠诸将。
    长孙道生明元初为南统将军世祖初进爵汝阴公迁廷尉卿後征蠕蠕大捷而还太武征赫连昌为前驱遂平其国昌弟定走保平凉宋文帝遣将到彦之王仲德寇河南以救定诏道生与丹阳王太之屯河上以御之遂诱宋将檀道济邀其前後追至历城而还除司空加侍中进封上党王薨赠太尉。
    丘堆为散骑常侍镇并州赫连屈孑遣三千骑寇河西堆自并州与游击将军王雒生击走之以功赐爵为侯。
    屈恒历官公正为镇东大将军与襄城公卢鲁元俱赐甲第明元数临幸赏赐隆厚。
    娥清为中领军时明元南巡幸邺清与宋兵将军周几等渡河略地至湖陆高平民屯聚林薮拒射官军清等因诛数千家虏获万馀口赐爵须昌侯太武初清自枋头还京师假征南将军进为东平公。又讨蠕蠕大获而还转宗正卿後诏清镇并州讨山胡白龙於西河斩白龙父及其将帅遂屠其城迁平东将军周几为宁朔将军破毛德祖於土楼以功赐爵交侯进号宋兵将军率雒州刺史于栗以万人袭陕城卒于军军人无不叹惜之归葬京师追赠交公奚斤初从道武征中原以斤为征东长史拜越骑校尉典宿卫禁旅从征高车诸部大破之。又破库狄宥连部。又进击侯莫陈部俘虏十馀万至大峨谷置戍而还迁都水使者明元即位为郑兵将军蠕蠕犯塞令斤等追之拜天部大人进爵为公命斤出入乘轺轩备威仪导从太武之为皇太子临朝以斤为左辅时宋少帝立其大臣不附乃收宋武帝前侵河南地假斤节都督前锋诸军事司空公晋兵大将军南征自魏国初大将行师唯长孙嵩拒宋武斤征河南独给漏刻及十二牙旗後为万骑大将军征平凉州战功赐僮隶七十户太武以斤元老赐安车平决刑狱谘访朝政。
