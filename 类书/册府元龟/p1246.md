<!-- { "loadSidebar": true } -->
    十二年九月御史台奏御史同制除官承前名字高下为班位先後为名在前身在外到却在旧人上後先有紊劳逸不均今请以上日为先後未上不得计月数制可其敕名在前上日在後之人但不逾一月不在此限行位班次即宜以敕内先後为定十五年三月御史中丞崔植奏当台新除三院御史授上日职事先後去元和十二年御史台奏请应除御史职事但据上日为先後未上日不得计月数者准其年九月七日敕不逾一个月不在此限行立班次即宜以敕内先後为定臣伏以御史除官之时据来处各有远近。若据一月便为惩创恐乖旧例殊未合宜伏缘台司职事各有定分先後次第不可逾越。若行立班次既依敕令公事先後须系到日则院长本职翻然在下制置错乱无所遵承行之累年转见其弊伏请自今以後三院御史职事行立一切依敕文先後为定以後赴职稽慢量道路远近则台司别具名闻奏须议惩责岂止颠倒职事而已从之。
    穆宗长庆二年正月御史中丞牛僧孺奏诸道节度观察等使请在台御史充判官臣伏见贞元二年敕在中书门下两省供奉官及尚书省御史台见任郎官御史诸司诸使并不得奏请任使仍永为常式者近日诸道奏请皆不守敕文臣昨十三日已於延英面奏伏蒙允许重举前敕不许更有奏请制曰：可（时段文昌自宰相出镇庸蜀奏谏官御史南宫郎三人为寮佐以其职带台铉上故可之不逾年。又表侍御史王由伯监察苏景裔留中不下中执法举旧章议者以为当）。
    三年二月御史台奏差定朝拜公卿除准式假外有临时请假者请同临祭出齐罚俸。又拜陵官辞讫便须发不得止宿於家十一月御史台奏伏以台司奏报并有旧条昨因左巡奏疏阙已准敕科罚闻奏讫臣今简寻条件本不该详事须添改令可遵守伏请添一节文应诸司科决人致死虽不死而事异於常稍稍涉非理者并准前条闻奏禁城内不在此限庶得从今已後免有阙遗敕旨依奏。
    四年侍御史知弹奏温造请复置朱衣豸冠於外廊大臣沮而不行。
    敬宗宝历元年闰七月监察御史刘宽夫上言近日摄祭多差王府官僚位望既轻有乖严敬伏请以後摄太尉差尚书省三品以上及保傅宾詹等官如人少即请取丞郎摄从之。
    九月御史台奏近日新置刺史赴官多违条限请准旧制不逾十日常衔官及六品以下分司官比来淹延亦动经累月自今以後常衔官分司请敕下後二十日发其六品以下分司官请待台牒到发限外如妄称事故不发常衔官奏听进止六品已下官台司举罚两月俸从之。
    文宗太和元年十二月御史台奏伏以京城囚徒准敕科决者臣当司准旧例差御史一人监决如囚称冤即收禁闻奏便令监决御史覆勘者伏虑监决之时各怀疑惮务求省便难究冤辞恐至无告屈之人失陛下好生之理。且台司本定四推以谳疑狱六察职事已重不合分外领推伏请自今以後有囚称冤者监察御史闻奏敕下後便配四推所冀狱无冤滞事得论理从之。
    四年二月御史台奏内外六品以下官有不之任诸色事故勾留等伏以任官员数素定奉公有常一处阙人庶务失本法苟不举弊恐滋深今国计所须江淮是赖江淮州县官俸科稍厚处勾留倍多除准敕正额勒留人外有事故离任者每年须部送两税左藏库行纲不知处差常务例置以官糜费因缘所害甚广况勤劳责累移在他人俸禄资考则为已有欲将求於致理先是察其旷官伏请起今除元有敕额勾留之司及宰相节度使幼小子弟恩例一官不之任外纵有要籍并须其事由闻奏挟名敕下即任离本官任仍当时牒报御史台有违请免所居官并殿三选其州府长史奏听进止可之。
    三月壬寅御史台奏三院御史尽入到朝堂从前无止泊处今请置祗候屋宇门下直省院西京兆府尹院东有官地请准长庆元年八月於中书南给官地起造请度支给钱一千贯文台司自勾当使从便起造可之。
    十月丁卯御史中丞宇文鼎奏今月十三日宰臣奉宣进止自今以後欲对并令前一日进状来者伏以延英开日群臣皆不前知遇陛下坐时如进状请对或令司各有要事便得奏闻今遣应对官前一日进状以寻常公事不假面论只。且於表章足达更俟後坐动逾数辰处置之间便有不及以兹限约恐失事机窃以请对官状入之时合在平旦苟或居後则乖敬恭致令临事排比时有失次伏乞重赐宣示俾共晓知限以状入者并在卯前如在卯後听不收览自然人各遵奉事理无遗从之。
    是月御史台奏伏准六典故事外官授命皆便道之官盖缘任缺其人则朝廷切於总理近日皆显陈私便不顾国经越理劳人迂行县道或路非传置创设供承况每道馆驿有数使料有条则例苟逾支计失素使偏州下吏何以咨陪。又准假宁令守官五考一给拜扫假令皆称幸从便路愿谒榆则是展墓足以因行赴官得皆枉道臣今月五日已於延英面奏伏奉圣旨今将状来伏乞起今公私行李勒依纪律敢有违越请委所司论劾敕旨依奏。
    是月御史台奏诸司诸使及诸州府并盐院等公事申牒臣当台各令遵守时限并臣当司行牒勘事多缘准敕推勘刑狱或是远方人事有抑冤凡於开系尽须勘逐事节不精即虑滞屈比来行牒有累月不申兼频牒不报者遂使刑狱淹恤惧涉慢官其间或有须。且禁身动经时月者。若无条约弊恐转深臣等今勘则各得远近程限及往复日数限外经十日不报者其本判官勾官等各罚三十直如两度不报者其本判官勾官各罚五十直如三度不报者其本判官勾官各罚一百直如涉情故违敕限者本判官勾官牒考功书下考如经过所由辄有停滞其所由官典等节级别举处分其间如事须转行文牒诸处追寻亦须具事由先报敕旨依奏。
    五年三月御史台奏应截耳进状人准开元十三年八月二十四日敕比来有小小诉竞即自刑害自今以後犯者先决四十然後勘事。又准建中元年三月十一日敕节文自今以後除事有不合所司论者即任奏闻其馀不得妄有进状如有违犯及自刑害者即令所司送官准法处分仍委台府其前後格敕分析告示者伏以近日截耳论诉其徒繁。且将自刑以冀上达未必皆负其屈州府不与申论臣谨详前後敕制如前伏请自今以後如有此色者并准元敕付司先决四十後推勘宜令待推勘无理即本犯之外准元敕处分。
    是月丙寅御史台奏伏见在京诸司兼诸道方镇每奏请宾僚及州县官等改名多言与近族从伯叔名同敕旨皆允在於典法宜为重难。若於宗族之中服属。又近创名之日合虑有妨而曾不是思但将自便紊朝廷之典章滋选部之奸滥苟无惩革实谓亻幸门，或以孤更名礼经不可系於名教合守格言伏请严示敕文俾其止绝诸司使自今以後不得辄奏闻如有事故必须为改即请具所奏同名人下付有司以出身以来官衔切加磨勘事实显者方可听从之。
    九月八日御史台奏京兆尹及少尹两县令合台参官等旧例新除大夫中丞府县官自京尹以下并就台参见其新除三院御史并不到台参亦不於廊下参见此为阙礼尤甚伏请自今以後应三院有新除御史等并请勒京兆尹及少尹两县令就廊下参见冀使禀奉之礼不亏临制之仪可守台司令史及驱使官并诸色所由有罪犯须科决等或有罪犯稍重者皆是愚人常态不可一一奏闻便欲随事科绳。又缘台杖稍细以细杖而止大罪必恐凶狡不惩自今以後如有情故难容不足上尘圣听者许臣等据所犯判决杖下数勒送京兆府用常行杖科决讫报冀得戒惧之意稍严奸欺之心可革从之。
    开成元年正月御史中丞李奏御史台旧制大藏左藏库以殿中侍御史两人分监今请以监察二人代之仍放朝参本俸外依旧加给三十千出纳小差委以弹举从之。
    二月御史台奏旧以第一第二殿中御史知东西推窃以故事三院御史皆初领繁剧後即渐轻近以新入监察两人监仓监库殿中既无仓库兼俸空负推狱忧勤即与台中从剧入轻顿乖旧例今请殿中第三人第四人分知两推希同渐杀之文可之（前奏监察监仓亦御史中丞李上请。且御史新入皆先外府推事是从剧之甚者仓库厚俸酬其勤劳是入轻之优者李皆倒置之乃自言从剧入轻顿乖旧例闻者莫不笑其无素）。
    四年四月御史中丞高元裕奏伏以天下三司监院官带御史者从前谓之外台得以察访所在风俗按举不法元和四年御史中丞李夷简亦曾奏知监院官多是台中寮属伏请委以各访察本道使司及州县有违格敕不公等事罕能遵行岁月既久事须振起伏请自今以後三司知监院官带御史者并属台司凡有纪纲公事得以指使从之。
    武宗会昌元年二月御史大夫陈夷行奏奉中书门下牒伏准今年正月二十八日宣应馆驿近日因循多致败阙邮递马畜每事阙供蕃客往来皆有论奏委中书门下与夷行同商量条流闻奏所置馆驿鞍马什物并作人多少及功价资课每年破用取何色钱物添修支遣其驿马数勘每驿见欠多少速具分析奏来者臣今商量请准敕先牒诸州府勘鞍马什物作人功价粮课并勘每年缘馆驿占留钱数诸色破用及使料粟麦递马草料待诸州府报到续具闻奏今具简前後敕文行用相当者参立新格逐意条流除馆驿弊事。
    宣宗大中元年四月御史台奏伏以御史台临制百事纠绳不法。若事简则风宪自肃事烦则纪纲转轻至如婚田两竞息利交关凡所陈论皆合先陈府县如属诸军诸使亦。且合於本司披论近日多便诣台论诉烦亵既甚为弊颇深自今以後伏请应有论理公私债负及婚田两竞。且令於本司及本军本州府论理不得即诣台论诉如有先进状及接宰相下状送到台司勘当审知先未经本司论理者亦。且请送本司如已经本司论理不平即任经台司论讯。若台司推勘冤屈不虚其本司本州元推官典并请追赴台推勘量事情轻重科断本推官。若罪轻即罚直书下考稍重即停见任贬降以此惩责庶免旷官臣今月三日已於延英面奏今臣将状来者敕旨依奏四年二月御史台奏应文武常参官本朝及入阁追朝不到并连请假故久阙朝参等臣今月二十一日延英面奏进止以班行务在严肃今臣切加提举者臣伏见元和元年御史中丞武元衡奏上，於是吏部兵部礼部三司尚书侍郎郎官等选举限内久废朝参虽事在奉公犹奉请革近者已久绝提举稍涉因循应文武常参官多妄请假不妨人事无废宴游但务便安有亏诚敬以至上劳圣念俾肃朝行臣忝宪司亲承睿旨苟或避事实虞旷官臣请起自今以後文武常参官等除准式假及病灼然为众所知外有以事故请假者并望许臣举察录奏其所陈假牒请准旧例每牒不得过三日每月不得再陈牒如本合朝日无故一不到请准常条书罚再不到臣请倍罚频三朝不到便请具名衔奏听进止其追朝入阁近例全合赴班一不到准条已倍书罚频两朝不到便请具衔闻奏所冀臣寮稍加惕厉班列得以整齐敕旨依奏。
    九月御史台奏准旧例京兆府准敕科决囚徒合差监察御史一人到府门监决御史未至其囚已引至科决处纵有冤屈披诉不及今後请许令御史先到引问如囚不称冤然後行决其河南府准此诸州府有死囚仍委长史差官监决并先引问从之。
