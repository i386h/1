<!-- { "loadSidebar": true } -->
    孙简为吏部尚书会昌六年九月太常礼院奏十月十三日太庙享朝廷配享功臣得修撰官朱俦状自高祖至德宗每室皆有功臣配享伏以宪宗皇帝诛荡淮蔡削平河朔武功英略赫濯中兴启沃谟猷必资元辅其配享功臣伏请闻奏定名降下敕遣尚书御史台四品已上两省五品已上同详定闻奏简与众官上议曰：伏以宪宗皇帝玄德英猷迈越千古神机睿恢复四方始者既戮惠琳连诛辟睿求良辅果集大勋乃覆淮蔡之妖巢大芟河朔之馀孽皇威震耀寰宇和宁偃武修文几无遗事陛下崇严享礼爰轸孝思将举元勋以显丕绩臣等伏思故司徒兼中书令赠太师裴度天纵忠公道施康济始处司言之任屡陈忧国之诚尝因别召深得圣旨乃贰邦宪使于藩方处嫌疑者悉付心诚怀顾虑者必得要领俄登相位专任大事遂乃擒元济枭师道承宗效顺刘聪叩头程权来朝同捷就戮盖宪宗有知人之明而度尽致君之道也，於是息疮痍培根本宇内无犭广悍之俗元和为盛明之代薰灼天下将明帝图古往今来善无与让即祗配圣德光扬大勋详考功行无先於度诏曰：朕以宪宗皇帝道叶中兴威加寰海开启圣意则有杜黄裳弼成功业则有裴度著在国史时无比伦宜以杜黄裳裴度同配享礼。又诏曰：论功配食文武宜兼元和一朝武臣功力最高者定一人与黄裳裴度同配享宪宗皇帝室顷李有平蔡之绩高崇文有收蜀之功扌交其二人功孰为重宜令尚书省议奏简等。又上议曰：伏以蜀蔡之功实皆超卓勋力虽等艰危则殊高崇文宪宗御宇之初朝廷讨叛之始雷霆斯赫物力方全刘辟起参佐而为凶魁行恶者势同乌合崇文统百万而命群师起行者理足鹰扬所以严道虽深剑门不能恃其固污俗未久刀州莫与结其思大勋诚集於忠劳作孽本无其根据此崇文所以不辱专征之寄克成定蜀之勋至于李之所立当伐蔡累年旁有苞荒数镇元济袭父业而成邪计凶党皆为其致命同恶惧齿寒而为阴援军须必从以有资是故垤窟益深毒烂不诛於此时独能善贷行权窜谋沉断跳驱间道乘凌坚壁不俟拔帜而坐失金汤未暇请缨而已累俘虏斯实军锋之冠万夫之将由是言之伐蜀当专征之始众锐。且同于楚金攻蔡承连兵之馀群疑颇同於鲁缟及成功而虽一在出奇而尤高昔光武比耿於韩信优之独收冠今陛下令臣等扌交崇文与李之功迥出等夷傥圣慈以格言所著德宜有邻武功之中功皆难掩则居第一崇文次之庶尽公言上符诏旨敕旨并令同配食宪宗庙廷。
    ●卷五百九十三
    ○掌礼部　奏议第二十一
    唐杨发为左司郎中大中三年十二月宣宗追尊顺宗宪宗谥号礼院奏庙中神主已题旧号请改造及重题诏礼官议发与都官郎中卢抟献议曰：臣等伏寻旧典栗主升之後在礼无改造之文亦无重加尊谥改题神主之例求之旷古无其文周加太王王季文王之谥但以德合王周遂加王号未闻改谥易主。且文物大备礼法可称最在两汉并无其事光武中兴都雒阳遣大司马臣邓禹入关奉高祖已下十一帝后神主雒阳宗庙盖神主不合新造故也。自魏晋迄於周隋虽代有放恣之君亦有知礼讲学之士不闻加谥追尊改主重题书之史策可以覆视今议者唯引东晋重造郑太后神主事为证伏以郑太后本琅邪王妃薨後己琅邪邸庙其後母以子贵将升太庙贺循请重造新主改题皇后之号备礼告当时用之伏以诸侯庙主与天子庙主长短不同。若以王妃八寸之主上配至极礼似不同时讠舀臣贪君之私用此谬礼改造神主比量晋事义绝非宜。且宣懿非穆宗之后实武宗之母以子之贵已别庙正为得礼飨荐无亏今。若从祀至尊题主称为太后因子正得其宜今。若改造新主题去太字即穆宗上仙之後臣下追致作嫔之礼渎乱正经实惊有识臣当时并列朝行知其谬戾以汉律擅论宗庙者以大不敬论。又其时无诏下议遂默塞不敢出言今。又欲重用东晋谬礼秽圣朝大典猥蒙下问敢不尽言臣谨按国朝前例甚有明文武德元年五月备法驾於长安通义里旧庙奉迎宣简公懿王景皇帝神主升太庙既言於旧庙奉迎足明必奉旧主其加谥追尊之礼自古本无其事自则天太后摄政之後累累有之自此之後数用其礼历简国史并无改造重题之文。若故事有之无不书於简册臣等愚见宜但告新谥於庙止其改造重题之文开元初太常卿韦纟舀以高宗庙题武后神主云：天后圣帝武氏纟舀奏请削去天后圣帝之号别题云：则天顺圣皇帝后武氏诏从之即不知其时削旧题耶重造主耶亦不知用何代典礼礼之疑者决在宸衷以臣所见但以新谥宝册告陵庙正得其宜改造重题恐乖礼意时宰臣覆奏就神主改题而知礼者非之以发议为是令狐为相大中五年十一月奏准太常礼院奏中书侍郎兼吏部尚书平章事崔龟从奏准令式合立私庙准会昌五年二月一日敕百官并不得京城内置庙如欲於京城内置者但准旧於所居处置庙即不失敬亲之礼伏以武宗时缘南郊行事见天门街左右有庙宇许令私第内置。若令依旧会昌五年敕文尽勒於所居处置庙兼恐十年间私庙渐逼於宫墙齐人必苦於吞并臣具详本末冀便公私今请夹天门街左右诸坊不得立私庙其馀围外远坊任取旧庙及择空闲地建立庙宇应立庙之初先取礼司详定兼请准开元礼二品已上祠四庙三品祠三庙三品已上不须兼爵者四庙外有始封祖通祠五庙三品已上不得过九架并厦两头其三室庙制合造五间其中三间隔为三室两头各厦一间虚之前後亦虚之每室中西壁三分之一近南去地四尺开一舀室以石为之可容两神主庙垣合开南门东门并有门屋馀并准开元礼及元和曲台礼为定制其享献之礼除依旧礼使少牢特牲馈食外有设时新及今时熟馔者并听仍请永为定式从之。
    李景俭为御史大夫大中十一年右羽林统军郑光卒辍朝三日景俭上疏曰：郑光是陛下亲舅外族之爱诚轸圣心今以辍朝之数比於亲王公主即前例所无纵有亦不可纯用何者先王制礼所贵防微大凡人情於外族则深於宗属则薄於先王制礼割爱厚亲据开元礼外祖父母亲舅丧止服小功五月。若亲伯叔弟兄即服齐周年所以疏於外而密於内也。有天下者尤不可使外戚强盛今郑光辍朝日数望速改诏命辍朝一日或两日示其升降有差恩礼无僭垂之百王永播芳烈疏奏乃诏罢两日。
    牛丛为太常卿中和元年四月僖宗在成都府有司请享太祖已下十一室诏公卿议其仪丛与儒者同议其事，或曰：王者巡狩以迁庙主行如无迁庙之主则祝奉币帛皮告於祖祢遂奉以出（奉币帛皮以出）载于斋车每舍奠焉今非巡狩是失守宗庙夫失守宗庙则当罢宗庙之事丛疑之将作监王俭太子宾客李匡虞部员外郎袁皓建议同异及左丞崔厚为太常卿遂议立行庙以玄宗幸蜀时道宫玄元殿之前架幄幕为十一室义无神主题神版位而行事达礼者非之以为止之可也。
