<!-- { "loadSidebar": true } -->
开平元年四月即位追尊四代庙号高祖妫州府君上谥曰：宣元皇帝庙号肃祖太庙第一室陵号兴极祖妣高平县君范氏追谥宣僖皇后皇曾祖宣惠王上谥曰：光献皇帝庙号敬祖第二室陵号永安祖妣秦国夫人杨氏追谥光孝皇后皇祖武元王上谥曰：昭武皇帝庙号宪祖第三室陵号光天祖妣吴国夫人刘氏追谥昭懿皇后皇考文明王上谥曰：文穆皇帝庙号烈祖第四室陵号咸宁皇妣晋国太夫人王氏追谥文惠皇后。
五月甲午诏天下管属及州县官名犯庙讳者各宜改换城门郎改为门局郎茂州改为汶州桂州慕化县改为归化县潘州茂名县改为越裳县癸卯司天监奏曰：辰内有戊字请改为武从之。
六月己亥帝御崇元殿内出追尊四庙上谥号玉册宝共八副宰臣文武百官仪仗鼓吹导引至太庙行事。
三年正月己巳奉迁太庙四室神主赴西京太常仪仗鼓吹导引齐车文武百官奉祠於开明门外甲戌帝发避烈考讳避曾祖讳东都己卯至西都庚寅亲享太庙。
二月丙午宗正寺请修兴极永安光天咸宁陵并合添修上下宫殿栽植松柏制可癸亥敕丰沛之基寝园所在凄怆动关於情理充奉自系於国章宜设陵台兼升县望其辉州砀山县宜升为赤县仍以本县令兼四陵台令。
七月丙寅命宰臣杨涉赴西都以孟秋享太庙乾化元年十月有司以立冬太庙荐享上言诏丞相杜晓赴西都摄祭行事。
二年正月丙戌有司以孟春太庙荐享上言命丞相杜晓摄祭行事。
末帝即位追尊母贤妃张氏为元贞皇太后葬宣陵。
贞明三年十二月幸雒阳遂幸伊阙拜宣陵。
○闰位部　尊亲
夫王者之政不可得而变革者尊尊也。亲亲也。所以宣孝熙之德崇教化之本况夫膺馀闰之数富霸王之资当创物之初暨继明之始莫不采有司之奏稽历代之典缘礼经之大义传春秋之深旨尊以懿号崇以宫名昭备物之章极奉亲之意诚有国者之要道也。虽云：角立其可阙诸。
蜀後主章武三年五月袭位于成都尊先主皇后曰：皇太后。
吴孙皓元兴元年八月即位九月尊母何姬为昭献皇后称升平宫月馀进为皇太后。
宋高祖永初元年即位六月尊王太后萧氏为皇太后有司奏曰：臣闻道积者庆流德洽者礼备故祗敬表于崇高嘉号彰於盛典伏惟太后母仪之德於穆不已保翼之训光被洪业虽幽明同庆称谓未穷稽之前代礼有常准宜式遵旧章允副群望臣等请上宋王太后号曰：皇太后。
少帝永初三年五月即位尊皇太后曰：太皇太后景平元年七月尊所生母张夫人为皇太后有司奏曰：臣闻严亲敬始所因者本克孝之道繇中被外伏惟夫人德并坤元徽音光绍发祥兆庆诞启圣明宜崇极徽号永备盛则从春秋母以子贵之义遵汉晋推爱之典谨上尊号为皇太后宫曰：永乐。
孝武帝元嘉三十年四月即位尊所生路淑媛为皇太后有司奏曰：历集周邦徽音克嗣气淳汉国沙麓发祥昔在上代业隆祚远未有不敷阴教以阐洪基膺淑庆以载圣哲者也。伏惟淑媛柔明内服徽仪外范含灵初迪则庶熙仰耀弘训蕃阃则家邦被德民应惟和神属推祉故能诞锺睿躬用集大命固灵根於既殒融勋烈乎！中兴载厚化深声永咏缉宜式谐旧典恭享极号谨奉尊号曰：皇太后宫曰：崇宪。
前废帝大明八年闰五月即位崇皇太后曰：太皇太后皇后曰：皇太后宫曰：永训。
明帝泰始元年十二月即位太皇太后复号崇献皇太后後废帝泰豫元年四月即位七月尊皇后曰：皇太后宫曰：弘训崇拜所生陈贵妃为皇太妃有司奏曰：臣闻河龙启圣理映明神郊电基皇庆烁大地故资敬之道粹古铭风沿贵之谊眇代凝则伏惟贵妃含和月晷表淑星枢徽音峻古柔光照世声华帝掖轨秀天嫔景发皇明祚昌睿命而备物之章未焕彝策远酌前王允陟鸿典臣等参议谨上尊号曰：皇太妃舆服一如晋孝武李太妃故事宫曰：弘化。
顺帝即位明元年崇拜帝所生陈昭华为皇太后南齐郁林王即位尊母文惠太子妃为皇太后称宣德宫。
梁敬帝绍泰元年十月即位尊所生夏贵妃为皇太后。
後梁宣帝为周太祖所立居江陵东城称皇帝於其国尊其所生母龚氏为皇太后。
明帝岿嗣位之元年尊其祖母龚太后曰：太皇太后嫡母王皇后曰：皇太后所生母曹贵嫔曰：皇太妃。
陈文帝永定三年六月即位七月尊皇后章氏为皇太后宫曰：慈训。
废帝天康元年四月即位五月尊皇太后曰：太皇太后皇后沈氏曰：皇太后宫曰：安德。
後主大建十四年即位尊皇后柳氏为皇太后宫曰：弘范。
北齐文宣帝天保元年五月即位尊皇太后娄氏为太皇后宫曰：宣训。
废帝天保十年十月即位尊皇太后为太皇太后皇后李氏为皇太后。
孝昭帝皇建元年八月即位诏奉太皇太后还称皇太后皇太后称文宣皇后。
後主天统四年十二月太上皇帝殂上太上皇后尊号为皇太后。
●卷一百九十
○闰位部　姿表
洪范五事一曰貌貌曰：恭是以八彩重瞳表唐尧虞舜之异龙颜日角彰汉高光武之奇大勋既协於天人纯粹必形於体貌自继统之外代有其君至。若姿表端庄神明爽迈方颐大口龙颡钟声或贵兆已形致异人之默识或天光峻发使外国以仰观亦有瞻顾非常眉目如画挺神仙之骨格俨鸾凤之仪容。若加之以才智辩明器度雄远皆可亚真人之奇表绍有国之基局也。
秦始皇蜂准（蜂一作隆）长目鸷膺豺声。
蜀先主身长七尺五寸垂手下膝顾视见其耳。
吴武烈帝孙坚容貌奇绝。
大帝方颐大口紫髯长上短下汉末刘琬能相人见大蜂一作隆帝兄弟曰：孙氏兄弟虽各才智明达然禄祚不终唯中弟孝廉形貌奇伟骨体不常有大贵之表年。又最寿尔试识之。
宋高祖身长七尺六寸风骨奇特晋世桓玄篡位从兄抚军将军循在京口以高祖为中兵参军从循入朝至建业玄宿惮高祖威名。又悦高祖之风仪姿貌谓司徒王谧曰：昨见刘裕卿乃不得独擅其清（或说玄曰：刘裕龙行步瞻顾不凡恐不为人下宜早为其所玄曰：我方欲平荡中原非裕莫可付大事待关陇平定然後当别议之耳桓玄谓王谧曰：昨见刘裕风骨不常盖人杰也。）。
文帝年十四身长七尺五寸。
孝武帝少机颖神明爽发。
前废帝蜂目鸟喙长颈锐下。
顺帝姿貌端华眉目如画见者以为神人。
南齐高帝姿表英异龙颡钟声长七尺五寸鳞文遍体。
梁武帝状貌殊特日角龙颜重岳虎顾舌文八字项有浮光身映无影两<骨夸>骈骨项上隆起有文在右手曰：武初为司州刺史有沙门自称僧恽谓帝曰：君项有伏龙非人臣也。复求莫知所之。
简文帝方颐丰下须鬓如画直委地双眉翠色项毛左旋连钱入背手执玉如意不相分辨盼睐则目光烛人。
元帝背生黑子巫媪见曰：此大贵兆当不可言（又云：帝初生患眼高祖自以意治之遂盲一目
陈武帝身长七尺五寸日角龙颜垂手过膝。
文帝美容仪举动方雅造次必遵礼法。
宣帝美容仪身长八尺三寸手垂过膝有勇力。
北齐神武帝目有精光长头高颅齿白如玉。
文襄帝年十三神清隽爽便。若成人。
文宣帝黑色大颊锐下鳞身重踝。
孝昭帝身长八尺腰带十围仪望风表迥然独秀。
武成帝仪表瑰杰神武为帝聘蠕蠕太子罗辰女号邻和公主帝时年八岁冠服端严神情闲叹异。
後主美容仪。
梁太祖山庭月角舜目尧眉鸾凤之姿自然也。
末帝美容仪。
○闰位部　智识
真人未兴雄才间出虽统乎！旧物尚於皇阶而式遏横流颇关於谶象其或智参妙有识亮机先变而能通谋无遗策稽成败於度内权祸福於彀中灿书史而可观腾风徽於无际岂惟人谋允协俾黎献之宅心将亦天险未夷假隽贤而授手取其成算著之於篇。
蜀先主与庞统从容宴语问曰：卿为周公瑾（周瑜字）功曹孤到吴闻此人密有白事劝仲谋（孙权字）相留有之乎！在君为君卿其无隐统对曰：有之先主叹息曰：孤时急危当有所求故不得不往殆不免周瑜之手天下智谋之士所见略同耳时孔明（诸葛亮字）谏孤莫行其意独笃亦虑此也。孤以仲谋所防在北当赖孤为援故决意不疑此诚出於险途非万全之计也。
吴孙坚汉灵帝末为别部司马时边章韩遂作乱凉州中郎将董卓拒讨无功中平三年遣司空张温行车骑将军西讨章等温表请坚与参军事屯长安温以诏书召卓卓良久乃诣温温责让卓卓应对不顺坚时在坐前耳语谓温曰：卓不悔罪而鸱张大语宜以召不时至陈军法斩之温曰：卓素著威名於陇蜀之间今日杀之西行无依坚曰：明公亲率王兵威震天下何赖於卓观卓所言不假明公轻上无礼一罪也。章遂跋扈经年当以时进讨而卓云：未可沮军疑众二罪也。卓受任无功应召稽留而轩昂自高三罪也。古之名将仗钺临众未有不断斩以示威者也。是以穰苴斩庄贾魏绛戮扬干今明公垂意於卓不即加诛虚损威刑，於是在矣。温不忍发举乃曰：君。且还卓将疑人坚因起出章遂闻大兵至党众离散皆乞降军还议者以军未临敌不断功赏然闻坚数卓三罪劝温斩之无不叹息拜坚议郎後灵帝晏驾卓擅朝政横恣坚闻之拊膺叹曰：张公昔从吾言朝廷今无此难也。
大帝父坚亡兄策起事大帝尝随从每参同计谋策甚奇之自以为不及也。先主定蜀大帝以彼已得益州令诸葛瑾从求荆州诸郡先主不许曰：吾方图凉州凉州定乃尽以荆州与吴耳大帝曰：此假而不反而欲以虚辞引耶遂置三郡长史分荆州东西。
嘉禾四年魏文帝遣使求雀头香大贝明珠象牙犀角毒瑁孔雀翡翠斗鸭长鸣鸡群臣奏曰：荆扬二州贡有常典魏所求珍玩之物非礼也。宜勿与大帝曰：昔惠施尊齐为王客难之曰：公之学去尊今王齐何其倒也。惠子曰：有人於此欲击其爱子之头而石可以代之子头所重而石所轻也。以轻代重何为不可予方有事於西北江表元元恃主为命非我爱子邪彼所求者於我瓦石耳孤何惜焉彼在谅ウ之中而所求。若此宁可与言礼哉！皆具以与之。
赤乌七年步骘朱然等上疏曰：自蜀还者咸言欲背盟与魏交通多作舟船缮治城郭。又蒋琬守汉中闻司马懿南向不出兵乘虚以犄角之反委汉中还近成都事已彰灼无所复疑宜为之备大帝揆其不然曰：吾待蜀不薄聘享盟誓无所负之何以致此。又司马懿前来入舒旬日便退蜀在万里何知缓急而便出兵乎！昔魏欲入汉川此间始严亦未举动会闻魏还而止蜀宁可复以此有疑邪。又人家治国舟公城郭何得不获今此间治军宁复欲以御蜀耶人言甚不可信朕为诸君破家保之蜀竟自无谋如大帝所筹。
朱异为杨武将军得魏将文钦诈降密书与异欲令自迎异表呈钦书因陈其伪不可便迎大帝诏曰：方今北土未一钦云：欲归命宜。且迎之。若嫌其有谲者但当设计网以罗之盛重兵以防之耳乃遣吕扌处督二万人与异并力至北界钦果不降。
景帝时诸葛恪为孙峻所杀後朝臣有乞为恪立碑以铭其勋绩者博士盛冲以为不应帝曰：盛夏出军士卒伤损无尺寸之功不可谓能（王钦。若等按诸葛恪传违众出军无功而）受托孤之任死於竖子之不可谓智冲议为是遂寝。
