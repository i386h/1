<!-- { "loadSidebar": true } -->
建德五年十二月帝伐齐丁巳次并州齐主高纬留从兄延宗等守并州轻骑走邺是日诏齐王公以下曰：夫树之以君司牧黔首盖以除其苛慝恤其患害朕君临万国志清四海思济一世之人之仁寿之域嗟彼齐赵独为匪民乃卷东顾载深长想伪主凉德早闻鬼声夙著酒色是耽盘游是悦阉竖居阿衡之任胡人寄唇舌之重栋梁骨鲠翦为仇雠狐赵馀绪降为皂隶民不见德唯虐是闻朕怀兹漏网置之度外正欲各静封疆共纾民厉故也。尔之主相曾不是思欲构厉阶反贻其梗我之率土咸未事刂刃帷幄献兼弱之谋爪牙奋干戈之勇嬴粮坐甲。若赴私雠是以一鼓而定晋川再举而摧逋鬼伪丞相高阿那瑰驱逼馀烬逼据高壁伪定南王韩建业作守介休规相抗拟聊示兵威应时奔溃那瑰则单马宵遁建业则面纟专军和尔之逃卒所知见也。若其怀远以德则尔难以德绥处邻以义则尔难以义服。且天与不取道家所忌攻昧侮亡兵之上术朕今亲驭群雄长驱宇内六军舒旆万队启行势与雷电争威气逐风齐举王师所次已达近郊望岁之民室家相庆来苏之后思副厥成伪主。若妙尽人谋深达天命牵牛道左衔璧辕门当惠以焚榇之恩待以列侯之礼伪将相王公以下衣冠士民之族如有深知事宜建功立效官荣爵赏各有加隆。若下愚不移守迷莫改则委之执宪以正刑书嗟尔庶士胡宁自弃或我之将卒逃彼逆胡无问贵贱皆从荡涤善求多福无贻後悔玺书所至咸使知闻自是齐之将帅降者相继封其特进开府贺拔伏思为郡国公其馀官爵各有差。又诏高纬及王公以下。若释然归顺咸许自新诸亡入伪朝亦从宽宥官荣次序依例无失其齐制伪令即宜削除邹鲁缙绅幽并骑士一介可称并宜铨录百年去杀虽或难希期月有成，庶几可勉（六年正月齐平）。
陆玄齐大司空腾之子仕齐为奉朝请历成平县令齐平武帝见玄特加劳勉即拜地官府都上士。
隋高祖初为周相後梁萧岿令鸿胪卿柳庄奉书入关时三方构难高祖惧岿有异志及庄还谓庄曰：孤昔以开府从役江陵深蒙梁王殊眷今主幼时艰猥蒙顾中夜自省实怀惭惧梁主奕叶重光委诚朝廷而今已後方见松筠之节君还本国幸申孤此意于梁主也。遂执庄手而别时梁之将军咸潜请兴师与尉回等为连衡之势进可以尽节於周氏退可以席卷山南唯岿疑为不可会庄至自长安具申高祖结之意岿深以为然众议遂止。
唐高祖初为唐公举义兵於太原五原太守张长逊遣使归附帝甚嘉之授光禄大夫封安化郡公及至河东县贼帅孙华谒帝於汾阳具舟楫以待义师拜华为光禄大夫前军总官既入关郑县令段确以县来降拜御史大夫渭北贼帅李仲文遣使归附拜上柱国袭父真爵为普宁乡公弘农贼帅张士贵以所统精兵及户口簿帐遣使送款拜右光禄大夫。
义宁元年十二月河北郡守萧与梁泉令豆卢宽率郡内文武官归国授光禄大夫上柱国封宋国公食邑三千户加宽银青光禄大夫仍遣河北抚慰二年四月贼帅王君廓以众归国拜上柱国假河内太守封常山郡公食邑二千户寻转辽州刺史封上谷郡王。
六月隋安阳令吕珉以相州来降拜相州刺史。
七月榆林贼帅《郭子》和遣使来降拜为灵州总管。
八月凉州贼帅李轨遣使来请降以轨为凉州总管封凉王。
十月李密为王世充所败率众二万来降高祖礼之常呼为弟拜为光禄卿上柱国封邢国公。
十一月隋东郡丞王轨以滑州来降拜滑州总管。
十二月隋襄平太守邓以柳城北平二郡来降以为营州总管。
武德二年闰二月辛丑可达寒贼朱粲遣使请降命前御史大夫段确使於粲。
王世充将李公逸来降拜上柱国杞州总管阳夏郡公邑二千户公逸黄人也。隋末丧乱与其族弟善行客居雍丘以义勇为人所附初归王世充知其必败遂间遣使请降遂有是命因以雍丘置杞州。
七月海岱贼帅徐圆朗以数州之地遣使请降即授兖州总管是月王世充遣其将罗士信侵州士信率其众千馀人来降世充遣步骑五千蹑之不及帝素闻其勇及是大悦遣使迎劳赐物五千段廪食（上音禀下音嗣）其所焉。
九月王世充将张镇州侵南阳帝遣使者谕之仍拜镇州为右武候大将军是月以和州贼杜伏威为淮南道安抚大使和州总管伏威大业末越王侗以为东道大总管封楚王太宗之围王世充遣使诏之伏威请降故有是拜。
三年正月黎州总管李世於窦建德中自拔来归帝大喜遣使迎劳之诏授黎州总管上柱国莱国公寻加右武候大将军改封曹国公本姓徐赐姓李氏赐良田五十顷甲第一区。
三月以石州贼帅刘季真为石州总管赐姓李氏封彭山郡王。
四月戊午太宗讨刘武周于柏壁其将尉迟敬德与宋金刚来拒王师敬德屯介休帝击金刚大破之追奔至於介休乃遣宇文士及任城王道宗等往谕敬德遂举城来降太宗大悦赐以曲宴授秦府统军。
六月以和州总管淮南道安抚大使杜伏威为总管江淮以南州诸军事扬州刺史东南道行台尚书令上柱国封吴王食邑五百户赐姓李氏附属籍。
七月王世充右建威将军田世开来降帝嘉之待遇甚厚。
九月甲午王世充将张镇州来降拜左卫将军封黄国公食邑三千户。
戊申高开道遣使来降乃下诏曰：褒德叙功有国彝训任贤赏善列代通规伪燕王高开道家本海隅志怀慷慨有隋之末州域残招集徒旅自保边塞缮修斥候捍御寇戎民吏肃清仓库完实既而审达机变远慕朝风阖境献诚归款内属清中经略辑宁燕代厥功以茂宜从褒宠礼命之善用超常级可使持节蔚州诸军事蔚州总管加授上柱国赐姓李氏上籍宗正封北平郡王食邑五千户是月王世充豫州豪右杨仲达以三州之地来降拜仲达为上柱国赐食邑三千户其子行规为豫州总管行模为息州刺史。
四年正月窦建德行台尚书令胡大恩以大安镇来降诏曰：畴庸旌善哲王彝训任贤使能有国通典胡大恩往因隋季夷狄交侵缮甲聚徒辑宁边境既而阻隔戎寇自保方隅远慕朝风因机立效摧破凶党亭徼无虞抗疏阙庭以申诚节忠义克举宜隆宠命因其所统即加荣秩可使持节代州诸军事代州总管加授上柱国封定襄郡王食邑五千户赐姓李氏上属籍宗正。
五月周法明以蕲春等四郡之地归国拜黄州刺史封谯郡公是月窦建德所署右仆射裴矩将建德之妻及传国大玺来降封矩安邑县公。
六月海州贼臧君相以五州来降拜海州总管。
八月诏曰：三楚之地江山遐阻五岭之表经涂辽自有隋失驭盗贼交侵声教莫通方隅隔绝朕受图膺运君临区宇率土之滨情均抚字方今函夏宁文轨大同尉候无虞要荒率职然而江蠡之派咸阻寇戎闽寓之乡未闻正朔左武候将军黄国公张镇州大将军合初法明依李密密败繇是来降浦县公张知略二方首族早从历任思展诚效辑宁州里镇州可淮南道行军总管智略可岭南道行军总管以安抚之。
九月甲子伪吴王汪华以黟歙五州之地来降华隋大盗汪宝权之族子也。大业末为山贼有兵一万至是拜歙州总管封越国公丁卯文登贼帅淳子难率众来降以其地为登州拜难为登州刺史上柱国封莱国公食邑三百户。
十二月遣安抚大使李靖徇岭南诸州皆下之诏襄州道行台兵部尚书刘瞻绥集岭南。
五年二月江南贼帅张善安以处吉等五州之地来降拜洪州总管邳国公四月隋鸿胪卿甯长真以宁越郁林之地来降以长真为总管长真世为渠帅其父猛力陈末为太守陈亡猛力自云：与叔宝同日生当为天子不入朝隋师讨之阻瘴不能克猛力卒以长真为刺史隋师之讨林邑也。长真攻毕役诸部落得数千人从征辽左炀帝嘉之拜鸿胪卿大业十年遣还岭表为安抚大使遇隋亡以其地归於萧铣帅五越之众攻丘和於交趾至是来降交趾之道自此始通也。
五月隋日南太守李遣使请降以为南德州总管是年七月丁酉隋汉阳太守冯盎以越南之众来降高祖以其地为高罗等八州仍授盎高州总管累封国公拜其子智载春州刺史智东合州刺史寻徙封盎耿国公盎北燕人也。初冯弘投高丽也。遣其子业以三百人浮海归宋遇弘为魏所灭业留居番禺之新会其孙融梁初仕罗州刺史其子宝娶越女沈氏为妻因为南越首领自融至盎代为牧守隋末高凉通守沈宝辄反盎击破之因北吞广州西并苍梧南牧朱崖之地自称总管至是来降岭表悉定矣。
郭孝恪隋末率乡曲数百人附於李密因与李守黎阳密败令孝恪入朝送款高祖授上柱封阳翟郡公宋州刺史令与李经营武牢巴东新德州县委以选补。
丘和隋大业末为交趾太守隋灭遂以州从萧铣及铣平和以海南之地归国诏使李道裕即授上柱国谭国公交州总管和遣司马高士廉奉表请入朝诏许之。
杨恭仁大业末为宇文化及所署吏部尚书隋至河北为化及守魏县时元宝藏据有魏郡会行人魏徵说下宝藏执恭仁送于京师高祖甚礼遇之拜黄门侍郎封观国公。
李袭志隋末封始安郡公守本郡经二年而无援卒为萧铣所舀铣署为工部尚书检校桂州总管武德初高祖遣其子玄嗣赍书召之袭志乃密说岭南首领随永平郡守李光度与之归国高祖。又命间使赍书谕袭志曰：卿昔述久在桂州仍属隋室运终四方圯绝率众保境未知所统朕抚临天下志在绥育眷彼幽遐思沾声教况卿朕之宗姓情异於常一家弟侄并立诚效公。又分遣首领申谕诸州情深奉国甚副所望卿之子弟并据州县俱展诚绩每所嘉叹不能已巳今并入属籍著于宗正。
张长逊仕隋为五原太守天下大乱遂附於突厥与莫贺咄设结为兄弟以自固突厥号长逊为割利特勤及义兵起遣使归附高祖甚嘉之授左光禄大夫封安化郡公。
李艺隋末为幽州总管闻高祖践祚艺谓官属曰：建德开道皆剧贼耳宇文化及弑逆无道吾皆不能从之唐公起兵事符众望入据关右自古必成吾率众归之意已决矣。会唐使张何传檄至蓟艺奉表归国，於是玺书封王赐姓李氏。
席辩字令言隋末寓居东郡及王世充僭号署辩为左龙骧将军辩私谓伪将杨处安李君义等曰：充虽据有雒阳无人君之量大唐已定关中即真主也。乃共处安君义等遣使入京密申忠款高祖欲发兵攻雒阳潜令以书召辩辩奉书即帅部兵入京。
李育德赵郡人也。祖谔隋通州刺史寓居武陟隋末乱乃缮器械婴古城以自保远近多附之王德仁等攻之皆不能克后闻隋灭与河内郡掾柳燮河阳都尉独孤武都同降李密以育德为总管及密为世充所破育德以城归国拜陟刺史。
卢祖尚少以侠气闻为州里所归属宇文化及之乱遂举兵据郡国自称刺史寻附东都越王侗署为光州总管沈国公后遇世充篡位遂与之绝遣使归国因复其本任封弋阳郡公。
田留安初为王世充征南将军大被恩遇然阴谓所亲曰：吾尝闻李氏当王天下今长安威德日隆天人所尚吾知归矣。遂率所部二千人来降高祖大悦拜上柱国麾将军封怀化郡公赐物七百段太宗在藩引为右四统军从击宋金刚徐圆朗皆有战功。
太宗贞观元年五月乙丑常安贼帅苑君璋以众来降拜隰州都督君璋初为刘武周腹心武周。又归突利可汗后见颉利政乱灾异屡起知其必败乃率所部来降颉利遣兵追蹑逆击走之至太州遣子孝政先入朝以是拜为都督封国公邑三千户赐帛四十疋。
