<!-- { "loadSidebar": true } -->
    裴仲规为咸阳王禧司州主簿行建兴郡事车驾自代还雒次於郡境仲规备供帐朝於路侧孝文诏仲规曰：朕开置神畿畿郡望重卿既首应司隶美举复督我名邦何能自致也。仲规对曰：陛下穷神尽圣应天顺民弃彼玄壤来宅紫县臣方罄心力跃马吴会冀功铭帝籍勋书王府岂一郡而已孝文笑曰：裴卿必副此言。
    韦崇为南颍川太守郡中大治孝文闻而嘉赏赐帛二百疋。
    吕罗汉为秦益二州刺史孝文诏罗汉曰：赤水羌民远居边土非卿善政何以招辑卿所得口马表求奉贡朕嘉乃诚便敕领纳其马付都牧口以赐卿。
    杨椿出为安远将军豫州刺史孝文自雒向豫幸其州馆信宿赐马十匹缣千疋迁冠军将军济州刺史孝文自锺离趣邺至敖高幸其州馆。又赐马二匹缣千五百疋。
    杨懿为广平太守有称绩孝文南巡吏人颂之加宁远将军赐帛三百疋。
    李祥为淮阳太守劝课农桑百姓安业宣武嘉之赐以衣马。
    李平为司徒左长史行相州事宣武至邺亲幸平第见其诸子寻正刺史加征虏将军。
    路邕阳平清渊人宣武时积功劳除齐州东魏郡太守有惠政灵太后诏曰：邕莅政清勤善绥民俗比经年俭郡内饥馑群庶嗷嗷将就沟壑而邕自出家粟赈赐贫窘民以获济虽古之良守何以尚兹宜见г锡以垂奖劝可赐飞龙厩马一匹衣一袭被褥一具颁宣州镇咸使知闻邕以善治民稍迁至南青州刺史于雒拔为营州刺史以治有能名进号安东将军。
    公孙邃为青州刺史以邃在公遗迹可纪下诏褒述加镇东将军领东夷校尉。
    崔振字延根为高阳内史兼领尚书左丞後改定职令振本资准拟五品诏曰：振在郡著绩宜有褒除太子庶子。
    李恩穆为京兆内史在郡八年颇有政绩徵拜光禄大夫孝明初除平北将军中山太守未拜迁安北将军营州刺史卒於位赠安西将军华州刺史。
    李韶为冀州刺史清简爱民甚收名誉政绩之美声冠当时孝明嘉之就加散骑常侍迁车骑大将军赐剑貂蝉各一具骅骝马一匹并衣服寝具後为定州刺史正光末卒於官赙帛七百疋赠侍中持节散骑常侍车骑大将军司空公雍州刺史谥曰：文恭。
    崔光伯除北海太守有司以其更满依例奏代孝明诏曰：光伯自莅海沂清风远著兼其兄光韶复能辞荣侍养兄弟忠孝宜用甄录可更申一年以励风化崔亮为雍州刺史亮性公清敏于断决所在并号称职三辅服其德政孝明嘉之诏赐衣马被褥。
    杨藻为建德太守以清贫赐帛六十疋裴他为荆州刺史有异政加抚军将军。又迁中军将军。
    羊敦为广平太守雅性清俭朝廷以其清白赐一千斛绢一百疋。
    北齐李密为襄州刺史在州十馀年甚得安边之术威信闻於境神武频降手书劳问并赐口马。
    李会为高阳内史神武东巡郡国瀛州城西驻马久立使使慰之曰：孤在晋阳知山东守唯卿一人用意及入境观风信如所闻但善始令终将位至不已。
    李稚廉为济州长史神武行经冀州令总河北六州文籍商较户口增损神武亲自部分多在马上徵责文簿指引取备事绪非一稚廉每应立成常先期会莫不雅合深旨为诸州准的神武顾谓司马子如曰：观稚廉处分快人意也。因集文武数万人令郎中杜弼宣旨慰劳仍诘诸州长史守令等诸人并谢罪稚廉独前拜恩观者咸叹美之其日赐以牛酒高祖还并以其事告文襄喜而语人曰：吾足知人矣。
    唐邕出为赵州刺史武成谓邕曰：朝臣未有带侍中护军中正作州者以卿故有此举放卿百馀日休息至秋间当即追卿。
    许为阳平太守治为天下第一特加赏异图形於阙诏颁天下。
    ●卷六百七十三
    ○牧守部　褒宠第二
    後周李孝穆西魏大统中行岐州刺史在任有能名考绩为最文帝赐书美之。
    裴侠为河北郡守尝与诸牧守俱谒太祖太祖命侠别立谓诸牧守曰：裴侠清慎奉公为天下之最今朝中有如侠者可与之俱立众皆默然无敢应者帝乃厚赐侠车马衣服号为独立使君。
    李远为河东郡守敦奖风俗劝课农桑禁遏奸非兼守御之备曾未期月百姓怀之太祖嘉焉降书劳问徵为侍中骠骑大将军开府仪同三司。
    尉迟纲为陕州刺史太祖以纲政绩可纪赐帛千段六千斛钱二十万增邑四百户。
    隋梁彦光开皇初为岐州刺史高祖临幸悦其能乃下诏曰：赏以劝善义兼训物彦光操履平直识用凝远布政岐下威惠在人廉慎之声闻於天下三载之後自当迁陟恐其匮乏。且宜旌善可赐粟五百斛物三百段御伞一枚庶使有感朕心日增其美四海之内凡曰：官人慕高山而仰止闻清风而自励未几。又赐钱五万。
    樊叔略开皇初为相州刺史政为当时第一帝降玺书褒美之赐物三百段粟五百石班示天下。
    赵轨开皇中为齐州别驾在州四年考绩连最持节使者阳公梁子恭状上高祖嘉之赐物三百段米三百石。
    公孙景茂开皇中为息州刺史高祖幸雒阳景茂谒见时年七十七帝命殿坐问其年几景茂以实对帝哀其老嗟叹久之景茂再拜曰：吕望八十而遇文王臣逾七十而逢陛下帝甚悦赐物三百段下诏曰：景茂修身洁已耆宿不亏作牧化人声绩显著年终考校独为称首宜戎秩兼进藩条可上仪同三司伊州刺史。
    杨达为鄯郑赵三州刺史俱有能名平陈之後四海大同高祖差品天下牧宰达为第一赐杂采五百段加以金带擢拜工部尚书。
    赵贤通为冀州刺史高祖幸雒阳贤通来朝帝劳之曰：冀州大藩民用殷实卿之善政深副朕怀。
    令狐熙为汴州刺史下车禁游食决滞狱令行禁止称为良政高祖嘉之因其来朝赐帛三百段。
    房恭懿开皇中为泽州司马迁德州在职岁馀卢恺复奏恭懿政为天下之最高祖甚异之复赐帛百段因谓诸州朝集使曰：如房恭懿志存体国爱养我百姓此乃上天宗庙之所助岂朕寡薄能致之乎！朕即拜为刺史岂止为一州而已当令天下模范之卿等宜师教也。帝。又曰：房恭懿所在之处百姓视之如父朕。若置之而不赏上天宗庙其当责我内外官人宜知我意，於是下诏曰：德州司马房恭懿出宰百里毗赞二藩。且善政能官标映伦伍班条案牍实允佥属委以方岳声实俱美可使持节海州诸军事海州刺史。
    慕容三藏为廓州刺史百姓爱悦高祖闻其能屡有劳问其年当州畜产繁孳获醍醐奉献赍物百段。
    樊子盖开皇中为循州总管许以便宜从事十八年入朝奏岭南地图赐以良马杂物加统四州令还任所遣光禄少卿柳謇之饯於霸上炀帝即位徵还京师转梁州刺史子盖言於帝曰：臣一居岭表十载於兹犬马之情不胜恋恋愿趋走阙庭万死无恨帝赐物三百段慰谕遣之授银青光禄大夫武威太守以善政闻大业三年入朝帝引之内殿特蒙褒美乃下诏曰：设官之道必在用贤安人之术莫如善政龚汲振德化於前张杜垂清风於後共治天下实资良守子盖局通敏操履清洁自剖符西服爱惠为先抚道有方宽猛得所处脂膏不润其质酌贪泉岂渝其性故能治绩克彰课最之首凡厥在位莫匪王臣。若能人思奉职各表其效朕将冕旒垂拱何忧不治哉！，於是进位金紫光禄大夫赐物千段太守如故其年车驾西巡将入吐谷浑子盖以彼多瘴气焚青木香以御雾露及帝还谓之曰：人道公清定如此不子盖谢曰：臣岂敢言清止是小心不敢纳贿耳繇此赐之口味百馀斛。又下诏曰：道德齐礼实惟共治惩恶劝善用明黜陟朕亲巡河右观省人风所历郡县访询治绩罕遵法度多陷刑网而金紫光禄大夫武威太守樊子盖执操清洁处涅不渝立身雅正临人以德威惠兼举宽猛相资故能畏而爱之不严斯治实字人之盛绩有国之良臣宜加褒显以弘奖励可右光禄大夫太守如故赐缣千疋粟麦二千斛子盖。又自陈曰：臣自南裔即西陲常为外臣未居内职不得陪属车奉丹陛溘死边城没有违恨惟陛下察之帝曰：公侍朕则一人而已委以四方则万人之敌宜识此心六年帝避暑陇川宫。又云：欲幸河西子盖倾望銮舆愿巡郡境帝知之下诏曰：卿夙怀恭顺深执诚心闻朕西巡欣然望幸丹款之至甚有可嘉宜保此纯诚克终其美。
    柳俭仁寿中为沔州刺史坐事免职炀帝嗣位徵之于时以功臣任职牧州领郡者并带戎资唯俭起自良吏帝嘉其绩用特授朝散大夫拜弘化太守赐物一百段而遣之清节愈厉大业五年入朝郡国毕集帝谓纳言苏威吏部尚书牛弘曰：其中清名天下第一者为谁威等以俭对帝。又问其次威以涿郡丞郭绚颍川郡丞敬肃等二人对帝赐俭帛二百疋绚肃各一百疋令天下朝集使送至郡邸以旌异焉论者美之。
    崔彭为左领军大将军从幸雒阳彭督後军时汉王谅初平馀党往往屯聚令彭率众数万镇遏山东复领慈州事炀帝以其清赐绢五百疋。
    王仁恭大业中为汲郡太守有能名徵入朝炀帝呼上殿劳勉之赐杂采六百段良马二匹。
    唐陈君宾贞观初为邓州刺史州邑丧乱以後百姓流离君宾至才期月皆来复业二年天下诸州并遭霜涝君宾一境独免当年官有储积蒲虞等州户口尽入其境逐食太宗下诏劳之曰：朕以隋末乱离毒被海内率土百姓零落殆尽州里萧条十不存一寤寐思之心焉。若是以日昃忘食未明求衣晓夜孜孜唯以安养为虑每见水旱降灾霜雹失所抚躬责已自惭德薄恐贫乏黎庶不免饥馁倾竭仓廪普加赈恤其有一人绝食。若朕夺之分命庶僚尽心营救去年关内六州及蒲虞陕鼎等复遭亢旱禾稼不登粮储既少遂令分房就食比闻刺史以下及百姓等并识朕怀逐粮人户到相安养回还之日各有赢粮乃别卖布帛以申赠遗如此用意嘉叹良深一则知水旱无常彼此递相拯赡不虞凶年二则礼让兴行轻财重义四海士庶皆为兄弟变浇薄之风敦慈仁之俗政化如此朕复何忧其安置户口官人支配得所并令考司录为功最养户百姓不[A092]财帛已敕主者免今年调物宜知此意善相劝勉其年入为太府少卿。
    李大亮为凉州都督以惠政闻太宗赐荀悦汉纪一部下。《书》曰：卿立志方直竭节至公处职当官每副所委方大任使以伸重寄公事之闲宜寻典籍然此书叙致既明论议深博极为政之体尽君臣之义今以赐卿宜加寻阅也。
    鲜于绍为隆州刺史高宗仪凤中为同州刺史仍赐绢二百疋赏清廉也。
    李君球为扬州大都督府长史政尚严肃人吏惮之盗贼屏迹高宗频降书劳勉。
