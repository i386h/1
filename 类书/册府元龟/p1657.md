<!-- { "loadSidebar": true } -->
    骆俊字孝远有文武才为陈相值袁术僭号兄弟忿争天下鼎沸群贼并起陈与比界奸慝四布俊厉威武保疆境贼不敢犯养济百姓灾害不生岁获丰稔。
    魏刘靖为河南尹散骑常侍应璩书与靖曰：入作纳言出临京任富民之术日引月长藩落高峻绝穿窬之心五种别出远水旱之灾农器必具无失时之阙蚕麦充备无雨湿之虞封符指期无流连之吏鳏寡孤独蒙廪赈之实加之以明レ幽微重之以秉宪不挠有司供承王命百里垂拱仰办虽昔赵张二王之治未足以方也。靖为政类如此初虽似碎密终於百姓便之。
    司马朗为兖州刺史政化大行百姓称之。
    杜畿为河东太守太祖征汉中遣五千人运运者自率勉曰：人生有一死不可负我府君终无一人逃亡其得人心如此。
    梁习为并州刺史边境肃清百姓布野勤劝农桑令行禁止贡达名士咸显於世太祖嘉之赐爵关内侯更拜为真长老称咏以为自所闻识刺史未有及习者。
    张既为雍州刺史後转梁州既临二州十馀年政惠著闻。
    仓慈为敦煌太守民夷称其德惠後皇甫隆为太守敦煌人以为隆刚断严毅不及於慈至於勤恪爱惠为下兴利可以亚之。
    杨阜为武都太守会蜀先主取汉中以逼下辩太祖以武都孤远欲移之恐吏民恋上阜威信素著前後徙民氐使居京兆扶风天水界者万馀户徙郡小槐里百姓襁负而随之为政举大纲而已下不忍欺蜀马忠为太守郡丞朱褒反叛乱之後忠抚育┰理甚有威惠。
    王祗为犍为太守後有广汉王离代祗为太守亦有美绩虽聪明不及祗而文采过之也。
    吴谢景为豫章太守在郡有治迹吏民称之以为前有顾邵其次即景。
    周鲂为鄱阳太守在郡十三年赏善罚恶威恩并行吴彦为交州刺史在镇二十馀年威恩宣著南州宁靖。
    晋郑袤为广平太守以德化为先善作条教郡中爱之。
    司马芝为河南尹居官十一年自魏迄今为河南尹者莫及之。
    刘弘为荆州刺史假节都督荆交广州诸军事其在江汉值王室多难得专命一方尽其器能推诚群下励以公义简刑狱务农桑每有兴发手书郡国丁宁款密故莫不感悦颠倒奔赴咸曰：得刘公一纸书贤於十部从事也。
    刘殷为新兴太守明刑旌善甚有政能。
    范晷为冯翊太守甚有政能善於绥抚百姓爱悦之邓攸为吴郡太守攸在郡刑政清明百姓欢悦为中兴良守。
    王况为豫州刺史探寻善政案贾逵已来法制禁令诸所施行择善者而从之。
    丁绍字叔伦为广平太守政平讼理道化大行于时河北骚扰靡有完邑而广平一郡四境安是以皆悦其法而从其令。
    宋刘义欣高祖弟道邻子也。为豫州刺史镇寿阳于时土境荒毁人民凋散城郭颓败盗贼分行义欣纲维补缉随宜经理劫盗所经立讨诛之境内畏服道不拾遗城府库藏并皆完实遂为盛藩强镇。
    孔季恭为会稽相务存治实敕止浮华翦罚游惰繇是寇盗衰止境内肃清。
    杜慧度为交州刺史布衣蔬食俭约质素能弹琴颇好庄老禁断淫祀崇修学校岁荒民饥则以私禄赈给为政纤密有如治家繇是威惠沾洽奸盗不起乃至城门不夜闭道不拾遗。
    王僧虔初监吴郡太守後为湘州刺史所在以宽惠称。
    裴松之为永嘉太守勤┰百姓吏民便之。
    陆徽为益州刺史隐┰有方威惠兼著寇盗静息民物殷阜蜀土安悦。
    阮长之历东莞武昌临海太守皆有风政为後人所思宋世言善治者咸称之。
    吉翰为益州刺史著美绩甚得方伯之体论者称之臧质为建平太守甚得蛮楚心南蛮校尉刘湛还朝称为良守迁宁远将军。
    申恬为山阳太守善於治民所莅有绩为太山太守威惠兼著吏民便之。
    杜骥为青冀二州刺史在任八年惠化著於齐土自义熙至于宋末刺史唯羊穆之及骥为吏民所称咏张岱为益州刺史数年益土安其政。
    刘损为义兴太守时东土残饥太祖遣扬州治中沈演之东入赈┰以损绥抚有方称为良守。
    南齐虞愿宋末为晋平太守有异政後王秀之为郡与朝士。《书》曰：此郡承虞公之後善政犹存遗风易遵差得无事。
    安陆王缅为吴郡太守少时大著风绩竟陵王子良与缅。《书》曰：窃承下风数十年来未有此政世祖嘉其能转郢州刺史。
    张环为雍州刺史加都督徵拜左户尚书後安陆王缅临雍州行部登蔓山有野老来乞缅问何不事产而行乞耶答曰：张使君临州理物百姓家得相保後人政严故至行乞缅繇是深加嗟赏。
    傅琰为南郡内史行荆州事时长沙太守王沈新蔡太守刘闻慰晋平太守丘仲起长城县令何敬叔故彰县令丘寂之皆有能名而不及琰也。
    梁永阳王敷少有学业仕齐为随郡内史招怀远近士庶安之以为前後之政莫及齐明帝谓徐孝嗣曰：学士旧例不改理官闻萧随郡唯置酒清言而路不拾遗行何风化以至於此对曰：古者修文德以来远人况止郡境而已帝称善。
    长沙王懿为晋陵太守曾未期月讼理人和称为善政。
    袭吴平侯励为淮南太守以善政称迁豫章内史道不拾遗男女异路。
    孔休源为南郡太守行州府事甚有治绩平心决断请不行高祖深嘉之。
    衡山县侯恭为雍州刺史简文少与恭游特被赏狎至是手令勖以政事恭至州政绩有声百姓请於城南立碑颂德诏许焉名为德政碑。
    夏侯详为湘州刺史详善吏事在州四载为百姓所称。
    王志为宣城内史清谨有恩惠郡民张倪吴庆争田经年不决志到官父老乃相谓曰：王府君有德政吾曹乡里乃有此争倪因相携请罪所讼地遂为闲田夏侯为吴兴太守有惠政迁司州刺史。又为边人所悦服。
    何敬容为建安内史清公有美绩吏民称之迁吴郡太守为政勤恤民隐辩讼如神视事四年治为天下第一世称为何吴郡後谢举为吴郡太守声迹略相比。
    刘之亨代兄之遴为南郡太守有异政荆土怀之恶斥其名号为大南郡小南郡。
    王莹为东阳太守居郡有惠政迁吴兴太守频处二郡皆有能名。
    谢览为吴兴太守初齐明帝及览父瀹东海徐孝嗣并为吴兴号称名守览皆欲过之。
    刘潜字孝仪为临海太守是时政网疏阔百姓多不遵禁孝仪下车宣布条制励精绥抚境内翕然风俗大革。
    何远为宣城太守郡经寇抄尽心绥理复著名迹后为始兴内史在官好开途巷修葺墙屋民居市里城隍厩库所过。若营家焉。
    陈王励为晋陵太守在郡甚有威惠郡人表请立碑颂励政绩许之。
    陆子隆为荆州刺史时新置治于公安城池未固子隆修建城郭绥集夷夏甚得民和当时号为称职三年吏民诣都上表请立碑颂美功绩诏许之。
    後魏长孙肥道武时为兖州刺史抚绥河南得吏民心威信著於淮泗。
    张恂为广平太守招集离散开建学校优显儒士吏民歌咏之於时丧乱之後罕能克厉唯恂当官清白仁恕临下百姓亲爱之其治为当时第一。
    陈留王虔子崇为并州刺史有政绩。
    淮南王世遵为北平将军定州刺史百姓安之为豳州刺史性清和推诚化导百姓乐之。
    临淮王昌弟孚为冀州刺史劝课农桑境内称为慈父邻州号曰：神君。
    任城王澄为徐州刺史甚有声绩。
    任城王云为冀州刺史留心政事甚得下情。
    淮阳王孝友为沧州刺史在郡积年以法自守甚著声称。
    元子英为梁州刺史在仇池六载甚有威惠之称。
    安丰王猛子延明为豫州刺史甚有政绩。
    崔宽为镇西将军陕城镇将弘农土出漆蜡竹木之饶路与南通贩贸来往家产丰富而百姓乐之诸镇之中号为能政。
    穆罴为汾州刺史前刺史刘升在郡甚有威惠前定阳令吴平仁亦有恩信罴并为表请之罴既频荐升等所部守令咸自砥砺威化大行百姓安之。
    元欣为荆州刺史转齐州刺史欣在二州频得人和张彝为秦州刺史彝敷政陇右多所制立宣布新风革其旧俗民庶爱仰之。
    张蒲为相州刺史扶弱抑强进善黜恶教化大行李韶为冀州刺史清简爱民甚收名誉後转定州刺史二州既连接百姓素闻风德州内大治。
    陆昕之为兖州刺史寻进号安东将军治有名绩仍除青州刺史在州著宽平之称转安北将军相州刺史。
    陆凯为正平太守在郡七年号为良吏。
    源怀为长安镇将雍州刺史清俭有惠政善於抚恤劫盗息止流民皆相率来还。
    薛虎子为徐州刺史孝文曾从容问秘书丞李彪曰：卿频使江南徐州刺史政绩何如彪曰：绥边布化甚得其和孝文曰：朕亦知之。
    窦瑾为长安镇将都督秦雍二州诸军事在镇八年甚著威惠。
    李安世为相州刺史敦劝农桑禁断淫祀。
    崔挺为光州刺史威恩并著风化大行及散骑常侍张彝兼侍中巡行风俗见挺政化之美谓挺曰：彝受使省方采示谣讼入境观政实愧清吏之名毕元宾为兖州刺史为政清平善抚民物百姓爱乐之。
    崔亮为雍州刺史性公清敏于断决三辅服其德政苏椿为武功郡守既为本邑以清俭自居小大之政必尽忠恕。
    裴宣为司州别驾明敏有器总摄州府事无疑滞远近称之。
    崔休迁安东将军青州刺史青州九郡民单ɡ李伯徽刘通等一千人上书颂休德政灵太后善之。
    张普惠为东豫州刺史时淮南九戍十三郡犹有梁氏前弊别郡异县之民错杂居止普惠乃依次括比省减郡县上表陈状诏许之宰守因此绾摄有方奸盗不起民以为便。
    窦瑗为广宗太守治有清白之称广宗民情凶戾前後累政咸见告讼唯瑗一人终始全洁转中山太守声誉甚美为吏民所怀及。
    北齐神武辅政班书州郡诫约牧守令长称瑗政绩以为劝励北齐永安王浚为青州刺史聪明矜恕上下畏服之赵郡王子为定州刺史加抚军将军六州大都督时年七十留心庶事纠摘奸非劝课农桑接礼名隽所部大治称为良牧。
    裴让之为清河太守至郡未几杨谓让之诸弟曰：我与贤兄交款企闻善政有人从清河来云：奸吏敛迹盗贼清静期月之期翻然更速。
    宋世良为清河太守天保中大赦郡先无一囚率群吏拜诏而已狱内橹生桃树蓬蒿亦满每日衙门虚寂无复诉讼。
    封子绘为郑州刺史子绘晓达政事长於绥抚历宰州郡所在安之。
