<!-- { "loadSidebar": true } -->
    ○将帅部　佐命第一
    天帝王之兴也。必有命世之人杰折冲之虎臣周旋翼从夷凶戡难然後大勋以集归运斯格御天下之图制亿兆之命者也。自成周著伐罪之誓汉高有扶义之举白水兴复当涂缔构繇是而下或艰难以创业或累积而启祥莫不有毅勇之士为之爪牙奋扬威武式遏乱略周旋夷险勤宣忠力搴旗以克敌略地以辟国用能震天声而消群慝厉舆师而一众志成乐推欣戴之美享利建世及之报功成名立为方策之所称述其不伟欤。
    周太公望吕尚初事文王及武王即位欲修王业东伐以观诸侯集否师行师尚父（师之尚之父之。故曰：师尚父亦男子美称）遂至孟津诸侯不期而会者八百皆曰：纣可伐也。武王曰：未可还师太公作泰誓居二年纣杀王子比干囚箕子武王将伐纣卜龟兆不吉风雨暴至群公尽惧唯太公强之劝武王武王，於是遂行十一年正月甲子誓於牧野以伐纣纣师败绩明日武王立于社群公奉明水卫康叔封布采席师尚父牵牲史佚策祝以告神说讨纣之罪迁九鼎修周政与天下更始师尚父谋居多封於齐营邱《诗》曰：惟师尚父时惟鹰扬谅彼武王（谅佐也。尚父佐武王为之尚将）。
    汉韩信淮阴人秦末项梁渡淮信乃仗剑从之梁败。又属项羽为郎中数以策干羽羽弗用汉王入蜀信亡楚归汉为连敖（楚官名）坐法当斩其畴十三人皆已斩（畴类也。）至信信乃仰视见滕公（夏侯婴也。）曰：上不欲就天下乎！而斩壮士滕公奇其言壮其貌释之言於汉王以为治粟都尉萧何言於汉王曰：王必欲争天下非信无可与计事汉王乃拜信为大将（事具宰辅荐贤及帝王选将门）遂听信计部署诸将（部分而署置之）汉王元年举兵东出陈仓定三秦二年出关收魏河南韩殷王皆降令齐赵共击楚彭城汉兵败散而还信复发兵与汉王会荣阳击破楚京索间以故楚不能西汉之败却彭城齐赵魏反汉王以信击魏魏王豹惊引兵迎信信遂虏豹定河东使人请益兵三万人臣请以北举燕赵东击齐南绝楚之粮道西与大王会於荣阳汉王与兵三万人遣张耳与俱进击赵代破代禽夏说阏与（夏说代相阏与邑名）信之下魏代汉辄使人收其精兵诣荣阳信以兵数万东下井陉击赵斩成安君氵氐水上禽赵王歇，於是用赵将广武君李左车发使使燕燕从风而靡乃遣使报汉因请立张耳王赵以抚其国汉王许之楚数使骑兵渡河击赵王耳信来往救赵四年汉王出成皋渡河拜信为相国发赵兵未发者击齐齐王广亡去信追北至城阳虏广楚卒皆降遂平齐使人言汉王曰：齐夸诈多变反覆之国南近楚不为假王以镇之其势不定汉王遣张良立信为齐王徵其兵使击楚五年汉王之败固陵用张良计徵信将兵会垓下项羽死封为楚王。
    曹参沛人也。高祖为沛公时参以中涓从（涓洁也。言其在中主知洁清洒扫之事盖亲近左右也。）击胡陵方与攻秦监公军大破之（秦一郡置守尉监三人公者时人尊称之耳）东下薛击泗水守军薛郭西复攻胡陵取之从守方与方与反为魏击之丰反为魏攻之赐爵七大夫北击司马欣军砀东取狐父祁善置（善置置名也。狐父祁二县名也。置。若今之驿也。）。又攻下邑以西至虞击秦将章邯车骑攻辕戚及亢父先登迁为五大夫北救东阿击章邯军陷陈追至濮阳攻定陶取临济南救雍丘击李繇军破之杀李繇虏秦一人章邯破杀项梁也。沛公与项羽引兵而东楚怀王以沛公为砀郡长将砀郡兵，於是乃封参执帛（楚爵孤卿）号曰：建成君迁为戚公属砀郡（为戚县之令）其後从攻东郡尉军破之成武南击王离军成阳南。又攻杠里大破之追北西至开封击赵贲军破之围赵贲开封城中西击秦将杨熊军於曲遇破之虏秦司马及御史各一人迁为执（执古爵名也。）从西攻阳武下に辕缑氏绝河津击赵贲军尸北破之（尸乡之北）从南攻与南阳守战阳城郭东（今堵阳）陷陈取宛虏定南阳郡（高纪言南阳守降封为殷侯而此传言虏纪传不同疑传误）从西攻武关关取之前攻秦军蓝田南。又夜击其北军大破之遂至咸阳破秦项羽至以沛公为汉王汉王封参为建成侯从至汉中迁为将军从还定秦攻下辨故道（武都二县也。）雍（扶风县也。）击章平军於好南破之围好取壤乡（壤地名也。）击三秦军壤东及高栎破之复围章平平出好走因击赵贲内史保军破之东取咸阳更名曰：新城参将兵守景陵二十三日（县名也。）三秦使章平等攻参参出击大破之赐食邑於宁秦（今华阴）以将军引兵围章邯废丘以中尉从汉王出临晋关至河内下修武度围津（在东郡）东击龙。且项佗定陶破之东取砀萧彭城击项籍军汉军大败走参以中尉围取雍丘王武反於外黄程处反於燕（皆汉将燕东郡之县故南燕国）往击尽破之柱天侯（史失姓名）反於衍氏进破取衍氏击羽婴於昆阳追至叶（叶南阳县也。）还攻武︹（武疆城在阳武）因至荥阳参自汉中为将军中尉从击诸侯及项王败还至荥阳（败谓战彭城而败）汉二年拜为假左丞相入屯兵关中月馀魏豹反以假丞相别与韩信东攻魏将孙东张（东张属河南）大破之因攻安邑得魏将王襄击魏王於曲阳追至东垣生获魏王豹取平阳得豹母妻子尽定魏地凡五十二县赐食邑平阳因从韩信击赵相国夏说军於邬东（邬大原县也。）大破之斩夏说韩信与故常山王张耳引兵下井陉击成安君陈馀而令参还围赵别将戚公於邬城中戚公出走追斩之西引兵诣汉王之所韩信已破赵为相国东击齐参以左丞相属焉攻破齐历下军遂取临淄还定济北郡收著漯阴平原鬲卢（五县名也。时未有济北郡史追书之耳）已而从韩信击龙。且军於上假密（，或以为高密）大破之斩龙。且虏亚将周兰（亚将次将也。）定齐郡凡得七十县得故齐王田广相田光其守相许章及故将军田既（守相为相居守者）韩信立为齐王引兵东诣陈与汉王共破项羽而参留平齐未服者汉王即皇帝位韩信徙为楚王参归相印焉高祖六年与诸侯剖符赐参爵列侯食邑平阳万六千三十户世世勿绝陈平阳武户牖人也。初归汉拜为都尉使参乘遂与东伐项羽至彭城为楚所败引师而归收散兵至荥阳以平为亚将属韩王信军广武迁护军中尉尽护诸将其後楚急击绝汉甬道於荥阳城汉王患之乃出黄金四万斤予平纵反间於楚军项王果大疑亚父亚父欲急击下荥阳城项羽不听（事见将帅间谍门）平乃夜出女子二千人荥阳东门楚因击之平与汉王从城西门出去遂入关收聚兵而复东封平以户牖乡用其计策卒灭楚七年更封为曲逆侯。
    周勃其先卷人徙沛以织薄曲为生（苇薄为曲）高祖为沛公初起勃以中涓从後攻胡陵下方与方与反与战却敌攻丰击秦军砀东还军留及萧复攻砀破之下下邑先登赐爵五大夫攻兰虞取之击章邯车骑殿（殿镇也。谓镇後以蔽勃击破章邯之殿兵也。）略定魏地攻辕戚东缗以往至栗取之攻桑先登击秦军阿下破之追至濮阳下蕲城攻都关定陶袭取宛朐得单父今夜袭取临济攻寿张以前至卷破李繇雍丘下攻开封先至城下为多（多谓功多也。）後章邯破项梁沛公与项羽引兵东如砀自初起沛还至砀一岁二月楚怀王封沛公为砀郡长拜勃为襄贲令从沛公定魏地攻东郡尉於城武破之攻长社先登攻颍阳缑氏绝河津击赵贲军尸北（尸北乡也。）南攻南阳守破武关关攻秦军於蓝田至咸阳灭秦项羽至以沛公为汉王汉王赐勃爵为威武侯从入汉中拜为将军还定三秦赐食邑怀德攻槐里好最（於将帅之中功为最也。）北击赵贲内史保於咸阳最北救漆（漆扶风县）击章平姚邛军西定（今陇西县也。）还下颍阳（即今凤翔县颍阳在栎阳东）围章邯废丘破之西击益己军破之（益己章邯将也。）攻上わ东守关击项羽攻曲遇最还守敖仓追羽羽已死因东定楚地泗水东海郡凡得二十二县还守雒阳赐爵列侯剖符世世不绝食绛八千二百八十户。
    樊哙沛人以屠狗为事高祖为沛公哙以舍人从攻胡陵方与还守丰击泗水监丰下破之（泗水郡名监谓监郡也。破之於丰县下）复东定沛破泗守薛西（谓破郡守於薛县之西）与司马尼战砀东（尼秦将军邯之司马）却敌斩首十五级赐爵国大夫（即官大夫也。）尝从沛公击章邯军濮阳攻城先登斩首二十三级赐爵列大夫（即公大夫也。）从攻阳城先登下户牖（阳武县北乡）破李繇军斩首十六级赐上闻爵（上闻谓名通於天子）从攻圉都尉（陈留圉县）东郡守尉於成武却敌斩首十四级捕虏十六人赐爵五大夫从攻秦军出亳南（今河南偃师汤亭是）河间守军於杠里破之击破赵贲军开封北以却敌先登斩候一人首六十八级捕虏二十六人赐爵卿从攻破杨熊於曲遇攻宛陵先登斩首八级捕虏四十四人赐爵号贤成君从攻长社に辕绝河津东攻秦军尸乡南攻秦军於破南阳守於阳城东攻宛城先登西至郦（南阳县也。）以却敌斩首十四级捕虏四十人赐重封（重封加二号也。）攻武关至霸上项羽欲攻沛公既飨军士中酒（中酒饮酒之中也。）亚父谋欲杀沛公时独张良得入坐哙居营外闻事急乃持盾直撞入立帐下（以盾撞击人也。）言於项羽曰：沛公先入定咸阳暴师霸上以待大王大王今日至听小人之言与沛公有隙臣恐天下解心疑大王也。羽默然沛公如厕麾哙去既出沛公留车骑独骑马哙等四人步从山下走归霸上军而使张良谢羽羽亦因遂已（已止也。）无诛沛公之心後数日羽屠咸阳立沛公为汉王汉王赐哙爵为列侯号临武侯迁为郎中从入汉中还定三秦别攻西丞白水北（西今西县白水水名言击西县之丞於白水之北）拥轻车骑雍南破之从攻雍城先登（县名属武功）击章平军好攻城先登陷阵迁为郎中骑将从击秦车骑壤东（地名）却敌迁为将军攻赵贲下槐里柳中咸阳（柳中即细柳地）灌废丘最（以水灌废邱也。）至栎阳赐食邑杜之樊乡（今樊川）从攻项羽屠煮枣（未详其地）击破王武程处军於外黄攻邹鲁瑕丘薛项羽败汉王於彭城尽复取鲁梁地哙还至荥阳益食平阴二千户以将军守广武一岁（广武在荥阳）项羽引兵东从汉王击羽下阳夏虏楚周将军卒四千人（周殷也。）围项羽于陈大破之（於陈县围之）屠胡陵羽死汉王即皇帝位以哙有功益食邑八百户其秋燕王臧荼反哙从攻荼定燕地楚王韩信反哙从至陈取信定楚更赐爵列侯与剖符世世勿绝食舞阳号为舞阳侯。
