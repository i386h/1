<!-- { "loadSidebar": true } -->
是月陇州防御使石公霸上言元管三县五镇自秦州阻隔废定戎新关两镇唯源皆称直属本府及官吏批书历子考较课最贼盗寇攘户民减损。又责州司职分何以捡校昨阳令李玉上府主簿林萼下乡州司不曾指挥本县亦无申报每有提举皆称本府追呼无以指纵何能致理其间户口多有逃亡预虞大比之时恐速小臣之罪伏睹近敕凡有诉讼尚委逐处区分不得蓦越，岂可本属县镇每事直诣凤翔望降新规以涤旧弊敕凤翔属郡宜令依诸道体例指挥今後凡诸县公事徵科诉讼并委逐州官员区分於事或有疑误须禀使府者则县申州州申使府不得蓦越其李玉林萼专擅上府下乡本州勘罪奏闻。
六月诏诸州府氵公路县镇使臣经过不得差借递驴。
八月诏氵公淮诸州点捡淮南人粜过粮食如是以骡驴为驮及人负荷放过只不得以舟车辇运过淮（先是淮南大旱井泉涸竭塘堰中生草淮浅可涉。又闻州火灾石偶人言于淮上其主恶之命击落其首淮南民渡淮而北者相继濠涛受以兵止之民与兵斗淮人阴籴我粟以为储蓄初太祖愍之曰：彼我民一也。繇是诸军郡许淮南人籴易至是闻吴人收籴入官以备军食故有是诏。）。
九月辛卯诏曰：西道军镇藩部经过不得与之市买鞍马器仗。
十月敕御史台勘成除官不谢不赴任人孟翰裴韶贾蟾程范崔中庸五人放罪勒赴任庞延祚李玫准元敕殿选起今後更有受官不谢宜令门下省御史台严切检举追勘闻奏授官後违程不赴任准元敕殿选如选未满使使来乞官者除本选外别行殿黜十一月敕近降命京兆凤翔同华延泾耀等州管内县镇各守职分州县徵税赋治婚田词讼巡镇贼盗追捕非不丁宁宜令三司使依前敕更严切指挥各守职分不得侵越诸州各行讫闻奏。
世宗显德元年三月敕化理之本孝弟为先苟或亏违实乱名教则有士庶之内凶卒之徒不顺于父兄不恭于尊长狂悖难状训诲莫从亲族容隐而不言里巷畏避而不告伤化败俗莫甚於兹今後或有不仁义之人违戾尊长讠宣避毁辱及父母在异财别居略不共待如此之辈不计官军人百姓之家宜令御史台及本军大使所在州县厢界弹察如或容纵不切检举罪有所归。
十月戊辰帝谓侍臣曰：诸道频报贼徒结集伤劫人户虽加搜捕未能遏绝累朝已来分遣使臣巡检致藩侯郡守不戮力于擒捉即宜抽回使臣专委藩郡屏逐务令封部清肃。
四年二月癸亥禁内外职官荐游客于县镇干求财帛者。
五年五月辛巳朔帝御崇元殿礼毕内降德音曰：疆场未宁旗鼓下出师之命氛霾既静雷覃及物之恩四维张而载戢五兵武功成而必修文德朕戎衣再御三载亲征令行而霆霹争雄阵起而龙蛇合势盖舟车之所及谅声教以咸臻敢言凉德之怀柔实赖忠臣之宣力积水激朝宗之浪事等疏川客星回拱极之光瑞增悬象今则斗柄建午火正司南顺玄穹长养之心伸有国亭毒之令卷彼戎士咸遵武经或从我征行久服勤于甲胄或守兹城邑能安定於封圻宜举彝章首膺懋赏应侍卫殿前及诸道马步军将士等各赐等第优给馀从宣命处分疾风劲草既验忠诚临难捐躯所宜旌异应淮南行营将士殁于王事者各与赠官逐人。若有亲嫡子孙并与叙录内有伤中残废不任征行者等第各给救接钱帛排难疆场马革无惭於壮志遗骸暴露牛冈有轸于深仁载寻掩骼之文俾释穷泉之恨凡经战阵处应有暴露骨骸仰逐处州县收拾埋瘗淮南界内逐处坟墓有曾遭发掘处委逐处州县差人掩闭用兵之际力役是供当矜贷之在展谅优给之宜被自去年十月後来氵公淮人户曾充夫役内有遭伤杀不回者本家各给绢三疋仍放免本户下三年诸杂差役江南疲俗克复方新特示蠲除俾令存济扬秦通滁和濠泗楚光寿舒卢蕲黄州连水汉阳汶川等县自去年终已前所欠秋夏残税及诸色徵科配敛博徵物色等并与除放自东南用兵首尾三载氵公淮州郡应奉军期飞免频仍力役劳并念其艰苦深轸所怀其徐宿宋亳陈颍许蔡等州人户所欠去年秋夏税并与除放於戏江表来宾顾车书之已混寰中未资将相之同心所宜共率宪章动遵王度咨尔三事达于庶官当整嘉谋弼予不逮。
●卷六十七
○帝王部　求贤
《传》曰：股肱喜哉！元首起哉！百工熙哉！晁错有言曰：古之贤主莫不求贤以为辅翼。若夫居大宝之位制四海之命盖并建众职非借才於异代故君人者勤於求贤而逸於得人曷尝不昧旦丕显求衣未明访问谘诹膝之前席然後异人间出贤士乡臻济济之宁文王彬彬之盛汉室者繇斯而已矣。若乃青之士翔而後集爵以德进义无苟合易禄而难畜难进而易退其或弓旌之逾分薰莸之同器盖有闭门却埽隐居求志者有矣。故五三而下致治之后罔不退不明以延髦俊而後为盛德也。
虞舜询於四岳辟四门（询谋也。谋治政于四岳开辟四方之门未开者以广致众贤）。
周成王嗣位求忠臣辅助以为政作小毖之诗（毖慎也。天下之事当慎其小小时不慎後为祸大）。
宣王欲得国子之能导训诸侯者樊穆仲曰：鲁侯孝（言鲁侯有孝德）王曰：何以对曰：肃恭明神而敬事老赋事行刑必问於遗训而咨於故实不干所问不犯所咨王曰：。然则能训治其民矣。乃命鲁孝公於夷宫。
汉高祖十一年诏曰：盖闻王者莫高於周文伯者莫高於齐桓皆待贤人而成名今天下贤者智能岂特古之人乎！患在人主不交故也。士奚繇进今吾以天之灵贤士大夫定有天下以为一家欲其长久世世奉宗庙亡（音无）绝也。贤人已与我共平之矣。而不与吾共安利之可乎！贤士大夫有肯从我游者吾能尊显之布告天下使明知朕意御史大夫昌下相国相国ガ侯下诸侯王（ガ音赞萧何封国在南阳）御史中执法下郡守（中执法中丞也。）其有意称明德者必身劝为之驾（有贤者郡守身往劝勉令至京师驾车遣之）遣诣相国府署行义年（行状年纪也。）有而弗言觉免年老癃病勿遣。
文帝二年十一月诏举贤良方正能直言极谏者以辅朕之不逮。
十五年九月诏诸侯王公卿郡守举贤良能直言极谏上亲策之博纳以言。
武帝初即位徵天下举方正贤良文学才力之士待以不次之位四方士多上书言得失自鬻者以千数其不足采者辄报闻罢（报云：天子闻其所上之书而罢之令归）。
建元元年冬十月诏丞相御史列侯中二千石二千石诸侯相举贤良方正直言极谏之士。
元光元年十一月初令郡国举孝廉各一人（孝谓善事父母廉谓清廉有廉隅）。
五年徵吏民有明当世之务习先世之术者县次给食令与计偕（计者上计簿使也。郡国每岁遣诣京师偕者俱也。令所徵之人与上计者俱来而县次给之食）。
元朔元年诏曰：夫本仁祖义褒德录贤劝善刑暴（本仁祖义谓以仁义为本始）五帝三王所繇昌也。故诏执事兴廉举孝，庶几成风夫十室之邑必有忠信三人并行厥有我师今或至阖郡而不荐一人（阖闭也。总一郡之中故言阖郡也。）是化不下究而积行之君子壅於上闻也。（究竟也。言见壅遏不得闻於天子也。）。且进贤受上赏蔽贤蒙显戮古之道也。其与中二千石礼官博士议不举者罪是时天下慎法莫敢谬举而贡士盖鲜故有斯诏。
元封五年四月诏曰：盖有非常之功必待非常之人故马或奔是（是蹋也。奔走也。奔是者乘之即奔立则是人也。是音提）而致千里士或有负俗之累而立功名夫泛驾之马（泛覆也。方勇反字本作覆後通用耳覆驾者马有逸气而不循轨辙也。）斥弛之士（斥者斥落无检局也。弛者放废不遵礼度也。斥音士各反弛音式尔反）亦在御之而已其令州县察吏民有茂才异等可为将相及使绝国者（绝远之国谓声教之外）。
昭帝始元五年六月诏曰：朕以眇身获保宗庙战战栗栗夙兴夜寐修古帝王之事通保傅传孝经《论语》尚书未能有明（贾谊作保傅传在礼大戴记通言能通读也。帝自谓虽通举此四书皆未能有所明此帝之谦也。）其令三辅太常举贤良各二人郡国文学高第各一人。
宣帝本始元年四月庚午地震诏内郡国举文学高第各一人（中国为内郡缘边有夷狄障塞者为外郡）。
四年夏四月壬寅郡国四十九地震或山崩水出诏曰：盖灾异者天地之戒也。朕承洪业奉宗庙於士民之上未能和群生乃者地震北海琅琊坏祖宗庙朕甚惧焉丞相御史其与列侯中二千石博问经学之士有以应变辅朕之不逮毋有所讳令三辅太常内郡国举贤良方正各一人。
地节三年诏令内郡国举贤良方正可亲民者。
元康元年秋八月诏曰：朕不明六艺郁於大道是以阴阳风雨失时其博举吏民厥身正通文学明於先王之术宣究其意者各二人中二千石各一人。
神爵四年四月诏令内郡国举贤良可亲民者各一人。
元帝初元元年三月诏丞相御史中二千石举茂材异等直言极谏之士朕将亲览焉。
二年三月诏丞相御史中二千石举茂材异等直言极谏之士朕将亲览焉。
永光二年三月日有食之诏内郡国举茂材异等贤良直言之士一人。
成帝建始元年二月诏三辅内郡举贤良方正各一人。
三年十二月诏丞相御史与将军列侯中二千石及内郡国举贤良方正能直言极谏之士诣公车朕将览焉。
河平四年三月诏举厚有行能直言之士。
元延元年秋七月诏内郡国举方正能直言极谏者各一人北边二十二郡举勇猛知兵法者各一人。
哀帝建平元年二月诏曰：盖闻圣王之治以得贤为首其与大司马列侯将军中二千石州牧守相举孝悌厚能直言通政事延於侧陋可亲民者各一人四年冬诏将军中二千石举明兵法有大虑者。
元寿元年春正月辛丑朔日有蚀之诏曰：朕获保宗庙不明不敏夙夜忧劳未遑宁息惟阴阳不调元元不赡未睹厥咎娄敕公卿，庶几有望（娄古屡字）至今有司执法未得其中或上暴虐假势获名温良宽柔陷于亡灭是故残贼弥长和睦日衰百姓愁怨靡所错躬（错犹置也。）乃正月朔日有蚀之厥咎不远在予一人公卿大夫其各悉心勉帅百僚敦任仁人黜远残贼期於安民陈朕之过失无有所讳其与将军列侯中二千石举贤良方正能直言者各一人。
平帝元始二年秋举勇武有节明兵法郡一人诣公车冬中二千石举治狱平岁一人（吏治狱平端也。）。
後汉光武建武七年四月壬午诏曰：比阴阳错谬日月薄食百姓有过在予一人大赦天下公卿司隶州牧举贤良方正各一人遣诣公车朕将览试焉（公车门名公车所在因以名焉汉官仪曰：公车令掌殿司马门天下上事及徵召皆总领之）。
孝章建初元年三月甲寅山阳东平地震己巳诏曰：朕以无德奉承大业夙夜忄栗忄栗不敢荒宁而灾异仍见与政相应朕既不明涉道日寡。又选举乖实俗吏伤人官职耗乱刑罪不中可不忧与昔仲弓季氏之家臣子游武城之小宰孔子犹诲以贤才问以得人明政无大小以得人为本夫乡举里选必累功劳今刺史守相不明真伪茂才孝廉岁有百数既非能显而当授之政事甚无谓也。每寻前世举人贡士或起亩亩不系阀阅敷奏以言则文章可采明试以功则政有异迹文质彬彬朕甚嘉之其令太傅三公中二千石郡国守相举贤良方正能直言极谏之士各一人。
