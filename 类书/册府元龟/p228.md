<!-- { "loadSidebar": true } -->
少帝以天福七年六月即位七月庚子御正殿制曰：古先哲王开创丕业未尝不栉风沐雨旰食宵衣安黔首於八保鸿图於万世恭惟先皇帝艰难启运恭俭临朝以武功定寰区以文德安黎庶日慎一日无怠无荒载洽隆平永传基构顾惟冲眇获奉纂承念负荷以为难集哀摧而罔极期终丧制旋逼群情竭推戴以弥坚执让辞而不获勉临大宝以御兆民宜颁在宥之文用布惟新之泽可大赦天下应天福七年七月十七日昧爽已前四京及诸道州府诸色罪犯除十恶五逆杀人强盗官典犯赃合造毒药屠牛铸钱诸色伪造外其馀罪犯已结正未结正已发觉未发觉咸赦除之巳前诸色配流人等除终身不齿常知所在纵逢恩赦不放还人及曾为强盗已配诸处收管人外其馀并放还其今日已前放还人内旧有职官者量与叙用吊民伐罪用遵惩劝之恩改过自新必务含弘之道其襄州安从进如能果决推诚一禀朝旨并从舍释各与官荣朕恭承顾命初嗣丕基而文武群臣中外良佐肃清辇毂保佐国家备彰忠孝之心咸竭推荣之力宜覃恩渥用表旌酬在朝内外臣寮侍卫诸军将校及诸道节度使防御团练刺史并与加恩修奉园陵考详故实务遵礼典副朕孝思凡曰：在官悉能陈力爰逢昌运宜示溥恩诸道宾幕将校职员见任京六品已下官州县官三司埸院监冶带使额者普与加恩其诸道职员押衙已上与转官兵马使已下与转职悬车官秩前任职资载敦尚齿之风爰示念功之典致仕官前任文武朝臣内诸使司已下前任节度使防御团练刺史行军兵从少尹上佐官前诸道都指挥已下前任京六品以下官及前资州县官带使额场院官等并与加恩京师职掌夙夜勤劳竭力有闻推恩无吝应在京诸司职掌亦量与恩泽奉守文之业敦孝治之风宜加幽显之恩用慰哀荣之意内外臣僚内诸司使及侍卫诸军指挥使已上父母在者与官封已有官封别与迁改已亡殁者并与封赠已有封赠更与妻封赠其有郡邑国号者与进封未有者与叙封曾竭臣诚殁於王事良深悼往宜示赏延自天福元年後来文武臣僚中有殁於王事与追赠已追赠者更与加赠有子孙未有职官者与录用蝗虫作苗稼重伤特示钦蠲俾令苏息应诸道州府经蝗虫伤食苗稼者并差官捡覆据所损顷田与蠲放税赋仍委逐处长吏切加安抚务令存济山林逸士草泽遗贤将礻卑教化之风宜广搜罗之道应有怀才抱器隐遁丘园者委随处长吏切在搜访具以名闻敦崇孝义旌显门闾式恢王化之基用正人伦之本应有孝子顺孙义夫节妇委逐处长吏具名闻奏当议旌表於戏纂继大业司牧群黎小心必本於旧章恭已难忘於朽索不敢逸豫以召和平更赖将相大臣文武多士遵顾於先帝永翊戴於冲人开保延洪爰覃渥泽报告遐迩咸使闻知赦书日行五百里敢以赦前事相告言者以其罪罪之。
八月丁亥以襄州安从进平诏在城官员将校职掌等盖被胁从素非党类除已送赴阙外其馀一切不问自围闭已来饿殍不少言念御冤之魄宜行掩骼之文应有饿死及杀戮并安从进毁拆却坟墓暴露骸骨等并官与埋瘗仍令致祭诸道商旅或有被安从进威胁配军者并仰给与公凭放归本贯内有淮南商旅亦给与公凭放归纂嗣之初收复之始特行轸恤用表渥恩宜令三司依此施行仍付所司九月癸未御乾明门观襄州行营都部署高行周等献俘馘曲赦京城禁囚。
八年二月庚戌御札取今月十一日还幸东宫己未发邺都曲赦禁囚辛酉幸澶州赦狱囚。
五月甲辰敕曰：朕荷上天之卷命守先帝之丕基日午坐朝恐一物之失所夜分不寐思比屋之可封身虽安於九重心常悬於亿兆属飞蝗作膏雨久愆流民倍切於抚安征赋频令於蠲减未能感召深轸焦劳念狱讼之繁当炎蒸之候欲臻和气宜去深文特行宽大之恩用叶哀矜之旨应三京邺都诸道州府见禁罪人除十恶行劫诸杀人者及伪行印信合造毒药官典犯赃外人犯死罪者减一等馀并放内有欠官钱者宜令三司酌量与限监出徵理中外遐迩宜体朕意。
开运元年七月辛未朔御崇元殿降制曰：王者化家为国既开创以惟难纂业承基亦负荷而尤重朕处承遗命嗣守丕图顾眇躬而惧不克堪持小心而曾无暇逸外以生灵是念内以宗社为忧。若涉大川如驭朽索然犹功非及物德不动天虫螟为害苗之灾夷狄作乱华之患尚赖谋臣猛将义士勇夫共成戡剪之功复致澄清之运今则狂戎逃遁年丰登时属小康礼当终制虽三年无改义欲化於人伦而正朔有常理宜新於凤历爰布改元之令仍覃在宥之恩天福九年宜改为开运元年可大赦天下应今年七月一日昧爽已前三京邺都诸道州府见禁囚徒除十恶五逆光火劫杀屠牛铸钱官典犯赃伪行印信合造毒药外罪无轻重已发觉未发觉已结正未结正咸赦除之流窜之徒其实有咎和平之道亦许自新其流配人除终身不齿常知所在人外未经量移者与量移已经量移者与叙用虫蝗灾疾之邦流夷颇甚猃狁经过之地凋弊尤深须议优饶用明轸悯其岐雍同华蒲陕泾耀威管内人户委长吏切在招携复业之家免一年租税魏博贝冀沧景德等州曾经虏骑剽攘特放今年秋税其馀经过之地亦量与矜蠲乃卷亲军实推忠节或从征鬼虏显立勋劳或出讨叛臣方期平定至於边陲守戍藩镇分屯尽系捍防皆施勤效虽赋税未集帑藏犹虚宜示颁宣用明奖赏应将校兵士量与等第优给连年失稔常赋愆期国用未充军须不足是行率借以济赡供诚非欲为盖不获已赦书到日尽时罢征出彼家财资予国力宜加甄别以示优隆出一千贯已上者特免科徭出一万贯已上者咸授官秩无资给者与本处上佐有官名者依本品序迁竭彼臣诚没於王事恩宜加等礼有明文当契丹侵犯之时有守城临阵尽节亡身者宜令逐处长吏以名衔奏闻当议超加褒赠或孙或子并与旌酬含垢匿瑕舍过宥罪前王令典有国通规应有曾行劫盗之人并宜放罪愿在军者与配军收管愿归农者委本县安存务局因循职掌败阙空系连悬之数徒行徵督之文宜示哀矜并令除放於戏承祧继统御极居尊虽旰食宵衣每勤庶政而利兵秣马未息殷忧更赖四辅三公五侯九伯文武叶力上下同心竭彼忠贞佐予寡昧举朝廷之急务尽军旅之沉谋使鼓卧旗偃俾成宁谧同文共轨速洽隆平表乃有功致我无事。
