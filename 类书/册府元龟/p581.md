<!-- { "loadSidebar": true } -->
    二年春公会戎于潜（戎狄蛮夷皆氐羌之别种也。戎而书会者顺其俗以为礼皆谓居中国。若戎子驹支者陈留济阳县东南有戎城潜鲁地）修惠公之好也。戎请盟公辞（许其修好而不许其盟）。
    八月公及戎盟于唐（高平方与县北有武唐亭）复修戎好也。
    冬十月纪子帛莒子盟于密鲁故也。（子帛裂字也。莒鲁有怨纪侯既昏於鲁使大夫盟莒以和解之子帛为鲁结好息民。故曰：鲁故也。密莒邑城阳淳于县东北有密乡）。
    三年十二月齐侯郑伯盟于石门（石门齐地，或曰：济北卢县故城西南）寻卢之盟也。
    四年春公与宋公为会将寻宿之盟未及期卫人来告乱夏公及宋公遇于清（宿盟在元年）。
    六年五月公会齐侯盟于艾（泰山牟县东南有艾山）始平于齐也。（春秋前鲁与齐不平今乃弃恶修好故言始平于齐）。
    七年夏齐侯使夷仲年来聘结艾之盟也。（艾盟在六年）秋宋及郑平七月盟于宿。
    冬陈及郑平（六年郑侵陈大获今乃平）十二月陈五父如郑莅盟（莅临也。）壬申及郑伯盟歃如忘（志不在於歃血）泄伯曰：五父必不免不赖盟矣。（泄伯郑泄驾）郑良佐如陈莅盟（良佐郑大夫）辛巳及陈侯盟亦知陈之将乱也。
    八年春齐侯将平宋卫（平宋卫於郑）有会期宋公以币请於卫请先相见（宋敬齐命）卫侯许之故遇於犬丘夏齐人卒平宋卫於郑秋会于温盟于瓦屋以释东门之役礼也。（定国息民。故曰：礼也。平宋卫二国忿郑之谋）。
    八月公及莒人盟于浮来以成纪好也。（二年纪莒盟于密为鲁故今公寻之。故曰：以成纪好）冬齐侯使来告成三国（齐侯冬来告称秋和三国）公使众仲对曰：君释三国之图以鸠其民君之惠也。寡君闻命矣。敢不承受君之明德。
    九年冬公会齐侯于防（防鲁地在琅邪华县南）时宋公不王（不供王职）郑伯为王左卿士以王命讨之伐宋宋以入郛之役怨公不告命（入郛在五年公以七年伐邾欲以说宋而宋犹不和也。）公怒绝宋使秋郑人以王命来告伐宋故会防以谋伐宋也。
    十年三月公会齐侯郑伯于中丘盟于邓为师期（寻九年会防谋伐宋邓鲁地）五月羽父先会齐侯郑伯伐宋。
    六月公会齐侯郑伯于老桃（老桃宋地）。
    十一年夏公会郑伯于时来（时来来阝也。荥阳县东有城郑地）谋伐许也。郑伯将伐许七月公会齐侯郑伯伐许。
    桓公元年春公即位好于郑郑人请复祀周公卒易礻方田公许之三月郑伯以璧假许田为周公礻方故也。（鲁不宜听郑祀周公。又不宜易取礻方田犯二不宜以动故隐其实不言礻方称璧假言。若进璧以假田非久易也。）四月公及郑伯盟于越结礻方成也。（结成易二田之事也。传以经不书礻方故独见礻方）盟曰：渝盟无享国冬郑伯拜盟。
    二年七月蔡侯郑伯会于邓（颍川召陵县西南有邓城）始惧楚也。（楚国今南郡江陵县北纪南城也。楚武王始僭号称王欲害中国蔡郑姬姓近楚故惧而会谋）。
    九月公及戎盟于唐旧好也。
    三年正月公会齐侯于嬴（嬴齐邑今太山嬴县）成昏於齐也。（公不由媒介自与齐侯会而成昏非礼也。）。
    夏齐侯卫侯胥命于蒲（申约言以相命而不敢血也。蒲卫地在陈留长垣县西南）不盟也。又公会杞侯于成阝杞求成也。（二年入杞今求成也。）。
    六年四月公会杞侯于成（成鲁地在太山钜平县东南）来谘谋齐难也。（齐欲灭杞故来谋之）。
    七年夏盟向求成于郑既而背之（盟向二邑名隐十一年王以与郑故求与郑成）。
    八年秋随及楚平楚子将不许斗伯比曰：天去其疾矣。（去疾谓少师见获而死）随未可克也。乃盟而还。
    十年秋公会卫侯于桃丘弗遇（卫侯与公为会期中背公更与齐郑故公独往而不相遇也。桃丘卫地济北东阿县东南有桃城）。
    十一年春齐卫郑宋盟于恶曹（恶曹地名）。
    九月鲁大夫柔会宋公陈侯蔡叔盟于折（蔡叔蔡大夫叔名也。折北地名）公会宋公于夫锺（夫锺成阝地）十二月公会宋公于阚（阚鲁地在东平须昌县东南）十二年六月公会杞侯莒子盟于曲池平杞莒也。（曲池鲁地鲁国汶阳县北有曲水亭隐四年莒人伐杞自是遂不平）公欲平宋郑秋公及宋公盟于句渎之丘（句渎之丘即丘也。宋人以立厉公故多责赂於郑郑人不堪故不平）宋成未可知也。秋。又会于虚冬。又会于龟宋公辞平故与郑伯盟于武父（宋公贪郑赂故与三会而卒辞不与郑平）。
    十四年春公会郑伯于曹（十二年武公之好以曹地曹与会）曹人致饩礼也。（熟曰：饔生曰：饩）夏郑子人来寻盟。且曹之会（子人即弟语也。其後为子人氏）。
    十五年六月乙亥昭公入许叔入于许公会齐侯于艾谋定许也。
    十一月公会宋公卫侯陈侯于衮谋伐郑将纳厉公也。弗克而还。
    十六年正月公会宋公蔡侯卫侯于曹谋伐郑也。（前年冬谋纳厉公不克故复更谋）。
    四月公会宋公卫侯陈侯蔡侯伐郑（春既谋之今书会者鲁讳议纳不正蔡常在卫上今序陈下）。
    十七年正月公会齐侯纪侯盟于黄（盖後至黄齐地）平齐纪。且谋卫故也。（齐欲灭纪卫逐其君）。
    二月公会邾仪父盟于<走隹>寻蔑之盟也。（<走隹>鲁地称字义与蔑盟同）庄公三年秋纪季以阝入于齐纪，於是乎！始判（判分也。言分为附庸始於此）。
    冬公次于滑将会郑伯谋纪故也。郑伯辞以难（厉公在栎故也。）。
    四年三月楚武王伐随令尹斗祁莫敖屈重除道梁氵差营军临随随人惧行成（时秘王丧故为奇兵更开直道氵差水在义阳厥县西东南入郧水梁桥也。随人不意其至故惧而行成）莫敖以王命入盟随侯。且请为会于汉而还（内也。谓汉西）。
    夏齐侯陈侯郑伯遇于垂。
    九年春公及齐大夫盟于{艹既}（齐乱无君故大夫得敌於公盖欲迎子纠也。来者非人故不称名{艹既}鲁地琅邪缯县北有{艹既}亭）。
    十三年春齐侯宋人陈人蔡人邾人会于北杏（北杏齐地）以平宋乱（宋有弑君之乱齐桓欲霸业）。
    冬公会齐侯盟于柯（此柯今济北东阿齐之阿邑犹祝柯今为祝阿）始及齐平也。（始与齐桓通好）。
    十四年冬周大夫单伯会齐侯宋公卫侯郑伯于鄄（鄄卫地今东郡鄄城也。齐桓霸业卒平宋乱宋人服从欲归功天子故赴以单伯会诸侯为文）。
    十五年春齐侯宋公陈侯卫侯郑伯会于鄄齐始霸也。（始为诸侯长）。
    十六年十二月会齐侯宋公陈侯卫侯郑伯许男滑伯滕子同盟于幽郑成也。（书会鲁会之不书其人微者也。言同盟服异也。陈国小每盟会皆在卫下齐桓始霸楚亦始强陈侯介於二大国之间而为三恪之客故齐桓因而进之遂班在卫上终於春秋滑国都今在河南缑氏县幽宋地）。
    十九年秋公子结媵陈人之妇于鄄遂及齐侯宋公盟（公子结鲁大夫公羊梁皆以为鲁女媵陈侯之妇其称陈人之妇未入国略言也。大夫出境有可以安社稷利国家者则专之可也。结在鄄闻齐宋有会权事之宜去其本职遂与二君为盟故备书之）。
    二十二年七月丙申及齐高盟于防（高齐之贵卿而与鲁之微者盟齐桓谦接诸侯以崇霸业）。
    二十三年夏公及齐侯遇于。
    十有二月公会齐侯盟于扈（扈郑地在荣阳巷县西北）。
    二十七年六月公会齐侯宋公陈侯。
    郑伯同盟于幽陈郑服也。（二十二年陈乱而齐纳敬仲二十五年郑文公之四年获成于楚皆有二心于齐今始服也。）。
    冬公会齐侯于城濮（城濮卫地将讨卫也。）。
    二十八年秋荆伐郑公会齐人宋人救郑。
    三十年冬公及齐侯遇于鲁济（济水历齐鲁界在齐界为齐济在鲁界为鲁济盖鲁地）谋山戎也。以其病燕故也。（齐桓行霸故欲为燕讨难燕国今蓟县）。
    三十二年春齐侯为楚伐郑之故请会于诸侯（楚伐郑在二十八年谋为郑报楚）宋公请先见于齐侯夏遇于梁丘（齐善宋之请见故进其班梁丘在高平昌邑县西南）。
    闵公元年八月公及齐侯盟于落姑（落姑齐地）请复季友也。（闵公初立国家多难以季子忠贤故请霸主而复之）齐侯许之使召诸陈公次于郎以待之（非师旅之事故不书次）季子来归嘉之也。
    二年冬齐高子来盟（盖高也。齐侯使来平鲁乱僖公新立因遂结盟故不称使也。鲁人贵之故不书名子男子之美称）。
    僖公元年八月公会齐侯宋公郑伯曹伯邾人于圣（圣宋地陈国陈县西北有圣城）盟于荦谋救郑（荦即圣也。地有二名）。
    二年九月齐侯宋公江人黄人盟于贯服江黄也。（贯宋地梁国蒙县西北有贯城贯与贳字相似江国在汝南安阳县）。
    三年秋齐侯宋公江人黄人会于阳谋伐楚也。（阳县齐地在东平须昌县北二年楚侵郑故）齐侯为阳之公会来寻盟冬公子友如齐莅盟（公时不会阳故齐侯自阳遣人诣鲁求寻盟鲁使上卿诣齐受盟谦也。）。
    四年正月公会齐侯宋公陈侯卫侯郑伯许男曹伯侵蔡蔡溃齐侯以诸侯之师伐楚师次于陉楚使屈完如师完及诸侯盟于召陵（屈完楚大夫也。楚子遣完如师以观齐屈完睹齐之盛因而求盟故不称使以完来盟为文齐桓退舍以礼楚故盟召陵召陵颍川）。
    冬十有二月公孙兹帅师会齐人宋人卫人郑人许人曹人侵陈（公孙兹叔牙子叔孙戴伯）。
    五年夏公及齐侯宋公陈侯卫侯郑伯许男曹伯会王世子于首止（惠王太子郑也。不名而书会尊之也。首止卫地陈留襄邑县东南有首乡）谋宁周也。（惠王以惠后故将废太子郑而立王子带故齐桓帅诸侯会王太子以定其位）八月诸侯盟于首止（复称诸侯者王世子不盟故也。王之世子尊与王同齐桓行霸翼戴天子尊崇王室故殊贵世子）郑伯逃归不盟。
    六年夏公会齐侯宋公陈侯卫侯曹伯伐郑以其逃首止之盟故也。
    七年七月公会齐侯宋公陈世子款郑世子华盟于宁母谋郑也。（高平方与县东有泥母亭音如宁）。
    八年春王正月公会王人齐侯宋公卫侯许男曹伯陈世子款盟于洮谋王室也。（王人与诸侯盟不讥者王室有难故洮曹地）郑伯乞盟请服也。襄王定位而後发丧（王人会洮还而後王位定）九年夏公会宰周公齐侯宋子卫侯郑伯许男曹伯于葵丘寻盟。且好礼也。（周公宰孔也。宰官周采地天子三公不字宋子襄公也。在丧公侯曰：子陈留外黄县东有葵丘）。
