<!-- { "loadSidebar": true } -->
    魏锺繇汉建安中以司隶校尉持节督关中诸军会河东卫固作乱与张晟张琰及高等并为寇繇率诸将讨破之。
    赵俨为关中护军尽统诸军屯田客吕并自称将军聚党据陈仓俨率平难将军殷署等攻之贼即破灭蜀邓芝为督江州延熙十一年涪陵国人杀都尉反叛芝率军征讨即枭其渠帅百姓安堵。
    吴陆逊为辅国将军领荆州牧嘉禾五年范阳贼彭旦等为乱六年二月逊讨旦等其年皆破之。
    晋吴彦武帝时代陶璜为南中都督领交州刺史初璜之死也。九真戍兵作乱逐其太守九真贼帅赵祉围郡城彦悉讨平之。
    王浚为骠骑将军都督东夷河北诸军事领幽州刺史惠帝光熙元年东莱扌弦令刘相根反自称扌弦公袭临淄高密王简奔聊城浚遣将讨相根斩之。
    山简为征南将军怀帝永嘉四年雍州人王如举兵反於宛杀害令长自号大将军司雍二州牧大掠汉沔新平人庞冯翊人严嶷京兆人侯脱等各起兵应之简与荆州刺史王澄南中郎将杜蕤并遣兵援京师及如战於宛。
    陶侃为广州刺史平越中郎将侃进至始兴先是广州人背刺史郭讷迎长沙人王机为刺史机复遣使诣王敦乞为交州敦从之而机未发会杜弘据临贺因机乞降劝弘取广州弘遂与温邵及交州秀才刘沈俱谋反或劝侃。且住始兴观察形势侃不听直至广州弘遣使伪降侃知其诈先於封口起发石车俄而弘率轻兵而至知侃有备乃退侃追击破之执刘沈於小桂。又遣部将许高讨机斩之傅首京都进号平南将军转都督湘州刺史时交州刺史王谅为贼梁硕所舀侃遣将高宝进击平之以侃领交州刺史桓豁为右将军监荆杨雍州军事南阳督护赵亿等逐太守桓琰据宛城以叛豁与竟陵太守罗崇讨破之。
    刘毅以冠军将军督豫州诸军事梁州刺史刘雅反毅遣将讨擒之。
    宋杜慧度晋末为广州将军持节督交州诸军事会贼帅卢循袭破合浦径向交州慧度乃率文武六千人拒循於石奇交战禽循长史孙建之循虽败馀党犹有三千人皆习练兵事李子逊李弈等奔窜石奇盘结俚獠各有部曲循知弈等与杜氏有怨遣使招之弈等引俚率众五六千人受循节度六月庚子循晨造南津命三军入城乃食慧度悉出宗族私财以充劝赏弟交趾太守慧期九真太守章民并督率水步军慧度自登高舰合战放火箭雉尾炬步军夹两岸射之循众舰俱燃一时散溃循中箭赴水死斩循及父嘏并循二子亲属录事参军阮静中兵参军罗农夫李脱等傅首京邑。
    沈庆之以太子步兵校尉为王元谟军副屯高敖元嘉二十九年亡命司马黑石庐江叛吏夏侯方进在西阳五水诳动群蛮自淮汝至於江沔咸罹其患庆之督诸将讨之。
    羊希为宁朔将军初李万周刘嗣祖籍略广州明帝以万周为步兵校尉权行广州事希既至而万周等并有异图希诛之。
    南齐李安民为领军将军屯寿春先是宋世亡命王元初聚党六合山僭号自云：垂手过膝州郡讨之不获积十馀年安民遣军侦候生擒元初斩建康市陈显达为镇西将军都督益宁二州诸军事广汉贼司马龙驹据郡反显达讨平之。
    萧懿为豫州刺史永元二年四月平西将军崔慧景举兵袭京师江夏王宝元纳之据城拒守懿起义援救慧景弃众走。
    陈陈景详为丰州义军主至德三年前丰州刺史章文宝举兵反景详斩文宝傅首京师。
    後魏南安公顺道武皇始二年贺兰部帅附力眷纥突邻部帅匿物尼纥奚部帅叱奴根聚党反於阴馆顺率众讨之。
    略阳公元遵为大将军镇渤海之合口天兴元年博陵渤海章武群盗并起元遵讨平之。
    长孙嵩为安南将军镇冀州天兴元年道武将北还都右将军尹国先督租冀州闻帝将还谋反欲袭信都嵩执送斩之。
    元城侯屈率众镇并州明元永兴五年六月泽刘逸自号征东将军三巴王王绍为都署官属攻逼建兴郡屈讨平之。
    奚斤为郑州将军循行州郡章武民刘牙聚党为乱斤讨平之明元幸中斤留守京师昌黎王慕容伯儿收合轻侠失志之徒李沈等三百馀人谋反斤闻召伯儿入天安殿东庑下穷问款引悉收其党诛之公孙轨太武时为平南将军时宋将到彦之遣其部将姚纵夫济河攻治坂虑更北入遣轨屯壶关会上党丁零叛轨讨平之。
    陆真文成时为安西将军长安镇将咸阳民赵昌受宋明帝署龙骧将军扇动二县聚党数百人据赤谷以叛真与雍州刺史刘邈讨平之昌单骑走免後县民王稚兄弟聚一千馀人招引赵昌始平石安池阳灵武四县人皆应之众至五千据治谷堡时诏南郡王李惠等领步骑六千讨昌真以大军未至虑昌滋蔓与雍州刺史刘邈讨昌昌出营拒战真击破之斩昌及贼首三千馀级傅首京师并诛其党与七百馀人获男女一千馀口雍州民夷莫不震伏唐元达献文时为安西将军华州刺史时杏城民盖平定聚众为逆帝遣给事杨锺葵击之不克而还诏元达讨平之杏城民成赤李。又聚党自号为王逼掠郡县残害百姓元达率骑二百邀其狭路击破之叛民曹平原复聚为乱元达追击悉平之。
    尉拨为平南将军北豫州刺史後雒州民田智度聚党谋逆诏拨乘傅发豫州兵与雒州刺史兵顿击之获智度送京师。
    张赦提为虎贲郎京畿盗魁自称虎子豹子以赦提为逐贼将军未几而获虎子豹子及其党与尽送京师斩於阙下自是清静其灵邱罗思祖宗门豪侠家处隘险多止亡命与之为劫献文怒之戮其家而思祖家党相率寇盗赦提募求捕逐乃以赦提为游徼将军前後禽获杀之略尽。
    韩务为太子翊军校尉时孝文南征行梁州刺史杨灵珍谋叛以务为统军受都督李崇节度以讨灵珍有功授後军长史。
    薛虎子孝文时为平南将军徐州民桓和等叛逆屯於五固诏虎子为征南都副将与尉元等讨平之。
    李焕宣武时为辅国将军梁州刺史时武兴氐杨集起举兵作逆焕督别将石长乐统军王等与军司苟金养俱讨之大破集起军会秦州民吕苟儿反焕仍令长乐等赴援秦州属都督元丽遂共平之。
    李韶为将作大匠吕苟儿反於秦州除抚军西道都督行秦州事与右卫将军元丽率众讨之。
    元谭孝明时为宗正少卿加冠军元法僧外叛诏谭为持节假左将军别将以讨之徐州平迁光禄少卿行南兖州事。
    裴衍为北道都督镇邺之武城时相州刺史安乐王鉴潜图叛逆衍觉其有异密表陈之寻而鉴所部别将嵇崇驰驿告变乃诏衍与都督源子邕李神轨等讨鉴平之。
    李神轨为征东将军时相州刺史安乐王鉴据州反诏神轨与都督源子邕等讨平之武泰元年正月群盗烧劫巩县自西关口以东公路涧以南诏神轨为都督讨平之。
    郑先护庄帝时为前将军广州刺史假平南将军当州都督时妖贼刘举於濮阳起逆诏先护以本官为东道都督讨举平之还镇。
    谷楷为奉车都督时沙门法庆反於冀州虽大将讨破而妖帅尚未枭除诏楷冀州追捕皆擒获之。
    北齐王则初仕後魏为东徐州防城都督尔朱荣之死也。东徐州刺史斛斯桩是其枝党内怀忧怖时梁立魏汝南王悦为魏主资其士马送境上桩遂翻城降悦则与兰陵太守李义击其偏师破之魏因以则行北徐州事。
    尧雄为二豫扬郢四州都督时元洪威据颍州叛民赵继宗杀颍川太守邵招据乐口自称豫州刺史北应洪威雄率众讨之继宗败走民因雄之出遂推城人王长为刺史据州引西魏雄复与行台侯景讨平之。
    宋显为西兖州刺史时梁州刺史鹿永吉据州外叛西魏遣博陵王约赵郡王景神率众迎接显勒当州士马邀破之斩约等。
    李侃镇鲁山城天保六年四月梁反人李山花自号天子逼鲁山城侃击斩之。
    皮景和为领军大将军河南道行台武平中军至祖口值土人陈暄等作乱景和平之。又有阳平人郑子饶诈依佛道设斋会用米面不多供赡甚广密从地藏渐出饼饭愚人以为神力见信於魏卫之间将为逆乱谋泄掩讨漏逸乃潜渡河聚众数千自号长乐王已破乘氏县。又欲袭西兖州城景和自南兖州遣数百骑击破之斩首千馀级生擒子饶送京师烹之後周泉初仕西魏雒州都督上雒人泉岳其弟猛略与顺阳人杜等谋翻雒州以应东魏知之杀岳及猛略等传首诣阙而没东魏。
    令狐整字廷保西魏末为瓜州刺史东阳王元荣主簿加荡寇将军太祖表为都督城人张保杀刺史成庆与凉州刺史宇文仲和构逆规据河西晋昌人吕兴等复害郡守郭肆以郡应保初保等将图为乱虑整守义不从既杀成庆因欲及整然以整人之望复恐其下叛之遂不敢害虽外加礼敬内甚忌整整亦伪。若亲附而密欲图之阴令所亲说保曰：君与仲和结为唇齿今东军渐逼凉州彼势孤危恐不能敌。若或摧衄则祸及此土宜分遣锐师声言救援二州合势则东军可图然後保境息人计之上者保然之而未知所任整。又令说保曰：历观成败在於任使所择不善旋致倾危令狐廷保兼资文武才堪统帅。若使为将蔑不济矣。保纳其计。且以整父兄等并在城中弗之疑也。遂令整至玉门郡召集豪杰整说保罪逆驰还袭之先定晋昌斩吕兴进军击保众人素服整威名并弃保来附保遂奔吐谷浑。
    宇文贵为大将军代尉迟迥镇蜀时隆州人开府李光反於盐亭攻围隆州而隆州人李柘亦聚众反开府张道应之贵乃命开府叱奴与攻隆州。又令开府成亚击柘及道降之并送京师除益州刺史未就拜小司徒。
    陆腾为隆州总管资州石民反杀郡守据险自守州军不能制腾率军讨击破斩之铁山獠抄断内江路腾击之应时奔溃一日下其三城斩其魁帅俘获三千兵招纳降附者三万户。
    隋源雄初仕後周武帝时为检校徐州总管东潼州刺史曹孝达据州作乱雄遣兵袭击斩之进位上大将军。
    观德王雄仕周武帝时为太子司掖下大夫武帝幸阳宫卫王真作乱以其徒袭肃章门雄逆拒破之董纯大业中为彭城留守东海贼彭孝才众数千掠怀仁县转入沂水保五不及山纯以精兵击之擒孝才於阵车裂之馀党各散。
    唐王栖曜为浙西都知兵马使代宗广德中江左兵荒诏内常侍马日新领汴滑军五千人镇之日新贪暴贼萧庭兰乘人怨诉逐之而劫其众时栖曜游弈近郊遂为贼所胁进围苏州栖曜因其懈怠挺身登城率城中兵出击贼其众大溃。
    段秀实为泾州兵马使代宗永泰三年宁节度使马移镇泾州其宁隶朔方军州将吏以郡隶烧马坊为乱秀实斩其凶首八人乃定。
    李勉为岭南节度使代宗大历四年番禺贼帅马崇道桂州叛将朱济时等阻洞为乱前後累岁舀没十馀州勉至遣将李观与容州刺史王并力招讨悉斩之。
