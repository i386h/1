<!-- { "loadSidebar": true } -->
    明宗天成元年四月诏曰：省司及诸府置税茶场院自湖南至京六七处纳税以致商旅不通及州使置杂税务交下烦碎宜定合税物色名目商旅即许收税不得邀难百姓诸道盐务破脚价极多获少须有条流以成规制。又诏诸州杂税宜定合税物色名目不得邀难商旅租庸司先将系省钱物与人回图宜令尽底收纳以塞亻幸门。
    四年七月兵部员外郎赵燕奏切见京城人买卖庄宅官中印契每贯抽税契钱二十文其市牙人每贯收钱一百文甚苦贫民请行条理从之。
    长兴元年正月许州奏准诏放过淮南客二百三十人通商也。
    九月燕人梁庭投匦陈状云：天下商税处多不繇旧时关市制度以此倍扰农商亦请减除奸弊敕旨并许施行。
    二年八月敕应三京诸道州府商税等多不系属州府皆是省司差置场官朕自受命开基励精布政将推诚而感物每屈己以从人况於列侯尤所注意，岂可山河重寄并在藩方关市徵租独归省务加以所置职掌素处幽微向以肆威与王公而抗礼盖已往从权之事岂将来经久之规特议改更贵除繁屑自今已後诸商税并委逐处州府扑断依省司常年定额勾当辨集冀除生事之端不爽丰财之理晋高祖天福元年闰十一月壬午敕关防凡有征税省司曾降条流虑多时而或有隐藏因肆赦而再须条贯应诸道商税仰逐处将省司合收税条件文榜於本院前分明张悬不得收卷榜内该税名目分数者即得收税如榜内元不该税着系税物色即不得收税宜令所在长吏常加觉察如敢有违条流不将文榜张悬将不合系税物色收税罔欺官法停住商贾者尽行具名申送。
    七年十一月宣旨下三司应有往来盐货悉税之过税每斤七文住税每斤一十文其诸道州府应有属州盐务并令省司差人勾当既而籴盐虽多而人户盐钱。又不放免至今民甚苦之。
    汉高祖乾元年诏曰：军国之费务在丰财关市之征资於行旅所宜优假俾遂流应天下商旅来所在并须饶借不得妄有邀勒。
    隐帝乾二年国子司业樊伦上言三事其一耕桑未至国多游民关市之中税物苛细请稍减省以惠疲民百姓卖物不多所历关市并望除税。
    三年六月太常少卿刘悦上言臣伏见买卖耕牛官中元无商税近日关市场院不禀敕文悉是收税岁计其利所入无多在於农民即疲於市易请重降敕文明行止绝劝人耕稼国之大计仓廪有积何莫由斯。
    周太祖广顺元年十二月甲寅相州李筠乞除放黄泽关商税课利从之。
    二年十一月郓州言奉诏已示谕商税院不收丝麻鞋等税。
    三年正月澶州言於商税旧额上添长钱二千八百贯麴务添七千贯从今年三月初一纳起诏褒之。
    三月诏曰：青白池务素有定规祗是近年颇乖循守比来青盐一石抽税钱八百文足陌盐一斗白盐一石抽税钱五百文盐五升其後青盐一石抽税钱一千盐一斗访闻改法已来不便商旅蕃人汉户求利艰难宜与优饶庶令存济今後每有青盐一石依旧抽税钱八百文以八十五为陌盐一斗白盐一石抽税钱五百盐五升此外更不得别有邀求如闻边上镇铺於蕃汉户市易粜籴众私抽税今後一切止绝。
    ○邦计部　丝帛
    管氏有言曰：一妇不织天下必有受其寒。然则藉其蚕税教以女工故夏书辨丝之贡周官述布帛之利其所由来尚矣。历汉而下经制具存广狭精粗不中则禁之锦绣纂组有害则却之以庸为名用抑游惰兼粟为货以通有无苟轻重混淆则良苦杂糅必在明开塞之术防巧伪之源使桑土均赋敛不滥然後数量可一风俗可齐致任土之宜来厥篚之美五十者可以衣而知荣辱斯亦商功利之一端也。
    周武王时太公以布为货广二尺二寸为幅长四丈为疋（後封齐以其地负海舄卤少五乃劝以女工之业其後俗渐多织作冰纨绮绣纯丽之物）汉武帝时桑弘羊为治粟都尉领大农天子北至朔方东封太山巡海上旁北边以归所过赏赐用帛百馀万疋皆取足大农其後请均输帛五百万疋。
    哀帝初即位诏齐三服官诸官织绮绣难成害女红之物皆止无作输（红亦工也。）。
    後汉章帝建初二年诏齐相勿复送冰纨方空吹纶絮（冰言色鲜洁如冰方空即今方目纱也。）。
    魏太祖定邺都令户绢二疋绵二斤馀皆不得擅兴藏︹赋弱。
    晋武帝时有司奏依旧调绢绵诏不肯（又云：有司奏调房子睢阳绵武帝不许）。
    惠帝永宁初雒中有锦帛四百万。
    元帝渡江军事草创蛮陬赕布不有常准府中所储数四千疋。
    宋孝武时齐库上绢年调钜万疋绵亦称此期限严峻人间买绢一疋二三千绵一两三四百贫者卖妻子其甚者或自缢死侍中陈怀文具陈人困由是薄有所减（江左自晋至陈其调丁男调布绢各二丈丝三两绵八两禄绢八尺禄绵二两二分丁女并半之）。
    後魏道武天兴中诏采诸漏户令输纶绵自後诸逃户占为纟由茧罗杀者甚众，於是杂营户帅遍于天下不隶守宰赋役不周户口错乱太武始光三年诏一切罢之以属郡县。
    孝文延兴三年七月诏河南六州之民户收绢一疋绵一斤先是旧制民间所织绢布皆幅广二尺二寸长四十尺为一疋六十尺为一端令任服用後仍渐至滥恶不依尺度，於是更立严制令一准前式违者罪各有差有司不检察与同罪。
    太和八年户增帛三疋先是天下户以九品混通户调帛三疋絮二斤丝一斤。又入帛一疋二丈委之州库以供调外之费至是增之以为官司之禄後增调外帛满二疋所调各随其土所出其司冀雍华定相秦雒豫怀兖陕徐青济济南豫东兖东徐十九州贡绵绢及丝幽平并肆岐泾荆凉梁汾秦安营豳夏光郢东秦西州万年雁门上谷灵邱广平凉郡怀化郡上郡之长平白水县青州北海郡之胶东县平昌郡之东武平昌县高密郡之昌安高密夷安黔骤县秦州河东之蒲坂汾阴县东徐州东莞郡之莒诸东莞县雍州冯郡之莲芍县咸阳郡之雍宁夷县北地郡之三原阳铜关宜君县华州华山郡之夏阳县徐州济北郡之离狐丰县东海郡赣榆襄贲县皆以麻布充税十年给事中李冲上言准古法立邻里党三长其民调一夫一妇帛一疋民年十五以上未娶者四人出一夫一妇之调奴任耕婢任绩者八口当未娶者四耕牛二十头当奴婢八其麻布之乡一夫一妇布一疋下至牛以此为降大率十疋为公调二疋为私调外费三疋为内外百官俸。
    东魏孝静天平元年迁都於邺六方之众万馀人北徙春秋二时赐帛以供衣服费常调之外逐丰稔之处折绢籴以充国之储。
    北齐文宣时天保中调绢以七尺为丈右仆射崔暹言之乃依旧焉。
    武成河清三年定令率人一状调一疋绵八两凡十斤绵折一斤作丝。
    後周太祖为西魏相创制六官司赋掌功赋之政凡令人自十八以至六十四与轻癃者皆赋之其赋之法有室者岁不过绢一疋绵八两单丁者半之其非桑土有室者布一疋麻十斤单丁者。又半之丰年则全赋中年半之下年一之皆以时徵焉。若<喜>厄凶札则不徵其赋。
    隋高祖开皇二年颁新令遵北齐之制丁男一床桑土调以绢纯麻土调以布绢纯以疋加绵三两布一端加麻三斤单丁及仆隶各半之。
    九年平陈高祖亲御朱雀门劳凯旋师行庆赏自门外夹道列布帛之积达于南郭以次颁给所费三百馀万。
    十二年有司上言库藏皆满高祖曰：朕既薄赋於人。又大经赐用何得尔也。对曰：用处常少纳处常多略计每年赐用至数百万段曾无减损，於是更辟左藏之院构屋以受之。
    唐高祖初平京师倾府藏以赐勋人既而。又患国用不给太原人刘义节进计曰：今义师数十万并在长安樵贵而布帛贱。若伐街衢及苑中之树为樵以易布帛岁取数千万疋立可致也。又藏内缯绢疋皆有馀轴之使申截取剩物以供杂费动盈十馀万矣。高祖并从之大收其利。
    武德七年定令每丁调随其乡土所产绫绢纟各二丈布加五分之一输绫绢纟者兼调绵三斤输布者麻三斤。
    代宗大历中诏曰：王制命市纳贾以观人之好恶布帛精粗不中度广狭不中量不鬻於市汉诏亦云：纂组文绣害女红也。朕思以恭俭克己淳朴化人每尚素玄之服庶齐金土之价而风俗不一逾侈相高浸弊於时其来自久耗缣缯之本资锦绮之奢异彩奇文恣其夸竞今师旅未戢黎元不康岂使淫巧之功更亏常制在外所织造大张锦独软锦瑞锦透背及竭凿六破已上锦独窠文纱四尺幅及独窠吴绫独窠司马绫等并宜禁断其长行高丽白锦杂色及常行小。《文子》绫锦等任依旧例造其绫锦花文所织盘龙对凤麒麟狮子天马辟邪孔雀仙鹤芝草万字双胜及诸织羌样文字等宜亦禁断。
    宪宗元和八年四月以钱重货轻出内库钱五十万贯命两常平收市布帛每端疋於旧估加十之一。
    九年八月诏太府奏建州泉州寿州所纳物粗恶短狭布帛有幅制度所存近日劝课不精窳滥方甚遂使女工都弃国用空虚。若无所惩何以知惧刺史宜各罚一月课料录事参军本县令各罚一季课料本曹官罚一季课料仍书下考。
    十一年六月京兆府奏今年诸县夏税折纳绫绢纟纟由丝绵等并请依本县时价只定上中二等每疋加饶二百文绵每两加饶十五文丝每两加饶二十文其下等物不在纳限小户本钱不足任纳丝绵斛<豆斗>须是本户如有本户辄合集买成疋代纳者所由决十五枷项令众。
    宣宗以会昌六年三月即位十一月刑部尚书判度支崔元式奏准今年七月二日敕诸道所出次弱绫绢纱等宜令禁断。若旧织得行使仍委所在官中收纳如辄更有织造行便买卖同罪须指射出次弱物州府令户部度支盐铁三司同条流闻奏者省司先牒左藏库勘到所出次弱疋帛州府名额伏以绫绢纱等州府所买机杼织造并合勘充煮练既不堪衣着则虚费织功今欲委诸道节度观察使刺史差清强官搜获百姓织造滥恶疋狭小机杼焚毁其恶弱疋仍具收纳数闻奏从之其向後犯者亦条流有差。
    後唐明宗天成二年十二月中书舍人程逊上言以民间机杼多有假伪虚费丝缕不堪为衣请下禁止庶归朴素。
    汉隐帝乾三年左司员外郎卢振上言古先哲王之制布帛不中度不鬻於市比来组织之物轻重皆有定规近年已来织帛之家过为疏薄徒劳杼轴无益公私臣请三京邺都诸道州府凡织造之家所织绫罗纟帛诸物并须斤两尺度合官定规程不得辄为疏薄所在官吏觉察禁止不得更然。
