<!-- { "loadSidebar": true } -->
显德元年正月丙子亲祀圜丘礼毕御楼肆赦曰：王者祀天地飨祖宗著於前经谓之大事严上者伸尊於下奉先者教孝於民簋豆笾陈其备物牺牲玉帛荐以至诚聿遵严配之文式展昭事之恳朕仰膺卷命下副乐推有兢兢业业之心无赫赫明明之德锡膺瑞莫继禹功祝网为仁但钦汤政接近朝丧乱之後当群黎凋弊之馀不敏不明何以为治而寒暑三往车书渐同征人少驻于边防战马多于牧污莱加辟杼轴靡空纵大化之未敷亦小康之遽致得非艺祖烈考垂其佑皇天后土被其恩锺在眇躬跻此嘉会俾创业垂统传之无疆治国安民引於有庆将恐将惧虽休勿休祗荷景灵是用大报恭以都邑所在宗庙为先开创已来因仍其旧未伸移奉之礼重增怵惕之怀，爰自雒阳卜迁浚下今四序资始三元履端陈水陆之毛载见清庙荐陶匏之质对越玄穹所谓礼行于郊而百神受职也。凡尔众庶同我处恭申其肇既谨就阳之礼施於纯嘏宜覃及物之恩改号纪年维新行庆可大赦天下改广顺四年为显德元年自正月一日昧爽已前应犯罪人已结正未结正已发觉未发觉罪无轻重常赦所不原者咸赦除之其杀人者放罪移置他处贬降官与量移已量移者与复资已复资者与叙用诸配流人并任逐便如刺面配军收管者不在此例流贬死者许归葬草贼避法隐藏者所有巡检人谕以恩赦招呼令归农养如愿在军亦听其内外马步都军将士各等第优赏应见任内外文武职员诸军将校致仕官节度防御团练使刺史前任文武升朝官前内诸司使副使前诸州行军列使前指挥使诸道进奉专人前资官赴郊庙陪位者并与加恩内外命妇并与进封因夫子叙封者不得过夫子本品其诸寺监摄官如满七周年以上应奉公事无遗阙文书灼然者并与同明经出身如不满七周年者任逐便稳今後寺监不得以白身署摄如违本司官吏并当勘罪诸州府广顺二年已前逋欠税沿徵钱并放其二年终已前主持省钱及主仓库败阙者据纳家业外无抵当者并释放自开创已来诸军将校死王事者军使都头已上并与追赠已追赠者更追赠有亲嫡子孙量才叙用者诸军将士年老病患不任征行情愿归农者本军具以名闻给凭繇放免应见任文武升朝官内诸司使副节度留後防御团练副使禁军都指挥使已上藩方马步军都指挥使等父母亡殁未经追赠者并与追赠已追赠者更追赠自广顺元年後来幽州淮南西川河东等界军人百姓投降者累令安抚所在有无主荒田土一任请射住佃为永业西川接界久不通商今後一任来往只须所属官吏防闲恐夹带奸细应祗奉郊庙职掌人员并与恩泽其行事官已勘无违碍者候铨司移省後各与除官合来年集者候将来授任仍并加一阶欠三选至五选者减一选欠选以上减两选幕职并与减一年如欠月限不及一年者便与除官仍转官资其诸色人驳放皆依格敕其间小小违碍可以情恕者并条奏以闻起今後升朝官两任以上著录十五周年者与赐绯著绯十五周年者与赐紫凡县官历任内曾经五度参选者虽未及六考与授朝散大夫阶年七十以上令授优散官者并赐绯其非时特恩不拘此例梁室受命奄有中原当历数之有归亦神器之所在潞王践阼承绍唐基累年司牧於生灵诸夏奉承於正朔庄宗克复以朱氏为伪朝晋祖统临以清泰为伪号所宜追正庶协通规今後不得名梁朝为伪朝潞王为伪主前代帝王陵庙及名臣坟墓无後者所在官吏检校勿令樵采耕犁天下年高残疾鳏寡孤独所属官吏务行存恤孝子顺孙义夫节妇州县以名闻者并与旌表门闾山林隐逸草泽才能所属长吏搜访具以名闻於戏安不忘危百王所以慎其德上之化下一人姑务正厥躬予苟有违众皆无隐方今庶吏和劝贪者少而廉者多兆民从风令既行而禁亦止司予刑者无忘哀矜。又礼让方兴恩信兼布赋役咸遵于法制乡闾已绝於侵渔家遂求安国当思理从予政者无忘和平凡左辅右弼尽其心五侯九伯宣其力君唱臣和同寅协恭不致平未之有也。凡百有位暨于群伦俱承福禧同体朕意节文有所未该者所司条奏以闻。
世宗以显德元年正月即位三月辛巳制曰：凡神圣之功乃开基以创业惟帝皇之德遂垂制而立文生成参天地之灵悠久锺子孙之福宁禹汤而独美岂尧舜以无伦先皇帝出震安时膺乾启运改相仍丧乱之辙造勃兴开泰之邦俭静其身宽慈于物寒耕热耨之苦常念三农宵衣旰食之勤不忘万务恩霈庶汇义结群心周室肇兴安神器而方固轩台遽往望仙驾以不回肆予冲人获绍丕构孤藐自视寡昧何知禀理命之丁宁副众情之推奉中心忧塞罔有津涯易月之礼制寻终在天之感慕无巳负荷斯重恭默以居宜从作解之文以沛当阳之泽可大赦天下应三月七日昧爽以前所犯罪人已结正未结正已发觉未发觉常赦所不原者咸赦除之诸贬降责授官等量与升陟叙用应配流徒役人及纵逢恩赦不在放还并常知所在者并放逐便诸处有草寇团集仰所在州府及巡检使臣晓谕恩赦招唤各令归农两京及诸道州府人户所欠去年秋夏税租及沿徵物帛并与除放其乡村逃移人户并仰招唤归业内外见在文武职官致仕官及诸军将校并与加恩其前任京官幕职州县官至今授官日施行诸将军校自开创以来有没于战阵及身死疆场者并与追赠如有亲嫡子孙未曾录用者并与录用文武外朝官及内诸司使副使禁军都指挥使以上诸道行军副使藩方马步军都指挥使父母在者并与恩泽亡殁者与封赠其妻未叙封者特与叙封应沿边州府接近西川河南契丹河东界处仰所在州府及巡检使臣钤辖兵士及边上人户不得侵扰外界及虏掠人畜务要静守疆场勿令骚动其投来人户仍仰倍加安抚大行皇帝山陵有期准遗命不得劳扰百姓者宜令所司奉承先旨无至隳违应缘山陵公事合使工人役夫并须先给钱物雇觅诸杂费用一切取官物供给不得差遣人户科配州县文武班列亲近臣寮爱国诚坚致君心切苟或闻朕躬之过失睹时政之否臧无借敷陈以辅寡昧苦口良药逆耳忠言礻卑益至多翘伫惟切今後内外臣寮或有所见及有所礻卑益可具实封章表以闻，或欲面对便仰ト门司画时引见怀才抱器出众超群或养素于衡门或屈迹于末位孤寒难进志业何伸咸用搜罗待以爵秩诸隐遁不仕及卑官下位中有文武略灼见可称者所在具名以闻化理之本孝弟为先苟或亏违实乱名教其有士庶之内凶率之徒不顺于父兄不恭于尊长狂悖难状训诲莫从亲族容隐而不言里巷畏避而不告伤风败俗莫甚于兹今後或有不孝不义之人违戾尊长喧悖毁辱及父母在异财别居略不供侍如此之辈不计官宦军人百姓之家宜令御史台及本军本使所在州县厢界弹举觉察如或容纵不切检举罪有归处其有孝子顺孙义夫节妇宜所旌表以厚人伦恭惟先皇帝推诚损己焦思劳神念将士之忠勤知战伐之辛苦饣侯粮禄赐无非经手经心土地官封不惜守勋守效生灵是念稼穑为忧罢非理之差徭去无名之侵耗不贪游宴尽去奢华减後宫冗食之人停诸司不急之务方岳止甘鲜之贡殿庭绝珠玉之珍狱讼无冤刑戮不滥凡关物务尽立规绳予小子缵绍丕基恭禀遗训仰承法度不敢逾违更赖将相公卿左右前後共遵先旨同守成规庶礻卑冲人不坠洪业赦书有所未该所司速具闻奏。
四月庚午制曰：昨者刘崇纵肆毒螫勾引蕃戎困我生民深入泽潞朕所以泣辞神御亲总甲兵抑荼蓼之哀怀殄豺狼之凶党诚赖玄穹垂将士输忠大剪寇雠寻清原野览贼寇经繇之地深切悯伤当城池围闭之时良资捍御因驻跸宜示特恩应潞州诸县取今月二十七日已前见禁罪人除死罪外并宜与释放当州数县昨经贼军伤残处人户所徵今年夏税斛斗钱帛三分与放一分内有村坊元不遭贼寇残伤者不在蠲放之限潞州昨经围闭将校职员同力守御兼以大驾驻跸迎奉无阙应在城将校官吏职员宜令本州具名衔以闻各加恩泽昨杀戮贼军之处及四面山谷间尸首绝多宜令逐处官吏差人收敛埋瘗勿令暴露逐处坟墓曾被贼军发掘者指挥掩闭河东及契丹败散兵士其中有潜窜山谷间者并令招唤不得辄有伤害如是义军百姓便可放归本家。若是军人及诸色人并监送至驾前各与稳便安排辽沁二州新属潞州久陷贼境深可悯伤委本道节度使倍加安抚所有刘崇烦苛事件并与蠲放。
二年十一月癸丑凤翔节度王章上言收下凤州乙卯诏曰：朕承宗社之灵居亿兆之上祗临大宝于兹再周每念晋汉以来朝野多故疆宇日削生聚未堪常怀拯救之心冀答天人之意至於夙夜不敢荒宁求安边拓境之谋思济世息民之计乃眷秦凤地接巴邛顷属乱离因兹阻隔千里之地大朝之声教不通十年之中百姓之艰苦难状昨者兴发师旅经略封陲鼓鼙绝震於郊原也。豕难逃於锋刃僵尸遍野弃甲如山秦成阶等州管内将校官吏军人百姓等喜寇孽之逋逃举城垒而归顺飞章送款协力同谋父老相忄山河如故而伪署凤州节度使王环等独迷去就尚据城池朕念彼孤危继令招谕惜一城之士庶开三面之网罗岂期拒辙之徒不体好生之德遂令攻击立见荡平渠帅就擒秦陇无梗宜降惟新之泽庶隆及物之恩应秦凤阶等州管内自显德二年十一月已前有罪犯者无问轻重一切释放应马步行营将士等各与恩泽其有殁於王事者自付兵马使已上并与赠官仍赐赙赠物城下攻殁百姓为矢石所害致死者本户除二税外放免三年差徭仍赐本家孝服绢三疋其倍署人夫州县官并与加阶减选秦成阶等州归明将士自长行以上等第支赐优给其官吏将校职员等并与加恩其中有西川人员除恩泽赏赐外如愿驻留者厚与请受如愿归去者并给盘缠用慰众情免违物性应收捉到贼军将校一切放罪并令押送赴阙各与恩泽自何重建等归投西川已来访闻管内州县连岁饥荒百姓军人倍加劳役科敛频并法令滋章既为吾民宜革前弊今後除秋夏两税徵科外应伪蜀所立诸般科率名目及非理徭役一切停罢德音未该者宜令所司相次指挥。
三年五月乙卯帝至自淮南是日诏免在京见禁罪人六月壬申降德音曰：王者经营四方式遏乱略怀安逸而亡战伐则雄图莫震有雪霜而无雨露则岁功不成日者革辂亲征灵旗问罪正阳之役吴师无匹马之归六合之征楚甲有齐山之积今长江以北半为我疆实赖将相协谋貔貅宣力破彼敌成兹茂勋宜敷旷荡之恩用慰轻扬之俗泽已г於动植宠岂忘於忠勤声教惟新甄赏斯在可特赦淮南道诸州管内见禁罪人取显德三年六月十一日已前凡有违犯不问轻重并不穷问其江北诸州县有未收复处宜令行营大将明申招谕傥能知几变归顺朝廷其向来名位俱一切如故仍选明藩大郡厚加旌赏其军都自长行以上并与优给其中有愿归江南者亦听自便应随驾淮南行营诸军等或破敌成功或攻城效力或收降州县或获卫乘舆咸积忠勤宜加守奖各与等第优给从驾职官及诸色人员等从征在外奉事有劳各与加恩以奖勤诸州夫役自来有没於矢石者其本户放免三年差徭仍每人支赐赠孝绢三疋淮南道诸州县先属江南之时颇有非理科徭无名配率今後一功停罢事有不利於民无益於时者宜令长史条奏以闻。
