<!-- { "loadSidebar": true } -->
    甲午诏曰：王者谨天戒酌人言叶时凝命资贤赞理斯为令典也。朕以菲德祗膺大统岁属凶旱人思底宁庶察弊以勤理因举能而询众科别条问临轩致试载搜尤才果副虚伫贤良方正能直言极谏科举人第三等裴休裴素第三次等李邵第四等南卓李甘杜牧马植郑亚崔第四次等崔谠王式罗绍京崔渠崔慎繇苗韦昶崔专第五上等崔涣韩宾详闲吏理达於教化科举人第四次等宋昆军谋宏远堪任将帅科举人第四次等郑冠李┉等皆直躬遵道博古知微敷其远猷志在引益实能攻朕阙绍政经究天人交际之理极皇王道变之义指切精洽粲然可观既校才於试可宜旌能於受禄其第三等第三次等人委中书门下优与处分第四次等第五上等人中书门下即与处分时有刘ナ应直言极谏科条对激切凡数千言虽不中第其文本行於时。
    三年三月御史台据吏部分察姚中立称准敕考试别头进士明经等官考功员外郎高锴考试礼部关送到进士郑齐之季景素两人明经王淑等十八人并及第放榜之後群议沸腾职当分察不敢缄默及得高锴状伏以进士明经并先无格限其所送进士二人文艺并堪与及第明经比年所送不过三五人今年礼部开送十一人及考试帖义十一人并堪与及第敕郑齐之季景素据所试比校常例得者不甚过差宜并与及第明经王淑等五人覆试帖义通数高并与及第馀落之。
    武宗会昌四年二月权知贡举左仆射判太常卿王起下及第二十五人续奏五人堪放及第杨知至窦缄杨严郑朴源重奉敕只放杨严及第馀并落下。
    五年二月左谏议大夫陈商知举放进士二十八人覆落八人时以去年仆射王起知举放二十五人续奏江陵节度使崔元式甥郑朴东都留守牛僧儒女胥源重故相窦易直子缄监察御史杨收弟严敕遣户部侍郎翰林学士白敏中覆试落下三人唯放杨严一人至是。又遣敏中覆试落下八人议者以为公宣宗大中元年正月礼部侍郎魏扶放及第二十三人续奏堪放及第三人封彦卿崔彖郑延林等皆以文艺为众翰林学士户部侍郎知制诰韦琮等考尽合程度其月二十三日奉进止并付所司放及第有司考试只合在公如涉犭旬私自有刑典从今以後但依常例取舍不得别有奏闻。
    懿宗咸通十一年正月以吏部尚书萧邺吏部侍郎于德孙吏部侍郎杨知温考官司勋员外郎李辉礼部员外郎崔澹等考试应宏词选人。
    十二年三月以吏部尚书萧邺吏部侍郎归仁晦李当考官司勋郎中郑绍业兵部员外郎陆勋等试宏词选人。
    十三年三月以吏部尚书萧邺吏部侍郎独孤云考官职方郎中赵蒙驾部员外郎李绍考试宏词选人试日萧邺替差右丞孔温裕权判。
    僖宗乾符四年正月以吏部尚书郑从谠吏部侍郎孔晦吏部侍郎崔荛考宏词选人。
    五年六月以吏部尚书郑从谠吏部侍郎崔沆考宏词选人。
    六年三月以吏部侍郎崔沆崔澹试宏词选人驾部郎中卢蕴刑部郎中郑顼为考官。
    晋高祖天福七年五月敕应诸色进策人等皆抱材能方来投献宜加明试俾尽臧谋起今後应进策条中书奏覆敕下其进策人委门下省试策三道仍定上中下三等如是元进策内有施行者其所试策或上或中者委门下省给与减选或出身优牒合格策选日其试策上者委铨司超一资注拟其试策中者委铨司依资注拟如是所试策或上或中元进策条并不施行所试策下元进策条内有施行者其本官并仰量与恩赐发遣。若或所试策下所进策条并不施行便仰晓示发遣不得再有投进馀并准前後敕文处分。
    周太祖广顺元年六月差翰林学士鱼崇谅就枢密院引试进策人考定降闻奏。
    三年五月敕进策献书人宜令翰林学士申文炳如枢密院引试定优劣闻奏。
    十一月乙卯命翰林学士窦俨试进策官曹巨源邓杲李等於禁中策曰：王者以礼御人伦以乐和天地以兵柔万国以刑齐兆民四者何先殊途同治或因或革各所宜故五帝殊时不相袭礼三王异世不相沿乐兵有务战不战之异刑有轻次重次之差历朝张施繁不具引自唐祖混一区夏太宗嗣成圣功言其礼则三正有常言其乐则七宗有秩兵息而臣道咸顺刑措而民心不渝五帝三王不足尚也。越自天宝之後国经混然礼乐湮坠而众不知兵刑烦扰而下不畏朱梁晋汉皆用因仍洎我朝开创以来力务兴振然薰歇烬灭历年滋多焦思劳神观效未著予欲父慈子孝兄友弟恭君仁臣忠夫义妇听声明文物无其缺祝嘏辞说必有序万仪咸秩百神受职家肥国肥知礼之尊也。当用何理副兹虚怀予欲六律六品七政九变金石丝竹之器羽旄干戚之容歌其政舞其德与夫文音武坐比崇昔时天和地平知乐之崇也。子当深辨其理为时陈之予欲混同天下亲征未服手振金鼓跋履山川如商高宗之伐鬼方。若魏武帝之登柳塞则六师所至供亿无穷众兴民劳自古皆慎。若但任偏将屯於边鄙纵兵时入茹食居人交尸塞路暴骨盈野终岁如是得无悯然何以令佳兵不具彼魁革面王涂无所隔方贡自来骏奔更思尔谋以逮明略予欲斧钺不用刀锯不兴桎梏朽蠹无所设施无城舂鬼薪之役无三居五宅之流尽衣冠而人不犯虚囹圄而不入无刑之理何以致诸子大夫博议洽闻穷微睹奥提笔既干於奇遇撞锺必应於嘉音抱屈将伸直言勿隐既而以所对之词上进乃授巨源及杲簿掾赐进士出身。
    ●卷六百四十五
    ○贡举部　科目
    自三五以来贡举之目未之闻也。考诸周制乃有德行道义之举谓之贤能。又有四士曰：选曰：俊曰：造曰：进自乡大夫司徒乐正皆论其秀司马论其贤然後官之此周公所以垂大法也。汉魏而下以迄於五代或召郡国限其口率或令公卿举其所知或广示於详延或兼许而自至正乃科级之沿革名品之差异申千有馀里盖数十百数今之论选历代而下亦书於斯而已矣。
    汉惠帝四年正月诏举民孝悌力田者。
    文帝二年十一月诏举贤良方正能直言极谏者。
    十五年九月诏诸侯王公卿郡守举贤良方正直言极谏者。
    武帝建元元年冬十月召丞相御史列侯中二千石二千石诸侯相举贤良方正直言极谏之士。
    元光元年十一月初令郡国举孝廉各一人（孝谓善事父母廉谓清洁有廉隅也。）。
    元封五年四月诏令州郡察民吏有茂才异等可为将相及使绝域者。
    昭帝始元五年六月诏令三辅太常举贤良各二人郡国文学高第各一人。
    宣帝本始元年四月诏内郡国举文学高第各一人四年四月诏令三辅太常内郡国举贤良方正各一人。
    地节三年十一月诏曰：其令郡国举孝悌有行义闻於乡里者各一人。
    元康元年八月诏举吏民厥身修正通文学明於先王之术宣究其意者各二人中二千石各一人。
    四年正月制举茂才异伦之士。
    神爵四年四月诏令内郡国举贤良可亲民者各一人。
    元帝初元二年三月诏丞相御史二千石举茂才异等直言极谏之士。
    永光元年二月召丞相御史举质朴敦厚逊上有行者光禄岁以此科第郎从官（始令丞相御史举此四科人以擢用之而见在郎及从官。又令光禄每岁依此科考校定其第高下用知其人贤否）。
    二年三月诏内郡国举茂才异等贤良直言之士一人成帝建始二年二月诏令内郡举贤良方正各一人三年十二月诏丞相御史与将军列侯中二千石及内郡举贤良方正能直言极谏之士。
    河平四年三月诏举敦厚有行能直言之士。
    江加二年三月诏举敦厚有行义能直言者。
    元延元年七月诏内郡国举方正能直言极谏者各一人北边二十二郡举勇猛知兵法者各一人。
    哀帝建平元年二月诏大司马列侯将军中二千石州牧守相举孝悌厚能直言通政事延於侧陋可亲民者各一人。
    四年冬诏将军中二千石举明兵法有大虑者。
    元寿元年春正月诏将军列侯中二千石举贤良方正能直言者各一人。
    平帝元始元年五月诏公卿将军中二千石举厚能直言者各一人。
    二年秋举勇武有节明兵法郡一人诣公车。
    後汉光武建武七年四月诏公卿司隶州牧举贤良方正各一人遣诣公车。
    章帝建初元年二月诏太傅三公中二千石二千石郡国守相举贤良方正能直言极谏之士各一人五月初举孝廉郎中宽博有谋任典城者以补长相（任堪使也。典主也。长谓县长相谓侯相）。
    八年十二月诏书辟士四科一曰德行高妙志节清白二曰经明行修能任博士三曰明晓法律足以决疑能案章覆问文任御史四曰明毅多略遭事不惑明足照奸勇足决断才任三辅令皆存孝悌公清之行自今已後审四科辟召及刺史二千石察举茂才尤异孝廉吏务实校试以职有非其人不习曹事正举者故不以实法之也。
    和帝永元六年三月诏令三公中二千石二千石内郡守相举贤良方正能直言极谏之士各一人。
    七年四月诏有司详选郎官宽博有谋才任典城者三十人。
    安帝永初元年三月诏公卿内外官郡国守相举贤良方正有道术之士明政术达古今能直言极谏者各一人。
    五年闰三月诏令三公特进侯中二千石二千石郡守诸侯相举贤良方正有道术达於政化能直言极谏之士各一人及至孝与众卓异者并遣诣公车。
    七月诏三公特进九卿校尉举列将子孙明晓战阵任将帅者。
    元和元年四月诏三公特进列侯中二千石二千石郡守举敦厚质直者各一人。
    建光元年十一月诏三公特进侯卿校尉举武猛堪将帅者各五人。
    顺帝初即位诏公卿郡守国相举贤良方正能直言极谏之士各一人。
    永和三年九月令大将军三公各举故刺史二千石及见令长郎谒者四府掾属刚毅武猛有谋谟任将帅者各二人特进卿校尉各一人。
    汉安元年二月诏大将军公卿举贤良方正能探赜索隐者各一人。
    冲帝永嘉元年九月诏三公特进侯卿校尉举贤良方正幽逸修道之士各一人。
    桓帝建和元年四月诏大将军公卿校尉举贤良方正能直言极谏者各一人。又诏大将军公卿郡国举至孝笃行之士各一人。
    三年六月诏大将军三公特进侯其举卿校尉举贤良方正能直言极谏之士各一人。
    永兴二年二月诏公卿校尉举贤良方正能直言极谏者各一人。
    延熹八年正月诏公卿校尉举贤良方正。
    九年正月诏公卿校尉郡国举至孝。
    七月诏举武猛三公各二人卿校尉各一人。
    灵帝中平元年三月诏公卿举列将子孙及吏民有明战阵之略者诣公车。
    魏文帝黄初四年五月诏举天下隽德茂才独行君子。
    明帝泰和二年十月诏公卿近臣举良将各一人四年十二月诏公卿举贤良。
    青龙元年三月诏公卿举贤良笃行之士各一人。
