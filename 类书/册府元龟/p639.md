<!-- { "loadSidebar": true } -->
    十六年十一月癸丑朔梁州都督汉王元昌徐州都督徐王元礼绛州刺史霍王元轨寿州刺史舒王元名扬州都督越王元贞来朝。
    二十年十月徐州刺史霍王元轨许州刺史蒋王恽来朝。
    二十一年十月滑州刺史舒王元名相州刺史赵王贞来朝贡。
    二十二年十月绛州刺史徐王元礼襄州刺史纪王慎来朝。
    梁太祖开平四年十月乙亥东京留守博士友文入觐召之也。
    後唐愍帝应顺元年闰正月癸亥洋王从璋自河中入觐献甲马二十疋。
    ○宗室部　辅政
    夫右贤左戚古之道也。自商周之并建子弟以屏王室或入为卿士宰司国政故虽五属之亲而无官盖尚德也。是知熙帝载执国成惟贤明而是当亲羁而并进繇汉而下迄於後周或选自宗英於辅弼典掌衡轴弥纶政治盖有奕叶载德济美垂裕任职兴化式是人望斯固嘏寅亮之业茂焉非特藩翼怀宁之谓也。至或登用非允授受斯失致覆败者亦时有之斯可监也。已。
    商微子启帝乙元子为纣卿士。
    周公旦武王之弟自武王即位旦常辅翼武王用事居多武王九年东伐至孟津周公辅行十一年伐纣至牧野周公佐武王作牧誓破殷入商宫封周公旦於少昊之墟曲阜是为鲁公，公不就封留佐武王及成王即位少在襁褓之中周公恐天下畔周乃践阼代成王摄行政当国成王长能听政，於是周公乃还政於成王就群臣之位（臣钦。若等曰：周公不就封以子伯禽之国其为王卿士者世为周公厉王奔彘时周公与召公立太子静是为宣王二相辅之史阙其名其後庄王时有周公黑肩）毕公高文王之子成王惧太子钊之不任乃命召公毕公率诸侯以相太子而立之。
    卫康叔封冉季载周公母弟皆有驯行，於是周公举康叔为周司寇冉季为周司空以佐成王治皆有令名於天下。
    武公和康叔之後有文章。又能听其规谏以礼自防厉封名也。王时入相於周诗人作淇澳以美之。
    祭公谋父周公之後穆王时为王卿士。
    凡伯周公之裔厉王时为王卿士。
    虢文公文王母弟虢仲之後宣王时为王卿士。
    郑桓公友周厉王少子而宣王庶弟也。（年表云：母弟）幽王以为司徒（幽王八年为司徒）和集周民周民皆说河雒之间人便思之。
    武公掘突桓公子父子为周司徒善於其职国人宜之故作缁衣之诗美其德以明有国善善之功焉王子虎襄王时为太宰。
    汉澎侯（澎东海县）屈中山靖王子武帝时自涿郡太守为左丞相诏曰：夫亲亲任贤周唐之道也。以澎户二千二百封左丞相为澎侯。
    後汉东平王苍光武子明帝时为骠骑将军在朝数载多所隆益而自以至亲辅政声望日重意不自安上疏归职帝优诏不听（疏云：居宰相之位同气之亲馀具宗室退让门）。
    魏邵陵侯真太祖族子文帝黄初三年以真为上军大将军都督中外诸军事迁中军大将军七年与陈群等受遗诏辅政明帝即位累迁大将军司马。
    贞子武安侯爽明帝时为卫武将军帝寝疾乃引爽入卧内拜大将军假节钺都督中外诸军事录尚书事与太尉司马懿并受遗诏辅少主。
    晋安平王孚宣帝次弟为魏太傅武帝受禅诏曰：太傅勋德弘茂朕所瞻仰以光导弘训镇静宇内愿奉以不臣之礼其封为安平王邑四万户进拜太宰持节都督中外诸军事有司奏诸王未之国者所置官属权未有备帝以孚明德属尊当宣化树教为群后作则遂备置官属焉。
    孚子义阳王望为魏司徒武帝泰始三年诏曰：夫尚贤庸勋尊崇茂亲所以体国经化式是百辟也。且台司之重存乎！天官故周建六职政典为首司徒中领军以明德近属世济其美祖考创业翼佐大命出典方任入赞朝政文德既著武功宣畅逮朕嗣位弼道惟明宜登上司兼统军戎内辅帝室外隆威重其进位太尉中领军如故置太尉军司一人参军事六人骑司马五人。又增置官骑十人并前三十假羽葆鼓吹。
    汝南文成王亮宣帝子武帝末为太尉录尚书事遗诏委以後事杨骏索诏视遂不还及骏诛诏曰：大司马汝南王亮体道冲粹通识政理宣翼之绩显於本朝二南之风流於方夏将凭远猷以康王化其以亮为太宰录尚书事入朝不趋剑履上殿增掾属十人给千兵百骑与太保卫对掌朝政。
    亮子西阳王元帝太兴初录尚书事进位太宰领太尉。
    梁王肜宣帝子惠帝元康中为大将军尚书令领军将军录尚书事永康初共赵王伦废贾后诏以肜为太宰守尚书令是时改司徒为丞相以肜为之伦灭诏肜以太宰领司徒。
    齐王攸文帝之子武帝践祚时朝廷草创而攸总管军事抚宁内外莫不景附迁骠骑将军开府辟召礼同三司每朝政大义悉心陈之累迁侍中司空。
    攸子武闵王ぁ惠帝时为平东将军假节镇许昌与成都河间常山新野四王诛赵王伦惠帝反正以ぁ为大司马，於是辅政居攸故宫。
    成都王颖武帝子助齐王ぁ诛赵王伦惠帝以颖为大将军录尚书事ぁ败颖悬执朝政事无巨细皆就邺谘之。
    高密王泰宣帝弟馗之子惠帝永熙初为司空楚王玮之被收泰严兵将救之祭酒丁绥谏曰：公为宰相不可轻动。且夜中仓卒宜遣人参审定问泰从之玮既诛乃以泰录尚书事迁太尉尚书令。
    东海孝献王越惠帝西幸以越为太傅与太宰夹辅朝政让不受怀帝即位委政於越武陵忠敬王遵元帝孙宋高祖义旗兴复朝廷称受密诏使遵总摄万几加侍中大将军移入东宫内外毕敬迁转百官称制书。又教称令书安帝反正更拜太保。
    会稽文孝王道子孝武帝子大元中录尚书六条事寻领司徒安帝践祚有司奏道子宜进位太傅扬州牧中书监假黄钺备殊礼固辞不拜诏内外众事动静谘之帝既冠道子稽首归政。
    宋彭城王义康高祖子文帝即位初为荆州刺史元嘉六年司徒王弘表义康宜还入辅政侍中都督杨南徐兖三州诸军事司徒录尚书事领平北将军南徐州刺史持节如故二府并置佐领兵与王弘共辅朝廷弘既多疾。且每事推谦自是内外众务一断之义康性好吏职锐意文按纠剔是非莫不精尽既专总朝权事决自已生杀大事以录命断之凡所陈奏入无不可方伯以下并委义康授用繇是朝野辐凑势倾天下义康亦自强不息无有懈倦府门每旦常数百乘车虽复位卑人微皆被引接爱惜官爵未尝以阶级私人凡朝士有才用者引入阙下乐为竭力不敢欺负。
    江夏王义恭高祖子文帝元嘉十六年进位司空加侍中都督杨南徐兖三州诸军事司徒录尚书事二十一年进太尉领司徒义恭既小心恭慎。且戒义康之失虽为总录奉行文书而已故文帝安之孝武践阼累加太宰前废帝即位诏曰：总录之典著自前代孝建始年虽并省而因革有宜理存济务朕涉独在躬未涉政道百揆庶务允归尊德太宰江夏王义恭新除中书监太尉地居崇重受遗阿衡实深凭倚冀康庶绩可录尚书事本官监太宰王如故。
    南郡王义宣高祖子孝武帝即位初为中书监都督会豫二州丞相录尚书六条事扬州刺史。
    建平王宏文帝子孝武入嗣以宏为仆射冠军将军中书监宏谦俭周慎礼贤接士明晓政事世祖信仗之。
    南齐竟陵王子良武帝子帝遗诏使子良辅政安成王知尚书事子良素仁厚不乐世务乃推安成诏云：事无大小悉与鸾参议。
    巴陵王宝义和帝西台建以为侍中司空梁王定京邑宣德太后令以宝义为太尉领司徒诏云：不言之化形於自远时人皆云：此实录也。
    後魏江夏公吕道武族弟位外都大官委以朝政大见尊重扶风公处真烈帝之後少以壮烈闻位殿中尚书委以大政甚见尊礼。
    文安公屈国之疏族明元时居门下出纳诏命明元东巡命屈行右丞相命掌军国甚有声誉。
    彭城王勰献《文子》孝文时除侍中长直禁内参决军国大政万几之事无不预焉。
    咸阳王禧孝文末为太尉与司徒彭城王勰司空北海王祥尚书左仆射广阳王嘉等受遗辅政景明二年春诏曰：朕以寡昧夙罹闵凶忧在疚罔知攸济实赖先帝圣德遗泽所覃宰辅忠贤劬劳王室用能抚和上下清肃内外乃式遵复子归政告逊辞理恳至邈然难夺便当励兹空乏亲览机务咸阳王尊唯元叔道性渊凝可进位太保领太尉司空北海王季父英明声略茂举可大将军录尚书事。
    高阳王雍宣武末为太尉孝明即位初侍中于忠以门下议以帝幼年未亲机政太尉高阳王雍属尊望重宜入居西相柏台省决庶政。
    任城王澄明德茂亲可为尚书令总摄百揆。
    清河王怿孝明即位灵太后以怿帝之懿叔德允具瞻委以朝政事拟周霍怿竭力辅佐以天下为己任汝南王悦正光中为侍中太尉孝明诏入居门下与丞相高阳王雍参决尚书奏事。
    东魏孝静天平二年二月以太尉咸阳王坦为太傅以司州牧西河王为太尉。
    三年二月以开府仪同三司华山王鸷为大司马。
    四年正月以汝阳王暹为录尚书事。
    兴和四年四月以太尉彭城王韶为录尚书事。
    武定二年三月以元弼为录尚书事。
    北齐任城王氵皆高祖子自孝昭武成时车驾还邺常令氵皆镇晋阳总并省历司徒太尉并省录尚书事。
    彭城景思王氵攸高祖子皇建初拜大司马兼尚书令转太保武成入承大业迁太师录尚书氵攸明练世务果於断决事无大小咸悉以情。
    赵郡王河清中为司空摄录尚书事累加尚书令拜太尉久典朝政誉望日隆。
    後周晋荡公护太祖之兄邵惠公颢之少子自太祖为丞相立左右十二军总属相府太祖崩後皆受护处分凡所徵发非护书不行护屯兵禁卫盛於宫阙事无巨细皆先断後闻孝闵践祚大司马封晋国公邑万户迁大蒙宰高祖立百官总已於护保定元年以护为都督中外诸军事令五府总於天官。
    ○宗室部　就国
    自汉惩亡秦之失尊王子弟魏晋代兴咸进戚属申画邦壤署置官号南面君民奕世传祚所以屏翰王室为磐石之宗也。而史氏或载其就封之始或述其还国之自乃有胜衣疏爵既壮而方出明德入辅辞宠以言归或修觐而旋或被遣而去至於慈爱隆笃恩纪优洽亦并而叙之所以记封建沿袭之异宜典章因革之殊制者已。
    汉营陵侯泽立为琅邪王与齐人田生之国生劝泽急行毋留出关吕太后果使人追之已出即还。
    齐悼惠王肥高祖六年立孝惠二年入朝帝与齐王燕饮太后前置齐王上坐如家人礼（以兄弟齿列不从君臣之礼。故曰：家人也。）太后怒欲鸩之齐王自以为不得脱长安内史士曰：（内史王官士者其名）太后独有帝与鲁元公主今王有七十馀城而公主乃食数城王诚以一郡上太后为公主汤沐邑太后必喜无患矣，於是齐王献城阳郡以尊公主为王太后（为齐王太后言以母礼事之所以自媚也。）吕太后喜而许之置酒齐邸乐饮遣王归国。
