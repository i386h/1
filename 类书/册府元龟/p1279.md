<!-- { "loadSidebar": true } -->
    李彪为秘书丞上。表曰：臣闻昔之哲王莫不孜孜思谠言以康黎庶是以访童问老不避渊泽询谋谘善不弃刍荛用能光茂实于竹素播徽声于金石臣属生有道遇无讳之朝敢循往式窃揆时宜谨冒死上封事七条狂瞽之言伏待刑戮其一曰自太和建号逾於一纪典刑德政可得而言也。立圜丘以诏孝则百神不乏享矣。举贤才以酬谘则多士盈朝矣。开至诚以轨物则朝无佞人矣。敦六顺以教人则四门无凶人矣。制冠服以明秩则典式复彰矣。作雅乐以协人伦则人神交庆矣。深慎罚以明刑则庶狱得衷矣。薄服味以示纳则俭德光昭矣。殚宫女以妃鳏则人无怨旷矣。倾府藏以振锡则大赉周渥矣。省赋役以育人则编户巷歌矣。宣德惠以怀远迩则华荒舞矣。垂至德以畅幽显则祯祥效质矣。生生得所事事惟新巍巍乎！犹造物之曲成也。然臣愚以为行俭之道犹自阙始何者今庶人豪富之家习华既深敦朴情浅未识俭素之易长而行奢靡之难久庄制地宅美饰车马仆妾衣绮罗土木被纹绣僭度违衷者众矣。古先哲王之为制也。自天子以至公卿下及抱关击柝其宫室车服各有差品小不得逾大贱不得逾贵夫然故上下序而人志定今时华相竞情无常守大为消功之物。又置费力之事，岂不谬哉！消功者锦绣雕文费力者广宅高宇庄制丽饰是也。其妨农业害女工者焉可稍言哉！汉文时贾谊上疏云：今之王政可为长太息者六此是其一也。夫上之所好下必从之故越王好勇而士多轻死楚灵好瘠而国有饥人今二皇躬行俭素诏令殷勤而百姓之奢华犹未革者岂楚越之人易变如彼大魏之士难化如此盖朝制弗宣人未见德使之然耳臣愚以为第宅车服自百官以至於庶人宜为其等制使贵不逼贱卑不僭高不可以称其侈意用违经典今或者以为习俗日久不可卒革臣谨言古人革之渐昔子产为政一年百姓歌之曰：我有田畴子产伍之我有衣冠子产褚之孰杀子产吾其与之及三年乃歌曰：我有田畴子产殖之我有子弟子产诲之子产。若死其谁嗣之。然则郑人之智岂前昏而後明哉！且从政者须渐受化者难顿故也。今。若为制以差品之始末之情魏士与郑人同矣。既同郑人是为卒有善歌，岂可惮其初怨而不为终善哉！夫尚俭者开富之源好奢者起贫之兆。然则俭约易以教行华靡难以财满是以圣人留意焉贤人希准焉故夏禹卑宫室而恶衣服殷汤寝黄屋而乘辂舆此示俭于後王後王所宜观其意而取折衷也。孔子为鲁司寇乘柴车而驾驽马晏婴为齐正卿冠濯冠而衣敝裘此示俭于後臣後臣所宜识其情而消息之也。前志云：作法於凉其弊犹贪此言虽略有达治道臣之瞽言倘或可采比及三年可以有成有成则人务本人务本则奢费除奢费除则帛丰帛丰则人逸乐人逸乐则皇基固矣。其二曰易称主器者莫。若长子。《传》曰：太子奉蒙嫡之粢盛。然则祭亡主则宗庙无所享蒙嫡废则神器无所传圣贤知其如此故垂语以为长世之法昔臣主得斯道也。故恢崇儒术以训世嫡世嫡，於是乎！习成懿德用大协于黎丞是以世统生人载祀八百逮嬴氏之君于秦也。殆弃德政坑焚儒典弗以义方教厥蒙子蒙子，於是习成凶德肆虐以临黔首是以享年不永二世而亡亡之与兴其道在於师傅师傅之损益可得而言益者周公傅成王教以孝仁义礼逐去邪人不使见恶。又选天下之端士孝弟博闻有道术者以为卫翼此周道之所以长久也。损者赵高傅胡亥教以刑戮斩劓及夷人族逐去正人不得见善士谄佞谗贼者为其左右此秦祚之所以促短也。夫皇天辅德也。岂私周而疏秦哉！由所行之道殊故祸福之途异尔昔光武议为太子置傅以问其群臣群臣望意皆言太子舅执金吾新阳侯阴就可博士张逸正色曰：今立太子为阴氏乎！为天下乎！即为阴氏则阴侯可为天下则固宜用天下之贤才光武称善曰：置傅以辅太子也。今博士之不难正朕况太子乎！即拜逸为太子太傅汉明卒为贤主。然则逸之傅汉明非乃生之渐也。尚或有称而况乃生训之以正道其为益也。固已大矣。故。《礼》曰：太子生因举以礼使士负之有司斋肃端冕见于南郊明蒙嫡之重见乎！天下过阙则下过庙则趋明孝敬之道也。然古之太子自为赤子而教固已行矣。此则远世之镜也。高宗文成皇帝慨少时师不勤教尝谓群臣曰：朕始学之日年尚幼冲情未能专既临万机不遑温习今而思之岂惟矛咎抑亦师傅之不勤尚书李祈免冠而谢此则近日之可鉴也。伏惟太皇太后翼赞高宗训成显祖使巍巍之功邈乎！前王陛下幼蒙鞠诲圣敬日跻及储宫诞育复亲抚告日省月试实劳神虑今诚宜准古立师傅以训导太子训导正则太子正太子正则皇家庆皇家庆则人幸甚矣。其三曰臣闻国本黎元人资粒食是以昔之哲王莫不勤劝稼穑盈蓄仓廪故尧汤水旱人无菜色者盖由备之有渐积之有素暨于汉家以人食少乃设常平以给之魏氏以兵粮乏制屯田以供之用能不匮当时军国取济。又记云：国无三年之储谓国非其国光武以一亩不实罪及牧守圣人之忧世重殷勤如彼明君之恤人劝农相效如此顷年山东饥去岁京师俭内外人庶出入就丰既废营产疲而乃达。又於国体实有虚损。若先多积安而纳之，岂有督老弱糊口千里之外以今况古诚可惧也。臣以为宜折州郡常调九分之二京都度支馀各立官司年丰籴积于仓时俭则加私之二粜之於人如此民必力田以买官绢。又务即以取官粟年登则常积岁凶则直给。又别立农官取州郡户十分之一以为此人相水陆之宜料顷亩之数以赋赎杂物馀财帛中科给令其肆力以一夫之田岁贡六十斛甄其课并征戍杂役行此二事数年之中则积而人足虽灾不为害臣。又闻前代明主皆务怀远人礼贤引滞故汉高过赵求乐毅之胄晋武廓定族吴蜀之彦臣谓宜于河表七州人中擢其门才引令赴阙依中州官比随能存之一可以广圣朝均新旧之义二可以怀江汉归有道之情其四曰昔帝舜命咎繇惟刑之恤周公诰成王勿误于庶狱斯皆君臣相诫重刑之至也。今二圣哀矜罪辜小大以情谳决之日多从降恕时不得已必垂恻隐虽前王之劝听肆赦亦如斯而已至。若行刑犯时愚臣窃所未安汉制旧断狱报重尝尽季冬至孝章时改尽十月以育三微後岁旱论者以不可十月断狱阴气微阳气泄以故致旱事下公卿尚书陈宠议冬至阳气始萌十一月有射干芸荔之应天以为正周以为春十二月阳气上通雉ず鸡乳地以为正殷以为春十三月阳气已至天地以交万物皆出蛰虫始振夏以为春三微成著以通三统三统之月断狱流血是不稽天意也。月令仲冬之月身欲宁事欲静以起隆怒不可谓宁以行大刑不可谓静章奏帝善其言卒以十月断令京都及四方断狱报重竟季冬不推三正以育三微宽宥之情每过於昔遵时之宪犹或阙然今岂所谓助阳发生垂奉微之仁也。（微三微也。）诚宜远稽周典近采汉制天下断狱起自初秋尽於孟冬不於三统之春行斩绞之刑如此则道协幽显仁垂後昆矣。其五曰古者大臣有坐不廉而废者不谓之不廉乃曰：簋不饰此君之所以礼贵臣不明言其过也。臣有大谴则白冠缨盘水加剑造室而请死此臣之所以知罪而不敢逃刑也。圣朝宾遇大臣礼同古典自太和以降有负罪当舀大辟者多归第自尽遣之日深垂隐愍言发凄泪百官莫不见四海莫不闻诚足以感将死之心慰戚属之情然恩发至衷未著永制此愚臣所以敢陈末见也。昔汉文时人有告丞相周勃谋反者逮系长安狱顿辱之与皂隶同贾谊乃上书极陈君臣之义不宜如是夫贵臣者天子为其改容而礼貌之吏人为其俯伏而敬贵之其有罪过废之可也。赐之死可也。若束缚之输之司寇榜笞之小吏骂詈之殆非所以令众庶见也。及将刑也。臣则北面再拜跪而自裁天子曰：大夫自有过耳吾遇子有礼矣。此上不使人抑而刑之也。孝文深纳其言是後大臣有罪则自杀不受刑至孝武时稍复入狱良由孝文行之当时不为永制故耳伏惟圣德慈惠岂与孝文比隆哉！今天下有道庶人不议之时臣安可陈瞽言於朝但恐万世之後继体之主有。若汉武事焉夫道贵长久所以树之风声也。法尚不亏所以贻厥孙谋也。焉得行恩当时而不著长世之制乎！其六曰孝经称父子之道天性也。书云：孝乎！惟孝友于兄弟二经之旨盖明一体而同气可共而不可离也。及其有罪罪不相及者乃君上之厚恩至。若有惧惧应相连者固自然之常理也。无情之人父兄系狱子弟无惨惕之容子弟逃刑父兄无愧恶之色宴安荣位游从自。若车马仍华衣冠犹饰宁是同体共气分忧均戚之理也。哉！楚人灭江秦伯素服而示惧宋宏未举桓谭免冠而谢罪则子弟之於父兄父兄之於子弟惟其情至岂与结盟相知者同年语其深浅哉！二圣清简风俗孝慈是先臣愚以为父兄有犯宜令子弟素服肉袒诣阙请罪子弟有坐宜令父兄露板引咎乞解所司。若职任必要不宜许者慰勉留之如此足以敦励凡薄使人知有所耻矣。其七曰礼云：臣有大丧君三年不呼其门此圣人缘情制礼以终孝子之情者也。周季陵夷丧礼稍亡是以要即戎素冠作刺逮乎！虐秦殆皆冫民矣。汉初军旅屡兴未能遵古至宣帝时民当从军屯者遭大父母父母死未满三月皆弗徭役其朝臣丧制则未有闻至後汉元初中大臣其重忧始得去官终服暨魏武孙刘之世日寻干戈前世礼制复废而不行晋时鸿胪郑典丧亲固请终服武帝感其孝诚遂著令以为常圣魏之初拨乱反正未遑建终丧之制今四海无虞百姓安逸诚是孝慈道洽礼教兴行之日也。然愚臣所怀窃有未尽伏见朝臣丁父忧者假满赴职衣锦乘轩从郊庙之祀鸣玉垂缕同郎庆之燕伤人子之道亏天地之经愚谓如有遭大父母父母丧者皆听终服。若无其人有旷庶官者则优旨慰谕起令视事但综所司出纳敷奏而已国之吉庆一令无预其军戎之警墨从役虽愆于礼事所宜行也。如臣之言少有可采愿付有司别为条制孝文览而善之寻皆施行。
    ●卷五百三十
    ○谏诤部　规谏第七
