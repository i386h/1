<!-- { "loadSidebar": true } -->
    孟尝君请学於闵子使车往迎闵子曰：礼有来学无往教致师而学则不能礼往教则不能化君所谓不能化君也。臣所谓不能化臣也，於是孟尝君曰：敬闻命矣。明日衣请受业。
    汉于定国为廷尉乃迎师学春秋身执经北面备弟子礼。
    孙宝字子严颍川鄢陵人也。（鄢音偃）以明经为郡吏御史大夫张忠辟宝为属欲令授子经更为除舍（除谓修饰扫除也。）设储亻待（谓豫备器物也。亻待音丈纪反）宝自劾去忠固还之（固者谓再三留之）心内不平（恨其去也。）後署宝主簿宝徙入舍祭灶请比邻忠阴察怪之使所亲问宝前大夫为君设除大舍子自劾去者欲为高节也。今两府高士俗不为主簿子既为之徙舍甚悦何前後不相副也。宝曰：高士不为主簿而大夫君以宝为可一府莫言非（言大夫以为宝可为主簿其府中之人不以为不当也。）士安得独自高前日君男欲学文而移宝自近（文谓书也。）礼有来学义无往教道不可诎身诎何伤。且不遭者可无不为况主簿乎！（言士不遇知己则当屈辱无所不为也。）忠闻之甚惭。
    扬雄字子云蜀郡成都人为郎父次转为大夫雄少从严君平游学成而仕京师显名数为朝廷在位贤者称君平德。
    侯芭钜鹿人尝从扬雄居受其太玄。《法言》雄卒芭为起坟丧之三年。
    许商从周堪受尚书四至九卿号其门人沛唐林子高为德行平陵吴章伟君为言语重泉王吉少音为政事齐炔钦幼卿为文学（依孔子弟子颜回以下为四科也。炔音桂）王莽时林吉为九卿自表上师蒙大夫博士郎吏为许氏学者各从门人会车数百两儒者荣之钦章皆为博士徒众尤盛。
    云：敞平陵人师事同县吴章治尚书博士章坐王莽子宇腰斩初章为当世名儒教授尤盛弟子千馀人莽以为恶人党皆当禁锢不得仕宦门人尽更名他师敞时为大司徒掾自劾吴章弟子收抱章尸归棺敛之京师称焉车骑将军王舜高其志节比之栾布表奏以为掾荐为中郎谏大夫。
    後汉孔奋字君鱼少从刘歆受春秋。《左氏传》歆称之谓门人曰：吾已从君鱼受道矣。言君鱼之道已过於己也。位至武都太守。
    杜林扶风茂陵人初为郡吏光武徵拜侍御史林少好学时称通儒京师士大夫咸推其博洽河南郑兴东海卫宏等皆长於古学兴尝师事刘歆林既遇之欣然言曰：林得兴等固谐矣。使宏得林。且有以益之及宏见林ウ然而服济南徐巡始师事宏後皆更受林学林前於西州得漆书古文尚书一卷尝宝爱之虽遭艰困握持不离身出示宏等曰：林流离兵乱尝恐斯经将绝何意东海卫子济南徐生复能传之是道竟不坠於地也。古文虽不合时务然愿诸生无悔所学宏巡益重之，於是古文遂行（又曰：卫宏少与河南郑兴俱好古学初九江谢曼卿善毛诗乃为其训宏从曼卿受学因作毛诗序善得风雅之旨今传於世後从大司空杜林更受古文尚书为作训旨时济南徐巡师事宏後从林受学亦以儒显繇是古学大兴于世）。
    桓荣少习欧阳尚书事博士朱普至王莽篡位乃归会朱普卒荣奔丧九江负土成坟荣门徒尝四百馀人何汤为高弟明帝始立为皇太子选求明经乃擢荣弟子豫章何汤为虎贲中郎将以尚书授太子光武从容问汤（从音七容反）本师为谁汤对曰：事沛国桓荣帝即召荣令说尚书甚善之拜为议郎（桓荣门徒何汤字仲弓以明经尝授太子推荐荣荣拜五更封关内侯荣尝言曰：此何仲弓之力也。）。
    欧阳歙字正思传伏生尚书为汝南太守在郡教数百人徵为司徒坐赃千万下狱。
    汝南高获字敬公与光武有素旧师事歙歙下狱当断获冠铁冠带诣阙请歙。又诸生守阙为歙求哀者千馀人至有自髡剔者平原震礼年十七闻狱当断驰之京师行到河内获嘉县自系上书求代歙死书奏而歙已死。
    杨政字子行京兆人从博士范升受易光武时升尝为出妇所告坐系狱政乃肉袒以箭贯耳抱升子潜伏道傍候车驾而持章叩头大言曰：范升三娶惟有一子今三岁孤之可哀武骑虎贲惧惊乘舆引弓射之犹不肯去旄头。又以戟义政伤胸政犹不退哀泣辞请有感帝心诏曰：乞生师（乞读曰气）即尺一出升政繇是显名。
    锺兴汝南人少从丁恭受严氏春秋为左中郎将光武诏定春秋章句以授皇太子及宗室诸侯从兴受章句封关内侯兴自以为无功不敢受爵光武曰：生教训太子及诸王侯非大功邪兴曰：臣师丁恭，於是复封恭而兴遂固辞不受爵。
    任末蜀郡繁人少习齐诗为郡功曹後奔师丧於道物故临命敕兄子造曰：必致我尸於师门使死而有知魂灵不惭如其无知得土而已造从之。
    郑弘会稽人为郡督邮举孝廉弘师同郡河东太守焦贶楚王英谋反发觉以疏引贶（疏书也。）贶被收捕疾病於道亡没妻子闭系诏狱掠考连年诸生故人惧相连及皆改变姓名以逃其祸弘髡头负铁锁诣阙上章为贶讼罪明帝觉悟即赦其家属弘躬送贶丧及妻子还乡里弘繇是显名拜为驺令。
    乐恢字伯奇京兆人为尚书仆射数上疏言窦宪兄弟称疾乞骸骨归乡里宪风厉州郡迫胁恢饮药死弟子免者数百人庶众痛伤之。
    赵康字叔盛南阳人隐于武当山清静不仕以经传教授同郡朱穆为侍御史时年五十乃奉书称弟子及康没丧之如师穆尊德重道为当时所服。
    延笃字叔坚南阳人为平阳侯相以师丧弃官奔赴五府并辟不就。
    姜肱字伯淮博通五经兼明星纬士之远来就学者三千馀人再徵不就及终弟子陈留刘操追慕肱德共刊石颂之。
    张霸字伯饶蜀郡人就长水校尉樊受严氏公羊春秋遂博览五经诸生孙林刘固段著等慕之各市宅其傍以就学焉。
    廉范京兆人受业事博士薛汉後辟公府会汉坐楚王英事诛故人门生莫敢视独范往收敛之吏以闻明帝大怒诏范入诘责曰：薛汉与楚王同谋乱天下范公府掾不与朝廷同心而反收敛罪人何也。范叩头曰：臣无状愚戆以为汉等皆已伏诛不胜师资之情罪当万坐帝怒稍解问范曰：卿廉颇後邪与右将军褒大司马丹有亲属乎！范对曰：褒臣之曾祖丹臣之祖也。帝曰：怪卿志胆敢尔因贳之繇是显名。
    孙期少为诸生习京氏易古文尚书远人从其学者皆执经陇畔以追之司徒黄琬特辟不行终於家。
    谢夷吾为会稽督邮太守第五伦甚重其道德转署主簿使子从受春秋夷吾待之如师弟子之礼时或游戏不肯读书便白伦行罚遂成其业。
    廖扶汝南平舆人习韩诗欧阳尚书教授数百人公府辟召皆不应太守谒焕先为诸生从扶学後临郡未到先遣吏修门人之礼。又欲擢扶子弟固不肯当人因号为北郭先生。
    李字孟节为司空卒门人上党冯胄独制服心丧三年时人异之。
    孔昱字元世鲁国人为议郎补雒阳令以师丧弃官卒於家。
    刘字伯祖中山人学严氏春秋小戴礼古文尚书仕郡为主簿郡将少子尝出钱付之令市买果实悉以买笔书具与之因白郡将言郎君年幼可入小学而但傲狠远近谓明府无过庭之教请出授书郡将为使子就受经五日一试不满呈限白决罚遂成学业。
    李固字子坚官至太尉为梁冀所诛露尸於四衢令有敢临者加其罪固弟子汝南郭亮年始成童游学雒阳乃左提章钺（章谓所上章也。钺斧也。）右秉诣阙上书乞收固尸不许因往临哭陈辞於前遂守丧不去夏门亭长呵之曰：李杜二公为大臣不能安上纳忠而兴造无端卿曹何等腐生公犯诏书干试有司乎！亮曰：亮含阴阳以生戴乾履坤义之所动岂知性命何为以死相惧亭长叹曰：居非命之世天高不敢不地厚不敢不耳目宜视听口不可以妄言也。梁太后闻而不诛董班南阳人少游太学宗事固闻固死乃星行奔赴哭泣尽哀遂守尸积十日不去梁太后桓帝怜其义烈听许送丧到汉中赴葬毕而还二人繇此显名三公并辟班遂隐身莫知所归。又弟子赵承等悲叹不已乃共论固言迹以为德行一篇（固所授弟子颍川杜访汝南郑遂河内赵承等七十二人相与哀叹悲愤以为眼不复瞻固形容耳不复闻固嘉训乃共论集德行一篇）王成为李固门生固诛下郡收固二子皆受害少子燮年十三其姊文姬乃告成曰：君执义先公有古人之节今委君以六尺之孤李氏存灭其在君矣。成感其义乃将燮乘江东下入徐州界内令变名姓为酒家佣而成卖卜於市各为异人阴相往来燮从受学酒家异之意非常人以女妻燮燮专精经学十馀年闻梁冀既诛而灾眚屡见明年史官上书宜有赦令。又当存录大臣冤死者子孙，於是大赦天下并求固後嗣燮乃以本末告酒家酒家具车重遣之皆不受遂还乡里追服後成卒燮以礼葬之感伤旧恩每四节为设上宾之位而祠焉。
    荀淑字季和颍川人为当涂长去职还乡里当世名贤李固李膺等皆师宗之淑卒李膺时为尚书自表师丧二县皆为立祠（又云：淑有高才王易李膺皆以为师）。
    刘焉江夏竟陵人也。鲁恭王後也。少任州郡以宗室拜郎中以师祝公丧去官（司徒祝恬也。）。
    羊弼为博士何休师之先是博士李育作难左氏四十事。又以公羊义难贾逵往返皆有理证育卒休与弼追述育意以难二传作公羊墨守左氏膏肓梁废疾。又休注公羊云：何氏学有不解者，或曰：休辞受於师乃宣此义不出於已此言为允也。
    包咸会稽人习鲁诗。《论语》太守黄谠署户曹史欲召咸入授其子咸曰：礼有来学而无往教（礼闻来学不闻往教也。）谠遂遣子师之。
    楼望字次子少习严氏春秋为左中郎将诸生著录九千馀人及卒门生会葬者数千人儒家以为荣郑玄字康成北海人西入关因涿郡卢植事扶风马融融门徒四百馀人升堂进者五十馀生融素骄贵玄在门下三年不得见乃使高业弟子传受於玄玄日夜寻诵未尝怠倦会融集诸生考论图纬闻玄善筹乃召见於楼上玄因从质诸疑义问毕辞归融喟然谓门人曰：郑生今去吾道东矣。玄自游学十馀年乃归乡里家贫佣耕东莱学徒相随已数千人党锢解时玄年六十弟子河内赵商等自远方至者数千及卒遗令薄葬自郡守以下尝受业者赴会千馀人门人相与撰玄诸弟子问五经依。《论语》作郑志八篇其门人山阳郄虑至御史大夫东莱王基清河崔琰并著名於世玄位大司徒。
    魏王朗字景兴东海郯人以通经拜郎中除邱长师太尉杨赐赐薨弃官行服。
    夏侯沛国人年十四就师学人有辱其师者杀之繇是以烈气闻後终大将军。
    王肃字子雍为中领军散骑常侍薨门生至者以百数。
    蜀谯周字允南巴西人以门人文立为颜回陈寿李密为游夏罗宪为子贡至晋文王为魏相国封周为阳城亭侯晋室践祚拜骑都尉。
