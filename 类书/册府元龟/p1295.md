<!-- { "loadSidebar": true } -->
    ●卷五百三十五
    ○谏诤部　直谏第二
    汉东方朔武帝时待诏於公车而大中大夫吾邱寿王与待诏能用者二人举籍阿城以南（举计其数而为簿籍也。阿城本秦阿房宫也。以其墙壁崇广故俗呼为阿城）以东宜春以西提封顷亩及其贾直（提封亦谓提举四封之内总计其数也。）欲除以为上林苑属之南山（属连也。）。又诏中尉左右内史表属县草田欲以偿杜之民（时未为京兆冯翊扶风故云：中尉及左右内史也。草田谓荒田也。）吾邱寿王奏事帝大说朔时在旁进谏曰：臣闻谦逊静悫天表之应应之以福骄溢靡丽天表之应应之以异今陛下累郎台恐其不高也。（郎堂下周屋）弋猎之处恐其不广也。如天不为变则三辅之地尽可以为苑何必杜乎！（中尉及左右内史则为三辅矣。非必谓京兆冯翊扶风也。）奢侈越制天为之变上林虽小臣尚以为大也。夫南山天下之阻也。南有江淮北有河渭其地从陇以东商雒以西（商与上雒二县也。水也。陇坻也。）厥壤肥饶汉兴去三河之地止霸产以西都泾渭之南此所谓天下陆海之地（高平曰：陆关中地高故称耳海者万物所出言关中山川物产饶富是以谓之陆海也。）秦之所以虏西戎兼山东者也。其山出玉石金银铜铁豫章檀柘异类之物不可胜原（原本也。言说不能尽其根本）此百工所取给万民所仰足也。又有亢稻梨栗桑麻竹箭之饶土宜姜芋水多龟鱼（芋草名其叶似藕荷而长不圆其根正白可食即蛙字也。似虾蟆而小长脚盖人亦取食之）贫者得以人给家足无饥寒之忧故丰镐之间号为土膏其价亩一金今规以为苑绝陂池水泽之利而取民膏腴之地上乏国家之用下夺农桑之业弃成功就败事损耗五是其不可一也。且盛荆棘之林而长养麋鹿广狐兔之苑大虎狼之墟。又坏人冢墓发人室庐令幼弱怀土而思耆老泣涕而悲是其不可二也。斥而营之垣而囿之骑驰东西车骛南北。又有深沟大渠夫一日之乐不足以危无限之舆（一日之乐谓田猎也。无限之舆谓天子富贵无是限也。）是其不可三也。故务苑囿之大不恤农时非所以︹国富人也。夫殷作九市之宫而诸侯畔（纣於宫中缀设九市）灵王起章华之台而楚民（楚灵王作章华之台纳美人以实之卒有乾之祸也。章华台在华容地也。）秦兴阿房之殿而天下乱粪土愚臣忘生触死逆盛意犯隆旨罪当万死不胜大愿帝乃拜朔为大中大夫後为中郎武帝为窦太主（窦太后女故云：主）置酒宣室使谒者引内董君是时朔陛戟殿下辟戟而前曰：董偃有斩罪三安得入乎！曰：何谓也。朔曰：偃以人臣私侍公主其罪一也。败男女之化而乱婚姻之礼伤王制其罪二也。陛下富於春秋积思於六经留神於王事驰骛於唐虞折节於三代偃不遵经劝学反以靡丽为右奢侈为务尽狗马之乐极耳目之欲行邪枉之道径淫辟之路是乃国家之大贼人主之大蜮偃为淫首其罪三也。昔伯姬燔而诸侯惮奈何乎！陛下上默然不应良久曰：吾业以设饮食後而自改朔曰：不可夫宣室者先帝之正处也。非法度之政不得入焉故淫乱之渐其变为篡是以竖刁为注而易牙作患庆父死而鲁国全管蔡诛而周室安上曰：善有诏止更置酒北宫引董君从东司马门东司马门更名东交门赐朔黄金三十斤董君之宠繇是日衰。
    司马相如为郎尝从武帝至长杨猎是时天子方好自击熊豕驰逐兽相如因上疏谏其辞曰：臣闻物有同类而殊能者故力称乌获捷言庆忌勇期贲育臣之愚窃以为人诚有之兽亦宜然今陛下好陵阻险射猛兽猝然遇逸材之兽骇不存之地犯属车之清尘舆不及还辕人不暇施巧虽有乌获逢蒙之技不得用枯木朽株尽为难矣。是胡越起於毂下而羌夷接轸也，岂不殆哉！虽万全而无患然本非天子之所宜近也。且夫清道而後行中路而驰犹时有衔橛之变况乎！涉丰草骋丘墟前有利兽之乐而内无存变之意其为害也。不亦难矣。夫轻万乘之重不以为安乐出万有一危之涂以为娱臣窃为陛下不取盖明者远见於未萌而智者避危於无形祸固多藏於隐微而发於人之所忽者也。故鄙谚曰：家累千金坐不垂堂此言虽小可以谕大臣愿陛下留意幸察帝善之。
    令狐茂壶关三老也。武帝末戾太子杀江允举兵长安中太子兵败亡不得帝怒甚群下忧惧不知所出茂上。《书》曰：臣闻父者犹天母者犹地子犹万物也。故天平地安阴阳调和物乃茂成父慈母爱室家之中子乃孝顺阴阳不和则万物大伤父子不和则室家丧亡故父不父则子不子君不君则臣不臣虽有粟吾岂得而食诸昔者虞舜孝之至也。而不中於瞽瞍孝己被谤伯奇放流骨肉至亲父子相疑何者积毁之所生也。繇是观之子无不孝而父有不察今皇太子为汉嗣承万世之业体祖宗之重亲则皇帝之宗子也。江充布衣之人闾阎之隶臣耳陛下显而用之衔至尊之命以迫蹴皇太子造饰奸诈群邪错谬是以亲戚之路鬲塞而不通太子进则不得上见退则困於乱臣独冤结而亡告不忍忿怒之心起而杀充恐惧逋逃子盗父兵以救难自免耳臣窃以为无邪心。《诗》曰：营营青蝇止于藩恺悌君子无信护言罔言罔极交乱四国往者江充谗杀赵太子天下莫不闻其罪固宜陛下不省察深过太子（以太子为罪过而深责之）发盛怒举大兵而求之三公自将（臣钦。若等曰：谓丞相刘屈也。）智者不敢言辩士不敢说臣窃痛之臣闻子胥尽忠而忘其号比干尽仁而遗其身忠臣竭诚不顾铁钺之诛以陈其愚志在正君安社稷也。诗云：取彼讠替人投畀豺虎唯陛下宽心慰意少察所亲毋患太子之非亟罢甲兵无令太子久亡臣不胜出一旦之命待罪建章阙下书奏天子感寤。
    夏侯胜为光禄大夫昌邑王嗣立数出（每出游戏也。）胜当乘舆前谏曰：天久阴而不雨臣下有谋上者陛下欲出何之王怒谓胜为妖言缚以属吏（属委也。）吏白大将军霍光光不举法是时光与车骑将军张安世谋欲废昌邑王光让安世以为泄语安世实不言乃召问胜胜对言在洪范。《传》曰：皇之不极厥罚常阴时则下人有代上者恶察察言（恶谓忌讳也。察谓计谋不敢明显言之）故云：臣下有谋光安世繇此遂重儒者。
    王吉举孝廉为郎补。若卢右丞迁阳令举贤良为昌邑中尉而王好游猎驱驰国中动作亡节吉上疏谏曰：臣闻古者师日行三十里吉行五十里诗云：匪风发兮匪车揭兮顾瞻周道中心怛兮说曰：是非古之风也。发发者是非古之车也。揭揭者盖伤之也。今者大王幸方舆曾不半日而驰二百里百姓颇废耕桑治道牵马臣愚以为民不可数变也。昔召公述职当民事时舍於棠下而听断焉是时人皆得其所後世思其仁恩至不伐甘棠之诗也。大王不好书术而乐逸游冯式衔驰驱不止口倦乎！叱咤手苦於辔身劳乎！车舆朝则冒雾露昼则被尘埃夏则为大暑之所暴炙冬则为风寒之所薄数以Й脆之玉体犯勤劳之烦毒非所以全寿命之宗也。又非所以进仁义之隆也。夫广厦之下细膂之上明师居前劝诵在後上论唐虞之际下及殷周之盛考仁圣之风习治国之道然发愤忘食日新厥德其乐岂衔橛之间哉！休则亻免仰诎信以利形进退步趋以实下吸新吐故以练臧专意积精以神於以养生，岂不长哉！大王诚留意如此则心有尧舜之志体有乔松之寿美声广誉登而上闻则福禄其臻而社稷安矣。皇帝仁圣至今思慕未怠於宫馆囿池弋猎之乐未有所幸大王宜夙夜念此以承圣意诸侯骨肉莫亲大王大王於属则子也。於位则臣也。一身而二任之责加焉恩爱行义纤芥有不具者於以上闻非享国之福也。臣吉愚赣愿大王察之王贺虽不遵道然犹知敬礼吉乃下令曰：寡人造行不能无惰中尉甚忠数辅吾过使谒者千秋赐中尉牛肉五百斤酒五石脯五束其後复放纵自。若吉辄谏争甚得辅弼之义虽不治民国中莫不敬重焉久之昭帝崩亡嗣大将军霍光秉政遣大鸿胪宗政迎昌邑王吉即奏书戒王昌邑以行淫乱废宣帝颇修武帝故事宫室车服盛於昭帝时外戚许史王氏贵宠而上躬亲政事任用能吏吉上疏言得失曰：陛下躬圣质总万方帝王图籍日陈于前惟思世务将兴太平诏书每下民欣然。若更生臣伏而思之可谓至恩未可谓本务也。（言天子如此思治百姓为之更生然未尽政务之本也。）欲治之主不世出（言有时遇之不常值也。）公卿幸得遭遇其时言听谏从然未有建万世之长策举明主於三代之隆者也。其务在於期会籍书断狱听讼而已此非太平之基也。臣闻圣主宣德流化必自近始朝廷不备难以言治左右不正难以化远民者弱而不可胜愚而不可欺也。圣主独行於深宫得则天下称诵之失则天下咸言之行发於近必见於远故谨选左右审择所使左右所以正身也。所使所以宣德也。诗云：济济多士文王以宁此其本也。春秋所以大一统者六合同风九州共贯也。今俗吏所以牧民者非有礼义科指可世世通行者也。独设刑法以守之其欲治者不知所繇以意穿凿各取一切权谲自任故一变之後不可复修也。（言其弊深难久行也。）是以百里不同风千里不同俗户异政人殊服诈伪萌生刑罚亡极（萌生言其争出如草木之初生）质朴日销恩爱浸薄孔子曰：安上治民莫善於礼非空言也。王者未制礼之时引先王之礼宜於今者而用之臣愿陛下承天心发大业与公卿大臣延及儒生述旧礼明王制驱一世之民跻之仁寿之域（以仁抚下则群生安逸而寿考）则俗何以不。若成康寿何以不。若高宗（高宗殷王武丁也。享国百年也。）窃见当世趋务不合於道者谨条奏唯陛下财择焉吉意以为夫妇人伦大纲夭寿之萌也。（繇之而生故云：萌也。）世俗嫁娶太早未知为人父母之道而有子是以教化不明而民多夭聘妻送女亡节则贫人不及故不举子。又汉家列侯尚公主诸侯则国人承公主（娶天子女曰：尚公主国人娶诸侯女曰：承公主尚承皆卑下之名也。）使男事女夫诎於妇逆阴阳之位故多女乱古者衣服车驾贵贱有章以褒有德而别尊卑今上下僭差人人自制（言无节度）是以贪财诛利不畏死亡周之所以能致治刑措而不用者以其禁邪於冥冥绝恶於未萌也。（冥冥言未有端绪）。又言舜汤不用三公九卿之世而举皋陶伊尹（不继世而爵也。言皋陶伊尹非三公九卿之世）不仁者远（任用贤人放出谗佞）今使俗吏得任子弟（子弟以父兄任为郎）率多骄骜不通古今至於积功治人亡益於民此伐檀所为作也。（伐檀诗篇名刺不用贤也。）宜明选求贤除任子之令外家及故人可厚以财不宜居位去角氐减乐府省尚方（尚方主功作也。）明示天下以俭古者工不造周琢商不通侈靡非工商之独贤政教使之然也。民见俭则归本本立而末成其指如此帝以其言迂阔不甚宠异也。
