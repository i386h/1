<!-- { "loadSidebar": true } -->
明宗天成元年七月辛未敕三京诸道节度团练防御使刺史文武将吏州县职员皆进月旦起居表起今已後除节度使留後团练防御使唯正至进贺表其四孟月并可止绝式叶旧仪八月敕藩镇幕职皆有旧规奏荐官寮须循前例苟或隳紊难止弊讹承前使府奏请判官率皆随府除移府罢亦罢近年流例有异前规使府虽已除移判官原安旧职起今已後。若是朝廷除授者即不许使府除移如是使府奏请即皆随府移罢旧例藩侯带平章事者所奏请判官殿中丞已上许奏绯中丞已上许奏紫今不带平章事处亦同带平章事例处分如防御团练使奏请判官自员外郎以下不在奏绯之限其所奏判官州县官并须将历任告身随奏至京如未曾有官假称试摄亦奏状内分明署出如藩镇留後及权知军州事并不在奏请判官之限如刺史要奏州县官须申本道请发表章不得自奏近日判官奏请从事本无官绪妄结虚衔不计职位高卑多是请兼朱紫不唯紊乱实启亻幸求宜令通下诸道州府切准敕命处分十一月甲戌吏部侍郎刘岳奏凡在立朝悉是为臣之责每蒙进秩咸加报上之忠奉敕命以迁升固当感降纶言而褒饰或未捧观将使知罢陟之繇认训诰之旨必在各颁官告令睹制词处班列以增光傅子孙而永耀伏请自今凡有除转登朝官已上在京ト门宣赐在外则付本州使赐之敕旨朝官素有品秩不可一例颁宣文班三品已上丞郎给舍谏议武班大将军已上宜赐官告（旧例吏部出告身纳出朱胶纸轴钱分给朝臣或亲旧者随即给付而官贫不办者但领敕牒而已丧乱之後因以为常朝臣多不出告身制下之後中书但收其制辞编为敕甲本官不见奖饬之词故有是奏敕旨不编班得事体也。其後执政者相与谋罢朱胶纸轴之例以为天下吏员无多除拜以简给胶轴之费岁不过数万国家既锡以禄位而邀其胶纸之直是巨细不相称也。因奏覆凡中外官除拜并宣赐官告然执政之议虽善盖图其始不料其终何者同光世至天成初官爵之命在於除授中外正员官其馀侍御帖号则宠徼军中将校而已自长兴已来除授日多上至军中卒伍下迨州使镇戍簿籍胥吏之流皆有银青宫宪之号每岁给赐告身动盈数万非止胶纸之虚费财力而。又赏激之道难以劝功以臣料终则知执政图始之非善也。劝作事谋始凡执政者慎图之。）。
二年正月诏曰：乱离斯久法制多隳不有举明从何禁止而衣服鞯马之流多逾品式起今後三京及州使职员名目是押衙兵马使指挥使骑马使得有暖坐诸部军将衙官使下系名籍者只得衣紫皂庶人商旅只著白衣此系不得参杂兼有富户或投名於势要以求影庇或希假摄贵免丁徭须议条流以惩逾越如有此色人仰所在禁勘追索所受文书申奏当行严断以肃奸欺。
四年正月中书奏凡外朝官此後并令中谢从之。
长兴元年七月敕诸道得替防御团练等使及刺史到京朝见後并宜班行比拟如未有员阙可令随常参官逐日至。
十月给事中崔衍奏当省给纳诸州铜鱼勘问本行令史状称内库每州有铜鱼八只一只大七只小两只右五只左其右铜鱼一只长留在内留一只在本州库逐季申报平安左鱼五只皆镌次第字号每新除刺史到郡後即差人到当省请领左鱼当司覆奏内库次第出给左鱼一只当省责领分付到州集官吏取州库右鱼契合却差人送左鱼纳省如别除刺史州司。又请次第左右周而复始臣以州司差人请鱼往来须有烦费请此後所除刺史在京受命或经过都城者可令自牒当省请左鱼赍归本郡契合然後差人纳省敕冀稍免烦劳从之。
二年四月己巳敕朝臣居丧终制委御史台具姓名申奏诸道宾从除丧後各宜行恩命州县官才受新命及到任一考前丁忧者服阕日除官。
十月丙寅敕皇王御宇切在推恩臣下尽忠皆思励节显祖宗於奕世耀妻子以荣家位有高低事无偏党方当景运务洽群心将弘莫大之规宜定维新之制自此在朝臣寮及藩侯郡守据理例合得追赠者新受命後便於所司投状旋与施行封妻荫子准格合得者亦施行兼自中兴以来外官曾任朝班据在朝时品秩格例合得封赠叙封未г恩命者并与施行其叙封妻室品荫子孙等仍令所司一一具格式申奏其或应得而不与之者罪在所司官吏其馀进马斋郎遇有员阙据资荫合得先受官者先与收补後受官者据日月依次第施行如或犭旬私公然越次本人本司官吏当行责罚仍令御史台常加访察不得辄有违越庶激为臣为子尽孝尽忠各守公方共裨皇化。
三年正月戊申中书门下奏见任宰臣四员外其馀诸使兼侍中中书令平章事并是使相向来班序皆在见任宰臣之下今缘秦王从荣是亲王新加兼中书令与诸使相不同每遇排班及到中书位次今特商议伏以政事之权虽崇四辅周行之列亦长诸王宜显奉於本枝固不同於异姓今後望请亲王官至兼侍中中书令则与见任宰臣分班定位宰臣居左诸王兼侍中中书令居右如亲王及诸使守侍中中书令亦并是使相既不知印不署敕亦分行居右其馀使相请依旧规从之。
壬子太常礼院奏衣服制度准。
贞观四年八月十四日诏曰：冠冕制度已备令文彝常服饰未为差等，於是三品已上服紫四品五品已上服绯六品七品以绿八品九品以青妇人从夫之色仍通服黄至五年七月一日敕七品已上服龟甲双巨十花绫其色绿九品已上服丝布及杂小绫其色青。又咸亨五年五月十日敕如闻在外军人百姓有不依令式遂於袍衫之内着朱紫青绿等色短衫袄子或在闾野公然露服贵贱莫辨有蠹彝伦自今已後衣服上下各依品秩上得通下下不得僭上仍令所司严加禁断。
又武德四年七月十六日制三品已上服大料细绫及罗其色紫五品已上服小料细绫及罗其色朱六品已上服丝布杂小绫交梭其色黄七品八品九品流外庶人服细绫纟布其色黄白者。又永徽三年八月十四日诏鱼袋之制恩荣所加本缘品命带鱼之法事章要重者臣今详酌本非朝命不得辄悬鱼袋内外臣寮所衣朱紫服饰降於近代不越时宜将彳建衣装各立军号当司从来无例检详其经商百姓等则不得著色样绫罗及紫皂杂色衣服金色带亦不载短长制度敕旨礼所奏内外臣僚所衣朱紫服饰不越时宜将彳建衣装各立军号一切仍旧其经过百姓不得著色样绫罗及紫皂杂色衣服金色带等宜依。
四月甲寅敕诸道节度都获防御团练等使及刺史到朝廷未有班位定规起今後不带使相节度使班位可取使相班为例据检校官高者为上如检校同即以先授者为上其诸州防御团练使刺史亦准此仍前资居见任之下。
愍帝应顺元年三月故忠武军节度使孟鹄男遵古上言乞立先臣神道碑诏今後藩侯带同平章事已上薨谢者并差官撰文宣赐未带相印及刺史以令式合立碑者其文任自制撰不在奏闻。
末帝清泰二年三月辛亥两街功德使雍王重美奏每年诞节诸道州府奏荐僧尼道士紫衣师号渐多今欲量立条式僧讲论讲经表白各三科文章应制十二科持念一科禅声赞科并於本伎能中条贯道士经法科试义十道讲论科试经论文章应制科试诗表白科试声喉声赞科试步虚三启焚科试斋醮仪诏曰：重美学洞儒玄官居尹正因三教之议论希干春之渥恩特立条流以防滥进从之。
晋高祖天福二年四月己亥诏今後立妃及拜免三公宰相及命将封亲王公主宜令并降制命馀从令式处分甲辰中书奏以二月二十六日敕内外官臣僚亡父母祖父母据品秩未封赠已封赠三代者更加恩命按旧制一品官亡父已上三代约其子官品第降一等亡母追封国号祖母已上第降一等敕曰：自家刑国历代明规祖德宗功前王至训在君上之尊则异在臣下之孝皆同凡有公田并立私庙自经多难不举旧章今以应运开基体元布化不思奉已专务安人高低推念祖之诚内外保贻孙之庆其内外官等准敕合与三代已下封赠者并以见居官品数比拟冀使人之例不轻王父之尊永载简编普示孝理是月中书奏翰林志节文凡赦书德音立后建储行大诛讨拜免三公宰相命将日制并使白麻纸不使印双日起草候ト门之钥入而後进只日百僚立班於宣政殿枢密使引案自东上ト门出。若拜免宰相即委通事舍人馀付中书门下并通事舍人短步而宣出机要速亦使双日甚者虽休假退朝而出之敕曰：九五之尊亿兆所赖法天敷化师古宣风宜循历代之规以补前王之阙今据翰林志言立后不言立妃言储君不言亲王公主兼三师位在三公之上亦不在其间起今後立妃及拜免三公宰相及命将封亲王公主宜令并降制命馀从令式处分。
闰七月壬申尚书户部奏李自伦义居七世准敕旌表门闾先有登州义门王仲昭六代同居其旌表有厅事步栏前列屏树乌头正门阀阅一丈二尺二柱相去一丈柱端安瓦桶墨染号为乌头筑双阙一丈在乌头之南三丈七尺夹冲十有五步槐柳成列今举此为例则令式不该诏王仲昭正厅乌头门等事不载令文。又无敕命既非故事难黩大伦宜从令式只表门闾於李自伦所居之前量地之宜高其外门门安棹楔门外左右各建一台高一丈二尺广狭方正称台之形势以白泥四隅染赤其行列树植随其事力其同籍簿课役一准令式。
十一月戊午中书奏准杂令车驾巡幸所州县官人见在驾所祗承赐会并同京官可之。
三年五月敕旧制内外臣僚据官品私门合立戟事将相之崇朝廷所重并输忠节仰奉宗祧宜旌佐国之功显示荣家之庆应中外臣僚带平章事侍中中书令及诸道节度使并许私门立戟仍并官给并各赐诏书仍据官品依令式处分。
七月中书奏准敕制皇帝受命宝今按《唐书》贞观十六年太宗刻受命玄玺白玉为螭首其文曰：皇天景命有德者昌敕曰：受命宝宜以受天明命惟德允昌为文（按受命宝者天于修封禅礼神则用之其始皆破皇业钱以制之皇业者藩邸王事之所有）七年二月甲辰敕应内外诸司诸使及诸道州府凡有诸色公事须具奏闻今後不得将白状及子记事申覆如事关机密即准先降宣命宝封斜角不题事目通下其合申中书及中书勘会公事所申状亦须是本司及逐处官员印署不得将白状及记事子兼令司局抄供申宜令御史台及宣徽院三司卫司诸道州府切准此指挥。
少帝天福七年六月即位九月敕曰：留守之任委寄非轻凡降丝纶宜同将相起今後除授留守宜降麻制仍付所司。
开运三年正月诏改铸天下合同印书诏印御前印并以黄金为之。
汉隐帝乾三年五月诏诸道州府差置散从官大府五百人上州三百人下州二百人敕本处团集官系立节级检校教习以警备州城。
周太祖广顺元年三月辛夕阝敕职当参佐位列宾僚苟无职驭之人颇异筑台之礼虽事因改易而理未酌中宜降明文庶永为制副留守节度副使行军两京少尹留守判官两使判命并许差定当直人力不得过十五人节度推官防御团练军事判官不得过十人诸府少尹书记友使防御团练副使不得过七人并取本厅旧当职人力数少不及新定数目只仰依旧人数差定仍令逐处系帐收管此外如敢不遵条制多有占差额外影占人户其本官当行朝典。
汉隐帝时有人言府州从事令录皆请料钱自合雇人驱使不合差遣百姓丁户秉政者然之下诏州府从事令录本处先差职役并速放散归农不得差为参从贫官有独行趋府者太祖颇知之故有是命。
