<!-- { "loadSidebar": true } -->
    大文宗太和四年正月秘书省奏请修书阁及廨署屋宇等状以当司藏书六万馀卷列官三十一员廨署倾危秘阁摧破久未葺渐恐费功伏当陛下文明之朝天下宗圣万方观德之日海内崇儒之时今者栋宇欹斜图籍缺落臣忝职司取申伏乞特下有司计料修葺便加功力庶得宇全可之。
    郑覃为宰相兼国子祭酒开成元年奏请五经博士各一人缘无禄俸请依王府官例给禄粟从之。
    後唐聂延祚为少府监明宗天成元年上言牌印旧体不与朱记相参伏自近年亦归当监铸造既须篆字何异印文伏乞下中书革。
    王彦为太仆少卿天成元年上言国家四时祠祀郊庙群神当时供应羊犊皆是前一月於度支请钱付行市人买虽得供事终匪度程伏惟旧例祀羊犊晋纟慈三州每年供进纯白羯羊一百一十口赤黄特犊子四十头内一十五头茧栗二十五头角握乞下三州每年依例供进本处以省钱收市。
    杜绍光为少府少监天成二年上言当司掌朝服仪仗祭器服兵戈已来散失向尽苟非得人难为掌辖臣准往例除监一员少监二员外比有丞主簿五署令共一十六员近自伪梁废省只委曹吏主张遂至因循或多隐漏乞下中书於先废官员内量置承簿置令分主当局公事。
    钱傅太常丞天成二年奏当司专典祠祀伏以国城西面群祀各有坛单近年多被民户侵耕畜牧腾践莫知处所行事之时於封上芟草有乖诚敬今正方春易行止绝者。
    杜为国子博士天成二年八月以国学所设比教胄子近为外官多占居止请令止绝。
    崔协为宰相兼判国子祭酒天成三年八月奏请国子监每年祗置监生二百人自後更与诸道相次解送至十月三十日满数为定。又请颁下诸道州府各置官学如有乡党备诸文行可举者录其事实申殿监司方与解送但一身就业不得影庇户门兼大学书生亦依此例不得因此便取公牒取免本户差役。又每年於二百人数内不系时节有投名者先令学官考试校其学业深浅方议收补姓名敕宜依长定二百人其中有艺业精博者令准近敕考试及格解送礼部及第後据人数却填五年正月国子监。又奏当监旧例初补监生有束修钱两贯文及第後光学钱一贯文切缘当监诸色举人及第後近日多不於监司出给光学文抄及不纳光学文钱只守选限年满便赴南曹参选南曹近年选人并不收置监司光学文抄为凭请自後欲准例应诸色举人及第後并却於监司出给光学文抄并纳光学钱等各有所业次第以备当逐年修葺公使奉敕宜准往例指挥兼自今後凡补监生须令情愿住在监中修学则得给牒收补仍据所业次第逐季考试申奏其勘到见管监生一百七十八人仍勒准此指挥如收补年深未闻艺业虚г补牒不赴试期亦委监司简点其姓名年月一一分析申奏长兴元年春国子监。又请以学生束修及光学钱备监屯修葺公使从之。
    杜为殿中丞天成四年六月上言以本司法物寄於寺观请量修公署。
    张殷衮为少府少监长兴元年六月奏请断官卖农器例皆薄怯不便生民。
    魏迢为大理卿长兴元年七月奏诸道刑狱恐有淹滞望令本道判官一人每月两度汇囚疏理。
    魏仁鹗为太仆少卿长兴二年闰五月奏以本等祠祭牲酒咸非素备请复旧规令诸道进纳。
    晋崔判太常卿公事时二舞久废有诏修举撰乐章新词教舞童歌之高祖赏焉锡赉甚厚直拜太常卿。
    ○卿监部　恩奖
    夫列卿之任所以树棘木而定位法河海而命职率其所属守厥攸司内承於三公外倡於九牧盖元后之钦属庶尹之表仪也。乃有直方自守公忠兼励宽厚以成德贞固而事驰老成之誉罄补察之规清白以简身营奉而宣力笃行可尚积劳彰繇是被之宠灵异其名数至或称扬著於诏命褒美形於叹息其告老也。有加等之礼其不幸也。极饣希终之荣斯所以懋功而劝能旌贤而耸善俾百工之咸而庶绩之惟熙者莫不繇是道也。
    汉周仁为郎中令景帝自幸其家徙阳陵。
    朱邑为九卿居处俭节家无馀财宣帝神爵元年卒天子闵惜下诏称扬曰：大司农邑廉洁守节退食自公亡疆外之交束修之饣鬼（饣鬼与馈同）可谓淑人君子遭离凶灾甚闵之赐邑子黄金百斤以奉其祭。
    苏武为典属国宣帝以武著节老臣今朝朔望号称祭酒（加祭酒之号所以优尊也。）甚优宠之。
    金敞为卫尉病甚成帝使使者问所欲以弟岑为帝召岑拜为使主客（官名属鸿胪主胡客也。）敞子涉本为左曹帝拜涉为侍中使侍幸缘车载送卫尉舍（幸缘车常署左右侍召载皇孙今遣涉归帝以皇孙车载之宠之也。晋汉注缘车名皇孙车天子有事乘以从也。）须曳左右。
    汉铫期光武时为卫尉疾病使使者存问加赐医药甚厚及卒帝亲临礻遂敛赠以卫尉安成侯印绶高诩光武时拜大司农在朝以方正称卒官赐钱及冢田。
    祭彤为太仆明帝每见彤常叹息以为可属以重任後从东巡狩过鲁坐孔子讲堂顾指子路室谓左右曰：此太仆之室太仆吾之御侮也。（孔子曰：吾有四友焉自吾得回也。门人加亲是非胥附耶自吾得赐世远方之士日至是非奔走耶自吾得师也。前有光後有辉是非先後耶自吾得由恶言不至是非御侮耶）。
    赵孝为卫尉弟礼为御史中丞明帝嘉其兄弟笃行欲宠异之诏礼十日一就卫尉府大官送供俱令其相对尽欢数年礼卒帝令孝从官属送归葬後岁馀孝复以卫尉赐告归卒于家。
    召驯章帝时为光禄勋卒於官赐冢茔陪园陵。
    韦彪为长乐卫尉数陈政术每归宽厚比上疏乞骸骨拜为奉车都尉秩中二千石赏赐恩宠侔於亲戚章帝建初七年车驾西巡彪行太常事帝问以三辅旧事礼仪风俗乃厚赐彪钱氏羞食物使归平陵上冢还拜大鸿胪元和二年春东巡狩以彪行司徒事从行还以病乞身帝遣小黄门太医问疾赐以食物彪遂称困笃章和二年夏使谒者策诏曰：彪以将相之裔勤身饣希行出自州里在位历载中被笃疾连上求退君年在耆艾不可复以加增恐职事烦碎重有损焉其上大鸿胪印绶遣子太子舍人诣中藏府受赐钱二十万和帝永元元年卒诏尚书故大鸿胪韦彪在位无愆方欲录用奄忽而卒其赐钱二十万布百疋三千斛。
    耿秉和帝时为光禄勋卒赐以朱棺玉衣将作大匠穿冢假鼓吹五营骑士三百馀人送葬。
    杨赐灵帝时为太常诏赐御府衣一袭自所服冠帻绶玉壶革带金错钩佩（金错以金间错其文）。
    魏袁涣字耀卿为郎中令卒官太祖为之流涕赐二千斛一教以太仓千斛赐郎中令之家一教以垣下千斛与耀卿家外不解其意教曰：以太仓者官法也。以垣下者亲旧也。
    程昱为卫尉文帝践祚方欲以为公会薨帝为流涕追赠车骑将军谥曰：肃侯。
    和洽为太常清贫守约明帝闻之加赐。
    辛毗明帝时为卫尉与徐邈胡质皆以忧国忘私不营产业赐二千斛钱三十万告天下。
    吴刘基为大司农孙权大暑时尝於船中宴饮於船楼上值雷雨权以盖自覆基馀人不得也。其见待如此。
    晋周浚武帝时三为少府以本官领将作大匠改营宗庙讫增邑五百户。
    华表武帝时为太常卿数岁以老病乞骸骨诏曰：表清真履素有老成之美久王事静恭匪懈而以病固辞章表恳至今听如所上以为大中大夫赐钱二万床帐褥席禄赐与卿同仍门施行马。
    贺循元帝时为太常兼常侍如故循以九卿旧不加官今。又疾患不宜兼处此职惟拜太常而已帝以循为清贫下令曰：循冰清玉洁行为俗表位处上卿而居身服物盖周形而已屋室财庇风雨孤近造其庐以为慨然其赐六尺床荐席褥并钱二十万以表至德畅孤意焉循。又让不许不得已留之初不服用。又为太子太傅太常如故循自以抗疾废顿臣节不修上隆降尊之义下替交叙之敬惧非垂典之教也。累表固让帝以循体德率物有不言之益敦励备至期於不许命皇太子亲往拜焉循有羸疾而恭於接对诏断宾客其崇遇如此。
    薛廉明帝时为太常赐安卿侯诏曰：廉履德冲素尽忠恪己方赖德训宏济政道不幸殂殒痛于厥心今遣持节侍御史赠左光禄大夫开府仪同三司魂而有灵加兹荣宠及葬属王敦作逆朝廷多故不得议谥直遣使者祭以太牢。
    王彬成帝时为度支尚书苏浚平後改筑新宫彬为大匠以营创勋劳赐爵关内侯。
    南齐萧[A13C]胄为卫尉高宗废立以[A13C]胄预功建武二年赐[A13C]胄以常所乘白俞牛。
    梁顾协为鸿胪大同八年卒高祖悼惜之手诏曰：员外散骑常侍鸿胪卿兼中书通事舍人顾协廉洁清白居然不衰久在省闼内外称善奄然殒丧恻怛之怀不能已已傍无近亲弥足哀者大敛既毕即送其丧柩还乡并营冢椁近皆资给悉使周办可增散骑常侍令使举哀。
    裴子野为鸿胪卿卒高祖悼惜为之流涕诏曰：鸿胪卿领步兵校尉知著作郎兼中书通事舍人裴子野文史足用廉白自居劬劳通事多历年所奄致丧逝恻怆于怀可赠散骑常侍赠钱五万布五千疋即日举哀谥曰：贞子。
    後魏尧暄为大司农卿孝文太和十九年卒於平城帝为之举哀赠安北将军相州刺史赠帛七百疋。
    成淹除羽林监领主客令加威远将军于时宫殿初措经始务广兵民运财日有万计伊雒流澌苦於厉涉淹遂启求敕都水造浮航孝文赏纳之意欲荣淹於众朔旦受期百官在位乃赐帛百疋知左右二都水事。
    北齐崔暹为太常卿文宣帝谓群臣曰：崔太常清正天下无双卿等不及。
    後周赵肃魏大统十三年除廷尉少卿明年元日当行朝礼非有封爵不得预焉肃时未有茅土不入左仆射长孙俭言之文帝乃召肃谓曰：岁初行礼岂得使卿不预然何为不早言也，於是令肃自选封名肃曰：清河县乃太平之应窃所原也，於是封清河县子邑怀远百户。
    隋赵绰高祖时为大理少卿处法平允帝以绰有诚直之心每引入阁中或遇帝与皇后同榻即呼绰坐评论得失前後赏赐万计其後进位开府赠其父为蔡州刺史时河东薛胄为大理卿俱名平恕然胄断狱以情而绰守法俱为称职帝每谓绰曰：朕於卿无爱惜但卿骨相不当贵显仁寿中卒官帝为之流涕中使吊祭焉鸿胪监护丧事。
    唐窦诞太宗时为殿中监进封莘国公以修营太庙赐物五百。
    纶为宗正卿卒太宗甚伤悼为不视朝将出临之太常奏帝祭致齐不得哭而止。
    杨师道为太常卿贞观二十一年卒赠吏部尚书并州都督陪葬昭陵赐东园秘器并为立碑。
    柳亨为光禄少卿贞观二十三年以修太庙功加金紫光禄大夫。
    李弼高宗时为卫尉卿上元元年九月帝御含元殿东翔鸾阁观大是日弼暴卒於宴所帝为之废一日赠工部尚书。
