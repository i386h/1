<!-- { "loadSidebar": true } -->
十三载二月甲戌御兴庆殿受册尊号为开元天地大宝圣文神武证道孝德皇帝礼毕御勤政楼大赦天下制曰：王者事天明事地察修身慎行孝德彰矣。故风化天下和睦兴焉致敬宗庙祖考来格是则礼莫大於严享孝莫大於扬名有以通於神明有以广於四海朕承真之道缵圣之业钦。若先训惟怀永图宝俭宝慈无为而理自南自北有截来威五教聿兴家服仁孝四灵咸盛物应纯诚百郡公卿万方夷夏佥奉玄贶徵长发於真源屡荐鸿名愿昭彰於至德封章守阙於再於三加以圣祖锡符玄中启迪天心垂裕荣光降临敢不丕承固执冲让乃展因心之义以弘推尊之典处上册礼斋肃思诚入室ㄊ然敢忘於目出户而听，庶几有闻扌易美谥於无疆展永怀於罔极。且敬从拜後礼既尊先式副群心以允成义以今日敬膺典册曰：开元天地大宝圣文神武证道孝德皇帝大号载崇祗。若增惧宜因布和之序式弘在宥之泽可大赦天下自天宝十三载二月九日末爽已前大辟罪已下罪无轻重已发觉未发觉已结正未结正系囚见徒常赦所不免者咸赦除之官人犯入已赃不可更令却上後不须为累其左降官并稍量移近处反逆缘坐流配之色宜与量移其王钅共李林甫柴崇跃阿布思等并寄任非轻苞藏特甚原情议法深所难容况日月未淹罪坐尤重即从宽宥何以惩肃应缘亲累流配者并不在该及之限左降官承前遭忧皆不得离任孝行之道所未弘通情理之间深可哀恤如有此类宜并放归仍申省计至服满之日准法处分自今已後编入尝式其中有非反逆缘坐及情理切害有父母年老不任相随无昆弟养者许停官归侍及有身已衰老久罹谴责愿停官者委本道采访使简择具名牒中书门下然後放还鳏寡独之绝者量加赈给三载黜陟百王令典殿最之迹廉问攸归欲更别遣使臣虑有烦扰今载宜委本道采访使具官人善恶奏闻以申劝阻自临御以来四十馀年或朴延想寤寐求贤林薮无遗旌招不绝犹虑升平已久策业增多至於徵求或遗僻陋其博通坟典洞晓玄经清白著闻词藻宏丽军谋出众武艺绝人者任於所在自举仍委郡县长官精加铨择必取才实相副者奏闻朕尊荣先谥霜露增感於以孝思无忘锡类其内外见任官阶俱是三品已上父未有五品官及无官已亡殁者宜各赠五品官及母无邑号者亦与追赠其见任四品五品清官官阶俱是五品已上者亡父母先无官号亦准此追赠。且厚其风俗五教之旨聿兴贲於丘园十翼之风斯在其士庶间众推孝弟异代义居高尚确然隐遁岩穴者委采访使博访闻荐其孝义之人已经旌表雍睦无易纯至有终著美乡闾深可嘉尚各赐勋两转以彰德行天下侍老百岁已上版授本郡太守妇人版授郡夫人各赐绵帛五段粟三石八十已上版授本县令妇人版授县君各赐绵帛两段粟两石大清宫阙圣祖仙居频降休徵屡贻启迪不有优异岂表殊常其本宫道士宜各赐物三十段道门威仪王虚真赐物五十段陪位大德各赐物二十段因心推崇增山美谥惟官统职必在正名今以大常尊事宗庙安可别署为名礼不逼尊情期达敬五陵署改为台其献陵台等五令及丞并升一阶以彰崇奉五岳四渎及名山大川并灵迹之处先贤祠庙各委郡县长官致祭其有陵墓祠宇颓坏者量情修葺亚献皇太子亨赐一千段终献荣王琬赐物五百段其馀各赐阶爵有差其郡守县令职在亲人必务公勤以康黎庶凡所推择皆竭乃诚宠锡之间须甄异等普恩之外太守等并赐爵一级县令赐勋两转庶期勉励以表朕心其京文武官一品赐物一百疋二品八十疋三品七十疋四品五品五十疋六品七品各三十疋八品九品各二十疋北京留守节度采访使并京官准敕出使未回者所赐物并同见在例左相陈希烈纯粹之道载穆朝廷大儒之风式瞻师表。且协和时令翊赞升平柔嘉其德克壮元老与一子五品官赐物五百疋摄太尉奠瓒上册书宝册读册右相杨国忠当朝正色百僚纲纪廉节遗身三阶柱石况发挥孝理润色鸿猷金玉王廷典礼增缉不有殊等何用为劝宜与一子三品官仍与一子五品官更赐物五百段左仆射安禄山以真一之心扌文武之任出清北路入赞南宫既押登歌。又挥宝册与一子官更赐物四百疋摄太尉张均太清宫祠及修仪注等使普恩之外。又赐物一百疋武德功臣及贞观初宰辅等缅想忠义感会风用集大勋肇兴王业其有子孙零落冠冕陵夷无任官宦者宜令所司勘责依资与一人京官唐元勋臣绩参缔构录劳念旧每於怀普恩之外宜放一子出身如已出身所司依资与一官率土之内赐三日。
十四载八月辛卯是月天长节上御勤政楼宴群臣下制曰：朕临驭万邦迨今四纪曷尝不处诚至道锐心庶政昊穹孚俗致升平仁寿之域渐登太和之风斯在比岁小有僭亢颇非丰稔遂使开仓赈乏空圄恤刑兼蠲徭省赋故得家给人足顷者农功正兴而г泽频阻言念黎献匪遑底宁是用发於精诚庶乎！昭鉴至诚上达膏雨应期俾夏苗如秋获不日周览原野宛同茨梁岂惟有慰朕怀实亦克符人庆此皆上玄垂贶宗社降灵岂曰：朕躬所能通感属天长令节盛德在金爰因欢庆之辰用申雷雨之泽其天下见禁囚徒有犯十恶及谋杀伪造头首罪至死者特宜免死配流岭南远恶处自馀一切释放故圣人积不涸之泉王者用无穷之府支计苟足多赋何为天下百姓今载租庸并宜放半所运粮储本资国用大仓今既馀羡江淮转输艰劳务在从宜何必旧数其来载水运入京宜并停如闻天下诸郡逃户有田宅产业妄被人破除并缘欠负租庸亲邻货卖及其归复无所依投永言此流须加安辑应复业者宜并给还纵已代出租庸不在徵陪之限书云：咸秩群望《诗》曰：怀柔百神永惟明徵岂忘昭报今秋稼穑颇胜常年实赖灵祗福臻稔岁其五岳四渎所在山川及得道升仙灵迹之处宜委郡县长官至秋後各令醮祭务崇严洁式展诚享无广屠宰以备牲牢其天下侍老宜各量赐米麦。又亲人之要令长为重比虽精选未尽徵求卓鲁之才或遗蒲密之化安寄宜令京官五品已上正员文官三品已上正员武官及郎中御史各举堪任县令一人具名申省委有司试择奏授其有善恶赏罚与举主并同僚作期限一时令集王制下士视上农周政庶士陪禄。若衣食既足则廉耻乃知至於资用靡充或贪求不已败名冒法实此之繇辇毂之下尤难取给其在两京文武九品已上正员既亲於职务可谓勤心自今已後每月给俸食杂用防ト庶仆等宜十分为率加二分其同正员官加一分仍永为常式其南衙九品已上并京兆府畿令等宜共赐物二万疋左右龙武军各赐一千疋其唐元功臣念言勋旧宜异常伦两军各赐物二千疋馀各有差庶生成之泽自叶而流根庆赏之恩繇衷以畅物宜宣示遐迩知朕意焉。
十五载八月庚辰玄宗至蜀郡癸未大赦天下制曰：朕以薄德嗣守神器何尝不乾乾惕励勤念苍生至於水旱或愆则祷祠请罪边鄙微扰则斋戒思过聿来四纪人亦小康盖祖宗之灵卿大夫之助也。是以推心将相不疑於物而奸臣凶党负信背恩创剥我黎元暴乱我函夏皆朕不明之过岂复尤人哉！杨国忠厚敛害时已肆诸原野安禄山乱常构祸尚逋其斧钺朕用巡巴蜀训励师徒命元子北略朔方诸王分守重镇合其兵势以定中原将荡涤烦苛大革前弊思与亿兆约法惟新上以奉宗庙神下以宁华夷动植可大赦天下其天宝十五载八月一日末爽已前大辟罪已下常赦所不免者咸赦除之自兵兴已来有破家者一切与雪流人一切放还左降官各还旧资内外文武官节级赐阶爵安禄山胁从官有能改过自新背逆归顺并原其罪优与官赏。
●卷八十七
○帝王部　赦宥第六
唐肃宗至德元年七月甲子即位於灵武御南门下诏曰：朕闻圣人畏天命者奉天时知皇灵眷命不敢违而去之知历数有归不获已而当之在昔帝王靡不繇斯而有天下者也。乃者羯胡乱常京阙失守天未悔祸群凶尚扇圣皇久厌天位思傅眇身军兴之初已有成命予恐不德罔敢祗承今群公卿士佥曰：孝莫大於继德功莫大於中兴朕所以理兵朔方将殄寇逆务以大者本其孝乎！须安兆庶之心敬顺群臣之请乃以七月癸丑朔十二日甲子即皇帝位於灵州崇徽号上尊圣皇曰：上皇天帝所司择日昭告於上帝朕以薄德谬当重任既展承天之礼宜覃率土之泽可大赦天下改元曰：至德大辟罪己下常赦所不免者咸赦除之其逆贼李林甫王钅共杨国忠近亲合累者不在免限百姓官吏能率亲属去逆归顺者有官加其优奖斩得逆贼父子不问首从当锡茅土别有褒崇其直言极谏才堪牧宰文词博达武艺绝伦孝悌力田沉沦草泽委所在长官闻荐诣阙自陈者亦听东宫官属既会昌期合承宠命量加改转诸色勾徵逋租悬调及官钱在百姓腹内并宜免放灵州改为灵武郡大都督府上县为望中县为上官寮等一切便授天下耆寿各赐物五段侍老版授太守县令有差各赐物五段诸道百姓委本道采访使差郡县存问四方将士各赐马一匹六品已下赐物十段天下寺观度七人太守并限三考然後转御史取曾任郡县理人官者後可荐用所有弹奏一依贞观故事官吏枉法犯赃终身勿齿自古圣帝明王忠臣烈士五岳四渎名山大川并令所在致祭孝子顺孙义夫节妇旌表门闾内外文武官九品已下各赐两阶赐勋两转三品已上赐爵一级。
