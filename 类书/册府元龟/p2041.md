<!-- { "loadSidebar": true } -->
    谢徵为临汝侯渊猷制放生文见赏於世大同二年卒友人琅琊王籍集其文为二十卷终尚书左丞臧严初为安成王侍郎转常侍从叔为江夏郡携严之官於涂作屯游赋任见而称之。又作七算辞亦富丽。
    伏挺有才思好属文为五言诗善效谢康乐体父友乐安任相见叹异尝曰：此子目下无双著迩说十卷文集二十卷。
    丘迟年八岁便能属文高祖平京邑时引为骠骑主簿劝进梁王及殊礼皆迟文也。迁中书侍郎高祖著连珠诏群臣继作者数十人迟文最美所著诗赋行於世迟辞采丽逸时有锺嵘乃著诗评云：范婉转清便如流风回雪邱迟点缀映媚似落花依草其见称如此。
    到溉为建安太守任以诗赠之求二衫云：铁钱两当一百易代名实为惠当及时无待凉秋日溉答云：余衣本百结闽中徒八蚕假令金如粟讵使廉夫贪。
    刘昭勤学善属文外兄江淹早称赏起家奉朝请诸葛璩举秀才不就所著文章二十卷门人刘集而录之。
    刘之遴举茂才为太学博士中丞乐蔼即之遴舅宪台奏弹皆之遴草焉。
    朱异为太学博士有文集百馀篇司马为晋安王长史卒王命记室庾肩吾集其文为十卷。
    萧子显好学属文尝著鸿序赋尚书令沈约见而称曰：可谓得其明道之高致盖幽通之流也。有文集二十卷终仁威将军吴兴太守。
    萧子晖为员外散骑侍郎尝预重殿听制讲三惠经退为讲赋奏之甚见称赏。
    到荩左民尚书溉之孙早慧历尚书殿中郎尝从高祖幸京口登北顾楼赋诗荩受诏便就帝览以示溉曰：荩定是才子翻恐卿从来文章假手於荩因赐溉连珠曰：研磨墨以腾文笔飞毫以书信如飞蛾之赴火岂焚身之可必耄年其已及可假之於少荩。
    王训为侍中美容仪善进止文章之美为後进领袖刘苞字孝常少好学能属文为太子洗马掌书记侍讲寿光殿自高祖即位引後进文学之事苞及从兄孝绰从弟孺同郡到溉溉弟洽从弟沆吴郡陆亻垂张率并以文藻见知多预宴坐。
    庾於陵清警博学有才思为荆州大中正卒有文集十卷。
    锺嵘字仲伟衡阳王元简出守会稽引嵘为宁朔记室专掌文翰时居士何胤筑室。若耶山山发洪水漂拔树石室独存元简命嵘作瑞室颂以旌表之辞甚典丽嵘尝品古今五言诗论其优劣名为诗评。
    刘峻字孝标安成王季好峻学季迁荆州引为户曹参军後以疾去因游东阳紫岩山筑室居焉为山栖志其文甚美高祖招文学之士有高才多被引进迁以不次峻率性而动不能随众沉浮高祖颇嫌之故不任用乃著知命论以寄其怀。
    刘勰字彦和撰文心雕龙五十篇论古今文也。勰自重其文欲取定於沈约约取读大重之谓为深得文理勰为文长於佛理京师寺塔及名师碑志必请勰制文终步兵校尉。
    庾仲容精专笃学为黝县令卒有文集二十卷行於世。
    任孝恭为司文侍郎敕遣制建陵寺刹下铭。又自撰高祖集序文并富丽自是专掌公家笔翰。
    萧子范为秘书监有文集三十卷二子滂霍并少有文章简文在东宫时尝与郡王数诣萧文士滂霍亦预焉大宝初葬简皇后使子范与张缵俱制哀策文简文览读之曰：今葬礼虽阙此文犹不减於旧。
    後梁蔡太宝自宣帝为岳阳王特署记室及即位以为侍中尚书令太宝文辞赡速帝之章表书记叙令诏册并太宝专掌之所著文集十卷行於世。
    傅准有文才善辞赋官至度支尚书所著文集二十卷。
    范迪顺阳人少机辩善属文历中书黄门侍郎尚书右丞散骑常侍有文集十卷。
    沈君游吴兴人博学有辞采位至散骑常侍天保十二年卒有文集十卷。
    陈沈众起家梁镇卫南平王法曹参军太子舍人武帝制千字诗众为之注解与陈郡谢景同时召见于文德殿帝令众为竹赋成奏帝善之寻除镇南湘东王参军。
    何修之为尚书左丞卒所著文章礼义百馀篇。
    虞寄少聪敏及长好学善属文性冲静有栖遁之志弱冠举秀才对策高第起家梁宣城王国左常侍大同中尝骤雨殿前往往有杂色宝珠武帝观之甚有喜色寄因上瑞雨颂帝谓寄兄荔曰：此颂典裁清拔卿之士龙也。将如何擢用寄闻之叹曰：美盛德之形容以申击壤之情吾岂买名求仕者乎！乃闭门称疾惟以书籍自娱。
    杜之伟幼精敏有逸才为太学限内博士皇太子释奠於国学时乐府无孔子颜子登歌词尚书参议令之伟制其文令人传习以为故事刘陟等钞撰群书各为题目所撰富民政教二篇皆之伟序。
    虞荔美风仪博览坟籍善属文释褐梁西中郎行参军寻署法曹外兵参军兼丹阳诏狱正梁武帝於城西置士林馆荔乃制碑奏上帝命勒之於馆仍用荔为士林学士。
    沈初明为吴令侯景将宋子仙据吴兴使召初明委以书记之任初明固辞子仙怒命斩之或救获免子仙爱其才终逼之令掌书记及子仙为王僧辩所败僧辩素闻其名於军中购得之酬所获者铁钱十万自是羽檄军事皆出於初明及简文遇害四方岳牧皆上表於江陵劝进僧辩令初明制表甚工当时莫有逮者高祖南下与僧辩会於白茅湾登坛设盟初明为其文。
    徐陵八岁能属文既长博涉史籍纵横有才辩梁简文在东宫掌长春殿义记使陵为序元帝遣使北齐累求复命终留不遣乃致书於齐仆射杨遵彦遵彦不报齐送贞阳侯渊明为梁嗣乃遣陵随还太尉王僧辩初拒境不纳渊明往复致书皆陵辞也。入陈为侍中太子少傅自有陈创业文檄军书及受禅诏策皆陵所制而九锡尤美为一代文宗亦不以此矜物未尝诋诃作者其於後进文徒接引无倦世祖高宗之世国家有大手笔皆陵草之其文颇变旧体缉裁巧密多有新意每一文出手好事者已传写成诵遂被之华夷家藏其本後逢丧乱多散失存者仅三十卷。
    徐俭陵之子勤学有志操侯景乱陵使魏未反俭时年二十一携老幼避於江陵梁元帝闻名召为尚书金部郎中尝侍宴赋诗元帝叹赏曰：徐氏之子复有文焉。
    蔡景历为度支尚书景历属文不尚雕靡而长於叙事应机敏速为当世所称。
    姚察武帝永定初为始兴王府记室参军吏部尚书徐陵领著作复引为史佐致仕等表并请察制焉陵见叹曰：吾弗逮也。察每有制述多用新奇专志著书白首不倦徐陵名高一代每见察制述尤所推重尝谓子俭曰：姚学士德学无前汝可师之也。尚书令江扌与察尤笃厚每有制作必先以简察然後施用扌为詹事时尝制登宫城五百字诗当时副君及徐陵已下诸名贤并同此作徐公後谓江曰：我所和第五十韵当入弟集内及江编次文章无复察所和本江述徐此意谓察曰：高才硕学庶光拙文今须公所和五百字用偶徐仆射也。察谦逊未付江曰：若不得公此制仆诗亦须弃本复乖徐公所寄岂得见令两失察不获已乃写本付之为通人推挹例皆如此。
    颜晃少孤贫好学有词采初为文帝记室参军高祖永定二年幸大庄严寺其夜甘露降晃献甘露颂词义该典高祖大奇之。
    陆琰字温玉累迁始兴王外兵参军直嘉德殿学士文帝听览馀暇颇留心史籍以琰博学善占诵引置左右尝使制刀铭琰援笔即成无所点窜世祖嗟赏久之赐衣一袭。
    傅绎在湘州王琳闻其名引为记室琳败随琳将孙还都时文帝使颜晃赐杂物绎启谢辞理优洽文无加点晃还言之文帝寻召为撰史学士除司空府记室参军。
    阴铿幼聪慧五岁能诵数千言及长博涉史传尤善五言诗为当时所重为始兴王府中录事参军文帝尝宴群臣赋诗徐陵言之於帝即日召铿预宴使赋新成安乐宫铿援笔便就帝甚叹赏之。
    褚早有令誉先达多以才器许之及长美风仪善占对博学能属文词义典实不好丽靡所制章奏杂文二百馀篇皆切事理繇是见重於时位终御史中丞陆琛少警俊文帝为会稽太守琛年十八上善政颂甚有词采繇此知名举秀才赴京衡阳王主簿兼东宫管记。
    徐伯阳为侯安都司空参军宣帝大建初与中记室李爽记室张正见尚书郎贺彻学士阮卓黄门郎萧诠三公郎王繇礼处士马枢记室祖孙登比部贺循长史刘删等为文会之友後有蔡凝刘助陈暄孔范亦预焉皆一时之士也。游宴赋诗遂勒成卷轴伯阳为其集序盛传於世伯阳为新安王记室时鄱阳王为江州刺史伯阳尝奉使造焉王率府僚与伯阳登匡庐岭置宴酒酣命笔赋杂韵二十伯阳与祖孙登共成王赐以奴婢及杂物皇太子幸太学诏新安王於辟雍发。《论语》题仍命伯阳为辟雍颂甚见嗟赏陆瑜少笃学美词藻为东宫学士宣帝大建二年太子释奠於太学宫臣并赋诗命瑜为序文甚赡丽。
    谢贞为南平王友加招远将军掌记室事府长史河南周霍新除都官尚书请贞为让表後主览而奇之尝因宴席问霍曰：卿表自制邪霍对曰：臣表谢贞所作後主因敕舍人施文庆曰：谢贞在王处未有禄秩可赐米百石。
    江扌好学能属文於五言七言尤善然伤於浮艳故为後主所爱幸多有艳篇有好事者相传讽玩於今不绝至隋为上开府卒於江都有文集三十卷行於世。
    陆从典为太子舍人後主赐仆射江扌并其父琼诗扌令从典为谢启俄顷便就文华理畅扌甚异焉。
    萧允为鄱阳王长史王出镇会稽允行经延陵季子庙设藻之荐为异代之交为诗以叙意词理清典後主尝问蔡徵曰：卿世与萧允相知此公志操何如徵曰：其清玄远殆不可测至於文章可得而言因诵允诗以对後主嗟赏久之其年拜光禄大夫。
    沈不害为通直散骑兼尚书左丞不害治经术善属文虽博综坟典而家无卷轴每制文操笔立成曾无寻简仆射汝南周宏正尝称之曰：沈生可谓意圣人乎！著文集十四卷初不害为衡阳王记室参军兼嘉德殿学士表改定乐章文帝诏使制三朝乐歌八首合二十八曲行之乐府。
    张正见幼好学有才累迁通直散骑侍郎有集十四卷其五言诗尤善大行於世。
    江德操好学善属文位终新渝令所著文章十五卷庾特笃志好学尤善书记每属辞好为奇字有集十卷位终步兵校尉。
    後魏张衮好学有文才道武为代王选衮为左长史从太子破贺纳遂命群官登勿居山游宴终日从官及诸部大人请聚石为峰以记功德命衮为文。
    邓颖为中书侍郎驾幸漠南高车莫弗库。若干率骑数万馀驱鹿百万诣行在所诏颖为文铭於漠南以纪功德。
    袁跃字景腾博学有隽才为员外散骑常侍将立明堂跃乃上议当时称其博洽蠕蠕主阿那瑰之破来奔朝廷矜之送复其国既而每使朝贡辞旨颇不尽礼跃为朝臣书与瑰陈以祸福言词甚美後迁太傅清河王怿文学怿之文表多出於跃。
    崔玄伯少有隽才因苻坚乱欲避地江南於泰山为张愿所获本图不遂乃作诗以自伤而不行於时盖惧罪也。及父浩诛中书侍郎高允受敕收浩家始见此诗允知其意允孙绰录於允集玄伯位至天部大人玄伯自非朝廷文诰四方书檄初不染翰故世无遗文。
