<!-- { "loadSidebar": true } -->
十月制曰：懋德赏功百王明训疏封列爵有国通规应扈从征讨将校及诸官员职掌军将节级士及河北诸处屯驻守戍兵士等皆情坚破敌业茂平雠副予勘定之谋显尔忠勤之节并据等第续议奖酬。
二年二月南郊礼毕制曰：赏不失劳百王令典人惟求旧有国通规当宜广示优恩务酬嘉绩应自来立功将校兵士等皆久经戎阵备睹辛勤并宜各转官资仍加赏给。
三月诏随驾收复汴州并扈从到洛及南郊立仗都将已下至节级长行军将等朕自削平诸夏凶被介胄以征行历星霜而扈从凡经百战尽立殊功永念丹心真同赤子。若无旌赏岂表恩荣其都将官员司空已下者宜并赐协谋定乱辅国功臣自仆射尚书常侍至大夫中丞宜并赐忠勇拱卫功臣其初带宪衔宜并赐忠烈功臣已有功臣名者不在此限其节级长行军将宜赐扈跸功臣。
明宗以同光四年四月即位改元天成制曰：邺都赴难之际定策功臣宜特加恩以彰丰报其扈及六军诸卫诸道行营将校等委中书门下次第甄奖。
是月齐州防御使安审通加检校太傅食邑四百户邺都马步军都指挥使李正纲加检校司空史赐竭忠建策兴复功臣赏卢台之功也。（时卢台戍军乱害副招讨宁国军节度使乌震正纲寻与通斩杀乱兵）。
七月宋州节度使王晏球与护驾亲军都指挥使张处钊攻定州帝令中使押御马二匹赐晏球处钊。
三年六月招讨王晏球献曲阳之捷令殿直陈知隐押银腰带鞍辔赐北面立功将校（时帝在汴王晏球讨定州王都故也。）甲子安州上言屯驻左神捷右怀顺兵士作叛主帅高行袭杀出城命使赐行鞍马御衣宝带及都将已下有差时行预觉其事遂潜移铠甲於别室叛卒果先奔其库行有备乃能御之。
是月代州刺史检校司空张朗超授检校太保初契丹主赴援太原代州张朗忻州丁审琪守城蕃军由城下过都不诱迫时端明殿学士吕琦在忻州及供奉殿直四五人州兵仅千人琦谒审琪曰：敌势经城不问可见其心回日必无全理与使君率在城军民入五台避敌於镇州界策之上也。审琪从之翌日诘旦琦等遣人会审琪拒关不纳军士欲攻牙城琦曰：家国如斯自相屠害非人情遂率州兵趋真定审琪即日降契丹唯朗屡煞敌族帐故超授奖之。
四年二月辛亥下制曰：朕尝披国史备阅军功裴度之破淮西无遗庙石雄之攻山北益展皇仰遗烈於祖宗委全才於将相而自中山逆命外域朋奸夺戎旅以鹰扬屠贼城而鱼烂夕闻告捷明赏殊勋竭忠建策兴复功臣北面行营招讨归德军节度宋亳单颍等州观察处置亳州太清宫等使权知定州军州事特进检校太傅同中书门下平章事使持节宋州诸军事宋州刺史上柱国琅琊郡开国侯食邑一千户王晏球长剑倚天洪河带地居万夫之长擅三杰之名黄石兵书运子房之筹略清淮公族兴仲爽之源流自统雄师往收逆垒摧曲阳之坚阵厌水以惊波爰筑室以反耕攻围雉堞果析骸而易子倾覆鸟巢招降之士庶数千扑灭之凶狂非一王都授首秃饣委生擒火焚而恶蔓皆除雷扫而妖氛并息谅兹丕绩宜降优恩眷汶阳实惟巨镇据犬牙之内地当马颊之要津是命畴以勋庸福其黎庶进公国之品秩崇藩后之等威俾凤池仍加蝉冕帷幄共推於重席井田兼别于真封於戏解甲休兵实归於上将安民和众议伏於贤臣永保令猷无替朕命可依前检校太傅兼侍中使持节郓州诸军事守郓州刺史充天平军节度齐棣等州观察处置使仍进封开国公加食邑一千五百户食实封一百户行营副招讨横海军节度观察等使守沧州刺史李从敏可光禄大夫检校太保使持节定州诸军事守定州刺史充义武军节度观察北平军等使进封开国伯加食邑一千二百户北面行营兵马都监郑州防御使张处钊可光禄大夫检校司徒使持节沧州诸军事守沧州刺史充横海军节度观察等使仍封清河县开国子食邑五百户。又制朕闻魏绛和戎始克谐於金石祭遵征虏终并息於烟尘此乃先务怀柔後申禁暴明国家之耀德表藩翰之图功既立丕勋宜加懋赏兴邦守正翊赞功臣卢龙军节度管内观察处置押奚契丹两藩经略卢龙军等大使特进检校太尉同中书门下平章事幽州大都督府长史上柱国天水县开国侯食邑一千户赵德钧崆峒禀气渤融精传相略於黄公受兵符於玄女而自羁縻戎马控制卢龙洞晓蕃情饱谙边事获其五利尝姑息於鲜卑运以《六韬》果生擒於惕隐可谓坐筹帷幄能执干戈终殄寇於中山永摧凶於外域烽烟南望赖扫荡於寻时貔虎北征遂凯旋於此日加以民军胥悦畏爱并行蓟门之人物如初燕谷之粢盛毕备得不筹其庶绩褒以徽章就加进律之文式叶陟明之典是命宠颁凤荣列貂冠正爵位於三公加井田於千户贵申殊渥仍赐真封於戏事君之节已彰燕山纪颂教子之方大著践土临戎有国有家惟忠惟孝享兹具汞永保令猷可依前捡校太尉兼侍中幽州大都督府长史充卢龙军节度观察等使进封开国公加食邑五百户食实封一百户乙卯以前州团练使张进为郑州防御使泰州刺史安叔千为涿州刺史前棣州刺史潘环为易州刺史淄州刺史张从本为隰州刺史简州刺史李思让为磁州刺史赏中山之功也。时定州帅王处直养子王都劫杀处直婴城以叛。
四月以龙武都虞候北面行营诸道左厢马军都指挥使符彦卿为耀州团练使神武都虞候北面行营右厢马军都指挥使守端州刺史高行周为颍川团练使赏中山之功也。
长兴三年七月丁酉州节度使沙彦奏桑迁谋应太原迁报应州尹晖谋逐杀沙彦晖复部送迁至伏罪遣太子宾客聂延祚宣赐彦尹晖戎服金带钱币及犒赏在城军士。
末帝清泰元年五月辛亥以随驾严卫指挥使领费州刺史尹晖为齐州防御使捧圣都指挥使绣州刺史康进海为曹州刺史先是尹晖进海与杨权始构军入城奉帝故也。
晋高祖天福三年九月己巳复魏府节度使范延光官爵庚午遣客省使李守贞押器币赐魏府校。
六年八月壬寅制朕顷当开创爰在并汾或倾归顺之心首谋推戴或拥骁雄之旅力效扶持洎妖邺城伐罪每令致讨皆立奇功渐臻开泰之期愈念艰危之节宜颁殊渥允答茂勋应河东起义之初佐命效顺及收复邺都汜水立功臣僚将校等并与加恩。
少帝开运二年正月甲辰以青州平诏行营将校自副兵马使已上各赐功臣名号是月宴青州立功将校於永福殿赐李守贞符彦卿玉带衣一袭衣著银器鞍辔马散马都监王景崇护圣厢主王裔杨实都指挥使靳霸等各等第赐金银带衣服段疋银器等周太祖以汉乾二年自河中征赵绾至华州赵晖报蜀军尽退郭从义进攻有日即统众言旋正月五日夜贼水砦内劲将王三铁者领千人突出河西攻白文珂砦时文珂出迎帝唯刘词叶仁鲁等在砦贼三道齐入杀声动地会贼发大洞内外力战败之死者仅七百人翊日帝至刘词马前请罪帝曰：吾尝悬料正疑此事彼技殚矣。赖兄果敢不为虏嗤以鞍马衣服币帛劳之八日帝至西砦犒设以缣帛银器分遗战伤将士。
广顺元年正月即位制曰：马步诸军将士等戮力推诚输忠效义先则平持内难後乃推戴朕躬言念勋劳所宜旌赏其员僚将士等各与等第超加恩命仍赐功臣名号己有功臣名号者别与改赐。
四月乙未以前景州刺史姚武为申州刺史前乾州刺史张昭为博州刺史前辽州刺史刘洪为卫州刺史前莱州刺史符彦熊为耀州团练使前淄州刺史药元福为陈州刺史皆以平徐方预军功也。
二年二月丁亥朔以晋州巡检使前密州防御使王万敢为复州防御使晋州节度副使领忠州刺史马延翰自检校刑部尚书加检校右仆射馀如故皆奖拒并寇城守之功也。戊子龙捷右第五军都指挥使检校司徒领连州刺史史彦超加太保进爵伯加食邑三百户虎捷第五军指挥使检校司空领秀州刺史何徽加司徒封太原县男食邑三百户亦以固守晋州之功也。
世宗显德元年三月亲征河东庚子制以侍卫马步都虞候李重进兼忠武军节度使宣徽南院使向训兼义成军节度使殿前都指挥使张永德兼武信军节度使以义成军节度使白重赞为保大军节度使以郑州防御使史彦超为镇国军节度使赏高平之功也。又以建雄军节度使药元福为同州节度使以宣徽北院使杨廷璋为建雄军节度使以同州节度使张铎为彰义军节度使以内客省使吴延祚为宣徽北院使以龙捷左厢都指挥使李干为辽州防御使以龙捷右厢都指挥使康延治为莱州防御使以虎捷左厢都指挥使田琼为密州防御使以虎捷右厢都指挥使张顺为登州防御使以龙捷第三都指挥使孙延进为郑州防御使以前耀州团练使符彦能为泽州防御使。又以散员都指挥使李继勋为殿前都虞候以殿前都虞候韩令坤为龙捷右厢都指挥使以铁骑第一军都指挥使赵为龙捷右厢都指挥使以散员都指挥使慕容延钊为虎捷左厢都指挥使以控鹤第一军都指挥使赵捷为宣祖庙讳虎捷右厢都指挥使五人并遥授团练使其馀转改有差。
四月讨太原回诏潞州昨经围闭将校官吏职员同力守御兼以大驾驻跸迎奉无阙应在城将校官吏职员宜令本州具名以闻各加恩泽。
五月乙酉以忻代招收指挥使秦为归州刺史初符彦卿之入贼境也。孟县伪监押杨贵杀巡检使赵筠以戍兵数百来降彦卿因请建孟县为州上可之遂以归州为名命杨贵为刺史至是以秦代之本太原东山之贼帅也。广顺初与其党赵行能等内附朝廷置忻代一路招收都指挥使遥授忻州刺史赵行能副之自是贼之东境常为等所苦刘崇患之竟不能制代州郑处谦之归命也。蕃寇在郊我军未至遣弟州帅兵三百以戍之帝嘉其诚节故有郡印之授。
六月车驾征河东回乙亥制以天雄军节度使检校太师守太保兼中书令大名尹卫王符彦卿为守太傅仍封魏王以天平军节度使检校太师兼侍中郭从义为中书令以河阳三城节度使检校太尉同中书门下平章事刘为兼侍中行京兆尹充永兴军节度管内观察处置等使以昭义军节度使检校太尉同中书门下平章事李筠为兼侍中以河中护国军节度使检校太尉同中书门下平章事行河中尹王彦超为兼侍中充忠武军节度使许蔡等州观察处置等使以忠武军节度使兼侍卫马步军都虞候检校太保李重进为同中书门下平章事充归德军节度宋亳等州观察处置等使兼侍卫亲军马步军都指挥使以武信军节度使兼殿前都指挥使检校太保驸马都尉张永德为检校太傅充义成军节度使滑卫等州观察处置等使兼殿前都指挥使以定国节度使检校太傅药元福为检校太尉充保义军节度陕虢等州观察处置等使以保大军节度使检校太傅白重赞为检校太尉充河阳三城节度孟怀等州观察处置等使以保义军节度使检校太保韩通为检校太傅充彰信军节度曹单等州观察处置等使时帝以即位之初覃庆於诸侯亦赏从征河东之劳也。
二年十一月秦凤等州诏应马步军营将士等各与恩泽其有殁於王事者自副兵马使以上并与赠官仍赐赙赠物。
三年正月己亥上於金祥殿赐陈州节度使向训袭衣金带银器缯帛鞍马馀各有差赏西征之功也。
