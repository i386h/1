<!-- { "loadSidebar": true } -->
三年正月辛巳幸城南赐从官酒食申时还宫三月戊申幸城南园赐从官酒食申时还宫五月壬寅幸城南园赐从官酒食申时还宫十月丙辰辰时幸城南园。又幸城西园赐从官酒食申时还宫。
世宗显德元年七月庚辰出薰风门幸南御庄观稼至晚还宫八月甲辰出金义门幸南御庄召武臣观射至晚还宫。
二年十月癸酉幸礼宾院既而薄狩於近郊帝亲射兔中之。
五年五月辛丑幸怀信驿癸卯幸造公务九月丙子幸造公务及玉津园己酉幸东水门命水工修利堤岸。
六年二月辛丑幸迎春苑及新蔡河因就陶家观其陶器既而赐陶人物有差三月丙午朔丁未公务辛未幸造公务壬申宴於广政殿。
●卷一百十五
○帝王部　藉田
古之帝王躬耕帝藉以供宗庙之粢盛所以敦孝致恭懋力务本。且以训化天下使民厚生而勤业也。繇是修先农之祀示有所宗谨神仓之藏罔敢不饬稽述古训克己以躬率正万邦驯致於富庶列辟遵行斯为令典其或礼有废坠先儒载其规谏事从振举旧史著其嘉颂而况六府允治所宝惟四民异业大事在农上之化下如偃草之易令出惟行比流水之顺故稽古忧勤之后未尝不垂意于此然後能致治兴化者也。若乃前修议论之深切历代礼文之损益皆周旋论次俾有条而不紊焉。
周成王藉田而祈作载芟之诗（《周礼》曰：师氏掌帅其属而耕耨王藉以时入之以供粢盛）
宣王即位不藉千亩（藉借也。借民力以为之天子藉千亩诸侯百亩自厉王之流藉田礼废位不复古也。）虢文公谏曰：夫民之大事在农上帝之粢盛，於是乎！出（器实曰：粢在器曰：盛）民蕃庶，於是乎！生事之供给，於是乎！在和协辑睦，於是乎！兴财用蕃殖，於是乎！始敦纯固，於是乎！成（敦厚大）是故稷为大官（民之大事在农故稷之职为大官）古者太史顺土（音脉视也。）阳瘅愤会土气震发（瘅厚愤积盈满震动发起也。）农祥晨正（农祥房星也。晨正谓立春之日晨中於午也。农事攸关。故曰：农祥也。）日月底于天庙（底至也。天庙营室也。孟春之月日月皆在营室）土乃脉发（脉理农《书》曰：土冒橛陈根可拔耕者急发）先时九日（先立春日）太史告稷曰：自今至于初吉（二月朔日也。诗云：二月初吉）阳气俱蒸土膏其动弗震弗渝脉其满眚乃不殖（震动渝变眚灾也。言阳气俱升土膏欲动变写其气不。然则脉满气结更为灾病乃不殖也。）曰：距今九日土其俱动（距去）王其祗祓监农不易（祗敬也。祓齐戒也。祓除也。不易不易物生之宜）使司徒咸戒公卿百吏庶民（百吏官庶民甸师氏所掌之民也。主耕耨王藉田者）司空除坛于藉（司空掌地）命农大夫咸戒农用时五日（先耕时也。）瞽告有协风（瞽乐太师知风声者协和也。风气和气候至也。立春日融风）王即齐宫百官御事各即其齐三日（御治）王乃淳濯飨醴（淳沃濯溉飨饮也。谓王沐浴饮醴及期郁人荐鬯（郁郁金香草宜以和鬯酒也。）牺人荐醴（牺人司樽掌供酒醴）王鬯飨醴乃（灌也。灌鬯饮酒皆所以自香也。）百吏庶民毕从及藉后稷监之膳夫农正陈藉礼（膳夫上士掌饮食膳羞农正田大夫也。主敷藉礼而祭其神为农祈也。）九稷监之（监察）太史赞王（赞王敬从之王耕一发（一发耕之发也。王无耦以一耜耕也。）班三之（班三次也。三之下各三其上也。王一公三卿九大夫二十七）庶人终于千亩（终尽耕之）是日也。瞽帅音官以省风土也。（音官乐官风土以音律省土风风气和则土气养）廪于藉东南锺而藏之（廪御廪一名神仓东南生长之处聚也。谓为廪以藏王所藉田以奉粢盛也。）而时布之于农（布赋）稷则遍戒百姓纪农协功曰：阳分布震雷出滞（分日夜同也。滞蛰虫也。月令曰：日夜分雷乃发声）土不备垦辟在司寇乃命其旅曰：徇（依农徇行）农师一之农正再之后稷三之司空四之司徒五之太保六之太师七之太史八之宗伯九之王则大徇耨获亦如之（如耕时也。）是时也。王事惟农是务无有求利於其官以干农功（求利谓变易役使干乱农功也。）三时务农而一时讲（三时春夏秋也。一时冬也。讲武讲习武事）故征则有威守则有财。若是乃能媚於神而和於民矣。则享祀时至而布施会也。今天子欲先王之绪而弃其大功匮神之祀而困民之财（匮神之祀不耕藉也。困民之财取於民也。何以求福用民上弗听。
汉孝文二年正月丁亥诏曰：夫农天下之本也。其开藉田朕亲率耕以给宗庙粢盛。
十三年二月甲寅诏曰：朕亲率天下农耕以供粢盛皇后亲桑以奉祭服其具礼仪（令立耕桑之礼制也。）。
景帝後二年四月诏曰：雕文刻镂伤农事者也。锦绣纂组害女红者也。（红读曰功）农事伤则饥之本也。女红害则寒之原也。夫饥寒并至而能亡为非者寡矣。朕亲耕后亲桑以供宗庙粢盛祭服为天下先不受献减大官省繇（省音所领切繇读曰徭）赋欲天下农桑素有蓄积以备灾害。
武帝征和四年正月行幸东莱三月上耕於巨淀（齐国县也。）。
昭帝始元元年二月耕於钩盾弄田（帝时年九岁钩盾宦者署西京故事弄田在未央宫中弄游之田天子所弄耳非为昭帝年幼创有此名）。
六年正月耕于上林。
後汉明帝永平四年二月辛亥诏曰：朕亲耕藉田以祈农事。
十三年二月帝耕於藉田礼毕赐观者食。
十五年二月癸亥帝耕於下邳。
章帝元和二年二月乙丑帝耕於定陶诏曰：三老尊年也。孝悌淑行也。力田勤劳也。国家甚体之其赐帛人一疋勉率农功。
三年正月辛丑帝耕於怀顺帝即位以後不行藉田之礼黄琼为尚书仆射琼以国之大典不宜会废上疏奏曰：自古圣帝哲王莫不恭敬明祀增致福祥故必躬郊庙之礼亲藉田之勤以先群萌率劝农功昔周宣王不藉千亩虢文公以为大讥卒有姜戎之难终损中兴之名窃见陛下尊稽古之鸿业体肃以应天顺时奉天怀柔百神朝夕触尘埃於道路昼暮聆庶政以恤人虽诗咏成汤之不怠荒书美文王之不暇食诚不能加今庙祀阕而祈洁齐之事近在明日臣恐左右之心不欲屡动圣躬以为亲耕之礼可得而废臣闻先王制典藉田有日司徒咸戒司空除坛先时五日有协风之应王即斋宫飨醴载耒诚重之也。自癸巳以来仍西北风甘泽不集寒凉尚结迎春东郊既不躬亲先农之礼所宜自勉以迎和气以致时风《易》曰：君子自强不息斯其道也。书奏帝从之。
献帝兴平元年二月丁亥帝耕於藉田。
魏太祖既建魏国汉建安十九年正月始耕藉田。
二十一年三月壬寅亲耕藉田。
明帝太和元年二月辛未帝耕於藉田。
晋武帝太始四年正月丁亥亲耕藉田先事诏曰：夫民之大事在农是以古之圣王躬耕帝藉以共郊庙之粢盛。且以化训天下近代以来耕藉於数少中空有慕古之名曾无供祀训农之实而有百官车徒之费今循千亩之制当与群公卿士躬稼穑之艰难以帅天下王者详具其制并下河南处田地於东郊之南雒水之北平良中水者。若无官田随宜便换不得侵民人也。
八年正月癸亥帝耕於藉田。
十年正月辛亥帝耕於藉田。
哀帝兴宁二年二月癸卯帝亲耕藉田（初元帝将修耕藉问藉田应躬祠先农不贺循答汉仪尊应有制之《周礼》王者祭四望则毳冕祭社稷五祀则冕以此不为无亲祭之义也。所上仪注。又未详允事竟不行是复欲行其典亦能遂）。
後魏道武天兴三年二月丁亥诏有司祀日於东郊始耕藉田。
孝文延兴二年三月庚午耕於藉田。
太和十六年二月丙午诏有司刻吉亥备小驾躬临千亩。
十七年二月己亥藉田於南都。
宣武景明三年十二月诏曰：民本农桑国重蚕藉粢盛所凭冕服攸寄比京邑初基耕桑缺遗往旨宜必祗循今寝殿显成移御维始春郊无远拂羽有辰便可表营千亩开设官坛秉耒援箱躬劝兆四年正月乙亥车驾藉田於千亩。
孝明帝正光三年正月辛亥亲耕藉田。
後周闵帝元年正月辛丑即天王位癸亥亲耕藉田。
明帝二年正月辛亥亲耕藉田。
武帝保定元年正月乙亥亲耕藉田。
天和元年正月己亥亲耕藉田。
二年正月己亥亲耕藉田。
建德三年正月乙亥亲耕藉田。
唐太宗贞观三年正月十八日诏曰：周宣王在位以坠兹礼近代以来弥所多阙朕祗承大宝宪章典故今将履千亩於近郊复三推於旧制宜令有司式遵典礼二十一日亲祭先农藉于千亩之甸自晋氏南迁此礼父废今始行之观者莫不骇跃秘书郎岑文本献藉田颂以美之（初议藉田方面所在给事中孔颖达曰：礼天子藉田于南郊诸侯于东郊晋武帝犹於南郊今於城东不合古礼帝曰：礼缘人情亦何常之有。且虞书云：平秩东作则是尧舜敬授人时已在东矣。又乘清辂）。
高宗永徽三年正月丁亥亲享先农御耒耜率公卿耕於藉田赐群官帛各有差。
乾封二年正月十八日行藉田之礼躬秉耒耜而九推焉礼官奏陛下合三推上曰：朕以身率下自当过之恨不终於千亩耳礼毕降雪盈尺（初将耕藉先至于先农之坛因阅耒耜雕刻文饰者谓左右曰：田器农人执之在于朴素岂贵文饰乎！乃命换之）。
仪凤二年正月乙亥帝亲耕藉田於东郊礼毕作藉田赋以示群臣。
三年五月幸藉田所观区种手种数区。
睿宗景三年正月戊子幸东亲耕藉田祀先农太极元年正月戊子亲耕藉田。
玄宗开元十九年正月丙子亲耕於兴庆宫龙池二月癸未皇太子鸿等奏曰：一昨正月二十七日伏见陛下於兴庆宫亲耕三百馀步既而青光紫气覆地臣等闻载黛耜者所以顺其春气故知合在东方。且朕见居少阳之地田于东郊盖其宜也。于是遂定自後每岁常令有司行事也。舜在历山之下人微之事也。汉有钩盾之间儿童戏之犹正经所尚良史称多况陛下运德协灵圣情逮物上为宗庙下预黔黎躬耕藉田天下幸甚较其盛礼百倍於三推考其嘉瑞独高于千古而九霄四远中外阻绝蒙司莫繇见直笔所未闻使帝迹不激扬圣美不昭晰皆臣子之过也。是以臣等冒昧上陈伏乞恩慈令宣示朝廷录付史馆则罄天率土殊情同幸帝曰：人之大事实在於农故务其三时播诸百是用仰遵千亩之藉躬阅三推之礼所以供祀宗庙率先下人亦何足光乎！史册布诸中外也。然汝等固请宜付史臣（初开元二年十月监察御史席建侯上《书》曰：臣闻先哲王躬亲藉田者所以供粢盛劝稼穑俾夫海内元元相谓曰：天子至尊也。犹行三推之礼况乎！田野农圃之人乎！于是父劝其子兄率其弟躬耘力耕不避霜露故亩税流衍国仓峨义帝尧之洪流包山天乙之巨旱烁石人无菜色用此道也。自陛下允陟皇阶未亲帝藉伏愿命有司具仪礼以来年春耕于公田躬执耒耜使黍稷丰备然後享天于南郊宗祀先圣于明堂大孝尝于兹为盛岂止年登岁稔如坻如京而已哉！）。
