<!-- { "loadSidebar": true } -->
    ●卷五百三十六
    ○谏诤部　直谏第三
    汉王章成帝时为京兆尹章素刚直敢言以为大将军王凤建遣定陶兴王之国非是乃奏封事言日蚀之咎天子召见章延问以事章对曰：天道聪明佐善而恶以瑞异为符效今陛下以未有继嗣引近定陶王所以承宗庙重社稷上顺天心下安百姓此正议善事当有祥瑞何故致异异之发为大臣颛政者也。今闻大将军猥归日蚀之咎於定陶王建遣之国苟欲使天子孤立於上颛擅朝事以便其私非忠臣也。且日蚀阴侵阳臣颛君之咎今政事大小皆自凤出天子曾不一举手凤不内省责反归咎善人推远定陶王。且凤诬罔不忠非一事也。前丞相乐昌侯商本以先帝外属内行笃有威重位历将相国家柱石臣也。其人守正不肯诎节随凤委曲卒用闺门之事为凤所罢身以忧死众庶愍之。又凤知其小妇弟张美人已尝人於礼不宜配御至尊以为宜子内之後宫苟以私其妻弟闻张美人未尝任身就馆也。且羌胡尚杀首子以荡赐正世况於天子而近已出之女也。此三者皆大事陛下所自见足以知其馀及它所不见者凤不可令久典事宜退使就第选忠贤以代之自罢商後遣定陶王也。上不能平及闻章言天子感悟纳之谓章曰：微京兆尹直言吾不闻社稷计。且唯贤知贤君试为朕求可以自辅者，於是章奏封事荐中山孝王舅琅琊太守冯野王以王舅出以贤复入明堂主乐贤也。上自为太子时数闻野王先帝名卿声誉出凤远甚方欲倚以代凤而上以皇太后故章竟下狱而死。
    梅福成帝时为昌尉帝委任大将军王凤凤专势擅朝而京兆尹王章素忠直讥刺凤为所诛王氏浸盛异数见群下莫敢正言福上。《书》曰：臣闻箕子徉狂於殷而为周陈洪范叔孙通遁秦归汉制作仪品夫叔孙先非不忠也。箕子非疏其家而畔亲也。不可为言也。昔高祖纳善。若不及从谏。若转圜听言不求其能举功不考其素陈平起於亡命而为谋主韩信拔於行陈而建上将故天下之士合归汉争进其异智者竭其策愚者尽其虑勇士极其节怯夫勉其死合天下之知并天下之威是以举秦如鸿毛取楚。若拾遗此高祖所以亡敌於天下也。孝文帝起於代谷非有周召之师伊吕之佐也。循高祖之法加以恭俭当此之时天下几平繇是言之循高祖之法则治不循则乱何者秦为亡道削仲尼之迹灭周公之轨坏井田除五等礼废乐隳王道不通故欲行王道者莫能致其功也。孝武皇帝好忠谏说至言出爵不待廉茂庆赐不须显功是以天下布衣各厉志竭精以赴阙廷自鬻者不可胜数汉家得贤於此为盛使孝武皇帝听用其计平可致，於是积尸暴骨快心胡越故淮南王安缘间而起所以计虑不成而谋议泄者以众贤聚於本朝故以大臣势陵不敢和议也。方今布衣乃窥国家之隙见间而起者蜀郡是也。及山阳亡徒苏令之群蹈藉名都大郡求党与索随和而亡逃匿之意此皆轻量大臣无所畏忌国家之权轻故匹夫欲与上争衡也。是士者国之重器得士则重失士则轻诗云：济济多士文王以宁庙堂之议非草茅所当言也。臣诚恐身涂野草尸并卒伍故数上书求见辄报罢臣闻齐桓之时有以九九见者桓公不逆欲以致大也。今臣所言非特九九也。陛下距臣者三矣。此天下士所以不至也。昔秦武王好力任鄙叩关自鬻缪公行伯繇余归德今欲致天下之士民有上书求见者辄使诣尚书问其所言言可采取者秩以升斗之禄赐以一束之帛。若此则天下之士发愤吐懑忠言嘉谋日闻於上天下条贯国家表里烂然可睹矣。夫以四海之广士民之数能言之类至众多矣。然其隽杰指陈世政言成文章质之先圣而不缪施之当世合时务。若成帝鸿嘉中广汉男子郑躬等反是也。此者亦亡几人故爵禄束帛者天下之底石高祖所以厉世摩钝也。孔子曰：工欲善其事必先利其器至秦则不然张无道之罔以为汉驱除倒持泰阿授楚其柄故诚能勿失其柄群下虽有不顺莫敢触其锋此孝武皇帝所以辟地建功为汉世宗也。今不循伯者之道乃欲以三代选举之法取当世之士犹察伯乐之图求骐骥於市而不可得亦已明矣。故高祖弃陈平之过而获其谋晋文召天王齐桓用其雠亡益於时不顾逆顺此所谓伯道者一色成体谓之醇白黑杂合谓之驳欲以承平之法治暴秦之绪犹以乡饮酒之礼理军市也。今陛下既不纳天下之言。又加戮焉夫戟鹊遭害则仁鸟增逝愚者蒙戮则知士深退间者愚民上疏多触不急之法或下廷尉而死者众自阳朔以来天下以言为讳朝廷尤甚群臣皆承顺上指莫有执正何以明其然也。取民所上书陛下之所善试下之廷尉廷尉必曰：非所宜言大不敬以此下之一也。故京兆尹王章资质忠直敢面引廷争孝元皇帝擢之以厉具臣而矫曲朝及至陛下戮其妻子。且恶恶止其身王章非有反叛之辜而殃及家折直士之节结谏臣之舌群臣皆知其非然不敢争天下以言为戒最国家之大患也。愿陛下循高祖之轨杜亡秦之路数御十月之歌留意亡逸之戒除不急之法下亡讳之诏博览兼听谋及疏贱令深者不隐远者不塞所谓辟四门明四目也。且不急之法诽谤之微者也。往者不可及来者犹可追方今君命犯而主威夺外戚之权日以益隆陛下不见其形愿察其景建始以来日蚀地震以率言之三倍春秋水亡与此数阴盛阳衰金铁为飞此何景也。汉兴以来社稷三危吕霍上官皆母后之家也。亲亲之道全之为右当与之贤师良傅教以忠孝之道今乃尊宠其位授以魁柄使之骄逆至於夷灭此失亲亲之大者也。自霍光之贤不能为子孙虑故权臣易世则危。《书》曰：毋。若火始焰焰势陵於君权隆於上然後防之亦亡及已上遂不纳成帝久立继嗣福以为宜建三统封孔子之世以为殷後复上。《书》曰：臣闻不在其位不谋其政政者职也。位卑而言高者罪也。越职触罪危言世患虽伏质横分臣之愿也。守职不言没齿身全死之日尸未腐而名灭虽有景公之位伏历千驷臣不贪也。故愿一登文石之陛赤墀之涂当户牖之法坐尽平生之愚虑亡益於时有遗於世此臣寝所以不安食所以忘味也。愿陛下深省臣言臣闻存人所以自立也。壅人所以自塞也。善恶之报各如其事昔者秦灭二周夷六国隐士不显佚民不举绝三统灭天道是以身危子杀厥孙不嗣所谓壅人以自塞者也。故武王克殷未下车存五帝之後封殷於宋绍夏於杞明著三统示不独有也。是以姬姓半天下迁庙之主流出於户所谓存人以自立者也。今成汤不祀殷人亡後陛下继嗣久微殆为此也。春秋经曰：宋杀其大夫。《梁传》曰：其不称名姓以其在祖谓尊之也。此言孔子故殷後也。虽不正统封其子孙以为殷後礼亦宜之何者诸侯夺宗圣庶夺嫡。《传》曰：贤者子孙宜有土而况圣人。又殷之後哉！昔成王以诸侯礼葬周公而皇天动威雷风著今仲尼之庙不出阙里孔氏子孙不免编户以圣人而歆匹夫之祀非皇天之意也。今陛下诚能据仲尼之素功以封其子孙则国家必获其福。又陛下之名与天亡极何者追圣人素功封其子孙未有法也。後圣必以为则不灭之名可不勉哉！福孤远。又讥切王氏故终不见纳。
    杜业封建平侯哀帝即位业上书言王氏世权日久朝无骨鲠之臣宗室诸侯微弱与系囚无异自佐史以上至於大吏皆权臣之党曲阳侯根前为三公辅政知赵昭仪杀皇子不辄白奏反与赵氏比周恣意妄行赞故许后被加以非罪诛破诸许族败元帝外家内族妒同产兄红阳侯立及淳于氏皆老被放弃新喋血京师威权可畏高阳侯薛宣有不养母之名安昌侯张禹奸人之雄惑乱朝廷使先帝负谤於海内尤不可不慎陛下初即谦让未皇孤独特立莫可据扌丈权臣易是意。若探汤宜蚤以义割恩安百姓心窃见诸博忠信勇猛材略不世出诚国家雄俊之贤臣也。宜徵博置左右以镇天下此人在朝则陛下可高枕而卧矣。昔诸吕欲危刘氏赖有高祖遗臣周勃陈平尚存不者几为奸臣笑也。
    毋将隆哀帝时为执金吾侍中董贤方贵帝使中黄门发武库兵前後十辈送董贤及上乳母王阿舍将隆奏曰：武库兵器天下公用国家武备缮治造作皆度大司农钱大司农钱自乘舆不以给供养劳赐一出少府盖不以本藏给末用不以民力共浮费别公私示正路也。古言诸侯方伯得颛征伐乃赐斧钺汉家边吏职在距冠亦赐武库兵皆任其事然後蒙之春秋之谊家不藏甲所以抑臣威损私力也。今贤等便僻弄臣私恩微妾而以天下之公用给其私门弃国威器共其家备民力分於弄臣武兵设於微妾建立非宜以广骄僭非所以示四方也。孔子曰：奚取於三家之堂臣请收还武库帝不悦。
