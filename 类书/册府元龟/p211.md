<!-- { "loadSidebar": true } -->
二年二月戊子御鸣凤门下诏大赦天下制曰：惟我高祖太宗之有邦罔不昭事於上帝严恭敬畏与神合符七圣在天眷命永固朕嗣守鸿业敢忘奉先尚质贵诚聿修盛典顷以四方多难责在朕躬六侯行师日不暇给东擒羯胡之首西御犬戎之患元元告病社稷阽危内定外攘不遑展礼虽高明未达而精意惟勤克通至诚以锡纯嘏蕃戎即叙弓矢载处奉泰坛鉴寐接神祗之顾永保宗社岁时结霜露之思近。又百辟在庭俨然而进奉请元子以居少阳册命乃行鬯匕攸主按风雨之清道乘星火之仲春朝於玄元格於艺祖躬执奠祗见南郊天何言哉！神所劳矣。敷兆人之戬广四达之聪明式重燔柴之经益申解网之惠可大赦天下自广德二年二月二十一日昧爽已前大辟罪无轻重已发觉未发觉已结正未结正系囚见徒常赦所不免者咸赦除之左降官即与量移近处亡官失爵放归不齿之类并官已复资未得本阶者各量与收叙诸色流人及量移人并罚镇效力配隶等一切放还自凶孽乱常王室多故干戈不息今已十年军国务繁关辅尤剧念兹疲耗久困徵科其京城诸司诸使应配广骑官散官诸色丁匠幕士供膳音声人执祭斋郎问事掌闲师并诸司门仆京兆府骑丁屯丁及诸色纳资人每月总八万四千五十八人数内宜每月共支二千九百四十四人令河东关内诸州府配不得偏出京兆府馀八万一千一百一十四人并停所须卫役使宜樽节定数官给资钱不得干扰百姓其宝应元年十二月三十日已前诸色逋欠在百姓腹内者并放免天下户口宜委刺史县令据见在实户量贫富作等第差科不得依旧藉帐据其虚额摊及邻保其天下诸州府长史及县令有清白著闻善政称最能招辑逃亡编附复业户口增多者具状闻奏朕当差人按覆与所举状同者超资进改天下所有诸色结聚及羌浑党项等能悔过自陈各归生业一切并舍其罪其中有能率先来降者仍特加官赏征人不息勤戍斯久丁壮疲弊老弱困穷光武有言头须为白戢藏锋刃牧养元元方面重臣宜悉朕意应诸州团练将士等委本道节度及诸防御使等审与州府商议如地非要害无所防虞其团练人等并放营农休息寇戎以来积有年岁徵求数广弊转深自今已後除正租税及正敕并度支符外馀一切不在徵科限内外文武官三品已上赐爵一级四品已下各加一阶仍并赐勋两转武德元从功臣勋业特崇子孙沉翳者委所司勘责各与一人官成都灵武元从普恩之外三品已上更赐一级四品已下更加一阶宝应功臣普恩之外三品已上各与一子六品官赐爵一级四品已下各加两阶更赐勋两转五品已上官子为父後者赐勋两转副元帅光弼子仪各与一子三品官并阶诸道节度使各与一子五品官并阶都防御使及经略等使各与一子六品官并阶去岁行幸陕州六军英武威远威武宝应射生衙前射生左右步军等并内外文武百官扈从到行在者三品已上与一子官四品已上各加两阶自陕州至上都已来置顿使及州府长官普恩之外各与一子出身置顿使判官已下缘路县令及专知置顿官各加一阶其六军神策宝应射生衙前射生及左右步军英武威远威武等诸军左右金吾将士缘大礼扈从及在城留从者共赐钱五万贯鸿胪蕃客共赐钱一千贯仪王及彭王已下诸王男未有官者并准旧例与官其已封为郡王国公者及永穆长乐已下长公主及诸郡县主并嗣王郡王各与一子官皇亲五等已上诸亲三等已下各与一子出身二王之後各与一子官台省之官事资履历刺史县令任在亲人职务所更是为理本其左右丞侍郎御史中丞等取曾任刺史者郎官亦取曾任县令者并所选御史亦宜於录事参军县令中简择仍须资历稍深者其有官非累历才行特堪任用者自布衣已下任所在闻荐委中书门下尚书省考试堪任者不在此限尚书省政理所系左右纲辖攸归比来百司职事皆废宜令明徵式令举所职百官有论时政得失并任指陈事实具状进封必宜切直无讳有司白身人亦宜准此任诣匦使进表朕将亲览必加择用朕每思素俭敦以淳风必约严章以齐侈俗其珠玉器玩宝钿杂绣等一切禁断诸摄官频有处分一切尽停尚闻因循其弊未革即宜申明旧敕勒停三年之丧谓之达礼自非金革不可从权其文官自今已後并许终制一切不得辄有奏请缘大礼应升坛殿行事者普恩之外更与一子官应在太清宫郊庙诸色职掌者及册皇太子行事官撰册并书文及检校造册官普恩之外三品已上赐爵一级四品已下加一阶仍赐勋一转天下耆老九十已上版授刺史七十已上版授上佐县令孝子顺孙义夫节妇旌表门闾终身勿事五岳四渎名山大川今古圣帝明王忠臣义士宜令所管致祭。
永泰元年正月癸巳朔御含元殿大赦天下制曰：协五纪者建号以体元受四时者布和而顺气天心可见人欲是从爰立大中之道式受惟新之命朕嗣膺下武获主多方顾以薄德乘兹艰运式麾问罪今已十年饮至策勋虽凶渠之授首劳师黩武岂人主之用心况乃军役屡兴干戈靡定茫茫士庶毙於锋镝噫皇穹以朕为子苍生以朕为父至德不能以被物精诚不能以动天俾我生灵挤於沟壑非朕之咎谁之过欤朕所以驭朽悬旌坐而待曙劳怀罪已之念延想安人之策亦惟群公卿士百辟庶寮咸听朕命叶宣乃力务履清白之道还兴淳素之风率是黎元归於仁寿君臣一德何以尚之乃者刑政不修惠化未洽既尽财力良多抵犯静惟哀敬实轸於怀今将大振维纲益明惩劝肇举改元之典弘敷在宥之泽可大赦天下改广德三年为永泰元年自永泰元年正月一日昧爽已前大辟已下罪无轻重已发觉未发觉已结正未结正系囚见徒常赦所不免者咸赦除之仆固怀恩战伐有功讦谋任重不终臣节辄肆奸凶妄诱异蕃同为不轨朕惟务责已情重旧勋如能翻然来归必从宽宥其下偏礻卑等因被驱率不获巳者所在山谷草窃反侧未安者如能束手而来一切并无所问自广德元年已前天下百姓所欠负官物一切放免在官典腹内者不在免限其百姓除正租庸外不得更别有科率刺史县令与朕分忧瘵之人切须抚字一夫不获情甚纳隍有能招辑逃亡平均赋税增多户口广辟田畴清节有闻课效尤著者宜委所在节度观察具名闻奏即名按覆超资擢授其有治无能政迹涉赃私必当重加贬夺永为殿累农政本也。食人天也。方春之首重於东作除军兴至急馀一切并停令百姓专营农事其逃户复业及浮客情愿编附者仰州县长吏亲就存抚特令赋役全不济者量贷种子务合安集孝弟力田怀才抱器遗逸未经荐达者各委州府闻奏亲当策试量能叙用应自立仗诸军将士等宜共赐钱五万贯书称咸秩诗美怀柔仰惟众灵念兹多其五岳四渎名山大川宜令所管牧宰精诚致祭中外寮吏各扬其职无使旷官克副朕意。
大历元年十一月甲子日长至制曰：王者钦。若昊天诞受丕命莫不协五纪而成运稽三微而体元上齐衡下立人极乃颁历於惟岁更覃恩於率土朕嗣守鸿业恭临宝位顷以时当寇难运属干戈誓众兴师为人除害实赖宗社降福寰宇小康用兴淳朴之风庶洽雍熙之化乾坤敷大庇生灵文武协心同力王室岂朕薄德而臻於此乃者金革所聚绵历岁时征赋颇繁人犹瘵是用疚心疾首当宁而兴怀罪以在予驭朽而贻惧每思弘济之道用拯黎元之毙月躔星昴律中黄锺合天正之符承日至之永祥在瞩既当伯赵之司惠泽布和宜顺一阳之气建元发号革故维新俾及履长之节用深行庆之典可大赦天下其永泰二年宜改为大历元年自大历元年十一月十二日昧爽已前大辟罪已下已发觉未发觉已结正未结正系囚见徒罪无轻重常赦所不免者咸赦除之长吏犯赃不在免限夫从简之道大易至言薄赋之规前王令范朕志遵俭约务欲息人徵敛无期诚为劳弊天下百姓除正租庸及军器所须外不承正敕一切不得辄有科率国以人为本人以农为业顷繇师旅征税殷繁编户流离田畴荒废永言牧宰政切亲人其刺史县令宜以招辑户口垦田多少用为殿最每年终委本道按察使节度等使案覆闻奏如课绩尤异当加超擢或正理无闻必科贬逃亡失业萍泛无依特宜招抚使安乡井其逃户复业者宜给复三年如百姓先货卖田宅尽者宜委州县取逃死户口田宅量丁口充给仍仰县令亲至乡村安存处置务从乐业以赡资粮王畿之间赋敛尤重百役供亿当甚艰辛哀我疲人良多悯念盍彻之税著自周经未便於人何必行古其什一税宜停周徵俊造汉辟贤良垂之典谟永代作则天下有安贫乐道孝弟力田未经荐用者委所在长官具以名闻奏朕当亲自策试量才叙用其立仗将士等宜赐物五万疋五岳四渎名山大川祀典攸存理昭著宜以礼致祭。
