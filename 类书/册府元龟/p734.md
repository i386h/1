<!-- { "loadSidebar": true } -->
    ○宰辅部　清俭
    书称克俭傅美能贫先儒有云：以约失之者鲜矣。其有位居宰弼总司邦正禄廪丰腆赐予优渥而能屏奢泰之志绝宴安之念居处僻陋服御纯素啬於奉己厚於待士施周於亲党清遗於子孙辞赂而畏知薄葬以全节斯皆守正秉彝经德蹈道躬大雅之明哲得天命之中庸故能居简以为常克终而有裕偃息岩庙辅相天地形四方之风为万邦之宪者也。
    汉萧何为相国置田宅必居穷辟处（辟隐也。）为家不治垣屋（垣墙也。）令後世贤师吾俭不贤毋为势家所夺公孙弘为丞相封平津侯，於是起客馆开东阁以延贤人与参谋议弘自食一肉脱粟饭故人宾客仰衣食奉禄皆以给之家无所馀。
    朱博为大司空为人廉俭不好酒色游宴自微贱至富贵食不重味案上不过三否夜寝早起妻希见其面。
    後汉张奋为司空在位清白无它异绩。
    蔡茂为大司徒在职清俭匪懈。
    范迁为司徒有宅数亩田不过一顷复推与兄子其妻尝谓曰：君有四子而无立锥之地可馀奉禄以为後世脱粟而已不精洁也。业迁曰：吾备位大臣而蓄财求利何以示後世在位四年薨家无担石焉。
    郭丹为司徒坐事免卒於家後明帝因朝会问群臣郭丹家今何如宗正刘政对曰：昔孙叔敖相楚马不秣粟妻不衣帛子孙竟蒙寝丘之封丹出典州郡入为三公而家无遗产子孙困匮帝乃下南阳访求其嗣。
    刘宠为太尉以日食策免归乡里宠前後历宰二郡八居九列四登三司家不藏贿无重宝器菲饮食薄衣服弊车羸马号为窭陋三去相位辄归本土往来京师尝下道脱骖过从人莫知焉宠尝欲止亭亭吏止之曰：整顿传舍以待刘公不可得止宠因过去其廉俭皆此类也。
    虞延为司徒坐楚王英事诏书切让延遂自杀家至清贫子孙不免寒馁。
    周章为司空密谋立平原王事觉自杀家无馀财诸子易衣而出并日而食。
    邓彪为太尉在位清白为百僚式。
    李咸为太尉自在相位约身率下尝食脱粟饭酱菜而已以老乞骸骨许之悉还所赐物乘弊牛车使子男御晨发京师百僚追送盈途不能得见家旧贫陋庇荫草庐。
    桥玄为太尉以久病策罢卒家贫乏产业柩无所殡当世以此称为名臣。
    魏华歆为司徒素清贫禄赐以赈施亲戚故人家无担石之储。
    蜀诸葛亮为丞相自表後主曰：成都有桑八百株薄田十五顷子弟衣食自有馀饶至於臣在外任无别调度随身衣食悉仰於官不别治生以长尺寸。若臣死之日不使内有馀帛外有赢财以负陛下及卒如其所言。
    费为大将军录尚书事雅性谦素家不积财儿子皆令布衣素食出入不从车骑无异凡人。
    吴吕岱为大司马清身奉公所在可述。
    晋张华为司空雅爱书籍身死之日家无馀财惟有文史溢于几箧。
    王导为司徒简素寡欲仓无储衣不重帛成帝知之给布万匹以供私费。
    宋袁粲为司徒宅字平素器物取给粲素寡往来门无杂客。
    南齐褚渊初仕宋为中书令与尚书令袁粲同辅幼主渊同心理庶事当奢侈之後务弘俭约百姓赖之武帝时历司空录尚书事及薨家无馀财负债至数十万。
    王俭为侍中尚书令寡嗜欲唯以经国为务车服尘素年三十八薨家无遗财。
    後魏长孙道生太武时为司空侍中性廉约身为三司而衣不华饰食不兼味一熊皮障泥数十年不易时人比之晏婴。
    唐温彦博太宗时为尚书左仆射掌机务性俭素不营第宅及卒日殡於陋室太宗甚悯之特命有司为之堂焉。
    魏徵贞观中累居相位及病绵忄中使相望徵宅先无正寝太宗欲为小殿辍其财为徵营构五日而成。又遣中使赍布被素褥而赐之遂其所尚也。
    李义琰高宗时同中书门下三品宅无正寝弟义为岐州司功参军乃市堂材送焉及义来觐义琰谓曰：以吾为国相，岂不怀愧更营美室是速吾祸此岂爱我之意哉！义曰：凡人仕为丞尉即营第宅兄官高禄重岂宜卑陋以Τ下也。义琰曰：事难兼遂物不两兴既有贵仕。又广其宇。若无令德必受其殃吾非不欲之惧获戾也。竟不营构其木为霖雨所腐而弃之。
    李怀远中宗初同中书门下三品虽久居荣位而弘尚简率园宅无所改作常乘款段马左仆射豆卢钦望谓曰：公荣贵如此何不买骏乘答曰：此马幸免惊蹶无假别求闻者莫不叹美。
    李元同平章事封清水男元性清俭稍抑奔竞之路在政事累年不改第宅仆马弊劣未曾改饰所得封物皆散之亲族。
    杜暹同平章事以公清勤俭为己任时亦矫情为之弱冠便自誓不受亲友赠遗以终其身及卒内出绢三百匹以赐之尚书省及故吏赙赠者其子孝友遵其素约拒而不受。
    苏瑰中宗睿宗朝历左右仆射同中书门下三品及薨遗令薄葬及祖载之日官给仗外唯有布车一乘论者称之。
    卢怀慎开元初为黄门监清俭不营产业器用服饰无金玉绮文之丽所得禄奉皆随时分散及卒而家无馀蓄妻子匮乏黄门监宋紫微令苏等奏曰：太学助教张知谦与臣等言论故黄门监卢怀慎清俭身死之日家无馀财遗嗣贫窭衣食不给伏以怀慎历官中外数十馀年晚在黄门足为贵秩清约守道朝廷共推亲弟怀庄虽居朝列然其简身素谨亦有兄风妻子居贫无可以给圣朝褒贤劝善激浊扬清贪婪者靡不弃捐介洁者宜应念录况富本荣业所贵能散天地至仁所贵能养行赏必於合义赐与难以妄加知怀慎者既曾任宰臣特承皇眷施舍可爱沮劝斯在臣等暗识不早陈闻知谦上言理足甄用望出制论怀慎平生苦更赐其家物一百粟二百石以示不遗从之。
    张镐至德中平章事居身清廉不营资产。
    杨绾大历中平章事俭薄自守未尝留意家产口不问生事累任清要无宅一区所得俸禄随月分给亲故。
    韩贞元初为相自居重位愈清廉嫉恶弥缝阙漏知无不为家人资产未尝介意入仕之初以至卿相凡四十年相继乘马五匹皆及弊帷。
    李勉在相位向二十年禄俸皆遗亲党身没而无私积。
    赵退翁贞元中为门下侍郎平章事性清俭虽为宰相宅宇居止之处类贫士大夫也。所得禄俸先置私庙而竟不立第宅产业。
    柳浑性节俭不理产业官至宰相假宅而居。
    李吉甫为相虽服物食味必极珍美而不殖财产京师一宅之外无他第墅公论以此重之。
    程异为宰相性廉约身没官第家无羡财。
    郑馀庆四朝居相将之位出入垂五十年禄赐所得多分给亲党其家颇类寒素自至德已来方镇除授必遣中使领旌节就第宣赐皆厚以金帛遗之求媚者唯恐其数不广故王人一求有获钱数百万者馀庆每受方任天子必戒其使曰：馀庆家贫不得妄有求取。
    宋申锡为相为中尉王守澄所构再贬开州司马申锡自居内廷及为宰相以时风侈靡居要位者尤取纳遂成风俗不暇更方远古。且与贞元时甚相背矣。申锡至此约身勤洁尤以公廉为己任四方问遗悉无所受既被罪为有司验劾多获其四方受领所还问遗之状朝野为之叹息。
    郑覃至相国所居未常增饰才庇风雨家无媵妾人皆仰其素风焉。
    後唐李愚为中书侍郎平章事长兴四年二月愚病明宗令中使宣问愚所居寝室萧然四壁病榻弊毡而已中使具言其事帝曰：嘻宰相月俸几何而委顿如此诏赐绢百尺钱百千帏帐什物一十三事。
    周冯道为太师中书令显德元年薨道历仕四朝三入中书在相位二十馀年性廉俭不为受四方之赂未尝以片简扰诸侯私门之内无累茵无重味不畜姬仆不听丝竹有寒素之风威重。
    傅曰：有威可畏谓之威。又曰：君子不重则不威况夫应槐鼎之象处岩庙之尊万民具瞻四国为宪固宜资性端重容貌祗肃履有常度居无惰容惮服远夷得真相之体表率群后有大臣之风所以享高明之宠总裁成之业致远任重而克济焉。
    汉霍光为大司马大将军为人沉静详审每出入下殿门进止有常处郎仆射窃识视之不失尺寸（识记也。）其资性端正如此。
    车千秋为丞相谨厚有重德。
    魏相为丞相为人严毅。
    薛广德为人温雅有酝藉位至丞相。
    韦贤为丞相守正持重。
    王商为丞相成帝甚重任之商为人多质有威重（多质言不为文饰）长八尺馀身体鸿大容貌甚过绝人河平四年单于来朝引见白虎殿（未央宫中）丞相商坐未央庭中单于前拜谒商（单于将见天子而经未央庭中过也。）商起离席与言单于仰视商貌大畏之迁延却退天子闻而叹曰：此真汉相矣。
    王嘉为丞相刚直严毅有威重哀帝甚敬之。
    後汉赵为卫尉代虞延行太尉事居府如真内典宿卫外宰职正身立朝未尝懈惰。
    牟融代伏恭为司空举动方重甚得大臣节。
    晋魏舒以右光禄大夫仪同三司领司徒有顷即真舒有威重德望。
    後魏于雒拔文成时为侍中尚书令在朝祗肃百僚惮之。
    北齐斛律金为左丞相文宣晚年败德尝持槊走马以拟金胸者三金立不动，於是赐物千段。
    唐李靖为尚书右仆射性沉退每与时宰参议恂恂然似不能言。
    杨绾为中书侍郎平章事或造之者清谈终日未尝及名利或有客欲以世务干者见绾言必玄远不敢发词内愧而退。
    裴为中书侍郎平章事虽年少骤居相位而性峻整有法度虽大僚宿辈造请不敢干以私。
    韦处厚为相居家循易如不克任至於廷诤敷启及驭待公吏径确嶷然不可迫夺质状非魁伟如甚懦者而庶僚请事畏惧相顾虽与语移晷不敢私谒。
    梁张文蔚为相沉遂重厚有大臣之风。
    ●卷三百十一
    ○宰辅部　谋猷
    《周书》曰：尔有嘉谋嘉猷则入告尔后于内尔乃顺之於外是知调阴阳抚夷夏贞百度叙群伦其注意也。深其责言也。重苟非内秉德义发为训诰始终弥纶献可替否何以熙帝载凝庶绩代天治物俾民具瞻者哉！肇自禹为帝臣首叙六府皋陶稽古备陈九德以义制事动罔不吉乃至启沃交修存乎！说命寅亮弼治纪乎！周官兴邦之言蔼然垂裕汉魏而下世有贤佐或造膝以论机事或奏牍以振群纲周旋慎重式昭永图布在方册焕然可见矣。
