<!-- { "loadSidebar": true } -->
    三年高祖以周末之弊收利盐池盐井皆禁百姓采用，於是通盐池盐井与百姓共之远近大悦。
    唐玄宗开元元年十一月河中尹姜师度以安邑盐池渐涸师度开拓疏决水道置为盐池公私大收其利是月左拾遗刘彤上。表曰：臣闻汉孝武为政厩马三十万後宫数万人外讨戎夷内兴宫室殚费之甚实百当今而古费多而货有馀今用少而财不足何也，岂非古取山泽而今取贫民哉！取山泽则公利厚而人归於农取贫民则公利薄而人去其业故先王作法也。山海有官虞衡有职轻重有术禁发有时一则专农二则饶国夫煮海为盐采山铸钱伐木为室农馀之辈寒而无衣饥而无食佣赁自资者穷苦之流也。若能取山海厚利夺农馀之人调敛重徭免穷苦之子所谓损有馀而益不足帝王之道可不谓然乎！臣愿陛下诏盐铁木等官收其利贸迁於人则不及数年府有馀储矣。然後下宽大之令蠲穷独之徭可以惠群生可以柔荒服虽戎狄降伏尧汤水灾无足虞也。奉天变唯陛下行之帝令宰臣议可否咸以盐铁之利甚益国用遂令将作大匠姜师度户部侍郎强循俱摄御史中丞与诸道按察使简校海内盐铁之课比令使人勾当除此更无别求在外不细委知如闻称有侵刻宜令本州刺史上佐一人简校依令式收税如有落帐欺没仍委按察纠觉奏闻其姜师度除蒲州盐池以外自馀处更不须巡捡。
    二十五年判仓部格蒲州盐池令州司监当租分与有力之家营种之课收盐每年上中下畦通融取一万石仍差官人简校。若陂渠穿穴所须功力先以营种之家人丁充。若破坏过多量力不齐者听役随近人夫。又屯田格幽州盐屯每屯配丁五十人一年收率满二千八百石以上准营田第二等二千四百石以上准第三等二千石以上准第四等大同横野军盐屯配丁五十人每屯一年收率千五百石以上准第二等千二百石以上准第四等成州长道县盐井一所并节级有赏罚蜀道等十州盐井总九十所每年课盐都当钱八千七百九贯（陵州井一所课都当钱二千六十一贯绵州井四所都当钱二百九十四贯资州井六十八所都当钱千八十三贯泸州井五所都当钱千八百八十贯荥州井十二所都当钱四百贯梓州七百二十贯遂州四百十二贯阆州千七百贯普州二百七贯果州二十六贯）。若闰月计加一月课随月徵纳任以钱银兼纳其银两别常以二百价为估其课依都数纳官欠即均徵灶户。
    肃宗乾元元年司金郎中第五琦为河南等五道度支使创立盐法就山海井灶收榷其盐官置盐院官吏出粜其旧业户并浮人愿为业者免其杂徭隶盐铁使盗煮私市罪有差百姓除租庸外无得横赋人不益税而上用以饶。
    代宗大历八年六月癸亥户部侍郎判度支韩上言安邑县盐池生乳盐其状鲜丽七月乙亥解县安邑两池生乳盐户部侍郎判度支韩上言曰：臣顷进漫生盐故老相传已称傅瑞今乳盐新出特表非常伏请荐於清庙编之史册从之仍颁赐宰相以下有差（时盐池为潦水所入诈奏为瑞）初榷盐起於第五琦及刘晏代其任法术精密官无遗利初岁入钱六十万贯季岁十倍而人无厌苦大历末通计一岁征赋所入总一千三百万贯而盐利过半。
    德宗以大历十四年五月即位七月庚午诏曰：朕闻王者不贵远物所宝惟贤故尧设茅茨禹卑宫室光武舍去宝剑顺帝封还大珠朕仰止前王思齐大素邕州所奏金坑诚为润国语人於利非朕素怀方以不贪为宝惟德其物岂尚此难得之货生可欲之心耶其金坑任人开采官不得占。
    建中三年五月诏榷盐每一斗更加百文。
    兴元元年十月丁巳诏诸道榷盐宜令中书门下及度支裁减估价兼条疏利害奏闻。
    贞元二年四月陕虢观察使李泌奏虢州卢氏县山治近出瑟瑟请充贡献禁人开采诏曰：瑟瑟之宝中土所无今产於近甸实为灵贶朕不饰器玩不尚珍奇常思返朴之风用明恭俭之节其出瑟瑟处任百姓求采不宜禁止。
    九年正月癸卯初税茶先是诸道盐铁使张滂奏曰：伏以去秋水灾诏令减税今之国用须有供备伏请出茶州县及茶山外商人要路委所由定三等时估每十税一价钱充所放两税其明年已後所得税外收贮。若诸州遭水旱赋税不办以此代之诏曰：可仍委张滂具处置条奏自是每岁得钱四十万贯茶之有税自此始也。然税茶无虚岁遭水旱未尝以税茶钱拯赡。
    十四年李。若初为诸道盐铁转运使整理盐法颇有次叙会遇疾卒。
    十六年二月榷盐使史牟奏泽潞郑等州多食末盐请切禁断从之。
    宪宗以永贞元年八月乙巳即位九月癸酉度支使奏江淮盐每斗减钱一百二十榷二百五十其河中两池盐请斗减钱二十六榷三百。
    十一月度支奏久雨车辇不通京师盐贵请粜出贮库盐二万石。
    元和元年五月盐铁使奏请每州所贮盐。若遇价贵斗至二百二十减十文出粜以便贫人公私不缺其盐仓每州各以留州钱造一十二间委知院官及州县官一人同知所粜钱送院市轻货送上都从之。
    三年七月复以度支安邑解县两池留後为榷盐使先是两池盐务隶度支其职视诸道巡院贞元十六年史牟以金部郎中主池务遂奏置使额二十一年盐铁度支合为一使以杜佑兼领佑遂奏院属度支亦有使名则盐务不合有使号遂与东渭桥给纳使同奏罢之至是判度支裴均以其事益繁遂奏置使焉。
    十月乙亥重申采银之禁应辄采一两已上者笞二十递出本界州县官吏节级科罚。
    四年二月诸道盐铁转运使李选奏江淮河南河内兖郓岭南诸监院元和三年粜盐都收价钱七百二十七万八千一百六十贯比量未改法已前旧盐利总约时价四倍加抬计成虚钱一千七百八十一万五千八百七贯贞元二年收粜盐虚钱六百五十九万六千贯永贞元年收粜盐虚钱七百五十三万一百贯元和元年收粜盐虚钱一千一百二十八万贯二年收粜盐虚钱一千三百五万七千三百贯三年收粜盐虚钱一千七百八十一万五千一百贯谨具累年粜盐比类钱数具所收钱除准旧例充盐本外伏请付度支收管从之。
    六月敕五岭已北所有银坑依前任百姓开采禁钱不出岭南。
    五年四月甲午诸道盐铁使奏元和元年盐利钱虚估一千八百五万三千六百贯。
    五月度支奏坊宁泾源诸军将士等请同当处百姓例食乌白两池盐从之。
    六年四月盐铁转运使刑部侍郎王播奏江淮河南峡内岭南兖郓等盐院元和十五年粜盐都收价钱六百九十八万五千五百贯比量未改法已前旧盐利总约时价四倍加抬计成虚钱一千七百四十六万三千七百贯除充盐本外请付度支收管从之。
    闰十二月户部侍郎判度支卢坦奏河中两池课盐敕文只许於京圻凤翔陕虢河中泽潞河南许汝等二十五州界内籴货比来因循兼越入兴元府及洋兴凤文成等六州臣移牒勘责得山南西道观察使报其果阆两川盐本土户人及邑南诸郡市人。又供当军士马尚有悬欠。若兼数州自然阙绝。又得兴元诸府耆老状申诉臣今商量河中盐请放入六州界籴货从之。
    七年四月盐铁转运使刑部侍郎王播奏元和六年籴盐除峡内盐井外计收盐价钱六百八十五万九千二百贯比量未改法已前旧盐利总约时价四倍加抬计成虚钱一千七百一十二万七千一百贯改法实估也。
    八年四月盐铁使刑部侍郎王播奏应管江淮兖郓等盐院元和七年计收盐钱六百七十八万四千四百贯比未改法已前旧盐利总约时价四倍加抬计成虚钱一千二百一十七万九十贯其二百一十八万六千三百贯充粜盐本其一千四百九十九万二千六百贯充榷利请以利付度支收管从之。
    十年七月度支使皇甫奏加峡内四监剑南东西两川山东西道盐估以利供军从之。
    十一年讨吴元济二月诏寿州以兵三千保其境内茶园。
    十二年五月出内库茶三十万斤付度支进其直。
    十三年三月盐铁使程异奏应诸道州府先请置茶盐店收税伏准今年正月一日赦文其诸道州府因用兵以来或虑有权置职名及擅加科配事非常制一切禁断者伏以榷税茶盐本资财赋赡济军镇盖是从权兵罢自合便停事久实为重敛其诸道先所置店及收诸色钱物等虽非擅加。且异常制伏请准赦文勒停从之。
    十四年三月郓州青州兖州各置榷盐院。
    八月归光州茶园於百姓从刺史房克让之请也。
    穆宗以元和十五年正月即位二月诏榷税之法虽合同遵疮痍之馀姑欲宽假其河北税盐宜委度支与榷盐使审细商量具条疏闻奏。
    长庆元年正月制度支盐铁使户部应纳税茶兼粜盐中须纳见钱者亦与时估匹段及斛{豆斗}如情愿纳见钱亦任稳便仍永为常式。
    三月敕乌池每年粜盐收博榷米以一十五万石为定额。又诏河朔初平人希德泽。且务宽大使之获安其河北榷盐法宜权停仍令度支与镇冀魏博等道节在盐州度审酌商量如能约计课利钱数分付榷盐院亦任稳便自天保兵兴以来河北盐法羁縻而已暨宪宗用皇甫奏置税盐使同江淮两地榷利人苦扰禁戎镇亦频上诉故有是命。
    是月盐铁使王播奏扬州白池两处纳榷场请依旧为院。又奏请诸道监院粜盐付商人每斗加五十文通旧三百文价请诸处煎盐场停置小铺粜盐每斗加三十文通旧一百九十文价。又奏应管煎盐户盐商并诸盐院停场官吏所繇等前後敕制除两税不许差役追扰今请更有违越县令奏闻贬黜刺史罚一季俸科再犯者奏听进止并从之。
    五月盐铁使王播奏应诸道榷茶约旧额一百文加税五十文诏从之拾遗李珏等上疏曰：伏以榷率救弊起自干戈天下无虞所宜蠲省况税茶之事尤出近代贞元中不得不尔今四海镜静八方砥平厚敛於人殊伤国体其不可一也。而。又茶为食物无异米盐人之所资远近同俗既蠲渴乏难舍斯须至於田闾嗜好尤切今收税既重时估必增流弊於人先及贫弱其不可二也。且山泽之饶出无定数量斤论税所贵集多。若价高则市者稀价贱则市者广岁终上计其利几何未见阜财徒闻敛怨其不可三也。臣不敢远徵故事直以目前所见陈之伏惟陛下暂留聪明稍垂念虑特追成命更赐商量则嗷嗷万姓皆荷福利臣。又窃见陛下爱人育物动感神明即位之初已惩聚敛外官抽贯旋有诏停洋洋德音千古不朽今者榷茶加税颇失人情臣忝职谏司岂敢缄默尘黩旒战越伏深疏奏不报。
    十二月盐铁使奏请应江淮粜盐加价有差以助军用至军罢日停从之。
