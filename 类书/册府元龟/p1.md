<!-- { "loadSidebar": true } -->

册府元龟
●卷一
○帝王部　总序
昔雒出书九章，圣人则之，以为世大法。其初一曰五行：一曰水，二曰火，三曰木，四曰金，五曰土。帝王之起，必承其王气。大古之世，鸿荒朴略，不可得而详焉。庖牺氏之王天下也，继天之统为百王先，实承木德，以建大号。三坟所纪，允居其首。盖五精之运，以相生为德。木生火，火生土，土生金，金生水，水生木，乘时迭王，以昭统绪。故创业受命之主，必推本乎历数，参考乎徵应，稽其行次。上承天统，春秋之大居正，贵其体元而建极也。前志之论闰位，谓其非次而不当也。共工氏任智，刑以御九域，霸而不王，虽承太昊之後，而不齿五德之序。神农氏以火承木，故为炎帝；轩辕有土德之瑞，故号黄帝；少昊以金德王，故号曰金天氏；颛顼以水德王，号曰高阳氏；帝喾以木德王，号曰高辛氏。帝尧以火德王，号曰陶唐氏。帝舜以土德王，号曰有虞氏。繇虞氏以上，皆承运更起，应期正位。参列五辰之次，而克当统纪。至於正朔、服色之改度，戎祀朝会之所尚，记籍斯逸，罕得而述焉，夏后氏受有虞之禅，是谓金德，正用建寅，其色尚黑；商汤代夏以水德王，正用建丑，其色尚白；周武以木德王，正用建子，其色尚赤。三代之际，各居一统，错综其数，以通其变。顺三微之序，极三才之致，咸享祚长久，盖得夫天历之正也。三季之衰，秦兼天下，独推五胜不当。正统汉祖以断蛇之符，上系成周，是为火德，起自沛中，旗帜皆赤。至文帝时，鲁人公孙臣推终始之传，谓汉承秦，当用土德，土德之应，黄龙当见，宜改正朔，服色尚黄。时丞相张苍引河决金是，以为汉当水德，以十月为正，其色外黑内赤，遂罢公孙臣之议。明年黄龙见，成纪乃用土行，改历服色，而贾谊亦以为然。孝武正历，以正月为岁首，色尚黄，数用五，盖以秦为水德，据汉土而克之，从所不胜，遂顺黄德。刘向父子以为帝出乎震，故庖牺氏姓受木德，以母传子，终而复始。自农轩历唐虞三代，汉得火行，上合天统，当时虽建，厥议未克，遵行世祖，中兴乃用其说。魏氏始基，有黄星之应。又太史丞许芝言，戊寅黄龙见，此受命之符最著明者也。又《易运期谶》有“黄气授真人出”之言。又太微中，黄帝坐尝明，赤帝坐尝不见，以为黄家兴而赤家衰亡之渐。又荧惑失色，十有馀年，苏林董巴等，又言魏之氏族出自颛顼，与舜同祖。舜以土德承尧之火，今魏亦以土德承汉之火，於行运合，於尧舜授受之次。既而受汉禅，改元黄初。议更正朔，易服色，殊徽号，同律度量，以乘土行，以夏数为得天，即用夏正，而服色尚黄。然尚循汉正朔，弗之改也。明帝在东宫，著论以为五帝三王，虽同气共祖，祖不相袭，正朔自宜改变，以明受命之运。即位久之，从高堂隆之议，乃推三统之次，以魏得地统，遂用建丑之月为正月，服色尚青，牺牲用白，戎事乘黑首白马，建大赤之，朝会建大白之。齐王嗣位，以夏正得天，改用建寅为正月。晋武泰始二年，有司举唐尧舜禹，不易祚改制，至於汤武，始推行数。今晋继三皇舜禹之迹，应天受禅，宜用前代正朔服色，如虞遵唐故事。而史臣之记，晋为金行，服色尚赤。後魏道武天兴初，始诏有司，议定行次。有司曰：国家继黄帝之後，宜为土德，有土畜之瑞，及黄星之符。遂从土德。服色尚黄，数用五，牺牲用白，行夏之正。孝文太和中下诏，以丘泽初制，配尚宜定，五德相袭，论有异常。帝令百辟集议，高闾以为汉用火德，徵斩蛇之符，上继於周，弃秦之暴，越恶承善，不以世次为正。自时厥後，乃以为常。魏承汉火生土，故魏为土德；晋承魏土生金，故晋为金德；赵承晋金生水，故赵为水德；燕承赵水生木，故燕为木德；秦承燕木生火，故秦为火德。今魏宜承秦为土德。李彪、崔光等，以为宜绍晋金德，不当次於僭伪。建议各殊，称年不定。既而穆亮等大臣共议，宜上承晋世，定为水德。孝文下诏，特从其说。後周革命，有赤雀之祥，群臣奏议，请更正朔，定为木行，以承水德，服色尚乌。隋文受禅，次用火德，以有赤光之瑞，车服旌旗，悉皆尚赤。而帝服戎服，悉皆以黄。唐氏承统，盛德在土。至开元中，有请改为金德者，终报罢之。天宝中，令诸卫绯色幡，改为赤黄色，以应土德。朱梁建国，如秦之暴，虽宅中夏，不当正位。同光缵服，再承绝绪。晋承唐後，是为金德，汉氏承晋，实当水行。周祖即位之初，有司定为木德。自伏羲氏以木王，终始之传，循环五周，至於皇朝。以炎灵受命，赤精应谶，乘火德而王。混一区夏，宅土中而临万国，得天统之正序矣。凡帝王部一百二十八门。
○帝王部　帝系
夫结绳之初，朴略茫昧莫获，而详书契之。後辨姓授氏，可得而记。太昊之前，谱牒盖阙，帝鸿之後，世绪具存。司马迁著之《史记》，以存系表。明乎受天命，膺帝期者，盖以祖宗实有茂德，所以後世承乎发祥。若乃后稷播植周室，於是隆兴。唐尧文思，汉绪繇其增盛。盖瓜瓞之相属，故萝图而有融。魏晋以还，方册可考，罔不缅藉先烈，诞启丕图。若乃累积之懿传继之盛盖繇德有厚薄源有浅深凭旧烈者蕃衍无世资者衰替今并考旧史披帝详究初终率用论次俾有条而不紊庶百世而可知矣。
太昊庖牺氏风姓，母曰华胥，作网罟以畋渔取牺牲，故天下号曰庖牺氏（一云：取牺牲以充庖厨，故曰庖牺氏。是为牺皇後世。音谬，谓之伏牺，或谓之宓牺），一号皇雄氏，继天而王。故曰帝太昊。庖牺氏没，女娲氏立，为女皇（一云女帝），亦风姓，承庖牺制度。女娲氏没，次有大庭氏、柏皇氏、中央氏、栗陆氏、骊连氏、赫胥氏、尊卢氏、浑沌氏、昊英氏、有巢氏、朱襄氏、葛天氏、阴康氏、无怀氏，凡十五世，皆袭庖牺之号。
炎帝神农氏，姜姓，母曰任己，有乔氏女，为少典妃生。帝以火承木，故为炎帝（一云南方生夏）。教民耕农，故天下号曰神农氏（一云农皇，或云帝炎）。本起烈山氏，或称之。一号魁隗氏，纳奔水氏女，曰听谈生帝临魁，次帝承，次帝明，次帝直，次帝，次帝里，次帝榆罔。自炎帝至榆罔，凡八世。
黄帝轩辕氏，少典之子（有熊国君少典之子），姓公孙（一云姬姓），母曰附宝，居轩辕之丘，因以为名（一云有轩冕之服，故天下号曰轩辕氏），有土德之瑞，故号黄帝。一号帝鸿氏（亦曰归藏氏），在位百年，年百一十岁（或云寿三百岁）。
少昊金天氏，黄帝之子。黄帝娶西陵之女，是为嫘祖（一作俎），为正妃。生二子，其一曰玄嚣，是为青阳，降居江水，即少昊也。邑于穷桑，以登帝位，故谓之穷桑帝。以金承土，故天下号曰金天氏（金主西方秋，故曰少昊），在位百年（一云八十四年）。
颛顼高阳氏，姬姓，黄帝之孙，昌意之子。昌意娶蜀山氏女，曰昌仆（谓之女枢），生帝，以水承金，天下号曰高阳氏。在位七十八年，年九十八岁。
帝喾高辛氏，姬姓，黄帝之曾孙，父曰乔极，乔极父曰玄嚣。帝於颛顼为族子（其母不见），以水承木，天下号曰高辛氏。在位七十五年，年百五岁（一云：生十五而佐颛顼三十登帝位）。
帝尧陶唐氏，伊祁姓，帝喾之子。帝喾娶陈锋氏，生放勋，И訾氏生挚（一云帝喾纳四妃，有台氏女曰姜原，生后稷；次有氏女曰简狄，生契；次陈锋氏女曰庆都，生放勋；次И訾氏女生挚），挚於兄弟最长，即位封放勋为唐侯，挚在位一年而放勋立，是为尧帝。以火承木，天下号曰陶唐氏，在位九十八年，年百一十八岁。
帝舜有虞氏，姚姓，父曰瞽叟，瞽叟父曰桥牛，桥牛父曰句望，句望父曰敬康，敬康父曰穷蝉，穷蝉父曰帝颛顼，颛顼父曰昌意，以至舜，七世矣。自穷蝉以至帝舜，皆微为庶人，尧禅舜以天下，以土承火天下，号曰有虞氏。始，舜生三十徵庸（言其始见试用），三十在位（历试二年摄政二十八年），五十载陟方，乃死（方，道也。舜即位五十年升道南方巡狩，死於苍梧之野，而葬焉。）年百一十二岁，（通服尧丧三年也。一云舜年二十，以孝闻年，三十尧举之，年五十称行天子事，年六十一，代尧践帝位三十九年，年百岁）。
禹夏后氏，姒姓，父曰鲧，鲧之父曰帝颛顼，颛顼之父曰昌意，昌意之父曰黄帝。禹者，黄帝之玄孙而帝颛顼之孙也。禹之曾大父昌意及父鲧，皆不得在帝位，为人臣，舜禅禹以天下，以金承土，天下号曰夏后氏。禹年八十六，摄行天子事五年，年九十馀。舜丧明，年即真年，百岁禹娶涂山氏之女，生启，在位九年。启生太康，在位二十九年。太康弟仲康，在位十三年，仲康生相（一名相安），在位二十八年，相遗腹子母，有仍氏之女生少康，在位二十一年，少康生宁（一作杼，又作季杼，或曰松曼），在位十七年。宁生槐（一作莽，一作魁，或曰祖武），在位二十六年，槐生芒（一云荒和，或曰帝荒），在位十八年，芒生泄（一云泄宗），在位十六年。泄生不降（或曰江戍），在位五十九年。不降弟扃（一作扃，又作丙，或曰高阳），在位二十一年。扃生廑（一作<厂墨>，或曰廑江），在位二十年。不降生孔甲，在位三十一年。孔甲生皋（一名皋苗），在位十一年，皋生发（一名后敬，或曰发惠），在位十一年。发生履癸，是为桀（谥法，贼人多杀曰桀）在位五十三年，为汤所灭（禹自戊戌岁建国，尽己酉十五代十七王，通羿浞四百三十二年）。
