<!-- { "loadSidebar": true } -->
    五年二月吏部奏请量抽太和三年终已来至今年三月四月已来得员及计人成三考阙四十五员伏缘去冬诸色黄衣参选者倍多於常年其间十七人皆是勋臣贵戚及常参官子弟不可任远处州县官三铨以当年合用阙方员发遣之外每铨各有十馀人未得官今请准元和中及长庆初敕例据见在人数量抽前件阙注拟毕具所用阙闻奏敕旨宜依。
    六月敕应选人未试已前南曹驳放後经废置详断及准堂判却收比来南曹据给帖人数续到续试铨司吏不考判便同平留选人例注拟稍涉侥亻幸自今已後应有此色并请待正月十日准格详断限毕都引试判不及格并杂犯及续简勘库报并前选子案不同并驳放不在更陈状披诉及重详断之限。
    是月。又敕应选人及冬集人子案门下省简勘毕後比来更考南曹令史收领却纳门下甲库在於公事颇甚劳烦自今已後请勒吏部过院本令史便自分付甲库以备他年检勘请门下省勒甲库令史每过选切点勘收什明立文案据官吏等递相分付不得妄有破除南曹申请之时如有称失落欠少本令史专知官准简报楷改违条例处分。
    是月吏部奏准贞元十八年四月一日敕诸亲注得外官欲赴任自今已後每年须先奏闻者今请至时准敕简敕闻奏其诸亲已薨殁子弟注得外官者准前後敕合奏闻起今已後请便赴集更不在重奏限其给解处审勘责仍於家状一一具言亲等第如违驳放敕旨依奏。
    是月敕南曹简勘废置详断选人傥有屈事足以往覆辨明近年已来不问有理无理多经中书门下接诉致令有司失职莫知所守选人逾分唯望哀矜。若无条约恐更滋甚起今已後其被驳选人。若已依期限经废置详断不成自谓有屈任经中书门下陈状状到吏部後铨曹及废置更为详断审其事理可收即收如散至三人已上废置郎官请牒都省罚直如至十人以上具事状申中书门下取处分如未经废置详断公然越诉或有已经详断不错取更有投论者选人量殿两选当具格文榜示冀无冤滥亦免亻幸求。
    七月敕诸色艺能授官自今已後如有罪犯停职者委本司牒报吏部不在叙用限。
    六年五月御史台奏请诸道节度观察防御经略等使有子孙授京城及诸州府官合赴任奏请勾留在本道事伏以本置官员藉其任守吏曹注拟皆是职司况调选须有出身合年十五已上比及於二十已下十年则二十五年足可以为成人矣。今则皆称年小奏请勾留在於相承习以成例。若实年小即不合早补身名。若实当年。又何虑为官不了今请诸方镇子孙应选授及奏授官一切勒归本任不得取更奏留如或恩出殊常特赐一子者年五十以下即任奏听进止庶得藩方绝尘冒之请州府无假摄之官中外遵承典章不紊从之。
    八月制凡权知授官皆缘本资稍优未合便得藉才擢用故。且权知。若通计五考即便同正授极为侥亻幸自今已後应诸州府五品长马权知正授通计六考满停其勒留官如有未满六考停给课科者便准此却与支给。
    七年五月中书门下奏国之根本系於生灵人之性命县於守宰刺史犹官重事隔莫得躬亲亲人之切无如县令况自兵兴已来仍岁灾歉百姓凋弊救弊之术在於择吏。又录事参军纠察属县课责下僚一郡纪纲藉其提举。若曰：令吏曹注拟无由得尽人才真伪难知贪廉莫辨准太和二年赦书已令拣择缘吏部起请多有异同访闻近年已来所举殆绝。又去年吏部举请令郎官御史等举荐堪为县令录事参军者虽有保任之言殊非责成之道台省官假使是其亲故或素所深知既非得於任官未必究其事实岂。若考绩效於理所听善恶於氓谣则政之否臧较然易辨臣等商量望令京兆河南尹及天下刺史各於本府本道常选人中拣勘择堪为县令司录录事参军人名具课绩才能闻荐其诸州先申牒观察使都加考申送至吏部至选集日不要就选场更试书判吏部尚书侍郎引诣铨曹试时务状一道访以理人之术及自陈历任以来课绩令其一一条对但事理明切不假词华取其理识优长者以为等第便於大县及难理处注拟仍取税五万贯以下县注授即免尽占常选人阙员其刺史所举县令录事参军如并有两人得上下考就加爵秩在任年考已深者便优与进改其县令录事参军如在任绩效明著兼得上下考及陟状者许非时放选仍优与处分便委本州长吏闻荐庶得详其实效如所举县令录事参军犯赃一百贯已下者刺史量削阶秩一百贯已上者移守僻远小郡观察使望委中书门下奏听进止其犯赃官纵屡逢恩赦亦不在收叙之限所举人中如有两人善政一人犯赃亦得赎免如此则长吏切於求理须自择才上奉朝章必无滥举可之（其馀官见任得上下考与减三选如两选已下者同非时人例处分）。
    七月中书门下奏诸道诸使停罢郎官御史等望令罢职後其所任官经两考已上方得冬荐如所任官未经考者许以罢职後计月日成两考即得冬荐如考数未满便冬荐者其所举官量加殿罚如文学才行堪奖用者中书门下别加采择不在此限诸州府上佐罢秩後便求本道荐状入城今中外官员年不盈溢闻荐继至除授稍难其上佐考满後望量立年限经二年已上方得闻荐其非时替者更守二年即似稍屈望一年後许冬荐如才行政绩为众所知者望委中书门下搜访与奖不在此限例从之。
    八年正月吏部奏准敕疏理诸色入仕人等今诸司流外令史府史掌固礼生楷书医工及诸军诸使承优官典总一千九百七十二员共请权减六百五十七员兵部奏应管左右仗干牛仆寺殿中省司马左右金吾仗长上共一百六十一员今三色共请减六十七员文简武简三卫每年三铨都请留六十人为定礼部奏明经弘文馆生太庙郊社斋郎掌坐等共五百五十二人今六色共请减一百三十八人从之。
    九月敕复集吏部礼部兵部今年选举铨试之期递延一月。
    九年十二月敕中书门下吏部各有甲库籍天下诸色出身以防逾滥诸道应奏诸色官改转悉下三库以稽其实委给事中中书舍人吏部格式郎中各与本甲库官具有无异同申中书门下然後进拟如诸司使所奏不实，或以无为有各加惩殿以绝奸源。
    开成元年二月中书门下上言诸州刺史诸府少尹次赤令诸州府五品已上官并常参官等在任之例约是三载命代之後遽使到京人数既多阙员常少稍经时月则诉饥寒起今後请据旧章刺史及五品已上官在外应受替去任非有徵召未得到京宜委所在州府每两月一度申中书门下其初状仍具前任政绩受代月日中书门下准前置具员量才除授其家在上都因自归止者京兆府申奏。
    十月中书门下奏两畿及两京奏六品已下官除敕授外并吏部注拟准太和五年五月二十六日敕中书门下奏近敕隔绝诸司奏六品已下宽免占吏部阙员亦稍绝邪滥其两府司录及尉知捕贼皆藉能用差专任吏部所注或虑与事稍乖自今已後京兆府及河南府司录及知捕贼满据官员合入者充其馀并准太和元年九月敕及太和四年五月四日敕处分。
    二年二月吏部奏准制请叙一子官张茂昭男左武卫大将军克勤进状称男小未堪授任请回与外甥准起请节文只许回与周亲克勤。又奏承前诸家请回授外甥并蒙允许中书省牒吏部详断左司员外郎权判吏部废置裴夷直断一子官恩在报功贵延赏典。若无己子许及周亲今张克勤自有息男妄以外甥奏请移於他族知是何人傥涉卖官实为乱法虽援近日敕例难破著定节文国章既在必行宅相恐难虚授具状上中书门下并牒申中书省克勤所请不允遂为定例。
    四月中书门下奏天下之理在能官人古人以还委重吏部自循资授任衡镜失权立格去留簿书得计比缘今年三月选事方毕四月已後方修来年格文五月颁下及到地远已及秋期今请起今月与下长格所在州府榜门晓示其所资官取本任黄衣本贯解一千里内三月十日解到省二千里三千里递加十日并勒本州赍送选人发解讫任各归家其年七月十五日齐於所住府看吏部长榜定留放其得留人并限其年十二月十日齐到省试注唱正月内铨门开永为定例如其年合用阙少选人文书无违犯可校则於本色阙内先集选深人年长人其馀人既无阙可集南曹俱为判成榜示所住州县府许次年取本住州府公验便依限赴集更不重取本住本贯解旧格已从不便更改事遂不行。
    七月诸道有以试御奏授州县官者帝於阁内谓宰臣曰：每年选人辛勤用苦尚无缺员与之试御奏授不可轻许唯河北道吏部不注许其奏请繇是四方之亻幸人暂息。
    十二月庚戌中书门下奏武官合入郎将等其堪送名者请中书门下准吏部送名例磨勘仍先过堂然後比拟从之。
    三年三月吏部奏去年所修长定选格或乖往制颇不便人不可久施请却用旧格从之。
    八月辛丑中书门下奏伏准开成元年正月一日敕诸州刺史少尹赤令并常参官等授替去任非有徵召不得到京宜委所在州府取其由历每两月一度申中书门下省参详敕意以前件官到京後未有除授旅食可矜。且令在外以候迁陟访闻远地不谕朝旨将谓故有敕格阻其恋阙之心干进者亦以迭来守道者便成废滞恐须正以犭旬众情其诸道州府应有前件官等得替後任赴阙廷或家在四方亦随所便从之。
    十二月制曰：应诸道奏请军将兼巡内州别驾长史判司等近日诸色入流人多官途隘窄诸道军将自有衣粮优厚之处仍兼月俸。若更占州县员阙则文吏无所容身须有申明人知分限起今已後诸道节度团练防御等使不得更奏大将充巡内上佐等官今日已前见任者。且依任前守官应京有司有专知别当及诸色职掌等近日诸司奏请州县官及六品已下官充本司职掌援引旧例色目渐多致使勾留溢於旧额起今已後各於本司见任官寮之中拣择差署不得别更奏官如是敕额职名当司无官员相当者即任准旧例奏请。
    四年正月吏部奏岭南五管及黔中道选补准元和十年九月二十九日格五年一集至选前一年南曹先牒五管等道催索文解。又准太和五年三月十八日敕权停令欲准格简举排比伏请裁下制曰：两道选补停罢多时极为利便隔年举奏挠动远情宜更停五年议者以为人远地便不足为虑曾不知旧制无遗於远人事可经久令一方之政得其人则一境之人受其福苟非其人则假摄之官皆授里人至有胥贾用贿求假本州令录裒敛剥下而。又恣其喜怒以报已私自罢选补使令藩方差官杼轴之叹南人益困。
    二月敕吏部去冬粟错及长名驳放选人等如闻经冬在京穷悴颇甚街衢接诉有可哀矜宜委吏部简勘条流钤辖如非逾滥正身不到欠考欠选大瑕病之外即与重收以比远残阙注拟不得用平留阙如员阙不相当一唱不伏官者便任冬集不在更论诉限如未经中书门下陈状敕下後不得续收今年已後不得以为例。
    七月己丑制曰：诸门入仕人数转多每年吏曹注拟无阙唯河北诸道河东泽潞山剑三川京北京西管内官员稍多假摄之中实有劳效每年许奏三两人仍须是元额阙不得替见任人其馀诸道并不得奏人。
