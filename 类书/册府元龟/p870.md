<!-- { "loadSidebar": true } -->
    贺齐为南郡都尉讨候官贼候官既平而建安汉兴南平复乱齐进兵建安立都尉府郡发属县五千兵各使本县长将之皆受齐节度贼洪明洪进苑御吴免华当等五人率各万户连屯汉兴吴五（姓吴名五）六千户别屯大潭邹临六千户别屯盖竹大潭同出馀汗军讨汉兴经馀汗齐以为贼众兵少深入无继恐为所断令松阳长丁蕃留备馀汗蕃本与齐邻城耻见部伍辞不肯留齐乃斩蕃，於是军中震忄栗无不用命遂分兵留备进讨明等连大破之临阵斩明其免当进御皆降转击盖竹军向大潭三将。又降凡讨治斩首六千级名帅尽擒复立县邑料出兵万人拜为平东校尉後为威武中郎将讨丹阳黟歙时武︹叶乡东阳丰浦四乡先降齐表言以叶乡为始新县而歙贼帅金奇万户屯安勤山毛甘万户屯乌聊山黟帅陈仆祖山等二万户屯林历山林历山四面壁立高数十丈径路危狭不容刀贼临高下石不可得攻军住经日将吏患之齐身出周行观视形便阴募轻捷士为作铁戈密於隐险贼所不备处以戈拓斩山为缘道夜令潜上乃多悬布以援下人得上百数人四面流布俱鸣鼓角齐勒兵待之贼夜闻鼓声四合谓大军悉已得上惊惧惑乱不知所为守路备险者皆走还依众大军因是直上大破仆等其馀皆降凡斩首七千馀级。
    黄盖为周瑜部将建安十三年九月曹公入荆州刘琮举众降吴将士闻皆恐大帝延见群下问以计策议者咸劝迎之周瑜曰：不然操名汉相其实汉贼也。瑜请精兵三万保为将军破之大帝曰：君言当击甚与孤合此天以君授孤也。时刘备为曹公所破欲引南渡江与鲁肃遇於当阳遂共图计因进住夏口遣诸葛亮诣大帝帝遂遣瑜及程普等与备并力逆曹公遇於赤壁时曹公军众已有疾病初一交战公军败退引次江北瑜等在南岸盖曰：今寇众我寡难与持久然观操军方连船舰首尾相接可烧而走也。乃取蒙冲斗舰数十艘实以薪草膏油灌其中裹以帷幕上建牙旗先书报曹公欺以欲降（江表傅载盖《书》曰：盖受孙氏厚恩常为将帅见遇不薄然顾天下事有大势用江东六郡山越之人以当中国百万之众众寡不敌海内所共见也。东方将吏无有愚智皆知其不可惟周瑜鲁肃偏怀浅戆意未解耳今日归命是其实计瑜所督领自易摧破交锋之日盖为前部当因事变化效命在近曹公时见行人密问之口敕曰：但恐汝诈尔盖。若信实当授爵赏超於前後也。）。又豫备走舸各系大船後因引次俱前曹公军吏士皆延颈观望指言盖降盖放诸船同时发火时风猛火烈悉延烧岸上营落顷之烟炎涨天人马烧溺死者甚众军遂败退还保南郡（江表传载盖至战日先取轻利舰十舫载燥荻枯柴积其中灌以鱼膏赤幔覆之建旌旗龙幡於舰上时东南风急因以十舰最著前中江举帆盖举火白诸校使众兵齐声大呼曰：降降操军人皆出营立观去北军二里馀同时发火火烈风猛往船如箭飞埃绝烬烧尽北延及岸边营栅瑜等率轻锐军继其後擂鼓大进北军大坏曹公退走）备与瑜等复共追曹公曹公留曹仁等守江陵城径自北归。
    潘璋为平北将军襄阳太守魏将夏侯尚等围南郡分前部三万人作浮桥渡百里洲上时诸葛瑾杨粲并会兵赴救未知所出而魏兵日渡不绝璋曰：魏势始盛江水。又浅未可与战便将所领到魏上流五十里伐苇数百万束缚作大筏欲顺流放火烧败浮桥作筏毕伺水长当下尚便引退。
    吕蒙为横野中郎将同周瑜程普等围魏将曹仁於南郡瑜使甘宁前据夷陵曹仁分众围宁宁困急使使请救诸将以兵少不足分蒙谓瑜普曰：留凌公绩（凌统字）蒙与君行解围释急势亦不久蒙保公绩能十日守也。又说瑜分遣三百人柴断险道贼走可得其马瑜从之军到夷陵即日交战所杀过半敌夜遁去行遇柴道骑皆舍马步走兵追蹙击获马三百匹方船载还，於是将士形势自倍乃渡江立屯与相攻击曹仁退走遂据南郡抚定荆州还拜偏将军後从大帝拒曹公於濡须数进奇计帝欲立坞诸将皆曰：上岸击贼洗足入船何用坞为蒙曰：兵有利钝战无百胜如有邂逅敌骑蹙人不暇及水其得入船乎！帝曰：善遂作之曹公不能下而退其後刘备令关公镇守专有荆土帝命蒙西取长沙零桂三郡蒙移书二郡望风归服惟零陵太守郝普城守不降而备自蜀亲至公安遣公争三郡帝时住陆口使鲁肃万人屯益阳拒公而飞书召蒙使舍零陵急还助肃初蒙既定长沙当之零陵过酃载南阳邓玄之玄之者郝普之旧也。欲令诱普及被书当还蒙秘之夜召诸将授以方略晨当攻城顾谓玄之曰：郝子太闻世间有忠义事亦欲为之而不知时也。左将军在汉中为夏侯渊所围关公在南郡今至尊身自临之近者破焚本屯救芦逆为孙规所破此皆目前之事君所亲见也。彼方首尾倒县救死不给，岂有馀力复营此哉！今吾士卒精锐人思效命至尊遣兵相继於道今子以旦夕之命待不可望之救犹牛蹄中鱼冀赖江汉其不可恃亦明矣。若子太必能一士卒之心保孤城之守尚能稽延旦夕以待所归者可也。今吾计力度虑而以攻此曾不移日而城必破城破之後身死何益於事而令百岁老母戴白受诛，岂不痛哉！度此家不得外问谓援可恃故至於此尔。若可见之为陈祸福玄之见普具宣蒙意普惧而听之玄之先出报蒙普寻後当至蒙豫敕四将各选百人普出便入城守门须臾普出蒙迎执其手与俱下船语毕出书示之因拊手大笑普见书知备在公安而关公在益阳惭恨入地蒙留孙河委以後事即日引军赴益阳刘备请盟帝乃归普等割湘水以零陵还之以寻阳阳新为蒙奉邑後为右护军虎威将军代鲁肃屯陆口与蜀将关公分土接境蒙至外倍修恩厚与公结好後公讨樊留兵将备公安南郡蒙上疏曰：蜀讨樊而多留备兵必恐蒙图其後故也。蒙尝有病乞分士众还建业以治疾为名蜀闻之必撤备兵尽赴襄阳大军浮江昼夜驰上袭其空虚则南郡可下而敌可擒也。遂称病笃帝乃露檄召蒙还阴与图计蜀果信之稍撤兵以赴樊魏使于禁救樊蜀尽擒禁等人马数万以粮乏擅取湘关米帝闻之遂行先遣蒙在前蒙至寻阳尽伏其精兵中使白衣摇橹作商贾人服昼夜兼行至蜀所置江边屯候尽收缚之是故蜀不闻知遂到南郡傅士仁麋芳等皆降也。
    吕岱为交州刺史时交趾太守士燮卒帝以燮子徽为安远将军领九真太守以校尉陈时代燮岱表分海南三郡为交州以将军戴良为刺史海东四郡为广州岱自为刺史遣良与时南入而徽不承命举兵戍海口以拒良等岱，於是上疏请讨徽罪督兵三千人晨夜浮海，或谓岱曰：徽藉累世之恩为一州所附未易轻也。岱曰：今徽虽怀逆计未虞吾之卒至。若我潜军轻举掩其无备破之必也。稽留不速使得生心婴城固守七郡百蛮云   合响应虽有智者谁能图之遂行过合浦与良俱进徽闻岱至果大震怖不知所出即率兄弟六人肉袒迎岱岱皆斩送其首徽大将甘醴桓治等率吏民攻岱岱奋击大破之。
    朱桓为濡须督黄武元年魏使大司马曹仁步骑数万向濡须仁欲以兵袭取州土伪先扬声欲东攻羡溪桓分兵将赴羡溪既发卒得仁进军拒濡须七十里间桓遣使追还羡溪兵兵未到而仁蚤至时桓手下及所部兵在者五千人诸将业业各有惧心桓喻之曰：凡两军交对胜负在将不在众寡诸军闻曹仁用兵行师孰与桓邪兵法所以称客倍而主人半者谓俱在平原无城池之守。又谓士众勇怯齐等故尔今仁既非勇智加其士卒甚怯。又千里步涉人马罢困桓与诸军共据高城南临大江北背山陵以逸待劳为主制客此百战百胜之势也。虽曹丕自来尚不足忧况仁等邪桓因偃旗鼓外示虚弱以诱致仁仁果遣其子泰攻濡须城分遣将军常雕督诸葛虔王双等乘油船别袭中洲中洲者部曲妻子所在也。仁自将万人留橐皋复为泰等後拒桓部兵将攻取油船或别击雕等桓等身自拒泰烧营而退遂枭雕生虏双送武昌临阵斩溺死者千馀大帝嘉桓功封嘉兴侯。
    徐盛为安东将军封芜湖侯魏文帝大出有渡江之志盛建议从建业筑围作薄落围上设假楼江中浮船诸将以为无益盛不听固立之文帝到广陵望围愕然弥漫数百里江水盛长便引军退诸将乃伏文帝叹曰：魏虽有武骑千群无所用也。
    锺离牧为越骑校尉永安六年蜀并於魏武陵五夷与蜀接界时论惧其叛乱乃以牧为平魏将军领武陵太守往之郡魏遣汉复县长郭纯试守武陵太守率涪陵民入蜀迁陵界屯於赤沙诱致诸夷邑君或起应纯。又进攻酉阳县郡中震惧牧问朝吏曰：西蜀倾覆边境见侵何以御之皆对曰：今二县山险诸夷阻兵不可以惊扰惊扰则诸夷盘结宜以渐安可遣恩信吏宣教慰劳牧曰：不然外境内侵诳诱人民当及其根柢未深而扑取之此救火贵速之势也。敕外趣严掾史沮议者便行军法抚夷将军高尚说牧曰：昔潘太常督兵五万然後以讨五夷尔。又是时刘氏连和诸夷率化今既无往日之援而郭纯已据迁陵而明府以三千兵深入尚未见其利也。牧曰：非常之事何得循旧即率所领晨夜进道缘山险行垂二千里从塞上斩恶民怀异心者魁帅百馀人及其支党凡千馀级纯等散五平迁公安督扬武将军封都乡侯。
    陆抗为大将军凤凰元年西陵督步阐据城以叛遣使降晋抗闻之日部分诸军令将军左奕吾彦蔡贡等径赴西陵敕军营更筑严围自赤至故市内以围阐外以御寇昼夜催切如敌已至众甚苦之诸将咸谏曰：今及三军之锐亟以攻阐比晋救至阐必可拔何事於围而以弊士民之力乎！抗曰：此城处势既固粮。又足。且所缮修备御之具皆抗所宿规今反身攻之既非可卒克。且北救必至而无备表里受难何以御之诸将，或欲攻阐抗每不许宜都太守雷谭言至恳切抗欲服众听令一攻攻果无利围备始合晋车骑将军羊祜率师向江陵诸将咸以抗不宜上抗曰：江陵城固兵足无所忧患假令敌没江陵必不能守所损者小如使西陵盘结则南山群夷皆当扰动则所忧虑难可而言也。吾宁弃江陵而赴西陵况江陵牢固乎！初江陵平衍道路通利抗敕江陵督张咸作大堰遏水渐渍平中以绝寇叛祜欲因所遏水浮船运粮扬声将破堰以通参军抗闻使咸亟破之诸军皆惑屡谏不听祜至当阳闻堰败乃改船以车运大费损功力晋巴东监军徐裔率水军诣建平荆州刺史杨肇至西陵抗令张咸固守其城公安督孙遵巡南岸御祜水军督留宪镇西将军朱琬拒裔身率三军凭围对肇将军朱乔营都督俞赞亡诣肇抗曰：赞军中旧吏知吾虚实者吾常虑夷兵素不简练。若敌攻围必先此处即夜易夷兵皆以旧将充之明日肇果攻故夷兵处抗命旋军击之矢石雨下肇众伤死者相属肇至经月计屈夜遁抗欲追之而虑阐畜力项领伺视间隙兵不足分，於是但鸣鼓戒众。若将追者肇众忄凶惧悉解甲挺走抗使轻兵蹑之肇大破祜等皆引军还抗遂舀西陵诛夷阐族及其大将吏自此已下所请赦者数万口修治城围。
    ●卷三百六十三
    ○将帅部　机略第三
