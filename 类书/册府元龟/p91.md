<!-- { "loadSidebar": true } -->
明帝太和五年八月诏曰：古者诸侯朝聘所以敦睦亲亲协和万国也。先帝著令不欲使诸王在京都者谓幼主在位母后摄政防微以渐关诸盛衰也。伏惟不见诸王十有二载悠悠之怀能不兴思其令诸王及宗室公侯各将子一人朝复有少主母后在宫者自如先帝令申明著于令。
景初中诏曰：陈思王植虽有过失既克己慎行以补前阙。且自少至终篇籍不离于手诚难能也。其收黄初中诸奏植罪状公卿已下议尚书中书秘书三府大鸿胪者皆削除之撰录植前後所著赋诗铭杂论凡百馀篇副藏内外。
晋明帝即位西阳郡王放纵兵士劫钞所司奏免官诏不问。
恭帝时有庚戌制不得藏户彭城王玄匿五户桓温表玄犯禁收付廷尉既而宥之。
後魏道武即位秦明王翰子仪以事赐死仪子纂五岁帝命养於宫中恩与诸皇子同时袭卫王仪坐事死道武欲敦宗亲之义诏引诸王子弟令入宴常山王素等三十馀人咸谓与卫王相坐疑惧皆出逃遁将奔蠕蠕唯陈留王崇独至帝见之甚悦厚加礼赐遂宠敬之素等，於是亦安。
明元永兴四年十一月内赐宗室近属南阳王良已下至於缌麻之亲布帛各有差。
大武尝顾乐安王范之长子良曰：兄弟之子犹子也。亲抚养之长而壮勇多知常参军国大计。
献文时崇旧齿拜华山王鸷曾孙襄阳侯乞斤外都大官甚优重。
孝文太和十一年五月诏复七庙子孙及外戚缌麻服已上赋役无所与。
十七年五月壬戌宴四庙子孙於宣文堂帝亲与之齿行家人之礼。又尝宴王公侍臣於清徽堂命黄门郎崔光郭祚通直郎邢峦崔林等赋诗言志烛至公卿辞退李冲再拜上千万岁寿帝曰：卿向以烛至故辞复献千万之寿朕报卿以南山之诗帝曰：烛至辞退庶姓之礼在宗载考宗族之义卿等。且还朕与诸王宗室欲成此夜饮（又云：孝文诏延四庙之子下逮玄孙之胄申宗宴于皇信堂不以爵秩为列悉序昭穆为次用家人之礼）。
汝阴王天赐景穆之子坐贪残削除官爵卒帝素服哭於思政观赠本爵葬从王礼。
南安王桢出为相州刺史帝饯桢於华林都亭诏曰：从祖南安既之藩任将旷违千里豫怀悯恋然今者之集虽曰：分岐实为曲宴并可赋诗申意射者可以观德不能赋诗者可听射也。当使武士弯弓文人下笔孝文送桢於阶下流涕而别桢坐事削除母刘太妃薨孝文亲幸临慰及葬赠布帛采五百段。
齐郡王简文成第四子帝尝与简俱朝元明太后於皇信堂简居帝之右行家人礼迁太保孝文仁孝以诸父零落存者唯简每见立以待之俟坐致敬问起居停简拜伏文帝将议革变旧风大臣有难色。又每引刘芳郭祚等密与规模共论时政国戚谓遂疏已怏怏有不平之色乃令陆凯私喻之曰：至尊但欲广知前事直当问其古式耳终无亲彼而相疏也。国戚旧人意乃稍解至於迁雒改官制服禁绝旧言东阳公丕皆所不愿帝亦不逼之但诱示大理令其不生同异至於衣冕已行朱服列位而不犹常服列在坐隅晚乃稍加弁带而不能饰容仪帝以不年衰体重亦不强责及罢降非道武子孙及异姓王者虽较於公爵而利享封邑亦不减。
献《文子》雍为高阳王帝时幸雍第皆尽家人之礼。
北海王详献文之子领司徒侍郎录尚书事尝别住华林之西隅与都亭官路密迩相接亦通後门帝每潜幸其所肆饮终日其宠如此。又详拜受因其私庆请帝帝频幸南第御其後堂与高太妃相见呼为阿母伏而上酒礼。若家人临出高每拜送举觞祝言愿官家千万年寿岁岁一至妾母子舍也。
孝明熙平二年八月戊戌宴道武已来宗室年十五以上於显阳殿用家人之礼。
又诏曰：皇魏开基道迈周汉禅建二都德盛百祀虽帝祚蕃衍亲贤并茂而犹沉屈素履巾褐衡门非所谓广命戚族翼屏王室者也。今可依世近远叙之列位。
正光中诏曰：周德崇厚蔡仲享国汉道仁恕淮南毕王皆所以申恩赦戚蠲荡旧[C260]义彰曩策咏流前史顷者咸阳京兆王自贻祸败事繇间惑犹有可矜两门诸子并可听附属籍中山王熙弟略以熙举兵略遂奔梁梁用为宣城太守俄而徐州刺史元法僧扌处城南叛州内士庶皆为法僧拥逼梁武乃以略为大都督令诣彭城接诱初附略至屯於河南为安乐王鉴所破略惟数十骑入城梁寻遣其豫章王综镇徐州徵略与法僧同还略虽在江南自以家祸晨夜哭泣与法僧言未尝一笑梁复除略衡州刺史未行会综以城归国综长史汪革司马祖桓将士五千人悉见擒掳孝明敕有司悉遣革等还南因以徵略梁乃备礼遣之略之将还也。梁为置酒饯别赐金银百斤梁之百官悉送别江上遣其右卫徐确率百馀人送至京师孝明诏光禄大夫刁双境首劳问。又敕徐州赐布帛各千疋除略侍中义阳王食邑一千户还达石人驿亭诏宗室亲党内外百官先相识者听迎之近郊赐帛三千疋宅一区其司马始宾除给事中领直候栗法光本县令刁昌东平太守刁双西兖州刺史其略所至一餐一宿之处无不г赏寻改封东平王。
孝昌二年闰十一月诏曰：顷旧京沦覆中原丧乱宗室子女籍在七庙之内为杂户滥门所拘辱者悉听离绝。
陆昕之尚献文女常山公主无男以昕之从兄道第四子彰为後彰妻即咸阳王禧女禧诛养彭城王第庄帝亲之略同诸姊。
西魏文帝大统七年十二月御凭观引见诸王叙家人之礼手诏为宗诫十条以赐之。
後周太祖姊建安长公主子贺兰祥年十一而孤居丧合礼长於舅氏特为帝所爱。
邵惠公颢第二子导之子广曾侍食高祖所食会美持以奉进高祖悦之。
隋高祖时河间王弘字辟恶帝从祖弟也。父元孙死齐为周所并弘始入关与帝相得帝哀之为买田宅唐高祖於宗亲弥见敦睦遂迎拜揖如家人之礼焉武德七年四月丙午宴王公亲属於文明殿高祖见长平王太妃以尊属从家人礼降阶再拜酒小阑徙坐翠华殿帝赋诗王公递上寿赐帛各有差。
太宗贞观十五年五月丁未幸济北公李第敦亲亲也。
十七年二月辛巳朔帝谓侍臣曰：前代皇王莫不疏弟爱子唯汉明帝曾赐诸王不令子多於弟良史书之垂美後叶我罔极之恩情锺诸弟，於是内外诸王同有班赐。
五月辛酉改葬元昌及以国公之礼元昌母妻子并宥给其田宅（元昌高祖第七子也。初封汉王坐太子承乾事死焉太宗第五子初封齐王亦以反死）。
十八年三月甲午幸同安大长公主第帝以主春秋高尝有风疾故亲加省视赐绢五百疋侍主疾者赐绢有差。
胶东公道彦淮安王神通之子丁父忧庐於墓侧容貌柴毁帝闻而嘉叹令侍中王就家开喻。
河间王孝恭贞观中为襄州行台左仆射人或告其谋反者徵还京师为宪司所告赦拜左金紫光禄大夫。
高宗以贞观二十二年五月即位诸王及旧在藩者并加真封满一千户赐物三千段中马十匹。
彭王元则薨高宗为之举哀赠司徒荆州都督柩车至京帝复罢朝命百官及诸亲就第展哀及发引帝登望春宫望之而哭。
中宗神龙元年二月诏皇室子孙诸王妃主驸马等自垂拱已来非命者皆不望殡宜令州县寻求处所以牲牢致祭仍追复官爵备礼改葬其王并令陪葬昭献二陵有嗣者即令承袭无嗣者听取近亲为後三月制曰：君臣朝序贵贱之礼斯殊兄弟天伦先後之仪亦异圣哲之制率繇斯道朕临兹宝枢信在崇高负当阳虽受宗枝之敬退朝私谒仍用家人之礼近代以来罕尊轨度王及公主曲致私情姑叔之尊拜於子侄违法背礼情用恻然自今已後宜从革弊安国相王及太平公主更不得取拜卫王重俊兄弟及常宁公主弟姨妹等先告宗属知朕意焉（先是诸王及公主皆以亲为贵天子之子诸臣叔见者必先拜告致启事帝志欲敦叙亲族故下制以革斯俗）。
睿宗唐隆元年七月制曰：皇后公主既尊。且亲有迁幽之义无戮辱之典仓卒之时乱兵所及致不以礼深用怃然宜矜罪戾。且慰泉壤韦氏可一品礼葬悖逆庶人可三品礼葬所司准式谯王重福以谋逆死睿宗诏曰：集州刺史谯王重福幼则凶顽长而险讠皮幸体於先圣尝通交於巨逆不臣不子自绝於天有国有家莫容於代往者颇不含忍令幽絷自大行晏驾韦氏临朝将肆屠灭尤加防卫洎天有成命集于朕躬永怀犹子之情庶叶先亲之义所以开置寮属往隆刺举冀其俊改以怙恩荣而诖误有徒狂狡未息便即私出均州诈乘驿骑至於都下遂逞其谋先犯屯兵次烧左掖计穷力屈投河而毙虽人所共弃邦有常刂我非不慈尔自招咎。且闻其故有恻於怀昔刘长既殁楚英遂殒以礼收葬抑惟旧章屈法申恩宜仍旧宠可以三品礼葬。
玄宗先天二年二月诏曰：朕奉天明命处受睿图而皇室子弟未能称职堂侄馀庆承煦绍宗行淹祚洽尔从弟遂志谦等不能谨身奉法而乃轻侮国章摈斥边隅未为塞责朕悯其愚昧屈法申恩并追赴京令於国子监安置读书如悔过自新克复先训所司条奏当议其官皇宗亲更有左贬岭南边远州非恶逆缘坐等色中亦宜准此其有见任别驾年齿尚幼未堪理百姓者宜委中书门下及新兴郡王晋李斯训等简择追赴京其禄俸一事已上并本州委勾当每季付送入京分付其馀庆等本州禄亦准此宗亲中有才行灼然为众推揖者按察使具以名闻朕当擢以不次自今後有犯赃私违礼经者准法科处刑兹无赦庶敦睦之情必闻於九族自家刂国允洽於群心宜各勉励以识朕意。
开元六年十一月丙申玄宗亲谒太庙下诏七庙元皇帝已上三祖枝孙恐有失官序者宜各五品京官皇妃诸家有子孙今在选叙者量加甄择。
十一年太原祀后土毕大赦天下皇亲中有文武才用堪任使者委宗正具名以荐当有奖擢。
十二年敕曰：停继国王礼合停废以朕近属特宜并封郡王乃降封再从兄将作大匠嗣江王衤韦为信安郡王秘书少监嗣蜀王プ为广汉郡王再从叔太子员外率更令嗣密王彻为濮阳郡王再从兄太子员外家令嗣赵王琚为中山郡王。
十五年七月戊戌幸宁王宪之第宪诞辰也。
二十五年五月辛丑命有司选宗子有才者宗正荐四从叔前奉天令知正四从叔前祁县令志远五从弟雒阳尉遇六从弟酸枣丞良五从弟武进尉フ五从侄郑县尉瞻五从侄前宋州参军承嗣皆授台省官及法官京县官诏曰：至公之用本无偏党唯善所在岂隔亲疏四从叔知正等咸有才名见推公族秉惟清之操兼致远之资朕每虑宗盟不勤于德尝悬右职以劝其徒先委宗卿精为内举量能考行历在逾时名数则多升闻盖寡光膺是选谅在得人固可擢以清要迁于台阁将观志于七子冀籍名於八人宜各悉行伫闻成绩书不云：乎！九族既睦平章百姓冀繇内而理外必自近而及远凡今懿戚可不慎欤违道慢常义无私於王法身效节恩岂薄於他人期於率先励我风俗深宜自勉以副明言。
七月帝追念故惠宣太子深悯其子瑗乃下制曰：兄弟之子於近属而特深恩礼之情在诸孤而更切故惠宣太子男乐安郡王瑗能自砥砺克名检续承先绩休有令闻宜受赐於千室俾传芳於万叶可食实封一千户。
天宝三载八月祠九宫礼毕制皇亲五等已上及九庙子孙诸亲三等已上未出身与出身其前兹者选日稍优与处分见任更赐勋两转。
肃宗至德二年十二月诏持盈尊师及仪王已下各赐物五百疋长公主各与一子官嗣王及郡县主各与一子六品官皇亲五等已下及九庙子孙及亲等人见任者并与改转。
