<!-- { "loadSidebar": true } -->
    王肃为辅国将军长史诏讨南齐义阳肃至义阳频破贼军降者万馀孝文遣散骑侍郎劳之以功进号平南将军赐骏马一匹宣武初为尚书令时南齐裴叔业以寿春内附拜肃使持节都督江西诸军事车骑将军与骠骑大将军彭城王勰率步骑十万以赴之齐豫州刺史萧懿率众三万屯於小岘交州刺史李叔献屯合肥将围寿春懿遣将胡松李居士等领众万馀屯据死虎肃进师讨击大破之擒其将乔岷等斩首数千进讨合肥生擒叔献萧懿弃小岘南走肃还京师帝以肃淮南累捷赏帛四千七百五十匹进位开府仪同三司封昌国县开国侯。
    奚康生为中坚将军西台直後吐京胡反自号辛支王康生为军主从章武王彬讨之胡遣精骑一千邀谷断截康生率五百人拒战破之追至石羊城斩首三十级彬甲卒七千与胡贼战分为五军四军俱败康生军独全迁为统军时寿春来降诏康生宣抚俄而齐将桓和屯军梁城陈伯之据硖石民心骇动颇有异谋康生乃防御内外音信不通固城一月援军乃至康生出击桓和伯之等二军并破走之拔梁城合肥洛口三戍以功迁征虏将军封安戎县开国男食邑二百户及梁将宋黑率众寇扰彭城时康生遭母忧诏起为别将持节假平南将军领南青州诸军击走之後梁复遣都督临川王萧密副将张惠绍勒甲十万规寇徐州。又假宋黑徐州刺史领众二万水陆俱进径围高冢戍诏授康生武卫将军持节假平南将军为别将领羽林三千人骑步甲士随便割配康生战破走之。
    长孙百年为抱竿领将太和中攻吐谷浑所置洮阳泥和二戍克之获三千馀人。
    僧渊为黄郭戍主太和末齐将王昙纷等万馀人寇南青州僧渊击破之悉虏其众。
    陆为北征都督击蠕蠕大破之迁侍中都曹尚书时蠕蠕。又犯塞诏率骑五千以讨之蠕蠕遁走追至石碛擒其帅赤阿突等数百人而还加散骑常侍迁尚书左仆射领北部尚书。又为使持节镇北大将军与杨平王迹并为都督领军将军斛律桓等北征三道诸军事步骑十万以讨蠕蠕以下各赐衣物布帛孝文亲幸城北训誓群帅除尚书令卫将军大破蠕蠕而还。
    穆亮为都督秦梁益三州诸军事征南大将军领护西戎校尉仇池镇将时宕昌王梁弥机死子弥博立为吐谷浑所逼来奔仇池亮以弥机蕃款素著矜其亡灭弥博凶悖氐羌所弃弥机兄子弥承戎民归乐表请纳之孝文从焉，於是率骑三万次于龙鹄击走吐谷浑立弥承而还。
    杨播为龙骧将军与杨平王迹等出汉北击蠕蠕大获而还孝文嘉其勋赐奴婢十馀口迁武卫将军复击蠕蠕至居延山而还除左卫将军後为右卫将军从驾讨崔慧景於邓城破之进号平东将军。
    刘思祖孝文朝屡为统军南征累著功捷宣武初为平远将军任城王之围锺离也。梁遣其冠军将军张惠绍及彭{分瓦}与张豹子等率众二万送粮锺离思祖领兵数千邀梁饷军於邵阳遣其长史元龟步骑一千於锺离之北遏其前锋录事参军缪琰掩其後思祖身率精锐横冲其阵三军合击大破之擒惠绍及梁骁骑将军祁阳县开国男赵景悦之弟宁远将军景循宁远将军梅世和屯骑校尉任景攸长水校尉边欣越骑校尉贾庆真龙骧将军徐州敞等俘斩数千人。
    赵遐宣武景明初为梁城戍主被梁将攻围以固守及战功封牟平子後以左将军督巴东诸军事镇南郑时梁冠军将军军主姜众二万屯羊口辅国将军姜白龙据南城龙骧将军泉建率土民北入桑坯姜。又分军据兴势司州刺史王僧炳顿南安并扇动夷獠规翻南郑遐率甲卒所在冲击数百里间莫不摧靡前後斩首五千馀级还。
    司马悦为镇远将军豫州刺史悦与镇南将军元英攻义阳克之诏改梁司州为郢州以悦为征虏将军郢州刺史梁遣其豫州刺史马仙卑左军将军永阳戍主陈可等率众一万於三关南六十里因山起城名为竹敦遣其辅国将军济阴太守蓟沛精兵二千以戍之後於关南四十里麻阳旧栅起城仙卑轻骑东西为之节度关南之民多怀两望悦令西关统军诸灵凤掩击败之尽燔其城楼储积擒蓟沛及其辅国将军军主刘灵秀以散骑常侍徵还从征凉州以功赐隶户一百。
    傅竖眼为建武将军镇合肥武兴氐杨集义反叛推其兄子绍先为主攻围关城梁州刺史邢峦遣竖眼讨之集义众逆战频破走之乘胜追北乃克武兴後为昭武将军益州刺史以州初置境逼巴獠给羽林虎贲三百人进号冠军将军及高肇伐蜀假竖眼征虏将军持节领步兵三万先讨北巴梁高祖闻大军西伐遣其宁州刺史任太洪从阴平偷路入益州北境欲扰动氐蜀以绝运路乘国讳班师遂扇诱土民奄破东洛除口二戍因此诈言南军继至氐蜀信之翕然从逆太洪率氐蜀数千围逼关城竖眼遣宁朔将军成兴孙讨之军次白护太洪遣其辅国将军任硕北等率众一千邀险拒战在虎径南山连置三营兴孙分遣诸统随便掩击皆破之太洪。又遣军主边昭等率氐蜀三千攻逼兴孙栅兴孙力战为流矢所中死竖眼。又遣统军姜喜季元度从东奚潜入回出西岗邀贼之後表里合击大破之斩边昭及太洪前部王隆护首，於是太洪及关城五栅一时逃散及孝明时屡请解州乃以元法僧代之至洛拜征虏将军大中大夫梁遣将赵祖悦入屯硖口以逼寿春镇南将军崔亮讨之以竖眼为持节镇南军司法僧既至大失民和梁遣其信武将军衡州刺史张齐因民心怨入寇晋寿频陷葭萌小剑诸戍进围州城朝廷以西南为忧乃驿徵竖眼於淮南既至以为右将军益州刺史寻加散骑常侍平西将军假安西将军西征都督率骑三千以讨张齐给铜印千馀须有假职者听六品以下板之竖眼既出梁州梁冠军将军勾道侍梁州刺史王太洪等十馀将所在拒塞竖眼三日之中转战二百馀里甲不去身频致九捷土民统军席广度等处处邀击斩太洪及梁征虏将军杨伏锡等首张齐引兵西退遂奔葭萌蜀民闻竖眼复为刺史人人喜悦迎於路者日有百数竖眼至州白水以东民皆宁业先是梁信义将军都统白水诸军事杨兴起征虏将军李光宗袭据白水旧城竖眼遣虎威将军强虬与阴平王杨大赤率众千馀夜渡白水旦而交战大败贼军斩兴起首克复旧城。又遣统军傅昙表等大破梁宁朔将军王光昭於阴平张齐仍阻白水屯寇葭萌竖眼分遣诸将水陆讨之齐遣其宁朔将军费忻督步骑二千逆来拒战军主陈洪起力战破之乘胜追奔遂临夹谷三栅统军胡小虎四面攻之三栅俱溃张齐亲率骁勇二万馀人与诸军交战竖眼命诸统帅同时奋击军主许畅斩梁雄信将军牟兴祖军主孔领周射齐中足，於是大破贼军斩获甚众齐乃栅於虎头山下贼帅任令崇屯据西郡竖眼复遣讨之令崇弃众夜遁乃进讨齐破其三栅斩首万馀齐被重创奔窜而退小剑大剑贼亦捐城西走益州平。
    田益宗为征虏将军宣武景明初梁遣军主吴子阳率众寇三关益宗遣光城太守梅与之步骑四千进至阴山关南八十馀里据长风城逆击子阳大破之斩获千馀级梁建宁太守黄天赐筑城赤亭复遣其黄公赏屯於氵崇城与风相持益宗命安蛮太守梅景秀为之犄角击讨破天赐等斩首数百获其二城後梁宁朔将军杨僧远率众二千寇逼蒙笼益宗命鲁生与戍主奇道显逆击破之追奔十里俘斩千馀进号平南将军。
    杨大眼为征虏将军东荆州刺史景明中蛮酋樊秀安等反诏大眼为别将隶都督李崇讨平之後迁平南将军持节都统军正始中梁遣其前江州刺史王茂先率众数万次于樊雍招诱蛮夏规立宛州。又令其所署宛州刺史雷豹狼军主曹仲宗等领众二万偷据河南城宣武以大眼为武卫将军假平南将军持节都督统军曹敬邴虬樊鲁等诸军讨茂先等大破之斩梁辅国将军王花龙骧将军申天化俘馘七千有馀梁。又遣其勇将张惠绍总率众军窃据宿豫。又假大眼平东将军为别将与都督邢峦讨破之。
    薛真度景明中为平南将军时梁豫州刺史王超宗率众围逼小岘真度遣兼统军李叔仁等率步骑击之超宗逆来拒战叔仁击破之俘斩三千还朝除金紫光禄大夫加散骑常侍。
    魏承祖为右将军善抚士卒兼有将材自宣武景明以後尝为统军南北征伐累有战功历太原太守至光禄大夫。
    陈伯之为冠军将军正始初梁征虏将军赵祖悦筑城於水东与颍川接对置兵数千欲为攻讨之计伯之进军讨祖悦大破之乘胜长驱入城刺祖悦三创贼众大败进讨破诸郡贼斩获数千。
    刁整为尚书左中兵郎中正始中梁江州刺史王茂先来寇南境平南将军杨大眼讨之诏整持节为大眼军司大破茂先斩梁辅国将军王花等永平初以军功除员外散骑常侍。
    毕祖朽为宁远将军正始中梁将萧及先率步骑二万人寇兖州及先令别帅角念屯于蒙山以祖朽为统军假宁朔将军隶邢峦讨之祖朽开诱有方降者相继贼出逆战祖朽大破之贼走还栅祖朽夜。又焚击贼徒溃散追讨百馀里斩获及赴沂死者四千馀人斩龙骧将军矫道仪宁朔将军王秀以功封南城县开国男食邑二百户。
    李世哲为三关别将延昌三年大破群蛮斩梁龙骧将军文思之文天生。
    李焕为辅国将军梁州刺史时武兴氐杨集起举兵作逆令弟集义邀断白马戍敕假焕平西将军督别将石长乐统军王等与军司苟金养俱讨之大破集起军会秦州民吕苟儿反焕仍令长乐等繇麦积崖赴援属都督元丽至遂共平之时氐王杨定进犹据方山与苟儿影响焕密募氐赵芸路斩定。
