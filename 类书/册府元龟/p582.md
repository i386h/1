<!-- { "loadSidebar": true } -->
    九月齐侯盟诸侯于葵丘曰：凡我同盟之人既盟之後言归于好（义取修好故显其盟辞）宰孔先归（既会先诸侯去）遇晋侯曰：可无会也。（晋侯欲来会葵丘）齐侯不务德而勤远略故北伐山戎（在庄三十一年）南伐楚（在四年）西为此会也。东略之不知西则否矣。（言或向东必不能复西略）晋侯乃还（不复会齐）。
    十三年夏公会齐侯宋公陈侯卫侯郑伯许男曹伯于咸（咸卫地东郡濮阳县东南有咸城）淮夷病杞故。且谋王室也。秋为戎难故诸侯戍周齐仲孙湫致之（戍守也。致诸侯戍卒于周）。
    十五年三月公会齐侯宋公陈侯卫侯郑伯许男曹伯于牡丘（牡丘地名）寻葵丘之盟。且救徐也。
    十六年十二月公会齐侯宋公陈侯卫侯郑伯许男邢侯曹伯于淮（临淮左右）谋曾阝。且东略也。（曾阝为淮夷所病故）。
    十九年夏六月宋公曹人邾人盟于曹南（曹虽与盟而犹不服不肯致饩无地主之礼故不以国地而曰：南）曾阝子会盟于邾（不及曹南之盟诸侯既罢曾阝乃会之于邾故不言如会）冬会陈人蔡人楚人郑人盟于齐（地於齐齐亦与盟）修桓公之好也。
    二十年秋齐人狄人盟于邢为邢谋卫难也，於是卫方病邢。
    二十一年春宋人齐人楚人盟于鹿上（鹿上宋地汝阴有原鹿县宋为盟主故在齐人上）以求诸侯於楚楚人许之公子目夷曰：小国争盟祸也。宋其亡乎！幸而後败（谓军败绩）秋宋公楚子陈侯蔡侯郑伯许男曹伯会于盂（盂宋地楚始与中国行礼会故称爵）。
    二十五年冬卫人平莒于我十二月盟于洮卫文公之好。且及莒平也。（莒以元年郦之役怨鲁卫文公将平之未及而卒成公追成父志降名以行事。故曰：文公之好）。
    二十六年正月公会莒兹平公（兹平时君之号莒夷无谥以号为称）宁《庄子》盟于向（《庄子》宁速卫大夫向莒地）寻洮之盟也。
    二十七年十二月公会诸侯盟于宋（诸侯伐宋公与楚有好而往会之非後期宋方见围无嫌与盟故直以宋地）。
    二十八年二月晋侯齐侯盟于敛盂（敛盂卫地）卫侯请盟晋侯弗许。
    四月晋楚战于城濮乡役之三月（乡犹属也。城濮役之前三月）郑伯如楚致其师为楚师既败而惧使子人九行成于（子人氏九名）晋晋栾枝入盟郑伯。
    五月丙午晋侯及郑伯盟于衡雍。
    丁未晋侯献楚俘于王卫侯闻楚师败惧出奔楚遂陈（自襄牛出）使元亘奉叔武以受盟（奉使摄君事）。
    癸亥王子虎盟诸侯于王庭（践土宫之庭书践土别於京师）要言曰：皆奖王室无相害也。有渝此盟明神殛之俾队其师无克祚国（奖助也。渝变也。殛诛也。俾使也。队陨也。克能也。）及而玄孙无有老幼君子谓是盟也。信（合义信）。
    六月晋人复卫侯（以叔武受盟于践土故听卫侯归）宁武子与卫人盟于宛濮（武子宁俞也。陈留长垣县西南有宛亭近濮水）曰：天祸卫国君臣不协以及此忧也。（卫侯欲与楚国人不欲故不和也。）今天诱其衷（衷中也。）使皆降心以相从也。不有居者谁守社稷不有行者谁牧圉（牛曰：牧马曰：圉）不协之故用昭乞盟於尔大神以诱天衷自今日已往既盟之後行者无保其力居者无惧其罪有渝此盟以相及也。（以恶相及）明神先君是纠是殛国人闻此盟也。而後不贰（言叔武之贤宁俞之忠卫侯所以书复归）。
    冬公会晋侯齐侯宋公蔡侯郑伯陈子莒子邾子秦人于温讨不服也。（讨卫许）。
    二十九年夏公会王子虎晋狐偃宋公孙固齐国归父陈辕涛涂秦小子盟于翟泉（翟泉今雒阳城内大仓西南池水也。）寻践土之盟。且谋伐郑也。（秦小子在蔡下者。若宋向戌之後会）卿不书罪之也。（晋侯始霸翼戴天子诸侯辑睦王室无虞而王子虎下盟列国以冫卖大典诸侯大夫上敌公侯亏礼伤教故贬诸大夫讳公与盟）在礼卿不会公侯会伯子男可也。（大国之卿当小国之君故可以会伯子男诸卿之见贬亦兼有此会故傅重发之）。
    三十二年夏狄有乱卫人侵狄狄请平焉秋卫人及狄盟（不地者就狄庐帐盟）。
    文公元年秋公孙敖会晋侯于戚（戚卫邑在顿丘卫县西礼卿不会公侯春秋鲁大夫皆不贬者据用鲁史成文而已）晋侯疆戚田故公孙敖会之（晋取卫田正其疆界）。
    二年三月及晋处父盟（处父为晋正卿不能<矢见>君以礼而亲与公盟故贬其族族去则非卿故以微人常称为耦以直厌不直不地者盟晋都）晋人以公不朝来讨公如晋四月晋使阳处父盟公以耻之（以大夫盟欲以耻辱鲁也。）。
    六月公孙敖会宋公陈侯郑伯及晋司空士盟于垂陇（垂陇郑地荥阳东有陇城士出盟诸侯受成於卫故贵而书名氏）晋讨卫故也。（讨元年卫人伐晋士士子）书士堪其事也。（晋司空非卿也。士能堪卿事故书）三年春正月卫侯如陈拜晋成也。（二年陈侯为卫请成于晋）冬晋人惧其无礼於公也。请改盟（改二年处父之盟）公如晋及晋侯盟晋侯享公赋菁菁者莪（菁菁者莪诗小雅取其既见君子乐。且有仪）庄叔以公降拜（谢其以公比君子也。）曰：小国受命於大国敢不慎仪君贶之大礼何乐如之抑小国之乐大国之惠也。晋侯降辞（降阶辞让公）登成拜（俱还上成拜礼）公赋嘉乐（嘉乐诗大雅取其显显令德宜民宜人受禄于天）。
    七年八月公会诸侯晋大夫盟于扈（扈郑地荥阳卷县西有扈亭不分别书会人总言诸侯晋大夫盟者公後会而及其盟）晋侯立故也。冬徐伐莒莒人来请盟穆伯如莒莅盟（穆伯公孙敖）。
    八年冬十月壬午公子遂会晋赵盾盟于衡雍乙酉公子遂会雒戎盟于暴傅云：晋人以扈之盟来讨（前年盟扈公後至）冬襄仲会晋赵孟盟于衡雍报扈之盟也。遂会伊雒之戎（伊雒之戎将伐鲁公子遂不及复君故专命与之盟）《书》曰：公子遂珍之也。
    十年七月及苏子盟于女栗（女栗地名苏子周卿士顷王新立故与鲁盟亲诸侯也。）。
    十一年夏叔仲彭生会晋缺于承匡（承匡宋地在陈留襄邑县西彭生叔仲惠伯缺冀缺）谋诸侯之从於楚者（九年陈郑及楚平十年宋听楚命）十三年冬公如晋朝。且寻盟卫侯会公于沓（沓地名）请平于晋公还郑伯会公于（郑地）亦请平于晋公皆成之（郑卫二於楚故因公请平）郑伯与公宴于子家赋鸿雁（子家郑大夫公子归生也。鸿雁诗小雅义取诸侯哀鳏寡有征行之劳言郑国寡弱欲使鲁侯还晋恤之）季《文子》曰：寡君未免於此（亦有同微弱之忧）《文子》赋四月（四月诗小雅义取行役逾时思祭祀不欲为还晋）子家赋载驰之四章（载驰诗风之四章以下义取小国有急欲引大国以救助）《文子》赋采薇之四章（采薇诗小雅取其岂敢定居一月三捷许为郑还不敢安居）郑伯拜（谢公为行）公答拜。
    十四年六月公会宋公陈侯卫侯郑伯许男曹伯晋赵盾同盟于新城（新城宋地在梁国熟县西）从於楚者服（从楚者陈郑宋）。
    十五年三月宋司马华孙来盟（华孙奉使邻国能临事制宜至鲁而後定盟故不称使其官皆从故书司马）贵之也。（古之盟会必备威仪崇贽币宾主以成礼为敬。故曰：卿行旅从春秋时率多不能备威仪华孙能率其属以从古典所以敬事而自重使重而敬事则鲁尊而体笃故贵而不名）公与之宴辞曰：君之先臣督得罪於宋殇公名在诸侯之策臣承其祀其敢辱君（耦华督鲁孙也。督杀殇公在桓二年耦自以罪人子孙故不敢屈鲁君对共宴会）请承命於亚旅（亚旅上大夫）鲁人以为敏（无故扌易其先祖之罪是不敏鲁人以为敏明君子所不与也。）。
    六月晋以新城之盟（在前年）蔡人不与（不会盟）晋缺以上军下军伐蔡（兼帅二军）曰：君弱不可以怠（怠懈也。）戊申入以城下之盟而还。
    十一月晋侯宋公卫侯蔡侯陈侯郑伯许男曹伯盟于扈寻新城之盟。且谋伐齐也。（齐执王使。且数伐鲁）齐人赂晋侯故不克而还，於是有齐难是以公不会（明今不序诸侯不以公不会）《书》曰：诸侯盟于扈无能为故也。（恶其受赂不能讨齐）。
    十六年正月及齐平（齐前年再伐鲁鲁为受弱故平）公有疾使季孙行父（季《文子》）会齐侯于阳请盟齐侯不肯曰：请俟君间（间疾瘳）公使襄仲纳赂于齐侯故盟于妻阝丘（妻阝丘齐地）。
    十七年四月齐侯伐我北鄙襄仲请盟六月盟于（晋不能救鲁故请服）。
    六月晋侯于黄父（一名黑壤晋地）遂复合诸侯于扈平宋也。（传不列诸侯而言复合则如上十五年会扈之诸侯可知也。）公不与会齐难故也。十月襄仲如齐拜之盟。
    宣公元年夏季《文子》如齐纳赂以请会（宣公篡立未列於会故以赂请之）公会齐侯会於平州（平州齐地在泰山牟县西）以定公位（篡立者诸侯既与之会则不得复讨臣子杀之与弑君同故公与齐会而位定）东门襄仲如齐拜成也。（谢得会）宋人之弑昭公也。（在文十六年）晋荀林父以诸侯之师伐宋宋及晋平宋文公受盟于晋。又会诸侯于扈将为鲁讨齐皆取赂而还（文十五年十七年二扈之盟皆受赂）郑穆公曰：晋不足与也。遂盟于楚。
    三年春齐侯伐郑及延阝郑及晋平士会入盟（延阝郑地为夏楚侵郑）。
    七年春卫侯使孙良夫来盟（传孙桓子也。）始通。且谋会晋也。（公即位卫始修好）郑及晋平公子宋之谋也。故相郑伯以会冬盟于黑壤王叔桓公临之以谋不睦（王叔桓公周卿士衔天子之命以监临诸侯不同歃者尊卑之别也。）晋侯之立也。（在二年）公不朝焉。又不使大夫聘晋人止公于会盟于黄父公不与盟以赂免（黄父即黑壤也。）故黑壤之盟不书讳之也。（慢盟主以取执止之辱故讳之）。
    九年九月晋侯宋公卫侯郑伯曹伯会于扈讨不睦也。（谋齐陈）。
    十一年夏楚子陈侯郑伯盟于辰陵（楚复伐郑故受盟也。辰陵陈地颍川长平县东南有辰亭）陈郑服也。（言楚与晋狎主盟）。
    秋晋侯会狄于赞函成子求成于众狄众狄疾赤狄之役遂服于晋（赤狄潞氏最强故服役众狄）会于赞函众狄服也。（赞函狄地）。
    十二年十二月晋人宋人卫人曹人同盟于清丘（晋卫背盟故大夫称人宋华椒承群伪之言以误其国宋虽有守信之善而椒犹不免讥清丘卫地在今濮阳县东南）曰：恤病讨贰，於是卿不书不实其言也。（宋伐陈卫救之不讨贰也。楚伐宋晋不救不恤病也。）宋为盟主故伐陈（陈贰於楚故）卫人救之孔达曰：先君有约言焉。若大国讨我则死之（卫成公与陈共公有旧好故孔达欲背盟救陈而以死谢晋十四年卫杀孔达）。
