<!-- { "loadSidebar": true } -->
    宋均为河内太守以疾上书乞免诏除子条为太子舍人均自扶舆诣阙谢恩章帝使中黄门慰问因留养疾司徒缺帝以均才任宰相召入视其疾令两驺扶之均拜谢曰：天罚有罪所苦浸笃不复奉望帷幄因流涕而辞帝甚伤之召条扶持均出赐钱三十万张以尚书授皇太子及章帝即位擢为侍中虎贲中郎将数月出为东郡太守自以尝经亲近未悟见出意不自得上疏辞曰：臣愚以经术给事左右少不更职不晓文法猥当剖符典郡班政千里必有负恩辱位之咎臣窃私自分殊不虑出城阙冀蒙留恩备冗官郡僚所不安耳目所闻见不敢避好鬼诏报曰：经云：身虽在外乃心不离王室典城临民益所以报效也。好鬼必上不在远近今赐装钱三十万其亟之官。
    陈球为零陵太守会州兵朱盖等反与桂阳贼胡兰数万人转攻零陵球率众城守遂斩朱盖等赐钱五十万拜子一人为郎迁魏郡太守。
    李进为武陵太守氵娄中澧中蛮举种反叛进讨破之进乃简选良吏得其情和在郡九年梁太后临朝下诏增进秩二千石赐钱二十万。
    郑纯为永昌郡西部都尉为政清洁化行夷貊君长感慕皆献上珍颂德美功天子嘉之即以为永昌太守。
    陆康为庐江太守献帝即位天下大乱康蒙险遣孝廉计吏奉贡朝廷诏书任劳加忠义将军秩中二千石。
    魏吕虔汉末领泰山太守时济南黄巾徐和尊所在劫长吏攻城邑虔引兵与夏侯渊会击之前後数十战斩首获生数千人太祖使督青州诸郡兵以讨东莱群贼李条等有功太祖令曰：夫有志必成其事盖烈士之所犭旬也。卿在郡以来擒奸讨暴百姓获安躬蹈矢石所征取克昔寇恂立名於汝颍耿建策於青兖古今一也。举茂才加骑都尉典郡如故。
    杜畿为河东太守平虏将军刘勋为太祖所亲贵震朝廷尝从畿求大枣畿拒以他故後勋伏法太祖得其书叹曰：杜畿可谓不媚於灶者也。称畿功美以下州郡曰：仲尼之於颜子每言不能不叹既情爱发中。又宜率马以骥今吾亦冀众人仰高山慕景行也。太祖西征至蒲陂与贼夹渭为军军食一仰河东及贼破馀畜二十馀万斛太祖下令曰：河东太守杜畿孔子所谓禹吾无间然矣。增秩中二千石。又令曰：昔萧何定关中寇恂平河内卿有其功间将授卿以纳言之职顾念河东吾股肱郡充实之所足以制天下故。且烦卿卧镇之畿在河东十六年常为天下最文帝即王位赐爵关内侯徵为尚书及践阼进封丰乐亭侯邑百户。
    贾逵为议郎参司隶军事太祖征马超至弘农曰：此西道之要以逵领弘农太守召见计事大悦之谓左右曰：使天下二千石悉如贾逵吾何忧逵後为豫州刺史兵曹从事受前刺史贾逵到官数月乃还考竟其二千石以下阿从不如法者皆举免之帝曰：逵真刺史矣。布告天下当以豫州为法赐爵关内侯。
    梁习以别部司马为并州刺史单于恭顺名王稽颡部曲服事供职同於编户边境肃清百姓布野勤劝农桑令行禁止贡达名士咸显於世太祖嘉之赐爵关内侯文帝践阼复为并州刺史进封申门亭侯邑百户。
    苏则试守金城太守文帝令问雍州刺史张既曰：试守金城太守苏则既有绥民平夷之功闻。又出军西定湟中为河西作声势吾嘉之则之功效为可加爵邑未邪封爵重事故以问卿密白意。且勿宣露也。既答曰：金城郡昔为韩遂所见屠剥死丧流亡或窜戎狄或陷寇乱户不满五百则到官内抚凋残外鸠离散今见户千馀。又梁烧杂种羌昔与遂同恶遂毙之後越出障塞则前後招怀归就郡者三千馀落皆┰以威恩为官效用西平麴演等唱造邪谋则寻出军临其项领演则归命送质破绝贼粮则既有┰民之效。又能和戎狄尽忠效节遭遇圣明有功必录。若则加爵邑诚足以劝忠臣励风俗也。帝以其功加则护羌校尉赐爵关内侯。
    王思领豫州刺史思与薛悌嘉俱从微起官位略等三人中悌差挟儒术所在名为闲省嘉与思事行相似文帝诏曰：薛悌驳吏王思嘉纯吏也。各赐关内侯以报其勤。
    游楚为陇西太守太和中诸葛亮出陇右楚坚守亮退以功封列侯明帝嘉其治诏特听朝引上殿楚为人短小而大声自为吏初不朝觐被诏登阶不知仪式帝令侍中赞引呼陇西太守前楚当言唯而大应称诺帝顾之而笑遂劳勉之罢会自表乞留宿卫拜驸马都尉。
    郑浑为魏郡太守以郡下百姓苦乏材木乃课树榆为篱并益树五果榆皆成藩五果丰实入魏郡界村落齐整如一民得财足用饶明帝闻之下诏称述布告天下迁将作大匠晋鲁芝初仕魏为天水太守郡邻于蜀数被侵掠户口减削寇盗充斥芝倾心镇卫更造城市数年间旧境悉复迁广平太守天水夷夏慕德老幼赴阙献书乞留芝明帝许焉仍策书嘉叹勉以黄霸之美加讨寇将军。
    罗宪初仕蜀为巴东太守刘禅归顺加陵江将军领武陵太守泰始初入朝诏曰：宪忠烈果毅有才策器可给鼓吹。又赐山玄玉佩剑。
    向雄泰始中为秦州刺史假赤幢曲盖鼓吹赐钱二十万。
    王宏为汲郡太守泰始五年十月诏以司隶校尉石鉴所上宏勤恤百姓导化有方督劝开荒五千馀顷遇年普饥而郡界独无匮乏可谓能以劝教时同功异者矣。其赐千斛布告天下。
    傅询为平州刺史咸宁二年与前广平太守孟桓以清白有闻询赐帛二百疋桓百疋。
    刘霄为京兆太守梁柳为阳平太守大康十年以有政绩各赐千斛。
    郑默为东郡太守值岁荒人饥默取开仓赈给乃舍都亭自表待罪朝廷嘉默忧国诏书褒叹比之汲黯班告天下。若郡县有此比者皆听出给。
    诸葛恢为会稽内史太兴初以政绩第一诏曰：自顷多难官长数易益有诸弊虽圣人犹久於其道然後化成况其馀乎！汉宣帝称与我共安天下者其惟良二千石斯言信矣。是以黄霸等或十年或二十年而不徙所以能济其中兴之勋也。赏罚黜陟所以明政道也。会稽内史诸葛恢莅官三年政清人和为诸郡首宜进其位班以劝风教令增恢秩中二千石。
    吴隐之为广州刺史清操逾厉元兴初诏曰：夫家行笃於闺门清节厉乎！风霜实立人之所难而君子之美致也。龙骧将军广州刺史吴隐之孝友过人禄均九族菲已洁素俭愈鱼餮处可欲之地而常能不改其操飨惟错之需而家人不易其服革奢务啬南域改观朕有嘉焉可进号前将军赐钱五十万千斛宋毛之为河南河内二郡太守行四州事戍雒阳治城垒高祖既至案行善之赐衣服玩好当时评直二十万。
    徐豁为始兴太守元嘉三年遣大使巡行四方并使郡县各言损益豁因表陈三事文帝嘉之下诏曰：始兴太守豁洁已退食恪居在官政事理惠泽沾被近岭南荒弊郡境尤甚拯┰有方济厥饥馑虽古之良守蔑以尚焉宜蒙褒赏以旌清绩可赐绢三百疋千斛後以为广州刺史未拜卒帝。又下诏豁廉清勤恪著称所司故擢授南服申其才志不幸丧殒朕甚悼之可赐钱十万布百疋以营葬事。
    王歆之为晋史序王货殖子弘贵显歆之惧为所陷出为吴兴太守王弘入为相领杨州刺史弘虽与歆之不绝诸弟未相识者皆不复往来歆之在郡尝虑为弘所绳夙夜勤励政绩甚美弘亦抑其私憾文帝两嘉之在任积年称为良守加秩中二千石沈怀文父宣为新安太守及丁父忧新安郡送故丰厚奉终礼毕馀悉颁之亲戚一无所留文帝闻而嘉之赐奴婢六人。
    陆徽为益州刺史亡之日家无馀财文帝甚痛惜之诏曰：徽励志廉洁历任恪勤奉公尽诚克己无倦褒荣未申不幸夙殒言念在怀以为伤恨可赠辅国将军本官如故赐钱十万米二百斛谥曰：简子。
    刘秀为雍州刺史卒孝武以其莅官清洁家无馀财赐钱三十万布三百疋。
    南齐张岱吴郡人建元元年出为左将军吴郡太守太祖知岱历任清直至郡未几手敕岱曰：大邦任重乃未欲回换但总戎务殷宜须望实今用卿为护军加给事中岱拜竟诏以家为府。
    刘怀慰为齐郡太守不受请谒民有饷其新米一斛者怀慰出所食麦饭示之曰：旦食有馀幸不烦此著廉吏论以达其意太祖闻之手敕褒赏进督泰沛二部妻子在郡赐米三百斛兖州刺史柳世隆与怀慰。《书》曰：胶东润化颍川致美以今方古曾何足云：
    傅琰再为山阴令县内称为神明武帝永明三年徙庐陵王安西长史南郡内史行荆州军事五年卒琰丧西还有诏出临。
    萧子显为吴兴太守至郡未几卒诏曰：仁威将军吴兴太守子显神韵峻举宗中佳器分竹未久奄至参殒恻怆于怀可赠侍中中书令今便举安。
    丘仲孚为豫章内史顷之卒诏曰：豫章内史丘仲孚重试大邦责以後效非直悔吝云：亡实亦政绩克举不幸殒丧良以伤恻可赠给事黄门侍郎。
    何远为武康令高祖闻其能擢为宣城太守迁新兴内史天监十六年诏曰：何远前在武康已著廉平复莅二邦弥尽清白政先治道惠留民爱虽古之良二千石无以过也。宜升内荣以显外绩可给事黄门侍郎远即还仍为仁威长史。
    陈刘师知祖奚之仕齐为淮南太守有能政武帝手诏频褒赏之。
    袁枢为丹阳尹以葬父拜表自解诏赐绢布五十疋钱十万令葬讫停宅视郡事葬服阕复本职。
    萧济为杨州长史尝敕取扬州曹事躬自览见济条理详悉文无滞害乃顾谓左右曰：我本期萧长史於经传不言精练繁剧乃至於此迁祠部尚书加给事中。
    後魏司马准晋汝南王亮之後也。明元时归魏为广宁太守悦近来远清俭有称太武嘉之赐布六百疋陆为相州刺史徵为散骑常侍民乞留者千馀人献文不许谓群臣曰：之善政虽复古人何以加之赐绢五百疋奴婢十口。
    源贺为冀州刺史贺鞫狱以情徭役简省时考殿最贺治为第一赐衣马器物班宣天下。
    鹿生为济南太守有治称献文嘉其能特徵赴季秋马射赐以骢马加以青服彰其廉洁薛拔为冠军将军豫州刺史延兴三年拔与南兖州刺史游明根南平阳太守许含等以治民著称徵诣京师献文亲自劳勉复令还州。
    任城王云为徐州刺史性善抚绥得徐方人心以盖太妃忧去官为百姓所追恋馀钱货一无所受献文闻而嘉之复拜侍中中都大官赐帛千疋羊千口出为冀州刺史乃心政事甚得下情，於是合州请户输绢五尺粟五升以报云恩孝文嘉之迁使持节都督陕西诸军事征南大将军良安镇都大将军雍州刺史云廉谨自留心庶狱挫豪强盗息止州民颂之者千有馀人文明太后嘉之赐帛千疋。
    武昌王鉴为齐州刺史时革变之始百度惟新鉴上书遵孝文之旨不采齐之旧风轨制粲然皆合规矩孝文览其所上嗟美者久之顾谓侍臣曰：诸州刺史皆能如此变风易俗更有何难下诏褒美颁之天下一如鉴所上齐人爱咏咸曰：耳目更新。
    韦珍孝文时为显武将军郢州刺史在州有声绩朝廷嘉之迁龙骧将军赐骅骝二匹帛五十疋三百石珍乃召集州内孤贫者谓曰：天子以我能抚绥卿等故赐以帛吾何敢独当遂以所赐悉分与之。
