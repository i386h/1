<!-- { "loadSidebar": true } -->
七月幽州监军使奏军乱囚节度使张弘靖於别馆推朱洄知兵马事洄推其子克融统军务诏诸军讨之十二月乙酉制赦幽州军拘留张弘靖卢士玖暨专害府寮之罪以幽州都知兵马使检校殿中监兼监察御史朱克融为检校左散骑常侍幽州节度使（自宪宗皇帝削平群叛之後帑藏空虚帝践之初锡赉过制及幽镇事起徵发赏赐财力殚竭。又行营诸节度及领偏师者皆有敕使监镇悉选取骑号衙队自防卫列于阵者皆羸懦之众故战则奔北鲜有成功议者以是役命将非不良徵师非不多而无尺寸之效者制置不一朝廷以克融能全弘靖为名因而赦之以廷凑杀弘正之罪故并兵诛之顾物力事势然尔）。
八月镇州兵乱杀节度使田弘正推都将王廷凑知兵马事弘正子布镇泾原朝廷急徵布为魏博节度布既颁赉军士乃选其将史宪诚为先锋兵马使以宪诚前出已麾下必能输竭故尽以精锐付焉是时屡有中使赍急诏促其进兵布遂以全军三万七千出抵贼之冀州南宫县进军下贼二栅而魏人怯於格战。且以寒雪饣鬼饷不给寝无斗志宪诚故尝怀贰因从而间之俄有诏分布军与光颜合势东救深州其众因大溃多为宪诚所有布提兵八千以十二月十日还魏州十一日会诸将复议兴师而将卒益骄惰皆曰：尚书能行河朔旧事则死生行之。若使战皆不能也。布自度其下终不为用叹曰：功无成矣。布即日密表陈军情入启父灵抽刃刺心而绝乃以魏博中书先锋兵马使史宪诚为检校工部尚书兼魏州大都督府长史充魏博等州节度观察等使先是田布为礻卑将时遇宪诚於行伍间累进戎职皆繇布荐宠及布统魏师待之益厚兼命其子为亲将竟谋背叛布死遂据其城府朝廷不得已因命焉。
二年二月甲子制曰：朕以菲德纂承鸿绪属先皇帝扫刷中万康济兆民八荒晏然五兵咸息尝兢怀于继述思致理於和平岂以乐战为心佳兵在念而镇州以承宗云：亡自归诚款幽州以刘总恳志愿释兵符相继来同无思不服非朕勤於远略力以致之亦既绥柔咸加濡泽不爱金帛以惠於戎士不吝爵赏以宠其偏礻卑复加台臣咸推谨厚庶将朕志以靖方隅而佚於既安莫能思患曾未累月旋闻叛离朕亦欲因其人心以命长帅顾念弘正尽忠先朝身婴戕害家受屠戮为之元首能不痛心是用下制先申告谕求其凶恶冀释幽冤仍令四面节制各守封疆不欲遽加明罚所望自效忠诚而将士等惧罪以相保王庭凑为众之所迫固其州壤捍以兵锋每闻战争永念黎庶为之君父。又可忍乎！是用辍食忘寝昼夜万虑恭惟烈祖之训必用兼爱之心务以安人为国本不以穷武为威力顾予寡昧敢忘遵承为追念而兴师已极君臣之分为轸忧而舍罪，岂非帝王之道况王庭凑仓卒之际固非始谋接之以恩荣自当展其志意委之以戎镇必冀效於勋庸礻固福无门行之即是弛张在我用亦何常苟推信诚便保忠顺苟得其众孰非吾人推而任之式示荣宠宜特舍雪仍授检校右散骑常侍兼镇州大都督府长史御史大夫充成德军节度镇冀深赵等州观察处置等使应承成德军将士官爵一切依旧待之如初仍令兵部侍郎韩愈充宣慰使於戏舍彼三军惠非不至於彼阖境恩非不周今弘宽大之恩以应阳和之令使离散者见亲爱之乐暴露者归室家之安各宜感悦以就宁泰布告中外体朕意焉（庭是时河朔复乱庭凑首其恶残害长帅及其友属僚从而歼焉其逆如此而竟後舍雪授以节制盖兵不得息八年矣。爱人含垢制时以宜）。
丙寅制以前成德军节度镇冀深赵等州观察处置等使金紫光禄大夫检校工部尚书兼镇州大都督府长史御史大夫上柱国陇西县开国男食邑三百户牛元翼为检校工部尚书兼襄州刺史御史大夫充山南东道节度观察处置临汉监牧等使初元翼以守深州功有成德镇冀王庭凑以已罪未赦围元翼益急凡官军救元翼者三面而至皆屈於刍食不能前进虽李光颜亦坚壁而已日与军士分采刍薪度支给以红腐之粟人不及救庭凑以故得设数重之围至是不得已授凑节而宠元翼以汉南焉三月卢龙军节度使朱克融成德军节度使庭凑并进检校工部尚书时庭凑虽得节制怒元翼之坚守故深州之围不解克融以兵同济其恶至是有宣慰中使至幽州克融上言前月得裴度书令解深州之围以今月一日抽兵还本道讫庭凑兵亦稍解故并以尚书宠之。
是月徐州监军使奏当道节度副使王智兴自河北行营领兵回以今月十四日入城逐其节度使崔群智兴自领军务已未以武宁军节度副使兼御史大夫王智兴为检校工部尚书兼叙州刺史御史大夫充武宁军节度徐泗濠等州观察处置等使智兴出自武宁行伍累至大将元和末将徐兵北李师道尝以少击众声振海岱间累拜沂州刺史及奉诏会讨王庭凑智兴领兵三千仍加节度副使以宠之本军有勇敢者多在其所统既居戎ヘ以功位自疑崔群亦虑其归还非己能制累表请追智兴授以他官事未行诏班师智兴以幽镇二方怙乱受节繇是幸心益炽先期入境群闻之惊使从事劳问。且言先输其器甲仍留其众於城外以十骑自随智兴不从率众斩关而入见群及监军使拜而伏曰：此军情也。乃为群具行夫骑乘无不周悉及判官从吏皆如素焉。又杀不同己者十馀人然後以兵送群至甬桥遂掠盐铁院钱帛及汴路进物商旅资货率取其三分之二。又以兵劫濠州刺史侯弘度弃城走朝廷以新罢兵力未能讨遂以节授之。
四月王庭凑表请追赠三代乃赠庭凑曾祖五哥之越州都督。又赠其祖未怛活左散骑常侍。又赠其父升朝礼部尚书徇其特请也。
文宗太和元年五月丙子以天平军节度使守司徒同中书门下平章事乌重裔为横海军节度使兼沧州刺史充沧景德棣等州观察处置等使以前摄横海军节度副使检校国子祭酒沧州长史侍御史李同捷起复为麾将军守右卫大将军员外置同正员检校右散骑常侍兼兖州刺史御史大夫充兖海沂等州节度观察处置等使就加魏博节度使检校司空史宪诚检校司空同中书门下平章事丁丑就加幽州节度使检校户部尚书李载义检校尚书右仆射平卢军节度使检校工部尚书康志睦为检校户部尚书镇州节度使检校司空王庭凑为检校司徒是时既以李同捷节度兖海尚虞群帅生事故咸有就加之命以宠安之。
二年九月沧州节度使李寰为夏州刺史充夏绥银宥等州节度观察押藩等使依前检校左仆射寰前在沧州拥兵不进知中外议论自怀不安遂请入觐诏旨优许因有是命。
十一月赐定幽州绫绢各五万疋昭义绫绢三万疋有中使自易定来奏诸道行营节度赏薄为词故累加给赉（是时沧镇未平王师业已问罪则置供军粮料使日费甚厚而两河诸帅重邀功赏每与贼战辄增首级以闻其後对见赐与者众矣。至於发帑藏徵散收赠帛征马去亦无繇是天下守土者以助军进献率不下数万疋）。
三年三月乙巳太原奏中使杜英奇到易定行营宣举当道兵马使傅毅充易定节度三军不受共举易定都知兵马使张其傅毅领军三百二十人走投本道戊申以张为检校左散骑常侍易定节度使己酉以张新上赐帛五万疋。
七月己未先送魏博史宪诚旌节中使刘弘逸奏云：六月二十五日到魏州二十六日夜三军杀史宪诚举大将何进滔其新节度使李听入城不得壬子召宰臣裴度王播路随对于延英诏以魏博节度衙内都知兵马使检校秘书监兼侍御史何进滔为检校左散骑常侍充魏博节度使壬申诏雪王庭凑依前金紫光禄大夫检校司空太原公成德军节度使先是沧州李同捷求代父任诏授以兖海同捷不奉诏投款於庭凑廷凑出兵挠魏北境以接之诏绝廷凑进奉时河朔连兵日久朝廷益苦馈饷之费及同捷授首廷凑亦微露诚款於邻封帝揣知中外之心所宜故有恩荡之诏。
九月以王廷凑洗雪命有司先籍入其留邸及店铺等并令却付官吏所繇德棣诸州者并放还。
五年正月庚申幽州监军使上言节度李载义於球场送宣赐德政碑中使後院副兵马使杨志诚同打球志诚等遂於球场叫呼谋乱载义当日走投易州。又奏志诚杀莫州刺史张庆初以载义姻党故也。帝闻之惊促召宰臣入对时兵部尚书平章事牛僧孺早入先召见帝惕然曰：幽州之事可奈何僧孺曰：此不足烦圣虑臣被召疾趋容臣稍缓息具条以对帝良久曰：卿以为不足忧何也。僧孺曰：陛下以范阳得失系国家忧戚耶。且自安史乱後范阳非国家所有前时刘总向化兼以土地归阙朝廷约用钱八十万贯而未尝得范阳尺布斗粟上供天府则今日志诚之得犹前日载义之得也。陛下但因而抚之亦事之宜也。且范阳国家所倚赖者以其北捍突厥不令南寇今。若假志诚节钺借其土地必自为力爪牙之用固不计於逆顺臣固曰：不足烦圣虑帝大喜曰：如卿之言吾洗然矣。壬戌李载义遣从事上言自破沧州後累表请赴阙廷频奉诏旨不许今月十三日於球场为管衙兵马将杨志诚翻动其日辰时将男正元并随从军将奔赴阙廷帝令中使至太原以采宣迎并赐以书诏紫衣牙笏玉带并药一合银器一个所在宣赐甲子赐载义永宁里第一所壬申载义为太保同中书门下平章事仍令所司择日册命以嘉王运为幽州卢龙节度观察处置等使以志诚为幽州节度观察等使留後是日诏中使以米面粟豆油盐共一千石钱二千贯绫绢三千疋柴四十车草一万束就永宁里第宣赐载义。又令尚食日给十人生料翌日。又命以良马一匹并鞍就第以赐之及宾佐将吏无不广г恩锡。
四月以杨志诚为工部检校尚书并幽州大都督府长史充幽州卢龙军节度副大使知节度事管内观察押奚契丹两蕃经略等使。
七年八月杨志诚就加检校左仆射用含弘之典也。初志诚转吏部尚书诏下进奏官徐迪诣中书白宰相曰：军中不识朝廷事体只知自尚书改仆射为迁不知以工部转吏部为美。且军士盛饰以待新恩一旦复为尚书军中必怒今中使往其势恐不得出及使至其仆奔还奏曰：志诚怒不得仆射三军亦有怨言中使并为志诚系留矣。志诚遣使让官复赐官告其使不受而归朝廷纳裴度之言务以含弘故再加仆射（载义为河东节度使时杨志诚复为部下所逐过太原载义躬自驱击遂欲杀之从事救解以免然而擅杀志诚之妻孥将卒朝廷录其功曲法不问）开成三年六月壬寅以康州流人王晏平为永州司户参军员外置同正员晏平为灵武节度使去任日取征马四百馀匹及借兵器千馀事遂隐没妄为申破台司推勘狱状悉具计赃七千馀贯以晏平之父智兴尝有战功故特免死从流未至流所魏博镇州幽州三节使有表请雪遂除抚州司马给事韦温薛廷老卢弘宣等封敕改为永州司户韦温等。又封还帝命中人宣慰温等制命始行时晏平在麻之中未至流所广以金帛交结中外既得免死旋。又除官复假三镇之势以迫朝廷而执事者但务姑息河北不守法理时论惜之。
●卷一百七十八
○帝王部　姑息第三
唐宣宗大中四年幽州戎帅周寝疾表乞都知兵马使张伸为留後朝廷可其奏加右散骑常侍其年冬诏赐旌节迁检校工部尚书。
僖宗广明元年以巢贼陷阙帝巡狩於褒斜四川节度使陈敬迎扈至蜀行阙之事一以委焉以功加开府仪同三司检校太尉同中书门下平章事封颍川郡王及驾回赐铁券舍其十死。
