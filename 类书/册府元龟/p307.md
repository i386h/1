<!-- { "loadSidebar": true } -->
咸熙元年七月癸巳诏曰：前逆臣锺会构造反乱聚集征行将士劫以兵威始吐奸谋发言桀逆逼胁众人皆使下议仓卒之际莫不惊慑相国左司马夏侯和骑士曹属朱抚时使在成都中领军司马贾辅郎中羊各参会军事和抚皆抗节不挠拒会凶言临危不顾词旨正烈辅语散将王起说会奸逆凶暴欲杀将士。又云：相国已率三十万众西行讨会欲以称张形势感激众心起出以辅言宣语诸军遂使将士益怀奋励宜加显宠以彰忠义其进和辅爵为乡侯抚爵关内侯起宣传辅言告令将士所宜赏异其以起为部曲将。
晋武帝泰始六年凉州为虏所没帝临朝叹曰：谁能为我讨此虏乎！司马督马隆曰：臣能平之公卿佥曰：不可从也。帝弗纳以隆为武威太守隆西渡温水转战千里杀伤以千数自隆之西音问断绝朝廷忧之，或谓已没後隆使夜到帝抚掌欢笑诘朝召群臣谓曰：若从诸卿言是无秦凉也。乃诏曰：隆以偏师寡众奋不顾难冒险能济其假节宣威将军加赤幢曲盖鼓吹凉州既平朝议将加隆将士重赏有司奏隆将士皆先加显爵不应更授卫将军杨珧驳曰：前精募将士少加爵命者。此所以为诱引今隆前军独克西土获安不得便以前授塞此後功宜皆听许以明要信乃从珧议赐爵加秩各有差。
太康元年平吴下诏曰：使持节都督扬州诸军事安东将军京陵侯王浑督率所统逐逼秣陵令贼孙皓救死自卫不得分兵上赴以西军之功。又摧大敌获张悌使皓涂穷势尽面纟专乞降遂平定秣陵功勋茂著其封八千户进爵为公封子澄为亭侯弟湛为关内侯赐绢八千匹转征东大将军王为东平将军纟专吴孙皓送京师以为安东将军为王浑所嫉及至京都有司奏表既不列前後所被七诏月日。又赦後违诏不受浑节度大不敬付廷尉科罪诏曰：前受诏径造秣陵後乃下受浑节度诏书稽留所下不至便令与不受诏同责未为经通不即表上被浑宣诏此可责也。有征伐之劳不足以一眚掩之有司。又奏赦後烧贼船百三十五艘辄敕付廷尉禁推诏曰：勿推拜辅国大将军领步兵校尉旧校唯五置此营自始也。有司。又奏辅国依此未为违官不置司马不给官骑诏依征镇给五百大车增兵五百人为辅国营给亲骑百人官骑十人置司马为襄阳县侯邑万户封子彝阳乡亭侯邑千五百户赐绢万匹。又赐衣一袭钱三十万及食物。又诏曰：广武将军唐彬受任方隅东御吴寇南临蛮越抚宁疆场有御绥之绩。又每慷慨志在立功顷者征讨扶疾奉命首启戎行献俘授馘勋效显著其以彬为右将军都督巴东诸军事徵拜翊军校尉改封上庸县侯食邑六千户赐绢六千匹。又诏曰：尚书关内侯张华前与故太傅羊祜共创大计遂典掌军事部分诸方定权略运筹决胜有谋谟之勋其进封为广武县侯增邑万户封子一人为亭侯千五百户赐绢万匹，於是论功行封赐公卿以下帛各有差。
明帝太宁二年王敦平以王导为始兴郡公邑三千户赐绢九千匹丹阳尹温峤建宁县公尚书卞壶建兴县公中书监庾亮永兴县公北中郎将刘遐泉陵县公奋武将军苏峻邵陵县公邑各一千八百户绢各五千四百匹尚书令郄鉴高平县侯护军将军应詹观阳县侯邑各千六百户绢各千八百匹建威将军赵裔湘南县侯右将军卞敦益阳县侯邑各千六百户绢各三千二百匹其馀封赏各有差。
成帝咸和四年苏峻平三月壬子以征西大将军陶侃为太尉封长沙郡公车骑将军郄鉴为司空封南昌县公平南将军温峤票骑将军开府仪同三司封始安郡公其馀封拜各有差右光禄大夫陆晔不以凶威变节加卫将军给千兵百骑。又以勋进爵为公封次子嘏新康子。
孝武太元十年论淮淝之功追封谢安庐陵郡公封谢石南康公谢玄康乐公谢琰望蔡公桓伊永修公自馀封拜各有差。
安帝义熙十年十月桓玄败车驾反正论兴复之功封车骑将军刘裕为豫章郡公抚军将军刘毅南平郡公右将军何忌安成郡公自馀封赏各有差。
十一年论平蜀功封刘义隆彭城公朱龄石丰城公後魏道武登国二年正月班赐功臣长孙嵩等七十三人各有差。
三年六月北征康莫奚大破之获其四部杂畜十馀万渡弱落水班赏将士各有差。
六年十月北征蠕蠕追之及於大碛南林山下大破之班赐从臣有差。
十年十月大破慕容宝众於参合陂班赏大臣将校各有差。
孝文大和六年二月癸丑赐王公以下清勤著称者帛有差。
宣武景明初傅永为汝阳镇将时裴叔业将以寿春归国密通於永永具表闻及将迎纳诏永为杨大眼奚康生等诸军俱入寿春同日而永在後故康生大眼二人并赏列土永唯加清河男。
前废帝普泰元年八月庚子诏陇西王尔朱光天下文武讨宿勤明达者泛三级。
後废帝中兴元年十月齐献武王大破尔朱兆於广阿虏其卒五千馀人诏将士泛五级留守者一级。
二年齐献武王扌友邺擒刺史刘诞诏诸将士泛四级封侯增邑九十七人各有差。
後周武帝建德五年十二月以平齐诸有功者封授各有差。
六年二月论定齐诸军勋置酒於齐太极殿会军士以班赐有差王勇本名胡仁为卫大将军殷州刺史邙山之战勇率敢死之士三百人并执短兵大呼直进出入冲击杀伤者甚多敌人无敢当者是役也。大军不利唯勇及王文达耿令贵三人力战皆有殊功帝，於是赏帛二千匹令自分之军还皆拜上州刺史以雍州岐州北雍州拟授勇等然州颇有优劣。又令探筹取之勇遂得雍州文达得岐州令贵得北雍州仍赐勇名为勇令贵名豪达名杰以彰其功。
隋文帝时达为车骑将军高智惠李之乱达率众一万击方滁二州赐缣千段迁仪同。又破汪文进於宣州加开府赐奴婢五十口采绢四千。
炀帝时突厥围雁门鸿胪少卿苏忧於镇城东南为弩楼东箱兽圈一夕而就帝见善之以功进位通议大夫。
●卷一百二十八
○帝王部　明赏第二
唐高祖义师平京师义宁二年正月论功行赏其登京城第一勋授光禄大夫开国郡公物一千段虽第一勋而身死者亦准此其官迥授子弟宅奴婢仍并量给第二勋人各授三转物二百段第三勋人从朝散加。
武德二年四月甲寅出库物一百五十万段以分赐太原元从人。
太宗武德九年八月甲子即位九月己酉诏曰：褒贤昭德昔王令典旌善念功有国彝训吏部尚书上党县公长孙无忌中书令临淄侯房玄龄右武侯大将军尉迟敬德兵部尚书建平男杜如晦左卫大将军椒子侯君集等或夙预谟谋绸缪帷幄竭心恳到备申忠益或早从任使契阔戎麾诚著艰难绩宣内外义贯终始志贞金石誓以河山实允朝议无忌可齐国公君集可潞国公食邑各三千户。又真食邑各有差遣侍中陈叔达於殿下唱名示之谓朕叙公等勋量定封邑不能尽当宜各自言帝从父淮安王神通进曰：义旗初起臣率兵先至今房玄龄杜如晦等刀笔之人功名第一臣窃不伏帝曰：义旗初起人皆有心叔父虽得率兵未尝身履行阵山东未定受委专征建德南侵合军咸没於後刘黑闼翻动叔父望风而败今计勋行赏玄龄等有筹谋帷幄画定社稷之功所以汉之萧何虽无汗马指纵推毂故得功居第一也。叔父於国至亲诚无所爱但以不可缘私滥与勋臣同赏耳初丘师利等诉者极多或怀袂指天以手画地见淮安不得理由是皆息自相谓曰：陛下以至公行赏不私其亲吾属何妄诉（又云：秦府副护军尉迟敬德从平隐太子巢刺王功行赏敬德及长孙无忌为第一各赐绢一万匹齐府国司州币器物封其全邸物与敬德赐吴国公实封一千二百户）。
马三宝为太子监门率领平道军将帝嗣位有沙门法雅谋为妖逆三宝知而奏之法雅竟坐诛，於是拜大将军赐帛五百匹进爵为公。
窦靖为夏州都督属突厥携贰诸将出征多诣其所靖素知虏中虚实具言方略诸将因之每致克捷帝称善赐物五百段。
高宗总章元年十二月破高丽以僧信诚为银青光禄大夫赏先降也。特进东代都督玄郡公泉南生为右卫大将军进卞国公赏其乡导有功也。左骁卫大将军检校右羽林军兼检校司文正卿成阝国公契何力为镇军行左卫大将军徙封凉国公司空英国公加授兼太子太师仍加实封通旧一千一百户其嫡孙敬业授朝散大夫右武卫将军薛仁贵为威卫大将军封平阳郡公右监门将军五原郡公李谨行为右武卫大将军赏平高丽之功也。
睿宗景龙四年即位六月辛丑以平韦氏功论所赏封薛宗柬为立节郡王锺绍京银青光禄大夫行中书侍郎赐爵颍川郡公刘幽求为中书舍人仍参知机务赐爵山县男自馀封各有差。
玄宗开元元年七月诛窦怀贞等赏定策功臣下制曰：大臣立事夷险不易良相升朝安危所系兵部尚书同中书门下三品郭元振伟材生代宏量镇时经纶文章今之王佐出入将相古之人杰夙侍帷畴咨庙堂思志尧舜以期管乐朕往在储闱洎登宝位每观其人闻义感激愿判忠邪立诚慷慨密陈会益尔其至矣。朕实嘉之顷者枭獍兴谋干戈作[C260]太上皇命朕除讨元振。又驰奉宸极始则赉予为弼终则宁朕问安可谓格于皇天贯于白日元恶既翦物共为新昌言是图朕岂会旧宜开井邑永誓河山元振可封为代国公食实封四百户赐物一千段以前中书侍郎王琚为户部尚书封赵国公食实封三百户殿中监张皎为工部尚书封楚国公食实封五百户太仆少卿王守一为太常卿封晋国公食实封五百户殿中少监李令问为殿中监封宋国公食实封五百户庚午琚皎令问皆以崇宠固辞乃以琚复为中书侍郎加实封二百户通旧五百户皎为殿中监充内外闲厩使加实封二百户通旧七百户令问复为殿中少监兼知尚书加实封二百户通旧五百户进将军王毛仲为霍国公赐实封一百户通旧三百户赐吏部侍郎兼雍州长史齐国公崔日用实封二百户通旧四百户。又制曰：侍中兼太子左庶子梁国公魏知古中书侍郎同中书门下三品陆象先顷属艰虞歼殄凶鬼咸能仓卒之际志不顾身︳谟之初邪莫干正有罪斯服抑惟王典无言不酬以劝臣节俾加茅土式宠盐梅知古赐食实封二百户物二百段象先封兖国公食实封二百户赐物五百段。又赐姜皎王守一王琚李令问王毛仲甲第各一区并加上柱国。
八月己亥以中书令张说郯王傅兼国子祭酒褚无量辅导有功制曰：无量执经传礼敷畅微言俾予游夫子之门知先王之道者侍讲之功也。说。又定策监抚谋始危言防萌屯难虑终竭节以身许国其诚动天夫爵有德封有功春彼茂勤宜赏典以桓荣之稽古况萧何之指纵是用钦。若朝经差其井赋说可封燕国公食实封三百户无量可右散骑常侍兼国子祭酒封舒国公食实封三百户。
