<!-- { "loadSidebar": true } -->
    六年春诸道使臣回总计简到户二百三十万九千八百一十二定垦田一百八万五千八百三十四顷淮南郡县不在此数。
    ●卷四百八十九
    ○邦计部　蠲复
    古者使民以时赋调有数盖以备国用均民力也。其或天灾流行水旱作兵革之後必有凶年故哀其疾苦而有复除之制《周礼》小司徒稽国中及四郊都鄙之夫家九比之数以辨老幼贵贱废疾凡政之施舍者贤者能者豫之传亦载楚左司马沈尹戍师都君子与王马之属以济师此。又在都邑之士有复除者也。其後或王者之里行幸所过给军之劳苦疾疫之灾及吏民之产子孝弟力田者有时蠲之晁错所谓德泽加于万民民愈勤农民不困乏天下安宁岁熟。且美则民大富乐矣。爱人之道斯为最焉。
    秦始皇三十五年徙三万家骊邑五万家阳皆复不事十岁。
    汉高祖二年诏曰：蜀汉民给军事劳苦复勿租税二岁（复者除其赋役也。）关中卒从军者复家一岁。
    五年诏曰：诸侯子在关中者复之十二岁其归者半之非七大夫以下皆复其身及户勿事（不输户赋也。复其身及一户之田皆不徭赋也。）。
    七年春令民产子复勿事二岁（勿事不役使也。）。
    八年三月令吏卒从军至平城及守城邑者皆复终身勿事。
    十一年四月令丰人徙关中者皆复终身。
    六月令士卒从入蜀汉关中者皆复终身。
    十二年十月高帝破淮南王布还过沛留置酒沛宫帝击筑歌大风之诗慷慨伤怀泣数行下谓沛父兄曰：游子悲故乡吾虽都关中万岁之後吾魂魄犹思沛。且朕自沛公以诛暴逆遂有天下其以沛为朕汤沐邑复其民世世无有所与沛父兄曰：沛幸复丰未得唯陛下哀矜乃并复丰。
    惠帝元年五月诏曰：吏所以治民也。能尽其治则民赖之故重其禄所以为民也。今吏六百石以上父母妻子与同居及故吏当佩将军都尉印将兵及佩二千石官印者家唯给军赋他无有所与。
    四年正月举民孝弟力田者复其身。
    文帝时晁错奏言陛下幸使天下入粟塞下拜爵甚大惠也。切恐塞卒之食不足用大渫天下粟边食足以支五岁可令入粟郡县矣。（入诸郡县以备凶灾也。）足支一岁已上时可赦勿收农民租如此德泽加于万民民愈勤农时有军役遭水旱民不困乏天下安宁岁熟。且美则民大富乐矣。帝复从其言乃下诏赐民十二年租税之半。
    二年正月诏贷种食未入入未备者皆赦之（种者五之种也。食者所以为粮食）。
    九月诏曰：农天下之大本也。民所恃以生也。而民，或不务本而事末故生不遂（衣食绝致有夭丧故不遂其生）朕忧其然故今兹亲率农以劝之其赐天下民今年田租之半二年五月帝幸太原复晋阳中都民三岁租。
    十三年六月诏曰：农天下之本务莫大焉今廑身从事（<疒堇>古勤字）而有租税之赋是谓本末者无以异也。（本农也。末贾也。言农与贾俱出租无异也。故除田租）其于劝农之道未备其除田之租税。
    武帝建元元年二月赦天下赐民爵一级年八十复二算九十复甲卒（二算复二口之算也。复甲卒不豫革车之赋也。）。
    元封四年十月行幸雍通回中道北出萧关历独鹿鸣泽自代还赐安定高平县朝舟阝县涿郡遒县三县及杨氏皆无出今年租税（杨氏河东聚邑名）。
    天汉三年三月行幸泰山还幸北地诏行所过毋出田租。
    昭帝始元二年秋八月诏曰：往年灾害多今年蚕麦伤所赈贷种食勿收责毋令民出今年田租。
    元凤三年诏曰：乃者民被水灾颇匮於食朕虚仓廪使使者赈困乏其止四年毋漕。
    三年以前所赈贷非丞相御史所请边郡受牛者勿收责（武帝始开三边徙民屯田皆与犁牛後丞相御史复间有所请今敕自上所赐与勿收丞相所请乃令其雇税耳）。
    宣帝本始三年五月大旱郡国伤旱甚者民毋出租赋三辅民就贱者。且毋收事尽四年（收谓租赋事谓役使尽本始四年而止）。
    四年四月郡国地震或山摧诏被地震坏败甚者勿收租赋。
    元康二年五月诏曰：今天下颇被疾疫之灾朕甚愍之其令郡国被灾甚者毋出今年租赋。
    四年诏复平阳侯曹参玄孙之孙杜陵公乘喜家（诸复家皆世世无所与得传同产子）。
    元帝初元元年三月行幸河东祠后土行所过勿出租赋。
    四月诏曰：关东今年不登民多困乏其令郡国被灾害甚者毋出租赋。
    永光元年正月行幸甘泉郊泰行所过毋出租赋成帝建始元年十二月诏郡国被灾什四已上毋收田租。
    三年三月赦诸逋租赋所赈贷勿收。
    河平四年正月赦天下诸逋租赋勿收。
    鸿嘉元年二月诏逋贷未入者勿收。
    四年春正月诏曰：数敕有司务行宽大而禁苛暴迄今不改一人有辜举宗拘系农夫失业怨恨者众伤害和气水旱为灾关东流冗者众（冗散失其事业也。）青幽冀部尤剧朕甚痛焉未闻在位有恻然者孰当助朕忧之已遣使者循行郡国被灾害什四以上民赀不满三万勿出租赋逋贷未入皆勿收流民欲入关辄籍内（录其名籍而内之）所之郡国谨遇以礼务有以全活之思称朕意。
    永始四年三月幸河东祠后土行所过无出田租。
    哀帝绥和三年秋诏河南颍川郡大水流杀人民坏庐舍其令水所伤县邑及他郡国灾害什四已上民赀不满十万皆无出今年租赋。
    平帝元始元年六月复贞妇乡一人（每乡一人取其尤最者）。
    後汉光武建武五年十二月复济阳二年徭役（洛阳县故城在今曹州宛句县西南光武考南顿君初为济阳令以哀帝建平六年帝生于济阳宫故复）。
    六年正月改舂陵乡为章陵县世世复徭役比丰沛无有所豫（高祖丰沛邑人故世世给复光武春陵人故比之）。
    十九年九月光武南巡狩幸南阳进幸汝南南顿县舍置酒会赐吏人复南顿田租岁父老前叩头言皇考居此日久陛下识知寺舍（寺司也。官府所止皆曰：寺）每来辄加厚恩愿赐复十年帝曰：天下重器尝恐不任日复一日安敢期十岁乎！吏人。又言陛下实惜之何言谦也。帝大笑复增一岁二十年复济阳县徭役六岁。
    二十二年九月戊辰地震制诰曰：日者地震南阳尤甚其口赋逋税而庐宅尤破坏者无收责（汉仪注曰：人年十五至五十六岁出赋钱人一百二十为一算。又七岁至十四出口钱人二十以供天子至武帝时。又口加三钱以补车骑马逋税谓欠田租也。）。
    三十年七月幸鲁国复济阳县是年徭役。
    中元元年二月封泰山四月大赦天下复嬴博梁父奉高（四县属泰州郡）勿出今年田租刍藁。
    十一月复济阳南顿是年徭役。
    明帝中元二年二月即位九月赦陇西勿收今年租调。又所发天水三千人亦复是岁更赋（更谓戍卒更相代也。赋谓雇更之钱也。更有三品有卒更有践更有过更古正卒无常人皆当迭为之有一月一更是为卒更贫者欲得雇更钱次直者出钱雇之月二千是为践更古者天下人皆当戍边三日亦名为更不可人人自行三日戍当行者不可往即还因任一岁次直者出钱三百雇之谓之过更）。
    永平五年十月行幸邺与赵王栩会邺常山三老言於帝曰：上生於元氏愿蒙优复诏曰：丰沛济阳受命所由加恩报德其宜也。今永平之政百姓怨结而吏人求复令人愧笑重逆此县之拳拳其复元氏县田租更赋六岁劳赐县掾史及门阑走卒（五伯铃下侍阁门阑部署街里走卒皆有程品多少随所典令）。
    九年三月诏郡国死罪囚减罪与妻子诣五原朔方占著所在死者皆赐妻父。若男同产一人复终身其妻无父兄独有母者赐其母钱六万。又复其口算和帝永元四年十二月诏今年郡国秋稼为旱蝗所伤其什四已上勿收田租刍藁有不满者以实除之（所损什不满二者以见损除也。）。
    六年三月庚寅诏流民欲就贱还归者复一岁田租更赋。
    九年六月蝗旱诏今年秋稼为蝗虫所伤皆勿受租更刍藁。若有所损失以实除之馀当收租者亦半入十三年九月壬子诏曰：荆州比岁不节今此淫水为害（平地出水为淫水）馀虽颇登而多不均浃深惟四民农食之本惨然怀矜其令天下半入今年田租刍藁有宜以实除者如故事贫民假种食皆勿收责。
    十四年七月甲寅诏复象林县更赋田租刍藁二岁十月甲申诏兖豫荆州今年水雨淫过多伤农功其令被害什四已上皆半入田租刍藁其不满者以实除之。
    十六年七月辛巳诏令天下皆半入今年田租刍藁其被灾害者以实除之及田租刍藁皆勿收责。
    安帝永初四年正月丁夕阝诏以三辅比遭寇乱人庶流冗除三年逋租过更口算刍綦。
    七年八月诏郡国被蝗伤稼十五已上勿收今年田租不满者以实除之。
    元初元年十月乙夕卩诏除三辅三岁田租更赋口算建光元年十一月诏今年田租其被灾甚者勿收口赋丙午诏京师及郡国被水雨伤稼者随顷亩减田租。
    延光元年京师及郡国二十七雨水大风杀人诏田被淹伤者一切勿收田租。
    三年二月东巡狩祠南顿君光武皇帝于济阳复济阳今年田租刍藁。
    四年六月少帝北乡侯诏先帝巡狩所幸皆半入今年田租。
    顺帝永建元年十月甲辰诏以疫疠水涝令入半输今年田租伤害什四已上勿收责不满者以实除之三年正月丙子汉阳地舀裂乙未诏勿收汉阳今年田租口赋。
    五年四月辛巳诏郡国贫人被灾者勿收责今年过更。
    六年十一月辛亥诏曰：连年灾潦冀部尤甚比蠲除实伤赡恤穷匮而百姓犹有弃业流亡不绝疑郡国用心怠惰恩泽不宣易美损上益下书称安民则惠其令冀部勿收今年田租刍藁。
    阳嘉元年三月大赦廪冀州尤贫民勿收今年更租口赋。
    永和三年二月乙亥京师及金城陇西地震二郡山岸摧地舀戊戌遣光禄大夫按行金城陇西赐压死者除今年田租尤甚者勿收口赋。
    四年八月太原郡旱民庶流冗癸丑遣光禄大夫按行除更赋。
    桓帝建和元年正月戊午大赦灾害所伤什四已上勿收田租其不满者以实除之。
    永寿元年六月诏泰山琅琊遇贼者勿收田租复更算三年。
    延熹九年正月诏曰：比岁不登人多饥穷。又有水旱疾疫之困盗贼徵发南州尤甚灾异日食谴告累至乱政在予仍获咎徵其令大司农绝今岁调度徵求及前年所调未毕者勿复收责其灾旱盗贼之郡勿收馀郡悉半入。
    永康元年复博陵河间二郡比丰沛（河间桓帝祖所封博陵桓帝父蠡吾侯冀陵在此）。
    灵帝熹平四年四月郡国七大水六月弘农三辅螟令郡国遇灾者减田租之半其伤害什四已上勿收责。
    光和六年二月复长陵县比丰沛（高祖陵名长陵也。）。
