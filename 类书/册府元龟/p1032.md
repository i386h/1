<!-- { "loadSidebar": true } -->
    王思同明宗时镇陇右思同在秦州累年边民怀惠华戎宁息长兴元年入朝见於中兴殿明宗问秦阶边事对曰：秦州与吐蕃接境蕃部多违法度臣设法招怀氵公边置砦四十馀所控其要害每蕃人互市饮之食之界上令纳器械因手指画秦州山川要害控扼处明宗曰：人言思同不管事岂及此耶。
    张敬达为州节度使时契丹率族帐自黑榆林襟制泊移至没越泊云：借汉界水草敬达每聚兵塞下以遏其冲虏竟不敢南牧边人赖之。
    周安叔千後唐清泰初为振武节度使时契丹屡攻振武叔千固守追袭数载甫宁。
    孙方谏为义武节度使弟行友刺秦州行议刺易州弟兄犄角抗虏北面赖之。
    折从阮为州节度使从阮自晋汉已来独据府州控扼西北朝廷赖之。
    ○将帅部　拓土
    傅曰：天子经略《诗》曰：辟国百里其拓土之谓与自三代之际曷尝迩封诸侯之卑及云：守境故有居司武之任当折冲之寄者或奋扬威怒剪平叛戾兼其弱而攻其昧取其地而恤其人以至攘除外寇扫荡边氛申画其壤保据其险列亭障以严戍同於内地浚沟池以固护遂为我疆斯以震耀王灵而大启土宇称代之盛畴以加诸。
    周召公虎当宣王时有叛戾之国则往正其境界其分理周行四方至於南海故其《诗》曰：王命召虎式辟四方彻我疆土于疆于理至於南海。
    秦白起为左更秦昭王十四年攻韩魏於伊阙斩首二十四万。又虏其将公孙喜拔五城起迁为国尉涉河取韩安邑以东到乾河（今河东闻喜县东北有乾河口因名乾河里但有故沟处无复水也。）明年起为大良造攻魏拔之取城小大六十一明年起与客卿错攻垣城拔之（错史失其姓垣城河东垣县也。）後五年起攻赵拔光狼城後七年起攻楚拔鄢邓五城（昭王二十八年）其明年攻楚拔郢烧夷陵遂东至竟陵楚王亡去郢东徙陈秦以郢为南郡起迁为武安君因取楚定巫黔中郡昭王二十四年起攻魏拔华阳走芒卯而虏三晋将斩首十三万与赵将贾偃战沉其卒二万人於河中昭王四十年起攻韩陉城拔五城斩首五万四十四年起攻南阳太行道绝之。
    王翦少而好兵事始皇始皇十一年将攻赵阏与破之九城十八年翦将攻赵岁馀遂拔赵赵王降尽定赵地为郡明年燕使荆轲为贼於秦秦王使王翦攻燕燕王喜走辽东翦遂定燕蓟而还秦使翦子贲击荆荆兵败还击魏魏王降遂定魏地其後将兵六十万代李信击荆至蕲南杀其将军项燕荆兵遂败走因乘胜略定荆地城邑岁馀虏荆王负刍竟平荆地为郡县贲。又与李信破定燕齐地。
    蒙恬始皇时为将将三十万众北逐戎狄收河南筑长城因地形用险制塞起临洮（属鼠州）至辽东延袤万馀里，於是渡河据阳山逶蛇而北秦讳楚故云：荆也。属陇州五原西安阳县北有阴山阴山在河南阳山在河北暴师於外十馀年居上郡是时蒙恬威振匈奴始皇甚尊宠蒙氏。
    汉唐蒙为中郎将将千人食重万馀人从巴关入遂见夜郎侯名同（名同其侯名也。）厚赐谕以威德约为置吏其子为令（比之於汉县也。）夜郎旁小邑皆贪汉缯帛以为汉道险终不能有也。乃。且听蒙约还报乃以为犍为郡发巴蜀卒治道自道指羊可江为置一郡尉十馀县属蜀。
    卫青武帝时为车骑将军元朔二年与将军李息出中西至高阙（山名一曰塞名在朔方之北）遂至於陇西捕首虏数千畜百馀万走白羊楼烦王遂取河南地为朔方五原郡使校尉苏建筑朔方城。
    霍去病为骠骑将军元狩中击破匈奴右地降浑邪休屠王遂空其地始筑令居以西（令音铃）初置酒泉郡後稍发徒民充实之令置武威张掖敦煌。
    赵破奴封从票侯将属国骑（属国谓诸外国属汉也。）及郡兵数万食粮及衣重击姑师时浩侯王恢数为楼兰所苦武帝令恢佐破奴将兵破奴与轻骑七百人先至虏楼兰王遂破姑师因暴兵威以动乌孙大宛之属（暴谓显扬也。），於是汉列亭障至玉门矣。
    李广利为贰师大将军伐大宛之後西域震惧多遣使来贡献汉使西域者益得职，於是自敦煌西至盐泽往往起亭而轮台渠犁皆有田卒数百人置使者校尉领护。
    荀彘为左将军定朝鲜为真番临屯乐浪玄菟四郡路博德为伏波将军元鼎五年与楼船将军杨仆讨南粤明年遂定越地为南海苍梧郁林合浦交九真日南珠儋耳九郡。
    郭昌为中郎将元鼎六年与卫广引兵诛南夷。且兰君斩首数万遂平南夷为羊可郡，於是邛君侯冉ζ震恐请臣置吏以邛都为粤郡都为沈黎郡冉ζ为文山郡广汉西白马为武都郡。
    蜀张嶷为越太守汉嘉郡界旄牛夷种类四千馀户其率狼路欲为姑胥冬逢报怨遣叔父离将逢众相度形势嶷逆遣亲近赍牛酒劳赐宣畅意旨离欢悦繇是辄不为患郡有旧道经旄牛中至成都既平。且近自旄牛绝道已百馀年更繇安上既险。且远嶷遣左右赍货币赐路重令路姑喻意路乃率兄弟妻子悉诣嶷嶷与盟誓开通旧道千里肃清复古亭驿奏封路为旄牛绝毗王遣使将路朝贡後主，於是加嶷抚戎将军领军如故。
    晋陶璜仕吴为前将军都督交州诸军事武平九德新昌土地险阻夷獠劲悍历世不宾璜征讨开置三郡及九真属国三十馀县。
    唐彬为翊军校尉时北虏侵掠北平以彬为使持节监幽州诸军事领护乌丸校尉右将军彬既至镇训卒利兵广农重稼震威耀武宣喻国命示以恩信，於是鲜卑二郡大莫摘何等并遣侍子入贡兼学校诲诱无倦仁恩广被遂开拓旧境却地千里复秦长城塞自温城洎於碣石绵亘山谷。且三千里分军屯守烽堠相望繇是边境获安无犬吠之警自汉魏征镇莫之比焉。
    後魏邢峦为平西将军梁秦二州刺史乘胜至於巴西开开地定民东西七百南北千里获郡十四二部护军及诸县戍。
    北齐潘乐文宣一天保中为南道大都督讨侯景乐发石鳖南度百馀里至泾州泾州旧在石梁侯景改为淮州乐获其地乃立泾州。又克安州除瀛州刺史仍略淮汉。
    後周李迁哲初为西魏骠骑大将军与田弘同讨信州（今夔州）凡下十八州拓地二千馀里。
    郑恪武帝时为大将军天和中率师平越置西宁州。
    隋源雄文帝开皇初为徐州总管陈人见中原多故遣其将陈纪萧摩诃任蛮奴周罗樊毅等侵江北西自江陵东距寿阳民多应之攻舀城镇雄与吴州总管于ダ扬州总管贺。若弼黄州总管元景山等击走之悉复故地。
    唐江夏王道宗武德五年授灵州总管时梁师都据夏州遣弟雒儿引突厥兵数万至於城下道宗闭门拒守伺隙出战贼徒大败初突厥连於师都入居五原旧地道宗因逐出之振耀威武拓地千馀里高祖闻而嘉之谓裴寂萧曰：道宗今能守边以寡制众昔魏任城王彰临戎却敌道宗勇敢有同於彼遂封为任城王。
    李靖以太宗贞观初为定襄道大总管讨突厥其将张宝相擒颉利可汗以献俄而突利可汗来奔遂复定襄常安之地斥土界自阴山北至於大漠。
    郑元为南会州都督贞观三年遣使招谕党项列其地为轨州五年太仆寺丞李世南开党项之地十六州四十七县。
    侯君集以贞观十四年为交河道行军总管击高昌破之君集分兵略地下其三郡五县二十二城户八千四十六口一万七千七百三十一马四千三百匹其界东西八百里南北五百里垦田九百顷以其地为西州以交河城为交河县始昌城为天山县田地为柳中县东镇城为蒲县高城为高昌县初西突厥遣其叶护屯兵於可汗浮图城与高昌相影响至是惧而来降以其地为庭州并置蒲类县国威既振西域大惧焉耆王诣请先有三城为高昌所夺悉归之留兵镇守，於是刻石纪功而旋。
    苏定方为行军大总管擒突厥贺鲁以献列其地为州县极於西海。又为大总管讨百济平之分其地为六州俘其王义慈及子隆泰来献。
    杨防为司平太常伯往安东安抚高丽馀众时有高丽酋长钮牟岑率众反叛立高藏外孙安舜为主诏左监门大将军高侃为东州道行军总管发兵以讨之安舜遽杀钮牟岑走投新罗防侃始拔安东都护府自平壤城移於辽东州。
    郭元振以则天大足元年为凉州都督陇右诸军大使先是凉州封界南北不过四百馀里既逼突厥吐蕃二寇频岁奄至城下百姓苦之元振始於南境硖口置和戎城北界碛中置白亭军控其要路遂拓州境一千五百里自是寇虏不复敢至城下。
    信安郡王开元中为朔方军节度时石堡城为吐蕃所据督率诸将倍道兼进并力攻之遂拔石堡城斩获首级并获粮储器械其数甚众仍分兵据守以遏贼路玄宗闻之大悦始改石堡城为振武军自是河陇诸军游奕拓地千馀里。
    哥舒翰天宝十二载为陇右节度使翰以前年之役收黄河九曲之地请分置郡县及军，於是新置洮阳郡及神策军於临洮郡之西二百里浇河郡於碛石军之西百里及宛秀军以实河曲之地命临洮郡太守汉门军使成如ギ兼临洮郡太守仍充神策军使前碛石军使臧奉忠为浇河郡太守充本郡镇守使康季荣以宣宗大中三年镇泾原收复吐蕃原州及石门驿藏木峡制胜六磐石峡等六关。
    张君绪以大中三年镇宁收复吐蕃萧关。
    李比以大中三年镇凤翔收复吐蕃秦州。
    杜以大中三年镇西川收复吐蕃维州。
    高骈以懿宗咸通七年为安南都护收复交州尽平蛮贼积岁所侵故地。
    梁高万兴以太祖乾化元年为延州节度使上言行军都指挥使高万金统领兵士收盐州其伪刺史高行存泥首来降。（先是盐州与吐蕃党项诸羌牙接为二境咽喉之地。又有乌池盐<卤差>之利戎征延祸境未宁息唐建中初为吐蕃所舀墟其地而去繇是银夏宁延洎於灵武岁以河南东山南淮南青徐江浙等道军士不啻四五万分护其地谓之防秋贞元九年报政稍暇乃命副元帅浑总兵三万复取其地建百雉焉自是虏尘乃清边患遂止唐代革命。又复失之今才动偏师遽收襟要国之右臂疮疣其息哉！）。
    ●卷四百三十
    ○将帅部　乞师致师乞师
    夫以危事方构而兵力不足动有胜败之虑居无赴援之师，於是控亲邻以求助冀祸难之斯解盖乞师之来旧矣。三代之後戎事不息其或当帅臣之任袭行讨伐膺守御之寄是为屏翰金革将试而众寡靡敌梯冲交下而歼亡可待以至宗国覆丧翦焉愁苦乃能藉兵於同盟请救於强国曷尝不克集殊绩制胜劲敌乃至兴灭於将绝图安於既危者哉！其或势迫事去外应无及者斯可哀已。
    公子遂鲁大夫僖公二十六年夏齐人伐鲁北鄙公子遂臧文仲如楚乞师（乞不保得之辞）。
    宣公十八年夏公使如楚乞师（公不事齐齐与晋盟故惧而乞师於楚）。
