<!-- { "loadSidebar": true } -->
    贾明观本万年捕城之小猾也。事刘希暹恣行凶忍毒甚豺虺朝恩希暹既诛宰臣元载受明观奸谋潜容之特奏令江西效力明观将出城内百姓万馀人聚於城门怀砖石候之期投击以快志载闻之特遣所繇吏拥百姓入城繇是获免。
    ●卷六百二十九
    ○铨选部　总序
    夫先王建国法天制官故劳大者其禄厚功多者其爵尊能治众者其官大是以量其才用程其器能考之以言试之以职惟善是授共格于治者也。而铨选之任衡鉴是司历世以来资地尤重。故曰：。《周礼》天官大宰掌建邦之六典以佐王理邦国其官即今之吏部而职任颇异也。又曰：夏官之属有司士下大夫二人掌群臣之版（古书版为班书或为版名籍也。）岁登下其损益之数（谓用功过黜陟者也。）辨其年岁与其贵贱（年数多少知其老少）周知邦国卿大夫士庶子之数以诏王理（告王所尚进退矣。）以德诏爵（有贤者之德乃诏以爵）以功诏禄（理有功然後诏以禄）以能诏事以奠食（能者成事乃食之王制曰：论定然後官之任官然後爵之位定然後禄之奠音定也。）乃今铨选之义矣。汉丞相东曹主二千石长吏迁除亦其事也。成帝初置尚书四人六百石分为四曹吏曹尚书典选举。又曰：常侍曹主公卿事至後汉光武分为六曹常侍曹为吏部曹主选举祠祀汉末。又改三选部专掌选举事（灵帝时以侍中梁鹄为选部尚书於此始见会名）魏改选部为吏部而主选事（陈群延康元年始建九品官人之法拜吏部尚书）晋与魏同宋时吏部尚书领吏部删定三公比部四曹孝武不欲威权在下大明二年分吏部尚书二人以轻其任後还置一吏部尚书後魏北齐置吏部（掌褒崇选补）考功主爵三曹後周置大蒙宰卿一人属官有吏部中大夫一人领司勋上士等隋初复曰：吏部尚书至唐氏建国吏部尚书侍郎掌铨选之职掌天下众官之选授凡职官铨综之典权衡殿最之法悉以咨之其属有四曰吏部主爵司勋考功冠於中台尽总职务而奉行其制命凡中外百司之事繇於所属皆质正焉其取士则以三类观其异一曰德行二曰才用三曰劳效德均以才才均以劳其优者擢而升之否则量以退焉所以正权衡明与夺抑贪冒进贤能也。然後据其状以之量其资以拟之五品以上皆召问而制授焉六品以上常参之官则敕授（晋供奉官及员外官监察御史）其馀则各量资注拟置吏部尚书一人正三品龙朔二年改吏部尚书为司列太常伯咸亨元年复为吏部尚书光宅元年改为天官尚书神龙元年复旧天宝十一载三月。又改为文部掌文官选事总判吏部司封勋考四曹事至德二载十二月复为吏部尚书侍郎二人正四品比周之天官小宰中大夫也。隋炀帝置以贰尚书之职唐朝因之武德七年二月省贞观二年正月复置龙朔二年改为司列少常伯总章元年加一员咸通元年复为吏部侍郎掌选补流内六品以下官是为铨衡之任凡初仕进者无不仰属选集之际势倾天下列曹之中资位尤重光宅元年为天官侍郎神龙元年复为吏部天宝十一载三月为文部侍郎至德二载十二月复为吏部总章中添一员为二员本员为中铨新加员为东铨永昌元年三月。又加一员圣历二年五月减二员乾元二年八月改中铨为西铨郎中二员晋魏巳来妙於时选其他曹郎功高者迁为吏部然而或有侍郎或有郎中，或曰：尚书郎，或曰：某曹郎称号不同所职一也。齐谢王俭为吏部郎是也。隋初诸曹郎皆谓之侍郎炀帝三年分置六司侍郎其後遂改诸曹侍郎但曰：郎其吏部郎改为选部郎唐初改为选部郎中武德五年改为吏部郎中龙朔二年改为司列大夫咸通元年复旧。又有员外郎二人从六品比周官太宰属官有上士今员外之职也。宋百官阶次员外郎美迁为尚书郎隋开皇六年置一人炀帝三年改为选部承务郎武德三年复旧加置一人一员判废置一员判南曹在尚书吏部为前行（兵部次之）选入者以为美自魏晋以来凡吏部官属悉高於诸曹焉开元以前以兵部尚书权位尤美则宰相多所兼领而从容衡轴不自铨综其选试之任皆侍郎专之尚书通署而已或分领其事则列为三铨（开元四年六月敕员外郎御史并供奉官直进名敕授自此始不在吏部）尚书掌其一侍郎分其二（尚书所掌谓之尚书铨侍郎所掌为中铨一为东铨各有）其尚书铨掌六品七品选侍郎铨掌八品九品官选景云元年宋为尚书始相通与侍郎分职开元十三年以封岳回选限逼宇文融请分置十铨寻罢之宝应初李岘为江陵尹知江淮选补使後岘罢相。又为本曹尚书知江淮选举置铨于洪州兴元元年侍郎刘滋亦於江南典选以便於人後皆废焉其东铨者贞观元年京师贵始分人於雒州置选至开耀元年以关外道理迢递河雒之邑天下之中始诏东西二曹两都分简留放既毕同赴京师谓之东选其南选先以桂黄交黔等州都督府所奏拟士人首领任官未甚精选乃令五品以上强明清正官充南选使以补仍令御史同往注拟其有应任五品以上官者皆使人供所管都督府相知其条景行艺能政术堪称所职之状开奏故谓之南选然或废或置不常其任其小铨郎中员外主之谓之南曹载初元年加置圣历三年省开元三年兵吏部各专定人判南曹寻。又一人专判贞元元年。又以二人同判十二年。又一人判自唐至五代正官或阙并以他官权领其条章之所改易考课之所登降或公望尤著或利刃无虚扬清直之声有振拔之迹稽诸史策其事灿然至於滥承委任贪黜货贿亦列於左以取鉴焉凡铨选部八门云：
    ○铨选部　条制
    夫唐虞之时建官惟百夏商官倍成周之制其属尤繁然选举之道犹所未立逮夫汉氏之代始察孝廉吏事侵广科第仍设故调补之制所为增多然而邪伪萌生是防渐峻是以东京申交互之禁当涂立品制之法晋宋而下氵公革不同固亦铨综有条清浊序诚有国之成宪官人之要道也。乃至群下奏议或匪见从咸用论次以著其事云：
    汉景帝後元二年诏曰：今訾十以上乃得官廉士不必众有市籍不得官无訾。又不得官朕甚愍之訾四得官亡令廉士久失职贪夫长利（訾钱也。一百二十七也。古者疾吏之贪衣食足知荣辱限訾十乃得为吏十十万也。贾人有财不得为吏廉士无訾。又不得官故减訾四得官）。
    宣帝黄龙元年四月诏曰：举廉吏诚欲得其真也。吏六百石位大夫有罪先请秩禄上通足以效其贤材自今以来毋得举（吏六百石者不得复举为廉吏也。）。
    元帝永光元年二月诏丞相御史举质朴敦笃而有行者光禄岁以此科第郎从官後（始令丞相御史举此四科人以擢用之而见在郎及从官。又令光禄岁行此科考较定其第高下用知其人贤否也。）。
    後汉光武建武十二年诏三公举廉吏各一人左右将军岁察廉吏三人中二千石各二人光禄岁举郎茂才四行各一人察廉吏各一人廷尉大司农二人将兵将军岁察廉吏各二人。
    安帝永初二年九月诏王官属墨绶下至郎谒者（王国有中大夫秩比六百石谒者比四百石郎中二百石）其经明任博士居乡里有廉清孝顺之称才任理人者国相岁移名与计偕上尚书府通调令得外补（移书也。调选也。）。
    延光二年八月庚午初令三署郎通达经术任牧民者视事三岁以上皆得察举。
    顺帝阳嘉元年闰十二月令诸以诏除为郎年四十以上课试如孝廉科者得参廉选岁举一人。
    桓帝以本初元年六月即位七月诏曰：孝廉廉吏皆当典城牧民禁奸举善兴化之本尝必繇之诏书连下分明恳恻而在所玩习遂至怠慢选举乖错害及元元顷虽颇绳正犹未惩改方今淮夷未殄军师屡出百姓疲瘁困於徵发庶望群吏惠我劳民蠲涤贪秽以祈休祥其令秩满百石十载以上有殊才异行仍得参选赃吏子孙不得察举杜绝邪伪请之原令廉白守道者得信其操各明守所司将观厥後建和初时议以郡州相阿人情比周乃制婚姻之家及两州之人不得相临遂复有三牙法（三牙谓婚姻之家及两州不得交牙为官时史弼迁山阳太守其妻钜野薛氏女以三牙自上专拜平原相是也。）。
    魏文帝嗣王位延康元年吏部尚书陈群以天朝选用不尽人才乃立九品官人之法州郡皆置中正以定其选择州郡之贤有识鉴者为之区别人物等其高下（杜右云：九品之制初因後汉建安中天下兵见衣冠士族多离本在欲徵源流虑难委悉魏氏革命州郡县具置大小中正各取本处人在诸府公卿及台省郎吏有德充才盛者为之区别所管人物定为九等其有言行修著则升进之或从五升四从七升六倘或道义亏缺则降下之或自五退六自六退七使部不能审天下人才士庶故委中正叙等级凭之授受谓免取失及洪弊也。唯能知其阀阅非辨其贤愚所以刘毅云：下品无高门上品无寒士南朝至梁陈北朝至周隋选举之法虽互用损益而九品及中正至开皇中方罢）晋依魏氏九品之制内官吏部尚书司徒左长史外官州有大中正郡国有小中正皆掌选举。若吏部所用必下中正徵其人居及父祖官名宋文帝元嘉中限年三十而仕郡县以六周而代刺史或十馀年及孝武即位仕者不复拘老幼守宰以三周为满。
    南齐武帝永明元年三月诏曰：宋德将季风轨陵迟列宰庶邦弥失其序迁谢遄速公私弊泰运初基草昧惟始思述先范永隆治本莅民之职一以小满为限其慎有声绩克举厚加甄异理务无庸随时代黜和帝中兴二年二月丙寅诏梁国初建宜须综理可依旧选诸要职悉依大朝之制梁王上。表曰：臣闻以言取士士饰其言以行取人人竭其行所谓才生於世穷达惟时风流遂往驰骛成俗媒孽夸利尽锥刀遂使官人之门肩摩毂击岂直暴盖露冠不避寒暑遂乃戢屦杖策风雨必至良繇乡举里选不师古始称肉度骨遗之管库加以山河梁毕阙兴灭之思金张许史忘旧业之替吁可覆哉！且夫谱牒讹误诈伪多绪人物雅俗莫肯留心是以贺袭良家即成冠族亡边幅便为雅士负俗未深遽遭宠擢墓木巳拱方被徽荣故前世选官皆历选簿应在贯鱼自有铨次曹籍升降行能臧否或素定怀抱得之馀论故得倩通宾客无事扫门顷世道陵夷礼流乖失其有勇退志进怀质抱真者选部，或以未经朝谒难於进用或有晦善藏声自埋衡荜。又以名不素著绝其阶绪必须尽剌投状然後弹冠则是驱迫廉奖成浇竞愚谓今自选曹宜精隐括依旧人立簿使冠裳无爽名实弗违庶人识崖造请自息。且闻中间立格里族以二十登仕後门以过立试吏求之愚怀抑有未达何者设官分职惟才是务。若八元立年居皂隶而见抑四方弱冠处鼎族而宜甄是则世禄之家无意为善布衣之士肆心为恶岂所以宏奖风流希向後进此实巨蠹尤宜刊革不然将使同人有路傍之泣晋臣兴渔猎之叹。且俗长浮竞人寡恬退。若限岁登朝必增年就官故貌实童籍已逾立滓秽名教於斯为甚总司内外忧责是任朝政得失义不容隐伏愿陛下康圣淑之姿降听览之末则彝伦自穆宪章惟允诏依表施行。
