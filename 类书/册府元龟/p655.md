<!-- { "loadSidebar": true } -->
    陈思王植武帝之子初封雍丘王黄初六年文帝东征还过雍丘幸植宫增户五百。
    彭城王据武帝子初封义阳文帝以南方下湿。又以据太妃彭城人徙封彭城。
    中山恭王衮武帝子黄初三年封北海王其年黄龙见邺西漳水衮上章赞颂诏赐黄金十斤诏曰：昔唐叔归禾东平献颂斯皆骨肉赞丧以彰懿亲王研精坟典味道真文雅焕炳朕甚嘉之王其克慎明德以终令闻衮有令德青龙三年秋得疾病诏遣太医视病殿中虎贲赍手诏赐珍膳相属。又遣太妃沛王林并就省疾及薨诏沛王林留讫葬使大鸿胪持节典护丧事宗正吊祭赙赠甚厚。
    安阳乡侯休太祖族子少值丧乱渡江至吴太祖举义兵北归见太祖太祖谓左右曰：此吾家千里驹也。使与文帝同止见待如子尝从征伐使领虎豹骑宿卫及为镇南将军假节都督诸军事车驾临送帝乃下舆执手而别陈侯仁太祖从弟也。为征南将军以从事鄢陵侯彰北征乌九文帝在东宫为书戒彰曰：为将奉法不当如征南邪及即王位拜仁车骑将军督都荆阳益州诸军事增邑二千并前三千五百户追赐仁父炽谥曰：陈穆侯置守蒙十家。
    邵陵侯真太祖族子也。明帝时为大将军蜀诸葛亮围祁山真督诸军事亮围陈仓已有备而不能克增邑并前二千九百户四年朝雒阳迁大司马赐剑履上殿入朝不趋真病帝自幸其第省疾真薨帝追真功诏曰：大司马蹈履忠节佐命二祖内不恃亲戚之宠外不骄白屋之士可谓能持盈守位劳谦其德者也。其封真五子为列侯。
    武安侯爽邵陵侯真子少以宗室谨重明帝在东宫甚亲爱之及即位累迁城门校尉加散骑常侍转武卫将军宠待有殊齐王即位赐剑履上殿入朝不趋赞拜不名。
    晋安平王孚宣帝次弟武帝受禅拜太宰持节都督中外诸军有司奏诸王未之国者所置官属权未有备帝以孚明德属尊遂备置官属焉。又以孚内有亲戚外有交游惠下之费而用不丰奉绢二千疋元会诏安平王孚乘舆车上殿帝於阼阶迎拜既坐帝亲奉觞上寿如家人礼帝每拜孚跪而止之。又给以云   母辇青盖车孚虽见尊宠不以为荣常有忧色孚薨武帝於太极东堂举哀三日诏曰：王勋德超世尊宠无二期颐在位朕之所倚庶永百龄谘仰训导奄忽殂陨哀慕感切其以东园温明秘器朝服一具衣一袭绯练百匹绢布各五百疋钱百万千斛以供丧事诸所施行皆依汉东平献王苍故事帝再临丧亲拜尽哀及葬。又幸都亭望柩而拜哀动左右给銮辂轻车介士虎贲百人吉凶导从二千馀人前後鼓吹配飨太庙。
    平原王宣帝子武帝践祚给鼓吹驸马二匹加侍中之服太康末加侍中特假金章紫绶班次三司惠帝即位剑履上殿入朝不趋。
    琅邪武王宣帝子太康四年薨疾笃赐床帐衣服钱帛亢粱等物遣侍中问焉。
    扶风武王骏宣帝子咸宁中以氐户在国界者增封给羽葆鼓吹病薨追赠大司马加侍中假黄钺。
    汝南王亮宣帝子武帝践祚封扶风王三年徙封汝南王镇南大将军都督豫州诸军事开府假节之国给追锋车皂轮犊车钱五十万徵为侍中武帝寝疾出为大司马假黄钺大都督督豫州诸军事出镇许昌加轩悬之乐六佾之舞杨骏诛亮为太宰录尚书事入朝不趋剑履上殿增掾属十人给千兵百骑为楚王玮矫诏所杀玮死追复爵位给东园温明秘器朝服一袭钱三百万布万疋绢三百疋丧礼如安平王故事庙设轩悬之乐。
    义阳王望安平王子泰始三年诏进位太尉中领军如故上太尉军司一人参军事六人骑司马五人。又增置官骑十人并前三十假羽葆鼓吹。
    高阳元王安平王子泰和十年薨诏遣兼大鸿胪持节监护丧事赠车骑将军仪同三司有美誉於世而帝甚悼惜之。
    彭城穆王权宣帝弟东武城侯馗子武帝受禅为北中郎将内都督邺城守诸军事泰始中入朝赐衮冕之服。
    太原王瑰安平王孙泰始二年就国四年入朝赐衮冕之服迁东中郎将十年薨诏曰：瑰乃心忠笃智器雅亮历位文武有事之绩出临封土夷夏怀附镇守许都思谋可纪不幸早薨朕甚悼之今安厝在近其追赠前将军。
    齐献王攸文帝子景帝无後命攸为嗣武帝践祚封齐王太康三年诏曰：齐王攸明德清畅忠允笃诚以母弟之亲受台辅之任佐命立勋劬劳王室宜登显位以称具瞻其以为大司马都督青州诸军事侍中如故假节将本营千人亲骑帐下司马大军皆如旧增鼓吹一部官骑满二十人置骑司马五人明年诏攸曰：惟我有晋受天明命光建群后越造王国于东土锡兹青社用藩翼我邦家茂哉！无怠以永保宗庙。又诏下太常议崇锡之物以济南郡益齐国。又以攸子为北海王，於是备物典策设轩悬之乐六佾之舞黄钺朝车乘舆之副从焉攸薨诏丧礼依安平王孚故事庙设轩悬之乐配飨太庙。
    河间王太原王瑰子初袭父爵咸宁三年改封河间少有清名轻财爱士与诸王俱来朝武帝叹可以为诸国仪表。
    西阳郡王汝南王亮子永嘉南渡元帝承制拜抚军大将军及元帝践祚进位侍中太保以属尊元会特为设床太兴初录尚书事寻领大宗师加羽葆斧钺班剑六十人进位太宰及王敦平领太尉明帝即位以宗室元老特为之拜明帝寝疾与王导同受顾命辅成帝时帝幼冲诏依安平献王孚故事设床帐於殿上帝亲拜迎。
    汝南王汝南王亮孙永安中从惠帝北征帝迁长安反国及帝还雒以征南兵八百人给之特置四部牙门。
    秦王柬武帝子於诸子中尤见宠爱以左将军居齐献王故府甚贵宠为天下所属目元康元年薨朝野痛惜之葬礼如齐献文王攸故事庙设轩悬之乐。
    武陵王元帝子穆帝即位累迁太宰太和初加羽葆鼓吹入朝不趋赞拜不名剑履上殿固让。
    琅邪王焕元帝子郑夫人所生母有宠元帝特所锺爱疾笃帝为之彻膳及薨年二岁帝悼念无已将葬以焕既封列国加以成人之礼诏立凶门柏历备吉凶仪服营起陵园功役甚众。
    会稽王昱元帝子太和元年进位丞相录尚书事入朝不趋赞拜不名剑履上殿给羽葆鼓吹班剑六十人昱固让。
    会稽王道子简《文子》大元初进骠骑将军录尚书六条事领司徒谢安薨诏领扬州刺史录尚书假节都督中外诸军事卫府文武一以配骠骑府固让不受公卿。又奏进位丞相扬州牧假黄钺羽葆鼓吹并不受安帝即位有司奏进位太傅假黄钺备殊礼。又不受後并世子元显俱为桓玄所害及玄败大将军武陵王遵承制下令曰：故太傅公阿衡二世契阔皇家亲贤之重地无与二骠骑大将军内总朝维外宣威略志荡世难以宁国祚天未靖乱祸酷备锺悲动区宇痛贯人鬼感惟永往心情摧陨今皇祚反正幽显式叙宜崇明国体以述旧典便可追崇太傅为丞相加殊礼一依安平献王故事追赠骠骑为太尉加羽葆鼓吹丞相坟茔翳然飘薄非所须南道清通便奉迎神柩太尉宜便迁改可下太史详吉日定宅兆，於是遣通直常侍司马之迎道子柩於安成时寇贼未平丧不时达义熙元年合葬於王妃陵追谥会稽文孝王道子世子元显曰：忠。
    武陵忠敬王遵威王子桓玄篡位安帝蒙尘於寻阳义旗兴密诏遵总摄万机及安帝反正更拜太保加班剑二十人义熙四年薨诏赐东园温明秘器朝服一具衣一袭钱百万布千疋策赠太傅葬加殊礼。
    琅邪王德文安帝母弟元兴初桓玄执政进位太宰加衮冕之服绿纟戾绶桓玄平拜大司马领司徒加殊礼义熙二年置左右长史司马从事中郎四人加羽葆鼓吹十二年诏曰：大司马明德懋亲太尉道勋光大并徽序彝伦燮和二气髦俊引领思佐鼎饪而雅尚冲挹四门弗辟诚合大雅谦虚之道实违急贤赞世之务昔蒲轮载徵异人并出东平开府奇士乡臻济济之盛朕有钦焉可敕二府依旧辟召必将明易俊嗣轨前贤矣，於是始辟召掾属时太尉裕都督中外诸军诏曰：大司马地隆任重亲贤莫二虽府受节度可身无致敬。
    ●卷二百七十六
    ○宗室部　褒宠二
    宋长沙景王道怜高祖中弟永初二年朝正入住殿省三年高祖不豫加班剑三十人六月薨追赠太傅持节侍中都督刺史如故祭礼依晋太宰安平王故事鸾辂九旒黄屋左纛せ京挽歌二部前後部羽葆鼓吹虎贲班剑百人长沙成王义欣景王道怜子元嘉七年迁使持节监豫司雍并四州诸军事征虏将军如故给鼓吹一部十一年夏入太庙太祖厚加恩礼。
    临川烈武王道规高祖少弟晋义熙末位至荆州刺史征西将军高祖受命赠大司马追封临川王文帝少为道规所养後文帝还本以长沙王子义庆嗣庆为荆州庙主当随往江陵文帝下诏褒美勋德及慈慈之重曰：褒道崇德经国之盛典尊亲追远因心之所隆故侍中大司马临川烈武王体道钦明至德渊邈睿哲自天孝友光备爰始协规则翼景业陵威致讨则克翦枭鲸逮妖逆交侵方难孔棘势逾累棋人无固志王神谟独运灵武宏发辑宁内外诛覆群凶固已化被江汉勋高微管远猷侔於二南英雄迈於两献矣。朕幼蒙殊爱德荫特隆丰恩慈训义深情戚永惟仁范感慕缠怀今当拥移寝┙初祀西夏思崇嘉礼式备徽章庶以昭宣风度允副幽显其追崇丞相加殊礼鸾辂九旒黄屋左纛给节钺前後部羽葆鼓吹虎贲班剑百人侍中如故及长沙太妃檀氏临川太妃曹氏後薨祭皆给鸾辂九旒黄屋左纛せ京车挽歌二部前後部羽葆鼓吹虎贲班剑百人江夏文献王义恭高祖之子高祖特所锺爱诸子莫及元嘉十七年徵为侍中司徒录尚书事给班剑二十人置兵加仗二十一年进位太尉领司徒相府年给钱二千万他物称此而义恭性奢用常不足太祖。又别给钱年千万二十六年领国子祭酒时有献五百里马者以赐义恭二十七年出镇彭城二十九年冬还朝帝以御乘苍鸾船上迎之元弑逆义恭上表劝进世祖践阼特授使持节侍中都督督南徐三州诸军事太尉录尚书六条事豫南徐二州刺史给鼓吹一部班剑二十人。又假黄钺事宁进位太傅领大司马增班剑为三十人以藩所服玉环大绶赐之增封二千户孝建元年南郡王义宣臧质鲁爽等反加黄钺白直百人入六门事平以臧质七百里马赐义恭。又增封二千户大明三年省兵佐加领中书监以崇艺昭武永化三营合四百三十七户给府更增吏僮千七百人合为二千九百人六年解司徒府太宰司依旧辟召。又年给三千匹布撰国史孝武自为义恭作传永光元年八月为废帝所害明帝定乱追崇使持节侍中都督中外诸军事丞相领太尉中书监录尚书事并如故给九旒鸾辂虎贲班剑百人前後部羽葆鼓吹せ京车。又下诏曰：皇基崇建屯剥维难弘启熙载底绩忠果故从享世祀勒勋宗彝世祖宁乱定业实资翼亮故使持节侍中都督中外诸军事丞相领太尉中书监录尚书事江夏文献王义恭故使持节侍中都督南豫江豫三州军事太尉南豫州刺史巴东郡开国忠烈公元景故侍中司空始兴郡开国襄公庆之故持节征西将军雍州刺史洮阳县开国肃侯悫或体道冲玄燮化康世或尽诚致效夷难龛逆宜式遵国典陪祭庙廷。
