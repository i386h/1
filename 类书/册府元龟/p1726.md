<!-- { "loadSidebar": true } -->
    後唐刘赞为尚书刑部侍郎时言事者云：亲王旧有师傅以为辅导请为亲王置师傅上顾问近臣王官如何执政以秦王从荣名势既隆凡事不敢制置因王官宜委从荣自择从荣奏为秘书监兼秦王傅赞朝之正人也。有节操不趋竞方为列曹侍郎一旦为王官掩泣陈诉素知从荣之为人尤惧获祸时秦王府参佐皆新进小生动多轻脱或称颂从荣功德阿意谭笑而赞每见从容讽议必献嘉言时从荣溺於篇章凡门客及通谒游士必坐於客次日出题目令赋一章然後接见酒筵之中悉令秉笔赋咏赞虽师傅亦与诸生混然令秉笔赋诗赞虽承命容状不悦从荣心知其意自是戒左右勿通令每月一度至府赞既官系王府不敢朝参不通庆吊闭关喑呜而已。
    ●卷七百十
    ○宫臣部　辅导
    三王之教世子也。建师保之职喻之德而归诸道汉氏之分王子弟亦为选置傅相故储闱以至於戚藩莫不资贤良之士申辅导之义然後成温文之德著信厚之质者焉乃有藉其素望以定大计极其诚心以安宗社陈礼义而救其失援法度而窒其邪周旋以尽规切磋以缝阙以至形於笔述表乎！箴讽皆所以罄之衷励蹇蹇之节盖夫朋友著忠告之义官师有相规之训况乎！委质事人，岂不念纳忠而成美哉！
    汉东园公与绮里季夏黄公里先生四人惠帝为太子时高帝欲废太子立赵王如意吕后用张良计令建成侯吕泽奉太子卑辞迎四人至客建成侯所高帝十一年黥布反高祖疾欲使太子往击之四人相谓曰：凡来者将以存太子太子将兵事危矣。乃说建成侯请吕后乘间言诸将皆陛下故等夷乃令太子将此属莫肯为用，於是高祖自将而东以良行太子少傅事十二年高祖破布归疾益甚愈欲易太子良谏不听因疾不视事叔孙太傅称说引古以死争太子高祖阳许之犹欲易之及宴置酒太子侍四人者从太子年皆八十有馀须眉皓白衣冠甚伟（所以谓之四皓）高祖怪问曰：何为者四人皆对各言其姓名上乃惊曰：吾求公避逃我今公何自从吾儿游乎！四人曰：陛下轻士善骂臣等义不辱故恐而亡匿今闻太子仁孝恭敬爱士天下莫不延颈愿为太子死者故臣等来上曰：烦公幸卒调护太子（调谓和平之护谓保之四人为寿已毕趋去高祖目送之（以目瞻之讫而出也。）召戚夫人指视曰：我欲易之彼四人为之辅羽翼已成难动矣。吕氏真主矣。（乃汝也。）。
    叔孙通为太子太傅高帝欲以赵王如意易太子通谏曰：昔者晋献公以骊姬故废太子立奚齐晋国乱者数十年为天下笑秦以不早定扶苏胡亥诈立自使灭祀此陛下所亲见今太子仁孝天下皆闻之吕后与陛下攻苦食啖（啖当作淡淡谓无味之食言共攻击勤苦之事而食无味之食）其可背哉！陛下必欲而立少（读曰嫡）臣愿先伏诛以颈血污地高帝曰：公罢矣。吾特戏耳（特。且也。）通曰：太子天下本本壹摇天下震动奈何以天下戏高帝曰：吾听公。
    淮南相（史失姓名）孝景三年吴楚七国反吴使者至淮南王安欲发兵应之其相曰：王必欲应吴臣愿为将王乃属之（谓以兵委之也。）相以将兵婴城守不听王而为汉汉亦使曲城侯将兵救淮南（曲城侯蛊达之子也。名捷）淮南以故得完。
    董仲舒为江都易王相易王帝兄素骄好勇仲舒以礼谊规正王敬重焉。
    史丹为驸马都尉护太子家时孝成为太子喜酒乐燕元帝不以为能而定陶恭王有材艺母傅昭仪。又爱幸帝以故尝有意欲以恭王为嗣赖丹护太子家辅助有力帝亦以先帝尤爱太子故得无废。
    後汉公沙穆为缯相时缯侯敞东海恭王之後也。所为多不法废嫡立庶傲狠放恣穆到官谒曰：臣始除之日京师咸谓臣曰：缯有恶侯以吊小相明侯何因得此鬼声之甚也。幸承先人之支体传茅土之重不战战兢兢而违越法度故朝廷使臣为辅愿改往修来自求多福乃上没敞所侵官民田地废其庶子还立嫡嗣其苍头儿客犯法皆收考之因苦辞谏敞敞涕泣为谢多从其所规。
    何敞为济南王康太傅康尊贵骄甚敞至国辅康以道义数引法度谏正之康敬礼焉。
    程坚为赵王乾傅先是乾居父丧私聘小妻。又白衣出司马门坐削五县及坚为傅辅以礼义乾改悔前过坚列上复所削县。
    魏吴质字季重以才学通博为世子及诸侯所礼为元城令太祖尝出征世子及临淄侯植并送路侧植称述功德发言有章左右属目太祖亦悦焉世子怅然自失质耳曰：王当行流涕可也。及辞世子泣而拜太祖及左右咸欷是皆以植辞多华而诚心不及也。
    贾诩为大中大夫时文帝为五官将而临淄侯植才名方盛各有党与有夺宗之议帝使人问诩自固之术诩曰：愿将军恢崇德度躬素士之业朝夕孜孜不违子道如此而已帝从之深自砥砺。
    高堂隆为历城侯徽相遭太祖丧不哀及游猎驰骋隆以义正谏甚得辅导之节蜀霍弋为太子中庶子太子好骑射出入无度弋援引古义尽言规谏甚得切磋之体。
    晋安平王孚初为魏国太子中庶子文帝初闻太祖薨号哭过甚孚谏曰：大行晏驾天下恃殿下为命当上为宗庙下为万国奈何效匹夫之孝乎！太子良久乃止曰：卿言是也。
    嵇喜为齐王攸司马攸居文帝丧哀毁过礼左右以稻米乾饭杂理中丸进之攸泣而不受喜谏曰：毁不灭性圣人之教。且大王地即密亲任惟元辅匹夫犹惜其命以为祖宗况荷天下之大业负帝室之重任而可尽无极之哀与颜闵争孝不可令贤人笑愚人幸也。喜躬自进食攸不得已为之强饭喜退攸谓左右曰：嵇司马将令我不忘居丧之节得存区区之身耳。
    丁绥为高密王泰司空祭酒楚王玮之被收泰严兵将救之绥谏曰：公为宰相不可轻动。且夜中仓卒宜遣人参审定问泰从之。
    王修为东平王长史惠帝北征以都督徐州率众赴邺汤阴之役东海王越奔于下邳不纳越乃还国帝既西幸越总兵谋迎大驾甚惧修说曰：东海宗室重望今将兴义公宜举徐州以授之此克让之美也。从之。
    卞为明帝东中郎长史。又为世子师前後居师佐之任尽裨辅之节一府贵而惮焉。
    温峤为太子中庶子数陈规讽。又献侍臣箴甚有弘益（峤。又与阮放等共劝太子游谈老庄不教以经史太子甚敬之）。
    华е为太子少傅动遵礼典得辅导之义。
    梁江革为武陵王长史王惮之雅相钦重每至侍宴言论必以诗书王因此学好文典签沈炽文以王所制诗呈高祖高祖谓仆射徐勉曰：江革果称职乃除都官尚书。
    後魏游雅为太子少傅时恭宗总百揆监国雅上疏曰：殿下亲览百揆经营内外昧旦而兴谘询国老臣职忝凝承司是献替汉武时始启河右四郡议诸疑罪而レ徙之十数年後边郡充实并修农戍孝宣因之以服北方此近世之事也。帝王之於罪人非怒而诛之欲其从善而惩恶レ徙之苦其惩亦深自非大逆正刑皆可从徙虽举家投远忻喜赴路力役终事不敢言苦。且远流分离心或思善如此奸邪可息边陲足备恭宗善其言然未之行。
    杨昱为詹事丞于时孝明在怀抱之中至於出入左右乳母而已不令宫寮闻知昱谏曰：陛下不以臣等凡浅备位宫臣太子动止宜令翼从然自此以来轻尔出入进无二傅辅导之美退阙群寮陪侍之式非所谓示民仪轨著君臣之义陛下。若召太子必降手诏令臣下咸知为後世法，於是诏曰：自今已後。若非朕手敕勿令儿辄出宫臣在直者从至万岁门。
    程骏为任城王郎中令进箴於王王纳而嘉焉。
    裴瑗为汝南王悦郎中令悦散费无常每王俸初入一日之中分赠极意瑗每随例常辞多受少伺悦虚竭还来奉贡悦虽性情不常然亦相赏爱。
    宗钦初仕沮渠蒙逊为世子洗马钦上东宫侍臣箴北齐邢峙为国子助教授皇太子经厨宰进太子食有菜曰：邪蒿峙命去之曰：此菜有不正之名非殿下所宜食文襄闻而嘉之赐以被褥缣纟广拜国子博士王为常山王友时文宣昏乱王以切谏为文宣所挞王从容谓曰：主上起居不常卿耳目所具吾，岂可以前逢一怒遂尔结舌卿宜为撰谏草吾当伺便极谏遂条十馀事以呈切谏王曰：今朝廷乃尔欲学介子匹夫轻一朝之命狂药令人不自觉刀箭岂复识亲疏一旦祸出理外将奈殿下家业何奈皇太后何乞。且将顺日慎一日王欷不自胜曰：乃至是乎！明日见曰：吾长夜九思今便息意便命火对焚之。
    後周伊娄穆初为卫公直长史武帝建德初授荆州复以穆为总管府长史穆频贰戚藩甚得裨赞之誉萧圆肃建德中为太子少傅以任当师傅调护是职乃作少傅箴太子见而悦之致书劳问。
    郑译为太子宫尹时太子多失德内史中大夫乌丸轨每劝帝废太子而立秦王由是太子常不自安其後诏太子西征吐谷浑太子阴乃谓译曰：秦王上爱子也。乌丸轨上信臣也。今吾此行得无扶苏之事乎！译曰：愿殿下勉著仁孝无失子道而已勿为他虑太子然之。
    隋裴政为太子勇左庶子多所规正见称纯悫东宫凡有大事皆以委之。
    唐孔[A13C]达为右庶子皇太子承乾始自幼小太宗令[A13C]达专侍读书[A13C]达性真正每读书至可规诫必反覆引谕然以早居侍奉意颇狎之虽心有不平而免於憎忿时左庶子于志宁。又受诏辅导承乾志宁正色直道多所补益撰谏苑二十卷以进承乾太宗并嘉之二人各赐帛百疋黄金一斤以厉承乾之意仍迁志宁为詹事。
    王为礼部尚书兼魏王师王问以忠孝答曰：陛下王之君也。事君思尽忠陛下王之父也。事父思尽孝忠孝之道可以立身可以成名当年可以享天馀芳可以垂後叶王曰：忠孝之道已闻教矣。愿闻所习答曰：汉东平王苍云：为善最乐太宗谓侍臣曰：古来帝子生於宫闼及其成人无不骄逸是以倾覆相踵少能自济我今严教子弟欲令皆得安全王我久驱使是所谙悉以其意存忠孝选为子师尔宜语泰汝之待如事我也。可以无过泰每为之先拜亦以师道自居物议善之。
    苏少以明经累授徐王府记室参军王好畋猎每谏止之刘宪睿宗景初为太子詹事玄宗在东宫留意经籍宪因上启曰：自古及今皆重于学至于光辉盛德发杨令问安静身心保宁家国无以加焉殿下居副君之位有绝人之才岂假寻章摘句盖止略知大意用功甚少为利极多伏愿克成美志无弃暇日上以慰至尊之心下以答庶寮之望侍读褚无量经明行修耆年宿望时赐召问以察其言幸甚褚无量为国子司业景初玄宗在春宫无量兼皇太子侍读尝撰翼善记以进之太子降书嘉劳赉绢四十疋。
    ○宫臣部　讲习
