<!-- { "loadSidebar": true } -->
    四年匈奴遗。《汉书》曰：天所立匈奴单于敬问皇帝无恙前时皇帝言和亲事称书意合（称副也。言与所遗书意相副而共结亲）汉边吏侵侮右贤王不请（不请言不告也。为三年右贤王入寇）听後义卢侯难支等计与汉吏相恨绝二主之约离昆弟之亲皇帝让书再至发使以书报不来汉使不致（让书有责让之言也。谓匈奴再得。《汉书》而发使将书以报汉晋其使不得来还而汉。又更不发使至匈奴也。）汉以其故不和邻国不附今以少吏之败约（少吏犹言小吏）故罚右贤王使至西方求月氏击之以天之福吏卒良马力强以灭夷月氏尽斩杀降下定之楼兰乌孙呼揭其旁二十六国皆已为匈奴诸引弓之民并为一家北州以定愿寝兵休士养马除前事复故约以安边民以应古始使少者得成其长老者得安其处世世平乐未得皇帝之志故使郎中系浅奉书请献橐驼一骑马二驾一驷皇帝即不欲匈奴近塞则。且诏吏民远舍使者至即遣之六月中来至新望之地（汉界上塞下之地）书至汉议击与和亲孰便公卿皆曰：单于新破月氏乘胜不可击也。且得匈奴地泽卤非可居也。和亲甚便汉许之。
    六年遗匈奴。《书》曰：皇帝敬问匈奴大单于无恙使系浅遗朕书云：愿寝兵休士除前事复故约以安边民世世平乐朕甚嘉之此古圣之志汉与匈奴约为兄弟所以遗单于甚厚背约离兄弟之亲者常在匈奴然右贤王事已在赦前勿深诛单于。若称书意明告诸吏使无负约有信敬如单于书使者言单于自将并国有功甚苦兵事服绣袷绮长锦袍各一（服者天子自所服也。绣者为表绮为里也。袷者充衣絮也。绣袷绮衣以绣袷音工袷反）比疏一（辫之饣希也。以金为之比音频寐反疏字或作金字）黄金饰具带一黄金犀毗一（犀毗胡带之钩也。）绣十疋锦二十疋赤绨绿缯各四十疋使中大夫意谒者令肩遗单于後顷之冒顿死子稽粥立（稽音奚粥音育）号曰：老上单于老上稽粥单于初立帝复遣宗人女公主为单于阏氏（宗人女亦诸侯王之女）使宦者燕人中行说传公主。
    十四年後匈奴岁入边杀略人民汉甚患之及使使遗匈奴书单于亦使当户报谢复言和亲事。
    後二年使使遗匈奴。《书》曰：皇帝敬问匈奴大单于无恙（恙音漾）使当户。且渠雕渠难郎中韩辽遗朕马二疋已至敬受（当户。且渠者一人为二官雕渠难者其姓名）先帝制长城以北引弓之国受令单于长城以内冠带之室朕亦制之使万民耕织射猎衣食父子毋离臣主相安俱无暴虐今闻渫恶民贪降其趋（渫音先列反降下也。谓下意於利也。趋读曰趣）背义绝约忘万民之命离两主之然其事已在前矣。书云：二国已和亲两主说（说读曰悦）寝兵休卒养马（寝息也。）世世昌乐翕然更始朕甚嘉之圣德日新改作更始使老者得息幼者得长各保其首领而终其天年朕与单于俱繇此道（繇从也。用也。）顺天恤民世世相传施之无穷天下莫不咸嘉使汉与匈奴邻敌之国匈奴处北寒杀气早降故诏吏遗单于秫蘖金帛絮它物岁有数今天下大安万民熙熙独朕与单于为之父母朕追念前事薄物细故谋臣计失皆不足以离昆弟之朕闻天不颇覆地不偏载朕与单于皆捐细故俱蹈大道也。坠坏前恶以图长久使两国之民。若一家子元元万民下及鱼鳖上及飞鸟行喙息Й动之类（行凡有足而行者也。喙息凡以口出气者ЙЙ动貌音支喙音许秽反□人兖反）莫不就安利避危殆故来者不止天之道也。俱去前事朕释逃虏民（谓汉人逃入匈奴者令不追）单于毋言章尼等（背单于降汉者）朕闻古之帝王约分明而不食言（凡云：食言者终为不信弃其前言如食而尽）单于留志天下大安和亲之後汉过不先（言更不负约）单于其察之单于既约和亲，於是制诏御史匈奴大单于遗朕书和亲已定亡人不足以益众广地匈奴无入塞汉无出塞犯今约者杀之可以久和亲後无咎俱便朕已许其布告天下使明知之。又诏曰：朕既不明不能远德使方外之国不宁息夫四荒之外不安其生（戎狄荒服。故曰：四荒言其荒急去来无常也。）封圻之内勤劳不处（圻亦畿字不处者不获安居）二者之咎皆自本朕之德薄而不能达远也。间者累年匈奴并暴边境多杀吏民边臣兵吏。又不能谕其内志以重吾不德（谕晓告也。重音直用反）夫久结难连兵中外之国将何以自宁今朕夙兴夜寐勤劳天下忧苦万民为之恻怛不安未（恻痛也。怛恨也。）尝一日忘於心故遣使者冠盖相望结辙於道（使车往返故辙如结也。）以谕朕志於单于今单于反古之道计社稷之安便万民之利新与朕俱弃细过偕之大道（偕亦俱也。之往也。趣也。）结兄弟之义以全天下元元之民（元元善意也。）和亲以定始于今年景帝元年四月遣御史大夫陶青至代下与匈奴和亲。
    三年秋复与匈奴和亲。
    五年夏遣公主嫁匈奴单于初帝既即位赵王遂阴使於匈奴会吴楚反欲与赵合谋入边汉围破赵匈奴亦止自是後帝复与匈奴和亲通关市给遗单于遣公主如故约终帝世时时小入盗边无大寇。
    武帝即位初明和亲约束厚遇关市饶给之匈奴自单于以下皆亲汉往来长城下帝令张骞使乌孙匈奴闻其与汉通怒欲击之乌孙，於是恐使使献马愿得尚汉公主为昆弟天子问群臣议计曰：必先内聘然後遣女乌孙以马千疋聘（入聘财）元封中遣江都王建女细为公主以妻焉赐乘舆服御物为备官属官侍御数百人赠送甚盛乌孙昆莫以为右夫人匈奴亦遣女妻昆莫以为左夫人公主至其国自治宫室居岁时一再与昆莫会置酒饮食以币帛赐王左右贵人昆莫年老言语不通公主悲愁自为作歌曰：吾家嫁我兮天一方远异国兮乌孙王穹庐为室兮旃为墙以肉为食兮酪为浆（食谓食饮）居尝土思兮心内伤（亡思而怀谓忧思本土）愿为黄鹄兮归故乡天子闻而怜之间岁遣使者持帷帐锦绣赂遗焉（间岁者谓每隔一岁而往也。）昆莫年老欲使其孙岑陬尚公主公主不听上书言状天子报曰：从其国俗欲与乌孙共灭胡岑陬尚江都公主生一女少夫（名少夫）公主死汉复以楚王戊之孙解忧为公主妻岑陬岑陬。且死以国与季父大禄子翁归靡後尚楚主解忧翁归靡死岑陬子泥靡代立号狂王复尚楚主解忧是时匈奴自马邑军後绝和亲数侵边汉亦累出兵讨破之伊犀单于用汉降将赵信遣使好辞请和亲帝下其议或言和亲或言遂臣之丞相长史任敞曰：匈奴新困宜使为外臣朝请於边元鼎中乌维单于立数使使好辞言求和亲复遣杨信使匈奴谓单于曰：即欲和亲以单于太子为质（质音至谓以物相与质当也。）於汉单于曰：非故约汉常遣公主给缯絮食物有品以和亲（品等差也。）今吾太子为质无几矣。（无几言当尽也。）当武帝之世兵深入匈奴穷追二十馀年匈奴孕重坠卖罢极苦之（孕重怀任者男也。极困也。苦也。坠落也。卖之心厌苦也。）狐鹿姑单于以下常有欲和亲计後欲求和亲会病死壶衍单于既立风谓汉使者言欲和亲其臣卫律在时亦常言和亲之利匈奴不信及死後兵数困国益贫单于弟左谷蠡王思卫律言欲和亲而恐汉不听故不肯先言常使左右风汉（风读曰讽）然其侵盗益希遇汉使愈厚欲以渐至和亲汉亦羁縻之。
    宣帝时乌孙昆弥自将击匈奴有功汉遣校尉常惠持金币赐乌孙贵人有功者。
    元康二年乌孙昆弥因惠上书愿以汉外孙元贵縻（音美）为嗣得令复尚汉公主结婚重亲畔绝匈奴愿聘马各千疋诏下公卿议大鸿胪萧望之以为乌孙绝域变故难保不可许帝美乌孙新立大功。又重绝故业（重难也。故业谓先与乌孙皆亲也。）遣使者至乌孙先迎取聘昆弥及太子左右大将都尉皆遣凡三百馀人入汉地迎取少主乃以乌孙主解忧弟相失为公主置官属侍御百馀人舍上林中学乌孙言（舍也。）天子自临平乐观会匈奴使者外国君长大角抵设乐而遣之使长罗侯光禄大夫为副凡持节者四人送少主至敦煌未出塞闻乌孙昆弥归翁靡死乌孙贵人共从本约立岑陬子深靡代为昆弥号狂王惠上书愿留少主敦煌惠驰至乌孙责让不立元贵靡为昆弥迎还少主天子用萧望之议徵还少主。
    神爵二年匈奴单于遣名王奉献贺正月始和亲是时匈奴虚闾权渠单于旁塞猎欲入寇单于病罢兵去乃使题王都梨胡次等入汉请和亲未报会单于死。
    元帝时呼韩邪单于自言愿胥汉氏以自亲帝以後宫良家子王嫱字昭君赐单于昭君南郡人时呼韩邪来敕以宫女五人赐之昭君入宫数岁不得见御积悲怨乃请掖庭令求行呼韩邪临辞大会帝召五女以侍之昭君丰容靓饰光明汉宫顾景裴回竦动左右帝见大惊意欲留之而难於失信遂与匈奴生二子及呼韩邪死其前阏氏子代立欲妻昭君上书求归成帝敕令从胡俗遂复为後单于阏氏。
    後汉光武建武中上谷太守王霸上书言宜与匈奴结和亲。
    二十二年匈奴中连年旱蝗赤地数千里草木尽枯人畜饥疫死耗大半单于畏汉乘其弊乃遣使诣渔阳请和亲使中郎将季茂报命。
    二十七年北单于遣使诣武威求和亲天子召公卿廷议不决皇太子言曰：南单于新附北虏惧於见伐故倾耳而听争欲归义耳今未能出兵而反交通北虏臣恐南单于将有二心北虏降者。且不复来矣。帝然之告武威太守勿受其使。
