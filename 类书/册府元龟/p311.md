<!-- { "loadSidebar": true } -->
六月甲子以凤翔节度使王景为雄武军节度使兼西面缘边都部署以宣徽南院使镇安军节度使向训为检校太尉依前宣徽南院使充淮南节度使以彰信军节度使韩通为检校太尉忠武军节度使以赏秦凤之功也。
四年五月辛亥赐应淮南征行军士金银钱帛有差赏其劳也。
五年五月辛亥以征淮南回降德音云：卷彼戎士咸遵武经或从我征行久服勤於甲胄或守兹城邑能安定於封圻宜举彝章首膺懋赏应侍卫殿前及诸道马步军将士等各赐等第优给馀从宣命处分。
是月帝以征淮南回赐宰臣枢密侍卫宣徽使及翰林学士中书舍人内诸司使已下器币鞍马各有差赏扈从之劳也。
●卷一百二十九
○帝王部　封建
汉氏之兴以同姓寡少复鉴嬴秦孤立之败繇是立二等之爵以封功臣盖异姓王肇於此矣。东京以降施姑息之政遵权宜之制良有之也。其於褒崇勋望申之异数咸无闻焉元魏之世多被殊号垂及唐室著之班秩胙土典册宠名斯纪同光之後臣竞爽或称藩请命抚封传世恭顺倾乡外御宣力则必加之异数尊其爵礼稽。若前训咸可述焉至。若贞观之诏追用古道事虽中寝亦并叙云：乃百执所封五等之制盖为常典此不备书。
汉高祖初为汉王二年十二月立韩太尉信为韩王初信从汉王入汉中说汉王东乡争天下汉王还定三秦乃许王信先拜为太尉将兵略韩地项羽杀韩王成闻汉遣信略韩地乃令故籍氵拖吴时令郑昌为韩王（项籍在吴时昌为吴县令）距汉信略地定韩十馀城汉王至河南信急击韩王昌昌降汉乃令立信为韩王常将韩兵。
三年十月韩信定赵遣使报汉因请立张耳王赵以抚其国汉王许之。
四年二月立韩信为齐王初信已破齐使人言曰：齐边楚权轻不为假王恐不能安齐汉王怒欲良曰：不如因而立之使自为守乃遣张良操印立之七月立黥布为淮南王初项籍立布为九江王齐王田荣叛项王徵兵布称病不往项王由此怨布布愈恐汉使隋何使九江项王使龙。且攻破布军布间行与隋何俱归汉故立为王（布与汉击楚垓下项籍死布遂符都六九江庐江衡山豫章皆属焉）。
五年正月下令曰：楚地已定义帝亡後欲存┰楚众以定其主齐王信习楚风俗更立为楚王王淮北都下邳魏相国建成侯彭越勤劳魏民卑下士卒尝以少击众数破楚军其以魏故地王之号曰：梁王都定陶二月诏曰：衡山王吴芮与子二人兄子一人从百粤之兵以佐诸侯诛暴秦有大功诸侯立以为王项王侵夺之地谓之番君其以长沙豫章象郡桂林南海立番君芮为长沙王。又诏曰：故粤王亡诸世奉粤祀秦侵夺其地使其社稷不得血食诸侯伐秦亡诸身帅闽中兵以佐灭秦项羽废而弗立今以为闽粤王王闽中地勿使失职。
七月燕王臧荼反帝自将征之九月虏荼诏诸侯王视有功者立以为燕王荆王臣信等十人皆长安侯卢绾功最多请立以为燕王。
十一年五月诏曰：粤人之俗好相攻击前时秦徙中县之民南方三郡（中县之民中国县民也。略取强梁地以为桂林象郡南海郡。故曰：三郡）使与百粤杂处（欲介其间使不攻击）会天下诛南海尉它居南方长治之（它亦佗南海尉之名姓赵长治谓为之长帅而治理之也。）甚有文理人以故不耗减（耗损也。）粤人相攻击之俗益止俱赖其力今立它为南粤王使陆贾即授玺绶（就也。就其所居而立之）。
十二年二月诏曰：南武侯织亦粤之世也。立以为南海王（高祖五年以象郡桂林南海长沙立吴芮为长沙王象郡桂林南海属尉佗佗未降遥虚夺以封芮後佗降汉十一年更立佗为南越王自佗王三郡芮唯得长沙桂林零陵耳今复封织为南海王复遥夺佗一郡织未得王之）。
惠帝三年举高帝时粤功（追论其功）曰：闽君摇功多其民便附立摇为东海王都东瓯世号曰：东瓯王。
武帝建元六年闽粤击南粤汉遣大行王恢击闽粤闽粤王弟馀善杀王郢以降帝曰：郢等首恶独无诸孙繇丑不与谋（繇邑号也。）乃使中郎将立丑为粤繇王奉闽粤祭祀馀善以杀郢威行国中民多属心窃自立为王繇王不能制帝闻之为馀善不足复兴师曰：馀善首诛郢师得不劳因立馀善为东粤王与繇王并处。
後魏太武即位初进司徒长孙嵩爵为北平王司空奚斤为宜城王蓝田公长孙翰为平阳王其馀普增爵位各有差。
神加三年十一月封寿光侯叔孙建为丹阳王。
太延元年五月进宜都公穆寿为宜都王汝阴公长孙道生为上党王宜成公奚斤为常农王广陵公楼伏连为广陵王。
文成兴安元年十一月进平南将军宋子使周忸爵为乐陵王南部尚书安子侯丽为平原王。
十二月建业公陵侯进爵东平王广平公杜遗濮阳公闾。若文并进爵为王。
二年正月司空杜元宝进爵京兆王尚书左仆射东安公刘尼尚书西平公源贺并进爵为王。
三月安丰公闾虎皮进爵为河间王。
太安元年十月以辽西公常英为太宰进爵为王。
二年九月河东公闾毗零陵公闾纥并进爵为王。
十一月尚书西平王源贺改封陇西王。
三年正月以渔阳公尉眷为太尉进爵为王。
和平三年正月以车骑大将军东郡公乙浑为大康王。
献文天安元年二月以侍中陆定国为东郡王。
皇兴二年四月以南郡公李惠为都督关右诸军事雍州刺史进爵为王。
三年二月以上党公慕容白曜为都督青齐东徐三州诸军事青州刺史进爵济南王。
十一月襄城公韩颓进爵为王。
孝文太和二年正月封昌黎王冯熙第二子始兴为北平王。
二年四月淮阳公尉元进爵为王。
九月封司徒赵公陈建为魏郡王司空河南公苟颓为河东王侍中尚书太原公王献为中山王侍中尚书陇东公张为新平王。
五年九月封昌黎王冯熙世子诞为南平王诞与帝同岁几侍书学仍蒙亲待尚帝妹乐安长公主拜驸马都尉侍中征西大将军南平王。
唐高祖武德二年七月和州贼帅杜伏威遣使来降授和州总管东南道行台尚书令封楚王三年六月徙封吴王。
十月诏徐世父上柱国舒国公盖宜封济阴郡王四年正月窦建德行台尚书令胡大恩以大安镇降封定襄王。
太宗贞观十一年六月戊辰以司长孙无忌为越州刺史改封赵国公左仆射房玄龄为宇州刺史改封梁国公故司空杜如晦赠密州刺史改封莱国公特进李靖为濮州刺史改封卫国公特进吏部尚书高士廉为申州刺史改封申国公赵郡王孝恭为观州刺史改封河间郡王同州刺史尉迟敬德为宣州刺史改封鄂国公光禄大夫李世为蕲州刺史改封英国公左骁卫大将军志玄为金州刺史改封褒国公左领军大将军程知节为普州刺史改封卢国公兵部尚书侯君集为陈州刺史改封陈国公任城王道宗为鄂州刺史改封江夏郡王太仆卿刘弘基为朗州刺史改封几国公金紫光禄大夫张亮为隰州刺史改封郧国公因下诏曰：周武定业胙茅土於子弟汉高受命誓带砺於功臣岂止重亲贤之地崇其礼秩抑亦固磐石之基寄以藩翰魏晋已降事不师古建侯之制有乖名实非所谓藩屏王室永固无穷者也。隋氏之季四海沸腾朕运属殷忧戡剪多难上凭明灵之下赖英贤之辅廓清县嗣守宝历岂予一人独能致此时既共资其力世安而专飨其利乃卷於斯甚所不取但今之刺史即古之诸侯虽立名不同而监统一也。故申命有斟酌前代宣条委共治之寄象贤存世及之典司空齐国公无忌等或材称人杰望表国章论道庙堂寄深舟楫用资文武诚著艰难折冲阃外隐如敌国或志力忠烈为心膂或气强果是曰：爪牙策名运始功参缔构义贯休戚效彰夷险嘉庸懿绩简于朕心宜委以藩镇改赐土宇馀官食邑并如故即令子孙世世承袭（其後无忌等将之国情皆系恋不愿行辞不获免无忌子尚长乐公主乃因主陈请。又缪出怨言以激帝曰：臣披荆棘以事陛下今海内宁一不愿违离而弃牧外州复与迁徙何异因上表固让曰：臣等夙奉明诏授臣刺史子孙继袭事等建侯承恩以来进退唯谷公私迫切益深危惧窃以无劳而贵自开逐祸之原仰累明时虚行变古之道形影相吊。若履春冰宗戚忧危如汤火臣无忌等诚惶诚恐顿首顿首死罪死罪臣闻质文迭变皇王之迹有殊今古相沿致理之方乃革仰维三代习俗靡常爰制五等随时作教盖由力不能制因而利之礼乐节文多非已出逮夫两汉用矫前违置守颁条蠲除曩弊无益之文覃及四方不易之理有逾千载今为臣等复此奄荒欲其优隆锡之茅社施于子孙永贻宗嗣斯乃大钧播物秋毫益施其生小人逾分後叶必婴其祸何者违时易务曲树私恩谋及庶僚义非佥允方招史册之诮有紊圣代之纲此其不可一也。又臣智效罕施器识庸陋或情缘后戚遂陟台阶或愿想披荆便蒙夜拜直当今日犹愧非才重裂山河逾彰滥赏此其不可二也。又。且孩童嗣职义乖师俭之方任以褰帷宁无伤锦之弊上干天宪彝典既有常科下扰庶民必致馀殃于後一挂刑网自取诛夷陛下深仁务延其嗣翻令剿绝诚有可哀此其不可三也。当今圣历休明求贤分政古称良守寄在共理此道之行为日滋久缘臣等忽有之改张封植儿曹失於求瘼百姓不幸将焉用之此其不可四也。在兹一举为损实多晓夕深思忧贯心髓所以披丹上诉指事明心不敢浮辞同于矫饣希伏愿天泽谅其愚款特停涣汗之旨赐其性命之恩太宗谓之曰：割地以封功臣古今之通义也。意欲公之枝叶翼朕子孙长为藩翰传之永久情在此耳而公等薄山河之誓发言怨望朕亦安可强公以土宇耶于是遂止）。
中宗神龙元年正月封右羽林大将军李多祚为辽阳郡王食实封八百户以诛张易之兄弟功也。
五月封侍中齐国公敬晖为平阳郡王桓彦范为扶阳郡王袁恕己为南阳郡王中书令汉阳公张柬之为汉阳郡王中书令博陵郡公崔玄晖为博陵郡王并加特仍令罢知政事仍听朝朔望。
玄宗天宝九载十月封安禄山为东平郡王制曰：寄重者位崇勋高者礼厚钦。若古训抑惟旧章开府仪同三司兼右羽林军大将军员外置同正员御史大夫范阳大都督府长史柳城郡太守持节充范阳节度经略度支营田陆运押两蕃渤海墨水等四府节度处置及平卢军河北海运并管内采访等事上柱国柳城郡开国公安禄山性合韬钤气禀雄武声威振於绝漠捍御比於长城战必克平智能料敌所以擢升台宪仍伏旌麾既表勤王之诚屡申殄寇之略顷者契丹负德潜有祸心乃能运彼深谋累枭渠帅风尘肃静斥候无虞不有殊恩孰彰茂绩疆场式遏。且薄卫霍之功土宇斯开宜践韩彭之秩可封东平郡王仍更赐实封二百户通前五百户馀如故。
十二载八月封陇右节度使哥舒翰为西平郡王。
肃宗乾元二年七月封朔方都知兵马使节度副使仆固怀恩为大宁郡王。
