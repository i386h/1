<!-- { "loadSidebar": true } -->
    元光六年冬初算商车（始税商贾车船令出算）时商贾以币之变多积货逐利于是公卿言郡国颇被灾害贫民无产业者募徙广饶之地陛下损膳省用出禁钱以赈元元宽贷而民不齐出南亩（言农人尚少不皆务耕种也。）商贾滋众贫者畜积无有皆仰县官异时算轺车贾人之缗钱皆有差小（异时言往时也。轺小车也。缗谓钱贯也。）请算如故诸贾人末作贳贷卖买居邑贮积诸物（贳赊也。贷假与也。）及商以取利者虽无市籍各以其物自占（占隐度也。各隐度其财物多少而为名簿送之於官也。）率缗钱二千而算一（率计有二千钱者则出一）诸作有租及铸（算以手力所作而卖之者）率缗钱四千算一非吏比者三老北边骑士轺车一算（比例也。身非为北吏之例非为三老非为边骑士而有轺车皆令出一算）商贾人轺车二算（商贾人有轺车。又使多出一算重其赋）舡五丈以上一算匿不自占占不悉戍边一岁没入缗钱（悉尽也。）有能告者以其半畀之。
    元狩四年冬初算缗钱（缗丝也。以贯钱也。一贯千钱出算二十也。谓有储积钱者计其缗贳而税之）昭帝元凤六年夏诏曰：贱伤农今三辅太常减贱其令以菽粟当今年赋。
    元平元年二月诏曰：天下以农桑为本日者省用罢不急官减外繇耕桑者益众而百姓未能家给朕甚愍焉其减口赋钱有司奏请减十三帝许之。
    宣帝甘露二年春减民算三十（一算减钱三十也。）。
    元帝即位初谏大夫贡禹奏言古民无赋算口钱起武帝征伐四夷重赋於民民产子三岁则出口钱故民重困至於生子辄杀甚可悲痛宜令儿七岁去齿乃出口钱年二十乃算天子下其议令民产子七岁乃出口钱自此始。
    成帝建始二年正月减天下赋算四十（本算百二十今减四十为八十）。
    平帝元始元年六月天下女徒已论归家顾山钱月三百（谓女徒论罪已定并放归家不亲役之但令一月出钱三百以雇人也。）。
    後汉光武建武六年十二月诏曰：顷者师旅未解用度不足故行什一之税（谓十分而取其一也。孟子曰：夏五十而贡殷七十而助周百亩而彻其实皆什一也。）今军士屯田粮储差积（武帝初通西域始致校尉屯田）其令郡国收见田租三十税一如旧制（景帝二年令人田租三十而税一令依景帝故云：旧制）。
    桓帝延熹八年八月初令郡国有田者亩敛税钱（亩十钱也。）。
    灵帝中平二年二月税天下田亩十钱（以宫室）。
    魏太祖初平袁氏以定邺都令收田租亩粟四升户绢二疋并绵二斤馀不得擅兴。
    晋武帝平吴之後制户调之式丁男之户岁输绢三疋绵三斤女及次丁男为户者半输其诸边郡或三分之二远者三分之一夷人输ク布户一疋远者或一丈男女年十六已上至六十为正丁十五已下至十三六十一已上至六十五为次丁十二已下六十六已上为老小不事远夷不课田者输义米户三斛远者五斗极远输算钱人二十八文。
    元帝时百姓之自投南奔者并谓之侨人皆取旧壤之名侨立郡县往往散居无有土着江南之俗火耕水耨土地卑湿无有蓄积之资诸蛮俚洞г沐王化者为随轻重收其赕物以礻卑国用其岭外酋帅因生口翡翠明珠犀象之饶拥於乡曲者朝廷因而置之以收其利（历宋齐梁陈皆因而不改）其军国所须杂物随土所出临时折课市取乃无常法定例令州郡县制其任土所出以为徵赋其无贯之人不乐州县编户者谓之浮浪人乐输亦无定数任量准所输终优於正课焉其课丁男调布绢二丈丝三两绵八两禄绢八尺禄绵三两二分租米五石禄米二石丁女并半之男女年十六已上至六十为丁女年十六亦半课男年十六正课六十六免课女以嫁者为丁。若在室者年二十乃为丁其男丁每岁役不过二十日。又率十八人出一运丁役之其田亩税米二升盖大率如此其度量斗则三斗当今一斗称则三两当今一两尺则一尺二寸当今一尺。
    成帝咸和五年始度百姓田取十分之以率亩税米三升。
    哀帝隆和元年减田租亩收二升。
    孝武太元二年除度田收税之制公王以下口税三斛惟蠲在役之身八年增税米五石。
    宋孝武大明五年十二月制天下民户岁输布四疋七年十二月制听受杂物当租以浙东诸郡大旱。
    南齐武帝永明四年诏扬南徐二州今年租户三分二取见布一分取钱来岁以後远近诸州输钱处并减布直疋准四百依旧折半以为永制。
    明帝建武四年诏所在结课屋宅田桑可详减旧价後魏道武天兴初诏采诸漏户令输纶绵（自後诸逃户占为纟由茧罗甚众）。
    明元永兴五年正月诏诸州六十户出戎马一匹。
    泰常六年二月调民二十户输戎马一匹大牛一头六部民羊满百口输戎马一匹。
    文成兴安二年正月诏与民杂调十五。
    献文以和平六年五月即位六月诏曰：夫赋敛烦则民财匮课调轻则用不足是以什一而税颂声作矣。先朝权其轻重以惠百姓朕承洪业上惟祖宗之休命夙兴待旦惟民之恤故令天下同於逸豫而徭赋不息将何以塞烦去苛拯济黎元者哉！今兵革不起蓄积有馀诸有杂调一以丐民（先是兴安中文成以常赋之外杂调十五颇为烦重将与除之尚书毛法仁曰：此是军国资用今顿罢之臣愚以为不可帝曰：使地利无穷民力不竭百姓有馀吾孰与不足遂免之未几复调如前至是乃终罢焉于是赋敛稍轻民复赡矣。）是年因民贫富为租输三等九品之制千里外纳米上三品入京师中三品入他州要仓下三品入本州。
    孝文延兴三年七月诏河南六州之民户收绢一疋绵一斤租三十石十月太上皇将南讨诏州郡之民十丁取一以充行户收租五十石以备军用。
    五年四月诏天下赋调县专督集牧守封简送京师违者免所居官。
    太和八年六月始准古班百官之禄以品第各有差先是天下户以九品混通户调帛二疋絮二斤丝一斤粟二十石。又入帛一疋二丈委之州库以供调外之费至是户增帛三疋粟二石九斗以为官司之禄十年给事中李冲上言宜准古五家立一邻长五邻立一里长五里立一党长长取乡人强谨者邻长复一夫里长二党长三所复复征戍馀。若民三载亡愆则陟用陟之一等其民调一夫一妇帛一疋粟二石民年十五以上未娶者四人出一夫一妇之调奴任耕婢任织者八口当未娶者四耕牛二十头当奴婢者八其麻布之乡一夫一妇布一疋下至牛以此为降大率十疋为公调二疋为调外费三疋为内外百官俸此外杂调民年八十以上听一子不从役孤独癃老笃疾贫穷不能自存者三长内迭养之书奏诸官通议称善者众孝文从之，於是遣使者行其事乃下诏曰：夫任土错贡所以通有无井乘定赋所以均劳逸有无通则民财不匮劳逸均则人乐其业此自古之常道也。又邻里乡党之制所由来久欲使风教易周家至日见以大督小从近及远如身之使手之总条然後口算平均义兴讼息是以三典所同随世污隆贰监之行从时损益故郑侨复丘赋之术周人献盍彻之规虽轻重不同而当时俱自昔以来诸州户口籍贯不实包藏隐漏废公罔私富强者并兼有馀贫弱者饣胡口不足赋税齐等无轻重之殊力役同科无众寡之别虽建九品之格而丰角之土未融虽立均输之楷而蚕织之乡无异致使淳化未树民情偷薄朕每思之良怀深慨今革旧从新为里党之法在乎！牧守宜以喻民使知去烦即简之要初百姓咸以为不。若循常豪富并兼尤弗愿也。事施行後计省昔十有馀倍，於是海内安之。
    十二年诏郡臣求安民之术有司上言请折州郡常调九分之二京都度支岁用之馀各立官司丰年籴贮於仓时俭则加私之一粜之於民如此民必力田以买绢积财以取粟官年登则常积岁凶则直给。又别立农官取州郡户十分之一以为屯民相水陆之宜断顷亩之数以赃赎杂物市牛科给令其肆力一夫之田岁责六十斛甄其正课并征戍杂役行此二事数年之中则积而民足矣。帝览而善之寻施行焉自此公私丰赡虽时有水旱不为灾也。
    二十年十月以州司之民十二夫调一吏为四年更卒岁开番假以供公私力役。
    孝明孝昌二年冬税京师田租亩五升借赁公田者亩一斗（是时辛穆为汝阳太守值水涝民饥上表请轻租赋孝明从之遂敕汝阳一郡听以小绢为调）。
    出帝太昌元年六月诏曰：间者凶权诞恣法令变常遂立夷貊轻赋冀收天下之意随其箕敛之重终纳十倍之征掩目捕雀何能过此朕属念黎蒸无忘寝食加以田桑始事生业未滋。若顿依常格，或不周展今岁租调。且两收一丐来年复旧。
    北齐文宣天保初立九等之户富者税其钱贫者役其力。
    武成河清三年定令率以十八受田输租调二十充兵六十免力役六十六退田免租调率人一床调绢一疋绵八两凡十斤绵中折一斤作丝（旧制未娶者输半床租调有妻者输一床无者半床）垦租二石义租五斗奴婢各准良人之半牛调绢二尺垦租一斗义租五升垦租送台义租纳郡以备水旱皆依贫富为三枭其赋税常调则少者直出上户中者及中户多者及下户上枭输远处中枭输次远下枭输当州仓三年一校租入台者五百里内输粟五百里外输米入州镇者输粟人欲输钱者准上绢收钱。
    後周太祖为西魏相国创制司赋掌功赋之政令民人自十八以至六十有四与轻癃者皆赋之其赋之法有室者岁不过绢一疋绵八两粟五斛丁者半之其非桑土有室者布一疋麻十斤丁者。又半之丰年则全赋中年半之下年三之皆以时徵焉。若罹凶札则不徵其赋司役掌力役之政令凡人自十八以至五十有九皆任於役丰年不过三旬中年则二旬下年则一旬凡起徒役无过家一人其人有年八十者一子不从役百年者家不从役废疾非人不养者一人不从役。若凶札。又无力役。
    武帝保定元年三月改八丁兵为十二丁兵率岁一月役。
    隋高祖开皇元年迁都发山东丁毁造宫室仍依周制役丁为十二番匠则六番。
    二年颁新令丁男一床租粟三石桑土调以绢纟麻土调以绢布绢纟以疋加绵三两布一端加麻三斤单丁及仆隶各半之有品爵及孝子顺孙义夫节妇并免课役。
    三年正月减十二番令岁役功不过三十日不役者收庸减调绢一疋为二丈（初苏威父绰仕西魏为度支尚书以国用不足为征税之法颇称其重既而叹曰：今所为者正如张弓非平世法也。後之君子谁能弛乎！威闻其言每以为己任至是威为民部尚书奏减赋役务从轻典帝悉从之）。
    十年五月制人年五十免役收庸（是时宇内无事益轻徭赋焉）。
    十八年五月左仆射高奏诸州无课调处及课州管户数少者官人禄力乘前以来常出随近之州但判官本为牧人役力理出所部请於所管户内计户徵税帝从之。
    炀帝大业初除妇人及奴婢部曲之课其後将事辽碣增置军府扫地为兵自是租赋之人益减矣。
