<!-- { "loadSidebar": true } -->
    谢沉除尚书度支郎何充庾冰并称沉有史才迁著作郎撰。《晋书》三十馀卷。
    徐广东人孝武时为员外散骑常侍领著作尚书奏曰：左史述言右官书事乘志显於晋郑春秋著乎！鲁史自圣代有造中兴记者道风帝典焕乎！史策而太和以降世历三朝玄风圣迹为畴古臣等参详宜敕著作郎徐广撰成国史，於是敕广撰集焉迁骁骑将军领徐州大中正转正员常侍大司农仍领著作如故勒成晋纪上之因乞解史任不许。
    宋王韶之琅邪临沂人私撰晋阳秋成时人谓之宜居史职即除著作郎使续後事。
    裴松之为尚书部郎仁威记室参军出为诸暨令元嘉中受诏续何承天宋史未及成而卒。
    何承天元嘉十六年除著作佐郎撰国史。
    荀伯子少好学博览经传为员外散骑侍郎著作郎徐广重其才学举伯子及王韶之并为佐郎助撰晋史。
    南齐丘巨源少举丹阳郡孝廉为宋孝武所知大明五年敕助徐爰撰国史。
    檀超为散骑常侍司徒右长史建元二年初置史官以超与骠骑记室江淹掌史职。
    王思远高宗时为侍中掌优策及起居注。
    梁任孝恭以外祖丘它与高祖有旧高祖闻其有才学召入西省撰史。
    裴子野撰宋略成吏部尚书徐勉言之於高祖以为著作郎掌国史及起居注除通直正员外郎著作如故敕使撰方国使图。
    周兴嗣天监中为员外散骑侍郎佐撰国史十二年迁给事中撰史如故。
    刘沓天监初为太学博士佐周舍撰国史至大通初为东宫通事舍人敕代裴子野知著作郎。
    陆公为尚书仪曹郎顷之即入直寿光省以本官知著作郎事俄除著作郎累迁中书黄门郎并掌著作。
    沈峻为五经博士时中书舍人贺琛奉敕撰梁史乃启峻及孔子补西省学士助撰录书成入兼中书通事舍人。
    後魏邓颖为中书侍郎太武诏太常崔浩集诸文学撰述国书颖与浩弟览等俱参著作事。
    崔浩为光禄大夫太武诏浩曰：昔皇祚之兴世隆北土积德累仁多历年载泽流苍生义闻四海我太祖道武皇帝协顺天人以征不服应期拨乱奄有区夏太宗承统光隆前绪正刑典大业维新然荒域之外犹未宾服此祖宗之遗志而贻功于後也。朕以眇年获奉宗庙战战兢兢如临深谷故即位之初不遑宁处扬威朔裔扫定赫连逮于神始命史职注集前功以成一代之典自尔以来戎旗仍举秦陇克定徐兖无尘平遁冠於龙川讨孽竖於凉域岂朕一人获济於此赖宗庙之灵群公卿士宣力之效也。而史阙其职篇籍不著每惧斯事之坠焉公德冠朝列言为世范小大之任望君存之命公留台综理史务述成此书务从实录浩，於是监秘书事以中书侍郎高允散骑侍郎张伟参著作续成前纪至於损益褒贬折衷润色浩所扌焉。
    高允与司徒崔浩述成国记以本官领著作郎。
    阴仲达武威姑臧人少以文学知名司徒崔浩启仲达与承根云：二人俱凉土才华同修国史除秘书著作郎。
    承根好学机辩有文思而性疏薄司徒崔浩见而奇之以为才堪著述言之太武请为著作郎引以同事。
    高谠为游击将军与崔浩共参著作迁中书侍郎。
    程骏为著作郎献文皇帝中除密郡太守尚书李敷奏曰：夫君之使臣必须终效骏实史才方申直笔千里之任十室可有请留之数载以成前籍後授方伯愚以为允书奏从之。
    李辅字伯尚少有重名孝文每云：此李氏之千里驹敕撰太宗起居注寻迁秘书丞。
    韩显宗为著作郎孝文曾谓显宗及程灵虬曰：著作之任国言是司卿等之才朕自委悉中省之品卿等所闻。若取之古人班马之徒固自辽阔。若求当代文学之能卿等应推崔孝伯。
    袁翻少以才学擅美一时宣武景明初李彪在东观翻为徐纥所荐彪引兼著作佐郎以参史事。
    游雅字伯度为东雍州刺史徵为秘书监委以国史之任。
    崔光本名孝伯字长仁为著作郎与秘书丞李彪参撰国书宣武初为侍郎初光与李彪共撰国书太和之末彪改著作专以史事任光彪寻以罪废宣武居谅ウ彪上表求成魏书诏许之彪遂以白衣於秘书省著述光虽领史官以彪意在专功表解侍中著作以让彪宣武不许。
    李彪字道固为秘书丞分领著作事。
    于忠为卫尉卿诏与吏部尚书元晖度支尚书元康河南尹元苌等推定历代姓族。
    李琰之为彭城王勰行台参军寻为侍中李彪启著作郎修国史累转黄门郎修国史。
    房景先为员外郎侍中穆绍启景先撰世宗起居注阳休之庄宗时为轻车将军李神隽监起居注休之与河东裴伯茂范阳卢元明河间邢子明等俱入撰次後为太保长孙稚府属寻敕与魏收李同轨等修国史。
    北齐杜台卿字少山文笔尤工见称当世以中书黄门侍郎兼大著作修国史。
    魏收字伯起後魏节闵时为散骑侍郎寻敕典起居注并修国史後为神武府属崔暹言於文襄曰：国史事重公家父子霸王功业皆须具载非收不可文襄启收兼散骑常侍修国史武定二年除正常侍领兼中书侍郎仍修史神武谓收曰：卿勿见陈元康等在吾目下趋走谓吾以为勤劳我世身名在卿手勿谓我不知寻加兼著作郎天元年除中书令兼著作郎二年诏撰魏史帝使收专其任。又诏平原王高隆之扌监之署名而已帝敕收曰：好直笔我终不作魏太武诛史官。
    孙搴字彦举少厉志勤学为国子助教太保崔光引修国史。
    权会文义该洽兼明风角玄象被尚书符追著作修国史监知太史局事。
    後周柳虬为秘书丞时秘书虽领著作不参史事自虬为丞始令监掌焉。
    隋姚察仕陈累迁戎昭将军知撰梁史事後主纂业敕兼东宫通事舍人将军知撰史如故高祖开皇九年诏授秘书丞别敕成梁陈二代史。
    薛德音道衡之从子有隽才起家为游骑尉佐魏澹修魏史成迁著作郎。
    刘炫河间人少以聪敏见称为郡礼曹从事以吏知名奉敕与著作郎王劭同修国史（初劭为著作佐郎以母忧去职在家著。《齐书》时制禁私撰史为内史侍郎李元操所奏帝怒遣使收其书览而悦之，於是起为员外散骑侍郎修起居注）。
    刘焯以儒学知名举秀才射策甲科与著作郎王劭同修国史。
    潘徽为晋王扬州博士炀帝嗣位诏徽与著作佐郎陆从典太常博士褚亮欧阳询等助越公杨素撰魏书会素薨而止。
    唐萧为中书令武德五年十二月诏曰：司典序言史官记事考论得失究尽变通所以裁成义类惩恶劝善多识前古贻鉴将来伏羲以降周秦斯及两汉相传三国并命迄于晋宋载籍备焉自有魏南徙乘机抚运周隋禅代历世相仍梁氏称邦跨据淮海齐迁龟鼎陈建宗枋莫不自命正朔绵历岁祀各殊徽号删定礼仪至於发迹开基受终告代嘉谋善政名臣奇士立言著绩无乏於时然简牍未编纪传咸阙炎凉已积谣俗迁讹馀烈遗风泯焉将坠朕握图驭宇长世字民方立典谟永垂宪则顾彼湮落用深轸悼有怀撰次实资良直中书令萧给事中王敬业著作郎殷闻礼可修魏史侍中陈叔达秘书丞令狐德太史庾俭可修周史兼中书令封德彝中书舍人颜师古可修隋史大理卿崔善为中书舍人孔绍安太子洗马萧德言可修梁史太子詹事裴矩兼吏部郎中祖孝孙前秘书监魏徵可修齐史秘书监窦给事中欧阳询秦王文学姚思廉可修陈史务加详博采旧文义在不刊书法无隐。
    房玄龄为司空贞观二十年诏宜令修国史所更撰。《晋书》诠次旧文裁成义类俾夫湮落之诰咸使发明其有所须可依修五代史故事。若少学士亦量追取，於是房玄龄与中书令褚遂良太子左庶子许敬宗掌其事。又召中书舍人来济著作郎陆元仕刘子翼守主客郎中卢承基太史令李淳风太子舍人李义府薛元超起居郎上官仪主客员外郎崔行功刑部员外郎辛玄驭著作佐郎刘裔之光禄主簿杨仁卿御史主簿李延寿校书郎张文恭并当时属文士分功撰录。
    许敬宗为中书令敬宗先受诏与中书侍郎许圉师太史令李淳风著作佐郎杨仁卿著作郎顾裔等撰贞观二十三年已後至显庆三年实录显庆四年二月撰成二十卷。
    刘仁轨为左庶子同中书门下三品咸亨四年三月诏仁轨与吏部侍郎同中书门下三品李敬玄中书侍郎郝处俊黄门侍郎高如周等并修国史仁轨等，於是引左史李仁实专掌其事。
    武三思为特进则天长安三年正月敕宜令三思与纳言李峤正谏大夫朱敬则司农少卿徐彦伯凤阁舍人魏知古崔融司封郎中徐坚左史刘知几直史馆吴兢修唐史采四方之志成一家之言长悬楷则以贻劝诫。
    魏元忠为中书令神龙元年十二月制左散骑常侍静德郡王武三思与元忠及礼部尚书祝钦明及史官太常少卿徐彦伯秘书少监柳冲国子司业崔融中书舍人岑羲徐坚等修则天实录。
    吴兢励志强学博通经史魏元忠朱敬则居相辅荐兢有史才堪居近侍因令直史馆修国史累迁右补阙与韦承庆崔融刘子玄撰则天实录。
    张说为并州大都督府长史开元八年诏曰：肇有书契是兴简册所以彰平得失示以惩劝非夫详而有体辨而不华含阳秋之蕴扌坟诰之赜，岂能光我司典崇其立言右羽林军将军摄御史大夫权检校并州大都督府长史持节天平军节度大使燕国公张说多识前志学于旧史文成微婉词润金石谅可以昭振风雅光扬轨训可兼修国史仍赍史本就并州修撰。
    柳芳肃宗朝为史官与同职韦述受诏添修吴兢所撰国史未竟而亡。
    于休烈为工部侍郎修国史宰臣李揆嫉之改为国子祭酒休烈性本淳谨怡然自代宗即位甄别名品宰臣元载称之乃拜右散骑常侍依前兼修国史令狐亘博贯群书有口辩杨绾为礼部侍郎修史引入史馆自华原尉拜拾遗累迁礼部侍郎贬衡州别驾贞元初李泌为相召拜右庶子史馆修撰。又贬吉州别驾监修国史奏亘所撰代宗实录一分请於贬所毕功。
    张荐字孝举少精史传大历中浙西观察使李涵表荐其才可掌史任乃诏授左司御率府兵曹参军既至关下以母老疾不拜命母丧阕礼部侍郎于劭举前事以闻召充史馆修撰兼阳翟尉累迁工部侍郎卒荐聪明强记无不通贯自始命至尝兼史馆修撰在史馆二十馀年。
    蒋初名武贞元九年自前河南府王屋县尉为右拾遗史馆修撰德宗重难其职制未下前召见於延英殿方命官元和四年为秘书少监兼史馆修撰奉诏与独孤郁韦处厚同修德宗实录。
    路随为翰林侍讲学士谏议大夫韦处厚为中书舍人长庆二年十月敕随处厚尝在史馆才行可称伏以宪宗实录未修灼资论撰宜兼充史馆修撰仍分日入史馆修实录未毕之间。且许不入内署仍放朝参。
