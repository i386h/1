<!-- { "loadSidebar": true } -->
    欧阳询为太子率更令初学王羲之书後渐更变其体笔力险劲为一时之绝时人得其尺牍文字咸以为楷范焉其八分龙爪古篆世无及之飞白尤妙议者方於萧子高丽甚重其书尝遣使求之高祖叹曰：不意询之书名远播夷狄彼观其迹固谓其形貌魁梧也。
    褚遂良为尚书右仆射博学文史尤工隶草父友欧阳询甚重之太宗尝谓魏徵曰：虞世南死後无人可与论书徵曰：褚遂良下笔遒劲甚得王逸少体太宗即日召令侍书太宗尝出御府金帛购求王羲之书迹天下争赍古书诣阙以献当时莫能辩真伪遂良备论所出一无舛误自是渐承恩遇每事顾问之。
    裴行俭为吏部侍郎工草书高宗以缣素百卷令写文选一部尝谓人曰：褚遂良非精笔佳墨未尝取书不择笔墨而妍捷者唯余及世南耳行俭撰草书杂体数万言并传於代。
    王方庆为鸾台侍郎同凤阁鸾台平章事家多书籍则天尝访求右军遗迹方庆奏曰：臣十代从伯祖羲之书先有四十馀纸贞观十二年太宗购求先臣并已进之唯有一卷见在今。又进臣十一代祖导十代祖洽九代祖八代祖昙首七代祖僧绰六代祖仲宝五代祖骞高祖规祖褒并九代三从伯祖晋中书令献之已下二十八人书共十卷则天御武成殿示群臣仍令中书舍人崔融为宝章集以叙其事复赐方庆当时以为荣。
    锺绍京初为司农录事以工书直凤阁则天时明堂门额九鼎铭及诸宫门榜皆绍京所题。
    王知敬则天时为麟台少监以工书知名。
    卢鸿一少有学业颇善籀篆楷隶隐於嵩山。
    薛稷尤工隶书自贞观永徽之际虞世南褚遂良书迹後罕继者稷外祖魏徵家富图籍多有虞褚旧迹稷精模仿笔力遒丽当时无及之者终为太子少保韦陟为吏部尚书幼有文彩与弟斌笃志勤学以笔札知名。
    贺知章为秘书监善草隶好事者供其笺翰每纸不过数十字共传宝之时有吴郡张旭亦与知章相善旭尤善草书而好酒每醉後号呼狂走索笔挥洒变化无穷。若有神助时人号为颠知章始与旭游於人间每见人家厅馆好墙壁及屏障忽忘机兴发落笔数行如虫篆飞走虽古人之张索不如也。然旭稍过於知章。
    张廷为太子詹事素与陈州刺史李邕亲善邕所撰碑碣必请廷八分书甚为时人所重。
    颜真卿字清臣琅邪临沂人五代祖之推北齐黄门侍郎真卿少勤学孝敬有文词工书官至太子太师徐浩肃宗时为中书舍人浩属词赡给。又工楷隶韩字太冲少好学弱冠强学尤工书位至检校仆射平章事封晋国公。
    袁滋工篆籀雅有古法元和中为中书侍郎平章事柳公权初为夏州李听掌书记穆宗即位入奏事召见谓之曰：我於佛寺见卿笔迹思之久矣。即日拜右拾遗充翰林侍书学士公权初学王书遍阅近代笔法体势劲媚自成一家当时公卿大臣家碑版不得公权手笔者人以为不孝外夷入贡皆别署货贝曰：此购柳书上都西明寺金刚经碑备有锺王欧虞褚陆之体尤为得意文宗夏与学士联句公权。《诗》曰：薰风自南来殿阁生微凉文宗讽此两句令公权题於殿壁字方圆五寸帝视之叹曰：锺王复生无以加之大中初转少师中谢日宣宗召升殿御前书三纸军容使西门季玄捧砚枢密使崔巨源过笔一纸真书十字曰：卫夫人传笔法於王右军一纸行书十一字曰：永禅师真草千字文得家法一纸草书八字曰：谓语助者焉哉！乎！也。赐锦采瓶盘等银器仍令自书谢状勿拘真行帝尤奇惜之。
    裴为兵部侍郎少笃学善隶书。
    卢知猷为太子太师尤工书落简飞翰人争模仿周马胤孙为太子詹事嗜八分书题署酬答必存其迹。
    杨凝式以右仆射致仕凝式善於笔札居壁蓝墙之间往往恣其题纪。
    ●卷八百六十二
    ○总录部　起复
    丧从哀制缘情之礼斯在恩繇义断移孝之文足徵故晋侯始墨以从戎子骞腰而服事夺情顺变其来尚矣。西汉而下则有居丞弼之任亮采乎！邦家处爪牙之权式遏於乱略以至引籍於扃禁票彡缨於文陛奄丁艰疚聿去班列繇是举兹彝典复其旧贯。若乃赐子优渥存问周至斯。又示优贤之旨勉犭旬公之节者已。
    汉翟方进成帝时为丞相以後母终既葬三十六日除服起视事以为身备汉相不敢逾国家之制（汉制自文帝遗诏之後国家遵以为常大功十五日小功十四日缌麻七日方进自以大臣故云：不敢逾制）。
    後汉赵喜明帝时代虞延行太尉事後遭母忧上疏乞身行丧礼帝不许遣使者为释服赏赐恩宠甚渥耿恭永平中为骑都尉恭母先卒追行丧制有诏使五官中郎将赍牛酒释服。
    张和帝时为太尉父卒既葬诏遣使赍牛酒为释服。
    桓荣字叔元顺帝时为太傅以母忧自乞听以大夫行丧逾年诏使者赐牛酒夺服即拜光禄大夫。
    晋贾充文帝时为侍中以母忧去职诏遣黄门侍郎慰问。又以东南有事遣典军将军杨嚣宣谕使六旬还内。
    郑默武帝时为散骑常侍以父丧去官寻起为廷尉山涛为太常遭母丧归乡里武帝诏曰：吾所共致化者官人之职是也。方今风俗陵迟人心摇动宜崇明好恶镇以退让山太常虽居谅ウ情在难夺方今务殷何得遂其志邪其以涛为吏部尚书涛辞以丧病表章恳切会元皇后薨遂扶舆还雒逼迫诏命自力就职。
    张华拜中书令後加散骑常侍遭母忧哀毁过礼中诏勉励逼令摄事。
    傅咸北城泥阳人也。惠帝时为御史中丞本郡中正遭继母忧去官顷之起以议郎长兼司隶校尉咸前後固辞不听敕使者就拜咸复送还印绶公车不通催使摄职咸以身无兄弟丧祭无主重自陈乞乃使於官舍设灵座咸。又上。表曰：臣既驽弱不胜重任加在哀疾假息日阕陛下过意授非所堪披露丹款归穷上闻谬诏既往终然无改臣虽不能灭身以全礼教义无然虚忝隆宠前受严诏视事之日私心自誓陨越为报以货赂流行所宜深绝切敕都官以此为先而经弥日月未有所得斯繇陛下有以奖励虑於愚戆将必死系故自掩以避其锋耳在职有日既无赫然之举。又不应应垂<走羽>人谁复惮故光禄大夫刘毅为司隶声震内外远近清肃非徒毅有王臣匪躬之节亦繇所奏见从威风得伸也。诏曰：但当思必应绳中理威风自伸何独刘毅也。
    张元帝时为丞相从事中郎以母忧去职既葬帝强起之固辞疾笃优命敦逼遂起视事。
    桓石虔孝武时为宁远将军南顿太守以父忧去职寻而苻坚。又寇淮南诏曰：石虔文武器戎有方古人绝哭金革弗避况在馀哀岂得辞事可授奋威将军南平太守。
    司马元显会稽王道子之世子道子妃薨孝武下诏曰：会稽王道子元显风令光懋乃心所寄诚孝性蒸蒸至痛难夺然不以家事辞王事阳秋之明义不以私恨违公制中代之变礼故闵子腰山王逼屈良以至繇中轨容著外有礼无时贤哲斯顺须妃葬毕可居职如故。
    宋毛循之武帝时为右将军居父忧时卢循逼京邑循之服未除起为辅国将军寻加宣城内史戍姑孰王诞为吴国内史以母忧去职武帝征刘毅起为辅国将军诞固辞军号墨从行。
    刘粹为江夏相母忧去职俄而武帝讨司马休之起粹为宁朔将军竟陵太守统水军入河。
    徐湛之会稽公主子也。湛之迁冠军将军丹阳尹进号征虏将军加散骑常侍以公主忧不拜过葬复授前职湛之表启固辞。又诣廷尉受罪武帝诏狱官勿得受然後就命固辞常侍许之。
    殷景仁文帝元嘉中为侍中丁母忧葬竟起为领军将军固辞诏使纲纪代拜中书舍人周赳舆载还府颜竣孝武时代谢庄为吏部尚书领太子左卫率未拜丁忧起为右将军丹阳尹如故。
    沈怀明明帝泰始初居父忧起为建威将军东征南讨有功封吴兴县子食邑四百户。
    袁粲後废帝初为尚书令元徽元年十一月母忧去职十二月还摄本任加卫将军。
    褚渊为中书监护军将军元徽四年十月母忧去职十一月诏摄本任。
    南齐崔惠景为冠军将军同州刺史母丧诏起复本任。
    萧景先为侍中兼领军将军遭母丧诏起为领军将军。
    萧赤斧为长史兼侍中祖母丧去职起为冠军将军宁蛮校尉。
    张敬儿为南阳太守遭母丧还家朝廷疑桂阳王休范密为之备乃起敬儿为宁朔将军越骑校尉。
    杨公则为扶风太守武帝永明中母忧去官雍州刺史陈显达起为宁朔将军复领太守。
    梁沈约为侍中遭母忧起为镇军将军丹阳尹置佐史。
    丘仲孚初仕齐为于湖令有能名以父丧去职明帝即位起为烈武将军曲阿令仲孚入梁为江夏太守行郢州州府事遭母忧起摄职。
    郑绍叔为卫尉卿以母忧去职绍叔有至性高祖尝使人节其哭顷之起为冠军将军右军司马。
    乐蔼为龙阳相以父忧去职吏民诣州请之葬讫起焉。
    夏侯夔为右卫将军丁所生母忧去职时魏南兖刺史刘明以谯城入附诏遣镇北将军元树帅军应接起夔为麾将军。
    韦粲为步兵校尉入为东宫领直丁父忧去职寻起为招远将军复为领直。
    谢徵为鸿胪卿高祖中大通元年以父丧去职续。又丁母忧诏起为贞威将军还摄本任服阕除尚书左丞。
    沈为尚书驾部郎兼右丞以母忧去职起为振武将军馀姚令。
    陈姚察为建安王谘议将军丁忧去职俄起为戎昭将军知撰梁史事固辞不免转太子仆父凶问自长安到江南察母丧制始除後主虑加毁顿遣使戒谕寻以忠毅将军起兼东宫通事舍人察志在终丧频有陈让并抑而不许。又进表其略曰：臣私门[C260]祸备罹殃罚偷生晷漏冀申情礼而疹相仍苴秽质非复人流将毕苫壤岂期朝恩曲覃被之缨绂宫闱秘奥趋奏便繁宁可以兹荒毁所宜叨预伏愿至德孝治矜其理夺使残魂喘息以遂馀生诏答曰：省表具怀卿行业淳深声誉素显理犭旬情礼未膺刀笔但参务承华良所期寄允兹抑夺不得致辞也。陈亡入隋为秘书丞丁後母杜氏丧解职仁寿二年诏曰：前秘书丞北绛郡开国公姚察强学待问博极群典修身立德白首不渝虽在哀疚宜夺情礼可员外散骑常侍。
    侯安都迁司空征北将军南徐州刺史父文捍为始兴内史卒於官世祖徵安都还京师为发丧寻起复本官。
    徐俭後主立授和戎将军惠宣晋熙王长史行丹阳郡国事俄以父忧去职寻起为和戎将军。
    周确为东宫通事舍人丁母忧去职及欧阳纥平越起为中书舍人命於广州慰劳服阕为太府卿历太子中庶子尚书左丞太子令以父忧去职寻起为贞威将军吴令确固辞不之官。
    谢贞为南平王友以母忧去职顷之敕起还府仍加招远将军掌记室贞累启固辞敕报曰：省启具怀虽知哀茕在疚而官候得才礼有权夺可便力疾还府也。贞哀毁羸瘠终不能之官舍。
    後魏阳平王新成长子顺累迁怀朔镇大将军督三道诸军事北讨未发遭母忧孝文诏遣傅诏侍臣以金革敦喻既殡而发。
