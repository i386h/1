<!-- { "loadSidebar": true } -->
    岑彭为廷尉行大将军事与大司马吴汉等围雒阳数月更始将朱有坚不下光武以彭尝为有校尉令往说有有在城上彭在城下相劳苦如平生有因曰：大司徒被害有预其谋（大司徒光武兄伯升为更始所杀）。又谏更始无遣萧王北伐自知罪深彭还具言於帝帝曰：夫建大事者不念小怨有今。若降官爵可保况诛罚乎！彭复告有有从城上下索曰：必信可乘此上彭趣索欲上有见其诚即许降後五日有将轻骑诣彭乃面缚与彭俱诣河阳帝即解其缚与见之复令彭夜送有归城明旦悉其众出降彭後为征南大将军伐蜀以夹川谷少水险难漕运留威虏将军冯骏军江州都尉田鸿军夷陵领军李玄军夷道自引兵还屯津乡当荆州要会喻告诸蛮夷降者奏封其君长初彭与交牧邓让厚善与让书陈国家威德。又遣偏将军屈充移檄江南颁行诏命，於是让与江夏太守侯登武陵太守王堂长沙相韩福桂阳太守张隆零陵太守田翕苍梧太守杜穆交太守锡光等相率遣使贡献悉封为列侯或遣子将兵助彭征伐，於是江南之珍始流通焉。又自率臧宫刘歆长驱入江关令军中无得虏掠所过百姓皆奉牛酒迎劳彭见耆老为言大汉哀愍巴蜀久见虏役故兴师远伐以讨有罪为人除害让不受其牛酒百姓大喜悦争开门降。
    马援为陇西太守遣羌豪杨封譬说塞外羌皆来和亲。又武都氐人背公孙述来降者援皆上复其侯王君长赐印绶光武喜悉从之。
    来歙为中郎将建武七年帝使歙至沂歙以书招隗嚣大将军王遵遵乃与家属东诣京师。
    王遵隗嚣将也。後去嚣诣京师拜大中大夫封尚义侯光武率诸将上陇使遵持节监大司马吴汉留营於长安时嚣将牛邯军瓦亭遵知嚣必败灭而与牛邯旧故知其有归义意以书喻之曰：遵与隗王歃盟为汉自经历虎口践履死地已十数矣。于时周雒以西（周雒谓东都也。）无所统壹故为王策欲东收关中北取上郡进以奉天人之用退以惩外夷之乱数年之间冀圣汉复存当挈河陇奉旧都以归本朝生民以来臣人之势未有便於此时者也。而王之将吏群居{宀几}处之徒（{宀几}处言所识不远也。）人人抵掌（《说文》抵掌击也。战国策云：苏秦与赵王抵掌而谈也。）欲为不善之计遵与孺卿日夜所争害几及身者岂一事哉！前计抑绝後策不从所以吟啸扼腕垂涕登车（扼持也。《史记》云：天下之士莫不扼腕以言之）幸蒙封拜得延论议（遵为大中大夫在议论之职）每及西州之事未尝敢忘孺卿之言今车驾大众已在道路吴耿骁将集四境而孺卿以奔离之卒拒要扼当军冲视其形势何如哉！夫智者睹危思变贤者泥而不滓（在泥涂之中而不滓污也。）是以功名终申策画复得故夷吾束缚而相齐（新序日桓公与管仲鲍叔宁戚饮桓公谓鲍叔曰：姑为寡人祝乎！鲍叔奉酒而起祝曰：吾君无忘在莒也。使《管子》无忘束缚从鲁也。使宁戚无忘其饮牛于车下也。）黔布仗剑以归汉（黥布为楚淮南王高祖使随何说布乃仗剑归汉王也。）去愚就义功名并著今孺卿当成败之际遇严兵之锋可为怖忄栗宜断之心胸参之有识邯得书沉吟十数日乃谢士众归命雒阳拜为大中大夫，於是嚣大将十三人属县十六众十馀万皆降。
    应奏为武陵太守奉诏诱叛蛮降之。
    祝良为九真太守与交刺史张乔慰诱日南叛蛮降之岭外乃平。
    曹宗为敦煌太守时北匈奴与诸国共为边寇宗患其暴害遣行长史索班将千馀人屯伊吾以招抚之，於是车师前王及鄯善王来降。
    庞参为护羌校尉时烧当羌种号多还断陇道参以恩信招诱之号多等率众七千人诣参降冯绲为度辽将军诏绲招降叛虏，於是右贤王部抑等万三千口诣绲降。
    夏方为交刺史时南蛮夷攻烧城邑方招诱降之冯续为陇西太守鲜卑寇边以续为辽东太守晓谕降集虏皆弥散。又迁车骑将军讨长沙零陵蛮贼军至长沙贼悉诣营道乞降（营道今道州县也。）进击武陵蛮夷斩首四千馀级受降十馀万人荆州平定。
    刘表镇荆州张济引兵至荆州贾诩随之归表襄阳城守不受济因攻之为流矢所中济从子绣收众而进表自责以为已无宾礼遣使招绣绣遂屯襄阳为表比藩。
    刘虞字伯安初为幽州刺史恩信流著戎狄附之公孙瓒讨羌有功进屯属国与胡相击五六年丘力居等钞略青徐幽冀四州被其害瓒不能御朝议以虞既有德义。若使镇抚可不劳众而定乃以虞为幽州牧虞到遣使至胡中告以利害责使送张纯首丘力居等闻虞至喜各遣译自归瓒害虞有功乃阴使人邀杀胡使胡知其情间行诣虞虞上罢诸屯兵但留瓒将步骑万人屯右北平纯乃弃妻子逃入鲜卑为其客王政所杀送首诣虞封政为列侯以功即拜虞大司马封襄贲侯。
    吕布为徐州牧在下邳东海萧建为琅邪相治莒保城自守不与布通与建《书》曰：天下举兵本以诛董卓耳布杀卓来诣关东欲求兵西迎大驾光复雒京诸将自还相攻莫肯念国布五原人也。去徐州五千馀里乃在天西北角今不来共争天东南之地莒与下邳相去不远宜当共通君如自遂以为郡郡作帝县县自王也。昔乐毅攻齐呼吸下齐七十馀城唯莒即墨二城不下所以然者中有田单故也。布虽非乐毅君亦非田单可取布书与智者详共议之建得书即遣主簿赍笺上礼贡良马五匹。
    魏锺繇汉末为尚书仆射时关中诸将马腾韩遂等各拥强兵相与争太祖方有事山东以关右为忧乃表繇以侍中守司隶校尉持节都督关中诸军委之以後事特使不拘科制至长安移书腾遂等为陈祸福腾遂遣子入侍。
    董昭汉末为河南尹时张杨为其将杨鬼所杀杨长史薛弘河内太守缪尚城守待袁绍救太祖令昭单身入城告喻弘尚等即日举众降以昭为冀州牧时袁绍遣将领颜良攻东郡。又徙昭为魏郡太守从讨良良死後进围邺城袁绍同族春卿为魏郡太守在城中其父元长在扬州太祖遣人迎之昭书与春卿曰：盖闻孝者不背亲以要利仁者不忘君以犭旬私志士不探乱以徼幸智者不诡道以自危足下大君昔避内难南游百越非疏骨肉乐彼吴会智者深识独或宜然曹公愍其守志清恪离群寡俦故特遣使江东或迎或送今将至矣。就令足下处偏平之地依德义之主居有太山之固身为乔松之偶以义言之犹宜背彼向此舍民趣父也。且邾仪父始与隐公盟鲁人喜之而不书爵。然则王所未命爵尊不成春秋之义也。况足下今日之所者乃危乱之国所受者乃矫诬之命乎！苟不逞之与群而厥父之不恤不可以言孝忘祖宗所居之本朝安非正之奸职难可以言忠孝忠并替难以言智。又足下昔者为曹公所礼辟夫戚族人而疏所生内所寓而外王室怀邪禄而叛知已远福祚而近危亡弃明义而收大耻不亦可惜耶。若能翻然易节奉帝养父委身曹公忠孝不坠荣名彰矣。宜深留计早决良图邺既定以昭为建义大夫。
    徐晃为偏将军太祖围邺破邯郸易阳令韩范伪以城降而拒守太祖遣晃攻之晃至飞矢城中为陈成败范悔晃辄降之既而言於太祖曰：二袁未破诸城未下者倾耳而听今日灭易阳明日皆以死守恐河北无定时也。愿公降易阳以示诸城则莫不望风太祖善之。又为横野将军後征张鲁别遣晃讨攻椟仇夷诸山氐皆降之迁平寇将军。
    张辽迁裨将军太祖遣定鲁国诸县与夏侯渊围昌於东海数月粮尽议引军还辽谓渊曰：数日已来每行诸围辄属目视辽。又其射矢更稀此必计犹豫故不力战辽欲挑与语傥可诱也。乃使谓曰：公有命使辽传之果下与辽语辽为说太祖神武方以德怀四方先附者受大赏乃许降辽遂单身上三公山入家拜其妻欢喜随诣太祖太祖遣还责辽曰：此非大将法也。辽谢曰：以明公威信著於四海辽奉圣旨必不敢害故也。
    吴全琮为安东太守明赏罚招诱降附数年中得万馀人。
    吕蒙为偏将军领寻阳令魏使庐江谢奇为蕲春典农屯完田乡数为边寇蒙使人诱之不从则伺隙袭击奇遂缩退其部伍孙子才宋豪等皆携负老弱诣蒙降。又刘备令关羽镇守专有荆土大帝令蒙西取长沙零桂三郡蒙移书二郡望风归服关羽讨樊蒙浮江袭其空虚蜀将军傅士仁在公安拒守蒙令虞翻说之翻至城门谓守者曰：吾欲与汝将军语仁不肯相见乃为《书》曰：明者防祸於未萌知者图患於将来知得知失可与为人知存知亡足别吉凶大军之行斥候不及施┭火不及举此非天命必有内应将军不先见时时至。又不应之独守萦带之城而不降死战则毁宗灭祀为天下讥笑吕虎威欲到南郡断绝陆道生路一塞案其地形将军为在箕舌上耳奔走不得免降则失义窃为将军不安幸熟思焉仁得书流涕而降翻谓蒙曰：此谲兵也。当将仁行留兵备城遂将仁至南郡南郡太守糜芳城守蒙以仁示之遂降（《吴录》云：初南郡城中失火颇焚烧军器羽以责芳芳内畏惧吴闻而诱之芳潜相和及蒙攻之乃以牛酒出降焉）蒙入据城尽得羽及将士家属皆抚慰令军中不得干历人家有所求取蒙麾下士是汝南人取民家一笠以覆官铠官铠虽公蒙犹以为犯军令不可以乡里故而废法遂垂涕斩之，於是军中震忄栗道不拾遗蒙旦暮使亲近存恤耆老问所不足疾病者给医药饥寒者赐衣粮羽府藏财宝皆封闭以待大帝至羽还在道路数使人与蒙相闻蒙辄厚遇其使周游城中家家致问或手书示信羽人还私相参讯咸知家门无恙见待过於平时故羽吏士无斗心会大帝寻至羽自知孤穷乃走麦城西至漳乡众皆委羽而降大帝使朱然潘璋断其径路即父子俱获荆州遂平。
    陆胤为交州刺史安南校尉时交九真夷贼攻没城邑交骚动胤入南界喻以恩信务从招纳高凉渠帅黄吴等支党三千馀皆出降引军而南重宣至诚遗以财币贼帅百馀人民五万馀家深幽不羁莫不稽颡交域清泰就加安南将军复讨苍梧建陵贼破之前後出兵八千馀人以充军用。
