<!-- { "loadSidebar": true } -->
三十二年正月帝斋夜读《河图》会昌符曰：赤刘之九会命岱宗不慎克用何益於承诚善用之奸伪不萌感此文乃诏松等复案索河雒会文言九世封禅事者松等奏乃许焉初孝武帝欲求神仙以秩方者言黄帝繇禅封而後仙，於是欲封禅封禅不常时人莫知元封元年帝以方士言作封禅器以示群儒多言不合古，於是罢诸儒不用三月帝东上泰山乃上石立之泰山颠遂东巡海上求仙人无所见而还四月封泰山恐所施用非是乃秘其事帝许梁松等奏求元封时封禅故事议封禅所施用有司奏当用方石再累置坛中背方五尺厚一尺用玉牒书藏方石牒厚五寸长尺三寸广五寸有玉检。又用石检十枚列於石傍东西各三南北各二皆长三尺广一尺厚七寸检中刻三处深处四寸方五寸有盖检用金缕五周以水银和金以为泥玉玺一枚方二寸二分一枚方五寸方石四角。又有距石皆再累枚长一丈厚一尺广二尺皆在圆坛上其下用距石十八枚皆高二尺厚一尺广二尺如小碑环坛立之去坛三步距石下皆有石跗入地入地四尺。又用石牌高九尺广三尺五寸厚尺二寸立坛丙地去坛三丈以上刻书帝以用石功难。又欲及二月封故诏松欲因故封石空检更加封而已松上疏争之以为登封之礼告功皇天垂後无穷以为万民也。承天之敬尤宜章明奉图书之瑞尤宜显著今因旧封窜寄玉牒故石下恐非重命之义受命中兴宜当特异以明天意遂使太山郡及鲁趣石工宜取完清石无必五色时以印工不能刻玉牒欲用丹漆书之会求得能刻玉者遂书书秘刻方石中命容玉牒二月帝至奉高遣侍御史与兰台令史将工先上山刻石文曰：维建武三十有二年二月皇帝东巡狩至於岱宗柴望秩於山川班於群神遂觐东后从臣太尉熹行司徒事特进高密侯禹等汉宾二王之後在位孔子之後褒成侯序在东後藩王十二咸来助祭《河图》赤符曰：刘秀发兵捕不道四夷集龙斗野四七之际火为主《河图》会昌符曰：赤帝九世巡省得中治平则封诚合帝道孔钜则天文灵出地祗瑞兴帝刘之九会命岱宗诚善用之奸伪不萌赤汉得兴九世会昌巡岱皆当天地扶九崇经之常汉大兴之道在九世之王封于泰山刻石著纪禅于梁父退省考五《河图》合古篇曰：帝刘之秀九名之世帝行德封刻政《河图》提刘予曰：九世之帝方明圣持衡拒九州平天下予雒书甄曜度曰：赤三德昌九世会符合帝祭勉刻封《孝经钩命决》曰：予谁行赤刘用帝三建孝九会专兹竭行封岱清河雒命后经讠所传昔在帝尧聪明密微让与舜庶後裔握机王莽以舅后之家三司鼎足蒙宰之权势依周公霍光辅幼归政之义遂以篡叛僭号自立宗庙隳坏社稷丧亡不得血食十有八年扬徐青三州首乱兵革横行延及荆州豪杰并兼百里屯聚往往僭号北狄作寇千里无烟无鸡鸣犬吠之声皇天卷顾皇帝以匹庶受命中兴年二十八载兴兵起是以中次诛讨十有馀年罪人斯得黎庶得居尔田安尔宅书同文车同轨人同伦舟舆所通人迹所至靡不贡职建明堂立辟雍起灵台设庠序同律度量衡五礼五玉三帛二生一死贽吏各职复于旧典在位三十有二年年六十二乾乾日昃不敢荒宁涉危历险亲巡黎元恭肃神祗惠恤耆老理庶遵古聪允明恕皇帝惟慎《河图》雒书正文是月辛卯柴登封泰山甲午禅于梁阴以承灵瑞以为兆民永兹一事垂于後昆百寮从臣郡守师尹咸蒙祉福永永无极秦相李斯燔诗书乐隳礼坏建武元年以前文书散亡旧典不具不能明经文以章句细微相况八十一卷明者为验。又其十卷皆不昭子贡去告朔之饩羊子曰：赐也。尔爱其羊我爱其礼後有圣人正失误刻石讫二十一日辛卯晨燎祭天於太平山下南方群臣皆从用乐如南郊诸王王者後二公孔子後褒成君皆助祭位事毕将升封，或曰：太山虽已从食於柴祭今亲升告功宜有礼祭，於是使谒者以一特牲於尝祠太山处告祠太山如亲耕ァ刘先祠先农先虞故事至食时御辇升山日中後到山上更衣早晡时即位于坛北面群臣以次陈後西上毕位上坛尚书命奉玉牒检皇帝以一寸二分玺亲封之讫太常命人发坛上石尚书命藏玉牒以复石覆讫尚书令以五寸印封石检事毕皇帝再拜群臣称万岁命人立所刻石碑乃复道下二十五日甲午禅祭地於梁阴以高后配山川群神从如元始中北郊故事四月己卯大赦天下以建武三十二年为中元元年复博奉高嬴勿出元年租刍藁以吉日刻玉牒书函藏金匮玺印封之乙酉使太尉行事以特告至高庙太尉奉匮以告高庙藏于庙室西壁石室高祖室之下（又赵熹传载熹为太尉上言宜封禅正三王之礼中元元年从封太山。又张纯传载纯为司徒奏帝宜封禅曰：自古受命而帝治世之隆必有封禅以告成功焉乐动声仪曰：以雅治人风成於颂有周之盛成康之间郊配封禅皆可见也。《书》曰：岁二月东巡狩至于岱宗则封禅之义也。臣伏见陛下受中兴之命平海内之乱复祖宗抚存万姓天下旷然咸蒙更生恩德行惠泽雨施黎元安宁夷狄慕义诗云：受天之祜四方来贺今摄提之岁苍龙甲寅德在东宫宜及嘉时遵唐帝之典继孝武之业以二月东巡狩封於岱宗明中兴勒功统复祖统报天神禅梁父祠地祗传祚子孙万世之基也。中元元年正月丁卯帝乃东巡岱宗以纯视御史大夫从并上元封旧仪及刻石文）。
章帝元和二年二月辛未幸泰山柴告岱宗有黄鹄三十从西南来经祠坛上东北过于宫屋翱翔升降进奉高壬申从祀五帝於汶上明堂癸酉告祀二祖四宗（二祖谓高祖世祖四宗谓文帝为太宗武帝为世宗宣帝为中宗明帝为显宗）大赦天下诸犯罪不当得赦亦皆除之复博奉高嬴无出今年田租刍藁丁鸿以少府从帝奏曰：臣闻古之帝王统治天下五载巡狩至于岱宗柴祭于天望秩于山川协时月正日角斗斛权衡使人不争陛下尊履蒸蒸奉承业祀五帝於明堂配以光武二祖四宗咸有告祀瞻望太山嘉泽降澍柴祭之日白气上升与燎烟合黄鹄群翔所谓神人以和答飨之休符也。帝善焉。
安帝延光三年二月辛卯幸太山柴告岱宗（太山王者告代之处为五岳之宗。故曰：岱宗燔柴以告天）。
魏明帝黄初中护军蒋济曰：夫帝王大礼巡狩为先昭祖扬祢封禅为首是以自古革命受符未有不蹈梁父登太山刊无竟之名纪天人之际者也。故司马相如谓有文已来七十二君或顺所繇於前谨遗教於後太史公曰：主上有圣明而不宣布有司之过也。然则元功懿德不刊梁山之石无以显帝王之功示兆庶不朽之观也。语曰：当君而叹尧舜之美譬犹人子对厥亲而誉他人之父今大魏乘百王之弊乱拯流遁之艰危接千载之衰绪继百代之废业自武文至於圣躬所以参成天地之道纲维人神之化上天报应嘉瑞显祥以比往古无所取喻至於历世迄今未废大礼虽志在扫尽残盗荡涤馀秽未遑斯事。若尔三苗倔强於江海大舜当废东巡之仪徐夷跳梁於淮泗周成当止岱岳之礼。且去岁破吴虏於江汉今兹屠蜀贼於陇右其震荡内溃在不复淹无累於封禅之事也。此议久废非仓卒所定宜下公卿广撰其礼卜年考时昭告上帝以副天下之望臣待罪军旅不胜大愿冒死以闻诏曰：闻蒋济斯言使吾汗出流足自开辟以来封禅者七十馀君耳故太史公曰：虽有受命之君而功有不洽是以中间旷远者千有馀年近者数百载其仪阙不可得记吾何德之修敢庶兹乎！济岂谓世无管仲以吾有桓公登太山之志乎！吾不欺天也。济之所言华则荣矣。非助我者也。公卿侍中尚书常侍省之而已勿有所议亦不须答诏也。天子虽拒济议而实使高堂隆草封禅之仪以天下未一不欲便行大礼会隆卒不复行。
晋武帝平吴混一区宇太康元年九月庚寅尚书令卫尚书左仆射山涛右仆射魏舒尚书刘司空张华等奏曰：臣闻肇自生灵则有后辟年载之数莫之能纪立德济世挥扬仁风以登封泰山者七十有四家其谥号可知者十有四焉沉沦寂寞曾无遗声者不可胜记大晋之德始自重黎实佐颛顼至於夏商世序天地其在於周不失其绪金德将升世济明圣外平蜀汉海内归心武功之盛实繇文德至於陛下受命践祚弘建大业群生仰流惟独江湖沅湘之表凶桀负固历代不宾神谋独断命将出讨兵威加数旬荡定羁其鲸鲵赦其罪逆覆雨施八方来同声教所被达於四极虽黄轩之征大禹远略周之奕世何以尚今。若夫玄石素文底号前载象以数表言以事告虽古《河图》雒书之徵不是过也。宜宣大典礼中岳封泰山禅梁父发德号明至尊享天休笃黎庶勤千载之表播流後之声俾百世之下莫不兴起斯帝王之盛业天人之至望也。诏曰：今逋寇虽殄外则障塞有警内则百姓未康此盛德之事所未议也。等。又奏曰：今东渐于海西被于流沙大漠之阴日南北户莫不通属茫茫禹迹今实过之天人之道已同巍巍之功已著宜礼地祗登封泰山致诚上帝以答神人之愿也。乞如前奏诏曰：今阴阳未和政刑未当百姓未得其所，岂可以勒功告成邪诏不许等。又奏曰：臣闻处帝王之位者必有历运之基天命之应济兆庶之功者必有圣德之容告成之典无不可诬有不敢让自古道也。而明诏谦冲屡辞其礼虽圣德攸在推而未居夫三公职典天地实掌人物国之大事取义于此故汉氏封禅非是官也。不在其事臣等前奏盖陈祖考之功天命。又应陛下之德合同四海迹古考今宜此礼至於克定岁月须五府上议然後奏闻诏曰：虽荡清江表皆临事者之劳何足以告成方望群后恩隆大化以宁区夏百姓获与之休息斯朕日夜之望无所复下诸府矣。等。又奏臣闻唐虞三代济世弘功之君莫不仰承天休俯协人志登介丘履梁父未有辞焉者盖不可让也。今陛下勋高百王德无与二茂绩宏规巍巍之业固非臣等所能究论而圣旨劳谦屡自抑损时至弗应推美不居阙皇代之上仪塞灵祗之凝望使大晋之典谟不同风於三五臣等诚不敢奉诏请如前奏施行诏曰：方当共思弘道以康庶绩。且俟他年无复纷纭也。王公有司。又奏自古圣明光宅四海封禅名山著於史籍作者七十四君矣。舜禹之有天下也。巡狩四岳躬行其道易著观俗省方礼有升中於天诗颂陟其高山皆载在方策文王为西伯以服事殷周公以鲁藩列於诸侯或享於岐山或有事太山徒以圣德犹得为其事自是以来功薄而僭其仪者不可胜数号谥不冫民以至於今况高祖宣皇帝肇开王业海外有截世宗景皇帝济以大功辑宁区夏太祖文皇帝受命造晋荡定蜀汉陛下应期龙兴混一六合泽被群生威震无外昔汉氏失统吴蜀鼎峙兵兴以来近将百年地险俗殊人望绝塞今不羁之寇二代而平非聪明神武先天弗违孰能巍巍其成功。若兹者欤臣等幸以千载得遭运会亲服大化日睹太平至公至美谁与为让宜祖述先明宪章古昔勒功岱岳登封告成弘礼乐之制正三雍之典扬名万世以显祖宗是以不胜大愿敢昧死以闻请告太常具礼仪帝复诏曰：所议诚列代之盛事也。然方今未可以尔便报绝之。
