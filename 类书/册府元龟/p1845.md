<!-- { "loadSidebar": true } -->
    萧梁安成王秀之子归周爵黄台郡公文帝令文儒於麟趾殿校定经史仍撰世谱亦预焉寻以母老兼有疾疹五日番上便隔晨昏请在外署事诏许焉高祖以为文学博士以母老表请归养私门上。表曰：臣闻出忠入孝理深人纪昏定晨省事切天经伏惟陛下握镜临朝垂衣御宇孝治天下仁覃草木是以微臣冒陈至愿臣母妾褚年过养礼乞解今<身只>侍奉私庭伏愿天慈特赐矜许臣披款归朝十有六载恩深海岳报浅涓尘肆师掌礼竟无称职浙隈督察空妨能官方辞违阙庭屏迹闾里低徊系慕恋悚兼深高祖未许诏曰：开府梁之宗英今则位等三事所谓楚虽有材周实用之方藉谋猷匡朕不逮然进思尽忠退安侍养义在公私兼济岂容全欲犭旬已乎！亏此至公乖所望也。寻以母忧去职。
    刘初在梁随上黄侯萧晔在淮南母於建康遘疾弗之知尝忽一日举身楚痛寻而家信至云：其母病即号泣戒道绝而。又苏当身痛之辰即其母死之日也。居丧毁瘠遂感风气服阕後一年犹杖而後起位陇右总管府司镇。
    王谊字宜君迁御史大夫丁父艰毁瘁过礼庐於墓侧负土成坟岁馀诏拜雍州别驾固让不许。
    王颁字景彦梁太尉僧辩之子少倜傥有文武局其父平侯景留颁质於荆州遇元帝为周师所陷颁因入关闻父为陈武帝所杀号恸而绝食顷乃苏哭泣不绝声毁瘠骨立至服阕尝布衣蔬食藉蒿而卧周明帝嘉之召授左侍上士。
    赵绰初仕周为内史中士以父艰去职哀毁骨立世称其孝。
    苏威字无畏京兆武功人父绰仕魏为度支尚书威少有至性数岁丧父哀毁有。若成人後威拜尚书右仆射其年以母忧去职柴毁骨立帝敕威曰：公德行高人情寄殊重大孝之道盖同俯就必须抑割为国惜身朕之於公为君父宜依朕旨以礼自存未几起令视事固辞优诏不许。
    威子夔为鸿胪少卿坐父事除名为民复丁母忧不胜哀而卒。
    李德林年十六遭父艰自驾灵舆反葬故里时正严冬单衰跣足州里人物繇是敬慕之德林居贫轲母氏多疾方留心典籍无复宦情其後母病稍愈逼令仕进德林仕北齐为通直散骑侍郎与中书侍郎宋士素副侍郎赵彦深别典机密寻丁母艰去职勺饮不入口五日因发热病遍体生疮而哀泣不绝诸士友陆骞宋士素名医张子彦等为合汤药德林不肯进遍体洪肿数日间一时顿差身力平复诸人皆云：孝感所致太常博士巴叔仁表上其事朝廷嘉之才满百馀日夺情起复德林以羸病疠疾请急罢归梁彦光仕周为少驭下大夫母忧去职毁瘁过礼未几起令视事武帝见其毁甚嗟叹良久频蒙慰喻。
    杨素父敷仕周为汾州刺史没於齐武帝亲总万机素以其父守节陷齐未蒙朝命上表申理帝不许至於再三帝大怒命左右斩之素乃大言曰：臣事无道天子死其分也。帝壮其言繇是赠敷为大将军谥曰：忠壮拜素为车骑大将军仪同三司渐见礼遇。
    刘士隽彭城人性至孝丁母丧绝而复苏者数次勺饮不入於口者七日庐於墓侧负土成坟列植松柏狐狼驯扰为之取食。
    杨庆字伯悦年二十五郡察孝廉以侍养不行其母有疾不解襟带者七旬及居忧哀毁骨立负土成坟齐文宣表其门闾赐帛三十疋绵十屯粟五十石位仪同三司田德懋魏国公仁恭之子少以孝友知名开皇初以父军功赐爵平原郡公授太子千牛备身丁父艰哀毁骨立庐於墓侧。
    薛开皇初为考功侍郎高祖闻其事母孝赐舆服几杖四时珍味当时荣之後其母疾貌甚忧瘁亲故弗之识也。暨丁母艰诏鸿胪监护丧事归葬夏阳于时隆冬寒极衰徒跣冒犯霜雪自京及乡五百馀里足冻堕指疮血流离朝野为之伤痛州里赠助一无所受寻起令视事屡陈诚款请终丧制优诏不许灵帝见其毁瘠过甚为之改容顾谓群臣曰：吾见薛哀毁不觉悲感伤怀嗟异久之竟不胜丧病卒。
    张开皇初为太府少卿领营新都监丞丁父忧去职柴毁骨立未期起令视事固辞不许。
    萧圆肃为贝州刺史以母老请归就养高祖许之姚最为太子门大夫以父忧去官哀毁骨立。
    崔顺开皇中为协律郎太常卿苏威雅重之母忧去职性至孝水浆不入口者五日。
    元寿字长寿少孤性仁孝九岁丧父哀毁骨立宗族乡党咸异之事母以孝闻位羽卫将军。
    李德饶性至孝父纯寝疾辄终日不食十旬不解衣及丁忧水浆不入口者五日哀恸呕血数升及送葬之日会仲冬积雪行四十馀里单衰徒跣号踊几绝会葬千馀人莫不为之流涕位司隶从事。
    徐孝肃汲郡人早孤不识父长问其母父状因求画工图其形像构庙置之而定省焉朔望享祭养母至孝数十年家人不见其有忿恚之色及母老疾孝肃亲易燥湿忧瘁数年见者无不悲悼母亡孝肃茹蔬饮水盛冬单衰毁瘠骨立葬祖父母父母墓皆负土成坟庐於墓所四十馀载披徒跣遂以身终。
    华秋汲郡临河人幼丧父事母以孝闻家贫佣赁为养其母遇患秋容貌毁瘁须鬓顿改州里咸嗟异之及母终之後遂绝栉沭尽秃落庐於墓侧负土成坟有人欲助之者秋取拜而止之。
    韦鼎遭父忧水浆不入口者五日哀毁过礼殆将灭性位至光州刺史。
    韦秀才幼[A13C]悟八岁诵尚书十一通。《周易》居丧以孝闻位通直散骑常侍。
    房彦谦字孝冲父然为广州刺史彦谦早孤年十五出後叔父子贞事所继母有逾本生子贞哀之抚养甚厚丁所继母忧勺饮不入口者五日事伯父乐陵太守豹竭尽心力每四时珍果口未先尝遇期功之戚必蔬食终礼宗族取则焉。
    豆卢为渭州刺史丁父艰毁瘁过礼。
    于宣道为内史舍人丁父忧水浆不入口者累日献皇每令中使敦谕起令视事免丧拜车骑将军。
    达奚长孺为州刺史母忧去职性至孝水浆不入口者五日毁悴过礼殆将灭性天子嘉叹起为夏州总管。
    杜整字育少有风九岁丁父忧哀毁骨立事母以孝闻位左卫将军。
    长孙晟性至孝居忧毁瘠为朝士所称位左骁卫将军。
    萧世廉开府摩诃之子父与汉王谅同逆伏诛世廉性至孝及摩诃凶终服阕後追慕弥切其父时宾故脱有所言及世廉对之哀恸不自胜言者为之欷终身不执刀刃时人嘉焉。
    陈孝意为侍御史以父忧去职未期起授雁门郡丞在郡莱食斋居朝夕哀临每发声未尝不绝倒柴毁骨立见者哀之。
    杨异九岁丁父忧哀毁过礼殆将灭性位冀州总管田翼不知何许人也。性至孝养母以孝闻其後母卧疾岁馀翼亲易燥湿母食则食母不食则不食母患暴痢翼谓中毒遂亲尝恶及母终翼一恸而绝其妻亦不胜哀而死乡人共厚葬之。
    李士谦字子约赵郡平棘人髫龀丧父事母以孝闻母曾呕吐疑为中毒因跪而尝之自以少孤未尝饮酒食肉口无杀害之言至於亲宾来萃辄陈樽俎对之危坐终日不倦初仕魏广平王赞开府参军事後不仕。
    郎茂年十九丁父忧居丧过礼位饶州刺史。
    虞世基为内史侍郎以母忧去职哀毁骨立有诏起令视事拜见之日殆不能起帝令左右扶之哀其羸瘠诏令进肉世基食取悲哽不能下炀帝使谓之曰：方相委仕职为国惜身前後敦劝者数矣。
    杨玄感为礼部尚书其叔父约拜浙阳太守玄感与约恩义甚笃既怆分离形於颜色炀帝谓之曰：公比忧悴得非为叔耶玄感再拜流涕曰：诚如圣旨帝思约废立之功繇是徵入朝。
    ●卷七百五十六
    ○总录部　孝第六
    唐虞世南父荔陈天嘉中卒世南尚幼哀毁殆不胜丧陈文帝知其博学每遣中使至其家将护之及服阕召为建安王□曹参军世南叔父寄陷於陈宝应在闽越中世南虽除丧犹布衣蔬食至太建末宝应破寄还方令世南释布食肉位秘书监。
    隋窦抗字道生父荣定尚隋文帝姊万安长公主官至雒州总管封陈国公抗在隋以帝甥之故甚见崇宠释褐千牛备身属其父寝疾抗躬亲侍扶衣不解带者五十馀日及居丧哀毁过礼後为梁州刺史丁母忧号恸绝而复苏者数焉文帝令宫人至第节其哭泣。
    李百药定州安平人隋内史令德林之子至性过人初侍父母丧还乡徒跣单衣行数千里服阕数年容貌毁悴为当时所称大业初授百药为桂州司马行至太湖遇劫贼将加白刃其子安期跪泣请代父命贼哀而释之。
    张志宽蒲州安邑人隋末丧父哀毁骨立为乡里所称贼帅王君廓屡为寇掠闻其名独不犯其闾邻里赖之而免者百馀家後为里正诣县称母疾急来归县令问其状对曰：母尝有所苦志宽亦有所苦向患心痛知母有疾令怒曰：妖妄之辞也。系之於狱驰验其母竟如所言令异之慰谕遣去及丁母忧负土成坟庐於墓侧手植松柏千馀株。
    王少玄博州聊城人父隋末於郡西为乱兵所害少玄遗腹生年十馀岁问父所在其母告之因哀泣便欲求尸以葬时白骨蔽野无繇可辨，或曰：子以血г父骨即渗入焉少玄乃刺其体以试之凡经旬日竟获父骸以葬尽礼病创历年方愈。
    赵慈景高祖潜龙时尚桂阳公主及义兵起隋人将捕之或有劝慈景避吏出入备兵无为坐受拘絷慈景曰：公之所言诚为良计但吾有老母以吾为命委之而去非吾心也。俄而吏捕系狱及隋平封开化郡公。
    陈叔达武德中为侍中群臣食於御前菜有蒲菊叔达怀而不食高祖问其故对曰：臣母患口乾求之不能致欲归以遗母高祖曰：卿有母可遗乎！遂涕泣呜咽久之乃止因赐物百段。
    房玄龄父病绵历十旬玄龄尽心药膳未尝解衣交睫及父终勺饮不入口者五日位司空。
    刘子翼临淮人贞观元年敕召入京辞以继母年老不赴及母卒摧毁伤感行路。
    田伯明泾阳人少孤其伯母刘年十九而孀居操行贞固抚育伯明恩义甚笃及刘以寿终伯明庐於墓侧负土成坟斋居菜食。
    姚思廉丁继母忧结庐墓次毁瘠殆不胜丧位散骑常侍。
    皇甫无逸贞观中为冀州刺史其母疾笃太宗令驿召之无逸性至孝承问惶惧不能饮食因道疾而卒薛万备为通事舍人初丁母艰截为┶以充敛及葬庐於墓次负土成坟太宗闻而嘉之降玺吊慰焉王瞿昙华州郑人事亲以孝养闻乡里称其敬让葬祖父母及伯父皆负土成坟三年乃毕母终亦如之昼夜悲号哀感行路头尽落形体枯悴墓门三年不掩夜尝寝於棺侧服终之後仍不离墓焉。
    温振中书令彦博之子少有雅望官至太子舍人居丧以毁卒李乾为侍御史母卒庐於墓侧负土成坟。
    吕方毅为右卫铠曹参军母终哀恸过礼竟以毁卒而车载丧随母车而葬友人郎馀令以白粥玄酒生刍一束於路隅奠祭甚为时人之所哀惜云：
