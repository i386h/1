<!-- { "loadSidebar": true } -->
    韦贞伯蓝田县令兼监察御史崔淙以原县令兼侍御史王仓检校比部员外郎兼美原县令曾县令兼监察御史李鲲富平县令兼殿中侍御史韦夏卿为刑部员外郎时久旱诏于郎官中选畿赤令繇是改奉天县令。
    冯伉贞元中为膳部员外郎泽潞节度使李抱真卒充吊赠使抱真男遗伉帛数百疋不纳。又专送至京伉因表奏固请不受属醴泉阙县令宰臣进人名德宗意不可谓宰臣曰：前使泽潞不受财帛者。此人必有清政可以授之遂改醴泉县令。
    梁季文矩为司门郎中太祖开平元年六月以文矩为开之县令司勋员外郎孙拙为浚仪县令先是二邑皆吏部注授今为赤县故命二省郎理。
    ○令长部　褒异
    夫赏有功褒有德帝王之彝典也。古者子男之任实列于诸侯宰字之官或选于郎署盖民政之攸系而教化之所出也。西汉而下暨夫五代乃有知识深远材用周敏洁身以驰誉勤职而集事布优异之政著殊尤之绩狱讼稀简冠盗衰息以至济危窘而有备制︹御而不慑力劝乎！耕稼诞宣其条教由是增之爵秩进诸章绶或降彼恩诏临问其勤劳或载在册书激劝乎！群萃或宠之蕃锡或赐之嘉名斯皆薰灼其声猷便蕃其崇奖咸用编次式垂于後。
    汉王尊行美阳令事宣帝行幸雍过虢尊供张如法而办（尊虽行美阳令而就虢供张也。）以高第擢为安定太守。
    後汉卓茂前汉末为密令有异政光武即位下诏褒之拜太傅封褒德侯。
    欧阳歙为原武令光武初平河北到原武见歙在县修政迁河南都尉。
    孔奋建武初守姑臧长光武诏书以为治有绝迹赐爵关内侯。
    董宣为雒阳令卒于官光武诏遣使者临视惟见布被覆尸妻子对哭有麦数斛敝车一乘帝伤之曰：董宣廉洁死乃知之帝以宣尝为二千石赐文绥葬以大夫礼拜子并为郎中。
    冯鲂迁郏令光武车驾西征隗嚣颍州盗贼群起郏贼延褒等众三千馀人攻围县舍鲂率吏士七十许人力战连日弩矢尽城陷鲂乃遁皇帝闻其反即驰赴颍川鲂诣行在所帝案行斗处知鲂力战乃嘉之曰：此健令也。
    祭彤为襄贲令时贼钞掠到官诛Θ奸猾县界清静诏书增秩一等赐缣百疋。
    寒朗为济阳令以母丧去官百姓追思之章帝东巡狩过济阳三老吏人上陈朗前政状帝至梁见朗诏三府为辟首由是辟司徒府。
    鲁恭为中牟令有异政河南尹袁安上书言状章帝异之会诏百官举贤良方正恭荐中牟名士王方帝即徵方诣公车礼之与公卿所举同恭在事三年州举尤异後拜侍御史。
    鲁丕恭之弟也。为新野令州课第一擢拜青州刺史陈重为细阳令举尤异迁会稽太守。
    臧为卢奴令冀州举尤异迁杨州刺史。
    童恢为不其令青州举尤异迁丹阳太守。
    魏杨沛汉末为新郑长太祖为兖州刺史西迎天子所将千馀人皆无粮沛进乾椹太祖喜後太祖以为邺令已拜太祖见之问曰：以何治邺沛曰：竭尽心力奉宣科法太祖善之顾谓坐席曰：诸君皆可畏也。赐其生口十人绢百疋既欲以励之。且以报乾椹也。
    崔林河东武城人太祖定冀州召除邬长冀无车马单步之官太祖征壶关问长吏德政最者并州刺史张陟以林对于是擢为冀州主簿。
    吴张纯字元基补广德令治有异绩擢为太子辅义都尉。
    晋正初仕蜀为秘书郎入晋除安县令武帝泰始八年诏曰：正昔在成都颠沛守义不违忠节及见受用尽心事有治理之绩以正为巴西太守。
    窦允为谒者泰始中诏曰：当官者能洁身修己然後在公之节乃全身善有章虽贱必赏此兴化立教之务也。谒者窦允前为浩长以修勤清白见称河右是当擢用使立行者有所劝主者详复参访有以旌表之拜临水令。
    夏谡为邺令卒咸宁元年以谡有清称赐百斛。
    宋刘真道为钱塘令文帝元嘉十三年东饥帝遣扬州治中从事史沈演之巡行在所演之上表荐真道政绩为治民之良宰帝嘉之赐千斛以真道为步兵校尉。
    江秉之为山阴令以在县有能迁补新安太守。
    梁何远为武康令励廉节正身率职民甚称之高祖闻其能擢为宣城太守自县为近畿大郡近代未之有也。
    陈褚为山阴令县民张次的王休达等与诸猾吏贿赂通奸全丁大户类多隐没乃锁次的等以其状启台宣帝手敕慰劳。
    北齐薛叔初仕後魏为雒阳令孝明时京师久旱悉召集华林理问惟雒阳狱有三人帝嘉之赐绢百疋後周路去病初仕北齐为饶阳令有能名武帝平齐重其能官阴郡守公孙景茂二人不被替代发诏褒扬。
    隋房恭懿高祖开皇初吏部尚书苏威荐为新丰令政为三辅之最时雍诸县令每朔谒帝见恭懿必呼至榻前访以理人之术苏重荐之超授泽州司马刘旷为临颍令清名善政为天下第一尚书左仆射高言其状高祖召之及引见劳之曰：天下县令固多矣。卿能独异于众良足美也。顾谓侍臣曰：若不殊奖何以劝于天下优诏擢拜黄州刺史。
    郭绚为漆县丞炀帝问纳言苏威天下清名第一者谁威以绚对帝赐绚帛百疋令朝集使送至郡郊以旌异焉。
    唐李大亮高祖武德初为土门令劝以垦辟岁因大稔时太宗居藩抚巡北境闻而嘉之赐马一疋帛五十。
    王甫武德初年为醴泉县令有善政赐帛五十赏之。
    贾敦实为饶阳令政化清净老幼怀之时兄敦顺复授瀛州刺史旧制大功已上不复连官朝廷以其兄弟在职俱有能名遂不迁替。
    韦崇德为叶县令高宗咸亨二年冬幸许汝等州诏赐崇德绢百疋表清节也。
    邓玄挺为顿丘令为县有异政玺书劳问。
    冯元淑为清漳令政有殊绩。又历浚仪始平二县令中宗时降玺书劳勉仍令史官编其事迹。
    李朝隐为长安令有宦官内寺伯干以非法朝隐正色叱之仍系于狱睿宗下制褒之曰：夫不吐刚而谄上不茹柔而黩下者君子之事也。践ニ必绳登车无屈者正人之务也。中大夫行长安县令李朝隐见义不回强直自遂亟闻佳政累著能名近者中官入官有干仪式遂能责之以礼绳之以亻替但宦竖之流多有凭恃柔宽之代必弄威权每观载籍尝为叹息朕规戒前古勤求典宪能副朕意实在斯人虞延持皇后之客梅陶鞭太子之傅古称遗直复见于今思欲旌其美行迁以重职为时当阅户政在养人宜加一阶用表刚烈。
    刘思穆为深州饶阳县令崔怀嶷为冀州信都县令玄宗开元三年并以课绩居最各赐物三十疋敕有司待秩满日优与处分。
    唐为河东县令代宗大历七年褒阶至朝散大夫更留三年旌善政也。
    韦涤为泾阳令德宗贞元二年正月诏曰：涤有御灾之术有字物之方人不流亡事皆办集惟是一邑之内独无愁怨之声古之循良何以迈此可检校工部员外郎兼本官赐绯鱼袋并赐衣一袭绢一百疋马一匹凡百君子各宜自勉。
    郑瑜为奉先令韦武为昭应令崔琮为华元令韦贞伯为蓝田令李曾为令贞元三年五月诏以瑜为饶州刺史武为遂州刺史琮为歙州刺史贞伯为舒州刺史曾为郢州刺史录善政也。各赐马一匹并采物衣服以遣之。
    王正雅为万年县令当穆宗时京邑号为难理正雅抑强扶弱政甚有声会柳公绰为京兆尹於帝前褒称帝命以绯衣银章就县宣赐迁户部郎中。
    梁刘群为长子令开平二年三月太祖在泽州群率人户来见。且言久在山谷保护亲族每与军前潜探报蕃贼行止时亦供饣鬼刍粟的相告报帝嘉其忠节乃赐群章服百姓赈而遣之。
    李济美为开封令薛昭文为浚仪令乾化二年开封尹以其课最来上请未除替敕曰：李济美等宰邑浩穰有及物之政朕甚嘉之宜量留一年。
    後唐王延禧摄汤阴县令柳承翰摄主簿明宗天成元年八月并赐绯鱼袋以帝赴难时经过供顿之劳也。
    李温美为博州武水县令废帝清泰二年县民郭ど而下再经州将陈状乞奏留之观察使言温美公廉无滥赋于民实为良吏诏曰：州县量留已有规制李温美赐绯鱼袋。
    晋赵赉为寿长令高祖天四年七月诏考满之外量留三年飞蝗避境故也。
    汉刘继儒晋末为晋阳县令兼昌陵台令开运三年诏曰：兴王旧地原庙所存载怀瞻奉之心允属循良之吏以尔莅官有政晋人美之假其省衔许留周岁更图尽瘁以称陟明可检校工部员外郎仍量留一年从北京奏故也。
    周刘表微为新安令太祖广顺元年迁河东府司录参军奖能吏也。
    ○令长部　公正
    古者子男居五等之列令宰为百里之长人民社稷之攸系政教威令之所出故名器斯重选任非易历代而下惟贤是图乃有禀刚方之性励贞固之操中立不倚当官而行拒非理之求绝谄上之迹谨守科法靡顾︹御惟公是犭旬惟弊是革以至矫偷薄之俗弃印绶而去者咸足多尚者已。
    齐晏婴字平仲治东阿三年景公召而数之曰：吾以子为可而使子治东阿今子治而乱子退而自察也。寡人将加大诛乎！《晏子》曰：臣请改道易行而治东阿三年不治臣请死之景公许之于是明年上计景公迎而贺之曰：善矣。子之治东阿也。《晏子》对曰：前臣之治东阿属不行货赂不至陂池之鱼以利贫民当此之时民无饥者而君反以罪今臣之治东阿也。属行货赂至事左右陂池之鱼入权家民之饥者过半君反迎而贺臣臣愿乞骸骨公乃下席而谢曰：子强复治之东阿者子之东阿也。人无复与焉。
    後汉虞延少为户牖亭长时王莽贵人魏氏宾客放纵延率吏卒突入其家捕之以此见怨故位不升陈球为繁阳令时魏郡太守讽县求纳货贿球不与之太守怒而挝督邮欲令逐球督邮不肯。
    袁安初为县功曹奉檄诣从事因安致书于令安曰：公事自有邮驿私情则非功曹所持辞不肯受从事惧然而止。
    赵俨为郎陵长阳安太守李通妻伯父犯法俨收治致之大辟是时杀生之柄决于牧守通妻子号泣以请其命通曰：方与曹公戮力义不以私废公嘉俨执宪不阿与为亲交。
    武周为下邳令时徐州刺史沛国公臧霸敬异周身诣令舍部从事讠总调不法周得其罪便收考竟霸益以善周。
    周规为临湘令长沙太守程徐二月行县敕诸县治道规以方春向农民多剧务不欲夺人良时徐出督邮责规即委官而去徐怃然有愧色遣功曹赍印绶檄书谢请还归规谓功曹曰：程府君爱马蹄不重民力径逝不顾。
    魏满宠汉末为许令故太尉杨彪收付县狱尚书令荀少府孔融等并属宠但当受词勿加考掠宠一无所报考讯如法数日求见太祖言之曰：杨彪考讯无他词语当杀者宜先彰其罪此人有名海内。若罪不明必大失民望窃为明公惜之太祖即日赦出彪初融闻考掠彪皆怒及因此得了更善宠。
    司马芝为广平令征虏将军刘勋贵宠骄豪。又芝故郡将宾客子弟在界数犯法勋与芝书不著姓名而多所属芝不报其书一皆如法後勋以不轨诛交关者皆获罪而芝以此见称。
