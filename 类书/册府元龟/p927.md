<!-- { "loadSidebar": true } -->
    王檀自唐僖宗中和中太祖镇大梁檀为小将文德元年二月讨罗弘信败魏人於内黄檀获其将同儒邵神剑以归补衡山都虞候昭宗大顺元年从庞师古渡淮深入讨孙儒之乱奋命击贼未几迁顺义都将天复中从太祖率西镇之师围凤翔以迎昭宗屡立戎效迁左踏白指挥使从攻王师范于青丘檀以偏师复密郡遂权知军事充本州马步军都指挥使表授检校右仆射守密州刺史郡接淮戎旧无壁垒乃筑罗城居民赖之加检校司空开平二年六月授邢州保义军节度使检校司徒三年加检校太保充潞州东面行营招讨使乾化元年正月王景仁与晋人战于柏乡王师败绩俄而晋军大至重围四合太祖忧之檀密上表请驾不征而悉力枝梧竟全城垒三月以功就加检校太傅同平章事七月加开府仪同三司检校太尉琅邪郡王命宣徽使赵殷衡赍诏慰谕赐绢千匹银千两赏守御邢州之功也。庶人僭位授邓州宣化军节度使检校太尉兼侍中末帝即位移授许州节度加检校太师五年蔡州刺史王彦温作乱檀受诏讨平之加兼中书令。
    刘以太祖开平元年授右卫上将军充诸军马步都指挥使其年秋与诸将征潞州迁检校司徒三年二月转右威卫上将军依前诸军马步都虞候五月改左龙武统军充侍卫亲军兼马步军都指挥使其年夏同州刘知俊反引岐人袭据长安分兵扼河潼太祖幸陕命西讨即夺取潼关擒知俊弟知浣以献遂引兵收复长安知俊弃郡奔凤翔太祖以为佑国军两使留後寻改佑国军为永平军以为节度使检校司徒行太安尹金州管内观察使是时西鄙未宁练兵马抚众独当一面四年加检校太保同平章事庶人友篡位加检校太傅末帝即位尤深倚重明年夏诏归阙授开封尹遥领镇南军节度使九月徐州蒋殷叛与郓帅牛存节率兵攻击破之枭殷首以献诏加检校太尉。
    贺瑰唐昭宗天复中预平青州王师范以功授曹州刺史兼先锋都指挥使加检校司空天二年与杨师厚从太祖平荆襄授荆南两使留後未几徵还为行营左厢步军都指挥使累迁左龙虎统军未帝贞明元年庆州叛为李继陟所据瑰以本官充西面行营马步军都指挥使与张筠江凤之众三万下宁衍二州三年秋庆州平十二月瑰以功授滑州宣义军节度使依前检校太傅加同平章事。
    唐怀英唐昭宗光化初太祖署为军校天复元年冬太祖帅师迎昭宗于凤翔时李茂贞遣大将符道昭领兵万馀屯武功以拒太祖太祖命诸军击之以怀英为前锋领众先登一鼓而大破之翌日太祖方至顾左右曰：邑名武功今首荡逆党真武功也。乃召怀英大加奖激仍以骏马珍器赐之二年八月岐军屯奉天太祖令怀英寨於岐军之东北岐军不胜而退昭宗还京赐迎銮毅勇功臣是岁淮人寇徐州太祖命怀英驰骑以救之淮人遁去即以怀英为权知晋州刺史天三年冬佐刘知俊破凤之众五万於美原收十五馀寨乘胜引军攻下州以功授陕州节度使太祖受禅加检校太保。
    徐怀玉唐僖宗中和末为太祖亲从副将左长剑都虞候。又从破蔡贼於板桥收秦宗权八寨奏加检校右散骑常侍文德初同诸军解河阳之围复从破徐宿昭宗乾宁中奏加检校刑部尚书。又破朱瑾於金乡南擒宋江以献表授金紫光禄大夫检校右仆射光化中授沂州刺史顷之王师范以青州叛屡出兵侵轶怀玉击退之天复四年转齐州防御使加检校司空天三年转右龙虎统军领六军之士赴泽州晋人遂退开平元年授曹州刺史加检校司徒明年除晋州刺史其秋晋人大至怀玉领兵破之於洪洞三年制授坊节度使特进检校太保练兵缮壁人颇安之加检校太傅。
    郭言为步军都将唐僖宗光启中太祖东伐徐郓言出奇决战所向皆捷太祖录其绩以排阵斩斫之号委之寻表为宿州刺史检校右仆射。
    刘康为太祖元从都将唐僖宗中和中从太祖连年攻讨徐郓所向多捷尤善为营垒充诸军壕寨使及太祖尽下三镇议其功奏加检校右仆射兼领军卫。
    刘捍为太祖亲军指挥使时太祖迎昭宗於岐下天复三年正旦宋文通令客将郭奇使於太祖命捍复命昭宗闻其至即诏见询东兵之事仍以锦服银鞍勒马赐之翌日授光禄大夫检校司空登州刺史昭宗还京改常州刺史赐号迎銮毅勇功臣太祖受禅授左龙虎统军兼元从亲军马步都虞候及上党缠兵以捍为御营使蕃戎逼泽州命捍以兵千人赴之并军遂遁车驾还京授捍侍卫亲军都指挥使晋人侵晋州从幸陕回加检校太尉。
    氏叔琮为太祖後院马军都将时东伐徐郓多历年所叔琮身当矢石奋不顾命累迁为指挥使寻奏授宿州刺史检校右仆射迁曹州刺史昭宗天福元年领大军攻扌友泽潞叔琮遂引兵北掠太原师还除晋州节度使明年太祖屯军于岐下晋军潜袭绛州前军不利晋军恃胜而攻临汾叔琮严设备御晋军遂退据蒲县时太祖遣朱友宁将数万副应悉委叔琮节制叔琮因夜出潜师截其归路遇晋军游骑尽杀之遂扌友其垒太祖闻之喜谓左右曰：杀蕃贼破太原非氏老不可叔琮乃长驱收汾州与晋人转战直抵并垒军回以其功奏加检校司徒。
    朱汝恭为汝州刺史检校司空唐昭宗乾化初淮夷侵鄂渚武昌军杜洪来乞师太祖遣友恭将兵应援俘斩万计以功为颍州刺史加检校司徒。
    王重师僖宗文德中为太祖帐下都指挥使检校右仆射枕戈擐甲五六年於齐鲁间凡经百馀战威震敌人寻检校司空後知平卢军留後加检校司徒其後北伐幽沧镇定屡与晋军接战颇得士心故多胜捷昭宗天中授雍州节度加同平章事。
    黄文靖为诸军指挥使从太祖南平巢蔡北定兖郓皆有功唐昭宗光化初晋将李嗣昭周德威寇於山东文靖佐葛从周统大军御之寻以功表授检校右仆射耀州刺史天二年春命佐杨师厚深入淮甸赴寿春侵庐江军至大独山遇淮夷杀五千馀众振旅而还改蔡州刺史检校司空。
    胡规唐昭宗天四年为诸军濠寨使太祖受禅除右羽林军寻从刘统兵收潼关擒刘知浣献之乃以为右龙虎统军兼侍卫指挥使。
    李谠为左德胜骑军都将从太祖讨蔡贼颇有军功及东伐兖郓以所部士伍俘获甚众改元从骑将表授检校右仆射。
    李重裔为太祖先锋步军都头及太祖大举伐蔡贼秦宗权俾重裔以滑兵为先锋及东讨徐州下丰萧二邑转右厢马步军指挥使。
    范居实为感义都头郑州马军指挥使幽州刘仁恭举众寇魏郡居实与葛从周张存敬率兵救魏大破幽沧之众於内黄太祖迎昭宗於岐下以居实为河中马军都指挥使及唐昭宗还京赐迎銮毅勇功臣遥领锦州刺史。又迁左龙骧马军都指挥使从征淮南回改登州刺史转右神勇军使开平元年用兵於潞州命居实统军以解泽州之围授耀州刺史。
    刘知俊唐昭宗大顺中为开道指挥使从太祖讨蔡贼秦宗权及攻徐州皆有功寻补徐州马步军都指挥使攻海州下之遂奏授刺史天复初历典怀郑二州从平青州以功奏授同州节度使天三年冬以兵五千破岐军六万於美原自是连克延五州乃加检校太傅平章事开平二年春三月命为潞州行营招讨使知俊未至潞夹寨已陷晋人引军方攻泽州闻知俊至乃退寻改西路招讨使六月大破岐军於幕谷俘斩千计李茂真仅以身免三年五月加检校太尉兼侍中封大彭郡王。
    赵德唐僖宗光启中太祖为蔡州四面行营都统表德为副仍领襄州节度使蔡州平以功累加官爵封淮安王。
    ●卷三百八十七
    ○将帅部　褒异第十三
    後唐李承嗣少仕郡为右职唐僖宗中和二年从武皇讨贼关辅为前锋王师之攻华阴黄巢令伪客省使王汀会军机於黄揆承嗣擒之以献贼平以功授汾州司马改榆次镇将朱玫之乱遣承嗣率万人援州至渭桥迎扈车驾王行瑜既杀朱玫承嗣会夏之师入定京城获伪相裴彻郑昌圉函送朱玫襄王首献於行在驾还宫赐号迎銮功臣检校工部尚书守岚州刺史赐军钱二万贯孟方立之袭辽州也。承嗣设伏击其归兵大败之获其将奚忠信以功授州刺史及张之加兵於太原也。时凤翔军营霍邑承嗣帅一军攻之岐人夜遁追击至赵城合大军攻平阳旬有三日而扌友师旋改教练使检校司空。
    李存信唐昭宗大顺中为蕃汉都校从武皇讨李俦降赫连铎白义诚以功检校左仆射从入关讨王行瑜加检校司空领彬州刺史。
    李存进昭宗光化中为永安军使雁门以北都知兵马使天复初破氏叔琮前军於洞涡三年授石州刺史庄宗初嗣位。又为步军右都检校司空帅出井陉授行营马步军都营虞候破汴军於柏乡论功授汾州刺史转检校司徒俄兼西南面行营招讨使出师收慈换慈沁二州刺史二年定魏博授天雄军巡按使十四年权蕃汉马步副总管从攻杨刘战胡柳十六年以本职兼领振武节度使时王师据德胜渡汴军据村渡存进造桥成人皆伏其智庄宗举酒曰：存进吾之杜预也。赐宝马御衣进检校太保兼魏博马步都将与李存审固德胜十九年汴将王瓒率众攻北城存进机拒应之汴军退加检校太傅。
    李汉韶初事庄宗为河东牢城指挥使会契丹侵北鄙表令汉韶率师进讨既而大破胡寇以功加检校右仆射。
    李存璋昭宗光化二年为泽州刺史入为牢城使从李嗣诏讨云   州叛将王晖平之改教练使检校司空五年立庄宗夷内难颇有力焉改河东马步都虞候兼领盐铁。又从破汴军於夹城转检校司徒柏乡之役为三镇排阵使十二年从盟朱友谦於猗氏授汾州刺史汴将尹皓攻慈州逆战败之十三年王檀逼太原存璋率汾之军入城固守授大同军防御使应蔚朔等州都知兵马使秋契丹逼云   州存璋拒守敌退以功检校太傅大同军节度云   应等州观察使十九年四月以疾卒於云   州同光初追赠太尉平章事李存贤以天五年权知蔚州以御吐浑六年权沁州刺史先是州当贼境不能保守存贤至郡乃移复旧郡庄宗嘉之转检校司空真拜刺史九年汴人乘其无备来攻其城存贤击退之十一年授武州刺史山北团练使十二年移慈州刺史七月汴将尹皓攻州城存贤督军拒战遁去十八年河中朱友谦来求援命存贤率师赴之十九年汴将段凝军五万营临晋存贤拒退之以功加检校司徒同光二年为卢龙军节度使卒诏赠太傅。
    康君立自武皇为雁门节度立为右都押衙僖宗时从武皇入关逐黄孽收长安武皇还镇太原授先锋军使文德初李罕之既失河阳来归於武皇。且求援焉乃以君立充南面招讨使为汾州刺史及潞州小校安居受反武皇遣君立讨平之授检校左仆射昭义节度使自是武皇之师连岁掠地於邢攻孟方立君立常率泽潞之师以为掎角加检校司徒食邑千户李存孝据邢州叛武皇命君立讨之以功加检校太保。
    薛志勤自武皇镇雁门领代北军使从入关收京城以功检校工部尚书河东右都押衙先锋右军使从武皇救陈许平黄巢武皇遇难於上源驿志勤击败汴军昭宗大顺初与李承嗣败韩建之军於蒙坑进收晋纟以功授沂州刺史。又从讨镇州牧天长临城志勤皆先登陷阵王晖据云   州叛讨平之以志勤为大同军节度检校司空。
