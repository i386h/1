<!-- { "loadSidebar": true } -->
四年正月壬午制曰：王者立国本以安人海隅苍生不忘弘覆天下至广咸务和宁其或郡国罹灾存抚为重发廪蠲赋时惟旧章献岁布和前圣高躅朕祗膺眷命缵承洪绪居兆人之上五载于兹推大信以抚万邦体至仁以蕃庶类夕惕惟厉忧深纳隍岂布理犹郁上帝未感精相荡阴阳或愆近者江淮之间水旱作绵亘郡邑自夏徂秋虽诚祷群神无爱圭璧而灾流下土亏我生成逋亡靡依凋瘵斯甚疲俗艰食时予之辜当宁疚怀宵衣兴叹悯兹求瘼临遣使臣分命巡行将加存恤往救灾患冀安流庸俾免其田租赈以公廪随便拯给惠此困穷其元和三年诸道应遭水旱所损州府应合放两税钱米等损四分已下宜准式处分四分已上者并准元和元年六月十八日敕文放免仍令中书门下即於朝班中择人分道存抚其有单贫乏户转徙未安便以常平义仓所贮斛量事赈贷务令存济副朕忧轸呜呼方岳长吏居职亲人永言分忧亦惟善政敬哉！有土咸悉予怀六月渭南县暴水发溢漂损闾舍二百一十三户秋田十六顷溺死者六人命京兆府发义仓赈给十一月诏淮南扬楚滁三州浙西润苏常三州今年歉旱尤甚米价殊高言念困穷岂忘存恤宜以江西湖南鄂岳荆南等使折籴米三十万石赈贷淮南道三州三十万石贷浙西道三州恐此米来迟不救所切宜委淮南浙西观察使。且各以当道军粮据数给旱损人户节级作条件赈贷淮南李吉甫浙西韩皋躬亲部署令刺史县令切加勾当使此米必及饥人以副朕意如赈贷三州之外可及诸州亦听量便宜处置待江西等道折籴和籴米到各处依数收管。
六年二月癸巳制曰：王者本忧人之心有顺时之令故及发生之候必弘利泽之规以此惠人期於阜俗今三阳布和万物遂性惟人之穷乏者，或不能自存朕所以悯然省忧议所赈救如闻京畿之内缘旧已尽粟麦未登尚不足於食陈，岂有馀於播种劝其耕食固在及时念彼徵求尤资宽贷京兆府宜以常平义仓粟二十四万石贷借百姓其诸道州府有乏少粮种处亦委所在官长用常平义仓粮借贷淮南浙西宣歙等道元和四年赈贷并。且停徵容至丰年然後填纳。
七年二月壬辰制曰：王者布德行惠必顺天时发廪赈乏盖循旧典朕君临县念切黎元思欲咸致其安各阜其业事关恤下政在便人予无爱焉斯为大本而甸服之内比年丰穰一岁不登遂至艰食，岂非毂下赋役经制犹繁物力所资凋耗已甚兴言於此愧叹良深今春阳发生田事具饬苟迫於歉乏不能自存则耕植顿缺秋成何望所以特加惠赉蠲彼徵求庶农桑之及时候麦之方稔式当和煦之候载示忧勤之心我其永怀俾厚生殖京畿百姓宜赈给粟三十万石内八万石以京府常平义仓粟充之其馀用太仓支给。
九年二月丁未制曰：善为国者务蓄於人百姓未康君孰与足其或时逢水旱念切嫠，於是有已责之恩行散利之典古今通范何莫繇斯朕恭已励精以临兆庶永言忧济终食岂忘思俾万邦同臻富寿而去岁甸服气序愆和夏属骄阳秋多苦雨三农爽候五稼不滋比及收藏曾靡善熟如闻闾井之内储备罕充产於地者既微出於力者宜困既牵公上之税荐迫输送之期循环岁时固亦劳止况群司具列军卫实繁供亿之名制备存工役之科条未艾四方桢属在京师念兹矜人良多愧叹今土膏方动东作其勤逋赋未蠲种饷何望宜加惠渥式俾厚生趋泽务农庶乎！劝化姑示纳隍之旨伫宽艰食之虞煦育顺时义斯可取应京畿百姓所欠元和八年税斛豆青苗钱税草等在百姓腹内者并宜放免仍以常平义仓斛斗三十万石委京兆府条疏赈给务及贫人如常平义仓不足即宜以元和七年诸县所贮折籴斛斗添给应缘赈给百姓等委京兆差择清官於每县界逐处给付使无所弊各得自资近岁已来屡弘德泽邦畿千里尚号腴田阜安疲黎亦在循政咨尔京邑长吏洎于宰字之官各宜叶心将我诏意戒之以扰授之以仁宣示朕怀咸使知悉时百姓以八年水害农功及春作告旱，於是畿辅间以徵赋为忧及此诏下人情大悦五月以旱贵出太仓粟七十万石开六场粜之并赈贷外县百姓至秋熟徵纳便於外县收贮以防水旱。
十年十二月命度支郎中薛公赈恤易定等州。
十一年四月丁巳以粟八万石赐徐宿二州皆恤其水旱。
十二年正月以京畿及陈许饥诏郑滑观察使以估粜官粟救之四月诏出太仓粟二十五万石粜於西京以惠饥民九月辛卯制曰：朕为人君期致丰宁夙夜永思未尝怠息而庶政犹阙恒雨为灾至今远近或有垫溺浸败庐舍漂浸田苗言念疲黎重罹斯弊览兹奏报嗟悼良深将俾获安岂忘赈救其诸道应遭水州府河南泽潞河东幽州江陵府等管内及郑滑沧景易定陈许晋隰苏襄复台越唐随邓等州人户宜令本州厚加优恤仍各以当处义仓斛豆据所损多少量事赈给讫具数奏闻。
十四年七月东都留守上言河南府汝州百姓饥诏贷河南府粟五万石汝州二万石八月乙亥归光州茶园於百姓从刺史房克让之请也。
穆宗长庆二年七月以陈许罹水灾赈粟五万石闰十月甲寅诏曰：如闻江淮诸州旱损颇甚所在米价不免踊贵眷言疲瘵须议优矜宜委淮南浙东宣歙江西福建等道观察使各於当道有水旱处以常平义仓斛<豆斗>据时估减一半价出粜不得令豪家并籴使其必及贫人十二月甲午命以绢二百疋赈京师东京西市穷乏者。
四年二月诏如闻京城米翔贵百姓乏食者多夏麦未登须有救恤宜出太仓陈粟四十万石委度支京兆府类会减时价於东西街置场出粜其价钱仍司府收贮至秋收籴。
敬宗宝历元年十二月诏曰：农功所切实在耕牛疲乏此理须给赐宜委度支於河东振武灵夏等州分市耕牛万头交付京兆尹均给畿内贫下百姓其价以户部绫绢充。
文宗太和元年六月命中使赴京兆府宣令修高陵界自渠斗门任百姓取水溉田。
二年七月诏曰：朕抚有四方子育兆庶处恭夕惕冈敢自暇庶乎！天地交感人神洽和如闻山东降灾淫雨泛滥岂政理有所未明人情有所未达邪中宵待旦惕然疚怀应是诸州遭水损田苗坏庐舍处宜委所在吏切加访恤如不能自济者宜发义仓赈给普令均一以副朕怀。
三年五月诏去年已来水损处郓曹濮青淄德齐等三道宜各赐米五万石兖海三万石并以入运米在侧近者逐便速与搬运仍以右司员外郎刘茂复充曹濮等道赈恤使户部员外郎严誉兖青淄等道赈恤使七月齐德州奏百姓自用兵已来流移十分只有二分伏乞赐麦种耕牛等敕量赐麦三千石牛五百头共给绫一万疋充价直仍各委本州自以侧近市籴分给。
四年七月辛卯以太原人饥赈贷斛<豆斗>三万石癸巳许州上言去年六月二十一日被水有诏应遭水损百姓等宜量放今年种子委本道即具分析闻奏仍令宣慰使李与本道勘会人户实水损每人量给米一石其当户人多亦不得过五石令度支以逐便支送其人粟数分并以闻并免本道合送上供钱二万八月戊寅舒州上言当州太湖宿松望江等县从今年四月已後江水泛涨没百姓产业共计六百八十二户并尽人皆就高避水几贫无食有诏以义仓赈给十月庚寅诏曰：朕以寡德临御万方宵旰忧勤匪敢自暇然仁未及物诚不动天阴阳失和水潦为败顾兹灾害及生灵江淮之间润和两州应水损县数据所申奏漂溺人户处宜委本道观察使与本州刺史仔细检勘全放今年秋税钱米仍以义仓斛<豆斗>逐便据淹损田苗漂坏庐舍及虫螟所损节级矜减诣实奏闻如闻没溺甚处亦以义仓量事赈赐其京兆河南府所损县即据顷亩依常例检覆分数蠲减州县牧宰各务抚安必令均齐用称朕意。
五年正月诏河东兵戈之後亢旱逾年仓廪空虚黎元困乏。若无救恤恐至流亡宜借便粟十万石七月东川玄武江水涨二丈梓州罗城漂人庐舍诏剑南两川水运使宣抚赈给。
六年正月制京兆府诸县宜以常平义仓斛<豆斗>量事赈恤仍先从贫下户给二月户部侍郎庾敬休奏两州米价腾贵百姓流亡至多请粜两州阙官职田禄米以救贫人从之戊寅敕曰：浙西诸州皆有水灾苏湖两州漂没尤甚须有赈恤以救疲人两州共赐米二十万石先从贫下户给并以本州常平义仓斛<豆斗>充五月壬子浙西观察使丁公著奏杭州八县灾疫诏赐米七万石以赈之。
七年正月壬子以旱诏京兆府河中等九州府宜赐粟五十六万石京兆府赐十万石河南府河中府绛州各赐十万石同华等州各赐十万石并以常平义仓及所籴斛<豆斗>充无本色者以运米折给委本州府长吏明作等第差官吏对面宣赐先从贫下起给八年九月诏淮南浙西等道仍岁水潦遣殿中侍御史任畹驰往慰劳以比年赈贷多为奸吏所欺徒有其名惠不及下宜委所在长吏以军州自贮官仓米减一半价出粜各给贫弱如无贮蓄处即以常平义仓米出粜。又诏诸道有饥疫处军粮积蓄之外其属度支户部杂并令减价以出粜济贫人。
九年三月乙丑诏曰：朕以寡德居於兆民之上虽兢兢业业思理不怠而政道多阙和气仍伤旧岁水旱黎民艰食为之父母斯心郁陶如闻魏博六州阻饥尤甚野无青草道堇相望及山东道陈许郓曹濮淮南浙西等道皆困於饥疫屡乏种饷其魏博宜赐粟五万石山南东道陈许郓曹濮等三道各赐糙米二万石充赈给委度支逐便支送淮南浙西两道委长吏以常平义仓粟赈赐。
开成元年正月诏同州赐六万石河中府绛州共赐十万石委度支户部以见贮粟麦充赐。
二年七月诏以时旱减入内水十分之九赐百姓灌田从京兆尹崔珙之请也。
四年七月丙午沧景节度使刘约奏请义仓粟赈遭水百姓诏曰：本置义仓只防水旱先给後奏敕有明文刘约所奏已为迟晚宜速赈恤。
武宗会昌元年正月诏如有陂泽山原百姓或力能垦辟耕种州县不得辄问所收苗子（钦。若等曰：唐自武宗至昭哀无实录後放此作阙）。
後唐庄宗同光四年正月己卯明宗奏深冀诸州县流亡饥馑户一千四百乞邺都仓储借贷以穷民明宗天成四年二月诏应定州城外修筑城寨处委招携本主识认城内穷民不济者委本道量加赈给长兴元年正月滑州上言准诏赈贷贫民以去年水灾故也。二月郊礼毕制曰：诸州府或经水旱灾恐人户阙少糇粮方值春时诚宜赈恤宜令逐处取去年纳到新好属省斛<豆斗>量加赈贷候秋收日徵纳是月宋州臣奏准诏赈贷粟万石三月差中使三人往登莱赈济贫民是月陕州奏准诏赈贷贫民五月青州奏准诏赈贷贫民粮一万四百一十九石。
二年二月汴州奏准诏赈贷遭水处贫民。
