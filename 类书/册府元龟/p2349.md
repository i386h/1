<!-- { "loadSidebar": true } -->
    三年二月突厥十姓部落左厢五咄之啜右厢五怒失卑五侯斤及高丽王莫离支高文简都督跌思大等各率其众自突厥相继内属前後二千馀帐四月三姓葛逻禄率众归国帝降书慰曰：三姓葛逻禄首领散烂侯斤等冒涉远来并平安好卿等一被驱率多历岁年遂背逆输忠间行归国言念诚节嘉赏良深缘彼部落初来已令逐便安置卿等来日大首领及将士已下并得安稳以否有所事意具状奏来。
    四年九月契丹李失活奚李大各以所部来降六年四月突厥贺鲁阿波属下首领倍罗贺鲁曳辞等投降五月契丹部落孙骨纳等十八人内属并授游击将军赐绯袍银带留宿卫。
    十一年九月吐谷浑率其众诣沙州内属诏张敬忠安存之降书吐浑曰：卿北被吐蕃收留阻我声教自弃沙塞于今数年彼蕃每肆侵凌百姓闻甚辛苦今远申诚款朕甚嘉焉。
    二十七年九月处木毗匐延阙律啜部落拔塞部落鼠尼施部落阿悉告部落弓月部落哥系部落皆遣使谢恩请内属许之其。表曰：臣等生在荒裔久阙朝宗国乱主薨互相攻杀赖陛下圣恩遐布愍念苍生令碛西节度使盖嘉运统领兵马抚臣远蕃诛暴拯危存恤蕃部臣等伏愿稽首圣颜兼将部落於安西管内安置永作边长为臣子今者载驰骧首天路不任嘉跃之至。
    二十八年十二月突骑施可汗英贺达干率其妻子及纛官首领百馀人内属初贺达干与乌苏万雒扇诱诸蕃背叛帝命盖嘉运宣恩招谕皆相率而降天宝元年八月突厥阿布惠及默啜可汗之孙登利可汗之女与其党属来降九月护密国王子颉吉匐遣使上表请背吐蕃来属。
    四年曹国王哥逻仆遣使上表自陈宗祖以来向天可汗忠赤常受徵发望乞兹恩将奴国土同为唐国小州所须驱遣奴身一心忠赤为国征讨。
    十三载二月剑南节度奏女国南王国及白狗并率部落内属闰十一月吐蕃白兰二品官笼董占庭等二十一人来降并授左武卫员外大将军。
    十四载正月苏毗王子悉诺逻率其首领数十人来降陇右节度使哥舒翰奏曰：苏毗一蕃最近河北吐泽部落数倍居人盖是吐蕃与国强授军粮兵马半出其中自没凌替送款事彰家族遇害二千馀人悉其种落皆为猜阻今此王子。又复归降临行事泄还遭掩袭一千馀人悉被诛夷犹独与左右苦战获免。且吐蕃苏毗互相屠戮心腹自溃灭亡可期但其王去逆归仁则是国家盛事伏望宣付史馆旌其慕化从之。
    代宗宝应元年六月突厥奴刺部落千馀人内属请讨贼自效丁巳宴奴刺大首领于内殿赐物有差十二月己未投降羌浑归顺州部落乾封州部落归义州部落顺化州部落和宁州部落和义州部落保善州部落宁定州部落罗州部落朝凤州部落并诣山南西道都防御使臧希让请州印希让以闻许之永泰元年二月河西党项永定等一十二州部落内属请置公劳等一十五州许之。
    二年五月安南生蛮大首领林观符部落新置德化州管户一万六百潘归国部落新置龙武州管户一千五百诏安南节度使左散骑常侍周衡宣恩劳徕之。
    大历五年春羌大首领白对蓬王守贞胡那{艹忿}等各率部落内属并授羌之所居羁縻州刺史。
    德宗贞元九年七月剑南西山羌女哥邻白狗逋祖弱水南王六国长率种落款附悉董国及清远王咄霸王皆归化（女国等散居西山旧分隶边郡其祖父或授将军中郎将果毅等官身後悉为吐蕃所役其部落大者不过三二千户各置县令十数人理之土有丝絮岁输於吐蕃至是相率款附其种落至者节度使韦皋处之维保霸等州人颇统附之）。
    十年八月吐蕃渠帅论乞髯汤没藏悉诺以其家属来降十二年三月西川节度使韦皋奏于雅州会野路招得投降蛮首领高万唐六十九人蛮约一千七百户二万馀口。
    宪宗元和三年六月沙陀突厥七百人携其亲属归于振武节度使范希朝是月邕管西原蛮首黄少卿归款。
    五年五月盐州奏渭北党项拓跋公政等一十三府连状称管渭北押丁帐幕收放经今十五馀年在盐州界今准敕割属夏州情愿依前在盐州充百姓六月太原节度柳公绰奏州奉成军部落一百二十帐先移在把头外今却招得二十七帐。
    六年正月振武节度使李泳奏招收得黑山外契宓部落四百七十三帐。
    穆宗长庆二年六月盐州上言北界党项被夏州遣兵劫掠杀戮其都督拓拔万诚请降诏夏州节度使李其党项勿令侵扰。
    四年二月岭南奏洞贼黄昌使其党陈少奇及首领二十人连款请降十二月凤翔节度使王承元送到投降吐蕃一十九人各赐衣一袭。
    文宗太和元年八月灵州奏部落游奕使拓拔忠义招牧得部落五千馀帐於界首安置讫。
    开成元年二月天德军奏生退浑部落三千帐来投丰州。
    三年九月安西都马植奏羁縻州刺史首领麻光耀等先属南蛮今羌子弟相次到府并纳南蛮所文牒衣物等。
    武宗会昌元年五月天德军奏回鹘け没斯与历友王子多览将军等七人与部下将士三千一十口六十八人来降。
    宣宗大中三年正月泾原节度使沈季荣奏吐蕃论恐热以安乐三州及右门七关等归国。
    五年八月沙州张义潮遣兄义潭将瓜沙伊肃等十一州图经户籍来献。
    後唐庄宗同光二年三月蔚州送降附契丹七人六月州节度使李敬文奏达勒首领涝撒于于越族帐先在碛北去年契丹攻破背阴达勒因相掩击涝撒于于率领步族羊马三万逃遁来降已到金月南界今差使蒙越到州便令入奏。
    明宗天成元年十月契丹平州守将领幽州节度使卢文进率户口兵马车帐来降。
    二年正月定州行营副招讨房知温奏奚ヌ罗支领两蕃奚内附建牙於营州。
    三年闰八月契丹平州刺史张希崇杀其契丹以一城居人归国命中使赍茶药接之。
    长兴元年六月达怛三十帐内附七月北京奏吐浑千馀帐内附已於天池川静乐县界安置八月北京奏吐浑内附欲於岚州安族帐十月青州奏登州申契丹阿保机男东丹王突欲一行四十馀万人马八十疋来归。
    二年闰五月吐浑下大首领薛海金等于我。
    三年五月达靼首领颉哥已下四百人内附。
    四年正月突厥首领李白山等三十四人内附。
    宋帝清泰二年九月振武杨光远军河口蕃部来奔界上安置。
    周太祖广顺二年四月定州言契丹羽林都署辛霸卿等二十三人马三疋并车牛来奔六月契丹降人孙重勋等四十四人到阙八月定州言有户三百自契丹来归十月辛卯契丹钓台镇将王彦镇都将卢晓文招收军使王琼等八人来奔十一月契丹界阙南都公务使王希乾宁军使孙章而下二十四人来归十二月契丹殿头王进龙武羽林军校及通事舍人胡延等六人来奔。
    三年正月契丹王子元禄二人羽林军使王遇军将张超等十九人来奔二月镇州言部送契丹来奔银院使张知训等七人三月契丹羽林军士十五人来降四月契丹乾宁军使张韬等三十八人羽林军将王兴等十五人来奔五月深州送契丹来奔麴院官李绪等十七人指挥使李重筠等十人为仪郎四十人至京师六月契丹瀛州戎军陶洞文等十二人及巡检指挥使葛知友州牙将崔崇等十九人招收军使李彦晖二十一人来奔是月定州送奚契丹来奔绣院使邢福顺等十三人并顺州刺史男戴原等至阙。
    七月契丹羽林军士杨泽等十三人殿直杨晏等二十五人来奔是月沧州李晖送契丹降人卢台军使张藏英等二百二十二人马二十三疋八月定州部送契丹归明军士齐武等二十九人至京师九月州吐浑指挥使党富达等五十一人马驼四十二并朔州军使马延嗣等来奔。
    ●卷九百七十八
    ○外臣部　和亲
    戎狄之国世为边患礼义不能革其贪干戈不能绝其类故上自虞夏商周固不程督虽有穷兵追击而亦亡失略等所谓兽聚鸟散从之如抟景者也。是以圣人用权变之道远御不绝而已汉高始纳奉春之计建和亲之议岁用絮缯酒食奉之非惟解兵息民亦欲渐而臣之为羁縻长久之策耳高后文帝至于宣元皆用是道故得呼韩朝於北阙之下及魏道武读汉史至欲以鲁元妻匈奴为之掩卷太息，於是以诸女皆降于宾附之国此乃深识从权济时之略焉。《易》曰：惟几也。故能成天下之务其是之谓乎！
    汉高帝罢平城归韩王信亡入胡当是时冒顿单于兵︹控弦四十万骑（引也。谓背引弓也。）数苦北边帝患之问奉春控君刘敬敬曰：天下初定士卒罢於兵革（罢读曰疲）未可以武服也。冒顿杀父代立妻群母以力为威未可以仁义说也。独可以计久远子孙为臣耳然陛下恐不能为帝曰：诚可何为不能顾为柰何（顾思念也。）敬曰：陛下诚能以长公主妻单于（读曰嫡谓皇后所生）厚奉遣之彼知汉女送厚蛮夷必慕以为阏氏生子必为太子代单于何者贪汉重币陛下以岁时汉所馀彼所鲜数问遗（鲜少也。问遗谓饷馈之也。鲜音息善反）使辩士风谕以礼节（风读曰：讽）冒顿在固为子婿死外孙为单于岂曾闻孙敢与大父亢礼哉！可毋战以渐臣也。若陛下不能遣长公主而令宗室及後宫诈称公主彼亦知不肯贵近无益也。（近音其革反）帝曰：善欲遣公主吕后泣曰：妾惟以一太子一女（言唯以屯自慰）柰何弃之匈奴帝竟不能遣长公主而取家人子为公主妻单于（於外庶人之家取女而名之为公主）使敬往结和亲约（一云：奉宗室女公主为单于阏氏）岁奉匈奴絮缯酒食物各有数约为兄弟以和亲冒顿乃少止。
    惠帝三年春以宗室女为公主嫁匈奴单于时冒顿浸骄（浸渐也。）乃为书使使道高后其辞悖慢高后善季布言令大谒者张泽报。《书》曰：单于不忘敝邑赐之以书敝邑恐惧退日自图（图谋也。）年老气衰齿坠落行步失度单于过听不足以自（过误也。）敝邑无罪宜在见赦窃有御车二乘马二驷以奉常驾冒顿得书复使使来谢曰：未尝闻中国礼义陛下幸而赦之因献马遂和亲文帝即位复修和亲。
