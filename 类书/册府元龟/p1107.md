<!-- { "loadSidebar": true } -->
    陆通为大司寇通性柔谨虽久处列位常清慎自守所得禄赐尽与亲故共之家无馀财尝曰：凡人患贫而不贵不患贵而贫也。
    辛庆之为通直散骑常侍仪同三司庆之任遇虽隆而率俭素车马衣服不尚华侈。
    隋薛开皇初为考功侍郎性俭死之日家无遗赀滑仪炀帝时为尚书右司郎于时政渐乱浊货赂公行凡当枢要之职无问贵贱并家累金宝天下士大夫莫不变节而仪励志守常介然独立帝嘉其清苦超拜京兆郡丞。
    柳调为尚书左司郎时王纲不振朝士多赃货唯调清素守节为时所称。
    唐裴矩仕隋为黄门侍郎于时朝士类多赃货唯矩清素自守时人称之。
    窦威为内史令性俭素不树产业及卒家无馀财。
    温彦博为中书令彦博家无正寝及卒之日殡於别室太宗命有司为造宅堂焉。
    苏为礼部尚书知吏部选事性廉俭所得俸禄尽推与诸弟或散之亲族家无馀赀。
    卢怀慎为黄门监兼吏部侍郎清俭不营产业器用服饰无金玉绮文之丽所得俸禄皆随时分散而家无馀蓄妻子匮乏及太宗幸东都西门博士张星上言怀慎忠清直道始终不亏不加宠赠无以劝善乃诏赐其家物百段米粟二百石。
    于休烈为工部尚书在朝凡三十馀年历掌清要家无担石之储。
    蒋镇德宗时为工部侍郎以简俭称於时。
    奚陟贞元中为中书舍人先是右省杂给率分等皆据职田顷亩即主事所受与右史等陟乃约以料钱为率自是主事所得减於拾遗时中书令李晟所谓纸笔杂给皆不受但告杂事舍人令。且贮之它日便悉以遗舍人前例杂事舍人自摧私入陟以所得均分省内官。
    陆贽为中书舍人翰林学士母卒持丧於河南丰乐佛寺四方赙赠为词厚致金帛贽丝毫无所受唯与剑南节度使韦皋布衣友善皋以事奏闻每有所致辄称诏以授之。
    李建穆宗长庆初为刑部侍郎建名位虽显以廉俭自处为家不理垣屋士友推之。
    李怀远以兵部尚书知东都留守怀远久居荣位而好尚清廉宅舍屋宇无所增改常乘款段马豆卢钦望之谓曰：荣贵如此何不易骏乘之答曰：此马幸免惊蹶何假别求闻者莫不叹服。
    郭承嘏尚父子仪曾孙为刑部侍郎自没之後家无馀财丧祭所费皆亲友供给而後具缙绅之徒无不痛惜。
    晋姚ダ为户部尚书疏於财而御家无术既死敛葬之资不备家人俟赙物鬻第方能举丧而去士大夫爱其廉而鄙其拙。
    周张沆为刑部尚书骤历显重家无馀财死之日书图之外唯使郓之赀耳（臣钦。若等曰：齐王高行周镇郓州沆为册赠使）嗣子尚幼亲友虑其耗散太祖前言之乃令三司差人主葬馀资市邸舍僦税以赡其孤。
    颜术为吏部侍郎儒学之外雅有政术累更清吏皆以廉著名。
    ○台省部　恭慎
    《传》曰：如承大祭言乎！恭也。《诗》曰：如履薄冰志乎！慎也。是故君子率礼以奉上思患而豫防俯仰抑畏周旋谨密然後臻夫寡过保其克终者焉大汉之後历禁省之任者莫不参预密勿经纶政典备预顾问侍从朝宁推择攸重俊并列乃有质性端方志尚固靡通於谒客无泄於衷言非公事而不谈居官次而匪懈小心惕厉罔见於惰容退食燕弥加於慎独用能保持名检便蕃左右终寡於尤悔克隆乎！恩纪盖书之夙夜惟寅易之夕惕。若厉皆斯之谓欤。
    汉石奋为太中大夫无文学恭谨举无与比（举皆也。）金日武帝时为侍中光禄大夫自在左右目不忤视者数十年（忤逆也。）赐出宫女不敢近帝欲纳其女後宫不肯其笃慎如此。
    霍光武帝时为郎迁诸曹侍中光禄大夫出则奉车入侍左右出入禁闼二十馀年（宫中小门谓之闼）小心谨慎未尝有过甚见亲信。
    梁丘贺宣帝时为太中大夫给事中小心周密帝信重之。
    孔光成帝时领尚书给事中有所荐举唯恐其人之闻知沐日归休兄弟妻子燕语终不及朝省政事或问光温室省中树皆何木也。（长乐宫中有温室殿）光嘿不应更答以它语其不泄如此。
    後汉樊宏时为光禄大夫每当朝会辄迎期先到俯伏待事时至乃起帝闻之尝敕驺骑临朝乃告勿令预到宏所上便宜及言得失辄手自书写毁削草本公朝访逮不敢众对宗族染其化未尝犯法帝甚重之。
    樊梵为郎二十馀年三署服其重慎每当直事尝晨驻马待漏虽在署冠剑不解於身每漏初恐失时乃张灯俯伏。
    徐防明帝时补尚书郎职典枢机周密畏慎奉事二帝未尝有过焉。
    药崧河内人天性朴忠家贫为郎尝独直台上明帝每夜入台辄见崧问其故甚嘉之。
    陈宠章帝时为尚书性周密慎重所表荐辄自手书人莫得知尝称人臣之义苦不畏慎自在枢机谢遣门人拒绝知友唯在公家而已朝廷器之。
    延笃桓帝时为侍中帝数问政事笃诡辞密对动依典义魏荀为尚书令尝以书陈事临薨皆焚毁之故奇策密谋不得尽闻也。
    荀攸为尚书令深密有志自防尝从太祖征伐会谋谟帷幄时人及子弟莫知其所言（攸姑子辛韬曾问攸说太祖取冀州时事攸曰：佐治为袁铎乞降王师自往平之吾何知焉自是韬及内外莫敢复问军国事也。）攸与锺繇善前後凡画奇策十二唯繇知之繇撰集未就会薨故世不得尽闻也。
    刘晔黄初中为侍中在朝略不交接时人或问其故晔答曰：魏室即祚尚新智者知命俗或未咸仆在汉为支叶於魏备心腹寡偶少徒於几宜未失也。任嘏为黄门侍郎每纳忠言辄手书怀本自在禁省归书不封帝嘉其淑慎。
    蜀刘巴为尚书令恭默守静退无私交非公事不言晋羊祜为尚书仆射历仕二朝任典枢要政事损益皆谘访焉势利之求无所关与其嘉谋谠议皆焚其草故世事莫闻凡所进达人皆不知所繇，或谓祜慎密太过者祜曰：是何言欤夫入则造膝出则诡辞君臣不密之诚吾惟惧其不及不能举贤取异岂得不鬼知人之难哉！。且拜爵公朝谢恩私门吾所不敢。
    刘超为中书舍人拜骑都尉奉朝请时台阁初建庶绩未康超职典文翰而畏慎静密弥见亲待後为中书侍郎苏峻乱遇害超天性谦慎历事三帝尝在机密并蒙亲遇而不敢因宠骄讠舀故士人皆安而敬之超子讷为中书侍郎谨饬有石庆之风讷子亨亦清慎为散骑郎。
    宋殷景仁为中书令卧疾者五年虽不见上而密表去来日中以十数朝政大小必以问焉形迹周密莫有窥其际者。
    谢弘微元嘉中为侍中每有献替。又论时事必手书焚草人莫知之太祖以弘微能营膳羞尝就求食弘微与亲故经营既进之後亲人问帝所御不答别以馀语酬之时人比汉世孔光弘微临终语左右曰：有二封书须刘领军至可於前烧之慎勿开也。书皆是太祖手敕帝甚痛惜之。
    南齐褚澄为侍中领右军将军以勤谨见知。
    梁吕僧珍为散骑常侍直秘书省僧珍性甚恭慎当直禁中盛暑不敢解衣每侍御坐屏气鞠躬果食未尝举箸。
    韦为散骑常侍护军将军居朝廷恂恂未尝忤视高祖甚礼敬之。
    周舍为尚书吏部郎舍素辩洽与人谈论终日不绝口而竟无漏泄机事众尤叹之。
    王莹为尚书令麾将军侍中莹性清慎居官恭恪高祖敬之。
    孔休源为尚书仪曹郎累迁给事中黄门侍郎性慎密寡嗜好出入帷幄未尝言禁中事世以此重之。
    陈袁枢为吏部尚书是时仆射到仲举虽参掌选事铨衡汲引并出於枢其所举荐多会上旨谨慎周密清白自居文武职司鲜有游其门者。
    王为西部尚书性宽和及居选职务在清静谨守文案无所抑扬寻加侍中迁左仆射参掌选事姚察为吏部尚书入隋为散骑常侍尽心事上知无不为侍奉机密未尝泄漏。
    後魏卢鲁元以忠谨给侍东宫及太武即位以为中书侍郎拾遗左右宠待弥渥而鲁元益加谨肃太武愈亲信之内外大臣莫不敬惮焉。
    古弼太武时为尚书令端谨慎密口不言禁中之事功名等於张黎而廉不及也。
    计彦为散骑常侍质厚慎密与人言不及内事太武以此益亲待之。
    李孝伯为比部尚书性方慎忠厚每朝廷大事有不足必手自书表切言陈谏，或不从者至於再三削灭藁草家人不见自崔浩诛後军国谋谟咸出孝伯太武宠养有亚於浩亦以宰辅遇之献替补阙其迹不见时人莫得而知。
    崔玄伯为黄门侍郎与张衮对总机要玄伯自非朝廷文诰四方书檄初不染翰故世无遗文。
    司马仲文为中书舍人以谨敏著称。
    高允为中书令迁中书监魏初法严朝士多见杖罚允历事五帝出入三省五十馀年初无谴咎。
    杨津为符玺郎津身在禁密不外交游至於宗族姻表罕相候焉。
    陆凯为给事黄门侍郎在枢要十馀年以忠孝见称希言屡中孝文嘉之。
    库狄峙大统元年拜中书舍人参掌机密以恭谨见称。
    北齐封隆之为右仆射自义旗始建经略奇谋妙算密以启闻手书削藁罕知於外高祖嘉其忠谨每多从之。
    宋士素沉密少言有才识历中书黄门侍郎迁仪同三司散骑常侍自处机要近二十年周慎温恭。
    刘世清为侍中情性修整周慎谨密。
    隋李德林为内史令自从官以後即典机密性慎重尝云：古人不言温树何足称也。
    张虔威炀帝初为谒者大夫时淮南太守杨尝与十馀人同来谒见帝问虔威曰：其首立者为谁虔下殿就视而答曰：淮南太守杨帝谓虔威曰：卿为谒者大夫而乃不识参见人何也。虔威对曰：臣非不识杨但虑不审所以不敢轻对石建数马盖慎之至也。帝甚嘉之。
    唐徐岱代宗时为给事中史馆修撰充皇太子及舒王已下侍读承两宫恩顾时无与比而谨慎过甚未尝泄禁中之事亦不谈人之短。
    韦绶德宗朝为翰林学士贞元之政多参决於内署绶所议论尝合中道然危慎致伤晚得心病故不极其用。
    高郢贞元中为中书舍人守官奉法勤恪掌诰累年家无制草，或谓曰：前辈皆留制集公焚之何也。曰：王言不可存私家时人重其慎密。
    王绍贞元中为户部尚书判度支於时德宗以绍谨慎恩遇特异凡主重务八年政之大小多所访决绍未尝漏泄亦不务矜。
    裴元和中在翰林承旨属宪宗初平吴蜀励精思理机密之务一以问小心敬慎甚称上意。
    ○台省部　练习
    夫思不出位君子所重官修其方前经攸尚自汉之中叶政归省闼典章品式轨仪故实咸在是焉乃有居其职者明习厥事潜思探顺默识︹记咨疑议而必决访坠简而能举参预详缀多所刊正侪类服其谙练时论称其折衷斯故不假求礼於野而学官於夷者矣。
    汉孔光为尚书观故事品式数岁明习汉制及法令成帝甚信任之。
    後汉张纯光武时为武官中郎将在朝历世明习故事建武初旧章多阙每有疑议辄以访纯自郊庙婚冠丧祭礼仪多所正定帝甚重之。
