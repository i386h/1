<!-- { "loadSidebar": true } -->
    王亮时为桂阳王文学南郡王友宗史少勤学有局历临川王常侍骠骑参军竟陵王集学士於西邸使工图画其像亮史亦预焉。
    晋安王子懋戍石头以张率为云   麾中记室王迁南兖州转宣毅谘议参军并兼记室王还都率除中书侍郎王为荆州复以率为宣惠谘议领江陵令府迁江州以谘议领记室出监豫章临川郡率在府十年恩礼甚笃。
    刘遵为晋安王宣惠云   麾二府记室甚见宾礼。
    随王子隆以谢为文学子隆在荆州好辞赋数集。
    僚友以才文尤被赏爱流连晤对不舍日夕。
    梁建平王宏礼贤接士。
    始兴忠武王忄詹性劳谦常隆意接士与宾客连榻而坐时论称之。
    安成王秀为江州刺史将发主者求坚船以为斋舫秀曰：吾岂爱财而不爱士乃教所由以牢者给参佐下者载斋物既而遭风斋舫遂破时诸王并不下士建安安城二王雅好人物以二方重士方之四豪及至州秀闻前刺史取徵士陶潜曾孙为里司秀叹曰：陶潜之德，岂可不及後世即日辟为西曹掾秀迁荆州刺史进号安州将军下车立学校招隐逸下教曰：夫鹑火之禽不匿影於丹穴昭华之宝乍耀采於蓝田是以江汉有濯缨之歌空谷著来思之咏弘风阐道靡不繇兹处士河东韩怀明南平韩望南郡庾承先河东郭麻并脱落风尘高蹈之士两韩之孝友纯深庾郭之形骸枯槁或橡饭菁羹惟日不足或葭墙艾席乐在其中昔伯武贞坚就仕河内史云   孤劭屈志陈留岂曰：场苗实惟攻玉可加引辟并遣喻意既同魏侯致礼之请庶无辟︹三缄之叹。
    南平王伟初封建安王伟笃诚通恕趋贤重士尝如弗及由是四方游士当世知名者莫不毕至齐世青溪宫改为芳林苑天监初赐伟为第伟。又加穿筑增植嘉树珍果穷一时之丽每与宾客游其中命从事中郎萧子轨为之记。
    何逊天监中起家奉朝请迁中卫建安王水曹行参军兼记室王爱文学之士日与游宴及迁江州逊犹掌书记。
    鄱阳王恢为益州刺史以罗研为别驾其後西昌嗣王范将西行恢谓曰：吾昔在蜀每事委罗研汝遵而勿失范至复以为别驾升堂拜毋蜀人荣之。
    庐陵王续为荆州刺史以天门太守欧阳伐蛮左有功续深嘉之引为宾客。
    邵陵王纶出为江州刺史以太史叔明少善庄老兼治孝经礼记叔明之镇王迁郢州。又随府所至辄讲授江外人士皆传其学。
    孙易少倜傥好谋略博涉经史为邵陵王水曹中兵参军时王出镇郢州尽室随府甚被赏遇。
    皇侃为国子助教丁母忧解职还乡里邵陵王钦其学厚礼迎之。
    武陵王纪出镇江州时江革为都官尚书纪乃曰：我得江革文华清丽，岂能一日忘之当与其同饱乃表革同行除明威将军南中郎长史寻阳太守。
    衡阳王元简为会稽太守时何胤居秦望山元简甚加礼敬及元简去郡入山与胤别送至都赐埭去郡三里因曰：仆自弃人事交游路断自非降贵山薮岂容复望城邑此埭之游於今绝矣。执手涕零临城公大连出牧东扬州张彪率所领客马始为防闲後为中兵参军礼遇甚厚。
    陈永阳王伯智为吴郡太守本郡陆庆少好学遍通五经天嘉初徵为通直散骑侍郎不就伯智闻其名欲与相见庆固辞以疾时宗人陆荣为郡五官庆尝诣焉王乃微服往荣穿壁以观之王谓荣曰：观陆庆风神凝峻殆不可测严君平郑子真何以尚兹。
    鄱阳王伯山为江州刺史时徐伯阳为新安王室伯阳尝奉使造焉王率府僚与伯阳登匡岭置宴酒酣命笔赋剧韵二十伯阳与祖孙登前成王赐以奴婢杂物。
    始兴郡王伯茂谦恭下士。
    建安王叔卿以虞寄为东中郎谘议寄辞以疾不任旦夕陪列王，於是特令停王府公事其有疑议就以决之但朔望笺修而已。
    後魏卫王仪初封平原公先是上谷侯岌张衮代郡许谦等有名于时初来入国闻仪待士先就仪仪并礼之共谈当世之务谦等相谓曰：平原公有大才不世之略吾等宜附其尾。
    江阳王继次子罗字仲纲为青州刺史罗兄义当朝专政罗望倾四海於时才名之士王元景邢子才李奖等咸为其宾客从游青土义阳王子孝爱士缙绅归之宾客尝满终日无倦。
    京兆王愉好文章颇著诗赋时引才人宋世景李神俊祖莹邢晏王遵业张始均等共中晏喜招四方儒学宾客严怀真等数十人馆而礼之所得帛率多散施任城王澄以高徽聪敏有气深所知赏。
    杜弼中山曲阳人任城王澄为定州牧长史甄琛简试诸生而弼义解开明应如响琛所叹伏澄闻而召问深相嗟赏许以王佐之才澄还雒称之於朝高阳王等更相招命。
    崔接放迈自高不拘常检为中书博士乐陵内史雅为任城王澄所礼待及澄为定州刺史接了无民敬王忻然容下之。
    张普惠为澄所知及转谏议大夫澄谓普惠曰：不喜君得谏议惟喜谏议得君。
    北海王详为司徒以前光州刺史崔挺为府司马後详摄选众人竞称考第以求迁叙挺独无言详大相称叹自挺为司马详未曾呼名常称为崔光州以示优礼。
    平原王雅有志业娶东徐州刺史博陵崔鉴女路繇冀相闻李彪名而诣之师友之礼称之於郡举孝廉至京师馆而受业焉。
    清河王怿以韩子熙少自整颇有学识引为常侍父亡居丧有礼子熙为怿所眷遇遂阙位待其毕丧後复引用。又以刘懋性沉雅厚重尤礼重懋令诸子师之。
    辛纂为太尉骑兵参军每为怿所赏及欲定考怿曰：幸骑兵有学有才宜为上第转越骑校尉。
    广阳王渊以贺拔胜因父遇害与弟岳俱奔于渊胜岳便弓马有武渊厚待之俱表为强弩将军充帐内军主。
    中山王英平义阳获冯亮亮南阳人博览诸书。又笃好佛理英素闻其名以礼待接亮至雒隐居嵩山感英之德以时展觐及英亡亮奔赴尽其哀恸。
    彭城王勰以鹿愈好兵书阴阳释氏之学召为馆客宋世景迁勰府法曹参军勰爱其才学雅相器敬。
    东阳王荣为瓜州刺史州人令狐整字保延幼聪敏沉深有识量学艺骑射并为河右所推荣辟为主簿加荡冠将军整进趣详雅对扬辨畅谒见之际州府倾目荣器整德望尝谓僚属曰：令狐保延西州令望方成重器岂州郡之职所可絷维但一日千里必基武步寡人当委以庶务画诺而已。
    北齐襄城王氵育弱年有器望齐氏诸王选国臣府佐多取富商群小鹰犬少年唯襄城广宁兰陵王等颇引文艺清识之士当时以此称之。
    赵郡王琛出镇定州闻冯伟节聪敏无所不通以礼迎接命书三至县令亲至其门犹辞疾不起王将命驾致请佐史前後星驰报之县令。又自为其整冠履不得已而出王下厅事迎之止其拜伏分阶而上留之宾馆甚见礼重王将举充秀才固辞不就岁馀请还王知其不愿拘束以礼发遣赠遗甚厚一无所纳唯受时服而已。
    後周齐王宪引樊叔略为园苑监时宪素有吞关东之志叔略因事数进兵谋宪甚奇之。
    贺。若弼少慷慨有大志骁勇便弓马解属文博涉书记有重名於当世宪闻而敬之引为记室。
    冀王通杨注为侍读王甚重之每曰：杨侍读德业优深孤之穆生也。
    隋秦王俊为并州总管二十四州诸军事河东人柳靖自广德守退居乡里闭门自守时论方之王烈前後总管到官皆亲至靖家问疾遂以为故事秦王俊临州赉以几杖并致衣物靖唯受几杖馀并固辞其为当时所重如此。
    齐王柬初封豫章王时崔赜为河南豫章二王侍读每更日来往二王之第及河南为晋王转书记室参军自此去豫章王重之不已遗赜《书》曰：昔汉氏西京梁王建国平台东苑慕义如林马卿辞武骑之官枚乘罢弘农之守每览史传尝窃怪之何乃脱略官弘栖迟藩邸以今望古方知雅志彼二子者岂徒然哉！足下博闻强记钩深致远视汉臣之三箧似陟蒙山对梁相之五车。若吞云   梦吾兄钦贤重士敬爱忘疲先筑郭隗之宫常置穆生之醴今者重开土宇更誓山河地方二百里平笼曲阜城兼七十包举临淄大启南阳方开东阁想得奉飞盖曳长裾藉玳筵蹑珠履歌山桂之偃蹇赋池竹之檀栾其崇贵也。如彼其风流也。如此幸甚幸甚何乐如之高视上京有怀祖德才谢天人多惭子建书不尽意宁俟繁辞赜曰：一昨伏奉教书荣贶非常心灵自失。若乃理高象系管辂思而不解事富山海郭璞注而未详至於五色相宣八音繁凤鸣不足为谕龙章莫之能此吴札之论周颂讵尽揄扬郢客之奏阳春谁堪赴节伏惟令王殿下禀润天潢承辉日观雅道贵於东平文艺高於北海汉则马迁萧望晋则裴楷张华鸡树腾声池播美望我清尘悠然路绝祖燕南赘客河朔堕游本无意於希颜，岂有心於慕蔺未尝聚萤映雪悬头刺股读论唯取一篇披庄不过盈尺况复桑榆渐暮藜藿屡空举烛无成穿杨尽弃但以燕求马骨薛养鸡鸣谬齿鸿仪虚班骥皂挟太山以超海比报德而非难堙昆仑以为池匹酬恩而反易忽属周桐锡瑞唐水承家门有将相树宜桃李真龙将下谁好有名滥吹先逃，何须别听但慈音抑扬损上益下江海所以称王祖赜字丘陵为之不让曹植傥豫闻高论则不损令名杨。若窃在下风亦讵亏淳德无任荷戴之至谨奉启以闻豫章王得书赍米五十石并衣服钱帛。
