<!-- { "loadSidebar": true } -->
    伪黄金系当死更生兄阳城侯安民上书入国户半赎更生罪帝亦奇其材德逾冬减死论苏乐善方术王莽篡位二年兴神仙事以乐善起八风台於宫中台成万金（费直万金也。）作乐其上顺风作液汤（艺文志有液汤经其义未闻也。）。又种五梁禾於殿中（五色也。谷永所谓耕耘五德也。）各顺其色置其方面先鬻鹤□毒瑁犀玉二十馀物渍种（鬻古煮字也。<骨者>古<骨者>字也。谓鬻取汁以渍子也。毒音代瑁音莫内切）计粟斛成一金言此黄帝仙之术也。以乐为黄门郎令主之。
    晋葛洪丹阳句容人尤好神仙导养之法从祖玄吴时学道得仙号曰：葛仙公以炼丹秘术授弟子郑隐洪就隐学悉得其法焉後师事南海太守上党鲍玄玄亦内学逆占将来见洪深重之以女妻洪洪传玄业兼总练医术初洪以年老欲炼丹以祈遐寿闻交出丹求为勾漏令帝以洪资高不许洪曰：非欲为求荣以有丹耳帝从之洪遂将子侄俱行至广州刺史邓岳留不听去洪乃止罗浮山炼丹岳表补东莞太守。又辞不就岳乃以洪兄子望为记室参军在。
    积年优游养著述不辍。
    鲍靓为南海太守尝行部入海遇风饥甚取白石煮食之以自济。
    宋刘亮为梁州刺史忽服食修道欲致长生迎武当山道士孙怀使合神仙药至益州泰豫元年药始成未出火毒孙不听亮服亮苦欲服平旦开城门取井华水服至食後心动如刺午间便绝及就殓尸弱如生後人逄见乘白马将数十人出关西行共语分明此乃道家所谓尸解者也。
    梁陶宏景仕齐为奉朝请武帝永明末上表辞禄许之敕所在月给茯苓五斤白蜜二升以供服饵既得神符秘诀以为神丹可成而苦无药物武帝给黄金朱砂曾青雄黄等後合飞丹色如霜雪服之体轻及武帝服飞丹有验益敬重之。
    邓郁荆州建平人少而不仕隐居衡山极峻之岭立小板屋两间足不下山断三十馀载饮以涧水服母屑日夜诵大洞经武帝敬信殊笃为帝合丹帝不敢服起五岳楼贮之供养家道吉日躬往礼拜白日神仙魏夫人忽来临降乘而至从少妪三十并著绛紫罗绣衤属年皆可十七八许色艳桃李质胜琼瑶语言良久谓郁曰：君有仙分所以故来寻当相候至天监十四年忽见二青鸟悉如鹤大鼓翼翔舞移晷方去谓弟子等曰：求之甚劳得之甚逸近青鸟既来期会至矣。少日无病而终山内唯闻香气世未尝有武帝後令周舍为邓郁传具序其事。
    後魏徐謇字成伯善医术謇尝有药饵及吞服道符年垂八十而须不白力未多衰除右卫将军謇欲为孝文合服金丹致延年之法乃入居崧高采营其物历岁无所成遂罢。
    李预为征西大将军长史带冯翊太平府解罢郡遂居长安每羡古人冫食玉之法乃采访蓝田躬往攻掘得。若环璧杂器形者大小百馀稍得黑鹿便箧盛以还而至观之皆光润可玩预乃椎七十枚为屑日服食之馀多惠人後预及闻者更求玉於故处皆无所见冯翊公源怀等得其玉琢为器佩皆鲜明可宝预服经年云：有效验而世事寝食皆不禁节。又加之好酒损志及疾笃谓其妻子曰：服玉屏居山林排弃嗜欲或当大神力而吾酒色不绝自致於死非药过也。然吾尸体必当有异於常勿便速殡令後人知冫食服之妙时七月中旬长安毒热预停尸经宿而体色不变其妻常氏以珠玉二枚含之口闭常谓之曰：君自云：冫食玉有神验何故不受含也。言讫齿启纳珠因嘘属其口都无秽气举尸於棺坚直不倾委死时犹有遗玉屑数斗橐盛纳诸棺中。
    北齐张游远善方术文宣令与诸术士合九转金丹及成文宣置之玉匣云：我贪世间作乐不能即飞上天待临死时取服（按传游远本无官）。
    唐师市奴方术人高祖武德中合金银并成帝异之以示侍臣封德彝进曰：汉代方士及刘安等皆学术唯苦黄白不成金银为食器可得不死。
    张道鹤平棘人少游名山得服食之术後居人间每每饵金膏太宗贞观十九年车驾次平棘幸其庐赐以衣服时六百四十六岁。
    尉迟敬德累迁开府仪同三司贞观末年笃信仙术飞炼金石服药饵母粉静居处修理池台尝奏清商乐一部厚自奉养不与外人交通。
    刘道合宛丘人为道士高宗令合还丹丹成而上之咸亨中卒唯有空皮而背上开折有似蝉蜕高宗闻之曰：刘师为我合丹自服仙去其所进者亦无异。
    孟洗汝州梁人也。少好方术尝於凤阁侍郎刘之家见其敕赐金谓之曰：此药金也。若烧火其上当有五色气试之果然後归伊阳山第以药饵为事。
    孙太冲隐於嵩山玄宗天宝三载河南尹裴敦复上言太冲於嵩山合炼金丹自成於灶中精华特异变化非常请宣付史官颁示天下以彰灵瑞仙圣之应从之李抱真德宗贞元中为昭义军节度使晚节好方士以冀长生有孙季长者为抱真炼金丹绐抱真曰：服之当仙遂署为宾僚数谓参佐曰：此丹秦皇汉武皆不能得唯我遇之他年朝上清不复偶公辈矣。复尝梦驾鹤冲天寤而刻木鹤衣道士衣以习乘之凡服丹二万丸腹坚不食将死不知人者数日矣。道士牛洞玄以猪肪漆下之殆尽病少间季长复曰：垂上仙何自弃也。益服三千馀丸顷之卒。
    郑注文宗太和末为凤翔节度注两目不能远视自言有金丹之术可去痿弱重追之疾始徐州节度李自云：得效乃移之监军王守澄亦被其事。
    後唐王唐末为成德军节度晏安既久惑於左道专求长生之要尝聚淄黄炼仙丹或讲说佛经亲受符西山多佛寺。又有王母观增置馆宇雕饰土木道士王。若讷者诱登山临水访求仙迹每一出数月方归百姓劳敝王母观石路既峻不通舆马每登行命仆妾数十人维锦绣牵持而上。
    晋卢华庄宗时为平章事登庸之後不以进贤劝能为务唯事修炼求长生之术尝服丹砂呕血数日垂死而愈。
    晋史圭仕後唐为河南少尹有嵩山术士遗圭石药如斗谓圭曰：服之可以延寿然不可中辍辍则疾作矣。圭後服之神爽力健深保惜焉清泰末圭在恒山遇秘琼之乱时贮於衣笥为贼所劫便不复得天福中疾生胸臆之间尝如火灼圭知其不济求归乡里诏许之及涉河竟为药气所蒸卒於路。
    ●卷九百二十九
    ○总录部　不知
    知人不易著之前闻惟口起羞书垂名训故子羽不可以貌取赐也。徒闻其亿中盖谓是矣。乃有昧人伦之鉴乖授任之旨谅朱紫之莫辨曷雅郑之能究取舍斯失讥诮随作以至祸其身而败其国者咸著之於篇云：
    子西为楚令尹初太子建之遇才也。自城父奔宋。又避华氏之乱於郑郑人甚善之。又晋与晋人谋袭郑乃求复焉郑人复之如初晋人使谍於子木请行而期焉（谓行袭郑之期子木即建也。）子木暴虐於其私邑邑人诉之郑人省之得晋谍焉遂杀子木其子曰：胜在吴子西欲召之叶公曰：吾闻胜也。诈而乱无乃害乎！（叶公子高沈诸梁也。）子西曰：吾闻胜也。信而勇不为不利舍诸边境使卫藩焉（使为藩屏之卫）叶公曰：周仁之谓信（周亲也。）率义之谓勇（率行也。）吾闻胜也。好复言（言之所许必欲复行之不原道理）而求死士殆有私乎！（私谋复前）复言非信也。期死非勇也。（俱非也。）子必悔之弗从召之使处吴竟为白公（白楚邑楚县西南有白亭）请伐郑子西曰：楚未节也。（言楚自亲复政令数未得节制）不然吾不忘也。他日。又请许之未起师晋人伐郑楚救之与之盟胜怒曰：郑人在此雠不远矣。（孝子西於郑人）胜自厉剑子期之子平见之曰：王孙何自厉也。曰：胜以直闻不告女庸为直乎！将以杀尔父平以告子西子西曰：胜如卵余如翼而长之（以鸟为喻）楚国第（用士之次第）我死令尹司马非胜而谁胜闻之曰：令尹之狂也。得死乃非我（言我必杀之。若得自死我乃不得成人）子西不悛吴人伐慎白公败之（汝阳慎县也。）请以战备献（与吴战之所得铠杖兵器而献之欲因以为死）许之遂作乱杀子西子期于朝而劫惠王子西以袂掩面而死汉张汤为廷尉廷尉府尽用文史法律之吏（史谓善史书）倪宽为人温良有廉知自将（将卫也。以智自卫谟也。）善属文（属缀也。音之欲切）然懦为武（懦柔也。又音需）口弗能发明也。宽以儒生在众中见谓不习事不署曹（不署为官曹也。署表也。置也。）除为从使（从使者不主文书）。
    魏裴潜父茂建安初为尚书潜少不修细行繇此为父所不礼潜自感为父所不礼折节仕进虽多所经历清省恪然官至尚书令其家教有类於石奋自魏兴以来少能及者。
    锺繇为魏王相国沛人魏讽有感众才倾动邺都繇繇是辟为西曹掾为王征汉中大将未及讽潜结徒党。又与长乐卫尉陈谋袭邺未期惧告之太子诛讽繇坐免。
    刘表为荆州牧时王粲年十七司徒辟诏除黄门侍郎以西京扰乱皆不就乃之荆州依表表以粲貌寝而体弱通悦不甚重也。晋博昌令者史不书姓名时乐安人光逸初为博昌小吏後为门亭长迎新令至京师时母辅之与荀邃共诣令家望见逸谓邃曰：彼似奇才便呼上车与谈良久果俊器令怪客不入吏白与光逸语令大怒除逸名斥遣之。
    山涛为右仆射掌选後拜司徒子简字秀伦性温雅有父风年二十馀涛不之知也。简叹曰：吾年几三十而不为家君所知後与嵇绍刘谟杨淮齐名为征南将军都督荆湘交广四州诸军事假节镇襄阳。
    魏衡为吏部郎有名当世兄子舒少朴质衡不知之使守水碓叹曰：舒堪数百户长我愿毕矣。舒亦不以介意舒後位至司徒。
    刁逵为豫州刺史领平越中郎将逵以货殖为务初宋高祖微时素贫尝负逵社钱三万经时无以还被逵执之王谧密以己钱代偿繇是得释桓玄立以逵豫州刺史镇历阳高祖起义羡参军诸葛长民趋历阳逵弃而走为下人所执斩於石头。
    南燕慕容法为慕容德兖州牧时慕容超初自长安行至梁父镇南长史悦寿还谓法曰：向见北海王子天资弘雅神爽高迈始知天族多奇玉林皆宝法曰：昔成方遂诈称卫太子人莫辨之此复天族乎！超闻恚恨形於言色法亦怒处之外馆繇是结憾及德死法。又不奔丧超遣使让焉法尝惧祸至因此遂与慕容锺段宏等谋乱。
    宋谢方明为会稽郡守其子惠连有才悟而轻薄不为方明所知灵运尝自始宁至会稽造方明过视惠连大相知赏时何长瑜教惠连读书亦在郡内灵运。又以为绝伦谓方明曰：阿连才悟如此而尊作尝儿遇之何长瑜当今仲宣而饴以下客之食尊既不能礼贤宜以长瑜还灵运灵运载之而去。
    刘遵考为领军文帝元嘉二十七年索虏南寇发三吴民丁沈攸之少孤贫亦被发既至京都诣遵考求补白丁队主遵考谓之曰：君形陋不堪队主因随沈庆之征讨攸之後为右将军。
    北齐麻祥为令史神武微时为函使每至雒阳给使于祥祥尝以肉陷神武神武性不立食坐而进之祥以为慢已笞神武四十。
