<!-- { "loadSidebar": true } -->
三载正月丙申朔御含元殿受朝贺下制曰：履端正名义取垂范体元设教在乎！变通虽氵公革从宜罔不稽古朕缵复兴运恭守睿图尝恐至化犹微淳风尚薄未能臻华胥之俗登可封之人故未明求衣日昃忘食厉精为理思致和历观载籍详求前制而唐虞之际焕乎！可述用是钦。若旧典以协惟新可改天宝三年为载今春事将兴阳和布泽发号施令之日革故履新之时宜弘在宥之恩以助生成之化其天下见禁囚徒应杂犯罪死者宜各降一等自馀一切放免其十恶及造伪妖妄头首官吏犯赃并奸盗等害政既深情难容恕不在免限凡诸郡县仍令太守县令劝课农桑其先处分太守县令在任有增减户口成分者所繇司量为殿最自今已後太守县令兼能勾当租庸每载加数成分者特赐以中上考如三载之内皆成分所司录奏超资与处分其丁户仍须案实不得取虚挂之名使新邻代纳受其艰弊凡在黎献实资存恤一失生业则流庸不归每轸於怀深可矜悯诸色当蓄人应送资课者当郡具申尚书省勾覆如身至上处勿更抑令纳资致使往来辛苦从闰二月至六月已来其当上人中有单贫老弱者委郡县长官与所繇计会便放营农诸军征镇及有羸疾病者委节度使速择放还中外庶僚勉修其职各副朕意宣布遐迩咸使知闻。
三月壬申制曰：王者法天惠人顺时行令是惟旧典用致和平朕临御万邦於兹三纪宵衣旰食思弘至化尚恐天下郡县囹圄滞留不即疏决以伤和气今三农在时宜助生育庶覃宽宥之泽以协上玄之心其天下见禁囚徒应合死配流岭南流已下罪并见徒一切放免其责保在外及追捉未获者并同见禁例处分其京城内宜令中书门下即分往疏决应合流人便配讫闻奏其东京及北京兼诸郡各委所繇长官准此处分即宣示中外咸使知闻。
