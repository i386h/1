<!-- { "loadSidebar": true } -->
舜命禹征有苗三旬苗民逆命（旬十日也。以师临之一月不服责舜不先有文诰之命威让之惮之以威胁之以兵所以生辞）益赞于禹曰：惟德动天无远弗届（赞佐届至也。益以此义佐禹其修德致远）满招损谦受益时乃天道（自满者人损之自谦者人益之是天之常道）帝初于历往于田日号泣于天于父母（仁覆悯下谓之天言舜初耕于历山之时为父母所疾日号泣于天及父母克己自责不责于人）负罪引慝载见瞽瞍夔夔齐忄栗瞽瞍亦允。若（慝恶载事也。夔夔悚惧之貌言舜负罪引恶以事见于父悚惧齐庄父亦信顺之言能以至诚感顽父）至П感神矧兹有苗（П和矧况也。至和感神况有苗乎！言易感）禹拜昌曰：俞班师振旅（昌当也。以益言为当故拜受而然之遂还师兵入曰：振旅言整众）帝乃诞敷文（远人不服大布文德以来之）舞干羽于两阶（干羽翳也。皆舞者所执修阐文教舞文舞于宾主阶间抑武事也。）七旬有苗格而不服不讨自来明御之者必有道三苗之国左洞庭右彭蠡在荒服之列去京师二千五百里）。
汉高祖初封须无为陆量侯诏以为列诸侯自置吏令长受命长沙王（秦始皇本纪所谓陆量地取为桂林郡者也。）。
武帝元狩二年秋匈奴浑邪王尽将其众渡河降者数万人号称十万既至长安天子所赏赐数十钜万封浑邪王万户为漯阴侯（漯阴平原县漯阴）封其礻卑王呼尼为下麾侯（呼毒尼胡王名）<广隹><疒比>（音膺仳）禽黎为河綦侯（一作乌黎）大当户调为常乐侯（一作稠睢）。
四年夏大将军卫青将四将军击走单于於幕北先是卫尉张骞坐後期赎为庶人帝数问骞大夏之属骞既失侯因曰：臣居匈奴中闻马孙王号昆莫昆莫父难兜靡本与大月氏俱在祁连敦煌间小国也。大月氏攻杀之昆莫後攻破大月氏大月氏西走昆莫因留居今单于新困於汉而昆莫地空蛮夷恋故地。又贪汉物诚以此时厚赂乌孙招以东居故地汉遣公主为夫人结昆弟其势宜听（言事势听从於汉）则是匈奴右臂也。既连乌孙自其西大夏之属皆可招来而为外臣天子以为然拜骞为中郎将将三百人马各二匹牛羊以万数赍金币帛直千钜万多持节副使（为骞副而各令持节道可便遣之旁国骞既至乌孙致赐谕指（以天子意指晓告之）未能得其决骞即分遣副使使大宛居月氏大夏乌孙发译道送骞（道读曰导）与乌孙使数十人马数十匹（与骞相随而来报谢天子因令窥汉知其广大骞还拜为大行岁馀骞卒後岁馀其所遣副使通大夏之属者皆颇与其人俱来是西北国始通於汉矣。又帝遣从票侯（乃赵破奴也。）击破姑师虏楼兰王而大宛诸国发使随汉使来是时帝方数巡狩海上乃悉从外国客大都多人过之则散财帛赏赐厚具饶给之以览视汉富厚焉（视读曰示言示之令其观览）大角氐（氐丁礼切解在武纪）出奇戏诸怪物多聚观者（都邑人令观以夸示之观音工唤切）行赏赐酒池肉林令外国客遍观各仓库府藏之积欲以见汉广大倾骇之（见显示）及加其者之工而角氏奇戏岁增变其益兴自此始而外国使更来更去（递互来去前後不绝更工衡切）大宛以西皆自恃远尚骄恣未可诎礼羁縻而使也。宣帝神爵二年五月置金城属国以处降羌。
三年匈奴日逐王畔单于将众来降护鄯善以西使者郑吉迎之既至汉封日逐王为归德侯吉侯乃因使吉并护北道号曰：都护。
甘露二年十二月呼韩邪单于款五原塞（款叩也。）愿朝三年正月（会正旦之朝贺也。帝遣车骑都尉韩昌迎发过所七郡郡二千骑为陈道上（所过之郡每为发兵陈列於道以为宠卫也。）单于正月朝天子于甘泉宫留月馀遣归国遣长乐卫尉高昌侯董忠车骑都尉韩昌将骑一万六千。又发边郡士马以数千送单于出朔方鸡鹿塞（在朔方潭县北）。
哀帝建平四年匈奴乌珠留单于愿朝五年时帝被疾或言从上游来厌人自黄龙竟宁时单于朝中国辄有大故帝繇是难之以问公卿亦以为虚费府帑可。且勿许单于使辞去未发黄门郎扬雄上书谏之书奏帝寤焉召还匈奴使者更报单于书而许之单于未发会疾复使使愿朝明年故事单于朝从名王以下及从者二百馀人单于。又上书言蒙天子神灵人民盛壮愿从五百人入朝以明天子盛德皆许之後汉光武建武六年令归德侯刘<风立>使南匈奴匈奴亦遣使来献帝复令中郎将韩统报命赂遗金币以通旧好而单于骄踞自此冒顿对使者辞语悖慢帝待之如初。
二十五年十月夫馀王遣使奉贡帝厚答报之，於是使命遂通。
明帝即位西羌烧何豪有妇人比铜钳者年百馀岁多智为种人所信皆从取计策时为卢水胡所击比铜钳乃将其众来依郡县种人颇有犯法者临羌长收系比铜钳而诛杀其种六七百人帝怜之乃下诏曰：昔桓公伐戎而无仁惠故春秋贬曰：齐人今国家无德恩不及远羸弱何辜而当并命夫长平之暴非帝者之功咎繇太守长吏妄加残戮比铜钳尚生者所在致医药养视今招其种人。若欲归故地者厚遣送之其小种。若束手自诣欲效功者皆除其罪。若有逆谋为吏所捕而狱状未断悉以赐有功者。
和帝永元三年北单于弟左鹿蠡王於除自立为单于众八部二万馀人来归蒲类海上遣使款塞以耿夔为中郎将持节卫护之。
桓帝延熹元年十二月南单于诸部并畔遂与乌桓鲜卑寇缘边九郡以张奂为北中郎将讨之单于诸部悉降奂以单于不能统理国事乃拘之止立左谷蠡王帝诏曰：春秋大居正车儿一心向化何罪而黜其遣还庭（臣钦。若等曰：车儿单于名也。）。
魏文帝黄初三年三月鄯善龟兹于阗遣使奉献诏曰：西戎即叙氐羌来王诗书美之顷者西域外夷并款塞内附（塞关东款叩也。从服）其遣使者抚之是後西域遂通置戊巳校尉。
明帝景初二年六月倭女王遣大夫难升米等诣带方郡求见天子朝献太守刘夏遣吏将送诣京都其年十二月诏书报倭女王曰：诏制亲魏倭王卑弥呼带方太守刘夏遣使送汝大夫难升米次使都市牛利奉汝所献男生口四人女生口六人斑布二丈二尺以到汝所在逾远乃遣使贡献是汝之忠孝我甚哀汝今以汝为亲魏倭王假金印紫绶装封付带方太守假授汝其绥抚种人勉为孝顺汝来使难升米牛利涉远道路勤劳今以难升米为率善中郎将牛利为率善校尉假银印青绶引见劳赐遣还今以绛地交龙锦五疋绛地绉粟十张绛五十疋绀青五十疋答汝所献贡直。又特赐汝绀地勾文锦三疋细斑华五张白绢五十疋金八两五尺刀二口铜镜百枚真珠铅丹各五十斤皆装封付难升米牛利还到录受悉可以示汝国中人使知国家哀汝故郑重赐汝好物也。至齐王正始元年太守弓遵遣建中校尉梯隽等奉诏书印绶诣倭国拜假倭王并赍诏赐金帛锦刀镜采物倭王因使上表答谢诏恩後魏太武太延二年二月遣使者十馀辈诣高丽东夷诸国诏谕之。
文成和平元年六月河西叛胡诣长安首罪遣使者安慰之。
献文时伊吾王唐契子玄逵性果毅有父风与叔父和归阙俱为上客拜安西将军晋昌公。
孝文时尔朱新兴居於尔朱川世为酋长帝以为右将军及迁雒後特听冬朝京师夏归部落。
延兴五年蠕蠕求通婚聘有司以其数犯边请绝其使发兵讨之帝曰：蠕蠕譬。若禽兽贪而无义朕要以诚信待物不可抑绝也。
太和元年蠕蠕遣使来献良马貂裘其使称伏承天朝珍宝华丽甚积求一观之乃敕有司出御府珍玩金玉文采器物御厩文马奇异禽兽及人间所宜用者列之市肆令其历观其使曰：大国富丽一生所未见也。
宣武延昌三年十月诏骁骑将军马义舒喻蠕蠕孝明神龟元年三月秦州氐反遣龙骧将军崔袭持节喻之。
正光元年十二月壬子诏曰：蠕蠕王阿那瑰遭罹寇祸远来投庇邦分众析犹无定主而永怀北风思还绥集启诉情切良用愍然夫存亡恤败自古通典可差国使及彼前後三介与阿那瑰相随并敕怀朔都督简骁骑二千躬自率护送达境首令观机招纳。若彼候迎宜锡筐篚车马之属务使优隆礼饯而返如不容受任听还阙其行装资遣付尚书量给。
隋高祖时突厥雍虞闾为玷厥举兵攻染干尽杀其兄弟子侄遂渡河入蔚州染干夜以五骑与隋使长孙晟归朝上令染干与雍虞闾使者因头特勒相辩诘染干辞直上乃厚待之。又雍虞闾弟都速六弃其妻子与突利归朝帝嘉之敕染干与都速六樗蒲稍输以宝物用慰其心开皇末契丹别部四千馀家背突厥来降帝方与突厥和好重失远人之心悉令给粮还本蕃敕突厥抚纳之固辞不去。
炀帝大业三年亲巡中八月幸启民可汗所居先是高丽私通使启民所启民推诚奉国不敢隐境外之交是日将高丽使人见敕令牛弘宣旨谕之曰：朕以启民诚心奉国故亲至其所明年当往涿郡尔还口语高丽王知宜早来朝勿自疑惧存育之礼当同於启民如，或不朝必将启民巡行彼土使人甚惧九月至东都黄门侍郎裴矩以蛮夷朝贡者多讽帝令都下大戏徵四方奇技异艺陈於端门街衣绵绮珥金翠者数万人勒百官及居民士女列坐棚阁而纵览焉皆被服鲜丽终月乃罢。又令三市店肆皆设帏帐盛酒食遣掌藩率蛮夷与民货易所至之处悉令邀延就坐醉饱而散蛮夷嗟叹谓中国为神仙也。十一年春正月乙卯大会蛮夷设鱼龙曼延之乐颁赐各有差。
唐高祖武德二年闰二月诏曰：画野分疆山川限其内外遐荒绝域刑政殊於函夏是以昔王御世怀柔远人义在羁縻无取臣属渠搜即叙表夏后之成功越裳重译美周邦之长有隋季世黩武耀兵万乘疲於河源三年伐於辽外构怨连祸力屈货殚朕祗膺宝图抚临四极悦近来远追革前弊要荒藩服宜与和亲其吐谷浑已修职贡高句丽远送诚款契丹咸求内附因而镇抚允合机宜分命行人就申好睦静乱息民，於是乎！在布告天下明知朕意。
五年赐高丽王建武《书》曰：朕恭膺宝命君临率土祗顺三灵柔怀万国普天之下情均抚字日月所咸使人安王既统摄辽左世居藩服思禀正朔远修职贡故遣使者跋涉山川申布恳诚朕甚嘉辑方今六合宁宴四海清平玉帛既通道路无壅方申辑睦永敦聘好各保疆埸，岂非盛美但隋氏季年连兵构难攻战之所各失其萌遂使骨肉乖离室家分析多历年岁怨旷不申今二国通和义无阻绝在此所有高丽人等已令追括随即遣送彼处有此国人者王可放还务尽绥育之方共弘仁恕之道，於是建武悉搜括华人以宾礼相送前後至者万数帝大喜。
七年七月康国曹国并遣使来朝高祖以二国远至劳之甚厚康国使者罗什支顿首曰：陛下圣德远被臣故不远万里曹国使者曰：臣本国以臣为彳建儿闻秦王神武愿在麾下高祖大悦因厚遇之。
太宗贞观元年以百济为高丽闭其道路。又与新罗世为雠敌数相侵伐赐其玉玺《书》曰：王世为君长抚有东蕃海隅遐旷风涛难阻忠款之至职贡相寻尚想徽猷甚以嘉慰朕自祗承宠命君临区宇思弘正道爱育黎元舟车所通风雨所及期之遂性咸使人安新罗王金真平朕之蕃臣王之邻国每闻遣师征讨不息阻兵安忍殊乖所望朕已对王侄信福及高丽新罗使令具敕通和咸许辑睦王必须忘彼前怨识朕本怀共笃邻情即停兵革因遣使奉表陈谢。
