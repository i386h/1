<!-- { "loadSidebar": true } -->
建始中郑宽中卒谷永上疏曰：臣闻圣王尊师傅褒贤隽显有功生则致其爵死则异其礼谥者周公薨以变礼而当天心（周公死成王欲葬之於成周天方雷雨以风尽偃大木斯拔国大恐王乃葬周公于毕示不敢臣也。事见《尚书大传》而与古文书不同）公叔《文子》卒卫侯加以美谥著为後法（公叔《文子》卫大夫公叔发也。《文子》卒其子请谥於君君曰：昔日卫国凶饥夫子为粥与国之饿者不亦惠乎！卫国有难夫子以其死卫寡人不亦贞乎！夫子听卫国之政其班制以与四邻交卫国社稷不辱不亦文乎！谓夫子贞惠《文子》）近事大司空朱邑右扶风尹翁归德茂天年孝宣皇帝愍册厚赐赞命之臣靡不激扬（赞佐也。）关内侯郑宽中有颜子之美质包商偃之文学（《论语》云：文学子游子夏商子夏名偃子游名）严然总五经之妙论立师傅之显位入则乡唐虞之闳道王法纳乎！圣德（闳大也。言陈圣王之法闻于天子）出则参蒙宰之重职功烈施乎！（政事）退食自公私门不开（退食自公召南羔羊诗之辞言贬退所食之禄务从至公之道也。）散赐九族田亩不益德配周召中合羔羊末德登司徒有家臣（司徒掌礼教之臣言宽中学行堪为之也。家臣。若今诸公国官及辅佐也。）卒然早死尤可悼痛臣愚以为宜加其葬礼赐之令谥（令善也。）以章尊师褒贤显公之德鸿嘉中张禹老病乞骸骨帝加优再三乃听许赐安车驷马黄金百斤罢就第以列侯朝朔望位特进见礼如丞相置从事史五人益封四百户天子数加赏赐前後数千万禹虽家居以特进为天子师国家每有大政必与定议大将军王根害禹宠数毁恶之（恶谓言其过恶）天子愈益敬厚禹每病辄以起居闻（谓其饮食寝卧之增损）车驾自临问之帝亲拜禹床下。
平帝年幼选署师友大司徒孔光以明经高行为孔氏师京兆尹金钦以家世忠孝为金氏友。
後汉明帝为太子时桓荣以少傅授太子经学及即位尊荣以师礼甚为亲重拜二子为郎荣年逾八十自以衰老数上书乞身辄加赏赐乘舆尝幸太常府令荣坐东面设几杖会百官骠骑将军东平王苍以下及荣门生数百人天子亲自执业每言辄曰：太师在是既罢悉以大官供具赐大常家其恩礼。若此。
永平二年三雍初成拜荣为五更每大射养老礼毕帝辄引荣及弟子升堂执经自为下说乃封荣为关内侯食邑五千户荣每疾病辄遣使者存问大官大医相望於道及笃上疏谢恩让还爵土帝幸其家问起居入街下车拥经而前抚荣垂涕赐以床茵帷帐刀剑衣被良久乃去自是诸侯将军大夫问疾者不敢复乘车到门皆拜床下荣卒帝亲自变服临丧送葬赐蒙茔于首山之阳除兄子二人补四百石都讲生八人补二百石其馀门徒多至公卿。
五年以侍中右中郎将包咸为大鸿胪咸建武中以郎中入授皇太子《论语》。又为其章句拜谏议大夫帝即位每进见赐以几杖入朝不趋赞事不名经传有疑辄遣小黄门就舍即问帝以咸有师傅恩而素清苦常特赏赐珍玩束帛奉禄增於诸卿咸皆散与诸生之贫者病笃帝亲辇驾临视。
章帝为太子时张侍讲及即位出为东郡太守元和二年东巡狩幸东郡引及门生并郡县掾史并郡庭中帝先备弟子之仪使讲尚书一篇然後君臣之礼赏赐殊特莫不沾洽。
魏高贵乡公幸太学命太常王祥为三老祥南面几杖以师道自居天子北面乞言祥陈明王圣帝君臣政化之要以训之闻者莫不砥砺。
晋明帝即位以东宫时师傅犹宜尽敬乃下诏曰：朕以不德夙遭闵凶猥以眇身于王公之上哀茕在疚靡所谘仰忧怀惴惴如临于谷孔子有云：故虽天子必有尊也。朕将祗奉先师之礼以谘有德大宰西阳王（名）秩尊望重在贵思降丞相武昌公（王敦）司空即丘子（王导）体道高邈勋德兼备先帝执友朕之师傅太常安阳侯训保朕躬忠肃笃诚夫崇亲尊贤先帝所重朕见四君及书疏仪体一如东宫故事。
後魏明帝在藩邸时梁越以上大夫授诸皇子经书及即阼以师傅之恩赐爵祝阿侯。
太武为监国时卢鬼以笃学博闻授经後以师傅旧恩赐爵济阴公。
宣武为太子时孙惠蔚侍讲东宫及即位之後仍在左右敷训经典延昌二年追赏侍讲之劳封枣︹县开国男食邑三百户。
後周武帝少尝受业於卢光及即位以光为陕州总管府长史卒赠赙有加常典赠太子少保。
唐玄宗为太子时褚无量以国子祭酒侍读及即位加右散骑常侍与秘书监兼昭文馆学士马怀素同为侍读每次ト门则令乘肩舆以进上居别馆以路远则命宫中乘马或亲自送迎以申师资之礼开元六年怀素卒帝为之举哀废朝一日赠润州刺史物三百段米粟一百石丧事所需并官给八年褚无量卒帝震悼久之谓宰相宋苏等曰：无量硕儒。且有德业朕早所师习每用尊崇三史九经前言往行有可以礻卑益时政规正朕躬未尝不造膝切论所闻其属纟广之时难以书为仪永念其逝实轸予怀庶事宜皆优厚。
德宗居春宫张涉为侍读及即位之夕召涉入宫庶政小大皆咨之恩礼甚崇多所弘益。
○帝王部　尊乳保
《礼》曰：国君世子生三日卜士之妻大夫之妾使食之。又曰：择於诸母与可者必求其宽裕慈惠温良恭敬慎而寡言者次为保母皆居子室盖所以资保阿之力育端圣之体如渭城淮阳厥功茂焉厚赏其子锡之公田亦无爽古三年劳赐之意也。降及东汉其礼益厚元魏之世至有僭母后之号滥陵寝之名者亦已甚乎！故当以义断恩以礼制事而取厥中焉。
汉武帝少时东武侯母尝养帝帝後号之曰：大乳母率一月再朝朝奏入有诏使幸臣马游卿以帛五十疋赐乳母。又奉饮Я食养乳母乳母上《书》曰：某所有公田愿得假倩之帝曰：乳母欲得之乎！以赐乳母乳母所言未尝不听有诏得令乳母乘车行驰道中当此之时公卿大臣皆敬重乳母乳母家子孙奴从者横暴长安当道掣顿人车马夺人衣服闻於中不忍之法有司请徙乳母家室处之於边奏可即入见辞去时有所幸倡郭舍人疾言骂之曰：咄老女子何不疾行陛下已壮矣。宁尚须汝乳而活邪帝悲之乃下诏止无徙乳母。
宣帝生数日以武帝曾孙坐卫太子事系郡邸狱故廷尉监丙吉知太子无事实重哀曾孙无辜择谨厚女徒令保养曾孙置间燥处（间宽净也。燥高敞也。）吉治巫蛊事连岁不决曾孙病几不全者数焉吉数敕保养乳母加致医药视遇甚有恩惠及帝即位吉绝口不道前恩地节三年掖庭宫婢则（则婢名也。史失其姓）令民夫上书自陈有阿保之功（谓未为宫婢时有旧夫在民间）辞引吉吉谓则曰：汝尝坐养皇曾孙不谨督笞汝安得有功（督谓视察之）独渭城胡组淮阳郭徵卿有恩耳分别奏组等供养劳苦状诏吉求组徵卿已死有子孙皆受厚赏诏免则为庶人赐钱十万。
後汉安帝封乳母王圣为野王君（圣因保养之勤缘恩放恣女伯荣出入宫掖博通奸赂司徒震上疏曰：臣闻政以得贤为本礼以去秽为务是以唐虞俊在官四凶流放天下咸服以致雍熙方今九德未事嬖亻幸充庭阿母王圣出自贱微得遭千载奉养圣躬虽有推燥居湿之勤前後赏惠报过劳苦而无厌之心不知纪极外交属扰乱天下损辱清朝尘玷日月书戒牝鸡晨鸣诗刺哲妇丧国昔郑庄公从母氏之欲恣骄弟之情几至危国然後加讨春秋贬之以为失教夫女子小人近之喜远之怨实为难养《易》曰：无攸遂在中馈言妇人不得与於政事也。宜速出阿母令居外舍断绝伯荣莫使往来令恩德两隆上下俱美惟陛下绝婉娈之私割不忍之心留神万机戒慎拜爵减省献御损节徵发令野无鹤鸣之叹朝无小明之悔大东不典於今劳止不怨於下拟踪往古比德哲王，岂不休哉！奏入帝以示阿母等内亻幸皆怀忿恚馀具宰辅谏诤门）。
顺帝封乳母宋娥为山阳君邑五千户初帝自太子废为济阴王娥与黄门孙程等共议立帝帝後以娥前有谋遂封之。
灵帝封乳母赵娆为平氏君（其後蔡邕上疏曰：前者乳母赵娆贵重天下生则赀藏侔於天府死则丘墓逾於园陵两子受封兄弟典郡疏具谏臣直谏门）。
晋元帝中兴乳母阿苏有乳保之功赐号保圣君。
成帝以乳保母周氏有阿保之劳欲假其名号内外皆奉诏侍中顾和独上疏以为周氏保佑圣躬不遗其勋第舍供给拟於戚属恩泽所加已为过隆。若假名号记籍未见明此惟汉灵帝以乳母赵娆为平氏君此末代之私恩非先代之令典。若君举必书将轨物垂则书而不法後嗣何观帝从之。
後魏太武始光二年尊保母窦氏曰：保太后延和元年尊为皇太后初窦氏以夫家坐事与二女俱入宫操行纯备进退以礼明元命为帝保母性仁慈勤抚导帝感其恩训奉养不异所生既尊为皇太后。又封其弟漏头为辽东王窦氏训内外甚有称声性恬素寡欲喜怒不形於色好扬人之善隐人之过帝征凉州蠕蠕吴提入寇太后命诸将击走之太平真君元年崩诏天下大临三日太保卢鲁元监获丧事谥曰：惠葬崞山从后意也。初后尝登崞山顾谓左右曰：吾母养帝躬敬神而爱人。若死而不灭必不为贱鬼然於先朝本无位次不可违礼以从园陵此山之上可以终故葬焉别立后寝庙於崞山建碑颂德。
文成帝初立尊保母常氏为保太后兴安二年三月尊为皇太后和平元年崩诏天下大临三日谥曰：昭葬於广甯磨笄山俗谓之鸣鸡山太后遗志也。依惠太后故事别立寝庙置守陵二百家树碑颂德常氏本辽西人因事入宫乳帝有劬劳保获之功累尊为皇太后其兄英字世华自肥如令超为散骑常侍镇军大将军赐爵辽西公弟喜镇东大将军祠曹尚书带方公三妹皆封县君妹夫王者为平州刺史辽东公追赠英祖父苻坚扶风太守亥为镇西将军辽西兰公父渤海太守澄为侍中征东大将军太宰辽西献王英母许氏为博陵郡君遣兼太常卢度世持节改葬献王於辽西树碑立庙置守冢百家太安初英为侍中征东大将军太宰进爵为王喜左光禄大夫改封燕郡从兄泰为安东将军朝鲜侯子伯夫散骑常侍选部尚书次子员金部尚书喜子振太子庶子三年英领太师评尚书事内都大官伏宝泰等州刺史五年诏以太后母宋氏为辽西王太妃和平元年喜为雒州刺史初英事宋不能谨而者奉宋甚至就食於和龙无车牛宋疲不进者负宋於笈至是宋於英等薄不如者之笃谓太后曰：何不王者而黜英太后曰：英为长兄门户主也。家内小小不顺何足追计者虽尽力故是他姓奈何居英上本州郡公亦足报耳天安中英为平州刺史为幽州刺史伯夫进爵范阳公英浊货徙敦煌诸常自兴公及至是皆以亲疏受爵赐田宅时为隆盛後伯夫为雒州刺史以赃欺妄徵斩於京师承明元年徵英复官後员与伯夫子禽可共为飞书诬谤有司执宪刑及五族孝文帝以昭太后故罪止一门文明太后以昭太后故悉出其家前後没入妇女以喜子振试守正平郡。
唐中宗神龙元年封乳母于氏为平恩郡夫人。
