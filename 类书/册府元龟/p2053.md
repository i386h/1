<!-- { "loadSidebar": true } -->
    高郢为仆射张仲方之父友也。初仲方为儿童时郢见而奇之曰：此子非常必为国器吾获高位必振发之後郢为御史大夫首请仲方为御史。
    後唐卢质为张承业管记承业辟冯道为本院巡官承业重其文章履行甚见待遇时有周玄豹者善人伦鉴与道不洽谓承业曰：冯生无前程公不可过用质闻之曰：我曾见杜黄裳司空写真图道之状貌酷类焉将来必副大用玄豹之言不足信也。承业寻荐为霸府从事。
    赵德均明宗乡人也。高行周事明宗尝与清泰主分率牙兵明宗所征无不拱从德均谓明宗曰：行周心好谨厚必享贵位。
    陈绍光骁将也。郑仁诲幼事绍光绍光恃勇使酒尝乘醉抽佩剑将刃於仁诲左右无不奔避惟仁诲端立以俟略无惧色绍光因掷剑於地谓仁诲曰：汝有此器度必当享人间富贵及绍光典郡仁诲累为右职。
    晋卢岳明历象善知人唐末尝谓李周曰：子奇表方顺隆准眉目疏朗身长七尺乃将相之材也。河东李氏将有天下子宜事之以求富贵周辞以母老而归既而梁将葛从周拔邢雒唐武皇麾兵南下筑垒於青山口周向背莫决因思岳言乃拔青山寨将张沔落武皇赏之补万黄领军使。
    司空图为兵部侍郎姚ダ少{春心}敦厚靡事容貌任其自然流辈未之重惟图深器之以女妻焉。
    ●卷八百四十四
    ○总录部　守官
    《传》曰：守道不如守官。又曰：见死不更其守盖夫委质公朝从政王室靖恭尔位职思其忧故有专秉彝章恪居官次弓招靡应李法是从闻变难而不移︹臣以之屈意奉宪令而无挠明主繇是改观得守器之规绝代庖之咎宜乎！宠以异数谓之能臣者哉！
    栾针晋中军帅栾书子也。晋侯及楚子郑伯战于鄢陵有淖於前（淖泥也。）乃皆左右相违於淖（违辟也。）步毅御晋厉公栾针为右（步毅即毅）栾范以其族夹公行（二族强故在公左右）陷于淖栾书将载晋侯针曰：书退国有大任焉得专之（在君前故子名其父大任谓元帅之职）。且侵官冒也。（载公为侵官）失官慢也。（去将而御失官也。）离局奸也。（远其部曲为离局）有三罪焉不可犯也。乃扶公以出於淖。
    谢息鲁孟僖子家臣孟孙从昭公如楚晋人来治杞田季孙将以成与之（成孟氏邑本杞田）谢息为孟孙守不可曰：人有言曰：虽有挈瓶之智守不假器礼也。（挈瓶汲者喻一知为人守器犹知不以借人）夫子从君而守臣丧邑（夫子谓孟僖子也。）虽吾子亦有猜焉（言季孙亦将疑我不忠）。
    齐虞人（史失姓名）景公田于沛（沛泽名）招虞人以弓不进公使执之辞曰：昔我先君之田也。旌以招大夫弓以招士皮冠以招虞人臣不见皮冠故不敢进乃舍之仲尼曰：守道不如守官（君招当往道之常也。非物不进官之制也。）君子韪之（韪是也。）。
    孔子尝为委吏矣。会计当而已矣。为乘田矣。牛羊茁壮长而已矣。（孔子尝为贫而禄仕委吏主委积庾仓之吏也。不失会计直当其多少而已乘田苑囿之吏也。主六畜之刍牧也。牛羊茁壮肥好食令长大而已茁长貌也。诗云：彼茁者葭位卑不得高言预朝事故但称职而已）。
    汉胡建字子孟孝武天汉中守军正丞（南北军各有正。又置丞而建未得真官兼守之）贫无车马尝步与走卒起居所以慰荐走卒甚得其心（慰者自上安下者也。荐者举藉也。）时监军御史为奸穿北军垒垣以为贾区（坐卖曰：贾为贾物之区也。区者小室之名。若今小巷屋之类耳故行士之屋谓之区庐宿卫宫外士称为区士也。）建欲诛之乃约其走卒（约束也。）曰：我欲与公有所诛吾言取之则取斩之则斩，於是当选士马日监军御史与护军诸校列坐堂皇上（校者诸军之部校也。室无四壁曰：皇）建从走卒趋至堂皇下拜谒因上堂走卒皆上建指监军御史曰：取彼走卒前曳下堂皇建曰：斩之遂斩御史护军诸校皆愕警不知所以建亦已有成奏在其怀中遂上奏曰：臣闻军法立武以威众诛恶以禁邪今监军御史公穿军垣以求贾利（公谓显然为之）私买卖以与士市不立刚毅之心勇猛之节亡以帅先士大夫尤失理不公用文吏议不至重法黄帝李法曰：（狱官名也。天文志左角李右角将兵书之法也。李者法官之号也。总主征伐刑戮之事也。故称其。《书》曰：李法）壁垒已定穿窬不繇路是谓奸人奸人者杀（窬小窦也。）臣谨案军法曰：正亡属将军将军有罪已闻（言军正不属将军将军有罪过得表奏之）二千石以下行法焉（二千石谓军中校尉都尉之属）丞於用法疑（丞属军正斩御史於法有疑）执事不诿上（诿累也。言执事者当见法即行不可以事累於上也。）臣谨以斩末死以闻制曰：司马法曰：国容不入军军容不入国何文吏也。（司马法亦兵书之名也。解在主父偃传诏言在令军中何用文吏议也。）三王或誓於军中欲民先成其虑也。或誓於军门之外欲民先意以待事也。（虑谓计念也。先意谓先为之意也。）或将交刃而誓致民志也。（欲致民勇志使不奔北）建。又何疑焉建繇是显名。
    符玺郎（史失姓名）昭帝时殿中尝有怪一夜群臣相惊霍光召尚符玺郎（恐有变难故欲收取玺）郎不肯授光光欲夺之郎按剑曰：臣头可得玺不可得也。光甚义之明日诏增此郎秩二等众庶莫不多光。
    後汉祭遵从光武征河北为军市令舍中儿犯法遵格杀之光武怒命收遵时主簿陈副谏曰：明公尝欲众军整齐今遵奉法不避是教令所行也。光武乃贳之以为刺奸将军谓诸将曰：当避祭遵吾舍中儿犯法尚杀之必不私诸卿也。
    侯霸为淮平大尹政理有能名及王莽之败霸保固守卒全一部。
    郅恽字君章为上东城门候光武尝猎车驾夜还恽拒关不开帝令从者见面於门间恽曰：火明燎远不受诏帝乃回从东中门入（东面中门也。）。
    何汤为开阳门候建武十八年夏旱公卿皆暴露请雨雒阳令著车盖出门汤将卫士钩令车收案有诏免令官拜汤虎贲中郎将，光武尝叹曰：赳赳武夫公侯干城何汤之谓帝。又微行夜还汤闭门不纳更从中东门入明旦召诣大官赐食诸门候皆夺俸。
    第五伦为京兆尹阎兴主簿时，长安铸钱多奸巧乃署伦为督铸钱掾领长安市伦平铨衡正斗斛市无阿枉百姓悦服晋徐胤为羊祜军司马祜在荆州颇以畋猎废政尝欲夜出胤执戟当营门曰：将军都督万里安可轻脱将军安危亦国家之安危也。胤今日。若死此门乃开耳祜改容谢之此後稀出矣。
    後赵王假为永昌门候石勒尝夜微行简察营卫赍缯帛金银以贻门者求出永昌门假欲收捕之从者至乃止旦召假以为振忠都尉爵关内侯。
    後秦王满聪为城门校尉姚兴从朝门游於文武苑及而还将自平朔门入前驱既至满聪被甲持杖闭门拒之曰：今已ウ奸良不辨有死而已门不可开兴乃回从朝门而入旦而召满聪进位二等。
    宋谢庄为侍中领前军将军武帝出行夜还敕开门庄居守以信或虚报不奉旨须墨诏乃开上後因酒宴从容曰：卿欲效郅君章耶对曰：臣闻巡有度郊祀有节盘於游畋著之前诫陛下今蒙犯尘露晨往宵归容有不逞之徒妄生矫诈臣是以伏须神笔乃敢开门耳。
    南齐荀伯玉为太祖冠军参军随太祖还都除奉朝请令伯玉看宅知家事孝武罢广兴还立别宅遣人於大宅掘树数株伯玉不与驰以闻太祖曰：卿执之是也。
    傅寂之年十七为州西曹兼直主簿刺史王行夜还前驱已至寂之不肯开门曰：不奉墨旨乃於车中为教然後开叹曰：不意郅君章近在闾下即转为主簿。
    北齐张耀为尚书右丞文宣曾因近出令耀居守尝夜还耀不时开门勒兵严备帝驻跸门外久之催迫甚急耀以夜深真伪难辨须火至面识门乃可开，於是独出见帝笑曰：卿欲学郅君章也。乃使耀前开门然後入深嗟赏之赐与锦采。
    唐褚遂良为谏议大夫兼知起居事太宗尝问曰：卿知起居记录何事大抵人君得观之否遂良对曰：今之起居即左右史古左右史书人君言事。且记善恶以为鉴诫，庶几人主不为非法不闻帝王躬自观史太宗曰：朕有不善卿必记之邪遂良曰：守道不如守官臣职当载笔君举必记太宗以为然。
    王播为侍御史德宗贞元末李实为京兆尹恩宠莫二播尝遇之通途故事台府相临实宜下道避至是实不肯避呵道如故播尝自台移牒实怒遂奏播为三原令。
    ○总录部　勤
    《传》曰：能业其官诗云：不懈於位盖夫明励职受任居方有统理之才资精练之用虽复繁於簿领靡厌於官曹政经是勤吏事攸摄蛊之谓兹以足称在公之心於焉是取斯所谓思不出位职思其忧智效一官守不假器敏以为政行之惟艰者也。故以明济著闻亻黾勉从事或终日以敛膝或申旦而不寝众务具举︹力斯在兹故为吏者克励其所守者矣。若乃徼当官之誉取辨职之称虽日无近名盖亦不信矣。为夏司空勤其官事死於水中殷人郊之。
    孔子为鲁季氏史料粮平尝为司职吏而畜蕃息赵奢者赵之田部吏也。收租税而平原君家不肯出赵奢以法治之杀平原君用事者九人。
    汉萧何沛人也。以文无害为沛主吏掾（害伤也。无能伤害之也。）秦御史监郡者与从事辨之（何与共事备辨明何素有方略）何乃给泗水卒吏事第一（课最上）秦御史欲入言徵何何固请得毋行。
    尹翁归为平阳市吏是时大将军霍光秉政诸霍在平阳奴客持刀兵入市斗变吏不能禁（变乱也。）及翁归为市吏莫敢犯者。
    张安世字子孺少以父任为郎用善书给事尚书（於尚书中给事中给供也。）精力於职休沐未尝出。
    後汉刘虞东海恭王之後也。遭世衰乱。又与时主疏远仕县为户曹吏以能治身奉职召为郡吏。
    虞延陈留东人也。光武东之雒过小黄高帝母昭灵后园陵在焉时延为部督邮诏呼引见问园陵之事延进止从容占拜可观其陵树株蘖皆谙其数俎豆牺牲颇晓其礼帝善之。
    盖延初历郡列椽州从事所在职办。
    陈宠辟司徒鲍昱府掾属专尚交游以不肯亲事为高宠尝非之独勤以物务。
    魏薛悌字孝威太祖定冀州以悌及东平王国为左右长史後至中领军并悉忠贞练事为世吏表。
    高柔为刺奸令史柔既处法平允。又夙夜匪懈至拥膝抱文书而寝太祖尝夜微出观察诸吏见柔哀之徐解裘覆柔身而去自是辟焉。
    李胜为荥阳太守河南尹胜前後所为宰守未尝不称职。
    陈本历位郡守九卿所在操纲领举大体能使群下自尽有统御之才不亲小事不读法律而得廷尉之称优於司马岐等精练文理。
    蜀李福为江州督扬威扬军入为尚书仆射福为人精识果锐敏於从政。
    王离字伯元以才显为督军从事推法平当代王祗为犍为太守。
    李严字方正南阳人也。少为郡职吏以才称荆州牧刘表使历诸郡县。
