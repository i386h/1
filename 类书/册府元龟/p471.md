<!-- { "loadSidebar": true } -->
五年六月庚子以员外散骑常侍元树为平北将军北青兖二州刺史率众北伐。
六年春正月诏曰：庙谟以定王略方举侍中领军将军西昌侯渊藻可便亲戎以前启行镇北将军南兖州刺史豫章王综董驭雄杰风驰电迈其馀众军计日差遣初中後师善得严办朕当六军动龙舟济江五月壬子中护军夏侯督寿阳诸军北伐。
大通元年十二月乙卯以中护军萧渊藻为北讨都督征伐大将军镇涡阳。
中大通六年冬十月丁卯以信武将军元庆和为镇北将军率众北伐。
孝元帝承圣二年十一月遣豫州刺史侯据东关垒徵吴兴太守裴之横帅众继之。
王僧辩为车骑大将军在扬州西魏相宇文泰遣兵及岳阳王众合五万将袭江陵元帝遣主书李膺徵僧辩於建业为大都督荆州刺史别敕僧辩云：泰背盟忽便举斧国家猛将多在下流荆峡之众悉非劲勇公宜率众貔虎星言就路倍道兼行赴倒悬也。僧辩因命豫州刺史侯等为前军兖州刺史杜僧明等为後军处分既毕乃谓膺云：泰兵骁猛难与争锐众军。若集吾便直指汉江截其後路凡千里匮粮尚有饥色况贼越数千里者乎！此孙膑克庞涓时也。
陈宣帝时朝议北伐帝谓左仆射徐陵曰：朕意已决卿可举元帅众议咸以中权将军淳于量位重共著推之陵独曰：不然吴明彻家在淮左悉彼风俗将略人才当今亦无过者，於是争论累日不能决都官尚书裴忌曰：臣同徐仆射陵应声曰：非但明彻良将裴忌即良副也。是日诏明彻为大都督令忌监军事遂克淮南数十州之地。
北齐文襄时高岳讨侯景未克文襄欲遣潘相乐副散骑常侍陈元康曰：相乐缓於机变不如慕容绍宗。且先王有命称其堪敌侯景公但推赤心於此人则侯景不足忧也。是时绍宗在远帝欲召见之恐其惊叛元康曰：绍宗知元康特蒙优待新使人来饷金以致其诚款元康欲安其意故受之而厚答其书保无异也。帝乃任绍宗遂以破景。
梁太祖开平元年八月以潞州军前屯师旅壁垒未收乃别议戎帅，於是以亳州刺史李思安充潞州行营都统。
五年正月诏曰：徵陕州镇国军节度使杨师厚至京见于崇勋殿帝指授方略依前充北面都招赉甚厚使督军进发。
●卷二百
○闰位部　倚任
夫作朕心膂使如臂指其倚任之谓乎！三正既往嬴氏独立然强兵之重必委谋臣及梁益负阻江吴分处取威定霸得士者昌南北变风政俗有异贤哲是赖宠用弥笃盖以其才略明达履用谨饬时名攸重旧德斯茂亦以攀附自始勤劳夙夜凡所更事允合上意繇是小大之务中外迭处荣侍左右斯须罔离或畴咨机谋款密曲尽靡限资地专委要剧乃至总统政治或取论决形於付嘱无所嫌间非夫忠信博厚之君子孰克荷於特遇者哉！。
秦始皇时蒙恬北逐戎狄收河南筑长城威振匈奴始皇甚尊宠蒙氏信任贤之而亲近恬弟毅位至上卿出则参乘入则御前恬任外事而毅常为内谋名为忠信故虽诸将莫敢与之争焉。
蜀先主病笃诏诸葛亮嘱以後事。又敕後主曰：汝与丞相从事事之如父。
庞统字士元蜀先主大器之以为治中从事亲待亚於诸葛亮遂与亮并为军师中郎将。
董和字幼宰刘璋以为益州太守先主定蜀徵和为掌军中郎将与军师将军诸葛亮并署左将军大司马府事献可替否共为欢交。
後主建兴元年封诸葛亮武乡侯开府治事顷之。又领益州牧政事无巨细咸决於亮。
蒋琬後主时为尚书令总统国事费衤韦为大将军录尚书事自琬及衤韦虽自身在外庆赏威刑皆遥先谘断然後乃行其推任如此。
吴孙策以虞翻为功曹策谓翻曰：孤昔至寿春见马日及与中州士大夫会语我东方人多才耳但恨学问不博语议之间有所不及耳孤意犹谓末耳卿忄专学洽闻故前欲令卿一诣许交见朝士以折中国妄语儿卿不愿行便使子纲恐子纲不能结儿辈舌也。翻曰：翻是明府家宝而以示人人傥留之则去明府良佐故前不行耳策笑曰：然因曰：孤有征讨事未得还府卿复以功曹为吾萧何守会稽耳後三日便遣翻还郡。
大帝初张为会稽东部都尉时帝初承统春秋方富太夫人以方外多难深怀忧劳数有优令辞谢付嘱以辅助之义ヨ辄拜版谢思惟补察每有异事密计及章表书记与四方交结常令与张昭草创撰作及帝讨江夏以东部少事命居守遥领所职甘宁字兴霸初归吴周瑜鲁肃共荐达帝加异同於旧臣宁乃陈计於帝宜先取黄祖西据楚关可渐窥巴蜀帝深纳之张昭时在坐难曰：吴下业业。若军果行恐必致乱宁谓昭曰：国家以萧何之任付君君居守而忧乱奚以希慕古人乎！帝举酒嘱宁曰：兴霸今年行讨如此酒矣。决以付卿但当勉建方略令必克祖则卿之功何嫌张长史之言乎！宁遂西果擒祖获其士众遂授宁兵屯夏口。
薛综赤乌中为太子少傅领选职综以名儒居师傅之位仍兼选举甚为优重。
陆逊为荆州牧时先主病亡子禅袭位诸葛亮秉政与大帝连和时事所宜帝辄令逊语亮并刻帝印以置逊所帝每与禅亮书常过示逊轻重可否有所不安便令改定以印封行之逊常陈便宜劝以施德缓刑宽赋息调云：忠谠之言不能极陈求容小臣数以利闻帝报曰：夫法令之设欲以遏恶防邪儆戒未然也。焉得不有刑罚以威小人乎！此为先令後诛不欲使有犯者耳君以为大重者孤亦何利其然但不得已而为之耳今承来意当重谘谋务求其可。且近臣有尽规之谏亲戚有补察之箴所以规君正主明忠信也。书载予违汝弼汝无面从孤，岂不乐忠信言以自裨补耶而云：不敢极陈何得为忠谠哉！。若小人之忠有可纳用者宁得以人废言而不采择乎！假但讠舀媚取容虽ウ亦有明识也。至於废调者徒以天下未定事以众济。若徒守江表修崇宽政兵自足用何用多为顾坐自守可陋耳。若不豫调恐临时未可便用也。又孤与君分义特异荣戚实同来表云：不敢随众容身苟免此实甘心所望於君也，於是令有司尽写科条使郎中褚逄赍以就逊其诸葛瑾意所不安令损益之。
是仪字子羽汉末依刘繇避乱江东繇军败仪从会稽大帝承摄大业徵仪到见亲任专典机密拜骑都尉後破曹休入阙省尚书事外总平诸官兼领辞讼。又令教诸公子书学。
朱桓为前将军领青州牧因事狂发诣建业治病大帝使子异摄领部曲令医视护数月复遣还屯帝自出祖送谓曰：今寇虏尚存王涂未一孤当与君共定天下欲令君督五万人专当一面以图进取想君疾未复发也。桓曰：天授陛下圣姿当君临四海猥重任臣以除奸逆臣疾当自愈。
吕范为征虏中郎将征江夏还平鄱阳孙策薨奔丧於吴大帝复征江夏范与张昭留守。又为礻卑将军领彭泽太守先主诣京见帝范密请留之後迁平南将军屯柴桑帝讨荆州过范馆谓曰：昔早从卿言无此劳也。今当上取之卿为我守建业。
宋高祖初谢景仁为高祖镇军司马寻迁吏部尚书时从兄混为左仆射依制不得相临高祖启晋帝依仆射王彪之尚书王邵前例不解职。
刘粹为中军谘议参军卢循逼京邑京口任重高祖使粹奉文帝镇京城转游击将军。
朱龄石为左将军高祖北伐配以兵力守卫殿省刘穆之甚加信仗内外诸事皆与谋焉。
王镇恶平长安高祖留第二子桂阳公义真为安西将军雍秦二州刺史镇恶以征虏将军领安西司马冯翊太守委以拒御之任。
谢晦为侍中转领军将军散骑常侍依晋中军羊祜故事入直殿省总统宿卫高祖不豫给班剑二十人与尚书令徐羡之中书令传亮镇北军檀道济并侍医药高祖晏驾领军同被顾命辅政。
孟怀玉为江州刺史督江州豫州之西阳新蔡汝南颍川司州之松滋六郡诸军事南中郎将刺时荆州刺史司马休之居上流有异志故高祖授怀玉此任以防之。
沈林子为高祖参军有功朝议欲授以一州八郡高祖器其才智不使出也。故出仕以来便管要自非戎车所指未尝外典焉後文帝出镇荆州议以林子及谢晦为左藩高祖曰：吾不可顷刻无二人林子行则晦不宜出乃以林子为中郎晦为中兵。
文帝时沈璞为扬州刺史始兴王主簿时顺阳范煜为长史行州事煜性颇疏帝诏璞谓曰：王畿之政既不可不理以弱年临州万物皆属耳目赏罚得失时宜详慎范煜性疏必多不同卿腹心所寄当密以在意彼虽行其实委卿璞以任遇既深乃夙夜匪懈其有所怀辄以密启每至施行必从中出煜正谓圣明留察故深加恭慎而莫见其际也。
谢弘微文帝即位为黄门侍郎与王华王昙首殷景仁刘湛等号曰：五臣迁尚书吏部郎参预机密寻转右卫将军诸故吏臣并弘微选拟。
沈演之为右卫将军范煜为左卫将军二人对掌禁旅同参机密演之。又为吏部尚书兼太子右卫率虽未为宰相任寄不异也。素有心气疾病历年文帝使卧疾治事。
何尚之为尚书左仆射致仕於方山著退居赋以见志诏书敦劝文帝。又与江夏王义恭诏曰：今朝贤无多。且羊孟尚不得告谢（羊即羊玄保孟即孟ダ）尚之任遇有殊便未宜申许耶义恭曰：尚书清志贞固历事唯允虽年悬车而体犹克壮未相申许下情所同尚之复摄职既还任事帝待之愈隆是时复遣军北伐资给戎旅悉以安之。
王弘为侍中镇江州时徐羡之等以废杀之罪将见诛策既非同谋弟昙首。又为文帝所亲委事将发密使报弘羡之等诛徵弘为侍中司徒扬州刺史录尚书给班剑三十人帝西征谢晦弘与骠骑彭城王义康居守入住中书下省引队仗出入司徒府权置参军。
殷景仁为侍中元嘉三年车驾征谢晦司徒王弘入居中书下省景仁张直共掌留任晦平代到中镇军侍中。
戴法兴为文帝征虏记室史补典签帝即位法兴与典签戴明宝蔡闰累迁南台侍御史兼中书人法兴等专管内务权重当时转给事中太子旅贲中郎将孝武亲览朝政不任大臣而腹心耳目不无所委寄法兴颇知今古素见亲待虽出侍东宫而意任隆密鲁郡巢尚之人士之秀元嘉中侍始兴王读书亦涉猎文史为帝所知孝建初补东海国侍郎仍兼中书凡选授迁转诛赏处分帝皆与法兴尚之参画。
徐爰为员外散骑侍郎文帝每出军行师授兵略王玄谟等北伐配爰五百人随军向高敖衔中旨临时宣示。
沈庆之为太子步兵校尉北伐屡有谋议文帝谓之曰：河上处分皆合事宜惟恨不弃高敖耳卿在左右久偏解我意正复违诏济事亦无嫌也。
孝武帝即位何偃迁侍中领骁骑将军亲遇隆密有加旧臣刘延孙孝武即位侍中累迁尚书右仆射大明中为镇军将军南徐州刺史先是高祖遗诏京口要地去都邑密迩自非宗室近戚不得居之延孙与帝室虽同是彭城人别属吕县刘氏居彭城县者。又分为三里帝室居绥舆里左将军刘怀肃居安上里豫州刺史刘怀武居丛亭里三里及吕县凡四刘虽同出楚元王繇来不序昭穆廷孙於帝本非同宗不应有此授时司空竟陵王诞为徐州孝武深相畏忌不欲居京口迁之於广陵广陵与京口对岸欲使腹心为徐州扌处京口以防诞故以南徐授延孙而与之合族使诸王序亲。
刘道隆为龙骧将军孝武分麾下以为三幢道隆与中兵参军王谦之马文恭各领其一大明中历黄门侍郎徐青冀三州刺史前废帝景和中为右卫将军委以腹心之任。
