<!-- { "loadSidebar": true } -->
    原涉字巨先涉父哀帝时为南阳太守天下殷富大郡二千石死官赋敛送葬皆千万以上妻子通共受之以定产业涉父死让还南阳赙送行丧蒙庐三年礼毕扶风谒请为议曹（礼毕行丧终服也。）衣冠慕之。
    後汉鲁恭为司徒初恭父为武陵太守卒时恭年十二郡中赙赠一无所受年十五与母及弟丕俱居大学习鲁诗闭户讲诵绝人间事兄弟俱为诸儒所称学士争归之太尉赵熹慕其志每岁时遣子问以酒粮皆辞不受（问遗也。）。
    姜诗事毋孝赤眉经诗里弛兵而过曰：惊大孝必触鬼神时岁荒贼乃遗诗米肉受而埋之後为江阳令卒。
    桓典字公雅大尉焉之孙少立廉操不取於人门生故吏问遗一无所受仕至光禄勋卒。
    李恂罢武威太守时岁荒司空张敏司徒鲁恭等各遣子馈粮悉无所受徙居新安关下拾橡实以自资吉茂行室如悬磬其或馈遗一不肯受虽不以此高人亦心疾不义而贵。且富者。
    公沙穆隐居东莱山学者自远而至有富人王仲致产千金谓穆曰：方今之世以货自通吾奉百万与子为资何如对曰：来意厚矣。夫富贵在天得之有命以货求位吾不忍也。後举孝廉以高第为主事。
    檀敷字文有山阳瑕丘人也。少为诸生家贫而志清不受乡里施惠後补蒙令弃官去卒。
    闵仲叔世称节士虽周党之洁清自以弗及也。党见其含菽饮水遗以生蒜受而不食（一云：仲叔曰：我省烦耳今更作烦邪受而不食）客居安邑老病家贫不能得肉日买猪肝一片屠者，或不肯与安邑令闻敕吏常给焉仲叔怪而问之知乃叹曰：闵仲叔岂以口腹累安邑邪遂去客沛以寿终。
    袁闳字夏甫父贺为彭城相卒郡闳兄弟迎丧不受赙赠累徵聘举召皆不应居处侧陋以耕学为业从父逄隗并贵盛数馈之无所受。
    吴字季英陈留长垣人也。丧父居无儋石而不受赠遗後终河间相。
    孙裔隐居林薮躬耕稼穑倦则诵经贫窭困乏执志弥固不受惠於人也。孙堪明经学有志操清白贞正爱士大夫然一毫未尝取於人以节介气勇自行後仕至侍中。
    桓砺避地到吴郡扬州刺史刘繇赈给食衣服所乏者悉不受後东会稽住止山阴县故鲁相锺离意舍太守王朗饷给粮食布帛牛羊一无所受当临去之际屋中尺寸之物悉疏付主人纤微不漏移居扬州从事屈豫室中中庭橘树一株遇实熟乃以竹藩树四面吹风落两实以绳系着树枝每危亡之急其志弥固宾客从者皆肃其行。
    魏管宁年十六丧父中表愍其孤贫咸共赙赠悉辞不受汉末避地辽东中国少安客人皆还惟宁晏然。若将终焉黄初四年诏公卿举独行君子司徒华歆荐宁文帝徵宁遂将家属浮海还郡公孙恭送之南郊加赠服物自宁之东也。公孙度康恭前後所资皆受而藏诸既已西渡尽封还之初太尉华歆逊位让宁不起後即拜大中大夫卒。
    焦先河东人尝结草为庐於河之氵眉独止其中虽有急不与人语遗以食物皆不受河东太守杜恕尝以衣服迎见而不与语。
    范腾字无忌敦煌人举孝廉除郎中属天下兵乱去官还家太守张闵造之闭门不见礼遗一无所受叹曰：生於乱世贵而能贫乃可以免。
    吴刘基字敬舆年十四居父繇丧尽礼故吏馈饷皆无所受。
    晋王戎父浑为凉州刺史浑卒凉州故吏赠赙数百万戎辞而不受由是显名後终於司徒。
    刘为大司农以子夏罪免每还州里乡人载酒肉以候之难逆其意取共啖而反其馀。
    韦忠字子节平阳人少慷慨有不可夺之志好学通博性不虚诺闭门已不交当世每至吉凶亲表赠遗一无所受後太守陈楚迫为郡功曹。
    吴隐之弱冠而介立有清操虽日晏ヱ菽不飨非其粟儋石无储不取非其道终光禄大夫。
    王裒字伟元城阳营陵人少立操尚隐居教授家贫躬耕计口而田度身而蚕或有助之者不听诸生密为刈麦裒遂弃之故旧有致遗者皆不受。
    王舒字处明少为从兄敦所知及敦为青州舒往依焉时敦被徵为秘书监以寇难路险轻骑归雒阳委弃公主时辎重金宝甚多亲宾无不竞取惟舒一无所ツ益为敦所赏位至安南将军监浙东五郡军事南齐庾易志性恬隐不交外物建元元年刺史豫章王辟为骠骑参军不就临川王映临州独重易上表荐之饷麦百斛易谓使人曰：民樵采麋鹿之伍终岁鲜毛之衣驰骋日月之车得保自耕之禄於大王之恩亦已深矣。辞不受。
    梁阮孝绪陈留尉氏人义师围京城家贫无所爨僮妾窃邻人樵以继之孝绪知之乃不食更令撤屋而炊。又鄱阳忠烈王妃孝绪之姊也。诸甥岁时馈遗一无所纳人或怪之答云：非我始愿故不受也。
    陈马枢隐於茅山後鄱阳王卑辞厚意数邀之待以师友门人劝之出仍居竹林中每王公馈饷辞不获已者率十分受一。
    後魏胡叟不治产业乘一悖牛敝韦褶而已尚书李敷尝遗之以财都无所取。
    北齐冯伟节聪敏无所不通赵郡王出镇定州时举秀才固辞不就岁馀请还王知其不愿拘束以礼发遣赠遗甚厚一无所纳惟受时服而已及还终不交人事郡守县令每至其门岁时或置羊酒亦辞不纳门徒束一毫不受耕而饭蚕而衣箪食瓢饮不改其乐竟以寿终。
    宋游道父季预为渤海太守弱冠随父在郡父亡吏人赠遗一无所受。
    後周韦邕高尚不仕武帝尝与邕夜晏大赐之缣帛令侍臣数人负以送出邕惟取一疋示承恩旨而已帝以此益重之。
    隋张文诩河东人博览文籍以灌园为业州郡频举皆不应州县以其贫素将加赈┰取辞不受每闲居从容长叹曰：老冉冉而将至恐名之不立以如意击几皆有处所时人方之闵子骞原宪。
    唐郝处俊父为滁州刺史处俊年十馀岁其父卒於滁州父之故吏赙送甚厚满千馀疋悉辞不受卢伯瑗一名浩然善书画属文不婚娶寡欲隐於嵩高有终焉之志玄宗使通事舍人礼徵称疾不就所赐束帛亦辞不受。
    梁郑叟隐居於华山与梁朝近臣李振善振欲禄之拒而不诺及振南迁千里省之识者高焉华州连帅刘遂凝尝以货贝遗之一无留者。
    ○总录部　弃官
    孟子曰：有官守者不得其职则去盖士君子进退之宜也。若夫器用宏博志操贞峻言不苟合动惟秉义居然公辅之量宜为王者之师而屈膝下僚折腰吏职遭权势之所迫不为公府之见礼旁<耳>同列殊非我类可利於国莫能自专由是郁抑不伸慨然兴叹，或以罪自劾或称疾而往投板悬绶比诸浮者何可胜道哉！其或乱离斯瘼玉石将焚履不测之危避无妄之祸挂冠季世免陷匪人明哲保身，於是乎！在至有天资孝谨笃於养亲脱略公卿不交士类遗荣避世高蹈长骛斯亦各行其志也。已然而泰宁之世贫贱为耻其或独善其身守一介之分索居偏志违通人之旨斯亦有识之致讥也。
    汉陆贾惠帝时为大中大夫吕太后用事欲王诸吕贾自度不能争之乃病免以好田地善往家焉（好即今雍州好县也。）。
    枚乘字叔淮阴人景帝时召为弘农都尉乘久为大国上宾与英俊并游得其所好不乐郡吏以病去官汲黯为荥阳令耻之称病归田里贡禹举贤良为河南令岁馀以职事为府官所责免冠谢禹曰：冠一免安可复冠也。遂去官。
    梅福九江寿春人也。少学长安明尚书梁春秋为郡文学补南昌尉後去官归寿春。
    龚胜为郡吏三举孝廉以王国人不得宿卫补吏再为尉一为丞胜取至官乃去州举茂材为重泉令（重泉左冯翊县也。）病去官。
    後汉刘茂为沮阳令会王莽篡位茂弃官避世弘农山中教授。
    谯玄巴郡阆中人也。平帝时为中散大夫与太仆任恽等分行天下观览风俗未及终而王莽居摄玄，於是纵太守之府豫章之县使者车变易姓名间窜归家因以隐遁。
    李业广汉梓潼人也。平帝元始中举明经为郎会王莽居摄业以病去官。
    载遵汝南慎阳人也。平帝时为御史王莽篡位称病归乡里。
    江革明帝永平初补楚太仆月馀自劾去楚王英驰遣官属追之遂不肯还。
    王充上虞人明帝时仕郡为功曹以数谏诤不合去刺史董勤辟为从事转治中自免还家。
    乐恢辟司空牟融府会第五伦代融为司空恢以与伦同郡不肯留荐[A13C]川杜安而退。
    王良为沛郡太守至蕲县称病不之府官属皆随就之良遂上病笃乞骸骨徵拜大中大夫後为大司徒司直以病归。
    崔篆为建新大尹行县治狱平理所出二千馀人掾史叩头谏曰：朝廷初政州牧峻刻宥过申枉诚仁者之心然独为君子将有悔乎！篆曰：邾文公不以一人易其身君子谓之知命如杀一大尹赎二千人盖所愿也。遂称病去。
    张霸为会稽太守视事三年谓掾史曰：太守起自孤生致位郡守盖日中则移月满则<虚亏>老氏有言知足不辱遂上病後徵四迁为侍中。
    郎宗善风角为吴令占知京师当有大火果如其言诸公闻而表上以博士徵之宗耻以占验见知闻徵书到县夜置印绶於县庭而遁去遂终身不仕。
    宗慈为武令时太守出自权豪多取货赂慈遂弃官去。
    孔昱为雒阳令以师丧弃官卒於家。
    檀敷为蒙令以郡守非其人弃官去家无产业子孙同衣而出年八十卒於家（一云：敷子孙同衣而行并日而食）。
    崔る辟大将军窦宪掾宪擅权骄恣る数谏之宪不能容稍疏之因察る高第出为长岑长る自以远去不得意遂不之官而归。
    周磐和帝初拜谒者除任城长迁阳夏重合令频历三城皆有惠政後思母弃官还乡里。
    桥玄补雒阳左尉时梁不疑为河南尹玄以公事当诣府受对耻为所辱弃官还乡里。
    唐羌为临武长谏南海献龙眼荔支和帝从之章报羌即弃官还家不应徵召著唐子三十馀篇。
    李固自议郎出为广汉雒令至白水关解印绶还汉中（白水关今在梁州金牛县西）杜门不交人事。
    杨章为平原令时国相徐曾中常侍璜之兄也。章耻与接事疾牧豕。
    童翊为须昌长闻将举兄丧弃官。
    孙堪尝为县令（钦。若等曰：史失县名）谒府趋步迟缓门亭长谴堪堪便解印绶去不之官。
    巴肃察孝廉历慎令贝邱长皆以郡守非其人辞病去。
    杨仁为什邡令行兄丧去官。
    延笃为平阳侯相以师丧弃官奔赴五府并辟不就臣赵歧为皮氏长会河东太守刘去郡而中常侍左兄胜代之歧耻疾宦官即日西归。
    马融字季长桓帝时为南郡太守忤大将军梁冀免官後复拜议郎重在东观著述以病去官。
    吴为大将军梁冀长史冀诬奏太尉李固争之不听遂出为河间相因自免归家不复仕躬灌园蔬以经书教授。
    荀爽字慈明好学年十二能通春秋。《论语》太尉杜乔见而称之曰：可为人师桓帝延熹九年太常赵典举爽至孝拜郎中对策陈便宜奏闻即弃官去。
