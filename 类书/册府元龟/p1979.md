<!-- { "loadSidebar": true } -->
    袁峻字孝高笃志好学家贫无书从人假借必皆抄写自课日课十纸纸数不登则不止仕至员外散骑侍郎。
    王僧孺为南康王谘议参军好坟籍聚书至万馀卷率多异本与沈约任家书相埒。
    张缅性爱坟籍聚书至万馀卷抄。《後汉书》众家异同为後汉纪四十卷晋抄三十卷。又抄江左集未及成文集五卷位至御史中丞。
    孔休源为光禄大夫聚书盈七千卷手自校理。
    陈姚察年十二能属文父上开府僧坦知名梁代二宫礼遇优厚每得供赐皆回给察为游学之资察并用聚书图画由是闻见日博仕至吏部尚书求天下书逢即写录（所得万馀卷无所不览）。
    北齐郎基字世业中山人为郑州长史颍川郡守基泛涉坟籍清慎无所营求尝语人云：任官之所木枕亦不须作况重於此乎！唯颇令人写书潘子义曾遗之。《书》曰：在官写书亦是风流罪过基答曰：观过知人斯亦可矣。
    辛术为东南道行台尚书及定淮南凡诸赀物一毫无犯唯大收典籍多是宋齐梁时佳本鸠集万馀卷并顾陆之徒名画二王已下书法数亦不少。
    後周裴汉借人异书必躬自录本至于疾疹弥年亦未尝释书仕至车骑大将军仪同三司。
    隋陆爽字开明初仕北齐为中书侍郎齐灭周武帝闻其名与阳休之袁叔德等十馀人俱徵入关诸人多将辎重爽独载书数千卷至长安授宣纳上士。
    唐王方庆聚书甚多不减秘阁至於图画亦多异本诸子莫能守其业卒後寻并散亡仕至太子左庶子李袭誉居家清俭凡禄俸必散之宗亲其馀但写书而已及从扬州罢职经史遂盈数车仕至凉州都督。
    吴兢家聚书颇多尝自录其卷第号吴氏西斋书目仕至左庶子。
    苏弁聚书至三万卷皆手自刊校至今言苏氏书次於集贤芸阁焉官至户部侍郎。
    韦处厚聚书万卷手自刊校官至相位。
    王涯字广津太原人也。以词艺登科践扬清峻家书数万卷侔於书府名画人所保惜者必以厚赀致之函奁皆饰之金宝为垣窍而藏之衤复壁後为相。
    梁孙骘开平初历谏议常侍骘雅好聚书有六经史汉百家之言凡数千卷洎李善所注文选皆简精至校勘详审。
    赵凝镇襄州凝好聚书至数千卷。
    後唐王都为定州节度好聚图书自恒山始破汴州初平令人广将金帛收市以得为务不责贵贱书至三万卷名画乐器各数百皆四方之精妙者萃於其府。
    张宪沉静寡欲喜聚图书家书五千卷视事之馀手自刊校仕至太原尹。
    贾馥故镇州节度使王判官家聚书三千卷馥手自刊校。
    ○总录部　晚学夫学者所以博综古今而发明道义者也。故仲尼曰：生而知之者上也。学而知之者次也。困而学之者。又其次也。若夫习童蒙之性负刚毅之气或栖身丘壑躬樵牧之後或结党豪侠为奔走之事爰动子衿之刺聿兴墙面之诮则有逮迟暮之岁厌泥涂之辱改节不[A092]服勤自修覃研六艺之文砥砺五常之行致位卿相垂名简册者比比而有以至既居显赫之任方从来学之业斯乃朝闻夕死老而弥笃者之谓也。晋平公问师旷曰：吾年七十欲学恐晚如何对曰：少年而学如日出之光二十而学如日中之光老学如秉烛之明孰与眯行平公曰：善哉！
    仲由字子路卞人也。少孔子九岁子路性鄙好勇力直伉陵暴孔子孔子设礼稍诱子路後儒服委质因门人请为弟子。
    谷永少为长安小吏後博学经书位太中大夫。
    魏崔琰字季性少朴讷好击剑尚武事年二十三乡举为正始感激读。《论语》韩诗至年二十九乃结公孙方等就郑玄受学太祖时为中尉。
    孟康以郭后外属转散骑侍郎于时皆共轻之号为阿九康既无才敏因在冗官博读书传後遂有所弹其文义雅而切要众人乃更加意。
    蜀向朗字巨达领丞相长史初朗少时虽涉猎文学然不治素简以吏能见称自去长吏优游无事垂三十年乃更潜心典籍孜孜不倦年逾八十犹手自校书刊定谬误积聚篇卷於时最多诱纳後进讲论古义时上自执政下及童冠皆敬重焉。
    晋唐彬字儒宗鲁国邹人也。彬有经国大度而不拘行检少便弓马好游猎长八尺走及奔鹿强力兼人晚乃敦悦经史尤明易经随师受业还家教授常数百人初为郡门下掾。
    胡奋家世将门晚乃好学有刀笔之用所在有声绩居边特有威惠武帝时位至大仆射。
    周处字子隐义兴阳羡人也。少好驰骋田猎不修细行州曲患之处自知为人所患慨然有改励之志入吴寻二陆时机不在见具以情告曰：欲自修而年已蹉跎恐将无及曰：古人贵朝闻夕改君前涂尚可但患志之不立何忧名之不彰处遂励志好学有文思志存义烈言必忠信克己期年州府交辟仕吴为东观左丞。
    宋沈攸之顺帝时为车骑大将军晚学读书手不释卷史汉事多所谙忆尝叹曰：早知穷达有命恨不十年读书。
    梁张充字延符少好逸游父绪尝告归至吴始入西郭逢充猎右臂鹰左牵狗遇船至便放绁脱拜於水次父绪曰：一身两役无乃劳乎！跪曰：充闻三十而立今二十九矣。请至来年绪曰：过而能改颜氏子焉及明年便修身改节学不盈载多所该通起家抚军参军。
    刘峻字孝标平原人自以少时未开悟晚更厉精明慧过人苦所见不博闻有异书必往祈借清河崔慰祖谓之书氵，於是博极群书文藻秀出故其自序云：黉中济济皆升堂亦有愚者解衣裳言其少年鲁钝也。峻後游东阳紫山筑室居焉。
    後魏谷浑父衮膂力兼人弯弓三百斤浑少有父风任侠好气以父母在常自退抑晚乃折节受经业遂览群书被服类儒者後为仪曹尚书。
    刘兰武邑人年二十馀始入小学书急就篇家人觉敏遂令从师受春秋诗礼於中山王保安家贫无以自资。且耕。且学三年之後便白其兄兰欲讲书其兄笑而听之为立黉舍聚徒二百後为国子助教。
    後周杨汪少凶躁好与人群斗拳所殴击无不颠踣长更折节勤学专精左氏通三礼解褐冀王侍读隋豆卢周明帝时为左武伯中大夫自以经业未通请解职游露门学帝嘉之敕以本官就学。
    王颇字景文齐州刺史颁之弟年数岁值江陵舀随诸兄入关少好游侠年二十尚不知书为其兄所责怒，於是感激始读。《左传》礼易诗书乃叹曰：书无不可读者勤学累载遂遍通五经究其旨趣大为儒者所称。
    唐李安远少时好飞鹰走狗游荡无度家代为将甚富於财然数从博徒游至於破业晚始折节读书敬慕名士但逢胜已皆倾心而与游焉後为怀州刺史终。
    侯君集拜吏部尚书进位光禄大夫君集出自行伍素无学术及被任遇方始读书。
    姚元崇少居广成泽不知书唯以射猎为事年四十张憬藏谓元崇曰：当以文学备用将相无自弃尔遂折节读书後为相。
    梁韩建为华州刺史比不知书治郡之暇日课学习遣人於器皿床榻之上各题其名建视之既熟乃渐通文字。
    ●卷八百十二
    ○总录部　富好
    洪范之述五福其二曰富仲尼亦云：富人之所欲也。故润屋之训见纪於策书素封之重非藉乎！禄位。又何况编列之户以财力相君游谈之士以贫贱为耻者哉！三代以下乃有陪臣拟於公室匹夫敌於国君财力雄於京师射猎比於王者莫不藉其世资因其邑入占山泽之货凭商贾之业或深耕以多积或居物而射利以至权倍称之息广畜牧之术精於方伎处於浩壤以致夫生生之厚焉然而老氏戒乎！多藏仲尼鄙其不义自非保之以礼节约之以寻幅。又曷能免充诎之诮逃偏重之[C260]哉！
    管仲为齐大夫富拟於公室有三归反坫齐人不以为侈。
    秦后子有宠於桓公（后子秦穆公子也。景公之母弟公子针）如二君於景其母曰：不去惧选（选数也。后子奢富弗去君将数其罪而加戮）针晋其车千乘（言其富也。）后子飨晋侯造舟於河十里舍车（舍置也。相次十里一车自雍及绛用车百乘也。）自雍及绛归取酬币终事八反（昭公元年）。
    庆封齐大夫鲁襄公二十八年庆封奔吴句馀子之朱方（句馀吴子夷昧也。朱方吴地）聚其族焉而居之富於其旧子服惠伯谓叔孙曰：天殆富淫人庆封。又富矣。穆子曰：善人富谓之赏淫人富谓之殃天其殃之也。其将聚而歼旃（歼尽也。旃之也。为昭四年杀庆封传）。
    孟献子鲁大夫聘於晋韩宣子觞之饮三徙锺石之悬不移而具献子曰：富哉！宣子曰：子之家孰与我富献子曰：吾家甚贫我有二士颜固慈无虚此二士者使吾邦家安平百姓和协客出宣子曰：彼君子也。以畜贤为富我鄙人也。以锺石金玉为富孔子曰：孟献子之富也。可著於春秋也。
    公叔。《文子》卫大夫也。朝而请享灵公退见史酋而告之史酋曰：子必过矣。子富而君贫罪其及子乎！《文子》曰：君既许我矣。其。若之何史酋曰：无害也。子能执臣礼可以免富而能臣必免於难戍也。骄（戍。《文子》之子公叔戌也。）其亡乎！
    驷秦郑嬖大夫也。富而侈尝陈卿之车服於庭郑人恶而杀之。
    端木赐字子贡卫人既学於仲尼退而仕卫发贮鬻财曹鲁之间（多有积贮聚时而发鬻卖之也。）七十子之徒赐最为饶（言於弟子之中最为富）而颜渊箪食瓢饮在於陋巷（箪笥也。食饭也。瓢瓠勺也。一箪之饭一瓢之饮至贫也。）子贡结驷连骑束帛之币聘享诸侯所至国君无不分庭与之亢礼（为宾主之礼）然孔子贤颜渊而讥子贡曰：回也。其庶乎！屡空赐不受命而货殖焉亿则屡中（颜回度几圣道虽数空匮而乐在中子贡不受教命唯财是殖亿度是非幸而中焉）子贡好废举与时转货殖（废举谓停贮也。与时谓逐时也。夫物贱则买而停贮贵即逐时转易货卖取资利也。）尝相鲁卫家累千金卒终于齐。
