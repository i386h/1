<!-- { "loadSidebar": true } -->
    彭文之为龙骧将军以讨建平王景素功封葛阳县男食邑三百户。
    任农夫为︹弩将军太宗初以东讨功封广普县子食邑五百户东土平定。又南讨增邑二百户为左将军讨桂阳王休范以战功改封孱陵县侯增邑千户并前千七百户。
    高道庆以军校平桂阳王休范功封乐安县男食邑三百户。
    南齐萧赤斧宋孝武时为军主竟陵王诞反广陵隶沈庆之围广陵城攻战有勋事宁封永安亭侯食邑三百七十户至世祖时为左卫将军亲遇与宁朔将军萧景先相比封南丰县伯邑四百户。
    王广之宋明帝泰始初为宁朔将军北征沈文秀其长广太守刘桃根弃城走军还封安蛮县子邑三百户後为冠军将军讨宋建平先登京口改封宁都县子邑五百户太祖即位进爵为侯食邑千户。
    张瑰为骁骑将军沈攸之事起刘秉弟遐聚众治攻具瑰部曲斩遐献捷太祖即授辅国将军吴郡太守封瑰义成县侯邑千户建元元年增邑二百户寻改封平都迁侍中加领步兵校尉。
    垣崇祖为游击将军使持节监豫司二州诸军事魏军寇寿春崇祖召文武议当用谋以制之堰淝水为险魏众攻城人马溺死数千大众皆退走初崇祖在淮阴见太祖自比韩信白起咸不信唯太祖独许之崇祖再拜奉旨及破虏启至太祖谓朝臣曰：崇祖许为我制虏果如其言。且尝自拟韩白今真其人也。进为都督号平西将军增封千五百户崇祖闻陈显达李安民皆增给军仪启上求鼓吹横吹太祖敕曰：韩白何可不与众异乃给鼓吹一部。
    张敬儿为辅国将军持节都督雍梁二州郢司二郡军事沈攸之事起敬儿遣使告变太祖大喜进号镇军将军加散骑常侍改为都督给鼓吹一部。
    王敬则为冠军将军沈攸之事起太祖入守朝堂袁粲起兵夕领军刘韫直阁将军卜伯兴等於宫内相应戒严将发敬则开关掩袭皆杀之殿内窃发尽平敬则之力也。迁右卫将军增封为二千五百户寻。又加五百户齐<辶家>建为中领军建元元年出为使持节散骑常侍都督南充兖徐青冀五州军事平北将军南兖州刺史封寻阳郡公邑三千户加敬则妻怀氏爵为寻阳国夫人迁护军常侍如故以家为府以改葬去职诏赠敬则母寻阳国公太夫人改授侍中抚军将军太祖遣诏敬则以本官领丹阳郡尹寻迁为使持节散骑常侍都督会稽东阳新安临海永嘉五郡军事会稽太守世祖永明二年给鼓吹一部。
    陈显达为冠军将军沈攸之事起显达遣军援台攸之平除左卫将军转前将军太祖太尉左司马齐建为散骑常侍左卫将军领卫尉太祖即位迁中护军增邑千六百户转护军将军显达启让帝曰：朝廷爵人以序卿忠调发万里信誓如期虽屠城殄国之勋无以相加此而不赏典章何在。若未必宜尔吾终不忘授於卿数士意同家人岂止於君臣耶世祖永明八年迁侍中镇军将军寻加中领军出为使持节散骑常侍都督江州诸军事征南大将军江州刺史给鼓吹一部後迁车骑将军开府预废郁林之勋为司空进爵为公甲仗五十人入殿明帝即位进太尉侍中如故改封鄱阳郡公加兵二百人给油络车刘怀珍为左将军沈攸之围郢城怀珍遣建宁太守张谟等破贼前锋进平南将军增督南豫北徐二州增邑为千户。
    李安民为冠军将军南兖州刺史沈攸之反太祖召安民以本官镇白下治城隍加征虏将军进军西讨。又进前将军行至湓城沈攸之平仍授督郢州司州之义阳诸军事郢州刺史。又迁左卫将军领卫尉太祖即位为中领军封康乐侯邑千户寻为领军将军魏兵寇寿春至马头诏安民出征加鼓吹一部垣荣祖为骁骑将军太祖以预佐命勋封将乐县子邑三百户。
    周山图宋明帝时为殿中将军时四方反叛仆射王举山图将领明帝呼与语甚悦使领百舸为前驱举军主佼长生等攻破贼湖白赭圻二城除员外郎加振武将军预平浓湖追贼至西阳还明帝赏之赐苑西宅一区沈攸之事起世祖为西讨都督启山图为军副山图断取行旅船板以造楼橹立水栅旬日皆办世祖甚嘉之授前将军加宁朔将军进号辅国将军攸之攻城世祖令山图量其形势攸之既败太祖遣山图领部曲镇京城镇戍悉受节度迁游击将军太祖建元元年封晋兴县男邑三百户後转黄门郎领羽林四厢直卫及疾帝手敕参问遣医给药以世祖永明元年卒召赐朝服一具衣一袭。
    吕安国为建威将军宋明帝泰始中征殷琰於寿春安国与辅国将军桓闳屯据城南，於是众军继至安国勋第一封彭泽县男未拜改封锺武县加邑为四百户後为征虏将军沈攸之事起太祖以安国为湘州刺史时任候伯行湘州事候伯与黄回袁粲谋石头事太祖令安国至镇收候伯诛之寻进号前将军建元元年进爵增邑六百户。
    薛渊为辅国将军沈攸之之难太祖入朝堂渊率军赴难及太祖即位增邑为二千五百户加宁朔将军。
    戴僧静为游击将军预平沈攸之太祖论封诸将以僧静为兴平县侯邑千户及即位增邑千二百户。
    桓康为冠军将军太祖时康於淮阳大破魏军以康持节督青冀二州东徐之东莞琅邪二郡朐山戍北徐之东海涟口戍诸军事世祖即位转骁骑将军卒诏曰：康昔预南勋倍深恻怆凶事所须厚加料理曹虎为屯骑校尉预平石头功封罗江县男除前军将军太祖受禅增邑为四百户。
    萧景先为世祖征虏府司马领新蔡太守随镇湓城沈攸之事平还都除宁朔将军太祖即位迁太子左卫率封新吴县伯邑五百户出为持节督司州军事宁朔将军时魏军出淮泗景先断塞关隘魏军退进号辅国将军後为征虏将军丹阳尹卒诏赙钱十万布二百疋赠侍中征北将军南徐州刺史给鼓吹一部。
    崔慧景为西戎校尉梁南秦二州刺史攻击乌奴大败之世祖以慧景进号冠军将军。
    裴叔业为宁朔将军时魏军围徐州叔业攻魏栅外二城克之明帝以叔业有勋劳封武昌县伯五百户萧坦之为右卫将军督徐州征讨军事魏军围锺离坦之击破之还迁领军将军後加右将军督众军讨始安王遥光屯湘宫寺事平迁尚书右仆射丹阳尹进爵为公增邑千户。
    沈文季为冠军将军督吴钱塘军事沈攸之反文季收杀攸之宗族太祖加文季持节进号征虏将军封略阳县侯邑千户至明帝时加散骑常侍建武二年魏军寇寿春诏文季领兵镇寿春魏军寻退增封为千九百户寻加护军将军。
    张冲为冠军将军都督青冀二州北讨诸军事东昏时魏军攻司州冲遣军主杜僧护力战大破之迁庐陵王北中郎将司马加冠军将军。
    ●卷三百八十
    ○将帅部　褒异第六
    梁王茂为宁朔将军江夏内史宋顺帝时魏军围司州茂从高祖拒之大破魏将王肃等迁辅国将军复为骠骑将军都督江州诸军事薨於州高祖甚悼惜之赙钱三十万布三百疋诏赠侍中太尉加班剑三十人鼓吹一部。
    曹景宗为屯骑校尉齐明帝时魏主拓跋宏逼赭阳以景宗为偏将每冲坚舀阵辄有斩获以勋除游击将军高祖即位景宗与冠军王茂济江围郢城及高祖入顿新城复与众军长围六门城平拜散骑常侍右卫将军封湘西县侯食邑二千六百户仍迁持节都督郢司二州诸军事左卫将军郢州刺史天监元年进号征西将军改封竟陵县侯後为右将军击破魏大将杨大眼诸城献捷高祖振旅凯入增封四百户并前为二千户进爵为公诏拜侍中领军给鼓吹一部七年迁侍中中卫将军江州刺史赴任卒於道诏赠钱二十万布三百疋追赠征北将军雍州刺史开府仪同三司。
    柳庆远为冠军将军征东长史从高祖军东下身先士卒建康城平入为侍中领前军将军霸府建以为太尉从事中郎高祖受禅迁散骑常侍右卫将军加征虏将军封重安侯食邑千户天监二年迁中领军改封云   杜侯四年加使持节都督雍州南北秦四州诸军事征虏将军宁蛮校尉雍州刺史高祖饯於新亭谓曰：卿衣锦还乡朕无西顾之忧矣。十年迁侍中领军将军给钺并鼓吹一部十二年迁安北将军宁蛮校尉雍州刺史卒赠开府仪同三司丧还都武帝亲出临之。
    萧[A13C]胄齐和帝时为镇军将军荆州刺史及义师之起[A13C]胄遣军拒巴东太守萧贵等而高祖已平江郢图建康颖胄卒和帝赠[A13C]胄丞相及高祖受禅诏追封巴东郡开国公食邑三千户。
    萧[A13C]达为冠军将军率师随高祖围郢城高祖已平江郢及建康城以[A13C]达为前将军丹阳尹高祖受禅[A13C]达迁散骑常侍及大论功赏封[A13C]达吴昌县侯邑千五百户寻为侍中改封作唐侯县邑如故迁征虏将军後转散骑常侍左卫将军俄复为侍中卫尉卿出为信威将军豫章内史秩中二千石顷之入迁信武将军右卫将军卒车驾临哭给东园秘器朝服一袭钱二千万布二百疋追赠侍中中卫将军鼓吹一部蔡道恭齐和帝时为右卫将军巴西太守鲁休烈等自巴蜀连兵寇上明以道恭持节督西讨诸军事破休烈等降於军门以功迁中领军固辞不受出为使持节右将军司州刺史高祖天监初论功封汉寿县伯邑七百户号平北将军。
    杨公则齐世祖时为宁朔将军扶风太守顷之荆州刺史巴东王子响构乱公则率师进讨事平迁武宁太守和帝即位授持节都督湘州诸军事时高祖平郢城公则东下湘部诸军多未宾从及公则还州然後诸屯聚并散天监元年进号平南将军封宁都县侯邑一千五百户。
    邓元起初为齐弘农太守平西军事时西阳马荣率众缘江寇抄刺史萧遥欣使元起率众讨平之迁武宁太守後加冠军将军率众与高祖会于夏口高祖命元起围郢城击败张冲和帝即位授冠军将军平越中郎将广州刺史迁给事黄门侍郎移镇南堂西渚齐和帝中兴元年七月郢城降以本号为益州刺史仍为前军先定寻阳及大军进至京邑元起筑垒於建阳门与王茂曹景宗等合长围建康城平进号征虏将军天监初封当阳县侯食邑一千二百户。又进号左将军。
    张弘策为辅国将军督後部军事西<辶家>建为步兵校尉迁车骑谘议参军高祖入顿石头弘策屯门禁卫城平高祖遣弘策先入清宫弘策申勒部曲秋毫无犯迁卫尉卿加给事中天监初加散骑常侍洮阳县侯邑二千二百户。
    庾域为宁朔将军从高祖平郢城霸府初开以为谘议参军天监初封广牧县子後军司马出为宁朔将军巴西梓潼二郡太守魏骑兵进袭巴西域固守百馀日魏军退诏封二百户。
    郑绍叔为卫尉卿冠军将军时魏军围合肥绍叔以本号督众军镇东关事平复为卫尉移镇关南持节征虏将军司州刺史後徵为左将军加通直散骑常侍领司豫二州大中正绍叔至家疾笃诏於宅拜授舆载还府中使医药一日数至寻卒於府舍高祖将临其殡绍叔宅巷狭陋不容舆驾乃止诏赠散骑常侍护军将军给鼓吹一部东园秘器衣一袭朝服一具凶事所须随繇资给。
