<!-- { "loadSidebar": true } -->
十一月戊寅亲祀南郊大赦天下制曰：朕获主三灵于今一纪听政中昃每不敢康观书乙夜将求诸道而顷年以来为理思至或远人不率或嗣岁不登淳朴未还惕厉斯在为人上而惭德奉天明以畏威祝史正词必期於陈信郊丘备礼将俟於升平今宗庙降灵克开厥後乾坤交泰保合太和麟凤龟龙玄符黄瑞之祉蛮夷戎狄梯山航海之琛孰不日月以闻道路相属顾惟不德当兹休运钦。若昭报畴咨故实所以今年献春恭祠后土季秋吉日追崇九庙采必先於鲁经稽肆类於虞典爰因长至钦谒上玄告受命之元符昭严配之成绩大典云：备至诚克展诸侯骏奔来於穆之相百神受职率咸秩之文六变已陈三献斯毕盖春秋大事莫先乎！祀王者盛礼莫重於郊而柴燎克终感庆罔极岂予一人之福亦尔万邦之赖宜用咸和之祭俾承厚下之泽可大赦天下自开元十一年十一月十六日末爽以前罪无轻重已发觉未发觉已结正未结正系囚见徒大辟罪已下咸赦除之其十恶死罪造伪头首劫贼杀财主不在赦例就中仍虑有冤滥者所司其状送中书门下尽理详覆奏闻朕将亲览升坛行事官及供奉官三品已上赐爵一级四品已下加一阶内外文武官及致仕并前资陪位者赐勋一转亲王公主各与一子官凡诸军节度大使及三都留守不备位委寄既重特宜同升坛官例百岁老人赐帛五段粟五石县令至其家存问给付孝子顺孙义夫节妇旌表门闾终身勿事诸州百姓或有因逄水旱流寓未安者宜令所司与朝集使即作赈恤安辑法奏闻征行人家州繇检校勿令侵欺鳏寡独州县矜恤使得存济元置义仓救人不足承前贷百姓粮及种子未纳者并免不须却徵自古圣帝明王忠臣烈士名山大川并令所管致祭其左贬官非逆人五服内亲及犯赃贿名教者所司勘实奏闻量移近处其人有清白政术堪任刺史县令及抱器怀才不求闻达者长官具以名荐宗室中有孝悌才行为众所知仍在卑任者委宗正具以名奏君臣一体休戚共焉朕承天命传大宝盖凭累祖馀业得一之符亦繇群公旧勋不二之力永言ム赖其敢忘之自武德以来实封功臣知政宰辅有身无大故而亡官失封子孙沦屈者所司勘实具以状闻存者可酬其官荣逝者当录其裔嗣使幽冥同庆知有今辰亚献王守礼终献宁王宪各赐物一千疋侍中源乾曜中书令张说兵部尚书同中书门下三品王各赐物五百疋二王後赐物一百疋二品三品八十疋四品五品六十疋六品七品四十疋八品九品三十疋郡主县主各赐物八十疋天下赐三日京城五日。
十三年正月戊子制曰：惟刑是恤止杀之深仁宁失不经好生之大德朕恭膺丕业思济元元下之陷辜上教不至在予之责何咎于人今履端肇序阳和献岁思布德泽惠此囹圄将弘恺悌之恩以顺发生之气其天下见禁囚徒死罪宜降至流流已下罪悉原之都城内委中书门下当日疏决处分京城委留守制到日处分仍令中丞蒋钦绪往河南大理少卿明往关内刑部郎中张樽往河东水部郎中崔恂往山南东道右庶子高仲舒往江南西道职方郎中郑绩往剑南道秘书丞张履冰往淮南道殿中侍御史孙济往陇右道赞善大夫张景幽往河西道右谕德李林甫往山南道主客郎中张烈往江南东道并即驰驿发遣所至之处У决囚徒宣慰百姓其有穷乏交不存济及侍老行人之家有疾苦者各令州县量加医疗及赈恤其岭南五府碛西四镇非流配效力等见禁囚徒各委节度使及本管都督府处分布告遐迩知朕意焉。
十一月壬辰以封禅礼毕御朝觐坛之帐殿朝群臣大赦天下制曰：朕闻天监为后后克奉天既合德以受命亦推功而复始厥初作者七十二君道洽迹著时至符出皆用事於介丘升中於上帝人神之望盖有以塞之皇王之序可得而言之朕接统千岁承光五叶惟祖宗之德在人惟天地之灵作主往有内难幽赞而积大勋间无外虞守成而缵旧服未尝不乾乾终日思与公卿大夫上下叶心聿求至理以弘我列圣其庶乎！馨香今九有大宁群萌乐业时必敬爱而不夺物亦顺成而无天懋建皇极幸至太和洎乃幽遐率繇感被戎狄不至唯文告而来庭麟凤已臻将觉悟而在薮以故凡百执事亟言大封顾惟不德初欲勿议伏以先圣储祉与天同功荷传庆以在今敢侑神而无报大节斯在朕何让焉遂奉遵高宗之旧宪章乾封之典时迈东出柴告岱岳精意上达来应信宿行事物呈祥登降之礼斯毕严配之诚获展百神群望莫不怀柔四方诸侯莫不来庆斯天下之介福也。邦家之耿光也。无穷之休祉岂独在予非常之惠泽宜其逮下可大赦天下自开元十三年十一月十日末爽已前大辟罪已下罪无轻重已发觉未发觉已结正未结正见禁囚徒咸赦除之唯十恶死罪不在此例流人未达前所者放还内外文武官三品以上赐爵一等四品已下赐一阶王守礼宁王范薛王业各与一子三品官公主嗣王郡主县主各与一子官其应行从文武官加阶之外并赐勋两转孔子从褒圣侯优与处分天下致仕官各依本品赐一季禄及束帛诸蕃侯王首来会礼者各加一官其行幸州县供顿劬劳百姓并免一年租赋兖州免二年租赋朕永惟王业ム赖旧勋元首股肱其犹一体自武德以来功臣宰辅或名存王府遗嗣沉沦或身无大故衔屈泉壤宜令所司访择申理唐元立功官人往属艰难能尽忠义今成大礼何日忘之宜各与一子出身朕躬步天门宿斋日观时属严冬雪後初夜风寒朕因露立祈恩誓欲代人当咎俯仰之际顿息霜飚奠献之晨变同韶景诚荷上天垂亦赖灵山吐祥诗云：无德不报宜封泰山神为天齐王礼秩加三公一等宜令所管崇饬祠庙去山十里禁其樵采给近山二十户以奉神祀天下赐七日十五年七月己亥降都城系死囚及流罪各减一等徒已下罪悉免之。
八月己巳制曰：朕作人父母为天下君岂将岩廊为逸尝以亿兆为念何尝不养之如子视之如伤驱彼民俗跻之仁寿使胜残之道自我王政好生之德洽于人心皆迁善以远罪亦有耻而。且格靡然向风以致刑措今秋典戒令理官议狱愍此愚者犹闻抵冒当宁发想兴言疚怀宜布惠和之泽用伸矜降之典俾率土之内知朕意焉天下见禁囚犯死罪者特宜免死配流者配边州效力徒已下罪并放免官人犯赃罪不在此例其未有断给者各处本犯定刑名准此处分。
十六年三月辛丑制曰：顷属初阳肇授移辇新宫因施惠布德用顺时令徒已下罪并责保放营农今详其刑格亦非重罚已释囹圄不可更收宜许自新特从免放。
九月丙午以久雨思宥罪缓刑乃下诏曰：古之善为邦者重人之命执法之中所以和气洽嘉禾茂今秋京城连雨隔月恐耗其粒而害于粢盛抑朕之不明何政之阙也。永惟久雨者阴气凌阳冤塞不畅之所致也。持狱之吏不有资性生於刻薄轻重出於爱憎邪《诗》曰：此宜无罪汝反收之刺坏法也。《书》曰：与其杀不辜宁失不经明慎刑也。好生之德可不务乎！两京及诸州系囚应推徒已下罪并宜释放降死罪及流各一等庶得解吾人之愠结迎上天之福佑布告遐迩知朕意焉。
十七年四月癸亥制天下系囚死罪减等馀并宥之十一月丙申谒桥陵以奉先县为赤县曲赦县内大辟罪已下戊申谒诸陵还大赦天下制曰：祀之大者莫尊於严享德之至者莫加於孝敬故周庙颂思文之章汉陵躬展事之礼因心斯在敢不肃祗我国家应天受期骏惠丕命继武宗文之德重熙累洽之盛故以道高系表首冠帝先朕以眇身获保鸿业往属多难时逢国屯推戴神宗纂复兴运允迪前烈载康兆民此盖仗卿士之谋叶神祗之赞岂伊薄德敢承天休露往霜来久积园陵之思秋尝夏聿思孝飨之诚乃夏朔辰祥芝产於太室及秋吉日珍木瑞於神宫对越上灵拜兹嘉贶顷以秋稼未实民役尚劳每事害农岂惟在予有咎之责因亲设教恐违先旨恤隐之方今三时已和百礼斯洽崇乐宿设万舞在庭敬尔臣工骏奔执豆蠲洁为饣喜明德惟馨有来雍雍载怀怵惕之思至止肃肃如闻叹息之声降格有终缠感罔极瞻弓剑而莫及捧镜奁而哽咽始自峤岳终奉梁山紫气升於寿宫甘露遍於陵树白兔驯扰瑞草呈祥恭惟昭陵载感王业肆台小子夙奉睿图及斋戒处诚率祗祀典圣容昭见灵迹尤彰每四方多虞中国有事虽升龙已远而跃马如神及配奠寿宫亲闻忭跃幽明合庆今古未闻盖皇天眷於我唐神心昌於後嗣延祚之祉岂独在予一人锡类之恩宜广覃於四海可大赦天下自开元十七年十一月二十二日末爽已前大辟罪已下罪无轻重已发觉未发觉已结正未结正系囚见徒常赦所不免者咸赦除之自先天以来有杂犯经移近处流人并配隶碛西瓜州者朕舍其旧恶咸与惟新并宜放还其反逆缘坐长流及城奴量移近处编附为百姓左降官量移近处官人有亡官失爵齿力未衰者量加收录天下百姓无出今年地税之半如已徵纳听折来年逋租悬调在百姓腹内者一切放免孝子顺孙义夫节妇旌表门闾终身勿事诸州侍老百岁以上赐帛十段九十已上赐五段八十已上赐三段献陵昭陵定陵官吏并管陵县官各别加一阶陵户并放从良终身洒扫陵寝仍每陵侧近取百姓六乡以供陵寝永勿徭役自古帝王贤臣将相陵墓宜令所在州县致祭内外文武官三品已上加爵一等四品已下各赐一阶亚献皇太子鸿赐物二千疋终献庆王潭赐物一千疋王守礼宁王宪薛王业各赐物八百疋忠王浚隶王洽鄂王光王氵居等各赐物七百疋中书门下赐物五百疋开府王毛仲赐物三百疋皇亲五等已上诸亲三等已上及文武百僚各赐物有差自古明王因心以待人曲已以施物故休戚共而忧乐同也。中书门下丞相尚书开府三省大将军父并赐三品官九卿三监十二卫监门羽林军五省长官三府尹大都督长史父各赠四品官五品已上清官父各赐五品官凡所赠官宜兼赠母邑号俾夫群臣受荣上延父母先帝遗泽下及幽冥兴言及此良多感叹君臣一体荣辱是同龙蛇之歌古今作戒其唐隆元年两营立功官三品以上与一子官其四品已下选日优与进改京兆府供顿县免今年地税诸道战亡人家仰州县存恤不支济者量事赈济诸军健儿别敕行人各赐勋两转。
