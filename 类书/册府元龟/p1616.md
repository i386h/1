<!-- { "loadSidebar": true } -->
    张修宪长安中为河东采访使蒲州猗氏人张嘉贞为平乡丞坐事免归乡里修宪荐嘉贞才堪宪官请以己之官秩受之则天召见垂帘与之言嘉贞奏曰：以臣草莱而得入谒九重是千载一遇也。咫尺之间如隔云雾竟不睹日月恐君臣之道有所未尽则天遽令卷帘与语（又云：嘉贞自平乡丞免归乡里布悦环堵之中萧然自得时人莫之知也。张修宪以御史出使还次蒲州使务有不决者意颇病之问驿吏曰：此有客乎！驿吏以嘉贞对修宪召相见咨以使事积时疑滞应之莫不豁然乃命草表。又出其意外它日则天以问修宪修宪具以实对因请以已官让与之）。
    路敬潜中宗神龙初为河南道巡察使以青州长史刘允济为吏清白称荐之。
    韩朝宗玄宗开元中为按察使通州刺史李之以强见称朝宗为特表荐之擢拜秦州都督。
    刘知柔开元中为河南道巡察使奏陈州刺史韦嗣立汝州刺史崔白用兖州刺史韦元亳州刺史萧宪濮州刺史侯莫陈涣宋州刺史崔慎先汴州长史崔鼎宋州司马郑崇顺曹州司马刘大明许州扶沟县令郑博淄川县令封措汴州陈留县令郑韬光豫州汝阳县令明郾城县令薛昭徐州彭城县令薛惟悌符离县令綦母颀蕲县令朱庭瑾滕县令刘无玷宋州宁陵县令崔昭郑州新郑县令李光彦汝州郏城县令张绍贞濮州濮阳县令尹子正范县令贺遂详齐州亭山县令赵怀敬青州临淄县令元孝问海州东海县令元暧沂州临城县令徐峤泗州连水县令夏侯道等清白可陟之状。
    李希言至德初为江东采访使肃宗即位急於军务诸道廉使随才擢用时元载避地江左希言表载为介拜祠部员外郎迁洪州刺史。
    李希卿代宗永泰中为吏部侍郎兼御史大夫奉命江南江淮宣慰振拔幽滞进用忠廉时人称之时孔巢父隐於徂莱山希卿荐授左卫兵曹参军。
    赵赞永泰中为黜陟使荐处士陈郡袁经授试扌交书郎。
    刘晏大历中为盐铁转运使荐越州人孔述睿有颜闵之行游夏之学授太常寺协律郎。
    柳载德宗建中初为黜陟使以润州刺史马炫清白闻徵拜右庶子。
    李行修穆宗长庆中为宣抚使至楚州举费冠卿乡之至孝。
    ○奉使部　举劾天节垂文著之於星历皇华遣使垂之於风什故王者择彼髦隽付之旌节俾循行郡国以采谣俗者焉乃有竭忠亮之诚励方正之操彰善瘅恶威震於列城遏︹抚弱惠绥於黎庶职修事举人无间言允所谓使于四方不辱君命者矣。
    汉盖宽饶为大中大夫使行风俗多所称举贬黜。
    後汉周举为谏议大夫顺帝永和六年诏遣八使巡行风俗，於是劾奏贪猾表荐公清朝廷称之。
    杜乔为侍中汉安元中以乔守光禄大夫使询察兖州奏陈留太守梁让济阴太守汜宫济北相崔瑗等赃罪千万以上让即大将军梁异季父宫瑗皆异所善。
    张纲为御史汉安元年与侍中杜乔等八人同日受诏持节分出案行天下贪廉墨绶有罪便收刺史二千石以驿马闻威惠清忠名振郡国号曰：八隽雷义为守灌谒者使持节都督郡国行风俗太守令长坐者凡七十人。
    第五种桓帝永寿中以司徒掾清诏使冀州廉察灾害（三公府有清诏员以承诏使也。廉察也。）举奏刺史二千石以下所刑免甚众弃官奔走者数十人。
    范滂举孝廉光禄四行（汉官仪曰：光禄举敦厚质朴逊让节俭此为四行）时冀州饥荒盗贼群起乃以滂为清诏使案察之滂登车揽辔慨然有澄清天下之志及至州境守令自知咸污望风解印绶去其所举奏莫不厌塞众议复为太尉黄琼所辟後诏三府掾属举谣言滂奏刺史二千石权豪之党二十馀人尚书责滂所劾猥多所疑有私故滂对曰：臣之所举自非叨秽奸暴深为民害岂以污简札哉！间以会日迫促故先举所急其未审者方更参实臣闻农夫去草嘉必茂忠臣除奸王道以清。若臣言有二当受显戮吏不能。
    晋桓寻为散骑常侍时吴郡大饥郡守邓攸表赈贷未报乃辄开仓救之台遣彝与虞慰劳饥人观听善不乃劾攸以擅出俄而有诏原之。
    宋王镇之晋末为大将军录事参军时三吴饥荒遣镇之衔命赈┰而会稽内史王愉不奏符旨镇之依事纠奏。
    後魏贺悦道武时封钜鹿侯与北侯新安同持节行并定二州劾奏并州刺史元颢等皆伏罪州郡肃然崔光孝文时以散骑常侍兼侍中为陕西大使时华山太守赵霸酷暴非理光奏霸云：不遵宪度威雪任情至乃手击吏人寮属奔走不可以君人字下纳之轨物辄禁止在州诏免所居官。
    游肇以散骑常侍兼侍中为畿内大使黜陟善恶赏罚分明。
    源怀为车骑大将军持节巡行北边时贺。若文于劲势倾朝野劲兄祚与怀宿昔通婚时为沃野镇将颇有受纳怀将入镇祚郊迎道左怀不与语即劾祚免官怀朔镇将元尼须与怀有旧亦贪秽狼藉置酒请怀谓怀曰：命之长短由卿之口，岂可不相宽贷怀曰：今日之集乃是源怀与故人饮酒之坐非鞫狱之所也。明日公庭始为使人捡镇将罪状之处尼须挥泪而已无以对之怀既而表劾尼须其奉公不挠皆此类也。
    于忠宣武时以太府卿使持节兼侍中为西道大使忠劾并州刺史高聪<贝咸>罪二百馀条论以大辟。
    阳固为治书侍御史使怀荒镇将万贰望风逃走劾常农太守和诏亮驰驿安抚亮至劾丙处以大辟劳赉绥慰百姓帖然。
    高恭之字道穆为御史正元中出使相州刺史李世哲即尚书令崇之子贵盛一时多有非法逼买民宅广兴屋宇皆置鸱尾。又於马埒堠上木人执节道穆绳纠悉毁去之并发其赃货具以表闻。
    北齐赵郡王献为河北巡省大使冀州治中羊肃以迟缓不任职解朝议以肃无罪寻复之。
    隋柳为治书侍御史持节巡省河北五十二州奏免长史赃污不称职者二百馀人州县肃然莫不震惧高祖嘉之赐绢布二百疋毡三十领拜仪同三司唐唐俭武德中为工部尚书并州道安抚大使先是并州总管季仲文与突厥通谋率胡骑直入京师高祖闻之遣皇太子建成镇蒲州以备之。又令俭安抚太原权废并州总管府追仲文入朝俭密奏太原沙门志觉死经十日而苏言多妖妄谓仲文曰：公五色光见有金狗自卫仲文答曰：关中十五邑上无事洛阳亢阳不雨食腾涌天意人事表里可知。若为计今其时也。高祖固疑之及俭使至。又言於高祖曰：仲文信惑妖邪自应谶及言有龙附已即於汾州置龙游府。又娶陶氏之女以应桃李之歌讠舀事可汗甚得其意可汗谓仲文曰：我当以尔为回可汗今据河北之地。又在州黩货狼藉高祖，於是令裴寂陈叔达萧等推治之事皆有验。
    孙伏伽为大理卿贞观二十年太宗遣伏伽等二十二人以六条巡察四方以澄清为务多所贬黜举奏及使者还诣阙称冤者前後相属因令褚遂良一其类具状以闻太宗亲自临决牧宰已下以能官进擢者二十人以罪死者七人其流罪以下及免黜者数百千人。
    颜真卿玄宗天宝中为监察御史充河东朔方试覆屯交兵使有郑延祚者母卒二十九年殡僧舍坦地真卿劾奏之兄弟三十年不齿天下耸动。
    元稹为监察御史宪宗元和四年奉使东蜀劾奏故剑南东川节度使严砺擅籍没涂山甫等八十八户田宅一百一十一所奴婢二十七人税外徵草四十一万五千束钱七千贯米五千石敕旨田宅奴婢却还本主其已货卖亦赎令还税外所徵配并禁断其见任刺史各罚两月俸料仍书下考。
    李行修穆宗长庆二年为宣抚使至泗州举刺史李宜臣之赃犯时以为奉使得人。
    ●卷六百五十九
    ○奉使部　敏辩
    古者诵诗三百可以专对奉命出境未尝受辞盖以其周知物情可利社稷之意也。若夫势均跨据饰智相高义有睦邻交修盟好往来行李靡间於干戈申答情礼备述於樽俎务全国体爰骋口才应机而言罔俟终日或徵古义而求胜或引时事以为优缓颊抵掌殆乎！燥吻虽论难之锋起必逆折而响从至于谭戏之间犹存去就之分。又乃宣威殊俗渐以身教昭示忠信指陈祸福革其倔强之心诱以乡慕之道苟非大雅端方博达慷慨之士或取辱焉盖使乎！之任斯为难矣。
    汉隋何为谒者时汉王与楚大战彭城不利出梁地至虞（今宋州虞城县是也。）谓左右曰：如彼等者无足与计天下事者谒者隋何进曰：不审陛下所谓汉王曰：孰能为我使淮南使之发兵背楚留项王於齐数月我之取天下可以万全何曰：臣请使之乃与二十人俱使淮南至太宰主之（淮南太宰作内主）三日不得见何因说太宰曰：王之不见何必以楚为强以汉为弱此臣之所为使（此事正是臣所为来欲言之）使何得见言之而是邪是大王所欲闻也。言之而非邪使何等二十人伏斧质淮南市（质钅甚也。言伏於钅甚上而斧斩之）以明背汉而与楚也。太宰言之王王见之隋何曰：汉王使使臣敬进书大王御者窃怪大王与楚何亲也。淮南王曰：寡人北乡而臣事之何曰：大王与项王俱列为诸侯北向而臣事之必以楚为强可以国也。项王伐齐身负版筑（牌番版也。筑杵也。）以为士卒先大王宜悉（尽也。）淮南之众身自将为楚军前锋今乃发四千人以助楚夫北面而臣事人者固。若是乎！夫汉王战於彭城项王未出齐也。大王宜扫淮南之众日夜会战彭城下（扫者为尽举之如扫地然也。）今抚万人之众无一人渡淮者阴拱而观其孰胜（敛手曰：拱言不动摇坐观成败）夫国於人者固。若是乎！大王提空名以乡楚（提举也。）而欲厚自臣窃为大王不取也。然大王不背楚者以汉为弱也。夫楚兵虽强天下负之以不义之名（负加也。加于身上。若主被也。）以其背盟约而杀义帝也。然而楚王特以战胜自强汉王收诸侯还守成皋荥阳下蜀汉之粟深沟壁垒分卒守徼乘塞楚人还兵间以梁地（梁在楚汉之中）深入敌国八九百里（羽从齐还当经梁地八九百里乃得羽地也。）欲战则不得攻城则力不能老弱转粮千里之外楚兵至荥阳成皋汉坚守而不动进则不得攻退则不能解故楚兵不足罢也。（不足者言易也。）使楚兵胜汉则诸侯自危惧而相救夫楚之强足以致天下之兵耳故楚不如汉其势易见也。今大王不与万全之汉而自於危亡之楚臣窃为大王惑之臣非以淮南之兵足以亡楚也。夫大王发兵而背楚项王必留留数月汉之取天下可以万全臣请与大王仗剑而归汉王汉王必裂地而分大王。又况淮南必大王有也。故汉王敬使使臣进愚计愿大王之留意也。淮南王曰：请奉命阴许叛楚与汉未敢泄楚使者在（在淮南王所也。）方急责布发兵隋何直入曰：九江王已归汉楚何以得发兵布愕然楚使者起何因说布曰：事已构（构结也。言背楚之事已结成也。）独可遂杀楚使毋使归而疾走汉并力布曰：如使者教因起兵而攻楚。
