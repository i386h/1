<!-- { "loadSidebar": true } -->
    武宗会昌元年正月制安土重迁黎民之性苟非难窘岂至流亡将欲招绥必在资产诸道频遭灾州县不为申奏百姓输纳不办多有逃移长史惧在官之时破失人户或恐务免正税减克料钱只於见在户中分外摊配亦有破除逃户产业已无归还不得见户每年加配流亡转多自今已後应州县开成五年已前逃户并委观察使刺史差强明官就村乡诣实简勘桑田屋宇等仍勒长令切加简校租佃与人勿令荒废据所得与纳户内徵税有馀即官为收贮待归还给付如欠少即与收贮至归还日不须徵理自今年已後二年不归复者即仰县司召人给付承佃仍给公验任为永业其逃户钱草斛{豆斗}等就留使钱物合十分十三分已上者并仰於当州使杂给用钱内方圆权落下不得克正员官吏料钱及馆驿使料延乘作人课等钱仍本户归复日渐复元额。
    宣宗大中二年正月制所在逃户见在桑田屋宇等多时暂时东西便被邻人与所繇等计会推云：代纳税钱悉欲砍伐毁折及愿归复多已荡尽因致荒废遂成田从今已後如有此色勒乡村老人与所繇并邻近等同简校勘分明分析作状送县入案任邻人及无田产人。且为佃事与纳税如五年不来复业者便任佃人为主逃户不在论理之限其屋宇桑田树木等权佃人逃户未归五年不得辄有毁除斫伐如违犯者据限口量情科责并科所繇等不简校之罪。
    懿宗咸通十一年七月十九日敕诸道州府百姓承佃逃亡田地如已经五年须准承前赦文便为佃主不在论理之限仍令所司准此处分。
    後唐明宗天成四年夏诏曰：今年夏苗委人户自供手状具顷亩多少仍以五家为保委无隐漏攒连手状送於本州本州具帐送省州县不得差人简括如或人户隐欺许令保内陈告其田并令倍。
    长兴二年六月诏诸道观察使均补苗税将有力人户出剩田苗补贫下不迨顷亩有司者排段简括自今年起为定额。
    九月戊子午前州县令窦延冈上利见营田务有元属田户一任管系如是後来投务乞行止绝敕旨凡致营田比召浮客。若取编户实紊常规如有系税之人宜令却还本县应诸州府营田务只许耕无主荒田及召浮客此後。若敢违越官吏并投名税户重加惩断。
    三年二月枢密使奏城南稻田务每年破钱二千七百贯获地利才及一千六百贯所得不如所亡请改种杂田三司使亦请罢稻田欲其水利并於诸碾以资变造从之。
    愍帝应顺元年正月诸处籍没田宅并属户部除赐功臣外禁请射。
    晋高祖天福三年六月己丑金部郎中张铸奏臣闻国家以务农是本劝课为先用广田畴乃资仓廪臣。
    窃见所在乡村浮居人户方思垦辟正切耕耘种木未满於十年树未臻於三顷似成产业微有生涯便被县司系名定作乡村色役惧其重敛畏以严刑遂舍所居却思他睹兹阻隔何以舒苏既乖抚┰之门徒有招携之令伏乞皇帝陛下明示州府特降条流应所在无主空闲荒地一任百姓开耕候及五顷已上三年外即许县司量户科徭如未及五顷已上者不在搔扰之限则致荒榛渐少赋税增多非唯下益蒸黎实亦上资邦国从之。
    汉隐帝乾三年左补阙淳于希颜上言窃以久不简田。且仍旧额无妨耕稼虽知有劝於农民复恐不均於众望三五年中时一通括兼以州县遭水旱处比有诉论差使封量不宜便有出剩请今後差官能敷元额已不亏官凡出剩求功请不收附所以知朝廷爱民之意物之仁。
    周太祖广顺三年九月戊寅朔敕京兆府耀州庄宅三百渠使所管庄宅并属州县其本务职员节级一切停废除见管水及州县镇郭下店宅外应有系官桑土屋宇园林车牛动用并赐见佃人充永业如己有庄田自来被本务或形势影占令出课利者并勒见佃人为主依例纳租条理未尽处委三司区分仍遣刑部员外郎曹匪躬专往点简割属州县。
    十一月敕废卫州共城县稻田务并归州县任人佃莳宜令户部郎中赵延休往彼相度利害及所定租赋闻奏先时三司奏年课无几官牛疫死因废营田故有是命。
    世宗显德二年五月乙未诏曰：起今後应有逃户庄田并许人请射承田供纳租税如三周年内本户来归者其桑土不以荒熟并庄园并交还一半五周年内归业者三分交还一分如五周年外归业者其庄田除本户坟茔外不在交还之限。
    五年八月庚子命殿中侍御史张蔼於京城四面按行稻田之地。
    十月庚寅命殿中侍御史张蔼於郑州界制置稻田是月周世宗因览唐同州刺史元稹均田之法始议重定天下民租申命纂其法制缮写为图遍赐於诸侯诏曰：朕以寰宇虽安民未泰当乙夜观书之际校前贤阜俗之方近览元稹长庆集见在同州时所上均田表校当时之利病曲尽其情俾一境之生灵咸受其赐传於方册可得披寻因令裂素成图直书其事庶公王观览触事经心利於国而便於民无乱条制背於经而合於道尽系变通但要宜所务济世ム乃勋旧奕庇黎元今赐卿元稹所奏均田图一面至可领也。
    是月赐诸道诏曰：朕以干戈既弭寰海渐宁言念黎元务令通济须议普行均定所贵永重轻卿受任方隅深穷理本必能副寡昧平分之意察乡闾致弊之源明示条章用分忧寄伫聆集事允属推公今差使臣往彼简括馀从别敕处分乃命右散骑常侍艾[A13C]等三十四人使於诸州简定民租明年春诸道使臣回总计简到户二百三十万九千八百一十二定垦田一百八万五千八百三十四顷淮南郡县不在此。
    ●卷四百九十六
    ○邦计部　河渠
    洪范五行其一曰水自三五之世物有其官少之後是为玄嚣世不失职至於台骀宣汾洮障大泽乃锡封於汾州皆勤职於水者也。大禹时乘四载以救方割之患随山浚川通道陂泽决九川距海畎浍距川蒸民乃粒无复水患班固曰：中国川原以百数而河为宗自汉文之代始溃金堤及武帝元光中复决瓠子自时厥後颇多灾害故贾让陈其三策桓谭言其两便亦各一时之事也。至於决漳以溉始於史起引渭而漕由夫郑庄皆泽被於当时功济於异代後之贤者多兴水利魏晋而降实繁有徒其有田不偿种岸或奔溃功费居多绩用不就者亦云：众矣。斯皆国家之利害故广记而备存之。
    夏禹堙洪水十三年（堙塞也。洪溢疏通而止塞堙音因）过家不入门陆行载车水行乘舟泥行乘毳（毳亦如箕レ行泥上毳音茅之谓以板置泥上通行路上）山行则扌局（扌局谓以铁如锥头长半寸施之履下以上山不蹉跌也。又曰：扌局木器如今舆床人举而行也。扌局音居足切）以别九州（分其界）随山浚川（顺山之高下而深其流也。）任土作贡通九泽度九山（通九州之道及障其泽商度其山也。度音大各切）然河灾之羡溢害中国也。尤甚（羡读与行同音弋战切）惟是为务故导河自积石（导治也。引也。从积石山而治引之令疏通也。）及盟津雒内至於大亻丕（内读曰纳亻丕音皮鄙切），於是禹以为河所从来者高水湍悍难以行平地（急流曰：湍悍勇也。湍音他端切）数为败乃酾三渠以引其河（酾分也。分其流泄其怒也。三渠其一出贝丘西南其一则漯川也。酾音山支切漯音它合切）北载之高地过降水至於大陆播为九河（播布也。）同为逆河入于勃海九州既疏九泽既陂诸夏安功施乎！三代自是之後荥阳下引河东南为鸿沟以通宋郑陈蔡曹卫与济汝淮泗会於楚西方则通渠汉川梦之际东方则通沟江淮之间於吴则通渠三江五湖於齐则通淄济之间蜀守李冰凿离（古堆字）避沫水之害（沫音本末之末沫水蜀西南徼外东南入江）穿二江成都中此渠皆可行舟有馀则用溉（溉灌也。）百姓飨其利至於它往往引其水用溉田渠沟甚多然莫足数也。
    鲁哀公九年秋吴城沟通江淮（於江筑城穿沟东北通射阳湖西北至宋口入淮通粮道也。今广陵韩江是也。）。
    西门豹魏文侯时为邺令豹发民凿十二渠引河水灌民田田皆溉当其时民治渠以烦苦不欲也。豹曰：民可与乐成不可与虑始今父《老子》弟虽患苦我然百岁後期令父《老子》孙思我言至今皆得水利民人以给足富十二渠经绝驰道到汉之立而长吏以为十二渠桥绝驰道相比近不可欲合渠水。且治驰道合三渠为十桥邺民人父老不肯听长吏以为昔西门君所为也。贤君之法式不可更也。长吏终听置之初豹引漳水溉邺以富魏之河内而韩闻秦之好兴事欲罢之无令东伐（息秦灭韩之计也。罢读曰：疲令其疲劳不能出兵）乃使水工郑国间说秦（间音居切其下亦同）令凿泾水自中山西邸瓠口为渠（中读曰仲即今九{山}之东仲山也。邸至也。）并北山东注雒三百馀里（并音步浪切雒中即冯翊漆沮水）欲以溉田中作而觉（中作谓用功中道事未竟也。）秦欲杀郑国曰：臣为间然渠成亦秦之利也。臣为韩延数岁之命而为秦建万世之功秦以为然卒使就渠渠成而用溉注填阏之水溉舄卤之地四万馀顷收皆亩一锺（注引也。阏读与淤同音於据切填阏谓壅泥也。言引淤浊之水灌咸卤之田更令肥美故一亩之收至六斛四斗），於是关中为沃野无尤年秦以富强卒并诸侯因名曰：郑国渠。
    史起事襄王王与群臣饮酒王为群臣祝曰：令吾臣皆如西门豹之为人臣也。史起进曰：魏氏之行田也。以百亩（赋田之法一夫百亩也。）邺独二百亩是恶田也。漳水在其旁西门豹不知用是不智也。知而不兴是不仁也。仁智豹未之尽何足法也，於是以史起为邺令遂引漳水溉邺以富魏之河内民歌之曰：邺有贤令兮为史公决漳水兮灌邺旁终古舄卤兮生稻梁。
    赵惠文王二十四年赵徙漳水武平西。
    汉文帝时河决酸枣东溃金是（溃横决也。金是名也。在东郡白马界），於是东郡大兴卒塞之。
    武帝元光中河决於瓠子东南注钜野通於淮泗帝使汲黯郑当时兴人徒塞之辄复坏是时武安侯田为丞相其奉邑食俞阝俞阝居河北（奉音捧用切俞阝音输清河之县也。）河决而南则俞阝无水灾邑收入多言於帝曰：江河之决皆天事未易以人力强塞之未必应天而望气用数者亦以为然是以久不复塞也。（武帝纪。又载元光三年五月河水决濮阳汜郡十六年发卒十万救决河起龙渊宫汜音敷剑切）。
    郑当时为大司农言异时关东漕粟从渭上（异时往时也。）度六月罢（计度其功六月而後可罢也。度音大各切）而渭水道九百馀里时有难处引渭穿渠起长安旁南山下至河三百馀里径易漕度可令三月罢罢而渠下民田万馀顷。又可得以溉此损漕省卒而益肥关中之地得帝以为然令齐人水工徐伯表（巡行穿渠之处而表记之今之竖标是）发卒数万人穿漕渠三岁而通以漕大便利其後漕稍多而渠下之民颇得以溉矣。（武帝纪。又载元光六年春穿漕渠通渭）。
