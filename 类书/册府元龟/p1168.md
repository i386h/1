<!-- { "loadSidebar": true } -->
    周广顺元年五月内邺都王殷言奉宣以去年诸仓羡馀斛斗留一万石本府公使馀系籍管从之。
    ●卷四百八十五
    ○邦计部　济军输财济军
    兵法曰：兴师十万日费千金。又曰：千里馈粮士有饥色盖挈畚合粮周官之制振廪同食左氏所述自昔兵车之会资扉之给曷尝不以宿饱为念哉！由汉以来或兴戎整众击寇伐敌县兵以深入坚壁而相持飞免所须乏绝是虑乃有良臣受任忠公匪懈经营调法周济用度俾无後爨之患以助惟扬之武克赞茂勋辅成大业传所为公家之利知无不为者也。汉萧何为丞相守关中时汉王与诸侯击楚何辄以便宜施行关中事计户口转漕给军。
    後汉冯异为征西大将军讨赤眉屯军上林苑中时百姓饥饿人相食黄金一斤易豆五升道路断隔委输不至军士悉以果实为粮光武诏拜南阳赵康为右扶风将兵助异并送缣军中皆称万岁异兵食渐盛。
    寇恂为河内太守行大将军事光武谓恂曰：河内完富吾将因是而起昔高祖留萧何镇关中吾今委公以河内坚守转运给足军粮率厉士马防遏他兵勿令北渡而已光武，於是复北征燕代恂移书属县讲兵肄射伐淇园之竹为矢百馀万淇园卫之苑多竹┠也。养马二千匹收租四百万斛以给军。
    魏锺繇汉末都督关中太祖在官渡与袁绍相持繇送马二千馀匹给军太祖与繇《书》曰：得所送马甚应其急关右平定朝廷无西顾之忧足下之勋也。昔萧何镇守关中足食成军亦当尔。
    夏侯渊为陈留颍川太守太祖与袁绍战於官渡行管军校尉绍破使都督兖豫徐州军粮时军食少渊传馈相继军以复振。
    杜畿为河东太守太祖西征至蒲坂与贼夹渭为军军食一仰河东及贼破馀畜二十馀万斛太祖下令曰：河东太守杜畿孔子所谓禹吾无间然矣。增秩中二千石。
    张既为雍州刺史太祖征张鲁既别从散关入讨叛氐收其麦以给军食。
    任峻为骑都尉太祖每征伐峻尝居守以给军是时岁饥旱军食不足羽林监颍川枣祗建置屯田太祖以峻为典农中郎将数年所在积粟仓廪皆满官渡之战太祖使峻典军器粮运贼数寇钞绝粮道乃使二乘为一部十道方行为衤复陈以营卫之贼不敢近军国之饶起於枣祗而成於峻。
    郭淮为雍州刺史明帝太和五年蜀出卤城是时陇右无议欲关中大运淮以威恩抚循羌胡家使出平其输调军食用足转扬武将军。
    于禁为虎威将军时张辽等与陈兰梅成相持军食少禁运粮前後相属辽遂斩兰成增邑二百户并前千二百户。
    蜀王嗣为西安围督汶山太守时大将军姜维每出北征羌胡出马牛羊毡毛及义裨军粮国赖其资迁镇军领郡。
    晋刘弘惠帝时为南蛮校尉荆州刺史时益州刺史罗尚为季时所败遣使告急请粮弘移书赡给而州府纲纪以运道悬远文武匮乏欲以零陵一运米五十斛与尚弘曰：诸军未之思耳天下一家彼此无异吾今给之则无西顾之忧矣。遂以零陵米三万斛给之尚赖以自固。
    袁真为西中郎将哀帝隆和元年进次汝南运米五万斛以馈洛阳。
    朱序为龙骧将军监兖青二州军事求镇淮阴拜征虏将军未行求运江州米一万斛布五千疋以资军粮孝武诏听之加都督司雍梁秦四州军事帝遣广威将军河南太守杨期南阳太守赵睦各领兵千人隶序。又表求故荆州刺史桓石生府田一百顷并八万斛给之。
    宋臧熹为建武将军临安太守孙李高自海道袭广州路繇临海熹资给发遣得以无乏。
    南齐萧颖胄为冠军将军西中郎长史东昏永元二年与梁王同谋起义兵加颖胄右将军都督行留诸军置佐史先遣宁朔将军王法度向巴陵颖胄献钱二十万米千斛盐五百斛谘议宗塞别驾宗史献二千斛牛二千头换借富资以助军费长沙寺僧业富沃铸黄金为龙数千两埋土中历传相付称为下方黄铁莫有见者乃取之以充军食。
    梁刘坦为长沙太守行湘州事时高祖起义兵坦选堪事吏分诣十郡悉发人丁运租米三十馀万斛致之义师资其用给。
    陈孔奂为黄门侍郎时北齐遣东方老萧轨等来寇军至後湖都邑搔扰。又四方壅隔粮运不继三军取给唯在京师乃除奂为贞威将军建康令时累岁兵荒户口流散敌忽至徵求无所高祖克日决战乃令奂多营麦饭以荷叶裹之一宿之间得数万裹军人旦食讫弃其馀因而决战遂大破贼。
    後魏韩麒麟为冀州刺史慕容白曜攻东阳麒麟上义租六十万斛并攻战器械于是军资无乏。
    北齐卢勇初为东魏扬州刺史孝静武定二年卒年三十二勇有马五百疋私造甲杖六车遗启尽献之朝廷。
    後周周惠达为太祖行台尚书大将军府司马太祖出镇华州留惠达知後事于是既定丧乱庶事多阙惠达营造戎仗储积仓粮简阅士马以济军国之务时甚赖焉。
    崔猷为梁州都督时利州刺史崔士谦请援猷遣兵六千赴之信州粮尽猷为送米四千斛，於是二镇获全。
    唐宋王成器为绛州刺史献马牛羊等助军玄宗报之曰：塞草具腓秋风已劲张国容会军实者孰先於此乎！家国之情助其费用周旋省览以慰所怀。
    王难德为左武卫大将军安禄山反难德从哥舒翰至潼关杀麾下叛胡数百人扈肃宗至灵武行在无绢给赐难德进绢三千疋及金银器。
    李齐运德宗时为京兆尹京师尚舀贼李晟军渭桥齐运在扰攘中募人版筑免刍辇粟以应晟颇有勤绩。
    韩为镇海节度建中四年德宗行幸及归京师军用既繁道路。又阻关中饥馑加之以灾蝗江南两浙转输粟帛府无虚月朝廷赖焉。
    田季安为魏博节度使时中官吐突承领兵讨王承宗季安亦出师以具饷运。
    李宪宗时为淮南节度使元和十一年以军兴进绢三万疋金五百两银三千两以助军十二年。又进助军绢三万匹时朝廷以兵兴国用不足命盐铁副使程异乘驿谕江淮诸道俾助军以境内富贵乃大藉府库一年所蓄之外咸贡於朝诸道以为倡首悉索以献自是王师无匮乏之忧（又元和十二年至自江南得供军钱一百八十五万贯以进）。
    王遂为宣歙观察使进助军钱三万四千二百贯皇甫钅专为户部侍郎判度支元和十三年正月进钱三万贯。
    程异为卫尉卿盐铁使进绢十万疋并号羡馀。
    韩弘为汴州节度使元和十三年进绢五万疋。又十四年王师讨淄青弘进助平淄青绢二十万疋。
    卢坦为剑南东川节度使在镇三年後请收闰月军吏粮料以助行营人多非之。
    李逊为陈许节度穆宗初方锐意讨贼诸道发兵例於度支贷借唯逊出兵率先诸道赏赐犒宴备於当军朝论美之故加检校吏部尚书。
    元锡为宣州观察使长庆元年进助军绫绢一万匹弓箭器械共五万二千事。
    杨元卿敬宗时为泾原节度使宝历元年上言营田收禾粟二十万斛请付度支充军粮文宗时为河阳节度使奏请自出三月粮料自备行营（又云：杨元卿为河阳节度大和四年进粟）。
    杜元颖文宗时为西川节度使太和三年奏发助军第一般匹段二万匹到河阴县。
    张惟清为泾原节度使太和五年进助边粟麦合二十万。
    王淮为盐铁使太和五年五月进羡馀绫绢二十万匹凡十次。
    殷侑为天平军节度使观察等使太和七年十月侑奏请起今年发遣当管郓曹濮三州两税榷酒等上供钱千万贯粟五万石敕天平军元和以前地本殷实自分为三道十五馀年虽班诏敕竟未入赋殷侑承兵戈之後当歉旱之馀勤力奉公谨身守法才及周岁已致阜安而。又体国推忠率先入贡成三军奉上之志陈一境乐输之心循省表章深用嘉叹所奏依。
    王潜为荆南节度使在任聚敛所至仓库盈溢属朝廷方讨沧镇以助军为名常赋献之外进钱七十万贯四十万以助有司经费张元仲为幽州留後时徐人作乱请以弟元皋领兵伐叛懿宗不允乃进助军米五十万石盐二万诏嘉之。
    王为镇州节度使僖宗中和二年进助太原军士家口粮光启元年。又进扈卫战马五百匹。
    梁赵唐昭宗天复元年徵为同州节度留後时太祖统军岐下在冯翊输免调发旁午道途俄而昭宗还长安诏徵入觐锡迎銮功臣之号。
    开平二年七月湖南节度使马殷奏天军先与本道兵士同收复明州进赏犒将士钱十万贯。
    七月魏博节度使罗绍威进绢三万匹时敌入临汾诸将征讨曰：闻其捷绍威进以备犒师之用。
    乾化元年十月北征密州奏助军绢二千疋青州节度使进绢五千疋兖州进绢三千疋。
    後唐张全义为河南尹庄宗同光二年五月进粟四万石助军。
    末帝清泰二年六月癸未枢密宣徽使进添都马一百三十疋河南尹百匹时侦知契丹寇边一日促骑军故有此献欲表率藩镇也。
    三年七月丁酉青州房知温献马五千疋邓州皇甫遇马千匹钱千缗以助讨伐辛丑郓州王建立献助军钱千缗绢千疋粟五千斛马二千疋。
    八月丙寅宿州刺史武从谏献助军钱五百缗复州刺史郭延鲁贡钱五百贯马十匹助征。
    晋高祖天福二年四月汴州杨光远进助国钱二万贯宋州赵在礼进助国绢三千疋钱二千贯陕府进助国绢三千疋银一千两玉腰带一条马十匹。
    五月丁卯许州苌从简进助国钱五千贯丝五千两甲戌徐州安彦威进助军钱五千贯绵丝六万己卯宋州赵在礼进助国茶三万斤郓州安审琦进助军绢三千疋丝五千两花纟五十匹银器五百两。
    七月秦州康福进助国钱五千贯。
    八月甲午州安叔千进助军马五千疋。
    癸卯宋州赵在礼进大小麦一万石同州符彦卿进助国银一千两公五只。
    九月辛亥湖南马希范进助大茶三万斤丙辰荆南高从诲进助国绢五千匹绵绮一百匹癸酉镇州安重荣进马三十疋乙亥雄州刺史袁正辞进助国钱三万贯。
    十一月甲寅前荆州节度李德琉进马三十匹丁巳襄州安从进献马二十疋绢一千疋。
    十二月辛丑定州皇甫遇奏般军粮八万石赴魏州乙巳杨光远进助国钱一万贯。
    三年正月壬戌昭义军杜重威进助国马二十疋银五百两玉带五条戊辰郓州安审琦进助国丝二万两绢二千匹。
    二月戊寅徐州苌从简进助国钱三千贯同州符彦卿进马三十疋戊戌北京留守安彦威进助国马二十五疋绢一千疋东京留守高行周进助国钱五千贯。又镇州安重荣进助国绢六千疋绵一万两晋州相里金进银一千两钱一千贯。
    三月庚戌安州李金全进助国钱一千贯茶三千斤四月戊戌杨光远进草十万束粟三千石大豆二千石白米三千石壬寅襄州安从进助国茶一万斤。
    五月西京留守李周进助国银二千五百两。
    九月许州进马五十疋剑五十口银装钅仓五十条镇州安重荣进添都马五十疋。
