<!-- { "loadSidebar": true } -->
    二年。又诏社仓准上中下三等税上户不过一石中户不过七斗下户不过四斗仁寿二年九月置常平官。
    唐高祖武德元年九月四日令州县始置社仓是年九月二十二日诏曰：朕祗膺灵命抚字黎民方缉隆平跻之仁寿田亩之赋一切蠲除锱铢之律悉皆停断是以特建农圃用督耕耘思俾齐民既庶。且富锺庾之量┆同水火宜置常平监官以均天下之货市肆腾踊则减价而出田啬丰羡则增价而收触类长之去甚去泰庶使公私俱济家给人足抑止并兼宣通壅滞。
    五年十二月废常平监官。
    太宗贞观二年四月制天下州县并置义仓先是每岁水旱皆以正仓出给无仓之处就食他州百姓流移或致穷困左丞戴胄上言水旱凶灾前圣之所不免国无九年之储蓄礼经之所明诫今丧乱以後户口凋残每岁纳租未实仓廪随即出给才供当年。若有凶灾将何赈恤故隋开皇立制天下之人节级输粟名为社仓终於文皇得无饥馑及大业中年国用不足并取社仓之物以充官费故至末途无以支给请自王公以下爰及众庶计所垦田稼穑顷亩每至秋熟准其见苗以理劝课尽令出粟稻麦之乡亦同此税各纳所在为立义仓。若年凶不登百姓饥馑所在州县随便取给太宗曰：既为百姓预作储贮官为举掌以备凶年朕非所须横生赋敛利民之事深是可行宜下所司议立条制至是户部尚书韩仲良奏王公已下垦地亩纳二升其粟麦亢稻之属各依土地贮之州县以备凶年制可之自是仓储衍溢亿兆赖焉。
    十三年十二月十四日诏於雒相幽徐齐并秦蒲等州置常平仓。
    高宗永徽二年闰九月初六日敕义仓据地税子实是劳烦宜令众户出粟率上上户五石馀各有差。
    六年八月京西二市初置常平仓（以大雨道路不通京师米贵）显庆二年十二月三日京西常平仓置平署官员（自太宗以至高宗则天数十年间义仓不许杂用其後公私穷迫渐贷义仓支用自中宗神龙之後天下义仓费用殆尽至高宗则天数十年间义仓不许杂用其後公私穷迫渐贷义仓支用自中宗神龙之後天下义仓费用殆尽）。
    玄宗开元二年九月诏曰：天下诸州今年稍熟价全贱或虑伤农常平之法行自往古苟绝欺隐利益实多宜令诸州加时价三两钱籴不得也。仍交相付领勿许悬欠蚕麦时熟米必贵即令减价出籴豆等堪贮者熟亦宜准此以时出入务在利人江岭淮浙剑南地皆下湿不堪贮积不在此例其常平所须钱物宜令所司支料奏闻并委长官专知改任日递相付受。且以天灾流行国家代有。若无粮储之备必致饥馑之忧县令亲人风俗所系随当处丰约劝课百姓未办三载之粮。且贮一年之食每家别为仓窖非蚕忙农要之时勿许破用仍委刺史及按察使简校觉察不得容其矫妄。
    四年五月敕曰：天下百姓皆有正条正租州县义仓本备饥年赈给。若缘官事便用还以正仓却填近年已来每三年一度以百姓义仓造米远送交纳仍勒百姓私出脚钱即并正租一年两度打脚雇男鬻女折舍卖田力极计穷遂即逃窜势不获已情实可矜自今已後更不得以义仓回造已上道者不在停限以後。若不熟之少者任所司临时具奏听进止其脚并以官物充。
    六年三月诏曰：德惟善政政在养人必将厚生阜俗利物弘义朕奉。若天命副膺王业思一物失所以百姓为心间者河北河南颇非善熟之人粮食固应乏少顷虽分遣使臣已领巡问犹虑鳏独不能自存凡立义仓用为岁备今旧向没新麦未登蚕月务困田家作苦不有惠恤其何以安宜问彼储时令贷给况京坻转积岁月滋坏因而变造为利弘多将以散滞收赢理财均施所司明作条件俾便公私。
    七年六月敕关内陇右河东河北五道及荆扬襄河南夔绵益彭蜀资汉剑茂等州并置常平仓其本上州三千贯中州二千贯下州一千贯每籴具本利与正仓帐同申。
    十六年十月敕自今岁普熟价至贱必恐伤农加钱收籴以实仓廪纵逢水旱不虑阻饥公私之间或亦为便宜令所在以常本钱及当处物各於价上量加三钱百姓有籴平易者收籴事须两和不得限数配籴讫具所用钱物及所籴得物数具申所司仍令上佐一人专勾当。
    二十九年制曰：本制仓储用防水旱朕每念黎庶常忧匮乏承前有遭损之州皆待奏报然始赈给近年亦分命使臣与州县相知处置尚虑道路应远往复淹滞以此恤人何救悬绝自今已後。若有损处应须赈给宜令州县长官与采访使勘会量事给讫奏闻朕当重遣使臣宣慰按覆。
    天宝四载五月诏曰：如闻今载收麦倍胜常岁稍至丰贱即虑伤农处置之间事资通济宜令河南河北诸郡长官取当处常平钱於时价外<豆斗>别加三五钱量事收籴大麦贮掌其义仓亦宜准此仍委采访使勾当便勘覆具数一时录奏诸道有粮储少处各随土宜如堪贮积亦准此处分。
    六载三月二十二日太府少卿张奏准四载五月八日并五载三月十六日敕节文至贵时贱价出粜贱时加价收籴。若百姓未办钱物者任准开元二十八年七月九日敕量事赊籴至粟麦熟时徵纳臣使司商量。且粜旧籴新不同别用其赊粜者至纳钱日。若粟麦杂种等时价甚贱恐更回易艰辛请加价便与折纳。
    代宗广德二年正月诸道转运使专判度支户部侍郎第五琦奏天下诸州望置常平仓及库使司商量置本钱随当处米物时价贱则加价收籴贵则减价粜卖。
    德宗建中元年七月敕夫常平者常使价如一大丰不为之减大俭不为之加虽遇灾荒人无菜色自今已後忽米价贵时宜量出官米十万石麦十万石每日量付两市行人下价粜货。
    三年九月户部侍郎赵赞上言曰：伏以旧制置仓储粟名曰：常平军兴已来此事浸废因循未举垂三十年其间或因凶荒流散馁死相食者不可胜纪古者平准之法使万室之邑必有万锺之藏千室之邑必有千锺之藏春以奉耕夏以奉耘虽有大贾富家不得豪夺吾人者盖谓能行轻重之法也。自陛下登极来许京城两市置常平官籴盐米虽轻频年少雨米价不复腾贵此乃即日明验实要推而广之当军兴之时与承平或异事须兼储布帛以备时须臣今商量请於两郡并江陵成都扬汴苏洪等州府各置常平轻重本钱上至百万贯下至十万贯随其所宜量定多少唯贮斛<豆斗>疋段丝麻等常候物贵则下价出卖物贱则加价收籴权轻重以利疲人从之赞，於是条奏诸道津要都会之所皆置吏阅商人财货计钱每贯税二十文天下所出竹木茶漆皆十一税之以充常平本时军用稍广常赋不足所税亦随得而尽终不能为常平。
    宪宗元和元年正月制岁时有丰歉价有重轻将备水旱之虞在权聚敛之术应天下州府每年所税地子数内宜十分取二分均充常平仓及义仓仍各逐稳便收贮以时籴粜务在救人赈贷所宜速须闻奏。
    六年二月制如闻京畿之内旧已尽宿麦未登宜以常平义仓粟二十四万石贷借百姓诸道州府有乏少粮种处亦委所在官长用常平义仓米借贷淮南浙西宣歙等道元和二年四月赈贷并宜停徵容至丰年然後填纳。
    十三年正月户部侍郎孟简奏应天下州府常平义仓等斛<豆斗>请准旧例减估出粜但以名数奏申有司更不收管州县得专达以利百姓从之。
    穆宗长庆二年十月诏江淮诸州旱损颇多所在米价不免踊贵宜委淮南浙西浙东宣歙江西福建等道观察使各於本道有水旱处取常平义仓斛<豆斗>据时估减半价出粜以惠贫民。
    四年三月制曰：义仓之制其来日久近岁所在盗用没入致使小有水旱生人坐委沟壑永言其弊职此之繇宜令诸州录事参军专勾当苟为长吏迫制即许驿表上闻考满之日户部差官交割如有欠负与减一选如欠少者量加一选欠数过多户部奏闻节级科处文宗太和七年八月诏曰：如闻今岁所在丰稔其义仓斛<豆斗>先有借用处委户部勾当并须及时填足。
    八年九月诏淮江浙西等道仍岁水潦遣殿中侍御史任畹驰往慰劳以比年赈贷多为奸吏所欺徒有其名惠不及下宜委所在长吏以军州自贮官仓米减一半价出粜务及贫弱如无贮蓄处即以常平义仓米粜田苗全损处全放其年青苗钱馀亦量议蠲减。
    九年二月中书门下奏常平义仓本虞水旱以时赈┰州府不详文理或申省取裁或奏候进止自今已後应遭水旱处先据贫下户及鳏寡独不济者便开仓准元敕作等第赈贷讫具数申报有司如或水旱尤甚米麦翔贵亦任准元年敕或减价出粜熟时籴填委诸道观察使各下诸州重令知悉。
    三月制曰：朕以寡德於兆人之上虽兢兢业业思理不怠而政道多阙和气用伤仍岁水旱黎民艰食为之父母斯心郁陶如闻魏博六州阻饥尤甚野无青草道堇相望及山南东道陈许郓曹濮淮南浙西等道皆困於饥疫虑乏锺饷其魏博宜赐粟五万石山南东道陈许郓曹濮等三道各赐糙米二万石充赈给委度支逐便遣淮南浙西两道委长吏以常平义仓粟赈赐应诸道有饥疫处军粮积蓄之外其属度支户部杂觳并令减价出粜以济贫人其有宰牧非才贪残为害及承前积弊须有条流或冤狱留滞速宜疏决者并委观察使纠察详访具状闻奏用弭天眚以副朕焦劳之虑。
    开成元年八月户部奏应诸州府所置常平义仓伏请起今後通公私田亩别纳粟一升逐年添贮义仓敛之至轻事必通济岁月稍久自致充盈纵逢水旱之灾永绝流亡之虑敕从之。
    十一月陈许观察使杜奏陈许蔡三州常平义仓斛<豆斗>除元数外当使添置粟一十万石分贮三州以备水旱。
    十二月盐铁转运使奏据江淮留後卢钢以江淮诸州人将阻饥请於来年运米数内量留收贮至春夏百姓饥乏之际减价出粜收其直待熟偿之无损于官有利于人帝嘉之诏留常运米三十万石。
    宣宗以会昌六年即位五月赦节年常平义仓斛斗已出百姓太和中。又於常数外每亩配率一升称防灾其所徵常平义仓正数都无商量如闻此色在诸州县皆两徵已困之人何堪重敛自今已後宜停徵太和中每亩率配之数仍令所在长吏分明晓示以绝奸欺。
    大中六年四月户部奏天下州府收管常平义仓斛<豆斗>今日已後如诸道应遭灾荒水旱便委长吏清强官审勘如实是水旱处便任开仓先贫下不济户给贷讫具数分析申奏并报臣本司切不得妄给与富豪人户其所使斛斗仍仰录事参军至当年秋熟後专勾当据数追收填纳不令违欠如州府无水旱妄有给使。又不及时填贮其录事参军本判官重加殿罚其长吏具衔奏听进止所兽得济疲民兼免欠阙从之後唐明宗天成二年六月中书舍人张文宝请复常平仓。
    四年九月左补阙张昭远奏切见今秋物价绝贱百姓随地亩细配钱物名目多般皆贱籴供输极伤农业既未能减放贮请加估折纳斛斗稍便於民。又国朝已来备凶年之法州府置常平仓饥岁以赈贫民请於天下最丰熟处折纳斛斗以仓贮之依常平法出纳则国家常有粟而民不匮也。疏奏不报。
