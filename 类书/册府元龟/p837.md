<!-- { "loadSidebar": true } -->
    郭淮汉延康元年行征羌护军左将军张冠军将军杨秋讨山贼郑甘卢水叛胡皆破平之关中乃定民得安业黄初五年为真安定羌大帅辟蹄反讨破降之。
    满宠延康元年以扬武将军破吴於江陵有功更拜伏波将军。
    乐进为陷阵都尉从击吕布於濮阳张超於雍丘桥蕤於苦皆先登有功封广昌亭侯。
    文聘黄初元年以讨逆将军假节与夏侯尚围江陵使聘别屯沔口止石梵自当一队御贼有功迁後将军封新野侯孙权以五万众自围聘于石阳甚急聘坚守不动权住二十馀日乃解去聘追击破之。
    田豫为护乌丸校尉山贼高艾众数千人寇钞为幽冀害豫诱使鲜卑素利部斩艾传首京都封豫长乐亭侯加殄夷将军太和六年帅众讨吴将周贺於成山遂杀贺。
    夏侯尚黄初三年为征南将军领荆州刺史时车驾幸宛使尚率诸军与曹真共围江夏吴将诸葛瑾与尚军对江瑾渡入江中渚而分水军于江中尚夜多持油船将步骑万馀人於下流潜渡攻瑾诸军夹江烧其舟船水陆并攻破之。
    王凌黄初中以兖州刺史与张辽等至广陵讨吴临江夜大风吴将吕范等船漂至北岸凌与诸将逆击捕斩首虏获舟船有功正始初为征东将军假节钺都督扬州诸军事二年吴大将全琮数万众寇芍陂凌率诸军逆讨与贼争牛塘力战连日贼退走进封南乡侯。
    张明帝即位初以左将军南屯荆州与司马宣王击吴别将刘阿等追至祁口交战破之诸葛亮出祁山加位特进遣督诸军拒亮将马谡於街亭谡依阻南山不下据城绝其汲道击大破之南安天水安定郡反应亮皆破平之（又破陇西名羌唐厄於抱罕加建威将军）。
    徐邈明帝时为护羌校尉蜀相诸葛亮出祁山陇右三郡反邈辄遣参军及金城太守等击南安贼破之以讨叛羌柯吾有功封都亭侯。
    母丘俭青龙中以度辽将军随司马宣王率数万讨公孙渊定辽东以功进封安邑侯正始中俭以高句骊数侵叛督诸军步骑万人出玄菟从诸道讨之句骊王宫将步骑二万人进军沸流水上大战梁口宫连破走俭遂束马悬车以登丸都屠句骊所都斩获首虏以千数宫将妻子逃窜奔沃沮六年复进师击之沃沮邑落皆破之斩获首虏以千馀级宫奔北沃沮。
    王昶齐王嘉平二年以征南将军诣江陵两岸引竹ㄌ为桥渡水击吴贼贼奔南岸凿七道并来攻，於是昶使积弩同时俱发贼大将施绩夜遁入江陵城追斩数百级迁征南大将军。
    王基嘉平二年以扬烈将军荆州刺史随征南王昶击吴基别袭步协於夷陵协闭阁自守基示以攻形而实分兵取雄父邸阁收米三十馀万斛虏安北将军谭正纳降数千口赐爵关内侯。
    邓艾高贵乡公甘露二年以镇西将军都督陇右诸军事拒蜀将姜维於长城维退还迁征西将军景元三年梁音渴。又破维於侯和维却保{水田}中四年秋诏诸军征蜀大将军司马文王皆指授节度使艾与维相缀连雍州刺史诸葛绪要维令不得归艾遣天水太守王颀等直攻维营陇西太守牵弘等邀其前金城太守杨欣等诣甘松维闻锺会诸军已入汉中引退还欣等追蹑於强川口大战维败走闻雍州已塞道屯桥头从孔函谷入北道欲出雍州後诸葛绪闻之却还三十里维入北道三十馀里闻绪军却寻还从桥头过绪趋截维较一日不及维遂东引还守剑阁冬十月艾自阴平道行无人之地七百馀里凿山通道造作桥阁山高谷深至为艰险。又粮运将匮频于危殆艾以毡自裹推转而下将士皆攀木缘崖鱼贯而进先登至江油蜀守将马邈降蜀卫将军诸葛瞻自涪还绵竹列阵待艾艾遣子惠唐亭侯忠等出其右司马师纂等出其左忠纂战不利并退还曰：贼不可击艾怒曰：存亡之分在此一举何不可之有乃叱忠纂出将斩之忠纂驰还更战大破之斩瞻及尚书张遵等首进军到雒刘禅遣使奉皇帝玺绶为笺诣艾请降诏以艾为太尉增邑二万户。
    锺会陈留王景元四年以镇西将军统十万众攻蜀兵至剑阁时邓艾追姜维到阴平简选精锐欲从汉德阳入江油左儋道诣绵竹趣成都与诸葛绪共行绪以奉受节度邀姜维西行非本诏遂进军前向白水与会合会遣将军田章等从剑阁西径出江油未至百里章先破蜀伏兵三校艾使章先登遂长驱而前刘禅诣艾降蜀皆平。
    蜀诸葛亮後主建兴三年春以丞相领益州牧率众征南中诸郡其秋悉平遂至滇池皆即其渠帅而用之六年冬出散关围陈仓魏将曹真拒之亮粮尽而还魏将王双率骑追亮亮与战破之斩双七年亮遣陈式攻武都阴平魏雍州刺史郭淮率众欲击式亮自出至建威淮退还遂平二郡。
    李恢为降都督建兴三年丞相诸葛亮南征恢与亮声势相连南土平定恢军功居多封汉兴亭侯加安汉将军还南夷复叛杀害守将恢身往扑讨Θ尽恶类徙其豪帅於成都。
    张嶷建兴五年以都尉将兵讨广汉绵竹山贼张慕等嶷身率左右因斩慕等五十馀级渠贼悉殄寻其馀类旬日清泰其後为牙门将受兵三百人随马忠讨叛羌至他邑里或迎军出降或奔窜山谷放兵攻击军以克捷十一年南夷刘胃反马忠督降讨胃嶷复属马忠遂斩胃平南事讫与古獠种复反忠令嶷领诸营往讨嶷内招降得二千人悉诣汉中魏延建兴八年以丞相司马领凉州刺史时诸葛亮使延西入羌中魏後将军费瑶雍州刺史郭淮与延战于阳大破淮等迁为前军征西大将军假节进封南郑侯。
    马忠建兴十一年代张翼为降都督讨南夷豪帅刘胃斩之平南土迁奋威将军封博阳亭侯先是建宁郡杀太守王昂缚太守张裔於吴故都督常驻平夷县至忠乃移治味县处民夷之间。又越郡亦久失土地忠率太守张嶷开复旧郡繇此就加安南将军封彭乡亭侯。
    王平建兴十二年以讨虏将军领丞相诸葛亮参军统五部事亮卒於武功军退还征西大将军魏延作乱一战而败平之功也。
    姜维延熹十年以卫将军率众讨氵文山平康夷定之十七年加都督中外诸军事复出陇西守狄道长李简举城降进围襄武与魏将徐质交锋斩首破敌魏军败退维乘胜多所降下扌友河间狄道临洮三县民十八年复与车骑将军夏侯霸等俱出狄道大破魏雍州刺史王经於洮西经众死者数万人。
    霍弋景曜六年为安南将军于时蜀并於魏弋遂降拜南中都督委以本任後遣将兵救援吕兴平交趾日南九真三郡功封列侯。
    吴朱然为临川太守授兵二千人会山贼盛起然平讨旬月而定汉建安二十四年从大帝讨关羽别与潘璋到临沮禽羽迁昭武将军黄武元年刘备攻宜都然别攻破备前锋断其後道备遂破走赤乌九年以车骑将军右护军复征魏。且中（音租在上黄界去襄阳一百五十里）魏将李兴等闻然深入率步骑六千断然後道然夜出逆之军以胜返。
    吕据黄龙初以安军中郎将数讨山贼诸深恶剧地所击皆破随太常潘讨五复有功朱然攻樊据与朱异破城外围还拜偏将军右将军魏出东兴据赴讨有功孙峻杀诸葛恪迁为骠骑将军平西宫事五凤二年假节与峻等袭寿春还遇魏将曹真破之於高亭。
    潘为辅军中郎将为荆州治中时武陵部从事樊伸诱导诸夷图以武陵属蜀将兵五千斩平之黄龙中以太常假节督诸军讨五蛮夷斩首获生盖以万数自是群蛮衰弱一方宁静。
    吕岱嘉禾三年以镇南将军屯蒲圻四年庐陵贼李桓路合会稽东治贼随春南海贼罗厉等一时并起诏岱督刘纂唐咨等分部讨击春即时首降桓厉等皆见斩获传首诣都後领荆州督蒲圻顷之廖式作乱攻围城邑零陵苍梧郁林诸郡搔扰岱自表辄行星夜兼路遣诸将唐咨等络绎相继攻讨一年破之斩式及遣诸伪署临贺太守费杨等并其支党郡县悉平。
    吴粲嘉禾五年以中郎将与将军唐咨讨庐陵贼李桓罗厉等平之粲获李桓咨获罗厉等。
    陆逊嘉禾五年以上大将军与诸葛瑾攻魏襄阳斩首获生凡千馀人。
    陆凯赤乌中为儋耳太守讨朱崖斩获有功迁建武校尉五凤二年讨山贼陈毖於零陵斩毖克捷拜巴丘督偏将军。
    朱异赤乌四年以骑都尉随朱然攻魏樊城建计破其外围还拜偏将军庐江太守文钦营往六安多设屯砦置诸道要以招诱亡叛为边寇害异乃身率二千人掩破钦七屯斩首数百迁扬武将军建兴元年迁镇南将军是岁魏遣胡遵诸葛诞等出东兴异督水军攻浮梁坏之魏军大破。
    诸葛恪废帝建兴元年以太傅会众於东兴更作大是左右结山峡筑两城魏以吴军入其疆土耻于受侮命大将胡遵诸葛诞等率众七万欲攻围两坞图坏是遏恪恪兴军四万晨夜赴救遣将军刘赞吕据唐咨丁奉为前部鼓讠乱斫魏军惊扰死者万数获车乘牛马驴骡各数千资器山积振旅而归加荆扬州牧督中外诸军事。
    丁奉为寇军将军建兴元年魏遣诸葛诞胡遵等攻东兴诸葛恪率军拒之奉与将军唐咨吕据刘赞等俱从山西上奉纵兵斫之大破敌前屯会据等至魏军遂溃迁灭寇将军魏将文钦来降以为虎威将军从孙峻至寿春迎之与敌追军战於高亭奉跨马持矛突入其阵中斩首数百获其军器进封安丰侯太平二年魏大将军诸葛诞据寿春来降魏大围之遣朱异唐咨等往救复使奉与黎斐解围奉为先登屯於黎浆力战有功拜左将军。
    陆抗建兴二年拜奋威将军太平二年魏将诸葛诞举寿春降拜扌兀为柴桑督赴寿春破魏牙门将偏将军迁征北将军。
    虞汜为散骑中常侍永安初以讨扶严功拜交州刺史冠军将军。
    锺离牧永安六年以平魏将军领武陵太守时蜀并于魏武陵五夷与蜀接界魏遣汉复县长郭纯试守武陵太守率涪陵民入蜀迁陵界屯于赤沙诱致诸夷邑或起应纯。又进攻酉阳县郡中震惧牧即率所领晨夜进道缘山险行垂二千里从塞上斩恶民怀异心者魁帅百馀人及其支党凡千馀级纯等散五平迁公安督扬武将军封都乡侯。
    薛後主建衡元年以为南将军与监军虞汜苍梧太守陶璜等击交趾三年汜璜破交趾禽杀晋所置守将九真日南皆还属。
    ●卷三百五十
    ○将帅部　立功第三
    晋胡奋初仕魏为校尉匈奴中部帅刘猛叛使骁骑路蕃讨之以奋为监军假节顿军北为蕃後继击猛破之猛帐下将李恪斩猛而降以功累迁征南将军假节都督荆州诸军事。
    石苞初仕魏为奋武将军监青州军事及诸葛诞举兵淮南苞统青州诸军督兖州刺史周泰徐州刺史胡质简锐卒为游军以备外寇吴遣大将朱异丁奉等来迎诞等留辎重於都陆轻兵渡黎水苞等逆击大破之太山太守胡烈以奇兵诡道袭都陆尽焚其委输异等收馀众而退寿春平拜苞镇东将军封东光侯。
