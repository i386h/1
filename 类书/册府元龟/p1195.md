<!-- { "loadSidebar": true } -->
    二十五年制田广一步长二百四十步为亩亩百为顷（自秦汉以降即二百四十步为亩非独始於唐盖具令文耳国家程式虽则具存今所纂录不可悉载）丁男给永业田二十亩口分田八十亩其中男年十八以上亦依丁男给老幼笃疾废疾各给口分田四十亩寡妻妾合给分田三十亩先永业者通充口分之数黄小中丁男女及老男笃疾废疾寡妻妾当户者各给永业田二十亩口分田二十亩应给宽乡并依所定数。若狭乡新受者减宽乡口分之半其给口分田者易田则倍给（宽乡三易以上者仍依乡法易给也。）其永业田亲王百顷职事官正一品六十顷郡王及职事官从一品各五十顷国公。若职事官正二品各四十顷郡公。若职事官从二品各三十五顷县公。若职事官正三品各二十五顷郡侯。若职事官从三品各二十顷县侯。若职事官正四品各十五顷伯。若职事官从四品各十顷子。若职事官正五品各八顷男。若职事官从五品各五顷上柱国三十顷柱国二十五顷上护军二十顷护军十五顷上轻车都尉十顷轻车都尉七顷上骑都尉六顷骑都尉四顷骁骑尉飞骑尉各八十亩骑尉武骑尉各六十亩其散官五品以上同职事给兼有官爵及勋具应给者唯从多不并给。若当家口分之外先有地非狭乡者并即回受有[B206]追收不足者更给诸永业田皆传子孙不在收授之限即子孙犯除名者所承之地亦不追每亩课种桑五十根以上榆枣各十根以上三年种毕乡土不宜者任以所宜树充所给五品以上永业田皆不得狭乡受任於宽乡隔越射无主荒地充（即买荫阳田充者虽狭乡亦）其六品以下永业即听本乡取还公田充愿於宽乡取者亦听应赐人田非指的处所者不得狭乡给其应给永业人。若官爵之内有解免者从所解者追（听即解免不尽者随所降品追也。）其除名者依口分例给自外及有赐田者并追。若当家之内有官爵及少口分应受者并听回给有[B206]追收其因官爵应得永业未请及未足而身亡者子孙不合追请诸袭爵者唯得承父祖永业不合别请。若父祖未请及未足而身亡者减始受封者之半给其州县界内所部受田悉足者为宽乡不足者为狭乡诸狭乡田不足者听於宽乡遥受应给园宅地者良口三口以下给一亩每三口加一亩贱口五口给一亩每五口加一亩并不入永业口分之限其京城及州县郭下园宅不在此例诸驿封田皆随近给每马一匹给地四十亩。若驿侧有收田处匹别各减五亩其传递马每匹给田二十亩诸庶人有身死家贫无以供葬者听卖永业田即流移者亦如之乐迁就宽乡者并听卖口分（卖充住宅邸店碾者虽非乐迁亦听私卖也。）诸买地者不得过本制虽居狭乡亦听依宽制其卖者不更请凡卖买皆须经所部官司申牒年终彼此除附。若无文牒辄卖买财没不追地还本主诸以工商为业者永业口分田各减半给之在狭乡者并不给诸因王事没落外蕃不还有亲属同居其身分之地六年乃追身还之日随便先给即身死王事者其子孙虽未成丁身分地勿追其因战伤入笃疾废疾者亦不追减听终其身诸田不得贴债及质违者财没不追地还本主。若从远役外任无人守业者听贴债及质其官人永业田及赐田欲卖及贴债者皆不在禁限诸给口分田务从便近不得隔越。若因州县改隶地入他境及犬牙相接者听依旧受其城居之人本县无田者听隔县受（虽有此制开元之季天宝以来法令宽弛兼并之弊有逾於汉成哀之间矣。）亲王出藩者给地一顷作园。若城内无可开拓者於近城便给如无官田取百姓地充其地给好地替。
    天宝十一载十一月乙丑诏曰：周有均土之宜汉存垦田之法将欲明其经界定其等威食禄之家无广擅於山泽贸迁之伍罕争利於农收则岁有丰穰人无胥怨永言致理何莫繇兹如闻王公百官及富豪之家比置庄田恣行吞并莫惧章程借荒者皆有熟田因之侵夺置牧者唯指山谷不限多少爰及口分永业违法卖买或改籍书或云：典贴致令百姓无处安置乃别停客户使其佃食既夺居人之业实生浮惰之端远近皆然因循亦久不有革为弊虑深其王公百官勋荫等家应置庄田不得逾於式令仍更从宽典务使弘通其有同籍周期以上亲俱有勋荫者每人占地顷亩任其累计某荫外有馀如旧是无勋荫地合卖者先用铁买得不可官收限敕到百日内容其转卖其先不合荫。又荫外请射兼借荒及无马置牧地之内并从合荫者并不在占限官还主其口分永业地先合买卖。若有主来理者其地虽经除附不限载月近远宜并却还至於价值准格并不合酬备既缘先已用钱审勘责其有契验可凭特宜官为出钱还其买人其地。若无主论理不须收夺庶使人皆摭实地悉无遗百姓知复於田畴荫家不失其价值此而或隐罪必无容。又两京去城五百里内不合置牧地地内熟田仍不得过五顷已上十顷已下其有馀者仰官收应缘括简共给授田地等并委郡县长官及本判官录事相知勾当并特给复业并无籍贯浮逃人仍据丁口量地好恶均平给授便与编附仍放当载租庸如给未尽明立簿帐。且官收租佃不得辄给官人亲识工商富豪兼并之家如有妄请受者先决一顿然後准法科罪不在官当荫赎有能纠告者地入纠人各令采访使按覆具状闻奏使司不纠察与郡县官同罪自今已後更不得违法买卖口分永业田及诸射兼借公私荒废地无马妄请牧田并潜停客户有官者私营农如辄有违犯无官者决杖四十有官者录奏取处分。又郡县官人多有任所寄庄言念贫弱虑有侵损先已定者不可改移自今已後一切禁断今所括地授田务欲优矜百姓不得妨夺致有劳损客户人无使惊扰缘酬地价值出官钱支科之间必资总统仍令两京出纳使杨国忠充使都勾当条件处置凡在士庶宜悉朕心。
    十四载受田千四百三十万三千八百六十二顷一十三亩其载户八百九十馀万计定垦之数每户各一顷六十馀亩。
    代宗宝应元年四月敕百姓田地比者多被殷富之家官吏吞并所以逃散莫不繇兹宜委县令切加禁止。若界内自有违法当倍科责五月十一日敕逃户不归者当户租赋停徵不得卒摊邻亲高户。
    广德二年四月敕如有浮客情愿编附请射逃人物业者便准式据丁口给授如二年已上种植家业成者虽本主到不在却还限任别给授。
    大历元年制逃亡失业萍泛无依时宜招绥使安乡井其逃户复业者宜给复二年不得辄有差遣如有百姓先货卖田宅尽者宜委本州县取逃死户田宅量丁口充给。
    德宗建中四年六月判度支户部侍郎赵赞请置大田天下田计其顷亩官收十分之一择其上腴树桑环之曰：公田公桑自王公至於匹庶差借其力得丝以给国用诏从其说赞熟计之自以为非便皆寝不下。
    宪宗元和四年十二月监察御史里行元稹牒同州奏均田状当州自於七县田地数内均配两税元额顷亩并请分给诸色职田州使官田与百姓其草粟脚钱等便请於万户上均卒。又均摊左神策阳镇军田粟及时放百姓税麻并除去斛斗钱草零数等利宜分析如後当州两税地右件地并是贞元四年简责至今已是二十六年其间人户逃移田地荒废。又近河诸县每年河路侵沙苑侧近日有砾填掩百姓税额已定皆是虚头徵卒其间亦有豪富兼并广占阡陌十分田地才税二三致使穷独逋亡赋税不办州县转破实在於斯臣自到州便欲差官简量。又虑疲人烦扰昨因农务稍暇臣遂设法各令百姓自通手状。又令里正书手等傍为稳审并不遣官吏擅到村乡百姓等皆知臣欲一例均平所通田地略无欺隐臣便据所通悉与除去逃户荒地及河侵沙掩等地其馀见定顷亩然取两税额地数通计七县沃瘠一例作分数抽税自此贫富强弱一切均平徵敛赋租庶无逋欠三二年外此州实冀稍较完全当州京官及州县官职田公廨田并州使官田驿等右臣当州百姓田地每亩只税粟九升五合草四分地头榷酒钱共出二十一文已下其诸色职田每亩约税粟三斛草三束脚钱一百二十文。若是京官上司职田。又顷百姓变米雇脚搬送比量正税近於四倍加徵既缘差税至重州县遂逐年抑配百姓租佃或有隔越村乡被配一亩二亩者或有身居市井亦令虚头出税者其公廨田官田等所税轻重约与职田相似亦是抑配百姓租田疲人患苦无甚於斯伏准长庆元年七月赦文京兆府职田令於万户上均配正与臣当州事宜相类臣今因重配元额税地便请尽将此色田地一切给与百姓任为永业一依正税粟草及地头榷酒钱数纳税其馀所欠职田斛{豆斗}钱草等只於夏税地上每亩各加一合秋税地上每亩各加六合草一分其脚钱只收地头榷酒钱上分充数便足百姓元不加配其上司职田合变米送城者比缘百姓出车牛及零碎舂碾动逾春夏送纳不得到城臣今便於当州近城县纳粟官为变碾取本色脚钱州司和雇情愿车牛搬载差纲送纳计万户所加至少使四倍之税永除上司职禄及时公私俱受其利当州供左神策阳镇军田粟二千石右自置军镇以来准敕令取百姓高荒田地一百顷给充军田其时缘田地零碎军司佃田不得遂令县司每亩出粟二{豆斗}其粟并是一县百姓秋税上加配偏当重敛事实不均臣今已於七县应税地止量事配率自此亦冀均平当州朝邑等三县代纳夏阳韩城两县率税。又准元和十三年敕缘夏阳韩城两城残破量减逃户率税每年摊配朝邑澄城阳三县代纳钱六百七贯九百二十一文斛{豆斗}三千一百五十二石一{豆斗}三升三合草九千九束零并不计臣今因令百姓自通田地落下两县已减元额税地请更不令三县代纳差科当州税麻。又当州从前税麻地七十五顷六十七亩四垅每年计麻一万一千八百七十四斤四两充州司诸色公用臣昨因均配均税简寻三数十年两税文案只见逐年配率麻地并不言两税数内为复数外既无条敕可凭以今一切放免不税当州所徵斛{豆斗}并草及地头等钱奇零分数。又从前所徵斛{豆斗}升合之外有抄勺圭撮钱草则分毫铢案牍交加不可勘人户输纳元无奇零蹙数所成尽是奸吏欺没臣令所徵斛斗并请成合草亦并请成束钱并请成文在百姓分数元无所加於官司簿书永绝奸诈其蹙数粟麦草等便充填所欠职田等数其钱当州每亩元税二十文三分六人户纳二十一文数臣今只收元纳二十一文零数将充职田脚钱二千六百馀贯便足更不分外摊徵回奸吏隐欺之赃除百姓重敛之困如此处置庶有利宜以前逐件谨具利宜如前其两税元额顷亩并摊配职田分数及蹙文分合等草钱斛{豆斗}数谨具後件分析以前件如前伏以当州田地<卤兼>卤瘠薄兼带山原通计十亩不敌京畿一二加以简责年深贫富偏并税额已定徵率转难臣昨所奏累年逋悬其弊实繇於此臣今并已均於税。又免配佃职田里闾之间稍合苏息伏缘请配职田地充百姓永业事须奉敕处分冀永有遵凭。
    穆宗长庆元年正月敕节文应诸道管内百姓或因水旱兵荒流离死绝见在桑产如无亲承佃委本道观察使於官健中取无庄田有人丁者据多少给付便与公验任充永业不得令有力职掌人妄为请射其官健仍借种粮放三年租税。
