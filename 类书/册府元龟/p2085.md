<!-- { "loadSidebar": true } -->
    荀勖为光禄大夫既掌乐事。又律吕并行于世初勖於路逢赵贾人牛铎识其声及掌乐音韵未调乃曰：得牛之牛铎则谐矣。遂下郡国悉送牛铎果得谐者。又作新律笛十二枚以调律吕正雅乐正会殿庭作之自谓宫商克谐然论者犹谓勖暗解时阮咸妙达八音论者谓神解咸尝心讥勖新律声高以为高近哀思不合中和每公会乐作勖意咸谓之不调以为异已乃出咸为始平相後有田父耕於野得周时玉尺勖以较已所治钟鼓金石丝竹皆短较一米于此伏咸之妙复徵咸归勖既以新律造二舞次更正钟声会勖薨未竟其业元康三年诏其子藩定金石以施郊庙寻值丧乱莫有记之者勖子藩字大坚元康中为黄门侍郎受诏成父所治钟声藩子遂字道玄亦解音乐位至尚书。
    阮咸字仲容为始平太守妙解音律善弹琵琶虽处世不交人事惟共亲知弦歌酣宴而已荀勖每与咸论音律自以为远不及也。咸善奏琵琶而项长过於今制列十有三柱（武太后时蜀人蒯郎於古墓中得中晋竹林七贤图阮咸所弹与此类同谓之阮咸郎初得铜者时有识之太常少卿元行冲曰：阮咸所造乃令匠人改以木为之其音甚清雅也。）。
    稽康为中散大夫弹琴咏诗自足于怀将刑东市顾视日影索琴弹之曰：昔袁孝尼尝从吾学广陵散吾每靳固之广陵散於今绝矣。时年四十海内人士莫不痛惜帝寻悟而思之。
    石崇字季伦善弹琵琶位至卫尉。
    成公绥字子安好音律尝当暑承风而啸冷然成曲因为啸赋位至中书郎。
    阮瞻字千里善弹琴人闻其能多往求听不问贵贱长幼皆为弹之神气冲和而不知向人所在内兄潘岳每令鼓琴终日达夜无忤色由是识者叹其恬淡不可荣辱矣。位至太子舍人。
    谢鲲字幼舆能歌善鼓琴王衍稽绍并奇之为王敦大将军长吏。
    纪瞻解音律殆尽其妙位至散骑常侍骠骑将军。
    桓伊为西中郎将豫州刺使以与谢玄俱破苻坚功封永新县侯进号江将军伊善音乐尽一时之妙为江右第一得蔡邕柯亭笛尝自吹之王徽之赴召京师泊舟清溪侧素不与徽之相识伊於岸上过舡中客称伊小字曰：此桓野王也。徽之便令人谓伊曰：闻君善吹笛试为我一奏伊是时已贵显素闻徽之名便下车踞胡床为作三调弄毕便上车去客主不交一言时谢安女胥王国宝专利无简安恶其为人每抑制之孝武末年嗜酒好内，於是国宝谗谀之计稍行而好利险讠皮之徒以安功名盛极而构会之嫌隙遂成帝召伊饮宴安侍坐帝命伊吹笛伊神色无忤即吹为一弄乃放笛云：臣于筝分乃不及笛然自足以韵合歌管请以筝歌并请一吹笛人帝善其调达乃敕御妓奏笛伊。又云：御府人於臣必自不合臣有一奴善相使串帝称赏其放率乃许召之奴既吹笛伊抚筝而歌怨。《诗》曰：为君既不易为臣良独难忠信事不显乃有见疑患周旦佐文武金功不刊推心辅王政二叔反流言声节慷慨俯仰可观安泣下沾襟乃越席而就之捋其须曰：使君于此不凡帝甚有愧色位至于军将军。
    戴逵字安道谯国人少有文艺善鼓琴太宰武陵王闻其能琴使人召焉逵对使者前破琴曰：戴安道不为王门伶人怒乃更引其兄述述乐闻命欣然操琴而往逵不乐当世以琴书为娱义熙初以散骑侍郎徵不起寻卒。
    袁山松善音乐旧歌有行路难曲辞颇疏质山松乃文其辞句婉其节制因错歌之闻者流泪位至吴郡太守。
    姚邕字子和姚兴之弟封济南公尤善音乐皆能度其盈虚为改曲调世咸传之号济南新词。
    ●卷一百五十七
    ○总录部　知音第二
    宋宗炳字少文南阳人妙善琴书谓人曰：抚琴动操欲令众山皆响古有金石弄为诸桓所重桓氏亡其声遂绝惟炳传焉文帝遣乐师杨观就炳受之数徵诏并不应。
    颜师伯颇解声乐位至尚书仆射领丹阳尹。
    范晔善弹琵琶能为新声文帝欲闻之屡讽以微旨晔伪。若不晓终不肯为帝弹尝宴饮欢谓晔曰：我欲歌卿可弹晔乃奉旨帝歌既毕晔亦止弦位至右将军太子詹事。
    谢稚善吹笙官至西阳太守。
    何承天能弹筝帝赐银装筝一面位至御史中丞萧思话善弹琴为侍中领左卫将军尝从文帝登钟山北岭中道有盘石清泉帝使於石上弹琴因赐银锺酒谓曰：相赏有松石间意。
    张永为右光禄大夫晓音律孝武问永以太极殿前钟声嘶永钟有铜滓乃扣钟求其处凿而去之声遂清越。
    戴字仲。若父逵善琴书并传之凡诸音律皆能挥手会稽剡县多名山故世居剡下及兄勃并受琴於父父没所传之声不忍复奏各造新弄勃五部。又制长弄一部并传於世衡阳王义季亟从之游服其野服不改常度为义季鼓琴并新声变曲其三调游弦广陵止息之流皆与世异合何尝白鹄二声以为一调号为清旷中书令王绥尝扌客造之勃等方进豆粥绥曰：闻君善琴试欲一听不绥恨而去隐遁有高名。
    沈怀远吴兴人大明中怀远被徙广州造绕梁其器与箜篌相似远亡其器亦绝。
    南齐褚渊善弹琵琶武帝在东宫赐渊金镂柄银柱琵琶太祖曲江宴群臣数人各使效伎艺渊弹琵琶王僧虔弹琴阮文季歌张敬儿舞王敬则拍王俭曰：臣无所解惟知诵书因跪帝前诵相如封禅书帝笑曰：此盛德之事吾何以堪之渊位至司徒领骠骑将军录尚书事。
    王僧虔为尚书令僧虔解音律以朝廷礼乐多违古典民间竞造新声杂曲时太祖辅政僧虔上表宜命有司缉理遗逸悉加补缀事见纳。
    蔡仲熊济阳人也。师事刘学礼博闻讲月令毕谓学生严植曰：江左以来阴阳律数之学废矣。吾今讲此曾不得其仿佛仲熊谓人曰：凡锺律在南不容复得调平昔五音金石本在中土今既来南土气偏陂音律乖爽仲熊官至尚书左丞。
    萧惠基永明中为太常加给事中自宋大明以来声伎所尚多郑卫淫俗雅乐正声鲜有好者惠基解音律尤好魏三祖曲及相和歌每奏帝取赏悦不能已梁王冲为南郡太守晓音律习歌舞。
    柳恽既善琴尝以今声转弃古法乃著清调论具有条流恽初宋世有嵇元荣羊盖并善弹琴云：传戴安道之法恽幼从之学特穷其妙竟陵王闻而引之以为法曹行参军雅被赏狎王尝置酒後园有晋谢安鸣琴在侧授恽恽弹为雅弄子良曰：卿巧越嵇心妙臻羊体良质美手信在今辰，岂可当世称奇足可追踪古烈累迁太子洗马恽父世隆善弹琴世称柳公双巢为士流第一恽每奏其父曲常感思复变体备写古曲尝赋诗未就以笔插捶琴坐客过以箸扣之恽惊其哀韵乃制为雅音後传击琴始自於此卞华字昭丘孤贫好学江左以来锺律绝学至华乃通焉位至尚书仪曹郎吴令。
    後魏陈仲孺神龟初自南归国颇闲乐事请依前汉京房立准以调八音有司问仲孺言前被符问京房准定六十律之後虽有器存晓之者焉後汉熹平末张光等犹不能定弦之急缓声之清浊仲孺自受何师出何典籍而云：能晓答曰：仲孺在江左之日颇爱琴。又尝览司马彪所撰续。《汉书》见京房准衍成数昭然而张光等不能定仲孺不量庸昧窃有意焉遂竭愚思钻研甚久虽未能测其微妙至无声韵颇有所得度量衡历皆出黄锺虽造管察气经史备有但气有盈虚黍有巨细差之毫失之千里自非管应时候声验吉凶则是非之源谅亦难定此则非仲孺浅识所敢闻之至於准者本以代律取其分数调较乐器则宫商易辨。若尺寸小长六十宫商相与微浊。若分数如短则六十徵羽类皆小清语其大本居然微异至於清浊相宜谐会歌管皆得应合虽积黍验气取声之本清浊谐会亦须有方。若闲准意则辨五声清浊之韵。若善琴术则知五调调音之体参此二途以均乐器则自然应和不相夺伦如不练此必有乖谬按後汉顺帝阳嘉二年冬十月行礼辟雍奏应锺始复黄锺作乐器随月律是为十二之律必须次第为宫而商角徵羽以类从之寻调声之体宫商宜浊徵羽用清。若依公孙崇止以十二律声而云：还相为宫清浊悉足非惟未练五调调器之法至於五声次第自是不足何者黄锺为声气之元其管最长故以黄锺为宫太蔟为商林锺为徵则一往相顺。若均之八音犹须错采众声配成其美。若以应锺为宫大吕为商蕤宾为徵则徵浊而宫清虽有其韵不成音曲。若以夷则为宫则十二律中惟得取中吕为徵其商角羽并无其韵。若以中吕为宫则十二律内全无所取何者中吕为十二之窍变律之首依京房书中吕为宫乃以去灭为商执始为徵然後方韵而崇乃以中吕为宫犹用林锺为商黄锺为徵何繇可谐仲孺以为调和乐器文饰五声非唯不妙。若如严崇父子心赏清浊是则为难。若依案见尺作准调弦缓急清浊可以意推尔但音声精微史传简略旧志惟云：准形如瑟十三弦隐间九尺以应黄锺九寸调中一弦令与黄锺相得按尽以求其声声遂不辨准须柱以成柱有高下弦有粗细馀十二弦复应。若为致令揽者迎前拱手。又按房准九尺之内。若一十七万七千一百四十七分一尺之内为万九千六百八十三分。又复十之是为於准一寸之内亦有万九千六百八十三分。然则於准一分之内乘为二千分。又为小分以辨强弱中间至促虽离朱之明犹不能穷而分之。虽然仲孺私曾考验但前却中柱使入准尝尺分之内则相生之韵已自应合然分数既微器宜精妙其准面平直须如停水其中弦一柱高下须与二头临岳一等移柱上下之时不使离弦不得举弦。又中弦粗细须与琴宫相类中弦须施轸如琴以轸调声令与黄锺一管相合中弦下依数尽出六十律清浊之节其馀十二弦须施柱如筝。又凡弦皆须素张使临时不动即於中弦按尽一周之声度著十二弦上然後依相生之法以次运行取十二律之商徵商徵既定。又依琴五调调声之法以均乐器其琴调以宫为主清调以商为主平调以角为主五调各以一声为主然後错采众声以文饰之方如锦绣自上代来消息调准之方并史文所略出仲孺愚思。若事有乖此则音不和平仲孺寻准之分数精微如彼定弦缓急艰难。若此而张光等视掌尚不识藏中有准既未识其器。又安能施弦也。且燧人不师资而习火廷寿不束以变律故云：知之者欲教其无从心达者体知而无师苟有毫所得皆关心抱岂必要经师授然後为奇哉！但仲孺自省庸浅才非一足下可粗识音韵才言其理致尔时尚书萧宝寅。又奏金石律吕制度调均自古以来或通晓仲孺虽粗述书文颇有所说而学不师授云：出已心。又云：旧器不任必须更造然後克谐上违用旧之旨轻欲制造臣切思量不合依许诏曰：礼乐之事非常人所明可如其所。
    源怀为车骑大将军雅知音律虽在白首至安居之暇常自操丝竹。
    高允好音乐每至伶人弦歌鼓舞常击节称善位至中书令。
    柳谐善鼓琴以新声手势京师士子翕然从学除著作佐郎。
    裴霭之字幼重好琴书其内弟柳谐善鼓琴霭之师谐而微不及也。官至平东将军汝南太守。
