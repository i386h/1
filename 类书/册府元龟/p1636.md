<!-- { "loadSidebar": true } -->
    杨志廉与孙荣义并为内给事贞元十七年以志廉为内常侍充左神策护军中尉副使荣义为内常侍右神策护军中尉副使二十年以志廉为特进左监门大将军充左神策护军中尉兼左街功德使荣义为特进右武卫大将军充右神策护军中尉兼右街功德使。
    薛盈珍贞元末为内侍省内侍知省事充右神策军护军中尉副使宪宗元和初迁右神策军护军中尉兼右街功德使。
    吐突承璀为内常侍元和元年迁左监门卫将军充左神策军护军中尉兼左街功德使累迁左卫上将军四年镇州王承宗拒命诏承璀为左右神策河中河南浙宣歙等道行营兵马使招讨处置等使时谏官御史上疏相属皆言自古无中贵人为兵马统帅者补阙独孤郁平仲言尤激切宪宗不获已乃改充镇州巴东招抚处置等使出师经年无功乃密遣人告王承宗令上疏待罪许以罢兵承宗表至朝廷罢兵承璀班师为禁兵中尉平仲抗疏极论帝不获已降为军器使出为南监军八年复为神护中尉第五国珍元和二年为右监门将军知内侍省事充神策军护军中尉兼右街功德使。
    程文为内侍省监知省事元和五年迁右监门卫将军知内侍省事充右神策护军中尉兼左街功德使。
    彭献忠为右武卫将军知内侍省事元和七年充左卫神策护军中尉兼右街功德使。
    梁守谦为内常侍元和十三年迁右监门卫大将军右神策护军中尉兼右街功德使十五年十月泾州奏吐蕃大军去州三十里下营命守谦充左右神策京西京北行营都监统神策兵四千人并发八镇全军赴泾州救援。
    马进潭元和末为左神策军护军中尉。
    杨承和穆宗长庆初为右神策军副使。
    马存亮长庆中为左神策军护军中尉。
    刘弘规为鸿胪礼宾使敬宗即位以弘规为左神策护军中尉。
    魏弘简为内弓箭库使宝历二年迁右神策军护军中尉。
    王守澄知枢密事文宗即位以守澄为骠骑大将军充右神策军中尉。
    仇士良鱼志弘太和末为左右军中尉。又云：太和九年士良等因甘露事率禁兵杀宰相王涯等二十一家自是权归於士良志弘至宣宗即位复诛其泰甚者而阍寺之势仍握军权之重焉。
    杨钦义大中时为神策中尉。
    杨玄僖宗乾符中为左神策军中尉。
    杨复光为黄门累监诸镇征讨乾符中贼帅黄巢犯江西以复光为排阵使时招讨使宋威战败复光总其兵权中和中诏充天下兵马都监押诸军入定关辅。
    田令孜自诸司小使监诸镇用兵累迁左神策军中尉僖宗幸蜀以令孜为观军容制置左右神策护驾十军等使时自蜀中护驾令孜招募新军五十四都都千人左右神策各二十七都分为五军令孜总领其权。
    王彦甫广明中与田令孜为左右观军容使率禁军从幸兴元。
    西门思恭中和中为观军容使。
    杨复恭为枢密使光启二年代田令孜为右军中尉专典禁军。
    刘景宣西门重遂昭宗大顺二年为左右神策军中尉。
    骆全景福二年代西门重遂为神策右军中尉。
    景尉宋道弼光化元年为左右军中尉。
    刘季述王仲先光化二年为两军中尉。
    韩全诲张弘彦天复初为两军中尉。
    ○内臣部　监军
    古称兵者凶器战者危事盖不得已而用之也。观夫唐制始自肃宗参用内臣典制军政或莅戎於征讨或冀兵於镇守申严有翼则往无不济爱克厥威则功或罔成虽委以腹心诚无外顾而贞其师律或爽嘉猷信利害之相兼否臧之不一也。
    唐鱼朝恩玄宗天宝末为品官给事黄门肃宗至德中尝令兼用军事九节度讨安庆绪於相州不立统帅以朝恩为观军容宣慰处置使观军容使自朝恩始也。
    窦文场王希迁皆为将军德宗兴元元年以文场兼神策军左厢兵马希迁兼神策军右厢兵马。
    孟介贞元八年为宣武监军。
    王定远贞元十一年为河东监军节度使李自良卒行军司马李说授任先是定远以间德宗授说告命定远以始谋为李说说深德之自是河东军政多出於监军焉（贞元十四年吴少诚拒命诏徵十七镇之师讨之时军无统帅兵无多少皆以内官监之师之进退不由主将）。
    薛盈珍贞元中为郑滑监军。
    吐突承璀为左卫上将军知内侍省事宪宗元和六年出为淮南节度监军使。
    梁守谦为内常侍知枢密元和十一年命守谦宣慰淮西诸军因留监进讨授以虚名告身五百通及金银钱帛以劝死士。
    王守澄元和中为徐州监军。
    崔潭峻元和末为荆南监军。
    杨承和为右神策副使穆宗长庆元年十二月以李光颜为陈许节度兼深州节度敕承和充深州诸道兵马都监（长庆二年官军讨伐镇州率命中使参护其军号为监阵多选劲骑自卫观望胜则乘驿急闻以邀爵服败则迫胁戎帅致其惧故以两河之众讨数州之叛师老力屈终议赦之固因统驭非才亦由监阵扰之也。）。
    文政为内常侍长庆二年镇州兵乱贼围深州以文政充都监领郑滑河阳陈许三道兵赴深州应援马存亮为左神策护军中尉长庆四年以存亮为淮南监军使。
    杨叔元文宗太和中为山南西道监军使李荣成太和四年兴元军乱节度使李绛被害命荣成充兴元监军使。
    王守涓守澄弟也。太和中为徐州监军。
    田令孜本姓陈懿宗咸通後自诸司小使监诸镇用兵僖宗乾符中盗起关中诸军诛盗以令孜为观军容等使後幸梁州永为西川监军。
    王建自为蜀帅仍旧监军事。
    杨玄价为内常侍咸通中为河南监军。
    杨复恭幼入内侍省每监诸镇兵庞勋之乱命复恭监阵有功自河阳监军入为宣徽使。
    杨复光为小黄门累监诸镇征讨乾符中王仙芝起曹濮诏遣齐克让讨之复光监其军後仙芝陷荆襄以宋威为招抚使复光。又监其军宋威败诏以荆南节度使王铎代宋威复光监光武军屯於邓州中和初复光赴援京师会河中王重荣入屯武功朝廷初以观军容使西门思恭为天下兵马都监军时老疾不行诏令复光代之。
    袁季贞为河中都监昭宗乾宁三年以季贞充宁四面行营兵马都监押。
    後唐张承业唐光启中为内供奉武皇之讨王行瑜承业累奉使渭北因留监武皇军昭宗将幸太原以承业与武皇善乃除为河南监军。
    张居翰唐末为枢密承旨昭宗在华下起授内侍尝出监幽州军事。
    ○内臣部　立功
    功名之立君子之所尚也。故载之令甲藏於盟府以垂乎！不朽者焉乃有列职禁闼祗事帝右忠而能力勇。且知方或应变矢谟克平於大憝或从行执锐屡摧乎！敌或竭诚而济难或悉力以荡寇用能立事当世流芳策书论而次之固亦以劝事君者之忠荩尔後汉郑众为内侍大将军窦宪兄弟图作不轨众遂首谋诛之以功迁大长秋。
    单超河南人徐璜下邳长城人贝瑗魏郡元城人左河南平阴人（音工奂切。又音馆）唐衡颍川郾人也。桓帝初超璜瑗为中常侍衡为小黄门史初梁冀两妹为顺桓二帝皇后冀代父商为大将军再世权戚威振天下冀自诛太尉李固杜乔等骄横益甚皇后乘势忌恣多所鸩毒上下扌甘口（。《周书》曰：贤智钳口谓不言也。扌甘与钳古字通音其炎反）皆莫有言者帝逼畏久常怀不平恐言泄不敢谋之延熹二年帝因如厕独呼衡问左右与外舍不相得者有谁乎！（外舍谓皇后家也。）衡对曰：单超左前诣河南尹不疑敬礼小简不宜收其兄弟送雒阳狱二人诣门谢乃得解徐璜贝瑗尝私忿疾外舍放横口不敢道，於是帝呼超入室谓曰：梁将军兄弟专固国朝迫胁内外公卿以下从其风旨今欲诛之於常侍意何如超等对曰：诚国奸贼当诛日久臣等弱劣未知圣意何如尔帝曰：审然者常侍密图之对曰：图之不难但恐陛下复中狐疑（中音丁仲反）帝曰：奸臣胁国当伏其罪何疑乎！，於是更召璜瑗等五人遂定其意帝辄咬超臂出血为盟，於是诏收冀及宗亲党与悉诛之赵忠少给事省中桓帝时为小黄门以与诛梁冀功封都乡侯。
    後魏孙小初内侍太武东宫以聪识有智略转西台中散每从征伐屡有战功。
    仇雒大武时为给事黄门侍郎从征平凉以功超迁散骑常侍。
    唐杨思勖中宗初从事内侍省预讨李多祚功超拜银青光禄大夫开元初为右监门将军时安南首领梅玄成叛自称黑帝与林邑真猎国通谋陷安南诏思勖将兵讨之思勖至岭表鸠募首领子弟兵马十馀万取伏波故道以进出其不意玄成遽闻兵至遑惑计无所出竟为官军所擒临阵斩之尽诛其党与积尸为京观而还十二年五首领覃行璋作乱思勖复受诏率兵募讨之生擒行璋斩其党三万馀级以军功累加辅国大将军十四年邕州贼帅梁大海拥宾横等数州反叛思勖。又统兵讨平之生擒梁大海等三十馀人斩党三万馀级复积尸为京观十六年泷州首领陈行范何游鲁冯等聚众作乱陷四十馀城行范自称天子游鲁称定国大将军冯称南越王割据岭表诏思勖率永连道等兵及淮南弩手十万人进讨兵至泷州临阵擒游鲁冯斩之行范潜窜深州据云际盘辽二洞思勖悉众攻之生擒行范斩之斩其党六万级获马口金玉巨万计。
    鱼朝恩为右监门卫将军广德元年西蕃入犯京畿代宗幸陕时禁军不集徵召离散北至华阴朝恩大军遽至迎奉六师方振繇是深加宠异改为天下观军容宣慰处置使。
    皇甫政德宗时内臣也。贞元中福建叛卒逐其观察使吴诜既而福州兵四百馀人溃亡入海延至温台明州寇掠乡闾颇为人患帝忧其滋长令政设策备之政乃令从事韦万巡抚三州择海浦形便起城栅修舰教弩选士豪者为统将以招讨之万有方略数月之间擒获颇众馀悉降之自是濒海皆宁万及将吏各加官赐帛各有差。
    杨复光咸通中枢密使杨玄翼之犹子也。乾符中为内侍王仙芝起曹濮诏遣齐克让讨之复光监其军後仙芝陷荆襄以宋威为招抚使复光。又监其军宋威败复光乃总其众控扼於襄邓之间仙芝败乃移监许州中和初巢让陷京师许州帅周岌称臣二贼复光斩其伪使会许州秦宗权叛岌遂得众三千人复说宗权赴难宗权遣其将王淑以兵八千从入至南阳淑迟留不进复光斩之并其众分为八部则丽晏孔宠从韩建王建晋晖张造李师太是也。（简一人未获）寻收邓州复召徐州宋州寿州荆门等军赴援京师皆从之众逾二万会河中王重荣入屯武功朝廷初以观军容使思恭为天下兵马都监时老疾不行诏令复光代之既破巢让朝廷方议其功以其年六月暴终。
    马存亮为左神策军护军中尉敬宗长庆四年四月丙申有贼犯右银台门入宫时帝在清思殿击球闻之惊出违难至左军存亮匍匐出迎捧帝足呜咽涕泣自负帝入军既安堵存亮。又令骁将康艺全率骑卒入宫讨贼贼众歼焉初帝始至军忧太皇后之隔存亮复以二百骑迎二后至安於军中丁酉帝还宫。
    ○内臣部　事
