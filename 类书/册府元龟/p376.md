<!-- { "loadSidebar": true } -->
皇兴中蠕蠕犯塞仇池氐羌。又反叛秦益二州刺史吕罗汉大破之诏罗汉曰：卿以勋劳获叙才能致用内总禁旅外临名岳褒宠之隆可谓备矣。自非尽节竭诚何以垂名竹帛仇池地接边境兵革屡兴既劳士卒然亦动民庶皆由镇将不明绥禁不理之所致也。卿应机赴击殄此凶鬼陇右土险民亦刚悍卿可召集豪右择其事宜以利民为先益国为本随其风俗以施恩惠其有安土乐业奉公勤私者善加劝督明相宣告称朕意焉。
孝文临朝堂谓群臣曰：两仪既辟人生其间故上天不言树君以代是以书称三考之绩礼云：考成之章自皇王已降斯道靡易朕以寡德猥荷洪基思与百辟允庶务然朕识乏知人不能使朝绝素冫食之讥野无考之刺夙宵寤寐载怀怵惕卿等皆是朝贤国彦辅弼是寄各率乃心以旌考绩之义如乖忠正国有常刑贤者虽疏必进不肖者虽亲必黜。又谓尚书等曰：朕仰纂乾构君临万宇往者稽古典章树兹百职然尚书之任枢机是司岂惟总括百揆缉和人务而已朕之得失在於斯自卿等在任年垂二周未尝言朕之一失献可否之片规。又未尝进一贤而退一不肖此二事罪之大者。又引见王公卿士责留京之官曰：昨望见妇人之服仍为夹领小袖我徂东山虽不三年既离寒暑卿等何为而违前诏咸阳王禧曰：陛下圣过尧舜光化中原臣虽仰禀明规每事乖互将何以宣布皇经敷赞帝则舛违之罪实合刑宪高祖曰：若朕言非卿等当须廷论如何入则顺旨退则不从昔舜诏禹汝无面从退有後言其卿等之谓乎！。
後皇太子恂冠孝文临光极东堂引恂入见诫以冠义曰：夫冠礼表之百代所以正容体齐颜色顺辞令容体正颜色齐辞令顺故能正君臣亲父子和长幼然母见必拜兄弟必敬责以成人之礼字汝元道所寄不轻汝当寻名求义以顺吾旨二十年改字宣道迁雒诏恂诣代都其进止仪礼孝文皆为定及恂入辞孝文曰：今汝不应向代但太师薨於恒壤朕既居皇极之重不容轻赴舅氏之丧欲使汝展哀舅氏拜汝母墓一写为子之情山陵在北海汝至彼太师事毕後日宜一拜山陵拜讫汝族祖南安可一就问讯在途当温读经籍如每日亲见吾也。
南安王桢性忠谨事母以孝闻诏徵讲武孝文引见於皇信堂戒之曰：翁孝行著於私廷令问彰於邦国每钦忠懿思一言展故因讲武远徵赴阙仰恋仁慈情在未已但长安镇年饥民俭理须绥抚不容久留翁今还州其勤隐恤无令境内有饥馁之民翁既国之懿亲终无贫贱之患所宜慎者略有三事一者恃亲骄矜违礼僭度二者傲慢贪奢不恤政事三者饮酒游逸不择交友三者不去患祸将生但能慎此是以全身远害光国荣家终始之德成矣。
赵郡王都督关右诸军事孝文既笃爱诸弟以总戎别道诫之曰：司空穆亮年器可师散骑常侍卢渊才堪询访汝其师之。又除都督冀定瀛三州诸军事孝文亲饯於近郊诏曰：夫刑狱之理先哲所难然既有邦国得不自励也。汝我之懿弟当聿厥德光崇有魏深思远图如临深履薄。若恃亲重不务世政国有常宪方增悲感北海王详行中领军留守孝文赐详玺《书》曰：比神游何业也。丘坟六籍何事非娱善正风猷肃是禁旅後朝行宫及还雒高祖饯之诏详曰：昔者淮夷叛命故有三年之举鬼方不令乃致淹载之师况江吴窃命于今十纪朕必欲荡涤南海然後言归今夏停此故与汝相见善守京邑副我所怀广陵王羽孝文南伐除开府青州刺史亲饯之华林园後诏羽曰：吾因天历运乘时树功开荆拓沔威振楚越时暨三炎息驾汝颍势临荆徐声遏江外未容解甲凯入三州纂兵律俟秋方举海服之寄故唯宗良善开经策宁我东夏敬慎汝仪勿坠嘉问唯酒唯田可不戒欤後为太保录尚书事孝文临朝堂议政事谓羽曰：迁都雒阳事格天地但汝之迷途未开沉鄣耳朕家有四海往来何难朕初发雒阳教示永寿皆谓分别比自来後诸处分之事已差前敕命举大功宁为虚费。且朕无周召之劳弟岂容宴安自逸今便北巡迁留之事当任朕怀。
咸阳王禧字永寿为中都大官孝文以诸弟典三都戒禧等曰：汝等国之至亲皆幼年任重三都折狱特宜用心夫未能操刀而使割锦非伤锦之尤实授刀之责皆可身慎行勿有乖爽。又曰：文王小心翼翼聿怀多福如有周公之才使骄。且吝其馀不足观也。汝等宜小心畏慎勿自骄怠出为使持节开府冀州刺史高祖。又以济阴王郁枉法赐死之事遣使告禧因而戒之。
高阳王雍除使持节镇北将军相州刺史常侍如故孝文戒雍曰：相州乃是旧都自非朝贤德望无由居此是以使汝作牧为牧之道非难非易其身正不令而行故易其身不正虽令不从故难。又当爱贤士存信约无用人言而轻与夺也。
慕容契为中散初南安王祯有贪暴之声遣中散闾文祖察之文祖受赂隐而不言事发杀之孝文太后引见群臣谓之曰：前论贪清皆云：克文祖时亦在中後竟犯法以此言之人心信不可知孝文曰：古有待放之臣亦有离俗之士卿等自审不胜贪心者听辞位归第契进曰：臣卑微小人闻识不远过曲虚忝今职小人之心无定帝王之法有常以无定之心奉有常之法非所克堪乞垂退免孝文曰：昔郑相嗜鱼人有献鱼者相告曰：若取此鱼恐削名禄遂不敢受契。若知心不可常即知贪之恶矣。何为求退迁契宰官令。
卢昶为太子中舍人使南齐孝文诏昶曰：卿便至彼勿存彼我密迩江杨不早当晚会是朕物卿等欲言便言无相疑难。又敕副使王清石曰：卿莫以本是南人言语致虑。若彼先有所知识欲见便见须论即论卢昶正是宽柔君子无多文才或主客命卿作诗可率卿所知莫以昶不作便复罢也。凡使人之体以和为贵勿递相矜夸见於色貌失将命之体卿等各率所知以相规诲。
宣武时卢昶为镇东将军徐州刺史既克梁朐山置戍累表乞师帝遣虎贲四千人赴之。又诏昶曰：取朐置戍并是卿计始终成败悉归於卿以兵少请益今已遂卿本意如闻东唐陆道甚狭一轨之外皆是大水彼必据之以断军路。若已如此更设何策其军奇兵变遽以表闻。又闻衍军将帅每有流言去魏博淮阳宿豫乃是两宜。若实有此卿可量朐山薪水得支几时脱事容往返驰驿速闻如薪水少急即可量计。若理不可尔亦将军裁决昶既儒生本少将略。又羊祉子燮为昶司马专征戎事掩昶耳目将士怨之朐山戍主傅文骥粮樵俱罄以城降梁。
後周武帝建德三年正月丙子享二十四军督将以下诫以军旅之法纵酒尽欢。
宣帝之在东宫也。武帝虑其不堪承嗣遇之甚严朝见进止与诸臣无异虽隆寒盛暑亦不得休息性既嗜酒武帝遂禁醪醴不许至东宫每有过辄加捶扑尝谓之曰：古来太子被废者几人馀儿，岂不堪立耶，於是遣东宫官属录帝言语动作每月奏闻帝惮武严矫情饰以是过恶遂不闻。
●卷一百五十七
○帝王部　诫励第二
隋高祖见太子勇文饰蜀铠恐致奢侈之渐因而戒之曰：我闻天道无亲唯德是与历观前代帝王未有奢华而长久者汝当储后。若不上称天心下合人意何以承宗庙之重居兆民之上吾昔日衣服各留一物时复看之以自警戒今以刀子赐汝宜识我心。
秦孝王俊以奢僭免官就第薨於秦邸俊所为奢丽之物悉命焚之敕送终之具务从俭约以为後法也。王府僚佐请立碑高祖曰：欲求名一卷史书足矣。何用碑为。若子孙不能保家後与人作镇石耳。
韦开皇中平陈之後为江州总管进图岭南高祖遗《书》曰：公鸿勋大业名高望重率将戎旅方风行电扫咸行稽服。若使干戈不用兆庶获安方副朕怀是公之力。
炀帝大业初元德太子初薨朝野注望皆以齐王当立帝方重王府之选乃拜黄门侍郎柳謇之为齐王长史帝法服临轩备仪卫命齐王立於西朝堂之前北面遣吏部尚书牛弘内史令杨约左卫大将军宇文述等从殿庭引謇之诣齐王所西面立牛弘宣敕谓齐王曰：我昔阶缘恩宠启封晋阳出藩之初时年十二先帝立我於西朝堂乃令高虞庆则元等从内送王子相於我于时诫我曰：以汝幼冲未更世事今令子相作辅於汝事无大小皆可委之无得昵近小人疏远子相。若从我言者有益於社稷成立汝名行如不用此言唯国及身败无日矣。吾受敕之後奉以周旋不敢失坠微子相之力吾无今日矣。若与謇之从事一如子相也。又敕謇之曰：今以卿作辅於齐善思匡救之理副朕所望。若齐王德业修备富贵自当锺卿一门。若有不善罪亦相及。
唐高祖武德元年十一月太宗降薛仁杲凯旋献俘於太庙高祖享劳旋师因谓群臣曰：诸公共相翊戴以承帝业今。若天下晏安使得同守富贵。若使王世充得志公等，岂有种乎！正如薛仁杲君臣不能自守致此颠覆可为殷鉴也。
二年命秦王镇长春宫初秦王自幼年尝从高祖及起义或总戎在外事毕则还未尝久别至是作镇悲不自胜高祖戒曰：汝之於家则父子出则君臣父子之道岂欲分别但安天下耳汝既情深家国时宜勉之。
太宗以武德九年即位从容谓公卿曰：朕思所以安天下者有二事唯在朕与公辈耳荒淫田猎杀戮任情人君之恶也。私树朋党阿谀顺旨人臣之恶也。宜各制其欲则为治不难矣。
贞观元年正月谓侍臣曰：自古帝王不能独治唯藉辅佐共安天下古人耻其君不如尧舜诸公勉思此义焉。
十一月谓群臣曰：朕闻忠臣之事君犹孝子之事父母务其乐不遗其忧公辈亦宜济朕所忧致朕所乐。若以声色珍奇娱朕耳目未足为欢也。唯当抚养百姓训谕其下使朕眼不见犯法之事耳不闻刑杀之声此则朕之欢娱公之报效耳。
二年六月谓侍臣曰：朕观隋炀帝文集博而有才亦悦尧舜而恶桀纣何言行之相反也。杜如晦对曰：能言之者未必能行魏徵。又对曰：为人君者智者为其谋勇者为其战虽圣哲犹垂旒︻纟广以杜聪明炀帝虽有俊才而无人君之量所谓非知之难行之实难虽解口谈尧舜而躬行桀纣此其所以亡也。太宗曰：然昔汉武征役不息户口减半中途能改还得传祚子孙向使隋主早悟亦当不至於前事不远朕与公辈当思自勉。
三年三月帝谓房玄龄杜如晦曰：公为仆射当须广开耳目求访贤哲有武艺谋略才堪抚众者任以边事有经明德修性理通悟者任以侍臣有明清悫处事公平者任以剧务有学通今古识达政术者任以理人此乃宰相之弘益也。比闻听受辞讼日不暇给安能助朕求贤哉！因敕尚书细务属左右丞惟枉屈大事合闻奏者关於仆射。
八年十一月谓大理卿窦诞曰：法官卿为长也。武德之时为息隐王所嘱便回改文案苟事曲从此卿之短也。朕以至公临天下法之所行无舍亲昵卿当保所长而弃所短无阿朕意以亏宪典。
十二月燕西征将帅帝诫之曰：吐谷浑妄自矜大失藩臣之礼数为草窃侵我边陲是行也。以寡制众良在不疑然敌不可轻寇不可玩阃外之事将军裁之制变应机不可预算官赏罪罚并在此行当思自勉也。
