<!-- { "loadSidebar": true } -->
    ○邦计部　迁徙
    周官比长之职凡徙于国中及郊则从而授之。若徙于他乡则为之旌节而行之无节则内之圜土盖徙名移贯之制旧矣。周室之後施於列国迁徙民籍斯可举秦汉之後或充实关辅或尊奉园邑繇是温房富室高訾大族或应募而徙或占数以居时加厚赐以申善诱至於畏敌国之侵扰济穷边之虚弱破奸猾之伍革蛮貊之政则。又侨置郡县空其疆宇者焉。若乃犭旬人之欲因地之利就宽旷而为乐返旧故而攸宁优其赈给加之蠲复斯固有如归之美无失所之叹也。已。
    周武王克商成周既成（洛阳下都）迁殷顽民（殷大夫士心不则德义之经故徙近王都教诲之）周公以王命诏（称成王命告令之）成王既践奄迁其君于蒲姑（已灭奄而徙其君及人臣之恶者于蒲姑蒲姑齐地近中国教化之所）。
    桓王十五年（鲁桓公七年）夏盟向求成于郑既而背之（盟向二邑名隐公十一年王以与郑故求为郑成）秋郑人齐人卫人伐盟向王迁盟向之民于郊。
    景王十二年（鲁昭公九年）楚然丹迁城父人於陈以夷濮西田益之（以夷田在濮水西者与城父人）迁方城外人於许（成十五年许迁叶调之许今许迁于夷故以方城外人实其处）。
    秦始皇二十八年徙黔首三万户琅邪台下三十六年徙民於北河榆中三万家。
    汉高祖五年九月徙诸侯於关中。
    九年十一月徙齐楚大族昭氏屈氏景氏怀氏田氏五姓关中与利田宅初刘敬使匈奴来因言匈奴河南白洋楼烦王（白洋匈奴国名也。）去长安近者七百里轻骑一日一夕可以至（言匈奴欲来为寇者）秦中新破（秦中谓关中故秦地也。新破谓经兵革之後未殷实也。）少民地肥饶可益实夫诸侯初起时非齐诸田楚昭屈景莫与（皆二国之士族）今陛下虽都关中实少人北近胡寇东有六国强族一日有变陛下亦未得安枕而卧也。臣愿陛下徙齐诸田楚昭屈景燕赵韩魏後及豪杰名家。且实关中无事可以备胡诸侯有变亦足率以东伐此强本弱末之术也。帝曰：善乃使刘敬徙所言关中十万馀口。
    景帝元年正月诏曰：其议民欲徙宽大地者听之。
    武帝建元二年作茂陵邑三年春赐徙茂林者户钱二十万田二顷。
    元朔二年夏募民徙朔方十万口。又徙郡国豪杰及訾三百万已上于茂陵初主父偃说帝曰：茂陵初立天下豪杰兼并之家乱众民皆可徙茂陵内实京师外消奸猾此所谓不诛而害除帝从之。
    元狩五年徙天下奸猾吏民于边（猾狡也。音乎！八切）。
    元鼎六年开西南夷置郡县徙吕氏以充之因名不韦县（谓秦徙吕不韦子弟于蜀汉故以为名）。
    是年分武威酒泉地置张掖敦煌郡徙民以实之。
    元封元年东越杀王馀善降诏曰：东越险阻反覆为後世患迁其民於江淮间遂虚其地三年秋分徙酒泉郡（分谓不尽徙之也。）。
    太始元年徙郡国吏民豪杰于茂陵陵（此当言阳而转写者误为陵耳茂陵帝所自起而阳甘泉所居故总使徙豪杰也。钩弋赵婕妤死葬阳至昭帝即位始尊为皇太后而起陵武帝时未有陵）。
    昭帝始元三年秋募民徙陵赐钱田宅。
    四年夏徙三辅富人于陵赐钱户十万。
    宣帝本始元年春正月募郡国吏民赀百万以上徙平陵。
    二年春以水衡钱为平陵徙民起第宅（水衡与少府皆天子私藏耳县官公作当仰给司农今出水衡钱言宣帝即位为异政也。）。
    元康元年徙丞相将军列侯吏二千石赀百万者杜陵。
    成帝鸿嘉二年夏徙郡国豪杰赀五百万以上五千户于昌陵赐丞相御史将军列侯公主中二千石蒙地第宅。
    後汉光武建武十五年徙雁门代郡上谷三郡民置常关居庸关以东（前《书》曰：代郡有常山关上谷郡居庸县有关时胡寇数犯边故徙之）十七年赵为平原太守时平原多盗贼与诸郡讨捕斩其渠帅馀党坐者数十人上言恶止其身可一切徙京师近郡帝从之乃悉移置颍川陈留二十六年中五原朔方北地定襄雁门上谷代八郡民归於本土遣谒者分将施刑补理城郭发遣边民在中国者布还诸县皆赐以装钱转输给食（东观记曰：时城郭丘墟扫地上悔前徙之）。
    安帝永初五年三月诏陇西徙襄武安定徙美阳北地徙池阳上郡徙衙顺帝永建四年复安定北地上郡归旧土。
    献帝建安十六年曹公西征初自天子西迁雒阳人民单尽其後锺繇以侍中守司隶校尉持节督关中诸军繇徙关中民。又招纳亡叛以充之数年民间户稍实曹公征关中得以为资。
    十八年曹公恐江滨郡县为吴所略徵令内移民转相惊自庐江九江蕲春广陵户十馀万皆东渡江江西遂虚合肥以南惟有皖城。
    二十年曹公征张鲁鲁降雍州刺史张既说曹公扌友汉中民数万户以实长安及三辅其後与曹洪破吴兰于下辩。又与夏侯渊宋建别攻临洮狄道平之是时太祖徙民以充河北陇西天水南安民相恐动扰扰不安既假三郡人为将吏者休课使治屋宅作水碓民心遂安。
    魏文帝改长安谯许昌濮雒阳为五都令天下听内徙复五年安後。又增其复。
    齐王以明帝景初三年正月即位六月以辽东东沓县吏民渡海居齐郡界以故纵城为新沓县以居徙民。
    正始元年二月以辽东汶北丰县民流徙渡海居齐郡之西安临淄昌国县界为新汶南丰县以居流民蜀後主建兴十四年徙武都氐王苻健及氐民四百馀户於广都。
    晋宣帝为骠骑大将军都督雍州表徙冀州农夫佃上わ。
    武帝大康中杜预为征南将军初伐吴军至江陵因兵威徙将士屯戍之家以实江北南郡故地各树之长吏荆土肃然。
    孝武帝大元元年十月移淮北流人於淮南後赵石勒之在襄国勒将逯明攻黑於茌平降之因破东燕酸枣而还徙降人二万馀户於襄国。又徙平原乌丸展广刘哆等部三万馀户於襄国刘琨长史李弘以并州音六降勒勒乃迁阳曲乐平户于襄国置守宰而还。又徙秦州郡部众五千馀户于广宗。
    石季龙。又徙辽西北平渔阳万户于兖豫雍雒四州之地。
    柳恭为河东郡守以季龙末丧乱乃率民南徙居于汝颍之间故世仕江表。
    前秦苻坚既平邺都徙关东豪杰及诸杂夷十万户于关中处乌丸杂类于冯翊北地丁零翟斌于新安徙陈留东阿万户以实青州诸因乱流移避仇远徙欲还旧业者悉听之。
    後秦姚苌僭即位於长安乃徙安定五千馀户于长安苌与苻登相持时苌以安定地狭。且逼苻登使姚硕德镇安定徙安定千馀家于阴蜜姚兴徙李闰羌三千家於安定寻徙新安及姚泫僭立羌酋党容率所部叛遣抚姚赞讨之容降徙其豪右数百万于长安馀遣还李闰。
    後燕慕容垂徙徐州流人千馀户于黎阳。
    慕容众党率众三万伐高句骊袭其新城南苏皆克之散其积聚徙其五千馀户于辽西。
    後梁吕光初徙西海郡人於诸郡其後谣曰：朔马心何悲念旧中心劳燕雀何徘徊意欲还故巢顷之遂相扇动复徙于西河乐都。
    宋元帝元嘉二十二年武陵王骏讨缘沔蛮移一万四千馀口于京都。
    二十三年迁汉川流民于沔次。
    二十七年使太子步兵校尉沈庆之自彭城徙流民数千家於瓜步征北参军程天祚徙江西流民於南州亦如之。
    二十八年冬徙彭城流民于瓜步淮西流民於姑孰合万许家。
    孝武帝大明中孔灵符为丹阳尹山阳县土境褊狭民多田少灵符表徙无赀之家於馀姚鄞贸阝三县界垦起湖田帝使公卿博议太宰江夏王义恭议曰：夫训农修本有国所同土著之民习玩日久如京师无田不闻徙居他县寻山阴豪族富室顷亩不少贫者肆力非为无处耕起空荒无救灾歉。又兼缘湖居民鱼鸭为业及有居肆理无乐徙尚书令柳元景右仆射刘秀之尚书王瓒之顾凯之颜师伯嗣湘东王议曰：富户温房无假迁业穷身寒室必应徙居葺宇疏皋产粒无待资公则公未易充课私则私卒难具宜募亡叛通┰及与乐田者其往经创须粗修立然後徙居侍中沈怀文王景文黄门侍郎刘凯郗议曰：百姓虽不亲农不无资生之路。若驱以就田则坐相违夺。且鄞等三县去治并远既安之民忽徙他邑新垣未立旧居已毁去留两困无以自资谓宜任民情从其所乐开宥逋亡。且令就业。若审成腴壤然後议迁太常王玄谟议曰：小民贫匮远就荒畴去旧即新粮种俱阙习之既难劝之未易谓宜微加资给使得肆勤明力田之赏申怠惰之罚光禄勋王之议曰：远废之畴方翦荆棘率课穷乏其事弥难资徒粗立徐行无晚帝违议从其徙民并成良业。
    後魏道武天兴元年正月车驾发自中山至于望都尧山徙山东六州民吏及徒何高丽杂夷三十六万百工伎巧十万口以充京师。
    二月诏给内徙新民耕牛计口受田。
    十二月徙六州二十二郡守宰豪杰吏民二千家於代都。
    二年陈郡河南流民万馀口内徙遣使者存劳之明元泰常三年徙冀定幽三州徒何民於京师（云：清为给事黄门侍郎先是徒何民散居三州颇为民害诏清徙之平城清善绥抚徙者如归）。
    太武始光四年帝率轻骑袭赫连昌徙万馀家而还徙民在道多死其能到都者才十六七。
    延和元年车驾征冯文通徙营丘成周辽东乐浪带方玄六郡民三万家於幽州开仓以赈之。
    太延元年诏长安及平凉民徙在京师其孤老不能自。又娥清传存者听还乡。
    太平真君六年徙青徐之人以实河北（又陆俟太武时与高凉王那渡河南略地至济南东平陵徙其民六千家实河北）。
    七年徙长安城内工巧二千家於京师。
    献文皇兴三年徙青州民於京师。
    孝文太和十九年诏迁雒之民葬河南不得迁河北，於是代人南者悉为河南雒阳人。
    宣武正始元年以苑牧公田分赐代迁之户。
    孝明武泰元年镇南将军源子恭勒众渡淮徙民於淮北立郡县置戍而还。
    西魏文帝大统十二年独孤信平凉州擒宇文仲和迁其民六千馀家於长安。
    废帝二年二月东梁州平辽迁其豪帅于雍州（王钦。若等曰：按後周及北史西魏废帝恭帝年号皆无）。
    恭帝元年以巴湘初附诏李贤为郢州刺史总监诸军略定乃迁江夏民二千馀户以实安州并筑甑山城而还。
    东魏孝静天平元年迁都於邺出粟一百三十六万石以赈贫人是时六坊之众从武帝而西者不能万人馀皆北徙并给常廪春秋二时赐帛以供衣服之费。
    北齐神武帝为魏相命孙腾高隆之分括无籍之户得六十馀万，於是侨居者各勒还本属。
    文宣天保八年议徙冀定瀛无田之人谓之乐迁于幽州范阳宽乡之处百姓惊扰。又以频岁不熟米籴涌贵矣。
    後周武帝建德六年十二月行幸并州宫移并州军人四万户於关中。
