<!-- { "loadSidebar": true } -->
    许敬宗为太子右庶子检校中书侍郎贞观二十年诏曰：左丘明卜子夏公羊高梁赤伏胜高堂生戴圣毛苌孔安国刘向郑众杜子春马融卢植郑玄服虔何休王肃王弼杜预范宁贾逵总二十四座春秋二仲行释奠之礼初以儒官自为祭主直云：博士姓名昭告于先圣。又州县释奠亦以博士为主敬宗奏曰：按礼记文王世子凡学春官释奠於先师郑注云：官谓诗书礼乐之官也。彼谓四时之学将习其道故儒官释奠各於其师既非国学行礼所以不及先圣至於春秋二时合乐之日则天子视学命有司典礼即总祭先圣先师焉秦汉释奠无文可检至於魏武则使太常行事自晋宋已降时有亲行而学官主祭全无典实。且名称国学乐用轩悬尊俎威仪盖皆官备在於臣下理不合专况凡在小神犹皆遣使行礼释奠既准中祀据理必须禀命今请国学释奠令国子祭酒为初献祝词称皇帝谨遣仍令司业为亚献其诸州刺史为初献上佐为亚献博士为终献县学县令为初献丞为亚献博士既无品秩诸主簿及尉通为终献。若有阙并以次差摄州县释奠既请刺史县令亲献主祭望准祭社同给明衣附礼令以为永则。
    长孙无忌为太尉高宗显庆二年七月十一日议曰：按新礼孔子为先圣颜回为先师。又准贞观二十一年以孔子为先圣更以左丘明等二十二人与颜回俱配尼父於太学并为先师今据永徽令闻改用周公为先圣遂黜孔子为先师颜回丘明并为从祀谨按礼记云：凡学春官释奠於其先师郑玄注曰：官谓诗书礼乐之官也。先师者。若汉有高堂生乐有制氏诗有毛公书有伏生可以为师者。又礼记曰：始立学释奠于先圣郑玄注曰：若周公孔子也。据礼为定昭然自别圣则非周即孔师则偏善一经汉魏以来取舍各异颜回孔子互作先师宣父周公迭为先圣求其节文迎有得失所以贞观之末亲降纶言依礼记之明文酌康成之奥说正夫子为先圣加众儒为先师永垂制於後昆革往代之纰缪而今新令不详制旨取事刊改遂违明诏但成王幼年周公践极制礼作乐功比帝王所以禹汤文武成王周公为六君子。又说明王孝道乃述周公严配此即姬旦鸿业合同王者祀之儒宫就享实贬其功仲尼生衰周之末极文丧之弊祖述尧舜宪章文武弘圣教於六经阐儒风於千世故孟轲称生民以来一人而已自汉已降奕叶封侯崇奉其圣迄於今日胡可降兹上哲俯於先师。且丘明之徒见行其学贬为从祀亦无故事今请改令从诏於义为允其周公仍依别礼配享武王诏从之。
    陈子昂梓潼射洪人则天光宅元年昂上疏曰：臣窃独有私恨者惟陛下之欲兴崇大化而不知国家大学之废积岁月久矣。学堂荒秽略无人踪诗书礼乐罕闻习者陛下明诏尚未及之愚臣所以私恨也。臣闻天子立太学所以聚天下贤英为政教之首君臣上下之礼，於是兴焉揖让尊俎之节於此生焉是以天子得贤臣由此也。今则荒废失之於本而求之於末，岂可得哉！君子三年不为礼礼必坏三年不为乐乐必隳奈何天子之政而轻礼乐哉！陛下何不诏天子胄子使归大学而习业乎！斯亦国家之大务也。
    韦嗣立为凤阁舍人圣历二年十月嗣立上疏曰：臣闻礼记曰：化民成俗必由学乎！学之於人其用益博故立太学以教於国设庠序以化於邑王之诸子卿大夫士之子及国之俊选皆造焉故自天子至於庶人未有不须学而成者国家自永淳以来国学废散胄子弃缺时轻儒学之官莫存章句之选贵门後进竞以侥亻幸升班寒族常流复因凌替弛业考试之际秀茂罕登驱之临人何以从政。又垂拱已後文明在辰盛典洪休日书月至因籍际会入仕尤多陛下诚能下明制发德音广开庠序大敦学校三馆生徒即令追集王公已下子弟不容别求仕进皆入国学伏膺训典崇饰馆庙尊尚儒师盛陈奠菜之仪宏敷讲说之会使士庶观听有所发扬引奖道德，於是乎！在则四海之内靡然向风矣。
