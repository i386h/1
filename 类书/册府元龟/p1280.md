<!-- { "loadSidebar": true } -->
    後魏郭祚为黄门侍郎时孝文以李彪为散骑常侍祚因入见帝谓祚曰：朕昨误授一人宫祚对曰：陛下圣镜照临抡才授职进退可否黜陟幽明品物既彰人伦有序岂容圣诏一行而有差异帝沈吟曰：此自应有让因让朕欲别授一官顷之彪有启云：伯石辞卿子产所恶臣欲之己久不敢辞让帝叹谓祚曰：卿之忠谏李彪正辞使朕迟回不能复决不换彪官也。李冲为侍中时车骑南伐以冲兼左仆射留守洛阳车驾渡淮别诏安南大将军元英平三州将军刘藻讨汉中召雍泾岐兵六千人拟戍南郑克城则追冲表谏曰：秦州险厄地接羌夷自西师出後饷援连续加氐羌叛逆所在奔命运粮擐甲迄兹未己今复预差戍卒悬拟山外虽加优复恐犹惊骇脱终攻不克徒动民情连结势援事或难测辄依旨密下刺史待军克郑城然後差遣如臣愚见犹为未足何者西道险厄单径千里今欲深戍绝界之外孤据郡贼之中敌攻不可卒援食尽不可运粮古人有言虽鞭之长不及马腹南郑於国实为马腹也。且昔人攻伐或城降而不取仁君用师或抚民而遗地。且王者之举情在拯民夷寇所守志在吾地校之二义德有浅深患声已远何遽於一城哉！且魏境所掩九州过八民人所臣十分而九所有未民者惟汉北之与江外耳覆之在近岂急急于今日宜待大开疆宇广拔城聚多积资粮食足支敌然後置邦树将为吞并之举今锺离寿春密迩未拔堵城新野跬步弗降所克者舍之而不取所降者抚之而旋越东道既未可以近力守西蕃宁可以远兵固。若果欲置者臣恐终以资敌也。又今建都中土地接寇壤方须大收死士平荡江会轻遣单寡弃令舀没恐後举之日众以留守致惧求其死效未易可获推此而论不戍为上帝从之。
    高闾为中书令时出师讨淮北闾。表曰：伏见庙有事淮海虽成事不说犹可思量臣以愚劣本非武用至於军旅先所不学直以无讳之朝敢肆狂瞽区区短见窃有所疑臣闻兵者凶器不得已而用之今天下开泰四方无虞岂宜盛世干戈妄动疑一也。淮北之城凡有五处难易相兼皆须攻击然攻守难图力悬百倍反覆思量未见其利疑二也。纵使归心于国无用发兵远入费损转多。若不置城是谓空争疑三也。脱不如意当延日月屯军聚费于何不用疑四也。伏愿思此四疑时速返旆文明太后令曰：六军电扫有。若摧朽何虑四难也。後闾为相州刺史时孝文选都洛阳闾表谏言迁有十损必不得已请迁于邺孝文颇嫌之南齐雍州刺史曹虎据襄阳请降诏刘昶薛真度等四道南伐车驾亲幸悬瓠闾表谏曰：洛阳草创虎既不遣质任必非诚心无宜轻举帝不纳虎果虚诈诸将皆无功而还後。又上。表曰：臣闻为国之道其要有五一曰文德二曰武功三曰法度四曰防固五曰刑赏故远人不服则修文德以来之荒服干命则审武功以威之民未知战则制法度以齐之暴敌轻侵则设防固以御之临事制胜则明刑赏以劝之用能辟国宁方征伐四克敌人之力有所长短所长者野战所短者攻城。若以彼之所短夺其所长则虽众不能成患虽来不能内逼。又彼散居野泽随逐水草战则与家产并至奔则与畜牧俱逃不赍资粮而饮食足是以古人伐北方攘其侵掠而已历代为边患者良以忽无常故也。六镇势分倍众不斗互相围逼难以制之昔周命南仲城彼朔方赵灵秦始长城是筑汉之孝武踵其前事此四代之君皆帝王之雄杰所以同此役者非智术之不长兵众之不足乃防边之要事其理宜然故也。易称天险不可升地险山川邱陵王公设险以守其国长城之谓欤今宜依故六镇之北筑长城以御北边虽有暂劳之勤有永逸之益如其一城惠及百世即於要害往往开门造小城於其侧因施却敌多置弓弩狄来有城可守有兵可捍既不攻城野掠无获草尽则走终始必惩。又宜发近州武勇四万人及京师二万人合六万人为武士於苑内立征北大将军府选忠勇有志者以充其选下置官属分为三军二万人专习弓射二万人专习戈二万人专习骑肖修立战场十日一习采诸葛亮八阵之法为平地御寇之方使其解兵革之宜识旌旗之节兵气精坚必堪御寇使将有定兵兵有常主上下相信昼夜如一七月发六军兵万人各备戎作之具敕台北诸屯仓库随近米俱送北镇至八月征北部率所领与六镇之兵直至碛南扬威汉北北狄。若来拒之与决战。若其不来然後散分其地以筑长城计六镇东西不过千里。若一夫一日之功当三步之地三百人三里三千人三十里三万人三百里则千里之地强弱相兼计十万人一月必就运粮一月不足为多人怀永逸劳而无怨计筑长城其利有五罢游防之苦其利一也。北部放牧无抄掠之患其利二也。登城观敌以逸待劳其利三也。省境防之虞息无时之备其利四也。岁尝游运永得不遣其利五也。又任将之道特须委任送之以礼恕之以情阃外之事有利辄决赦其小过安其大功足以兵力资其给用君臣相体。若身之使臂然後忠勇可立制度可果是以忠臣尽其心征将竭其力虽三败而逾荣虽三背而弥宠诏曰：览表具卿安边之策此当与卿面论後。又上。表曰：奉癸未诏书以春秋少雨饥馑之方臻愍黎元之伤瘁同禹汤罪己之诚齐尧舜引咎之德虑灾致惧询及卿士令各上书极陈损益深恩被于苍生厚惠流于后土伏惟陛下天启圣姿利见纂极钦。若昊天光格宇宙太皇太后以睿哲赞世稽合三才高明柔克道被无外七政昭宣于上九功咸序于下君人之量逾高谦光之旨弥笃修复祭仪宗庙所以致敬饬正器服礼乐所以宣和增儒官以重文德简勇士以昭武功虑狱讼之未息定刑书以理之惧蒸民之奸轨置邻党以穆之究庶官之勤剧班俸禄以优之知劳逸之难均分民土以齐之甄忠明孝矜贫恤独开纳谠言抑绝谗佞明训以体率土移风虽未胜残去杀成无为之化足以仰答三灵者矣。臣闻皇天无私降鉴在下休咎之徵咸由人召故帝道昌则九畴叙君德衰而彝伦ル休瑞并应享以五福则康於其邦咎徵屡臻罚以六极则害於其国斯乃洪范之实徵神祗之明验及其厄运所缠世锺阳九数乖於天理事违於人谋时则有之矣。故尧汤逢历年之灾周汉遭水旱之患然立功修行终能弭息今孝治则有如此之风计运未有如彼之害而陛下殷勤引过事迈前王徙星澍雨之徵指辰可必消灾灭祸之符灼然自见虽王畿之内颇为少雨关外诸方禾稼仍茂苟动之以理绥之以和一岁不收未为大损但豫备不虞古之善政安不忘危有国常典窃以北镇新徙家业未就思亲念本人有愁心一朝有事难以御敌可宽其往来颇使欣慰开中平城之仓以赈恤之足以感德致力边境矣。明察畿甸之民饥甚者出灵邱下馆之粟以救其乏以安慰孤寡乐业保土使幽定安并四州之租随运以益其处开关弛禁薄赋贱籴以消其费道路资其东西随丰迎食贫富相赡可以免度凶年不为患苦。又闻常士困则滥窃生匹妇馁则慈心薄凶俭之年民轻违犯可缓其使役急其禁令宜於未然之前申敕外牧。又一夫幽枉王道为亏京师之狱或恐未然可集见囚於都曹使明折庶狱者加究察轻者即可决遣重者定状以闻罢非急之务放无用之兽此乃救凶之常法。且以见忧於百姓论曰：不患贫而患不安苟安而乐生虽遭凶年何伤於民庶也。愚臣所见如此而已诏曰：省表闻之当敕有司依此施行出为镇南将军相州刺史孝文攻锺离未克将於淮南修故城而置镇戍以抚新附之民赐闾玺书具论其状闾。表曰：南土乱亡僭主屡易陛下命将亲征威陵江左望风慕化克拔数城施恩布德携民襁负可谓泽流边方威惠普著矣。然无非大举兴发後时本为迎降戎卒实少兵称十则围之倍则攻之所率既寡东西悬阔难以并称伏承欲留戍淮南招抚新附昔世祖以回山倒海之威步骑数十万南临瓜步诸郡尽降而盱眙小人攻而弗克班师之日兵不戍一郡士不辟一廛夫岂无人以大镇未平不可守小故也。堰水先塞其源伐木必拔其根源不塞根不拔虽翦枝竭流终不可绝矣。寿阳盱眙淮阴淮南之本源也。三镇不克其一而留兵守郡不可自令明矣。既逼敌之大镇隔深淮之险少置兵不足自固多留众运粮难可克。又欲修渠通漕路必繇于泗口溯淮而上须经角城淮阴大业舟船素蓄敌因先积之资以拒始行之路。若元戎旋旆兵士挫怯夏雨水长救援实难忠勇虽奋事不可济淮阴东接山阳南通江表兼近江都海西之资西有盱眙寿阳之镇。且安土乐本人之常情。若必留戍军还之後恐为敌擒何者镇戍新立悬在异境以劳御逸以新击旧而能自固者未之有也。昔彭城之役既克其城戍镇已定而思叛外向者犹过数万角城蕞尔处在淮北去淮阳十八里五固之役攻围历时卒不能克以今比昔事兼数倍今以向热水流方降兵刃既交虽以恩恤降附之民及诸守令亦可徙置淮北如其不然进兵临淮速渡士卒班师还京踵太武之成规营皇居于伊洛蓄力以待敌[C260]布德以怀远人使中国清穆化被遐裔淮南之镇自效可期天安之指辰不远车驾还幸石济闾朝於行宫孝文谓闾曰：朕往年之意不欲决征但兵士已集恐为幽王之灾不容中止发洛之日正欲至于悬瓠以观形势然机不可失遂至淮南而彼诸将并列州镇至元所获定繇晚一月日故也。闾对曰：人皆是其所事而非其所不事犹犬之吠非其主。且古者攻战之法倍则攻之十则围之圣驾亲戎诚应大捷所以无大获者良繇兵少故也。且徙都天下之大事今京邑甫尔庶事造创臣闻诗云：惠此中国以绥四方臣愿陛下当从容伊优游京洛使德被四海中国辑宁然後向化之徒自然乐附高祖曰：愿从容伊实亦不少但未获耳闾曰：司马相如临终恨不见封禅今虽江介不宾小贼未殄然中州之地略亦尽平，岂可於圣明之辰而阙盛礼齐桓公霸诸侯犹欲封禅而况万乘高祖曰：此桓公屈於管仲荆杨未一岂得如卿言也。闾曰：汉之名臣皆不以江南为中国。且三代之境亦不能远高祖曰：淮海惟杨州荆及衡阳惟荆州此非近中国乎！
    朱延隽为中书侍郎宣武专心释典不事坟籍延隽上疏谏曰：臣闻有尧文思钦明稽古妫舜体道坟典作圣汉光神军中读书魏武英规马上玩籍先帝天纵多能克文克武营迁讲代手不释卷良以经史义深补益处广虽则劬劳不可暂辍斯乃前王之美实後王之冰镜善足以遵恶足以诫也。陛下道悟自深渊鉴独得法坐於宸闱释觉善於日宇凡在听瞩尘蔽俱开然五经治世之范六籍轨俗之本盖以训物有渐应时匪妙必须先粗後精乘近即远伏愿经书玄览孔释兼存则内外俱固真俗斯畅。
