<!-- { "loadSidebar": true } -->
    汉安叔千初仕晋少帝开运初为左金吾卫上将军獯戎犯阙百僚迎见於赤岗虏主登高岗驻马而抚谕汉官叔千出班夷言虏主曰：是安没字否卿少在邢州屡贡章表有以见卿之效忠也。俄授镇国节度未几高祖革命代归京师自以尝附虏庭居常愧惕久之授太子太师致仕。
    ○总录部　不孝
    立德之厚莫先於仁为仁之本莫大於孝夫以肤所禀保抱而成凯风自南载伤於生鞠昊天罔极何报於劬劳苟乖色难尚三牲而无补矧为悖德固五刑之尤重眇观旧史具著遗文明徵凶顽之条以示沮劝之义云：尔。
    楚后臧叶公诸梁之弟也。鲁定公五年吴师败楚臧从其母於吴不待而归（梁司马沈尹臧之子叶公子高也。吴入楚获后臧之母楚定臧弃母而归）叶公终不正视之（不义之）。
    吴起卫人也。後为卫将少时家累千金游士不遂遂破其家乡党笑之吴起杀其谤己者三十人而东出其卫郭门与其母诀臂而盟曰：起不为卿相不复入卫遂事曾子居顷之其母死起终不归曾子薄之而与起绝。
    後汉贾闵嗣其祖复封胶东侯章帝建初元年坐诬告母杀人国除（人名也。）。
    蜀姜维天水冀人也。少孤与母居後主建兴六年丞相诸葛亮军向祁山天水太守夜亡保上わ时维为中郎参本郡事遂还冀冀不纳还诣诸葛亮亮辟为仓曹掾诸与母相失後得母书令求当归维曰：良田顷不在一亩但有远志不在当归也。
    晋贾充为太尉行太子太保录尚书事充前妻李氏淑美有才行其父丰诛李氏坐流徙充後娶郭配女槐性妒忌武帝践祚李以大赦得还母柳敕充迎李氏槐怒不许充迎李氏及母将亡充问所欲言母曰：我教汝迎李新妇尚不肯安问他事遂无言。
    孙会侍中秀之子年二十为射声校尉尚惠帝女河东公主母丧未期便纳聘礼。
    刘肃民荆州刺史毅之子也。安帝义熙八年宋高祖遣振武将军王镇袭毅於江陵毅仓卒无为便就子肃民取马肃民不与朱显之谓曰：人取汝父而惜马不与汝今自走欲何之夺马以授毅。
    宋向植父弥以佐命功封曲江县侯植嗣封以不受母训夺。
    范晔为长沙王义欣镇军长史宁朔将军兄为宜都太守嫡母随在官十六年母亡报之以疾晔不时奔赴及行。又携妓妾自随为御史丞刘损所奏太祖爱其才不罪也。晔家乐器服玩皆珍丽妓妾亦盛饰母住止单陋唯有一厨盛樵薪子冬无被叔父单布衣晔後谋逆将诛其母泣曰：主上念汝无极曾不能感恩。又不念我老今日奈何仍以手击晔颈及颊晔色不怍及妓妾来别晔悲泣流连。
    谢况前为会稽录事参军以谄佞事巴陵王休。若况多受贿赂时内外戒严普着褶况居母丧被起声乐酣饮不异吉人衣冠既无殊异并不知况居丧尝自称孤子众乃骇愕。
    王长嗣祖华封新建县侯明帝泰始二年坐骂母夺爵。
    南齐刘彪宋司徒文宣公穆之孙也。建元初降封南康县侯武贲中郎将坐庙墓不修削爵为羽林监。又坐与亡弟母杨别居杨死不殡葬为有司奏事寝不出。
    顾昌元为乌程令坐父法秀宋太始中北征死亡尸骸不反而昌元宴乐喜游常人无异有司请加以清议。
    朱绪秣陵人无行母病积年忽思菰羹绪妻到市买菰为羹欲奉母绪曰：病复安能食先尝之遂并食尽母怒曰：我病欲此羹汝何心并啖尽天。若有知当令汝哽死绪闻便心中介然即利血明日而死萧明闻之大悲恸不食积日问绪尸在何处欲手自戮之既而曰：ㄜ吾刀乃止。
    张植为瀛州刺史其母夏侯氏出家为尼植虽自州送禄奉母及为诸弟而各别资财同居异爨一门数灶植母既老身。又长嫡其临州也。妻子随去分违数岁论者讥焉。
    梁柳仲礼为司州刺史父津太子詹事袭封杜侯侯景围城既急而仲礼拥兵来援时邵陵王纶亦在外与仲礼构怨津登城谓仲。《礼》曰：汝君父在难不能尽心竭力仲礼言笑自。若景遗以金环仲礼闭营不战武帝召津问策对曰：陛下有邵陵臣有仲礼不忠不孝贼何由平太清三年城陷卒。
    隋郑译开皇初为上柱国与母别居为宪司所劾由是除名下诏曰：译嘉谋良策寂尔无闻鬻狱卖官沸腾盈耳。若留之於世在人为不道之臣戮之於朝入地为不孝之鬼有累幽显无以置之宜赐以孝经令其熟读仍遣与母共居。
    冯忱为尚书兵部郎摄江都郡丞慈明子也。李密逼东都诏令慈明安集雒为密党翟让所害忱先在东都王充破李密忱亦在军中遂遣奴负父尸诣东都身不自送未几。又盛花烛纳室时论鬼之。
    唐李均为殿中侍御史内供奉弟锷京兆府法曹参军并不守名教配流均於施州锷於辰州纵会非常之赦不在免限均锷温州人也。玄宗天宝中州举道学咸赴京师既升弟参官遂割贯长安与郡里绝凡二十馀载母死不举温州别驾知州事嗣曹王皋具以闻下宪司讯问锷等俱伏罪帝叹息久之曰：三千之刑莫大於此合辕裂岂止谪窜焉。
    崔损德宗贞元中为门下侍郎平章事损身居宰相母野殡不展墓不议迁姊为尼殁於近寺终丧不临君子罪之。
    郑方逵先为太仆寺丞元和三年其兄兵部侍郎御史中丞逵奏方逵受性凶悖不知君亲众恶备身教训莫及结聚恶党江中劫人臣亡父先臣胪杖至一百终不能毙张延赏任扬州日亦曾犯延赏法决杀复苏至於常言皆呼臣亡父先臣名见戚所知无可教语昨闻於宁庆等州干谒节度使及州县乞丐今见在武功县南西戎俯近恐有异谋。若不冒死奏闻必恐覆臣家族诏曰：郑方逵宜委京兆府锢身递送黔州付李模於偏远州驱使勿许东西。
    陆慎馀故京兆府法曹赓之子慎馀与兄博文居丧衣华服饮酒食肉於坊市为京兆府所奏诏各决四十慎馀流循州博文递归本贯。
    独孤铉穆宗初为田宏正镇州从事及王庭凑作乱从事皆遇害铉时奉使邻境故得免死其母及血属皆为庭凑所囚时有周僧达者继母即铉之女弟因随亲至镇州亦为庭凑所囚铉闻军乱惧不敢入留於境上僧达时在京闻乱奔走镇州谒庭凑谕以逆顺之理庭凑虽不能纳感其忠孝之心遂许僧达迎其亲以归当时朝议奖僧达之行授渭南县尉贬铉为夹州司户自此铉为士林所鄙。
    崔贻孙自吏部侍郎贬官塞北三子争於旧业分其利以自谋甘旨医药咸莫知之贻孙以书责之曰：生有明君真宰死有天曹地府。
    後唐乌正为镇州都将闻张文礼杀王志复主天雪泣请行兵及镇阳文礼执其母妻洎儿女十口诱之不回攻城日急文礼忿之咸割鼻断腕不绝於肤放至军门观者皆不忍正视正一恸而止。
    晋程逊为太常卿高祖天福三年命使吴越母羸老。且瞽未尝白执政以辞之将行母以手扪其面号哭拊背而送之及使回遭风水而溺焉。
    景延广为侍卫亲军都指挥使少帝时加同平章事及虏骑南牧六师亲主澶渊延广南在军母凶讣至自澶渊律北移於津南不信宿而复莅戎事曾无戚容下俚之士亦闻而恶之。
    王瑜范阳人也。为太府少卿杜重威之镇东平也。瑜父钦祚为节度副使及重威移镇常山瑜乃以诡计干重威使奏己为成德军节度副使竟代其父位冯杰晋宰相玉之子也。玉从少帝北迁虏伪命为太子少保至周太祖广顺二年杰自幽州不告父而亡归玉惧虏谴责寻以忧恚卒於蕃中。
    杨仁泽前为州三川县主簿仁泽在父忧制内求官为大理寺所奏详断官大理正韩保裔与详覆官刑部员外郎李知损断曰：伏以杨仁泽父丧未满释服求官人子何堪违律如此宜从追毁以赎典刑馀望依大理寺断可之。
    汉後赞为飞龙使赞母本倡家也。与父同郡往来其家生赞从职四方父未尝离郡赞既长疑其所生及为内职不欲父之来寓书以致其意父自郡至京师直抵其第赞不得已而奉之。
    ○总录部　不睦
    夫兄弟之亲手足之义也。悌顺居先友于是切故诗人以棠棣之华敷荣相在原急难为喻洎乎！义匪相容情惟不睦宁问共被之恩动起围墙之忿尺布斗粟尚或致争连枝同气岂顾其义乎！
    共叔段郑庄公弟也。初郑武公娶于申曰：武姜生庄公及共叔段庄公寤生惊姜氏故名曰：寤生遂恶之爱共叔段欲立之亟请於武公，公弗许及庄公即位为之请制公曰：制岩邑也。虢叔死焉他邑唯命（虢叔东虢君也。恃制岩险而不修德郑灭之叔段复然故问以他邑虢今荥阳县）请京使居之谓之京城太叔（公顺姜请使段居京请谓之京城太叔言宠异於众臣京郑邑今荥阳京县也。）京叛太叔段段入于鄢公伐诸鄢太叔出奔共（共国今汲郡共县）。《书》曰：郑伯克叔段于鄢段不弟故不言弟如二君。故曰：克称郑伯讥失教也。後隐公会鄢伯伐许许庄公奔卫隐公以许与郑郑伯使大夫百里奉许叔以居许东偏（许叔许庄公之弟东偏东鄙也。）曰：寡人有弟不能和协而使饣胡其口於四方其况能久有许乎！
    汉主父偃为齐相至齐遍召昆弟散五百馀金予之数曰：（数责也。数音所具反）始吾贫时昆弟不我衣食（衣音于既切食读曰饮）今吾相齐诸君迎我或千里吾与诸君绝矣。母复入偃之门。
    薛宣为丞相任政数年宣有弟明修明至南阳太守修历郡守京兆尹少府善交接得州里之称後母尝从修居官宣为丞相修为临令宣迎後母修不遣後母病死修去官持服宣谓修三年服少能行之者兄弟相不可（者执意不全犹如色之间杂）修遂竟服繇是兄弟不和。
    魏袁尚冀州牧绍之少子绍爱尚貌美欲以为後而未显审配逢纪与辛评郭图争权配纪与尚比评图与谭比众以谭长欲立之配等恐谭立而评等为己害缘绍素意乃奉尚代绍位谭至不得立自号车骑将军由是谭尚有隙太祖北征谭尚谭军黎阳尚少与谭兵而使逢纪从谭谭求益兵配等议不与谭怒杀纪。
    刘琦荆州牧表之长子也。初表及妻爱少子琮欲以为後而蔡瑁张允为之友党乃出长子琦为江夏太守众遂奉琮为嗣琦与琮还雠隙。
    夏侯伏波将军之子也。文帝时为安西将军妻即清河公主也。性无武略而好治生太和二年明帝西征人有白者遂召还为尚书在西时多蓄伎妾公主由此与不和其後群弟不遵礼度数切责弟惧见治乃共构以诽谤令主奏之有诏收帝意欲杀之以问长水校尉京兆段默默以为此必清河公主与不睦出於讠替构冀不推实耳。且伏波与先帝有定天下之功宜加三思帝意解曰：吾亦以为然乃发诏推问为公主表者果其群弟子臧子江所构也。
    蜀许靖汝南人位至司徒少与从弟劭俱知名并有人伦臧否之称而私情不协劭为郡公曹排摈靖不得齿叙以马磨自给。
    晋王济为侍中时父浑为仆射主者处事，或不当济性峻厉明法绳之数与从弟佑不平佑党颇谓济不能顾其父由是长同异之言出为河南尹。
