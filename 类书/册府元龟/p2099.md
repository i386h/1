<!-- { "loadSidebar": true } -->
    杜佑为淮南节度检校礼部尚书丁母忧贞元六年起复左金吾大将军同正馀如故。
    刘庭保为左神策大将军遭内艰贞元九年十月起复本官检校如故以终丧。
    路寰为检校左庶子兼楚州刺史贞元十一年八月起复左卫将军同正兼洪州刺史御史中丞江南西道都团练观察使。
    张茂昭孝忠之子贞元中为定州刺史充北平军使是岁孝忠卒於位诏茂昭起复左卫大将军同正员充义武军节度使累迁仆射司空。又丁母谷氏丧贞元十二年四月起复左金吾卫大将军馀如故。
    张茂宗茂昭之弟贞元中许尚主以主幼待年茂宗母亡遗命请结嘉礼德宗念茂昭之勋诏曰：古称俯就是谓通丧恩之所加礼亦有变银青光禄大夫前行光禄卿员外置同正员驸马都尉张茂宗华胄恭仁温良美茂当申下嫁之命式宠旧勋之家顷属待年俄闻在疚以其倚门之训。且在遗言筑馆之期当从先近俾参秩於环卫以承荣於汤沐可麾将军起复左卫将军员外置同正员驸马都尉谏官蒋义等上疏以为自古未有起复尚主者德宗曰：卿所言者礼也。今人家皆有借吉成婚嫁者卿何苦谏。又复执奏德宗不纳。
    田季安为魏忄专节度副使试光禄少卿御史大夫贞元十二年八月起复左金吾卫将军同正兼魏博等节度营田观察使依前兼御史大夫。又丁母忧元和元年九月起复为左金吾卫上将军馀并如故。
    李师古为平卢淄青节度等使丁母忧贞元十二年十月起复左金吾卫大将军同正馀如故。
    杨朝晟为宁庆节度度支营田观察使州刺史丁母忧贞元十三年二月起复左金吾卫大将军刘昌为宣武军节度刘玄佐兵马使累加检校工部尚书丁母忧加起复左金吾卫大将军赠其母梁国夫人。
    张敬则为凤翔节度使宪宗元和元年七月起复为左金吾卫员外大将军依前充节度等使。
    卢从史为义军节度使元和四年四月起复左金吾卫大将军同正员馀如故从史丁父忧朝廷未议起复属镇州王士真卒子承宗自继父位从史窃献诛承宗计以希上意用是起复及诏下讨贼阴与承宗通谋流死岭南。
    程执恭为横海军节度使丁母忧元和四年九月起复左金吾卫大将军同正员馀如故。
    刘总为幽州卢龙军节度使丁母忧元和八年起复左金吾卫大将军员外置馀如故。
    张克恭弟克从克勤茂昭之子也。元和六年十二月并授起复官奖其先父忠顺也。
    吴少阳丁母忧元和九年七月起复淮西节度使。
    杜叔良为朔方节度使丁母忧元和十年九月起复右金吾卫将军同正员依前充节度等使。
    韩公武为坊节度使丁母忧起复右金吾卫大将军同正员依前充坊节度观察使。
    谢少莒敬宗宝历二年以前陵州刺史起复为麾将军左骁卫将军同正兼州刺史少莒本中和官刘克明之私属也。克明用事少莒附会得领郡符宰相不能遏後以母丧去任执政者恐归京师。又肆干挠故以金革之命复前任焉。
    杜文宗太和八年以前凤翔节度使检校礼部尚书驸马都尉起复为检校户部尚书充忠武军节度陈许观察使。
    李比太和九年以前左金吾卫将军起复为金吾卫大将军同正兼黔州刺史充黔州观察经略等使。
    王元比太和九年以镇州大都督府司马权勾当节度事元逵起复授宁远将军守左金吾卫大将军检校工部尚书充成德军节度镇冀深赵等州观察等使。
    ●卷八百六十三
    ○总录部　生日
    《礼》曰：子生男子设弧於门左。又曰：夫告宰名宰辩告诸男名。《书》曰：某年某月某日某生而藏之皆所以重其嗣而谨其籍也。故或父子叶辰或君臣同日拘於俗避几灭其天性善於知人遽识其国器。然则废兴之数吉凶之理盖默定於上天非人谋之所能易也。著之编次取舍可见矣。
    鲁庄公名同桓公子也。桓公六年九月丁卯子同生公曰：是其生也。与吾同物命之曰：同（物类也。谓同日）。
    孔子以鲁襄公二十一年十月一日庚子生（时岁在己卯）齐田文相齐封孟尝君初父靖郭君婴有子四十馀人其贱妾有子名文文以五月五日生婴告其母曰：勿举也。其母窃举生之及长其母因兄弟而见其子文於婴婴怒其母曰：吾令。若去此子而敢生之何也。文顿首因曰：君所以不举五日子者何故婴曰：五日子者长与户齐将不利其父母文曰：人生受命於天乎！将受命於户邪婴默然文曰：必受命於天君何忧焉必受命於户则可高其户耳谁能至者婴曰：子休矣。
    汉卢绾者丰人也。与高祖同里卢绾亲与高祖太上皇相爱（亲谓父也。）及生男高祖绾同日生里中持羊酒贺两家及高祖绾壮俱学书。又相爱也。里中嘉两家亲相爱生子同日壮。又相爱复贺两家羊酒绾後封燕王。
    宋王镇恶北海剧人也。祖猛字景略符坚僭号关中猛为将相有文武才北土重之父休为河东太守镇恶以五月五日生家人以俗忌欲令出继疏宗猛见奇之曰：此非常儿昔孟尝君恶月生而相齐是儿亦将兴吾门矣。故名之为镇恶後位至安西司马征虏将军。
    後周宇文孝伯字胡玉吏部安化公深之子也。其生与高祖同日太祖甚爱之养於第内及长。又与高祖同学位至大将军。
    唐史思明营州柳城人也。与安禄山同乡生先禄山一日思明以岁除日生禄山岁日生後俱以谋逆伏诛。
    乔琳为太子太师舀於朱Г为伪吏部尚书及官军收复京城坐斩临刑叹曰：乔琳以七月七日生亦以此日死，岂非命也。
    ○总录部　名讳
    生而制名殁而是讳盖孝子因心之道先王立礼之方然而君无所隐奉至尊也。临文亦称存大义也。若乃畏冒讳之禁虑犯上之咎史家自变其例连职难与之俱理所未安事必改作其或恶其声近特以字行发乎！智端无所废事。又。若初不内出人肆凌犯形於谐玩深辱士风亦有封执沽名矫枉伤正是为过当殊非中礼至於德爱在民久而弥劭众为之避不亦韪乎！
    晋僖侯名司徒废为中军。
    宋武公名司空废为司城。
    鲁献公名具武公名敖废二山（二山具敖也。更以其乡名山）。
    孔子母名徵在言徵不称在言在不称徵汉司马迁父名谈迁作。《史记》袁盎傅以宦者赵谈为赵同（班固撰前。《汉书》复作赵谈）。
    後汉陈蕃子逸为鲁相国人为讳改蕃县曰：皮。
    晋江统为中郎选司以统叔父春为宜春令统因上疏曰：故事父祖与官职同名皆得改选之例臣以为父祖改选者盖为臣子开地不为父祖之身也。而身名所加亦施於臣子佐吏系属朝夕从事官位之号发言所称。若指实而语则违经礼讳尊之义。若诡乱回避则为废官擅犯宪制今以四海之广职位之众名号繁侈士人殷富至使有受宠皇朝出身宰牧而令佐吏不得表其官称子孙不得言其位号所以上严君父下为臣子体例不通。若易私名以避官职则违春秋不夺人亲之义臣以为身名与官职同者宜与触父祖名为比体例既全於义为弘朝廷从之。
    羊祜为都督荆州诸军事及祜薨荆州人为祜讳名屋室皆以门为称改户曹为辞曹焉。
    毛穆之字宪祖小字武生名犯靖王后讳故行字後。又以桓温母名宪及更称小字後为安西将军庾翼参军。
    王述父承祖湛述为扬州刺史加征虏将军初至主簿请讳报曰：亡祖先君名播海内远近所知内讳不出门馀无所讳。
    王舒父名会舒授抚军将军会稽内史秩中二千石舒上疏辞以父名朝议以字同音异於礼无嫌舒复陈音虽异而字同求换他郡，於是改会字为郐舒不得已而行。
    孔安国父名愉安国除侍中表以黄门郎王愉名犯私讳不得连署求解有司议云：名终讳之有心所同闻名心惧亦明前诰而礼复云：君所无私讳大夫之所有公讳无私讳。又云：诗书不讳临文不讳，岂非公义夺私情王制屈家礼哉！尚书安众男臣先表中兵曹郎王名犯父讳求解职明诏爰发听许换曹盖是恩出制外耳而顷者互相瞻式源流既启莫知其极夫皇朝礼大伯僚备职编官列署动相经涉。若以私讳人遂其心则移官易职迁流莫已既违典法有亏政体请一断之从之。
    宋谢弘微从叔峻无後以弘微为嗣弘微本名密犯所系内讳故以字行弘微位至侍中。
    邵陵王友为江州刺史府州文案及臣吏不讳有无之有（时萧子良为王友不废此官）。
    王弘为太保弘父仕晋为司徒宾客疑所讳弘曰：身家讳与苏子高同。
    谢超宗灵运之孙凤之子为新安王子鸾国常侍王母殷淑仪卒超宗作诔奏之文帝大嗟赏谓谢庄曰：超宗殊有凤毛灵运复出右卫将军刘道隆在御座出候超宗曰：闻君有异物可见乎！超宗曰：悬磬之室复有异物耶道隆武人无识正触其父名曰：旦侍宴至尊说君有凤毛超宗徒跣还内道隆谓简觅毛至ウ待不得乃去。
    范晔父名泰晔作。《後汉书》郭泰。《字林》宗郑泰字公业皆作太字晔至太子詹事。
    王琨避讳过甚父名怿母名恭心并不得犯焉时咸谓矫枉过正琨仕至武陵王师侍中。
    梁谢フ之父名庄宋明帝尝敕フ与凤子超宗从凤庄门入二人俱至超宗曰：君命不可以不往乃趋而入フ曰：君处臣以礼进退不入时人两称之以比王尊王阳フ位至中书令。
    王亮父名攸亮既为晋陵太守时有晋陵令沈Л之性粗疏好犯亮讳亮不堪遂启代之Л之怏怏乃进坐云：下官以犯讳被代未知明府讳。若为攸字当作无尊傍犬为大傍无尊。若是有心攸无心攸乞告示亮不及履下床跣而走Л之抚掌大笑而去。
    张稷父名永稷为永宁太守以郡犯讳私改为长宁北齐徐之才父名雄李平子谐於广坐称其父名曰：卿嗜熊白生不之才曰：平耳。又曰：卿此言於理平不谐遽出避之道逢其甥高德正德正曰：舅颜色何不悦谐告之故德正径造坐席连索熊白之才谓坐者曰：个人讳底众莫知之才曰：生不为人所知死不为人所讳此何足问之才位至太子太师。
    隋刘臻父名显臻性好啖见以音同父讳呼为扁螺臻位至左仆射。
    唐唐临除永州刺史以犯曾祖讳为辞改为潮州刺史。
    蒋俨除太仆卿以父名卿固辞改授太子右卫副率源乾曜罢侍中迁太子少师以曾祖名师固辞乃拜太子少傅。
    贾曾除中书舍人固辞以父忠同音议者以为中书是曹司名。又与曾父音同字别於礼无嫌曾乃就职崔宁为剑南西川节度使奏本管兵马使泸州刺史韩澄与先代讳同请改名潭许之。
