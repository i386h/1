<!-- { "loadSidebar": true } -->
    蔡景历仕梁为海阳令侯景之乱梁简文帝为景所幽景历与南康嗣王萧会理谋欲挟简文帝出奔事泄见执贼党王伟保护之获免。
    沈众仕梁为太子舍人兼散骑常侍侯景之乱众表於梁武众家代所隶故义部曲并在吴兴求还召募以讨贼梁武许之及景围台城众率宗族及义附五千馀人入援京邑军容甚整景深惮之寻授众为太子右卫率京城陷众降於景景平元帝以为太子庶子。
    任忠汝阴人也。梁鄱阳王萧范为合州刺史闻其名引置左右侯景之乱忠率乡党数百人随晋熙太守梅伯龙讨景将王贵显於寿春每战却敌会土人胡通聚众寇抄范命忠与主帅梅思立并军讨平之仍随范世子嗣率众入援会京城陷旋戍晋熙侯景平授荡寇将军。
    樊毅南阳人少习武善射梁侯景之乱毅率部曲随叔父文皎援台城文交於清溪战没毅将宗族子弟赴江陵仍隶王僧辨讨河东王萧誉以功除假节威戎将军右中郎将。
    鲁悉达幼以孝闻起家为梁南平嗣王中兵参军侯景之乱悉达纠合乡人保新蔡力田蓄时兵荒饥馑京都及上川饿死者十八九有得存者皆携老以归焉悉达分给粮廪其所济活者甚众仍於新蔡置镇以居之招集晋熙等五郡尽有其地使其弟广达领兵随王僧辨讨景景平梁元帝授持节仁威将军散骑常侍北江州刺史。
    鲁广达仕梁为平南当阳公府中兵参军侯景之乱与兄悉达聚众保新蔡梁元帝承制授假节壮武将军晋州刺史王僧辨之讨侯景也。广达出境候接资奉军储僧辨谓沈ぁ曰：鲁晋州亦是王师东道主人仍率众随僧辨景平加员外散骑常侍。
    後魏尉古真代人道武之在贺兰部贺染干遣侯引乙突等诣行宫将肆逆古真知之密以驰告侯引等不敢发染干疑古真泄其谋乃执拷之以两车拉押其头伤一目不伏乃免之。
    封伟伯为萧宝夤关西行台郎及宝夤为逆伟伯乃与南平王ぁ潜结关中豪右韦子粲等谋举义兵事发见杀年三十六时人惜之。
    房士达清河人为京兆王继大将军府骑兵参军孝昌中其乡人刘均房须等作乱攻陷郡县频败州军时士达父忧在家刺史元欣欲逼其为将士达以礼固辞欣乃命其友人冯元兴谓之曰：今合境从逆贼徒转炽。若万一陷州君家岂得独全既急病如此安得顾名教也。士达不得已而起率州郭之人三千馀人东西讨击悉破平之。
    崔宽字景仁祖肜随晋南阳王保避地陇右遂仕於沮渠李父剖字伯宗每慷慨有怀东土尝叹曰：风雨如晦鸡鸣不已吾所，庶几及太武西巡剖乃总率同义使宽送款。
    裴骏者闻喜侯双硕之子性方简有礼度乡里宗敬焉盖吴作乱於关中汾阴人薛永宗聚党应之残破诸县来袭闻喜县中先无兵仗人情骇动县令忧惶计无所出骏在家闻之便率厉乡豪曰：在礼君父危臣子致命府今为贼所逼是吾等犭旬节之秋诸君可不勉乎！诸豪皆奋激请行骏乃简骑士骁勇数百人奔赴贼闻救至引兵走刺史嘉之以状表闻会太武亲讨盖吴引见骏骏陈叙事宜甚会机理太武大悦顾谓崔浩曰：裴骏有当世才具。且忠义可嘉补中书博士浩亦深器骏目为三河领袖。
    房法寿清河驿募人招集壮士尝有百数宋景和末遇沈文秀崔道固起兵应刘子勋明僧刘乘民起兵应宋明帝攻讨文秀法寿亦与清河太守王玄邈起兵合讨道固玄邈以法寿为司马累破道固军加法寿绥边将军魏郡太守子勋死道固文秀悉复归宋乃罢兵。
    王玄威恒农北陕人献文之崩玄威立草庐於州城门外衰裳蔬粥哭踊无时刺史荀颓以事表闻诏令问状玄威称先帝泽被苍生玄威不胜悲慕中心如此不知体式诏问玄威欲有所诉听为表列玄威云：闻讳悲号窃谓臣子同例无所求谒及至百日乃自竭家财设四百人斋会忌日。又设百僧供至公除日诏送白纟由褶一具与玄威释服下州令表异焉。
    韦元恢东海太守合宗之子孝明时值刺史元法僧据州外叛元恢招聚同志潜规克复事泄为法僧所害时人伤惜之。
    郑仲明为太尉属从弟俨所昵除荥阳太守俨虑世难欲以东道之建义初仲明弟季明遇害河阴俨後归之欲与起兵寻为城民所杀庄帝以仲明舅氏之亲其弟与谋挟戴仲明之死也。且有奉国之意乃追封安平县侯赠侍中车骑大将军左仆射仲明初谋起义令其长子道门说大都督李叔仁於大梁叔仁始欲同举後闻庄帝已立叔仁子拔江乃斩道门建义中特赠立节将军瓜州刺史。
    崔孝演清河人少无宦情浮沉乡里河间王琛为定州刺史以为治中晚除羸州安西府外兵参军因罢归及鲜于修礼起逆孝演率宗属保郡城为贼攻陷贼以孝演民望恐移众心乃害之时年四十。
    高敬猷为轻车将军奉车都尉萧宝夤西征引为骠骑司马及宝夤谋逆猷与行台郎中封伟伯等潜图义举谋泄见杀赠冠军将军沧州刺史听一子出身苏湛为萧宝夤行台郎中深见委任及宝夤将谋叛逆湛时卧疾於家宝夤乃令湛从母弟天水姜俭谓湛曰：吾不能坐受死亡今便为身计不复作魏臣也。与卿死生荣辱方当共之故以相报湛闻之举声大哭俭遽止之曰：何得便尔湛曰：阖门百口即时屠灭云：何不哭哭数十声徐谓俭曰：为我白齐王王本以穷鸟投人赖朝廷假王羽翼遂得荣宠至此既属国步多虞不能竭诚报德，岂可乘人间隙便有问鼎之心乎！今魏德虽衰天命未改王之恩义未洽于人破亡之期必不旋踵苏湛终不能以积世忠贞之基一旦为王族灭也。宝夤复令俭谓湛曰：此是救命之计不得不尔湛复曰：凡举大事当得天下奇士今但共长安博徒小儿辈为此计，岂有辨哉！湛不忍见荆棘生王户庭愿乞骸骨还旧里庶归全地下无愧先人宝夤素重之知必不为己用遂听还武功宝夤後果败孝庄帝即位徵拜尚书郎帝尝谓之曰：闻卿答萧宝夤甚有美辞可为我说之也。湛顿首谢曰：臣自惟言辞不如伍被远矣。然始终不易窃谓过之但臣宝夤周旋契阔言能尽心而不能令其守节此臣之罪也。孝庄大悦加散骑侍郎寻迁中书孝武初以疾还里终於家赠散骑常侍镇西将军雍州刺史。
    崔光韶清河东武城人为廷尉卿孝庄末还乡里後刺史侯渊代下疑惧停军益都谋为不轨令数百骑夜入南郭劫光韶以兵责以谋略光韶曰：凡起兵者须有名义使君今日举动直是作贼尔父老知复何计渊虽恨之敬而不敢害。
    高子儒字孝礼元颢入雒其叔道穆从驾北巡子儒後逾河至行宫庄帝见之具访雒中事意子儒备陈元颢败在旦夕帝谓道穆曰：卿初来日何故不与子儒俱行对曰：臣家百口在雒须其经营。且欲其今日之来知京师後事帝曰：子儒非直合卿本怀亦大慰朕意乃授秘书郎中。
    ●卷七百六十二
    ○总录部　忠义第三
    北齐高乾仕魏为司徒中兵迁员外孝庄在藩乾潜相附兄弟本有从横志及尔朱杀害人士乾谓天下遂乱乃率河北流人於河济之间受葛荣官爵屡败齐州士马庄帝寻遣右仆射元罗巡抚三齐乾兄弟相率出降朝廷以乾为给事黄门侍郎尔朱荣以乾不应居近要庄帝听乾解官归乡里荣死乾驰赴雒阳庄帝见之大喜时尔朱党拥兵在外庄帝以乾为金紫光禄大夫河北大使令招集乡闾为表里形援乾垂涕奉诏弟昂拔剑起舞请以死自效俄而尔朱兆入雒寻遣其监军孙白鹞百馀骑至冀州言普徵民马欲待乾兄弟送马因收之乾既有报复之心白鹞忽至知将见图乃先机定策潜勒壮士袭据州郡杀白鹞执刺史元仲宗推封隆之权行州事为庄帝举哀三军缟素乾坛誓众辞气激扬涕泪交下将士莫不哀愤昂初为魏直阁将军昂以寇难尚繁非一夫所济乃请还本乡招集部曲仍除通直常侍加平北将军所在义勇竞来投赴寻值京师不守遂与父兄据信都起义。
    刘海宝少轻侠然为州里所爱高昂之起义也。海宝率乡闾袭沧洲以应昂昂以海宝权行沧州事前范阳太守刁整心附尔朱遣弟子安寿袭杀海宝弟叔宗仍归於昂中兴初高祖除前将军廷尉少卿。
    封隆之魏永安中为河内太守加持节後将军假平北将军当郡都督未及到郡属尔朱兆入雒隆之以父遇害常怀报雪因此遂持节东归图为义举时高乾告隆之曰：尔朱暴逆祸加至尊弟与兄等并荷先帝殊常之眷，岂可不出身为主以报雠雪耻乎！隆之对曰：国耻家怨痛入骨髓乘机而动今实其时遂与乾等定计夜袭州城克之乾等以隆之素为乡里所信乃推为刺史隆之尽心慰抚人情感悦寻高祖自晋阳东出隆之遣子绘奉迎於喜口高祖甚悦之既至信都集诸州郡督将僚吏等议曰：逆贼尔朱兆穷凶极虐天地之所不容人神之所摈弃今所在蜂起此天亡之时也。欲与诸君剪除凶羯其计安在隆之对曰：尔朱暴虐天亡斯至神怒民怨众叛亲离虽握重兵其强易弱而大王乃心王室首揭义旗天下之人孰不归仰愿大王勿疑中兴初拜左光禄大夫。
    後周韩雄少敢勇膂力绝人自魏孝武西迁雄便慷慨有立功之志大统初遂与其属六十馀人於雒西举兵数日间众至千人与河北行台杨琚共为犄角抄掠东魏所向克获徒众日盛州县不能御之东魏雒州刺史韩贤以状闻邺乃遣其军司慕容绍宗率兵与贤合势讨雄战数十合雄众略尽兄及妻子皆为贤所获将以为戮乃遣人告雄曰：若雄至皆免之雄与其所亲谋曰：奋不顾身以立功名者本望上申忠义下荣亲戚今。若忍而不赴人谓我何既免之後更思其计未为晚也，於是遂诣贤军即随贤还雒乃潜引贤党谋欲袭之事泄遁免时太祖在宏农雄至上谒太祖嘉之封武阳县侯。
    杨宽父均初仕魏为北道大行台恒州刺史宽从均以功拜行台郎中广阳王深与宽素相委昵深犯法得罪宽被逮捕孝庄帝时为侍中与宽有旧藏之於宅遇赦得免除宗正丞北海王颢少相器重时为大行台北征葛荣欲启宽为左右丞与参谋议宽辞以孝庄厚恩未报义不见利而动颢未之许颢妹婿李神轨谓颢曰：杨宽义士也。匹夫犹不可夺志况义士乎！王今强之以行亦恐不为人用颢乃止孝庄践阼拜通直散骑侍郎。
    卢光初仕魏为员外侍郎及孝武西迁光於山东立义遥授大都督晋州刺史大统六军携家西入太祖深礼之除丞相府记室参军。
    柳霞仕後梁为大将军开府仪同三司梁宣帝践帝位於江陵以襄阳归周霞乃辞宣帝曰：陛下中兴鼎运龙飞旧楚臣昔因幸会早奉名节理当以身许国期之始终自晋氏南迁臣宗族盖寡从祖太尉世父仪同从父司空并位望隆重遂家於金陵唯留先臣独守坟柏尝诫臣等使不违此志今襄阳既入北朝臣。若陪随銮跸进则无益尘露退则有亏先旨伏愿曲垂鉴亮臣此心宣帝不违其志遂许之因留乡里以经籍自娱太祖世宗频有徵命霞固辞以疾及宣帝殂霞举哀行旧君之服保定中。又徵之霞始入朝。
    侯植後魏正光中起家奉朝请寻而天下大乱盗贼蜂起植乃散家财募勇讨贼以功拜统军隋。
