<!-- { "loadSidebar": true } -->
    後汉阜陵质王延光武子初封淮南王明帝永平中有上书告延与姬兄谢及姊馆陶公主胥驸马都尉韩光招奸猾作图谶祠祭祝诅事下案验有司奏请诛延帝以延罪薄於楚王英故特加恩徙为阜陵王食二县延既徙封数怀怨望章帝建初中复有告延与子男鲂造逆谋者有司奏请槛车徵诣廷尉诏狱帝下诏曰：王前犯大逆罪恶尤深有同周之管蔡汉之淮南经有正义律有明刑先帝不忍亲亲之恩枉屈大法为王受愆（愆过也。反而不诛先帝之过故言为王受过也。）群下莫不惑焉今王曾莫悔悟悖心不移逆谋内溃自子鲂发诚非本朝之所乐闻朕恻然伤心不忍致王于理今贬爵为阜陵侯食一县获更斯辜者侯自取焉於戏诫哉！。
    齐王晃及弟利侯刚与母太臣宗更相诬告章帝章和元年有司奏请免晃刚爵为庶人徙丹阳帝不忍下诏曰：朕闻人君正屏有所不听（白虎通曰：所以设屏以自障示不极臣下之敬也。）宗尊为小君宫卫周备出有辎之饰入有牖户之固殆不至如谮者之言晃刚愆乎！至行浊乎！大伦（浊污也。伦理也。）甫刑三千莫大不孝不忍置之于理其贬晃爵为芜湖侯削刚户三千於戏小子不勖大道控于法理以堕宗绪其遣谒者收晃及太姬玺绶。
    乐成王苌骄淫不法愆过累积冀州刺史与国相举奏苌罪至不道安帝诏曰：苌有其面而放逸其心知陵庙至重承继有礼不惟致敬之节肃穆之慎乃敢擅损牺牲不备芬（诗小雅曰：芬芬祀事孔明）慢易太臣不震厥教（太臣即苌所继之母震惧也。）出入颠覆风淫于家聘取人妻馈遗婢妾殴击吏人专已凶暴愆罪莫大甚可耻也。朕览八辟之议不忍致之于理其贬苌爵为临湖侯朕无则哲之明。
    致简统失序罔以慰承太臣增怀永叹河惠王政傲狠不奉法宪顺帝以侍御史吴郡沈景有︹能称故擢为河间相景到国谒王王不正服箕踞殿上侍郎赞拜景峙不为礼（峙立也。）问王所在虎贲曰：是非王邪景曰：王不服常人何别今相谒王岂谒无礼者邪王惭而更服景然後拜出住宫门外请王傅责之曰：前发京师陛下见受诏以王不恭使相捡督诸君空受爵禄而无训导之义因奏治罪诏书让政而诘责傅景因捕诸奸人上案其罪（上奏上也。音市。又反）杀戮尤恶者数十人出冤狱十馀人政遂改节悔过自修。
    魏陈思王植太祖子初封临淄侯植尝乘车行驰道中开司马门出太祖大怒公车令坐死繇是重诸侯科禁而植宠日衰下令曰：自临淄侯植私出开司马门至金门令吾异目视此儿矣。又令曰：诸侯长史及帐下吏知吾出辄将诸侯行意否从子建私开司马门来吾都不复信诸侯也。恐吾出便复私出故摄将行不可常使吾以谁为心腹也。
    赵王大祖子明帝青龙二年私通宾客为有司所奏赐玺书诫诲之曰：易称开国承家小人勿用诗著大车维尘之诫自太祖受命创业深睹治乱之源鉴存亡之机初封诸侯训以恭慎之言辅以天下之端士尝称马援之遗诫重诸侯宾客交通之禁乃使与犯妖恶同夫岂以此薄骨肉哉！徒欲使子弟无过失之愆士民无伤害之悔耳高祖践阼祗慎万机申著诸侯不朝之令朕感诗人常棣之作嘉采菽之义亦缘诏文曰：若有诏得诣京师故命诸王以朝聘之礼而楚中山并犯交通之禁赵宗戴捷咸伏其辜近东平王复使属官驱寿张吏有司举奏朕裁削县令有司以曹纂王乔等因九族时节集王家或非其时皆违禁防朕惟王幼小有恭顺之素加受先帝顾命欲崇恩礼延乎！後嗣况近在王身乎！。且自非圣人孰能无过已诏有司宥王之失古人有言戒慎乎！其所不睹恐惧乎！其所不闻莫见乎！隐莫显乎！微故君子必慎其独也。叔父率先圣之要典以纂乃先帝之遗命战战兢兢靖恭厥位称朕意焉。
    彭城王据太祖子景初元年坐私遣人诣尚方作禁物削县二千户玺《书》曰：制诏彭城王有司奏王遣司马董和赍珠玉来到京师中尚方多作禁物交通工官出入近署逾侈非度慢令违制绳王以法朕用怃然不宁于心王以懿亲之重处藩辅之位典籍日陈於前勤诵不辍於侧加雅素奉修恭肃敬慎务在蹈道孜孜不衰岂忘率意正身考终厥行哉！。若然小疵或谬于细人忽不觉悟以斯为失耳书云：惟圣罔念作狂惟狂克念作圣古人垂训乃至於此故君子思心无斯须远道焉常虑所以累德者而去之则德明矣。开心所以为塞者而通之则心夷矣。慎行所以为尤者而修之则行全矣。三者王之所能备也。今诏有司宥王削县二千户以彰八柄予夺之法昔羲文作易著休复之语仲尼论行既过能改王其改行茂昭斯义率意无怠。
    楚王彪太祖子齐王嘉平元年兖州刺史令狐愚与太尉王凌谋迎彪都许昌乃遣傅及侍郎御史就国案验收治诸相连及者廷尉请徵彪治罪，於是依汉燕王旦故事使兼廷尉大鸿胪持节赐彪玺书切责之曰：夫先王行赏不遗仇雠用戮不违亲戚至公之义也。故周公流涕而决二叔之罪孝武伤怀而断昭平之狱古今常典也。惟王国之至亲作藩于外不能祗奉王度表率宗室而谋於奸邪乃与太尉王凌兖州刺史令狐愚构通逆谋图危社稷有悖忒之心无忠孝之意宗庙有灵王其何面目以见先帝朕深痛王自陷罪辜既得王情深用慨然有司奏王当就大理惟公族甸师之义不忍肆王市朝故遣使者赐书王自作孽匪繇於他燕刺之事宜足以观王其自图之彪乃自杀。
    吴孙皎大帝时为征虏将军皎坚弟静之子也。尝以小故与甘宁忿争，或以谏宁宁曰：臣子一例征虏虽公子何可专行侮人邪吾值明主但当输效力命以报所天诚不能随俗屈曲矣。帝闻之书让皎曰：自吾与北方为敌中间十年初时相持年小今者。且三十年矣。孔子言三十而立非但谓五经也。授卿以精兵委卿以大任都护诸将於千里之外欲使如楚任昭奚恤扬威於北境非徒相使逞私志而已近闻卿与甘兴霸饮因酒发作侵凌其人其人求属吕蒙督中此人虽粗豪有不如人意时然其较略大丈夫也。吾亲之者非私之也。吾亲爱之卿疏憎之卿所为每与吾违其可久乎！夫居敬而行简可以临民爱人多容可以得众二者尚不能知安可董督在远御寇济难乎！卿行长大特受重任上有远方瞻望之观下有部曲朝夕从事何可恣意有盛怒耶人谁无过贵其能改宜追前愆深自咎责今故烦诸葛子瑜重宣吾意临书摧怆心悲泪下皎得书上疏陈谢遂与宁结厚宋彭城王义康高祖子文帝元嘉中辅政十馀年以专恣出镇豫章停省十馀日桂阳侯义融新渝侯义宗秘书监徐湛之往来忄尉视於省中奉辞便下渚帝惟对之恸哭馀无所言。
    衡阳王义季高祖子文帝时徐州刺史元嘉二十三年魏军侵逼北境搅动义季不欲以功勤自业无他经略惟饮酒而已文帝诏之曰：杜骥申怙仓卒之际尚以弱甲卒徼寇作援彼为元统士马桓桓既不怀奋发连被意旨犹复逡巡岂惟大乖应赴之宜实孤百姓之望。且匈奴轻汉将自此而始贼初起逸未知指趣故。且装束兼存观察耳少日势渐可见便应大有经略何合安然遂不敢动遣军政欲乘际会拯危急以申威援本无驱驰平原方幅争锋之理。又山路易凭何以畏首尾迥弱。若谓事理正应如此者进大镇聚甲兵徒为烦耳。
    南郡王义宣高祖子文帝时镇荆州元嘉二十七年後魏南侵义宣虑敌至欲奔上明及魏军退太祖诏之曰：善修民务不须营潜逃计也。
    巴陵王休。若文帝子明帝时为雍州刺史典签夏宝期事休。若无礼系狱启帝杀之虑不被许启未报辄於狱行刑信反果锢送而宝期已死帝大怒与休。若《书》曰：孝建大明中汝敢行此耶使其母加杖三百降号左将军贬使持节都督为监行雍州刺史假宁蛮校尉削封五百户。
    晋平王休文帝子明帝时为荆州刺史左右范景达善弹棋帝诏之休留不遣帝怒诘责之曰：汝刚戾如此岂为下之义。
    南齐竟陵王子良武帝子文惠太子薨帝捡行东宫见太子服御羽仪多过制度帝大怒以子良与太子善不启闻颇加嫌责。
    庐陵王子卿武帝子为荆州刺史在镇营造服饰多违制度帝敕之曰：吾前後有敕非复一两道诸王不得作乖体格服饰汝何意都不忆吾敕耶忽作毒瑁乘具已成不须坏可速送都。又作银镫金箔箭脚便速壤去凡诸服章自今不启吾知复专辄作者後有所闻当复得痛杖。又曰：汝比在都读学不就年转成长吾日异汝美勿得敕如风过耳使吾失气永明十年迁使持节都督南豫司三州诸军事南豫州刺史子卿之镇道中戏部伍为水军帝闻之大怒杀其典签遣宜都王铿代之子卿还第不与相见。
    陈新安王伯固文帝子宣帝时为南徐州刺史在州不知政事日出畋猎或乘眠舆至於草间辄呼人从游动至旬日捕獐鹿多使生致帝颇知之遣人责让者数矣。
    武陵王伯礼文帝子宣帝时为吴兴大守恣行劫掠为有司所劾帝曰：王年少未达道皆繇佐吏不能辅弼所致特降军号後。若更犯必致之以法有司不言与同罪。
    後魏毗陵王顺位司隶校尉道武好黄老数召诸王及朝臣亲为说之在坐莫不祗肃唯顺独坐寐欠伸不顾而唾帝怒废之以王薨於家。
    袭常山王陪斤子昭小字阿儿尚书张彝引兼殿中郎孝文将为齐郡王兰举哀而昭乃作宫悬帝大怒诏曰：阿儿愚谁引为郎，於是黜彝白衣守尚书昭遂停废。
    任城王澄为吏部尚书孝文自邺还雒引见公卿曰：营国之本礼教为先朕离京邑以来礼教为日新以不澄对曰：臣谓日新帝曰：朕昨入城见车上妇人冠帽而著小袄者。若为如此尚书何为不察澄曰：著犹少於不著者帝曰：深可怪也。卿意欲令全著乎！一言可以丧邦者斯之谓欤可命史官书之澄後为尚书右仆射宣武景明初有降人严叔懋告尚书令王肃遣孔思达潜通南齐图为叛逆齐遣俞公喜送敕於肃公喜还南肃与裴叔业马为信澄信之乃表肃将叛辄下禁止咸阳北海二王奏澄擅禁宰辅免官归第。
    广阳王嘉为徐州刺史孝文南伐嘉违天指授令贼得免帝怒责之曰：叔祖定非世孙何太不类也。
    赵郡王孝文时为司州牧车驾南讨诏都督中外诸军事贪淫不遵治典御史中尉李彪将纟劾之会遇於尚书下舍因屏左右而谓曰：殿下比有风闻即欲起弹恐损圣明委之旨。若改往修来彪当不言脱不悛改夕闻旦发而悠然不以为意彪乃表弹之帝省之忿惋诏与北海王详俱随太子诣行在所既至详独得朝见不蒙引接密令左右察其意色知无忧悔乃亲数其过杖之一百免所居官以王还第。
    袭临淮王提为梁州刺史以贪纵削除加罚徙配北镇久之提子员外郎颖免官请解所居官代父边戍孝文不许。
    京兆王愉与弟广平王怀颇相夸尚竞慕华丽贪纵不法，於是宣武摄愉禁中推案杖愉五十出为冀州刺史。
