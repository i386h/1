<!-- { "loadSidebar": true } -->
    华温琪初事黄巢为供奉官巢败奔至滑州以形貌魁岸惧不自容乃投白马下流俄而浮至浅处。又登桑自经枝折不死後果贵焉位至太子少保致仕。
    张万进白美须後至彰义军节度使。
    皇甫遇少好勇及壮虬髯善骑射後至华州节度使卢文进身长七尺饮舀过人望之伟如也。後至安州节度使。
    张彦泽少有勇力目睛黄而夜有光色视瞻如猛兽焉後为相州节度使。
    汉刘景岩昂藏巨准时人号为大鼻後至太子太师致仕。
    周和凝幼而聪敏姿状秀拔神彩射人後为太子太傅。
    李怀忠形质魁壮勇敢出人後至左武卫上将军。
    ●卷八百八十四
    ○总录部　荐举
    《传》曰：惟善人能举其类。又曰：儒有忠信以待举力行以待取故士之怀才抱道者曷尝不思立功於当年而垂名於後世盖廉隅之攸尚以鬻而为耻焉乃有抱韫椟之价膺推毂之举伸於知己扬於王庭繇兹而被奇遇都显位树洪伐腾徽声者固不乏矣。亦有肇自下位奋於编列上书公车称荐卿辅而当世之主颇用其言自非伦拟之允谐才德之胥协进以成弘翼之美退而无朋比之嫌者畴克至是哉！
    汉陈平因魏无知求见汉王汉王召入以平为亚将属韩王信军广武绛灌等或谗平曰：闻平居家时盗其嫂今大王尊官之令护军臣闻平使诸将金多者得善处金少者得恶处平反覆乱臣也。愿王察之汉王疑之以让无知问曰：有之乎！无知曰：有汉王曰：公言其贤人何也。对曰：臣之所言者能也。陛下所问者行也。今有尾生孝己之行而无益於胜败之数陛下何暇用之乎！今楚汉相距臣进奇谋之士顾其计诚足以利国家耳盗嫂受金。又安足疑乎！平位至丞相袁盎为中郎将孝文时张释之与兄仲同居为骑郎十年不得调释之曰：久宦减仲之产不遂欲免归盎知其贤惜其去仍请徙释之补谒者。
    田叔为汉中守十馀年文帝初立召叔问曰：公知天下长者乎！对曰：臣何足以知之帝曰：公长者宜知之叔顿首曰：故中守孟舒长者也。是时孟舒坐虏大入中免帝曰：先帝置孟舒中十馀年矣。虏尝一入孟舒不能坚守无故士卒战死者数百人长者固杀人乎！叔叩头曰：夫贯高等谋反天子下明诏赵有敢随张王者罪三族然孟舒自髡钳随张王以身死之岂自知为中守哉！汉与楚相距士卒罢敝而匈奴冒顿新服北夷来遂犹达也。为边寇孟舒知士卒罢敝不忍出言士争临城死敌如子为父以故死者数百人孟舒岂驱之哉！（言不驱之令战也。）是乃孟舒所以为长者，於是帝曰：贤哉！孟舒复召以为中守一。
    邓公成固人也。多奇计建元年中上招贤良公卿言邓先（邓先犹云：邓先生也。一曰先者其名也。）邓先时免起家为九卿杨得意蜀人为狗监（主天子田猎犬也。）侍武帝帝读子虚赋而善之曰：朕独不得与此人同时哉！得意曰：臣邑人司马相如自言为此赋帝惊乃问相如相如曰：有是然此乃诸侯之事未足观请为天子游猎之赋上令尚书给笔札书奏天子以为郎。
    严助会稽人也。邑人朱买臣随上计吏为卒将重车至长安（买臣身自充卒而与计吏将重车也。载衣食具曰：重车）诣阙上书书久不报待诏公车粮用乏上计吏卒更乞モ之会助贵幸荐买臣召见说春秋言楚词帝甚说之拜买臣为中大夫助为会稽太守与买臣俱侍中。
    徐福茂陵人霍氏奢侈日甚徐生曰：霍氏必亡夫侈则不逊不逊者必侮上侮上者逆道也。在人之右众必害之霍氏秉权日久害之者多矣。天下害之而。又行以逆道不亡何待乃上疏言霍氏太盛陛下即爱厚之宜以时抑制无使至亡书三上辄报闻其後霍氏诛灭而告霍氏者皆封人为徐生上。《书》曰：臣闻客有过主人者见其灶直突傍有积薪客谓主人更为曲突远徙其薪不者。且有火患主人嘿然不应俄其家果失火邻里共救之幸而得息，於是杀牛置酒谢其邻人灼烂者在於上行馀各以功次坐而不录言曲突者人谓主人曰：乡使听客之言不费牛酒终亡火患今论功而请宾曲突徙薪亡恩泽ㄡ头烂额为上客耶主人乃寤而请之今茂陵徐福数上书言霍氏。且有变宜防绝之乡使福说得行则国亡裂土出爵之费臣亡逆乱诛灭之败往事既已而福独不蒙其功唯陛下察之贵徙薪曲突之策使居ㄡ灼烂之右上乃赐福帛十疋後以为郎。
    何武成帝时为丞相司直时数有灾异武上封事曰：虞有宫之奇晋献不寐卫青在位淮南寝谋故贤人立朝折冲厌难胜於亡形司马法曰：天下虽安忘战必危夫将不豫设则亡以应卒士不素厉则难使死敌是以先帝建列将之官近戚主内异姓距外故奸宄不得萌动而破灭诚万世之长策也。光禄勋庆忌（辛庆忌也。）行义修正果毅敦厚谋虑深远前在边郡数破敌获虏外夷莫不闻乃者灾异并见未有其应加以兵革久寝春秋火灾未至而豫御之庆忌宜在爪牙官以备不虞其後庆忌拜为右将军诸史散骑给事中武为人仁厚好进士奖称人之善为楚内史厚两龚在沛郡两唐（两龚龚胜龚舍也。两唐唐林唐遵也。）及为公卿荐之朝廷此人显於世者何侯力也。世以此为多焉。
    黄霸为丞相长史坐夏侯胜事下廷尉狱中从胜受尚书既得出胜复为谏大夫令左冯翊宋畸举霸贤良胜。又日荐霸於上上。
    萧望之为太子太傅甘露中诸儒荐张禹有诏望之问禹对易及。《论语》大义望之善焉奏禹经学精习有师法可试事奏寝。
    杨兴为长安令元帝初即位乐阳侯史高以外属为大司马车骑将军领尚书事前将军萧望之为副望之名儒有师传旧恩天子任之多所贡荐高充位而已（言在犹不在也。）与望之有隙兴说高曰：将军以亲戚辅政贵重於天下无二然众庶论议令闻休誉不专在将军者何也。（令善闻名休美也。）彼诚有所闻也。（以其不能进贤也。）以将军之幕府海内莫不仰望而所举不过私门宾客乳母子弟人情忽不自知（言高轻忽此事不自知其非）然一夫窃议语流天下夫富贵在身而烈士不誉是有狐白之裘而反衣之也。古人病其。若此故卑体劳心以求贤为务。《传》曰：以贤难得之故因曰：事不待贤以食难得之故而曰：饱不待食惑之甚者也。平原文学匡衡材智有馀经学绝伦但以无阶朝廷故随牒在远方（阶谓升次也。随牒谓随选补之恒牒不被超擢也。）将军诚召置幕府学士翕然归仁（谓实行之也。）与参谋议观其所有贡之朝廷必为国器（所有谓材所长）以此显示众庶名流於世高然其言辟衡为议曹史荐衡於帝帝以为郎中。
    翼奉字少君东海下邳人也。学不仕好律历阴阳之占元帝初即位诸儒荐之徵待诏宦者署。
    王商为太子中庶子以肃敬敦厚称嗣父为侯推财以分异母诸弟身无所受居丧哀戚，於是大臣荐商行可以厉群臣义足以厚风俗宜备近臣繇是擢为诸曹侍中中郎将。
    谷永长安人鸿嘉初御史大夫于永卒永上疏曰：帝王之德莫大於知人知人则百僚任职天工不旷故皋陶曰：知人则哲能官人御史大夫内承本朝之风化外佐丞相统理天下任重职大非庸人所能堪今当选於群卿以充其缺得其人则万姓欣喜百僚说服不得其人则大职隳ル王功不兴虞帝之明在兹一举可不致详窃见少府宣（薛宣也。）材茂行洁达於从政前为御史中丞诚执宪毂下不吐刚茹柔举错时当出守临淮陈留二郡称治为左冯翊崇教养善威德并行众职修理奸宄绝息辞讼者历年不至丞相府赦後馀盗贼什分三辅之一（减三辅之贼什九也。）功效卓尔自左冯翊初置以来未尝有也。孔子曰：如有所誉其有所试宣考绩功课简在两府不敢过称以奸欺诬之罪臣闻贤材莫大於治人宣已有效其法律任廷尉有馀经术文雅足以谋王体断国论身兼数器有退食自公之节宣无私党游说之助臣恐陛下忽於羔羊之诗舍公实之臣任华虚之誉是用越职陈宣行能唯陛下留神考察帝然之遂以宣为御史大夫永位至大司农。
    扬雄字子蜀郡人善属文客有荐雄文似相如者成帝方郊祠甘泉泰汾阴后土以求继嗣召雄待诏承明之庭後为大夫。
    孔光为光禄大夫给事中哀帝诏光举可尚书令者封上光谢曰：臣以朽材前比历位典大职卒无尺寸之效幸免罪诛全保首领今复拔擢备内朝臣与闻政事臣光智谋浅短犬马齿<至>诚恐一旦颠仆无以报称窃见国家故事尚书以久次转迁非有踔绝之能不相逾越（踔高远也。）尚书仆射敞公正勤职通敏於事可尚书令谨封上敞以举故为东平太守敞姓成公东海人也。师吴章为王莽所诛敞为大司徒掾自劾吴章弟子收抱章尸归葬车骑将军王舜高其志节表奏以为掾荐为中郎谏大夫王莽篡位王舜为大师复荐敞可辅职（为辅弼之任）以病免唐林言敞可典郡擢为鲁郡太尹更始时安车徵敞为御史大夫复病免去卒于家。
    後汉冯异为光武主簿异因荐邑子铫期叔寿建左隆等光武皆以为掾史。
    杜林为大司徒司直隗嚣将牛邯有勇力才气雄於边垂嚣死乃降林与大中大夫马援并荐之以为护羌校尉林。又荐同郡范逡赵秉申屠刚等皆被擢用士多归之。
    鲍骏九江人与丁鸿俱事桓荣甚相友善骏上书言鸿经学至行曰：臣闻武王克殷封比干之墓表商容之闾二人无功下车先封之表善显仁为国之砥砺也。伏见丁鸿经明行修志节清妙明帝甚贤之永平十年诏徵鸿拜侍中。
    谢夷吾会稽人同郡友人王充为州治中自免还家夷吾上书荐充才学章帝时诏公车徵病不行夷吾为钜鹿太守左转下邳令卒。
    鲁恭为中牟令会诏百官举贤良方正恭荐中牟名士王方章帝即徵方诣公车礼之与公卿所举同方致位侍中。
    杜诗为南阳太守时大司徒阳都侯伏湛策免徙封不其侯邑三千六百户遣就国诗上疏荐湛曰：臣闻唐虞以股肱康文王以多士宁是故诗称济济。《书》曰：良哉！臣诗窃见故大司徒阳都侯伏湛自行束修讫无毁玷笃信好学守死善道经为人师行为仪表前在河内朝歌及居平原吏人畏爱则而象之遭时反覆不离兵凶秉节持重有不可夺之志陛下深知其能显以宰相之重众贤百姓仰望德义微过斥退久不复用有识所惜儒士痛心臣窃伤之湛容貌堂堂国之光辉智略谋虑朝之渊薮髫厉志白首不衰实足以先後王室名足以光示远人古者选擢诸侯以为公卿是故四方回首仰望京师柱石之臣宜居辅弼出入禁门补缺拾遗臣诗愚戆不足以知宰相之才窃怀区区敢不自竭臣前为侍御史上封事言湛公廉爱下好恶分明累世儒学素持名信经明行修通达国政尤宜近侍纳言左右旧制九州五尚书令一郡二人可以湛代颇为执事所非但臣诗蒙恩深渥所言诚有益於国虽死无恨故复越职触冒以闻诗雅好推贤数进知名士清河刘统及鲁阳长董崇等。
