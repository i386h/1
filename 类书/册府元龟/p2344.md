<!-- { "loadSidebar": true } -->
    二十年正月壬子奚国义王遣其首领佃苏等来朝并授将军赐帛有差放还蕃庚申新罗遣使贺正奚遣使贺正并授郎将赐帛有差放还蕃。
    二月癸巳突厥首领乌鹘达干来朝赐帛二十疋放还蕃。
    三月壬戌西南蛮蒙崇先来朝授郎将赐帛三十匹放还蕃室韦大首领薛勃海恍来朝授郎将赐帛五十疋放还蕃。
    七月庚子突厥可汗堂弟阿支监擦来朝授将军放还蕃。
    八月庚戍波斯王遣首领潘那蜜与大德僧及烈来朝授首领为果毅赐僧紫袈裟一副及帛五十疋放还蕃。
    二十一年正月庚申命太仆卿员外置同正员金思兰使于新罗思兰本新罗之行人恭而有礼因留宿卫及是委以出疆之任。且便之也。
    三月乙卯突厥遣使斯壁纡思鲜阙等十六人来朝并授郎将赐帛六十匹放还蕃。
    闰三月辛卯个失密王木多笔遣大德僧物理多年来献表诏引物理多年宴于内殿赐绢五百疋数日放还蕃。
    四月壬戍奚首领属鹘留来朝授果毅赐绢四十疋留宿卫突厥大使乌鹘达干来朝宴于内殿授将军赐帛一百疋放还。
    八月甲辰骨咄王遣大首领如达干来朝授郎将放还蕃。
    九月丙子护密国真檀来朝宴于内殿授左金吾卫将军员外赐紫袍带鱼袋等七事及帛百疋放还蕃戊寅突厥遣其大臣牟伽难达干等十二人来朝并授郎将赐采六十疋放还蕃。
    十二月乙未新罗王兴光遣侄志廉来朝谢恩也。初帝赐兴光白鹦鹉雄雌各一只及紫罗绣袍金银钿器物瑞文锦五色罗采共三百馀段兴光。表曰：伏惟陛下执象开元圣文神武应千龄之昌运致万物之嘉祥风所通咸承至德日月所共被深仁臣地隔蓬壶天慈洽远乡暌华夏睿泽覃幽伏睹琼文跪披玉匣含九霄之雨露带五彩之鸾辨慧灵禽素苍两妙或称长安之乐或传圣主之恩罗锦彩章金银宝钿见之者烂目闻之者惊心原其献款之功实繇先祖锡此非常之宠延及末孙微效。若尘重恩如岳循涯揣分何以上酬诏飨志廉内殿赐以束帛石汗那王易米施遣大首领婆延达干来朝授中郎将放还蕃癸丑大食王遣首领摩思览达干等七人来朝并授果毅各赐绢二十疋放还蕃。
    二十二年正月壬子新罗王兴光大臣金端竭丹来贺正帝於内殿宴之卫尉少卿员外赐绯衤阑袍平漫银带及绢六十疋放还蕃。
    三月乙酉突厥遣其大臣斯壁纡思鲜阙来朝授左金吾卫大将军员外赐紫衣银袍绣半臂金钿带鱼袋七事绢二百疋金银器六事放还蕃癸丑西南蛮大酋率蒙归义遣使献麝香牛黄降书慰勉赐绢二千疋杂采二百疋衣一副以酬之。
    六月丙申林邑国遣使献沈香赐帛三十疋放还蕃乙卯突骑施遣其大首领何羯达来朝授镇副赐绯袍银带及帛四十疋留宿卫。
    十二月庚戍突厥毗伽可汗小杀为其大臣梅禄啜所毒而卒帝悼之辍朝三日敕曰：情义所在礼固随之岂限华夷唯其人耳突厥毗伽可汗顷者虽处绝域尝以臣子事朕闻其永逝良用悼怀务广宿恩以制权礼宜令所司择日举哀甲寅於雒城南门举哀命宗正李申吊祭焉。
    二十三年二月癸卯新罗贺正副使金荣死赠光禄少卿契丹蕃中郎可突于死赠左卫将军。
    四月甲午勃律国大首领拔含伽来朝授郎将赐帛五十疋放还蕃辛丑突厥首领触木日昆默达干等四十二人来朝并赐绯袍银带放还蕃。
    闰十一月壬辰新罗王遣从弟大阿餮金相来朝死于路帝深悼之赠卫尉卿。
    十二月己卯契丹遣使渴胡等来朝授果毅留宿卫二十四年三月乙酉渤海王遣其弟蕃来朝授太子舍人员外赐帛三十疋放还蕃辛卯突厥首领萨合朱来降授折冲员外置借绯鱼袋留宿卫。
    八月甲寅突骑施遣大首领胡禄达干来求和许之宴于内殿授右金吾将军员外置赐锦衣一副帛及采一百疋放还蕃。
    九月丁丑封于阗国王尉迟伏达室氏为于阗妃十一月癸酉首领聿弃计来朝授折冲赐帛五百疋放还蕃。
    二十五年正月甲午大佛涅首领九异来朝授中郎将放还蕃波斯王子继忽娑来朝授中郎将放还蕃。
    二月戊辰新罗国金兴光卒先是二十二年以渤海寇登州兴光发兵助讨破以功遂授兴光开府仪同三司宁海使及卒帝悼惜久之赠太子太保遣赞善大夫摄鸿胪少卿邢往其国行吊祭册立嗣子之礼帝亲制诗序太子以下及百僚咸赋诗送帝谓曰：新罗号为君子之国颇知书记有类中华卿至彼宜阐扬经典使知大国儒教之盛。又闻其多善奕棋因令善棋人杨季膺与等至彼大为蕃人所敬爱厚赂而还。
    四月丁未渤海遣其臣公伯计来献鹰鹘授将军放还蕃八月戊申渤海大首领多蒙固来朝授左武卫将军赐紫袍金带及帛一百疋放还蕃。
    二十六年二月癸丑吐火罗遣大首领伊难如达干罗底来献方物授果毅赐绯袍银带鱼袋及帛三十疋放还蕃。
    六月丁未党项鹘揽支来降授果毅借绯鱼袋与陇右节度驱使辛亥突厥遣大首领乌鹘达干来朝授果毅放还蕃。
    七月庚寅突厥首领特赐莫贺咄颉斤来朝授左金吾卫大将军员外置赐钱锦袍绣半臂及帛三百疋放还蕃。
    二十七年二月丙子突厥大首领延ヌ俱末啜刺达干来朝授将军赐紫袍金带放还蕃。
    二月丁未渤海王弟大勖进来朝宴于内殿授左武卫大将军员外置同正赐紫袍金带及帛一百疋留宿卫十月乙亥渤海遣使其臣优福子来谢恩授果毅赐紫袍银带放还蕃。
    二十八年正月骨吐国大首领多揽达干弥羯搓来朝授果毅放还蕃。
    三月辛酉以突骑施部落处木昆匐延阙律啜为右骁卫员外大将军阿史那洪达为太仆员外卿。
    三月癸卯册新罗国王金承庆妻金氏为新罗王妃乙巳骨吐国遣大首领多博勤达干刺勿来朝命有司享之赐帛六十匹放还落。
    四月庚申吐蕃首领来归宾等三人来降并授执戟留宿卫辛未册十姓可汗阿史那斯妻李氏为交河公主壬申册于阗王尉迟妻氏为于阗王妃。
    七月乙巳首吐国大首领多揽达干弥羯槎来朝授果毅放还蕃。
    二十九年二月己巳渤海遣其臣失阿利来贺正越喜遣其部落乌舍利来贺正黑水遣其臣阿布利稽来贺正皆授郎将放还蕃乙未婆罗门申天竺国王子承恩来朝授游击将军放还蕃。
    四月丙寅突厥登利可汗死遣首领跌末思颉斤来告哀授颉斤果毅赐紫袍金带放还蕃。
    十二月丙申大食首领和萨来朝授左金吾卫将军赐紫袍金钿带放还蕃。
    天宝元年正月丁巳石国王遣使上表乞授长男那居车鼻施官诏拜大将军赐一年俸料。
    六月丙申赐三姓叶护都磨度阙颉斤铁券曰：於戏善於国者赏必加焉自古哲王率繇是道咨尔三姓叶护左羽林军大将军员外置同正员咄禄仳加都磨度阙颉斤素称骁悍兼蕴智谋当苏禄之时虽力有所屈而恳诚之至乃朕则知元恶既除效勤弥亮果能率众相与归降斯尽节於朝廷。且立功於疆场信义。若此嘉尚良深是用授卿宠章荣彼蕃部今赐卿丹书铁券传之子孙永固河山有如日月可不慎欤。
    十月己卯投降吐蕃白拘国四品笼官苏唐封及狗舟川五品笼官薛阿封等各赐紫袍银钿带金鱼袋及帛三十疋癸未托悉密可汗大首领来朝赐锦袍金钿带鱼袋及帛四十匹庚辰帝御花萼楼出宫女宴毗伽可汗妻可敦及男女等赏赐不可胜纪。
    二年正月丁卯契丹刺史匐从之等一百二十人奚刺史达利胡等一百八十人并来朝册勋皆授中郎将赐紫袍金钿带金鱼袋放还蕃。
    二月己丑解苏国阿德悉遣大首领车鼻施达干罗顿毅等二十人来朝。且献方物各授中郎将赐紫袍金带鱼袋放还蕃。
    七月癸亥渤海王遣其弟蕃来朝授左领军卫员外大将军留宿卫。
    十二月乙巳新罗王遣弟来贺正授左清道率府员外长史赐绿袍银带放还蕃。
    三载七月癸酉封曹国王米国王康国王母可敦并为郡夫人。
    四载三月戊寅九姓首领回鹘思力裴罗及弟阿悉烂颉斤杀斩白眉可汗传首京师授裴罗右骁卫员外将军颉斤右武卫员外将军策勋也。
    七月乙酉小勃律遣僧大德三藏伽罗密多来朝授右金吾卫员外中郎将放还蕃。
    八月戊申突厥伽可汗妻史氏内属封宾国夫人仍每载赐钱百贯以充妆粉。
    五载十月癸巳三葛逻禄伽叶护顿阿波移健啜遣使朝贡授叶护为左武卫大将军员外置依旧在蕃其使赐二色绫袍金带七事放还蕃。
    七载八月庚戍悒怛国遣使朝贡授将军赐二色绫袍金带鱼袋七事放还蕃戊午勃律国王苏失利芝及三藏大德僧伽罗密多并来朝授伽罗密多鸿胪员外卿放还蕃赐苏失利芝紫袍金带留宿卫给官宅。
    八载八月乙亥护密国王罗真檀来朝请宿卫授左武卫将军留宿卫景子十姓突骑施遣使来朝授中郎将赐锦袍金带鱼袋二事放还蕃。
    十月丁卯九姓勃曳固大毗伽都督默每等十人来朝并授特进赐锦袍金钿带鱼袋七事放还蕃。
    十一载正月甲申米越长史密利稽来朝授右卫将军放还蕃。
    二月丙申三葛逻禄遣使来朝赐锦袍金钿带鱼袋七事放还蕃。
    八月丙子回鹘遣使来朝赐文武百官缣帛有差。
    九月壬戍归仁国遣使朝贡授中郎将赐紫袍金带鱼袋七事放还蕃。
    十二月己卯黑衣大食谢多诃密遣使来朝授左金吾卫员外大将军放还蕃舍磨国宁远国并遣使来朝皆赐锦袍金带鱼袋七事放还蕃。
    十二载七月辛亥黑衣大食遣大酋望二十五人来朝并授中郎将赐紫袍金带鱼袋放还蕃。
    九月辛亥文单国王子率其属二十六人来朝并授其属果毅都尉赐紫金鱼袋随何履光于南征讨事讫听还蕃甲寅葛逻禄叶护顿毗伽生擒阿布思制授开府仪同三司封金山王依旧充叶护禄俸於北庭给其叶妻及母并封为公国夫人。
    十二月丁亥护密国遣大首领朝贡赐锦袍金带鱼袋七事事毕放还蕃。
    十三载四月丙戌突骑施黑姓可汗及黑衣大食吐火罗右可汗郡俱位国并遣使来朝各赐帛有差放还蕃丁亥宁国及九姓回纥米国并遣使来朝各赐锦袍金带放还蕃。
    五月壬寅帝以葛逻禄叶护有擒阿布思之功特降玺。《书》曰：卿归心向化守节安边尝献忠诚无失蕃礼见不善如鹰之逐鸟雀嫉为恶似农夫之除蔓草信义。若此嘉欢良多阿布思负恩至深为众所弃卿能为擒获送其形骸。且此贼投卿本缘穷蹙苟欲延命元非好心卿密察奸谋俾其就戮卿之智略难可比方。又闻数男今见在彼种类既恶留用何为傥蕴习顽凶搅扰蕃落处置不及追悔无繇可宜送来绝其後患卿今载已前俸禄并令京军给付後虑其辽远任於北庭请受所请印信并译语人官并依来表今则别有少物赐卿至宜领取。
