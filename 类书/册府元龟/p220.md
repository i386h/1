<!-- { "loadSidebar": true } -->
广明元年正月乙卯朔御宣政殿制曰：朕祗膺宝祚嗣守宗祧夙夜一心勤劳八载实欲驱黎元於仁寿致华夏之平而国步犹艰群生寡遂灾眚荐起寇孽仍臻窃弄干戈连攻郡邑虽输降款未息狂谋江左海南疮痍既甚湖湘荆汉耕织屡空言念疲羸良深轸恻我心未济天道如何赖近者严敕师徒稍闻胜捷皆列圣之潜宁菲德以言功属节变三阳日当首岁乃御正殿爰命改元况及发生是宜在宥自古继业守文之主握图御宇之君必自正月吉辰发号施令所以垂千年之懿范固百代之洪基莫不繇斯道也。可改乾符七年为乾明元年近日东南州府频奏草贼结连本是平人迫於饥馑驱之为盗情不愿为委所在长吏子细晓谕如自首归降保非诈伪便须抚纳不要勘问如未倒戈即时剪扑东南州府遭贼之处农桑失业耕种不时就中广州荆南湖南盗贼留驻人户逃亡伤痍最甚自广明已前诸色税赋宜令十分减四其河中府太原府遭贼寇掠处亦宜准此吏部擢选人粟错及长名驳放者除身名逾滥欠选考外并以比远残阙收注入仕之门兵部最滥全无根本颇坏纪纲近者武臣多转入文臣依资除授宜惩僭亻幸以辨品流自今後武官不得转入文臣选改所冀轮辕各秩序区分其内司不在此限中和元年七月丁巳帝在蜀御成都府廨大赦改元光启元年三月丁卯帝自蜀还京己巳御宣政殿大赦改元。
五月御殿受册尊号大赦。
文德元年二月壬午帝自凤翔还京戊子御承天楼大赦改元。
昭宗龙纪元年正月癸巳朔御武德殿大赦改元中外文武臣僚进秩颁爵有差。
十一月辛卯祀圜丘礼毕御承天门大赦。
大顺元年正月戊子朔御武德殿受朝贺宰臣百寮上徽号礼毕大赦改元。
景福元年正月丙午朔御武德殿受朝贺大赦改元乾宁元年正月乙丑朔御武德殿受朝贺大赦改元二年十月丁亥制赦系囚其节文曰：其有任崇柱石位重台衡或委以军权或参诸宥密竟因连谤终至祸名郁我好生嗟乎！强死应大顺已来有非罪而加削夺者并复官资其杜让能西门君遂李周潼已下并与昭雪还其爵秩韦昭度顷处台司每伸相业王行瑜求尚书令独能抑之致於沉冤谅繇此事李奚文章宏赡迥出辈流竟以朋党之间挤於死地凡在有识孰不咄嗟宜并与昭洗仍复官爵。
光化元年五月己巳朔以立后大赦。
八月己未帝自华州还京甲子御端门大赦改元。
天复元年四月甲戌御长乐门大赦改元。
三年正月己巳自凤翔还京谒庙礼毕御长乐楼大赦。
