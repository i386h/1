<!-- { "loadSidebar": true } -->
    韦处厚穆宗时与路随为翰林侍读学士长庆二年处厚与随撰六经。《法言》二十卷书成表献之曰：臣闻三皇讲道五帝讲德三王讲仁五霸讲义所讲不同同归於理理道之极备於六经虽质文相变忠敬交用损益因时步骤不一然而释三纲越五常而致雍熙者未之有也。自秦火荡孔壁穿蠹曲学异辩专门多惑营道之轨并驰希圣之堂盖寡芜文错起浮义互生简册混散篇卷繁积劳神於累代敝形於当年其知愈博其得愈少夫然通方之士达识之儒。且犹不为也。况南面之尊司道之契，岂不贪其精而遗其粗者乎！伏惟文武孝德皇帝陛下精义神授博识天资山峻词峰泉蓄学海膺休运则混六合而不让思屈已则舞两阶而不疑故当希皇踵帝肩王轹霸可以区区近躅拟於圣德哉！臣处厚臣随采合易诗书左氏春秋孝经等因其本篇掇其精粹论纪先师微旨今亦附於篇末总题曰：六经。《法言》合二十卷献上取诸身必本於五事下通诸物兼畅於三才始九族以及於百姓刑室家以仪於天下圣君良主之往行哲人壮士之前言天人相与之际幽明交感之应穷理尽性之辩药石攻磨之规尧舜禹汤文武理乱之道尽在君臣父子夫妇朋友之义必举其兴可以观劝其违可以戒此其所存者也。至如爻象错综阴阳难名比兴箴诲幽隐难释诰命训论古今不合威仪类制命诸有司褒贬扬扌归诸史法此其所遗者也。商鞅之说秦主叹帝道之难行太宗之纳魏徵流王泽而广被繇是言之道无远近德无重轻能者挈之如毛羽不能者举之如嵩岱今逢希代之君当难合之运故不能以百家邪说六国纵横秦汉刑名魏晋偷薄为盛时道历代帝王皆务纂集魏称皇览梁著遍略邺中则有修文之作江左则有寿光之书但夸於闻见非垂谋於理本臣今所贵实异斯作陆贾奏甚卑之论尚称善於高皇方朔献杂糅之说犹见知於武帝伏惟陛下机务之馀燕息之暇时降省览天下幸甚帝览其书称善者久之赐处厚随锦采二百疋银器二事。
    崔郾为翰林侍讲学士宝历元年七月与高重进纂要集十卷各赐采锦二百疋银器五事。
    魏謇尝钞撮子书要言以类相从二十卷号曰：魏氏手略有文集十卷位至太子少保。
    裴文宗时为右散骑常侍太和八年集历代文章自梁昭明太子著文选外合於典雅者古今通选勒成三十卷目为太和通选并意义目录一卷进上之所著偏僻时论以为不当。
    王涯同平章事太和八年进月令图一轴。
    兵部尚书王起进自古帝王五位图帝欲置於几案以便观览宣付起重以长卷写进。
    许康佐为翰林学士太和九年进纂集。《左氏传》三十卷。
    高重为国子祭酒太和九年进春和纂集四十卷。
    郑氵为翰林侍讲学士文宗命撰经史要录十二卷书成帝嘉其精博因以十九书语类帝亲自发问氵应对无滞锡以金紫。
    姚康为太子詹事大中五年十一月以所撰统史三百卷上之统史自开辟至隋末编年纂帝王美政善事诏令可利於时者至於时政盐铁榷和籴赈贷钱陌兵数虚实贮粮用兵利害边事戎狄无不备载下至释道烧炼妄求无验皆载之。
    崔铉为左仆射平章事大顺七年十月铉上续会要四十卷修撰官杨绍复崔彖薛逢郑言等赐物有差梁末帝贞明末前衡州长史刘骘进所撰地里手镜十卷。
    晋曹国珍为左谏议大夫天福四年上言请於内外臣寮之中选才略之士聚唐六典前後会要礼阁新仪大中统类律令格式等精详纂集俾无漏略别为书一部目为大晋政统从之其详议官宜差太子少师梁文矩步骑常侍张允大理卿张澄国子祭酒唐大理少卿高鸿渐国子司业田敏礼部郎中吕咸休司勋员外郎刘涛刑部员外郎李知损监察御史郭延升等一十人允文矩等咸曰：改前代礼乐刑宪为大晋政统则尧典舜典当以晋典革名列状驳之曰：作者之谓圣述者之谓明苟非圣明焉能述作。若运因革故则事乃维新或改正朔而变牺牲或易服色而殊徽号是以五帝殊时不相沿乐三王异世不相袭礼至於近代率由旧章比及前朝是滋其目多因行事之失改为立制之初或臣奏条章君行可否皆表其年月纪以姓名聚类分门成文作则莫不悉稽前典垂范後昆述言圣贤历於朝代得金科玉条之号设乱言破律之防守而行之其来尚矣。皇帝陛下运齐七政历契千年爰从创业开基莫不积功累德行宜直笔具载鸿猷。若备录前代之编年目作圣朝之政统此则是名不正也。夫名不正则言不顺而媚时掠美非其实矣。若剪截其词此则是文不备也。夫文不备则启争端而礼乐刑政於斯乱矣。若改旧条而为新制则未审何门可以刊削何事可以编联既当革故从新。又须废彼行此则未知国朝能守而不失乎！臣等同共参详未见其可疏奏嘉之其事遂寝。
    张昭为兵部尚书世宗亲征淮南表进所撰兵法其略曰：臣本书生不娴武艺空忝穰苴之位惭无郄之能遽捧纶言令纂兵法虽︹三宫之说何称九天之谋伏惟陛下玉斗缵戎金楼聚学九舜十尧之典不足揣摩三门五将之书无烦接要而犹申旦不寐乙夜纵观留连於尺籍伍符探赜於枫天枣地以为人情贵耳而贱目儒者是古而非今以韩白之智有馀英卫之才不足宁悟渭水钓翁之学今乃椎轮圯桥神叟之言已为糟粕无足师模於钤聊可挹酌於源流爰命下臣撮其枢要臣逖观前代兵家所著篇部颇多自唐末乱离图书流落今兰台秘府目录空存其於讨论固难详悉今祗据臣家所有之书摭其兵要自军旅制置选练教习安营结阵命将出师诡谲机权形势利害赏罚告誓攻守巧拙星气风角阴阳课式等部四十二门离为十卷管窥蠡测莫知穹渤之高深兽走犬驰。且副苗之指使既成卷部须有签题臣伏见前代奉诏撰论皆目为制旨今取准故事题为制旨兵法臣留司都下不敢取去班行谨差私吏赍诣行阙陈进诏曰：朕昔览兵书粗知前事将观机要委卿撰述曾未逾时远来呈进披寻之际备见精详论战法之大纲与孙吴而共贯赖卿博学副朕所怀宜示颁宣用明恩宠嘉奖在念再三不忘今赐卿衣着二百疋银器一百两。
    ●卷六百八
    ○学校部　小学目录刊校雠嫉小学
    昔伏羲氏造书契以代结绳之政周官保氏教国子以六书盖文字之兴其来尚矣。厥後二篆继作八体并生沿波振叶增华竞逐岐分辙异其流弥广中代而下善其业者或为之训诂或形乎！论叙布之方牍参乎！缃帙咸得以徵焉仲尼曰：吾犹及史之阙文。又曰：盖有不知而作之者故述作之际不可以不慎矣。黄帝时仓颉为史作虫篆。
    周宣王时太史籀作大篆十五篇教学童书也。与孔氏壁中古文异体（又云：史籀篇者周时史官教学童书也。）。
    秦李斯为丞相作仓颉篇七章（又作小篆亦曰：秦篆）。
    赵高为车府令作爰历篇六章。
    胡母敬为太史令作博学篇七章（博学篇古文多取史籀篇而篆体复颇异所谓秦篆者也。又云：仓颉爰历博学三篇断六十字以为一章凡五十五章并为仓颉篇）。
    程邈为秦狱吏得罪系云阳狱中覃思十年益小篆方圆而为隶书三千字始皇善之用为御史。
    王次仲上谷人善隶书始作八分书。
    汉司马相如为文园令作凡将篇（凡将篇无复字）。
    史游元帝时为黄门令作急就一篇（又云：慕容皇亲造太上章以代急就篇。又颜之推颜师古各注急就篇）。
    李长成帝时为将作大匠作元尚一篇（急就元尚篇皆仓颉中正字也。凡将则颇有出）。
    扬雄为大夫作仓颉训纂一篇（元始中徵天下通小学者以百数各令记字於庭中扬雄取其有用者以作训纂。又云：李斯作仓颉篇杨雄作训纂篇後汉郎中贾鲂作滂喜篇。故曰：三仓）。
    杜邺从张吉学吉子竦。又幼孤从邺学问亦著於世尤长小学邺子林清静好古亦有雅材建武中历位列卿至大司空其正文字过於邺竦故世言小学者繇杜公也。（。又云：宣帝时徵齐人能正读者张敞从受之传至外孙之子杜林为作训诂焉竦即敞之孙林作仓颉训纂一篇仓颉训一篇）位至凉州刺史。
    刘歆撰古今文字二卷（又焦子明撰文字统略一卷）位至安定属国都尉。
    後汉许慎作。《说文》解字十四篇皆传於世（梁有演。《说文》一卷庾仪撰）为氵交长卒。
    马援为伏波将军上。《书》曰：臣所假伏波将军印书伏字犬外乡城皋令印皋字为白下羊丞印四下羊尉印白下人人下羊即一县长吏印文不同恐天下不正者多符印所以为信也。所宜齐同荐晓古文字者事下大司空正郡国印章奏可。
    班固字孟坚以扬雄作训纂篇顺续仓颉。又易仓颉中重复之字凡八十九章固复续扬雄作十三章。又撰在昔篇一卷太甲篇一卷为大将军窦宪中护军服虔撰通俗文一卷位至九江太守。
    苏林字孝友博学多通古今字指凡诸书传文间危疑林释之建安中为五官将文学甚见礼待。
    郭显卿为太子中庶子撰杂字指一卷。
    卫宏字敬仲撰古文字书一卷位至议郎。
    邯郸淳一名竺字子叔为博士给事中善仓雅虫篆许氏字指。
    蔡邕为左中郎将撰圣皇章黄初章吴章篇劝学篇各一卷。
    崔瑗为济北相撰飞龙篇篆草势合三卷张揖撰埤仓二卷（梁樊恭。又撰广仓一卷）古今字诂三卷（又云：揖撰三仓难字一卷诂训三卷）错误字一卷（又异字二卷朱育撰字属一卷贾鲂撰）。
    蜀来敏尤精於仓雅训诂好是正文字位至执慎将军。
    吴项峻为郎中令撰始学篇十二卷。
    朱育山阴人少好奇字凡所特达依体像类造作异字千名以上位至侍中。
    晋郭荷雒阳人明究群籍特善史书不应州郡之命陆机为平原内史撰吴章二卷。
    王义为下邳内史撰小学篇一卷。
    李彤撰字指二卷单行字四卷字偶五卷位至朝议大夫。
    吕忱为弦令撰。《字林》七卷。
    殷仲堪为荆州刺史撰常用字训一卷。
    吕静为安复令撰韵集六卷。
    卫恒撰四体书势一卷。
    葛洪撰要用字苑一卷终於句漏令。
    顾恺之为散骑常侍撰启疑三卷。
    宋何承天为御史丞撰纂文三卷。
    颜延之撰纂要六卷诂幼文三卷位至金紫光禄大夫。
    谢灵运为临川内史撰要字苑一卷。
    吴恭为扬州督护撰。《字林》音义五卷。
    刘善经撰文字指归一卷。
    夏侯咏撰四声韵略十三卷。
    李撰音谱四卷。
    释静洪撰韵英三卷。
    南齐吴均为奉朝请续文释五卷。
    王斌著四声论行於时。
    梁沈约撰四声一卷位至尚书令侍中领太子少傅阮孝绪不应徵辟撰文字集略六卷。
    吉文甫为散骑常侍撰释字同音三卷（又有异字同音一卷）。
    萧子云撰五十二体书一卷位至侍中国子祭酒。
