<!-- { "loadSidebar": true } -->
    孔戢为殿中侍御史分司时昭义节度使卢从史判官徐玫以狡慝助成从史之奸逆从史既擒孟元阳按节至军复欲署玫为从事戢遂牒泽潞收玫以候诏命然後列状上闻竟流玫於播州。
    独孤朗为御史中丞故事宪府选御史多因其长有请然後除授崔晃郑居中同时除监察皆出於丞相朗即拒而不纳晃改授太常博士居中分司东都。
    丁居晦为御史中丞颇锐志当官不畏强御然而措置或乖中道执政请移易遂复旧官帝疑与当轴者不叶故复旧职（居晦前为中书舍人翰林学士）。
    李景让为御史大夫慷慨有大志正色立朝言无避忌时宣宗皇帝舅郑光卒诏罢朝三日景让上言朝典有素无容过越优诏报之乃罢朝两日。
    王华为侍御史乾符末右散骑常侍李损有子凝吉武宁军节度使支详辟为判官及广明中徐之偏将时溥逐支详擅称留後中和中朝廷加节制溥奏本州幕下宾客一切旧贯至是欲以腹心代之咸诬其毒然後闻奏仍表凝吉父损密通其情乞下御史台鞫理时军容使田令孜与溥贿赂交结乃遣御史中丞卢渥锻而成之华执理雪焉令孜怒乃遣人传宣取归本军华拒而不遣乃白宰臣萧遘云：李损与凝吉虽是父子相去数千里诬以知情实曰：非辜乃非时请开延英面奏帝遂然之以时溥有勋令孜抗奏遂有诏罢（时溥萧遘王华卢渥襄乱之後未失朝廷大纲深为处当也。）。
    ●卷五百十六
    ○宪官部　振举
    夫奋庸亮采所以於事功宿业修方所以举乎！官政矧乃中司之局纪纲是赖平反措枉用清於庶狱绳违纠缪以肃乎！外庭政治之攸先法度之所出莅斯职者实重其选自非秉方正之节挺中立之志居位自称临事生风谨条教而有严专抨弹而无避亦何以充厥任哉！元魏之後乃有振攸司之务论庶官之失修举废坠整班制儆率其违慢缝弥其愆阙使众目咸振彝伦式叙斯固得持宪之体焉。
    後魏孝庄时元子思为御史中尉先是兼尚书仆射元顺奏以尚书百揆之本至於公事不应送御史台子思奏曰：案御史令云：中尉督司百寮治书侍御史纟察禁内。又云：中尉出行车辐前驱除道一里王公百辟避路时经四帝前後中尉二十许人奉以周旋未曾暂废府寺台省并从此令唯肃宗之世为临洮举哀故兼尚书左仆射臣顺不肯与名。又不送簿故中尉臣郦道元举而奏之而顺复启云：尚书百揆之本令仆纳言之贵不宜下隶中尉送名御史寻亦蒙敕听如其奏从此迄今便无准一臣初上台具见其事意欲申请决议但以权兼未宜便尔日复一日遂历炎凉去月朔旦台移尚书索应朝名帐而省稽留不送寻复移催并主吏忽为尚书郎中裴献伯後注云：案旧事御史中尉逢台郎於衤复道中尉下车执板郎中车上举手礼之以此而言明非敌体臣既见此深为怪愕旋省二三未解所以正谓都省别被新式改易高祖旧命即遣移问事何所依。又获尚书郎中王元旭报出蔡氏汉官似非穿凿始知裴王亦规访典谟两人心欲自矫臣案。《汉书》宣秉传诏徵秉为御史中丞与司隶校尉尚书令俱会殿庭并专席而坐京师号之为三独坐。又寻魏书崔琰传。《晋书》傅嘏传皆云：既为中丞百寮震悚以此而言则中丞不揖省郎盖已久矣。宪台不属都堂亦非今日。又寻职令云：朝会失时即加弹纟则百官簿帐应送上台灼然明矣。又皇太子以下违犯宪制皆得纟察则令仆朝名宜付御史。又亦彰矣。不付名至臧否何验臣顺专执未为平通先朝曲遂岂是正法谨案尚书郎中臣裴献伯王元旭等妄班士流早衔清官轻弄矩礼斐然。若斯苟执异端忽然至此此而不纲将隳朝令请以见事免献伯等所居官付法科处尚书纳言之本令仆百揆之要同彼浮虚助之乖失宜明首从节级其罪诏曰：国家异政不可据之古事付司检高祖旧格推处得失以闻寻从子思奏仍为元天穆所忿遂停。
    高道穆孝庄时为御史中尉上疏曰：臣闻舜命皋陶奸宄是禹泣辜人刑辟为念所以举直错枉事切曩贤明德慎罚议存先典高祖大和之初置廷尉司直论刑辟是非虽事非古始交济时要所谓礼乐互兴不相沿袭者矣。臣以无庸忝当令任所思报效未忘寝兴但识谢知今业惭稽古未能进一言以利国说一策以兴邦索米长安，岂不知愧至於职司其忧犹望亻黾亻免窃见御史出外悉受风闻虽时获罪人亦不无枉滥何者得情之罚不能不怨守令为治容有爱憎奸猾之徒常思报恶多有妄造无名共相诬谤御史一经检究耻於不成杖木之下以虚为实无罪不能自雪者，岂可胜道哉！臣虽愚短守不假器绣衣所指冀以清肃。若仍踵前失或伤善人则尸禄之责无所逃罪所以夙夜为忧思有悛革如臣鄙见请依太和故事还置司直十人名拟廷尉秩以五品选历官有称心平性正者以为御史。若出纠劾即移廷尉令知人数廷尉遣司直御史俱发所到州郡分居别馆御史检了移付司直覆问事讫与御史俱还中尉弹闻廷尉科案一如旧式庶使狱成罪定无复稽宽为恶取败不得称枉。若御史司直纠劾失实依所断狱罪之听以所简迭相纠发如二使阿曲有不尽理听罪家诣门下通诉别加按检如此则肺石之傍怨讼可息丛棘之下无受罪吞声者矣。诏从之复置司直唐高宗永徽四年崔义玄为御史大夫旧例御史台不受诉讼有通词状者即於台门候御史御史竞往门外收采知可弹者略其姓名皆云：风闻访知及义玄为大夫始定受事御史人如一日劾状题告人姓名则天万岁通天元年左台殿中侍御史徐有功奏论天官秋官及朝堂三司理匦使愆失其略曰：自陛下即位以来海内官员一定而天下选人渐多掌选之曹用舍不平补拟乖次应留即放应放翻留嘱请公行颜面罔惧遂使嚣谤满路怨ゥ盈朝浸以为常殊无愧惮。又往属唐朝季年时多逆节鞫讯结断刑狱至严革命已来载祀遽积馀风未殄用法犹深今推鞫者恣行酷法不依律文妄构异端虚立证据劾略为罪舍法用情格律昭然无心遵奉断事则不依款占罔据条章状表生情法外构理率心任意轻重自由天下称冤莫不由此陛下九重严秘万机事总何能一一躬览事事亲详近臣畏罪而不言大臣重禄而不奏遂使刻薄之吏弊法未悛士子朝臣屏气累息皆不自保恐坠网罗。又陛下令朝堂受表设匦投状空有其名竟无其实并不能正直各自防闲延引岁时拖拽来去叩阍不听挝鼓不闻抱恨怀冤呼嗟而已至诚所感和气必伤，岂不由受委任者不副天心是陛下务使直申其冤是有司务在重增其枉尘垢圣德隐蔽宸听者是臣等不忠不诚死罪死罪臣今请考选官诠注不平致令在外怨ゥ者臣即察访纠而弹之以按其曲伏望贬考夺禄以愧其心罪仍依法度其刑狱推断之宜有行酷法妄考妄断臣即按验奏而劾之获枉状请即付法断罪亦准前条夺禄贬考以惭其德其三司受表及理匦申冤使不速与夺致令拥滞有理不为申者亦望准前弹奏贬考夺禄然臣昔处法司猥蒙擢用臣愚无以上答圣造愿以执法酬恩无纵诡随不避强御猛噬挚击是臣之分如天恩允臣所奏请降敕施行庶不越旬时可以除残革弊刑措不用天下幸甚制从之。
    玄宗开元十四年崔隐甫为御史大夫故事大夫与监察竞为官政略无承禀及隐甫为大夫一切督责之事无小大悉令谘决稍有忤意列上其罪前後贬黜者过半群僚侧息帝常谓曰：卿为大夫深副朕所委。
    德宗贞元二年七月司门员外王休为左赞善大夫以判刑部断狱失理为右丞元所奏故就冗秩时政尚因循宰相简辖独举其职议者多之。
    八年正月御史台奏伏以台司推事多是制狱其中或有准敕便须处分要知法理。又缘大理刑部断狱亦皆申报台司傥或差错事须详定比来皆却令刑部大理法直简勘必恐自相扶会纵有错失无由辨明伏请置法直一员冀断结之际事无阙遗其粮料请取台中诸色钱物量事支给其功优等请准刑部大理处分敕旨依奏。
    九年二月御史台奏今後府县诸司公事有推问未毕辄挝鼓进状者请却付本司推问断讫犹称抑屈使任诣台司案。若实抑屈所由官录奏推典量罪决责如告事人所诉不实亦准法处分。
    姚庭筠为御史中丞奏称律令格式悬之象魏奉而行之事无不理比见诸司寮き不能遵守章程事无大小皆悉闻奏臣闻为君者任臣为臣者奉法故云：汝为君目将司明也。则知万机务综不可遍览也。所以设官分职者委任责成百工惟时以成垂拱之化比者或修一水窗或伐一枯木并皆上闻旒取断宸衷岂代天理物至公之道也。自今以後。若缘军国大事及牒式无文者任奏取进止自馀据章程合行者合令准法处分其有故生疑滞有致稽失者请令御史随事纠弹从之。
    宪宗永贞元年十月武元衡为御史中丞奏贞元二年御史中丞窦衔所奏凡诸使兼宪官者除元帅都统节度观察都团练防御等使馀并在本官之位其後苏弁于硕以度支郎中兼御史中丞邓泳以易州刺史兼御史大夫皆奉进旨令在同类之上伏以前後异同遵守不一臣谨议伏请自今常衔官兼御史大夫中丞者准简省官立在本品同类之下从之。
    元和元年三月辛未御史中丞武元衡奏中书门下御史台五品已上官尚书省四品已上官诸司正三品已上及从三品职事官东都留守转运盐铁节度观察都团练防御招讨经略等使河南尹同华州刺史诸卫将军三品已上官除授皆入阁门谢其馀官许於宣政南班拜讫便退诏曰：如此例中有加使及职掌并准此。又奏吏部兵部尚书侍郎官并礼部侍郎每选举限内自十月至二月不奉朝衔。若称事繁即中书门下御史台度支京兆府公事至重朝请如常况旬节已赐归休。又许分日一月之内才奉十日朝衔甚寒。又蒙矜放臣询求故实以为王颜任中丞日常论其事举奏甚详伏请准贞元十二年四月二十七日仍永为常式从之。
    二年十二月癸亥御史台奏文武常衔官准乾元元年三月十四日敕如有朝堂相吊慰跪拜待漏行立失序语笑讠宣讠华入衙门执笏不端行立迟慢立班不正趋拜失仪言语微讪穿仗出阁门无故离位廊下食行坐失仪语闹入朝不从正门出入非公事入中书寺每犯夺一月俸班列不肃所由指挥犹或饰非仍拒抗者录奏贬官今商量旧条每罚各减一半所贵有犯必举如所由指挥报告抵拒饰非即准旧具名闻奏必冀众知禀敬朝列肃清从之。
    四年五月御史台奏准旧例监察御史从下六人各察尚书省一司。又准兴元元年十月敕令监察从上第一人察吏部礼部第二人察兵部工部第三人察户部刑部者伏以监察第一第二人已充监察及馆驿等使新人除出使外并无职掌无以观其能否今请守旧制新人分察从之。
    十二月御史中丞李夷简奏诸使诸州有两税外杂率其违格敕不法事请诸道盐铁转运度支巡院访察状报台司以凭闻奏从之。
    五年二月御史中丞王播奏监察御史旧例在任二十五月转准具员不加今请仍旧殿中侍御史旧例在任十三月转准具员加十三月今後减至十月从之播为中丞振举朝章百职修举。
