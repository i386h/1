<!-- { "loadSidebar": true } -->
    李谔为治书侍御史谔见礼教弊公卿薨亡其爱妾侍婢子孙辄嫁卖之遂成风俗谔上《书》曰：臣闻追远慎终民德归厚三年无改方称为孝如闻大臣之内有父祖亡没日月未久子孙无赖便分其妓妾嫁卖取财有一於兹实损风化妾虽微贱亲承衣履服斩三年古今通式岂容遽褫强傅铅华泣辞灵几之前送付他人之室凡在见者犹致伤心况乎！人子能堪斯忍复有朝廷重臣位望通贵平生交旧情。若弟兄及其亡没杳同行路朝闻其死夕规其妾方便求娉以得为限无廉耻之心弃友朋之义。且居家理治可移於官既不正私何能赞务帝览而嘉之五品已上妻妾不得改醮始於此也。谔。又以属文之家体尚轻薄递相师效流宕忘反，於是上《书》曰：臣闻古先哲王之化民也。必变其视听防其嗜欲塞其邪放之心示以淳和之路五教六行为训民之本诗书礼易为道义之门故能家复孝慈人知礼让正俗调风莫大於此其有上书献赋制诔镌铭皆以褒德序贤明勋证理苟非惩劝义不徒然降及後代风教渐落魏之三祖更尚文词忽君人之大道好雕虫之小艺下之从上有同影响竞骋文华遂成风俗江左齐梁其弊弥甚贵贱贤愚唯务吟咏遂复遗理存异寻虚逐微竞一韵之奇争一字之巧连篇累牍不出月露之形积案盈箱唯是风之状世俗以此相高朝廷据兹擢士禄利之涂既开爱尚之情愈笃，於是闾里童昏贵游总未窥六甲先制五言至如羲皇舜禹之典伊傅周孔之说不复关心何尝入耳以傲诞为清虚以缘情为勋绩损儒素为古拙用词赋为君子故文笔日繁其政日乱良繇弃大圣之轨模构无用以为用也。捐本逐末流遍华壤递相师祖久而愈扇及大隋受命圣道聿兴屏黜浮词遏止华伪自非怀经抱质志道依仁不得引领绅参厕缨冕开皇四年普诏天下公私文翰并宜实录其年九月泗州刺史司马幼之文表华艳付所司治罪自是公卿大臣咸知正道莫不钻仰坟索弃绝华绮择先王之令典行大道於兹世如闻外州远县仍踵弊风选吏举人未遵典则至於宗党称孝乡曲归仁学必典谟交不苟合则摈落私门不加收齿其学不稽古逐俗随时作轻薄之篇章结朋党而求誉则选充吏职举送天朝盖繇县令刺史未行风教犹挟私情不存公道臣既忝宪司职当纠察。若闻风即劾恐挂网者多请敕有司普加搜访有如此者具状送台谔。又以当官者好自矜伐上奏曰：臣闻舜戒禹曰：汝惟不矜天下莫与汝争能汝惟不伐天下莫与汝争功言偃。又云：事君数斯辱矣。朋友数斯疏矣。此皆先哲之格言後王之轨辙。然则人臣之道陈力济时虽勤比大禹功如师望亦不得厚自矜伐上要君父况复功无足纪勤不补过而敢自陈勋绩轻干听览世之丧道极於周代下无廉耻上使之然用人唯信其口取士不观其行矜夸自大便以济蒙擢谦恭静退多以恬默见遗是以通表陈诚先论已之功状承颜敷奏尝道臣最用心自自媒都无惭耻之色强干横请唯以乾没为能自隋受命此风顿改耕夫贩妇无不革心况乃大臣仍蹈弊俗如闻刺史入京朝觐乃有自陈勾检之功喧诉皆墀之侧言辞不逊高自称誉上黩冕旒特为难恕凡如此辈具状送台明加罪黜以惩风范帝以谔前後所奏颁示天下四海靡然向风深革其弊。
    卢思道为散骑侍郎兼内史侍郎事于时议置六卿将除大理思道上奏曰：省有驾部寺留太仆省有刑部寺除大理斯则重畜产而贱刑名诚为未可。又陈殿庭非杖罚之所朝臣犯笞罪请以赎论帝嘉纳之王劭为员外散骑侍郎劭以古有钻燧改火之义近代废绝，於是上表请变火曰：臣谨按周官四时变火以救时疾明火不数变时疾必兴圣人作法岂徒然也。在晋时有以雒阳火度江者代代事之相续不灭火色变青昔师旷食饭云：是劳薪所爨晋平公使视之果然车辋今温酒及炙肉用石炭柴火竹火草火麻ぼ火气味各不同以此推之新火旧火理应有异伏望远遵先圣於五时取五木以变火用功甚少救益方大纵使百姓习久未能顿同尚食内厨及东宫诸王食厨不可不依古法帝从之。
    李德林为内史令开皇中苏威奏置五百家乡正即令理民间词讼德林议以为本废乡官判事为其里闾亲识剖断不平今令乡正专治五百家恐为害更甚。且今时吏部总选人物天下不过数百县於六七百万户内铨简数百县令犹不称其才乃欲於一乡之内选一人能治五百家者必恐难得。又即是要荒小县有不至五百家者复不可令两县共管一乡敕令内外群官就东宫会议自皇太子以下多从德林议。
    苏孝慈为工部尚书时京官及州并给公廨钱回易生利以给公用至开皇十四年六月孝慈以为所在官司因循往昔皆以公廨物出举兴生唯利是求烦扰百姓败风损俗莫斯之甚，於是奏皆给地以营农回易取利一皆禁止。
    唐许敬宗太宗贞观十九年为中书侍郎时庶人承乾废黜宫僚多被除削久未收叙敬宗上。表曰：臣闻先王慎罚务在於恤刑往哲宽仁义在於宥过圣人之道莫尚於兹切见废官五品以上除名弃斥颇历岁时但庶人畴昔之年身处不疑之地包藏悖逆阴结宰臣所预奸谋多连贵戚祸生虑表非可防萌宫内官僚迥无关预今乃投鼠及器孰谓无冤焚山毁玉稍同迁怒伏寻先典例有可原昔吴国陪臣则爰丝不坐於刘濞昌邑中尉则王吉免缘於海昏譬诸栾布乃策名於彭越比乎！田叔亦委质於张敖主以凶逆陷诛夷臣以贤良荷收擢历观往代此类尤多近者有隋。又遵斯义杨勇之废罪止加於佞人李纲之徒皆不预於刑网古今裁其折衷史籍称为美谈而今张弘素令狐德赵弘智裴宣机萧钧等并砥节励操有雅望於当朝经明行修播令名於天下，或以直言而遭扑，或以忤意而见猜嫌一雷同并罹天宪恐於王道伤在未弘繇是玄素等得叙用褚遂良高宗时为吏部尚书时永徽三年诏追录前代忠鲠子孙周相州总管尉迟迥曾孙文礼诉言迥忠於周室为隋所诛帝遣议之太常卿江夏王道宗等议咸以迥死节於周宜有甄录遂良进曰：窃观史籍咸以救君难则为忠不救则为逆春秋赵穿杀晋灵公赵盾为正卿不讨贼太史《书》曰：赵盾弑其君繇此言之尉迟迥受周重寄既闻隋文作相称兵邺下南通於陈北连突厥顿兵六十馀日不赴国难免其罪恶为幸已多。若谓之忠臣所深惑群议遂寝殿中侍御史张敬一奏曰：臣闻尧舜谔谔以昌桀纣默默以亡臣窃以尉迟迥忠於周室身死国难遂良不以为忠恐未为允请召史官集议帝竟不许之。
    刘祥道显庆初为黄门侍郎知吏部选事祥道以铨综之术犹有所阙乃上疏陈其得失其一曰今之选司取士伤多。且滥每年入流数过一千四百是伤多也。杂色入流不加铨简是伤滥也。经明行修之士犹或罕有正人多取胥徒之流，岂能皆有德行即知共务者善人少而恶人多有国已来已四十载尚未刑措，岂不繇此乎！但服膺先王之道者奏第然始赴选趋走几案之间者不简便加禄秩稽古之业虽则难知斗筲之材何期易进其杂色应入流人望令曹司试判讫简为四等第一等付吏部第二等付兵部次付主爵次付司勋其行署等私犯公坐者虽经赦降以量配三司不经赦降者放还本贯冀入流不滥官无冗杂。且令胥徒之辈渐加劝勉其二曰古之选者为官择人不闻取人多而官员有数入流无限以有数供无限遂令九流繁纟人随岁积今内外文武官一品已下九品已上一万三千四百六十五员略举大数当一万四千人壮室而仕耳顺而退取其中数不过支三十年此则一万四千人而略尽。若年别入流者五百人经三十年更得一万五千足所须之数况三十年之外在官者犹多此便有馀不虑其少今年常入流者遂便逾一千四百计应数外常馀两倍。又常选放还者仍停六七千人更复年别新加实非处置之法其三曰儒为教化之本学者之宗儒教不兴风俗将替今庠序遍於四海儒生溢於三学劝诱之方理实为备而奖进之道事或未周但永徽已来于今八载在官者以善政粗闻论事者以一言可采莫不光被纶音超不次而儒生未闻恩及岂为奖进之道其四曰国家富有四海已四十年百姓官寮未有秀才之举岂今之人不如昔人将奖贤之道未至宁可方称多士岂得遂阙斯人望六品已下爰及山谷特降纶言更审搜访仍量为条例稍加优奖不然赫赫之辰斯举遂绝一代盛事为朝廷惜之其五曰唐虞三代考绩黜陟幽明两汉用人亦久居其职所以因官命氏有仓庾之姓魏晋已来事无可纪今之在四考即迁官人知将秩满必怀去就百姓见有迁代能无苟。且以去就之官临苟。且之辈责以移风易俗其可得乎！望经四考就任加阶至八考满然後听选还淳反朴虽未敢必期送故迎新实减劳弊其六曰尚书省二十四司及门下中书都事主事主书等比来选补皆取旧任流外有刀笔之人纵欲参用士流以俦类为耻前後相承遂为故事但掖省崇峻王言秘密尚书政本人物攸归而多用胥徒恐未尽铨衡之理望有革稍清其选明年中书令杜正伦亦言入流人多为政之弊帝遣祥道与正伦详议其事时宰相已下惮於改作事竟不行。
