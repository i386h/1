<!-- { "loadSidebar": true } -->
    张说为兵部尚书玄宗开元十年十月前广州都督裴先下狱中书令张嘉贞奏请决杖说进曰：臣闻刑不上大夫以其近於君也。故曰：士可杀不可辱臣今秋巡边中途闻姜皎朝堂决杖流皎是三品亦有微功不宜决杖廷辱以卒伍待之。且律有八议勋贵在焉今先既不可轻，岂可决罚帝然其言（嘉贞不说退而谓说曰：何言事之深也。说曰：宰相者时来即为，岂能长处君贵臣尽当可杖但恐吾等行当及之此言非为先乃为天下士君子也。）。
    李岘肃宗至德中为御史大夫时中丞崔器性刻乐祸阴忍恩。又希旨深文奏舀贼官云：反逆从者处律并合处死帝初收复欲惩劝天下以为器议是岘执之曰：夫事有首从情有轻重。若一处死恐非陛下含洪之义。又失国家惟新之典。且胡羯乱常狂寇凌处二京全舀万乘南巡各顾其生衣冠荡覆或陛下亲戚勋旧子孙责之以死恐乖仁恕昔者明王用刑歼厥渠魁胁从罔治况河北残寇今尚未平苟容漏网开自新之路。若尽行诛是坚叛逆之心谁人更肯归顺困兽犹斗况数万人乎！崔器吕皆守文之吏不识大体殊无变通廷议累日方从岘奏陈希烈已下定六等科罪斩於独柳树次杖刑决杀於京兆府门自尽於大理寺流於岭南远恶处及贬有三等後萧华自相州贼中归顺阙廷授尚书右丞亦奏贼仕贼官等重为安庆绪所驱至相州初闻广平王奉宣恩命陈希烈下并放之皆相顾曰：我等国家见待如此悔恨至此其何可言及闻器议刑众恨乃息帝曰：朕几为崔器所误。
    严郢为京兆尹兼御史中丞时御史台奏天下断狱一切谓待谳报以正刑名唯除杀人罪当自徒已下结竟者并徙置边州郢奏曰：臣伏以徙置边州者流之异名流罪者有三等一例移配或恐未当其死罪除杀人之外有十恶重罪造伪刻印并主典伪印及强盗光火等。若一切免死徙边即於法太轻不足惩戒其徒罪条目至多或斗殴争竞小有伤损或夫妻离异不犯义绝或养男别姓或立嫡违式或私行度关或相冒合户如此之类不可悉数令一切徙边与十恶造伪同等即轻重悬殊。又准刑部格京城县杂愆犯百端触网舀刑徒罪偏广。若皆送覆系滞实多其徒已下罪非除免官当及敕杖者宜准外州例州县量事处分今。若天下徒罪悉申所司皆从谳报法司断结准式有程州县禁囚动盈千百计天下每月徒配必不啻五六千人此则百姓动摇刑章紊挠。又边州及近边犯死及徒流者复何以处之伏请下删定使详覆然後施行从之。
    王播为刑部侍郎宪宗元和八年正月奏天德军五城及诸边城配流人等臣窃见配流人每逢赦恩悉得归还唯前件流人皆被本道重奏称要防边遂令殁身终无归日臣。又见比年边城所配流者多是胥徒小吏或是斗殴轻刑处罪可原在边无益伏请自今已後流人及先流人等准长流格例满六年後并许放还所异抵法者足以悛惩满岁者绝其愁怨从之十一月。又奏准本年九月十七日敕自今已後两京及关内河东河南河北淮南河东西等道州府犯罪系囚除大逆及下手杀人外其馀应入死罪者委所任官长审量事状但情非巨蠹并免死配流天德五城诸镇臣谨言敕文除大逆下手杀人外馀入死罪科目至多。若不举其条流或虑中外处断不一今请犯十恶及故杀斗谋劫私铸钱造伪并京兆界持杖强盗不论并依律文及前後格敕处分自馀死刑即请准今敕减死配隶天德伍城有妻者仍准式勒随流人其父祖子孙欲随去者任去从之自九月减死配流之令而京师多盗府县不能督捕及有是奏而盗稍定。
    韩愈元和中为职方员外郎时富平县人梁悦为父报仇斫杀秦果自投县请罪敕复雠之人固有彝典以其申冤请罪视死如归自诣公门发於天性志在犭旬节本无求生之心宁失不经特从减死之法宜决一百配流循州愈献议曰：伏奉今月五日敕复雠处礼经则义不同天徵法令则杀人者死礼法二事皆王教之端有此异同固资论辩宜令督省集议闻奏者伏以子复父雠见於春秋见於礼记。又见於周官。又见於诸子史不可胜数未有非而罪之者也。最宜详於律而律无其条非阙文也。盖以为不许复雠则伤孝子之心而乖先王之训许复雠则人将倚法专杀无以禁止其端矣。律虽本於圣人然执而行之者有司也。经之所明者制有司者也。丁宁其义於经而深设其文於律者其意将使法吏一断於律而经术之士得引经而议也。周官曰：凡杀人而义者令勿雠雠之则死义宜也。明杀人而不得其宜者子得复雠也。此百姓之相雠也。公羊。《传》曰：父不受诛子复雠可也。不受诛者罪不当诛者也。诛者上施於下之辞非百姓之相杀者也。又周官曰：凡报仇雠者书於士杀之无罪言将复雠必先言於官则无罪也。今陛下垂意典章思立定制惜有司之守怜孝子之心示不自专访议群下臣愚以为复雠之名虽同而其事各异或百姓相雠如周官所称可议於今者或为官吏所诛如公羊所称不可行於今者。又周官所称将复雠先告於士则无罪者。若孤稚羸弱抱微志而伺敌人之便恐不能自言於官未可以为断於今也。然则杀之与赦不可一例宜定其制曰：凡有复父雠者事发具其事申尚书省尚书集议奏闻酌其宜而处之则经律无失其指矣。疏奏不从。
    卢坦为库部员外郎兼侍御史知杂事会李反有司请毁祖父庙墓坦尝为从事乃上言曰：淮安王神通有功於草昧。且古之父子兄弟罪不相及以叛可累五代祖乎！乃不毁因赐神通墓五户以备洒扫。
    蒋元和中为兵部郎中时李既诛诏削一房属籍宰臣召问曰：一房自大功可乎！曰：大功者从父之昆弟其祖神通高。又陪陵配享今以裔孙之恶而忘其崇勋不可复问曰：自期可乎！对曰：期者之昆弟其父。若幽身死王事今以故连坐亦未可也。宰相尽用其言故之罪唯及息室女而已。
    孙革穆宗长庆初为刑部员外郎时京兆府云阳县力人张莅欠羽林官骑康宪钱米宪徵之莅乘醉拉宪气息将绝宪男买德年十四将救其父以莅角力人不敢解遂持木锺击莅之首见血後三日致死者准律父为人所殴子往救击其人折伤减凡斗三等至死者依常律即买德救父虽是性孝非暴击张莅是切非凶以髫之岁正父子之亲。若非圣化所加童子安能及此王制称五刑之理必原父子之亲以权之测浅深之量以别之春秋之义原心定罪。《周书》所训诸罚有权今买德生被皇风幼符至孝哀矜之宥伏在圣慈职当谳刑合分善恶先具事由陈奏伏异赐下中书门下商量敕旨康买德尚在童年得知子道虽杀人当死而为父可哀从沉命之科失原情之义宜付法司减死罪一等处分。
    杨嗣复长庆中为中书舍人时东川观察使奏遂宁县令庞骥犯赃事大理以法论嗣复等参酌曰：庞骥赃货之数为钱肆百馀千其间大半是枉法处职定罪合处极刑虽经赦恩不在原免伏以近日赃吏皆蒙小有矜宽类例之间虑须贷死敕长史犯赃其数不少纵宽刑曲难免鞭笞但以近逄鸿恩人思减等虽节文不在免於情理亦要哀矜庞骥量除名流溪州其赃付所司准法。
    裴长庆中为刑部郎中有前率府仓曹曲元衡杖杀百姓柏公成母法官以公成母死在辜外元衡父任军便以父荫赎罪徵铜公成私受元衡资货母死不闻公府法官等以经恩免罪议曰：典刑者公柄也。在官得施於部属之内。若非在官。又非部属虽有私罪必告於官为之理以明不得擅行鞭捶於齐人也。元衡身非在官公成母非部属而擅凭威力横此残虐岂合均於常典柏公成取货於雠利母之死悖逆天性犯则必诛奏下元衡杖六十配流公成以法论至死公议称之。
    柳公绰长庆中为刑部尚书京兆人有姑以小过鞭其妇至死府上其狱郎中窦某（史失其名）断以偿死公绰曰：尊殴卑非斗也。且其子在以妻而戮其母非教也。竟从公绰所议。
    张丹为爱州刺史太和中刑部奏处大理寺申准详断安南经略使韩约奏丹犯赃并欲谋恶事已准法处置讫者伏以追摄禁勘即是制因不合专擅处置奉三月十九日敕宜付所司速详断闻奏今处寺申处律文反逆谋叛各有本条并无欲谋恶事之科。又准律以赃入罪者除正赃见在流死勿徵处罪先勒张丹通款估纳家资然後就刑虑涉情故。又张丹男宗礼宗智等年皆处弱张丹虽徵爱州虽远。且常领郡则谓御思纵合重绳须候敕命既归法寺必在正名苟轻荒服之刑是弃远人之命伏以圣朝以慎恤为理以惠泽爱人每议典刑必行宽宥岂使一夫不获吞恨九泉伏请闻奏推覆方可详断所冀事状明白法令施行敕详覆格律既在疑文其张丹男宗礼宗智等并释放赃钱已别有处分其江陵庄宅等勒却还张宗礼等。
    宇文鼎太和中为御史中丞奏当司前後推覆造伪出身文书卖官并造伪印行用等因张刘建胡伯忠犯罪并在太和三年十一月十八日恩赦前准刑部大理寺详断悉处极刑准断狱律赦前断罪不当者。若处轻为重宜改从轻处重为轻即依轻法者臣以前件因等虽抵极法悉经殊恩或自赦文全生或因起请减等伏缘俱引霈泽累陈诉词。若非得中恐未服罪昨者一与一夺事关起请既生。又死稍觉二三如臣所见伏请赦书以前犯者特许减论赦书以後所犯者不得援例庶使後无侥亻幸令绝披陈敕张胡伯忠刘建等宜准元敕处分。
    殷侑为郓州观察使时濮州录事参军崔元武坐赃决六十配流贺州侑以元武或公事被罚取於五县人吏率敛州县官科钱，或以私马抬估纳官计绢一百二十疋大理寺断三犯以重者论抵以中私马为重止合削官三任侑复奏以官法不及法律三犯不同即坐其所重元武所犯枉法取受准律枉法十五匹以上绞律疏云：即以赃致罪频犯者并累科处元武所犯合当入处绞刑疏奏崔元武遂依刑部元断先是御史大夫温造弹奏侑居天下不由敕旨赋敛百姓即诏庾承宣代之及奏论崔元武文宗嘉侑之守法翌日诏徵侑为刑部尚书。
    陈商武宗会昌中为刑部郎中敕以刘从谏妻裴氏合诛与不诛商议曰：臣等徵诸古典。《周礼》司冠之职男子入于罪隶女子入于舂藁汉律云：妻子没为奴婢锺繇曰：自古帝王罪及妻子。又晋朝议在室之女从父母之诛既醮之妇随夫家之罚谨按奴婢舂藁罪罚之类名则为重而非罪刑故法律明文古今通议夫子有罪母妻无诛死之制然事出一时法由情断帝王刑辟岂在一途昔少卿降敌汉武诛其母玄宗时安庆宗妻荣义郡主夫以逆诛主亦赐死此则是夫子有罪母妻不舍之例臣等伏以从谏犬羊狼戾蛇豕凶残抱逆节於明时遗祸胎於孽子裴氏为恶有素为奸已成分衣以固其入心申令以安其逆志在於国典情实难容臣等参议宜从重典从之。
