<!-- { "loadSidebar": true } -->
    长兴元年五月右司郎中卢导奏请置常平义仓以备凶年汉隐帝乾二年太子詹事曹允上言国以民为本民以食为天时或水旱为灾虫蝗害稼既无九年之蓄宁救万姓之饥天灾流行古今代有而前代纵逢灾歉免至流亡盖以分灾恤民素有储备臣请依古法置常平仓请於天下京都州府租赋五斛斗上每斗别纳一升别仓贮积。若凶灾之处出贷贫民丰年即纳本数，庶几生聚永洽绥怀。
    ●卷五百三
    ○邦计部　屯田
    夫千里饣鬼粮士有饥色樵苏後爨师不宿饱屯田之利繇是兴矣。自汉武创制置吏卒五六万人充国上状条便宜十有二事新莽伪政则立田禾将军东汉永平亦命宜禾都尉魏晋而下无代无之是皆因戍营田因田积兼兵民之力省飞免之劳比夫负海转输率三十锺而致一石者其利，岂不博哉！然而轮台之耕龟兹曰：来迫吾国车师之垦匈奴曰：必争此地或攻扰田畴或荡摇边戍募民敢徙徒垂空言调吏而行复致胥怨。若乃任峻为典农之官所在积粟邓艾著济河之论资食有储斯皆不越中区近在宇下厥功易就人靡告劳故魏氏之致富饶晋人之能克敌者用此道也。
    汉武帝太初末贰师将军李广利伐大宛之後西域震惧多遣使来贡献汉使西域者益得职（谓得拜职也。），於是自敦煌西至盐泽往往起亭而轮台渠犁皆有田卒数百人置使者校尉领护（言统领保护营田之事）以给使外国者（谓收其所种五以供之）及匈奴昆邪王降後度河自朔方以西至令居（令音零）往往通渠置田官吏卒五六万人稍蚕食地接匈奴以北（其地相接不绝）是时军旅连出师行十二年海内虚耗征和中贰师将军李广利以军降匈奴帝既悔远征伐而搜粟都尉桑弘羊与丞相御史奏言故轮台东台枝渠犁皆故国地广饶水草有溉田五千顷以上处温和田美可益通沟渠种五与中国同时熟其旁国少锥刀贵黄金采缯可以易食宜给足不可乏（言以锥刀及黄金采缯与此旁国易食可以给田卒不忧乏粮）臣愚以为可遣屯田卒诣故轮台以东置校尉三人分护各举图地形通利沟渠务使以时益种五张掖酒泉遣骑假司马斥候属校尉事有便宜因骑置以闻（骑置今之驿马也。）田一岁有积募民壮健有累重敢徙者诣田所（累谓妻子家属）就畜积为本业（畜读曰蓄）益垦溉田稍筑列亭连城而西以威西国辅乌孙为使臣谨遣徵事臣昌分部行边严敕太守都尉明{逢火}火选士马谨斥候蓄茭草愿陛下遣使使西国以安其意臣末死请帝乃下诏深陈既往之悔不复出军。
    昭帝即位初用桑弘羊前议以杆弥太子赖丹为校尉将军田轮台与渠犁地皆相连龟兹贵人姑翼（龟兹读曰邱慈）谓其王曰：赖丹本臣属吾国今佩汉印绶来迫吾国而田必为害王即杀赖丹而上书谢汉。
    始元二年八月调故吏将屯田张掖郡（调调发也。故吏前为官职者令其部率习射战士于张掖为屯田也。）。
    元凤四年平乐监傅介子既杀楼兰王汉乃立尉屠耆为王（尉屠耆楼兰王弟先为质於）更名其国为鄯善王自请天子曰：身在汉久今归单弱而前王有子在恐为所杀国中有伊循城其地肥美愿汉遣一将屯田积令臣得依其威重，於是汉遣司马一人吏士四十人田伊循以填抚之（汉填音竹刃切）其後更置都尉。
    宣帝地节二年诏遣侍郎郑吉及校尉司马（许吏切）将免刑罪人田渠犁积欲以攻车师至秋收吉发城郭诸国兵万馀人自与所将田士千五百人共击车师攻交河城破之王尚在其北石城中未得会军食尽吉等。且罢兵归田渠犁收秋毕复发兵攻车师王轻骑奔乌孙吉即迎其妻子置渠犁车师东奏事至酒泉有诏还田渠犁及车师益积以安西国侵匈奴吉始使吏卒三百人别田车师得降者言单于大臣皆曰：车师地肥美近匈奴使汉得之多田积必害人国不可不争也。果遣骑来击田者吉乃与校尉尽将渠犁田士千五百人往田匈奴复益遣骑来汉田卒少不能当保车师城中匈奴将即其城下谓吉曰：单于必争此地不可田也。围城数日乃解後常数千骑往来守车师去渠犁千馀里间以山河北近匈奴汉兵在渠犁者孰能相救愿益田卒公卿议以为道远烦费可。且罢车师田者诏遣长罗侯（尝惠也。）将张掖酒泉骑出车师北千馀里杨威武车师旁胡骑引兵去乃得出归渠犁凡三校尉屯田（匈奴传云：宣帝时西域共击匈奴取车师国匈奴收其馀东不敢居故地而汉益遣屯士分田车师地以实之）其後匈奴遣左右奥各六千骑（奥音郁音居言切）与左人将再击汉之田车师城者不能下。
    神爵三年日逐王畔单于将众来降护鄯善以西使者郑吉迎之既至汉封日逐王为归德侯使吉并护北道故号都护（都护之起自吉置也。）匈奴益弱不得近西域于是徙屯田田于北胥（地名）枝莎车之地（枝分也。）屯田校尉始属都护都护治乌孙垒城去阳关二千七百三十八里与渠犁田官相近土地肥饶于西域为中都护治焉。
