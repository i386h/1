<!-- { "loadSidebar": true } -->
周太祖广顺元年三月壬午宴群臣於广政殿四月戊申幸城南园赐从官酒食未时还宫五月壬午幸城南园赐从官酒食八月乙未幸班荆馆赐官酒食丙午宴群臣於永福殿始举乐。
十月壬辰太祖幸城南园赐从官王饶王彦超等酒食午後还宫十二月乙未帝幸城西园赐从官酒食申时还宫丙辰幸城南园赐从官酒食申时还宫。
二年正月甲子宴宰相勋臣於广政殿三月庚申幸城南园召宰臣近臣诸统军射己卯宴群臣於永福殿五月帝亲征兖州庚申至班荆馆赐从官酒食甲子次成武宴从官朝觐藩帅於行宫戊辰至兖州城下庚午宴从官将校於行宫丙子以兖州平从臣诣行宫称贺赐宴而罢六月丁亥平兖州回次郓州高行周进钱绢请开宴戊子宴从臣将校於行宫壬辰次澶州癸巳世宗进奉请开宴帝召从官将校奏乐午时宴罢甲午帝在澶州宴从官将校八月丙申宴群臣於永福殿九月甲寅朔宴宰臣前任藩侯郡守诸军将校於广政殿十月丙戌幸南园赐从官酒食庚子幸枢密院召近臣赐酒食。又射於後园十一月庚申内园赐诸军将校射十二月己亥宴于广政殿壬寅幸西园召从臣射申时还宫。
三年正月壬子朔朝贺毕御永福殿百寮称觞献寿举教坊乐甲寅召宰相大将射于内球场帝先中的臣寮献马上寿射罢各赐物有差辛巳幸城南园赐从官酒食申时还宫闰正月癸未宴见任前任节度防御等使诸军大将于广政殿戊戌宴宰臣见任前任藩臣诸军将校于广政殿壬寅幸城南园赐从官酒食申时还宫二月丁丑幸城南园诏从官射申时还宫壬午宴宰臣前任藩帅禁卫大将于广政殿三月甲午宴宰臣前任藩帅禁卫大将于广政殿丙午宴群臣於永福殿戊申幸城南园赐从官酒食申时还宫四月甲寅宴入朝藩使郡守禁军大将於广政殿赵晖献上寿马十疋金酒器百两乙丑幸城南园赐酒食申时还宫五月甲申宴宰相於广政殿乙丑宴在京文武将相于广政殿壬寅幸城南园赐从官酒食申时还宫七月丙午幸城南园赐从官酒食申时还宫八月甲寅宴文武将相於广政殿丙寅宴群臣於永福殿十月丙辰幸城南园。又幸城西园赐从官酒食申时还宫。
世宗显德元年三月亲征河东己亥宴从官於潞州之衙署四月丙午帝在潞州宴从官於行宫己未复宴从官於行宫六月庚午帝在潞州宴从官於行宫七月征河东还甲戌宴文武百寮於永福殿八月甲辰幸南御庄召武臣观射至暮还宫癸丑宴文武百寮於永福殿九月戊戌御永福殿宴文武臣寮。
二年八月甲寅内库法酒初熟帝面赐宰臣枢密使已下数爵而止帝因曰：朕在位以来不闻臣下有醉者岂朕之防严抑臣下畏慎耶九月甲子宴宰臣枢密使侍卫诸将已下食於万岁殿帝因曰：两日以来至甚寒Ё朕於宫闱之中食珍美之膳但以无功及民何以仰答天贶虽躬亲庶政日览万机亦恐无以胜任当须手执耒耜与民同力不然亲当矢石为人除害稍可安心耳。又曰：朕不为赐卿等食因事兴言实自责也。十月庚午召宰臣枢密使节将已下观射于苑中。
三年正月乙亥宴于金祥殿赏西征之功也。丁未帝伐至陈州宴从官於行宫三月亲征淮南辛亥宴于行宫文武从官及江南进奉使等悉皆预焉五月辛丑自淮上还次宿州宴从官於行宫丁未次宋州东京文武百寮来见於路左是日宴於行宫十一月辛卯宴於广政殿。
四年二月辛酉诏文武百官今後凡遇入阁日宜赐廊冫食庚辰帝南征次陈州宴从官於行宫三月戊子朔宴文武从官於行宫四月南征还次颍州宴从官於行宫丁卯次园镇宣文武从官及迎驾百寮置酒行宫五月乙巳宴文武百寮於广政殿八月乙卯朔御崇元殿文武百官入阁既罢赐百官廊冫食时帝御广德殿西楼以观焉命中黄门阅视酒馔无不精腆九月庚戌宴百寮于广德殿十月丙子南征至宋州宴从官於行宫十一月乙巳次泗州城丙午冬至宣宰臣及从官已下就城楼各饮以酒十二月丙辰宴从官於行宫戊辰攻下楚州庚午宴于行宫甲戊。又宴从官於行宫。
五年正月丁亥宴於行宫壬申帝以楚州平受宰臣已下称贺毕宴於行宫二月癸丑朔。又宴于行宫庚申至高邮县癸亥宴於行宫庚午在扬州宴於行宫三月庚子以江南内附文武从官称贺宴于行宫辛丑宴於瓜步行宫江南两浙朝贡使皆预焉庚戌宴从官及江南进奉使已下於行宫四月壬子朔驻跸扬州江南遣使进买宴钱二百万仍遣伶官五十人俱来癸丑召从官及江南进奉使冯延已以下宴於行宫江南伪临汝郡公徐辽代李景捧寿觞以献仍进金酒器御衣等甲寅驻跸扬州宴从官及江南吴越进奉使於行宫己未次泗州宴从官於行宫甲子至宿州宴从官於行宫戊辰至宋州东京文武百官来迎翌日宴百官於行宫丙子幸迎春苑玉津园宣教坊乐至暮还宫五月丁亥宴文武於广政殿回鹘达靼进奉使亦预之闰七月庚申宴文是月壬辰帝谓侍臣曰：向来御厨造食各分等差今後赐宴群臣食物并须类从所食不得更有分别武百官於广德殿九月乙丑赐宰臣枢密使三司使翰林学士中书舍人宴於玉津园张教坊乐先是帝以前代有赐百官观稼之事复以是岁秋成。又念内臣之劳故有是命十月庚辰宴文武百寮及诸道进奉使於广德殿丙申宴于广政殿十二月乙酉宴于广政殿。
六年正月壬子宴于广政殿庚申帝命诸将大射於鞠场既而宴于讲武殿乙丑命诸将大射于鞠场二月庚申宴於广政殿三月甲子宴於广政殿壬申复宴于广政殿四月帝北伐戊寅至澶州宴从官于行宫癸未赐博州天平节度使李仲进见於路左是日宴于行宫辛卯至沧州宴从官於行宫五月丙午至瓦桥关宴从官於行宫乙酉还京赐百官及诸道进奉使宴于迎春苑。
●卷一百十二
○帝王部　巡幸第一
《易》曰：风行地上观先王以省方观民设教《书》曰：五载一巡狩群后肆朝蔡邕云：天子车驾所至民臣以为徼幸故谓之幸汉制曰：巡狩之制以宣声教如此则王者巡幸之礼有自来矣。是故省风俗见高年所过必给复所至必赦宥出警入跸清道而郊驾春游秋豫从容以展义必有节制是谓礼经《管子》曰：先王之游春出原农事之不本秋出补人之不足从乐而不反者谓之荒夏谚曰：吾王不游吾何以休吾王不豫吾何以助盖豫行教化勉民事而已岂徒事车辙马迹以遍天下者乎！。
黄帝南巡狩至於东滨泽。
舜既陟帝位岁二月东巡狩至于岱宗柴（诸侯为天子守土故称守巡行之既班瑞之明月乃巡岱宗泰山四岳所宗燔柴祭天告至）望秩于山川（东岳诸侯境内名山大川如其秩次望祭之谓五岳牲礼视三公四渎视诸侯其馀视百子男）肆觐东后（遂见东方之国君）协时月正日同律度量衡（合四时气节月之小大日之甲乙使齐也。律法制及尺寸斛斗斤两皆均同）修五礼五玉（修吉离宾军嘉之礼五等诸侯执其玉）三二生一死贽（三帛诸侯世子执公之孤执缠附庸之君执黄二生卿执羔大夫执雁一死士）如器卒乃复（卒终复还器谓圭璧如五器礼终则还之玉帛生死则否）五月南巡狩至于南岳如岱（南岳衡山自东岳南巡五月至）八月西巡狩至於西岳如初（西岳华山初谓岱宗）十有一月巡狩至于北岳如西礼（北岳恒山）归格于艺祖用特（巡守四岳然後归告至文祖之庙艺文也。言则考特一牛）五载一巡狩群后四朝（各会朝于方岳之下凡四处。故曰：四时将说敷奏之事故申之尧舜同道舜治则然尧。又可知）敷奏以言明试以功车服以庸（敷陈奏进也。诸侯四时各使陈进治礼之音明试其言以要其功或则赐车服以表显其用）。
三十九年南巡狩（臣钦。若等曰：凡巡幸不书年月及无还宫月日者皆史阙）夏禹十六年东狩会诸侯江南计功（一大禹至大越上苗山大会计爵有德封有功因名苗山曰：会稽）。
周成王抚万邦巡侯甸（即政抚万国巡行天下侯服甸服也。）四征弗庭绥厥兆民（四面征讨诸侯之不直者所以安兆民事具帝王亲征门）。
穆王时造父取骥之乘匹与桃林盗骊骅骝绿耳献之王使造父御西巡狩。
恭王二年游於泾上。
汉高帝初为汉王二年十月如陕镇抚关外父老。
六年十月人告楚王信反帝用陈平计乃伪游梦十二月会诸侯王于陈楚王迎谒因执之。
七年夏四月行如雒阳（如往也。）。
八年三月行如雒阳九月行自雒阳至。
九年十二月行如雒阳二月行自雒阳至。
十二年破淮南王布军还过沛留置酒沛宫悉召故人父《老子》弟佐酒发沛中儿得百二十人教之歌酒酣帝击筑自歌曰：大风起分飞扬威加海内兮归故乡安得猛士兮守四方令儿皆和习之帝乃起舞慷慨伤怀泣数行下谓沛父兄曰：游子悲故乡吾虽都关中万岁之後吾魂魄犹思沛。且朕自沛公以诛暴逆遂有天下其以沛为朕汤沭邑复其民世世无有所与沛父老诸母故人日乐极欢道旧故为笑乐十馀日帝欲去沛父兄固请帝曰：吾人众多父兄不能给乃去沛中空县皆之邑西献帝留上张饮三日。
惠帝时出游离宫奉常叔孙通曰：古者有春尝果方今樱桃熟可献愿陛下出因取樱桃献宗庙帝许之文帝三年五月匈奴入居北地河南为寇帝幸甘泉（蔡邕云：天子车驾所至民臣以为侥亻幸。故曰：幸见令长三老官属亲临轩作乐赐以食帛越巾佩带之属民爵有级数或赐田租之半故因谓之幸也。甘泉在阳本秦林光宫）自甘泉之高奴（高奴上郡之县）因幸太原见故群臣皆赐之举功行赏诸民里赐牛酒复晋阳中都民三岁租留游太原十馀日七月自太原至长安。
十年冬行幸甘泉。
十一年十一月行幸代正月自代还。
十五年四月幸雍始郊见五帝。
後元二年夏行幸或阳宫。
三年二月行幸代。
四年五月行幸雍。
五年正月行幸陇西三月行幸雍七月行幸代。
武帝元光二年十月行幸雍祠五。
六年六月行幸雍。
元朔四年冬行幸甘泉。
元狩元年十月行幸雍祠五。
二年冬行幸雍祠五。
元鼎四年十月行幸雍祠五赐民爵一级百户牛酒行自夏阳东幸汾阴（夏阳冯翊之县也。河东汾音扶云：切）十一月甲子立后土祠於汾阴隹上礼毕行幸荥阳还至雒阳。
五年十月行幸雍祠五遂逾陇（即今之陇山）登空同（山名）西临祖厉河而还。
六年十月行东将幸缑氏至左邑桐乡闻南越破改为闻喜县春至汲新中乡得吕嘉首改为获嘉县。
元封元年十月自阳北历上郡西河五原出长城北登单于台至朔方临北河勒兵十八万骑还祠黄帝於桥山乃归甘泉正月行幸缑氏用事华山至于中岳遂东巡海上四月还登封泰山复东巡海上至碣石自辽西历北边九原归于甘泉。
二年十月行幸雍祠五春幸缑氏遂至东莱四月还祠泰山至瓠子临决河。
四年十月行幸雍祠五通回中道（回中在安定高平有险阻萧关在其北自回中通道以出遂北出萧关（萧关在安定朝那县）历独鹿鸣泽（独鹿山名也。鸣泽泽名也。皆在涿郡道县北界也。）自代而还幸河东三月祠后土幸中都
五年冬行南巡狩至于盛唐（在南郡）望祀虞舜于九嶷登天柱山（在今舒州）自寻阳射蛟江中获之舳舻千里薄枞阳而出作盛唐枞阳之歌遂北至琅邪并海所过礼祠其名山大川三增封泰山还幸甘泉郊泰。
