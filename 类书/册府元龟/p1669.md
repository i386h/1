<!-- { "loadSidebar": true } -->
    崔挺为光州刺史宣武即位累表乞还景明初见代老幼泣涕追随缣帛赠送挺悉不纳後北海王祥为司徒录尚书事以挺为司马卒光州故吏闻凶问莫不悲感共铸八尺铜像於城东广固寺起八关斋追奉宜福其遗爱如此。
    杨逸为光州刺史甚有异政及其家祸尔朱仲远遣使於州害之吏人如丧亲戚城邑村落为营斋供一月之中所在不绝。
    傅竖眼为益州刺史屡请解州乃以元法僧代之益州民追随恋泣者数百里。
    崔休为幽州刺史迁青州在幽青积五六年皆清白爱民甚著声绩二州怀其德泽百姓追思之。
    裴衍为建兴河内二郡太守廉真寡欲善抚百姓民吏追思之。
    刘道斌为尝农太守修理学馆建孔子庙堂画图形像去郡之後民追思之乃复画道斌形於孔像之西而拜谒焉。
    明亮为平阳太守清白爱民甚有惠政声绩之美显著当时朝廷嘉其风化转汲郡太守为治如前二郡民吏迄今追思之。
    赵宗为河东太守清净爱人及卒百姓追思之。
    房景伯为清河太守旧守令六年为限限满将代郡民韩灵和等三百馀人表诉乞留复加二载。
    韦崇为乡郡太守更满应代吏民诣阙乞留复延三年在郡九年。
    羊敦为广平太守卒吏民奔哭莫不悲恸。
    淮南王他孙法寿为安州刺史更满还朝吏人诣阙诉乞孝明嘉之诏复州任。
    李韶为冀州刺史清简爱民复转定州刺史及赴中山冀州父老皆送出西境相聚而泣正光三年卒於官既葬之後有冀州兵千馀人戍於荆州还经韶墓相率陪冢数日方归其遗爱如此。
    杜纂历博陵钜鹿平阳清河太守蔬食敝衣为百姓所思号为良守纂後为大中大夫正光末清河人房通等三百人颂纂德政乞重临郡诏许之。
    苏淑为乐陵内史在郡绥抚甚有名誉始经二周谢病乞解有诏听之民吏老幼诉乞淑者甚众後历荥阳太守亦有能名。又拜中山太守卒於郡淑清心爱下所历三郡皆为吏民所思当时称为良二千石。
    尧雄为豫州刺史寻与行台侯景破梁楚豫州民上书更乞雄为刺史复行豫州事抚养兵民得其力用在边十年屡有功绩豫人於今怀之。
    裴他为赵郡太守转东荆州刺史郡民恋仰倾境饯送至今追思之。
    史宁为凉州刺史西魏大统中诏宁率所部镇河阳宁先在凉州戎夷服其威惠迁镇之後边民并思慕之复除凉州刺史。
    北齐彭城王氵攸自定州刺史徵为侍中人吏送别悲号有老翁数百人相率具馔曰：自殿下至来五载人不识吏吏不欺人百姓有识已来始逢今化殿下唯饮此乡水未食百姓食聊献蔬薄氵攸重其意为食一口。
    封隆之为冀州刺史留心抚字吏民追思立碑颂德韩轨为秦州刺史甚得边和神武巡秦州欲以轨还仍赐城人户别绢布两匹州人田昭等七千户皆辞不受唯乞留轨神武嘉叹乃留焉。
    李平历八州刺史再临怀州所在为吏民所思立碑颂德。
    赵彦深为东南道行台尚书徐州刺史政尚恩信为吏人所怀多所降下所营军处士庶追思号赵行台文宣玺书劳勉徵为侍中。
    辛术为清河太守政有能名追授并州长史遭父忧去职清河父老数百人诣阙上请立碑颂德。
    赫连子悦为郑州刺史治为天下之最入为都官尚书郑州民八百馀人请立碑颂德有诏许焉。
    独孤永业为雒州刺史徵为领军将军河雒民庶多思永业朝廷。又以疆埸不安除永业河阳道行台仆射雒州刺史。
    阳休之为中山太守後为西兖州刺史俱有惠政为吏民所怀去官之後百姓树碑颂德。
    卢潜为扬州刺史大树风绩徵为五兵尚书扬州吏民以潜戒断酒肉笃信释氏大设僧会以香花缘道流涕送之潜叹曰：正恐不久复来耳至邺未几陈将吴明彻度江侵掠复以潜为扬州行台尚书。
    韦津为信州刺史及解代还京民庶道路追别满道或将酒脯涕泣留连竟欲送出境既盛暑恐其劳弊往往为之驻马随举一酌示领其意辞谢令还後州民郑播宗等七百馀人请为立碑敛缣布数百匹中书侍郎李德林为文以纪功德府省为奏敕报许之。
    郎基为颍川郡守既卒柩将还远近将送莫不攀辕悲哭。
    宋世良为清河太守及代至倾城祖道有老人丁金刚泣而前谢曰：巳年九十记三十五政君非唯善治清亦彻底今失贤君民何以济莫不攀辕涕泣。
    後周邵惠公道为秦州刺史薨於上わ议者以道抚和西戎威恩显著欲令世镇陇右以彰厥德乃葬上わ城西无疆原华戎会葬万馀人奠祭於路悲号满野皆曰：我君拾我而去大小相率负土成坟坟高五十馀尺周回八十馀步为官司所止然後泣辞而去其遗爱见思如此。
    齐殇王宪为益州刺史时年十六宪善绥抚留心政术辞讼辐辏听受不疲蜀人怀之共立碑颂德。
    崔谦为济北太守既徵赴邺百姓号泣遮道数日不得前。
    寇隽为梁州刺史隽在州清苦不治产业其子等并徒步而还吏民送隽留连久之乃得出界。
    郭贤历广勋安三州刺史在官无明察之誉以廉平待物去後颇亦见思。
    长孙俭为荆州总管以疾还京及卒荆民仪同赵超等七百人感俭遗爱诣阙请为俭立庙树碑诏许之韦为瓜州刺史州通西域蕃夷前後刺史多受赂遗雅性清俭蕃夷赂遗一无所受公私安静夷夏安之及秩满还京夷民恋慕老幼追送留连十日方得出境。
    郭彦为沣州刺史秩满还朝民吏号泣送彦三百馀里。
    唐永为幽州刺史夷人送路者莫不垂泪当路遮留相随数日始得出境。
    薛端为蔡州刺史为政宽惠人吏爱之转基州刺史州地接于梁籍其镇抚总管史宁遣司马梁荣催令赴任蔡州父老诉荣请留端者千馀人。
    尉迟迥为益州刺史及徵还蜀人思之立碑颂德。
    宇文显和为夏州刺史以疾去职深为吏民所怀。
    柳敏为郢州刺史甚得物情及将还朝夷夏士人感其惠政并赍酒饣肴及物产候之於路敏乃从他道而还。
    申徽为襄州刺史及代还人吏送者数十里不绝徽自以无德於人慨然怀愧因赋诗题於清水亭长幼闻之皆竟来就读递相谓曰：此是申使君手迹并写读之。
    窦炽为原州刺史州城之北有泉水焉炽屡经游践尝与僚吏宴於泉侧因酌水自美曰：吾在此州唯当饮水而已及去职之後人吏感其遗惠每至此泉者莫不怀之。
    杨敷自蒙州刺史徵为司水中大夫夷夏吏民及荆州总管长孙俭并表请留之时议欲东讨将委敷以舟舰转漕之事故弗许焉。
    裴侠为河北郡太守後迁工部中大夫卒河北郡前功曹张因及吏人等感侠遗爱乃作颂纪其清德焉隋独孤楷为益州总管甚有惠政蜀中父老于今称之。
    伊娄谦字彦恭为泽州刺史清约自处甚得人和以疾去职吏人攀恋行数百里不绝。
    樊叔略为相州刺史徵拜司农卿吏人莫不流涕相与立碑颂其德政。
    公孙景茂历息伊道淄四州刺史皆有德政其去伊州吏人号泣於道身死之日诸州人吏赴丧者数千人，或不及葬皆望坟恸哭野祭而去。
    赵轨为齐州别驾考绩连最高祖徵轨入朝父老相送者各挥泣曰：别驾在官水火不与百姓交是以不敢以壶酒相送公清。若水请酌一杯水奉饯轨受而饮之。
    令狐熙为沧州刺史风教大治开皇四年高祖幸雒阳熙之朝吏民恐其迁易悲泣於道及熙复还百姓出境迎谒欢叫盈路八年徙为河北道行台度支尚书吏民追思立碑颂德。
    王仁恭为汲郡太守有能名迁信都太守汲郡吏民扣马号哭於道数日不得出境其得人情如此。
    樊子盖先任武威太守後卒於京武威民吏闻其死莫不嗟痛立碑颂德。
    薛胄检校相州事甚有能名後以罪锁诣大理相州吏人素感其恩诣阙理胄者百馀人。
    周罗初仕陈为豫章内史狱讼庭决不关吏手民怀其惠立碑颂德焉。
    裴肃为永平郡丞甚得民夷心岁馀卒夷獠思之为立庙於鄣江之浦。
    元岩为益州总管长史卒官高祖悼惜久之益州父老莫不殒涕于今思之。
    于玺为邵州刺史在州数年甚有恩惠州人张显等数十人诣阙上表请留高祖嘉叹良久令还邵州父老相贺。
    卫玄为卫尉少卿仁寿初山獠作乱为资州刺史以镇抚之玄到官单骑造其营说以利害渠帅感说解兵而去除遂州总管仍令剑南安抚炀帝即位复徵为卫尉夷獠攀恋数百里不绝玄晓之曰：天子诏徵不可久住因与之诀夷獠各挥涕而去。
    来护儿为瀛州刺史以善政闻频见劳勉炀帝嗣位被徵入朝百姓攀恋累日不能出境诣阙上书致请者前後数百人帝谓曰：昔国步未康卿为名将今天下无事。又为良二千石可谓兼美矣。
    杨文思为魏州刺史甚有惠政及去职吏民思之为立碑颂德。
    元亨为卫州刺史卫土俗薄亨以威严镇之在职八年风化大洽後以老病表乞骸骨吏人诣阙乞表请留卧治帝嗟叹者久之其年亨以疾重还京。
    侯莫陈[A13C]为瀛州刺史甚有惠政在职数年坐与秦王俊交通免官百姓送者莫不流涕因相与立碑颂[A13C]清德。
    郭绚为涿郡通守将兵击窦建德於河间战死人吏哭之数日不息。
    唐韦仁寿武德初为隽州刺史检校南宁州都督及将还诸酋长号泣曰：天子遣公镇抚南宁何得便去仁寿以城池未立为辞诸酋长乃相与筑城立廨舍仁寿曰：吾奉诏但令巡抚不敢擅住及将归蛮夷父老各挥涕相送因遣子弟随之。
    刘师立贞观中检校岐州都督丁母忧去职岐州父老上表请留之太宗下优诏不许赴哀令更听後旨楚王灵龟高宗永徽中为魏州刺史称为良牧及丧归百姓思其德政为立碑焉。
    贾敦实咸亨初为雒州长史初敦实兄敦顺为雒州刺史甚有惠政百姓共为树碑于大市通衢及敦实去职复刻石颂其德立於兄碑之侧故时人呼为棠棣碑焉。
    崔日用为并州刺史为政以惠爱见称及卒灵榇初发并州吏人数百皆缟素送丧。
    裴怀古初为并州大都督府长史为吏人所怀中宗神龙中迁左羽林大将军未达都复授并州长史吏人闻怀古下车而罢出郊以候怀古怀古恐伤其意命官吏驱逐出迎之人而百姓奔赴逾众其为人所思如此。
    李历润虢潞三州刺史。又拜益州长史所历皆以诚信待物称为良吏及去职咸有遗爱。
    王景龙末为桂州都督桂州粮匮乏始改筑罗城奏罢屯兵及转运。又堰江水开屯田数千顷百姓赖之後上疏请归乡拜墓州人诣阙请留之中宗手诏报曰：卿处事强济远近宁辑筑城务农利益已广括稳抚绥复业已多宜俟政成安此黎庶况百姓坚请岂敢固违不须来也。在州数年人立碑以颂其政。
    阳峤为魏州刺史历兖州荆州长史所在以清白闻魏人诣阙割耳请峤重临其郡。又除魏州刺史。
    宋为广州都督夷夏怀惠立碑以纪其政。
