<!-- { "loadSidebar": true } -->
    北齐杨居端揆权综机衡千端万绪神无滞用。
    颜之推武成时为中书舍人帝时有取索尝令中使传旨之推禀承宣告馆中皆受进止所进文章皆是其封署於进贤门奏之待报方出兼善於文字监校缮写处事勤敏号为称职。
    高隆之为尚书右仆射时初给民田贵势皆占良善贫弱咸受脊薄隆之启高祖悉更反易乃得均平。
    元修伯为度支尚书属政荒国蹙储藏虚竭赋役繁兴修伯忧国如家恤民之劳兼济时事询谋宰相朝夕孜孜与录尚书唐邕回换取舍颇有裨益。
    杜弼为侍御史加前将军太中大夫领内正字台中弹奏皆弼为之诸御史出使所上文簿委弼覆察然後施行。
    後周裴侠为户部中大夫时有奸吏主守仓储积年隐没至千万者及侠在官励精发摘数旬之内奸盗略尽。
    苏绰为大行台左丞参典机密绰始制文案程式朱出墨入及计帐户籍之法。
    李彦为尚书右丞转左丞在尚书十有五载属军国草创庶务殷繁留心省阁未尝懈怠断决如流略无疑滞台阁莫不叹其公勤服其明察。
    李询为内史上士兼掌吏部以济闻。
    赵芬为吏部下大夫芬性︹济所居之职皆有声绩武帝亲总万机拜内史大夫。
    柳带韦为武藏中大夫迁骠骑大将军开府仪同三司凡居剧职十有馀年处断无滞官曹清肃。
    隋柳庄初仕後梁後归周授开府仪同三司除给事黄门侍郎庄明习旧章雅达政事凡所驳正帝莫不称善苏威为纳言重庄器识尝奏帝云：江南人有学业者多不习世务习世务者。又无学业能兼之者不过柳庄。
    柳雄亮为尚书考功侍郎迁给事黄门侍郎尚书省凡所奏事多所驳正深为公卿所惮。
    元文都开皇初授内史舍人历库部考功二曹郎俱有能名擢为尚书左丞。
    苏孝慈为太子左卫率判工部民部二尚书称为理数载进位大将军转工部尚书。
    令狐熙为吏部尚书判五曹尚书事号为明。
    杨汪为尚书左丞明习法令果於剖断当时号为称职。
    于仲文为柱国尚书以尚书文簿繁杂吏多奸诈令仲文勘录省中事其所发摘甚多帝嘉其明断厚加劳赏焉。
    源师为尚书考功侍郎仍摄吏部朝章国宪多所参定开皇十七年历尚书左右丞以明著称。
    窦卢实为黄门侍郎称为慎密河东裴术为右丞多所纠正河内士燮平原东方举安定皇甫聿道俱为刑部并执法平允弘农刘士章清河房山基为考功河东裴镜民为兵部并称明京兆韦为民曹屡进谠言南阳韩则为延州长史甚有惠政此等事行遗阙皆有吏为当时所称。
    裴矩为吏部侍郎炀帝即位营建东都矩职修府省九旬而就。
    郎茂为民部侍郎奏身死王事者子不退田品官年老不减地皆发於茂性明敏剖决无滞当时以吏见称。
    裴蕴为民部侍郎于时犹承高祖和平之後禁网疏阔户口多漏或年及成丁犹诈为小未至於老已免租赋蕴历为刺史素知其情因时条奏皆令貌阅。若一人不实则官司解职乡正里长皆远流配。又许民相告。若纠得一丁者令被纠之家代输赋役是岁大业五年也。诸郡帐进丁二十四万三千新附口六十四万一千五百帝临朝览状谓百官曰：前代无好人致此罔冒今进民户口皆从实者全繇裴蕴一人用心古语云：得贤而治验之信矣。由是渐见亲委。
    牛弘大业中为光禄大夫从祀北岳坛场币单牲牢并弘所定还下太常。
    虞世基为内史侍郎炀帝重其才亲礼逾厚专典机密与纳言苏威左翊卫大将军宇文述黄门侍郎裴矩御史大夫裴蕴等参掌朝政于时天下多事四方表奏日有数百帝方疑重事不庭决入阁之後始召世基口授节度世基省方为敕书日。且百纸无所遗谬其精审如是。
    斛斯政炀帝时为兵部侍郎于时外事四夷军国多务政处断辨速称为理。
    唐武士逸授益州行台左丞数陈时政得失高祖每嘉纳之。
    魏徵代王为侍中尚书省滞讼有不决者诏徵平理之徵性非习法但存大体以情处断无不悦服温彦博为中书侍郎御史大夫俱有能名繇是特蒙任寄迁中书令。
    韦思谦高宗朝初拜左丞奏曰：陛下为官择人非其人则阙今不惜美锦令臣制之此陛下知臣之深亦微臣尽命之秋振举纲目朝廷肃然。
    薛元超拜给事中时年二十六岁数上书陈君臣政体及时事得失高宗皆嘉纳之。
    李为黄门侍郎多所驳正。
    李杰为天官员外郎明敏有吏才甚得当时之称。
    裴光庭开元中为司门郎中岁馀转兵部郎中光庭沉静少言寡於交游既历清要时人初未许之及在职公务修整众方叹服焉。
    裴遵庆为吏部员外郎专判南曹天宝中海内无事九流辐辏会府每岁吏部选人动盈万数遵庆敏识︹记精文簿详而不滞时称吏事第一繇是大知名。
    李栖筠为吏部员外郎判南曹承大乱之後甲历散失流品混淆真伪与夺决於造次奸吏屏息称为神明。
    刘滋为司勋员外郎判南曹勤於吏职孜孜奉法。
    韩为祠部考功吏部三员外郎公洁强直明於吏道判南曹凡五年详究簿书纤隐无遗後为户部侍郎判度支自至德乾元已後所在军兴赋税无度帑藏给纳多事因循既掌司计清勤简括不容奸妄下吏及四方过犯者必痛绳之。
    赵宗儒贞元中为司勋员外郎判考功宗儒复行贬考之令自至德以来考绩之司事多失实常参官及诸州刺史未尝分其善恶悉以中上考褒之及是褒贬稍明人知戒惧德宗善之。
    权德舆为左补阙贞元八年关中大水上疏请降诏恤隐遂命奚陟等四使。
    皇甫为吏部员外郎判南曹凡三年颇能钤制奸吏。
    韦ダ为补阙尚书郎累迁给事中其在谏垣与李约李正辞迭申裨讽亟回大政。
    崔植甫之子也。为左补阙与郑覃皆贤相之後同时司谏朝廷每有得失二人必迭上章疏公议郁然归美。
    白居易入翰林为学士元和三年五月拜左拾遗居易自以逢好文之主非次收擢欲以生平所贮仰酬恩造拜命之日献疏言事曰：蒙恩授臣左拾遗依前翰林学士已与崔群同状陈谢但言忝冒未吐衷诚今再渎宸览伏惟重赐详览臣谨按大典左右拾遗掌供奉讽谏凡发令举事有不便於时不合於道者小则上封大则廷诤其选甚重其秩甚卑所以然者抑有繇也。大凡人之情位高则惜其位身贵则爱其身惜其位则偷合而不言爱其身则苟容而不谏此必然之理也。故拾遗之置所以卑其秩者使位未足惜身未足爱也。所以重其选者使下不忍负心上不忍负恩也。夫位未足惜恩不忍负然後能有阙必规有违必谏朝廷得失无不察天下利病无不言此是国朝置拾遗之本意也。繇是而言岂小臣愚劣暗懦所宜居之哉！况臣本乡校竖儒府县走吏委心泥滓绝望烟霄岂意圣慈擢居近职每宴饫无不先及庆赐无不先г中厩之马代其劳内厨之膳给其食朝惭夕惕已逾半年尘旷渐深忧愧弥剧未申微效。又擢清班臣所以授官以来仅经十日食不知味寐不遑安惟思粉身以答殊宠但未获粉身之所耳今陛下肇临皇极初受鸿名夙夜忧勤以求致理每施一政举一事无不合於道便於时故天下之心然日有望於太平也。然今方一事有不便於时者陛下，岂不欲知之乎！傥陛下言动之际诏令之小小有阙遗稍关损益臣必密陈所见潜献所闻但在圣心裁断而已臣。又职代中禁不同外司欲竭愚诚合先陈露伏希天鉴深察赤诚。
    杨於陵元和中为吏部侍郎请换写大历十年已後至贞元二十年甲历从之。
    高钺太和三年为吏部侍郎铨综之司官业振举韦弘景为尚书左丞驳吏部授官不当者六十人迁礼部尚书充东都留守判东都尚书省事缮完宫省至今赖之。
    高允中太和初为左补阙允中自为谏官甚举职业危言直论不避时忌。
    房直温开成初为刑部员外郎上言诸州府刑狱留滞生奸请重颁下贞元三年七月十七日制敕。又台省法司应缘详覆须行文牒请付本道急遁以免稽迟从之。
    殷侑开成初为刑部尚书上言度支盐铁转运户部等使下职事及监察场栅官悉得以公私罪人於州县狱寄禁或自致房收系州县官吏不得闻知动经岁时数盈千百自今请令州县纠举据所禁人事状申本道观察使具单名及所犯闻奏许之。
    後唐卢文纪为吏部侍郎同光四年上疏请内外百司各举其职明行考课以激其能从之明宗天成元年十月尚书考功。又举奏令式内所定中外百职校考节文及中兴以来格条请自所司施行敕旨从之薛冲为刑部员外郎奏请召谕州府节度刺史每六衙日亲虑问系囚免至冤滞。
    周知微为刑部郎中长兴二年七月奏开元刑法格有後格破前格之载无後敕破前律之文今虽以律定罪以格禁违复有八议之条废来斯久请准旧制令居八议之条有犯死罪者令所司准法先奏请行议典敕旨周知微官在郎曹职参拜宪虑有乱名之弊举无破律之规法虽重於一成恩亦存於八议盖前王之定制固当代以常行今睹敷扬可嘉勤荩从之。
    李盈休清泰元年为司勋郎中奏奉诏各令於律令格式内抄出本司合行公事本司职典勋官近日凡初叙勋便至柱国臣见本朝承平时至於位至宰辅藩臣其勋亦从初叙盖示人攵历功用之重也。勋格自武骑卫七品至上柱国正二品凡十二转今後群官得叙勋者并请自武骑尉依次叙进无容隔越从之。
    夏侯坦清泰三年为司门郎中上言去年六月诏京百司举本司公事当司官属关令丞及京城诸色人出入过所事久不施行其关牙官守捉权知者伏以关防以备奸诈令式素有规程既奉纶言合申职分关防所过请准令式初庄宗定河南都雒阳司门申举自梁朝元给过所公据迩来本司官既非才事或拥滞遂废今坦虽举职竟不施行。
    晋王权初仕梁为户部侍郎权奏每年正伏天下贡物陈於殿庭属户部引进切以近年以来未甚齐整本二百馀州贡物今止六十馀州伏以任土勤王本朝故事冀申尊奖所谓骏奔伏乞遍下诸州请依贡式陈进正伏之日所贡整齐从之。
    周张昭远为吏部侍郎奏疏内铨见行用十道图除旧雒都并都外有新京都及节度防御团练等名目不一。又自明宗以来回避庙讳所改州县名多未结入十道图铨司入官之时格式旋简元敕施行未曾添入十道图无所准的请下当司改定从之。
    ○台省部　宣赞
    谒者之选盖以参侍帝幄出纳王言取其姿貌高朗丰神竦俊故於俯仰之节抑扬之音进止雍容有。若成诵吐发无滞观者拭目此善於其职矣。若辅之以涉猎书史多识遗仪斯。又拔乎！其萃者也。
    汉灌婴为郎中从高祖入汉中拜中谒者後以战功赐爵列侯复以中谒者从。
