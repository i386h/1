<!-- { "loadSidebar": true } -->
三年正月大赦诏皇五等已下亲及九庙子孙有材学政理委宗正寺拣择闻荐。
代宗广德元年十月吐蕃盗入长安王守礼之孙广武王承宏窃尊号及京城平銮舆自陕州还京师十二月丙申放广武王承宏于华州一切不问。
德宗以大历十四年即位诏叔祖颍王已下叔彭王已下弟蜀王已下大长公主长公主公主各与一子京官郡县主嗣王郡王各与一子出身。
建中元年十一月自己卯至庚辰出嫁岳阳信宁宜芳顺朗陵安阳襄陵德清南华元城新乡等县主初开元中置礼会院於崇仁里自兵兴以来废而不公郡县主多不以时降嫁殆三十年至有华者虽处内馆而不获觐见帝初即位特谒太庙始与郡县主相见尊者展其敬幼者申其爱欷涕泣感动左右至是皆以时降嫁礼物资送无大小必经圣心戚族老幼无不悲惑。
贞元元年十一月癸卯日南至上祀昊天上帝于圜丘礼毕诏大长公主各与一子七品官嗣王郡主县主各与一子出身应陪位皇亲三品已上赐爵一级四品五品一阶六品已下及当选散官等简选日优与处分。
五年十二月诏郡县主{巩耳}有正员官停者郡主每季给钱七十千县主每季给五十千郡县主{巩耳}已亡殁者亦准支给先是其主{巩耳}与官罢者颇不自给帝务於敦睦有是命。
六年六月以部国大长公主薨其子端州流人萧位等五人并召还。
八年正月壬午诏在京宗室每年三节宜准百官例宴会。若大选集赐钱三百千非大选集钱三减一宗室任常参官者同之。
顺宗初即位赦制曰：大长公主嗣王等各与一子官及出身有差。
宪宗元和二年春正月南郊赦宗子中有才用者委中书门下量才叙用。
敬宗长庆四年正月即位三月壬子大赦其六宅十宅诸王女宜令每年於选人中择端良者降嫁。
宝历二年二月乙卯襄阳公主自西内有敕归於里第以其男等有请从之（公主先以罪囚于禁中故也。）。
文宗以宝历二年十月乙巳即位丁巳以绛王薨帝不视朝三日诏曰：叔父绛王为逆贼等援立窃窥大位既无讨贼之意遂使忠义御冤及王师擒妖义旅问罪前驱勇气以致歼殂伏以太皇后慈仁思以慰解宜令有司量事收葬申恩讨贼刑礼之中示于四方以明朕意。
太和元年赦诏太后第二等已上亲大行皇帝皇太后第一等亲委中书门下量才叙用九庙子孙陪位者各加两阶仍据始封每王後与一人出身委宗正卿简寻图谱取一房最深翳者充数具名闻奏。
四年六月敕越王贞实陷非辜载在国史子孙久废奖录所宜宜付宗正寺寻勘谱谍如是後嗣具状闻奏至是宗正奏阅实贞诸孙敕付宗正寺收入属籍仍赐陪位出身。
七月赐十六宅诸王绫绢二万疋以内库充开成元年八月诏朕因暇日尝幸戚藩引见诸王爰加锡宴而故信王孙林行列之间皤然白首问其年齿则七十而有七询其昭穆则玄宗之孙朕仰思开元之时威明之礼大体承训迨於朕躬惕然动怀当食兴叹况尊祖之义立爱自亲尚齿之文繇家刑国观其威仪甚整视听不衰载怀愍矜所宜敬异永惟烈祖之德用锡孝孙之庆旌其祚裔特举徽章遽申开府之秩宠以分茅之贵俾从异等式是殊恩可嗣信王仍赐开府仪同三司（初玄宗自藩邸与宁王宪等友睦既即位升右都督刺史京师立第宅通宾客及在位之久待诸王益至天宝末惟永王一人出入大门自是累朝子孙虽白首不入宫禁帝深思敦叙之义因是有命）。
十二月帝於禁中会宴诸王因命讲读刘仲武每双日入内对诸王仍令尚食供食二。
年夏五月壬申帝幸十六宅召教坊乐人五人与诸王宴乐。
九月丙戌封故绛王长女为江华县主故深王第三女为长寿县主帝敦睦情深自近年公主县主出降者相继。
十月戊戌诏曰：书载尧典首陈睦族诗歌周德实美维城朕嗣统百王宪章二代义虽本於叙族道无愧於尊贤式遵旧章爰举成命嘉王运循王恭王通等孝敬恭恪敏裕齐庄播兰ぇ之清芬炳玉之符采易凌沛献诗掩楚元古人素风造次，於是师氏典训周旋以之固可以超金紫之贵阶升台铉之崇秩策勋诏爵以宠分茅并可金紫光禄大夫检校司空赐上柱国仍依百官例给料钱物检校吏部尚书安王溶检校兵部尚书颍王（武宗皇帝）宜并从百官例赐料钱。
三年正月金华县主临邑县主因参贺入内上言家贫帝愍之各赐钱一百贯采绢一百疋。
四月甲午幸十六宅赐诸王宴颁赐有差。
四年春丁卯夜於咸泰殿观灯作乐三宫太后及诸公主并赴宴。
六月甲寅故越王贞玄孙女道士玄贞进状曾祖名珍是越王第六男先天年得罪流配岭南祖父皆亡殁岭外虽累蒙洗雪未还京师去开成三年十二月内岭南节度使卢均出俸钱接借哀妾三代旅榇暴露各在一方特与发遣归就大茔合今获四丧已到长安旅店权下未委故越王坟所在伏乞天恩允妾所奏许归大茔妾年已六十三孤露家贫更无所依诏曰：越王事迹国史著明枉陷非韦寻以洗雪其子珍他事配流数代漂零不还京国玄贞弱女孝节卓然启获四丧绵历万里况是近族必可加恩行路犹或嗟称朝廷固须血阝助委宗正寺京兆府与访越王坟墓报知如不是陪陵任茔下葬其葬事仍令京兆府接借必使备礼葬毕玄贞如愿住京城便配宜观安置。
庚申帝幸十六宅安王颍王院宴乐赐钱各五千贯绢一千疋银器二十事帝与安王颍王兄弟也。故大宴特异。
後唐庄宗同光二年二月南郊赦曰：宗子维城本枝百代礼既行於配祖情敢忘於睦亲应本朝皇亲近属因缘伪梁之遁遐远并仰所在搜访如非谬妄即与奏闻到京委宗正寺大勘不虚并与量材叙录。
三年三月丁酉帝宴皇亲於复宫之山亭皇子弟如家人之礼内弟子作乐。
明宗同光四年四月即位时河中军校王舜贤奏节度使李存审今月三日弃城出奔不知所在教曰：寡人允副群情方监国事外安黎庶内睦家亲庶谐敦叙之规永保隆平之运一昨京师变起祸难荐臻於戚属之门不测惊奔之所虑因藏窜滥被伤夷言念于兹自然流涕宜令下河南府及诸道应诸王眷属等昨因变起出奔所至即时津送如不幸物故者即量事收瘗以闻。
长兴元年七月壬午敕先朝诸王顷因同光末年宫门变起诸王多奔北京氵公路为部下所害宜於北京留守寻访之所各依品秩礼葬讫奏闻。
闵帝应顺元年正月陕州康思立言河中节度使洋王从璋在任日用内省绢未填帝以昆仲不之报。
晋高祖从父弟ど少而无赖弃其家私窜久流落於民间及帝镇太原访求始获之署为牙校。
●卷四十
○帝王部　文学
书称尧之德曰：文思舜之德曰：文明禹之德曰：文命而咸以稽古著於典谟之首是知王者乡明而治经纬天地临百官未有不尚於文德者也。故《河图》雒书圣作而明述股肱元首君唱而臣和商周而下简策具存或受学甘盘或观书乙夜采薇之咏发於文王黄竹之歌成於穆满过沛宫而击筑横汾水而兴辞是皆帝王之文也。《易》曰：观乎！人文以化成天下《礼》曰：君子如欲化民成俗其必繇学乎！。若乃听断之馀清之宴留神文雅焕乎！成章滥典籍取鉴古义以兹为务者固有益於政治诚圣哲之用心其或攻乎！异端溺於小巧肆情闺闼流荡淫靡者亦足以为戒也。
伏羲氏仰观象於天俯观法於地观鸟兽之文与地之宜近取诸身远取诸物，於是始画八卦以通神明之德以类万物之情。
虞舜作歌曰：敕天之命惟时惟几乃歌曰：股肱喜哉！元首起哉！百工熙哉！。
殷汤作盘铭曰：苟日新日日新。又日新。
周文王重易六爻作上下篇。
汉高帝十二年过沛留置酒沛宫悉召故人父《老子》弟佐酒发沛中儿得百二十人教之歌上击筑自歌曰：大风起兮飞扬威加海内兮归故乡安得猛士兮守四方令儿皆和习之（艺文志载帝歌诗二篇）。
武帝元狩元年十月行幸雍祠五获白麟作白麟之歌。
元鼎四年六月得宝鼎后土祠旁秋马生渥洼水中作宝鼎天马之歌元鼎五年得鼎汾阴作歌元封二年芝生泉齐房作芝房之歌二年至瓠子临决河命从臣将军臣下皆负薪塞河堤作瓠子之歌五年冬南巡狩至於盛唐自寻阳浮江亲射蛟江中获之舳舻千里薄（音千松反）阳而出作盛唐阳之歌太初四年贰师将军广利斩大宛王首获汗血马来作西极天马来歌太始三年二月行幸东海获赤雁作朱雁之歌四年四月幸不其祠神人于交门宫。若有乡坐拜者作交门之歌。又自造赋一篇。
後汉明帝制五家要说章句令桓郁校定於宣明殿华峤《书》曰：帝自制五行章句此言五家即谓五行之家也。
魏武帝创造大业，文武并施。御军三十馀年，手不舍书。昼则讲武策，夜则思经传。登高必赋，及造新诗，被之管弦，皆成乐章。作气出唱词精列词度关山词薤露词蒿里词对酒词陌上桑词短歌行秋胡行苦寒行塘上行善哉！行步出东西门行（又特好兵法抄集诸家兵法名曰：接要。又注孙武十三篇皆传於世）。
