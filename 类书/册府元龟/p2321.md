<!-- { "loadSidebar": true } -->
    二十七年哀牢王贤栗等率种人诣越太守郑鸿降求内属帝封贤栗等为君长三十年鲜卑大人於仇贲满头等率种人诣阙朝贡封於仇贲为王满头为侯。
    章帝建初二年昆明夷卤承率种人与诸郡兵击哀牢王类牢於博南斩之传首雒阳封卤承为破虏傍邑侯。
    和帝永元三年大将军窦宪上书立北匈奴右谷蠡王於除为单于明年遣耿夔即授玺绶赐玉剑四具羽盖一驷使中郎将任尚持节卫护屯伊吾如南单于故敦事。
    六年蜀郡徼外大夷种羌豪造头等率种人五十馀万口内属拜造头为邑君长赐印绶。
    安帝永初元年鲜卑大人燕荔阳入朝帝赐鲜卑王印绶赤车参驾令止乌桓校尉所居城下二年青衣道夷邑长令田（令姓田名）举土内属帝增令田爵号为奉通邑君。
    元初二年先零羌号多等率众七千馀人诣汉阳太守宠参降诣阙赐号多侯印绶遣之。
    三年度辽将军邓遵率南匈奴左鹿蠡王须沈击须王零昌於灵州（县名属北地郡）斩首八百馀级封须沈为破虏侯金印紫绶。
    四年春中郎将任尚遣当阗种羌槐鬼等五人刺杀叛羌杜季贡封槐鬼为羌侯秋任尚复募效功种号封刺杀零昌封号封为羌王五年度辽将军邓遵募上郡全无种羌雕何等刺杀叛羌狼莫赐雕何为羌侯。
    永宁元年辽鲜卑大人乌伦其至众诣度辽将军邓遵降奉贡献诏封乌伦为率众王其至为率众侯是年拈国王（拈音擅）雍繇调遣使献乐明年元会安帝作乐於庭封雍繇调为汉大都尉赐印绶。
    顺帝永建二年乌桓都尉戎朱{厂鬼}率将王侯咄归去延等从乌桓校尉耿晔击鲜卑有功还皆拜为率众王。
    汉安二年立南匈奴守义王兜楼为南单于献帝建安四年乌丸三王助大将军袁绍击破辽东公孙瓒绍遣使即拜为单于皆安居华盖羽覆黄屋左纛版文曰：使持节大将军督幽青并领冀州牧部卿侯绍承制诏辽东属国率众王颁下乌丸辽西率众王蹋顿右北平率众王汗庐维乃祖慕义迁善款塞内附北捍犭严狁东拒貊世守北陲为百姓保障虽时侵犯王略命将徂征厥罪率不旋时悔愆变改方之外夷最。又聪慧者也。始有千夫长百夫长以相统领用能虑乃心力克有勋於国家稍受王侯之命自我王室多故公孙瓒作难残夷厥土之君以侮天慢主是以四海之内并执干戈以卫社稷三王奋气裔土忿奸忧国控弘与汉兵马表里诚甚忠孝朝所嘉焉然而虎兕长蛇相随塞路王官爵命否而无闻夫有勋不赏俾勤者怠今遣行谒者杨休赍单于玺绶车服以封尔劳其各绥静部落教以谨慎无使作凶作慝世复尔祀位长为百蛮长厥有咎有不臧者泯於尔禄而丧於乃庸可不勉乎！乌丸单于都护部众左右单于受其节度他如故事。
    魏文帝汉延康元年鲜卑素利弥加遣使献马封加为归义王（先是汉献帝建安中鲜卑素利弥加厥机因校尉闾柔上贡献通市太祖皆表宠以为王厥机死。又封其子沙未汗为亲汉王至是表利弥加各遣使献马故有是命）。
    黄初元年更授匈奴南单于呼厨泉魏玺绶赐青盖乘舆宝剑玉是年鲜卑步度根遣使献马帝拜为王。
    明帝太初三年大月氏王波调遣使奉献以调为亲魏大月氏。
    景初元年幽州刺史丘俭讨辽东是时右北平乌丸单于寇娄敦辽西乌丸都督率众王护留叶闻俭军至率众五千馀人降寇娄敦遣弟阿罗奖等诣阙朝贡封其渠帅三十馀人为王。
    二年六月倭王遣大夫难升米等诣带方郡求诣天子朝献时太守刘夏遣吏将送诣京都其年十二月诏书报倭女王曰：制诏亲魏倭王卑弥呼带方太守刘夏遣使送汝大夫难升米次使都示牛利奉汝所献男生口四人女生口六人班布二疋二丈以到汝所在逾远乃遣使贡献是汝之忠孝我甚哀汝今以汝为亲魏倭王假金印紫绶装封付带方太守假授汝其绥抚种人勉为孝顺汝来使难升米牛利涉远道路勤劳今以难升米为率善中郎将牛利为率善校尉假银印青绶引见劳赐遣还今以绛地交龙锦五疋绛地绉栗十张绛五十疋绀青五十疋答汝所献贡直。又特赐汝绀地句文锦三疋细斑华五张白绢五十疋金八两五尺刀二口铜镜百枚真珠铅丹各五十斤皆装封付难升米牛利还到录受悉可示汝国中人使知国家哀汝故郑重赐汝好物也。
    是年遣带方太守刘昕乐浪太守鲜于嗣越海定二郡诸韩国臣智加赐邑君印绶其次与邑长。
    齐王正始元年带方太守弓遵遣建中校尉梯俊等奉诏书印绶诣倭国拜假倭王并赍诏赐金帛锦刀镜采物倭王因使上表答谢诏恩。
    八年貊不耐侯诣阙朝贡诏更封不耐王。
    晋武帝大康六年大宛献汗血马帝遣使杨颢拜其王蓝庾为大宛王。
    怀帝即位初以鲜卑务勿尘为大单于司空领乌丸校尉王凌。又表封务勿尘辽西郡公其别部大飘滑及其弟渴末别部大屠瓮等皆为亲晋王。
    简文帝成安二年正月百济王遣使贡方物六月遣使拜百济王馀句为镇东将军领乐浪太守。
    孝武帝太元十一年以百济王世子馀晖为使持节都督镇平将军百济王。
    安帝隆安三年仇池氐杨盛遣使称藩奉献方物帝以盛为仇池公杨氏世居陇右汉末徙居仇池地方百顷因以百顷为号有名千万者魏拜为百顷王其孙难敌称藩於晋以为仇池公後孙纂立便诣简文自陈後以纂为平羌校尉秦州刺史仇池公纂支庶定称藩於孝武帝盛即定之兄也。至是称藩奉献故复命之桓玄辅政进盛西戎校尉。
    义熙九年高丽国王高琏（一作高连）遣长史高翼奉表献赭白马以琏为高丽王乐浪郡公。
    十二年以百济王映为使持节都督百济诸军事镇东将军百济王。
    宋高祖永初元年百济王馀映进号镇东大将军。
    二年林邑王范阳迈遣使贡献即加除授以阳迈为林邑王。
    三年封仇池公杨威为武都王。
    文帝元嘉二年十一月以武都王世子杨玄为秦州刺史袭封武都王。
    是年倭国王倭赞遣使奉表献方物。表曰：封国偏远作藩于外自昔祖父躬擐甲胄跋涉山川不遑宁处东征毛人五十五国西服众夷六十六国渡平海北九十五国王道融泰廓土遐畿累叶朝宗不愆於岁臣虽下愚忝绍先绪驱率所统归崇天极诏除都督倭新罗任那加罗秦韩慕韩六国诸军事安东大将军倭王。
    七年正月以吐谷浑慕贵为征西将军沙州刺史慕贵辽东鲜卑也。兄阿豺晋末谯纵之乱遣使上表献方物诏为安西将军沙州刺史浇河公阿豺死慕贵立奉表故有是命。
    六月以仇池氐冠军将军杨难当为北秦州刺史封武都王。
    是年百济王馀毗复修职贡以馀映爵号授之。
    九年六月以征西将军沙州刺史吐谷浑慕贵为征西大将军西秦河二州刺史陇西王北秦州刺史杨难当加征西大将军。
    十二年正月封黄龙国主冯弘为燕王。
    十五年二月以平东将军吐谷浑慕延为镇西将军西秦河二州刺史。
    四月以倭国王珍为安东将军。
    十六年六月改封陇西王吐谷浑慕延为河南王。
    二十年倭国王济遣使奉献复以为安东将军倭国王。
    二十六年六月皇国王舍利罗跋摩遣使献方物四十一种策命为皇国王。
    是月达国王舍利不陵伽跋摩遣使献方物策达国王诏曰：阿罗单皇达三国频越遐海款化纳贡远诚宜甄可并加除授乃遣使策命之。
    二十八年七月安东将军倭王济进号安东大将军二十九年九月以平西将军吐谷浑拾寅为安西将军西秦河二州刺史。
    孝武即位初安西将军西秦河二州刺史吐谷浑拾寅进号镇西大将军开府仪同三司。
    大明元年十月以百济王馀庆为镇东大将军。
    五年正月以宕昌国王梁唐子为河州刺史。
    六年三月以倭国王世子兴为安东将军倭国王。
    七年六月高丽王高琏进号车骑大将军开府仪同三司。
    明帝泰始三年十月镇西大将军西秦河二州刺史河南王吐谷浑拾寅进号征西大将军。
    後废帝元徽三年九月征西大将河南王吐谷浑拾寅进号车骑大将军。
    四年五月以仇池氐宁朔将军武都王杨文度为北秦州刺史。
    十月以宕昌王梁弥机为安西将军河凉二州刺史顺帝明元年十二月宁朔将军北秦州刺史武都王杨文度进号征西将军。
    二年五月倭国王武遣使献方物以武为安东大将军。又封西阳蛮梅生为高山侯田治生为威生侯梅加羊为杆山侯。
    六月以辅国将军杨文弘为北秦州刺史封武都王。
    南齐太祖建元元年五月诏使持节散骑常侍都督秦河沙三州诸军开府仪同三司领护羌校尉西秦河二州刺史河南王吐谷浑拾寅进号骠骑大将军使持节都护河凉二州安西将军东羌校尉河凉二州刺史陇西公宕昌王梁弥机进号镇西将军征虏将军西凉州刺史羌王像舒彭进号持节平西将军。又诏曰：昔绝国入贽赞称前册殊俗内款声流往纪虏茄卢镇主阴平公杨广香怨结同族[C260]起亲党在宋之世遂举地降敌茄卢失守华阳暂惊近单使先驰宣杨皇威广香等追其远世之诚仰我维新之化肉袒请附复地千里氐羌杂种咸同归款宜特领纳厚加优┰广香翻迷反正可特量所授部曲酋豪随名酬赏以广香为都护沙州诸军事平羌校尉沙州刺史。又诏新除使持节都督倭新罗任那加罗秦韩六国诸军事安东大将军倭王武进号为镇东大将军是时加罗国王荷知使来献诏曰：量广始登远夷洽化加罗王荷知款阙海外奉贽东遐可授辅国将军本国王。
    二年三月百济王牟都遣使贡献诏曰：宝命惟新泽波绝域牟都世藩东表守职遐外可即授使持节都督百济诸军事镇东大将军。又以氐杨後起为秦州刺史。
    四月使持节散骑常侍都督营平二州诸军事车骑大将军开府仪同三司乐浪公高丽王高琏进号骠骑大将军。
    武帝永明元年二月以征虏将军杨为沙州刺史封阴平王。又诏前使持节都督河凉二州军事镇西将军东羌校尉河凉二州刺史陇西公宕昌王梁弥机前使持节平北将军西凉州刺史羌王像舒彭并著勤西陲安宁边境可复先官爵。
    是年以陇右都帅羌王刘雒羊为辅国将军。又进秦州刺史杨後起号冠军将军。
    二年八月秦州刺史杨後起勤彰款塞忠著边城进号征虏将军。
    三年六月以河南王拾寅世子吐谷浑易度侯为使持节都督西秦河沙三州诸军事镇西将军领护羌校尉西秦河二州刺史河南王。又诏曰：易度侯守职西蕃绥怀允缉忠绩兼举朕有嘉焉可进号车骑大将军。
    八月诏曰：行宕昌王梁弥颉（一作类）忠款内附著绩西服宜加爵命式隆潘屏可使持节都督河凉二州诸军事安西将军东元校尉河凉二州刺史陇西公宕昌王。
