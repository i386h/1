<!-- { "loadSidebar": true } -->
    献帝建安二十四年十一月孙权定荆州尽除荆州民租税。
    魏文帝以汉延康元年七月甲午南征至谯令曰：先王皆乐其所生礼不忘其本谯霸王之邦真人本出其复谯租税二年。
    黄初二年正月壬午复颍川郡一年田租诏曰：颍川先帝所由起兵征伐也。官渡之役四方瓦解远近顾望而此郡守义丁壮荷戈老弱负粮者汉祖以秦中为国本光武恃河内为王基今朕复於此登坛受禅其以此郡翼成大魏。
    明帝青龙元年正月甲申青龙见郏之摩陂井中二月改元改摩陂为龙陂鳏寡孤独无出今年租赋。
    陈留王景元四年十二月以蜀刘禅降癸丑特赦益州士民复除租赋之半。
    咸熙元年十月诏劝募蜀人能内移者给廪二年复除二十岁。
    吴大帝嘉禾三年正月诏曰：兵久不辍民困於役岁，或不登其宽诸逋勿复督课。
    晋武帝泰始元年十二月即位大赦复天下租赋及关市税一年。
    六年七月丁酉复陇右五郡遇寇害者租赋。
    七年闰五月诏交三郡南中诸郡无出今年户调八年六月丙申诏复陇右四郡遇寇害者租赋。
    咸宁元年二月以将士应已娶者多家有五女者给复。
    太康元年五月诏吴将吏渡江复十年百姓及百工复二十年十月除五女复。
    三年十二月丙申诏四方水旱甚者无出田租。
    四年七月丙寅兖州大水复其田租。
    五年七月减天下户课三分之一。
    六年正月庚申朔以比岁不登免租贷宿负八月减百姓绵绢三分之一。
    惠帝永平元年五月壬午除天下户调绵绢。
    成帝咸和四年七月诏复遭贼郡县租税三年。
    咸康二年三月旱诏免所旱郡县徭役。
    六年十一月癸夕卩复琅琊比汉丰沛（琅琊元帝本封）。
    孝武宁康二年四月壬戌诏三吴义兴晋陵及会稽遭水之县尤甚者全除一年租布其次听除半年。
    大元四年正月辛酉大赦郡县遭水旱者减租税。
    五年六月以比岁荒俭大赦自大元三年以前逋租宿债皆蠲除之。
    宋高祖永初元年八月戊辰诏曰：彭沛下邳三郡首事所基情义缱绻事由情奖今昔所同彭城桑梓本乡加隆攸在优复之制宜同丰沛彭沛下邳可复租布三十年。
    文帝元嘉元年八月丁酉即位大赦天下逋租宿债勿复收己酉诏减荆湘二州今年租布之半。
    四年三月行幸丹徒谒京陵诏曰：丹徒桑梓绸缪大业攸始践境永怀触感罔极昔汉章南巡加恩元氏况情义二三有兼曩日思播遗泽酬慰士民其蠲此县今年租布。
    十七年十一月丁亥诏曰：前所给扬南徐二州百姓田粮种子兖两豫青徐诸州比年所宽租应督入者悉除半今年有不收处都原之凡诸逋债优量申减。又州郡估税所在市调多有烦刻山泽之利犹或禁断役召之品遂及稚弱诸如此比伤治害民自今咸依法令务尽优允如有不便即依事别言不得苟趣一时以乖隐┰之旨主者明加宣下称朕意焉二十四年正月甲戌大赦蠲建康秣陵二县今年田租之半。
    二十六年三月丁巳以行幸丹徒谒京陵诏复丹徒县侨旧今岁租布之半行所经县蠲田租之半乙丑申南北沛下邳三郡复二十八年魏人自盱眙奔走癸酉诏曰：犭严狁孔炽难及数州卷言念之寤寐兴悼强敌痍挫迸迹远奔伤之民宜时振理凡遭寇贼郡县令还复居业封尸掩骼赡赈饥流东作方始务尽劝课贷给之宜事从优厚其流寓江淮者并听节属并蠲复调税。
    孝武帝以元嘉三十年五月甲戌即位甲午曲赦京邑三百里内并蠲今年租税新亭战亡者复同京城蠲寻阳西阳郡租布三年。
    孝建元年七月丙辰大赦逋租宿债勿复收曲赦京邑三百里。
    三年制荆徐兖豫雍青冀七州统内家有马一疋者蠲复一丁。
    大明三年二月荆州饥三月甲申原田租布各有差。
    四月竟陵王诞反于广陵车驾出顿宣武堂。
    七月己巳斩诞辛未大赦王畿下贫之家近行顿所由并蠲租一年。
    四年正月乙亥躬耕藉田大赦原除逋租宿债。
    五年二月癸巳诏伐蛮之家蠲租税之半。
    六年四月庚申诏原除南兖州大明三年已前逋租八月癸亥诏原除大明四年已前逋租。
    七年二月甲寅巡南豫南兖二州丙辰赦令行幸所无出今岁租布其逋税馀债勿复收蠲历阳郡租输三年。
    十二月丙午行幸历阳郡甲寅大赦蠲郡租十年前废帝以大明八年闰五月庚申即位十月庚辰诏原除扬南徐州大明七年逋租。
    景和元年八月丙辰原除吴兴义兴晋陵琅琊五郡大明八年已前逋租。
    明帝泰始二年十一月丙申制东土经荒流散并各还本蠲众调。
    四年四月己夕卩诏减郡县田租之半。
    後废帝元徽二年五月壬子江州刺史桂阳王休范反齐王萧道成等讨平之戊戌原除江州逋债其有课非常调役为民蠹者悉皆蠲停。
    三年四月遣尚书郎到诸州检括民户穷老尤贫者蠲除课调丁壮犹有生业随宜宽申赀财足以充限者督令结毕。
    四年七月戊子南徐州刺史建平王景素据京师反讨平之丙申原京邑二县元年已前逋租。
    顺帝明元年七月雍州大水八月壬子遣使赈┰蠲除税调丁夕卩原除元年已前逋调复郡县禄田。
    二年二月戊子蠲雍州缘沔居民前被水灾者租布南齐高帝建元三年七月丁巳诏南兰陵桑梓本郡长蠲租布武进王业所基复十年。又诏三吴义兴三郡遭水减今年田租。
    二年二月甲午诏江西北民遭难流徙者制遣还本土蠲今年租税。
    十月原建元已前逋租。
    三年六月大赦逋租宿债除减有差。
    四年二月诏元年已前逋债皆原除。
    武帝以建元四年三月壬戌即位癸酉诏曰：城直之制（城直言取财直以修城也。）历代宜同顷岁逋弛遂以万计虽在宪宜惩而原心可谅积年逋城可悉原荡自兹以後申旧科有违纠裁。
    六月戊戌诏曰：吴兴义兴遭水蠲除租调。
    永明元年三月戊寅诏逋负督赃建元四年三月已前皆特除。
    四年闰正月辛亥躬耕籍田诏曰：诸逋负在三年已前尤穷弊者一皆蠲除。
    五年七月戊申诏曰：丹阳属县建元四年已来至永明三年所逋田租殊为不少京甸之内宜加优贷其中非赀者可悉原停。
    八月乙亥诏今夏雨水吴兴义兴二郡田农多伤详蠲租调九月丙午诏尤贫之家可蠲三调二年。
    六年闰十月乙夕卩诏曰：北兖北徐豫司雍青冀八州边接疆场民多悬罄原永明以前所逋租调。
    七年正月戊申诏曰：雍州频岁戎役兼水旱为弊原四年已前逋租。
    八年七月癸亥诏曰：司雍二州比岁不稔雍州八年已前司州七年已前逋租悉原汝南一郡复限更申五年十月原建元以前逋租。
    九年八月吴兴义兴大水乙夕卩蠲二郡租。
    十年正月戊午诏诸责负众逋七年已前悉原除高赀不在此例。
    十一年七月诏曰：水旱为灾实伤农稼江淮之间仓廪既虚遂草窃充斥互相侵夺依阻山湖成此逋逃曲赦南北兖豫司徐五州南豫州之历阳谯临江庐江四郡三调众逋宿债并同原除其缘淮及青冀新附侨民复除已讫更申五年。
    郁林王以永明十一年七月戊寅即位癸未凡逋三调及众责在今七月二十日前悉同蠲除。
    明帝建武元年十月癸亥即位诏逋租宿债换负官物在建武元年以前悉原除之。
    二年三月戊申诏南徐州侨旧民丁多充戎旅蠲今年三课己未诏雍豫司南兖徐五州遇寇之家悉停今年租调丙寅停青州麦租。
    十二月丁酉诏吴晋陵二郡失稔之乡蠲三调有差四年正月壬寅诏曰：民产子者蠲其父母调役一年新婚者蠲夫役一年。
    永泰元年正月癸未朔大赦逋租宿债在四年之前皆悉原除三月丙午蠲雍州遇魏军之县租布。
    东昏侯永元元年六月甲子诏原雍州今年三调。
    八月乙巳蠲京邑遇水资财漂荡者今年调税。
    和帝中兴元年三月乙巳即位于江陵四月戊辰诏曰：荆雍义举所基实始王迹君子劳心细人尽力宜加酬奖副其乃诚凡东讨众军及诸乡义之众可普复除。
    梁高祖天监元年四月丙寅即位赦逋布口钱宿债勿复收是岁复南兰陵武进县依前代之科（兰陵帝所生地）。
    二年六月丁亥诏以东阳信安丰安三县水潦漂损居民资业遣使周履量蠲课调。
    十年六月辛酉复建修二陵周回五里内居民。
    十六年正月辛未亲祠南郊诏尤贫之家勿收今年三调。
    普通元年正月乙亥朔大赦尤贫之家勿收常调。
    二年正月辛巳亲祠南郊诏尤贫之家勿收租赋。
    六年三月丙午赐新附民长复除。
    大通元年春正月辛未诏曰：钦奉时事虔荐苍璧思承天德惠此下民凡因事去土流移他境者并听复宅业蠲役五年尤贫之家勿收三调。
    大同元年十一月癸亥赐梁州归附者复除有差四年八月甲辰诏南兖北徐西徐东徐青冀南北青武仁僮睢等一十二州既经饥馑曲赦逋租宿债勿收今年三调。
    七年正月辛巳亲祠南郊赦天下其有流移及失桑梓者各还田宅蠲课五年。
    十一月丁丑诏曰：民之多幸国之不幸恩泽屡加弥长奸盗朕亦知此之为病矣。如不优赦非仁人之心凡厥愆耗逋负起今七年十一月九日昧爽已前在民间无问多少言上尚书督所未入者皆赦除之。
    十年三月甲午幸兰陵诣建宁陵至修陵壬寅诏所经县邑并无出今年租赋监所债民蠲复二年。
    九月己丑诏其有因饥逐食离乡去土悉听复业蠲课五年。
    中大同元年三月乙巳赦其或为事逃叛流移困饥亡乡失土可听复业蠲课五年停其徭役其被拘之身各还本郡旧业。若在皆悉还之。
    太清元年正月辛酉亲祠南郊大赦天下尤穷者无出即年租流移他乡听复宅业蠲课五年。
    元帝承圣二年二月庚午诏曰：食乃民天农为治本垂之千载贻诸百王莫不敬授民时躬耕帝籍是以稼穑为宝周颂嘉其乐章禾麦不成鲁史书其方册秦人有耕力之科汉氏开屯田之利顷岁屯否多难荐臻干戈不戢我则未暇广田之令无闻於郡国载师之职有陋于官方今元恶殄歼海内方一其庇黔首庶拯横流一旷务劳心日昃一夫废业舄卤无遗国富刑清家给民足其力田之身在所蠲免外即宣勒称朕意焉。
    陈高祖永定元年十月乙亥即位大赦天下逋租宿债皆勿复收。
    二年十月甲寅太极殿成匠各给复。
    文帝天嘉元年二月乙亥诏曰：日者凶渠肆虐众军进讨舟舰输积权倩民丁师出经时役劳日久今氛廓清宜有甄被可蠲复丁身夫妻三年于役不幸者复其妻子。
