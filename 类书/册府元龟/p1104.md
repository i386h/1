<!-- { "loadSidebar": true } -->
    孙谦为零陵太守天监九年以年老徵为光禄大夫既至高祖嘉其清洁甚礼异焉每朝见犹请剧职自效高祖笑曰：朕当使卿智不当使卿力十四年诏曰：光禄大夫孙谦清慎有闻白首不怠高年旧齿宜加优秩可给亲信二十人并给扶十五年卒官时年九十二诏赙钱三万布五十匹高祖为举哀甚悼惜之范岫天监九年为祠部尚书领右骁骑将军其年迁金紫光禄大夫加亲信二十人十三年卒官赙钱五万布百匹。
    王份为散骑常侍金紫光禄大夫南徐州大中正给亲信二十人迁尚书左仆射寻加侍中时修建二郊份以本官领大匠卿迁散骑常侍右光禄加亲信为四十人迁侍中特进左光禄复以本官监丹阳尹高祖普通五年三月卒诏赙钱四十万布四百匹蜡四百斤给东园秘器朝服一具衣一袭。
    萧琛为侍中卒高祖临哭甚哀诏赠本官麾将军给东园秘器朝服一具衣一袭赙钱二十万布百匹徐勉为尚书仆射上表修五礼成寻加中书令给亲信二十人勉以疾自陈求解内任诏不许乃令停下省三日一朝有事遣主书论决脚疾转剧久阙朝觐固陈求解诏乃赉假须疾差还省中大通三年。又以疾自陈移授特进右光禄大夫侍中中卫将军置佐史馀如故增亲信二十人两宫参问冠盖结辙服膳医药皆资天府有敕每欲临幸勉以拜伏有亏数启停舆驾大同元年卒高祖闻而流涕即日车驾临殡乃诏赠特进右光禄大夫开府仪同三司馀并如故给东园秘器朝服一具衣一袭赠钱二十万布百匹皇太子亦举哀朝堂。
    谢举为尚书仆射侍中将军如故举虽居端揆未尝肯预时务多因疾陈解敕辄赐假并手敕处分加给上药其恩遇如此及卒於内台武帝谓曰：举非止历官已多亦人伦仪表久著公望怅恨未授之可赠侍中卫将军开府仪同三司。
    贺琛为员外散骑常侍旧尚书南坐无貂貂自琛始迁尚书左丞参礼仪事每见高祖与语尝移晷刻故省中为之语曰：上殿不下有贺雅琛容止都雅故时人呼之。
    萧介为侍中中大同二年辞疾谢事高祖优诏不许终不肯起乃遣谒者仆射魏祥就拜光禄大夫。
    柳忄炎为散骑常侍高祖因宴为诗以贻忄炎曰：尔冠群后惟余实念功。
    张稷徵尚书左仆射舆驾将欲幸稷宅以盛暑幸仆射省旧临幸供具皆酬太官馔直帝以稷清贫手诏不受。
    王亮为散骑常侍卒诏赙钱三万布五千匹。
    王莹为侍中尚书令累进左中权将军给鼓吹一部莹性清慎居官恭恪高祖深重之。
    江淹为金紫光禄大夫卒高祖为素服举哀赙钱三万布五十匹。
    范为散骑常侍尚书右仆射卒高祖为流涕即日舆驾临殡诏曰：追远兴怀常情所笃况问望斯在事深朝寄乎！故散骑常侍尚书右仆射霄城侯器范真正思怀经远爰初立志素履有闻脱巾来仕清绩仍著燮务登朝其瞻惟允绸缪翊赞义简朕心虽勤非负勺而旧同舍讲方骋远涂永毗庶政奄致丧殒伤悼於怀宜加命秩式备徽典可赠侍中卫将军仆射侯如故并给鼓吹一部礼官请谥曰：宣敕赐谥曰：文萧子显为侍中高祖雅爱子显才。又嘉其容止吐纳每御筵侍坐偏顾访焉。
    吕僧珍为散骑常侍直秘书省任总心膂恩遇隆密性甚恭慎每侍坐屏气鞠躬果食未尝举箸尝因醉後取一柑食之高祖笑谓曰：便是大有所进禄俸之外。又月给钱十万其馀赐赉不绝於时。
    王柬为侍中尚书左仆射领国子祭酒普通四年冬暴疾卒时年四十七高祖诏赠侍中中书令中军将军给东园秘器朝服一袭钱十万布百疋谥曰：靖有四子训承雅︳并通显。
    陈子训为侍中既拜入见高祖从容问何敬容曰：褚彦回年几为宰相敬容对曰：少过三十帝曰：今之王训无谢彦回。
    陆公为给事黄门侍郎公善奕棋尝夜侍御坐武冠触火高祖笑谓曰：烛烧卿貂高祖将用公为侍中故以此言戏之也。是时天渊池新制鳊鱼舟形阔而短高祖暇日常舟唯引太常刘之遴国子祭酒到溉右卫朱异公时年位尚轻亦预焉其恩遇如此太清元年卒高祖悼惜之手诏曰：给事黄门侍郎掌著作陆公风尚优敏後进之秀奄然殂谢良以恻然可克日举哀赙钱五万布四十匹。
    陈萧引为金部侍郎甚为高祖所重尝谓引曰：我每有所忿见卿辄意解何也。引曰：此自陛下不迁怒臣何预此恩。
    沈众为中书令高祖以众州里知名甚敬重之赏赐优渥超於时辈。
    王冲为左仆射加特进左光禄大夫领丹阳尹初高祖以冲前代旧臣特申长幼之敬文帝即位益加尊重尝从帝幸司空徐度宅宴筵之帝赐以几其见重如此。
    萧济为侍中领太府卿比佐二主恩遇甚笃赏赐加於凡等。
    蔡景历宣帝时为度支尚书旧式拜官在午後景历拜日值舆驾幸玄武观在位皆侍宴帝恐景历不豫特令早拜其见重如此是岁以疾卒赠太常卿。
    周弘正为尚书右仆射领国子祭酒豫州大中正卒诏曰：弘正识宇凝深艺业通备辞林仪府国老民宗道映庠门望高礼阁卒然殂殒朕用恻然可赠侍中中书监三事所须量加资给。又出哭临之。
    袁宪为散骑常侍兼吏部尚书宪以久居清显累表自求解任宣帝曰：诸人在职屡有谤书卿处事已多可谓清白别相甄录。且勿致辞。
    杜稷为侍中历事三帝并见恩宠末年不预征役优游京师赏赐优洽。
    徐陵为侍中中书监领太子詹事右光禄大夫给鼓吹一部陵以年老累表求致仕宣帝亦优之乃诏将作为造大斋令陵就第摄事後主即位迁左光禄大夫太子太傅馀如故至德元年卒时年七十七诏曰：慎终有典抑乃旧章令德可甄谅宜追远侍中安右将军左光禄大夫太子少傅南徐州大中正建昌县开国侯陵弱龄觉尚登朝秀颖业高名辈文曰：词宗朕进秩承华时相引狎虽多卧疾方期克壮奄然殒逝震悼於怀可赠镇右将军特进其侍中左光禄大夫鼓吹侯如故并出举哀丧事所须量加赏给。
    陆琼为吏部尚书丁母忧去职初琼之侍东宫也。母随在官舍後主赏赐优异後及丧柩还乡诏加增并遣谒者黄长贵持册奠祭後主。又自制志朝野荣之孙杨为侍中五兵尚书卒尚书令江总为其志铭後主。又题铭後四十字遣左民尚书蔡徵宣敕就宅镌之其词曰：秋风动竹烟水惊波几人樵径何处山阿今时日月宿昔绮罗天长路远地久多功臣未勒此意如何时论以为荣。
    後魏卢鲁元大武时为中书侍郎以工书有文才累迁中书监领秘书事赐爵襄城公加散骑常侍右将军赐其父为信都侯。
    李孝伯为散骑常侍性方慎忠厚大武宠眷以宰辅遇之。
    贾秀献文时为中书侍郎年七十三遇疾给医药赐几杖时朝廷举动及大事不决每遣尚书高平公李敷就第访决皇兴三年卒赠冀州刺史。
    程骏孝文时为秘书令时文明太后临朝诏曰：程骏历官清慎言事每惬。又门无挟赀之宾室有怀道之士可赐帛六百匹旌其俭德骏病甚高祖文明太后遣使者更问其疾敕御史徐謇诊视赐以汤药临终诏以少子公称为中散从子灵虬为著作佐郎及卒孝文及文明太后伤惜之赐东园秘器朝服一袭帛三百匹赠官军将军兖州刺史曲安侯。
    宋弁为尚书殿中丞孝文曾因朝会之次历访治道弁年少官微自下而对声姿清亮进止可观孝文称善者久之因是大被恩遇赐名为弁意取卞和献玉楚王不知为宝也。
    郭祚为散骑常侍仍领黄门与黄门宋弁参谋帏幄随其才用各有委寄祚承禀注疏特成勤剧尝以立冯昭仪百官夕饮清徽後园孝文举觞赐祚及崔光曰：郭祚忧劳庶事独不欺我崔光温良博物朝之儒秀不劝此两人当劝谁也。其见知。若此。
    邢峦为员外散骑侍郎为孝文所知赏转中书侍郎甚见顾遇尝参坐席。
    吕罗汉为内都大官太和六年卒於官孝文悼惜之赐命服一袭谥曰：庄公。
    李冲为南部尚书是时循旧王公重臣皆呼其名孝文帝谓冲为中书而不名之。又改置百司开建五等以冲参定典式封荥阳郡开国侯食邑八百户累迁尚书仆射卒孝文为举哀於悬瓠悲泣不能自胜诏曰：冲贞和资性怀义树身训业自家道素刑国太和之始朕在弱龄早委近机实康时务洪猷允洽朝选澄清升兹端右唯允出纳忠肃柔明足敷朝范仁恭信惠有结民心可谓国之贤也。朝之望也。方宠秩以旌功旧奄至丧逝悲痛於怀可赠司空给东园秘器朝服一具衣一袭赙钱三十万布五百疋蜡二百斤有司奏谥曰：文穆葬於覆舟山近杜预蒙孝文之意也。
    陆凯为黄门侍郎後遇患频上书乞骸骨诏不许敕太医给汤药。
    尧暄孝文太和中为南部尚书假中护军将军暄前後从征及出使简察三十许度皆有克己奉公之称赏赐衣服二十具采绢千疋纟由绢百馀段奴婢七口赐爵平阳伯。
    高允为尚书散骑常侍加光禄大夫太和十一年卒年九十八先卒旬外微有不犹不寝卧呼医请药出入行止吟咏如常孝文及文明太后闻而遣医李修往脉视之告以无恙修入密陈允荣卫有异惧其不久，於是遣使备赐御膳珍羞自酒米至於盐醢百有馀品皆尽时味及床帐衣服茵被几杖罗列於庭王官往还慰问相属允喜形於色语人曰：天恩以我笃老大有所赉得以赡客矣。表谢而已不有他虑如是数日夜中卒家人莫觉诏给绢一千疋布二千疋丝三百斤锦五十疋杂采百疋一千斛以周丧用魏初以来存亡蒙赉者莫及焉朝廷荣之将葬赠侍中司空冀州刺史将军公如故谥曰：文赐命服一袭李仲裔为谏议大夫尚书左丞卒赠帛一百疋布五十疋绵五十斤赠镇远将军光州刺史。
    司马跃为祠部尚书大鸿胪卿以疾表求解任太和十九年卒赠金紫光禄大夫赐朝服一具衣一袭绢一千疋。
    崔休为黄门侍郎常参孝文侍席礼遇次於宋郭之辈宋弁迁尚书左丞孝文南伐从驾南行及车驾还幸彭城郭祚舟泗水诏休侍筵观者荣之。
    高遵为中书侍郎与游明根高闾李冲入议律令亲对御坐时有陈奏以积年之劳赐粟帛牛马。
    成淹为侍郎孝文以淹清贫赐绢百匹淹後迁谒者仆射时迁都孝文以淹家无行资敕给事力送至雒阳并赐假日与家累相随。
    李翻为度支尚书孝明灵太后曾宴於华林园举觞谓群臣曰：李尚书朕之杜预欲以此杯敬属元凯令为尽之侍座者莫不羡仰。
    游肇孝明时为尚书右仆射正光元年八月卒年六十九诏给东园秘器朝服一袭赠帛七百匹帝举哀於朝堂赠使持节散骑常侍骠骑大将军仪同三司冀州刺史。
    羊深为尚书驾部郎中于时沙汰郎官务精求实深以才堪见留在公明断尚书仆射崔亮吏部尚书甄琛咸敬重之孝明行释奠之礼讲孝经深於侪辈中蒙引听时论美之灵太后曾幸印山集僧尼齐会公卿尽在坐会事将终太后引见深欣然劳问之深谢曰：臣蒙国恩厚世荷荣遇寇难未平是臣忧责而隆恩忽被犬马知归太后顾谓左右曰：羊深真忠臣也。举坐倾心。
