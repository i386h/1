<!-- { "loadSidebar": true } -->
隋文帝开皇九年平陈朝野物议咸愿登封秋七月丙午诏曰：，岂可命一将军除一小国遐迩注意便谓太平以薄德而封名山用虚言而干上帝非朕攸闻而今以後言及封禅宜禁绝。又定州刺史豆卢通等上表请封禅帝不许。又兖州刺史薛胄以天下太平登封告禅帝王盛烈遂遣博士登太山观古迹撰封禅图及仪上之高祖谦让不许。
十四年群臣请封禅高祖不纳晋王广。又率百官抗表固请帝命有司草仪注，於是牛弘辛彦之许善心姚察虞世基等创定其礼奏之帝逡巡其事曰：此事体大朕何德以堪之但当东狩因拜岱山耳。
十五年春行幸兖州遂次岱岳为坛如南郊。又外为柴坛饰神庙展宫悬於庭为埋二於南门外陈乐设位於青帝坛如南郊帝服衮冕乘金辂备法驾而行礼毕遂诣青帝坛而祭。
唐太宗贞观五年正月朝集使赵郡王孝恭等佥议以为天下一统四夷来同诣阙上表请封禅帝手诏曰：省表具怀自有隋失道四海横流百王之弊於斯为甚朕提剑鞠旅首启戎行扶翼兴运克成鸿业遂荷慈卷恭承大宝每日昃思治弗敢康宁兢兢夕惕用忘兴寝履薄驭朽不足为喻赖三灵显命百辟同心海外无尘远夷慕义但流遁永久凋残未复田畴多旷仓廪犹虚家给人足尚怀多愧，岂可遽追前代取讥虚美所望恂恂济济叶力尽诚辅其不逮致之王道如得雅颂形於金石菽粟同於水火反朴还淳当如来议。
十二月己亥朝集使利州都督武士等诣朝堂。又上表请封禅帝曰：隋末分离群凶竞逐我提三尺剑数年之间正一四海是朕武功所定也。突厥强梁世为纷更今乃袭我衣冠为我臣吏殊方异类辐辏鸿胪是朕文教所来也。突厥破灭君臣为俘安养之情同於赤子是朕仁爱之道也。林邑贡能言鸟新罗献女乐悯其离本皆令反国是朕敦本也。守功录效必依赏格惩恶罚罪必据刑书割亲爱舍嫌隙以弘至公之道是朕崇信也。非朕苟自矜伐欲明圣人之教不徒然也。比年稼频登疾疚不作诚宜展礼名山以谢天地但以丧乱之後民物凋残惮於劳费所未遑也。
六年公卿百寮以天下太平四夷宾服诣阙请封禅者首尾相属帝不许尝从容而言曰：朕本诸公子也。始望不及此属天下丧乱遂有救焚拯溺之志义师入关之始群凶鼎沸当此时但得三分天下亦为足矣。朕以不武内禀太上皇之谋外假士大夫之力数年之间六合大定升中告禅信亦其时然朕往者蒙犯霜露遂婴气疾但恐登封之後弥增诫惧有乖营卫非所以益朕也。少欲自怡用安年寿公卿等勿复为言。
十一年帝将有事於封禅国子博士刘伯庄睦州刺史徐令言等皆上封禅事互设疑惑言新礼简略事有未周，於是敕四方名儒博物之士及颜师古朱子奢等参议得失者数十家递，相驳难纷纭不决，於是左仆射房玄龄特进魏徵中书令杨师道慎采众议以为永式议昊天上帝坛其略曰：将封先祭义在告神固当为坛下豫申齐洁赞飨已毕然後登封既表重慎之深兼示行事有渐今请祭於太山下设坛以祀上帝以太祖景皇帝配飨坛长一十二丈高一丈二尺。又议制玉牒曰：金玉重宝质性贞坚宗祀郊皆充器币岂嫌华靡贵精确况乎！三神壮观万代鸿名礼极殷崇事资藻缛玉牒玉检式灵琦传之无穷永存不朽今请玉牒长一尺三寸广厚各五寸玉检厚二寸长短阔狭一如玉牒其印齿请随玺大小仍缠以金绳五周。又议玉策曰：封禅礼祭严配作王皆奠玉策肃奉庆成今玉策四枚各长一尺三寸五分每策五检俱以金编其一奠上帝一奠太祖座一奠方地祗一奠高祖座。又议金匮曰：祭配之策盛以金匮归格艺祖藏之朝堂今请长短令容玉策高广各六寸形如今之表函缠以金绳封以金泥印以受命玺。又议方石玺累藏玉牒止用石函亦犹盛书笥所以或呼石今请方石三枚以为再累其十枚石检刻石石四边而立之缠以金绳封以石泥印以受命玺。又议太山上圜坛曰：四出开道坛场通议南面入升於事为允今请介丘山圜坛广五丈高九尺用五色土加之四面各设一陛御位在坛南升自南陛而就上封玉牒。又议圜坛上土封曰：凡言封者皆是积土之名利建分封亦班土立号谓之封禅厥义可知今请於圜坛之上安置方石玺缄既毕加土筑以为封高一丈二尺而广二丈以五色土益封玉牒书藏於其内祀禅之所土封制亦同此议玉玺曰：谨详前载方石缄封玉检金泥必资印以为秘固今请依令用受命玺以封石检其玉检既与石检大小不同请更造玺一枚方一寸二分文同受命以封玉牒石检私制依汉建武时故事。又议立碑曰：勒石纪号垂裔後昆美盛德之形容阐后王之休烈其义远矣。陛下声畅九垓威横八极灵祗不爱其宝兆庶无得而称但当赞述希夷以摅臣下之志其登封及禅并肆觐之坛并请刻颂立碑显扬功业。又议设告至坛曰：既至山下礼行告至柴於东方上帝望秩遍礼群神今请其坛方八丈一尺高三尺陛仍四出其禅方坛及自馀仪式请从今礼仍请柴望秩同时行事。又议废石阙及大小距石曰：距石之设意取牢固本资实用岂云：饰今既积土厚封足与天长地久其小距圜坛石阙回建事非经诰无益礼仪烦而非要请从减省以十五年奏从此议馀皆罢之遂附制于今礼永垂於後焉。
十四年十月甲戌赵王元景等表请封禅帝冲让不许至於再三壬辰诏曰：夫功成道合古今以为隆平登封降禅圣贤谓之大典是以出震则天之后革夏变商之君继韶夏而施尊名崇号谥而广符瑞顾迟迟焉群臣区区诚为此也。原夫大始云：构生灵厥萌黎庶布乎！穹壤皇王司其右契遐哉！上古以迄於兹历选休徵未有如今日之盛也。所以敢罄窥管无惧触鳞沥胆披肝言亦备矣。援天引圣辞亦殚矣。幸蒙亭育之泽降以听览之恩大赉虽敷犹申後命未便涣汗方事逡巡怀生之徒不遑宁处伏乞皇帝陛下则天成务应物为心协三才之会昌乃霈然而动色遂万姓之延首俯凝旒而改容虽复龙图告徵龟书袭吉尚谘诹於四岳建明谟於兆人欲使六合之中沃心通於朝野八之内下问浃於华戎凡在人灵畴无跃今兹百辟咸集九有攸同并执玉以来庭俱式歌而。且舞远则重译佥议近则端笏参谋欣睹增天之高愿逄加地之厚绝域忘生而越险华忍死而争趋中外之心克谐愚智之情允睦掌故事者草登封而待期执羁勒者俨车徒而俟命庶官率职三事夙兴远迩昌言明灵幽赞莫不倾视俯听希陪肆觐之礼效祉呈祥钦承告成之庆山称万岁企和銮而发奇浮五彩伫华盖而交荫两仪之情转迫万国之望愈深臣。又闻之屈己从众至人所以称仁丝言显发哲王以之敷信昨奉明诏许以试之实降皇情俯同人欲宽仁之利斯博示信之道宜弘即日庶尹驰心咸奉章而守阙列藩翘足各伏地以祈恩所冀天慈深加昭察制可群僚之奏克以发轸之期颁示普天申明绝典使夫一时之士欣独高於万代八荒之酋荷周露於再造则臣等死日犹生之年不任诚恳之至谨与连率方牧等奉表诣阙固请以闻，於是下诏曰：自古明王君临区宇功济天下道被生民内外无虞年丰稔莫不归功上玄致礼厚地腾茂实於六合飞英声於百代今公卿在列屡属虚心岳牧具僚固陈佥愿理在难夺敬依来请顾循诸己仍怀惭德。
十五年三月庚辰肃州言所部川原遍生芝草先是百僚及雍州父老诣朝堂上表请封禅四月辛卯朔下诏曰：肇有蒸庶树之司牧载籍所纪风烈犹存至於道洽品物功成宇县天眷彰於符瑞人事表於隆平莫不增封岱宗广禅梁甫荣镜六合对越三神前圣所以垂其尊名後王所以仰其休烈盖繇此也。自火德既衰三光分裂金行失御九鼎沉沦诸华竞逐彝伦大坏虽周室削平赵魏隋氏混一文轨而金革之事未戢於封疆雅颂之音弗闻于朝廷遂使至教阙如淳风莫反齐郊绝类帝之礼日观缺升中之仪其已久矣。朕丕膺景命嗣守洪基承大乱之馀当率土之责负兴惕纳隍在虑上凭宗社之灵下资士庶之力草昧伊始援干戈以靖乱区夏既平引礼乐以纬俗尉候无警有年比屋咸保其欢含气不违其性殊方异域尽地界而来庭应图合牒殚天符而表瑞缅怀前载详求诸己岂伊寡德能致此乎！固乃上玄所叶赞也。而群公卿士百辟庶僚固陈人祗之意请遵封禅之典推而不居至於数四文武之情弥切内外之议日闻诚请频繁淹历年载朕继迹百王因心万物上奉苍昊义在荐功下抚黎元方祈厚福既迫兹理敢不祗从猥以眇身齐美上代永言夙志凛乎！增惕可以来年二月有事泰山所司宜与公卿并诸儒士及朝臣有学业者详定其仪博考圣贤之旨以允古今之中务尽诚敬称朕意焉，於是诏太常卿韦挺为检校封禅大使礼部侍郎令狐德副焉朝廷参议其仪异端竞起秘书少监颜师古乃奏称臣撰定封禅之礼书在十一年春于时诸儒参详以为中诏公卿定其可否多从师古之礼六月己酉有星孛于太微宫犯郎位辛亥朝散大夫行起居郎褚遂良进曰：陛下拨乱反正功超前烈告成升岳天下幸甚而行至雒阳彗星辄见此或有所未允合者也。且汉武优柔数年始行岱礼臣愚伏愿详择丙辰诏曰：自古皇王受天之命建显号於封禅扬洪名於竹帛者莫不功济夷夏道叶人祗然後登泰山之高刊梁甫之石未有七德靡记九部寂寥而欲齐声於圣哲垂美於篆籀者也。朕承宗庙之重当区宇之责寅畏三灵忧勤万姓虽戡翦祸乱克定遐荒而至教犹郁刑典未厝胜残之化未洽於率土和平之风多惭於往烈是以览经籍而自失想坛场而增惧亟寝缙绅之奏屡拒公卿之请逡巡大典荏苒历载近者文武百僚州县庶尹频繁抗表殷勤固陈咸以为两仪交泰四夷宾服礼让兴行年丰稔苍昊呈符於上灵符不可以久替黎献协心於下众欲不可以固拒朕迫兹群议敢不敬从欲荐功上玄大报后土升中之仪已具省方之期有日今太史奏有彗星出於西方朕抚躬自省深以战忄栗良繇功业之被六合犹有未著德化之覃八表尚多所阙遂使神祗垂祜警戒昭然朕畏天之威寝兴靡措。且旷代盛典礼数非一行途之间劳费不少冬夏凋弊多未克复将送仪仗转运粮储虽存节省之义终烦黎庶之力非唯上亏天意亦恐下失人心解而更张抑有故实前以来年二月有事太山宜停庶夙夜自修遂其罪己之志勤恤匪懈申其纳隍之情傥蒙灵祗回卷宗社介福朝廷同於大道风俗归於朴素告成之美更思其宜仍命所司泰山有前代帝王因封禅立碑及石函检之类往遭离乱被贼毁发并立瘗藏之。
