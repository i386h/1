<!-- { "loadSidebar": true } -->
    裴度为司徒平章事太和三年十一月加开府及实封度三表陈让优诏曰：其开府聊。且依请实封勿让翌日文宗命中人王士元赴度宅问疾病谕勉再三度勉而受命四年六月诏曰：昔汉以孔光降置几之诏晋以郑冲申奉策之命虽优隆耆德显重元臣而议政不及於咨询用礼独在於安勉朕勤求至理所宝惟贤顾讠是旧劳敢不加敬繇是委宰制於大政释参决於烦务时因听断诚望弼谐迁秩上公式是殊宠特进守司徒兼门下侍郎同中书门下平章事充集贤殿大学士上柱国晋国公食邑三千户实封三百户裴度禀河岳之英灵受乾坤之间气璋特达城府洞开外茂九功内苞一德器为社稷之镇才实邦家之桢故能祗事累朝宣融景化在宪宗扫涤区宇尔则有出师殄寇之勋在穆宗混同文轨尔则有参戎入辅之绩在敬宗时阜康兆庶尔则有佑国庇民之勤逮弼朕躬总齐方夏尔则有吊伐底宁之力皆不遗庙布在简编功利及人不可悉数而朝论益重我心实知方用咎繇之谋值留侯之疾沥恳牢让备列於奏章塞诏上言动形於颜色果闻勿药之喜更俟调鼎之功而体力未和音容尚阻不有优崇之命孰彰宠待之恩宜其首赞机衡弘敷教典论道而仪刑卿士宣德而镇抚华夷啬气养神保绥福履为国元老毗予一人可赠司徒平章军国重事待疾损日每三日五日一入中书仍令所司择日备礼册命太和四年为中书令以疾未任朝谢诏曰：司徒中书令度绰有大勋累居台鼎今以疾恙未任谢上其本官俸料宜自今日支给。又遣国医就第诊视属上已曲江赐宴群臣赋诗度以疾不能赴文宗遣中使赐度《诗》曰：注想待元老识君恨不早我家柱石衰忧来学丘祷仍赐御札曰：朕诗集中欲得见卿唱和诗故令示此卿疾恙未痊故无心力但异日进来春时俗说难於将摄勉加调护速就和平千百胸怀不具一二药物所须无惮奏请烦也。御札及门而度薨上闻震悼久之令缮写置於灵座。
    孔纬为中书侍郎平章事从僖宗自蜀还定京城迁门下侍郎监修国史。又兼吏部尚书领诸道盐铁转运使车驾还宫进位左仆射赐持危启运保大功臣食邑四千户食实封二百户赐铁券恕十死罪赐天兴县庄善和里宅各一区兼领京畿营田使昭宗乾宁二年五月三镇入京师杀宰相韦昭度李帝以大臣朋党外交方镇思用骨鲠正人遣中使华州召纬入朝以疾未任上路六月授太子宾客其日之夕改吏部尚书翌日拜司空兼门下侍郎同平章事太清宫使修奉太庙弘文馆大学士延资库使阶爵功臣各食邑并如故旬日之内ㄞ骑敦促相望于道扶疾至京师延英殿谢奏曰：臣前待罪宰相智术短浅有负弼谐陛下特贷刑书曲全腰领臣期於死报不望生叩玉阶复拜龙颜实臣荣幸然臣比撄衰疾伏枕累年形体虽存生意都尽平居勉强御事犹疏况此羸宁胜重委国祚方泰英彦盈庭岂以朽腐之人再尘机务臣力疾一拜殿庭乞陛下许臣自便因呜咽流涕纬久疾拜蹈艰难帝令中使止之改容轸念令阁门使送纬中书视事不旬日沙ヌ次河中同州王行约入京师谋乱天子出幸石门纬从驾至莎城疾渐危笃先还京城九月卒於光德里第赠太尉。
    梁韩建为太保门下侍郎平章事开平三年六月太祖以建及薛贻矩每於案前有所敷奏颇协事机深加奖谕各以缯帛锡之三年宣旨太保韩建每月旦十五日入阁称贺即令赴朝馀时不用入示优礼也。薛贻矩为门下侍郎平章事乾化元年五月丁亥太祖召贻矩及诸相对于崇勋殿帝曰：军旅之间朕自制断朝廷庶务实赖卿等协心翊佐待兵罢後事无大小一委中书当无暇食也。各赐内厩马银具鞍辔衣一袭白金共千两司空贻矩赐差厚二年帝发自东京宰臣薛贻矩抱恙在假不克扈从宣问旁午仍命。且驻东京以俟良愈及薨帝震悼颇久命雒苑使曹守往吊祭之。又命辍六日七日八日朝参丞相文武并诣西上阁门进名奉慰。
    晋赵莹为中书令户部奏改莹本贯华州华阴县永化乡为霖雨乡临高里为致君里。
    桑维翰为相户部奏改维翰本贯河南府河南县来远乡为调鼎乡乐善里为代天里给门戟十二枝开运初为枢密使中书令诏改维翰本贯河南府章善坊为贤相坊。
    冯道开运初以户部尚书平章事诏改本贯定州安喜县怀远乡为积善乡万善里为公台里。
    李崧为侍中诏改崧本贯深州饶阳县富平乡为秉钧乡通义里为调鼎里给门戟十二枝七年丁忧制诏赐崧白藤担子一以授起复官不欲令墨乘马也。
    周王峻为仆射平章事广顺元年七月太祖幸峻第赐赉甚厚。
    周李为中书侍郎平章事广顺二年八月丙辰坠阶跌伤右臂不任朝谒癸巳赐诏曰：卿方秉国钧实藉维持之效复兼邦计最为繁剧之司稍失区分便成壅滞虽近有伤损未复痊平宜︹扶持。且就临莅无妨卧理仍放朝参勉卿忍苦之诚副我仰成之意太祖以国计事殷累宣谕令扶持视事辞以所伤未任拜故有是诏其後。又诏入朝放朝参赴本司署事仍赐白藤肩舆二年六月敕本贯河南府雒阳县清风乡高阳里改为贤相乡勋德里。
    冯道初仕後唐明宗朝为相长兴初诏改本贯瀛州景城县来苏乡为元辅乡朝汉里为孝行里晋天福中为司空平章事诏给门戟十六枝道尝上表求退高祖不之览先遣郑王就省谓曰：卿来日不出朕当亲行请卿道不得已出焉当时宠遇无与为比五年改道所居雒阳县三川里为上相乡灵寿里为中台里八年改为太尉乡侍中里时道本贯瀛州陷契丹新加太尉侍中故以雒阳所居乡里复旌改之周显德元年为太师中书令薨世宗闻之震悼册赠尚书令追封瀛王。
    范质为侍中显德六年四月世宗征关南质以疾留京师诏赐质钱百万俾之市药。
    郑仁诲为枢密使同平章事世宗北征仁诲为东京留守调发军须供亿无阙车驾回兼侍中。
    ●卷三百二十
    ○宰辅部　识量
    夫有识洞化源量苞群品乃可以缉熙帝载弥纶庶务协夙夜有家之训迪明哲保身之方矣。历代而下任道非一左右元后思皇永图大则系於安危次乃见诸逆顺务全大体通时变恢张纪律辅相物宜宽猛得於厥中终始贵乎！经远故能坐镇雅俗宏宣令猷保国於永宁致君於无过岂与夫专任小智苟合时机阿上罔下龌龊丛脞者同日而语哉！。
    周周公其子伯禽受封於鲁三年而後报政周公曰：何迟也。伯禽曰：变其俗革其礼丧三年然後除之故迟太公亦封於齐五月而报政周公，公曰：何疾也。曰：吾简其君臣礼从其俗为也。及後闻伯禽报政迟乃叹曰：呜呼鲁後世其北面事齐矣。夫政不简不易民不从平易近民民必归之。
    汉萧何为丞相治未央宫立东阙北阙前殿武库太仓帝见其壮丽甚怒谓何曰：天下汹汹劳苦数岁成败未可知是何治宫室过度也。何曰：天下方未定故可因以就宫室。且夫天子以四海为家非令壮丽无以重威。且无令後世有以加也。帝曰：善。又何置田宅必居穷僻处为家不治垣屋曰：後世贤师吾俭不贤毋为势家所夺。
    曹参为相择郡国吏长大（取年长大者）讷於文辞谨厚长者即召除为丞相史吏言文刻深欲务声名辄斥去之日夜饮酒卿大夫以下吏及宾客见参不事事（不事丞相之事）来者皆欲有言至者参辄饮以醇酒（醇酒不浇谓厚酒）度其欲有言复饮酒醉而後去终莫得开说（开谓有所启白）以为常相舍後园近吏舍吏舍日饮歌呼从吏患之无如何（从吏吏之常从相者）乃请参游後园闻吏醉歌呼从吏幸相国召按之乃取酒张坐饮（张设坐席而饮也。）大歌呼与相和参见人之有细过掩匿覆盖之府中无事参子为中大夫惠帝怪相国不治事以为岂少朕与（言岂以我为年少故也。）乃谓曰：女归试私从容问乃父（乃汝也。）曰：高帝新弃群臣帝富於春秋君为相国日饮无所请事何以忧天下然无言吾告汝也。既洗沐归时间自从其所谏参（间谓空也。自从其所犹言自出其意也。）怒而笞之二百曰：入侍天下事非乃所当言也。至朝时帝让参（让责也。）曰：与胡治乎！（胡何也。言共为何治也。）乃者我使谏君也。（乃者犹言曩也。）参免冠谢曰：陛下自察圣武孰与高皇帝帝曰：朕乃安敢望先帝参曰：陛下观参孰与萧何贤上曰：君似不及也。参曰：陛下言之是也。且高皇帝与萧何定天下法令既明具陛下垂拱参等守职遵而勿失不亦可乎！帝曰：善君休矣。
    陈平为左丞相周勃为右丞相时文帝益明习国家事朝而问右丞相勃曰：天下一岁决狱几何（临朝问也。）勃谢不知问天下钱一岁出入几何勃。又谢不知汗出浃背鬼不能对帝。又问左丞相平平曰：有主者帝曰：主者为谁乎！平曰：陛下即问决狱责廷尉问钱责治粟内史帝曰：苟各有主者而君所主何事也。平谢曰：主臣（惶恐之辞也。犹今言死罪也。又曰：主击也。臣服也。言其击服惶恐之辞）陛下不知其驽下使待罪宰相（驽凡马之称非骏者也。故以自喻）宰相者上佐天子理阴阳顺四时下遂万物之宜（遂繇也。）外镇抚四夷诸侯内亲附百姓使卿大夫各得任其职也。帝称善勃大惭出而让平曰：君独不素教我乎！平笑曰：君居其位独不知其任耶。且陛下即问长安盗贼数。又欲强对耶，於是绛侯自知其能弗如平远矣。居顷之勃谢免相而平专为丞相。
    丙吉为丞相宽大好礼让掾史有罪赃不称职辄予长休告（长给休假令其去职也。）终无所按验客，或谓吉曰：君侯为汉相奸吏成其私然无所惩艾（艾读曰）吉曰：夫以三公之府有按吏之名吾窃陋焉後人代吉因以为故事公府不按吏自吉始於官属掾史务掩过扬善吉。又尝出逢清道群斗者死伤横道（清道时反群斗也。清道谓天子当出或有斋祀先令道路清净）吉过之不问掾史独怪之吉前行逄人逐牛牛喘吐舌（喘急息）吉止驻使骑吏问逐牛行几里矣。掾史独谓丞相前後失问，或以讥吉吉曰：民斗相杀伤长安令京兆尹职所当禁备逐捕岁终丞相课其殿最奏行赏罚而已宰相不亲小事非所当於道路问也。方春少阳用事未可太热恐牛近行用暑故喘此时气失节恐有所伤害也。三公典调和阴阳职当忧是以问之掾史乃服以吉知大体。
    王商为左将军辅政成帝建始三年秋京师民无故相惊言大水至百姓奔走相蹂躏（蹂践也。躏跞也。）老弱号呼长安中大乱帝亲御前殿召公卿议大将军凤以为太后与帝及後宫可御船令吏民上长安城以避水群臣皆从凤议左将军商独曰：自古无道之国水犹不冒城郭（冒蒙覆也。）今政治和平世无兵革上下相安何因当有大水一日暴至此必讹言也。（讹伪也。）不宜令上城重惊百姓帝乃止有顷长安中稍定问之果讹言帝，於是美壮商之固守数称其识而凤大惭自恨失言。
