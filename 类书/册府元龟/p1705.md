<!-- { "loadSidebar": true } -->
    李绅文宗开成中镇维扬有颜氏女殊色为游客吴湘所聘（吴湘即江都县尉也。与绅争婚颜氏绅怒其无礼拾赃罪奏而杀之非游客也。）绅屡求之意欲遗李德裕为湘所拒乃诬以他罪害之颜氏寻亦自裁。
    後唐韦坚知徐州事百姓杨知元诣阙讼坚知元割耳称冤坚赂权势请知元归本道推劾洎至枉杀之愤痛之声闻於远迩。
    张全义为河南尹四十年少长军中不明刑法立性朴滞凡百姓有词讼取先诉者得理以是人多屈滥为时所非。
    周赵凤为单州刺史凤既刚忿不仁得位逾炽刑狱之间尤为不道尝断杀贼丁鸾而纳其室。又民家女赵哥者许嫁李诲未成婚凤逼纳之母杨辞以女许嫁不可凤叱之与三缣携之入第杨号泣告诉凤怒召李诲及行媒崔氏并杨氏三人俱决杖五十经两月馀杨氏。又号於州门凤出赵哥见杨子母俱鞭臀十七仍配赵哥为州妓。又凤妻兄刘迁纳州民冯氏女为妾冯氏母诣州讼迁凤召迁与冯氏母俱杖之冯氏诉有娠凤鞭背十七尽之外镇。又成武县僧智源弟子智窃智源钱十八千告官勘鞫伏罪其弟子诬师与尼奸械系智源六十馀日须令伏奸鞭眷十七尽没其资财。又单州民张翰张姚诲等诉男张弘滋等被赵凤巡捕时拷捶令伏与贼通纳赂方免。
    ○牧守部　谴让
    秦开郡县之制汉重牧守之选崇其服章授以符契自兹厥後其寄弥隆所以分字黎大畅王泽其有冯朱幡之轼据黄堂之坐遐弃厥职罔思其忧忘┰纬之义昧守器之道奉制令而不谨决爰书而多误或巽懦不事沉湎自安投刃乖方代庖违旧亏损於仪序受讥於谣咏以致纲纪废坠图籍参互χ鼓竞发狱讼滋丰亏共治之规烦切责之诏既速官谤用干刑书皆著於篇以警厥後云：
    汉严助武帝时为会稽太守数年不闻问赐。《书》曰：制诏会稽太守君厌承明之庐（承明庐在石渠阁外直宿所止曰：庐）劳侍从之事怀故土（怀思也。）出为郡吏会稽东接於海南近诸越（越种非一故言诸）北枕大江间者阔绝久不闻问具以春秋对毋以苏秦从横（从音子容切）助恐上书谢称春秋天王出居於郑不能事母故绝之（周惠王之子襄王也。弟叔带有宠於惠后惠后欲立之故襄王避难而出奔也。僖公二十四年经书天王出居於郑公羊。《传》曰：王者无外此其言出何不能事母者）无善声臣事君犹子事父母也。臣助当伏诛陛下不忍加诛愿奉三年计最（旧法当使丞奉岁计令躬自欲入奉也。又曰：最凡要也。）诏许。
    吾丘寿王武帝时为东郡都尉是时军旅数发年岁不熟多盗贼诏赐寿王玺。《书》曰：子在朕前之时智略辐凑（无方而室。若车轮之归於毂也。）以为天下少双海内寡二及至连十馀城之守任四千石之重（郡守都尉皆二千石以寿王为都尉不置太守兼於二任故云：四千石也。）职事并废盗贼从横（从音子容切）甚不称在前时何也。寿王谢罪谒言其状复徵入为光禄大夫侍中。
    黄柔武帝时为汝南太守坐知民不用赤侧钱为赋免为鬼薪（时并令以充赋而汝南不奉诏令）。
    公孙度武帝时为南阳太守坐诏徵钜野令史成诣公车度留不遣免为城旦。
    郝贤武帝时为上谷太守坐入戎卒财物计谩免（上财物之计簿而欺谩不实）。
    公孙戎奴武帝时为上党太守坐发兵击匈奴不以闻免。
    黄霸宣帝时为京兆尹坐发民治驰道不先闻。又发骑士诣北军马不士（关西人谓补满为马少士多不相补满也。）劾之军兴运贬秩有诏归[A13C]川太守官以八百石居治如其前。
    鲍宣为豫州牧岁馀丞相司直郎钦奏宣行部乘传去法驾（行音下更切传音张恋切）驾一马（言其单率不依典制也。）舍宿乡亭为众所非宣坐免归家。
    後汉王梁光武时为河南尹梁穿渠引水注雒阳城下东泻巩川及渠成而水不流七年有司劾奏之梁惭惧上书乞骸骨乃下诏以梁前将兵征伐众人称贤故擢典京师建议开渠为人兴利旅力既愆迄无成功（旅众也。愆过也。言众力已过而功不成）百姓怨ゥ谈者讠宣讠华虽蒙宽宥犹执谦退君子成人之美（。《论语》载孔子之言也。）其以梁为济南太守。
    任延光武时为九真太守视事四年徵诣雒阳以病稽留左转睢阳令後为武威太守坐擅诛差不先上左转召陵令。
    谢庾吾章帝时为钜鹿太守後以行春乘柴车从两吏冀州刺史上其仪序失中有损国典左转下邳令晋袁耽为历阳太守成帝咸康初石季龙游骑十馀匹至历阳耽上列不言骑少时胡寇强盛朝野危惧王导以宰辅之重请自讨之既而贼骑不多。又已退散导止不行朝廷以耽失於轻妄黜之。
    宋袁豹晋末为丹阳尹坐使徒上钱降为太尉谘议参军。
    张永明帝时为左将军会稽太守有宾客谢方童阮顷何逵之等窃其权赃货盈积方童等下狱死永乃降号冠军将军。
    檀韶为琅邪内史坐六门内乘舆白衣领职。
    蔡兴宗为安西将军郢州刺史坐诣尚书切论以何始真为谘议参军初不被许後。又重陈帝怒贬号平西将军。
    南齐王琨初仕宋明帝时为吴郡太守坐在郡用朝舍钱三十六万营饷二宫诸王及作绛袄奉献军用左迁光禄大夫後为会稽太守坐误竟囚降号冠军将军。
    王伦之为豫章太守武帝幸琅邪城伦之与光禄大夫全景文等二十一人坐不参承为有司奏免官裴昭明明帝时为广陵太守帝以其在事无所启奏代还责之昭明曰：臣不欲竞执关键故耳。
    後魏陈建文成帝时为幽州刺史假秦郡公帝以建贪暴惰弱遣使就州罚杖五十。
    皮喜为散骑常侍豫州刺史诏让其在州宽怠以饮酒废事威不禁下遣使者就州决以杖罚。
    韩均献文时为冀州刺史都督定冀相三州军事均怀新附之民咸受优复然旧人奸逃者多往投焉均表陈非便朝议罢之言後均所统劫盗颇起诏书诮让之。
    王袭孝文时为并州刺史车驾诣雒路幸其治民庶多为立铭置於大路虚相称美或云：袭所教也。帝闻而召问之对不以实因是面被责让尚书奏免其官准降号二等。
    元修义孝明时为秦州刺史表陈庶人禧庶人愉等请宥前愆赐葬陵城灵太后曰：收葬之恩事由上旨藩岳何得越职干陈。
    元弼孝明时为河东太守太原太守韩伯华为弼所辱其侄子熙乃泣诉朝廷诏遣按简弼遂大见诘让隋梁彦光高祖开皇初为相州刺史邺都杂俗人多变诈为之作歌称其不能理化帝闻而谴之。
    韦冲开皇中为南宁州总管兄子伯仁随冲在府掠人之妻士卒纵暴边人失望高祖闻之大怒令蜀主秀按其事益州太守元岩性方正按冲无所宽贷竟坐免官。
    长孙平开皇中为相州刺史在州数年会正月十五日百姓大戏画衣裳为鍪甲之象帝怒而免之。
    唐顾少连德宗时为京兆尹京兆上言好风雨雹伤夏麦幅员二十馀里帝命县吏与品官同覆视不实诏罚少连已降有差。
    裴行立为费州刺史宪宗元和四年闰三月敕行立违制书迂路诣观察使宜罚一月俸料观察使郗士美不举奏罚一季俸。
    裴瑾为金州刺史以上供违旨条限为度支所奏罚一季俸料属官免殿者八人。
    柳公绰为湖南观察使崔为江南观察使元和七年三月敕公绰崔所进绢等所司奏闻各有欠少事缘贡献皆合精详致使阙遗固非审慎柳公绰宜罚两季俸料崔罚一季俸。
    袁滋为襄州观察使有李洪者尝为前观察使于ν推官按罪深刻以奉ν之指使有小卒吏为洪所鞫不胜其忿因抽佩刀以斫洪数疮ν为洪杀卒吏归洪於汝州及ν坐事降责则洪之前过益彰既配流之出襄州军吏谋劫洪以杀之滋知之虑其乱因杖洪十五而後上闻为御史所举罚一月俸料。
    李为京兆尹坐纵狱罚一月俸初县人崔易简与堂兄立数以财竞他日阴使奴杀立而埋之有发其事者易简博陵右族。且多姻戚之援因其杀立而不使穷究罚推官而杖其典及县尉陈中师移摄法曹重按之帝命御史台覆得其情。且言奴杀立而易简酬以钱帛具狱上奏故罚之。
    王遂为邓州刺史元和九年御史台奏遂辄诣观察使有违前後敕文遂坐罚一季俸。
    赵宗儒为河中尹晋绛慈隰等节度观察使元和九年赴镇後擅用供军钱八千贯坐罚一月俸。
    乌重裔令狐楚魏义通并为怀州刺史穆宗长庆元年六月知怀州河南节度参谋兼监察御史韦珩奏论当州元和九年秋至十四年夏准圣旨额外加徵并节度使司简见苗徵子及草等共计五百六十万三千五百八十石束敕曰：前刺史乌重裔等并位居守土职在牧人加税纵缘军须岂得不先闻奏遇赦虽当原宥亦合量有科惩乌重裔令狐楚魏义通等宜各罚一月俸料知州官释放。
    刘遵古为京兆尹长庆二年六月诏曰：遵古官守尹寺所寄非轻奏事之间先须摭实阙於详审须示薄惩宜罚一月俸料遵古前奏于方等阴事及有诏狱遂令所由潜罗元稹私第为稹所斥故坐罚。
    崔元略为京兆尹兼御史大夫敬宗宝历元年四月诏元略宜削兼御史大夫元略为京兆尹误用诏条畿内放钱万七千贯侍御史萧彻於阁门弹奏诏命刑部郎中赵元亮大理正元从质侍御史温造鞫其事不谬故有是命。
    殷侑为江西观察使宝历二年三月侑上言请於洪州宝历寺置僧尼戒坛敕殷侑故违制令擅置戒坛须示薄惩用警方任罚一季俸料其戒坛敕停。
    沈传师为江西观察使文宗太和三年十月奏当道未具戒僧尼等愿因降诞之月於当州开方等道场凡私度之人皆与正度诏曰：不度僧尼累曾有敕传师既为藩守合奉条诏诱致迷妄须示薄惩罚一月俸料戒僧勒停。
    陈君奕为凤翔节度使文宗开成元年九月己卯诏罚君奕两月俸以旧制西藩非贺正贺冬继好使臣不至论屈热等不由三事而来节度使宜留之奏听朝旨君奕不遵旧制故有是罚。
    李[A13C]为郑州刺史开成三年六月诏曰：郑州中牟县私置坛场度僧一百六十人并抑勒归邑役其刺史李[A13C]罚一季俸料摄县令前管城县令叔良停摄官仍殿本官两选。
    郑复为京兆尹开成四年六月敕罚复摄祭在郊外信宿不辞台丞御史中丞高元裕举旧事以请故也。裴弘泰为郑滑节度使开成四年十一月弘泰奏庆成节日放当州囚徒以资圣寿诏曰：弘泰以庆成令节擅放累囚虽曰：竭诚。且为干禁恐开後例须示薄惩宜罚一月俸料。
    後唐孔知邺明宗天成三年为濮州刺史先为船粮妄称逃却人户奉敕大驾省巡六师屯聚览有司所奏虑军食稍亏须议转般然後供赡事非获已理在权行而濮州地里匪遥户民不少才承旨命广奏逋逃及降条流却申齐足颇惊闻听犹涉因循盖抚驭之无方致黎氓之暂惑既乖体国何以济时尚缘装发已齐转纳将毕聊从薄罚以诫众多孔知邺罚一月俸。
    曹廷隐为齐州防御使天成三年以举奏失实配流永州。
