<!-- { "loadSidebar": true } -->
献文时慕容白曜为征南大将军攻宋无盐等戍一旬之内频拔四城威震齐主帝嘉焉诏曰：卿扌总率戎旅讨除不宾霜戈所向无不摧靡旬日之内克拔四城韩白之功何以加此虽斗城戍将房崇吉守迷不顺危亡已形溃在旦夕宜勉崇威略务存长辔不必穷兵极武以为劳顿。
尉元为镇南大将军宋沈攸之吴忄喜公领卒数万从沂清而进元遣孔伯恭大破贼军拜元都北兖州诸军事镇东大将军开府徐州刺史帝诏元曰：贼将沈攸之吴忄喜公驱率蚁众进寇下邳卿戎昭果毅智勇奋发水陆邀绝应时摧殄自淮以北廓然清定皆是元帅经略将士效力之所致也。朕用嘉之今方欲清荡吴会悬旌秣陵至於用兵所宜形势进止善加量度动静以闻。
孝文以长孙嵩在太武时为太尉北平王薨帝追录先朝功臣以嵩配飨庙庭。
又以穆崇自太祖为魏王拜崇征虏将军从平中原及薨命崇立祀子孙世奉焉太和中追录功臣以崇配飨崇之孙真尚长城公主卒谥曰：宣帝追思崇勋令著作郎韩显宗与真撰定碑文建於白登山。
崔玄伯为周兵将军疾卒後帝追录先朝功臣以玄伯配飨庙庭。
陆丽在文成时以辅立功迁司徒公为乙浑所害献文甚惜之谥曰：简王陪葬金陵帝追录先朝功臣以丽配飨庙庭。
薛真度自帝迁雒每献计於帝劝先取樊邓後攻南阳故为帝所赏赐帛一百疋。又加持节正号冠军改封临晋县开国公食邑三百户诏曰：献忠尽心人臣令节标善之赏有国徽范故一言可以兴邦片辞可以丧国得无远录前谋以褒厥善真度，爰自迁京每在戎役沔北之计常所与闻知无不言颇见采纳及六师南迈朕欲超捷新野群情皆异真度独与朕同抚宁蛮夷实有勤绩可增邑二百户转征虏将军豫州刺史。
李崇文成元皇后兄之子也。帝南讨昏扬灵珍遣弟婆罗与子双领骑万馀袭破武兴诏崇都督陇右诸军讨之崇大破之斩婆罗灵珍走奔汉中帝在南阳览表大悦曰：使朕无西顾之忧者李崇之功也。以崇为都督梁秦二州诸军事本军将军梁州刺史帝手诏曰：今洮陇克清镇捍以德尔之威惠既宣实为远寄故敕授梁州用宁边服便可善思经略去其可除安其可育公私所患悉令芟夷。
任城康王孙嵩为武卫将军从帝伐齐斩获万计勇冠三军帝大悦而言曰：任城康王有大福德文武出其门以功赐爵高平县侯赉帛一千五百匹。
高闾为镇南将军相州刺史及帝车驾至邺帝频幸其州馆诏曰：闾昔在中禁有定礼正乐之勋作藩於州有廉清公之美自大军停轸庶事咸丰可谓国之老成善始令终者也。每惟厥德朕甚嘉焉可赐帛五百疋粟一千斛马一疋衣一袭以褒厥勤。
韩显宗自帝南伐为右军府长史征虏将军统军事次赭阳南齐成主成公期遣其军主胡松高法授等并引齐人来击军营显宗亲率拒战遂斩法授首显宗至新野帝诏曰：卿破贼斩帅殊益军势朕方攻坚城何不作露布也。显宗曰：臣顷闻镇南将军王肃获贼二三驴马数疋皆为露布臣在东观私每哂之近虽仰凭威灵得摧鬼虏兵寡力弱擒斩不多脱复高曳长缣虚张公捷尤而效之其罪弥甚臣所以敛毫卷帛解上而已帝笑曰：如卿此勋诚合茅土须赭阳平定简审相酬新野平以显宗为镇南广阳王谘议参军。
宣武以王肃自南齐来归孝文时为将相有大功及薨於寿春帝为举哀诏曰：肃奄至不救痛惋兼怀可遣中书侍郎贾思伯兼通直散骑常侍抚慰厥孤给东园秘器朝服一袭钱三十万帛一千匹布五百匹蜡三百斤并问其卜迁远近专遣侍御史一人监丧护事务令优厚。又诏曰：死生动静卑高有域胜达所居存亡崇显故杜预之殁窆於首阳司空李冲覆舟是顾瞻斯所诚亦二代之九原也。故杨州刺史肃诚义结於二世英会符於李杜平生本意愿终京陵既有宿心宜遂先志其令葬於冲预两坟之间使之神游相得也。赠侍中司空。
邢峦为安东将军大破梁兵帝赐峦玺《书》曰：知大戡鬼虏威振贼庭淮外雾披徐方盖卷王略远恢混一维始公私庆泰何快如之贼衍此举实为倾国比者宿豫陷殁淮阳婴城凶狡亻舟张规抗王旅将军忠规协著火烈霜摧雷动岱阳风扫沂峄遂令逋诛之寇一朝歼夷元鲸大憝千里折首殊勋茂捷自古莫二但扬区未安馀烬宜荡乘胜掎角势不可迟便可率厉三军因时经略申威东南清彼江介忘此疲劳用图永逸进退规度委之高。
後周太祖河桥之战马中流矢坠地都督李穆以马授帝遂得俱免擢授武卫将军加大都督车骑大将军仪同三司进爵安武郡公增邑一千七百户前後赏赐不可胜计久之帝美其忠节乃叹曰：人之所贵唯身命耳李穆遂能轻身命之重济孤於难虽复加之以爵位赏之玉帛未足为报也。乃特赐铁券恕以十死进骠骑大将军开府仪同三司侍中初穆授帝以骢马其後中厩有此色马者悉以赐之穆为并州扌总管长子授车骑大将军仪同三司大都督进爵为公帝令功忠世子并与略阳公游处於时辈之中特被引接每有遐方服玩异域珍奇无不班锡低授小武伯进爵安乐郡公。
高琳为卫将军从擒莫多娄贷文仍战河桥琳先驱奋击勇冠诸军帝嘉之谓之曰：公即我之韩白也。
赫连达字朔周盛乐人勃勃之後曾祖库多汗因避难改姓杜氏初从贺拔岳西征及岳为侯莫陈悦所害达驰请帝引军平悦帝谓诸军曰：当清水公（清水公即贺拔岳也。）遇祸之时君等性命悬於贼手虽欲来其路无从杜朔周冒万死之难远来见及遂得共尽忠节同雪雠耻虽藉众人之力实赖杜子之功劳而不赏何以劝善乃赐马二十匹。
宇文贵为大将军破支羌於粟坂帝美其功遂於粟坂立碑以纪其绩。
赵昶自以被拔擢居将帅之任倾心下士虏获氐抚而使之皆为昶尽力帝曰：不烦国家士马而能威服氐者赵昶有之矣。
明帝武成二年十二月辛巳以功臣琅琊贞献公贺拔胜等十三人配飨太祖庙庭。
武帝以韦孝宽立勋玉壁遂於玉壁置勋州刺史。又以孝宽为骠骑大将军镇玉壁後帝东伐过观御敌之所深叹美之移时乃去。
宇文庆深沉有器局属文州民夷相聚为乱庆应募从征贼保岩谷征路悬绝庆以马而进袭破之以功授都督从帝拔晋州及破高纬拔高壁克并州下信都擒高楷功并居最帝诏曰：庆勋庸早著英望华远出内之绩简在朕心戎车自西俱总行阵东夏荡定实有茂功高位缛礼宜崇荣册，於是进位大将军封汝南郡公邑千六百户。
●卷一百三十三
○帝王部　褒功第二
隋高祖受禅周法尚为巴州刺史破三亚叛蛮於铁山复从柱国王谊击走陈寇迁衡州总管四州诸军事改封谯郡公邑三千户後帝幸雒阳召之及引见赐金钿酒锺一双采五百良马十五匹奴婢三百口给鼓吹一部法尚固辞帝曰：公有大功於国特给鼓吹者欲令公卿闻知朕之宠公也。固与之。
宇文忻从韦孝宽平尉迟迥帝顾谓忻曰：尉迟迥倾山东之众连百万之师公举无遗策战无全阵诚天下之英杰也。进封英国公增邑三千户。
贺娄子初为後周秦州刺史及尉迟迥作乱子与宇文从录韦孝宽讨之遇贼围怀州子述等击破之帝乃大悦手《书》曰：逆贼尉迟迥敢遣蚁众作寇怀州公受命诛讨中书令南阳郡公袁恕己等并德惟神降材与运生道叶台岳名书说纬寅亮帝载勤劳王家参复禹之嘉谋奉唐之景命惟徂谢易久而勋烈益彰抚彝鼎以念功想常而增感缅遵故实用表徽懿俾列在清庙登於明堂克申从祀之仪式茂畴庸之典并可配飨中宗孝和皇帝庙庭十年十一月丙申朔方郡节度使兵部尚书信安郡王破突厥凯旋引将士等见帝置酒享之敕曰：总戎朔陲经略万里赋军籍车精卒锐兵自其有虞莫不素练而鬼虏背诞偏师致诛谋。若有神取如俯拾虽庙略之云：远亦将士之力焉威武载扬顽自慑穷寇覆巢以奔北群师掉鞅而来归因其凯旋聊加宴乐各宜坐饮相与尽欢。
十二年陇右节度使鄯州都督王君破土蕃来献戎捷帝置酒於内殿享之谓曰：卿能振国威恢边破敌诚节既著俘获。又多畴庸策勋已有处分卿及将士等并宜饮宴兼有赐物各宜领取。
韩擒虎平金陵执陈後主叔宝时贺。若弼亦有功帝下诏於晋王曰：此二公者深谋大略东南逋寇朕本委之静地恤民悉如朕意九州不一已数百年以名臣之功成太平之业天下盛事何用过此闻以忻然实深庆快平定江表二人之力也。赐物万。又下优诏於擒虎弼曰：申国威於万里宣朝化於一隅使东南之民俱出汤火数百年之寇旬日廓清专是公之功也。高名塞於宇宙盛业光於天壤逖听前古罕闻其匹班师凯入诚知非远相思之甚寸阴。若岁。
贺。若弼字辅伯平陈之役为行军总管晋王以弼先期决战违军命，於是以弼属吏帝驿召之及见迎劳曰：克定三吴公之功也。命登御坐赐物八千加位上柱国进爵宋国公真食邑三千户加以宝剑宝带金瓮金盘各一并雉尾扇曲盖杂采二千女乐二部。又赐陈叔宝妹为妾拜右领军大将军。
王韶字子相伐陈为元帅府司马及克金陵帝谓公卿曰：晋王以幼稚出藩遂能克平吴越绥静江湖子相之力也，於是进位柱国赐奴婢三百口绵绢五千。
达奚长儒为上大将军破突厥沙钵略可汗帝下诏曰：突厥猖狂辄犯边塞敌骑之众弥亘山原而长儒受任北鄙式遏寇贼所部之内少将百倍以昼通宵四面抗敌凡十有四战所向必摧凶徒就戮过半不返锋刃之馀亡魂窜迹自非英威奋发奉国情诚抚御有方士卒用命，岂能以少破众。若斯之伟言念勋庸宜隆名器可上柱国馀勋回授一子。
李安为杨素司马仍领行军总管袭破陈师帝嘉之诏书劳曰：陈贼之意自言水战为长险隘之间弥谓官军所惮开府亲将所部夜荡舟师摧破贼徒生擒虏众益官军之气破贼人之胆副朕所委任以勋进位上大将军除郢州刺史。
元谐为行军元帅讨吐谷浑名王公侯来降帝大悦下诏曰：褒善畴庸有闻前载元谐识用明达神情警悟文规武略誉流朝野申威拓土功成疆场深谋大节实简朕心加礼延世宜隆赏典可柱国别封一子县公谐拜宁州刺史。
韦冲为南宁州总管持节抚尉冲既在南宁渠帅爨震及西爨首领皆诣府参谒帝大悦下诏褒扬之豆卢毓为汉王谅府主簿谅作乱毓苦谏不从见害谅平帝下诏曰：褒显名节有国通规加等饣希终抑惟令典毓深识大义不顾姻亲出於万死首建奇策去逆归顺殉义亡身追加荣命宜优常礼可赠大将军封正义县公赐帛二千疋谥曰：愍。
卫玄与代王留守京师会王玄感围逼东都玄率步骑七万援之苦战贼稍却既而玄感西遁玄遣斛斯万善监门直阁庞玉追之及於阌乡与宇文述等合击破之车驾至高阳徵诣行在所帝劳之曰：社稷之臣也。使朕无西顾之忧仍下诏曰：近者妖氛充斥扰动关河文率励义勇应机响赴表里奋击摧破凶鬼宜荣命式弘赏典可右光禄大夫赐以良田甲第资物钜万。
