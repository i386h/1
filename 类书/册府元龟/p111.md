<!-- { "loadSidebar": true } -->
元帝子琅邪悼王焕帝特所锺爱初封显义侯及焕疾笃为之彻膳乃下诏封为琅邪王俄而薨帝悼念无已将葬以涣既封列国加以成人之礼。
後魏明帝子乐平王丕少有才为世所称帝以丕长爱其气度特优异之。
太武太平真君元年六月景穆（即太子也。）生文成於东宫文成少聪达帝爱之常置左右号世嫡皇孙。又高允与崔浩述成国记後以经授太子及浩诛太子救允於帝以直免死太子之薨也。允久不进见後帝召允阶欷悲不能止太武流泪命允使出左右莫知相谓曰：高允无言悲泣令至尊哀伤何帝闻之召而谓曰：汝不知高允悲乎！左右曰：臣等见允无言而泣陛下为之悲伤是以窃言耳帝曰：崔浩诛时允亦应死东宫苦谏是以得免今无东宫允见朕因悲耳。
宣武帝即位後频丧皇子胡充华之生孝明帝自以长嗣深加慎获为择乳保皆取良家宜子者养於别宫皇后及充华皆莫得而抚视焉。
隋高祖第二子即炀帝初为晋王美姿仪少敏慧高祖及后於诸子中特所锺爱。
秦王俊高祖第三子开皇中薨於秦邸帝哭之曰：晋王前送一鹿我令作脯拟赐秦王今亡可置灵坐之前心已许之不可亏信。
唐太宗贞观中高宗为晋王以文德皇后最小子后终後累年帝怜之不令出ト至是立为太子十七年十一月甲辰诞皇孙太子宴宫寮于弘教殿帝幸东宫自殿北门而入太子自投阶下舞蹈称万岁帝谓功臣曰：顷来生业稍可非乏酒食而唐突公等宴会者朕初有此孙故就公为乐耳咸称万岁酒酣帝起舞群臣并舞乐极而罢赐物各有差。
魏王泰太宗第四子也。太宗以泰爱文学特令别置文馆学士尝幸泰延康坊宅曲赦雍州及长安狱大辟罪以下并原之免延康里百姓无出今年租赋曲赐泰府官僚及同里老人各有差时承乾为太子泰每月所给料物。又逾於太子後以承乾足疾遂有夺嫡计承乾废泰仍降封东莱王。又封顺阳王居均州贞观十八年二月帝手持泰表以谓近臣曰：泰文词美丽，岂非才士我心中念泰卿等所知但为社稷之计断割恩宠遣其居外者亦是两相安全。
玄宗开元五年夏悼王一薨一生而美秀帝锺爱无比名之为一孩孺而薨帝追封谥时车驾在东都葬於城南龙门东帝欲宫中举目见之。
代宗华阳公主帝爱女也。母曰：贵妃独孤氏公主幼聪慧过人善候帝旨动容发言必随喜愠帝之所贵则因而美之帝之所恶则因而全之由是帝特所锺爱。
大历元年三月庚寅许华阳公主出於禁外历过东市及资圣寺遣高品宫人及高品内侍六军将等以从城内观者如堵以公主有疾纵令游观特宠之也。及薨哀悼过深宰臣等以修短常理因中官吴承倩付奏以讽导帝为之节哀初有疾帝命宗师道训名曰：琼华真人及疾亟帝亲自临视属纟广之际啮伤帝手指其爱念如此至五月辛丑帝以公主之哀未听朝宰臣等抗疏言曰：伏以华阳公主辍朝。又当夏至节假臣等趋事向隔旬时惶骇失图瞻。若岁仰惟公主夙成神悟仁眷特锺尝祷必亲已承减膳幽明遽间倍殄慈衷臣等微诚无由感达伏惟陛下守累圣之公器御群生之重畜夷百战之艰患抚四海之伤残虏候为虞戎师近警一言万务裁成圣心得失谬於毫安危存於晷刻伏虑顾怀犹切神志未和众情之所以不宁臣子之所宜兢悸伏愿抑周丧之私痛均品物於至公下慰黔黎上安宗社天下幸甚帝始亲朝政。
德宗唐安公主帝长女也。母昭德皇后公主性聪敏孝敬帝所锺爱初诏韦宥尚焉未克礼会而遇行幸兴元元年幸梁州车驾至城固公主薨帝痛甚令有司厚其葬礼。
邕王谅皇太子之子德宗爱念命之为子次为第七授开府仪同三司遥领节度使竟未出ト贞元十五年九月薨。
宪宗元和二年十二月普宁公主出降于ν之子季友公主帝长女也。特所锺爱其礼甚盛。
文宗太和二年六月己卯以晋王薨废朝三日王名普敬宗长子也。郭妃生时年五岁帝抚念所至逾於皇子。
後唐明宗长子即末帝也。初与枢密使安重诲在常山因杯盘失欢末帝以拳击重诲脑中其栉走而获免末帝旦谢重诲重诲终街之及末帝镇蒲中知其出入不时重诲因矫宣中旨令屯将杨彦温遇出郭则闭门勿纳後末帝游舜庙回为彦温所拒末帝知重诲构之驰还雒阳以求自雪重诲继奏请行重典帝曰：朕为小将校时家徒衣食不足赖此儿荷石炭收马粪存养以至身达今贵为天子而不能庇一儿卿欲行朝典朕未晓其意卿可速退朕自令居便了遂诏归私邸末帝尚惧重诲多方危陷但日讽佛经阴祷而已明年重诲出镇河中帝召见泣而谓之曰：如重诲意尔安得更相见耶乃以末帝为左卫大将军。
●卷四十八
○帝王部　谦德
《老子》称夫唯不居是以不去帝王代天地之工临亿兆之上鉴昭齐於三光长育同乎！四时谦恭成德振矜不萌巍巍之功荡荡之化民何得而称焉故抑其颂述自云：德薄然後丕猷益茂圣烈益隆焉。
後汉光武建武七年四月诏上书者不得言圣。
中元元年京师醴泉涌出饮之者痼疾皆愈惟眇蹇者不瘳。又有赤草生於水崖郡国频上甘露群臣奏言地祗灵应而朱草萌生孝宣帝每有嘉瑞辄以改元神爵五凤甘露黄龙列为年纪盖以感致神祗表彰德信是以化致平称为中兴今天下清宁灵物仍降陛下情存损挹推而不居，岂可使祥符显庆没而无闻宜令太史撰集以传来世帝不纳常自谦无德每郡国所上辄抑而不当故史官罕得记焉。
明帝永平六年四月诏曰：先帝诏书禁人上事言圣而间者章奏颇多浮词自今。若有过称虚誉尚书皆宜抑而不省示不为谄子嗤也。
十五年案地图将封皇子悉半诸国马后见而言曰：诸子食数县於制不已俭乎！帝曰：我子岂宜与先帝子等乎！岁给二千万足矣。
章帝建初七年十月岐山得铜器形如酒樽献之。又获白鹿帝曰：上无明天子下无贤方伯人之无良相怨一方斯器亦曷为来哉！。
和帝元兴元年自窦宪诛後帝躬亲万机每灾异辄延问公卿极言得失前後符瑞八十一所自言德薄皆抑而不宣。
魏武令曰：孤始举孝纛年少自以本非岩穴知名之士恐为海内人之所见嗤思欲为一郡守好作政教以建立名誉使世上明知之故在济南始除残去秽平心选举违迕诸常侍以为强豪所忿恐致家祸故以病还去官之後年纪尚少顾视同岁中年有五十未名为老内自图之从此却去二十年待天下清乃与同岁中始举者等耳故以四时归乡里於谯东五十里筑精舍欲秋夏读书冬春射猎求低下之地欲以泥水自蔽绝宾客往来之望然不得如意後徵为都尉迁典军校尉意遂更欲为国家讨贼立功欲望封侯作征西将军然後题墓道言汉故征西将军曹侯之墓此其志也。而遭值董卓之难兴举义兵是时合兵能多得耳然尝自损不欲多之所以然者兵多意盛与强敌争傥更为祸始故汴水之战数千後还到扬州更募亦复不过三千人此其本志有限也。後领兖州破降黄巾三十万众。又袁术僭号於九江下皆称臣名门曰：建号门衣被皆为天子之制两妇预争为皇后志计已定人有劝术使遂即帝位露布天下答言曹公尚在未可也。後孤讨擒其四将获其人众遂使术穷亡解沮发病而死及至袁绍据河北兵强势盛孤自度势实不敌之但计投死为国以义灭身足垂於後幸而破绍枭其二子。又刘表自以为宗室包藏奸心乍前乍却以观世事据有荆州孤复定之遂平天下身为宰相人臣之贵已极意望已过矣。今孤言此。若为自大欲人言尽故无讳耳设使国家无有孤不知几人称帝几人称王或者人见孤强盛。又性不信天命之事恐私心相评言有不逊之志妄相忖度每用耿耿齐桓晋文所以垂称至今日者以其兵势广大犹能奉事周室也。《论语》云：三分天下有其二以服事殷周之德其可谓至德矣。夫能以大事小也。昔乐毅走赵赵王欲与之图燕乐毅伏而垂泣对曰：臣事昭王犹事大王臣。若获戾放在他国没世然後已不忍谋赵之徒隶况燕後嗣乎！胡亥之杀蒙恬也。恬曰：自吾先人及至子孙积信于秦三世矣。今臣将兵三十馀万其势足以背叛然自知必死而守义者不敢辱先人之教以忘先王也。孤每读此二人书未曾不怆然流涕也。孤祖父以至孤身皆当亲重之任可谓见信者矣。孤及子植兄弟过於三世矣。孤非徒对诸君说此也。尝以语妻妾皆令深知此意孤谓之言顾我万年之後汝曹皆当出嫁欲令传道我心使人皆知之孤此言肝鬲之要也。所以勤勤恳恳叙心腹者见周公有金之书以自明恐人不信之故然欲孤便尔委捐所典兵众以还执事归就武平侯国实不可也。何者诚恐已离兵为人所祸也。既为子孙计。又已败则国家倾危是以不得慕虚名而处实祸此所以不得为也。前朝恩封三子为侯固辞不受今更欲受之非欲复以为荣欲以为外援为万安计孤闻介推之避晋封申胥之逃楚赏未尝不舍书而叹有以自省也。奉国威灵仗钺征伐推弱以克强处小而禽大意之所图动无违事心之所虑何向不济遂荡平天下不辱主命可谓天助汉室非人力也。然封兼四县食户三万何德堪之江湖未静不可让位至於邑土可得而辞今上还阳夏柘苦三县户二万但食武平万户。且以分损谤议少减孤之责也。
晋宣帝以武功初封舞阳昆阳郾及临颍四县邑万户子弟十一人皆为列侯帝勋德日盛而谦恭愈甚以大常常林乡邑旧齿见之每拜尝戒子弟曰：盛满者道家之所忌四时犹有推移吾何德以堪之损之。又损之庶可以免乎！。
後魏孝文时北海王详行中领军留守後朝於行宫帝引见之详庆平沔北帝曰：朕以畿南未清神麾动沔北数城并皆柔服此乃是将士之效非朕之功详对曰：陛下德迈唐虞功徽周汉自南之风，於是乎！始。又帝有事於方泽质明群臣问起居帝曰：昨日方泽殊自大暑遇天荫密行人差得无弊咸阳王禧对曰：陛下德感天地故灵物凝彩虽复雨师洒道风伯清尘岂过於此帝曰：伊洛南面之中此乃天地氤氲阴阳风雨之所交会自然之应非寡德所能致此前废帝普泰元年四月有龙迹自宣阳门西出复入城群臣入贺帝曰：国将兴听於民将亡听於神但当君臣上下克己为治未足恃此为庆。
後周武帝建德六年八月郑州献九尾狐皮肉销尽骨体犹具帝曰：瑞应之来必昭有德。若使五品时叙四海和平家识孝慈人知礼让乃能致此今无其时恐非实录乃命焚之。
唐高祖初即位言自称名与贵臣每同榻而坐纳言刘文静进谏曰：昔晋元帝初立尝与朝臣共坐王导奏曰：太阳俯同万物欲使苍生将何仰照今至尊自卑屈群下何以自安诸臣入朝皆升御坐乖乾坤之定位诚愿陛下改之帝曰：昔汉光武与严子陵同卧乃至加足於帝腹诸公并旧齿名贤平生亲友今虽应天受命而宿昔之志何可忘之连榻同餐尽欢爱公宜勿为谦也。
太宗贞观六年秘书少监虞世南上圣德论手诏答曰：卿所论太高但朕甚寡薄恐有识者窥卿为後人所笑卿引古昔无为而治朕未敢拟伦比之近代乍逾之耳卿睹朕之始未见朕之终宜付秘书。若朕能慎终如初则可为也。如违此道不用後代笑卿焉。
十二年著作郎邓隆上表请编录御制诗集太宗冲让不许。
玄宗开元十三年潞州献《瑞应图》帝谓宰臣曰：朕往在潞州但靖恭所职不记此事今既固请编录卿唤取藩邸旧寮问其实事然後图。
