<!-- { "loadSidebar": true } -->
兴元元年八月宋亳观察使奏亳州贞元县大空寺僧院李树植来十四年长一丈八尺今春枝上忽耸高六尺周回似盖九尺馀。又先天观玄元皇帝太后陵槐树上有灵泉涌出六月忽有灵气五色见於泉上。
贞元元年十一月京兆府奏有人於长兴坊得玉玺文曰：天子信玺中书门下表贺请付所司制曰：可。
三年闰五月陕虢观察使李泌献瑞麦一茎五穗七月京兆府献嘉禾异本同穗八月淄青节度使李纳献毛龟诏示百寮十二月同州沙苑监上言白鹿见。
四年四月宗正寺献毛龟七月右神策军献瑞瓜三蔓合为一蒂而生三瓜九月许州奏嘉禾芝草生。
五年五月宋州奏大麦一茎九岐者约一百馀本。
六年正月防州言枥连理八月甲寅老人星见是月京兆府河南府并奏嘉禾异本同颖潮州上言芝草生连理李树。
七年四月壬寅广州言甘露降乙卯汴州献白乌五月许州献白乌八月同州言祥见。
九年五月辛卯左神策监州行营节度使胡坚右神策监州行营节度使张昌皆表奏初城监州卤中获坏土。又置烽堡水路迥远即时有两废盐井悉生盐事符圣德可谓天赞请宣付史馆制曰：可是月甲午郓州言甘露降。
十年五月连州言庆见。
十一年二月同州献五色雁六月河阳华州并献白乌八月潞州献白鹳九月成都言甘露降十一月潭州进赤乌。
十二年五月通州奏九树甘露降六月京兆府进白鼠朗州进白乌七月丁酉东都留守进芝草甲辰滑州进白雀九月徐州奏嘉禾生十二月甲子左神策军进白鹊丁亥许州进白獐。
十三年八月汴州进嘉禾九月癸亥怀州进嘉禾甲子幽州奏甘露降十月右神策军进白雀十二月州奏厅前松树甘露降。
十四年正月蔡州进瑞麦四月婺州奏甘露降闰五月乙丑滑州奏黄河清戊辰汴州进白乌九月丁未朔中书门下奏贺峨嵋获白鹞丁卯中书门下奏贺苑中获白鹿。
十五年正月潞州进白乌五月丁未延州进玄兔庚寅韩潭进白鼠七月凤翔府鸡足山庆见。
十八年五月眉州上言醴泉出八月徐州献嘉禾白兔。
二十一年七月陕州献紫芝成都府献嘉禾辛卯潞州献白雀。
宪宗以永贞元年八月乙巳即位是月庚戌荆南献毛龟二。
元和二年正月诏以湖南所献古鼎付有司初永州百姓唐履昌於路侧掘得古鼎重一百一十二斤异之故上献八月戊辰老人星见。
七年十一月东川观察使潘孟阳上言龙州武安川田中嘉禾生有麟食之复生麟之来一鹿引之群鹿随焉光华不可正视使画工就图之并嘉禾一函以献。
九年八月中书门下奏夏绥银节度使今月八日因取土修城於西北角近仓掘得釜大小共计二百五十四并容六豆已下五豆以上俱无破损如新器物者伏以人天所资粒食为本釜之大火化是因今大军方兴此物自出则知向时藏瘗盖神诱其衷今之彰呈岂天有所助圣作物感一何昭然望付史馆从之。
穆宗长庆元年正月帝飨太庙礼毕出朱雀门中路日抱珥五色宰臣萧亻免等率两省供奉官称贺於马前。
三年四月同州言文宣王庙甘露降。
文宗太和元年十一月河中观察使薛平奏当管虞乡县王贤乡有白虎入灵峰观谨按孙氏《瑞应图》白虎者义兽也。名驺虞王者德至鸟兽泽洞幽冥则见谨画图进上敕付所司。
三年十一月丁丑朔乙卯司天台上言太阳当蚀不蚀宰臣率百官表贺。
六年七月河阳东川并奏庆见八月广州奏六月二日庆见。
宣宗大中八年正月陕州黄河清。
昭宗文德元年九月韶殿前穿井得甘泉以示百寮群臣上表贺曰：臣闻至德动天天乃垂甘露神功浃地地故出醴泉然犹兆自郊圻启诸甸服未有因於改井得彼甘泉不离禁掖之中便是殿庭之侧澄清。若镜汲引而固绝羸瓶香美如饴济利而终期勿药况银床万所玉千门味不可以和太羹美不足以调甘食。若非皇帝陛下幽通井德明契天宫则何以革故从新致斯玄贶移咸变苦降此休祯臣等幸偶盛时叨尘宠禄思与尧年野老凿以兴歌愿同汉水丈人汲而成药。
哀帝天元年九月朱全忠进白兔一只中书门下表贺曰：今日东头承旨常郁至奉圣旨者质素光而应候容洁朗以协时既昭耀於明庭实昭彰於圣德臣等览晋中兴书徵祥说曰：白兔者月精也。《抱朴子》云：兔寿千岁满五百岁则色白顾野王云：王者恩加寿考则白兔见协太阴之瑞实表坤慈应千岁之祥雅符乾德伏以皇帝陛下膺图纂嗣压纽腾休绍祖宗之丕基示孝慈於众汇敦礼耆老委任勋贤所以致八孔之效灵应三秋而发皓来从月窟叠霜毳以蒙茸献自梁庭粲冰毫而皎洁足以增辉瑞谍归羡皇猷闻天远自於元勋拭目共观於多士岂比鲁传赵郡独歌如练之词实同晋获寿春。又继凝铅之咏诏曰：上天眷灵<兔>效珍道既协於坤慈祥乃彰於月窟雪霜是比皎可观全忠道贯神明功高鼎鼐果因嘉瑞归善天庭俾颁示於有司冀流光於不朽再三嘉玩叹注良深。
二年八月河南府奏雒苑谷水屯百姓马会地内有嘉禾合穗谨随表进者诏曰：多稼如已称大稔异亩同颖益表殊祥张全义尹正邦畿从容廊庙动必垂於惠化静每著於燮调佐时之略弥章阜俗之风益显爰昭玄贶可卜丰年训农遐掩於卫文献瑞迥同於唐叔载观祯异尤切叹嘉仍付史馆。
後唐庄宗同光元年十二月亳州太清宫道士奏圣祖玄元皇帝殿前枯桧再生枝画图以进宣示百官其表云：按濑乡记此树枯来莫知年代自高祖神尧皇帝武德二年太上老君见於晋州羊角山语樵人吉善行云：为报唐天子吾是尔远祖亳州曲仁里是吾降生之地有枯桧重荣唐祚永兴高祖遂於羊角山置兴唐观其地改为神山县封羊角山为龙角既至亳州果有枯桧树复生枝蓊郁後因安禄山僭号之时萎悴及禄山殄灭玄宗翠华归奏枝叶复荣今年十月中。又於其上再生一枝约长二尺耸身直上迥出凌虚叶密枝繁独异众木敕当圣祖旧殿生枯桧新枝应皇家再造之期显大国中兴之运同上林仆柳祥既协於汉宣比南顿嘉禾瑞更超於光武宣标史册以示寰瀛宜委本州太清宫副使常加简察兼令功德使差道士一人往彼告谢仍付史馆编录三年正月西都留守张筠奏昭应县华清宫道士张冲虚状四圣天尊院枯桧树重生枝叶画图以进三月唐州奏淮渎广闰王庙前有两树东西相去七尺五寸其树各出地亦七尺五寸两树相向连理五月许州进纳两岐麦一科其月汴州进两岐麦兖州奏任城县百姓大麦地内有两岐三穗至四穗者八月丙子夜平明寿星见十一月青州符习奏莱州即墨县人乡贡士李梦徵室内柱上生芝草两岐画图而进敕符习累居藩翰屡显政能静以临人宽而得众抚裕巳彰於惠爱辅时。又致於休徵固得和气潜蒸灵芝遽产同九茎而表瑞比三秀以呈祥载阅奏陈良深嘉叹。
三年三月振武节度使雒京内外蕃汉马步使朱守殷奏臣雒阳月波堤至立德坊南古岸得玉玺一面上进伏以皇帝陛下明德动天圣灵御宇遂使千年之瑞出於九地之间辉焕简编光华帝道臣窃观异瑞益表太平敕玉以呈祥印惟示信况坊名立德地近雒阳当凤历之再新与龟书而叶瑞获兹至宝得自忠臣所宜载在简编垂为盛美可送中书门下宣示百官宰相豆卢革等验其篆文曰：皇帝行宝四字圆方八寸厚二寸皆细交龙光莹精妙莫知湮坠之由也。谨按自秦汉以来天子之玺六文曰：皇帝之玺皇帝信玺皇帝行玺天子之玺天子信玺天子行玺至玄宗时恶神器以玺为名改名国宝汉末董卓迁献帝於长安燔烧雒阳宫袁术将孙坚攻卓收复京城营於城南军士见甄宫井上有五色气入惧不敢汲坚令浚井得汉传国玺文曰：受命於天既寿永昌方圆四寸细交五龙一角小缺王莽逼夺之时投地稍损议者意张让劫帝出奔掌玺者投之甄井也。自六玺之外有传国玺即谓此受命玺也。起於秦相李斯为之传於高皇帝即汉末甄井所得即乘舆六宝之一也。自隋末迄今丧乱弦多湮坠者耻而不言好事者落然无记吁哉！守殷。又於积善坊役所得古文钱四百五十六一十六文得一元宝四百四十文顺天元宝守殷进纳敕凡窥奇异尽系休明所获钱文式昭玄贶得一者伫归於一统顺天者式契於天心道焕一时事光千载殊休继出信史必书宜付史馆四月陕州柳溪树连理五月陕州进白兔八月己卯司天奏老人星见十月癸亥司天奏老人星见其月密州诸城县人徐霸送芝草两茎嘉禾九穗刺史李绍岳画图以进。
明宗天成元年十月巴州进嘉禾合穗并图十一月密州献芝草并图宣示中书门下百寮称贺。
二年四月郢州进白鹊五月癸亥怀州进白雀乙丑沧州进白鹊六月巴州进两岐麦其月兖州进三足乌华州上言郑县罗文乡百姓李存家有两岐麦画图进上八月丁酉青州进芝草其月壬寅平明前寿星见於丙上。
三年九月阆州上言度支巡官陈知礼家生芝草两本画图以进是月宰臣王建立进玉杯壹只上有传家国宝万岁杯字水运都将段洪赵实於临河县下得之。
四年七月遂州夏鲁奇进嘉禾一茎九穗敕旨三秀灵芝标仙籍而罔资世务九茎嘉按地谍而实表丰年既呈殊异之祥雅叶治平之运宜付史馆编记。
八月戊戌司天奏老人星见其色黄明。
长丰元年七月宿州进白兔以银笼盛之八月丁未司天奏老人星见黄明润大在井十一度时帝御便殿对宰臣因问曰：司天奏老人星见卿等见否冯道曰：老人寿星也。每岁秋分见为常其色黄明则表圣寿臣等虽不见星出则定矣。
三年十月莱州即墨县人王友家生芝草一茎三枝其枝。又分两岐或三岐上渐阙成片而圆色紫其片即为叶叶茎一色其表白高尺馀青州节度使进之并图上。又出宫中旧献芝草四株其色茎叶皆同而枝叶多少为异耳。
末帝清泰三年六月州献野茧二十斤。
晋高祖天福五年五月宋州贡瑞麦两岐八月莱州芝草生。
六年八月登州蓬莱县民杨蔚家芝草生画图进之七年四月甲寅朔避正殿不视朝司天前奏日蚀故也。是月百官守司太阳不亏上表称贺。
少帝天福八年有白乌栖於作坊桐树作坊使周务上言令捕而进之。
开武元年六月襄州献白鹊。
汉高祖天福十二年二月辛未即位於晋阳乙酉阳曲县令崔握遣主簿吕光邺进白兔壹只帝览而嘉之识者曰：殷有白狼周有白鱼唐有白雀皆为瑞况帝以乙卯降生而有此兆得不为大庆乎！四月星官奏有气黄紫多龙凤之状央漭盘旋不离城上识者曰：天不能无而雨不能无气而立今瑞气如此刘氏其大昌盛乎！。
隐帝乾二年四月颍州献紫兔白兔皆缄之於椟出示群臣六月颍州献白鹿。
三年五月澶州卫南县民王绾田麦两岐凡十二茎二十四穗曹州乘氏县民王丰麦一茎三穗。
周太祖广顺二年四月徐州以两岐麦二十本来献八月灵武献嘉禾二银盘。
世宗显德元年正月朔日後景色昏晦日月多晕及帝即位之日天气晴朗中外肃然五月丁亥是夕月重轮是月辛卯世宗亲征河东午後庆见於西南既晡风雨雹起於东北。
五年二月登州贡芝草三枝十月登州刺史刘福进牟平县画到芝草图一面十二月丁丑朔朗州上言醴陵县玉仙观山门中旧有田二万馀顷久为山石闭塞昨於七月十七日夜有暴雷霹开其路复通诏褒之。
六年正月唐州民於野田中得玉玺玉纽本部遣使来上。
●卷二十六
