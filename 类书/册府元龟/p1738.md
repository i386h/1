<!-- { "loadSidebar": true } -->
    谢叔方事巢刺王元吉数有战功元吉与隐太子作乱太宗讨逆於玄武门叔方率府兵与东宫率冯立合军拒战於北阙下杀屯将军敬君引中郎将吕衡俄而尉迟敬德传元吉首以示之叔方号哭而遁明日出首太宗曰：义士也。命释之。
    李义琰为太子右庶子章怀太子之废也。高宗慰勉官僚尽舍罪令复其位薛元超等皆舞蹈谢思义琰独引罪涕泣时论美之。
    李安仁为太子右庶子显庆元年皇太子忠既废黜官僚皆惧罪亡匿无敢见者安仁独候忠涕泣拜辞而去时论美之
    ○宫臣部　昵狎
    夫出入承华游从博望皆调护斯属羽仪攸寄者也。固当敦厚为德教导是先其有怠弃典礼昵狎元良追随禁闼之中群言罔恤陪侍杯筵之右酣饮过差近失师资远贻讥谤岂足以增前星之元彩继南山之轨躅焉。
    汉昌邑王贺从官驺宰奴二百馀人尝与居禁闼内敖戏。
    魏刘桢字公为文帝五官将文学与王粲等并见友善帝尝赐桢廓落带其後师死欲借取以为像因书嘲桢云：夫物因人为贵故在贱者之手不御至尊之侧今虽取之勿嫌其不反也。桢答曰：桢闻荆山之璞曜元后之宝隋侯之珠烛庶士之好南垠之金登窈窕之首<鼠军>貂之尾缀侍臣之帻此四宝者伏朽石之下潜淤泥之中而杨光千载之上发彩畴昔之外亦皆未能初自接於至尊也。夫尊者所服卑者所修也。贵者所御贱者所先也。故厦屋初成而大匠先立其下嘉禾始熟而农夫先尝其粒桢所带无他妙饰。若实殊异尚可纳也。桢辞旨巧妙皆如是繇是特为诸公子所亲爱其後太子尝请诸文学酒酣坐欢命夫人甄氏出拜坐中众人咸伏而桢独平视太祖闻之乃收桢减死输作。
    吴质文帝初为五官将时质以才学通博为五官将及诸侯所礼及即位尝召质及曹休欢会命郭后出见质等曰：卿谛视之其亲昵如此。
    晋殷仲堪能清言善属文孝武为太子召为中庶子甚相亲爱。
    陈江总为太子詹事共太子为长夜之饮养良娣陈氏为女太子微行游总家宣帝怒而免之。
    後魏卢内领太保录尚书事鲁元之少子内给侍东宫恭宗深匿之尝与卧起同衣父子有宠两宫势倾天下。
    郭祚领太子少师孝明在东宫幼弱祚尝随宣武幸东宫怀一黄<扁瓜>出奉太子时应诏左右赵桃弓及祚皆私狎之时人谓之桃弓仆射黄<扁瓜>少师。
    北齐和士开为长广王府参军王性好握槊士开善於此戏繇是遂有此举加以倾巧便辟。又能弹胡琵琶因此亲狎尝谓王曰：殿下非天人也。是天帝也。王曰：卿非世人也。是世神也。其深相爱重如此文宣知其轻薄不欲令王与小人相亲善责其戏狎过度徙之马城。
    隋郑译仕周为太子宫尹坐亵狎皇太子武帝大怒除名为民太子复召之译戏狎如初因言於太子曰：殿下何时可得据天下太子悦而益昵之。
    唐令则为太子左庶子太子勇昵狎之每令以弦歌教内人时刘行本亦为左庶子责之曰：庶子当辅太子以正道何有嬖昵房帷之间哉！令则甚惭而不能改。又太子岁首宴宫臣令则自请奏琵琶。又歌武媚娘之曲洗马李纲白太子曰：令则身任宫卿职当调护乃於宴坐自比优倡进淫声以秽视听事。若上闻罪在不测，岂不累於殿下臣请正其罪勇曰：我欲为乐耳君勿多事纲趋而出。
    夏侯福为太子左卫率长史为太子勇所昵尝於阁内与太子戏福大笑声闻於外左庶子刘行本时在阁下闻之待其出行本数之曰：殿下宽容赐汝颜色汝何物小人敢为亵慢因付执法者治之数日太子为福致请乃释。
    刘臻为太子勇东宫学士甚亵狎之。
    柳誓为晋王谘议参军王为太子引誓为东宫学士加通直散骑常侍检校洗马甚见亲待每召入卧内与之宴谑誓尤俊辩多在侍从有所顾问答应如响性。又嗜酒言杂俳谐繇是弥为太子所亲狎。
    唐杨敫中宗世为秘书监太常卿武崇训并检校太子宾客在职不能谠言正议以申调护之礼唯以打球猥戏取媚於太子故大为时论所讥。
    ○宫臣部　罪谴
    夫任处储官职参王府自非才行优著艺术精明故不可以赞於重离资於磐石。若乃失调护之方忘辅导之训忠言不发善道靡彰昵狎小人阴图非望以至自贻官谤坐速刑章者不亦宜乎！
    汉公孙诡为梁孝王中尉初景帝废栗太子太后心欲以梁王为嗣大臣及袁盎等有所开说於帝太后议格（音ト）梁王怒袁盎及议臣乃与诡及羊胜之属谋阴使人刺杀盎及他议臣十馀人贼未得也，於是天子意（意疑也。）梁逐贼果梁使之遣使冠盖相望於道覆案梁事捕公孙诡羊胜皆匿王後宫使者责二千石急梁相轩丘豹（姓轩丘名豹）及内史安国（即韩安国）皆泣谏王王乃令胜诡皆自杀出之。
    枚皋为梁恭王郎（恭王名贾孝王子也。）三年为王使与{宀几}从事（{宀几}从散职之从王者也。谗恶遇罪（恶谓{宀几}从言其短恶之事）室家没入官皋亡至长安会赦。
    许广汉为昌邑王郎从武帝上甘泉误取他郎鞍以被其马发觉吏劾从行而盗当死有诏募下蚕（死罪囚欲就宫者听之）。
    王式为昌邑王师为王废式系狱当死治事使者责问曰：师何以亡谏书式对曰：臣以诗三百五篇朝夕授王至於忠臣孝子之篇未尝不为王反复诵之也。（复方六切）至於危亡失道之君未尝不流涕为王深陈之也。臣以三百五篇谏是以亡谏书使者以闻亦得减死论。
    王吉为昌邑王贺中尉後贺即位二十馀日以行淫乱废昌邑群臣坐在国时不举奏王罪过令汉朝不闻知。又不能辅道陷王大恶（道读曰导）皆下狱诛唯吉与郎中令龚遂忠直数谏正得减死髡为城旦。
    後汉楚王英既以不道废徙丹阳泾县乃悉出楚官属无辞语者师迁为陈愍王宠国相灵帝熹平二年迁奏前相魏与宠共祭天神希幸非冀罪至不道有司奏遣使者案验诏槛车传送诣北寺诏狱使中常侍王（一作王甫）与尚书令侍御史杂考辞与王共祭黄老君求长生福而已无他冀幸等奏职在规正而所为不端迁诬告其王罔以不道皆诛死有诏赦宠不案。
    魏楚王彪有罪自杀彪之官属以下及监国谒者坐知情无辅导之义皆伏诛。
    晋江统为太子洗马太子奢费过度统上书谏及太子废徙许昌。
    南齐张充为武陵王友坐书与尚书令王俭辟旨激扬御史中丞到所奏免官禁锢论者以为有恨於俭也。
    梁王僧孺高祖天监中为南康王长史行府州国事王典签汤道愍匿于王用事府内僧孺每裁抑之道愍遂谤讼僧孺逮诣南司奉笺辞府曰：下官不能避溺山隅而正冠李下既贻疵辱方致徽绳解收簪。且归初服窃以董生伟器止相骄王贾子上才爰傅卑土下官生年有值谬仰清尘假翼西雍窃步东阁多惭ㄚ服取乱长裾高榻相望直居坐右长阶如画独在僚端借其从容之词假以宽和之色恩礼远过申白荣望多厕应徐厚德难逢小人易悦方谓离肠陨首不足以报一言露胆披诚何能以酬屡顾宁谓罗裁举微禽先落阊阖始吹细草仍坠一辞九畹方去五纵天网是漏圣恩可恃亦复孰寄心骸何施眉目方当横潭乱海就鱼鳖而为群披榛扪树从虺蛇而相伍岂复仰听金声式瞻玉色顾步高轩悲如霰委踟蹰下席泪。若绠縻僧孺坐免官。
    後魏冯诞为太子太师孝文谓其无师傅奖道风诞深自悔责。
    游肇为中庶子孝文谓曰：自建承华已经一稔然东宫之官无直言之士虽未经三载事须考点肇及中舍人李平识学可观可为中庶子安乐王诠可为下中解东华之任退员外散骑常侍冯夙可为下下免中庶子免爵两任员外常侍如故中舍人闾贤保可为下下退为武骑都尉。
    隋韦世约高祖开皇中为太子洗马兄冲为南宁州总管士卒纵暴益州长史元岩治其事无所宽贷世约谮岩於皇太子帝谓太子曰：古人有沽酒酸而不售者为噬犬耳今何用世约乎！累汝也。世约遂除名。
    柳肃开皇中为太子仆射太子废坐除名为民。
    柳謇之炀帝大业中为齐王长史王擅宠左右放纵乔令则之徒深见昵狎謇之虽知其罪失不能辅正及玉得罪謇之竟坐除名。
    唐韦挺高祖武德中为太子左卫骠骑检校左卫率隐太子恩遇甚隆宫臣罕与为比会有上事者称挺得幸於隐太子构扇异端帝讯之有状与王等同流於越。
    王武德中为太子中允为隐太子所礼後以连及阴谋事流於州。
    杜正伦太宗贞观中为中书侍郎兼太子左庶子时太子承乾有足疾不能朝谒好昵近群小太宗谓正伦曰：我儿疾病乃可事也。但全无令誉不闻爱贤好善私相引接多是小人卿可察之。若教示不得须来告我正伦数谏不纳乃以太宗语告之承乾抗表闻奏太宗谓正伦曰：何故漏泄我语对曰：训导不入故以陛下语哧之冀其有惧或当反善帝怒出为州刺史。
    薛大鼎贞观中为齐王长史溺情群小大鼎屡谏不听太宗以鼎辅导无方竟坐免而以权万纪代之。
    张玄素贞观中为太子左庶子赵智引令狐德为右庶子濮王仁表家令崔知机并以材选用太子承乾既败太宗引大义以让之皆免为庶人。
    王勃高宗乾封初上东岳颂及乾元殿颂沛王贤奏就府修撰时诸王以斗鸡为戏勃作檄英王鸡文高宗闻之曰：回车朝歌不践胜母者恶其名也。勃之此文恐成交构之渐斥勃不令入府。
    盖文达为蜀王师坐王非法免。
    萧嵩玄宗开元中为太子太师尝以城南别业遗宦者牛仙童仙童得罪嵩坐交通小人出为青州刺史令狐亘初为衡州刺史李泌辅政召拜右庶子修史无何泌卒窦参秉政恶其为人贬吉州刺史。
    苏弁为太子詹事初入朝班位失序殿中侍御史邹儒立对仗弹之弁於金吾待罪数刻特释旧制太子詹事班次太常宗正卿之下贞元三年御史中丞窦参叙定班位移詹事在河南太原尹之下弁乃引旧班制立台官诘之仍绐云：已白宰相请依旧故为儒立弹之。
    韦绶宪宗元和中为谏议大夫充皇太子侍读绶好谐戏兼通人间小说太子因侍，或以绶所谭言之他日帝谓宰臣曰：侍读者当以经术辅导太子使深知其君臣父子之教今或闻绶之谈论有异，於是岂导太子者因命罢其职寻。又出之。
    白居易元和中为太子左赞善大夫先是居易母因看花坠井死时居易作赏花及新井诗名教之士讥焉，或以其事上言因命宰臣与居易远州刺史中书舍人王淮上言居易所坐事迹不合理郡乃授江州司马。
    後唐司徒诩为户部员外郎秦王从荣之开府也。朝廷以诩充河南府判官王之遇害例贬宁州寻移相州司马。
    ●卷七百十六
    ○幕府部　纟总序
