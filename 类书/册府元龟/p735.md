<!-- { "loadSidebar": true } -->
    虞舜在位大禹谟（禹称大大其功谟谋也。）曰：若稽古大禹（顺考古道而言之）曰：文命敷于四海祗承于帝（言其外布文德教命内则敬承尧舜）曰：后克艰厥后臣克艰厥臣政乃黎民敏德（敏疾也。能知为君难为臣不易则其政治而众民皆疾修德）帝曰：俞允。若兹嘉言罔攸伏野无遗贤万邦咸宁（攸所也。善言无所伏言必用如比则贤才在位天下安）稽于众舍己从人不虐无告不废困穷惟帝时克（帝谓尧也。舜因嘉言无伏遂称尧德以成其义考众从人矜孤愍穷凡人所轻圣人所重）益曰：都帝德广运乃圣乃神乃武乃文（益因舜言。又美尧也。广谓所及者远圣无不通神妙无方文经天地武安祸乱）皇天眷命奄有四海为天下君（眷亲也。奄同也。言尧有此德故为天所命所以勉舜也。）禹曰：惠迪吉从逆凶惟影响（迪道也。顺道吉从逆凶吉凶之报。若影之随形响之应声言不虚也。）益曰：吁戒哉！儆戒无虞罔失法度（先吁後戒欲使听者精其言虞度也。无虞度谓戒于无形秉法循度以有常）罔游于逸罔氵于乐（氵过也。游逸过乐败德之原富贵所忽故特以为戒也。）任贤勿贰去邪勿疑疑谋勿成百志惟熙（一意任贤果于去邪疑则勿行道义所存于心日以广矣。）罔违道以干百姓之誉（干求也。失道求名古人贱之）罔弗百姓以从己之欲（弗戾也。专欲难成犯众兴祸故戒之）无怠无荒四夷来王（言天子尝戒慎无怠堕荒废则四夷归往之）禹曰：於帝念哉！德惟善政政在养民（叹而言念重其言为政以德则民怀之）水火金木土惟修（言养民之本在先修六府）正德利用厚生惟和（正德以率下利用以阜财厚生以养民三者和所谓善政）九功惟叙九叙惟歌（言六府事之功有次序皆可歌乐乃德政之致）三戒之用休董之用威劝之以九歌俾勿坏（休美董督也。言善政之道美以戒之威以督之歌以劝之使政勿坏在此三者而已）帝曰：俞地平天成六府三事允治万世永赖时乃功（水土治曰：平五行叙曰：成因禹陈九功而叹美之言是汝之功明众臣不及）。
    伯益为虞时禹征有苗苗民逆命益赞于禹曰：惟德动天无远弗届（赞佐<尸田>至也。益以此义佐禹欲其修德致远）满招损谦受益时乃天道（自满者人损之自谦者人益之是天之常道也。）帝初于历山往于田日号泣于天于父母（仁覆愍下谓之天言舜初耕于历山之时为父母所疾日号泣于天及父母克己自责不责于人）负罪引慝祗载瞽瞍夔夔齐栗瞽瞍亦允。若（慝恶载事也。夔悚惧之貌言舜负罪引慝敬以事见于父母悚惧斋庄父亦顺之言能以至诚感顽父）至П感神矧兹有苗（П和矧况也。至和感神况有苗乎！言易感）舜拜昌言曰：俞班师振旅（昌当也。以益言为当故拜受而然之遂还师兵入曰：振旅言整众也。）帝乃诞敷文德（远人不服大布文德以来之）舞干羽于两阶（干羽翳也。皆舞者所执修阑文教舞文舞于宾主阶间抑武事也。）七旬有苗格（讨而不服不讨自来明御之者必有道三苗之国左洞庭右彭蠡在荒服之例去京师三千五百里）。
    皋陶为士师为帝舜谟曰：允迪厥德谟明弼谐（迪道厥其也。其古人也。言人君当信蹈古人之德谋广聪明以辅谐其政）禹曰：俞如何（然其言问所以行）皋陶曰：都慎厥身修思永（叹美之重顺修其身思为常久之道也。）叙九族庶明励翼迩可远在兹（言慎修其身厚次序九族则众庶皆明其教而自勉励翼戴上命近可推而远者在此道也。）禹拜昌言曰：俞（以皋陶言为当故拜受而然之）皋陶曰：都在知人在安民（叹修身亲亲之道在知人所言任在能安民）禹曰：吁咸。若时惟帝其难之（言帝尧亦以知人安民为难。故曰：吁）知人则哲能官人安民则惠黎民怀之（哲智也。无所不知故能安人惠爱也。爱则民归也。）能哲而惠何忧乎！兜（佞人乱真尧忧其败政故流放之）何迁乎！有苗何畏乎！巧言令色孔壬（孔甚也。巧言静言庸违令色象恭滔天禹言有苗兜之徒甚佞如此尧畏其乱政故迁之）皋陶曰：都亦行有九德（言人性行有九德以考察真伪则可知）亦言其人有德乃言曰：载采采（载行采事也。称其人有德必言其所行某事某事以为验）禹曰：何（问九德品例）皋陶曰：宽而栗（性宽弘而能庄栗）柔而立（和柔而能立事）愿而恭（悫愿而恭恪）乱而敬乱治也。有治而能谨敬也。）扰而毅（扰顺也。致果为毅）直而温（行正直而气温和）简而廉（性简大而有廉隅）刚而塞（刚断而塞实）︹而义（无所屈挠动必合义）彰厥有常吉哉！（彰明吉善也。明九德之常以择人而官之则政之善也。）日宣三德夙夜浚明有家（三德九德之中有其三宣布夙夜浚须也。卿大夫称家言能布日行三德早夜思之须明行之可以为卿大夫矣。）日严祗敬六德亮采有邦（有国诸侯日日严敬其身敬行六德以信致政事则可以为诸侯）翕受敷施九德咸事俊在官（翕合也。能合受三六之德而用之以布施政教使九德之人皆用事谓天子如此则浚德治能之士并在官）百僚师师百工惟时（僚工皆官也。师师相师法百官皆趋时赴功）抚于五辰庶绩其凝（凝成也。言百官皆抚顺五行之时众功皆成）无教逸欲有邦（不为逸豫贪欲之教是有国者之常）兢兢业业一日二日万机（兢兢戒慎业业危惧几微也。言当戒惧万事之几）无旷庶官天工人其代之（旷空也。位非其人为空官言人代天理官不可以天官私非其才）天叙有典敕我五典五哉！（天次叙人之常性各有分义当敕正我五常之教使合于五厚厚天下）天秩有礼自我五礼有庸哉！（庸常自用也。天次秩有礼当用我公侯伯子男五等之礼以接之使有常）同寅协恭和衷哉！（衷善也。以五礼正诸侯使同敬合恭而和善）天命有德五服五章哉！（五服天子诸侯卿大夫士之服也。尊卑彩章各异所以命有德）天讨有罪五刑五用哉！（言天以五刑讨有罪用五刑宜必当）政事懋哉！懋哉！（言叙典秩礼命德讨罪无非天意者故人君居天官听政治事不可以不自勉）天聪明自我民聪明（言天因民而降之福民所归者天命之天视听人君之行用氏为聪明）天明畏自我民明威（天明可畏尔用民成其威民所叛者天讨之是天明可畏之效）达于上下敬哉！有土（言天所赏罚惟善恶所在不避贵贱有土之君不可不敬惧）皋陶曰：朕言惠可底行（其所陈九德以下之言顺于古道可致行）禹曰：俞乃言底可绩（然其所陈而美之日用汝言致可以立功）皋陶曰：予未有知思日赞赞襄哉！（言我未有所知未能思致于善以赞上古行事而言之因禹美之承以谦辞言之）。
