<!-- { "loadSidebar": true } -->
成帝咸和元年十月封魏武帝玄孙曹劢为陈留王咸康二年十月诏曰：历观先代莫不褒崇明祀宾礼三恪故杞宋启土光於周典宗姬侯卫垂美汉册自顷丧乱庶邦殄悴周汉之後绝而莫继其详求卫公山阳公近属有履行修明可以继承其祀者依旧典施行。
孝武帝太元二年正月继绝世绍功臣诏曰：故太尉西平公张轨著德遐域世袭前劳强兵纵害遂至失守散骑常侍天锡拔迹登朝先祀沦替用增矜慨可复天锡西平郡公爵。又封太尉临淮公荀ダ兄玄孙序之子为临淮公以继ダ後。又封博陵王沈从孙道素为博陵公。又封高平公陈骞玄孙袭爵高平公（以骞孙粹嗣後遇害故也。）。
後魏大武时求故司空封西昌侯庾岳子孙任为将帅者得其子陵从征有功听袭爵（岳道武时诛之人咸冤惜焉）。
延和初诏曰：故征西将军爵临淮公丘堆国之肺腑勋著先朝西征丧师遂从军法国除祀绝朕甚愍之可赐其子跋爵淮陵侯（初堆与奚斤进平赫昌斤追击昌弟定留堆守辎重斤为定所擒堆弃甲走长安大武大怒遣安颉斩之）。
孝文延兴元年冬诏访舜後获东莱郡民妫苟之复其家毕世以彰盛德之不朽。
宣武继绝世诏以故万骑大将军封恒农王奚斤诸弟子鉴特诏其後以承封邑（初斤薨子他他观为将征悬瓠卒於军子延袭爵出为万城镇将卒子绪袭爵开建五等封恒农郡开国侯食邑三百户後例降为县改封登城县开国侯增邑九百户卒子遵袭爵卒无子国除）。又诏复故试守河内郡陆爵以子景祚袭（陆俊为征西大将军封东平王薨子馥袭馥卒子袭祠部尚书免官试守河内郡咸阳王禧谋反令于昙和先据河内闻禧败斩昙和首时以不先送和禧败始斩首责其通情徵诣廷尉死於狱弟凯上书诉冤乃诏复之）。
隋文帝以周後宇文雒为介国公宾於隋。
炀帝大业四年十月辛亥诏曰：昔周王下车首封唐虞之裔汉帝承历亦命殷周之後皆所以褒立先代宪章在昔朕嗣膺景业旁求雅训有一弘益钦。若令典以为周兼夏殷文质大备汉有天下车书混一魏晋绍袭风流未远并宜立後以存继绝之义有司可求其胄绪别闻。
唐高祖武德元年五月二十三日诏曰：革命创制礼乐变於三王修废继绝德泽隆於二代是以鸣条克伐杞用夏郊牧野降休宋承殷祀爰及魏晋禅代相仍山阳赐号於当涂陈留受封於典午上天回卷授历朕躬隋氏顺时逊其宝位敬奉休命敢不对扬永作我宾宜开土宇其以莒之阝邑奉隋帝为阝公行隋正朔车旗服色一依旧章仍立周後介公共为二王後二年五月阝公薨追崇为隋帝谥曰：恭。
太宗贞观二年八月制曰：二王之後礼数宜崇寝庙不修廪饩多阙非所以追崇先代式敬国宾可令所司量置国官营立庙宇。
中宗神龙元年五月制仍旧以周隋为二王後（先永昌元年以周汉之後为二王仍封舜禹成为三恪）。
玄宗开元三年二月敕二王後每年四时飨庙牲及祭服祭器并官给其帷帐几案有阙亦官给主客司四时省问子孙准同正三品荫隋後每年给绢三百匹米粟二百石并春秋支给仍准见承袭人亲兄无分袭者与三分馀各一分兄弟有得职事官者其物即还见袭人。
五年二月行幸东都大赦制武德贞观以来勋臣子孙无在任者更详求其後奏闻。
十一年十一月南郊大赦诏武德以来实封功臣知政宰辅有身无大故而亡官失封子孙沦屈者所司勘责具以状闻存者可寿其官荣逝者当录其裔嗣使幽明同庆知有今辰。
十五年闰九月敕二王後为宾者会赐同京官正三品其夫人亦同诸王公以下无子孙以兄弟为後曾经侍养者听其承袭（赠爵者亦准此）。若死王事虽不曾侍养亦听承袭。又二王後犯罪当除爵者改立次贤。
二十五年六月辛酉制曰：夏典有虞宾之位《周书》载微子之封皆所以启迪前王发挥後嗣故介国公宇文超男晏倬彼茂绪曰：予嘉客肃雍成性温润合礼雅有助祭之容宛是宜邦之具爰复尔国以承天休可袭封介国公。
天宝七载五月诏曰：自古帝王建邦受命必敬先代以循旧章周备礼文既存三恪之位汉存损益唯立二王之後自兹以降具复因循将广继绝之恩式弘复古之道宜於後魏子孙中简择谱属灼然相承者一人委所司勘责准阝公例定为三恪。
八载制曰：胡公启陈微子分宋位存三恪秩比二王後魏孝文帝十代孙元伯明器蕴中和业彰前烈保大明之馀庆标蛊之良才谦而不渝信而可复固当纂承殷後式备虞宾顷属覃恩爰崇继绝主魏祀者非尔而谁受兹宠章无忝负荷宜大启於土宇俾光膺於礼物可袭封韩国公食邑三千户。
九载处士崔昌上封事推五行之运以国家合承周汉其周隋不合为二王後请废诏下尚书省集公卿议昌负独见之明群议不屈会集贤院学士卫包抗表陈论议之夜四星聚於尾宿天意昭然帝心遂定乃求殷周汉後为三恪废韩介阝等公以昌为左赞善大夫包为虞部员外郎。
肃宗乾元元年四月大赦天下诏曰：二王三恪各与一子官。
德宗以大历十四年即位诏二王三恪褒圣侯各与一子官。
贞元五年三月诏曰：怀旧念功仁之大也。兴灭继绝义之弘也。昔蔡叔圮族周公封其子於东土韩信干纪汉后爵其孥以弓高侯君集之不率景化我太宗存其嗣以主祀详考先王之道洎乎！烈祖之训皆以刑佐德俾人乡方则斧钺之诛兵甲之伐盖不得已而用也。曩岁盗臣窃发国步多虞朕狩於近郊指期薄伐将振昆阳之旅以兴涿鹿之功徵师未达於诸侯卫士。且疲於士卒而李怀光三军夙驾千里勤王上假雷霆之威下逐虎狼之众议功方始守节靡终潜构祸胎拒违朝命弃同即异舍顺效逆为臣至此在法必诛犹示绥怀庶其牵复而枭音益励猿突莫迁大戮可加曾无噍类虽自贻伊戚与众弃之而言念尔劳何嗟及此以其前效犹在孤魂无归怀之然是用凄轸予欲布陈大信冀以成化保合太和期以刑措宜以怀光外孙燕八八赐姓李氏名承绪授左卫率府胄曹参军承怀光之後仍赐钱一千贯在於怀光墓侧置立庄园侍养怀光妻王氏并备四时享奠之礼呜呼朕甚不德临於兆人泣辜宥罪素诚所志尔其保姓受氏宣力承家勉绍乃考之建国庸无。若尔父之违王命初怀光授首其子璀瑗等皆死唯妻王氏在帝特赦其死及是。又思怀光旧勋哀其绝後乃命承绪继之。
九年十一月日南至郊祀礼毕大赦天下诏九庙配享功臣封爵废绝者宜令绍封以时享祀。
十三年五月封前左卫率府兵曹同正元份为袭三恪韩国公。
顺宗以贞元二十一年正月即位制曰：二王三恪褒圣侯各与一子官。
穆宗以元和十五年即位闰正月二王介国公宇文仲达卒命有司举旧典葬祭。
敬宗宝历元年八月戊申以故阝国公杨造男前行左内率府曹参军元凑袭阝国公食邑文宗太和五年正月阝国公杨元凑奏臣先祖隋文帝等陵四所在凤翔一所在扬州两所在京兆府准去年四月九日敕二王後介国公先祖陵例每陵每月合给看守丁三人凤翔府已蒙给丁其京兆府及扬州未蒙准敕旨诏各令州府准元敕处分。
後唐庄宗同光二年二月诏曰：皇帝御宇礼三恪而为宾烈士敦风赖五帝而济世当宜封崇後裔钦奉前修应前代二王三恪及文宣王之後并可各令继袭仍加恩命所有祖宗庙宇亦宜各与增修其随处合得俸户并子孙户下差税徭役仍委中书门下检本朝格律施行。
明宗天成四年八月以二王後前河清县令袭封阝国公食邑三千户杨仁规为秘书丞。
长兴三年五月以二王後前詹事府司直杨延绍为赞善大夫仍袭封阝国公食邑三千。
末帝清泰三年将作监丞袭封介国公宇文颉奏蒙恩袭封除官无袭爵俸给诏特给本官俸。
晋高祖天福二年正月敕周以杞宋封夏殷之後为二王後兼封舜之後为三恪唐以周隋之後封公。又封魏之後为三恪夫应天开国恭已临人宜覃继绝之恩以广延洪之道宜於唐朝宗属中取一人封公世袭兼隋之阝公为二王後以後周介公备三恪其主祀及赴大朝会委所司具典籍申奏其唐朝宗属中旧在朝及诸为官者各资历考限满日循品秩序迁已有出身者任令参选。
十一月二王後太子右赞善大夫袭阝国杨延寿父大理评事邺赠太子中舍四年九月癸未敕周受龙图立夏殷之祀唐膺凤历开阝介之封历代相氵公百王不易朕显符景运肇启丕基乃卷前朝载稽旧典宜开土宇俾奉宗祧周推继绝之仁以示惟新之德宜以郇国三千户封唐许王李从益为郇公奉唐之祀服色旌旗一依旧制以西京至德宫为庙牲帛器服悉从官给。
五年正月庚寅以二王後前太子右赞善大夫袭封阝国公食邑三千户杨延寿为太子左谕德三恪後汝州襄城县令袭介国公宇文颉加食邑三千户。
六年二月以三恪後汝州襄城县令袭封介国公食邑三千户宇文颉为太子率更令。
汉隐帝即位诏唐晋两朝求访子孙立为二王後周太祖广顺元年正月五日制以晋汉之裔为二王後委中书门下处分。
其年十月以李重玉为右监门卫将军重玉明宗之孙也。父从会庄宗末遇害至太祖授重玉官秩令主祭念遗孤衄┰王者之後也。
●卷一百七十四
○帝王部　修废
盖夫兴灭修废者仁政之攸先也。古之哲后未有不先於兹道而天下归心焉。若乃躬膺天禄陟於元后享历弥久传祚悠远虽宗祀已绝而德施未已其或遗风馀烈蔼於旧邦鸿猷大集流於载籍属巡豫之所出瞻轨迹而匪遐因庆贺之云：始著条式而咸备繇是增饰园寝申严庙貌谨樵苏之禁给扫除之户秩以纪典垂於令甲虽馀分闰位亦俯及之盖德之盛者蔑以加此矣。汉。
高祖十二年诏其与秦始皇守冢二十家令视其冢复亡与他事（在上郡周阳县有黄帝蒙）。
武帝元封元年十月帝行自朔方还祠黄帝（臣钦。若等曰：复除也。言除其庸役不预他事）。
五年冬南巡狩至於盛唐望祀虞舜于九嶷。
後汉章帝元和二年二月诏使使者祠唐尧於成阳灵台（成阳县济阴郡咸阳县东南有尧母庆都墓上有祠庙尧母陵俗亦名灵台太
安帝延光三年二月庚寅遣使者祠唐尧於成阳。
魏文帝黄初二年正月校猎至原陵遣使者以太牢祠汉世祖。
明帝景初二年五月诏曰：昔汉高创业光武中兴谋除残暴功昭四海而坟陵隳颓童儿牧竖践踏其上非大魏尊崇所承代之意也。其表高祖光武陵四面百步不得使民耕牧樵采。
後魏道武天兴三年五月东巡幸涿鹿遣使者以太牢祠帝尧帝舜庙。
明元泰常七年九月幸桥山遣有司祠黄帝唐尧庙大武神嘉元年八月东幸广临观温泉以太牢祭黄帝尧舜庙。
文成和平元年正月帝东巡历桥山祀黄帝。
孝文太和十六年二月诏祀唐尧於平阳虞舜於广夏禹於安邑周文於雒阳。
十九年四月幸小沛遣使以太牢祭汉高祖庙。
二十年五月初营方泽於河阴遣使者以太牢祭汉光武及明章三帝陵。又诏汉魏晋诸帝陵各禁方百步不得樵苏践藉。
二十一年三月南巡至平阳遣使者以太牢祭唐尧四月庚申幸龙门遣使者以太牢祭夏禹庙幸蒲坂遣使者以太牢祭虞舜戊辰诏修尧舜夏禹庙丙戌遣使者以太牢祀汉帝诸陵。
