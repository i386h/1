<!-- { "loadSidebar": true } -->
十五年八月己酉梁兖州节度使张万进遣使归款同光元年八月帝自邺御军至朝城与梁军相遇戊戌梁将左右先锋指挥康延孝领骑百人来投（延孝本晋阳人家世部族少太祖军负罪奔於梁渐至偏袒性刚烈负气不居人下知梁朝终败来奔帝虚怀引见赐御锦袍玉带人问之对曰：臣窃观汴人兵众不少论其君臣将校终见败亡赵岩赵鹄张汉杰居中专政缔结宫掖贿赂公行每命一统军必先入金银千锭不由勋德以赂取人段凝智勇俱无一朝便为大将是由入银为赂便付兵权霍彦威王彦章皆宿将名臣却出其下切齿侧目势不奈何自将兵已来率敛行伍曲心事赂阿护取容自彦章获德胜齿城梁主亦稍奖使此人立性刚暴不奈凌制梁主每一发军即令近臣监当进止可否悉取监临处分彦章悒悒形於颜色自通津失利段凝彦章。又献谋策欲数道举军令董璋以陕虢泽潞之众趋石会关以寇太原霍彦威统关西汝洛之众自卫相邢洛以寇镇定段凝杜晏球领大军以攻郓州决取十月大举。又自滑州南决破河堤使水东注曹濮之间至於汶阳イ漫不绝以限北军臣在南中侧闻此议臣亦料其兵力聚则不少分则无馀陛下但待彼分却诸军领铁骑五千自郓州移程直抵宋汴不旬日天下事定断曰：不疑。且密喻藩镇各令戒严馀无忧矣。帝怿然壮其陈述然闻汴军大举心亦忧之延孝之来其母妻子在滑密约同奔及延孝至亦自滑浮舟东下至於邺城）。
晋高祖天福元年闰十一月己卯车驾至河阳北节度使苌从简来降。
三年八月魏府军前澶州刺史冯晖自递城来降。
九月己酉宫苑使焦继勋自军前押魏博节度使范延光牙将马谔赍归命待罪表到阙壬子延光领部下兵士素服於本府门俟命有诏释罪。
六年九月十一日以襄州投降贼军马军七百馀人名彰顺步军一千一百馀人名归顺并令汝州收管开运元年十二月青州杨光远降光远子承勋等斩观察判官丘涛牙将白延祚杨赡杜延寿等首级送於招讨使李守贞乃纵火大讠劫其父於私第以城纳款遣即墨县令王德柔贡表待罪杨光远亦遣节度判官杨麟奉表请死诏释之。
汉高祖即位称天福十二年五月车驾离晋阳泽州刺史翟令奇以郡来降至绛州本州刺史李降初契丹遣偏校成霸卿曹可等守其郡帝建义之始不时归命及车驾至帝耀兵於城下不令攻击从徒等遂降。
周太祖初为汉枢密使以乾佑元年奉命讨李守贞五月九日贼河西水砦主周光逊以砦及将校兵士一千一百三十二人来降贼南面都监王仁岳之下十六人指挥使石公进草贼都头恶长官聂知遇王三铁之下十六人副兵马使军头十将长行共一千四十七人贼火城内乘船投来都头刘琼安建武之下三十七人并来奔十日太祖率骑部领降将周光逊等兵士三千人入长连城以徇寻有贼职员八人来奔其夜。又贼将胡进超已下三百馀人归。
世宗显德元年三月亲征河东四月乙卯河中节度使王彦超上言伪汾州防御使董希颜以城辰伪辽州刺史张汉超以城归顺先帝遣莱州防御使康延绍率师讨辽州。又遣密州防御使田琼率师攻沁州先以宣旨招谕如不受命即进军伐之二州皆拒命延绍及琼请益兵及治攻具以迫之帝可其奏各益之以步卒三千仍诏主将期以三日克之是日田琼遣潞州行军司马安友规上言沁之御备甚坚贼皆死战攻取未下帝暴怒疑其逗挠亟命延驾欲亲至其所群臣以偏郡孤危请车驾不行会中使自辽州至言贼城已归顺乃止五月丙子伪代州防御使郑处谦上表归顺时契丹大将杨衮自高平之败奔至代州及闻王师至太原意处谦等有变谋夺其州一日立召处谦计事处谦惧不敢赴衮使虏骑数十守其城门处谦与军民共击杀之因闭壁以拒蕃戎遣使归命。且乞援兵时刘崇所署伪枢密直学士王得中自虏中使回至代州遇变亦上表归命。
二年王师伐蜀九月癸丑西南面都监向训上言秦州以城降（初凤州重围既合日已危蹙蜀伪秦州节度使高处俦领兵自秦州出将解凤州之围处俦闻堂仓之败。且惧追兵将至因溃归秦州伪观察判官赵比闭城拒之处俦遂西遁比澶州人也。初补集贤院书吏後调选出官因从知於阶成间开运末戎虏盗国节度使何建以城入蜀後受伪命为秦州观察判官及闻处俦败走尽召秦州官属谕之曰：今大朝兵甲无敌於天下自用师西征战无不胜蜀中所遣将校皆武勇者所发兵士皆骁锐者然杀戮逃遁之外几无孑遗我辈安坐受其祸去危就安当在今日闻者皆俯伏）。
四年再征淮西三月辛卯夜伪监军使朱元贼将朱仁裕孙等相次各举其砦来降其卒万馀众帝虑其馀党沿流东溃遽令护将赵晁率舟师数千沿淮而下逐之。
十二月帝幸淮上乙卯泗州守将范再遇以其城降获降卒三千馀人庚申招讨使李重进上言伪濠州团练使郭延谓已下以其城降濠州平降其卒万馀众获军粮数万石乙丑涟水县伪雄武军使知县事崔万迪以其县来降。
六年幸沧州四月辛丑次益津关伪守将终廷辉以其城来降。
癸卯至瓦桥关伪守将姚内斌率其部众五百馀人以城来降入於瓦桥关驻跸於行宫甲辰伪郑州刺史刘信上表归顺。
●卷一百二十七
○帝王部　明赏
夫赏国之典也。所以褒有功劝能者为国之大柄藏在盟府而不可废焉历代而下致治之后曷尝不旌劳显庸录勤耸善报之以封爵宠之以名秩赉之以金帛赐之以车服颁之於公朝而不僭载之於史策而弗忘是故懋功之义明而邦典有叙为善之效速而人伦知劝盖周官之以庸制禄先王之加膳饫赐率是道也。其百世所不易者哉！。
周惠王二年五大夫奉子颓以伐王王奔温冬立子颓明年郑伯杀子颓王与之武公之略自虎牢以东（略界也。郑武公传平王赐之自虎牢以东後失其地，故惠王令复与之虎牢河南成皋县。）。
汉高祖四年令侯公说项羽羽与汉约中分天下归太公吕后军皆称万岁乃封侯公为平国君
五年项羽兵败自刭王翳取其头乱相蹂蹈争羽相杀者数十人最後杨喜吕马童郎中吕胜杨武各得其一体故分其地以封五人皆为列侯。
是年汉王即皇帝位论功行封群臣争功岁馀不决帝以萧何功最盛先封为ガ侯食邑八千户臣皆曰：臣等身被坚执锐多者百馀战少者数十合攻城略地大小各有差今萧何未有汗马之劳徒持文墨议论不战顾居臣等上何也。帝曰：诸君知猎乎！曰：知之知猎狗乎！曰：知之帝曰：夫猎追杀兽者狗也。而发纵指示兽处者人也。（发纵谓解绁而放之也。指者以手指示之今俗言放狗纵音子用反而读者乃为踪迹之踪非也。书本皆不为踪字自有逐踪之狗不待人发也。）今诸君徒能走得兽耳功狗也。至如萧何发纵指示功人也。且诸君独以身从我多者三两人萧何举宗数十人皆随我功不可忘也。群臣皆莫敢言列侯毕已受封奏位次皆曰：平阳侯曹参身被七十创攻城略地功最多宜第一帝已挠功臣言多封何至位次未有以复难之然心欲何第一关内侯顾犹反也。鄂千秋时为谒者进曰：群臣议皆误夫曹参虽有野战略地之功此特一时之事夫帝与楚相距五岁失军亡众跳身遁者数矣。（跳身谓轻身走出也。）然萧何常从关中遣军补其非帝所诏令召而数万众会帝乏粮者数矣。夫汉与楚相守荥阳数年军无见粮萧何转漕关中给食不乏陛下虽数亡山东萧何常全关中以待陛下此万世功也。今虽无曹参等百数何缺於汉（数音所具反）汉得之不必待以全奈何欲以一旦之功加万世之功哉！萧何当第一曹参次之帝曰：善，於是乃令何赐带剑履上殿入朝不趋帝曰：吾闻进贤受上赏萧何功虽高待鄂君益明，於是因鄂千秋故所食关内侯邑二千户封为安平侯是日悉封何父母兄弟十馀人皆食邑公孙戎高祖东围项羽闻樊哙反旄头公孙戎明之卒不反封戎二千户。
孝文元年十月诏曰：前吕产自置为相国吕禄为上将军擅遣将军灌婴将兵击齐欲代刘氏婴与诸侯合谋以诛吕氏吕产欲为不善丞相平与太尉勃等谋夺产等军朱虚侯章首先捕斩产太尉勃身率襄平侯通持节承诏入北军典客揭夺吕禄印其益封太尉勃邑万户赐金五千斤丞相平将军婴邑各三千户金二千斤朱虚侯章襄平侯通邑各二千户金千斤封典客揭为杨信侯赐金千斤六月修代来功（自代时来有功者）诏曰：大臣诛诸吕迎朕朕狐疑皆止朕（狐之为兽其性多疑每渡冰河。且听。且渡故言疑者而称狐疑）中尉宋昌劝朕朕已得保宗庙以尊昌为卫将军其封昌为壮武侯诸从朕六人皆至九卿。又曰：列侯从高祖入蜀者六十八人益邑各三百户吏二千石以上从高祖颍川守尊等十人食邑六百户淮阳守申屠嘉等十人五百户卫尉定等十人四百户（申屠嘉从高祖击项籍迁为队率从击黥布为都尉惠时为淮阳守至是举故以二千石从高祖者悉以为关内侯食邑二十四人而加食邑五百户）。
