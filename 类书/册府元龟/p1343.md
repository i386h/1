<!-- { "loadSidebar": true } -->
    王直方为右补阙太和八年直方上疏曰：臣伏见近岁已来灾害不作兵革休息百丰稔四方宁泰者非他是陛下事异於前时中外之心有所惊惜比者虽有教坊音乐陛下未尝赏悦因有赐宴与人共之如此则虽有伶人不害於事陛下即位之始宣徽教坊悉令停减人数或闻近来稍不如此乐工弟子赐与至广每有此事向外流传伤陛下圣德岂容易也。臣以为郑声娱人新音动听能使人情迷乱舍弃万事而为乐不足也。臣伏以圣体未安加以声色之玩侵蠹圣祚得不忧乎！上览奏嘉叹赐帛百疋并以表示宰臣令宣付史馆。
    殷侑为刑部尚书开成元年赐侑黄金十斤命中人就第宣赐以奖直书。
    窦洵直为右拾遗开成三年文宗以仙韶乐人尉迟璋为王府率洵直紫宸廷谏以为不可伏下後命中人赍绢一百疋赐之。
    宋元阝为右拾遗开成四年四月宰臣奏事罢退及半庭帝却召谕曰：昨论坊州事者为谁杨嗣复曰：宋元阝帝曰：宋元阝论事至当殊可奖何时授官李珏曰：去年擢授嗣复曰：谏官论事如当陛下记其姓名稍加优奖如不当亦须令知陈夷行曰：论事是其本职。若论一事即赏何繇得官爵以为赏此不免有情帝曰：情固不免理平之事亦不免夷行曰：情。若公言即不可翌日赐宋元阝绢一百疋先是除郭为坊州刺史元阝上疏以不可至任以赃罪闻故有是赐。
    後唐李详任左补阙长兴二年上疏直谏先是太原地震留守密奏人不之知无敢言者及详奏闻帝甚嘉之赐详五品章服。
    晋何泽仕後唐为雒阳令庄宗出猎屡践民田泽屏其从者伏於丛薄中截马谏曰：陛下急征暴敛下不堪命今稼穑将登而纵骑耗暴如是使官吏何以求理集其征赋臣请赐死於此以悟陛下庄宗慰而遣之寻迁仓部郎中明宗天成三年驾在汴水欲幸邺人情不愿执政近侍进言未从泽因伏门切谏竟罢其行明宗心赏之乃拜吏部侍郎。
    于鹏为右拾遗天福二年鹏上章言事其一请频御外殿采纳忠言其二请添择大臣十人每共佥谐其三请罢修烧毁宫殿恐劳民力其四以太原伤残所蠲半税未尝为当今请全放敕曰：于鹏官居谏诤志在辅礻卑所阅贡陈咸关政化备详端尽良切叹嘉宜陟阶资以申酬奖其于鹏加朝散大夫。
    ●卷五百五十
    ○词臣部　总序
    夏商之前词臣之制盖未详闻说命云：其代予言则其事也。《周礼》春官之属大祝作六辞以通上下亲疏远近一曰辞二曰命三曰诰四曰会五曰祷六曰诔内史掌王八柄之法凡命诸侯及孤卿大夫则策命之（策谓以简策言王命。）王制禄则赞为之以方出之（赞为之辞也。以方出之以方判书而出之也。）外史掌书外令（王令下畿外）。若以书使於四方则书其令（书王令以授使者）御史掌赞书（王有命以书致之则赞为辞。若今尚书作赞文）皆司言之任也。汉制帝之下书有四一曰策书二曰制书三曰诏书四曰诫敕策书者编简也。其制二尺短者半之篆书起年月称皇帝以命诸侯王三公其罪免以赐策其异者隶书用尺一木两行而已制书者帝者制度之命其文曰：制诏三公皆玺封尚书令印重令仰重封露布州郡也。诏书者告也。其文曰：告某官云：如故事告诫敕者谓刺史太守其文曰：有诏敕某官他类此。又尚书主作文书草下笔为诏策出言为诏命後汉因之故尚书陈忠上疏云：尚书为王喉舌之官而诸郎多俗吏鲜有雅才每为诏文转诏求请也。魏制中书监令并管机密掌赞诏命典作文书属官通事郎掌草诏即汉尚书郎之任蜀初刘巴为尚书令先主诸文诰策命皆其所作则尚书之职典诏命矣。吴有中书令颇与魏同制而国初文诰之类皆出侍中胡综则门下兼其事矣。晋制以省郎一人管司诏命任在西省谓之西省郎宋齐因之梁世中书舍人用人殊重专掌诏诰故裴子野以中书侍郎鸿胪卿常兼中书通事舍人别敕知诏诰初魏晋已降中书令侍郎即联掌其事至是舍人始专之。又梁集书省置散骑常侍而下（事具台省序）为诸优文策文平处诸文章诗颂後魏初多尊晋制中书令而下掌为文诏北齐因之後周依。《周礼》建六官大宗伯之属有内刺外史典命盖其职也。隋有内史舍人专掌诏诰唐循梁陈故事初中书舍人专掌诏诰其以他官领者谓之知制诏凡诏旨制敕玺书册命皆按典故起草其禁有四一曰漏泄二曰稽缓三曰违失四曰妄误有以他官特诏草制者然未有名号乾封已後始名北门学士自永淳已来天下文章道盛中书舍人为文事之极任朝廷之盛选中宗朝制诏多出宫中明皇始置丽正殿学士。又改为集仙集贤以典治书籍然亦别草诏书後置翰林待诏。又改为翰林供奉开元二十六年乃为学士别建学士院于翰林院之南专掌内命然而学士班序未立廷见之际各趋本列暨贞元二年九月始敕与诸司官知制诰同例学士无定员上至诸曹尚书下至校书郎皆为之凡入翰林与诸曹绝迹不拘本司不系当参初选者中书门下召令右银台门候旨其日入院试制书批答共三道诗一首试毕封进可者翌日受宣後增试赋一首元和中。又置承旨一员故事中书之职正言之制有七一曰册书立后建嫡封庶藩屏临轩备礼则用之二曰制书行大赏罚授大官爵革旧政赦有降宪则用之三曰慰劳制书褒赞贤能劝勉勤劳则用之四曰发旨敕书增减官员废置州县徵发兵马除免官爵授六品以下官处流已上罪则用之五曰敕旨谓百司承旨而为程式奏事施行者六曰论事敕书慰谕公卿诫约臣下则用之七曰敕条随事承旨不易旧典则用之凡答疏旨王公则用皇帝行宝劳来勋贤则用皇帝之宝徵召臣下则用皇帝信宝答四夷书则用天子行宝慰抚蛮夷则用天子之宝发蕃将兵则用天子信宝元和初学士院别置书诏印凡赦书德音立后建储大诛讨拜免三公将相日制百官班于宣政殿而听之赐与徵召宣索处分之诏慰抚军旅之书祠飨道释之文陵寝荐献之表答奏疏赐军号皆学士院主之馀则中书舍人主之其翰林学士中书舍人分为两制各置六员梁因之後唐同光元年四月置护銮制书学士寻罢之晋天福五年废翰林学士其职事并归中书舍人开运元年复置翰林学士三年。又赐学士院书诏金印周初翰林学士常参官五日一起居显德五年诏令逐日起居当直则赴晚朝夫代王言颁宪度，或以褒功德，或以出爵禄，或以抚郡国，或以制刑辟皆万方之瞻仰百世之流布必在其言雅正其理流畅可以发挥于治体可以感动于人心与典诰而同风将流俗而殊贯然後谓之称职协乎！得人矣。在于两汉其人未显独相如视草而已其後魏有卫觊刘放晋有张华和峤宋有傅亮南齐有丘灵鞠梁有朱异陈有姚察蔡立景北齐有祖莹魏收後周有李德林隋有虞世基唐有李伯药岑文本李峤苏之类皆其彰灼闻名于世者也。复有不察职务近居侍从独以文义受乎！知奖因而受诏俾乎！属辞则有陆贾之书严助之赋枚皋之祝扬雄之赞王融之序苏绰之诰虞绰之铭其文也，或以典雅，或以温丽，或以敏速，或以体要其人也，或以忠谠，或以鸿博，或以时名，或以旧德虽为用不一而擅美攸同故有膺缛礼升柄臣者焉亦有才不逾众德不自重虽膺一时之宠终贻多士之羞今并次其事迹著于编简凡词臣部八门。
    ○词臣部　选任
    夫令出惟行孰可以弗慎官不必备唯在乎！得人而况登赤墀之涂游青之闼居切问之地司诞告之言或申谕四方或倾爵庶尹或褒赞治行或发明宪章列辟是瞻生民为则典兹任者不亦难哉！繇汉而下曷尝不慎重其选乃在驰辩博之誉韫清丽之才选众而举居职自称。若夫当世之主寤寐贤俊其或笃艺文之好特蒙延奖喜谠直之论首被推择以至膺所知之论荐耸群居之望实于严署蔼乎！休问然後知密勿左右诚资乎！君子之儒发挥命令必在乎！文士之助者也。
    汉司马相如字长卿武帝时为郎帝方好艺文以淮南王安属为诸父（安于天子服属为从父叔父）辩博善为文辞甚尊重每为报书及赐（谓赐书也。）常召相如视草乃遗（草谓文之藁草）。
    严助为会稽太守上书愿奉三年计最（旧法当使承奉岁计今助自欲入奉也。最凡要也。）诏许因留侍中有奇异辄使为文（谓非常之文）及作赋颂数十篇。
    王褒蜀人宣帝时召高材刘向张子侨华龙柳褒等待诏金马门褒与子侨等并待诏数从褒等放猎（放士众大猎也。一曰游放及田猎）所幸宫馆辄为歌颂。
    晋刘超字世瑜初为元帝琅琊国记室遂从渡江转安东府舍人专掌文檄相府建。又为舍人中兴建为中书舍人。
    孔衍字舒元初为元帝安东参军掌记室书文殷积而衍每以称职见知中兴初与庾亮俱补中书郎徐邈字仙民东莞始幕人孝武帝始览典籍招延儒学之士邈既东州儒素太傅谢安举以应选补中书舍人及为散骑常侍犹处西省累迁中书侍郎专掌谕诏改前卫率授太子经邈虽在东宫犹朝夕入见参综朝政赐修饬文诏。
    宋傅亮字季友晋义熙元年除员外散骑侍郎直西省典掌诏命转领军长史以中书郎滕演代之七年迁散骑侍郎复代演直西省仍转中书黄门侍郎直西省如故永初元年以佐命功封建城县公直中书省专典诏命高祖受命表策文诰皆亮之辞也。
    南齐谢字玄晖文章清丽初为明帝骠骑记室掌霸府文笔。又掌中书诏诰寻拜中书郎出为宣城太守以选复为中书郎。
    梁江淹字文通初为南齐太祖骠骑参军军书表记皆使淹具草相国建补记室参军事建元初为建安王记室带东武令参掌诏册言迁中书侍郎。
    任字彦初为南齐太子步兵校尉管东宫书记雅善属文尤长刀笔才思无穷迁中书侍郎高祖霸府初开以为骠骑记室梁台既建禅让文诰多所具及践祚拜黄门侍郎。
    裴子野为员外郎普通中大举北侵敕子野为檄魏文。又敕为书喻魏相元武帝深嘉焉迁中书侍郎鸿胪卿俄兼中书通事舍人别敕知制诰。
    陈陆琼以文学为殿中郎武帝时讨周迪陈宝应等都官符及诸大手笔并中敕付琼累迁中书侍郎後主即位直中书省掌诏诰至德元年除度支尚书掌诏诰如故。
    毛喜初为宣帝骠骑府中记室府朝文翰皆喜辞也。及帝即位除给事黄门侍郎兼中书舍人典军国机密。
    姚察迁戎昭将军撰梁史後主纂集兼东宫通事舍人敕专知优册谥议等文笔。
    後魏袁翻少以文学擅美孝明孝昌中为中书令领给事黄门侍郎与徐纥俱在门下并掌文翰。
    温子为广阳王深行台郎中黄门侍郎徐纥受四方表启答之敏速于深独沉思曰：彼有温郎中才藻可畏元颢入雒以子为中书舍人庄帝还宫为颢任使者多被废黜而子复为舍人後除正员郎仍舍人永熙中为侍读亦兼舍人。
    北齐邢字子才後魏光禄卿虬之子文章典丽既赡。且速庄帝永安初累迁中书侍郎所作诏文体甚严。
