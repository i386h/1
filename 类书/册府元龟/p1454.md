<!-- { "loadSidebar": true } -->
    二年五月中书门下覆奏尚书都官员外郎知制诰张昭远丁母忧伏以大臣枕块有吊祭之恩群寮寝苫无慰问之例高下之位不等君亲之义无偏况卿士甚多有父母者极少固於孝道上轸圣怀张昭远望量与恩赐兼自此朝臣或有丁忧亦依此制。
    ●卷五百九十四
    ○掌礼部　奏议第二十二
    後唐闵帝应顺元年正月中书门下奏太庙见飨七室高祖太宗懿宗昭宗献祖太祖庄宗今明宗升礼合祧迁献祖请下尚书省集议太子少傅卢质等议曰：臣等以亲尽从祧垂於旧典疑事无质素有明文顷庄宗皇帝再造寰区复隆宗庙追三宗於先远复四室於本朝式遇祧迁旋成氵公革及庄宗升以懿祖从祧盖非嗣立之君所以先迁其室光武灭新之後始有追尊之仪只此在於南阳元不归於太庙引事。且疏於故实此时须禀於新规将来升先庙次合祧迁献祖既叶随时之义。又符变礼之文从之时议者以懿祖赐姓於懿宗以支庶系太宗例宜以懿祖为始祖次昭宗可也。不必祖神尧而宗太宗。若依汉光武则宜於代州立献祖而下亲庙其唐庙依旧礼行之可也。而议谥者凶咸通之懿宗。又称懿祖父子俱懿於礼可乎！将来未耶三世与唐室四庙连叙昭穆非礼也。议祧者不知受氏於唐懿宗而祧之今。又及献以礼论之始祧昭宗次祧献祖可也。而懿祖如景皇帝，岂可祧乎！
    末帝清泰元年四月中书门下上言太常以五月朔御明堂受朝三日夏至祀皇地祗前二日奏告献祖室不坐此至是日有祀事则次日受朝今祀在五鼓前质明行礼毕御殿在始旦後请此例行之诏曰：日出御殿与祀事无妨宜依常年例。
    五月戊申中书门下奏太常以明宗二十日庙太尉宰臣摄缘冯道在假李愚十八日私忌在致斋内今刘句。又奏臣判三司事繁免祀事诏礼官参酌有司上言曰：愚私忌在致斋内诸私忌日遇大朝会入阁宣召皆赴朝参今飨事大忌日属私致斋日请比大朝会宣召例从之。
    六月中书门下奏据太常礼院申册拜王公如在京城所司备卤簿车辂法物皇帝临轩行册如在外镇正衙命使押册赴本道行礼其车辂法物故事不出都城礼无明文今奉制命幽州赵德均封北平王青州房知温封东平王皆备礼册命其合用车辂法物在兵部太常太仆寺请载往本州行礼後送纳本司从之。
    十一月中书门下奏二十六日明宗圣德和武钦孝皇帝忌辰群臣奉慰行香固有常礼伏以皇帝陛下初遇忌辰不同常岁臣等商议请於忌辰前後各一日不坐朝从之。
