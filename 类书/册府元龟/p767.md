<!-- { "loadSidebar": true } -->
    毕公高康王时分居理成周郊（分别民之居里异其善恶成定东周郊境使有护）作毕命（言毕公见命之书）曰：惟十有二年六月庚午フ（康王即位十二年六月三日庚午）越三日壬申王朝步自宗周至於丰（フ至三日壬申王朝行自宗周至于丰宗周镐京丰文王所都）以成周之众命毕公保东郊（用成周之民众命毕公使安理治正东郊令得所）王。若曰：呜呼父师惟文王武王敷大德於天下用克受殷命（王述其事告毕公代周公为太师为东伯命之言文武布大德於天下故天之用能受殷之王命）惟周公左右先王绥定厥家（言周公助先王安定其家）毖殷顽民迁於雒邑密迩王室式化厥训（慎殷顽民恐其叛乱故使于雒邑密近王室用化其教）既历三纪世变风移四方无虞予一人以宁（言殷民迁周已经三纪世代民易顽者渐化四方无可虞之事我天子用安矣。十二年曰：纪父子曰：世）道有升降政繇俗革不臧厥臧民罔攸劝（天道有上下交接之义政教有因俗改更之理民之俗善以善养之俗有不善厥法御之。若不善其善则民无所劝）惟公懋德克勤小物弼亮四世正色率下罔不祗师言（言公勉德能勤小物辅佐文武成康四世为公卿正色率下下人无不敬仰师法）嘉绩多于先王予小子垂拱仰成（公之善功多大先人之美我小子为王垂拱仰公于理言其上显父兄下施孙子）王曰：呜呼父师今予祗命公以周公之事往哉！（今我敬命公以周公所为之事言非周公所为不敢任公往治）旌别淑慝表厥宅里彰善瘅恶树之风声（言当识别顽民之善恶表异其居里明其为善病其为恶立其善风扬其善声）弗率训典殊厥井疆俾克畏慕（其不循教道之常则殊其井居田界使知畏为恶之祸慕为善之福所以宣劝）申画郊圻慎固封守以康四海（郊圻虽旧所规画当重分明之。又当谨慎坚固封疆之守备以安四海京圻安则四海安矣。）政贵有常辞尚体要不惟好异（政以仁义为常辞以理实为要故贵尚之。若异于先王君上所不好）商俗靡靡利口惟贤馀风未殄公其念哉！（纣以靡靡利口惟贤覆邦家今殷民利口馀风未绝公其念之）我闻曰：世禄之家鲜克由礼以荡陵德实悖天道（特言我闻自古有之世有禄位而无礼教少不以放荡陵邈有德者如此乱天道）敝化奢丽万世同流（言敝俗相化车服奢丽虽相去万世。若同一流）兹殷庶士席宠惟旧怙侈灭义服美於人（此殷众士居宠日久怙悖奢侈以灭德义服饰过制美於其民者言僭上）骄淫矜侉将由恶终虽收放心闲之惟艰（言殷众士骄恣过制务其所能以自侉大如此不变将用恶自终虽今顺从周制未必厌服以礼闲御其心惟艰）资富能训惟以永年惟德惟义时乃大训不由古训于何其训（以富资而能顺义，则惟可以常年命矣。惟有德义是乃大顺。若不用古训典籍于何其能顺乎！）王曰：呜呼父师邦之安危惟兹殷士不刚不柔厥德允修（言邦国所以安危惟在和此殷士而已治之不刚不柔宽猛相济则其德政信修治）惟周公克慎厥始惟君陈克和厥中惟公克成厥终（周公迁殷顽民以消乱阶能慎其始君陈弘周公之训和其中毕公阐二公之烈成其终）三后协心同底于道道洽政治泽润生民（三君合心为一终始相成同致于道道至普洽政化治理其德泽恩施乃浸润生民言三君之功不可不尚）四夷左衽罔不咸赖予小子永膺多福（言东夷西戎南蛮北狄被左衽人无不皆恃赖三君之德我小子常受多福）公其惟时成周建无穷之基亦有无穷之闻（公其惟以是成周之治为国家立无穷之基业于公亦有无穷之名闻于后世）子孙训其成式惟（言後世子孙顺公之成法惟以治）呜呼罔曰：弗克惟既厥心（人之为政无曰：不能惟在尽其心而已）罔曰：民寡惟慎厥事（无曰：人少不足治也。惟在慎政事无敢轻之）钦。若先王成烈以休于前政（敬顺文武成业以美于前人之政所以勉毕公）。
    後汉刘虞为幽州牧灵帝遣使就拜太尉封容丘侯晋石苞为骠骑将军都督扬州诸军事武帝践祚迁大司马加侍中自诸葛诞破灭苞便镇抚淮南士马强盛以威惠服物。
    陈骞为太尉都督扬州诸军事转大司马咸宁三年求入朝诏听留京城。
    贾充武帝时为侍中尚书令氐羌叛帝深以为虑侍中任恺因进说请充镇关中乃下诏曰：秦凉二境比年屡败胡虏纵暴百姓荼毒遂使暴类扇动害及中州虽复吴蜀之寇未尝至此诚繇所任不足以内抚夷夏外镇鬼逆轻用其众而不能尽其力非得腹心之重推毂委成大救其弊恐为患未已每虑斯难忘寝与食侍中尚书令车骑将军贾充雅量弘高达见明远武有折冲之威文怀经国之虑信结人心名震域外使权统方任绥静西夏则吾无西顾之忧而远近获安其以充为使持节都督秦凉二州诸军事侍中车骑将军如故假羽葆鼓吹给第一驸马（会荀勖侍宴论太子婚姻事因言充女才质令淑宜配储宫及京师大雪军不得发既而皇储当婚遂不行）。
    刘琨为并州刺史愍帝遣兼大鸿胪赵廉拜琨司空都督并冀幽三州诸军事元帝转琨为侍中太尉馀如故。
    陶侃为侍中太尉荆州刺史後都督江州领刺史移镇武昌。
    郄鉴成帝时为司空侍中贼帅刘徵聚众千数浮海抄东南诸县鉴遂如京口加都督扬州之晋陵吴郡诸军事。
    庾冰成帝时为中书监扬州刺史都督扬豫兖三州军事征虏将军假节康帝即位。又进车骑将军冰惧权盛乃求外出会弟翼当伐石季龙，於是以本号除都督江荆宁益梁交广七州豫州之四郡军事领江州刺史假节镇武昌以为翼援。
    桓温为侍中大司马都督中外诸军事。又加扬州牧录尚书事镇姑孰。又领徐兖二州刺史温北伐还发州人筑广陵城移镇之後还镇姑孰。
    王坦之孝武帝时为中书令与谢安共辅少主寻迁丹阳尹俄授都督徐兖青三州诸军事北中郎将徐兖二州刺史镇广陵。
    谢安孝武帝时为中书监骠骑将军加侍中都督扬豫徐兖青五州幽州之燕国诸军事假节後为征讨大都督以扌统功进拜太保安方欲混一文轨上疏求自北征乃进都督扬江荆司豫徐兖青冀幽并宁益雍梁十五州诸军事加黄钺（後会稽王导子专权而奸谄颇相扇构安出镇广陵之步丘筑垒曰：新城以避之）。
    王恭孝武帝时自中书令为都督青兖幽并冀五州诸军事前将军兖青二州刺史。
    宋谢晦少帝时为中书令与徐羡之傅亮等共辅朝政帝既废晦乃行都督荆湘雍益宁南北秦七州诸军事抚军将军领护南蛮校尉荆州刺史。
    袁粲前废帝时为司空顺帝初即位粲镇石头。
    梁王茂为司空高祖天监十三年九月以茂为骠骑将军开府仪同三司都督江州诸军事江州刺史。
    陈侯为太尉文帝天嘉元年二月出镇湓城以拒周军。
    唐陆象先景云   初为中书侍郎平章事先天三年出为益州大都督长史仍为剑南道按察使。
    王开元十一年为兵部尚书同中书门下三品出镇朔方制曰：周建司马以申元法汉用丞相兼抚四夷伐叛柔服，於是乎！在朔方古郡曰：新邦虽夷狄已平河县无事境邻戎马地杂牧瞻言备豫深仗威谋王学综九流才苞七德武称敌国文乃时宗忧边之诚所怀必尽奉上之道知无不为出则守于四方入则式是百辟辨兹旗物制我封疆赏不失劳举无遗德俾凭庙堂之策克平邦国之事可持节兼朔方军节度大使其河西陇右河东河北诸军征马并委检察置之。
    杜暹开元四年为黄门侍郎平章事十七年出为荆州大都督府长史。
    崔涣天宝十五载为黄门侍郎平章事至德二载出为馀杭太守江东采访御等使。
    张镐至德元载为中书侍郎平章事二载出为河南节度使。
    王缙广德二年正月为黄门侍郎同平章事八月加侍中持节都统河南淮西山南东道诸节度行营事兼东都留守缙让侍中从之。
    杜鸿渐广德二年为黄门侍郎平章事永泰二年兼成都尹持节充山南西道剑南东川等道副元帅充剑南西川节度等使平郭英之难也。
    裴冕永泰四年自左仆射平章事充南都留守河南淮西山南东道副元帅（代王缙）。
    张镒建中二年七月为中书侍郎平章事二年四月出为凤翔尹陇右节度使。
    杜佑贞元十九年为检校司空平章事元和二年出为河中尹河中晋绛等州节度使平章事如故。
    袁滋永贞元年七月为中书侍郎平章事八月以西川刘辟拥兵自擅出为东西两川山南西道安抚大使十月加检校吏部尚书平章事成都尹剑南西川节度观察等使（滋惧而不进贬吉州刺史）。
    杜黄裳永贞元年为门下侍郎平章事元和二年正月制曰：昔周之周召出为二伯是以宗公而领方面也。郑之桓武入作三事是以诸侯而宰邦政也。然则荷中外之宠享崇高之名不有盛德孰膺宠命门下侍郎同中书门下平章事杜黄裳道惟无方才则不器陋龌龊之廉谨本诚明而坦夷澄波纳宽瑞玉凝素夙以令望更历达官论议必通於大经损益咸酌於中制代所准的朝之羽仪爰授枢衡俾居左右所缉者坠典所陈者格言色无面从志不枉挠弘兹冒远之化启彼夷凶之征将明则然忠利斯在惟股肱之郡有节制之师兵威外接於太平地形内错於左辅是用谋帅佥归硕人藉台陛之素风执戎钺以莅众示以严重广其封疆罢平阳之十连复元侯之四履超鼎列足仍参庙谟增二象之光辉霈一方之膏雨大邦雄屏群后所瞻尔其敬哉！无替旧绩可检校司空依前同中书门下平章事兼河中尹充河中晋绛慈隰等州节度等使。
    武元衡元和二年二月为门下侍郎平章事十月诏曰：地有西蜀国之奥区百濮群蛮外匝于封域双流重阻内固於襟带形胜所属统绥惟艰近者剪其凶魁镇以元勋实有威惠至于和宁而匪遑启居累布丹恳激恋阙之深志将执而展仪谁其代之尤在能者乃听佥议辍兹台臣大中大夫守门下侍郎同中书门下平章事兼判户部侍郎事萧县开国伯武元衡器惟弘深行本端敬玉不琢雷风有常夙彰嘉闻亟历华贯乃司邦宪有遂物之诚乃践地官有阜财之积益振公望克谐朕心擢於鼎司授以大柄谟繇外而不伐惧繇衷而自彰展代工之勤弘冒物之化以道则直以心则和丙吉雅通於国体山甫诚补於衮职朝夕有恪毗予一人眷兹西南忧寄方切非宽大无以莅众非慈惠无以厚生非诚信无以抚夷蛮非忠贤无以奠邦国故我心膂膺兹重任外分兵符以副於俞往中佩相印不离於具瞻峻秩爰首於六官崇阶更登於七命。且示加等仍疏大封勉承宠光无替朕命可银青光禄大夫检校吏部尚书兼门下侍郎同中书门下平章事成都尹剑南西川节度等使仍封临淮郡开国公。
    李吉甫元和二年二月为中书侍郎平章事二年九月出为检校兵部尚书兼中书侍郎平章事充扬州大都督府长史淮南等节度观察使是月吉甫赴镇扬州故事宰臣出镇帝御通化门楼饯送百僚序班。
    张弘靖元和元年为中书侍郎平章事十一年正月出为检校吏部尚书兼太原尹北都留守河东节度观察等使。
