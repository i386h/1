<!-- { "loadSidebar": true } -->
    康衡（臣钦。若等曰：衡姓本犯太祖庙讳上字也。）元帝时为给事中是时有日蚀地震之变帝问以治政得失衡上疏曰：臣闻五帝不同礼三王各异教民俗殊务所遇之时异也。陛下躬圣德开太平之路闵愚吏民触法抵禁（抵触也。）比年大赦（比频也。）使百姓得改行自新天下幸甚窃见大赦之後奸邪不为衰止今日大赦明日犯法相随入狱此殆导之未得盖保民者陈之以德义示之以好恶（保养也。陈施也。孝经曰：陈之以德义而民莫遗其亲示之以好恶而民知禁故衡引以为言也。）观其失而制其宜故动之而和绥之而安今天下俗贪财贱义好声色尚侈靡廉耻之节薄淫辟之意纵纲纪失序疏者逾内（疏者妻妾之家内者同姓骨肉也。逾谓过越也。）亲戚之恩薄婚姻之党隆苟合徼幸以身设利不改其原（设施也。原本也。）虽岁赦之刑犹难使错而不用也。（岁赦请每岁一赦也。错置也。）臣愚以为宜壹旷然大变其俗孔子曰：能以礼让为国乎！何有（。《论语》载孔子之言谓能以礼让治国则其事甚易也。）朝廷者天下之桢也。公卿大夫相与循礼恭让则民不争（循顺也。）好仁乐施则下不暴上义高节则民兴行宽柔和惠则众相爱四者明王所以不严而成化也。何者朝有变色之言则下有争斗之患上有自专之士则下有不让之人上有克胜之佐则下有伤害之心上有好利之臣则下有盗窃之民此其本也。（言下之所行皆取化於上也。）今俗吏之治皆不本礼让而上克暴或忮害好陷人於罪（忮坚也。谓酷害之心坚也。）贪财而慕势故犯法者众奸邪不止虽严刑峻法犹不为变此非其天性有繇然也。（非其天性自恶繇上失於教化耳）臣窃考国风之诗周南召南被圣贤之化深故笃於行而廉於色（笃厚也。谓乐得淑女以配君子忧在进贤不淫其色之类）郑伯好勇而国人暴虎（诗郑风大叔于田之篇曰：礻礻暴虎献于公所将叔无狃戒其伤汝礻礻肉袒也。暴虎空手以抟之也。公郑庄公也。将请也。叔庄公之弟大叔也。狃快也。言以庄公好勇之故大叔肉袒空手抟虎取而献之国人爱大叔故请之曰：勿快为之恐伤汝也。）秦穆贵信而士多从死（秦穆公与群臣饮酒酣公曰：生共此乐死共此哀，於是奄息仲行针虎许诺及公薨皆从死黄鸟诗所为作也。）陈夫人好巫而民淫祀（胡公夫人武王之女太姬无子好祭鬼神鼓舞而祀故其诗云：坎其击鼓宛邱之下无冬无夏值其鹭羽）晋侯好俭而民畜聚（唐风山有枢之诗序云：刺晋昭公也。不能修道以正其国有财不能用有钟鼓不能以自乐其。《诗》曰：子有衣裳弗曳弗娄子有车马弗驰弗驱宛其死矣。它人是愉故其俗皆吝啬而积财也。）太王躬仁而国贵恕（太王周文王之祖即古公父也。国於修德行义戎狄攻之欲得地与人人人皆怒欲战古公曰：以我故战杀人父子而君之予不忍也。乃与其私属度漆沮之梁山止於岐下及它旁国闻古公仁亦多归之即今州是其地也。言化太王之仁故其俗皆贵诚恕）繇此观之治天下者审所上而已（上谓崇尚也。）今之伪薄忮害不让极矣。臣闻教化之流非家至而人说之也。（言非家家皆到人人劝说之也。）贤者在位能者布职朝廷崇礼百僚敬让道德之行繇内及外自近者始然後民知所法迁善日进而不自知是以百姓安阴阳和神灵应而嘉祥见。《诗》曰：商邑翼翼四方之极寿考。且宁以保我後生（商颂殷武之诗也。商邑京师也。言商邑之礼俗翼翼然可则仿乃四方之中正也。王则寿考。且安以此全守我子孙也。）此成汤所以建至治保子孙化异俗而怀鬼方也。（鬼方远方也。）今长安天子之都亲承圣化然其俗习无以异於远方郡国来者无所则或见侈靡而放效之（放依也。）此教化之原本风俗之枢机宜先正者也。臣闻天人之际精有以相荡（谓阴阳气相侵渐以成灾祥者也。）善恶有以相推事作乎！下者象动乎！上阴阳之理各应其感阴变则静者动阳蔽则明者ㄙ（静者动谓地震也。明者ㄙ谓日蚀也。）水旱之灾随类而至今关东连年饥馑百姓乏困或至相食此皆生於赋敛多民所共者大而吏安集之不称之效也。陛下祗畏天戒哀闵元元大自减损省甘泉建章宫卫罢珠崖偃武行文将欲度唐虞之隆绝殷周之衰（度过也。绝谓除其恶政也。）诸见罢珠崖诏书者莫不欣然人自以将见太平也。宜遂减宫室之度省靡丽之饰考制度修内外近忠正远巧佞放郑卫进雅颂举异材开直言任温良之人退刻薄之吏显洁白之士昭无欲之路（昭亦明也。）览六艺之意察上世之务明自然之道博和睦之化以崇至仁救失俗易民视（救正也。易变也。）令海内昭然咸见本朝之所贵道德引於京师淑问扬乎！疆外（淑善也。问名也。）然後大化可成礼让可兴也。帝说其言迁衡为光禄大夫。
