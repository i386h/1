<!-- { "loadSidebar": true } -->
世祖元皇帝武帝第七子天监十三年封湘东王邑二千户初为会稽太守入为侍中宣威将军丹阳尹普通七年出为使持节都督荆湘郢益宁南梁六州诸军事西中郎将荆州刺史中大通四年进号平西将军大同元年进号安西将军三年进号镇西将军五年入为护军将军领石头戍军事六年出为使持节都督江州诸军事镇南将军江州刺史太清元年徙为使持节都督荆雍湘司郢宁梁南北秦九州诸军事镇西将军荆州刺史三年三月候景寇没京师四月太子舍人萧歆至江陵军密诏以帝为侍中假黄钺大都督中外诸军事司徒承制是月帝徵兵於湘州刺史河东王誉惮所遣七月丙午遣世子方等帅众讨誉方等战败死。又遣镇兵将军鲍泉代之九月乙卯雍州刺史岳阳王举兵反来寇江陵帝婴城拒守乙丑将杜﹀与其兄弟及杨混各率其众来降丙寅遁走鲍泉攻湘州不克。又遣左卫将军王僧辩代将四年（臣钦。若等曰：是岁简文即位改元大宝而元帝犹称大清）五月辛未僧辩克湘州斩河东王湘州平六月江夏王大款山阳王大成宜都王大封自信安间道来奔九月辛酉以前郢州刺史南平王恪为中卫将军王僧辩为领军是月侯景将任约寇西阳武昌遣左卫将军徐文盛右卫将军阴子春太子右卫率萧慧正州刺史席文献等下武昌拒约以南平王恪为荆州刺史镇武陵十一月甲子恪及大款大成等府州国一千人奉笺上帝相国总百揆帝下令不许十二月壬辰以定州刺史萧勃为镇南将军广州刺史遣护军将军尹悦巴州刺史王定州刺史杜多安帅众下武昌助徐文盛五年三月侯景悉兵西上会任约军闰四月丙午约与宋子仙袭郢州执方诸戊申徐文盛阴子春等奔归王尹悦多安并降贼庚戌领军将军王僧辩帅众屯巴陵甲子景进屯巴陵五月癸未帝遣游击将军胡僧信州刺史陆法和帅众下秣陵任约败景遂遁走拜王僧辩为征东将军开府仪同三司尚书令胡僧为领军陆法和为护军将军仍令僧辩率众追景所至皆捷八月僧辩下次湓城九月以僧辩为荆州刺史是月僧辩等奉表劝请不许贼司空东南道大行台刘神茂率仪同刘归义刘冀赴义奉表请降六年二月僧辩众军发自寻阳帝驰檄告四方曰：夫剥极生灾乃及龙战师贞终吉方制<豕贲>豕，岂不以侵陵荡薄源之者乱阶龛定艰难成之者忠义故羿浇灭於前莽卓诛於後是故使桓文之勋复兴於周代温陶之绩弥盛於金行粤。若梁兴五十馀载平一内德惠悠长仁育苍生义征不服左伊右咸皆仰化浊泾清渭靡不向风建翠凤之旗则六龙骧首击灵鼍之鼓则百辟警肃风牧方邵之贤卫霍辛赵之将羽林黄头之士虎贲缇骑之夫叱咤则风兴起鼓动则嵩华倒拔自桐柏以北孤竹以南碣石之前流沙之後延颈举踵交臂屈膝胡人不敢牧马秦士不敢弯弓叶和万邦平章百姓十尧九舜曷足云：也。贼臣侯景匈奴叛臣鸣镝馀噍悬瓠空城本非国宝寿春畿要赏不逾月开海陵之仓赈常平之米撒九府之费锡三宫之钱冒于货贿不知纪极敢兴逆乱梗我王畿贼臣正德阻兵安忍日者结怨江芊远单于简牍屡彰彭生之魂未弭聚敛无度景卿之诮已及为虎傅翼远相招致处刘我生民离散我兄弟我是以董率皋貔躬擐甲胄霜戈日则晨离夺晖龙骑蔽野则平原掩色信与江水同流气与寒风俱愤凶鬼畏威委命下吏乞活淮汜苟存徐兖涣汗既行丝纶爰被我是以班师凯归休牛息马贼犹不悛遂复矢流王屋兵缠象魏总章之观非复听讼之堂甘泉之宫永乖避暑之地坐召宪司卧制朝宰矫天命伪作符书重增赋敛肆意掊克生者逃窜死者暴尸道路以目庶僚钳口刑戮失衷爵赏繇心老弱波流士女涂炭臧获之人五宗及赏缙绅之士三族见诛粟腾踊自相吞噬喋喋黔首路有衔索之哀蠢蠢黎民家有陨山之泣偃师南望无复储胥露寒河阳北临或有穹庐毡帐南山之竹未足言其愆西山之兔不足书其罪外监陈莹之伏承先帝登遐宫车晏驾奉讳惊号五内摧裂烦冤荼毒无地容身景阻饥既甚民。且狼顾遂侵轶我彭蠡凭陵我郢邑窃据我江夏掩袭我巴丘是以义勇争先忠贞尽力斩馘凶渠不可称沙同赤岸水似绛河任约泥首於安南化仁面缚於汉口子仙乞活於鄢郢希荣败绩於柴桑侯景奔窜十鼠争穴郭默清夷晋熙附义计穷力屈反杀生人毕原丰阝郇并离祸患凡蒋邢茅皆伏是可忍也。孰不可容幕府据有上流实惟分陕投袂荷戈志在毕命昔周依晋郑汉有虚牟彼惟末属犹能如此况联华日月天下不能为臣为子兼国兼家哉！咸以义旗既建宜须总一共推幕府实用主盟粤以不佞谬董连率远惟国艰不遑宁处中权後劲龚行天罚提戈蒙险陨越以之天马千群长卓百万驱贲获之士资智勇之力大楚逾荆山浅源度彭蠡舻水以掎其南辎委输以冲其北华夷百濮赢粮景从雷震风骇直指建业按剑而叱江水为之逆流抽戈而挥皎日为之还舍方驾长驱百道俱入夷水殄谷充原蔽野挟曳牛之侣拔距磔石之夫骑则逐日追风弓则吟猿落雁捧昆仑而压卵倾渤海而灌荧如驷马之载鸿毛。若奔牛之触鲁缟以此众战谁能禁之脱复蜂虿有毒兽穷则斗谓山盖高则四郊多垒谓地盖远则三千弗逮如彼怒蛙譬诸鼷鼠岂费万钧无劳百镒加以日临黄道兵起绛宫三门既启五将咸发齐正正之旗扫亭亭之气故以临机密运非贼所解奉义而诛何罪不服今遣使持节大都督征东将军开府仪同三司江州刺史尚书令长宁县开国侯王僧辨率众十万直扫金陵鸣鼓聒天金震地朱旗夕建如赤城之霞起戈船夜动。若沧海之奔流计其同恶不盈一旅君子在野小人在位朋党比周何校灭耳匪朝伊夕舂长狄之喉系郅支之颈今司寇明罚所诛止侯景而已黎元何辜一无所问诸君或世树忠贞身荷宠爵羽仪鼎族书勋王府亻免眉猾竖无繇自效，岂不下惭泉壤上愧皇天失忠与义难以自立想诚南风乃卷西顾因变立功转祸为福有能纟专侯景及送首者封万户开国公绢布五万疋有能率勤义众以应官军保全城邑不为贼用上赏方伯下赏剖符并裂山河以纡青紫昔繇余入秦礼同卿佐日降汉。且珥金貂必有具才何恤无位。若执迷不反拒逆王师大军一临刑兹罔赦孟诸焚燎芝艾俱尽宣房河决玉石同沉信赏之科有如皎日黜陟之制事均白水檄布远近咸使知闻三月王僧辨等平侯景传其首於江陵戊子以贼平告明堂大社己丑僧辨等。又奉表劝进不许五月庚午司空平南王恪及宗室王侯大都督王僧辩等复拜表上尊号帝固让不受庚辰以恪为镇东将军扬州刺史僧辩为司徒镇东将军乙酉斩贼左仆射王伟尚书吕季略少卿周石珍舍人严於江陵市十月四方征镇王公卿士复劝帝即尊号表三上从之十一月丙子即皇帝位。
●卷一百八十六
○闰位部　勋业第四
