<!-- { "loadSidebar": true } -->
    郭玄阳翟人被刑在家邓艾少为襄城典农部民与石苞皆年十二三玄从典农司马求人御以艾苞与御行十馀里与语悦之谓二人皆当远至为佐相艾从为典农功曹奉使诣宣王繇此见知遂被拔擢苞亦贵显（郭玄出魏志不见官位）。
    杜畿为尚书仆射畿初与太仆李恢东安太守郭智友好恢子丰交结英俊以才智显於天下智子冲有内实而无外观州里弗称也。二人各修子孙礼见畿既退畿叹曰：孝懿无子非徒无子殆将无家君谋为不死也。其子足继其业时人皆以畿为误恢死後丰为中书令父子兄弟皆诛冲为代郡太守卒继父业世乃服畿知人（魏略曰：李丰父名义与此不同义盖恢之别名也。）。
    蜀司马徽颍川人有知人之鉴庞统少时朴钝未有识者统弱冠往见徽徽采桑於树上坐统在树下共语自昼至夜徽甚异之称统当为南州士之冠冕繇是渐显（徽出。《蜀志》不见官位）。
    谯周字允南陈寿为观阁令史宦人黄皓专弄威权寿独不为之屈繇是屡被谴黜遭父丧有疾使婢丸药客往见之乡党以为贬议蜀平坐是沉废者累年後为御史治书以母忧去职母遗言令葬雒阳寿遵其志。又坐不以母归葬竟被贬议初周尝谓寿曰：卿必以才学成名当被损折亦非不幸也。宜深慎之寿至再致废辱皆符周言周入魏时晋文王为相国以周有全国之功封阳城侯。
    杨戏为射声校尉戏性简惰未尝以甘言加人时人谓谯周无当世才少归敬者戏重之尝称曰：吾等後世终自不如此长儿也。有识以此贵戏。
    王连为司监校尉，於是简取良才以为官属。若吕杜棋刘等终皆至大官自连所拔也。
    吴虞翻字仲翔初山阴丁览太末徐陵或在县吏之中或众所未识翻一见之便与友善终成显名翻尝为骑都尉。
    陆逊为太子太傅逊名知人初暨艳造营府之论逊谏戒之以为必祸。又谓诸葛恪曰：在我前者吾必奉之同升在我下者则扶持之今观君气陵其上意[B16K]乎！下非安德之基也。及广陵杨竺少获声名而逊谓之终败劝竺兄穆令与别族後艳恪竺皆坐诛其先见如此。
    胡综为侍中时青州人隐蕃归吴上。《书》曰：臣闻纣为无道微子先出高祖宽明陈平先入臣年二十二委弃封城归命有道赖蒙天灵得自全致臣至止有日而主者同之降人未见精别使臣微言妙旨不得上达於邑三叹曷惟其已也。谨诣阙拜章乞蒙引见大帝即召入蕃谢答及陈时务甚有辞观综时侍坐帝问如何对曰：蕃上书大语有似东方朔巧捷诡辩有似祢衡而才皆不及大帝。又问可堪何官综对曰：未可以治民。且试以都辇小职大帝以蕃盛论刑狱用为廷尉监左将军朱据廷尉郝普称蕃有王佐之才普尤与之亲善尝怨叹其屈後蕃谋叛事觉伏诛普见责自杀据禁止历时乃解拜综偏将军蕃以口辩为豪杰所善潘子翥亦与周旋馈饷之闻大怒疏责翥曰：吾受国厚恩志报以命尔辈在都当念恭顺亲贤慕善何故与降虏交以粮饷之在远闻此心震面热惆怅累旬疏到急就往使受杖一百促责所饷当时人咸怪而蕃果图叛诛夷众乃归服。
    羊道为中庶子年二十时廷尉监隐蕃交结豪杰自卫将军全琮等皆倾心敬待惟道及宣诏郎豫章杨迪拒绝不与通时人咸怪之而蕃後叛逆众乃服之李肃南阳人也。孟仁少从肃学读书夙夜不懈肃奇之曰：卿宰相器也。後果为丞相。
    习温为荆州大公平大公平今之州都潘秘过辞於温问曰：先君昔许君侯当为州里议主今果如其言不审州里谁当复相代者温曰：无过於君也。後秘为尚书仆射代温为公平甚得州里之誉。
    虞俊馀姚人也。俊见张温叹曰：张惠恕（温字）才多智少华而不实怨之所聚有覆家之祸吾见其兆矣。诸葛亮闻俊忧温意未之信及温放黜亮乃叹俊之有先见亮初闻温败未知其故思之数日曰：吾已得之矣。其人於清浊太明善恶太分（温出吴志无官位）。
    陆瑁吴郡吴人也。为选曹尚书初同郡闻人敏见得国邑优於宗修惟瑁以为不然後果如其言孙河为乌程县长吴粲为小吏河深奇之河後为将军得自选长吏表粲为曲阿丞迁为长史治有名迹虽起孤微与同郡陆逊卜静等比肩齐声矣。
    虞忠字世方翻第五子为宜都太守贞固事好识人物造吴郡陆机於童之年称上虞魏迁於无名之初终皆远至为著闻之士交同县王岐於孤宦之族仕进先至宜都太守忠乃代之。
    阚泽字德润为太子太傅初丁固在襁褓中泽见而异之曰：此儿後必致公辅终如其言。
    季衡为威远将军衡本襄阳卒家子汉末入吴为武昌庶民闻羊道有人物之鉴往干之道曰：多事之世尚书剧曹郎才也。
    顾邵为豫章太守好乐人伦初钱塘丁出於役伍阳羡张秉生於庶民乌程吴粲阳殷礼起乎！微贱邵皆拔而友之为立声誉至典军中郎秉阳太守礼零陵太守粲太子少傅世以邵为知人。
    张承为奋威将军承能甄识人物拔彭城蔡款南阳谢景於孤微童幼并为国士款至卫尉景豫章太守。又诸葛恪字元逊年少时众人奇其英才承言终败诸葛氏者元逊也。勤於长进笃於物类凡在，庶几之流无不造门。
    ●卷八百四十三
    ○总录部　知人第二
    晋刘初为宣帝相国参军时锺会邓艾之伐蜀也。有客问曰：二将其平蜀乎！曰：破蜀必矣。而皆不还客问其故笑而不答竟如其言之先见多此类也。怀帝时为太尉。
    赵元儒名为知人为邺市长石苞少为吏被使到邺事久未决乃贩铁於邺市元儒见苞异之因与结交叹苞远量当至公辅繇是知名。
    许允为吏部郎石苞尝见允求为小县允谓苞曰：卿是我辈人当相引在朝廷何欲小县乎！苞还叹息不意允之知己乃如此。
    孙登高尚不仕嵇康从之游登谓康曰：子才多识寡难乎！免於今之世矣。（一云：君性烈而才隽其能免乎！）子无求乎！康不能用果遭非命仍作幽愤。《诗》曰：昔惭柳下今愧孙登潘岳为黄门郎熊翘尝为石崇苍头而性廉直有士风岳见而称异劝崇免之乃还乡里。
    胡母辅之字彦国为湘州刺史初光逸为门亭长迎新令至京师辅之与荀邃共诣令家望见逸辅之谓邃曰：彼似奇才便呼上车与谈良久果俊器。
    阮修字宣子梁国张伟志趣不常自隐於屠钓修爱其才美而知其不真伟後为黄门郎陈留内史果以世事受累修为太子洗马。
    郭奕字大业为野王令羊祜字叔子祜尝过之奕叹曰：羊叔子何必减郭大业少选复往。又叹曰：羊叔子去人远矣。遂送祜出界数百里坐此免官（一云：羊祜举上计吏州四辟从事秀才五府交命皆不就奕见之曰：此今之颜子者也。）奕後为雍州刺史亭长李含有俊才而门寒为豪族所排奕用为别驾含後果有名位时以奕为知人奕迁尚书名重当世朝臣皆出其下时帝委任杨骏奕表骏小器不可任以社稷帝不听骏後果诛。
    郑袤为仪同三司初年十七在乡里时济阴魏讽为相国掾名重当世袤同郡任览与结交袤以讽奸雄终必为祸劝览远之及讽败论者称焉。
    张华为司空初陶侃至雒阳数诣华华初以远人不甚接遇侃每往神无忤色华後与语异之除郎中伏波将军。
    裴楷字叔则为开府仪同三司有知人之鉴初在河南乐广侨居郭界未知名楷一见而奇之致之於宰府。
    裴（鱼毁切）字逸民王接性简率不修俗操乡里大族多不能善之惟雅知焉为左仆射嵇绍为汝阴太守深器之每曰：使延祖为吏部尚书可使天下无复遗才矣。後为侍中。
    李荐乐安孙璞亦以道德显时人称为知人官至特进。
    阎德东海人也。唐彬初受学於德门徒甚多独目彬有廊庙才後拜使持节前将军领西戎校尉雍州刺史及彬官成而德已卒乃为之立碑。
    左太原人也。魏舒少质朴性好骑射著韦衣入山泽以渔猎为事惟谓舒曰：卿终当为台辅然未能令妻子免饥寒吾当助卿营之尝赈其匮乏舒受而不辞果位至仪同三司禄赐如前几杖不朝赐钱百万。
    山涛字巨源为尚书仆射初王衍总角造涛涛嗟叹良久既去目而送之曰：何物老妪生宁馨儿然误天下苍生者未必非此人也。
    王戎为司徒衍从兄也。初孙秀为琅琊郡吏求品於乡议衍将不许戎劝品之及得志朝士有宿怨者皆被诛而戎衍获免焉。
    范晷为少府乡人郭舒幼请其母从师岁馀便归精识大义晷及舒宗人武陵太守郭景咸称舒当为後来之秀终成国器。
    卢钦范阳涿人也。为尚书仆射初同郡人张华少孤贫自牧钦见而器之乡人刘放亦奇其才以女妻焉嵇绍为侍中初沛国戴少有才知与绍从子含相友善时人许以远至绍以为必不成器後为司州主簿以无行被斥州党称绍有知人之明。又元帝初封琅琊王幼有令闻及惠皇之际王室多故帝每恭俭退让以免於祸沈敏有度量不显灼然之迹故时人未之识焉惟绍异之谓人曰：琅琊王毛骨非常殆非人臣之相也。
    刘公荣济阴人也。有知人之鉴范乔弱冠受业於乐安蒋国明公荣见乔深相器重乔父没足不出邑里供养衡门至於白首元康中除乐安令辞疾不拜乔凡一举孝廉八荐公府再举清白。又举寒素一无所就。又同郡武陔字元夏父周魏卫尉陔沈敏有器量早获时誉与二弟绍字叔夏茂字季夏并总角知名虽诸父兄弟及乡闾宿望莫能决其优劣公荣有知人之鉴尝造周周见三子焉公荣曰：皆国士也。元夏最优有辅佐之才陈力就列可为亚公叔夏季夏不减常伯纳言也。
    江统有才识东海王越为兖州牧以统为别驾委以州事与统。《书》曰：昔王子师为豫州未下车辟荀慈明下车辟孔文举贵州人士有堪应此者不统举高平郄鉴为贤良陈留阮修为直言济北程收为方正时以为知人统累迁至黄门侍郎散骑常侍领国子博士。
    山简河内人为征南将军镇襄阳初蔡充未仕时简尝与琅琊王衍。《书》曰：蔡子尼今之正人衍以书示众曰：山子以一字拔人然未易可称後衍闻充在选官曰：山子正人之言验於今矣。
    潘京武陵汉寿人也。为泉陵令初同郡人戴。若思除沁水令不就遂往武陵省父时京素有理鉴名知人其父遣。若思就京与语既而称。若思有公辅之才。
    顾荣字彦先尝见吴伏波将军孙秀之曾孙晷为儿童未尝被呵怒谓其外祖薛兼曰：此儿神明清审志气贞立非常童也。荣位至散骑常侍安东军司。
    周浚字开林为安东将军有人伦鉴识乡人史曜素微贱众所未知浚独引之为友遂以妹妻之曜竟有名於世。
    张公陈留高士也。王遵少有风鉴识量清远年十四张公见而奇之谓其从兄敦曰：此儿容貌志气将相之器也。
    贺循会稽山阴人也。为奉常雅有知人之鉴拔同郡杨方於卑陋卒成名於世。
