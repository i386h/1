<!-- { "loadSidebar": true } -->
    曲逆侯太武时改封曲阳侯素延以小统从道武征讨诸部初定并州为刺史道武之惊於柏肆也。（道武征慕容宝军于钜鹿之柏肆坞其夜宝悉众犯营帝惊而起）并州守将封宝真为逆素延斩之。
    吉阳男比干以司卫监讨白涧丁零有功。
    平阳王真乐高凉王孤孙也。频有战功。
    乐成侯谓烈帝子与其子乌真俱随道武征讨屡有战功。
    新兴公丕子隽邕并有军功隽封新安县男邕封泾县男。
    秦明王翰昭成子年十五便请征伐昭成壮之使领骑二千长统兵号令严信多有克获。
    翰子卫王仪登国初破诸部有谋战功皇始二年十月遣仪将三万骑攻慕容德於邺大兴元年正月慕容德走保滑台仪克邺收其仓库诏赏将士各有差常山王遵道武初慕容宝之败别率骑七万邀其归路繇是有参合之捷及平中山拜尚书左仆射加侍中领渤海之合口及博陵渤海群盗起遵讨平之陈留王虔登国初与卫王仪破黜弗部後卫辰慕容宝来寇虔绝其左翼宝败。
    虔弟崇为并州刺史从道武讨蠕蠕别督诸军出大泽越涿耶山威慑漠北。
    永昌王健所在征战常有大功从太武破赫连昌遂西略至木根山讨和龙健别攻拔建德後平叛胡白龙馀党於西河帝袭蠕蠕越涿邪山诏健殿後矢不虚发所中皆应弦而毙威震漠北。又从征平凉州健功居多。又讨破秃保周自杀傅首京师。
    淮南王佗太武之讨胡白龙於西河屠其城佗别破馀党斩首数千级後与武昌王提率并州诸军讨吐京叛胡曹仆浑於河西平之拜使持节前锋大将军督诸军北讨蠕蠕破之後刘义隆遣将寇边佗从征於悬瓠破之拜使持节都督雍秦二州诸军事镇西大将军。
    武昌王提太武时为使持节镇东大将军平原镇都大将军。
    提子平原袭封爵献文时蠕蠕犯塞从驾击之平原战功居多为镇南大将军齐州刺史孝文时妖贼司马小君自称晋後聚党三千馀人屯聚平陵年号圣君攻破郡县杀害长吏平原身自讨击杀七人擒小君送京师斩之。又有妖人刘举自称天子扇惑百姓复讨斩之。
    晋王伏罗为车骑大将军督高平凉州诸军讨吐谷浑慕利延吐谷浑慕利延军至乐都遂间道行至大母桥慕利延众惊奔白兰慕利延子拾寅走阿曲斩首五千馀级降其一万馀落。
    河间公齐从太武征赫连昌帝马蹶贼逼帝齐以身蔽捍决死力战贼乃退帝得上马是日微齐帝几至危殆帝以微服入其城齐固谏不许乃与数人从帝入城内既觉诸门悉闭帝及齐等因入其宫中得妇人裙系之槊上帝乘而上因此得拔齐有力焉赐爵浮阳侯从征和龙以功拜尚书进爵为公後坐事免官爵守将裴方明舀仇池太武复授齐前将军与建兴公古弼讨之遂克仇池威振羌氐复赐爵河间公与武都王杨保宗对镇骆谷保宗弟文德说保宗闭险自固有期矣。秦州主簿边固知之密告齐晨诣保宗呼曰：古弼至欲宣诏保宗出齐叱左右扶保宗上马驰驿送台诸氐遂推文德为主求授於宋宋遣将房亮之苻昭啖龙等率众助文德齐击斩杀龙擒亮之氐遂平以功拜内都大官。
    临淮王谭太武南讨为中军大将军初宋文帝以邹山险固乃积粮为守御之备谭率众攻之获米三十万以供军储宋人恃淮之阻素不设备造筏数十潜军而济贼众惊溃斩其将胡崇及贼首万馀级。
    阳平王新成长子顺为怀朔镇大将都督三道诸军北讨诏徵赴京勖以战伐之事对曰：当仰仗庙使呼韩同渭桥之礼帝曰：壮哉！王言朕所望也。乃与陆集诸将议军途所诣，於是中道出黑山东道趣士卢河西道向侯延河军过大碛大破蠕蠕顺入朝诏曰：王之前言果不虚也。
    济阴王小新成子丽为宗正右卫将军时秦州屠各王法智推州主簿吕苟儿为主号建明元年置立百官攻逼州郡泾州人陈瞻亦聚众自称王号圣明元年以丽为使持节都督与别驾杨椿讨之苟儿率众十馀万屯孤山别据诸险围逼州城丽出击大破之便进军永雒贼徒逆战丽夜击走之行秦州事李韶乘胜追掩苟儿遂率其众三千馀人降丽。
    上党王长孙观献文时以征西大将军假司空督河西七镇诸军讨吐谷浑部帅拾寅遁藏焚其所居城邑而还孝文初拜殿中尚书侍郎吐谷浑。又侵逼复假观司空讨除之。
    任城王云   献文时蠕蠕犯塞云   为中军大都督从献文讨之遇於大碛及仇池氐反云   为征西大将军讨平之云   子澄为征北大将军孝文时蠕蠕犯塞加澄使持节都督北讨诸军事以讨之蠕蠕遁走後为扬州刺史时梁将张嚣之寇夷陵戍澄遣辅国将军成兴步骑赴讨大破之复夷陵嚣之遁走。又遣长风戍主奇道显攻梁阴山戍破之斩其戍主龙骧将军都亭侯梅兴祖仍引攻白戍。又破之斩其宁朔将军关内侯吴道爽澄表请南伐诏发二万人马千五百匹并寿阳先兵三万委澄经略乃遣傅军傅竖眼王神念等进次大岘东关九山淮陵皆分部诸将倍道据之总勒大众骆驿相接而神念克其开恶颍川二城斩梁军主费尼而宁朔将军韦惠龙骧将军李伯繇仍固大岘澄遣傅军党法宗傅竖眼等进军克之遂围白塔牵城数日之间便即逃溃梁清溪戍望风散走梁徐州刺史司马明素率众三千欲援九山徐州长史潘伯邻规固淮陵宁朔将军王燮负险焦城法宗进克焦城破淮陵擒明素斩伯邻其济阴太守王厚强庐江太守裴遂即亦奔退诏曰：将军文德内昭武功外畅奋扬大略将荡江吴长旌始舒贼徒慑气熊旅方驰东关席卷想江湖弭波在旦夕耳所送首虏并已闻之澄弟嵩宣武时为安南将军扬州刺史梁湘州刺史杨公则率众二万屯军雒口姜庆真领军五千据於首陂。又遣其左军将军骞小眼军主何天祚张俊兴等率众七千攻围陆城嵩遣统军封迈王会等步骑八千讨之迈达陆城贼皆夜遁追击破之斩获数千公则庆真退还马头梁徐州刺史昌义之屯据高皇遣三军潜寇阴陵以淮水浅竭不通船舰屯於马头梁将田道龙何景先等领卒三千已至衡山规寇陆城并克逼嵩遣兼统军李叔仁等援合肥小岘杨石频战破之梁征虏将军赵革顿於黄口嵩遣军司赵炽等往讨之先遣统军安伯鬼潜师夜渡伏兵下蔡革率卒四千逆来拒战伯鬼与下蔡戍主王虎等前後夹击大败之俘斩溺死四千馀人统军李叔仁等夜袭硖石。又破之梁将姜庆真专据肥冠军将军曹天宝屯於鸡口军主尹明世屯东硖石嵩遣别将羊弘次於淮西去贼营十里司马赵炽率兵一万为表里声势众军既会分击贼之四垒四垒之贼战败奔走斩获数千溺死万数护军牛敬宾攻硖石明世宵遁庆真合馀烬浮淮下下蔡戍主王略截流击之俘斩大半，於是威名大振。
    江阳王继孝文时为安北将军留守雒京时高车酋帅树者拥部民反叛诏继都督北讨诸军事继推检斩愆首一人馀加慰谕，於是叛徒归顺。
    北海王颢为徐州刺史抚军将军免其後贼帅宿勤明达叱干骐ら等寇乱豳华诸州乃复颢王爵以本将军使持节征西将军都督华豳东秦诸军事兼左仆射西道行台以讨明达颢转战而前频破贼众解豳华之围以功增封八百户进号征西将军。
    彭城王勰从孝文征沔北为使持节都督南征诸军事中军大将军开府。又诏曰：明便交敌可敕将士肃尔军仪勰於时亲勒大众至明大破齐将崔慧景等车驾还京会百寮於宣极堂行饮至策勋之礼命舍人宣旨勰翼弼六师纂戎荆楚沔北之勋每毗庙算从征新野有克城之谋受命邓城致大捷之效功为群将之最也。别当授赏不替厥庸以破慧景等勋增色五百户宣武时为司徒领扬州刺史扬州所统建安戍主胡景略犹为宝卷拒守不下勰水陆讨之景略面缚出降自勰之至寿春东定城戍至於阳石西降建安山蛮顺命斩首获生以数万计进位大司马领司徒增邑八百户。又宝卷遣将陈伯之屯於肥口胡松。又据梁城水军相继二百馀思勰部分将士分攻诸营伯之胡松率众出战诸将击之斩首九千俘获一万伯之等仅以身免屯於烽火勰。又分命诸将频战伯之计穷宵遁淮南平诏曰：王戚尊上辅德勋莫二孤心昧识训保攸凭比以寿春初开封疆任重故令王亲董元戎远抚淮外冒兹炎蒸衡盖飘经略逾时必有亏损淹违诏觌夙夜系情制胜宣规威效兼著公私允称义所钦嘉虽凯旋有期无申延属可遣给事黄门侍郎郑道昭就彼祗劳徵勰还朝。
