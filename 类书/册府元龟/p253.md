<!-- { "loadSidebar": true } -->
长兴三年二月帝顾谓宰臣曰：近日时事何如冯道对曰：京城人户转多时物至贱前代或移徙户口以实京师今不假如此圣意所感也。
废帝在位尤好咨询乃诏宣徽使李专美端明殿学士李崧吕琦枢密直学士薛文遇天文赵延等更直於中兴殿庭设穹庐每至宵分与之评议。
汉高祖天福十二年十月帝北巡幸蘧伯玉庙驻跸赐臣寮酒帝曰：朕早闻伯玉知非之名何以立庙於此宰臣对曰：此地古卫国蒲城伯玉则蒲人也。少有名德为乡里所称其君灵公惑於夫人南子蔽於宦官雍渠贤者罕获其用大夫史酋疾亟戒其子曰：我知蘧伯玉贤而不能举於国为罪人也。若死君必亲吊当为我陈尸於庭具而言之冀其信我而用伯玉也。灵公寻擢为大夫国繇是理故鲁仲尼两入卫以伯玉为主人伯玉死里人思之故为设祠其後载於祀典因而不绝帝闻之感叹者久之。
周世宗显德二年四月临轩顾谓宰臣曰：朕听政之馀思政教未敷区宇未混中宵辍寐。若纳于隍窃观历代君臣治国家临下事上之道深为不易。又念自唐晋失德之後乱臣黠虏僭窃暴慢者多今中夏虽渐小康吴蜀幽并尚未平荡声教有限朕实疚怀宜谕臣寮各述论策宜尊经济之略副予求贤致理之志也，於是命翰林承旨徐台符已下二十馀人各撰为君难为臣不易论平边策各一首以进帝皆亲览焉其平边策率皆以修文德来远人为意翰林学士陶窦仪御史中丞杨昭俭比部郎中王朴等四人即以江淮封境密迩我疆请用师以取之帝自高平克捷之後尝训兵讲武思混一天下及览其策欣然听纳繇是图南之意益坚矣。
●卷一百五
○帝王部　惠民第二
《礼》曰：行庆施惠下及兆民。又曰：命有司发仓廪赐贫穷赈乏绝易称振民育德仲尼云：博施於民必也。圣乎！皆惠爱之谓也。王者诞膺大命司牧黎庶如天之盖如地之载则必泽及四海惠洽无垠天灾流行动必轸虑人殃於疫时予之辜所以废苑囿假池贷种食以赐鳏寡给公田而止流亡以至减服御损郎吏罢鱼龙狗马之戏开山泽陂湖之利均输课役以勤劳来底慎节减财赋以济困悯贫离尔卿士矜┰是加则太上所谓圣人无常心以百姓心为心者斯可见矣。
汉高祖二年十一月诏故秦苑囿园池令民得田之文帝元年三月诏曰：方春时和草木群生之物皆有以自乐而吾百姓鳏寡孤独穷困之人或阽於死亡阽音屋檐而莫之省忧为民父母将何如其议所以赈贷之。
後六年四月令诸侯无入贡弛山泽减诸御服损郎吏员发仓庾以赈民。
武帝建元元年七月罢苑马吕赐贫民（养马之苑旧禁百姓不得刍牧采樵今罢之）。
元狩三年秋举吏民能假贷贫民者以名闻减陇西北地上郡戍卒半是年山东被水灾民多饥乏，於是天子遣使虚郡国仓廪以赈贫犹不足。又募豪富人相假贷尚不能相救乃徙贫民於关西及充朔方以南新秦中（秦始皇遣蒙恬攘匈奴得其河南造阳北千里地甚好，於是为筑城郭徙民居之民名曰：新秦四方杂错奢俭不同今俗名新富贵者为新秦是名也。）七十馀万口衣食皆仰给於县官数岁贷与产业使者分部获之冠盖相望费以亿计县官大空。
元鼎二年四月山东被河灾及岁不登数年人或相食方二三千里天子怜之令饥民得流就食江淮间欲留处（流谓恣其行移。若水之流至所在有欲住者亦留而处也。）使者冠盖相属道护之下巴蜀粟以赈焉。
昭帝始元二年二月遣使者赈贷贫民无种食者。
元凤三年罢中牟苑赋贫民。
宣帝本始四年正月诏曰：盖闻农者兴德之本也。今岁不登已遣使者振贷贫乏其令太官省乐府减乐人使归就农业丞相已下至都官令丞上书入输长安仓助贷贫民民以车船载入关者得毋用傅。
地节元年三月假郡国贫民田。
三年诏池未御幸者假与贫民郡国宫馆勿复修治流民还归者假公田贷种食。且勿事（不出赋及给徭役）元帝初元年三月诏三辅太常郡国公田及苑可省者振业贫民（振起之令有作业）赀不满千钱者赋贷种食月诏江海陂湖园池属少府者以假贫民勿租赋九月关东郡国十一大水饥或人相食转傍郡钱以相救。
二年三月诏罢黄门乘舆犬马（黄门近署也。故亲幸之物属焉）水衡禁囿宜春下苑（宜春下苑即今京城东南隅曲江池是）少府飞外池（汉仪注飞具以射凫雁给祭祀是故有池也。）严池田（严射苑也。池田苑中田也。）假与贫民。
五年四月罢角上林宫馆希御幸者齐三服官（齐国旧有三服之官春献冠帻纟徙为首服冬服轻绡为夏服凡三纟徙即今之方目漯也。纨素今之绢也。轻绡今之轻纱也。）北假田官（匈奴传秦始皇渡河据阳山北假中王莽传五原北假膏壤殖北假地名也。）盐铁盐铁官常平（食货志元帝即位天下大水关东都郡十一尤甚二年齐地饥石二百馀民多饿死琅琊郡人相食在位诸儒多言盐铁官及北假官田常平仓可罢毋与民争利帝从其议皆罢之）。
成帝河平四年三月遣光禄大夫博士嘉等十一人行举濒河之郡（濒水也。濒河言傍河也。毁伤困乏不能自存者财赈贷（财与裁同谓量其等差而赈贷之）。
鸿嘉三年秋渤海清河信都河水湓溢灌县邑三十二败官亭民舍四万馀所满昌师丹等数言百姓可哀帝数遣使者处业赈赡之。
平帝元始二年四月郡国大旱蝗青州尤甚民流亡安汉公四辅三公卿大夫吏民为百姓困乏宅者二百三十人（王莽为太傅孔光为太师王舜为太保甄丰为少傅是为四辅莽复兼大司马马为司徒王崇为司空是为三公）以口赋贫民（计口而给其田宅）。
後汉明帝永平五年发遣边人在内郡者赐装钱人二万。
九年四月诏郡国以公田赐贫人各有差。
章帝以永平十八年八月即位是年牛疫京师及三州大旱诏勿收兖豫徐州田租刍藁其以见赈给贫人。
建初元年七月辛亥诏以上林池田赋与贫人。
和帝永元五年二月戊戌诏有司省减内外厩及凉州诸苑马自京师离宫果园上林广城囿悉民恣得采捕不收其税三月庚寅遣使者分行贫民举实流冗（冗者散也。流散者举按其实而给之开仓赈廪三十馀郡九月诏其官有陂池令得采取勿收假税二岁（假犹租赁）。
六年二月乙未遣谒者分行廪贷三河兖冀诸州贫民三月庚寅诏流民所过郡国皆实廪之。
八年四月诏赈贷并州四郡贫民。
九年六月蝗旱戊辰诏山林饶利陂池渔采以赡元元勿收假税。
十一年二月遣使循行郡国廪贷被灾害不能自存者令得渔采山林池泽不收假税。
十二年二月诏贷被灾诸郡民种粮赐下贫鳏寡孤独不能自存者及郡国流民听入陂池渔采以助蔬食闰四月赈贷敦煌张掖五原民下贫者六月舞阳大水赐被水灾尤贫者人三斛。
十三年二月丙午赈贷张掖居延朔方日南贫民及孤寡羸弱不能自存者八月诏象林民失农桑业者赈贷种粮廪赐下贫食。
十四年四月庚辰赈贷张掖居延敦煌五原汉阳会稽流民。
十五年二月诏廪贷颍川汝南陈留江夏梁国敦煌贫民六月诏令百姓鳏寡渔采陂池勿收假十六年正月己卯诏贫民有田业而以匮乏不能自农者贷种粮四月遣三府掾分行兖豫徐冀四州无以耕者为雇犁牛直。
安帝延平元年九月六州大水遣谒者分行虚实举灾害赈乏绝十月四州大水雨雹诏以宿麦不下赈赐贫人。
永初元年正月廪司隶兖豫徐冀并州贫民（司隶领河南河内河东弘农都於雒阳魏末因为二月丙午以广成游猎地（广成苑名在汝州西）及被灾郡国公田假与贫民九月癸酉调扬州五租米（五郡谓九江丹阳庐江吴郡豫章也。扬州领六郡会稽最远盖不调也。）赡给东郡济阴陈留国下邳山阳。
二年正月廪河南下邳东莱河内贫民二月乙丑遣光禄大夫樊准吕仓分行冀兖二州廪贷流民十月庚寅廪济阴山阳玄贫民十二月辛卯廪东郡钜广阳安定定襄沛国贫民。
三年三月癸巳诏以鸿池假与贫民（鸿池在雒阳东二十里假借也。令得渔采其中）四月己林广成苑可垦辟者赋与贫民。
四年正月辛卯廪上郡贫民各有差二月丁巳廪九江贫民。
六年九月调零陵桂阳丹阳豫章会稽租米赈给南阳广陵下邳彭城山阳庐江九江饥民。
元初二年正月诏廪三辅及并凉六郡流冗贫民。
五年三月京师郡国五旱诏廪遭旱贫人。
顺帝永建二年二月诏廪贷荆豫兖冀四州流冗贫人所在安业之。
三年四月癸卯遣光禄大夫案行汉阳及河内魏郡陈留东郡廪贷贫民。
阳嘉元年二月丁巳诏廪甘陵贫人大小口各有差戊辰以冀部比年水潦民食不赡诏案行廪功赈乏绝三月庚寅大赦廪冀州尤贫民。
二年二月甲申诏以吴郡会稽饥荒贷人种粮。
桓帝建和元年二月荆扬二州人多饿死遣四府掾分行赈给。
永兴元年七月郡国三十二蝗河水溢百姓饥饿流冗道路至有数十万户冀州尤甚诏在所赈给乏绝安慰居业。
永寿元年二月司隶冀州（司隶州雒阳也。）饥人相食敕州郡赈给贫弱。若王侯吏民有积贷得十分之三以助廪贷其百姓吏民者以见钱雇直（雇犹酬也。）王侯须新租乃偿（须待也。）
延熹九年三月司隶豫州饥死者十四五至有减户者遣三府掾赈贷之。
永康元年八月六州大水渤海海溢诏州郡其亡失食廪人三斛。
献帝兴平元年一斛五十万豆麦一斛二十万人相食啖白骨委积帝使侍御史侯汶出太仓米豆为饥人作糜粥经日而死者无数帝疑赈┰有虚乃亲於御坐前量试作糜乃知非实（袁宏纪曰：时敕侍中刘艾取米豆五升御前作得糜三满盂，於是手诏尚《书》曰：米豆五升得糜三盂而人委顿何也。）使侍中刘艾出让有司，於是尚书令以下皆诣省ト谢奏收侯汶考实诏曰：未忍致汶於理可杖五十自是之後多得全济。
魏文帝初嗣位以汉延康元年二月下令曰：池苑所以御灾荒也。设禁非所以便民其除池之禁。
黄初三年七月冀州大蝗民饥使尚书杜畿持节开仓廪以赈之。
五年以冀州饥遣使者开仓廪赈之。
明帝景初元年九月冀兖徐豫四州民遇水遣侍御史循行没溺死亡及失财产者令诸在所开仓赈救之。
晋武帝泰始四年九月青徐兖豫四州大水伊雒溢合於河开仓以赈之。
六年七月以陇右五郡遇寇害不能自存者廪贷之咸宁三年九月兖豫徐青荆益梁七州水伤秋稼诏赈给之。
惠帝元康五年荆扬兖豫徐青等州大水诏遣御史巡行赈贷。
八年正月诏发仓廪赈雍州饥人。
元帝太兴元年十二月江东三郡饥遣使赈给之。
二年三吴大饥帝遣黄门侍郎虞桓彝开仓廪赈给。
成帝咸康元年二月扬州诸郡饥遣使赈给。
二年七月扬州会稽饥开仓赈给。
孝武帝以咸安二年七月即位是岁三吴大旱人多饿死诏所在赈给。
太元十九年七月荆徐二州大水伤秋稼遣使赈┰之。
安帝义熙九年四月罢临沂湖熟皇后脂泽田四十顷以赈贫人弛湖池之禁。
後魏明元神瑞二年十月诏曰：古人有言百姓足则君有馀未有民富而国贫者也。顷者已来频遇霜旱年不登百姓饥寒不能自存者甚众其出布帛仓以赈贫穷。
泰常八年十月以岁饥诏所在开仓赈给。
