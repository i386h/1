<!-- { "loadSidebar": true } -->
五载四月门下侍郎陈希烈同中书门下平章事。
六载二月希烈迁左相。
十一载十一月制曰：先王立政必惟择贤所以时亮天功叶修人纪总兹三事是属中书审于百工佥曰：亚相银青光禄大夫御史大夫判度支事权知太府卿兼蜀郡长史持节剑南节度使度支营田等副大使本道兼山南西道采访处置使两京太府司农出纳监仓祠祭木炭宫市长春九成宫使关内道及京畿采访处置使上柱国弘农县开国伯杨国忠纯粹精明悬解虚受比之管乐文多体要之词拟于邴魏武有韬钤之学直方其道简易成能往自星郎爰秉天宪军国大政弘益滋多则造膝沃心已期王佐弥纶经济同致雍熙况南台蒙宰尤思藻鉴西垣鼎座深伫燮和会予宿心升尔为相宜兼密启式总如纶可守右相兼吏部尚书集贤殿学士修国史崇玄馆大学士太清太微宫使仍判度支及蜀郡大都督府长史剑南节度度支营田副大使本道兼山南西道采访处置使两京出纳勾当租庸铸钱等使并如故十三载八月以吏部侍郎韦见素为武部尚书同中书门下平章事。
十五载六月玄宗幸蜀次河池郡剑南留後司勋郎中崔圆奏西川岁稔民安储供无缺授圆中书侍郎同中书门下平章事。
七月至普安郡宪部侍郎房从及乘舆见于郡舍与语甚悦即日拜吏部尚书同中书门下平章事是日车驾至巴西郡太守崔涣迎谒即日拜门下侍郎中书门下平章事以武部尚书同中书门下平章事韦见素为左相。（初崔涣为司门员外郎杨国忠出不附已者涣以例迁剑南刺史至是抗词忠恳皆究理体玄宗嘉之以为得涣晚）。
●卷七十三
○帝王部　命相第三
唐肃宗至德元年七月即位於灵武以御史中丞裴冕为中书侍郎同平章事。
二年正月以宪部尚书李麟同平章事。
二月以前宪部尚书致仕苗晋卿为左相（晋卿天宝末为宪部尚书属禄山叛逆杨国忠以晋卿有时望出为陕州刺史晋卿辞疾不行因而致仕及朝廷失守衣冠流离道路多为逆党所胁自陈希烈张均已下数十人尽赴雒阳晋卿潜逃山谷南投金州会肃宗至凤翔手诏追晋卿赴行在所即日拜为左相国务悉以咨之）。
五月以谏议大夫张镐为中书侍郎平章事。
十一月以左相苗晋卿为中书侍郎平章事。
十二月制曰：尚书左仆射兼武部尚书平章事子仪才光三杰功格十臣克焯皇威载昌大业可司徒兼尚书左仆射司徒兼户部尚书平章事光弼全德挺生英材间出干城御侮坐甲安边可司空兼兵部尚书并平章事如故。
乾元元年五月以太常少卿知礼仪事王为中书侍郎平章事。
二年三月甲午制曰：出纳丝纶是称喉舌调和鼎饪必在盐梅况艰难之际择贤必资於选众密勿之地论道固期於得人兵部侍郎吕间气挺生宏才迥发讷言敏行强识博闻谋猷出三杰之先德业处五人之上久在朝列尤推审慎复得钓璜之庆宜膺补衮之求可同平章事。
乙未。又制曰：出纳帝命经纶王言兆。若见於非熊位必登於仲虺行御史大夫兼京兆尹李岘朝廷硕德宗室荩臣中书舍人兼礼部侍郎李揆文房学府命代挺生行户部侍郎兼御史中丞第五琦武库智囊应期间出皆中和秀气维岳降灵可以宣畅谋猷阐宏体要庶得道光风力名重伊皋俱当入梦之辰共举从绳之直既用立汝宜其弼予岘可行吏部尚书揆可中书侍郎琦可户部侍郎并平章事。
上元元年五月制曰：宰辅之重陶所寄用谐时望必藉素名是以殷登左相伊尹成乎！一德汉命旧臣孔光由其再起盖以上扶皇极下庇苍永怀寅亮之美实属股肱之任特进守太子太傅上柱国韩国公苗晋卿衣冠宿望廊庙公才体文雅之宏量负经通之远识累践台阁久彰名器自艰难之际协赞有劳早契风之期备陈康济之术顷以疲疴固辞枢务重违诚恳之志爰假优崇之秩虽︳谋暂间而梦寐无忘今戎事犹虞蒸人未汉将。且闻於辞第留侯岂遂於停冫食成余社稷之本懿尔勋庸之望固可勉行新绂载珥旧貂宜罢辎车之礼俾膺黄阁之政可行侍中。
二年二月制曰：弼予之选审象是求天步未平庙谟尤切必资明表伫以佐时画一之材取则不远正议大夫前河中尹徐国公赐紫金鱼袋萧华公辅成名承家继业词标丽则德蕴谟明道开雾之光节贯严凝之序早登台阁多识旧章再履宫坊先知至行致君望美阅相求能。且推伊陟之贤更启汉臣之阁还依日月佐理阴阳俾参政於紫宸用建中於黄极可中书侍郎平章事集贤殿崇文馆大学士兼修国史。
四月制曰：致君惟善辅德在和必俟三台之明用增九鼎之重彝伦所属元气是调乃眷公才作予良弼银青光禄大夫行尚书吏部侍郎裴遵庆体凝精粹理畅黄中学奥全经词深大雅行归於简节固其贞公辅之望攸先古人之风非远累阶朝序久践天台凡所弥纶多为故事咸有斯在王猷是经庶弘翼善之功克济艰难之运登荣琐闼参政两闱宜辍山公之启以光说命之求可行黄门侍郎平章事。
元年建辰月戊申诏曰：天位惟艰庙谟是切委在公辅正于四方伫鼎实之能调补衮章之有阙眷求励翼式允佥谐朝议大夫行尚书户部侍郎兼御史中丞上柱国许昌县子赐紫金鱼袋充度支等使元载清明在躬贞固事信必可复文而不华准绳朝端金玉王度不有其善观厥成固是生灵之杰咸推宰辅之器执兹大政叙以彝伦建中于人莫匪相尔丹青神化参议两闱宜书一德之篇俾协赞赓歌之美可平章事兼集贤殿崇文馆大学士国史馀如故。
代宗宝应二年正月制曰：构广厦者审象於宏材经万邦者注意於良弼自非道符梦卜名冠簪裾何以允副虚求式谐时望银青光禄大夫京兆尹判度支充勾当度支等使上柱国彭城县开国伯刘晏应期生德维岳贤文为君子之儒器蕴通人之量学苞前典志在於直方词蔚古风义存於比兴自兼京剧职总均输变而能通弘时之务居难。若易多济物之心顷者戎事方殷军赋惟错率皆倚办每务推诚寇难初夷皇猷咨弼周王佐国必自於天官汉代登台咸由於亚相宜应选众之举用成亮采之功可金紫光禄大夫吏部尚书平章事勋封及度支等使并如故。
广德元年十二月以检校吏部尚书兼宗正卿李岘为黄门侍郎平章事。
二年正月以前右散骑常侍王缙为黄门侍郎太常卿杜鸿渐为兵部侍郎并平章事。
大历十二年四月制曰：体国经务亮采惠畴以遂万物之宜以刑四方之礼弥缝衮职金玉王猷平景纬於台阶济盐梅於鼎饪必先时俊允膺旁求朝议大夫守太常卿兼修国史赐紫金鱼袋杨绾赡学懿文崇德广业表微藏用务知章朝议郎守尚书礼部侍郎集贤院学士上柱国赐紫金鱼袋常衮志业贞谅理识宏深守正居中确乎！难夺顷以戎车未戢方事仍殷永言庶政有乖彝叙今将本俗刑教澄源振纲宣九德以阜成张四维而翼赞洽于佥论咨尔具瞻往副审象之诚懋缉时雍之化绾可中书侍郎平章事集贤殿崇文馆大学士修国史散官勋如故衮可门下侍郎平章事太清太微宫崇玄弘文馆大学士散官勋赐如故（初绾为吏部侍郎典选公平以清贞自守元载心疏忌之奏以为国子祭酒代宗知之迁为太常卿充礼仪使以观其效用载既伏诛乃拜之绾久积公辅之望及诏出朝野相贺衮为礼部侍郎集贤院学士载之得罪令衮与刘晏李极等鞫之狱竟遂有是拜）。
德宗以大历十四年五月癸亥即位闰月甲戌以新除河南少尹崔甫为门下侍郎平章事崇玄馆弘文馆大学士太清宫太微宫使（时常衮独当枢务甫为中书舍人议丧服与衮异同坚诤不服衮乃奏贬甫潮州刺史内议太重改授河南少尹时《郭子》仪朱Г俱以功高为相密勿之议莫得闻知而衮假署二人之名及诏出子仪及Г皆表明其不直有诏逐衮潮州刺史而以甫为相两换其职）八月甫改中书侍郎集贤殿崇文馆大学士国史平章事如故以通州司马司正杨炎为门下侍郎平章事崇玄馆弘文馆大学士太清宫太微宫使初炎为吏部侍郎兼史馆撰元载为相引炎亲重之载败炎贬道州司马德宗初即位议用宰相崔甫荐炎有文学器用帝亦自闻其名故特徵拜。又以怀州刺史乔琳为御史大夫平章事京畿观察使。
建中二年二月以门下侍郎平章事杨炎为中书侍郎平章事国史以御史大夫京畿观察使卢杞为门下侍郎平章事。
七月以前永平军节度使张镒为中书侍郎平章事三年十月以吏部侍郎关播为中书侍郎平章事。
四年十月帝在奉天以户部尚书兼御史大夫荆襄江西等道都元帅统军长史萧复为吏部尚书侍郎兼御史中丞荆襄江西等道都元帅判官刘从一为刑部侍郎京兆府尹曹参军翰林学士姜公辅为谏议大夫并平章事。
兴元元年正月以吏部侍郎卢翰为兵部侍郎平章事。
贞元元年七月以剑南西川节度使张延赏为平章事初驾幸奉天延赏陈谟供献颇效忠力及驾至梁州倚剑南蜀川为根本即拜延赏为中书侍郎同平章事至是刘从一有疾乃徵延赏入辅（大历末吐蕃寇剑南李晟领神策军戍之及还携倡妓归延赏追之晟深憾焉晟既建大功以中书令镇凤翔表称宿故惧延赏之至朝廷以其功高为之免延赏相拜左仆射）。
二年正月以散骑常侍刘滋给事中崔造中书舍人齐映各守本官平章事。
三年正月以左仆射张延赏平章事延赏既与李晟有隙因浙东西节度使韩来朝尝奖遇晟。又知帝欲相延赏而有阻乃因会宴说晟使释憾遂饮极欢。且使晟称延赏於帝前，於是复加平章事是月。又以兵部侍郎柳浑平章事仍判门下省事。又以前检校礼部尚书陕虢观察使李泌为中书侍郎平章事五年二月以大理卿董晋为门下侍郎御史中丞权判户部侍郎窦参为中书侍郎并平章事。
八年四月以尚书左丞赵憬兵部侍郎陆贽并为中书侍郎平章事。
九年五月以义成军节度使贾耽为尚书左仆射尚书左丞卢迈守本官并平章事。
十二年十月以右谏议大夫崔损给事中赵宗儒并平章事仍赐紫金鱼袋。
十四年七月以工部侍郎郑馀庆为中书侍郎平章事。
十六年九月以太常卿齐抗为中书侍郎平章事。
十九年三月以淮南节度使检校尚书左仆射平章事杜为检校司空平章事太清宫使十一月以太常卿高郢为中书侍郎吏部侍郎郑瑜为门下侍郎平章事。
顺宗贞元二十一年正月丙申即位二月辛亥诏曰：宰相之职寅亮缉熙导阴阳之和赞天地之化裁成百揆总领庶官非道契时中识通理本则何以敷畅皇极阜安群黎朕以眇身嗣守丕业思立人纪以承天休其代予言允属良弼朝议郎守吏部郎中骑都尉赐绯鱼袋韦执谊孝友忠肃自诚而明茂实本於宗师英华发於事业久参内署动直静专累践中台职事举克有公望冠於群伦以予冲人恭默思道是用命尔纳诲弼违必能行四方之风成天下之务祗服乃职厥惟钦哉！可守尚书左丞平章事赐紫金鱼袋（初执谊为翰林学士知待诏王叔文幸於东宫倾心附之叔文亦欲自广朋党密与交好至是遂特用为相）。
