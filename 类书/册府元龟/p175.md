<!-- { "loadSidebar": true } -->
周世宗时王朴为左谏议大夫知开封府事初帝以英武自任喜言天下事尝愤广明之後中土日蹙值累朝多事尚未克复慨然有包举天下之志而皆尝计事者多不谕其旨唯朴神气劲峻性刚决有断凡所谋画动惬上意繇是急於登用寻拜左散骑常侍端明殿学士知府如故。
●卷七十六
○帝王部　礼大臣
《传》曰：礼大臣则不眩盖夫勋德之重位望尊显既注意而属任。又改容而礼貌斯哲王之懿范也。至有虚怀宴见前席咨访或尊以官呼或异其礼数亦有告归谢病加渥缛之赐引年上绶进优崇之秩宠灵焕赫度越彝等皆所以眷待旧老褒显纯懿厚股肱之礼增堂陛之峻者也。非夫茂功懿行隽臣硕望其何以当之哉！。
商太戊时伊陟为相太戊赞伊陟於庙言弗臣伊陟汉武帝时田千秋为相年老帝优之朝见得乘小车入宫殿中故因号曰：车丞相。
元帝即位以丞相于定国任职旧臣敬重之。
後汉光武时窦融为特进乞骸骨辄赐钱帛大官致珍奇及弟友卒帝愍融年衰遣中常侍侍中谒者即其卧内强进酒食。
明帝即位以邓禹先帝元功拜为太傅进见东向甚见尊宠（臣当北面尊如宾故令东向）。
邓骘为车骑大将军上蔡侯母服阕诏谕骘还辅朝政更授前封骘等叩头固让乃止，於是并奉朝请位次在三公下特进侯上（在特进及列侯之上）其有大议乃诣朝堂与公卿参谋。
魏明帝时锺繇为太傅有膝疾拜起不便时太尉华歆亦以年高疾病朝见皆使载舆车虎贲舁上殿就坐是後三公有疾遂以为故事。
晋武帝时王祥为太保御史中丞侯史光以祥久病阙朝会礼请免祥官诏曰：太保元老高行朕所毗倚以隆政道者也。前後逊让不从所执此非有司所得议也。遂寝光奏祥固乞骸骨诏听以睢陵公就第位同保传在三司之右禄赐如前诏曰：古之致仕不事王侯今虽以国公留居京邑不宜复苦以朝请其赐几杖不朝大事皆谘访之赐安车驷马第一区钱百万绢五百疋床帐簟褥以舍人六人为睢陵公舍人置官骑二十人以公子骑都尉肇为给事中使常优游定省。又以太保高洁清素家无宅宇其权留本府须所赐第成乃出。
泰始九年太傅郑冲抗表致仕诏曰：太傅韫德深粹履行高洁恬远清虚确然绝世艾服王事六十馀载忠肃在公虑不及私遂应众举历登三事仍荷保傅之重绸缪论道之任光辅奕世亮兹天工迪宣谋猷弘济大烈可谓朝之俊老众所具瞻者也。朕昧於正道庶事未康挹仰耆训导扬厥蒙庶赖显德缉熙有成而公屡以年老疾笃致仕告退惟从公志则朕孰与谘谋譬彼涉川罔知攸济是用未许迄於累载而高让弥笃至意难违览其盛指俾朕怃然夫功成弗有上德所隆成人之美君子与焉岂必遂朕凭赖之心以枉大雅进止之度哉！今听其所执以寿光公就第位同保傅在三司之右公宜颐精养神保御太和以究遐福赐几杖不朝古之哲王钦祗国老宪行乞言以弥缝其阙。若朝有大政皆就谘之。又赐安车驷马第一区钱百万绢五百匹床帷簟褥置舍人六人官骑二十人以世子徽为散骑常侍使常优游定省禄赐所供策命仪制一如旧典而有加焉。
元帝登尊号百官陪列命中书监录尚书事王导升御床共坐导固辞至於三四日。若太阳下同万物苍生何繇仰照帝乃止成帝时冬诏归胙於王导曰：无下拜导辞不敢当初帝幼冲见导每拜。又尝与导书手诏则云：惶恐言中书作诏则曰：敬问，於是以为定制自後元正导入帝犹为之兴焉有羸疾不堪朝会帝幸其府纵酒作乐後令舆车入殿其见敬如此後魏文成时高允为中书令兼太常卿帝重允尝不名之呼为令公令公之号播於四远矣。太和二年。又以老乞还乡里章十上卒不听许遂以疾告归其年诏以安车徵允敕州郡发遣至都拜镇军大将军领中书监固辞不许。又扶引就内改定皇诰至孝文时诏允乘车入殿朝贺不拜。又诏曰：允年涉危境而家贫养薄可令典部丝竹十人五日一诣允以娱其志特赐允蜀牛一头四望蜀车一乘素几杖各一蜀刀一口。又赐珍味每春秋常致之寻诏朝晡给膳朔望致牛酒衣服绵绢每月送给允皆分之亲故迁尚书散骑常侍延入备几杖问以政治十年加光禄大夫金章紫绶朝之大议皆谘访焉其年四月有事西郊诏以御马车迎允就郊所板殿观瞩马忽惊奔车覆伤眉三处孝文文明太后遣医药护治存问相望司驾将处重坐允启陈无恙乞免其罪先是命中黄门苏兴寿扶持允会雪中遇犬惊倒扶者大惧允慰免之不令闻彻兴寿称共允接事三年未尝见其忿色献文帝时刁雍为特进征南大将军皇兴中雍与陇西王源贺及中书监高允等并以耆老特见优礼赐雍几杖剑履上殿日致珍羞焉。
隋文帝时李穆为太师上表乞骸骨诏曰：公年既耆旧筋力难烦令勒所司敬蠲朝集如有大事须共谋谟别遣使臣就第询访时太史奏当有移都事帝以初受命甚难之穆乃上表极言宜移都之便帝素嫌台城制度窄小。又宫中多鬼ビ苏威尝劝迁帝不纳遇太史奏状意乃惑之至是省穆表帝曰：天道聪明已有徵应太师人望复执此请则可矣。遂从之岁馀下诏曰：自今已後虽有愆罪但非谋逆纵有百死终不推问。
窦炽为太傅帝加殊礼会拜不名。
唐高祖时裴寂为尚书右仆射赐以服玩不可胜纪仍诏尚食奉御每日赐寂御膳高祖视朝必引与同坐入阁则延之卧内言无不从呼为裴监而不名当朝亲礼莫与为比。
代宗时《郭子》仪为尚父汾阳郡王帝不名之呼为大臣。
德宗贞元九年十月司徒兼侍中马燧对延英殿初燧以足疾许不朝谒是日燧以冬首朝请帝因对命无拜而坐谓之曰：曩故太尉晟尝与公俱来今独睹公不觉悲动欷久之既而燧请退足病甚仆於地不兴帝亲起之送至於阶命中官扶掖燧顿首泣谢乃出十一年八月遣宰相於燧第问疾。
李晟为司徒中书令帝常呼为大臣。
宪宗元和初司徒杜估每奏对帝礼之不名尝呼为司徒。
裴元和三年作相时吐突承璀自春宫侍帝恩顾莫二承璀承间时欲有所关说帝惮诫勿复言帝在禁中尝以官呼而不名。
穆宗元和十五年正月即位二月庚辰诏於西上阁门内西廊开便门以通宰臣自阁中赴延英路示优礼也。
长庆二年四月裴度为河东节度使入觐见於ト内谢恩毕趋至龙墀伏奏河北讨贼无功之状及蒙除东都留守。又奉诏许至京师循叙恩德因呜咽涕泗伏而未起通事舍人举常令假宣止度未及言帝为动容遽曰：卿所谢知。且往延英待卿矣。初人以度无左右之助虽为勋旧虑不能有以感动及度伏奏辞气朗直至言及河北事无隐避慷慨激切闻於庭中在位无不耸视虽武将贵介亦有挥涕献欷者是时赴朝仪式ト中群官未退宰相不奏事或遇称贺之礼则谒者承旨假辞宣答及是帝以元臣敷奏特异常礼百辟在列咸闻圣言近岁未之有也。
文宗开成二年五月诏裴度有大勋时将告老帝念以旧老元臣降使以示恩礼。
後唐庄宗初入汴时张全义自雒赴觐泥首待罪庄宗抚慰久之以其年老令人掖而升殿宴赐尽欢诏皇子继岌皇弟存纪等皆兄事之。
周太祖广顺三年三月太子太师致仕白文珂辞还雒阳赐袭衣金带鞍马锦采银器肩舆示优礼也。
世宗显德四年四月壬午司空门下侍郎平章事李扶疾见於便殿宣令不拜命坐於御座侧始以车驾南征大捷为贺次以抱疾既久请辞禄位帝怡然以勉之。且曰：譬如家有四子一子有疾弃而不养非父之道也。朕君临万方卿处辅相之位君臣之间分义斯在奈何以禄俸为言哉！愧谢而退。
六年二月乙酉。又对於便殿既罢命赴中书会食。
○帝王部　褒贤
夫舜歌股肱众业用广禹称善人不肖斯远是故哲艾之士清公之臣诗雅喻乎！邦基春秋谓之国纪褒尚之数於斯为异其大也。著弼谐之业奉财成之化树盛美之德为人伦之表是用尊以宠名分厥宝器申诞告於有截荣追命於既往其次修明吏治敷陈要道正辞瑰意笃义首公敦廉让之风不求苟得耸高尚之致终然允臧乃至延登劳问言行相顾繇是礼貌尤异简在不忘增重名级优加赐予或形诏奖或播工歌嘉叹殊常倚用繇已盖优宠於贤俊俾群伦之景慕者也。
周成王既践天子位周公在丰病将没曰：必葬我成周以明吾不敢离王周公既卒成王亦让葬周公於毕从文王以明予小子不敢臣周公也。命鲁得郊（鲁君祀帝於郊配以后稷天子之礼）祭文王（诸侯不得祖天子鲁以周公之故立文王之庙也。）鲁有天子礼乐者以褒周公之德也。
汉宣帝时朱邑字仲卿为北海太守以治行第一入为大司农神爵元年卒天子闵惜下诏称扬曰：大司农邑廉洁守节退食自公亡疆外之交束修之馈可谓淑人君子遭离凶灾朕甚闵之其赐邑子黄金百斤以奉其祭祀。
龚遂为渤海太守数年宣帝遣使者徵遂议曹王生愿从功曹以为王生素嗜酒亡节度不可使遂不忍逆从至京师王生日饮酒不视太守会遂引入宫王生醉从後呼曰：明府。且止愿有所白遂还问其故王生曰：天子即问君何以治渤海君不可有所陈对直曰：皆圣王之德非小臣之力也。遂受其言既至前帝果问以治状遂对如王生言天子说其有让笑曰：君安得长者之言而称之遂因前曰：臣非知此乃臣议曹教戒臣也。帝以遂年老不任公卿拜为水衡都尉议曹王生为水衡丞以褒显遂云：
尹翁归宣帝时为右扶风视事数年卒家无馀财帝贤之制诏御史朕夙兴夜寐以求贤为右（右犹上也。）不异亲疏近远务在安民而已扶风翁归廉平乡正（乡读曰乡）治民异等早夭遂不得终其功业朕甚怜之其赐翁归子黄金百斤以奉其祭祀。
後汉光武时张堪为渔阳太守帝尝召见诸郡计吏问其风土及前後守令能否蜀郡计掾樊显进曰：渔阳太守张堪昔在蜀汉仁以惠下威能讨奸前公孙述破时珍宝山积卷握之物足富十世（谓珠玉之类也。）而堪去职之日乘折辕车布被囊而已帝闻良久叹息（良犹甚也。）拜显为鱼复长（鱼复县属巴郡故城在今夔州鱼复县北赤甲城是）方徵堪会病卒帝深悼惜之下诏褒扬赐帛百疋。
明帝时张奋嗣父爵武始侯归国少好学节俭行义永平十年来朝上寿引见宣平殿应对合旨帝异其才以为侍祠侯。
章帝即位张自太子侍讲出为东郡太守帝每见诸王师傅常言张前入侍讲屡有谏正りり恻恻出於诚心可谓有史鱼风矣。
朱晖为临淮太守坐法免归帝巡狩告南阳太守问晖起居召拜为尚书仆射岁终迁泰山太守晖上疏乞留中诏许之因上便宜陈密事深见嘉纳诏报曰：补公家之阙不累清白之素斯善美之士也。俗吏苟合阿意面从进无謇謇之志无退思之念患之甚久惟今所言我愿也。生其勉之。
毛义以孝行称举贤良不至建初中帝下诏褒宠赐千斛尝以八月遣吏问起居别赐羊酒。
和帝时陈宠为广汉太守窦宪为大将军征匈奴公卿以下及郡国无不遣吏子弟奉献遗者而宠与中山相汝南张郴东平相应顺守正不阿後帝闻之擢宠为大司农郴太仆顺左冯翊。
安帝时薛包好学笃行以孝闻公车特徵至拜侍中包性恬虚称疾不起以死自乞有诏赐告归家礼如毛义。
魏太祖时荀为尚书令所举皆命世大才荀攸後为尚书令亦推贤进士帝曰：二荀令之论人久而益信吾毕世不忘。
