<!-- { "loadSidebar": true } -->
    薛珏贞元初为司农卿时诏天下举可任刺史县令者殆百人有诏令与群官询考珏乃延问人间疾苦及胥吏得失取其有恻隐通达事理者条举十才一二宰相将以词策校之珏曰：求良吏不可兼责以文学宜以圣君爱人之本为心执政卒无以难之皆叙进官颇多称职蒋为秘书监在朝三十年前後每有大政大议宰臣不能裁决者必召以谘访徵引典故以参时事多合其宜。
    ●卷六百二十五
    ○卿监部　邪佞贪冒废黜邪佞
    易著闲邪之言传垂远佞之戒况夫职象河海任重股肱固宜悉其聪明好是正直。若乃阿谀靡鬼巧令是图慝庸回废忠毁信行媚以希於上指献赇以悦於迩臣增宫禁之素规乱礼乐之旧物用速官谤或烦刑书於戏先王所以难任人者其以是夫。
    汉张汤武帝时为廷尉意帝所欲罪予监吏深刻者即帝意所释予监吏轻平者。
    杜周武帝时为廷尉其治大抵放张汤（放依也。音甫往切）而善候司（观望天子意）帝所欲挤者因而陷之（挤坠也。音济）帝所欲释久系待问而微见其冤状（见显也。）。
    後汉冯石为卫尉能取悦当世为安帝所宠。
    晋石崇为卫尉与潘岳讠舀事贾谧与之亲善号曰：二十四友为广城君每出崇降车路左望尘而拜其卑佞如此。
    宋王远为光禄勋世为之语曰：王远如屏风屈曲从俗能蔽风露。
    後魏王遇为将作大匠时太傅录尚书北海王详亲尊权重遇多随详所欲而给之後因公事司空长史于忠於详前谓遇曰：殿下国之周公阿衡王室所须财用自应关旨何阿谀附势损公惠私遇既不宁详亦惭谢。
    李世哲为鸿胪少卿性倾巧善事人亦以货赂自达高肇刘腾之处势也。皆与亲善故世号为李锥。
    隋袁充为太史令时高祖将废皇太子正穷治东宫官属充见帝雅信符应因希旨进曰：比观玄象皇太子当废帝然之炀帝即位之後荧惑守太微者数旬于时缮治宫室征役繁重充上表称陛下修德荧惑退舍百寮毕贺帝大喜前後赏赐将万计时军国多务充候帝意贾后之母欲有所为便奏称天文见象须有改作以是取媚於帝累迁秘书少监其後天下乱帝初罹雁门之厄。又盗贼益起帝心不自安充复假天文上表陈嘉瑞以媚於帝曰：臣闻皇天辅德福谦七政斯齐三辰告应伏惟陛下握鸿图而驭黔首提万善而化八以百姓为心匪以一人受庆先天罔违所欲後天必奉其时是以初膺宝历正当上元之纪乾之初九。又与本命符会斯则圣人冥契故能动合天经谨按去年以来玄象星瑞毫无爽谨录尤异上天降祥破突厥等状七事其一云：八月二十八日夜大流星如斗出王良北正落突厥营声如隳墙其二八月二十九日夜复有大流星如斗出羽林向北流正当北方依占频二夜流星坠贼所贼必败散其三九月四日夜频有两星大如斗出斗魁向东北流依占北斗主杀伐贼必败其四岁星为福德频行京师二处分野依占国家之福其五七月内荧惑守羽林九月七日已退舍依占不出三日贼必败散其六十一月二十日夜有流星赤如火从东北向西南落贼帅卢明月营破其撞车其七十二月十五日夜通漠镇北有赤气亘北方突厥将亡之应也。依勘城录河南雒阳并当甲子与乾元初九爻及上元甲子符合此是福地永无所虑旋观往政侧闻前古彼则异时间出今则一朝总萃，岂非天赞有道助歼凶孽方清九夷於东秽沉五狄於北溟告成岱岳无为汾水书奏帝大悦超拜秘书令亲待愈昵帝每欲征讨充皆预知之乃假星象奖成帝意在位者皆切患之宇文化及弑逆之际并诛。
    裴蕴为太常少卿初高祖不好声妓遣牛弘定乐非正声清商及九部四舞之色皆罢遣从民至炀帝时蕴揣知帝意奏括天下周齐梁陈乐家子弟皆为乐户其六品以下至於民庶有善音乐及倡优百戏者皆直太常是後异技氵声咸萃乐府皆置博士弟子递相传教增益乐人至三万馀帝大悦。
    宇文恺为将作大匠揣炀帝心在宏侈，於是东京制度穷极壮鹿帝大悦之进位开府。
    唐窦诞为大理卿诞闲习法令高祖武德中附从隐太子为之回改文案太宗深责其短。
    窦为将作大匠修营雒阳宫时太宗务存节俭乃於宫中凿池起山崇饰雕虚费功力太宗闻之大怒遽令毁之坐是免。
    纪处讷神龙中为大府卿遣太史令傅孝忠奏曰：有摄提至帝座王者与贤人相接大臣纳忠时处讷奏事中宗赏焉。
    杨元卿为光禄少卿宪宗元和末淮西平元卿初闻得蔡州请见帝曰：淮西甚有宝货及犀带臣知往取必得帝曰：朕本讨贼为人除害今贼平人安则我求得矣。宝货犀带非所求也。命勿言。
    ○卿监部　贪冒
    卿监之选古惟难才等威既崇职业斯重乃有昧操之旨缺清白之行阶藉恩宠因缘事任受财以逞欲治产以专利或侈汰以自任或牒诉而无耻以至犯缙绅之议罹简书之刑诗所谓贪人败类者其是之谓矣。
    汉田延年宣帝时为大司农坐盗都内钱三千万自杀（事具邦计贪污门）。
    丙显元帝时为太仆十馀年与官属大为奸利赃千馀万免官夺邑四百户。
    魏高堂隆为侍中领太史令每祭与吏争肉自取百斤犹以为少。
    宋颜师伯为卫尉师伯居权日久天下辐辏游其门者爵位莫不逾分多纳货贿家产丰积伎妾声乐尽天下之选园池第宅冠绝当时骄奢浮恣为衣冠所嫉。
    後魏邢逊为大司农卿与少卿马庆哲至相纠讼逊锐於财利议者鄙之。
    祖莹为秘书监以赃罚是务。
    隋宇文化及自炀帝为太子时领千牛及即位拜太子少卿益恃旧恩贪冒尤甚。
    唐宇文[A13C]隋末为司农少卿性贪鄙赃贿狼籍右司郎中卢楚将奏劾之[A13C]惧与从父弟儒童等同奔於李密。
    颜师古太宗贞观中为秘书少监多引後进之士为雠校师古抑素流先贵势虽富商大贾亦引进之物论纷然称其纳贿繇是出为柳州刺史将行太宗惜其才谓之曰：卿之识学良有可称但事亲居官未为清论所许今者。此授卿自取之朕以卿曩从任使不忍遐弃宜深加诫厉也，於是复以为秘书少监。
    纪处讷中宗时为大府卿神龙中处讷私铸钱奏京中许用恶钱大长奸伪于今弊之。
    李逄年肃宗时为司农卿贪冒黩货上元元年九月敕宜除名长流岭南州百姓终身勿齿。
    郑泌代宗时为司农卿大历二年六月流于业州坐赃也。
    韦宪宗时仕为光禄卿士元和五年十二月坐赃免官仍削银青阶。
    裴通穆宗时为少府监长庆二年四月御史台奏通前为吊祭回鹘使卖一子官与之印坐王荣兄憬伪称外甥取钱一千贯奏授常州参军诏以通自绝域而还不之罪其王憬亦依前授官。
    张武均穆宗时为将作监长庆四年十二月百姓董太和於有银台铁耳称供光陵材木武均不给价直出为洋州刺史称疾不谢为宪司所纠再黜循州司马明年闰七月御史书奏武均前任将作监日鬻优劳赃近九千贯合当司收管从之。
    後唐柳膺明宗时为鸿胪卿将齐朗文书两件卖与同姓人柳居则其婢母论诉状罪大理寺断罪当大辟缘遇恩赦令与减死夺见任官罚铜终身不齿晋李锴少帝时为少府监开运二年坐冒请逃死人衣粮入已贬坊州司户。
    杨延寿少帝时为太仆少卿袭阝国公开运三年奉命於辰州检苗受赃二百馀疋准科当绞有司以二王後八议故贳其死除名配威州终身勿齿。
    ○卿监部　废黜
    《书》曰：王省惟岁卿士惟月。《传》曰：君之卿佐是谓股肱则知佩玉之列象河之任历古为重选取其才至有罔慎厥位畔官离次享祀违失营构过差驰道不修桥梁斯乏以至陵园被盗公田赂买或议论而不克或请而必行至於废黜以警旷慢者也。
    汉孔臧为太常武帝元朔三年坐衣冠道桥坏不得渡免（游衣冠之道）。
    张当居为太常元朔五年坐择博士弟子故不以实免为城旦。
    周平为太常武帝元狩三年坐不缮园陵免。
    郑当时为大司农任人宾客僦（僦谓受顾赁而载运也。言当时保仕其宾客於司农载运也。僦子就切）入多逋负司马安为淮阳太守发其事当时以此陷罪赎为庶人。
    李信成为太常元狩五年坐纵丞相侵神道为[A13C]目刘受（楚元王孙）为宗正元狩五年坐听请不具宗室耐为司冠（受为宗正人有私请求者受听许之故於宗室之中事有不具而受获罪）。
    栾贲为太常元狩六年坐雍牺牲不如令免（雍古扶风县也。五在此）。
    任越人为太常武帝元鼎二年坐庙酒酸论。
    周仲居为太常元鼎三年坐不收赤侧钱收行钱论（赤侧当废而不收乃收见行之朝也。）。
    萧寿成为太常武帝元封元年坐牺牲瘦不如令论免。
    韩延年为太常元封二年坐流外国使人月入粟赎论。
    杜恬为太常元封三年坐与大乐令中可当郑舞人擅繇阑出入关免（择可以为郑舞而擅从役使之。又阑出入关）。
    杜相为太常元封四年坐擅繇太乐令论（擅役使人也。）。
    韩延寿为太常元封六年坐行大行令事留外国书一月乏兴入赎免为城旦（当有所兴发因其迟留故阙之）。
    张昌为太常太初二年坐乏祠免（祠事府闻也。）。
    赵弟为太常太初二年坐鞫狱死而免为城旦（鞫者以其辞戾罪也。）。
    石德为太常太初三年坐庙牲瘦入赎论。又坐失法罔上祠不如令免为城旦。
    靳石封为太常太初四年坐行幸离宫道桥苦恶故太仆敬声系以谒问赦免（一云：石封为太常坐为谒问囚故太仆敬声乱尊卑免）。
    魏不害为太常昭帝始元五年坐孝文庙风发瓦免江德为太常昭帝元凤中坐庙廊夜饮失火免。
    苏昌为太常宣帝本始初坐籍霍山书泄秘书免（以秘书借霍山）。
    宋畴为少府宣帝地节二年坐议凤皇下彭城未至京师不足美贬为泗州太守。
    任宫为太常地节四年坐人盗茂陵园中物免。
    温顺为少府成帝建始三年坐买公田与近臣下狱论。
    刘顺为宗正成帝河平四年坐使合阳侯举子免。
    平当成帝时为光禄勋先是太后娣子卫尉淳于长白言昌陵陵不可成下有司议当以为作治连年可遂就罪也。上既罢昌陵以长首建忠策复下公卿议封长当。又以为长虽有善言不应封爵之科坐前议不正左迁钜鹿太守（就亦成也。）。
    萧由为大鸿胪平帝元始中作明堂辟雍大朝诸侯由会病不及宾赞还归故免官。
    後汉梁松为太仆数为秘书请郡县永平二年发觉免官。
    徐匡永平中为车府令车驾出信阳侯阴干车骑突卤簿匡就车收奴送狱诏书谴匡自系不出吴良上书信阳侯骄慢干突车骑无人臣礼大不敬匡执法守正而下狱臣恐陛下政化繇是隳矣，於是诏出匡左迁即丘长。
