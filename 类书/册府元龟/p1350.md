<!-- { "loadSidebar": true } -->
    韦澳大中中为翰林学士承旨与同僚萧深为宣宗所遇二人同直无不召见询访时事每有邦国刑政大事中使传宣草词澳心欲论谏即曰：此一事须降御札方敢施行迟留至旦必论其可否帝多从之李蔚为翰林学士承旨礼部侍郎懿宗咸通十二年赐安国寺讲唱僧重谦僧承澈沉檀木讲经唱经座各一仍设万人斋蔚以帝造寺舍施不已上疏曰：臣闻孔丘圣者欤言则引周任之言符融贤者也。谏必凭王猛之谏事求师古词贵达情臣伏睹陛下自纂帝图克崇佛事止当外未堪得中今历采本朝名臣有忠直裨于上者辄思陈叙以补圣明臣闻天后时曾营大像功逾百万狄仁杰上疏云：夫宝铰殚于缀饰环材竭于轮奂功不使鬼必在役人物不天来皆从地出非损百姓将何以求生之则有时用之则无度臣每思维实所悲痛其如往在江表像法盛兴梁武简文舍施无限及至二淮沸浪五岭腾烟列刹盈衢无救危亡之祸缁衣蔽路，岂有勤王之师况近年以来风尘屡扰水旱不节征役稍繁必。若多费官钱。又苦人力一隅有难将何救之此切当之言一也。中宗时公主外戚皆奏度僧姚崇奏曰：佛不在外求之于心佛图澄最贤无益于赵罗什多艺不救于秦何充符融皆遭败灭齐襄梁武未免灾殃但发慈悲行利益事使苍生安乐即是佛身此切当之言二也。睿宗为金仙玉真公主造大观辛替否谏曰：自夏已来淫雨不解荒不垄麦烂于场入秋已来亢旱成灾苗而不实霜损虫暴草莱枯黄下人咨嗟未知赈今陛下爱两女为造两观烧砖运木载土填沙道路流言皆云：计用钱百万馀贯伏惟陛下圣人也。远无所不知陛下明君也。细无所不见既知。且见知仓有几年之储库有几年之帛知百姓之间可存活乎！三边之士可转输乎！当今发一卒以御边陲遣一兵以卫社稷多无衣食皆带饥寒赏赐之间迥无所出军旅骤败莫不繇斯而乃以百万贯钱造无用之观以贾六合之怨以违万人之心乎！此切当之言三也。又谏造寺曰：夫释教以清净为基以慈悲为主故尝体道以济物不利欲以损人每去已以全真不营身以害教今三时之月筑山穿池损命也。殚府虚帑损人也。广殿长廊营身也。损命则不慈悲损人则不济物营身则不清净岂大圣至仁之心乎！经曰：一切有为法如梦幻泡影如露亦如电臣以为减周琢之费以赈贫人是有如来之德息穿掘之苦以全昆虫是有如来之仁罢营葺之直以给边陲是有汤武之功回不急之禄以购清廉是有唐虞之理陛下缓其所急急其所缓亲未来而疏见在失真实而冀虚无重俗人之所为而轻天子之功业臣实痛之此切当之言四也。臣观仁杰天后高宗朝上公也。元崇先天开元中贤哲也。替否中宗睿宗时直臣也。每览斯文则未尝不废卷长叹而感慕之臣幸居近侍叨职贰卿胸臆之间虽寡秋毫之智肺肠之内厚涵春露之濡既自昧谠言。又不稽故事颜顺旨其何以安愿回日月之明少鉴刍荛之款帝循省加叹竟未能罢其事。
    后唐赵凤同光中为翰林学士庄宗命刘皇后拜张全义为养父后传教令草谢全义书凤以国后无拜人臣为父之礼乃密上疏陈其失曰：臣叨被睿慈获亲密勿在可言之地居掌诰之司其或事异常规礼关草创程式先谋于国辅封章然贡于天聪庶显公忠免贻错失今月九日中宫传命令修张全义书题将行父事之仪有玷君临之道既行文翰难决否臧奉行则罔叶国经违命则恐亏臣节遂修记事取则宰臣贵动合于楷模期永垂为规范以兹奉职庶显致君臣闻覆万物者天载万物者地非圣主无以体乾道非贤后无以法坤仪百代攸同二仪无改伏惟陛下恢张九五统驭玄黄外设明廷内崇阴教言动而华夷知仰弛张而幽显钦承张全义虽位极于王公而名不离于臣校承陛下曲旨受皇后重仪致紊章不防舆议臣。又闻纂洪基者真主行直道者忠臣不可务一时之缄藏失久长之体制得不恭陈手疏罄露血诚庶裨益于神聪免隳弛于王度伏乞皇帝陛下俯容狂瞽动畏简书时开睿敏之怀永守文明之训使圣后式全其内则元臣可保于令图永扬日月之光载理乾坤之体臣职叨侍从名忝论司傥避事以不言是偷安而冒宠疏奏帝虽嘉其直诚而刘后己拜全义追改无及。
    刘赞为比部郎中知制诰明宗天成二年八月赞上言曰：臣闻信者使民不惑义者使民知禁非信无以彰明德非义无以显圣猷此乃三代英风百王令则伏惟陛下恭临宝位虔绍鸿图握金镜而万方运璇玑而调四序遐敷至德广纳忠言凡列周行许陈封事虽皆听览而尚寡依行纵所依行亦未遵守自此或有益国利人之术除奸去弊之谋可以择其所长便为永制仍乞特颁诏令峻立条章岂唯示信义于域中抑亦振威风于海内既遵法度必致治平张文宝为中书舍人天成二年十一月文宝上言曰：巡狩省方唐虞之旧典吊民伐罪汤武之前功陛下亲统<豸>貅尽除枭獍刷荡瑕秽殄息氛埃天威已震于华夷濡泽。又沾于幽显动植苏泰遐迩欢康所宜旋轸神都凝旒紫禁居中土而表正来万国以均输允叶亿兆之心共乐雍熙之化。
    于峤为户部员外郎知制诰天成二年峤上言请边上兵士起置营田赵充国诸葛亮之术庶令。且战。且耕望致轻徭三年峤。又上言曰：有国有家既定君临之位无偏无党方明王者之心苟少亏于同轨同文则微损于尽美尽善窃知河朔令录须俟本道荐扬朝廷就加其命况今万国诸侯犹请行而贡职岂使一方令长独端坐以邀官未敦革故之风深缺维新之化睹兹阙政敢贡直言乞宣付中书委于铨管此後并从常调七月峤上言曰：协和万邦明主所以安社稷平章百姓哲后所以怀黎民将延七百载之洪基须安亿兆众之黔首臣幸遇圣明之代敢倾愚直之诚伏以朝廷先有指挥今年不更通括苗亩宣从特旨颁作溥恩。且属夏秋已来霜雨频降在山川高土则必有丰年想薮泽下田非无水脱或已作潢行潦犹徵青苗地头不唯损邦国风化兼恐伤天地和气傥或皇帝陛下念兹狂直哀彼灾祥特于淹浸之田别示优隆之泽重委乡村父老通括不令州县节级下乡如或检验不虚即日蠲减租税或有司以军粮未济兵食是虞即请却于山川之田丰熟之地或于麻畦旱草蚕盐地头据其本分价钱折纳诸色斛<豆斗>所谓公私俱济苦乐皆均舍其短以从其长将有馀而补不足臣每因急务方敢上言前後所奏十件有司未行一件伏乞陛下念臣苦思察臣尽心或可施行不令停滞。
    晋程逊初仕後唐为中书舍人上言以民间机织多有假伪虚费丝缕不堪为衣请下禁止庶归朴素後为翰林学士与学士和凝张厉等上十三事其一前代帝王亲观风俗讯民利病其後不暇亲行亦遣使巡行风俗唐朝于十道置采访使一员请如旧制亦冀民病苏舒其二天成已来久不括田自水旱累年民户疾苦不均今岁夏秋或稔于常岁请行检括庶获均输其三中原边土率多田可令近下军都兴起屯田旧时铜冶铁冶亦令军人兴置不费于民其四人君求理欲广视听须群臣上言。然则人才有短长智略有能否其于听用之间乞留睿鉴伏恐失人其五朝野官吏人数众多。若不行黜陟之科何以察其能否望准考课令凡中外官岁终校考以行进退其六古人得位相让所冀不掩贤能得其髦俊请依建中故事群官受命後举人自代其七治道既知损益务实去华伏见自中兴以来或于边境权立州县名目户口不多虚张吏员枉费禄食其权置名目望一切停省以赈边军臣伏见徐宿州管内有泗滨院徐山院市丘院白土务所管人户共数千家请罢废名额其户税请还州县其八请止于惰劝农桑减冗食之员停不急之务其九君上置谏诤之官此期闻过况闻官给谏纸虚伫谠言时政有所不便请谏官陈论诏书有所依违请给事中封驳其十国朝承平时诸监铸钱不辍尚不能给今国家所铸绝少而市人销钱贵卖铜器累行止绝尚未知，禁伏乞严下条法，其铜除镜鞍辔腰带外，不许市卖铜器，犯者以赃论。其十一沿边镇戍请明斥堠习战阵谨烽候令夷狄知惧战必有功其十二每年给散蚕盐不敷斤两杂之以硝土请给散之时命清强官止绝其十三伏闻关西河东人民饥馑殍者多其城市乡村积粟之家望令官司通指姓名俾令出粜以济饥民中书门下覆奏程逊等十三事其置采访使难择公清之吏却生侥亻幸之门问疾苦则未能劳供须则转费况刺史廉使自合访求不劳别置其累年水旱欲与检田以均劳逸今年夏苗已多灾旱秋稼今未及时请下三司可否闻奏其屯田治务兴造之初所费不少今国力未办可俟他时其受官举代刘鼎近已上闻其馀九件并可施行择良善为心腹群官书考并省州县止游惰劝耕桑谏官论事给事封奏断用铜器边城习武备差官散蚕盐均粜以济饥民等事诏曰：程逊等所陈时务并关王道兼杂霸图益国利民无所不至成仁去害悉在其间救时病以良多比忠言之更切封驳诏敕尤可施行馀据事条下所司。
    周张昭远初仕後唐为都官员外郎知制诰明宗长兴元年昭远奏古者圣帝明王爱民恤物先要察其利病愍其凶灾既︻纟广以垂旒难家至而户晓其间疾苦安测细微臣每见诸处奏报今春已来价绝贱如闻梁益抱聊生之叹登莱有饿殍之人方当盛明深不宜称臣必恐下民疾苦理道未周长吏既不上闻百姓无繇自诉藏奸积弊威福临人僻郡远藩惨舒自我苟无廉问何表雍熙窃观本朝二十圣之规模三百年之基构事皆师古政在安民一岁不登则命轩之使三农或匿则覃蠲赈之恩所以国祚延长生灵推戴上布穆清之化下无愁叹之声询于旧章其道犹在唯圣主行之臣请依本朝旧事选择郎官御史清强事者每岁分行天下宣问风俗求瘼惩违凡人间疾苦巨细尽许上闻朝廷详其利害则皇风远洽贪吏革心，庶几明时尽除弊政疏奏不报。
    和凝初仕後唐末帝清泰二年为翰林学士上言当贞观之朝则广开医学及开元之代则亲制方书爰在明朝宜遵故事方今暄高在近疫疠是虞言念军民宜加轸闵其边远戍卒及贫下农人既难息于苦辛或偶萦于疾疹地僻既无药物家贫难召医师遂致疾深多罹物故荷戈执耒皆展力于当年问疾赐医宜覃恩于此日其诸处屯戍兵士令太医署修合伤寒时气疟痢等药量事给付大军主掌以给有病士卒之家百姓亦准医疾令合和药物救其贫户兼请依本朝州置医博士令考寻医方合和药物以济部人其御制广济广利等方书亦请翰林医官重校定颁行天下。
