<!-- { "loadSidebar": true } -->
    三年春地震大赦天下王邑等还京师西与王级等合击明鸿皆破灭莽大置酒未央宫白虎殿劳赐将帅诏陈崇治校军功第其高下莽乃上奏曰：明圣之世国多贤人故唐虞之时可比屋而封至功成事就则加赏焉至于夏后涂山之会执玉帛者万国诸侯执玉附庸执帛周武王孟津之上尚有八百诸侯周公居摄郊祀后稷以配天宗祀文王於明堂以配上帝是以四海之内各以其职来祭盖诸侯千八百矣。礼记王制千七百馀国是以孔子著孝经曰：不敢遗小国之臣而况於公侯伯子男乎！故得万国之欢心以事其先王此天子之孝也。秦为亡道残灭诸侯以为郡县欲擅天下之利故二世而亡高皇帝受命除残考功施赏建国数百後稍衰微其馀仅存太皇太后躬统大纲广封功德以劝善兴灭继绝以永世是大化流通旦暮。且成遭羌寇害西海郡反虏流言东郡逆贼惑众西土忠臣孝子莫不奋怒所征殄灭尽备厥辜天下咸宁制礼作乐实考周爵五等地四等有明文（爵五等公侯伯子男也。地四等公一等侯伯二等子男三等附庸四等）殷爵三等有其说无其文（公一等侯二等伯子男三等）孔子曰：周监於二代郁郁乎！文哉！吾从周（监视也。二代夏殷也。郁郁文章貌）臣请诸将帅当受爵邑者爵五等地四等奏可，於是封者高为侯伯次为子男当赐爵关内侯更名曰：附城凡数百人击西海者以羌为号槐里以武为号翟义以虏为号群臣复奏言太后功录德远者千载近者当世，或以文封，或以武爵深浅大小靡不毕举今摄皇帝背依践阼宜异於宰国之时制作虽未毕已（已止也。）宜进二子爵皆为公春秋善善及子孙贤者之後宜有土地成王广封周公庶子六人皆有茅土及汉家名相大将萧霍之属咸及支庶兄子光可先封为列侯诸孙制度毕已大司徒大司空上名如前诏书太后诏曰：进摄皇帝子褒新侯安为新举公赏都侯临为褒新公封光为衍功侯是时莽还归新都国群臣复白以封莽孙宗为新都侯莽既灭翟义自谓威德日盛获天人助遂谋即真之事矣。九月莽母功显君死意不在哀令太后诏议其服少阿羲和刘歆与博士诸儒七十八人皆曰：居摄之义所以统立天功兴崇帝道成就法度安辑海内也。昔殷成汤既没而太子蚤夭其子太甲幼少不明伊尹放诸桐宫而居摄以兴殷道周武王既没周道未成成王幼少周公屏成王而居摄以成周道（屏拥也。）是以殷有翼翼之化（商颂曰：商邑翼翼四方之极言商邑礼俗翼翼然可则效乃四方之中正也。）周有刑错之功（谓成康之世囹圄空虚）今太皇太后比遭家之不造（比类也。周颂曰：遭家不造造成也。故议者引之）委任安汉公宰尹群僚衡平天下（宰治也。尹正也。衡平也。言如称之衡）遭孺子幼少未能共上下（上下谓天地）皇天降瑞出丹石之符是以太后则天明命诏安汉公居摄践祚将以成圣汉之业与唐虞三代比隆也。摄皇帝遂开秘府会群儒制礼作乐卒定庶官茂成天功（茂美也。）圣心周悉卓尔独见发得。《周礼》以明因监（因於夏礼周监於二代）则天稽古而损益焉犹仲尼之闻韶（孔子在齐闻韶三月不知肉味言天纵多能而识微也。）日月之不可阶（子贡叙孔子德云：他人贤者邱陵也。犹可逾也。仲尼日月无得而逾焉。又曰：夫子之不可及犹天之不可阶而升也。）非圣哲之至孰能。若兹纲纪咸张成在一匮（言人修行道德者。若为山虽於平地始覆一匮之土而作不止可以得成谓莽修行政化致於太平本繇一匮也。）此其所以保圣汉安靖元元之效也。今功显君薨礼庶子为後为其母缌。《传》曰：与尊者为体不敢服其私亲也。摄皇帝以圣德承皇天之命受太后之诏居摄践祚奉汉大宗之後上有天地社稷之重下有元元万机之忧不得顾其私亲故太皇太后建厥元孙俾侯新都（建立也。元长也。谓莽孙宗为新都侯）为哀侯後明摄皇帝与尊者为体承宗庙之祭奉共养太皇太后不得服其私亲也。《周礼》曰：王为诸侯缌弁而加环（弁上加环也。谓之环者言其轻细如环之形也。）同姓则麻异姓则葛摄皇帝当为功显君缁弁而加麻环如天子吊诸侯服以应圣制莽遂行焉凡一吊再会而令新都侯宗为主丧服三年莽下。《书》曰：遏密之义讫于季冬（平帝以元始五年十二月终至此再期年也。遏止也。蜜静也。谓不作乐也。）正月郊祀八音当奏王公卿士乐凡几等五声八音条各云：何其与所部儒生各尽精思悉陈其义是岁广饶侯刘京车骑将军千人扈（千人官名属车骑将军扈姓名）太保属臧鸿奏符命京言齐郡新井言巴郡石牛鸿言扶风雍石莽皆迎受十一月甲子莽奏太后曰：陛下至圣遭家不造遇汉十二世三七之厄承天威命诏臣莽居摄受孺子之任天下之寄臣莽兢兢业业惧於不称宗室广饶侯刘京上书言七月中齐郡临淄县昌兴亭长辛当一暮数梦曰：吾天公使也。天公使我告亭长曰：摄皇帝当为真即信我此亭中当有新井亭长晨起视亭中诚有新井（诚实也。）入地。且百尺十一月壬子直建冬至（壬子之日冬至而其日当建）巴郡石牛戊午雍石文皆到于未央宫之前殿臣与太保安阳侯舜等视天风起尘冥风止得铜符帛图於石前文曰：天告帝符献者封侯承天命用神令骑都尉崔发等氏说（言视其文而说其意也。）及前孝哀皇帝建平二年六月甲子下诏书更为大初元将元年案其本事甘忠可夏贺良谶书藏兰堂（兰堂掌图籍之所）臣莽以为元将元年者大将居摄改元之文也。於今信矣。尚书康诰王。若曰：孟侯朕其弟小子封（孟长也。孟侯者言为诸侯之长也。封者卫康叔之名）此周公居摄称王之文也。春秋隐公不言即位摄也。此二经孔子周公所定盖为後法孔子曰：畏天命畏大人畏圣人之言臣莽敢不承用臣请共事神祗宗庙奏言太皇太后孝平皇后皆称假皇帝其号令天下天下奏言事毋言摄以居摄三年为初始元年漏刻以百二十为度用应天命臣莽夙夜养育隆就孺子（隆长也。成就之使其长大也。）令与周之成王比德宣明太皇太后威德於万方期於富而教之孺子加元服复子明辟如周公故事奏可众庶知其奉符命指意群臣博议别奏以视即真之渐矣。梓潼人哀章作铜匮为两简署其一曰天帝行玺金匮图其一署曰：赤帝某传予黄帝金策书某者高皇帝名也。莽至高庙拜受金匮神嬗（言有神命汉禅位於莽）御王冠谒太后还坐未央宫前殿下。《书》曰：予以不德於皇初祖考黄帝之後皇始祖考虞帝之苗裔而太皇太后之末属皇天上帝隆显大佑成命统序符契图文金匮策书神明诏告属予以天下兆民（属委付也。）赤帝汉氏高皇帝之灵承天命传国金策之书予甚祗畏敢不钦受以戊辰直定（於建除之次其日当定）御王冠即真天子位定有天下之号曰：新其改正朔易服色变牺牲殊徽帜异器制（徽帜通谓旌旗之属）以十二月朔癸酉为建国元年正月之朔以鸡鸣为时服色配德上黄牺牲应正用白使节之旄幡皆纯黄其署曰：新使五威节以承皇天上帝威命也。
    ●卷九百十一
    ○总录部　伪政第二
