<!-- { "loadSidebar": true } -->
三年九月己巳敕魏府城内马步诸军将校员寮节级军将长行及参佐官员僧道百姓等朕以范延光是明宗旧臣与朕素敦分义因开怀而舍释果沥恳以归明君臣之义宛然金石之言无改亦繇诸军将士参佐职员同输归向之诚共感怀柔之道备观忠孝深所叹嘉将遍示於渥恩宜先行於慰抚表予大信安尔众心应在城官员将校长行今日已前罪无轻重一切不问范延光已除授郓州节度使赐铁券封本郡王孙汉威等将校等第除授防御团练刺史已各别行制敕命使往彼宣赐恩命仍令各取便路赴任恩命未到间仍。且委薛霸充都巡捡使乔谨充副巡捡候范延光赴任後即可取便路发赴所任其馀将帅及参佐官吏随职员并一一分析名衔奏闻当议各加渥泽其应在城马步军将厅子指挥散员亲从左右义勇先锋并入马直有马步人神勇弩手郑韬张进手下兵士并薛霸王建遣诸色将校衙队名额军都并升为侍卫亲军排连所有今年冬衣见阙绵数已指挥杨光远收寨内绵勘会散应有先被张从宾胁从符彦饶惊扰及卫州黎阳陷失因兹走入及隔过官员使臣将士等兼自兴师以来前後离背军都住彼者并不问罪其官员使臣等并与录任其将士等各与依旧请受诸军收管如有入城後迁转职名者便据见守职名支给请受如有诸色人辄敢恐动并当深罪在城将校及诸色官员应有物业为人请射者并许给还依旧为主先有抽入城义军并放归本家如是已配在诸军者各随本人所愿如愿在军者即依旧收管愿归农者即放归本家所有府城四面人户三十里内与放二年秋夏租税三十里外委逐县令佐专切点捡如实曾经砍伐桑柘毁折屋舍者分析申奏尽与蠲放租税切仰招携速令归业应九月二十五日已前因事被杀之家不得更有论讼及相雠报妻孥家产已配没者并给还如有自去年七月十九日後来曾经在城将校及诸色人请射合干等或为配率柴薪或为自要供烧毁折却者只据九月二十五日後见在者舍宇交割其有已破除却间未数日不得更有论索如内有属官舍宇亦仰准此指挥应自去年七月十九日已前有诸色商旅或城内与城外亲情相识应是寄留诸色钱物羊马牛畜等或经括率，或以没纳入官或破罄尽不计是何公私官员寄付并不许更有论索如敢以敕前事相告言及相雠报者以其罪罪之朕方启基扃务安华夏每推诚而待物日仗信以怀来布兹誓言质诸天地天雄军节度副使朝请大夫检校刑部尚书赐紫金鱼袋刑部李式可中大夫检校尚书右仆射亳州团练使金紫光禄大夫检校司徒贝州刺史孙汉威可检校太保陇州防御使天雄三城都巡检使检校户部尚书薛霸可捡校司空卫州刺史天雄军马步都指挥使检校工部尚书王建可检校司空虢州刺史天雄军内外马军都指挥检校户部尚书乐元福可检校司空深州刺史天雄军内外步军都指挥使检校兵部尚书绣州刺史元霸可检校司空随州刺史册府元龟卷九十三李式本延光旧客历数镇从之薛霸延光妻弟自馀皆同恶相济之腹心也。
●卷九十四
○帝王部　赦宥第十三
晋高祖天福三年十月戊戌敕曰：天有四时首布和阳之命君临万国先弘旷荡之恩所以垂眚肆之文则周基远大示宽仁之诏则汉业兴隆朕猥以眇躬获膺大宝顾惟凉薄每惧颠跻旰食宵衣恐一夫之失所临深履薄忧庶政之未孚虽粗致小康而未臻大化一昨灾躔沙鹿兵驻铜台擐甲执兵颇劳师旅飞刍免粟重困生灵赖天地垂休将相叶力克宁邦家永静烟尘凯歌共乐於班还喜气实腾於远迩岂一人之感召盖群后之扶持弓矢载大庆已流於中外雷雨解作普恩宜被於寰区庶使齐民咸г霈泽可大赦天下应十月二十五日昧爽已前除犯十恶光火杀人伪行印信官典犯赃合造毒药屠牛铸钱外其馀罪无轻重已结正未结正已发觉未发觉咸赦除之侵官润已尔其有诸督责暴徵我所不忍应系省司课利场院官等宜依近行宣命期限磨勘徵督内有送纳所欠钱物得足者其违限愆罪特放如有没纳本人及保人家业尽抵外尚欠钱物更无抵当者其所欠并与蠲放其逐人罪犯特从减等其去年降宣命月日後来欠负者不在此限昨以水旱为什一未均冀便蒸黎因令捡覆未明公法或彰隐漏之愆爰念小民宜示矜宽之典近令捡田有隐漏合当罪犯者并放所有合罚令陪纳租税者特放并令却依实顷亩输纳货泉所聚徵督必行况系省之逋悬宜应期之供办但以兵戈之後帐籍空存已行蠲放之恩尚忧未普再示优饶之命式表推恩天福元年应经兵火处州府诸色场院因此失陷钱物等先曾指挥蠲放一半者今并全放未曾经减放者今与蠲放一半天灾或降地分所招携老幼以流离弃田园而芜没深怀恻悯宜示招安蒲同晋绛滑濮魏府镇定等州人户或经亢旱或属兵戈逃移人户等应移户所欠今年已前诸杂税物并特除放宜令州县晓示招携如有复业者仍放一年秋夏租税二年诸杂差徭，爰自攻围每多徭役或因兵死尚有户存言念伤痍屡宜优恤应差赴魏府城下人夫内有伤中身死者除已支孝赠外特放户下三年诸杂差徭勤官奉国既彰尽瘁之诚赏善酬劳爰举必行之命应魏府侧近州或曾祗应供馈或曾部领人夫当职员僚及州县官等宜令逐处速具名衔分析申奏当与加恩区宇之表咸在临疆场之间宁容隔限示王者之无外期国家之大同应淮南西川两处边界自今後不得阻滞商旅明堂欲构必自群材大道曲全俱无弃物将期多士讵可遗贤累朝废弃官员与量才叙用顷者借率犹有逋悬方务优饶岂宜徵督先率借雒京舍钱其所欠并放七萃师徒五营吏士偶因罪负遂至逋逃念曾效於忠勤宜显行於招诱自用军已来应有诸军及诸色负罪逃背诸处人等限一百日内许所在陈首并不问罪却与放管如限内不出复罪如旧诸州府应有见禁此色人家口骨肉并从释放恩隆加等固有明文道在恤孤宜弘异渥自去年出师来诸军将校有没於王事者子孙并与量才叙录皋陶五刑既从流放商王一德用解网罗想其憔悴之容爰示哀矜之道应贬降官与量移已量移者与复资流配人等并放还仁及枯骨泽渥重泉卷哲后之芳踪乃有国之令典魏府管内用军已来坟墓所毁无主者委逐处官吏指挥随事修整祭奠仍费官中支给赋敛未省杼轴犹空言念疲羸聊得蠲贷诸道州府营田户部院务省庄等天福元年秋夏租课钱帛斛斗诸杂物色等除已纳外应有逋欠并与蠲放於戏万灵蠢蠢生成咸赖於上玄六合茫茫舒惨悉由於元首朕每兴念虑莫释焦劳遂覃在宥之恩将合好生之德朝野士庶中外臣僚体予荡荡之怀而赞我巍巍之治无怠於协谋戮力共期於偃革修文益励乃诚永俾寡德布告遐迩咸使知闻。
六年八月己亥帝至邺壬寅制曰：自昔圣皇明帝膺图受命必观风而设教或展义以省方上则顺彼天道下则从其人欲朕创开基业每遵旧章期四海之混同法五载之巡狩乃卷全魏肇启新都顷属经纶当兹潜跃宜从望幸俾慰来苏遂整鸣銮旋临旧地雷雨作解式覃旷荡之恩日月无私用广临之道应三京新都诸道州府天福六年八月十五日昧爽已前诸色罪犯已结正未结正已发觉未发觉罪无轻重常赦所不原者咸赦除之其持杖行劫并杀人贼免罪移乡仍配逐处军都收管其犯枉法赃人虽免罪即不得再有任用或始因罪犯久处窜流特行洗涤之恩各遂归还之望应配流人并已前逢赦不在放还人等并放还徒罪年限未满者并放偶负瑕疵爰从黜降俾量移於近地宜渐复于旧资应贬降官等未量移者与量移已量移者约资叙进用或岁因灾民用艰辛久系逋悬宜示蠲免应欠天福五年终已前夏秋税租并公徵诸色及营田租课并与除放朕顷当开创爰在并汾或倾归顺之心首谋翊戴或拥骁雄之旅力效推崇洎汜水兴妖邺城伐罪每令致讨皆立奇功渐臻开泰之期愈念艰危之际宜颁殊渥允答茂勋应河东起义之初佐命效顺收复邺都汜水立功臣僚将校等并与加恩其亡殁者更与追赠子孙已有官职者与迁改未有身名者与叙用经过郡县迎奉乘舆既供亿以为劳宜旌酬而示宠自东京至邺都氵公路供顿官员职掌等并与加恩六飞行幸万骑扈从虑旁午於路岐微损伤於苗稼应氵公路有傍道稍损却田苗处其合纳苗子及氵公徵钱物等据亩数并与除放载念雀台昔居侯服抚绥六郡临莅四年卷彼职员依然父老无怪推恩之典仍敦尚齿之风邺都并相澶贝博卫等州官员职掌内有顷岁潜龙时在职者并与加恩管内耆老八十已上者并与版受上佐官为国之规利物为本农器俾从於改革井民必致於便宜诸道铁冶三司先涤┅百姓农具破者须於官场中卖铸时却於官场中买铁今後并许百姓取便铸造买卖所在场院不得辄有禁止搅扰擢文武之才今之急务旌孝义之行古有明文赞治道以克隆致人伦之式序山林草泽内有文才武艺为众所推者委长吏切加搜访具以名闻当议量才叙用孝子顺孙义夫节妇并与旌表门闾天覆地载无所不容改过自新於斯为美应亡命山泽负罪潜藏者并放罪招携各令归业所在切加安抚如过百日不出者复罪如初唐室忠臣邺台灵庙济苍生於一境正皇统於中区宜命褒崇用彰激劝唐梁国公狄仁杰与追赠官秩主掌旷败钱物逋悬宜示矜容聊加蠲免应天福三年终已前诸色场院官欠负官中钱物人等累经徵理通勘实无钱物家业者并与除放其人免罪任从逐使不得再任使无党无偏犭旬至公之道去泰去甚戒求利之心私下债负徵利已及一倍者并与除放如是主持者不在此限边陲管界蕃部经繇言念疲羸良深轸恤祁代蔚并镇州管界内有经蕃部践踏却苗稼者其合纳苗子氵公徵钱物等据顷亩与除放其经烧舍室杀伤人命者据户下合徵苗税并与除放於戏居域中之大为天下之君按巡既展於盛仪涣汗宜覃於庆泽人情允洽帝道有光更期忠荩之臣永赞隆平之运布告遐迩知朕意焉。
七年正月戊午以收复镇州曲赦广晋府禁囚及襄州镇州恶党一百馀人。
