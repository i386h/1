<!-- { "loadSidebar": true } -->
    後汉桓谭好古学数从扬雄辩析疑义大司空王邑纳言严光闻扬雄死谓谭曰：子常称扬雄书，岂能传於後世乎！谭曰：必传顾君与谭不及见也。（顾念也。）凡人贱近而贵远亲见扬子（扬雄字）禄位容貌不能动人故轻其书昔老蚺著虚无之言两篇（谓道德经也。）薄仁义非礼学然後好之者尚以为过於五经自汉文景之君及司马迁皆有是言今杨子之书文义至深而论不诡於圣人（诡违圣人周公孔子）。若使遭遇时君更阅贤知为所称善（更音工行切）则必度越诸子矣。後至议郎给事中出为六安郡丞。
    李法为侍中上疏失旨免为庶人还乡里杜门自守故人儒生时有候之者言谈之次问其不合上意之繇法未尝应对友人固问之法曰：鄙夫可与事君乎！哉！苟患失之无所不至孟子有言夫仁者如射正已而後发发而不中不怨胜已者反诸身而已矣。
    魏张钜鹿人养志不仕明帝青龙四年诏书张掖郡玄川溢涌激波奋荡宝石负图状像灵龟宅于川西嶷然磐峙苍质素章麟凤龙马焕炳成形文字告命粲然著明太史令高堂隆上言古皇圣帝所未尝蒙实有魏之祯命东序之世宝事班天下任令于绰连赍以问张密谓绰曰：夫神以知来不追已往祯祥先见而後废兴从之汉已久亡魏已得之何所追兴祯祥乎！此石当今之变异而将来之祯瑞也。
    蜀孟光为大司农後进文士秘书郎正数从光谘访光问正太子所习读并其情性好尚正答曰：奉亲虔恭夙夜匪懈有古世子之风接待群僚举动出於仁恕光曰：如君所道皆家户所有耳吾今所问欲知其权略智谋何如也。正曰：世子之道在於承志竭欢既不得妄有所施为其智谋藏於胸怀权略应时而发此之有无焉可豫设也。光解正慎宜不为放谈乃曰：吾好直言无所回避每弹射利病为世人所讥嫌疑省君意亦不甚好吾言然语有次今天下未定智意为先智意虽有自然然不可力︹致也。此储君读书宁当效吾等竭力博识以待访问如博士探策讲试以求爵位邪当务其急者正深谓光言为然。
    晋王戎字冲琅邪临沂人锺会伐蜀过与戎别问计安出戎曰：道家有言为而不恃非成功难保之难也。及会败议者以为知言戎袭父爵辟相国掾後至司徒。
    乐广字彦辅善清言为河南尹是时王澄胡母辅之等皆亦任放为达或至裸体者广闻而笑曰：名教中自有乐地何必乃尔。
    虞喜字仲宁会稽馀姚人也。初吴吕岱为孙权大司马权病笃召诸葛恪辅政临去岱戒之曰：世方多难子每事必十思恪答曰：昔季。《文子》三思而後行夫子曰：再思可矣。今君令恪十思明恪之劣也。岱无以答当时咸谓之失言喜曰：夫以天下至重也。以人臣行主威至难也。兼二至而管万机能胜之者鲜矣。自非采纳群谋询于刍荛虚已受人常。若不足则功名不成勋绩莫著况吕侯国之元老知度经远而甫以十思戒之而便以示劣见拒此元逊之疏乃机神不俱者也。若因十思之义广谘当世之务闻善速於雷动从谏急於风移岂得陨首殿堂死凶竖之刃世人奇其英辩造次可观而哂吕侯无对为陋不思安危终始之虑是乐春藻之繁华而忘秋实之甘口者也。昔魏人伐蜀蜀人御之精严垂发六军扰士马擐甲羽檄交驰费时为元帅荷国任重而与来敏围棋意无厌倦敏临别谓曰：君必能办贼者也。言其明略内定貌无忧色况长宁以为君子临事而惧好谋而成者。且蜀为蕞尔之国而方向大敌所规所图唯守与战何可矜巳有馀晏然无戚斯乃性之宽简不防细微卒为降人郭所害，岂非兆见於彼而祸成於此哉！往闻长宁之甄文伟今睹元逊之逆吕侯二事体同故并而载之可以镜诫于後永为世鉴华谭字令思为秘书监或问谭曰：谚言人之相去如九牛毛宁有此理乎！谭对曰：昔许由巢父让天子之贵市道小人争半钱之利此之相去何啻九牛毛也。闻者称善。
    贾充族子模字思范少有志尚颇览载籍而沉深有智算确然难夺深为充所信爱每事筹之焉充年衰疾剧尝忧已谥传模曰：是非久自见不可掩也。
    刘平原高唐人为大司农还州里有高行而诸子多受赂，或谓曰：君行高一世而诸子不能遵何不旦夕切磋使知过而自改邪曰：吾之所行是所闻见不相祖习岂复教诲之所得乎！世以言为当裴楷字叔则阮籍丧母楷往吊之籍散箕踞醉而直视楷楷吊唁毕便去或问楷凡吊者主哭客乃为礼籍既不哭君何为哭楷曰：阮籍既方外之士故不从礼典我俗中之士故以轨仪自居时人叹为两得楷位至侍中。
    潘京字世长武陵人为州所辟因谒见问策探得不孝字刺史戏京曰：辟士为不孝邪京举板答曰：今为忠臣不得为孝子其机辩皆此类京位至泉陵令。
    周处仕吴为无难督及吴平王浑登建业宫酾酒谓吴人曰：诸君亡国之馀得无乎！处对曰：汉末分离三国鼎立魏灭於前吴亡於後亡国之岂惟一人浑有惭色。
    袁甫为淮南国大农郎中令石珩问甫曰：卿名能辩岂知寿阳已西何以常旱寿阳已东何以常水甫曰：寿阳已东皆是吴人亡国之音哀以思{X123}足︹邦一朝失职愤叹甚积积忧成阴阴积成雨久成水故其地常涝也。寿阳已西皆是中国新平︹吴美宝皆聚志盈心满用长欢娱公羊有言鲁僖甚悦故致旱京师。若能抑强扶弱先疏後亲则天下和平灾害不生矣。观者叹其敏捷。
    孟嘉为征西帅桓温参军人问听妓丝不如竹竹不如肉何谓也。嘉答曰：渐近使之然一坐咨嗟。
    袁宏为大司马桓温记室谢安常赏其机对辩速後安为杨州刺史宏自吏部出为东阳郡乃祖道於冶亭时贤皆集安欲以卒迫试之临别执其手顾就左右取一扇而授之曰：聊以赠行宏应声答曰：辄当奉杨仁风慰彼黎庶时人叹其率而能要焉。
    谢玄字幼度与从兄朗俱为叔安所器重安尝戒约子侄因曰：子弟亦何豫人事而正欲使其佳诸人莫有言者玄答曰：譬如芝兰玉树欲使其生於庭阶耳安悦之後为左将军会稽内史。
    顾悦之字君叔少有义行与简文同年而早白帝问其故对曰：松柏之姿经霜犹茂蒲柳之质望秋先零帝悦其对历尚书右丞。
    顾恺之为大司马桓温参军甚见亲盼温薨後恺之拜温墓赋诗云：山摧溟海竭鱼鸟将何依或问之曰：卿凭重桓公乃尔哭状其可见乎！答曰：声如震雷破山泪如倾河注海。
    秦秀为博士性忌谗佞疾之如雠素轻鄙贾充及伐吴之役闻其为大都督谓所亲曰：充文案小才乃居伐国大任吾将哭以送师或止秀曰：昔蹇叔知秦军必败故哭送其子耳今吴君无道国有自亡之形群率践境将不战而溃子之哭也。既为不智乃不赦之罪，於是乃止及孙皓降于王充未之知方以吴未可平抗表请班师充表与告捷同至朝野以充位居人上智出人下佥以秀为知言。
    殷浩为风流谈论者所宗或问浩曰：将莅官而梦棺将得财而梦粪何也。浩曰：棺本臭腐故将得官而梦尸钱本粪土故将得钱而梦秽时人以为名言浩终尚书令。
    颜含为光禄勋人尝论少正卯盗跖其恶孰深，或曰：正卯虽奸不至剖人充膳盗跖为甚含曰：为恶彰露人思加戮隐伏之奸非圣不诛繇此言之少正为甚众咸服焉。
    南齐桓荣祖为冠军将军兖州刺史领东平太守兖州大中正巴东王子乡事方镇皆启称子乡为逆荣祖曰：此非所宜言正应云：刘寅等孤负恩奖逼迫巴东使至於此时诸启皆不得通事平後帝乃省视以荣祖为知言。
    梁柳忄炎为太子詹事忄炎尝侍座高祖曰：徐元瑜违命岭南。《周书》罪不相及朕已宥其诸子何如忄炎对曰：罚不及嗣赏延於世今复见之圣朝时以为知言。
    王规为中书黄门侍郎敕与殷均王锡张缅同侍东宫俱为昭明太子所礼时湘东王为京尹与朝士宴集属规为酒令规从容对曰：自江左以来未有兹举特进萧琛金紫傅昭在坐并谓为知言後魏刘献之博陵饶阳人博观众籍见名法之言掩卷而笑曰：若使杨墨之流不为此书千载谁知其小也。曾谓其所亲曰：观屈原离骚之作自是狂人死其宜矣。何足惜也。吾尝谓濯缨洗耳有异人之迹哺糟ヱㄤ有同物之志而孔子曰：我则异，於是无可无不可诚哉！斯言实获我心献之後举孝廉以疾辞。
    北齐房豹为行台郎中随慕容绍宗绍宗自云：有水厄遂於战舰中浴并遂投於水冀以厌当之豹曰：夫命也。在天岂人理所能延促公。若实有灾眚恐非禳所能解。若其实无何禳之有绍宗笑曰：不能免俗聊复尔耳未几而绍宗遇溺时论以为知微。
    後周萧大圜梁简文帝子国亡入周为滕王友尝问大圜曰：吾闻湘东王作梁史有之乎！馀传乃可抑扬帝纪奚。若隐则非实记则攘羊对曰：言者之妄也。如使有之亦不足怪昔汉明为世祖纪章帝为显宗纪殷鉴不远足为成例。且君子之过如日月之食彰於四海安得而隐之如有不彰亦安得而不隐盖子为父隐直在其中讳国之恶抑。又礼也。乃大笑其後大军东讨攻拔晋州或问大圜曰：齐遂克不对曰：高欢昔以晋州肇基伪迹今本既拔矣。能无亡乎！所谓以此始者必以此终也。居数日齐氏果灭闻者以为知言。
    隋高劢北齐宗室齐亡入周高祖作相谓劢曰：齐所以亡者繇任邪佞公父子忠良闻於邻境宜善自爱劢再拜谢曰：劢亡齐末属世荷恩荣不能扶危定倾以至沦覆既蒙获宥恩幸已多况复滥叨名位致速官谤高祖甚器之後为洮州刺史坐事免。
    唐苏世长隋末王世充僭号署为太子太保与世充兄子弘烈俱镇襄阳武德四年雒阳平世长首劝弘烈归降既至京师高祖责世长来晚故世长顿颡曰：自古帝王受命为逐鹿之喻一人得之万夫敛手，岂有获鹿之後忿同猎之徒问争肉之罪也。陛下应天顺人布德施惠。又安得忘管仲雍齿之事乎！且臣武功之士经涉乱离死亡略尽唯臣残命得见圣朝陛下。若复杀之是绝其类也。实望天恩使有遗种高祖与之有故笑而释之寻授玉山屯监。
    ○总录部　清廉
    夫砥名励节不以利行恶衣菲食所以志於道洁己以进临财以廉处脂膏而不能自润委货财而不亏其义克全其操动不累高不以身之察察而受物之汶汶者斯君子之至行也。中古而下盖不乏其人焉乃有居贫守约寡欲易足靡受馈饷不营资产处官遵量人之用在困无苟得之志非夫立义为富秉德不回者亦奚以臻此哉！古人有云：贫者视其不取老者戒之在得盖亦固穷自守不为义疚者鲜矣。夫子罕宋人也。宋人或得玉献诸子罕子罕弗受献玉者曰：以示玉人（玉人能治玉者）玉人以为宝也。故敢献之子罕曰：我以不贪为宝尔以玉为宝。若以与我皆丧宝也。不。若人有其宝稽首而告曰：小人怀璧不可以越乡（言必为盗所害）纳此以请死也。（请免死）子罕诸其里使玉人为之攻之（攻治也。）富而後使复其所（卖玉得富）。
