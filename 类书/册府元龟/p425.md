<!-- { "loadSidebar": true } -->
六月诏平卢军节度使房知温封东平王知温始与帝尝失意於杯盘间以白刃相恐及帝即位知温忧甚帝乃封王爵以宁之知温径赴雒阳申其宿过。且感新恩帝开怀以厚礼慰而遣之。
十二月诏以故武安军节度使检校司空彭城郡侯邑千户刘建峰累赠太傅可赠太尉其妻厍狄氏赠韩国夫人建峰唐光启中蔡贼秦宗权之党淮南之乱与孙儒寇陷扬州儒令建峰将兵寇衡潭诸州建峰乃自为湖南岁馀卒别将马殷代帅其众马氏深德之前後屡表建峰赠官至是有此封赠。
三年六月以右千牛卫将军权知魏府事张令昭为齐州防御使捧圣右第二指挥使开立为德州刺史捧圣第五指挥使康福进为莫州刺史先是令昭为邺都屯驻捧圣都虞候逐节度使刘皓据城叛翼日右副使边仁嗣已下逼令奏请节旄改授将军权知而立及福进始与令昭同谋应太原逐延皓朝廷故并授郡印累遣使宣谕以诸军虐留未能轻解其意盖俟太原成败耳至是除郡。又促令赴任以观其心。
十二月以前坊州刺史刘景岩为彰武军节度留後景岩故河西延帅高万全之将校累任至坊州刺史家在延州父子豪右私家有丁夫兵仗倾郡邑邑人惮其强多推服之会杨汉章帅延州无政失蕃汉之私是时有诏借括战马及壮丁汉章以数千人将赴军期兵仗鞍马阅之於野而便成行景岩密令人挠之言契丹在河东丁壮有去无归众心惧杀汉章乃以其众至景岩墅推为留後朝廷不获已而命之。
是年诏放澶州刺史冯晖属省钱一百万晖以犒军为辞故有是命。
晋高祖天福元年封天雄军节度使范延光临清王帝建义太原唐末帝遣延光以本部兵二万屯辽州与赵延寿犄角合势及延寿兵败延光促还心不自安帝入雒寻封列土以宽反侧。
二年安州屯将王晖杀节度使周环诏遣沧州节度使李金全以骑兵千人镇抚其地未及境晖为部下所杀金全至乱军数百人不自安金全说遣赴阙密伏兵於野以祖之座上擒其军校武彦和等数十人斩之彦和临刑宣言曰：周环俭啬多疑严刑峻令晖粗率悖慢怨其约束以至飞语相间各为防虞晖乃无疾针砭数月不出竹为矛图为窃发预其事者晖腹心数人而已行间之卒皆受其制心虽有异敢不从之连鸡不栖物之常理夫乱者必戮军令有之。然则王晖元恶天子犹赐之信誓许为郡守我等见杀非有罪也。若朝廷之命是食前言苟将军之令得无冤乎！既戮彦和等其徒皆以兵送赴阙下初金全之将行也。帝谓之曰：王晖之乱罪莫大焉但虑乎！封守不宁则民受其弊故折矢飞诏示之以不戮一人拔晖为淮安守序秩次校以主其兵卿之此行无失吾信至是以彦和等当为乱之日劫掠郡城三日所获财货在焉遂杀而夺之帝闻之以姑息金全不究其事授以旄节。
三年五月赐汴州节度使杨承祚衣一袭通犀带靴笏银鞍辔马等物。又太妃皇后各有所赐帝以邺城将下光远方绾兵柄故通姻好以固之所赐汴俗谓之系女胥。
十月宣遣东上ト门副使张琼祚押福建进来牙一株犀三株玳瑁三十斤银盆四口腊面茶三十斤香药二百斤往魏府赐杨光远。
十一月制曰：王者居域中之大以天下为家两曜照临必覃声教二仪覆载咸有宠绥矧夫地镇南台心倾北阙遥识兴隆之运显输翊戴之诚得不并举徽章式旌亮节爰当吉日遂降明恩威武军节度福建管内观察处置等使光禄大夫检校太保兼御史大夫上柱国琅邪县开国伯食邑七百户王继恭淮水源长缑山系远代袭弓裘之业家承带砺之勋剑有龟文乃是千星之器玉称龙府居为照庑之珍当年已得於佩刀继世连持於瑞节红莲绿水幕中多倚马之宾贝胄犀渠帐下悉曳牛之将号令而秋霜肃物抚绥而时雨随车岳镇一方风行万里而况诚专会禹道著尊周挂帆樯而远涉沧波贡章表而备陈丹恳菁茅毕至无亏任土之仪玉帛咸来悉是充庭之宝尔能。若此朕实嘉焉是用益以井田荣之黻冕阶峻级爵极真王冀旌奉上之心仍锡推忠之号於戏航深梯险尔无怠於恭虔崇德报功朕敢稽於渥泽勉承休命永保令图可特进检校太傅福州大都督府长史威武军节度福建管内观察处置兼三司发运等使封临海郡王加食邑二千户食实封三百户赐推忠奉节功臣继恭图闽王昶而自立故有是命。
五年八月以西京留守杨光远守太尉兼中书令充平卢军节度使封东平王是时光远有功每以为帝惧已稍干预政事帝亦从之以其子承祚尚主次子承信等皆与一官而恩渥殊等为当时之冠时桑维翰为枢密使往往御前可否其事光远密知心衔之及范延光归命光远面奏维翰等擅权帝以光远方有功於国乃出维翰领安阳光远为西京守兼镇河阳罢其兵权光远繇此怨望朝廷潜贮异图多以珍玩奉契丹诉已之屈。又私养部曲千馀人挠法犯禁河雒之人尝如备盗寻册守太尉时范延光致仕辇橐装妓妾居河阳光远利其奇货。且虑为子孙之雠因奏延光不家汴雒而出舍外藩非南走淮则北走越宜早除之高祖以许之不死铁券在焉持疑未允光远乃遣子勋以甲士围其第迫令自裁延光曰：天子在上安得如此光远寻遣爪牙请移雒下及浮桥推落水中流尸至缪家滩奏云：延光自投于河朝廷颇知之以姑息不暇莫能理其事後逾岁入觐帝为置曲宴时教坊乐官皆家在雒阳以光远左右多纵暴取深衔之因陈戏讥光远而光远无惭色帝曰：元城之役卿左右皆立功未曾酬奖今各与一郡赴任以荣之因命为刺史者数人乃命青州节度使王建立移镇潞州遂以光远代焉光远面奏请与长子同行寻授承勋莱州防御使及赴任仆从姬媵行李至数千骑满盈僭侈为方岳之最下车之後惟以刻剥为事。
少帝天福八年遣内班曹延丕押玉带一衣一袭衣著三百疋银器二百两御马二疋赐青州杨光远。
是年以单州刺史杨承祚为登州刺史其官告遣前华州节度副使周光逊送之。
九年遣使诏驸马都尉杨承祚送长安公主乳母傅姆等一十二人归于青州示柔服也。
开运二年杜重威进军粮九万八千石钅仓一千二百条并在镇州重威在镇州日重敛多纳与腹心数十辈分利而处皆为宫室会有命移镇而公私未剖朝廷察知遣殿中监王钦祚权知镇州军州事降诏以和籴为名比户籍之钦祚性激讦好邀功利既至真定乃痛劾掌事者尽抉摘重威一行所聚储蓄而条奏焉重威闻之大怒。表曰：不知臣有何罪王钦祚封锁臣员寮口食词甚不逊朝廷不欲伤其意竟不区分寻追还钦祚故重威有是献将弭其事诏赐重威茶万斤绢万疋充军粮价。又赐重威器帛毡帐骏鹰别赐公主衣著百疋以姑息之。
汉隐帝时湖南马希广庶弟希萼为朗州节度使怒希广立不以长繇是日寻干戈相侵伐希广希萼交讦於朝廷累降诏和解之。
周太祖广顺二年八月枢密使王峻贡第三表辞解重任赐诏不允翊日峻入朝进谢恩马三匹峻自居密地常恃旧恩以国政为己任帝颇亦姑息之李重进郑仁诲向训等皆帝亲旧腹心也。峻潜忌之每见仁诲等在帝左右渐见进用尤所不平至是连拜三章求解枢务帝累遣中使就第宣谕每对使者辞气益厉。又发诸道节将书祈请保证旬日之间诸蕃皆遣驿执奏进纳峻书帝惊骇久之。又遣近臣召令视事稠叠慰勉兼宣云：若卿尚未入朝朕当亲自迎请峻得宣谕殊未回意。且言车驾。若来应是致臣於不测之礻固也。帝知枢密直学士陈观与峻情通乃诏观谕意令至峻第观回奏曰：峻意解矣。望陛下声言驾幸但严驾以待之峻闻车驾将至即驰至帝黾勉从之峻果入朝谒见於便殿帝慰劳久之即令视事其要君无礼也。如此。
十二月戊申以左千牛卫将军欧弘练为嘉州刺史京兆少尹张仲荀为渝州刺史并放归本道弘练仲荀皆故湖南马希范之牙将也。弘练以进奉入朝值本镇乱归讣阻绝仲荀本邸官马氏既亡朝廷以环卫二尹授之至是刘言与弘练等书言已为故府攘除寇盗权主山河都无旧人同议藩任已具闻奏请速旋归故有是命。
是月丙戍武平军兵马留後刘言上。表曰：臣闻域中至大须归正统之君海内称尊合奉真明之主事既缘其道阻机。且务於从权关河之信使不通戎政之笺章未达为暌越罪属稽留臣前年以马氏弟兄交相鱼肉是希崇之失御致边镐之侵疆当道节度使马光惠早副群情方施庶政遽多耽惑将乱纪纲三军商量乃行废黜臣缪居上将忽被众推寻。且奉表东吴所冀。且安西土不谓湖南节度使边镐多行间谍常畜阴谋致半年未降於新恩而中使遽来於急诏而。又纵横肆意说诱五溪暗行文书广赍金帛将谋会合欲举攻状臣请节度副使王进逵行军司马何敬真别差指挥使周行逢朱全张仿等虑其奸计恐致危亡乃举兵师去平凶寇自十月三日水陆发兵顺水至五日收下沅江九日。又下益阳十四日克复湖南越池边镐见其危迫陆路奔逃见发奇兵掩後追逐料行狼狈必恐收擒臣素昧兵钤曾无将略幸处军中之长叨司阃外之权念臣节以徒坚望尧皆而尚既复潇湘之土宇永依日月之照临幸成破竹之功敢慢倾葵之恳。且驰单介径达皇都谨差节度押牙张崇嗣奉表以闻是年十月内言收湖湘寻差人上章至荆南高保融留之自先奏其事言闻其未达乃复令张崇嗣奉表兼别具奏状缕述其事曰：当道去年以湖南马希萼弟兄伤寒家国陵夷淮南差边镐潜入长沙便为据守扶风一族楚水万家并押送东吴固无留者当道有兵士二千来众亦被括将累乞放回意未允许今春前节度使马光惠耽荒稍甚僭侈非常三军商量乃行废黜臣以位居贰众意推崇辞让既难藩方无主此际以马光惠早归东国累降颁宣臣等例奉甄未遑回变方思述职邻道可明不谓湖南频行间斗彼众将行讨伐当军须举兵师冀先定於熊湘复归明於象阙东吴早以臣权知戎阃未降明恩寻有急徵并令归国其边镐唯怀诡诈多畜奸谋况五溪八州是武陵管属边镐暗赍金帛密与钩连计料加兵欲谋攻逼於界首益阳县下砦聚食屯师自谓士卒精强濠堑牢固当道节度副使王进逵行军司马何敬真指挥使周行逢朱全蒲公益等去十月三日部署大齐截波鱼龙战棹等三百馀艘计三万人并陆路指挥使张仿董从德等押马骑兵士二万馀人同日进发五日收下沅江县获贼都监刘承遇其贼将李师德等五百馀人并束甲归降至九日到益阳寨贼众一万馀人坚守抵攻击自辰至未其砦自溃杀戮八千馀人捉得都指挥使夏昌活擒八百馀人至十一月桥口湘阴数处相次归降至十三日当军水陆俱上经长沙城下边镐见其兵势不敢拒张当夜取东路奔逃至十四日进逵敬真差发五千馀人追袭除镐先次奔窜外掩杀贼众五百馀人即日进逵敬真入湖南城安抚军民讫其东吴岳州刺史宋德权尚倚孤垒亦聚强兵探知搬下舟船亦无斗志十月十八日差指挥使蒲公益押战船五十只兵士三千人到岳州城下其宋德权即时城而窜便令蒲公益权主岳州招抚生聚其潭州上江诸郡邑见差守宰抚安次。且言潭州兵戈之後焚烧殆尽乞移使府於朗州帝从之诏朗州为都督府在潭州之上。
