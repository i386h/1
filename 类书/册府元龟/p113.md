<!-- { "loadSidebar": true } -->
三年四月沧州言控鹤官仇超补当州捉生都头先是太祖东征巡案贼垒慕容彦超设虎落以获城帝宣谕诸州厢军内果敢之士拔去鹿角者仇超仗一大斧伐鹿角而径登贼城为守陴者伤三指而下帝奖其勇健解其甲铠唯衣一犊鼻赐以锦袍超谢讫携斧。又登贼垒芟夷悬撞之类而旋帝擢之在控鹤官之列间日思其骁果宣问愿陈力之所超曰：父尝任沧州捉生都头苟得之平生毕矣。故与是职。
九月以前青州节度副使王沼为邢州副使沼故镇帅王武俊之家父赵州刺史沼事庄宗累为诸司使出为行军副使罢平卢副使年七十馀求归乡里或言沼贫悴者乃召还京何福进以仆马遣之再授副戎而思乡之情不复已也。
显德元年正月青州节度使常思言被病请罢镇归京寻医从之。
●卷四十九
○帝王部　崇儒术
周官太宰之职以九两系邦国之民其一曰儒盖六艺之谓也。而太史公以为列君臣父子之礼序夫妇长幼之别虽百家不能易故历代致治之後何莫繇斯道也。已乃有朝舍干戈暮习俎豆诚知夫天下之重非可马上而治文武之道布在方策有条不紊可举而行至於变风易俗之端长世字之术荒怀来远之略迈德兴仁之旨鲜不出，於是矣。繇是立庠塾设学校褒先儒以阐化尊经典以立训咸用诠次存诸轨范。
汉高祖十二年十一月行自淮南还过鲁以太牢祀孔子。
文帝时天下亡治书者独闻齐有伏生（臣钦。若等曰：伏生名胜）故秦博士治尚书年九十馀老不可至乃诏太常使人受之太常遣晁错受尚书伏生所还因上书称说（称书法而说其义）诏以为太子舍人。
武帝元朔五年六月诏曰：盖闻导民以礼风之以乐今礼坏乐隳朕甚闵焉故详延天下方闻之士咸荐诸朝（详悉也。方道也。闻博闻也。言悉引有道博闻之士而进於朝也。）其令礼官劝学讲议洽闻举遗兴礼以为天下先太常议与博士弟子崇乡党之化以厉贤材焉时御史大夫倪宽有俊才初见帝语经学帝说之曰：吾始以尚书为朴学弗好及闻宽说可观乃从宽问一篇擢为中大夫其後诏求为韩诗者徵蔡义待诏久不进见义上疏曰：臣山东草莽之人行能无所比容貌不及众然而不弃人伦者窃以闻道於先师自於经术也。愿赐清之燕（燕安息也。）得尽精思於前帝召见义说诗甚说之擢为光禄大夫给事中。
宣帝即位闻卫太子好梁春秋以问丞相韦贤长信少府夏侯胜及侍中乐陵侯史高皆鲁人也。言梁子本鲁学公羊氏齐学也。宜兴梁时蔡千秋为郎召见与公羊家并说帝善梁说擢千秋为谏大夫给事中後有过左迁平陵令复求能为梁者莫及千秋帝愍其学。且绝乃以千秋为郎中户将（户将官名）选郎十人从受。又梁丘贺从京房受易帝闻京房为易名求其门人得贺贺时为都司空令坐事论免为庶人待诏黄门数入说教侍中（为诸侍中说经为教授）以召贺贺入说帝善之（说於天子之前）以贺为郎中修武帝故事讲六艺群书博士尽奇异之。
甘露三年诏诸儒讲五经同异太子太傅萧望之等平奏其议帝亲称制临决焉乃立梁丘易大小夏侯尚书梁春秋博士。
元帝即位徵高密相孔霸以师赐爵关内侯号褒成君霸上书求奉孔子祭礼帝下诏曰：其令师褒成君关内侯霸以所食邑八百户祀孔子焉故霸还长安子福名数於鲁奉孔子祀（名数户籍也。）帝好儒术文辞颇改宣帝之政言事者多进见人人自以为得帝意。
初元五年诏博士弟子每置员以广学者帝少而好儒及即位徵用儒生委之以政贡薛韦匡（贡禹薛宣韦贤匡衡）迭为宰相。
成帝河平三年八月光禄大夫刘向校中秘书谒者陈农使使求遗书於天下（言令陈农为使而使之求遗书）先是班伯少受诗於师丹大将军王凤荐伯宜劝学召见宴昵殿（亲戚宴饮会同之殿）容貌甚丽诵说有法拜为中常侍帝方乡学郑宽中张禹朝夕入说尚书《论语》於金华殿（金华殿在未央宫）诏伯受焉既通大义。又讲异同於许商迁奉车都尉数年金华之业续出。
平帝元始元年封孔子後孔均为褒成侯奉其祀追谥孔子为褒成宣尼公。
後汉光武建武五年七月幸沛十月还幸鲁使大司空祠孔子是月初起太学（在洛阳城故开阳门外去宫八里讲堂长十丈广三丈）帝幸太学赐博士弟子各有差。
十四年四月封孔子後志为褒成侯（平帝封孔均为褒成侯志均子）。
十九年立皇太子选求明经乃擢桓荣弟子豫章何汤为虎贲中郎将以尚书授太子帝从容问汤本师为谁汤对曰：事沛国桓荣帝即召荣令说尚书甚善之拜为议郎赐钱十万入使授太子每朝会辄令荣於公卿前敷奏经书帝称善曰：得生几晚会欧阳博士缺因拜荣为博士车驾幸太学会诸博士论难於前桓荣被服儒衣温恭有蕴藉（蕴藉由言宽博有馀也。）辨明经义每以礼让相厌不以辞长胜人儒者莫之及（厌服也。）特加赏赐。又诏诸生雅吹击磬尽日乃罢（吹管奏雅颂也。）。
明帝永平二年三月诏郡国县道行乡饮酒于学校皆祠先圣先师周公孔子牲以太牢孟冬亦如之。
九年四月开立学校置五经师（自皇太子诸王侯及功臣子弟莫不受经。又为外戚樊氏郭氏阴氏马氏诸子弟立学官号四姓小侯以非列侯故曰：小侯）。
十年九江人鲍骏上书言丁鸿经学至行帝甚贤之诏徵鸿至即召见《说文》侯之命篇赐御衣及授廪食公车与博士同礼。
十五年帝东巡过鲁幸孔子宅祠仲尼及七十二弟子亲御讲堂命皇太子诸王说经帝自制五家要说章句令桓郁校定於宣明殿（一云：帝自制五行章句此言五家即谓五行之家也。）其冬帝亲於辟雍自讲所制五行章句已复令郁说一篇帝谓郁曰：我为孔子即为子夏起予者商也。又问郁曰：子几人能传学郁曰：臣子皆未能传学孤兄子一人学方起帝曰：努力教之有起者即白之。
章帝建初四年十一月诏曰：盖三代导人教学为本汉承暴秦褒显儒术建立五经为置博士其後学士精进虽曰：承师亦别名家孝宣帝以为去圣久远学不厌博故遂立大小夏侯尚书後。又立京氏易至建武中复置颜氏严氏春秋大小戴礼博士此皆所以扶进微学尊广道艺也。
中元元年诏书五经章句烦多议欲减省至永平元年长水校尉樊奏言先帝大业当以时施行欲使诸儒共正经义令学者得以自助孔子曰：学之不讲是吾忧也。又曰：博学而笃志切问而近思仁在其中矣。於戏其勉之哉！，於是下太常将大夫博士议郎郎官及诸儒生会白虎观讲议五经同异使五官中郎将魏应承制问侍中淳于恭奏帝亲称制临决如孝宣甘露石渠故事作白虎议奏先是建初元年校书郎杨终上言宣帝博徵群儒论定五经於石渠阁方今天下少事学者得成其业而章句之徒破坏大体宜如石渠故事永为後世则，於是诏诸儒於白虎观论考同异同。
八年十二月诏曰：五经剖判去圣弥远章句遗辞乖疑难正恐先师微言将遂废绝非所以重稽古求道真也。其令群儒选高才生受学左氏梁春秋古文尚书毛诗以扶微学广异义焉。
元和元年帝巡狩之赵特引见赵相鲁丕难问经传厚加赏赐。
二年三月帝东巡狩还过鲁幸阙里以太牢祀孔子及七十二弟子作六代之乐大会孔氏男子二十以上者六十三人命儒者讲论兰台令史孔僖因自陈谢帝曰：今日之会宁於卿宗有光荣乎！对曰：臣闻明君圣主莫不尊师贵道今陛下亲屈万乘辱临敝里此乃崇礼先师增辉圣德至於光荣非所敢承帝大笑曰：非圣者子孙焉有斯言乎！遂拜僖郎中赐褒成侯损及孔氏男女钱帛诏僖从还京师使校书东观。
和帝永元十三年正月丁丑帝幸东观览书林阅篇籍博选术艺之士以充其官。
安帝延光二年诏选三署郎及吏人能通古文尚书毛诗梁春秋一人。
三年三月幸泰山祀孔子及七十二弟子於阙里自鲁相令丞尉及孔氏亲属妇女诸生悉会赐褒成侯以下帛各有差遂还京师幸太学。
顺帝永建六年九月缮起太学。
灵帝熹平四年三月诏诸儒正五经文字刻石立於太学门外。
六年十月帝亲临辟雍。
光和元年二月始置鸿都门学生（鸿都门名也。於内置学诗辞赋及工书鸟篆者相课试至千人焉）。
二年六月诏公卿举能通尚书毛诗左氏梁春秋各一人悉除议郎。
魏太祖为汉丞相以建安八年秋七月令曰：丧乱以来十有五年後生者不见仁义礼让之风吾甚伤之令郡国各文学县满五百户置校书选其乡之俊造而教学之，庶几先王之道不废而有以益於天下既为魏王以建安二十二年五月作泮宫。
文帝黄初二年正月诏曰：昔仲尼资大圣之才怀帝王之器当衰周之末无受命之运在鲁卫之朝教化乎！洙泗之上栖栖焉遑遑焉欲屈己以存道贬身以救世於时王公终莫能用之乃退考五代之礼素王之事因鲁史而制春秋就太师而正雅颂俾千载之後莫不宗其文以述作仰其圣以成谋兹可谓命世之大圣亿载之师表者也。遭天下大乱百祀堕坏旧居之庙毁而不褒成之後绝而莫继阙里不闻讲颂之声四时不睹尝之位斯岂所谓崇礼报功盛德百世必祀者哉！其以议郎孔羡为宗圣侯邑百户奉孔子祀令鲁郡起旧庙置百户吏卒以守卫之。又於其外广为室屋以居学者。
明帝大和二年六月诏曰：尊儒贵学王教之本也。自顷儒官或非其人将何以宣明圣道其高选忄专士才任侍中常侍者申敕郡国贡士以经学为先。
景初中帝以高堂隆苏林秦静等老恐无能傅业者乃诏曰：昔先圣既没而其遗言馀教著於六艺六艺之文礼。又为急弗可斯须离者也。末俗背本所繇来久故闵子讥原宪之不学荀卿鬼秦世之坑儒儒学既废则风化曷繇兴哉！方今宿生巨儒并各年高教训之道孰为其继昔伏生将老汉文帝嗣以晁错梁寡畴宣帝承以十郎（臣钦。若等曰：选郎十人从受）其科郎吏高才解经义者三十人从光禄勋隆散骑常侍林博士静分受四经三礼主者具为设课试之法夏侯胜昔有言士病经不明经术苟明其取青紫如俯拾地芥耳今学者有能究极经道则爵禄荣宠不期而至可不勉哉！数年隆等皆卒学者遂废。
齐王正始二年二月初通《论语》使太常以太牢祭孔子於辟雍以颜渊配。
五年五月讲尚书经通使太常以太牢祠孔子於辟雍以颜渊配赐太傅大将军及侍讲者各有差。
六年诏故司空王朗所作《易传》令学者得以课试。
七年十二月讲礼记通使太常以太牢祀孔子於辟雍以颜渊配。
晋武帝泰始三年十一月改宗圣侯孔震为奉圣亭侯。又诏太学及鲁国四时备三牲以祀孔子。
咸宁二年五月立国子学。
元帝建武元年十一月立太学。
明帝太宁三年诏给奉圣亭侯孔震四时祀孔子祭宜如泰始故事。
成帝咸康元年二月讲诗通释奠如故事。
三年正月辛卯立太学。
穆帝升平元年三月帝讲孝经通亲释奠于中堂。
