<!-- { "loadSidebar": true } -->
後闻後周闵帝元年正月即天王位诏曰：上天有命革魏於周致予一人受兹大号予惟古先圣王罔弗先於省视风俗以求民瘼然後克治矧予眇眇。又当草昧。若弗尚於达四聪明四目之训者其有闻知哉！有司宜分命方别之使所在巡抚五教何者不宣时政有何不便得无修身洁己才堪佐世之人而不为上所知冤枉受罚幽辱於下之徒而不为上所理孝义贞节不为有司所申鳏寡孤独不为有司所恤暨黎庶衣食丰约赋役繁省灾疠所兴水旱之处并宜具闻。若有年八十已上所在就加礼饩。
明帝元年六月遣使分行州郡理囚徒察风俗掩骸埋武成二年二月以车骑大将军仪同三司冀携为大使巡历州郡察风俗理冤滞还拜小御。
武帝保定元年二月遣大使巡察天下。
五年七月遣大使巡察天下。
天和五年四月遣大使巡察天下。
建德五年正月诏曰：朕克己思治而风化未敷弘永言前古载怀夕惕可分遣大使周省四方察讼听谣问民恤隐其狱犴无章侵渔黎庶随事究验条录以闻。若政绩有施治纲克举及行宣圭荜道著丘园并须检审依名讠誊奏其鳏寡孤独实可哀矜亦宜赈给务使周赡。
六年平齐诏曰：东夏既平王道初被齐氏弊政馀风末殄朕劬劳万几念存康济恐清净之志未形四海下民疾苦不能上达寝兴轸虑用切于怀宜分遣使人循方慰抚观风省俗宣扬治道有司明立条科务在孔益。
宣帝即位遣大使巡察诸州。
隋高祖开皇元年即位遣八使巡省风俗。
三年十一月发使巡省风俗诏曰：朕君临区宇深思治术欲使生人从化以德代刑求草莱之善旌闾里之行民间情伪咸欲备闻已诏使人所在赈恤杨镳分路将遍四海必令为朕耳目如有文武才用未为时知宜以礼发遣朕将铨擢其有志节高妙越等超伦亦仰使人就加旌异令一行一善奖劝於人远近官司遐迩风俗巨细必纪还日奏闻庶使不出户庭坐知万里。
四年八月甲午遣十使巡省天下。
六年正月遣民部尚书苏威巡省山东。
十年八月遣柱国襄阳郡公韦上开府东莱郡公王景并持节巡抚岭南百越皆服。
十五年七月遣邳国公苏威巡省江南。
十七年三月遣治书侍御史柳皇甫诞巡省河南河北。
仁寿元年遣十六使巡省风俗。
炀帝大业元年正月发八使巡省风俗下诏曰：昔者哲王之治天下也。其在爱民乎！既富而教家给人足故能风淳俗厚远至迩安治定功成率繇斯道朕嗣膺宝历抚育黎献夙夜战兢。若临川谷虽则聿遵先绪弗敢失坠永言政术多有缺然况以四海之远兆民之众未获亲临问其疾苦每虑幽仄莫举冤屈不申一物失所乃伤和气万方有罪责在朕躬所以寤寐增叹而夕惕载怀者也。今既布政惟始宜存宽大可分遣使人巡省方俗宣扬风化荐┧淹滞申达幽枉孝悌力田给以优复鳏寡孤独不能自存者量加赈济义夫节妇旌表门闾高年之老加其版授并依别条赐以粟帛笃疾之徒给侍丁者虽有侍养之名曾无赡之实明加检校使得存养。若有名行显著操履修洁及学业才能一艺可取咸宜访采将身入朝所在州县以礼发遣其有蠹政害民不便於时者使还之日具录奏闻。
二年遣十使并省州县。
唐高祖武德元年六月遣太仆卿宇文明达招慰山东之地。
七月遣黄台公瑗安抚山南之地。
十月诏曰：隋德下衰政荒民散九州辐裂四海瓜分元元无辜饲豺狼之吻忄忄黔首罹兵革之灾朕祗膺宝图救其危坠一物失所情深纳隍今赵魏之人俱承大化海岱之境思禀朝章然而尚迫寇戎受拘凶暴经途遐阻末由自达宣风布教必伫循良柔服招携事资明恕右翊卫大将军上柱国淮安王神通地惟近属功参运始仗节建允当重寄可山东道安抚大使其山东诸军事并受节度。
二年闰二月诏曰：隋末道消运为阳九盗贼蜂起饥馑荐臻四海之民坠於涂炭是以上天降鉴爰命朕躬绥静黎元克定凶鬼府库仓廪所在开发流冗之民随加镇抚言念亭育监寐匪忘然年不登民多困乏一物失所有甚纳隍宜加存问救其疾苦可令皇太子建成巡京城侧近诸县秦王巡京城以东右仆射裴寂巡京城以西诣彼闾阎见其耆老观省风俗廉察吏民乏绝之徒量加赈给如有冤滞并为申理高年疾病就致束帛是月遣马邑都城李靖前鹿城县令元无竭慰抚岭南。
四月遣大理卿郎楚之安抚山东夏侯端安抚淮左奏九韶乐设宴而遣之。
五月遣黄门侍郎杨恭仁安抚河西之地。
三年二月诏曰：朕承天明命抚育万方康俗济民无忘监寐西蜀僻远控接巴夷厥土沃饶山川遐旷往者隋末丧乱盗寇交侵流寓之民遂相杂挠游手堕业其类实烦夺攘矫虔因此而作王业伊始务从草创牧宰庶寮随事迁易州县分析权宜废置然而王道未洽民瘼犹存静言思之夙兴轸念澄源正本义在更张可令秦州总管轨国公轨御史大夫滑国公无逸为益州道安抚大使宣扬朝典进擢廉平贬黜苛暴申理冤滞孝悌贞节表其门闾鳏寡孤独量加赡恤事有便宜并委处分。
四年六月既征王世充遣骁卫将军盛彦师安抚河南之地。
九年七月遣谏议大夫魏徵宣慰山东。
太宗贞观三年五月旱六月令中书舍人杜正伦崔敦礼守给事中尹文宪张素等往关内诸州慰问人疾苦见禁囚徒量事断决人有冤枉不能自申者随状理之事有不便於人及官人贪残为患者并具状还日以闻困穷之徒比虽赈赡仍有乏绝者亦量加支给在京见禁囚徒亦令所司量事断决务从宽简称朕意焉。
六年三月幸九成宫发使存问高年鳏寡。
七年七月遣大理少卿李弘节太子中允张玄素都水使者长孙师巡抚岭南。
八年正月诏曰：昔者明王之御天下也。内列公卿允庶绩外建侯伯司牧黎元唯惧淳化未敷名教或替故有巡狩之典黜陟幽明行人之官存省方俗用能遐迩遂性情伪无遗时雍之宜率繇兹道朕祗膺宝命临御帝图禀过庭之义方荷上玄之嘉祉四荒八表无思不服而夙兴夕惕勤躬约已日慎一日虽休勿休欲万国欢心兆民有赖推诚待物近取诸身实谓群官受拜咸能自励乃闻连帅刺举或乖共理之寄县司主吏甚多黩货之罪有一於此责在朕躬是用终夜怃然昃景辍食宜遣大使分行四方申谕朕心延问疾苦观风俗之得失察政刑之苛弊耆年旧齿孝悌力田义夫节妇之家疾废嫠之室须有旌赏赈赡听以仓库物赐之。若有鸿材异学留滞末班哲人奇士隐伦屠钓宜精加搜访进以殊礼务尽使乎！之旨俾。若朕亲觌焉，於是分遣萧李靖杨恭仁王窦静李大亮刘德威皇甫无逸韦挺李袭誉张亮杜正伦赵弘智等巡省天下。
十八年十一月庚辰遣使赍玺书诣郑汝怀泽四州巡问高年宴赐各有差。
二十年正月丁丑遣大理卿孙伏伽黄门侍郎褚遂良尚书左丞杨纂太子詹事张行成太仆少卿萧铣光禄少卿冯怦司农卿达奚怀义雍州司马李督给事中张册御史中丞唐临中书舍人崔仁师柳太子中允宇文节太子中舍人贺会壹万年县令宋行质长安县令李乾户部郎中刘翁勃刑部侍郎刘燕客王昕尚药奉御长孙知人大理正郭文宗李镜玄等以六条巡察四方各以澄清为务多所贬黜举奏及使者还诣阙称冤者前後相属因令褚遂良以其类具状以闻帝亲自临决牧宰已下以能官进擢者二十人以罪死者七人其流罪以下及免黜者数百十人八月幸灵州所经州县并遣使存问老疾并加赈恤九月遣霍王府长史段宝玄沧州别驾张开谅同州别驾张文会等三道使巡察岭南诸州。
二十二年六月令陕州刺史孙伏伽於河南太子詹事张行成於河北渭州亲见父老存抚百姓从军之家州县为之营农。
三十三年八月以晋州地震令尚书郎中一人充使存问舍宅损坏者给复一年。
高宗永徽四年十月甲辰遣使存问鳏寡独不能自存者。
五年正月诏工部侍郎王俨往河北简行遭水诸州乏绝者赈贷之仍虑囚徒。
显庆元年正月令宗正卿陇西郡王博文刑部尚书长孙祥大理卿宝玄於畿内诸州巡抚百姓给贷乏绝。
二年十月幸许州遣少府少监郑钦泰等分往许汝州及所经县省录囚徒并搜访孝义及经学之士。
龙朔元年十二月戊寅诏诸州霜旱虫涝之处分道遣使存问赈给并虑囚徒。
三年八月诏分遣大使巡察问人疾苦黜陟官吏。
乾封二年十月遣守大司宪乐彦玮司平少常伯皇甫公议太子左中护杨思敬兼西台舍人李虔泽等分往长安万年城外诸县巡问百姓亲检校田苗赈给乏绝。
总章二年四月令左肃机兼检校沛王府长史皇甫公议往虑岐州诸县囚徒量事原免之。
二年二月遣使存问诸州逐粮百姓渐令复业仍令州县检校优恤之其未情愿归者听之。
十年十月幸许汝等州分遣通事舍人员外郎御史存问所经州县老疾及鳏寡独仍复见禁囚徒等仪凤二年十二月诏黄门侍郎同中书门下三品来尝为河南道大使中书侍郎同中书门下三品薛元超为河北道大使尚书左丞崔知悌国子司业郑祖玄为河南道大使分道巡抚申理冤屈赈贷乏绝。
●卷一百六十二
○帝王部　命使第二
唐中宗神龙二年二月遣十使巡察风俗下制曰：古之御天下者以大宝为公器以崇高为外物仰则乾行顺性命之理亻免思坤载成博厚之德将以财成至道保邦静人用清三微（臣钦。若等曰：三微者天地人三正之始万物皆微故王者法焉）以齐七政臻夫此者岂一人之力哉！实赖群方共康庶绩自季叶沦替湎弃公道官匪其人教无所习怀才修洁者则依违以自容通方宏伟者则放荡以求利繇是淳化日消浇风岁长典章讹弊俗凋残逶迤陵颓莫能振理朕以薄德丕承宝命夙夜惟寅忧劳无怠昧旦端冕心被寰瀛日晏罢朝念周黎庶顷者励精推择傍求牧宰冀闻善政惠康乃虚己励勤美化犹怠贪官傲吏屡黩於爰书失职流亡几沦於板籍岂刑赏之柄不协其中将仁恩之诚未孚於下永言国本良深轸悼古者天子巡狩省方观俗而锡銮备驾，或以为烦故分命轩博采谣颂将以彰善瘅恶激浊扬清散皇明以烛幽扬仁风以被物实资令德允属通才惟怀永图式鉴成宪宜於左右台及内外五品以上官识理通明立性坚白无所诎挠志在澄清者二十人分为十道巡察使二周年一替以廉案州部俾其董政郡吏观抚兆人议狱缓刑扶危拯滞。若能抗词直笔不惮权豪仁恕为怀黜陟咸当别加奖擢优以名器如脂韦苟全蘧戚施高下在心顾望依附者将迁削屏弃肃以宪章咸竭乃心以副朕意遂命易州刺史姜师度摄右御史以充此使。
景龙三年八月遣十使巡察天下。
睿宗唐隆元年六月庚子平韦庶人壬寅降十道使赍玺书宣抚。
景元年八月制出十道使持节巡抚天下。
二年二月降十道使按察。
七月分遣都督刺史十道按察。
十一月出十道使巡抚。
太极元年二月出十道使巡抚。
