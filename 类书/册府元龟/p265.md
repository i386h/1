<!-- { "loadSidebar": true } -->
大历二年三月丙戌《郭子》仪至自河中府癸卯许宰臣元载王缙及左仆射裴冕户部侍郎判度支第五琦京兆尹黎各出钱三十万宴《郭子》仪于子仪私第内侍鱼朝恩参其会焉朝恩出锦三十段采罗五十疋采绫一百疋为子仪缠头之费极欢而罢（旧俗赏歌舞人以采置之头上谓之缠三月甲戌内侍鱼朝恩请於春明门外私第宴宰臣仆射旧相节度使度支京兆等许之乙亥《郭子》仪宴宰臣等于私第许之戊寅汴宋节度使田神功请宴宰臣于私第许之（时子仪等以寇难渐平蹈舞王化乃置酒连宴酒酣皆起舞出良马宝鞍锦罗绫采等为缠头之费自宰臣公卿及中官高品凡列坐者百馀人下及伶人皆获享赉子仪朝恩神功或费至十万贯者）己夕卩宴吐蕃使于礼宾院八月癸未御三殿宴李抱玉杜鸿渐及河南江淮转运使刘晏荆南节度卫伯玉等赐物有差。
三年二月戊子宴关内河东副元帅《郭子》仪凤翔泽潞节度使李抱玉及宁节度使马等五月戊午宴剑南陈郑神会将士三千五百人於三殿赐物有差丙寅御紫宸殿宴新罗回纥使十二月丁巳宴宰臣及诸道节度使於内殿赐物有差。
四年十月丁巳宴吐蕃尚悉摩等八人於紫宸殿。
五年六月辛丑宴宰臣节度使六尚书御史大夫京兆尹於内殿赐物有差。
六年正月己卯宴宰臣及节度使六尚书御史大夫京兆尹判度支户部侍郎於内殿赐物有差十一月宴文单国王婆弥等二十五人于三殿。
八年十一月戊午宴宰臣《郭子》仪李抱玉王缙元载及仆射裴遵庆侯希逸御史大夫李栖筠吏部尚书刘晏渭北节度使臧希让神策军兵马使王驾鹤京兆尹杜济於延英殿赐物有差闰十一月癸亥宴宰臣及节度使转运使御史大夫京兆尹判度支户部侍郎于内殿赐锦采金银器物各有差。
九年四月辛巳宴宰臣及诸节度使转运使御史大夫京兆尹判度支户部侍郎及勋旧大臣于内殿赐物有差七月辛酉宴吐蕃使于内殿。
十年八月乙亥宴宰臣及御史大夫节度使转运使判度支户部侍郎京兆尹於三殿赐物各有差。
十三年正月甲戌帝御三殿宴宰臣及节度使转运使判度支户部侍郎京兆尹等赐物有差二月庚辰帝御三殿宴侍臣五品以上御史台五品以上尚书省四品以上及节度观察在城判官等并宰臣勋臣弟兄等并赴会凡三日连宴锡赉极於丰厚。
十四年二月壬辰帝御三殿宴宰臣及两省供奉官并文武百寮赐物有差癸巳。又御三殿宴至德以来勋臣子弟及藩邸旧臣子弟赐物有差顺时令广恩也。
德宗兴元元年七月壬午车驾自兴元至京师帝即还宫每间日宴勋臣於麟德殿必亲阅酒馔盛陈音乐极欢而罢其所领赐李晟首之浑次之诸宰臣及节将。又次之所以褒元功崇秩序也。
贞元元年二月寒食节命昭义节度使李抱真山南西道节度使严振与神策金吾六军使击鞠于内殿赐物各有差。
四年二月戊戌帝御麟德殿观宰臣李晟马燧及诸将会鞠李泌辞以不能请记筹从之颁赐有差辛丑帝以寒食假满内鞠会未毕是日特赐百官假一日三月甲寅宴百寮於麟德殿设九部乐及内出舞马帝制序及诗以赐群臣，於是给御笔仍命属和颁赐各有差至德以来军事务殷宴赐殆绝大历末唯宴两省供奉官及诸司三品官而已朝臣不周及焉至是常参官及二王後皇室从曾祖以下亲异姓诸亲勋臣节将子孙悉集焉四月御玄英门宴六军及神策神威诸将颁赐有差五月赐宴东蛮鬼王骠傍苴梦冲苴鸟星等於麟德殿赐物各有差九月诏曰：内外卿士左右朕躬朝夕公门勤劳众务今方隅无事蒸庶小康其晦日上已重阳三节任择胜地追赏每节仍赐宰相及常参官钱五百贯翰林学士一百贯左右神威神策十军共一千贯金吾英武威远及诸卫将军共二百贯客省奏事官一百贯委度支节前五日分付永为常例。
六年二月戊辰朔中和节宴百寮於曲江亭帝赋诗赐之三月庚子百僚宴於曲江亭帝赋诗以赐之己酉帝以寒食与宰臣及北诸军将军击鞠於麟德殿颁赐各有差四月帝曰：朕顷以四方不宁宵衣旰食百寮亦遑遑无暇今兵革渐息夏麦。又登朝官有暇日游宴者令京兆尹不须闻奏。
八年正月诏三节宴集先已赐诸卫将军钱其部率以下可赐钱百千八月诏曰：属者春秋令节欢乃与公侯庶寮俾同宴赏今西河吴楚连被水灾悼于厥心实未宁息尚轸爱念岂遑偷乐其九日会宜罢。
九年二月庚戌朔初以中和节赐宴钱给百寮先是宰相以曲江合宴陈设供办为府县之弊请分给是钱令诸司会于他所从之自是讫于贞元三节公宴悉分矣。九月以赠太师李晟薨日近罢九日宴会。
十年九月十日以重阳宴赐百寮追赏初九日以雨罢宴及是方会宴帝赋诗以赐百官。
十一年三月上已赐宰臣及两省供奉官宴于曲江九月癸卯赐中书门下及两省供奉官宴于赋诗以赐百寮百寮毕和十二月戊辰葛帝畋于苑中上戒多杀行三驱之礼军士无不知感毕事幸左神策军劳军飨士而还。
十二年二月己卯寒食节帝御麟德殿之东亭观武臣及勋戚子弟会球兼赐宰臣燕馔于宰臣位後施画屏风图汉魏名相仍纪其嘉言美行题之于下宰臣各赐锦采百疋银瓶盘各一具其从官直省各有差。
十三年二月丁巳朔赐宰臣及两省供奉官宴于曲江。又寒食赐宰臣宴于麟德殿前观会球各赐锦采瓶盘等九月重阳节赐宰臣及两省供奉官宴于曲江赐中书门下及百寮诗。
十四年正月帝谓宰臣等曰：文武之士列在朝序熙我庶绩勤效用彰今属勾芒应时万物生育朕在中和之节欲于麟德殿宴会群寮所冀君臣相欢式昭在镐之义宰臣等奏曰：八表清宁天下无事中和令节时属上春万国欢心咸同此日陛下俯降恩旨欲宴朝臣天光下临曲示慈惠臣等不胜庆忭之至二月壬子朔以雨雪不克宴会改俟他日戊午帝御麟德殿赐文武百寮宴乐於东西厢初奏破阵乐舞帝自制中和乐是日奏之。又奏九部乐及禁中歌舞妓者十数人布列于庭乐饮极欢日晏方罢赐宰臣锦采各二百疋加瓶盘等馀各有差帝制中春麟德殿会百寮观新乐诗仍令皇太子书以示百寮九月重阳节以襄阳节度樊泽卒废朝其百官宴享宜改取十一日。
十五年正月诏罢今年中和宴会以旱故也。二月诏罢今年三月三日宴九月诏罢今年重阳日宴会是日吴少诚逆徒围许州。
十六年正月诏罢今年中和节宴会二月诏罢今年三月三日宴会九月壬寅驸马都尉郭暧卒罢九日宴会。
十七年二月朔赐群臣会宴於曲江亭帝命中使薛盈珍赐诗三月上已赐群臣会宴于曲江九月重阳赐群臣会宴于曲江。
十八年二月朔赐群臣会宴于延康里故马池亭三月上已赐宰臣及两省官会宴于故马池亭九月重阳节赐宰臣及中书门下两省官会於故马池亭御制丰年多庆九日书怀诗以赐群臣。
十九年二月朔赐宰臣两省供奉官会宴于马池亭三月上已赐中书门下及两省供奉官会池亭。
二十年二月朔罢中和宴岁俭故也。九月九日赐中书门下及两省供奉官会宴于马池亭。
●卷一百十一
○帝王部　宴享第三
唐宪宗元和二年正月丁巳诏停中和重阳二节赐宴其上巳日仍旧二月丁丑以寒食节御麟德殿宴宰臣杜武元衡郑李吉甫及仆射大夫度支盐铁使京兆尹洎军使驸马诸亲王会焉帝与之击球于庭赐宰臣以下锦采银器有差三月上已节赐宰臣百僚合宴于曲江亭七月丁丑御晨耀楼神策神威六军内外教坊大合乐以乐之。
三年四月甲寅御芳林门张乐设百戏。
五年三月上已节赐宰臣宴于杜佑庄命中使以酒馔就赐之。
七年正月癸酉帝御麟德殿对南诏渤海羊可等使宴赐有差乙酉御麟德殿宴泾原节度使朱忠亮丁亥御麟德殿对南诏使李兴礼等宴赐有差三月辛酉罢曲江上已宴将葬惠昭太子也。九月甲子重阳节赐百僚宴于曲江。
八年五月戊午回鹘请和亲使伊难珠还蕃宴于三殿赐以银器缯帛九月戊午重阳节赐宰臣以下宴于曲江十二月丙午宴南诏渤海可使赐以锦采。
九年二月己丑麟德殿召见渤海使高礼进等三十七人赐宴有差九月壬午重阳节赐百官宴于曲江十年正月丁酉召见新罗及南诏蛮使宴赐有差。
十一年七月丙寅权停重阳日曲江赐宴。
十二年八月癸未敕今年重阳日公卿宴宜权停。
十三年二月辛酉帝御麟德殿对回鹘及南诏使赐宴有差。
乙丑命中官以酒膳宴陈许节度使李光颜于其第赐刍米凡二十五车。
乙亥御麟德殿宴宰臣及太子三少六尚书左右丞侍郎御史中丞中书门下省五品已上官翰林学士京兆尹度支盐铁使左右金吾将军威远皇城六军及诸卫大将军驸马都尉诸道朝觐节度使公主郡主等观击鞠角之戏大合乐极欢而罢以锦采银器颁赐有差丙子。又召宰相师保中丞京尹度支盐铁使并入内观诸亲及军使会鞠九月癸巳御麟德殿对吐蕃使论句藏戊戌命宰臣宴吐蕃使人於中书省。
十四年正月癸未帝御麟德殿对归国回鹘使宴赐有差三月乙酉以齐鲁初平宴文武百寮于麟德殿宰臣裴度等举觞献寿跪而言曰：陛下德配天地明并日月神武独断寇逆削平赐宴群臣当兹令节臣等备位台司幸逢昌运愿与四海九州之人同上千万岁寿帝执酒为饮之因击鞠为戏群臣纵观既罢赐缯采有差丙戌。又宴宰辅及大臣翰林学士于禁中七月甲申御麟德殿宴宣武军节度韩弘及判官大将军等共三百人赐物有差八月丁夕卩帝御麟德殿宴魏博节度使田弘正并判官大将等二百人赐物有差。
九月戊戌帝御会庆亭宴田弘正及宰相师保尚书侍郎左右丞太常卿谏议御史中丞给事舍人翰林学士等赐物有差己亥御麟德殿宴亲王及高品供奉官。
穆宗以元和十五年正月即位二月庚寅对新罗渤海朝贡使于麟德殿宴赐有差六月癸巳皇太后归兴庆宫帝率六宫侍行遂合乐大宴回幸右神策军赐中尉及左右乐人等金银锦采有差七月甲寅新作永安殿大张乐观百戏恣欢而罢班赐有差乙丑对吐蕃吊祭使于麟德殿宴赐有差。
九月戊申重阳节御宣和殿召郭钊兄弟及贵戚驸马军使左右中尉等赴宴赐金银锦采有差辛酉帝御麟德殿宴李光颜李各赐锦采五百疋银瓶盘五事衣一袭马一匹宾佐将校颁赐有差戊辰对吐蕃使於麟德殿宴赐有差。
十月吐蕃入寇诏发京西行营诸军赴援甲申对军使索日进程怀政董重质田[A13C]刘师贞并大将合六十七人宴赐有差。
长庆元年二月辛卯寒食节帝御麟德殿赐百寮宴帝自击鞠命禁军设百戏赐物有差壬辰。又宴宰臣师保仆射尚书翰林学士将军军使赐物有差癸巳。又宴将军军使及内官四月庚辰命宰臣於侍中会宴吐蕃使。
二年正月壬子对渤海使者於麟德殿宴赐有差八月壬午对吐蕃使者五十人於麟德殿宴赐有差九月戊子朔宴吐蕃使论悉诺等十五人於中书省壬辰敕蕃客等皆远申朝聘节遇重阳宜共赐钱二百贯以充宴赏仍给太常音乐是月丙申重阳节赐宰臣及百寮宴于曲江亭十月壬子对回纥使者於麟德殿宴赐有差。
三年三月上已节赐百僚曲江宴九月重阳节赐百僚宴於曲江（时韦绶为太子侍读绶之在重阳日百官有曲江之宴特请与集贤学士等别为一会从之）。
