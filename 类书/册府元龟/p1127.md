<!-- { "loadSidebar": true } -->
    晋何曾魏明帝时为黄门侍郎上疏曰：臣闻为国者以清净为基而百姓以良吏为本今海内虚耗事役众多诚宜养恤黎元悦以使人郡守之权虽轻犹专千里比之於古则列国之君也。上当奉宣朝恩以致惠和下当兴利而除其害得其人则可安非其人则为患故汉宣称曰：百姓所以安其田里而无叹息愁恨之声者政平讼理也。与我共此者其惟良二千石乎！此诚可谓知政之本也。方今国家大举新有发调军师远征上下劬劳夫百姓可与乐成难与虑始愚惑之人能厌目前之小勤而忘为乱之大祸者是以郡守益不可不得其人才虽难备犹宜粗有威恩为百姓所信惮者臣闻诸郡守有年老或疾病皆委政丞掾不恤庶事或体性疏怠不以政理为意在官积年惠泽不加於人然於考课之限罪亦不至绌免故得经延岁月而无斥罢之期臣愚以为可密诏主者使隐核参访郡守其有老病不隐亲人物及宰牧少恩好修人事烦挠百姓者皆可徵还为更选代顷之迁散骑常侍及宣帝将伐辽东曾上疏魏帝曰：臣闻先王制法必全於慎故建官授任则置副佐陈师命将则立监贰宣命遣使则设介副临敌交刃则参御右盖以尽思谋之功防安危之变也。是以在险当难则权足相济损缺不预则才足相代其为国防至深至远及至汉氏亦循旧章韩信伐赵张耳为贰马援讨越刘隆副军前世之迹著在篇志今太尉懿奉宣诛罪精甲锐锋步骑数万道路回阻四千馀里虽假天威有征无战寇或潜遁消散日月命无常期人非金石远虑详备诚宜有副今北边诸将及懿所督皆为僚属名位不殊素无定分统御之尊卒有变急不相镇摄存不忘亡圣达所戒宜选大臣名将威重宿著者盛其礼秩遣诣懿军进同谋略退为副佐虽有万一不虞之灾军主有储则无患矣。
    李宣明武帝时为尚书宣明奏议以为古者三公坐而论道内参六官之事外兴六卿之教或处三槐兼听狱讼稽疑之典谋及卿士陛下圣德钦明垂心万机猥发明诏仪刑古式虽唐虞畴谘周文翼翼无以加也。自今以往国有大政可亲延群公询纳谠言其军国所疑延诸省中使侍中尚书谘论所宜。若有疾不任观会临时遣侍臣讯访诏从之。
    李重为尚书郎时大中大夫恬和表陈便宜称汉孔光魏徐等议使王公以下制奴婢限数及禁百姓卖田宅中书启可属主者为条制重奏曰：先王之制士农工商有分不迁其业所以利用厚生各肆其力也。周官以土均之法经其地土井田之制而辨其五物九等贡赋之序然後公私制定率土均齐自秦立阡陌建郡县而时以丘俭为宣王副也。斯制已没降及汉魏因循旧迹立法峻者唯服物重器有贵贱之差令不僭拟以乱尊卑耳至於奴婢私产不曲为立限也。去八年己巳诏书申明律令诸士卒百工以上所服乘皆不得违制。若一县一岁之中有违犯者三家雒阳县十家以上官长免如诏书之旨法制已严今如和所陈而称光之议此皆衰世逾侈当时之患然盛汉之初不议其制光等作而不行非漏而不及能而不用也。盖以诸侯之轨既减而井田之制不复则王者之法不得制人之私也。人之田宅既无定限则奴婢不宜偏制其数惧徒为之法实碎而难简方今盛明垂制每尚简易法禁已备和表无施。
    刘毅武帝时为尚书仆射以魏立九品权时之制未见得人而有八损乃上疏曰：臣闻立政者以官才为本官才有三难而兴替之所繇也。人物难知一也。爱憎难防二也。情伪难明三也。今立中正定九品高下任意荣辱在手操人主之威福夺天朝之权势爱憎决於心情伪繇於已公无考校之负私无告讦之忌用心百态求者万端廉让之风灭苟。且之俗成天下但争品位不闻推让窃为圣朝耻之夫名状以当才为清品辈以得实为平安危之要不可不明清平者政化之美也。枉滥者乱败之恶也。不可不察然人才异能备体者寡器有大小达有早晚前鄙後修宜受日新之报抱正违时宜有质直之称度远阙小宜得殊俗之状任直不饰宜得清实之誉行寡才优宜获器任之用是以三仁殊途而同归四子异行而均义陈平韩信笑侮於邑里而收功於帝王屈原伍胥不容於人主而显名於竹帛是笃论之所明也。今之中正不精才实务依党利不均称尺务随爱憎所欲与者获虚以成誉所欲下者吹毛以求疵高下逐强弱是非繇爱憎随世兴衰不顾才实衰则削下兴则扶上一人之身旬日异状，或以贿赂自通，或以奸计登进附者必达守道者困悴无报於身必见割夺有私於己必得其欲是以上品无寒门下品无势族暨时有之皆曲有故慢主罔时实为乱源损政之道一也。置州都者取州里清议咸所归服将以镇异同一言议不谓一人之身了一州之才一人不审便坐之。若然自仲尼以上至於庖牺莫不有失则皆不堪何独责於中人者哉！。若殊不修自可更选今重其任而轻其人所立品格还访刁攸攸非州里之所归非职分之所置今访之归正於所不服决事於所不职以长谗构之原以生乖争之兆似非立都之本旨理俗之深防也。主者既善刁攸攸之所下而复选以二千石已有数人刘良上攸之所下石公罪攸之所行驳违之论横於州里嫌雠之隙结於大臣夫桑妾之讼祸及吴楚斗鸡之变难兴鲁邦况乃人伦交争而部党兴刑狱滋生而祸根结损政之道二也。本立格之体将谓人伦有序。若贯鱼成次也。为九品者取下者为格谓才德有优劣伦辈有首尾今之中正务自远者则抑割一国使无上人秽劣下比则拔举非次并容其身公以为格坐成其私君子无小人之怨官政无绳奸之防使得上欺明主下乱人伦乃使优劣易地首尾倒错推贵异之器使在九品之下负戴不肖越在成人之首损政之道三也。陛下践阼开天地之德引不讳之诏纳忠直之言以览天下之情太平之基不世之法也。然赏罚自王公以至於众人无不加法置中正委以一国之重无赏罚之防人心多故清平者寡故怨讼者众听之则告讦无已禁绝则侵枉无极与其理讼之烦犹愈侵枉之害今禁讼诉则杜一国之口培一人之势使得纵横无所顾惮诸受枉者抱怨积直独不蒙天地无私之德而长壅蔽於邪人之铨使上明不下照下情不上闻损政之道四也。昔在前王之世欲敦风俗镇静百姓隆乡党之义崇六亲之行礼教庠序以相率贤不肖，於是见矣。然乡老书其善以献天子司马论其能以官於职有司考绩以明黜陟故天下之人退而修本州党有德义朝廷有公正浮华邪佞无所容厝今一国之士多者千数或流徙异邦或取给殊方面犹不识况尽其才力而中正知与不知其当品状采誉於台府纳毁於流言任己则有不识之蔽听受则有彼此之偏所知者以爱憎夺其平所不知者以人事乱其度既无乡老纪行之誉。又非朝廷考绩之课遂使进官之人弃近求远背本逐末位以求成不繇行立品不较功党誉虚妄损政五也。凡所以立品设状者求人才以理物也。非虚饰名誉相为好鬼虽孝悌之行不施朝廷故门外之事以义断恩既以在官职有大小事有剧易各有功报此人材之实效功分之所得也。今则反之於限当报虽职之高还附卑品无绩於官而获高叙是为抑功实而隆虚名也。上夺天朝考绩之分下长浮华朋党之事损政六也。凡官不同事人不同能得其能则成失其能则败今品不状才能之所宜而以九等为例以品取人或非才能之所长以状取人则为本品之所限。若状得其实犹品状相妨系絷选举使不得精於才宜况今九品所疏则削其长所亲则饰其短徒结白论以为虚誉则品不料能百揆何以得理万机何以得修损政七也。前九品诏书善恶必书以为褒贬当时天下少有所忌今之九品所下不彰其罪所上不列其善废褒贬之义任爱憎之断清浊同流以植其私故反违前品大其形势以驱动众人使必归已进者无功以表劝退者无恶以成惩惩劝不明则风俗浊天下之人焉得不解德行而锐人事损政八也。繇此论之选中正而非其人授权势而无赏罚或缺中正而无禁简故邪党得肆枉滥纵横虽职名中正实为奸府事名九品而有八损或恨结於亲亲猜生於骨肉当身困於敌雠子孙离其殃咎斯乃历世之患非徒当今之患也。是以时主观时立法防奸消乱靡有常制故周因於殷有所损益至於中正九品上圣古贤皆所不为岂蔽於此事而有不周哉！将以政化之宜无取於此也。自魏立以来见其得人之功而生雠薄之累毁风败俗无益於化古今之失莫大於此愚臣以为宜罢中正除九品弃魏氏之弊法立一代之美制疏奏优诏答之後司空卫等亦共表宜省九品复古乡议里选帝竟不施行。
