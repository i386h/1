<!-- { "loadSidebar": true } -->
刘为徐州刺史萧循记室参军後为华阳太守属侯景度江梁室大乱循以有才略甚亲委之时寇难繁兴未有所定乃喟然赋诗以见志其末章曰：随会平王室夷吾成霸功虚薄无用徒然慕昔风循开府置佐史以为谘议参军仍领记室元帝承制授冠军将军镇西府谘议参军赐《书》曰：邓禹文学尚或执戈葛洪书生。且云：破贼前修无远属望良深颜晃初为邵陵王记室侯景之乱西奔荆州承圣初除中书侍郎杜龛为吴兴太守专好勇力其所部多轻险少年元帝患之乃使晃管其书翰仍敕龛曰：卿年时尚少习读未晓颜晃文学之士使相毗佐造次之间必宜咨禀及龛诛晃归帝以书记亲遇甚笃。
陈高祖时章昭达为定州刺史是时留异拥兵据东阳私署守宰高祖患之乃使昭达为长山县令居其心腹。
沈礼明为通直散骑常侍初高祖常称礼明宜居王佐军国大政多预谋谟。
周宝安为吴兴太守父文育为熊昙朗所害徵宝安还起为猛烈将军领其旧兵仍令南讨文帝即位深器重之寄以心膂精卒利兵多配焉。
文帝时华皎为左军将军时王琳东下皎随侯拒之琳平镇湓城知江州事时南州守宰多乡里酋豪不遵朝宪帝令皎以法驭之王琳奔散将卒多附於皎。
韩子高天嘉元年为右军王琳至于栅口子高宿台内及琳平子高所统益多将士依之者子高尽力论进文帝皆任焉。
赵知礼为定州刺史知礼沉静有谋谟每军国大事文帝辄令{尔土}书问之。
陆缮为左仆射领扬州大中正别赐敕令与徐陵等七人参议政事。
孔奂为御史中丞深达治体每所敷奏帝未尝不称善百司滞事皆付奂决之天嘉四年重除御史中丞寻为五兵尚书常侍中正如故时文帝不豫台阁众事并令仆射到仲举共奂决之。
吴明彻选镇东将军吴兴太守及辞之郡文帝谓明彻曰：吴兴郡惟以帝乡之重故以相授君其勉之。
到仲举为左仆射时文帝积年寝疾不亲御万机尚书中事皆仲举断决。
陆琼为殿中郎素有令名深为帝所赏及讨周迪陈宝应等都官符及诸大手笔并中敕付琼至德元年除度支尚书参选事掌诏诰并判廷尉建康二狱事迁吏部尚书著作如故琼详练谱牒有雅鉴先是吏部尚书宗元饶卒右仆射袁宪举琼宣帝未之用也。至是居之号为称职後主甚委任焉。
宣帝时孙阳为通直散骑常侍帝即以阳功名素著深委任焉。
袁宪为右仆射宣帝不豫宪与吏部尚书毛喜俱受顾命始兴王叔陵之肆逆也。宪指麾部分预有力焉後主被疮病笃谓宪曰：我儿尚纟刀後事委卿宪曰：群情喁喁冀圣躬康复後事之旨未敢奉诏以功封建安县伯邑四百户领太子中庶子馀并如故。
後主时蔡徵为中书舍人掌诏诰寻授左民尚书与仆射江总知撰五礼事寻加宁远将军帝器其才任寄日重迁吏部尚书安右将军每十日一往东宫於太子前论述古今得丧及当时政务。又敕以廷尉寺狱事无大小取徵议决俄有敕遣徵收募兵士自为部曲徵善抚┰得物情旬月之间众近一万。
北齐高祖时高乾初解官归乡里後闻尔朱荣死乾驰赴雒阳庄帝见之大喜时尔朱党拥兵在外庄帝以乾为金紫光禄大夫河北大使令招集乡闾为表里形援乾垂涕奉诏弟昂拔剑起舞请以死自效。
封隆之魏中兴初拜左光禄大夫吏部尚书尔朱荣等军於广阿高祖与战大破之乃遣隆之持节为北道大使高祖将击尔朱荣等於韩陵留隆之镇邺城尔朱兆等走以隆之行冀州事仍领降俘三万馀人分置诸州。
杜弼初坐事左迁灌下镇司马魏元象初高祖徵弼为大丞相府法曹行参军署记室事转大行台郎中寻加镇南将军高祖。又引弼典掌机密甚见信待或有造次不及书教直付空纸即会宣读。
赵起性沉谨有高祖建义旗以段荣为定州刺史起为典签除奉车都尉天平中徵为相府骑曹累加中散大夫以文襄嗣事出为建州刺史累迁侍中起於高祖世频为相府骑兵二局典知兵马十有馀年至显祖即祚之後起罢州还阙虽历位九卿侍中尝以本官监兵马出内驱使居心腹之寄。
崔暹以赵郡公琛镇定州辟为开府谘议随琛往晋阳高祖与语悦之兼丞相长史高祖举兵将入雒留暹佐琛知後事谓之曰：丈夫相知岂在新旧军戎之事留守任之家弟年少未娴事宜凡百後事一以相属握手殷勤至於三四。
慕容绍宗为高祖所恩礼初迁都邺庶事未周乃令绍宗与高隆之共知府军图籍诸事。
朱愍初拥众数千人赴高祖除湘州刺史令愍率本众西还旧镇高祖亲送愍愍至乡据马鞍山依险为垒徵粮集兵以为声势尔朱兆出井陉高祖破兆於广阿愍统其本众屯故城以备尔朱兆相州既平命愍还邺除西南道行台都官尚书留守故城尔朱兆等将至高祖徵愍参守邺城。
卢勇初起晋阳高祖署为丞相主簿属山西霜俭运山东租输皆令载实违者治罪令勇典其事乡郡公主虚僦千馀车勇绳劾之公主诉於高祖而勇守法不屈高祖谓郭秀曰：卢勇懔懔有不可犯之色真公人也。方当委之大事岂直纳租而已後为扬州刺史镇宜阳叛民韩木兰陈忻等常为边患勇启求入朝高祖赐勇《书》曰：吾委卿扬州唯安枕高卧无西南之虑矣。但依朝廷所委表启宜停卿之妻子任在州任当使汉儿之中无在卿前者。
陈元康为开府司马加辅国将军所历皆为称职高祖闻而徵焉稍被任使以为相府功曹参军掌内机密高祖经纶大业军务烦广元康承受意旨甚济急速性。又柔谨通解世事文襄入辅京室崔暹崔季舒崔昂等并被任使张亮张徽纂并高祖所特遇然委任皆出元康之下时人语曰：三崔二张不如一康季稚廉高祖幸代州为开府长史平北将军稚廉缉谐将士军民乐悦高祖幸河东大相嗟赏转为文襄骠骑府长史谘以济州控带川陆接对梁使尤须得人文襄荐之除济州仪同长史。
张纂为高祖行台右丞事高祖二十馀岁传通教令甚见亲赏。
张亮为高祖丞相府参军事渐见亲待委以书记之任天平中为文襄行台郎中典七兵事虽为台郎而常在高祖左右迁行台右丞後为尚书右仆射亮性质直勤力强济深为高祖文襄所信委以腹心之任皮景和少通敏善骑射初以亲信事高祖後除库直正都督段韶高祖既征玉壁会不豫攻城未下召集诸将共论进止之宜谓大司马斛律金司徒韩轨左卫将军刘丰等曰：吾每与段孝先论兵殊有英略。若使比来用其谋亦可无今日之劳矣。吾患势危笃恐，或不虞欲委孝先以邺下之事何如金等咸曰：知臣莫。若君实无出孝先者仍谓韶曰：吾昔与卿父冒涉险艰同奖王室建此大功今疾病如此殆将不济宜善相翼佐克兹负荷即令韶从文宣镇邺召文襄赴军高祖疾甚顾命文襄曰：段孝先忠亮仁厚智勇兼备亲戚之中唯有此子军旅大事宜共筹之明年侯景构乱文襄还邺韶留守晋阳文襄还赐女乐十数人金十斤缯帛称是封长乐郡公。
文襄帝时崔让字伯谦为瀛州别驾帝以为京畿司马帝将之晋阳谓让曰：卿骋足瀛部已著康歌督府务殷是用相授别驾临别。又马上执手曰：执子之手与子偕老卿宜深体此情。
唐邕为尚书令封晋昌王录尚书事既在被遇意气渐段韶字也。高其未经府寺陈诉起览词牒条数甚多俱为宪台及左丞弹纠并御注放免。
李绘字敬文为高阳内史时文襄嗣业晋代山东诸郡其特降书徵者唯绘与清河太守辛术二人而已至补大将军从事中郎迁司马文襄以前司徒侯景进贤冠赐绘曰：卿但真心事孤当用卿为三公莫学侯景叛也。及文宣嗣事仍为丞相。
尉瑾为中书舍人文襄入朝因命瑾在邺北宫共高德政典机密孝昭辅政累迁吏部尚书武成践祚赵彦深本子如宾僚元文遥和士开并帝乡故旧共相荐达任遇弥重吏部铨衡所归事多秘密繇是朝之机事颇亦预闻寻兼右仆射摄选。
卢潜文襄时引为大将军西阁祭酒转中外府中参军机事强济为文襄所知言其终可大用王思政见获於颍川文襄重其才识潜曾从容白文襄云：思政不能死节何足可重文襄谓左右曰：我有卢潜便是更得一王思政。
封子绘为大行台吏部郎中後文襄以子绘为渤海大守令驰驿赴任文襄亲执其手曰：诚知此郡未允勋望但时事未安须卿镇抚。且衣锦昼游古人所贵善加经略绥静海阳不劳学习常太守向州参也。仍听收集部曲一千人未几进秩一等加骠骑将军後为都官尚书时高归彦叛逆召子绘入见昭阳殿帝亲诏子绘曰：冀州密迩京甸归彦敢肆凶悖已敕大司马平原王段孝先总勒重兵乘机电发司空东安王娄督率诸军络绎继进卿世载名德恩覃彼州故遣参军事随便尉抚宜善加谋谟以称所寄即以其日驰传赴军子绘祖父世为本州百姓素所归附既至巡城谕以祸福民吏降款日夜相继贼中动静小大必知贼平仍敕子绘权行州事。
文宣帝时魏收为散骑常侍文宣如晋阳令与黄门郎崔季舒高德政吏部郎中尉瑾於北第掌机密崔昂文宣帝时累迁仆射昂有风调才识旧立坚正刚直之名然好探揣上意感激时主或列阴私罪失深为显祖所知赏发言奖护人莫之能毁仪曹律令京畿密狱及朝中之大事多委之。
崔︱为给事黄门侍郎直入内省典机密清俭勤慎甚为文宣所知。
赵彦深封安国县伯文宣嗣位仍典机密进爵为侯天保中累迁秘书监以为忠谨每郊庙必兼太仆执御陪乘转大司农帝或巡幸即补赞太子知後事辛术为东南道行台中书镇下邳东徐州刺史郭志杀郡守文宣闻之敕术自令所统十馀州地诸有犯法者刺史先启听报以下先断後表闻齐代行台兼总人事自术始也。
孝昭帝为常山王时王为王友及即位诏与尚书杨休之鸿胪卿崔︱等三人每日本职务罢并入东廊共举录历代废礼坠乐职司废置朝飨异同舆服增损或道德高隽父在沉沦或窃言眩俗妖邪害政爰及田市舟车徵税通塞婚贽轨贵贱齐衰有不便於时而古今行用不已者或自古利用而当今毁弃者悉令详思以渐条奏未得须备遇忆续闻朝脯给典御食毕景听还。
武成帝时王峻徵拜祠部尚书诏诣晋阳检校兵马俄而还邺转太仆卿及车驾巡幸常与吏部书尉瑾辅皇太子诸亲王同知後事仍赐食梁郡转迁侍中除都官尚书及周师寇边诏峻以本官与东安王娄武兴王晋等自邺率众赴河阳御之车驾幸雒阳以悬瓠为周人所据复诏峻为南道行台与娄率军南讨未至周师弃城走乃使尉辑承郢二州。
●卷二百一
○闰位部　祥瑞
善之著者天乃降祥德之应者物斯为瑞其所繇来尚矣。自建安之际寓内分裂江表傅祚高齐革命施及梁室实分正闰而建邦立社创业敷政苟非膺神明之眷集玄黄之亦安能端委南面拱揖群后哉！故其穹之锡祉昭於悬象动植之效灵彰于品物宝藏攸发坤珍总萃斯皆稽篇章而可复列图品而焯叙形於感召谓之休徵者焉。
蜀後主景耀元年史官言景星见于是大赦改元。
吴大帝以汉建安二十五年四月自公安都鄂改名武昌。
是岁五月建业言甘露降（臣钦。若等曰：此以下凡不书日并史臣阙）。
黄武元年三月鄱阳言黄龙见。
二年五月曲阿言甘露降。
四年六月皖口言木连理。
五年七月苍梧言凤凰见。
黄龙元年四月夏口武昌并言黄龙凤凰见因改元黄龙。
三年夏有野替成茧大如卵繇拳野稻自生改为禾兴县。
十月会稽南始平言嘉禾生。
嘉禾五年三月武昌言甘露降于礼宾殿。
