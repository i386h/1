<!-- { "loadSidebar": true } -->
汉惠帝二年齐王肥入朝（齐王帝庶兄高祖长子）与齐王饮太后前置齐王上坐如家人礼（以兄弟齿列不从君臣之礼。故曰：家人也。坐音材卧切）太后怒乃令人酌两卮鸩酒置前（鸩鸟赤身黑目食蝮蝎野葛以其羽画酒中饮之立死）令齐王为寿齐王起帝亦起欲俱为寿太后恐自起反（反音翻）卮齐王怪之因不敢饮阳醉去。
景帝三年梁王武入朝（梁王帝母弟）时帝未置太子与孝王宴饮从容言曰：千秋万岁後传於王王辞谢虽知非至言然心内喜太后亦然（明年汉立太子遂止）七年十月梁王入朝帝使使持节乘舆驷迎梁王於阙下（天子副车驾四马）既朝上┅因留以太后故入则侍帝同辇出则同车游猎上林中梁之侍中郎谒者着引籍出入天子殿门（著音竹略切）与汉宫官亡异。
武帝姊修成君帝母王皇后微时所为金王孙生女俗在民间盖讳之也。（言随流俗而在闾巷未显贵）。韩嫣白之（嫣音）帝曰：何为不蚤言乃车驾自往迎之其家在长陵小市直至其门使左右入求之家人惊恐女逃匿扶将出拜帝下车立曰：大姊何藏之深也。载至长乐宫与俱谒太后太后垂涕女亦悲泣帝奉酒前为寿钱千万奴婢三百人公田百顷甲第以赐姊太后谢曰：为帝费因赐汤沐邑号成君男女各一人女嫁诸侯男号成子仲。
成帝河平初定陶王康来（定陶王帝庶弟）太后与帝承先帝意遇王甚厚赏赐十倍於它王不以往事为纤芥（往事谓元帝时欲以代太子也。言无纤芥之嫌）王之来朝也。天子留不遣归国帝谓王曰：我未有子人命不讳（谓人命无常不可讳也。）一朝有它。且不复相见尔长留待我矣。後王薨绥和中徵王子欣为皇太子（欣哀帝也。）。
後汉光武兄伯升为更始所害光武不敢显其悲戚每独居辄不御酒肉枕席有涕泣处冯异独叩头宽譬哀情光武止之曰：卿勿妄言。
明帝永平五年琅琊王京就国（京帝母弟）七年帝悉以光烈皇后遗金宝财物赐京。
十一年东平王苍与诸王朝京师月馀还国帝临送归宫凄然怀思乃遣使手诏国中傅曰：辞别之後独坐不乐因就车归伏轼而吟瞻望永怀实劳我心诵及采菽以增叹息。
十五年帝案地图将封皇子悉半诸国马后见而言曰：诸子食数县於制不已俭乎！帝曰：我子岂宜与先帝子等乎！岁给二千万足矣。先是帝庶弟楚王英以大逆自杀後是岁帝幸彭城见许太后及英妻子於内殿悲泣感动左右。
章帝建初三年有司奏遣陈王羡与钜鹿王恭乐成王党俱就国（三王皆帝弟）帝性笃爱不忍与诸王乖离遂皆留京师明年按舆地图令诸国户口皆等租入岁各八千万（一云：乐成王党明帝之子与帝同年尤相友爱）。
和帝即位遵章帝故事兄弟皆留京师恩宠笃密有司请遣诸王归藩不忍许（至安帝初乃就国）。
永元十五年有司以日食阴盛奏遣诸王侯就国诏曰：甲子之异责繇一人诸王幼稚早离顾复弱冠相育尝有蓼莪凯风之哀选孺之恩知非国典。且复须留至冬从祠章陵诏假诸王羽林骑各四十人。
魏文帝庶弟赵王一名良本陈妾子既生三岁而陈死太祖令王夫人养之良年五岁而太祖疾困遗令语太子言此儿三岁亡母五岁失父以累汝也。帝繇是亲待隆於诸弟良年小尝呼帝为阿翁帝谓良曰：我汝兄帝。又愍其如是每为涕泣。
明帝时燕王宇字彭祖武帝子帝少与宇同止尝爱异之及即位宠赐与诸王殊。
晋武帝弟乐平王延祚字大思少有笃疾不任封爵太康初诏曰：弟祚早孤无识情所哀愍幼得笃疾日冀其差今遂废痼无复後望意甚伤之其封为乐平王使有名号以慰吾心。
後魏文成弟长乐王处文聪辨夙成年十四薨帝悼伤之自小敛至葬常亲临哀恸陪葬金陵。
孝文笃於兄弟以咸阳王禧次长礼遇优隆然亦知其性贪每加切戒後以禧长兼太尉公因幸其第谓司空穆亮仆射李冲曰：既有天地。又有君臣太尉位居台铉在冢宰之上三槐九棘不可久空元弟禧虽在事不长而戚连皇极。且长兼太尉以和饪鼎朕常恐君有空授之名臣贻彼己之刺今幸其宅徒屈二宾良以为愧。又幸广陵王羽第与诸弟言曰：朕昨亲受人讼始知广陵之明了咸阳王禧对曰：臣年为广陵兄明为广陵弟帝曰：我为汝兄汝为羽昆汝复何恨。又曰：叔翻沉疴绵缀遂有危岁我每为深忧恐其不振今得痊愈晚成婚媾。且喜其吉庆故命驾耳宣武留爱诸弟京兆王愉等常出入宫掖晨昏寝处。若家人焉帝每日华林戏射衣衫骑从往来无阙羽字。
唐太宗贞观十年三月诸王归藩帝流涕而谓之曰：友于之情凡人所重朕於兄弟情，岂不欲同游处展亲爱耶但以天下事重方成分别不能不悲耳儿子尚或可求兄弟更不可得也。遂呜咽不能止。
酆王元亨帝之弟也。初拜散骑常侍出藩帝以其幼小甚思念之中路赐以金盏遣使者为之设宴以慰其羁思之心。
高宗永徽二年襄成长公主薨於常州（公主太宗长女州刺史萧说）将陪葬昭陵涂次故城之西帝登城见柩车而哭仍令黄门侍郎宇文节涂中吊诸子焉。
咸亨二年城阳公主薨于房州（公主帝同出房州刺史薛）於显福门举哀哭之甚恸五日不视事仍遣中使及宫人往房州视其丧事给灵辇还京。
玄宗兄弟圣历初出阁列第於东都积善坊五人分院同居号五王子宅大定元年从幸西京赐宅於降庆坊亦号五王子宅先天初玄宗为大被长枕宋王成器等昆季每与同寝太平公主奏之太上皇诰曰：昆季恩深欢娱共被汝为留爱天伦其睦斯乃万方有庆九族延休言念仁慈固多忻慰开元初以兴庆是龙潜旧邸因以为宫宁王宪於胜业坊东南角赐宅申王岐王范於安兴坊东南角赐宅薛王业於胜业坊西北角赐宅邸第相望於宫侧帝於兴庆宫西南置楼西面题曰：花萼相辉之楼南面题曰：勤政务本之楼帝时登楼闻诸王音乐之声咸召楼同榻宴谑或便幸其第赐金分帛厚其欢赏诸王每日於侧门朝见归宅之後即奏乐纵饮击球斗鸡或近郊从禽或别野追赏不绝於岁月游践之所中使相望以为天下友悌近世无比帝既笃於昆季虽有谗邪交构其间然友爱如初宪尤谨慎未曾干议时政及与人交结帝尤以此信重之尝与宪及岐王范《书》曰：昔魏文帝诗云：西山一何高高处殊无极上有两仙童不饮亦不食赐我一药丸光辉有五色服药四五日身体生羽翼朕每思服药而生羽翼何如骨肉兄弟天生之羽翼乎！陈思有超代之才堪佐经国之务绝其朝谒卒令忧死魏祚未终遭司马宣王之夺岂神丸之效也。虞舜至圣舍象傲之愆以亲九族九族既睦平章百姓此为帝王之轨则于今数千岁天下归善焉朕未尝不废寝忘食钦之者也。顷因馀暇妙选仙经得此神方古老云：服之必验今分此药愿与兄弟等同保长龄永无限极。
开元八年岐王范接待文士刘廷琦张谔等会驸马都尉裴虚已坐与范游宴兼私挟讠截讳之书配徙岭外廷琦谔皆坐累贬官然帝未尝问范恩情如初谓左右曰：我兄弟友爱天生必无异意衤氏是趋竞之辈强相附耳我终不以纤芥之故责及兄弟也。
是年薛王业疾帝亲为祈祷及愈车驾幸其第置酒宴乐更为初生之欢帝赋《诗》曰：昔见漳滨卧言将人事违今逢诞庆日犹谓学仙归常棣花重满原鸟再飞其恩意如此。
十三年帝尝不豫薛王业妃弟内直郎韦宾与殿中监皇甫恂私议休咎事发帝令杖杀韦宾左迁皇甫恂为锦州刺史妃惶惧降服待罪业亦不敢入谒帝遽令召之业至阶下逡巡请罪帝降阶就执其手曰：吾。若有心猜兄弟者天地神明所共咎罚遂欢宴久之仍慰谕妃令复其位。
十四年岐王范薨帝哭之甚恸辍朝三日为之追福手写《老子》经彻膳累旬百僚上表劝谕然後复常。
二十四年正月辛丑幸故薛王宅以三年之制将终追悼。
二十八年宁王宪疾帝令中使送医药及珍膳相望於路僧崇一疗稍瘳帝大悦特赐崇一绯袍鱼袋以赏异之时申王等皆先薨唯宪独在帝尤加恩贷每年至宪生日必幸其宅移时宴乐居常无日不赐宪酒及异馔等尚食总监及四方有所进献皆分赐之宪尝奏请年终录付史官每年数百纸。
二十九年宁王宪薨帝闻之号泣哀不自胜左右皆掩涕追谥曰：让皇帝宪长子汝南郡王上表恳辞盛陈先意谦退不敢当帝号手制不许内出御衣一副遣中官高力士赍手书于灵坐之前其《书》曰：讳白一代兄弟一朝存没家人之礼是用申情兴言感恩悲涕交集大哥孝友近古莫俦当号五王同开邸第远自童幼洎乎！成人长则同游乐则同业事均形影无不相随顷以国步艰危义资克定先帝御极日月照临大哥嫡长合当储贰以功见让爰在薄躬既嗣守紫宸万机事总听政之暇得展於怀十数年间棣华落谓之手足惟有大哥今复沦亡眇然无对以兹感慕何恨如之然以厥初生人孰不殂谢所贵光昭德行以示崇高立德立名斯为不朽大哥事迹身没让存故册曰：让皇帝神之昭格当兹宠荣况庭训传家等申让善述先志实有遗风成其美也。恭惟绪言焉如在寄之翰墨悲不自胜。
肃宗庶弟永王数岁失母（母曰：郭顺仪）帝鞠养颇怜之至德一年於江宁擅举兵战败奔南阳至大庾岭为洪州皇甫亻先所执使人潜害妻女等使人送至蜀郡帝闻之伤悼久之而迫以大义竟不能加亻先罪帝亦爱弟之故隐而不言潜谓人曰：皇甫亻先生得吾弟何不送归蜀郡而擅杀之自此不复见用也。
晋高祖弟曹州防御使晖卒中书奏天子为五服之内亲本服周者三朝哭而止帝俯而从之辍视朝三日。
○帝王部　慈爱
为人父者慈而已矣。既慈而爱既爱而亲非独情之所锺抑亦教之所繇生也。是以《左传》之述谓之六顺戴记所纪冠乎！六义。若乃引而进之以至於犹子顺而下之以及於诸孙皆天属之至亲人情之所笃而况履尊极之位居亿兆之首自家以刑国繇上而化下夫如是则天性之爱人伦之义足以敦於礼仪者矣。
汉文帝少子梁怀王揖好诗书帝爱之异於他子。
宣帝子淮南宪王钦壮大好经书法律聪达有才帝甚爱之数嗟叹宪王曰：真我子也。时元帝为太子生成帝於甲观昼堂为世嫡皇孙帝爱之字曰：太孙常置左右。
元帝选许嘉女以配太子初入太子家帝令中常侍黄门亲近者侍送还白太子忄说状（说读曰悦）帝喜谓左右酌酒贺我左右皆称万岁。
後汉光武建武十一年徙太原王章为齐王章帝兄伯升之子少孤帝感伯升功业不就抚育恩爱甚笃以其少贵欲令亲吏事故使试守平阴令（试守者称职满岁为真平阴县属河南郡。又云：在平津南。故曰：平阴文帝改为河阴故城在今雒阳东北济州平阴县东北五里亦有平阴县故城）後迁梁郡太守。
魏太祖子邓哀王冲字苍舒少聪察岐嶷太祖数对群臣称述有欲传後意年十三疾病尝亲为请命及亡哀甚文帝宽喻帝帝曰：此我之不幸而汝曹之幸也。言则流涕为聘甄氏亡女与合葬之。又帝孙（即明帝也。）生数岁而有岐嶷之姿帝异之曰：我基於尔三世矣。每朝会同於侍中近臣并列帷幄。
晋武帝时秦献王东沉敏有识量帝尝幸宣武场以二十六军兵簿令东科校之东一省便レ脱谬帝异之於诸子中尤见宠爱。
