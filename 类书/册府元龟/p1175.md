<!-- { "loadSidebar": true } -->
    唐高祖武德二年制每一丁租二石绢二疋绵三两自兹以外不得横有调敛。
    七年三月始定均田赋税每丁岁入粟三石调则随乡土所产绫绢纟为二丈布加五分之一输绫绢纟者兼调绵三两输布者麻三斤凡丁岁役二旬。若不役则收其庸每日三尺有事而加役者旬有五日免其调三旬则租调俱免通正役不过五十日。若岭南诸州则税米上户一石二斗次户八斗下户六斗。若夷獠之户皆从半输蕃胡内附者上户丁税钱十文次户五文下户免之附经二年者上户丁输半二口次户一口下三户共一口凡水旱虫伤为灾十损四以上免租损六以上免调损七以上课役俱免。
    玄宗开元九年十月敕曰：如闻天下诸州送租庸行纲发州之日依数收领至京都不合有欠或自为停滞因此耗损兼擅将货易交折遂多妄称举债陪填至州重徵百姓或假托贵要肆行逼迫江淮之间此事尤甚所由既下文牒州县递相禀承户口艰辛莫不由此自今以後所有损欠应须陪填一事以上并勒行纲及元受领所由人知其受纳司不须为行下文牒州县亦不得徵打仍委按察司采访如有此色所由官停却具状奏。
    十六年七月敕诸州税及地税等宜令州郡长吏专勾当依限徵纳讫具所纳数及徵官名品申省如徵纳违限及简覆不实所由官并先与替仍准法科徵二十二年五月敕定户之时百姓非商户郭外居宅及每丁一牛不得将入财货数其杂匠及幕事并诸色同类有番役令免征行者一户之内四丁已上任色役不得过两人三丁已上不得过一人。
    七月敕自今已後京兆府关内诸州应徵庸调及资课并限十月三十日毕。
    二十三年六月敕天下百姓正丁课轻徭役所入惟纳租庸人以安之国用常足比缘户口殷众色役繁多每岁分番计劳入任因纳资课取便公私兼租脚税户权宜轻率约钱定数不得不然如闻州县官僚不能处置凡如此色邀纳见钱或非时徵纳钱卖布帛既轻蚕织争务货泉农商之间颇亦为弊朕每思敦本将以便人期於省约使致通济自今已後凡是资课税户租脚营窖折里等应纳官者并不须令出见钱抑遣徵备任以当土所司均融支料常令折衷十道使明加简察勿使乖宜。
    二十五年四月敕关辅庸调所税非少既寡蚕桑皆资菽粟常贱籴贵卖捐费逾深。又江淮苦变造之劳河路增转输之弊每计其运脚数倍加钱今岁属和平庶物穰贱南亩有十千之获京师同水止之饶均其馀以减远贵顺其便使农无伤自今已後关内诸州庸调资课并宜准时价变粟取米送至京逐要支用其路远处不可运送者所在收贮便充随近军粮其河南河北有不通水舟宜折租造绢以代关中调课所司仍明为条件称朕意焉。
    九月诏曰：大河南北人户殷繁衣食之原租赋尤广顷年水旱廒庾尚虚今岁属和平时遇丰稔而租所入水陆运漕缘脚钱杂必甚伤农务在优饶惠彼黎庶息其转输大实仓储今年河南河北应送含嘉太原等仓租米宜折粟留纳本州。
    天宝元年正月敕如闻百姓之内有户高丁多苟为规避父母见在乃别籍异居宜令州县勘会其一家之中有十丁已上者放两丁征行赋役五丁已上放一丁即令同籍共居以敦风教其赋丁孝假与免差科。
    三年十一月制自今以後天下百姓宜以十八已上为中男二十三已上成丁每载庸调八月徵收农功未毕恐难济辨自今已後延至九月二十日为限。
    八载正月敕朕永念黎元务弘爱育所以惠政频及善贷相仍亦将克致和平登於仁寿如闻流庸之辈渐亦归复浮食未还其数非广静言此色并见其繇盖为宰牧等授任亲人职在安戢稍有逃逸耻言减耗籍帐之间虚存户口调赋之际旁及亲邻此弊因循其事自久寤寐兴念良用怃然不有革孰致殷阜其承前所有虚挂丁户应徵租庸课税令近亲邻保代输者宜一切并停应合除削各委本道采访使与外州相知审细简覆申牒所繇分其逃还复业者务令优恤使得安存纵先为代输租庸不在酬还之限是时庸调租等约出丝绵郡县计三百七十馀万丁庸调输绢约七百四十馀万疋（每丁计二疋）绵则百八十五万馀屯（每丁三两六两为屯每两丁合成一屯也。）租粟则七百四十馀万石（每丁两石）约出布郡县计四百五十馀万丁庸调输布约千三十五万馀端（每丁两端一丈五尺十丁则二十二端也。）其租约百九十馀万丁江南郡县折纳布约五百七十馀万端（大约八等以下户计之八等折租每丁三端一丈九等则二端二丈今通以三端为率也。）二百六十馀万丁江北郡县纳粟约五百二十馀万石大凡都计租税庸调每岁钱粟绢绵布等约得五千二百三十馀万端疋屯贯石。
    十四载八月制天下诸郡逃户有田宅产业妄被人破除并缘欠负租庸先以亲邻买卖及其归复无所依投永言至此须加安辑应有复业者宜并却还纵已代出租税亦不在徵陪之限国之役力合均有无比来应定门夫殊非得所每县中男多者累载方始一差中男少者一周遂役数过既缘偏并，岂可因循自今已後诸郡所差门夫宜於当郡县通率准式纳课分配令得均平。
    代宗广德元年七月诏一户之中有三丁放一丁庸调地税依旧每亩税二升天下男子宜二十五岁成丁五十五入老应徵税租刺史县令据见在户徵税其逃亡绝者不得虚摊邻保。
    二年二月制寇戎以来积有年岁徵求数广弊转深自今已後除正租税及正敕并度支符外馀一切不在徵科限。
    永康元年五月京畿表大稔京兆尹第五琦奏请每十亩官税一亩效古十一之义从之。
    二年五月诸道税地钱使殿中侍御史韦元胤等自诸道使还乾元已来属天下用兵京师百官俸钱减耗帝即位推恩庶僚下议公卿，或以税亩有苗者公私减济乃分遣宪官税天下地青苗钱以充百司课料至是得钱四百九十万贯仍以御史大夫为税地钱物使岁以为常均给百官。
    大历元年十一月制曰：夫从简之道大易至言薄赋之规前王令范朕志遵俭约务欲息人徵敛无期诚为劳弊天下百姓除正租庸及军器所须外不承正敕一切不得辄有科率逃亡失业萍泛无依特宜招绥使安乡井其逃户复业者宜给复三年如百姓先货卖田宅尽者宜委州县取逃户死口田宅量丁口充给仍仰县令亲至乡村安存处置务从乐业以赡资粮王畿之间赋敛尤重百役供亿当甚艰辛哀我疲人良深悯念盍彻之税著自周经未便於人何必行古其什一之税宜停。
    四年正月诏曰：有司定天下百姓及王公已下每年税钱分为九等上上户四千文上中户三千五百文上下户三千文中上户二千五百文中中户二千文中下户一千五百文下上户一千文下中户七百文下下户五百文其见任官一品准上上户九品准下下户馀品并准依此户等税。若一户数处任官亦每处依品纳税其内外官仍据正员及占额内阙者税其试及同正员文武官不在税限其百姓有邸店行铺及炉冶应准式合加本户二等税者依此税数勘责徵纳其寄庄户准旧例从八等户税寄住户从九等户税比类百姓事恐不均宜各递加一等税其诸色浮客及权时寄住户等无问有官无官亦所在为两等收税稍殷者准八等户馀准九等户如数处有庄田及每处税诸道将士庄田既缘防御勤劳不可同百姓例并一切从九等输税。
    十月敕曰：比属秋霖颇伤苗稼百姓种麦其数非多如闻村闾不免流散来年税麦须有优矜其大历五年夏麦所税特宜与减常年税其地总分为两等上等每亩税一斗下等每亩税五升其荒田如能开佃者一切每亩税二升令在必行用明大信仍委令长宣示百姓并录敕榜示村坊要路令知朕意。
    十二月敕顷以蕃寇犹虞王师未戢所资军费皆出邦畿征调荐兴日加烦重念流亡之役减岁入之租务於惠养冀有苏息尚闻告病终未安居深用愧悼更思爱┰今关辅诸州垦田渐广江淮转漕常数。又加计一年之储有大半之助其馀他税固可从轻其京兆来年秋税宜分作两等上下各半上等每亩税一斗下等每亩税六升其荒田如能佃者宜准今年十月二十九日敕一切每亩税二升仍委京兆尹及令长一一存抚令知朕意。
    五年三月定京兆府百姓税夏税上田亩税六升下田亩税四升秋税上田亩税五升下田亩税三升荒田开佃者亩率二升。
    八年正月诏诸色丁匠如有情愿纳赀课代役者每月每人任纳钱二千文其青苗地头钱天下诸州每亩率十五文比以京师烦剧加至三十文自今已後宜准诸州例每亩十五文。
    ●卷四百八十八
    ○邦计部　赋税第二
    唐德宗建中元年正月制自艰难已来徵赋名目繁杂委黜陟使与诸道观察使刺史作年支两税徵纳比来新旧徵科色目一切停罢两税外辄别率一钱四等官准擅兴赋以枉法论其军府支计等数准大历十四年八月七日敕处分。
    二月发黜陟使分往天下作两税之法凡百役之费一钱之敛先度其数而赋於人量出以制入户无土客以见居为簿人无丁中以贫富为差行商者在所部郡县税三十之一居人之税秋夏两徵之俗有不便者二之馀徵赋悉罢而丁额不废其田亩之税率以大历十四年垦数为准徵夏税无过六月秋税无过十一月违者进退长吏令黜陟使各量风土所宜人户多少均定其赋税尚书度支总统焉是年天下两税之户凡三百八万五千七十有六赋入一千三百五万六千七十贯斛盐利不在焉（时宰相杨炎初定令式国家有租赋庸调之法开元中玄宗修道德以宽仁为理本故不为版籍之书人户寝溢是防不禁丁口转徙非旧名矣。田亩移换非旧额矣。贫富升降非旧第矣。户部徒以空文总其故书盖不得当时之实旧制人丁戍边者蠲其租庸六岁免归玄宗方事夷狄戍者多死不返边将怙宠而讳败不以死申故其贯籍之名不除至天宝中王钅共为户口使方务聚敛以丁籍具存则丁身焉往是隐课而不出耳遂案旧籍计除六年之外积徵其家三十年租庸天下之人无告则租庸之法弊久矣。迨至德之後天下兵起始以兵役因之饥厉徵求运输百役并作人户耗版图空虚军国之用仰给於度支转运二使四方大镇。又自给於节度都团练使赋敛之司数四而莫相统摄，於是纲目大坏朝廷不能覆诸州四方贡献悉入内库权臣猾吏因缘为奸或公进献私为盗赋者动方万计河南山东荆襄剑南有重兵处皆厚自奉养正赋所入无几吏之职名随人署置俸给厚薄由其增损故科敛之名凡数百废者不削重者不去新旧仍积不知其涯百姓受命而供之沥膏血鬻亲爱旬输月送无有休息吏因其苛蚕食于人凡富人多丁者率为官僧以冀免役贫人无所入则丁存故课免於上而赋增于下是以天下残瘁荡为浮人乡居地著者百不四五如是者殆三十年炎因奏恳言其弊乃请作两税法德宗善而行之诏谕中外而掌赋者沮其非利言租庸之令四百馀年旧制不可轻改帝行之不疑天下便之人不土断而地著赋不加敛而增入版籍不造而得其虚实贪吏不戒而奸无所取自是轻重之权始归于朝廷炎救时之弊颇有嘉声也。）。
    三年五月淮南节度使陈少游请於本道两税钱每千增二百因诏他道悉如淮南。
