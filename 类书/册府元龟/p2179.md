<!-- { "loadSidebar": true } -->
    石昔卫大夫也。公子州吁有宠而好兵公弗禁（公庄公）石昔谏弗听（言将立为太子则宜早定。若不早定州吁必为祸）桓公立乃老（桓公戴妫之子老致仕也。）。
    祁奚晋大夫请老（老致仕）。
    韩献子厥晋大夫告老公族穆子有废疾（穆子韩厥长子为公族大夫）将立之（代厥为卿）辞曰：请立起也。（起无忌弟宣子也。）既使宣子朝遂老（韩厥致仕）。
    孟轲为齐卿致为臣而归（辞齐卿而归其室也。）。
    汉石奋景帝末上大夫禄归老于家以岁时为朝臣（豫朝请也。）。
    周仁武帝时为郎中令以先帝臣重之（重谓敬难之）仁乃病免以二千石禄归老。
    张欧（欧音驱）为御史大夫老笃请免武帝宠以上大夫禄归老于家家阳陵。
    疏广宣帝时为太子太傅疏受为太子少傅在位五岁广谓受曰：吾闻知足不辱知止不殆功遂身退天之道也。今仕宦至二千石宦成名立如此不去惧有後悔岂如父子相随出关归老故乡以寿命终不亦善乎！受叩头曰：从大人议即日父子俱移病（移病谓移书言病也。）满三月赐告广遂称笃上疏乞骸骨帝以其年笃老皆许之加赐黄金二十斤皇太子赠以五十斤公卿大夫故人邑子设祖道供张东都门外（长安东郭门也。祖道饯行也。供音一共切张音竹亮切）送者车数百两辞决而去及道路观者皆曰：贤哉！二大夫或叹息为之下泣。
    韦贤字长孺鲁国邹人也。本始三年代蔡义为丞相时贤七十馀为相五岁地节三年以老病乞骸骨赐黄金百斤罢归加赐第一区丞相致仕自贤始。
    史丹字君仲为将军前後十六年永始中病乞骸骨帝赐策曰：左将军寝病不衰（病不损也。）愿归治疾朕愍以官职之事久留将军使躬不瘳使光禄勋赐将军黄金五十斤安车驷马其上将军印绶宜专精神务近医药以辅不衰丹归第数日薨。
    杜延年为御史大夫是时四夷和海内平延年视事三岁以老病乞骸骨宣帝优之使光禄大夫持节赐延年黄金百斤牛酒加致医药延年遂称病笃赐安车驷马罢就第。
    赵充国为後将军乞骸骨赐安车驷马黄金六十斤罢就第朝廷每有四夷大议常与参兵谋问筹策焉邴汉哀帝时以清行徵用至太中大夫。又徵龚胜为光禄大夫王莽秉政胜与汉俱乞骸骨策曰：惟元始二年六月庚寅光禄大夫太中大夫耆艾二人以老病罢太皇太后使谒者仆射策诏之曰：盖闻古者有司年至则致仕所以恭让而不尽其力也。今大夫年至矣。朕愍以官职之事烦大夫其上子。若孙。若同产同产子一人（同产兄弟也。同产子即兄弟子也。）大夫其修身守道以终高年赐帛及行道舍宿岁时羊酒衣衤皆如韩福故事（福涿郡人昭帝时以德行徵之京师赐束帛遣归）所上子男皆除为郎，於是胜汉遂归老于乡里。
    班况成帝时为左曹越骑校尉一女为婕妤致仕就第赀累千金。
    後汉刘昆受施氏易於沛人戴宾光武时为光禄勋授皇太子及诸王小侯五十馀人二十七年拜骑都尉三十年以老乞骸骨诏赐雒阳第舍以千石禄终其身。
    刘隆建武中为骠骑将军行大司马事隆奉法自守视事八岁上将军印绶罢赐养牛上樽酒十斛（稻米一斗得酒一斗为上樽稷米一斗为中樽粟米一斗为下樽也。）以列侯奉朝请。
    邓彪章帝时为太尉清白为百僚式视事四年以疾乞骸骨元和三年赐策罢赠钱三十万在所以二千石奉终其身。又诏太常四时致宗庙之胙河南尹遣丞存问常以八月旦奉羊酒。
    郑均字仲虞建初六年公车特徵再迁尚书後以病乞骸骨拜议郎告归因称病笃帝赐以衣冠元和初诏曰：议郎郑均束安贫恭俭节整前在机密以病致仕守善贞固黄不怠其赐均义千斛。
    刘恺安帝时为司徒视事五岁永宁元年称病上书致仕有诏优许焉加赐钱三十万以千石禄归养。
    胡广桓帝初为太尉录尚书事以病逊位。又拜司空告老致仕。
    周荣和帝时为山阳太守以老病乞身卒於家。
    张俭建安初徵为卫尉不得已而起俭见曹氏世德已萌乃阖门悬车不豫政事岁馀卒于许下。
    魏刘放文帝时为中书监时大将军曹爽专事多变易旧章叹曰：吾累世蒙宠加以豫闻属今纵不能辅弼时事可以坐受素餐之禄邪遂固称疾诏曰：君掌机密三十馀年经营庶事勋著前朝暨朕统位动赖良谋是以曩者增崇宠章同之三事外帅群官内望谠言属以年耆疾笃上还印绶前後郑重辞旨恳切天地以大顺成德君子以善恕成仁重以职事违夺君志今听所执赐钱百万使兼光禄勋少府亲策诏君养疾于第君其勉进医药顺神和气以永无疆之祚置舍人官骑加以日秩肴酒之膳焉。
    田豫明帝时为卫尉屡乞逊位太传司马宣王以为豫克壮书喻未听豫书答曰：年过七十而以居位譬犹钟鸣漏尽而夜行不休是罪人也。遂固称疾笃拜太中大夫食卿禄。
    吴陈化大帝时为太常兼尚书令年出七十乃上疏乞骸骨遂居章安卒於家。
    石伟字公操举茂才贤良方正皆不就景帝即位特徵伟累迁至光禄勋及後主即位朝政昏乱伟乃辞老耄痼疾乞身就拜光禄大夫。
    晋王祥武帝时为太保以年老疲耄累乞逊位帝不许祥固乞骸骨诏听以睢陵公就第位同保傅在三司之右禄赐如前诏曰：古之致仕不事王侯今虽以国公留居京邑不宜复苦以朝请其赐几杖不朝大事皆谘访之。
    王览为宗正卿顷之以疾上疏乞骸骨诏听之以太中大夫归老。
    郑袤。《字林》叔在魏为太常陈留王景元初疾病失明屡乞骸骨不许袤前後辞让遣息称上送印绶至于十数久之见许以侯就第。
    郑冲为太传抗表致仕诏曰：太传韫德深粹履行高洁恬远清虚确然绝世艾服王事六十馀载忠肃在公虑不及私遂应众举历登三事仍荷保傅之重绸缪论道之任光辅奕世亮兹天工迪宣谋猷弘济大烈可谓朝之俊老众所具瞻者也。朕昧于政道庶事未康挹仰耆训导扬厥蒙庶赖显德缉熙有成而公屡以年高疾笃致仕告退惟从公志则朕孰与谘谋譬彼涉川罔知攸济是用未许迄于累载而高让弥笃至意难违览其盛指俾朕怃然夫功成弗有上德所隆成人之美君子与焉岂必遂朕凭赖之心以枉大雅进止之度哉！今听其所执以寿光公就第位同保傅在三司之右公宜顺精养神保御太和以究遐福其赐几杖不朝古之哲王钦祗国老宪行乞言以弥缝其阙。若朝有大政皆就谘之。又赐安车驷马第一区钱百万绢五百疋床帷簟褥置舍人六人官骑二十人以世子徽为散骑常侍使常优游定省禄赐所供策命仪制一如旧典而有加焉。
    刘毅字仲雄为左仆射年七十告老久之见许以光禄大夫归第门施行马後司徒举毅为清州大中正尚书以毅悬车致仕不宜劳以碎务。
    傅祗为卫尉以风疾逊位就拜常侍食卿禄秩赐钱及床帐等寻加光禄大夫门施行马。
    华表为太常卿数岁以老病乞骸骨诏曰：表清贞履素有老成之美久王事靖恭匪懈而以疾固辞章表恳至今听如所上以为太中大夫赐钱二十万床帐褥席禄赐与卿同门施行马。
    刘宴为太傅惠帝太安初以老病逊位赐安车驷马钱百万以侯就第。
    罗含字君章穆帝升平中南郡公桓遇引为郎中令後徵为廷尉长沙相年老致仕加中散大夫门施行马。
    王述为散骑常侍尚书令於西海公太和二年以年迫悬车上疏乞骸骨曰：臣曾祖父魏司空昶白笺於文皇帝曰：昔与南阳宗世林共为东宫官属世林少得好名州里瞻敬及其年老汲汲自励恐见废弃时人或共笑之。若天假其寿致仕之年不为此公婆娑之事情旨慷慨深所鄙薄虽是笺书乃实训诫臣忝端右而以疾患礼敬废替犹谓可有差理日复一日而年衰疾痼永无复瞻华幄之期乞奉先诫归老邱园不许述竟不起。
    宋臧寿为太常武帝永初三年致仕拜光禄大夫加金章紫绶。
    范泰少帝时为散骑常侍领国子祭酒景平中以常侍致仕解国子祭酒。
    傅隆为太常致仕拜光禄大夫归老在家文帝元嘉三年轻舟游东阳任意行止不关朝廷有司劾奏之帝不问也。
    颜延之文帝时为太常表求致仕曰：臣闻行百里者半於九十言其末路之难也。愚心尝谓为虚方今乃知其信臣人薄宠厚宿尘国恩而雪效无从荣牒增广历尽身日刑官次虽容载有涂而妨秽滋积早欲启请馀屏蔽鬼老但时制行及归慕无馀是以腆冒愆非简息干黩耗歇难支质用有限自去夏侵暑此秋节变头齿眩疼根痼渐剧手足冷Φ左脾尤甚素不能食顷向减半本犹赖服食比倦悸远晚年疾所摧愿景引日臣班叨有卿生户封典肃祗朝校尚恧匪任而陵庙众事有以疾怠宫府觐慰转阙躬亲息庸微过宰近邑同泽爰降实加将监臣乞解所职随就药养伏愿圣慈特垂矜许禀恩明世负执冥暮仰叩端闱上恋闼极不许明年乃致仕。
    南齐虞玩之会稽馀姚人武帝时为黄门郎以久官年老上表告退曰：臣闻负重致远力穷则止竭诚事君智尽必倾理固然也。四十仕进七十悬车壮则驱驰老宜休息臣生於宋老於齐世历三代朝市再易臣以宋元嘉二十八年为王府行佐於兹三十年矣。自顷以来衰耗渐笃为性不懒惰而倦怠顿来耳目失聪明而聋瞢转积脚不支身喘不绪气景刻不推朝昼不保大功兄弟四十有二人通塞寿夭唯臣独存朝露末光宁堪长久。且知足不辱臣已足矣。禀命饥寒不求富贵铜山由命臣何恨焉久甘之矣。直道事人不免缧绁属遇圣明知其非罪臣之幸厚矣。授命於道消之辰效节於百揆之日臣忠之效也。庆隆於文明之初荷泽於天飞之运臣命之偶也。不谋巧官而位至九卿德惭李陵而忝居门下尧舜无穷臣亦通矣。年过六十不为夭矣。荣期之三乐东平之一善臣俱尽之矣。经昏践乱涉艰履危仰圣德以求全凭贤辅以申节未尝厌屈於勋权畏溺於狐鼠臣立身之本於斯不亏在其壮也。当官不让及其衰矣。毫露靡因伏愿慈临赐臣骸骨非为希高慕古爱好林泉特以丁运孤贫养礼多阙风树之感夙自缠心庶天假其辰得二三年间扫守邱墓以此归全始终之报遂矣。诏从之。
    梁范述曾仕齐为永嘉太守东昏时拜中散大夫还乡里高祖践祚乃轻舟诣阙仍辞还东。
    夏侯详为光禄大夫侍中天监二年年七十抗表致仕诏解侍中进位特进。
    後魏寇赞太武时为南雍州刺史赞在州十七年甚获公私之誉年老表求致仕许之。
    罗结为长秋卿年一百一十诏听归老赐大宁东川以为居业并筑城即号曰：罗侯城朝廷每有大事骑马询访焉。
    高允为中书令献文初以老疾频上表乞骸骨诏不许，於是乃著告老诗。又兼太常迁中书监怀州刺史至孝文太和二年。又以老乞还乡里十馀章上帝卒不听许遂以疾苦告归其年诏以安车徵允敕州郡发遣至都拜镇军大将军领中秘书事固辞不许扶引就内改定皇诏。
