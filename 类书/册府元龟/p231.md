<!-- { "loadSidebar": true } -->
隐帝以乾元年二月辛巳即位癸巳制曰：古先哲王继天御物必有大造被於生民故能流馀庆於子孙保永图於宗社我国家本惟尧之洪绪袭有汉之耿光历数有归讴歌所属先帝乘时出震应运开国爰在初潜丁难否妖孽盗居於宫阙腥膻肆毒於寰区血肉黔黎荆榛赤县繇是建灵旗而指敌仗黄钺以誓师逐捕寇於龙荒救含生於虎口遗身利物功德契於三灵以欲从人润泽流於八表大统既集仙驭俄迁号慕终天殒越无地肆予小子获纂丕基上承顾命之严下迫群臣之请遗弓如昨仍几具存瞻黼以椎心处苫庐而沥血而文武庶尹将相大臣连上封章请临政事固拒虽切敦劝弥坚盖负荷於眇躬复祗膺於永命谅难固执须强荒羸恭已视朝载惟感咽向明而治始听断於万几作解之恩宜昭宣于四海可大赦天下取二月十三日昧爽已前所犯罪有已结正未结正已发觉未发觉罪无轻重常赦所不原者咸赦除之诸左降官未量移者与量移已量移者与复资已复资者与叙用应诸有盗贼处宜准今年正月五日所降恩赦放罪招携宜令所在长吏更切晓谕招唤各令归业安家营养并不问以前违犯仍倍加安抚文武臣寮侍卫将士赤心为国戮力勤王尽节尽忠同心同德辅翊先帝推戴冲人言报忠劳宜伸渥泽应中外文武臣僚将吏各加恩宠其马步诸将军兵士等各赐赏给已从别敕处分尚念国家多事帑藏尚虚赐赉未优良深鬼意兵火之後灾相仍编户伤残比屋贫弊重以科徭未息输敛不时言念疮痍宜伸蠲复天福十二年终已前残欠秋夏税赋及和籴沿徵一物已上并特放所有遍经灾处开封府滑曹郓宋亳单颍徐宿兖沂密孟郑怀卫澶濮等州并濮城四面三十里内共二十处除已放去年残税外宜更加轸┰其今年夏麦苗子於旧额上特与放免一半顷经戎虏所在惊骚於场院课程州府管系既有陷失宜示矜蠲应州府县镇遭契丹草寇及军都更变惊却兼有搬送纲运已离本处沿路遭劫夺诸色钱帛一物已上兼天福十二年六月终已前诸州府盐麴商税铁冶不敷课利及主持钱物粮草柴蒿败阙欠折等一切特与除放其主事人员亦放罪其有契丹犯阙之时诸州府有危疑之处分差兵士守把城池逐急将系省钱物充兵士优给犒设诸道州府有去年六月终已前全分支却将士春冬衣赐及诸色诸受自来累行徵纳者并与捡验除破先是诸州府被契丹率配到钱物逐处差人管押送纳有欠折者勘验指实并与除破天福十二年六月终已前逐处收刈到芟草积年损烂及欠少处并令除放孝治之道不独其亲况推许国之忠俱享承家之庆感霜露者宜覃渥泽奉晨昏者亦示宠章立身扬名于斯为美在朝文武臣寮内诸司使及侍卫诸军都虞候已上诸道节度防御团练刺史并见任节度副使行军司马藩方马步军都指挥使父母祖父母见存者并与加恩亡殁者并与追赠追封已追封追赠者更封赠礼称助祭诗美作宾诚历代之嘉猷盖近朝之阙典兴衰继绝宜举旧章其唐晋两朝可求访子孙访立为二王後州县之职朝廷命官既旷事者有惩岂奉公者无劝诸处令录主簿在任显有殊绩善於劝课招辑徵科静辨者委所在具以名闻当加优奖仍以时经多事民未小康每念疲羸倍怀轸恻天下州县户口除宣省指挥外不得辄有科配徭役如合充色役者并须定夺允当其力及大户并不得诸处投名影占稍违科条当举典宪古者虑政教之纰缪询理道于刍荛盖欲使外事不壅於中下情得通於上言路既广颂声则闻况在缵承之初实系忠谠之说内外臣寮如有所见便於时政者可直言得失无所隐任贤勿二得士者昌仰稽圣谟敷求时彦访诸贞遁庶无遗才天下有贤良方正文才武略不求进达处于沉滞者仰所在搜访以闻名实相得当加擢任於戏建邦抚运念创业之维难继统承基知守文之不易缵绍惟重忧思匪宁所赖列辟宗臣元勋旧德股肱王室保佑朕躬共致扶持庶无失坠爰覃霈泽用洽中区凡在临当体予意。
二年正月乙巳朔制曰：朕以眇躬获缵洪绪念守器承祧之重怀临深履薄之忧属以县道犹艰王室多故天降重戾国有大丧奸臣乐祸以图危群寇幸灾而伺隙力役未息兵革方殷朕所以尝胆卧薪废食辍寝虽居亿兆之上不以九五之尊渐冀承平永安遐迩内则禀太后之慈训外则仗多士之忠勋股肱叶谋爪牙宣力西推三叛抚其背而扼其喉北挫群胡断其臂而折其脊次则巴邛啸聚淮海猖狂才闻矢接锋交已见山摧岸沮寇难少息师徒无亏兼以修奉园陵崇建宗庙右贤左戚同寅协恭多事之忠大礼无阙负荷斯重哀感良深今三阳布和四序更始宣申兑泽允答天休恤狱缓刑赦过宥罪当万物之莩甲开三面之网罗顺彼发生以召和气应乾二年正月一日昧爽已前天下见系罪人除十恶五逆官典犯赃合造毒药劫家杀人贼党正身外其馀犯人及关连并放如河中府李守真凤翔王景崇永兴赵思绾等比与国家素无雠[C260]偶因疑惧遂致叛违所以命将陈师徵辞问罪止期旦夕必见功收然以彼之提封朕之黎庶久陷孤垒可念非辜易子析骸填沟委壑为人父母宁不轸伤但以屈己爱人先王厚德包荒含垢列圣美谈宜宏济物之恩用广好生之道其李守真王景崇赵思绾等宜令逐处都部署分明晓谕。若能翻然顺归朕并待之如初当保始终享其富贵明申信誓固无改移其，或不认推诚坚欲拒命便可应时攻击克日荡平候收复城池罪止元恶其馀诖误一切不问仍预告诸军破城日不可杀人放火诸处草寇等抛弃耕农聚集林薮昼伏夜动害物残人前後累令剪除继行招谕尚恐疑惧特示宽恩如能改过知非出来陈首者应已前所有为非一切不问宜令逐处节度刺史及巡捡使明行晓示宜达朝廷恩旨冀其归业常切抚安不得信任节级所繇衷私怨恸重念征讨已来劳役尤甚兵犹在野民未息肩急赋繁徵财殚力匮矜恤之泽未暇於疾羸愁叹之声几盈於道路尚以军旅未息帑廪无馀犹稽蠲复之恩空怀愧悯之意即候边烽少弭国患渐除当议优饶冀获苏息诸道藩侯郡守等咸分寄任共体忧劳更宜念彼疮痍倍加勤┰究乡闾之疾苦去州县之烦苛劝课耕桑省察冤滥共恢政理用副忧劳凡百臣僚当体朕意。
●卷九十六
○帝王部　赦宥第十五
