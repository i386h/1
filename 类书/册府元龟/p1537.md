<!-- { "loadSidebar": true } -->
    汲黯为主爵都尉时张汤以更定律令为廷尉（更改也。）黯质责汤於帝前（黯对之也。）曰：公为正卿上不能褒先帝之功业下不能化天下之邪心安国富民使囹圄空虚何空取高白王帝约束纷更之为（言何为乃纷乱而改为也。）而公以此无种矣。（言当诛及子孙也。）黯时与汤论议汤辨尝在文深小苛黯愤发骂曰：天下谓刀笔吏不可为公卿果然必汤也。令天下重足而立仄目而视矣。（重累其足言甚惧也。）是时汉方征匈奴招怀四夷黯务少事间尝言与胡和亲毋起兵（每因间隙而言也。）帝方乡儒术尊公孙弘及事益多吏民巧上分别文法汤等数奏决谳以幸而黯尝毁儒面触弘等徒怀诈饰智以阿人主取容而刀笔之吏专深文巧诋（诋毁辱也。）陷人於罔以自为功帝愈益贵弘汤弘汤心疾黯虽帝亦不悦也。武帝得神马渥洼水中次以为太一之歌後伐大宛得千里马马名蒲捎作以为歌进曰：凡王者作乐上以承祖宗下以化兆民今陛下得马诗以为歌协以宗庙先帝百姓，岂能知其音耶帝默然不悦丞相公孙弘曰：黯诽谤圣制当族。
    金敞为卫尉敞为人正直敢犯颜色左右惮之虽帝亦难焉。
    夏侯胜为长信少府时宣帝诏曰：孝武庙乐未称朕甚悼焉其与列侯二千石博士议，於是召群臣大议廷中皆曰：宜如诏书胜独曰：武帝虽有攘四夷广土斥境之功然多杀士众竭民财力奢泰亡度天下虚耗（耗减也。）百姓流离物故者半（物故谓死也。）蝗虫大起赤地数千里（言无五之满）或人民相食畜积至今未复（畜读曰蓄）亡德泽於民不宜为立庙乐公卿共难胜曰：此诏书也。胜曰：诏书不可用也。人臣之谊宜直言正论非苟阿意顺指议已出口虽死不悔，於是丞相义御史大夫广明（蔡义田广明）劾奏胜非议诏书毁先帝不道及丞相长史黄霸阿纵胜不举劾俱下狱遇赦免。
    朱邑为大司农为人厚笃於故旧然性公正不可交以私天子器之朝廷敬焉。
    杜业有才能成帝时选为太常数言得失不事权贵孙宝平帝时为大司农会越郡上黄龙游江中大师孔光大司徒冯宫等咸称王莽功德比周公宜告祠宗庙宝曰：周公上圣召公大贤尚犹有不相说著於经典两不相损（。《周书》君之序曰：召公为保周公为师相成王为左右召公不说周公作君是也。两不相损者俱有公名也。）今风雨未时百姓不足每有一事群臣同声（雷同阿附妄说福祥）得无非其美者（言此非朝廷美事也。）时大臣皆失色侍中奉车都尉甄邯即时承制罢议者郭宪字子横为光禄勋时匈奴数犯塞光武患之乃召百寮廷议宪以为天下疲敝不宜动众谏争不合乃伏地称眩瞀不复言帝令两郎扶下殿宪亦不拜帝曰：尝闻关东觥觥。《郭子》横竟不虚也。宪遂以病辞退卒於家。
    徐康为车府令永平中明帝近出而信阳侯阴就干突禁卫康钩就车收御者送狱诏书谴康康乃自系议郎吴良上言曰：信阳侯就倚恃外戚干犯乘舆无人臣礼为大不敬康执法守正反下于理臣恐圣化繇是而弛帝虽赦康犹左转。
    周泽永平中为太常果敢直言数有据争。
    郑众为大司农章帝时议盐铁官众谏以为不可诏数切责至被奏劾众报之不移帝不从。
    来历安帝时为太仆延光三年中常侍樊丰与大将军耿宝侍中周广谢恽等共谗陷太尉杨震遂自杀历谓侍中虞诩曰：耿宝托元舅之亲荣宠过厚不念报国恩而倾附奸臣诬奏杨公伤害忠良其天祸亦将至矣。遂绝周广谢恽不与交通。
    袁盱为光禄勋时大将军梁冀擅朝内外莫不阿附惟盱与廷尉邯郸义正身白意及桓帝诛冀使盱持节收其印绶。
    刘孟桓帝时为宗正直道不容自免归家。
    杜乔为司农时益州刺史种举劾永昌太守刘君世以金蛇遗梁冀事发觉以蛇输司农冀从乔借观之乔不肯与冀始为恨累迁大鸿胪时冀小女死令公卿会丧乔独不往冀。又衔之。
    刘为大司农时中常侍苏康管霸用事於内遂罔天下良田美业山林湖泽民庶穷困州郡累气移书所在依科品没入之桓帝大怒论输左校後得赦出。
    赵典为太仆迁太常朝廷每有灾异疑义辄谘问之典据经正对无所曲折。
    张奂为大司农灵帝建宁三年夏青蛇见於御座轩前。又大风雨雹霹雳拔树诏使百僚各言灾应奂上疏宜急改葬窦武徙还家属其从坐禁锢一切蠲除帝深纳奂言以问诸黄门常侍左右皆恶之不得自从转奂太常与尚书刘猛等同荐王畅李膺可三公之选曹节等弥疾其言下诏切责之奂自囚廷尉数月乃得出司隶扌交尉王寓出於宦官欲借宠公卿以求荐举百僚畏惮莫不许诺惟奂独拒之。
    孔融建安初为少府初太傅马日奉使山东数有意袁术术颇轻侮之遂夺取其节求去。又不听因欲逼为军师日深自悔恨呕血而毙丧还上公朝廷议欲加礼融独议曰：以太傅之尊秉髦节之使衔命直指宁辑东夏而曲媚奸臣为所牵率章表署用辄使首名附下罔上奸以事君昔国佐当晋军而不挠宜僚临白刃而正色王室大臣岂得以见胁为辞。又袁术僭上皆应知情春秋鲁叔孙得臣卒以不发杨襄仲之罪贬不书日郑人讨幽公之乱斫子家之棺圣上哀矜旧臣未忍追案不宜加礼朝廷从之五年南阳王冯东海王衤氐薨帝伤其早殆欲为四时之祭以访融融对曰：圣恩敦睦感时增思悼二王之灵发哀愍之诏稽度前典以正礼制窃观故事前梁怀王临江愍王齐哀王路淮怀王并薨无後同产昆弟即景武昭明四帝是也。未闻前朝立祭祀。若临时所施则不列传纪臣愚以为诸在冲齿圣慈哀悼礼同成人加以号谥者宜称上恩祭祀礼毕而後绝之至於一岁之限不合礼意。又违先帝并献帝子已然之法所未敢处。
    魏何夔文帝为太子时夔为太傅及迁太仆太子欲与辞宿戒供夔无往意乃与书请之夔以国有常制遂不往其履正如此。
    杨阜明帝时为少府上疏欲省宫人诸不见幸者乃召御府吏问後宫人数吏守旧令对曰：禁密不得宣露阜怒杖吏一百数之曰：国家不与九卿为密反与小吏为密乎！帝闻而愈敬惮阜。
    王肃为秘书监明帝尝问曰：汉桓帝时白马令李云上书言帝者谛也。是帝欲不谛当何得不死肃对曰：但为言失逆顺之节原其本意皆欲尽心念存辅国。且帝者之威过於雷霆杀一匹夫无异蝼蚁宽而宥之可以示容受切言广德宇于天下故臣以为杀之未必为是也。帝。又问昔司马迁以受刑之故内怀隐切著。《史记》非贬孝武令人切齿对曰：司马迁记事不虚美不隐恶刘向扬雄服其善叙事有良史之才谓之实录汉武帝闻其述。《史记》取孝景及已本纪览之，於是大怒削而投之於今此两纪有录无书後遭李陵事遂下迁蚕室此为隐切在孝武而不在於史迁也。齐王正始中为太常大将军曹爽专权任用何晏邓等肃与太尉蒋济司农桓范论及时政肃正色曰：此辈即弘恭石显之属复称说耶爽闻之戒何晏曰：当共慎之公卿已比诸君前世恶人矣。
    王观为少府大将军曹爽使材官张逵斫家屋材及诸私用之物观闻之皆录夺以没官少府统三尚方御府内藏玩弄之宝爽等奢侈有干弋惮观守法乃徙为太仆。
    陈泰字元伯高贵乡公时为太常及司马景王会朝臣谋废立泰不至使其舅荀觊召之垂涕而入景王谓曰：元伯何以处我对曰：诛贾充以谢天下景王曰：不可为更思其次泰曰：但见其进不见其次景王乃不复问。
    蜀孟光为大司农延熙九年秋大赦光於众中责大将军费衤韦曰：夫赦者偏枯之物非明世所宜有也。衰敝穷极必不得已然後乃可权而行之耳今主上仁贤百寮称职有何旦夕之危倒悬之急而数施非常之恩以惠奸宄之恶乎！又鹰隼始击而更原宥有罪上犯天时下违人理老夫耄朽不达治体窃谓斯法难以经久岂具瞻之高美所望於明德哉！衤韦但顾谢昔而已光之指摘痛痒多如是类故执政重臣心不能说爵位不登每直言无所回避为代所嫌。
    吴潘为太常时校事吕壹操弄威柄诣建业欲尽辞极谏至闻太子登已数言之而不见从乃大请百寮欲因会手刃杀壹以身当之为国除患壹密闻之称疾不行每进见无不陈壹之奸险也。繇此壹宠渐衰後遂诛戮。
    晋山涛为大鸿胪加奉车都尉及羊执政时人欲危裴秀涛正色保持之繇是失权臣意出为祜州刺史。
    郑默为太常时仆射山涛欲举一亲戚为博士谓默曰：卿似尹翁归令吾不敢复言默为人敦重柔而能整皆此类也。
    曹志为博士祭酒及齐王攸当之藩下礼官议崇锡之典志叹曰：安有如此之才如此之亲而不得树本助化而远出海隅者乎！乃建议以谏辞旨甚切帝大怒免志官。
    刘毅之子正直有父风太康初为博士会议齐王攸之国加崇典礼与诸博士坐议忤旨武帝大怒收等付廷尉会赦得出免官。
    傅玄为太仆时比年不登羌胡扰边诏公卿会议玄应对所问陈事切直虽不尽施行而常见优容。
    颜含为光禄勋于时论者以王导帝之师傅名位隆重百寮宜为降礼太常冯怀以问于含含曰：王公虽重理无偏敬降礼之言或是诸君事宜鄙人老矣。不识时务既而告之曰：吾闻伐国不问仁人向冯祖思问佞於我我有邪德乎！
    范弘之为太学博士议谢石谥法为襄。又论殷浩宜加赠谥不得因桓温之黜以为国典仍侈叙温移鼎之迹时谢族方显桓宗犹盛尚书仆射王温故吏也。素为温所宠三怨交集乃出弘之为馀杭令。
    宋徐豁晋安帝隆安末为太学博士桓玄辅政为中外都督豁议政敬唯内外武官太宰司徒并非军职则琅邪不应加敬玄讽中丞免豁官。
    南齐萧颖胄为卫尉明帝慕俭欲销坏大官元日上寿银酒钅仓尚书令王晏等咸称盛德尉曰：朝廷盛礼莫过三元此一器既是旧物不足为侈帝不悦後预曲宴银器满席颖胄曰：陛下前欲坏酒钅仓恐宜移在此器也。帝甚惭。
    後魏卢渊为秘书监时孝文将立冯后方集朝臣议之孝文先谓渊曰：卿意以为何如对曰：此自古所恨如臣愚意宜简卜孝文曰：以先后之侄朕意已定渊曰：虽奉诏如此於臣心实未尽及朝臣集议执意如前后兄冯诞有盛宠深以为恨渊不介怀。
    窦瑗为大宗正卿宗室以其寒士相与轻之瑗案法推治一无所顾避甚见雠疾。
    于烈孝文帝时为卫尉卿从驾南征及迁雒阳人情恋土多有异议帝问烈曰：卿意云：何烈曰：陛下圣略渊远非愚管所测。若隐心而言乐新之与恋旧唯中半耳帝曰：卿既不倡异即是同深感不言之益宜。且还旧都以镇代邑。
    隋牛弘为太常卿杨素将击突厥诣太常与弘言别送素至中门而止素谓弘曰：大将出征故来叙别何相送之近也。弘遂揖而退素笑曰：奇章公可谓其智可及其愚不可及也。亦不以屑怀。
