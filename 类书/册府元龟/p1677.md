<!-- { "loadSidebar": true } -->
    韩崇为汝南太守郡人蔡顺以至孝称崇召为东阁祭酒顺母平生畏雷自亡殁每有雷震顺辄圜蒙泣曰：顺在此崇闻之每雷辄为差军马到墓所。
    孔融为北海相郡人甄子然临孝存知名早卒融恨不及之乃命配食县社高密人郑元字康成融深敬之屣履造门告高密县为元特立一乡曰：昔齐置士乡越有君子军皆异贤之意也。郑君好学实怀明德昔太史公廷尉吴公谒者仆射邓公皆汉之名臣。又商山四皓东园公夏黄公潜德隐耀世嘉其高皆悉称公。然则公者仁德之正号不必三事大夫也。今郑君乡宜曰：郑公乡昔东海于公仅有一节犹或戒乡人侈其门闾矧乃郑公之德而无驷牡之路可广开门衢令容高车号为通德门。
    魏王肃为广平太守时有张学兼内外不应辟命卒肃教下县曰：前在京都闻张子明来至问之会其已亡致痛惜之此君笃学隐居不与时竞以道乐身昔绛县老人屈在泥涂赵孟升之诸侯用睦愍其耄勤好道而不蒙荣宠书到遣使劳问其家显题门户务加殊异以慰既往以劝将来。
    毋邱俭为幽州刺史讨高句骊王名宫将叛於魏其臣句骊沛者名得来数谏宫宫不从得来叹曰：立见此地生蓬蒿不食而死及俭至令诸军不坏其墓不伐其树得其妻子皆放遣之。
    蜀王裔为蜀郡太守成都禽坚有至孝之行裔表其墓追赠孝廉。又与严君平李引立祠作铭以旌先贤董荣为益州刺史图画谯周像於州学命从事孝通诵之。
    吴顾邵为豫章太守下车祀先贤徐孺子之墓优恤其後。
    晋孔严为吴兴太守馀杭妇人经年荒卖其子以活夫之兄弟武康有兄弟二人妻各有子弟远行未反遇荒岁不能两全弃其子而活弟子严并褒荐之。
    温峤镇武昌甚有惠政甄异行能亲祭徐孺子之墓阴澹为敦煌太守郡人索袭虚靖好学举孝廉贤良方正皆以疾辞澹礼之袭卒澹素服会葬赠钱二万澹曰：世人之所有馀者富贵也。目之所好者五色也。耳之所玩者五音也。而先生弃众人之所收收众人之所弃味无味於恍惚之际兼黄元於众妙之内宅不弥亩而志忽九州形居尘俗而栖心天外虽黔娄之高远庄生之不显蔑过也。乃谥曰：元居先生。
    杨宣为敦煌太守郡人宋纤隐居於酒泉南山宣画其像於阁上出入视之作颂曰：为枕何石为漱何流身不可见名不可求。
    马岌为酒泉太守时宋纤隐於南山岌具威仪鸣钟鼓造焉纤高楼重阁拒而不见岌叹曰：名可闻而身不可见德可仰而形不可睹吾而今而後知先生人中之龙也。铭诗於石壁曰：丹百丈青壁万寻奇木蓊郁蔚。若邓林其人如玉维国之琛室迩人遐实劳我心。
    刘宏为荆州刺史立诸葛孔明羊叔子碣使参军李兴为之文。
    前秦苻朗为晋州刺史桑虞五世同居闺门邕穆朗甚重之尝诣虞家升堂拜其母时人以为荣。
    宋张崇为吴兴太守乌程人吴达经荒饥病合门死者十有三人达夫妻仅存家极贫窘期年成七墓十三棺时人赙赠一无所受崇义之以羔雁之礼礼焉刘悛为武陵内史汉寿人邵荣兴六世同爨表其门闾。
    刘损为吴郡太守至阊门便入泰伯庙时堂宇颓毁垣墙不损怆然曰：清尘尚可仿佛衡宇一何摧颓即令葺。
    南齐竟陵王子良为会稽太守郡民朱百年有至行先卒赐其妻米百斛蠲一人给其薪苏。
    王纶之为豫章太守下车祭徐孺子许子将墓图画陈蕃华歆谢鲲像於郡朝堂。
    梁顾宪之为豫章太守有贞妇万者少孀居无子事舅姑尤孝父母欲夺而嫁之誓死不许宪之赐以束帛表其节义。
    谢为东海太守辟琅邪人诸葛璩为议曹不就教曰：昔长孙东徂降龙邱之节文举北辎高通德之称所以激贪立懦式扬风范处士诸葛璩高风所渐结辙前岂怀珠被褐韬玉待价将幽贞独往不事王侯者邪闻事亲有啜菽之窭就养寡蒸梨之给岂得独享万锺而忘兹五秉可饷百斛。
    蔡兴宗为会稽太守先是郡人郭原平有孝行为乡里宗仰太守王僧朗察不就兴宗临郡深加贵异以私米馈原平友山阴朱百年妻下教曰：秩年之贶著自图书饩贫之典有闻甲令况高柴穷老莱妇屯暮者哉！水兴郭原平世禀孝德洞业储虚深仁绝操追风旷古栖真处约华方严山阴朱百年道终物表妻孔耋齿孀居窭迫残日钦风抚事嗟慨满怀可以帐下米各饷百斛原平固让不受。
    後魏卢道将为燕郡太守下车表乐毅霍光之墓而为之立祠（乐墓在良乡霍墓在蠡州）。
    任城王澄为扬州刺史下车封孙叔敖之墓。
    高允为怀州刺史秋月巡境问民疾苦至郡县见邵公庙废毁不立乃叹曰：邵公之德阙而不祀为善者何望乃表闻葺之。
    李安世为相州刺史以西门豹史起有功於民者为之饰庙堂。
    隋汉王谅为并州总管先是文水人郭隽家门雍睦七叶共居犬豕同乳乌鹊通巢时人义之谅闻嘉叹赐兄弟二十人衣各一袭。
    唐许景先开元中为鹗州刺史阌乡人梁文贞少从征役比回而父母皆卒文贞恨不终养乃泣血庐墓三十馀年景先奏请宣付史官。
    李栖筠为浙西观察使时苏州嘉兴人徐岱少好学六籍诸子悉所探究栖筠厚遇之为改所居为复礼乡。
    ●卷六百八十八
    ○牧守部　荐贤爱民荐贤
    国有进贤之令易称汇征之吉盖淑人君子志不掩善义从公共冀得英哲以奉其上者也。夫十室之邑必有忠信三人同行必有我师况乎！百城共治万夫观政按察封部亲抚氓俗者哉！至乃节行纯正才誉彰著名迹韬英乡里推服或属吏之善治或令族之久废咸能特达慰荐周旋称述扬於王庭举不失德。《传》曰：惟善人能举其类岂虚语也。哉！
    汉吴公为河南守雒阳人贾谊年十八以能诵诗书属文称吴公召置门下文帝初立徵吴公以（史失其名）为廷尉乃言谊年少颇通诸家之书帝召以为博士。
    王襄宣帝时为益州刺史时蜀人王褒既为刺史作颂（即中和乐职宣布诗也。以美盛德故谓之颂也。）。又作其传（解释颂歌之义及作者之意）襄因奏褒有轶才帝乃徵褒既至诏褒为圣主得贤臣颂。
    徐明元帝时为涿郡守郡人王尊为护羌将军坐擅离部会赦免归家明荐尊不宜久在闾巷帝以尊为令。
    萧育成帝时为朔方刺史时冯野王以中山孝王舅出为上郡太守育奏封事荐言野王行能高妙内足以图身外足以虑化（图谋也。虑思也。）窃惜野王怀国之宝而不趋陪朝廷与朝者并野王前以王舅出以贤复入明国家乐进贤也。帝自为太子时闻知野王会其病免复以故二千石使行河是因拜为琅邪太守。
    後汉铫期建武初为魏郡太守时功曹冯勤有能称期常从光武征伐政事一以委勤勤同县冯巡等举兵应光武谋未成而为豪右焦廉等所杀勤乃率将老母兄弟及宗亲归期期悉以为腹心荐於光武初未被用後乃除为郎中给事尚书。
    刘育建武初为济阴太守郡丞刘平有孝行育甚重之任以郡职上书荐平会平遭父丧去官服阕拜全椒长。
    杜诗建武初为南阳太守雅好推贤数进知名士清河刘统及鲁阳董崇等。
    张辅章帝建中初为东郡太守郡吏王清者祖父翁与前太守翟义起兵攻王莽及义败馀众悉降翁独守节力战莽遂燔烧之父隆建武初为都尉功曹清为小吏与父俱从都尉行县道遇贼隆以身卫全都尉遂死於难清亦被矢贯咽音声流遏前太守以清身有金痍竟不能举辅见之叹息曰：，岂有一门忠义而爵赏不及乎！遂擢用郡右曹乃上疏荐清三世死节宜蒙显异奏下三公繇此为司空所辟除步兵司马辅伤清不遂复举其子孝廉也。
    鲁丕和帝永元初为东郡太守数荐达幽隐名士王龚等皆备帷幄近侍。
    张霸永元中为会稽太守表用郡人处士顾奉公孙松等奉後为颍川太守松为司隶校尉并有名称其馀有业行者皆见擢用郡中争厉志节习经者以千数道路但闻诵声。
    庞奋和帝时为河南尹缑氏人庞参初仕郡未知名奋见而奇之举为孝廉拜左校令。
    向苗为沛郡守有名迹举桓鸾孝廉为胶东令。
    法雄安帝时为交太守先是交都尉胡贡（一作庞）子广为郡散吏雄举广孝廉既到京师试以章奏帝以广为天下第一（故事孝廉高第三公尚书辄优文诗劳来其举将，於是公府下诏书劳来雄焉）旬月拜尚书郎。
    李固顺帝时为荆州刺史荐桂杨太守栾巴治迹徵拜议郎守光禄大夫。
    范津为北地太守明知人举傅燮孝廉及津为汉阳与燮交代合符而去乡邦荣之。
    盖勋灵帝中平初为京兆尹是时汉阳叛人臣国众十馀万攻陈仓三辅震动勋领郡兵五千人自请满万人因版用处士扶风孙瑞为鹰鹞都尉桂阳魏杰为破敌都尉京兆杜楷为威虏都尉弘农杨儒为乌击都尉长陵第五隽为靖寇都尉凡五部都尉皆素有名悉领属功。
    张浩为彭城相荐隐士闾丘邈等。
    刘翊为汝南太守举郡人许靖计吏察孝廉除尚书郎典选举。
    阴修为颍川太守以旌贤擢俊为务举五官擢张中方正察功曹锺繇主簿荀主记掾张礼贼曹掾杜孝廉荀攸计吏部图为吏以光国朝。
    孔融为北海相荐举贤良郑玄彭ギ邴原等。
    高为并州刺史时常林有高行表为骑都尉林辞不受。
    魏梁习汉末为并州刺史荐州界名士常林阳俊王陵王象荀纬太祖皆以为县长。
    孟达为安定太守尝荐涿郡太守王雄曰：臣闻明君以求贤为业忠臣以进善为效故易称拔茅连茹。《传》曰：举尔所知臣不自量窃慕其义日以人乏谬备部职时涿郡太守雄为西部从事与臣同僚雄天性良固果而有谋历试三县政成民和顷任近职奉宣威德怀柔有术清慎持法臣往年出使经过雄郡自说特受陛下拔擢之恩尝厉节精心思投命为效言辞激扬情趣款恻臣虽愚暗不识真伪以为雄才兼资文武忠烈之性逾越伦辈今涿郡领户三千孤寡之家参居其半比有守兵藩卫之固诚不足舒雄智力展其勤而已也。臣受恩深厚无以报国不胜浅见之情谨冒陈闻诏曰：昔萧何荐韩信邓禹进吴汉惟贤知贤也。雄有胆智技能文武之姿吾宿知之今使以参散骑之选方使少在吾下知指归便大用之矣。天下之士欲使皆先历散骑然後出据州郡是吾本意。
    高堂隆为陈留太守犊民酉牧年七十馀有至行举为计曹掾明帝嘉之特除郎中以显焉。
