<!-- { "loadSidebar": true } -->
九月大举伐蜀制曰：朕以夙荷丕基乍平伪室非不欲宠绥四海协和万邦广正朔以遐同俾人伦之有序其或地居陬裔位处骄奢殊乖事大之规但蕴偷安之计则必徵诸典训振以皇威爰兴伐罪之师冀遏乱常之党蠢兹蜀主世负唐恩间者父总藩宣任居统制属朱温东离汴水致昭皇西幸岐阳而乃不务扶持反怀顾望盗据山南之土宇全虚阃外之臣诚先皇帝早在并门将兴霸业彼既曾驰书币此亦复展谢仪後。又特发使人专持聘礼彼则更不回一介之使答咫尺之书星岁俄移欢盟顿阻朕顷遵崇遗训嗣统列藩追昔日之来诚继先皇之旧好。又专持信币皆绝酬还缅惟背食言可忍弃同即异今观孽竖绍据山河委阉官以持权凭阻修而僭号早者曾上秦王缄札张皇蜀地声尘形侮渎之言辞谤亲贤之勋德昨朕风驱锐旅电扫凶渠复已坠之宗祧缵中兴之历数会音旋报复命仍稽使来而上抗书题情动而先夸险固加以宋光葆辄陈狂计别启奸谋将欲北顾秦州东窥荆渚人而无礼罪莫大焉昨客省使李严奉使铜梁近归金阙凡於奏对备述端繇其宋光嗣相见之时於坐上便有言说先问契丹强弱次数秦王是非度此包藏可见情状加以疏远忠直朋比奸邪内则纵恣轻华竞贪宠位外则滋彰法令蠹耗生灵既德力以不量在人祗之共愤今命兴圣宫使魏王继岌充西川四面行营都统仍命侍中枢密使郭崇韬充西川东北面行营都招讨制置等使荆南节度使高季兴充西川东南面行营都招讨凤翔节度使李令德充都供军转运应接等使同州节度使李令德充行营招讨副使陕府节度使李绍琛充行营蕃汉马步军都排阵斩斫使兼马步军都指挥使西京留守张筠充西川管内安抚应接使华州节度使毛璋充行营左厢马步都虞候州节度使董璋充行营右厢马步都虞候客省使李严充西川管内招抚使总领阙下诸军兼西面诸道马步兵士取九月十八日进发几尔中外宜体朕怀（十一月蜀平）。
四年二月贝州屯驻兵士擅离本州入邺推赵在礼为兵马留後帝怒令宋州节度使元行钦率骑三千赴邺都招抚之下诏徵诸道之师进讨以武德使王允平为内侍省延州马步军都指挥使高允铎为丹州刺史并充邺都行营招讨使是月邢州左右步军四百人据城叛推军校赵大为留後诏东北面副招讨使李绍贞率兵讨之（三月平之）。又命蕃汉总管李嗣源统亲军赴邺讨赵在礼（三月邺军变立明宗）。
明宗天成二年二月制曰：荆南节度使开府仪同三司守太尉尚书令南平王高季兴可削夺官爵仍令襄州节度使刘训充南面招讨使知荆南行府事许州节度使夏鲁奇为副招讨使统蕃汉马步四万人进讨以其叛故也。又命湖南节度使马殷以湖南全军会合以东川节度使董璋充南面招讨使新授岐州刺史西方邺为副招讨使共领川军下峡三面齐进。
四月与刘训等诏曰：朕昨以妙选师臣往除凶孽自长驱於锐旅将并击於孤城已发使臣叠颁诏谕料龙韬之此举顾蚁垤以即平今已渐向炎蒸不可持久切在训齐貔虎速进梯冲必期此月之中须殄干天之逆责令战士免至疲劳兼冀生民早谐苏息惟卿忠烈体朕忧勤傥能克副於指呼便见立成其功效固於酬奖予无[A092]焉癸卯有内臣自荆南至云：暑雨方甚兵士苦之及刘训有疾乃命枢密使孔循径往荆南城下（五月破其水寨而回）。
三年四月北面副招讨使王晏球以定州节度使王都反状闻制曰：王者君临八表子育万民务匿瑕含垢之仁引禁暴戢兵之德每存宽恕贵就和平其有受国深恩承家旧履乖失臣节包藏祸心萌悖乱以欺天恣贪残而害物苟无征讨曷示纪纲义武军节度观察等使检校太尉兼中书令守定州刺史太原郡王王都猥以凡材於盛族枭獍之凶早纵豺狼之性不移位极人臣迹无忠孝自朕缵承大业怀辑群方山河之寄愈坚带砺之盟益甚凡於事体每务优崇骨肉沦落者并致归还嗣息荐论者遍加任使一门受宠九族同荣近以家艰叠颁国命行吊远ム於卿士夺情寻复於公侯继下丝纶荐及垣翰在予之分於尔何亏而属者所为频彰逆状徵发不从於朝命赋租罔系於省司擅致军都遍抽编户专修城垒潜造甲兵说诱佐命藩臣留滞归朝刺史赖皆忠顺寻各奏闻曾令近侍驰书责使深思而回改过载惟抚御敢怠含弘近乃长恶靡悛乱常尤甚遣奸人招军前节级出妖言惑管内生灵兼挂牒文已为边患阖境之蒸黎愁沮远遣告陈邻藩之主帅封章共期戡定其王都宜削夺在身官爵仍令马步兵士於州侧近权置行州招诱在州军人百姓及安抚乡川人户於戏不祥之器宁愿举於干戈无罪之民岂忍坠於涂炭将行吊伐倍轸情怀勉施极赦之功勿致伤夷之弊虽军威须振在王道无亏凡百戎臣当体朕意宣布遐迩咸使闻知应诸道旧有定州兵士处并诏安抚勿令忧疑。又制北面行营权副招讨归德军节度使王晏球可充北面招讨使权知定州军州事北面行营马军都指挥横海军节度使安审通充北面行营副招讨兼诸道马军都指挥使宣殿直翟令奇等十五人起诸道军伐定州以郑州防御使张虔钊为北面兵马都监（四年二月平王都）。
九月诏武宁军节度使房知温兼荆南行营招讨使知荆南行府事以尚食使马从斌守泽州刺史中外命八道起军赴襄阳（四年五月高从诲归
十月诏州节度使李从敬攻庆州以刺史窦廷琬拒命故也。（十二月平廷琬）。
长兴元年四月皇子河中节度使从珂遣人口奏曰：今月五日阅马於黄龙庄衙内指挥使杨彦温据城谋叛寻时诘问称奉宣命臣见在虞乡县状候进止帝谓安重诲曰：乱臣贼子何代无之安得有此语重诲曰：奸贼之言也。宜速进讨即命西京留守索自通侍卫指挥使乐彦稠等率兵攻之仍授彦温纟州刺史冀以诱而擒之彦稠辞帝谓之曰：与吾生致彦温吾将面讯之遣左右羽林都指挥使张从宾率宿卫兵士指挥赴河中（是月斩彦温）。
九月利阆遂三州奏东川节度使董璋结连西川孟知祥点聚乡兵欲来攻逼州城探得发兵次安重诲奏曰：自今年三月後来山南东川诸州奏报董璋叛逆者数十陛下以事机未发含垢匿瑕臣必知有此事帝曰：朕不负他以生灵之故须议兴师问罪乃以左骁卫上将军赵在礼为同州节度使兼西南行营马步军都指挥使。又下制曰：王者兴师讨伐。若行其时雨农夫去草诛锄务绝其本根具载格言式符戎略而况天垂弧矢尽殪狼星国举干戈当平贼子得不朝申号令夕议削除安邦守正翊赞功臣剑南东川节度使特进检校太尉同中书门下平章事梓州刺史董璋受国深恩殿邦重寄但恣贪残之性莫分宵旰之忧唯务包藏显章侮慢朝廷每施含垢具为掩瑕略无悛革之心转有狂迷之状伺便而侵渔仁境何名而点发义军仍於关防辄修堡砦兼传书檄招寇盗於晋州寻纵贼徒欲窥觎於遂府焚烧民舍驱虏耕牛览奏报以实繁数愆尤而莫尽，岂有武虔裕身为刺史辄敢縻留大程官手执宣头略无遵禀而。又淫刑害物酷法作威铁笼之炮炙未开金赎之科罪并发善人知惧恶贯已盈。且擢以难穷宜燃脐而不赦今则已徵师旅将扫妖氛举烈火以燎毛飞严霜而脱叶匪朝伊夕覆狡擒奸於戏无礼於君奋鹰而驱鸟雀有功必赏誓带砺而保山河殄寇则理在必然兴兵则事非获已凡在遐迩宜体朕怀其董璋在身官爵并削夺。又诏西川节度使孟知祥兼东川西面供馈使天雄军节度使石敬瑭充东川行营都招讨使武信军节度使夏鲁奇为之副。
十二月遣枢密使安重诲赴西面军前时帝以蜀路险阻进兵艰难潼关以西物价绝贱百姓般粮往利州每费一斛不得一斗至令噍类攘攘逃窜山谷或聚为盗虑不堪命帝念馈免之苦形于颜色谓近臣曰：闻劳扰军前未有成功孰能办吾事者朕须自行重诲奏曰：此臣之责也。臣今请行许之言讫面辞翼月发赴军前州节度使李敬周如京师罗延鲁供奉官周务谦丁延徽陈审琼韩玫符彦伦等并从重诲西行。
二年正月以权知兴元军府事王思同为山南西道节度使充西面行营马步军都虞候。
三年正月以前彰国军留後孙汉韶为相州节度使充西面行营副都部署（六月董璋为孟知祥所败知祥遂入梓州因而罢兵）。
末帝清泰三年五月邺都屯驻捧圣都虞候张令昭逐节度使刘延皓据城叛以汴州节度使范延光为天雄军四面招讨使知行府事以西京留守李周为天雄军四面副招讨使兼兵马都监（七月妆复业都）。
晋高祖天福二年六月六宅使张言自魏府使回奏范延光叛命遣客省使李守真往延光所问罪寻以侍卫使杨光远充魏州四面都部署以东都巡检使张从兵为副。
七月安州军乱都指挥使王晖害节度使周环於理所遣右卫上将军李金全领千骑赴安州（八月王晖为部下所杀九月以李金全为节度）。
十一月赐魏州都部署杨光远空名官告自司空至常侍凡四十道将士立功者得补之而後奏七月收复邺都（三年九月延光降）。
五年五月安州节度使李金全叛诏新节度使马全节以雒汴汝郑郓宋陈蔡曹濮十州之兵讨之以前州节度使安审晖为副以内客省使李守贞为都监仍遣供奉官刘彦瑶驰诏以谕金全彦瑶既至金全麾下齐谦以诏送於淮南梦人齐岘斩谦归其诏於门（六月收复安州）。
六年十一月襄州节度使安从进一军叛以西京留守高行周为南面军前都部署前同州节度使宋彦筠为副宣徽南院使张从恩监焉以护圣左第四军指挥使安怀浦为行营马军都指挥以奉国右第四军都指挥使杜希远为行营步军都指挥使以护圣左第四军都指挥使郭金海为先锋使东京内作坊使陈思让监护焉（七年八月平之）。
十二月三州节度使安重荣称兵向邺都乃遣圣奉国宗顺兴国威顺等马步军三十九指挥击之郓州节度使杜重威为招讨使邢州节度使马全节为副兼排阵使前贝州节度使王周为马军都虞候雒州团练使王令温为马军都指挥使奉国左第三军都指挥使程福ど步军都指挥使护圣右第六军都指挥使史文钊为先锋都指挥使邺都作坊使翟令奇为先锋都监（七年正月斩安重荣复镇州）。
少帝开运元年五月遣侍卫亲军都虞候李守贞率步骑二万讨杨光远於青州以守贞为青州行营都部署以河阳节度使符彦卿副之（闰十二月平之）。
汉高祖即位称天福十二年是年闰七月新授宋州节度使杜重威据邺都叛诏削夺重威官爵贬为庶人以高行周为行营都部署率兵进讨（十一月重威降）。
隐帝乾元年三月河中节度使李守贞谋叛以陕州节度使白文珂为河府城下一行都部署四月以檀州节度使郭从义永兴军一行兵马都部署时供奉官时知化王益自凤翔部署前永兴军节度使赵赞部下牙兵赵思绾等三百馀人赴阙三月二十四日行次永兴思绾等作乱突入府城据城以叛故命从义以讨之。又以侍卫步军都指挥使尚洪千充行营都虞候以客省使王峻为兵马都监。
七月凤翔节度使王景崇拒命不受代诏新除凤翔节度使赵晖充凤翔行营都部署以讨之。
八月命枢密使同中书门下平章事郭威赴河中军前诏河府永兴凤翔行营诸军一禀威节制（二年七月思绾守贞平三年正月王景崇平）。
