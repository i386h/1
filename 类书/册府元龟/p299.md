<!-- { "loadSidebar": true } -->
开元二年八月辛巳上以河陇之故命有司大募壮勇士从军既募引见置酒於朝堂享之诏曰：朕光宅四海抚御百蛮属疆埸未宁军国多费每欲指挥方略亲率军师故召募尔等拟从朕行知尔等材力冠群艺能拔萃但以不教人战岂知金鼓之声授以兵律方辩干戈之势所以。且遣薛讷等於陇右防御使令教习尔等既练韬钤须明队伍使投石拔剑以励威锋裹粮坐甲待清逋寇。若能因机立效遇敌邀勋守以官荣必超格例然後陪朕舆驾从戎塞垣俾尔先驱敬听後命今宴劳尔等并赐钱三千贯可节级领取即宜好去十月薛讷克吐蕃帝遂停亲征诏曰：比来缘边镇军每年更代兵不识将将不识兵，岂有缘路疲人盖是以卒与敌其以西北军镇宜加兵数先以侧近兵人充并精加简择其有劳考等色所司具以条例奏闻战兵别简为队伍专令教练不得辄有使役仍令兵部侍郎裴璀太常少卿姜晦往军州计会便简支配有见集後军兵宜令兵部侍即韦抗紫微舍人主即简择以闻。
八年八月诏曰：国家偃武教修文德百年於兹矣。自运属清平人忘争战俎豆之事尝闻之矣。军戎之礼我所未暇。且五材并用谁能去兵四方虽安不可忘战故《周礼》以军禁纠邦国以狩习戎旅不教人战是谓弃之宜差使於两京及诸州。且拣取十万人务求灼然骁勇不须限以蕃汉皆放蕃役差科唯令围伍教练辨其旗物简其车徒习攻取进退之方陈威仪贵贱之等俾夫少长有礼疾徐有节将以伐叛怀服将以保大定功叶於师贞以弘武备应须集期及有蠲免所司明为条制别作优异法奏闻仍敕幽州刺史邵宠於幽易两州选二万灼然骁勇者充幽州经略军健儿不得杂使租庸资课并放免。
十一年四月敕曰：王者之师有征无战将以怀柔服叛非欲黩武穷兵犯令凌政则杜之贼贤害人则伐之维其封疆辨其旗物此皆夏官之政也。咨尔兵部尚书同中书门下三品朔方军节度大使上柱国中山郡开国公王寅亮天地弼予一人频总元戎克清河朔师徒效力武威远振遗怀仁以思顺殊类望声而款服勋载王室朕甚嘉焉盖六月出车周美仲甫古训是式俾修我戎宜以来月巡朔方兼往河西陇右河东河北等诸军检校兵马野阅器械各与所管节度处置务令得所备预之道其在兹乎！。
十一月诏曰：同华两州精兵所出地资辇毂不合外支自今已後更不得取同华人充兵防。又敕宜於京兆蒲同岐华等州府兵内及白丁中简一十二万人名为长从宿卫准五尺八例一年两蕃州县不得更议杂驱使仍令尚书左丞萧嵩与本州官长同拣择以闻。
二十五年五月癸未诏曰：自天下一统方隅底平交趾西界於庸岷流沙东洎於辽碣烽亭既广徭戍转增朕永念征夫无忘旰食是用怀柔憬俗宾礼戎臣降子女以其毡裘捐缯玉以申其惠好二十五年於兹矣。而情周万信结群蛮羌狄为父子之邦瓯貊成冠带之国海内无事边方底宁加以志道而一理得清心而庶务简和气来应穰岁以臻群生乐业而自怡有司措刑而不用今欲小康戎旅大致平减停征徭与人休息诸方将相三事公卿宜协朕心勉成良宜令中书门下与诸道节度使各量军镇剧审利害计兵防彳建儿等作定额委节度使放诸色征行人内及客户中召募取丁壮情愿充彳建儿长任边军者每岁加於常例给田地屋宅务加优恤使得存济每年逐季本使具数报中书门下至年终一时录奏长驾远驭事藉经久无害始虑之谋以规苟。且之利。
天宝十四年正月诏河南置白亭管军武士健儿五千人马一千匹。
代宗大历二年正月诏潼关置镇兵三千人四年正月遣内侍鱼朝恩使於凤翔之麟游县置。
七年正月丙辰诏诸道军数每年秋末冬首一申春夏不须申其官健逃亡非承正制敕不得辄召募。
德宗贞元三年七月庚辰遣决胜军使唐良臣以其众六百人自咸阳戍潘原堡神策副将苏太平率其众五百人戌陇州。
八月以宣武行营兵马使检校礼部尚书刘昌为本军京西行营节度使初昌众惮戍灵台剽三各欲散归昌招抚之乃定因加昌以董之改戍麟游。
宪宗元和四年四月中书叙录诸道将士总八十八万五千人举大数其边远未至者亦有焉。
八年十月普润镇兵四千人割属泾原节度使九年三月乙亥赐振武军弓甲三百驮。
七月甲戌命淮南浙西浙东江西荆南造甲以进仍付之样。
八月乙亥朔丙子以戎械赐宥州。
十年五月诏修宥州城。
十二月以马三百匹及军器给徐州军。又以马三百匹给汝州行营。
十一年九月丁卯桂州防御使奏准诏以兵五百戍邕州丙戌以楼烦监马一百五十匹给昭义军。
十二月癸卯以振武征马二百匹给义武军是月方讨吴元济丙辰以襄州兵三千会於唐州。
十二年正月辛酉河东节度使张弘靖奏准诏置子弟兵三千。
三月义武军节度使陈楚新置子弟义军一万请衣及赐可之。
敬宗宝历二年九月出内库钱一万贯令内园召募力士。
文宗太和二年七月内出弓箭及刀三千四百只口令度支差人送银州防御营田。
五年五月内出陌刀一百五十口马甲一百领器械一百万斫刺刀一百口赐盐州。
九年十一月汝州奏顷年河北用兵东都虑有寇盗以当州将士二百人权隶东都留守府今请属本州可之。
宣宗大中五年五月敕如闻诸道军将及官健等近日所在将帅多务因循当召募之时已不选择及收补之後曾莫教招遂使名在戎行少能知其弓矢职居列校罕见识於韬钤缓急忽有徵差便取见在应数惟忧就役岂暇图功虚费资粮莫克雠敌为弊颇久须有举明自今已後委诸道观察节度都防御团练经略等使每道慎择会兵法及能弓马解枪弩及筒射等军将两人充教练使每年至合教习时分番各以本艺阅试其间或有伎艺超异者量加优赏仍作等第节级与进改职名每至年终都具所教习马步及各执所艺人数申兵部及中书门下仍委兵部检勘都开件闻奏所冀各尽伎能自成劲锐其支郡有兵处亦委本道点检训练准诏处分。
僖宗光启元年三月诏曰：政在有经动惟可久事能师古安则易持今者初复旧京须申定制大汉之术兼王霸先儒之权有弛张重举纲条。且务辑睦未遑改作尤贵时夫万乘抗威四方从令虽资强是切安人迎驾诸军都士等扈从经年乡关积念永言忠力合假恩优节级议功爵秩无[A092]其情愿住京邑者便充填两军欲归本道者即仰所司各与公牒到本道後递加粮赐别立名额给复终身如诸都中人数稍多优赏未遍即令所司计其积欠指挥某郡某县或各逐将校任去处上供财赋令自差人请领神策军自经乱离久未训整孤儿渐散壮骑多亡羽林之垂象空存天阵而疾雷不震虽言无战岂忘有虞宜委中书门下与本军商量案旧籍裁减元数惟务摭实仍令三司资助各修营垒贵使缮完。又金吾诸卫等城禁日严檄巡务切须令集事不可阙人亦宜条录修补。
四月以从驾五十四都分为十军昭宗天复三年五月宰臣崔裔奏募置左右军士共六千六百人从之。
後唐末帝清泰二年正月诏诸州府本处牢城防御兵士都将内人数不足团并或阙稍多量许招添其就粮禁军内本指挥将校选伟壮长於武艺者据人数差节级部送京师。
三年七月置水军五都以董思铎马晖何温安韬史希俨为指挥使尹居为都指挥起邺城先是范延光进军攻城以濠水阔溺兵士故立此军。
八月诏应州起兵戍茹越口诏欣州堙石岭关左右道路。
晋高祖天福三年五月昭义奏旧有铜等五县收拾到甲仗兵共六千七十副已勒作院添修旋送军前次始帝建义自晋入雒赵德钧兵败奔至上党故有此遗弃戈甲至是再令缮补赍往邺下。
少帝以天福七年即位九年敕天下鸠集乡兵遍民七户共资一卒兵仗器具均以出之。
开运元年八月将作使周仁美献三接梯悬空桥梁高三百馀尺遣使送青州行府。
周太祖广顺元年四月河中言送器械至隰州付汾州刺史王继勋太祖收河中得继勋聂遇皆贼之魁时刘崇侵挠乃用聂遇为石州刺史继勋为汾州刺史各就险阻设虎落为行州招收贼寇御边患焉。
五月戊子河阳李晖言奉诏置水军五百诏诸州於州兵内选勇壮并家属赴京师。
十月以寇侵轶平阳遣中使分押虎捷兵士赴河阳陕州守御。
三年六月遣中使修怀州城池。
世宗显德元年十月谓侍臣曰：侍卫兵士累朝已来老少相半强懦不分盖徇人情不能选练今春於高平与刘崇及蕃军相遇临敌有指挥不前者苟非朕亲当坚陈发至丧败况百户农夫未能赡得一甲士。且兵在精不在众今已令一一点选精锐者在上军怯弱者任从安便庶期可用。又不虚费也。侍臣咸曰：若非陛下天纵睿谋无以有此英断先是自用兵已来勋武得志至於偏礻卑之间鲜举雄勇率以亲旧互用而有懦怯不能自奋者其行伍可知矣。上案兵於高平睹其退缩慨然有惩革之意。
四年二月帝再征淮南令右骁卫大将军王环率舟师数千以从焉先是帝用师於寿春城下睹锐於水战时我舟师未备无以制之帝愤激及还京遂於京城西汴河之造战船数百艘及成。又命於降卒中选水工数百与我师同习水战数月之後纵横出没殆胜於吴师矣。至是命环董之俾自蔡河南入於颍以溯淮上焉。
三月甲午诏发近县丁夫数千人镇淮军有三城夹淮相对仍令徙下蔡浮桥维於其间。
五年三月己酉命右神武统军宋延渥帅舟师三千溯江而上以江北初定巡警故也。
五月壬午赐淮南行营招收马步军军号马军曰：雄健步军曰：武健。
●卷一百二十五
○帝王部　料敌
夫王者之兵先胜而後战盖夫虑敌而动见可而进斯谓出奇无穷伐谋为上者也。眇观载籍三代而下拨乱经纶之后仗义征伐之君何尝不制胜於庙堂之中决发於萌朕之表沉谋秘略先天夺人临事对敌望表知里用能救元元之命定天下之业夷凶靖难令闻长世自非英识内蕴雄威兼厉洞察情伪练达戎昭智虑造乎！精微规摹极於宏远。又曷能臻此哉！。
汉高祖初为汉王二年四月西过梁地至虞谓谒者随何曰：公能说九江王布使举兵畔楚项王必留击之得留数月吾取天下必矣。随何往说布果使畔楚八月遣郦食其说魏王豹豹不听乃以韩信为左丞相与曹参灌婴俱击魏食其还汉王问魏大将谁也。对曰：柏直王曰：是口尚乳臭不能当韩信骑将谁也。曰：冯敬曰：是秦将冯无择子也。虽贤不能当灌婴步卒将谁也。曰：项它曰：不能当曹参吾无患矣。
武帝元狩四年匈奴入右北平定襄杀略汉千馀人其明年帝与诸将议曰：翕侯赵信为单于画为汉兵不能度幕轻留（言轻易汉君故留而不去也。一曰谓汉兵不能轻入而久留也。）今大发卒势必得所欲帝令大将军青骠骑将军去病出塞大斩首虏。
後汉光武建武四年贼帅刘永将董宪时在郯其将贲休举兰陵城降宪闻之自郯围休时盖延及庞萌在楚请往救之帝敕曰：可直往捣郯则兰陵必自解延等以贲休城危遂先赴之宪逆战而阳败延等遂退逐因拔围入城明日宪大出兵合围延等惧遽出突走因往攻郯帝让之曰：间欲先赴郯者以其不意故耳今既奔走贼计已立围，岂可解乎！延等至郯果不克而董宪遂拔兰陵杀贲休。
