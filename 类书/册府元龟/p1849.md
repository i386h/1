<!-- { "loadSidebar": true } -->
    司马释褐大学博士累迁正员郎丁父艰哀毁逾甚庐於墓侧一日之内惟进薄麦粥一升墓在新林连山阜旧多猛兽结庐数载豺狼绝迹尝有两鸠栖宿庐所驯狎异常。
    王元规性孝事母甚谨晨昏未离左右梁时山阴外有暴水漂流居宅元规唯有一小舟仓卒引其母妹并孤妹入船亲自执戢而去留其男女三人阁於树杪及水退获全时人皆称其至行所感入隋为东阁祭酒卒。
    吴明彻字通昭泰郡人幼孤性至孝年十四感坟营未备家贫无以取给乃勤力耕种时天下亢旱苗稼{隹火}枯明彻哀愤每日田中号泣仰天自诉居数日有自田还者云：已苗生明彻疑之谓为绐已及往田所竟如其言秋而大获足葬用後为司空。
    顾协除新安令未至县遭母忧刺史始兴王厚资遣之协送丧还於峡江过遇风同旅皆漂溺唯协一舫触石得泊焉咸谓精诚所致。
    庾域累官宁朔将军巴西梓潼二郡太守母好鹤唳域在位营求孜孜不怠一旦双鹤来下论者以为孝感所致。
    高真与弟谧俱至孝父亡治丧墓次甘露白雉降集焉诏表闾里。
    宋琼字普贤少以孝行称母鲁病季秋之月思瓜不已琼梦想见求而遂获时人称异母终州郡屡辟皆不就卒於家。
    後魏邢虬为龙骧将军光禄少卿虬母在乡遇患请假而归值秋水暴长河梁破绝虬得一船而渡漏而不没时人异之。
    阎元明河东安邑人也。少而至孝著乡闾孝文太和五年随北郡太守元明以违离亲养兴言悲慕母亦慈念泣泪丧明悲号上诉请归奉养一见其母母目便开刺史吕寿恩列状上闻诏下州郡表为孝门复其租调兵役令终母年（史无官）。
    崔鸿为员外散骑常侍领郎中宣武延昌三年鸿以父忧解任甘露降其庐树前是年十一月以本官徵鸿四年复有甘露降其京兆宅之树庭。
    吴悉达河东闻喜人也。父母为人所杀四时号慕悲感乡邻及长报雠避地庄帝永安後欲改葬亡失坟墓推寻弗获号哭之声昼夜不止叫诉神祗忽於悉达足下地陷得父铭记因迁葬曾祖已下三世九丧倾尽资业不假於人哀感毁悴有司奏闻标闾复役以彰孝义（史无官）。
    王崇字乾邕阳夏雍邱人也。兄弟并以孝称身勤稼穑以养二亲仕梁州镇南府主簿母亡扶而後起鬓堕落未及葬权殡宅西崇庐於殡所昼夜哭泣鸠鸽群至有一小鸟素质墨眸形大如雀栖於崇庐朝夕不去母丧始阕复丁父忧哀毁过礼是年夏风雹所经处禽兽暴死草木摧折至崇田畔风雹便止禾麦十顷竟无损落及过崇地风雹如初咸称至行所感崇虽除服仍居墓侧於其室前生草一根茎叶甚茂人莫能识至冬中复有鸟巢崇屋乳养三子毛羽成长驯而不惊守令闻之亲自临视州以闻之亲奏标其门闾。
    北齐萧放字希逸梁宗室也。随父祗至邺祗卒放居丧以孝闻所居庐室前有慈乌来集各据一树为巢自午以前驯集饮啄午後更不下树每临时舒翅悲鸣全似哀泣家人则之未尝有阙时以为至孝之感後至散骑常侍。
    後周张元年十六祖父成丧明三年元常忧泣昼夜读佛经礼拜以祈福後读药师经见盲者得视之言遂请七僧燃七烛七夜转药师经行道每言凡人张元为孙不肖使祖丧明令以烛光普施□界愿祖目见元求代ウ如此经七日其夜梦见一老翁以金钅卑治其祖目谓元曰：勿忧悲也。三日後汝祖目必差元於梦中喜跃遂即惊觉乃遍告家人居三日祖果目明（史无官）。
    柳霞有志行初为州主簿其父卒於扬州霞自雍奔赴六日而至哀感行路毁殆不可识後奉丧溯江西中流风起舟中之人相顾失色霞抱棺号恸天求哀俄顷之间风止浪息其母尝乳间发疽医云：此无救之理唯得人吮脓或望微止其痛霞应声即吮旬日遂瘳咸以为孝感所致。
    陆政性至孝其母吴人好食鱼北土鱼少政求之尝苦难得後宅侧忽有泉出而有鱼遂得以供膳时人以为孝感所致因谓其泉为孝鱼泉。
    皇甫遐遭母丧庐於墓侧负土为坟复於墓南作禅窟有鸱鸟各一徘徊悲鸣不离墓侧。若助遐者经月馀乃去远近闻其至孝竟以米面遗之遐皆受而不食悉以营佛斋焉郡县表上其状有诏旌异之（史无官）隋细回字孝政河东安邑人性至孝後周武成中父母丧庐於墓侧负土成坟庐前生麻一株高丈许围之合拱枝叶郁茂冬夏尝青有乌栖其上回举声哭乌即悲鸣时人以为孝感武帝表其闾擢受甘棠令其子士雄少质直孝友丧父复庐於墓侧负土成坟其庭前有一史无官槐树先甚郁茂至士雄居丧树遂枯死服阕还宅死槐复荣高祖闻之叹其父子至孝下诏褒扬号其所居为累德里。
    姚察丁後母杜氏丧解职在服制之中有白鸠巢於户上仕陈至吏部尚书入隋为秘书丞。
    王颁父僧辩为陈武帝所杀颁在关内服阕尝布衣蔬食藉而卧周明帝嘉之累拜开府开皇初上取陈之策及大举伐陈颁自请行率徒数百人从韩擒虎先锋夜济力战被伤恐不堪复斗悲感呜咽夜中睡梦有人授药比寤而疮不痛时人以为孝感卒於齐州刺史。
    李德林忄专陵安平人性至孝父纯寝疾十旬不解衣及居忧哀恸呕血数升後甘露降於庭树有鸠巢其庐纳言杨远巡省河北诣其庐吊慰之表改所居村名孝敬村里为和顺里後为通直散骑侍郎与中书侍郎宋士素副侍郎赵彦深别典机密寻丁母艰去职勺饮不入口五日困发热病遍体生疮而哀泣不绝体红肿数日间一时顿差身力平复诸人皆云：孝感所致。
    梁彦光字望少岐嶷有至性七岁时父遇笃疾医云：饵五石可愈时求紫石英不得彦光忧悴不知所为於园中见一物彦光所不识怪而持归即紫石英也。亲属咸异之为至孝所感後为相州刺史卒。
    华秋开皇中事母以孝闻母终庐於墓侧大业初调狐皮郡县大猎有一兔人逐之奔入秋庐中匿秋膝下猎人至庐所异而免之尔自此兔常宿庐中匿秋膝下驯其左右郡县嘉其孝感具以状闻炀帝降使劳问而表其门闾後群盗起尝往来庐之左右咸相诫曰：勿犯孝子乡人赖秋而全者甚众（史无官）。
    翟普林楚邱人性仁孝事亲以孝闻州郡辟命皆固辞不就躬耕色养乡人谓为楚邱先生後父母疾亲易燥湿不解衣者七旬大业初父母俱终哀毁殆将灭性庐於墓次负土成坟盛冬不衣缯絮唯着单而已家有一乌犬随其在墓。若普林哀临犬亦悲号见者嗟异焉史无官有二鹊巢其庐前树每入其庐驯狎无所惊惧大业中司隶巡察奏其孝感擢授孝阳令。
    陈孝意大业中为侍御史以父忧去职居丧过礼有白鹿驯扰其庐时人以为孝感之应。
    唐高士廉事隋为通事舍人坐事谪为交趾朱鸢县主簿士廉事母以孝闻岭南瘴疠不可同行留妻鲜于氏养焉分别之际悲不自胜见者莫不欷士廉久在南方不知母问北顾弥切尝昼寝梦母与之言宛如膝下既觉而涕泗横集明日果得母诲议者以为孝感之应後为右仆射开府仪同三司。
    张志宽蒲州安邑人隋末丧父哀毁骨立为州里所称贼帅王君廓屡为寇掠闻其名独不犯其庐邻里赖之而免者百馀家後为里长於县称母疾取急求归令问其状宽曰：母尝有苦志宽亦有所苦向患心痛知母有疾令大怒曰：妖妄之辞也。系之於狱驰验其母竟如所言令大异之慰谕遣去後丁母忧庐於墓侧负土成坟有乌巢於庐前树上志宽哭临乌取悲鸣高祖授以员外散骑常侍表其门闾。
    韦宏宗巴西人葬父母庐墓次庐前生芝草七十馀茎见者以为孝感诏免其课。
    崔定仁博陵人丁父母忧斋居二十馀年不释衰服刻木人为偶像晨昏定省。若平生焉隋末群贼蜂起莫有侵掠者诏免其课役。
    程袁师宋州人年十二丧父母以孝闻母患十旬衣不解带凡进汤药口必先尝贞观中代弟范雒州充防御使去後其母病终袁师闻问举声便吐血经涂七百里四日便至径赴墓所昼夜负土殆将毁灭内外亲戚观者不复识之。又葬曾祖父母经二十载其功始毕尝有白狼号鸣墓侧黄蛇驯扰庐内每哭则群鸟翔集朝夕不去刺史舒王元名表言之诏州县发遣量才授任袁师既至情不愿仕乃授儒林郎放还。
    许坦豫州人年十岁馀随父入山采药父为猛兽所噬即号叫以杖击之兽遂奔走父以得全太宗闻而谓侍臣曰：坦虽幼童遂能致命救亲至孝自衷深可嘉尚授文林郎赐物五十段。
    武宏度赠司徒士之兄子也。高宗永徽中父卒自徐州闻丧截徒跣奔赴庐墓侧负土为坟晨夕哀号悲感行路冽风寒雪执作不疲日食仓米一溢形骸毁庐前树生素芝方圆一尺形似青铜叶。又有野狸每至宏度斋时必来求食往来驯狎曾无惊惧帝闻之下诏褒美旌表之。
    安金藏中宗神龙初丧母寓葬於都南阙口北庐於墓侧躬造石坟石塔昼夜不息原上旧无水忽有涌泉自出。又有李树盛冬开花犬鹿相狎後为右骁卫将军封代国公。
    李迥秀持节为朔方道行营大总管所居宅中生芝草数茎。又有猫为犬所乳中宗以为孝感所致使旌其门闾。
    唐君东陵人玄宗先天二年江西道按察使奏君丧母哀感乡曲庐於墓次有芝草三茎生焉褚无量为剡王傅兼国子祭酒丁母忧解职庐於墓侧其所植松柏时有鹿犯之无量泣而言曰：山中众草不少何忍犯吾先茔树栽因通夕守护俄有群鹿驯狎不复侵害无量因此终身不食鹿肉。
    石仵奴相州汤阴人三岁丧亲庐於墓侧凡二十馀年茔内有枯树重生枝叶群鸟驯扰乡里咸敬异之（史无官）。
    梁文贞虢州阌乡人少从征役北固守迦而父母皆卒文贞恨不获终养乃穿圹为门磴道出入晨夕洒扫其中结庐墓侧未尝暂离自是不言三十年家人有所问但画字以对其後山水冲断驿路更於原上开道经文贞墓前繇是行旅见之远近莫不钦叹有甘露降茔前树白兔驯扰乡人以为孝感所致开元初县令崔季友刊石以纪之十四年刺史许景先奏文贞至孝特学绝伦泣血庐次十馀年请宣付史馆荣璧河南济源人开元二十四年正月河南尹崔隐甫奏荣璧两代同居凡四十馀年尝割右股肉以疗母疾及刺项血写佛经母疾以瘳请宣付史官从之（史无官）。
    彭思义定州鼓城人居丧至孝庐於墓侧有嘉禾生及白兔驯扰（史无官）。
    李贞古南郑县人肃宗宝应元年梁州刺史臧希让上言贞古行孝彰闻请付所司旌表从之贞古六岁而孤母欲改嫁贞古雨泣留之母遂守志母未食寝贞古不食寝及母亡负土成坟庐於墓侧有猛虎驯於庐前白鼠见於墓门村人异之（史无官）。
    杨思贞陈留郡尉氏人父亡庐墓二十有八载有芝草白兔甘露等瑞诏赐粟帛旌表门闾（史无官）。
    燕遗倩冀州人也。既孤於堂中刻木父母形像於帷帐衣服如存朝夕奠祭乡闾甚敬异之。
    郭景华蜀郡人孝行过人父丧明景华昼夜啼泣宅中忽涌甘泉因以洗目渐明。
    应先东阳郡人父亡庐於墓侧有芝草连理树诏旌表门闾（史无官）。
    袁鸣忠州临江县人居丧庐於墓侧衔哀发声猛兽哮啖而至既见摇尾有仁心当哭必来既哭而去。
