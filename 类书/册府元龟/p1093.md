<!-- { "loadSidebar": true } -->
    北齐宋游道初仕东魏为大将军司马文襄以吏部郎中崔暹为御史中尉以游道为尚书左丞谓暹游道曰：卿一人处南台一人处北省当使天下肃然崔昂为廷尉卿文宣幸东山百官预宴帝召昂於御座前谕曰：旧人多出为州我欲以台阁中相付当用卿为令仆勿望刺史卿六十外当与卿本州中间不可得也。天保十年策拜仪同燕于殿百司陪列昂在行中文宣特召昂在御所曰：历思群臣可纲纪省闼者惟冀卿一人即日除为兼右仆射数日後昂因入奏事帝谓尚书令杨曰：昨不与崔昂正者言其太速欲明年真之终事除正何事早晚可除正仆射明日即拜为真。
    张景仁除通直散骑常侍及奏御笔点通直字遂以为正常侍。
    後周乐逊为太学助教闵帝践阼以逊有理务才除秋官府上士。
    章自行台左丞出为郢州刺史复入为行台左丞明察有局再左辖时论荣之。
    李旭为御正中大夫时以近侍清要盛选国华乃以旭及安昌公元则中都公陆逞临淄公唐谨等并为纳言。
    隋杨注为雒州长史高祖尝谓谏议大夫王达曰：卿为我觅一好左丞达遂私於注曰：我荐君为左丞。若事果当以良田相报也。注以达言奏之达竟以此获罪卒拜注为尚书左丞。
    斛斯政炀帝时为尚书兵部郎辽东之役兵部尚书段文振卒侍郎明雅复以罪废帝弥属意寻迁兵部侍郎。
    唐卢承庆美风仪博学有才贞观初为秦州都督府户曹参军因奏河西军事太宗奇其明辩擢考功员外郎。
    李道裕太宗时为将作少监会刑部尚书张亮反帝命百僚议其狱多言亮当诛惟道裕言亮反形未具明其无罪太宗既盛怒竟斩于市籍没其家岁馀刑部侍郎有阙令执政者妙择其人累奏皆不可太宗曰：朕得其人也。往者李道裕议张亮云：反形未具此言当矣。时虽不即从至今追悔遂授道裕刑部侍郎岑文本为中书舍人时中书侍郎颜师古以谴免职温彦博言於太宗曰：师古谙练政事长於文诰时无逮者冀上复用之太宗曰：我自举一人公勿忧也，於是以文本为中书侍郎。
    杨弘礼为中书舍人太宗有事辽东以弘礼有文武才擢拜兵部侍郎专权兵机之务。
    王及善则天时为益州都督府长史以老病致仕加光禄大夫後契丹作乱东山不安召授滑州刺史顾曰：卿比在外知国家事有何不稳及善陈理乱之宜十馀道则天曰：彼末事也。此为本也。卿不可行遂留拜内史。
    任雅相为右骁卫将军兵部侍郎高宗闻其廉正擢为兵部尚书兼受将相之任。
    崔玄为天官侍郎每介然自守都绝请谒颇为执政者所忌转文昌左丞经月馀则天谓曰：自卿改职以来选司大有罪过或闻令史乃设斋自庆此欲盛为贪恶耳今要复旧任。又除天官侍郎。
    李昭德为凤阁侍郎长寿二年增置夏官侍郎三员时选昭德与娄师德侯知一为之。
    席豫为吏部侍郎玄宗谓之曰：以卿前为考功职事平允故有此授。
    苏为工部侍郎玄宗谓宰臣曰：有从工部侍郎得中书侍郎否对曰：任贤用能非臣等所及帝曰：苏可中书侍郎仍供政事食明日加知制诰有政事食自始也。入谢帝曰：常欲用卿每有好官阙即望宰相论及宰相皆卿之故人卒无言者朕为卿叹息中书侍郎朕极重惜自陆象先改後朕每思之无出卿者。
    赵退翁自湖南观察使受代归京师ト门静居不与人交往久之特召对於别殿退翁多学问有词辩敷奏称旨德宗悦之拜给事中。
    蒋为司勋员外郎贞元十八年时集贤阙学士求者甚众会诏问神策军建置之繇相府讨求不知所出乃访於。又徵引根源对甚详悉宰臣高郢郑瑜相顾曰：集贤有人矣。翌日诏兼判集贤院事。
    赵宗儒贞元六年为司勋员外郎判考功宗儒复行贬考之令自至德以来考绩之司事多失常参官及诸州刺史未尝分其善恶悉以中上考褒之及是褒贬稍明人知戒惧帝善之迁宗儒考功郎中。
    薛播贞元中为礼部侍郎朝廷难贡举之任以播素有监裁遂膺其命。
    李逊元和中为浙江东道观察使入朝宪宗曰：谏官给事中。若除授有私政乖允当各令论驳举其职业以逊浙东有政能迁为给事中吕元膺元和中为给事中。
    吕元应元和中为给事中出为同州刺史及入谢宪宗问以时政得失元膺论奏词甚激切帝嘉其刚正翌日谓宰臣曰：吕元膺谠言直气今欲留在左右使言得失卿等以为何如李蕃裴进贺曰：陛下纳谏超冠前王乃宗社无疆之福臣等不能广求直士。又不能数进直言孤负圣心合当罪责今请以元膺复为给事中以备顾问帝悦而从之。
    孟简长庆中代崔群为户部侍郎是官有二员其判使案者别居一署谓之左户元和以还号为清重之最宰辅登用多繇此而去故群入相以简代焉。
    班肃为坊州刺史长庆初以肃为司封员外郎时宰臣上言曰：将欲清风俗必在厚人伦窃见皇甫惟位盛时班行之中多所亲附及得罪後议论立变憎嫉如雠俗之衰薄一至於此惟班肃以曾为郎官判度支案终始如一独送出城周行之间多美其事今郡秩已罢望授一省官以表其行故有是拜。
    韦ダ为户部侍郎长庆四年十月以ダ为御史中丞兼户部侍郎以御史中丞郑覃为权知工部侍郎以刑部侍郎韦景为吏部侍郎以权知礼部侍郎李宗闵为权知兵部侍郎以工部侍郎于敖为刑部侍郎以中书舍人杨嗣复权知今年贡举是日尚书六曹无不更换人情异之。
    王播为河南尹太和二年十月以播为尚书右丞敕吏部今年东都选事宜令播权判待铨试毕日领官吏赴上都。
    柳公权以中书舍人翰林学士兼侍书开成二年四月以公权为谏议大夫知制诰学士侍书如初初上於便殿召公权周墀对公权论事切直忤旨周墀为之惴忄栗公权词气益坚帝徐谓公权曰：朕知舍人不合却作谏议以卿论事有争臣之风今授卿谏议大夫翌日诏下。
    魏为起居舍人充弘文馆直学士开成四年以为谏议大夫兼起居舍人充弘文馆直学士诏云：朕以邦国之大机务之多惠有所未周化有所未洽不有忠谠之士左右辅益逮暗无烛不其难欤今即高选正人俾居谏省朝政阙失期乎！必闻是用简自朕心特申奖命所期称职岂限赏资累跋让官帝遣宰臣宣旨乃就官。
    元晦为吏部郎中会昌三年二月除右谏议大夫制曰：昔汲黯薄淮阳守愿出入禁闼补过拾遗则谏诤之任实资谅直我求其比今得正人吏部郎中元晦往在内廷曾感先顾奋发忠恳不私形骸俯伏青蒲至於零涕数共工之罪不蔽尧聪辩垣平之诈益彰文德近因旌别邪正宰弼上言以鲁公藏罟莫如革於左右汉后葺槛孰。若列於公卿是用命尔登于文陛尔其副我宠擢不替初心无沽小名以枉大节勉服官业期于有终。
    周世宗显德六年车驾幸沧州四月辛卯以前左谏议大夫薛居正为刑部侍郎权判吏部铨司公事仍赐金紫是时居正御命先至沧州以均定民租为事帝既至闻其事故有是拜。
    ●卷四百五十八
    ○台省部　德望才智德望
    《传》曰：德成而上《诗》曰：令闻令望盖盛德内充英声外发。若鼓钟于宫怀珠于川而铿钅訇著闻璀璨自耀也。繇汉以来慎台省之选贾捐之所谓尚书百官本矣。践其职者率多魁梧之士乃有忠规谠论孤风峻节沉默端厚以镇俗高洁逊让以全道安危所系朝野攸瞩蔼风望於庶尹擅仪表於当世，或以方严而见惮或协才美而流誉固足以耸外庭之瞻谛为邦国之宠光虞书称百僚师师周雅美吉士蔼蔼咸斯之谓欤。
    汉杨恽以兄任为郎补常侍骑以才能称好交英俊诸儒名显朝廷。
    後汉王良徵拜谏议大夫数有忠言以礼进止朝廷敬之。
    刘恺为侍中在位者莫不仰其风行。
    周举徵拜尚书与仆射黄琼同心辅政名重朝廷左右皆惮之。
    王扶为议郎会见恂恂似不能言然性沉正不可干以非义当世高之。
    左雄为尚书令在位者各肃清时称曰：左伯豪为尚书令天下皆慎选举伯豪雄字也。
    荀自为尚书令尝以书陈事临薨皆焚毁故奇策密谋不得尽闻。又非正道不用心名重天下莫不以为仪表海内英俊咸宗焉司马宣王尝称书传远事吾自耳目所从闻见逮百数十年间贤才未有及荀令君者也。
    魏徐邵为尚书郎以廉直见称。
    吴顾雍为尚书令不饮酒寡言语举动时当孙权尝叹曰：顾君不言言必有中至饮宴欢乐之际左右恐有酒失而雍必谏之是以不敢肆情权亦曰：顾公在坐使人不乐其见惮如此。
    王蕃字永元孙休即位与贺邵薛莹虞汜俱为散骑中常侍皆加驸马都尉时论推之。
    晋羊祜仕魏为给事中黄门郎高贵乡公好属文在位多献诗赋汝南和道以忤意见斥祜在其间不得而亲疏有识尚焉。
    杜预为尚书损益万机不可胜数朝野服焉号曰：杜武库言其无所不有。
    裴迁尚书左仆射侍中如故虽贾后之亲属然雅望素隆四海不谓之以亲戚进也。唯恐其不居位卫为中书侍郎权臣专政优游其间无所亲疏甚为傅瑕所重谓之甯武子。
    武陔为左仆射左光禄大夫开府仪同三司陔以宿齿旧臣名位隆重自以无佐命之功。又在魏已为大臣不得已而居位深怀逊让终始全洁当世以为美谈。
    王济尚常山公主起家中书郎累迁侍中与侍中孔恂杨济同列为一时秀彦武帝会公卿藩牧於式乾殿顾济恂而谓诸公曰：朕左右可谓济济恂恂矣。每侍见未尝不谘论人物及万几得失济善於清言修饣希辞令讽议将顺朝臣莫能尚焉帝益亲贵之仕进虽速论者不以主胥之故咸谓才能致之。
    索靖为尚书郎与襄阳罗尚河南潘岳吴郡顾荣同官咸器服焉。
    褚陶吴郡人吴平召补尚书郎张华见之谓陆机曰：君兄弟龙跃津顾彦先凤鸣朝阳谓东南之宝已尽不意复见褚生机曰：公但未睹不鸣不跃者耳华曰：故知延门之德不孤川岳之宝不匮矣。
    傅祗为常侍及赵王伦辅政以为中书监常侍如故以镇众心祗辞之以疾伦遣御史舆祗就职王成陈准等相与言曰：傅公在事吾属无忧矣。其为人物所倚信如此。
    陆玩为尚书令王导郄鉴庾亮相继而薨朝野咸以为三良既没国家殄瘁以玩有德望乃迁侍中司空给与羽林四十人。
    纪瞻为尚书仆射才兼文武朝廷称其忠量雅正王与刘忄炎为中书侍郎恬胜能言名理忄炎少清峻时人以比袁曜卿忄炎比荀奉倩。
    孔坦为尚书左丞深为台中之所敬惮。
    宋殷景仁为侍中与侍中右卫将军王华侍中骁骑将军王昙首侍中刘湛四人并时为侍中俱居门下皆以风力局冠冕一时同升之美近代莫及。又文帝於合殿与四人晏饮甚悦华等出帝目送良久叹曰：此四贤一时之秀同管喉舌恐後世难继。
