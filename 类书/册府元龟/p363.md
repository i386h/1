<!-- { "loadSidebar": true } -->
宪宗元和二年正月制曰：天下官吏应行鞭捶责情致死者切令察访。
三年九月给事中穆质奏诸州府盐铁使巡院应决私盐死囚请州县同监免有冤滥从之。
四年正月诏曰：自今以後在京诸司应决死囚者不承正敕并不在行决之限如事迹凶险须速决遣并特敕处分者宜令一度覆奏（时左街功德使吐突承璀牒京兆府称奉进止令杖死杀人僧惠寂府司都不覆奏便行御史台奏故有是诏）。
九年八月袁州刺史李将顺坐掊扰人贬道州司户参军大僚诣执政以为刺史抵禁不经按讯遽贬官恐不可乃追诏遣御史驰往推究。
穆宗长庆元年七月赦书刑狱所系理道最切如闻比来多有稽滞一拘囹圄动变炎凉自今已後宜令御史台切加访察每季差御史巡囚事涉情故或断结不当有失刑政具事繇闻奏其天下州县并委御史台并出使郎官御史兼诸道巡院切加察访。
四年三月壬子赦书天下诸州府县官吏应行鞭捶本罪不至死者假以责情致令殒毙每念於此良增恻然宜委御史台及出使郎官御史等切加察访具事繇闻奏。
敬宗宝历元年四月制如闻京城诸司捕系推鞫动经旬时每季御史巡囚罕能举劾积成冤滞为弊颇深宜重举明长庆元年七月十八日赦件闻奏。
文宗太和四年四月丁丑诏曰：如闻时稼甚滋人心望岁近者时雨稍乏忧怀载深虑有留狱致伤和气应京城诸司见禁囚徒宜令御史台选清强御史二人各就司疏决处分具轻重以闻。
六月壬申诏如闻御史台大理寺京兆府及诸县囚徒近日讯鞫例多停滞自今已後宜令所司速详决处分其诸司应推狱有稽缓稍甚与夺或乖者仍委尚书左右丞及分察御史纠举以闻。
十月诏自今已後有特决囚不令覆奏者有司亦须准故事奏覆（先是命中人送教坊乐官刘楚材等四人付京兆府杖杀不令覆奏。又送宫人张缺等十人於西内处置宰臣杨嗣复等奏伶人贱类出入宫禁定刑议罪有异人。若不痛绳即难简肃准宣各决痛杖一处死事亦相缘宣下之事未有正敕府司准宣处置。又不覆稍乖常例有惑众情诏答曰：宣下之时不令覆奏稍乖旧制良用慨然遂有是诏）。
五年二月丁丑诏以方春用事寒气稍侵京城见禁囚徒虑有冤结宜令御史两人各就本司疏理以闻七年正月壬子诏曰：议狱恤刑前王攸重苟有冤滞即伤阳和应在城诸司诸使有囚徒限七月内处分讫奏闻河南府八州府敕到准此处分。
闰七月乙卯朔诏京城囚徒虑有冤滞已委疏决务从宽降宜令郑覃令狐楚速具条疏以闻。
八年四月丙戌诏曰：朕比属暇日周览国史伏读太祖阅明堂经见五脏之系咸附於背乃下制决罪人不得鞭背。且人之有生系於脏腑灸针失所尚致夭伤鞭扑苟施能无枉横况五刑之内笞最为轻，岂可以至轻之刑伤至重之命朕躬承丕业思奉贻谋言念於兹载怀恻隐其天下州府应犯轻罪人除情状巨蠹法所难原者其他过误罪愆及寻常公事违法并宜准贞观四年四月十七日制处分不得鞭背今年已後每至夏至已後立秋已前就州府常条之中亦宜量与矜减速为疏理不得久令禁系委御史台切加纠察永为常式。
五月辛亥朔癸丑诏曰：如闻大理寺所覆诸州府刑狱皆盘勘细节目不早详断道路遐远往返经年非惟囚禁多时有伤和气兼亦觊望恩泽故涉稽留为弊颇深须有提举宜令御史台切加纠察准敕限较科推状中有赃数异同及罪人伏款未尽者即许移牒盘问其他烦碎事条不关要节者并不得更令移牒勘覆。
开成四年四月诏曰：京城百司及府县禁囚动经岁年推鞫未毕盖繇官吏因循致此留狱郁蒸在候冤滞难堪宜付御史台委中丞高元裕及强明御史三两人各就本司应见禁囚分阅案牍据理疏决闻奏宣宗大中四年四月诏法司用刑或持巧诈分律两端遂成其罪既奸吏得计则黎庶何安自今已後应书罪定刑宜令直指其事不得舞文妄有援引颁示天下长吏严加觉察不得辄使奸吏如有此色当议停解。
九月御史台奏准旧例京兆府准敕科决囚徒合差监察御史一人到府门监决伏请自今已後许令御史到府粗精引问以究狱情如囚不称冤方许行决冀其淫刑永息冤滥获申敕旨宜依其河南府亦令准此诸州应有死囚仍委长吏差官监决。
八年三月甲辰诏此後除巨蠹所不原外每立夏至立秋前犯罪人就州府常条之中量与减贷速为疏理无令淹系。
懿宗咸通元年诏曰：至道所先刑柄最切向闻鞫断动隔炎凉不惟理。且未伸多致疾而成夭冤霾既聚和气乃伤日月星辰繇此失度水旱蟊贼所以为灾自此委刑法官条示天下州府长吏旋即疏理无致淹延。
後唐庄宗天五年四月下令曰：议狱恤刑比求冤滥顽民下辈轻侮宪章苟非五听之通明何辨二门之邪正自今後法司如有疑狱予自据格令以决之此法既行虽亲无赦。
同光二年六月己巳敕应御史台河南府行台马步司左右军巡院见禁囚徒据罪轻重限十日内并悉决遣申奏仍委西京诸道州府见禁囚徒速宜疏决不得淹停兼恐内外刑势官员私事寄禁切要止绝俾无冤滞。
三年五月己未在京及诸道州府所禁罪人如无大过速令疏决不得淹滞。
六月甲寅敕刑以秋冬虽开恻隐罪多连累翻虑淹滞。若或十人之中止为一夫抵死，岂可以轻附重禁锢逾时言念哀矜。又难全废其诸司囚徒罪无轻重并宜各委本司据罪详断申奏轻者即时疏理重者候过立春至秋分然後行法如是事系军机须行严令或谋恶逆或畜奸邪或行劫杀人难於留滞并不在此限。
明宗天成元年十一月庚申敕应天下州使系囚除大辟罪已上委所在长官速推勘决断不得傍追证对经过食宿之地除当死刑外并仰释放兼不徵治二年春左拾遗李同上言天下系囚请委长吏逐旬亲自引问质其罪状真虚然後论之以法庶无枉滥从之。
六月大理少卿王郁上言凡决极刑合三覆奏近年已来全不守此伏乞今後前一日令各一覆奏奉敕宜依。
八月西京奏奉近敕在京犯极刑者令决前一日各一覆奏伏缘当府地远此後凡有极刑不审奏覆奉敕旨昨六月二十日所降敕文祗为应在雒京有犯极刑者覆奏其诸道已降疏命准旧例施行今详西京所奏尚未明近敕兼虑诸道有此疑惑故令晓谕。
十月辛丑德音为政之要切在无私听讼之方惟期不滥天下诸州府官员如有善推疑狱及曾兼有异政者当具姓名闻奏别加甄将。
三年正月丁巳内出御札曰：朕闻尧舜有恤刑之典贵务好生禹汤申罪己之言庶明知过今月七日据巡检军使浑公儿口奏称有百姓二人以竹竿习战斗之事朕昨初闻奏报实所不容率尔传宣令付石敬瑭处置今旦安重诲敷奏方知悉是幼童为戏既载聆谠议方觉失刑循揣再三愧惕非一亦以浑公儿诳诬颇甚敬瑭详覆稍乖致人当枉法而殂处朕於有过之地今减常膳十日以谢幽枉其石敬瑭是朕懿亲合施规谏既兹错误宜示省循可罚一月俸浑公儿决脊杖二十仍削在身职衔配流登州常知所在其小儿骨肉各赐绢五十疋粟麦各百石便令如法埋葬兼此後在朝及诸道州府凡有极刑须子细裁遣不得回循付中书门下百僚进表称贺。
十二月癸丑诸州使数奏囚人死於狱中奉敕朕以握图缵位端已临民每於刑狱之间倍轸忧勤之念虑多淹滞累降指挥傥一物以衔冤抚万机而是愧近聆数处中奏囚人狱内身殂事既不明理难取证将绝欺罔之弊须颁条理之文宜令今後凡有刑狱切依前准敕命施行断遣不宜淹停如有贼徒推寻反证断遣未闻在狱疾病者委随处官吏当面录问令医人候无致推司官吏别启亻幸门。
长兴元年二月郊祀毕下制曰：欲通和气必在申冤将设公方实资将善州县官僚能雪冤狱活人生命者许非时选仍加阶超资注官与转服色已著绯者与转兼官。
二年三月辛亥敕朕猥以眇躬荐承鸿业念彼疲瘵劳於寝兴或虑官不得人因成紊乱或虑刑非其罪遂致怨嗟王化所兴狱讼为本苟无训励必有滞淹近日诸道百姓或诸多违犯或小可斗争官吏曲纵吏人巧求瑕[C260]初则滋张节目作法拘囚终则诛剥货财为恩出拔外凭公道内徇私情无理者转务迁延有理者却思退缩积成讹弊渐失纪纲自今後切委逐处官吏州牧县宰等深体予怀各举尔职凡关推究速与裁如敢苟纵依违遂成枉滥或经台诉屈或投匦申冤勘问不虚其元推官典并当责罚其逐处观察使刺史别议朝典宜令诸道州府各依此处分所管属郡委本道严切指挥。
八月丁亥敕三京诸道州府刑狱近日访问依前禁系人多不旋决诸道宜令所在各委长吏专切推穷不得滞淹。
愍帝应顺元年三月戊午诏曰：刑柄为制礼之先狱讼乃有国之重一成共守四海同文咸符钦恤之言乃致太平之道以近及远列职分司申明皆有其旧规决断各繇其所属惟理则罪疑可定惟正则刑措可期谅在举行方无壅滞应三京诸道州府系囚据罪轻重疾速断遣比来停滞须奏取裁不便区分故为留滞今後凡有刑狱据理断遣如有敕推按理合奏闻不在此限。
末帝清泰元年五月丁丑诏在京诸狱及天下州府见系罪人正当暑毒之时未免拘囚之苦诚知负罪特轸予怀恐法吏生情滞於决断诏至所在长吏亲自虑问据轻重疾速断遣无令淹滞。
二年五月辛丑诏曰：运当昭泰时属乐康思欲导和气於雍会布休光於幽隐将期恤物必轸深仁今以甫及宝宾兹炎毒宜茂好生之德俾敷在宥之文足以宽肺石之冤辞叶薰风之解愠庶遵时令获奉天心宜令御史台河南府运巡诸道州府自五月一日已前见系罪人常赦不原及已见情状之外悉令疾速断遣勿至淹停。
晋高祖天福三年正月敕应诸道州府刑狱虑有淹延宜令逐处应用禁系人等并仰各据罪戾详事理速断遣不得停滞仍付所司。
三月庚午详定院奏前守洪洞县主簿卢璨进策云：伏以刑狱至重朝廷所难尚书省分职六司天下谓之会府。且诸道决狱。若关人命即刑部不合不知欲请州府凡决大辟罪人谓逐季具有无申报刑部仍具录案款事节并本判官马部都虞候司法曳军法直官马部司判官名衔申闻所贵或有案内情繇不圆刑部可行覆勘如此则天下遵守法律不敢轻议刑书非唯免有衔冤抑亦劝其立政者臣等曳详伏以人命至重而国法须精虽载旧章更宜条理诚为允当望赐施行从之。
五月诏曰：刑狱之难古今所重但关人命实动天心或有冤魂则伤和气应诸道州府凡有囚徒据推勘到案款一一尽理子细检律令合格敕其间或有疑者准令。又谳大理寺亦宜申尚书省省寺明有指归州府然後决遣。
五年三月丙子诏曰：自大中六年已来片耳称冤决杖流配诉内虽有理不在申明今後据其所陈与为勘断片耳之罪准律别科。
六年秋七月庚辰诏曰：政刑所切狱讼惟先推穷须察於事情断遣必遵於条法用弘钦恤以致和平应三京邺都及诸道州府县见禁诸色人等宜令逐处长吏常切提撕疾速决遣每务公当勿使滞淹。
少帝天福八年四月壬申敕诏自临寰宇思致和平以四海为家虑一物失所每念狴牢之内或多枉挠之人属此炎蒸倍加轸悯冀绝滞淹之叹用资钦恤之仁应三京邺都及诸道州府见禁罪人等宜令逐处长吏严切指挥本推司及委本所判官疾速结绝断遣不得淹延及致冤滥仍付所司。
