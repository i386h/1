<!-- { "loadSidebar": true } -->
    ○台省部　选任
    夫知人则哲能官人安民则惠大禹之训也。慎简乃僚其惟吉士周穆之命也。盖邦国治乱在乎！庶官选贤任能其来尚矣。自舜命众职以熙帝载西汉之後政归尚书机务所出推择斯妙，或以政事用，或以文学升内则参侍左右论思治道外则坐曹夙夜修明官业厥职尤重其才益难详求遗策博观历代曷尝不慎选众之举致得人之盛哉！。
    虞舜曰：畴。若予工佥曰：垂哉！（问谁能顺我百工事者朝臣举垂垂臣名）帝曰：俞咨垂汝共工（共谓供其职事）垂拜稽首让于殳┥暨伯与（殳┥伯与三臣名）帝曰：俞往哉！汝谐（汝能谐和此官）帝曰：畴。若予上下草木鸟兽佥曰：益哉！（上谓山下谓泽。若谓顺其政杀之有时用之有节言伯益能之）帝曰：俞咨益汝作朕虞（虞掌山泽之官）益拜稽首让于朱虎熊罴帝曰：俞往哉！汝谐（朱虎熊罴二臣名垂益所让四人皆在元凯之中）帝曰：龙朕┾谗说殄行震惊朕师（┾疾殄绝震动也。言我疾谗说绝君子之行而动惊我众欲遏绝之）命汝作纳言夙夜出纳朕命惟允（纳言喉舌之官听下言纳于上受上言宣于下必以信）。
    汉张安世少以父任为郎用善书给事尚书武帝行幸河东亡书三箧诏问莫能知惟安世识之具作其事後购求得书以相校无所遗失帝奇其才擢为尚书令。
    孔光为博士成帝时博士选三科高为尚书次为刺史其不通政事以久次补诸侯太傅光以高第为尚书。
    後汉卫飒建武二年辟大司徒邓禹府举能案剧除侍御史。
    胡广字伯始举孝廉试为天下第一旬日拜尚书郎周举为谏议大夫顺帝时诏遣八使巡行风俗皆选有威名者乃拜举侍中。
    翟为侍中时尚书有缺诏将大夫六百石以上试对政事天文道术以高第者补之繇是对第一拜尚书。
    卢植为庐江太守岁馀复徵拜议郎与谏议大夫马日议郎蔡邕杨彪韩说等并在东观校中书五经记传补续汉纪灵帝以非急务转为侍中迁尚书潘勖献帝时为尚书郎迁右丞诏以勖前在二千石曹才敏兼通明旧事敕并领本职。
    蔡邕举高第补侍御史迁尚书三月之间用历三台迁巴郡太守复留为侍中。
    张驯为议郎擢拜侍中典领秘书近署甚见纳异魏孙资刘放文帝即位同转为左右丞数月放徙为令黄初初改秘书为中书以放为监资为令各加给事中遂掌机密明帝即位尤见宠任。
    卢毓文帝时为侍中诏曰：官人秩才圣帝所难必须良佐进可替否侍中毓禀性贞固心平体正可谓诚明有功不懈于位者也。其以毓为吏部尚书使毓自选代者曰：得如卿者乃可毓举常侍郑冲帝曰：文和吾自知之更举吾所未闻者乃举阮武孙邕帝，於是用邕。
    吴张纯字元基少厉操行学博才秀而切问捷对容止可观擢拜郎中。
    李肃字伟恭南阳人少以才闻善论议臧否得中甄奇录异荐述後进题目品藻曲有条贯以此人服之权擢为选曹尚书晋安平王孚宣帝弟也。仕魏为清河太守初魏文帝置度支尚书专掌军国支计朝议以征讨未息勤须节量及明帝即位欲用孚问左右曰：有兄风不答曰：似兄帝曰：吾得司马一二人复何忧哉！转为度支尚书。
    裴楷为尚书郎武帝为抚军以楷为抚军事会吏部郎缺文帝问其人於锺会会曰：裴楷清通王戎简要皆其选也，於是以楷为吏部郎。
    羊祜为秘书监散骑常侍泰始初诏曰：夫总齐玑衡允六职朝政之本也。祜执德清劭忠亮纯茂经纬文武謇謇正直虽处腹心之任而不总枢机之重非垂拱无为委任责成之意也。其以枯为尚书右仆射卫将军给本营兵。
    陈劭为燕王师泰始中诏曰：劭清身洁静行著邦族笃志好古博通六籍耽悦典诰老而不倦宜在左右以笃儒教可为给事中。
    文立为太子中庶子武帝诏曰：立忠贞清有思理器前在济阴政事修明後事东宫尽辅导之节昔光武平陇蜀皆收其贤才以叙之盖所以拔幽滞而济殊方也。其以立为散骑常侍。
    王戎为议郎太熙元年诏曰：夫总百揆之得失管王政之通塞者端右之职也。汉代以来每选此官必慎其人议郎王戎可为尚书令。
    刘颂为淮南相元康初从淮南王允入朝会诛杨骏颂屯卫殿中其夜诏以颂为三公尚书。
    陆晔元帝时为太子詹事时帝以侍中皆北士宜兼用南人晔以清贞著称遂拜侍中。
    谢尚镇雒阳都督豫州扬州之五郡军事在任有政绩上表求入朝因留京师署仆射事。
    温峤为散骑常侍侍讲明帝手诏曰：卿既以令望忠允之怀著於周旋。且文周而旨远宜居深密今欲以卿为中书令朝论亦咸以为宜。
    王洽字敬和成帝时为中书令帝曰：敬和清裁昔为中书郎吾尚小数见意甚亲之今以中书令欲共讲文章之事也。
    宋徐湛之为尚书仆射初刘湛伏诛殷景仁卒文帝委任沈演之庾炳之范晔等後。又有江湛何之晔诛炳之免演之之并卒至是江湛为吏部尚书与湛之并居权要世谓之江徐焉。
    萧思话自雍州刺史徵为吏部尚书文帝诏思话曰：沈尚书暴病不救其体业贞审立朝尽公年时尚可方相委任奄忽不永痛惋特深铨管要机通塞所寄丈人才用体国二三惟允。
    王景文为司徒左长史孝武以散骑常侍旧与侍中俱掌献替欲高其选以景文及会稽孔觊俱南北之望并以补之。
    孔觊为临海太守初晋世散骑常侍选望甚重与侍中不异其後职任散用人渐轻孝建三年孝武欲重其选诏曰：散骑职为近侍事居规纳置任之本实惟亲要而顷选常侍陵迟未允宜授时良永清澈，於是吏部尚书颜竣奏曰：常侍华选职任候才新除临海太守孔觊意业闲素司徒长史王怀尚清理并任为散骑常侍帝不欲威权在下其後分吏部尚书置二人以轻其任侍中蔡兴宗谓人曰：选曹要重常侍闲淡改之以名而不以实虽主意欲为轻重人心，岂可变耶既而常侍之选复卑选部之贵不异觊领本州大中正。
    王为侍中时孝武选侍中四人并以风貌与谢庄为一双阮韬何偃为一双尝充兼假。
    南齐谢眺自中书郎出为宣城太守以选召复入为中书郎。
    江转都官尚书领骁骑将军王晏启武帝曰：江今重登礼阁兼掌六军慈渥所覃是优荣但语其事任殆同辈天旨既欲升其名位愚谓以侍中领骁骑望实清显有殊纳言帝曰：尝启吾为其鼻中恶今既以何胤王莹还门下故有此回换耳。
    梁孔休源为临川王府行参军武帝谓徐勉云：今帝业初构须一人有学艺解朝仪者为尚书仪曹郎勉曰：孔休源识见清通详练故事自晋宋起居注略诵上口帝亦闻之即日除兼尚书仪曹郎。
    张缅为太子舍人殿中郎缺武帝谓徐勉曰：此曹旧用文学。且居雁行之首宜详其人勉举缅充选。
    刘孝绰为太子舍人兼尚书水部郎中启陈谢手敕答曰：美锦未可便制簿领亦宜稍习顷之即真（後自上虞令迁秘书丞武帝谓舍人周舍曰：第一官当用第一人故以孝绰居此职）。
    到沆为洗马管东宫书记散骑省天监二年诏尚书郎在职清能或人才高妙者为侍郎以沆为殿中曹侍郎沆从父兄溉洽并有才名时皆相代为殿中当世荣之。
    萧介为散骑常侍会侍中阙选司举王筠等四人并不称旨武帝曰：我门中久无此职宜用萧介为之博物强识应对左右多所规正帝甚重之迁都官尚书每军国大事必先询谈於介焉帝谓朱异曰：端古之才也。
    王通为给事黄门侍郎侯景之乱奔于江陵元帝以为散骑常侍迁守太常卿自侯景乱後台内宫室普皆焚烬以通兼起部尚书归於京师专掌缮造。
    陈萧弘为黄门侍郎吏部侍郎缺所司屡举王宽谢燮等帝并不用乃中诏用弘。
    姚察为吏部尚书雅允朝望初吏部尚书蔡徵移中书令後主方择其人尚书令江总等咸荐察敕答曰：姚察非惟学艺优博亦是操行清修典选难才今得之矣。乃神笔草诏读以示察察辞让甚切後主曰：选士之举佥议所归昔毛雅量清恪卢毓心平体正山涛举不失才就卿而求必兼此矣。且我与卿虽君臣礼隔情分殊常藻镜人伦良所期寄亦以无惭则哲也。
    江总至德中授尚书令策曰：於戏夫文昌政本司会治经韦虎谓之枢机李固方之斗极况其五曹斯综百揆是谐同蒙宰之司专中台之任惟尔道业标峻宇量深胜范清规风流以为准的辞宗文学衣冠以为领袖故能师长六官具瞻允塞明府八座仪型载远其端朝握揆朕所望焉往钦哉！懋建尔徽猷亮采我邦家可不慎欤。
    後魏崔玄伯为尚书道武天兴元年十一月诏尚书吏部郎中刘渊典官制立爵品定律吕协音乐仪曹郎中董鉴撰郊庙社稷朝聘飨燕之仪三公郎中王德定律令申科禁太史令晁崇造浑仪考天象玄伯总而裁之。
    苟颓献文时为雒州刺史承明元年文明太后令百官举才堪事人足委仗者，於是公卿咸以颃应选徵拜散骑常侍殿中尚书。
    宋弁为散骑常侍迁右卫将军领黄门弁屡让孝文曰：吾为相加者卿亦不可有辞岂得专守一官不助朕为治。且散骑位在中书之右常侍者黄门之粗冗领军者二卫之假摄不足空存推让而弃大委後孝文车驾征马圈留弁以本官兼祠部尚书摄七兵事及行执其手曰：国之大事在祀与戎故令卿绾摄二曹弁顿首辞谢。
    裴夙字宵兴沉雅有器识仪望甚伟孝文见而异之自司空主簿转尚书左主客郎中。
    范绍少聪敏颇涉经史孝文选为门下通事舍人迁录事合掌奏文帝善之。又为侍中李冲黄门崔光所知出内文奏多以委之帝曾谓近臣曰：崔光从容范绍之力。
    崔振为高阳内史孝文南讨徵兼尚书左丞留京振既才被擢当世以为荣。
    崔亮为尚书二千石孝文在雒欲创革旧制选置百官谓群臣曰：为朕举一吏部郎必使才望兼允者给卿三日假。又曰：朕已得之不烦卿辈也。驰驿徵亮兼吏部郎。
    朱元旭为尚书度支郎中孝明神龟之末以郎选不精大加沙汰元旭与陇西辛雄范阳祖莹泰山羊深西平源子恭并以才用见留。
    辛雄神龟中除尚书驾部郎中转三公郎其年沙汰郎官惟雄与羊深等八人见留馀悉罢遣後兼司州别驾加前军将军冀州刺史侯刚启为长史孝明以雄长於世务惜不之用更除司空长史。
    羊深为尚书驾部郎中于时沙汰郎官务精才实深以才堪见留在公明断尚书仆射崔亮吏部尚书甄琛咸敬重之孝明行释奠之礼讲孝经深於侪辈中独蒙引听时论美之。
    李业兴为通直散骑侍郎普泰元年沙汰侍官业兴仍在通直。
