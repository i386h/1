<!-- { "loadSidebar": true } -->
    夫礼本太一而生缘人情以制故作者之谓圣述者之谓明繇是官有御事有职礼有序焉唐虞命伯夷为秩宗典天地人之三礼商因夏礼损益之可知周监二代其文彬郁春官大宗伯小宗伯之职掌建邦之天神人鬼地祗之礼以佐王建保邦国其属凡六十秦置奉常掌宗庙礼仪有丞博士掌通古今秩比六百石员多至数十人汉兴命叔孙通为奉常制礼仪景帝中六年更名奉常为太常属官有太乐太祝太宰太史太卜太医六令丞。又均官都水两长丞。又诸庙寝园食官令长丞有雍太宰太祝令丞五各一尉。又博士及诸陵县皆属焉宣帝黄龙元年稍增太常博士员十二人东汉因前制太常卿一人中二千石掌礼仪祭祀每祭祀先奏其礼仪及行事常赞天子其属有赞飨一人秩六百石每选试博士奏其能否大射养老大丧皆奏其礼仪每月前晦察行陵庙丞一人比千石掌凡行礼及祭祀小事总署曹事举庙中非法其署曹掾史随事为员诸卿皆然也。博士祭酒一人六百石太祝令一人六百石凡国有祭祀掌读祝及迎送神庙祭太祝令主席酒员吏其下。又有斗食佐学事学事有秩祝人宰屠者等员太宰太子高庙等令亦然丞一人掌祝小神事太宰令一人六百石掌宰官鼎俎馔具之物凡国祭祀小宰陈馔具明堂丞一人灵台丞一人并二百石太子乐令一人六百石掌乐凡国祭祀掌请奏乐及大飨用乐掌其陈序员吏丞一人律卑者之子不得舞宗庙之酎除吏二千石到六百石及关内侯到五大夫子取子高五尺以上年十二到十六颜色和身体修治者以为舞人也。丞一人高庙令一人六百石掌按行扫除无丞世祖庙令一人六百石如高庙先帝每陵令各一人六百石掌守陵园案行除扫丞及校长各一人校长主兵戎盗贼事丞皆选孝廉郎年少薄伐者迁补府长史都官令候司马先帝陵每陵食官令各一人六百石掌望晦时节祭祀每陵食监一人秩六百石监丞一人三百石中黄门八人从官二人案食监即是食官令也。太常有祠祀令一人後转属少府有太卜令六百石後省并太史章帝。又置祀令丞延平元年省魏太常特置博士属官有太祀令丞掌宗祀五帝之事。又改太子乐令复曰：太乐令丞武帝平荆州得杜夔能识旧乐章以为协律都尉。又尚书初置祠部曹晋承魏制有博士协律校尉员。又统太学诸博士祭酒及太史太庙太乐鼓吹陵等令。又有祠部尚书尝与右仆射通职不常置。又诸曹有祠部郎宋太常府有博士亦谓之太学博士齐因之梁陈亦兼统国学博士其丞视尚书郎太常凡统太学太医乘黄及诸陵等令丞。又有祠部尚书领祠部仪曹二曹齐梁陈皆然齐太常府置丞一人五官功曹主簿领官博士国子祭酒博士助教。又统太庙明堂太祝太史廪牺太乐诸陵乘黄客馆等令丞其下各有职吏。又有祠部尚书右仆射通职不俱置梁太常统廪牺鼓吹太祝太乐清商鼓吹等署令丞太常位视金紫光禄大夫班第十四三品勋位丞班第五视尚书郎主簿一人其迁为五官功曹。又位不登十八班者别为七班主簿第四博士兼统国学博士陈并因之後魏太常卿第三品少卿正四品丞正六品博士从七品太祝令从正九品祝史从九品下。又置太乐博士六品下鼓吹令阙。又有太医博士助教太卜博士从七品下廪牺令从五品下。又有仪曹尚书北齐太常掌陵庙群祀礼乐仪制衣冠之属其属官有博士协律郎八书博士等员统诸陵太庙太乐衣冠鼓吹太祝太医廪牺太宰等署令丞而太庙兼领郊祠崇元二局丞太乐兼领清商部丞鼓吹兼领黄户局丞太史兼领灵台太卜二局丞。又祠部尚书统主客虞曹屯田起部五曹後周依。《周礼》建官太常卿为宗伯少卿为小宗伯属官有守庙典祀大司乐等中大夫小守庙小典祀小司乐太卜太祝等下大夫。又有小卜小祝等上士。又有司郊治礼乐师乐胥司巫等中士及下士春官。又有礼部後改为司宗。又春官之属有典命後改为大司理俄改大司理复为礼部大夫隋太常等。又有博士四人协律郎二人奉礼郎十六人统郊社太庙诸陵太祝衣冠太乐清商鼓吹太医太卜廪牺等署各置令丞。又置礼部尚书统礼祠主膳四曹唐制太常寺卿一人正三品掌邦国礼乐郊庙社稷之事以八署分而治焉一曰郊社二曰：太庙三曰诸陵四曰太乐五曰鼓吹六曰太医七曰太卜八曰廪牺总其属而行其政令少卿为之贰属官有博士四人掌辨五礼之仪式本先王之法制通变随时而损益焉太祝六人掌出纳神主於太庙之九室而奉享荐之仪奉礼郎二人掌设君臣之版位以奉朝会祭祀之礼协律郎二人掌和六律六吕以辨四时之气八风五音之节太庙斋郎京都各一百三十人门仆京都各三十二人自少卿及诸令以下有丞主簿录事府史典事掌故等员以属焉太常自龙朔三年改为奉常正卿。又改礼部尚书为司礼太常伯咸亨中各复旧光宅元年奉常改为司礼寺礼部为春官神龙元年司礼复为太常寺春官复为礼部礼部总判祠礼膳部及主客事奉礼郎本为治礼避高宗讳改为太常。又有礼直五人乾元初省。又贞元七年。又置礼仪直两员九年以太常寺礼院置修撰检讨官各一员礼生员三十五人长庆二年。又置守阙人大中四年诏曰：太常少卿宜与太卿通判文案五代因之无所改作夫人纪肇修礼用为急历代而下厥职茂焉。若乃稽古宪官因时变革本聪明之至德非臣下之所专其有讲贯艺文发明制度折衷得失裁正是非必资洽闻克济乃事至於四方异俗五音制赐咸以类别亦用典掌则有苟合旨意紊乱法度罔揆荒缪恣成矫诬有司之过可不慎欤凡掌礼部有九门。
    ○掌礼部　制礼第一
    夫礼者所以法天地之经建上下之纪教训正俗防邪窒欲序人伦而制邦治者也。故三五异代而不相氵公袭盖有损益之殊范因革之异宜青素之尚不同骊翰之变非一是以先王治定制礼因人情而为之防者也。夏商之代莫得而详周姬之祖述参於经艺汉氏而下仪法昭著故其弛张之名数创制之轨范祀享朝宴之节文物声名之度随时降杀与运消长执简所记咸足徵焉至或申命鸿硕加之论讨参酌前训讲求方册形於撰集焕乎！编缀亦类其说而次叙之云：
    周成王六年周公旦述文武之绩制周官及仪礼以为後王法（臣钦。若等曰：周官即。《周礼》也。周公观夏商之礼而增损之事为之制曲为之防故称礼经三百威仪三千皆周公所制也。）。
    汉高祖五年即皇帝位於定陶博士叔孙通就其仪号（就成也。）高帝悉去秦仪法为简易群臣饮酒争功醉或妄呼（呼音大故切）拔剑击柱帝患之通知帝益厌之说帝曰：夫儒者难与进取可与守成臣愿徵鲁诸生与臣弟子共起朝仪高帝曰：得无难乎！通曰：五帝异乐三王不同礼礼者因时世人情为之节文者也。故夏殷。《周礼》所因损益可知者谓不相复也。（复重也。因也。音扶目切）臣愿颇采古礼与秦仪杂就之帝曰：可试为之令易知度吾所能行为之，於是通使徵鲁诸生三十馀人（通为使者而徵诸生）鲁有两生不肯行曰：公所事者。且小主皆面谀亲贵今天下初定死者未葬伤者未起。又欲起礼乐礼乐所由起百年积德而後可兴也。（言行德教百年然後可定礼乐也。）吾不忍为公所为不合古吾不行公往矣。母污我通笑曰：若真鄙儒不知时变（。若女也。鄙言不通）遂与所徵三十人西西入阙及上左右为学者（左右谓近臣也。为学谓素有学术）与其子弟百馀人为绵蕞野外（谓以茅树地为纂位尊卑之次也。春秋。《传》曰：置茅）习之月馀通曰：帝可试观帝使行。《礼》曰：吾能为此乃令群臣习肄（肄亦习也。音弋二切）会长乐宫成诸侯百官群臣朝十月（会於七年十月而长乐宫新成也。汉时尚以十月为正月故行朝岁之礼史家追书十月）先平明（未平明之前）谒者治礼引以次入殿门廷中陈车骑戍卒卫官设兵张旗志（志与帜同音式饵切）。《传》曰：趋（传声教入者皆令趋谓疾行为敬也。）殿下郎中侠陛陛数百人（侠与挟同挟其两旁每陛皆数百人也。）功臣列侯诸将军军吏以次陈西方东乡文官丞相以下陈东方西乡（乡皆读曰：飨）大行设九宾胪句传（上传语告下为胪下告上为句也。），於是皇帝辇出房百官执戟传警（传声而唱警）引诸侯王以下至吏六百石以次奉贺自诸侯王以下莫不震恐肃敬至礼毕尽伏置法酒（法酒者犹言礼酌谓不饮之至醉）诸侍坐殿上皆伏抑首（抑屈也。谓依礼法不敢平坐而视）以尊卑次起上寿觞九行谒者言罢酒御史执法举不如仪者辄引去竟朝置酒无敢ん讠华失礼者，於是高帝曰：吾乃今日知为皇帝之贵也。拜通为奉常。
    文帝即位初大中大夫贾谊以为汉兴二十馀年天下和洽宜当改正朔服色制度定官名兴礼乐乃草具其仪法（草谓创造之）帝谦让未皇也。（皇暇也。自以为不当改制）十六年帝使博士诸生刺六经中作王制。
    武帝即位初招良赵绾王臧等以文学为公卿议立明堂制礼服以兴太平（服谓衣服之色也。）会窦太后好黄老言不说儒术（说读曰悦）其事乃废至建元元年始议立明堂。
    元封二年秋作明堂於泰山下初天子封泰山泰山东北趾右时有明堂处处险不敞（言其险隘不显敞）帝敬治明堂奉高帝未晓其制度济南人公王带上黄帝时明堂图（公王姓也。带名也。《吕氏春秋》齐有公王舟此盖其旧族也。）明堂中有一殿四面无壁以茅盖通水水圜宫垣（圜绕也。）为衤复道上有楼从西南入名曰：昆仑天子从之入以拜祀上帝焉，於是帝令奉高作明堂汶上如带图。
    平帝元始三年诏光禄大夫刘歆等杂定婚礼四辅公卿大夫博士郎吏家属皆以礼娶亲迎立轺并马（轺音谣立乘小车也。并马骊驾也。谓新定此制也。并者步鼎切）。
    後汉光武建武二十六年南单于乌桓来降边境无事百姓新去兵革岁仍有年家给人足司空张纯以圣王之建辟雍所以崇尊礼义既富而教者也。乃按七经谶明堂图河间古辟雍记孝武太山明堂制度及平帝时议欲具奏之未及上会博士桓荣上言宜立辟雍明堂章下三公太常而纯议同荣乃许之。
    中元元年十一月初起明堂灵台辟雍及北郊兆域（大戴礼云：明堂者凡九室一室有四户八牖三十六户七十二牖以茅盖上上员下方赤缀户也。白缀牖也。礼图。又曰：建武三十一年作明堂上员下方十二堂法日辰九室法九州室八思八九七十二法一时之数室有十二户法阴阳之数胡伯始云：古清庙盖以茅今盖以瓦下藉茅存古制也。汉官仪曰：明堂四面起土作堑堑中无水明堂去平城门二里许天子出从平城门先立明堂乃至郊祀。又曰：辟雍从北门入三月九月者皆於中行乡射礼辟雍以水周其外以节观诸侯曰：泮宫东西南有水北无下天子也。汉宫ト疏曰：灵台高三丈十二门天子曰：灵台诸侯曰：观台汉官仪北郊台在城西北角去城一里所谓方坛四陛但有坛祠舍而已其鼓吹乐及舞人御帐皆从南郊之具也。祗位南面西上高皇后配西南皆有坛上地里群神从食坛下南郊焚犊北郊埋犊）。
