<!-- { "loadSidebar": true } -->
    傅玄武帝时为散骑常侍上疏曰：臣闻舜举五臣无为而化用人得其要也。天下郡司猥多不可不审得其人也。不得其人一日则损不赀况积日乎！典谟曰：无旷庶官言职之不可久废也。诸有疾病百日不差宜令去职优其礼秩而宠存之既差而後更用臣不废职於朝国无旷官之累此王政之急也。臣闻先王分士农工商以经国制事各一其业而殊其务自士以上子弟为之立太学以教之选明师以训之各随其才优劣而授用之农以丰其食工以足其器商贾以通其货故虽天下之大兆庶之众无有一人游手分数之法周备如此汉魏不定其分百官子弟不修经艺而务交游未知莅事而坐享天禄农工之业多废或逐淫利而离其事徒系名於太学然不闻先王之风今圣朝之政资始而汉魏之失未改散官众而学校未设游手多而亲农者少工器不尽其宜臣以为亟定其制通计天下。若干人为士足以副在官之吏。若干人为农三年足有一年之储。若干人为工足其器用。若干人为商贾足以通货而已尊儒尚学贵农贱商皆此事业之要务也。前皇甫陶上事欲令赐拜散官皆课使亲耕天下享足食之利禹稷躬稼祚流後世是以明堂月令著帝藉之制伊尹古之名臣耕於有莘晏婴齐之大夫避庄公之难亦耕於海滨昔者圣帝明王贤佐俊士皆当从事於农矣。王人赐官冗散无事者不督使学则当使耕无缘放之使坐食百姓也。今文武之官既众而拜赐不在职者。又多加以服役为兵不得耕稼当农者之半南面食禄者参倍於前使冗散之官农而收其租税家得其实而天下之可以无乏矣。夫家足食为子则孝为父则慈为兄则友为弟则悌天下足食则仁义之教可不令而行也。为政之要计人而置官分人而授事士农工商之分不可斯须废也。若果能精其防制计天下文武之官足为副贰者使学其馀皆归之於农。若百工商贾有长者亦皆归之於农务农。若此何有不赡乎！虞《书》曰：三载考绩三考黜陟幽明是谓九年之後乃有迁叙也。故居官久则念立慎终之化居不见久则竞为一切之政六年之限日月浅近不周黜陟陶之所上义合古制夫儒学者王教之首也。尊其道贵其业重其选犹恐化之不崇忽而不以为急臣惧日月陵迟而不觉也。仲尼有言人能弘道非道弘人。然则尊其道者非惟尊其书而已尊其人之谓也。贵其业者不妄教非其人也。重其选者不妄用非其人也。若此而学校之纲举矣。书奏帝下诏曰：二常侍恳恳於所论可谓乃心欲佐益时事者也。而主者率以常制裁之岂得不使发愤耶二常侍所论或举其大较而未备其条目亦可便令作之然後主者八座广共研精凡关言於人主人臣之所至难而人主。若不能虚心听纳自古忠臣直士之所慷慨至使杜口结舌每念如此未尝不叹息也。故前诏敢有直言勿有所距，庶几得以发蒙补过获保高位苟言有偏善情在忠益虽文辞有谬误言语有失得皆当旷然恕之古人犹不距诽谤况皆善意在可采录乎！近者孔黾綦毋皆按以轻慢之罪所以皆原欲使四海知区区之朝无讳言之忌也。
    庾峻为谏议大夫常侍是时风俗趣竞礼让陵迟峻上疏曰：臣闻黎庶之性人众而贤寡设官分职则官寡而贤众为贤众而多官则妨化以无官而弃贤则废道是故圣王之御世也。因人之性或出或处故有朝廷之士。又有山林之士朝廷之士佐主成化犹人之有股肱心膂共为一体也。山林之士被褐怀宝太上栖於丘园高节出於众庶其次轻爵服远耻辱以全名最下就列位虽无功而能知止彼其清劭足以抑贪污退让足以息鄙事故在朝之士闻其风而悦之将受爵者皆耻躬之不逮斯山林之士避宠之臣所以为美也。先王嘉之节虽离世而德合于主行虽诡朝而功同于政故大者有玉帛之命其次有几杖之礼以厚德载物出处有地既廊庙多贤才而野人亦不失为君子此先王之弘也。秦塞斯路利出一官虽有处士之名而无爵列於朝者商君谓之六蝎韩非谓之五蠹时不知德惟爵是闻故闾阎以公乘侮其乡人郎中以上爵傲其父兄汉祖反之大畅斯否任萧曹以天下重四皓於南山以张良之勋而班位在叔孙之後盖公之贱而曹相谘之以政帝王贵德於上俗亦反本於下故田叔等十人汉廷臣无能出其右者而未尝干禄於时以释之之贵结王生之袜於朝而其名愈重自非主臣尚德兼爱孰能通天下之志如此其大者乎！夫不革百王之蔽徒务救世之政文士竞智而务入武夫恃力而争先官高矣。而其意未满功报矣。而其求不已。又国无随才任官之制俗无难进易退之耻位一高虽无功而不见下已负败而复见用故因前而升则处士之路塞矣。又仕者黜陟无章是以普天之下先竞而後让举世之士有进而无退大人溺於动俗执政挠於群言衡石为之失平清浊安可复分昔者先王患乡之所以取天下者今之为弊是故功成必改其物业定必易其教虽以爵禄使下臣无贪陵之行虽以甲兵定功主无穷武之悔也。臣愚以为古者大夫七十悬车今自非元功国老三司上才可听七十致仕则士无怀禄之嫌矣。其父母八十可听终养则孝莫大於事亲矣。吏历试无绩依古终身不仕则官无秕政矣。能小而不能大可降还莅小则使人以器矣。人主进人以礼退人以义人臣亦量能受爵矣。其有孝如王阳临九折而去官洁如贡禹冠一免而不著及知止如王孙知足如疏广虽去列位而居东野与人父言依於慈与人子言依於孝此其出言合於国简危行彰於本朝去势如脱屣路人为之陨涕辞宠如金石庸夫为之兴行是故先王许之而圣人贵之夫人之性陵上犹水之趋下也。益而不已必决升而不已必困始於匹夫行义不敦终於皇舆为之败绩固不可不慎也。下人并心进趋上宜以退让去其甚者退让不可以刑罚使莫。若听朝士时时从志山林往往间出无使入者不能复出往者不能复反然後出处交泰提衡而立时靡有争天下可得而化矣。
    石崇为侍中惠帝元康初杨骏辅政大开封赏多树党援崇与散骑郎蜀郡何攀共立议奏於帝曰：陛下圣德光被皇灵启祚正位东宫二十馀年道化宣流万国归心今承洪基此乃天授至於班赏行爵优於泰始革命之初不安一也。吴会僭逆几於百年边境被其荼毒朝廷为之旰食先帝决独断之聪奋神武之略荡灭逋寇易於摧枯然谋臣猛将犹有致思竭力之效而今恩泽之封优於灭吴之功不安二也。上天眷佑实在大晋卜世之数莫知其纪今之开制当垂於後。若尊卑无差有爵必进数世之後莫非公侯不安三也。臣等敢冒陈闻窃谓泰始之初及平吴论功制度名牒皆悉具在纵不能远遵古典尚当依准旧事书奏弗纳。
    山简怀帝永嘉中为尚书左仆射领吏部欲令朝臣各举所知以广得才之路上疏曰：臣以为自古兴替实在官人苟得其才则无物不理书言知人则哲惟帝难之唐虞之盛元恺登庸周官之隆济济多士秦汉以来风雅渐丧至於後汉女后临朝尊官大位出於阿保斯乱之始也。是以郭泰许劭之伦明清议於草野陈蕃李固之徒守忠节於朝廷然後君臣名节古今遗典可得而言自初平之元讫於建安之末三十年中万姓离散死亡略尽斯乱之极也。世祖武皇帝应天顺人受禅於魏泰始之初躬亲万机佐命之臣咸皆率职时黄门侍郎王恂庾纯始於太极东堂听政评尚书奏事多论刑狱不论选举臣以为不先所难而辨其所易陛下初临万国人思尽诚每於听政之日命公卿大臣先议选举各言所见後进隽才乡邑尤异才堪任用者皆以名奏主者随缺先叙是爵人於朝与众共之之义也。朝廷从之。
    胡济为尚书郎武陵伍朝字世明少有雅操居乐道不修世事性好学以博士徵不就荆州刺史刘弘荐朝为零陵太守主者以非选例不听济奏曰：臣以为当今资丧乱之馀运承百王之遗弊进趋者乘国故以侥亻幸守道者怀蕴椟以终身故令敦褒之化亏退让之风薄案朝游心物外不屑时务守静衡门志道日新年过耳顺而所尚不亏诚江南之奇才丘园之逸老也。不加饰进何以劝善。且白衣为郡前汉有旧宜听光显以奖风尚奏可而朝不就卒於家。
    熊远为散骑常侍元帝中兴欲赐诸吏投刺劝进者加位一等百姓投刺者赐司徒吏凡二十馀万远以为秦汉因赦赐爵非长制也。今按投刺者不独近者情重远者情轻可依汉法例赐天下爵於恩为普无偏颇之失可以息简之烦塞巧伪之端帝不从陈κ太兴初以白衣兼尚书因陈时务以为昔江外初平中州荒乱故贡举不试宜渐循旧搜扬隐逸试以经策。又马隆孟观虽出贫贱勋济甚大以所不习而统戎事鲜能以济宜开举武略任将率者言问核试尽其所能然後随才授任举十得一犹胜不举况或十得二三日降虏七世内侍繇馀戎狄入为秦相岂藉华宗之族见齿於奔竞之流乎！宜引幽滞之俊抑华校实则天清地平人神感应。
    温峤为散骑常侍初为刘琨奉使建业其母崔氏固止之峤绝裾而去其後母亡峤阻乱不获归葬繇是固让不拜苦请北归诏三下八座议其事皆曰：昔伍员志复私雠先假诸侯之力东奔阖闾位为上将然後鞭荆王之尸。若峤以母未葬没在胡虏者乃进竭其智谋仰凭皇灵使逆寇冰散及哀墓次，岂可稍以乖嫌废其远图哉！峤不得已乃受命。
    范汪为中书侍郎庾翼将悉郢汉之众以事中原军次安陵寻转屯襄阳汪上疏曰：臣伏思安西将军翼今至襄阳仓卒攻讨凡百草创安陆之调不复为襄阳之用而玄冬之月沔汉乾涸皆当鱼贯而行推排而进设一处有急势不相救臣所至虑一也。又既至之後桓宣当出宣往实翦豺狼之林招携贰之众待之以至宽御之以无法田畴垦辟生产始立而当移之必有嗷然悔吝难测臣所至虑二也。襄阳顿益数万口奉师之费皆当出於江南运漕之难船人之力不可不熟计臣之所至虑三也。且申伯之尊而与边将并驱。又东军不进殊为孤悬兵书云：知彼知此百战不殆知彼不知此一胜一负贼诚衰弊然得臣犹在我虽方隆今实未暇而连兵不解患难将起臣之所至虑四也。翼，岂不知兵家所患常在如此顾以门户事任忧责莫大晏安终年非心情所安是以抗表辄行毕命原野以翼宏规经略文武用命忽遇[C260]会大事便济然国家之虑常以万全非至安至审王者不举臣谓宜严诏谕翼还镇养锐以为後图。若少合圣听乞密出臣表与车骑臣冰等详共集议。
    卞为尚书令成帝即位皇太后临朝与庾亮对直省中共参机要时诏南阳乐谟为郡中正颍川庾怡为廷尉评谟怡各称父命不就奏曰：人无非父而生职无非事而立有父必有命居职必有悔有家各私其子此为王者无人职不轨物官不立政如此则先圣之言废五教之训塞君臣之道散上下之化替矣。乐广以平夷称庾珉以忠笃显受宠圣世身非已有况及後嗣而可专哉！所居之职。若顺夫群心则战戍者之父母皆当以命子不以处也。若顺谟父之意则人皆不为郡中正人伦废矣。顺怡父之意人皆不为狱官则刑辟息矣。如是者其可听欤。若不可听何以许谟怡之得称父命乎！此为谟以名父子可以亏法怡是亲戚可以自专以此二涂服人示世臣所未悟也。宜一切班下不得以私废公绝其表疏以为永制朝议以为然谟怡不得已各居所职。
