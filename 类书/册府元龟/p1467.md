<!-- { "loadSidebar": true } -->
    施雠字长卿沛人为童子从田王孙受易王孙为博士复从卒业宣帝时少府梁丘贺荐雠结事师数十年（从结为童子即从师学著其早也。）贺不能及诏拜雠为博士。
    江公瑕邱人受梁春秋及诗於鲁申公传子至孙宣帝时沛人蔡千秋能说梁为郎中户将会千秋病死徵江公孙为博士刘向以故谏大夫通达待诏受梁欲令助之。
    周庆丁姓二人（姓名也。）宣帝时待诏保宫（少府属官也。）诏五经名儒太子太傅萧望之等大议殿中平公羊梁同异庆姓皆为博士。
    王式字翁思东平新桃人受诗於免中徐公及许生式为昌邑王师昌邑废式得减死归家後东平唐长宾沛褚少孙应博士弟子选诣博士抠衣登堂颂礼甚严（抠衣谓以手内举令离地也。）诸博士惊问何师对曰：事式皆素闻其贤共荐之诏除下为博士（下除官之诏也。）。
    张长安字幼君山阳人与唐长宾褚少孙事王式皆为博士繇是鲁诗有张唐褚氏之学长安门人陈留许晏亦为博士。
    殷嘉东海人姚平河东人乘孔（乘姓也。音食翰切）河南人受易於京房成帝时皆为博士繇是易有京氏之学。
    士孙张字仲方平陵人受易於五鹿充宗为博士。
    孟喜字长卿东海兰陵人善为礼春秋授后苍疏广世所传后氏礼疏氏春秋皆出孟喜喜後举孝廉为郎曲台署长（曲台殿名署者主供其事）。
    欧阳生字和伯千乘人受伏生尚书为博士其子世世相传至曾孙高子阳为博士高孙地馀长宾以太子中庶子授太子後为博士论石渠。
    林尊字长宾济南人事欧阳高为博士论石渠。
    周堪字少卿齐人与孔霸俱事大夏侯胜霸为博士堪译官令论於石渠经为最高。
    张山拊字长宾平陵人事小夏侯建为博士论石渠后苍字近君东海郯人事夏侯始昌始昌通五经苍亦通诗礼为博士。
    後汉牟长字君高乐安临济人少习欧阳尚书不仕王莽世光武建武初大司空宋弘特辟拜博士。
    洼丹（洼音圭）南阳育阳人也。世传孟氏易学义研深易家宗之称为大儒建武初为博士。
    丁恭字子然山阳东缗人（东缗今兖州金乡县）习公羊严氏春秋恭学义精明教授尝数百人州郡请召不应建武初为博士。
    高诩字季回平原般人世传鲁诗建武初为符离长去官後徵为博士。
    李封魏郡人建武初郑兴陈元传春秋左氏学时尚书令韩歆上疏欲为左氏立博士范升与歆争之未决陈元上书讼左氏遂以封为左氏博士。
    张兴字君上颍川鄢陵人习梁丘易建武中辟司徒冯勤府举孝廉为博士。
    张玄字君夏河内河阳人少习春秋颜氏兼通数家建武中举孝廉为郎会颜氏博士缺玄试策第一拜为博士。
    戴凭字次仲汝南平舆人习京氏易年十六郡举明经徵博士。
    伏恭字叔齐琅琊东武人明齐诗建武中为剧令青州举为尤异太常试经第一拜博士。
    甄宇字长文北海安丘人习严氏春秋教授尝数百人建武中为州从事徵拜博士。
    桓荣为议郎会欧阳尚书博士缺光武欲用荣叩头让曰：臣经术浅薄不如同门生郎中彭闳扬州从事皋弘帝曰：俞往汝谐。
    周泽字犀都北海安丘人少事公羊严氏春秋建武末辟大司马府署议曹祭酒数月徵试博士。
    董钧字文伯犍为资中人习庆氏礼建武中举孝廉辟司徒钧博通古今数言政事明帝永平初为博士魏应字君伯任城人少好学诣博士受业习鲁诗明帝永平初为博士。
    李育字元春扶风漆人也。（漆县今幽州辛平）少习公羊春秋沉思专精博览书传知名大学章帝建初元年卫尉马廖举育方正为议郎後拜博士诏与诸儒论五经於白虎观。
    杨伦字仲理陈留东昏人习古文尚书安帝元初中郡礼请三府并辟公车徵皆辞疾不就後特徵博士周防字伟公汝南汝阳人师事徐州刺史盖豫受古文尚书经明举孝廉拜郎中撰尚书杂记四十万言安帝初太尉张禹荐补博士。
    魏邯郸淳一名竺字子叔博学有文章文帝初为五官将博延英儒亦宿闻淳名因启淳欲使在文学官属中会临淄侯植亦求淳太祖遣诣植及文帝即位以淳为博士。
    苏林字孝友陈留人博学多通古今字指汉末为五官将文学甚见礼待黄初中为博士帝作典论所称苏林是也。
    蜀来敏字敬达义阳新野人涉猎书籍善左氏春秋汉末入蜀尝为刘璋宾客先主定益州署敏典学校尉。
    许慈字仁笃南阳人师事刘熙善郑氏学治易尚书三礼毛诗。《论语》汉末自交州入蜀时魏郡胡潜亦在益土先主定蜀承丧乱历纪学业衰废乃鸠合典籍沙汰众学慈潜并为博士。
    尹默字思潜梓潼涪人通诸经史。又专精於左氏春秋先主定益州领牧以为劝学从事子宗传其业为博士。
    晋曹志字允恭魏陈思王植之子少好学以才行称武帝时历乐平章武赵郡太守咸宁初诏曰：甄城公曹志笃行履素达学通识互在儒林以弘胄子之教其以志为散骑常侍国子博士後迁祭酒。
    杜夷字行齐庐江人博览经籍百家之书靡不毕究元帝为丞相教曰：今大义颓替礼典无宗朝廷滞义莫能攸正互特立儒林祭酒官以弘其事处士杜夷栖情遗远确然绝俗才学精博道行优备其以夷为祭酒夷辞疾未就。又除国子祭酒。
    谢沉字行思博学多识明练经史康帝即位朝议七庙迭毁乃以太学博士徵以质疑滞。
    范弘之字长文安北将军汪之孙雅正好学以儒术该明孝武时为太学博士。
    宋徐广字野民好学尤精百家数术无不研览初仕晋孝武帝以广博学除为秘书郎校书秘阁增置职僚转员外散骑侍郎领校书如故。
    江湛字徽深文帝元嘉末为左卫将军时改选学职以太尉江夏王义恭领国子祭酒湛及侍中何攸之领博士。
    南齐王俭初仕宋为秘书丞初孝武好文章天下悉以文采相尚莫以专经为业俭弱年便留心三礼尤善春秋明帝泰始六年置总明观於俭宅开学士馆以总明四部书充之。又诏俭以家为府及武帝永明三年以丹阳尹领国子祭酒俭子柬柬子承其後皆为祭酒。
    张绪字思曼长於。《周易》言精理奥见宗一时高帝建元末初立国子学以绪为太常卿领国子祭酒武帝时累迁太子詹事永明七年竟陵王子良为司徒领国子祭酒帝敕王晏曰：吾欲令司徒辞祭酒以授张绪物议以为如何子良竟不拜以绪领国子祭酒梁孔休源字庆绪齐末举秀才为竟陵王西邸学士梁台建与刘之遴同为太学博士当时以为美选伏桓字玄曜临海太守曼客之子幼传父业仕齐为鄞令高祖天监初兼五经博士与吏部尚书徐勉中书侍郎周舍总知五礼事出为永阳内史复徵为国子博士复为豫章内史徵拜黄门侍郎领国子博士严植之字孝源少精解丧服孝经。《论语》及长遍治郑氏礼。《周易》毛诗左氏春秋天监二年判後车骑兵参军事四年初置五经博士各开馆教授以植之兼五经博士六年迁中抚军记室参军犹兼博士。
    贺字德琏举明经扬州祭酒俄兼国子助教太学博士天监四年初开五馆以兼五经博士。
    明山宾为治书侍御史右军记室参军掌治吉礼时初置五经博士山宾首应其选後以东宫新置学士。又以山宾居之俄以本官兼国子祭酒。
    崔灵恩清河武城人遍通五经尤精礼传初仕後魏为太常博士天监十三年归国高祖重其儒术累迁步兵校尉兼国子博士後为长沙内史还除国子博士。
    卢广范阳涿人少明经有儒术天监中归国拜国子博士遍讲五经寻迁员外散骑常侍博士如故。
    沈峻字士嵩吴兴武康人好学遍游讲肆遂博通五经尤长三礼初为王国中尉稍迁侍郎并兼国子助教仆射徐勉奏峻兼五经博士於馆讲授後为华容令还除员外散骑侍郎复兼五经博士。
    孔佥会稽山阴人通五经尤明三礼孝经。《论语》讲说并数十遍历官国子助教三为五经博士太清乱卒於家佥子叔玄颇涉文学官至太学博士。
    陈沈文阿字国卫父峻以文学名於梁氏文阿少习父业研精章句察孝廉为梁临川王国侍郎累兼国子助教五经博士文帝时迁通直散骑常侍兼国子博士。
    郑灼字茂昭东阳人仕梁为西省义学士孝元承圣中除通直散骑侍郎兼国子博士高祖世祖之世累迁中散大夫兼国子博士。
    沈德威字怀远梁末Т於天目山笃学无倦遂治经业文帝天嘉初授太学博士转国子助教每自学还私家讲授寻迁太常丞兼五礼学士。
    顾越字思南说毛诗旁通奥义尤善持论梁末补五经博士敬帝绍泰元年迁国子博士文帝以越笃学厚遇之除给事黄门侍郎。又领国子博士。
    後魏梁越字玄览博综经传无所不通国初以为礼经博士道武以其谨厚举动可则拜上大夫命授诸皇子经。
    李为中书学生聪敏机辨︹记明察初李灵为文成博士谘议崔浩选中书学生器业优者为助教浩举其弟子箱子与卢度世李敷三人应之给事高谠子尚书霸儿侄等以为浩阿其亲戚言於恭宗以浩为不平闻之於太武太武意在於曰：云：何不取幽州刺史李崇老翁儿也。浩对曰：前亦言合选但以其先行在外故不取之太武曰：可待还箱子等罢之为太武所识如此遂除中书助教博士。
    张伟字仲业学通诸经太武时与高允俱被辟命拜中书博士。
    索敞字巨振敦煌人为刘丙助教专心经籍尽能传丙之业凉州平入国以儒学见拔为中书助教博士平恒字继叔研综经籍安贫乐道不以屡空改操徵为中书博士。
    穆弼涉猎经史孝文初定氏族欲以弼为国子助教弼辞曰：先臣以来蒙恩累世比较徒流实用惭屈孝文曰：朕欲敦厉胄子故屈卿光之白玉投泥，岂能相污弼曰：既遇明时耻沉泥滓。
    祖莹范阳人为中书学生孝文召入令诵五经章句并陈大义帝嗟赏之莹出後孝文戏卢永曰：昔流共工於幽州北裔之地那得忽有此子对曰：当是才为世生以才名拜太学博士。
    刘芳为通直常侍孝文诏以芳经学精洽超迁国子祭酒。
    董徵字文发顿邱卫人从博陵刘献之遍受诸经数年之中大义精练讲授生徒太和末为四门小学博士。
    崔景俊梗正有高风好古博涉以经明行修徵拜中书博士。
    北齐李铉字宝鼎渤海南皮人撰定孝经。《论语》毛诗三礼义疏及三传异同。《周易》义例东魏末举秀才除太学博士文宣天保初诏铉与殿中尚书邢邵中书令魏收等参议礼律仍兼国子博士时诏北平太守宋景业西河太守綦母怀文等草定新历录尚书平原王高隆之令铉与通直常侍房延国子博士刁柔参考得失寻正国子博士。
    刁柔字子温渤海人综习经史尤留心礼仪高祖令教授诸子文宣天保初除国子祭酒博士。
    张买奴平原人经义该博诸儒咸推重之历太学博士。
