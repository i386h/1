<!-- { "loadSidebar": true } -->
    杨复恭枢密使元翼之子也。以父荫入内侍省知书有学术每监诸镇兵庞勋之乱监阵有功自河阳监军入为宣徽使咸通中元翼卒起复为枢密使黄巢犯阙左军中尉田令孜为天下观军容制置使专制中外复恭每事力争得失令孜怒左授复恭飞龙使乃称疾退於蓝田僖宗自蜀还京田令孜为右军中尉时行在制置内外经略皆出於复恭车驾还京授观军容使封魏国公後迎立昭宗文德元年加开府金吾上将军专典禁兵。
    後唐张承业初仕昭宗为内常侍光启三年昭宗将幸太原以承业与武皇善乃除为河东监军密令迎驾既而昭宗幸华州就加左监门卫将军驾在凤翔承业累请出师晋纟以为岐人掎角崔魏公之诛宦官也。武皇伪戮罪人首级以奉诏匿承业於斛律寺昭宗遇弑乃复请为监军庄宗嗣立兄事之亲幸承业私第升堂拜母赐遗优厚天十九年十一月二日以疾卒於晋阳之第时年七十七贞简太后闻丧遽至其第尽哀为之行服如儿侄礼同光初赠左武卫上将军谥曰：贞宪。
    李绍宏为宣徽南院使判内侍省兼内外特进左监门卫将军同正上柱国同光二年四月加绍宏右领军卫上将军封陇西县开国男食邑三百户仍赐推忠翊佐功臣绍宏为帝龙潜时与孟知祥同为中门使及周德威薨帝兼领幽州令绍宏权知州事即位之初郭崇韬勋望高旧在绍宏之下时徵潞州监军张居翰与崇韬并为枢密使绍宏失望乃为宣徽使以己合当枢任志尝郁郁侧目於崇韬崇韬知其慊也。乃置内勾之目令天下钱簿书悉委裁遣。
    宋唐玉庄宗时为枢密副使通议大夫行内侍省内侍赐紫同光二年四月加唐玉金紫光禄大夫左监门卫将军同正仍赐推忠翊佐功臣依前充枢密副使。
    杨希助庄宗时为内客省使通议大夫行内侍省内侍上柱国与宋唐玉同日加金紫光禄大夫右监门卫将军同正仍赐推忠翊佐功臣依前内客省使张居翰庄宗末为枢密使官至骠骑大将军赐号竭诚保运致理功臣明宗入雒居翰谒见於至德宫雪泣待罪乞归田里诏许之乃辞居长安诏其子为西京职事以供侍养。
    孟汉琼明宗时为右卫大将军知内侍省事宣徽北院使长兴末召闵帝於邺闵帝即位尤恃恩宠应顺元年闰正月加开府仪同三司赐忠贞扶运保泰功臣汉琼时权知魏博军府既闻命表让驰驿诏受宫牒。
    ●卷六百六十六
    ○内臣部　贤行荐贤忠直才识贤行
    夫居宫掖之职亲日月之光宣达是司出纳惟允而乃谦虚繇性仁恕成风清约自居谨厚有裕斯固君子之所尚识者之攸崇者也。历代已还良史所述事行所异斯可观焉。
    汉北宫伯子（姓北宫名伯子）孝文时以长者爱人故亲近张贺车骑将军安世之兄孝武时为掖庭令而宣帝以皇曾孙收养掖庭贺内伤太子无辜而曾孙孤幼所以视养拊循恩甚密焉。
    後汉郑众字季产南阳人为人谨敏和帝时为中常侍以诛窦宪功迁大长秋策勋班赏每辞多受少繇是常与议事（与音预）。
    蔡伦字敬仲桂阳人和帝时为中常侍预参帷幄伦有才学尽心敦敏每至休沐取闭门绝宾暴体田野。
    曹腾字季舆沛国谯人安帝时为黄门从官顺帝在东宫邓太后以腾年少谨厚使侍皇太子书特见亲爱腾用事三十馀年奉事四帝未尝有过及为大长秋蜀郡太守因计吏赂遗於腾益州刺史种於斜谷关搜得其书上奏太守并以劾腾请下廷尉按罪帝曰：书自外来非腾之过遂寝奏腾不为纤芥常称为能吏时人嗟美後为司徒告宾客曰：今身为公乃曹常侍力焉。
    栾巴字叔元魏郡内黄人（。《神仙传》云：巴蜀郡人）顺帝世给事掖庭补黄门令非其好也。性质直学览经典虽在中官不与诸常侍交接。
    良贺顺帝时为大长秋清俭退厚阳嘉中诏九卿举武猛贺独无所荐引帝问其故对曰：臣生自草茅长於宫掖既无知人之明。又未尝交加士类昔卫鞅因景监以见有识知其不终（。《史记》赵良谓鞅曰：君之见秦王也。因嬖人景监非所以为名也。商君卒为秦惠所车裂也。）今得臣举者匪荣伊辱辞之。
    吕强字汉盛河南成皋人自小黄门再迁中常侍为人清忠奉公灵帝时例封官以强为都乡侯辞让恳恻固不敢当帝乃听之。
    丁肃济阴人灵帝时为中官与下邳徐衍南阳郭耽汝阳李巡北海赵等五人称为清忠皆在里巷不争威权。
    吴伉甘陵人为小黄门博达有奉公称知不得用尝托病还寺舍从容养志。
    後魏赵黑字文静凉州人恭谨小心太武使进御膳出入承奉初无过行累迁镇南大将军仪同三司定州刺史封河内王克己清俭忧济公私时有人欲私赂黑曰：官高禄厚足以自给卖公营私本非情愿终无所纳。
    孙小字茂翘咸阳石安人太武时历冀州并州刺史所在清约当时牧伯无能及也。小之为并州以郭祚为主簿重祚文才兼美任之以书记时人多之。
    张宗之字益宗河南巩人以忠厚谨慎为侍御中散文成时为东雍州刺史以在官有称入为内部坐大官。
    张字安福安定石唐人以积劳至曹监中给事累迁镇南将军尚书左仆射性恭密出入机禁二十馀年未曾有过繇是被孝文恩宠。
    杞嶷字道德安定石唐人小心慎密恭以奉上沉迹冗散经十九年後以忠谨被擢累迁中常侍中曹侍御。
    季坚字次寿高阳易人文明太后临朝坚为给事中小心谨慎常在左右。
    仇俨柔和敦敏有长者风孝文太和中为虎牢镇将王遇宣武初为兼将作大匠废后冯氏之为尼也。公私罕相供恤自以尝更奉接往来祗谒不替旧敬衣食杂物每有荐奉后皆受而不让。又至其馆遇夫妻迎送谒伏侍立执臣妾之礼。
    後唐张承业天中为太原监军时卢质在庄宗幕下嗜酒轻傲尝呼庄宗诸弟为豚犬庄宗深衔之承业恐卢质被祸因乘间谓庄宗曰：卢质多行无礼臣请为大王杀之可乎！庄宗曰：予方招礼贤士以开霸业七哥何言之过也。承业因耸立而言曰：大王。若能如此何忧不得天下其後卢质虽或纵诞庄宗终能容之盖承业为之藻籍也。及庄宗初行墨制凡除拜之命皆成於卢汝弼之手汝弼既自为户部侍郎乃请与承业改官及开国邑承业拒而不受其後终身但称旧官而已。
    张居翰同光中为枢密使时内职干政拜官之务皆出於郭崇韬居翰自以羁旅乘时擢居重地每於宣授不敢有所是非承颜免过而已伪蜀王衍既降诏迁其族於雒阳行及秦川时关东已乱庄宗虑衍为变遣中官向延嗣驰骑赍诏杀之诏云：王衍一行并宜杀戮其诏已经印画时居翰在密地覆视其诏即就殿柱楷去行字改书家字及衍就戮於秦川驿止族其近属而已其伪官及从行者尚千馀人皆免其枉滥居翰之力也。居翰性和而静谙悉旧事在潞州累年每春课人育蔬种树敦本惠农有仁者之心焉及明宗入雒阳居翰谒见於至德宫待罪雪涕乞归田里遂还长安焉。
    ○内臣部　荐贤
    古者稽象纬建官名爰设内臣用谨宫戒秦汉仍袭亲任以隆傅近帷幄之中受宣机密之命其有竭节用勤心纳忠夙怀永图克蕴明识推择髦俊以扬于王庭荐述勋贤用熙乎！帝载致国富良士野无遗材经济大猷翊亮鸿业所以能上应四星之象其在是乎！
    勃晋之内臣晋侯问原守於勃（勃披也。）对曰：昔赵衰以壶餮从径馁而弗食（言其良。且仁不忘君也。径犹行也。）故使处原（从披言也。衰虽有大功犹简小善以进之示不遗劳）。
    景监秦孝公之宠臣孝公欲缪公之业下令国中求贤者公孙鞅因景监以求见孝公。
    缪贤为赵宦者令时蔺相如为其舍人赵惠文王得楚和氏璧秦昭王闻之使人遗赵王书愿以十五城请易璧赵王与大将军廉颇诸大臣谋欲勿与即患秦兵之来计未定求人可使报秦者未得宦者令缪贤曰：臣舍人蔺相如可使王问何以知之对曰：臣尝有罪窃计欲亡走燕臣舍人相如止臣曰：君何以知燕王臣语曰：臣常从大王与燕王会境上燕王私握臣手曰：愿结友以此知之故欲往相如谓臣曰：夫赵强而燕弱而君幸於赵王故燕王欲结於君今君乃亡赵走燕燕畏赵其势必不敢留君而束君归赵矣。君不如肉袒伏斧质请罪则幸得脱矣。臣从其计大王亦幸赦臣臣窃以为其人勇士有智谋宜可使赵王召相如令使秦秦无意偿赵城相如竟全璧而归後汉雷曙为大长秋所进达皆海内名人陈留虞放边韶南阳延固张温宏农Й[A13C]川棠赵典等。
    唐吐突承璀自神策中尉出为淮南监军使及徵入复为中尉乃引节度使李为相元和十二年徵拜门下侍郎平章事虽出入显重素不以公辅自许年侵势过颇安外镇登祖筵闻乐而泣。且曰：宰相之任非吾所长也。行颇缓至京师。又辞疾归第既朝谒亦不领政事竟以疾辞罢为户部尚书。
    崔潭峻为荆南监军使时监察御史元稹谪为江陵府士曹参军潭峻礼接不以掾吏遇之尝徵其诗什讽诵之长庆初潭峻归朝出稹连昌宫词等百馀篇奏御穆宗大悦问稹安在对曰：今为南宫散郎即日转祠部郎中知制诰。
    後唐张承业为太原监军天中幽州刘守光败其府掾冯道归太原承业辟为本院巡官承业重其文章履行甚见待遇时有周元豹者善人伦鉴与道不洽谓承业曰：冯生无前程公不可过用管记卢质闻之曰：我曾见杜黄裳司空写真图道之状貌酷类焉将来必副大用元豹之言不足信也。承业荐为霸府从事焉。
    ○内臣部　忠直
    夫策名委质守节无二便蕃左右尽规竭力皆忠之属也。周官寺人之职盖所以给事宫掖周旋禁闼出纳王命为之密侍所以亲信者焉而有天资直谅居然异禀事君尽礼抗直无挠或讽以补过或尽言而竭诚以至保持正人申其冤滞辅翼储贰制其动摇，或以成荡冠之功，或以立去恶之效仗节死难无所顾避史所记皆可称述焉。
    履晋献公时人（即寺人披一云：勃貂。又名勃字伯楚）献公使履趣杀公子重耳逾垣履遂斩其衣遂奔狄晋惠公立畏重耳乃使履与壮士欲杀重耳重耳闻之遂奔齐後返国大臣吕甥芮欲谋杀文公文公不知始尝欲杀文公知其谋欲以告文公解前罪求见文公文公不见使人让曰：蒲城之事女斩予祛其後我从狄君猎女为惠公来求杀我惠公与女期三日至而女一日至何速也。女其念之履曰：臣刀锯之馀不敢以二心事君倍主故得罪於君君已反国其无蒲翟乎！且管仲射钩桓公以霸今刑馀之人以事告而君不见祸。又。且及矣，於是见之。
    管苏楚人恭王有疾告诸大夫曰：管苏犯我以义遗我以礼为处不安不见不思然而有得焉吾死之後爵之於朝也。
    汉史游元帝时为黄门令勤心纳忠有所补益。
    後汉郑众和帝初自中常侍加位钩盾令时窦太后秉政后兄大将军宪等并窃威权朝臣上下莫不附之而众独以一心王室不事豪党帝亲信焉。
    蔡伦和帝时为中常侍尽心敦慎数犯严颜辅弼得失。
