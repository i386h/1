<!-- { "loadSidebar": true } -->
    赵弘智为陈王师永徽二年十二月高宗命弘智於百福殿讲孝经召中书门下三品及弘文馆学士国子学官并令预坐弘智演畅微言备陈五孝之义学生等难问连环弘智酬应如响帝谓弘智宜略陈此经要道以补不逮对曰：昔者天子有争臣七人虽无道不失天下微臣颛愚愿以此言奉献帝甚悦赐绢二百疋名马一匹。
    上官仪为弘文馆学士显庆五年六月高宗御齐圣殿引仪及吕才直学士李玄植道士张惠元李荣黄玄归及名僧等於御前讲论命李玄植登讲坐发易题吕才李荣等以次问难敷扬经义移时乃罢。
    褚无量杭州盐官人也。初为国子博士时玄宗在春宫召拜国子祭酒兼皇太子侍读玄宗即位为右散骑常侍复为侍读以其年老每随仗出入特许缓步。又为造腰令内给事舁於内殿。
    马怀素为光禄卿开元三年十月制曰：春卿入讲道盛儒学德琏赋诗义均师友光禄卿马怀素静专动直资忠履信词赋成於鼓吹典坟富於泉海绝韦励精重席待问岂止本仁祖义行先王之道故亦谦退谨密多君子之风朕以听政之馀尝思稽古之对俾迁近侍润滋鸿业可左散骑常侍仍每日入朝侍读薛放宪宗元和末为兵部郎中充皇太子侍读穆宗即位拜工部侍郎集贤殿学士虽事任非刀而恩顾转隆。又转刑部兵部二侍郎礼部尚书兼学士如故韦处厚元和末为户部郎中知制诰穆宗即位以处厚为司勋员外郎史馆修撰路随并充翰林侍讲学士召入太液亭命分讲毛诗关雎尚书洪范等篇访以礼体处厚等演经义以广规讽之道从容开纳赐酒果而罢。
    崔郾宝历初以谏议大夫充翰林侍讲学士郾奏曰：陛下授臣以侍讲今八望矣。未蒙召访经义臣内惭尸素外愧臣僚敬宗答曰：朕机务稍当召卿请益宋申锡少孤贫有文学宝历二年转礼部员外郎寻充翰林侍讲学士申锡自策名及在朝行清慎介洁不起党与长庆宝历之间时风嚣薄朋比大扇及申锡备用时论以为激劝。
    张仲方为谏议大夫太和元年三月文宗召仲方与给事中高重中书舍人郑氵度支郎中许康佐对并以将选侍讲学士故也。是月以氵守本官康佐为驾部郎中并充翰林侍讲学士。
    丁公为礼部尚书太和三年四月充侍讲学士。
    郑覃太和五年为翰林侍讲学士每入见必以厚风俗黜朋比再三言之。
    李仲言太和八年十月自国子监四门助教为国子。《周易》博士充翰林侍讲。《周易》学士。
    高重开成七年十月以国子祭酒充翰林侍讲学士诏令每月一日十日入院不绝本司尝务。
    梁吴蔼为崇政副使太祖乾化二年自右散骑常侍迁刑部侍郎与宣徽副使左散骑常侍李并充侍讲学士。
    ○学校部　讲论易之丽泽有讲习之象记之函丈著学问之规盖古之方闻通经之士固有详考同异辩析理趣以驾说传道者矣。自汉之表章六经为制禄位儒先间作议论蜂起以至备对上前待诏清禁扬扌义训发明体要本乎！师授济之口辩雠难交致精悍靡屈逮於群居州处较练坟籍迭宣其奥赜雅彰於鸿博或微言特出迥折於异端或移书具存聿垂於嘉诰斯皆赞圣师之遗范为学者之所宗焉。
    汉辕固以治诗孝景时为博士与黄生争论於上前黄生曰：汤武非受命乃杀也。固曰：不然夫桀纣荒乱天下之心皆归汤武汤武因天下之心而诛桀纣桀纣之民弗为使而归汤武汤武不得已而立非受命而何黄生曰：冠虽敝必加於首履虽新必贯於足何者上下之分也。今桀纣虽失道然君上也。汤武虽圣臣下也。夫主有失行臣不正言补过以导天子反因过而诛之代立南面非杀而何固曰：必。若云：是高皇帝代秦即天子之位非邪，於是上曰：食肉不食马肝未为不知味也。言学者毋言汤武受命不为愚遂罢韩婴孝文时为博士武帝时与董仲舒论於帝侧其人精悍处事分明仲舒不能难也。
    瑕邱江公为博士武帝时江公与董仲舒并仲舒通五经能持论善属文江公呐於口（呐古讷字）帝使与仲舒议不如仲舒而丞相公孙弘本为公羊学比辑其议卒用董生，於是帝因尊公羊家诏太子受公羊春秋繇是公羊大兴。
    刘歆字子骏哀帝时与父向领校秘书歆尝白帝左氏悍勇锐春秋可立帝令歆与五经博士讲论其义诸博士，或不能置对（并不与歆意同故不肯立其学也。置对置辞以对也。）歆因移书太常博士让之曰：昔唐虞既衰而三代迭兴（迭互也。）圣帝明王累起相袭其道甚著周室既微而礼乐不正道之难全也。如此是故孔子忧道之不行历国应聘自卫反鲁然後乐正雅颂各得其所修易序书制作春秋以纪帝王之道及夫子没而微言绝七十子终而大义乖重遭战国弃笾豆之礼理军旅之陈（笾豆盛食之器也。以竹曰：笾以木曰：豆）孔氏之道抑而孙吴之术兴陵夷至於暴秦燔经书杀儒生设挟书之法行是古之罪（以古事为是者即罪之）道术繇是遂灭汉兴去圣帝明王遐远仲尼之道。又绝法度无所因袭时独有一叔孙通略定礼仪天下惟有易卜未有他书也。至孝惠之世乃除挟书之律然公卿大臣绛灌之属咸介胄武夫莫以为意至孝文皇帝始使掌故朝错（掌故官名也。）从伏生受尚书尚书初出於屋壁朽折散绝今其书见在时师传读而已诗始萌芽（言如草木之初生）天下诸书往往颇出皆诸子传说犹广立於学宫为置博士在汉朝之儒惟贾生而已（谓贾谊）至孝武皇帝然後邹鲁梁赵颇有诗礼春秋先师（前学之师）皆起於建元之间当此之时一人不能独尽其经或为雅或为颂相合而成泰誓後得博士集而读之故诏书称曰：礼坏乐隳书缺简脱朕甚闵焉时汉兴已七八十年离於全经固已久矣。（言废绝已久不可得其真也。）及鲁共王坏孔子宅欲以为宫而得古文於坏壁之中逸礼有三十九书十六篇天汉之後孔安国献之遭巫蛊仓卒之难未及施行及春秋左氏邱明所修皆古文旧书多者二十馀通藏於秘府伏而未发孝成皇帝闵学残文缺稍离其真乃陈发秘藏校理旧文得此三事以考学官所传经或脱简传或间编（脱简遗失之简编谓旧编烂绝就更次之前後错乱也。间音古苋反）传问民间则有鲁国桓公赵国贯公胶东庸生之遗学与此同抑而未施此乃有识者之所惜闵士君子之所嗟痛也。往者缀学之士不思废绝之阙苟因陋就寡分文析字烦言碎辞学者罢老。且不能究其一艺（罢读曰疲罔竟也。）信口说而背传记是末师而非往古至於国家将有大事。若立辟雍封禅巡狩之仪则幽冥而莫知其原（幽冥谓暗昧也。）犹欲保残守缺伏恐隅见放僻之私意而无从善服义之公心或怀妒嫉不考情实雷同相从随声是非抑此三学以尚书为备（当时学者谓尚书惟二十八篇不知本有百篇）谓左氏为不传春秋，岂不哀哉！今圣上德通神明继统扬业亦闵文学错乱学士。若兹虽昭其情犹依违谦让乐与士君子同之故下明诏试左氏可立不遣近臣奉旨尊命将以辅弱扶微与二三君子比意同力异得废遗（依违言不专执）今则不然深闭固距而不肯试猥以不诵绝之（比合也。经艺有废遗者异得兴立之也。比音频寐反猥苟也。苟不诵习之而欲绝去此学）欲以杜塞馀道绝灭微学夫可与乐成难与虑始此乃众庶之所为耳非所望士君子也。且此数家之事皆先帝所亲论今上所考视其古文旧书皆有徵验外内相应岂苟而已哉！夫礼失求之於野古文不犹愈於野乎！（愈胜也。）往者博士书有欧阳春秋公羊易则施孟然孝宣皇帝犹广立梁春秋梁邱易大小夏侯尚书义虽相反犹并置之何则与其过而废之也。宁过而立之（过犹误也。）。《传》曰：文武之道未坠於地在人贤者识其大者不贤者识其小者（。《论语》孔子弟子子贡之言也。识记也。一曰记）今此数家之言所以兼包大小之义，岂可偏绝乎！哉！若必专巳守残（专执己所偏见苟守残缺之文）党同门妒道真（党同师之学妒道艺之真也。妒与妒同）违明诏失圣意以舀於文吏之议甚为二三君子不取也。其言甚切诸儒皆怨恨是时名儒光禄大夫龚胜以歆移书上疏深自罪责愿乞骸骨罢及儒者师丹为大司空亦大怒奏歆改乱旧章非毁先帝所立帝曰：歆欲广道术亦何以为非毁也。哉！
    後汉范升为博士尚书令韩歆上疏欲为费氏易左氏春秋立博士诏下其议建武四年正月朝公卿大夫博士见於云台帝曰：范博士可前平说升起对曰：左氏不祖孔子而出於邱明师徒相传。又无其人。且非先王所好无因得立遂与韩歆及太中大夫许淑等互相辩难日中乃罢。
    魏王弼好论儒道辞才逸辩齐王时为尚书郎与锺会论议以校练为家然每服弼之高致何晏以为圣人无喜怒哀乐其论甚精锺会等述之弼与不同以为圣人茂於人者神明也。同於人者五情也。神明茂故能体冲和以通元五情同故不能无哀乐以应物。然则圣人之情应物而无累於物者也。今以其无累便谓不复应物失之多矣。弼注易颍川人荀融难弼大衍义弼答其意白书以戏之曰：夫明足以寻极幽微而不能去自然之性颜子之量孔父之所预在然遇之不能无乐丧之不能无哀。又尝狭斯人以为未能以情从理者也。而今乃知自然之不可革足下之量虽已定乎！胸怀之内然而隔逾旬朔何其想思之多乎！故知尼父之於颜子可以无大过矣。弼注。《老子》为之指略致有理统著道略论注易往往有高丽言太原王济好谭病老庄尝云：见弼易注所误者多。
