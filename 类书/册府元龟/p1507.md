<!-- { "loadSidebar": true } -->
    太宗贞观十一年正月颁新律令于天下初帝自即位命长孙无忌房玄龄兴学士法官更加改戴胄魏徵言旧律令太重于是议绞刑之属五十条免死罪断其右趾应死者多蒙全活太宗寻。又愍其受刑之苦谓侍臣曰：前代不行肉刑久矣。今思断人右趾意甚不忍谏议大夫王对曰：古行肉刑以为轻罪今陛下矜死刑之多设断趾之法格本合死今而获生刑者幸得全命岂惮去其一趾。且人之见者甚足惩戒帝曰：本以为宽故行之然每闻恻怆不能忘怀。又谓萧陈叔达等曰：朕以死者不可再生思有愍矜故简死罪五十条从断右趾朕复念其受痛极所不忍叔达等咸曰：古之肉刑乃在死刑之外陛下于死刑之内改从断趾便是以生易死足为宽法帝曰：朕意以为如此故欲行之。又有上书言此非便公可更思之其後蜀王法曹参军裴弘献。又律令不便於时者四十馀事太宗令参掌删改之事弘献，於是与房玄龄等建议以为古者五刑刖居其一及肉刑废制为死流徒杖笞凡五等以备五刑今复设刖刑是为六刑减罪在于宽弘加刑。又加繁峻乃与八座定议奏闻于是除断趾法改为加役流三千里居作二年。又旧条疏兄弟分後荫不相及连坐俱死祖坐罪死孙配没会有同州人房强弟任统军于岷州以谋反伏诛强当从坐帝尝录囚徒悯其将死为之动容顾侍臣曰：刑典仍用盖风化未洽之咎愚人何罪而肆重刑乎！更彰朕之不德也。用刑之道当审事理之轻重然後加之以刑罚何有不察其本而一概加诛非所以恤刑重人命也。然则反逆有二一为兴师动众一为恶言犯法轻重有差而连坐皆死岂朕情之所安哉！更令百寮详议于是玄龄等复定议曰：按礼孙为王父尸案令祖有荫孙之义。然则祖孙亲重而兄弟属轻应重反流合轻翻死据理论情深为未惬今定律祖孙与兄弟缘坐俱配流其以恶言犯法不能为害者情状稍轻兄弟免死配流为允从之自是比古死刑始除其半玄龄等遂与法司定律五百条分为十二卷一曰名例二曰卫禁三曰职制四曰户婚五曰厩库六曰擅兴七曰盗贼八曰斗讼九曰诈伪十曰杂律十一曰捕亡十二曰断狱有笞杖徒流死为五刑笞刑五条自笞十至五十杖刑五条自杖六十至杖一百徒刑五条自徒一年迎加半年至三年流刑三条自流二千里迎加五百里至三千里死刑二条绞斩大凡二十等。又有议请减赎当免之法八议一曰议亲二曰议故三曰议贤四曰议能五曰议功六曰议贵七曰议勤八曰议宾应八议者死罪皆条所坐及应议之状奏请议定奏裁流罪已下减一等。若官爵五品以上及皇太子妃大功已上亲应议者周以上亲犯死罪者上请流罪以下亦减一等。若七品以上官及官爵得请者之祖父母父母兄弟姊妹妻子孙犯流罪以下各减一等应议减及九品以上官。若官品得减者之祖父母父母妻子孙犯流罪以下听赎其赎法笞十赎铜一斤迎加一斤至杖一百则赎铜十斤此以上迎加十斤至徒一年者赎铜二十斤三年则赎铜六十斤流二千里者赎铜八十斤流二千五百里者则赎铜九十斤流三千里者赎铜一百二十斤。又许以官当罪以官当徒者（谓有官职人犯罪许以官当罪也。）五品以上犯私罪者一官当徒二年九品以上一官当徒一年。若犯公罪者各加一年以官当流者三流同比徒四年仍各解见任除名者比徒三年免官者比徒二年免所居官者比徒一年。又有十恶之条一曰：谋反二曰谋大逆三曰谋叛四曰恶逆五曰不道六曰大不敬七曰不孝八曰不睦九曰不义十曰内乱其犯十恶者不得议请减之例年七十已上十五已下及废疾犯流罪已下亦听赎八十已上十岁已下及笃疾犯反逆杀人应死者上请盗及伤人亦收赎馀皆勿论九十已上七岁以下虽有死罪不加刑比隋代旧律减大辟入流者九十二条减流入徒者七十一条其当徒之法惟夺一官除名之人仍同士伍凡削繁去蠹变重为轻者不可胜纪。又定令一千五百四十六条为三十卷至是颁下之。又删武德贞观以来敕格三十馀件定留七百条以为格十八卷留本司施行斟酌古今除繁去弊甚为宽简便于人者以尚书省诸曹为之目初为七卷其曹之常务但留本司者别为留司格一卷盖编录当时制敕永为法则以为故事凡式三十有三篇亦以尚书省列曹及秘书太常司农光禄太仆太府少府及监门宿卫计帐名其篇目为二十卷。
    十四年正月制流罪三等不限以里数量配边恶之州。
    四月制犯反逆免及缘坐配流者六岁之後仍不听仕十月戊寅制决罪人不得鞭背。
    十五年五月定制从征人背军不在常赦之限。
    十六年正月制徙死罪以实西州其犯流徒则充戌各以罪名轻重为年限焉。
    高宗永徽元年敕太尉长孙无忌司空李左仆射于志宁右仆射张行成侍中高季辅黄门侍郎宇文节柳左丞宝玄太常少卿令狐德吏部侍郎高敬刑部侍郎刘燕客给事中赵文恪中书舍人李友益少府丞张行实大理丞元绍太府丞王文端刑部郎中贾敏行等共撰定律令格式旧制不便者皆随有删改遂分格为两部曹司常务为留司格天下所共者为散颁格其散颁格下州县留司格但留本司行用焉。
    三年诏曰：律学未有定疏每年所举明法遂无准凭宜广召解律人条义疏奏闻仍使中书门下监定于是太尉赵国公无忌司空英国公尚书左仆射兼太子少师监修国史燕国公志宁银青光禄大夫刑部尚书唐临大中大夫守大理卿宝玄朝议大夫守尚书右丞刘燕客朝议大夫守御史中丞贾敏行等参撰律疏成三十卷明年十月奏之颁于天下自是断狱者皆引疏分析之。
    六年七月上谓侍臣曰：律通比附条例太多左仆射志宁等对旧律多比附断事乃稍难解科条极众数至三千隋日载定惟留五百以事类相似者比附科断今日所停即是参取隋律修易条章既少极成省便龙朔二年改易官号因敕司刑太常伯源直心少常伯李敬玄司刑大夫李文礼等重定格式惟改曹局之名而不易篇第麟德二年奏上之。
    凤仪元年官号复旧。又敕左仆射刘仁轨右仆射戴至德侍中张文中书令李敬玄右庶子郝处俊黄门侍郎来左庶子高志周右庶子李义琰吏部侍郎裴行俭马戴兵部侍郎萧德昭裴炎工部侍郎李义琛刑部侍郎张楚金兵部侍郎卢律师等删缉格式二年三月九日撰定奏上先是详刑少卿赵仁本撰法例三卷引以断狱时议亦以为折衷後帝览之以为烦文不便因谓侍臣曰：律令格式天下通规非朕庸虚所能创制并是武德之际贞观以来或取定宸衷参详众议条章备举轨躅昭然临事遵行自不能尽何为更须作例致使触绪多疑计此因循非今日速宜改辙不得更然自是例法遂废不用。
    则天垂拱中敕内史裴居道夏官尚书岑长倩凤阁侍郎韦方质与删定官袁智弘等十馀人删改格式加计帐及勾帐式通旧式成二十卷。又以武德以来垂拱以前诏敕便于时者编为新格二卷则天自制序其二卷之外别编六卷堪为当司行用为垂拱留司格式韦方质详练法理。又委其事于咸阳尉王守慎。又有经理之才故垂拱格式识者称为详密其律令惟改二十四条。又有不便者大抵依旧。
    中宗神龙元年六月诏尚书右仆射唐休中书令韦安石左散骑常侍李怀远礼部尚书祝钦明尚书右丞苏瑰等定垂拱格四卷後以神龙元年正月二十五日已前制敕为散颁格七卷。又删补旧式为二十卷表上之制令颁於天下。
    景龙二年九月敕鸟雀昆虫之属不得擒捕以求赎生犯者先决三十。
    睿宗太极元年二月颁新格式於天下先是景云初敕户部尚书岑羲中书侍郎陆象先左散骑常侍徐坚右司郎中唐绍刑部员外郎邵知与删定官大理寺丞陈义海左卫长史张处斌大理评事张名播左卫率府仓曹参军罗思贞刑部主事阎义颛凡十人删定格式律令至是奏上之名为太极格诏颁于天下四月制曰：朕闻措刑由於用刑去杀存乎！必杀明罚峻典自古而然立制齐人于是乎！在自我朝建国仅将百年天下和平其来已久往承隋季守法颇专比袭时安持纲自缓况朕薄德诚莫逮先惟人难理远不如昔粤从守位三载於兹庶务勤劳不捐晷景尝谓自我作则感而成化痛乎！迷俗忘反不威罔惩将致纯风先归重典比者赃贿不息偷滥公行放心未收犯禁无惧此焉暂革期于永平遂割小慈以崇大体自今造伪头首者斩仍没一房资财同用荫者并夺非头首者绞官典主司枉法受赃一疋已上并先决杖一百其缘赃及恶状被解者非选时不得取至朝堂被诉如有此色先决杖一顿仍加贬斥上下官寮取私情相嘱者其受嘱人宜封状奏闻成器以下朕自决罚自馀王公以下并解见任进状人别加褒赏御史宜令分察诸司。若有罪过不能纠获者贬与外官（成器宋王名也。）。
    玄宗先天二年六月禁杀牛马驴等犯者科违告罪不得官当荫赎公私贱隶犯者先决六十然後科罪八月制曰：凡有刑人国之常法掩骼埋王者用心自今已後取有屠割刑人骨肉者依法科残害罪。
    开元元年敕黄门监卢怀慎紫微侍郎兼刑部尚书李紫微侍郎苏紫微舍人吕延祚给事中魏奉古大理评事高智静同州韩城县丞侯郢瀛州司法参军阎义颛等删定格式令至三年奏上之名为开元格。
    三年二月诏曰：古者名将在乎！养兵故疾则吮痈渴不先饮抚循慰荐恩义感激所以奋不顾身战无完阵如闻诸将总管已下不遵师律多役兵士帐中厌梁肉之娱麾下罹勤瘁之色人既劳力军亦挫气岂孙吴养士之方韬铃用兵之法春秋责帅典宪斯在自今已後总管以下私使兵士计庸以受所监临财物论颁下诸军咸使知悉。
    五年诏曰：别宅女妇先施禁令往来括获特以宽容何得不悛尚多此事国有常法宜於理方画一于後刑故三令以先德俾从轻法以愧其心今所括获者见任官徵纳四季禄前资准见任自馀诸色并准九品官禄数纳粟妇女并放出掖庭即令京兆尹李朝隐求匹配嫁遣之京都作戒天下敢更犯者一依常格。又诏曰：自今已後官人犯赃罪至流死会赦免者宜准开元四年二月二十四日敕处分（臣钦。若等曰：实录阙此四年二月敕）。
    六年敕吏部尚书兼侍中宋中书侍郎苏尚书左丞卢从愿吏部侍郎裴ㄘ慕容户部侍郎杨滔中书舍人刘令植大理司直高智静幽州司功参军侯郢等九人删定律令格式至七年上之律令式仍旧名格曰：开元後格。
    十二年诏曰：大德曰：生至重曰：命缅观前典惟刑是恤比来犯盗先决一百虽非死刑大半殒毙言念于此良用恻然自今已後抵罪人合杖敕杖者并宜从宽决杖六十一房家口移隶碛西其岭南人移隶安南江淮南人移隶广府剑南人移隶姚州其碛西姚安南人各依常式布告遐迩使知朕意。
    十三年诏曰：身体肤受之父母不合毁伤比来有诉竞之人即自刑害耳目自今已後犯者先决四十然後依法。
    十九年侍中裴光廷中书令萧嵩。又以格後制敕用行之後颇与格文相违於事非便奏令所司删撰格後长行敕六卷颁于天下。
