<!-- { "loadSidebar": true } -->
    後魏大武初为太子监国曾令有司课畿内之人使无牛家以人牛力相贸垦殖锄耨其有牛家与无牛家一牛种田二十亩偿以耘锄功七亩如是为差至於老小无牛家种田七亩老少者偿以锄功二亩皆以五口下贫家为率各列家别口数所种顷亩明立簿目所种者於地首标题姓名以辨播殖之功大平真君九年下诏均给天下人田诸男夫十五以上受露田四十亩妇人二十亩奴婢依良丁牛一头受田三十亩限四牛所授之田率倍之三易之田再倍之以供耕作及还受之盈缩人年及课则受田老免及身没则还田奴不栽树者谓之露田婢牛随有无以还受课桑田不在还受之限但见人倍田分于数虽盈不得以充露田之数不足者以露田充倍诸初受田者男夫一人给田二十亩课种桑五十树枣五株榆三根非桑之土夫给一亩依法课莳榆枣各依根限三年种毕夺其不毕之地於桑榆地分杂莳馀果及多种桑榆者不禁诸应还之田不得种桑枣果种者以违令论地入还分诸桑田皆为代业身终不还尝从见口有盈者无受无还不足者受种如法盈者得卖其盈不足者得买所不足不得卖其分亦不得买过所足诸麻布之土男夫及课列给麻田十亩妇人五亩奴婢依良皆从还受之法诸有举户老小残疾无受田者年十一以上须疾者各受一半夫田年逾七十者不还所受寡妇守志者虽免课亦受妇田诸还受田常以正月。若始受田而身亡及买卖奴婢牛者皆至明年正月乃得还受诸土广人稀之处随力所及官借人种莳後有来居者依法封受诸地狭之处有进丁受田而不乐迁者则以家桑田为正田分。又不足不给倍田。又不足家内人别减分家桑之乡准此为法乐迁者听逐空荒不限异州他郡唯不听避劳就逸其地足之处不得无故而移诸人有新居者三口给地一亩以为居室奴婢五口一亩男女十五以上因其地分口课种矣。五分亩之一诸一人之分正从正陪从陪不得隔越他畔进丁受田者常从所近。若同时俱受先贫後富再陪之田放此为法诸远流配谪无子孙及户绝者墟宅桑榆尽为公田以供授受之次给其所亲未给之间亦借其所亲诸宰人之官各随所给公田刺史十五顷太守十顷治中别驾各八顷县令郡丞六顷更代相付卖者坐如律。
    文成时主客给事中李安世以民困饥流散豪户多有占夺安世乃上疏曰：臣闻量地画野经国大式邑地相参致治之本井税之兴其来日久采田之数制之以限盖欲便土不旷功民罔避力雄擅之家不独丰腴之美单陋之夫亦有顷亩之分所以恤彼贫微抑兹贪欲同富约之不均一齐民於编户窃见州郡之民或因年俭流移弃卖田宅漂居异乡事涉数世子孙既立始返旧墟庐井荒毁桑榆改殖事已历远易生假冒强宗豪族肆其侵凌远认魏晋之冢近引新旧之验。又年载稍久乡老所惑群证虽多莫可取据各附亲知互有长短两证徒具听者犹疑争讼迁延连纪不判良畴委而不开柔桑枯而不采侥亻幸之徒兴繁多之狱作欲令家丰岁储人给资用其可得乎！愚谓今虽桑井难复宜更均量审其经术令分艺有准力业相称细民获资生之利豪右靡馀地之盈则无私之泽乃播均於兆庶如阜如山可有积於比户矣。又所争之田宜限年断事久难明悉属今主然後虚妄之民绝望於觊觎守分之事永免於凌夺矣。帝深纳之後均田之制起於此矣。
    孝文帝太和元年冬十月丁未诏曰：朕承乾在位十有五年每览先王之典经论百代储蓄既积黎元永安爰暨季叶斯道凌替富强者并兼山泽贫弱者望绝一廛致令地有遗利民无馀财或争亩畔以亡身或因饥馑以弃业而欲天下太平百姓丰足安可得哉！今遣使者循行州郡典守均给天下之田授以主业以充为劝课农桑兴万民之本。
    十四年十二月壬午诏依准丘井之式遣使与州郡宣行条制隐口漏丁即听附实。若朋附豪势陵抑孤弱罪有常行比齐给授田令仍依魏朝每令十月普令转授成丁而受丁老而退不听卖易。
    武成帝河清三年诏每岁春月各依乡土早晚课人农桑自春及秋男子十五以上皆布田亩桑蚕之月妇女十五以上皆营蚕桑孟冬刺史听审教之优劣定殿最之科品人有人力无牛或有牛无人力者须令相便皆得纳种使地无遗利人无游手。又令男子率以十八受田输租调二十充力役六十六退田免租调京城西面诸坊之外三十里内为公田受公田者三县代迁户执事官一品以下逮於羽林武贲各有差其外畿郡华人官第一品以下羽林武贲以上各有差职事及百姓请垦田者为永业田奴婢受田者亲王止三百人嗣王二百人第二品嗣王以下及庶姓王百五十人正三品以下及皇宗百人七品以下八十人八品以下至庶人六十人奴婢限外不给田者皆不输其方百里外及州人一夫受露田八十亩奴婢依良人限数与在京百官同丁牛一头受田六十亩限止四牛每丁给永业二十亩为桑田其田中种桑五十根榆三根枣五根不在还受之限非地田者悉入还受之限土不宜桑者给麻田如桑田法关东风俗《传》曰：其时强弱相凌恃势侵夺富者连畛逾陌贫无立锥之地昔汉氏募人从田恐遗垦课令就良美而齐民全无斟酌虽有当年权格时暂施行争地文案有三十年不了者。此田授受无法者也。其赐田者谓公田及诸横赐之田不问贫贱一人一顷以共刍秣自宣武出猎以来始以永赐得听买卖迁邺之始滥职众多所得公田悉从贸易。又天保之代曾遥压首人田以充公簿比武平以後横赐诸贵亦已尽矣。又河渚山泽有可耕垦肥饶之处悉是豪势或借或请编户之人不得一垄纠赏者依令口分之外知有买匿听相纠列还以此地赏之至有贫人实非长买匿者苟贪钱货诈吐壮丁口分以与纠人亦既无田即便逃走帖卖者帖荒田七年熟田五年钱还地还依令听许露田虽复不听卖买卖买亦无重者贫户因王课不济率多货卖田业亦有懒惰之人虽存田地不肯肆力在外浮游乃至卖其口以供税课比来频有还人之格欲以招慰逃散假便暂还即卖所得之地地尽还之一繇悬听其卖帖园田故也。广占者依令奴婢诸田亦与良人相似以无田之良口比有地之奴牛宋世良天保中献书请以富家牛地先给贫人其时朝列称其合理。
    後周文帝霸政之初创六官司均掌田里之政令凡人口十以上宅五亩口七以上宅四亩口五以下宅三亩有室者田百四十亩丁者田百亩。
    隋令自诸王以下至於都督皆给永业田各有差多者至百顷少者至三十顷其丁男中男永业露田皆遵後齐之制并课树以桑榆及枣其田宅率三口给一亩。
    开皇十二年文帝以天下户口岁增京辅及三河地少而人众衣食不给议者咸欲徙就宽乡帝乃发使四出均天下之地其狭乡每丁才至二十亩老小。又少焉（太常卿苏威立议以为户口滋多民田不赡欲减功臣之地以给民王谊奏曰：百官者历世勋贤方蒙爵土一旦削之未见其可如臣所虑正恐朝臣功德不建何患民田有不赡帝然之竟寝威议）十四年诏省府州县皆给公廨田不得治生与人争利。
    炀帝大业中天下垦田五千五百八十五万四千四十一顷（其时有户八百九十万也。千五百二十六则户合垦田五顷馀恐本史之非实）。
    唐玄宗开元十八年宣州刺史裴耀卿论时政上疏曰：窃见天下所简客户除两州计会归本贯以外更合所在编附年限向满须准居人更有优矜即此辈侥亻幸。若全徵课税即目击未堪窃料天下诸州不可一例处置。且望从宽乡有剩田州作法窃计有剩田者不减三四十州取其剩田通融支给其剩地者三分请取一分已下其浮户任其亲戚乡里相就每十户已上共作一坊每户给五亩充宅并为造一两口屋开巷陌立闾伍种桑枣筑园蔬使缓急相助亲邻不失丁别量给五十亩已上为田任其自营种卒其户於近坊更供给一顷以为公田共令营种每丁一月役功三日计十丁一年共得三百六十日营公田一顷不啻得足计早收一年不减一百石使纳随近州县除役三百六十日外更无租税既是营田户。且免征行安乐有馀必不流散官司每丁纳收十石其粟更不别支用每至不熟年计别三十价然後支用计一丁一年还出两石已上亦与正课不殊则官收其役不为矜纵人缓其税。又得安舒仓廪日殷久远为便其狭乡无剩地客户多者虽此法未该准式许移窄就宽不必须要留住。若宽乡安置得所人皆悦慕则三两年後皆可改涂弃地尽作公田狭乡总移宽处仓储既实水旱无忧。
    二十三年九月诏曰：天下百姓口分永业田频有处分不许买卖典贴如闻尚未能断贫人失业豪富兼并宜更申明处分切令禁止。若有违犯科违敕罪。
