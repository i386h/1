<!-- { "loadSidebar": true } -->
四月壬子以久雨命有司京城门。
三年五月戊申以旱故下诏曰：司牧生人爱之如子卷兹灾旱倍切忧勤将理政不明邪冤囚有滞邪疵疠道长邪阴阳气隔邪何崇朝密布未洽也。载加寅畏弗敢荒宁诚不动天叹深罪已思从避减以塞愆尤俾月离有期星退何远朕今避正殿减常膳仍令诸司长官各言时政得失以辅朕之不逮天下见禁囚徒中，或以痛自诬者各令长官审加详覆疑有冤滥随事案理仍告於社稷备展诚祈诸州旱处有山川能兴致雨者亦委州县官长速加祷祀。
四年五月甲辰诏曰：今年蝗虫暴起乃是孳生所繇官司不早除遏信虫成长开食田苗不恤人灾自为身计向。若信其拘忌不有指麾则山东田苗扫地俱尽使人等至彼催督其中犹有推以此当委官员责实。若有勤劳用命保护田苗须有褒贬以明得失前後使人等审定功过各具所繇州县长官等姓名闻此虫。若不尽除今年还更生子委使人分州县计勿使遗类是时山东诸州蝗虫五月末在处生子陂泽卤田尤甚县官或随处掘埋瘗放火焚灭杀百万馀石馀皆高飞凑海蔽天掩野会潮水至尽漂死焉蝗虫积成堆岸及为亚鸢白鸥练鹊所食种类遂绝。
八月诏河南北检校蝗虫使狄光嗣康敬昭高道昌贾彦等宜令待虫尽看刈禾有次第然後入京奏事恐山泽之内或遗子息农隙已後各令府州县长检校仍告按察使如来年巡察更令虫出所由官量事贬降。
六年七月帝以亢旱不御正殿於小殿视事诏曰：皇天应人必有所谓此月少雨盖非徒然深虑系囚或有冤滞京城内诸司见禁囚徒并以来日过朕将亲虑所司量准旧典其杖以下情不可恕者速决自馀即放却。
七年五月朔日有食之帝素服以候变彻乐减膳令中书门下省察囚系及天下水旱之州皆令赈恤不急之务一切停罢七月诏曰：今月之初虽降时雨自此之後颇愆甘液如闻侧近禾豆微致焦萎深用忧劳式资祈请丘祷则久常典宜遵即令礼部侍郎王太常少卿李分往华岳河渎祈求甲申亲虑囚於宣政殿事非切害悉原之诏曰：朕以匪德嗣膺丕命虽日慎为诫政期以康而天灾流行诚或未感自孟秋在候雨泽愆足永念农亩用怀宵旰在予之责万方何罪视人如伤一阙物增怵。且夫修政之要恤刑之重虽得情勿喜宁僭无滥将恐此辈犹有冤人或伤於和而作此厉法惟明慎事藉躬亲故爰加案省开其幽滞虽士师不冤时称阅实而愚者自陷朕甚愍焉故屈常法特申宽典丙戌诏曰：，爰自春首颇愆甘泽眷兹近甸将损嘉苗人天谓何夙夜增怵岂刑罚莫省罪狱其纷傥致吁嗟是生炎亢故京师囚系亲虑原减而郡县狴牢将何慎恤平分之道载轸于怀天下诸州见系囚徒宜令所繇长官便虑有司即此类作条件处分。
九年夏五月己未敕诸州水旱时有其五岳四渎宜令所司差使致祭自馀名山大川及古帝王并名贤将相陵墓并令所司州县长官致祭仍各修饰洒扫十二年七月河东河北旱命中书舍人寇Г宣慰河东道给事中李期宣慰河北道百姓有匮乏者量事赈给帝亲祷于内坛场三日曝立。
十四年六月丁未以久旱分命六卿祭山川诏曰：五岳视三公之位四渎当诸侯之秩载于祀典章方属农功颇增旱汉虔诚徒积神道未孚用申靡爱之勤冀通能润之感宜令工部尚书卢从愿祭东岳河南尹张敬忠祭中岳御史中丞兼户部侍郎宇文融祭西岳及西海河渎太常少卿张九龄祭南岳及南海黄门侍郎李祭北岳右庶子何鸾祭东海宗正少卿郑繇祭淮渎少詹事张晤祭江渎河南少尹李晕祭北海及济渎。且润万物者莫先乎！雨动万物者莫先乎！风眷彼灵神是称师伯虽有常祀今更陈祈宜令光禄卿孟温祭风伯左庶子吴兢祭雨师各就坛务加崇敬但羞藻不假牲牢应缘奠祭尤宜精洁壬戌以旱及风灾命官及州县长官上封事指言时政得失无有所隐。
十六年九月以久雨帝思宥罪缓刑乃下制曰：古之善为邦者重人之命执法之中所以和气洽嘉生茂今秋京城连雨隔月恐耗其膏粒而害于粢盛抑朕之不明何政之阙也。永惟久雨者阴气凌阳冤塞不畅之所致也。持狱之吏不有刑罚生於刻薄轻重出於爱憎邪《诗》曰：此宜无罪汝反收之刺坏法也。《书》曰：与其杀不辜宁失不经明慎刑也。好生之德可不务乎！两京及诸州系囚应推徒已下罪并宜释放死罪及流各减一等庶得解吾人之愠结迎上天之福布告遐迩知朕意焉。
二十一年四月以久旱命太子少保陆象先户部尚书杜暹等七人往诸道宣慰赈给仍令黜陟官吏疏决囚徒。
天宝十二年八月京师连雨二十馀日米涌贵令中书门下就京兆大理疏决囚徒。
十四载三月诏曰：近日以来时雨未降在於宿麦虑有所伤虽忧勤之心不忘於黎庶而精诚之至冀展於灵祗宜令太子太师陈希烈祭玄宜光禄卿李忄登祭风伯国子祭酒李麟祭雨师仍取今年二十三日各申诚请务令蠲洁如朕意焉。又诏曰：关辅郡邑霈泽屡施京城在近时雨未降是用轸虑匪宁于怀其诸郡坛虽已勤请攸资遍祭庶达诚心宜令吏部侍郎蒋烈今月二十五日祭天皇地祗给事中王维等分祭于五星坛务申处洁以副朕怀。
肃宗至德二年三月癸亥大雨至癸酉不止帝令恤狱缓刑诏三司条件疏理处分甲戌雨止。
乾元元年五月己亥亢旱阴阳人李奉先自大明宫出金龙及纸钱太常音乐迎之送於曲江池投龙祈雨宰相及礼官并於池所行祭礼毕奉先投龙於池。
二年三月癸亥以久旱徙东西二市，於是祭风伯雨师修雩祀坛为泥人土龙及望祭名山大川而祈雨代宗永泰元年七月以久旱遣近臣分录大理京兆囚徒。
三年六月庚子以大旱分遣左仆射裴冕等祷祝川渎及徙市闭诸坊门祀风伯雨师是日乃雨。
大历四年自四月雨连霖至秋京师米斗至八百官出米二万石分场出粜贫人闭坊市北门置土台及黄幡以祈晴是日雨止。
德宗贞元元年五月癸卯命右庶子裴殿中少监马锡鸿胪少卿韦亻免分祷终南秦岭诸山以祈雨。
十二月丁亥诏曰：朕以眇身继明列圣不能纂修先志以洽平驯致寇戎屡兴兵革上玄降警蝗旱为灾年不顺成人方歉食言念於此实用伤怀是以齐心别宫与人祈虽阳和在候而黔首无聊称庆于予窃所不敢其米年正月一日朝贺宜罢。
二年正月壬辰朔以关辅荒馑停朝贺之礼丙申诏曰：朕以薄德于人上励精思理期致雍熙而鉴之不明百度多缺伤痍未瘳而征役荐起流亡既甚而赋敛弥繁人怨上闻天灾下降连岁蝗旱荡无农收惟兹近郊遭害尤甚，岂非昊穹作深警予衷忧惭罔知攸措今价腾踊人情震惊乡闾不居骨肉相弃流离殒毙所不忍闻公私之间廪食俱竭既无赈恤犹复徵求财殚力尽捶楚仍及弛征则军莫之赡厚取则人何以堪念兹困穷痛切心骨思所以济浩无津涯补过实在於增修救患莫加于息费致咎之本既繇朕躬谢谴之诚当自朕始尚食每日所进御膳宜各减一半应宫内人等每月唯供给粮米一千五百石其飞龙厩马从今已後至四月三十日并减半料京兆尹应科徵诸色名目一切并停如有能减有均无救贫乏者当授以官秩。
五月百寮上表请复御膳先以旱蝗寇盗充斥故从贬省至是从之。
六年三月以旱故遣使分祷山川是春京畿关辅河南大无麦苗。
十一年五月以旱故令礼部尚书董晋巡覆百司禁囚。
十三年四月以久旱令百司速决囚徒。
十五年三月以久旱令李郑逵於炭谷秦岭祈雨。
四月以久旱令阴阳术士陈混尝吕广顺及摩尼师祈雨。
十九年正月至於六月不雨分公卿望祈于岳镇海渎名山大川精祷于太社太稷太庙天皇地祗及山川能出为雨者。
六月诏曰：京师近郊时雨未洽虑囹圄冤滞致伤和气是用轸於朕心其御史台大理寺及京兆府等诸司系囚中书门下与有司亟议条理冤滞以闻。
宪宗元和七年三月庚午以旱故诏京畿内禁囚徒据罪轻重宜疏理处分。
八年六月辛丑命出宫人二百车许人得娶以为妻以水害诫阴盈故也。
●卷一百四十五
○帝王部　弭灾第三
唐穆宗长庆二年十二月己亥诏曰：自冬以来甚少雨雪农耕方始灾旱是虞虑有冤滞感伤和气宜委御史台大理寺及府县长吏自录囚徒仍速决遣除身犯罪应支证追呼近系者一切并令放出须辨对者任其责保冀得克消气延致休祥。
四年六月辛巳诏曰：近者夏麦垂熟霖雨稍多虽不甚损伤亦是阴阳小必虑囚徒之中或有冤滥宜令御史中丞刑部侍郎大理卿同疏理决遣讫闻奏其在内诸军使囚徒亦委本司疏决闻奏。
敬宗宝历二年六月癸亥诏曰：近日京城虽已得雨畿甸之内г洒未周灾歉是虞黎元重困救旱之备深所注怀宜令京兆府各勒诸县令长疏理见禁囚徒除首罪外馀支证并责保放出其有法不得原情有可恕者府司一一条举当为蠲免御史台大理寺亦委本司长官亲自覆视准前处分炎炽方甚狴牢可矜京城及畿内诸狱亦宜并与除放冀得存活。
文宗太和元年六月庚子诏缘自夏少雨应见禁囚徒宜差清︹御史各就诸司巡勘速理闻奏无令冤滞是月以霖潦诏京城见禁囚徒虑有冤滞宜令御史台府县及诸司各量轻重疏决三日内闻奏。
六年五月庚申诏曰：朕闻王者之理天下一物失所兴纳隍之咎一夫不获叹时予之辜虽饥疫凶荒国家代有而阴阳儆戒朕躬自诸道水旱害人疫疾相继宵旰罪已兴寝疚怀屡降诏书俾副勤恤发廪蠲赋救患赈贫亦谓至矣。今长吏申奏札瘥犹甚盖教化未感於蒸人精诚未格於天地法令之或爽官吏之或非百姓称冤税役多弊奸赃未去农业失时有一于兹皆伤和气并委内外文武常参官一一条疏各具所见闻奏必当亲览无惮直言其诸道应灾荒处疾疫之家有一门尽殁者官给凶具随事瘗藏一家如有口累疫死一半者量事与本户税钱三分中减一分死一半已上者与减一半本户税其疫未定处并委长吏差官巡抚量给医药询问救疗之术各加拯济事毕条疏奏来其有一家长大者皆死所馀孩稚十二至襁褓者不能自活必致天伤长吏勒其近亲收养仍官中给两月粮亦具都数闻奏江南诸道既有卤荒赋入上供悉多蠲减国用常限或虑不充宗庙切急所须外所有旧例市买贮备杂物一事已上并仰权停待岁熟时和则举处分於戏朕自临御于今七年兢兢乾乾不敢自逸而冲昧寡德未能燮调艰旱水灾或罹於藩郡夭亡疾苦或害於生人悼於厥心省已自责其州府长吏各奉诏条勉加拯┰。
七月壬寅诏曰：秋稼方茂时稍愆亢虑有冤系致伤和气应内外诸司见禁囚徒各委本司长吏随罪疏决务从宽典副我忧怀。
