<!-- { "loadSidebar": true } -->
三年六月诏曰：朕以冲昧夙纂宝历不能祗奉上灵感延和气致令灾旱频岁嘉雨弗洽百稼焦萎晚种未下将成灾年秋稔莫觊在予之责忧惧震怀今可依旧分遣有司驰祈岳渎及诸山川百神能兴雨者尽其虔肃必令感降玉帛牲牢随应荐享上下群官侧躬自励理冤狱止土功减膳彻乐禁止屠杀。
四年八月戊寅诏曰：朕以眇ウ忝承鸿绪因祖宗之基王公之上每鉴寐属虑思康亿兆比雨旱愆时皇运舛错政理阙和灵祗表异永寻夕惕载恧于怀宜诏百司各勤厥职诸有鳏寡穷疾冤滞不申者并加怜恤。若孝子顺孙谦贞义节才学超异独行高绪者具以言上朕将亲览加以旌命。
後周武帝保定二年以久不雨降宥罪人京城三十里内禁酒四月。又禁屠宰。
建德元年五月帝以大旱集百官于庭诏之曰：盛农之节亢阳不雨气序愆度盖不徒然岂朕德薄刑赏非中欤将公卿大臣或非其人欤宜进直言无得有隐公卿各引咎自责其夜澍雨。
二年三月不雨至于七月集百寮于大德殿帝责躬罪已问以治政得失。
宣帝大象元年十二月戊午以灾异屡见帝御路寝见百官诏曰：穹昊在上聪明自下吉凶繇人妖不自作朕以寡德君临区宇大道未行小信非福始于秋季及此玄冬幽显殷勤屡贻深戒至有金入南斗木犯轩辕荧惑干房。又与土合流星照夜东南而下。然则南斗主於爵禄轩辕为於後宫房曰：明堂布政所也。火土则忧孽之兆流星乃兵凶之验岂其官人失序女谒尚行政事乖方忧患将至何其昭著。若斯之甚上瞻俯察朕实惧焉将避正寝斋居哀念恶衣减膳去饰彻乐披不讳之诚开直言之路欲使刑不滥及赏勿逾等选举以才宫闱修德告诸内外庶尽弼谐允叶民心用销天谴于是舍仗卫往天兴宫百官上表劝复寝膳许之甲子还宫。
隋高祖开皇三年四月旱帝亲祀雨师于国城之西南。
十四年正月以岁旱祀泰山以谢愆咎大赦天下。
●卷一百四十四
○帝王部　弭灾第二
唐高祖武德二年闰二月乙卯诏曰：酒醪之用表节制於忄娱刍豢之滋致甘旨於丰术然而沈湎之辈绝业忘资惰窳之民骋嗜奔欲方今烽燧尚警兵革未宁年不登市肆腾踊趣末者众浮冗尚多肴羞麴蘖重增其费救弊之术要在权宜关内诸州官民宜断屠酤。
四年三月帝以旱故亲录囚徒俄而澍雨。
太宗贞观元年七月关东河南陇右及缘边诸州霜害秋稼九月辛酉诏曰：虫霜为害风雨不时政道未康咎徵斯在朕祗奉明命抚育黔黎忧愍之至实切怀抱轻徭薄赋务本劝农必望民殷物阜家给人足而阴阳不和气候乖舛永言罪巳抚心多愧河北燕赵之际山西并潞所管及蒲虞之郊豳延以北或春逢亢旱秋遇霜氵或蟊贼成灾严凝早降有致饥馑惭惕无忘特宜矜恤救其疾苦可令中书侍郎温彦博尚书右丞相魏徵治书侍御史孙伏伽检校中书舍人辛等分往诸州驰驿检行其苗稼不熟之处使知损耗多少户口乏粮之家存问。若为支计必当细勘速以奏闻待使人还京量行赈济十月丁酉以岁饥减膳。
三年四月丙午以旱甚避正殿六月诏曰：朕以眇身祗膺大宝王公之上居亿兆之尊励志克己详求至治兢兢业业四载于兹矣。上不能使阴阳顺序风雨以时下不能使礼乐兴行家给人足而关辅之地连年不稔自春及夏亢阳为虐虽复洁诚祈祷靡爱斯牲膏雨愆应田畴废业斯乃上玄贻谴在予一人元元何辜罹此灾害朕是用食不甘味寝不安席瞻西郊而载惕仰汉而疚心内顾诸已永怀前载既明不自见德不被物岂赏罚不衷任用失所将奢侈未革苞苴尚行者乎！文武百辟宜各上封事极言朕过勿有所隐是月遣开府仪同三司长孙无忌左仆射房玄龄工部尚书纶刑部尚书韩仲良祈雨於名山大川。
八年七月陇右山摧大蛇见山东河南淮海之地多大水帝以问秘书监虞世南曰：是何祥也。何术可以禳之对曰：蛇见山泽盖深山大泽必有龙蛇亦不足怪也。山东足雨虽则其常阴惨过久恐有冤狱伏愿科省系囚，庶几或当天意。且妖不胜德唯修德可消变帝然之遣使者分道赈恤饿人申理狱讼多所原免。
十月彗星见帝谓群臣曰：天见彗星是何妖也。秘书监虞世南对曰：昔齐景公时有彗星见公问《晏子》《晏子》对曰：公穿池沼畏不深起台榭畏不高行刑罚畏不重是以天见彗星为公诫景公惧而修德後十六日而星没臣闻天时不如地利地利不如人和。若政德不修麟凤数见终是无补但使百姓安乐朝无阙政虽有灾变何损于时然愿陛下勿以功高古人而自矜大勿以太平渐久而自骄怠慎终如始彗星未足为忧帝曰：吾之治国良无景公之过但吾才弱冠举义兵年二十四平天下未三十而居大位自谓三代以降拨乱之主莫臻於此重以薛举之骁雄宋金刚之鸷猛窦建德跨河北王世充据雒阳当此之时足为敌而皆为我所擒及逢家难吾复决意安社稷遂登九五降服北夷吾颇有自矜之志以轻天下之士此吾之罪也。上天见变良为是乎！秦始皇平六国隋炀帝富四海既骄。且逸一朝而败吾亦何得自骄言念于此不觉惕焉惧矣。温彦博进曰：昔宋公一言彗星三徙陛下见变而惧灾其消乎！。
十一年七月车驾巡雒阳诏以水灾诸司供进悉令减省凡在供役量事停废。
十五年六月有星孛于太微宫帝既罢封禅于是避正寝减常馔申以祗诫星退乃复。
十七年三月甲子以久旱诏曰：去冬之间雪无盈尺今春之内雨不及时载想田畴恐乖丰稔农为政本食乃人天百姓嗷然万箱何冀昔颓城之妇陨霜之臣至诚所通感应天地今州县狱讼常有冤滞者是以上天降鉴延及兆庶宜令覆囚使至州县科简刑狱以申枉屈务从宽宥以布朕怀庶使桑林自责不独美於殷汤齐郡表坟岂自高於汉代。
六月癸巳以旱不视朝乙巳谓侍臣曰：殷汤周宣求雨恳祷昔闻其语今见其心比望蒸雨浓重於金膏玉液。又诏曰：朕以寡德祗膺宝命而政惭稽古诚阙动天和气愆于阴阳亢旱涉於春夏靡爱斯牲莫降雨之泽详思厥咎在予一人今避兹正殿以自克责尚食常膳亦宜量减京官五品已上各进封事极言无隐朕将亲览以答天谴。
高宗永徽五年正月以时旱手诏京官文武九品已上及朝集使各进封事极言厥咎。
显庆元年二月上封人奏称去岁粟麦不登百姓有食糟糠者帝命取所食物视之惊叹手诏曰：上封人所进食极恶情之忧灼中宵辄寐永言给足取愧良深夫国以人为本以食为天百姓不足君孰与足朕临御天下于今七年每留心庶绩轸虑农亩而政道未凝仁风犹缺致令九年无备四气有乖遂使去秋霖滞便即罄竭所以伫西郊而结念眷东作以劳怀岂下乏农夫上甘珍馔宜令所司常进之食三分减二群臣奏言伏见手诏以近畿诸州百姓少食特为减膳去年虽不善熟未是大饥陛下忧劳情深发使赈给复为减膳在外黎庶不胜喜庆帝曰：比日亦闻百姓食少不足为至是今所见者乃非人所食物朕闻天子以百姓心为心，岂有见有如此一身独供丰馔自见此食忧叹不能已也。三月澍雨百寮请复常膳许之。
四年七月以亢旱避正殿总章元年四月丙辰彗星见於五车帝避正殿御延福殿前东廊事令中御减膳太常停乐仍令内外文武九品已上各上封事极言得失勿令有隐太子少师许敬宗等奏称星虽孛而光芒小此非国眚不足上劳圣虑请御正殿复常膳帝曰：朕获奉宗庙临驭亿兆谪见于天诚朕之不德也。不从所请敬宗等。又奏曰：陛下至仁被物克享灵心东封告成休徵应兆伐叛怀柔无远不届。若不上符天意，岂能致此虽有高丽一隅上阻王命天军问罪殄灭有期谪见东北当其分野上玄星象见彼咎徵臣等不胜庆悦帝曰：天道既远非人所测我为万国主，岂可推过於小蕃哉！戊辰彗星灭。
二年二月戊辰以旱亲虑京城囚徒其天下见禁囚委当州长官虑之仍令所司分祷名山大川。
咸亨元年三月以岁旱贵诏司成弘文崇贤馆及书律医胡书等诸色学生并别敕修撰写经书官典及书手等官供食料者宜并权停其有职任者各还本司自馀放归本贯秋熟已後更听进止。
八年以时旱亲虑囚徒多有原宥仍令沛王贤虑诸司囚周王显虑雒州及两县囚。
上元二年四月久旱避正殿减膳彻悬兼令百官极言得失勿有所隐仍令礼部尚书杨思敬往中岳以申祈祷。
三年七月彗星见于东井光芒长至三丈扫中台指文昌宫帝避正殿诏中殿彻膳太常停乐兼减食粟之马遣使虑岐州及京城囚徒内外文武官各进封事勿有所隐。
八月青州大风齐淄等七州大水诏停此中尚梨园等作坊减少府监杂匠放还本邑两京及九成宫土木工作亦罢之天下囚徒委诸州长官虑之。
仪凤三年四月朔以旱避正殿亲虑京城系囚悉原宥之。
永隆二年正月己亥诏曰：朕闻受上天之命者其道在乎！爱人处皇王之位者其功先於济物。然则所修在德池可以假贫人所宝惟贤珍玩不足奉诸已自朕临驭天下三十馀年永念黎元情深抚育频颁制命犹未遵行所有差科尚多劳扰关中地狭衣食难周山东遭涝粮储或少刺史县令寄以字人长史司马职惟毗赞。若能恤隐求瘼清直无私则囹圄于是空虚鳏寡自然苏息而在外官司罕能奉法志存苟。且不举纲维欲使讼息刑清家给人足无为而化其路何繇今当励精求政先身理物救乏无自迩及远凡在寮庶宜识至怀其殿中太仆寺马并令减送群牧诸方贡献物及供进口味百司支料并宜量事减省雍岐华同四州六等已下户宜免两年地税河北涝损户常式蠲放之外特免一年调其有屋宇遭水破坏及粮食乏绝者令州县劝课助修并加给贷。
永淳元年正月朔以年饥受朝贺而不设会放雍州诸府兵士於邓绥等州就。
中宗神龙二年正月以旱亲录囚徒多所原宥其东都及天下诸州委所在长官详虑。又遣使祭五岳四渎并诸州名山大川能兴雨者。
五月以旱避正殿尚食减膳。
睿宗延和元年七月丙戌以炎旱命减膳囚徒并决断勿使冤滞土木之功并停。
玄宗先天二年六月以久霖雨告乾陵及太庙帝减膳避正殿。
开元二年正月关中饥下诏曰：朕闻诸《易》曰：先天而天不违後天而奉天时天。且弗违况於人乎！因斯而言则君事於天养於人行月令顺时物也。朕以不德恭膺斯运静言询政每用忧劳属献岁发春东风解冻土膏脉散草树自乐而天久不雨元元何辜孰可以授农事拯彼饥者岂布德利施庆惠尚不及欤岂掩骼埋无は无卵尚不及欤岂名山大川修祭命祀尚不及欤钦。若令典惟增所惧缅怀大猷思补其阙有司可稽春令以称朕心其有直谏昌言宏益政理者朕将亲览罔或隐避不急之务一切停息见禁囚徒速令处置宜从宽大勿使称冤本州本军刺史军将境内所有名山大川能兴致雨者并宜祈祭其有僵尸暴骸无主收敛者亦仰埋掩量致祭讫各具状奏闻应须酒脯宜用官物古者雪冤妇於东海问刑人于北寺则以旱之故应时如响至于山不童泽不竭使霈然以降兴而致之复何远也。将达精诚务修蠲洁俾幽坎遂性飞走从宜则冀天之爱人月离于毕之望感而遂通布告遐迩令知此意二月帝亲虑囚徒宰臣等奏曰：陛下亢旱亲降德音减膳彻乐朝野之人无任欣感然食粟之马在厩犹多臣请马料日减其半回给饥户则人畜偕济免供亿之乏许之。
