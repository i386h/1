<!-- { "loadSidebar": true } -->
    朱浮光武建武中为太仆以国学既兴宜广博士之选乃上。《书》曰：夫大学者礼义之官教化所繇兴也。陛下尊敬先圣垂意古典宫室未饬干戈未休而先建大学造立黉舍比日车驾亲临观享将以弘时雍之化显勉进之功也。寻博士之官为天下宗师使孔圣之言传而不绝旧事策试博士必广求详选，爰自畿夏延及四方是以博学明经惟贤是登学者精励远近同慕伏闻诏书更试五人惟取见在雒阳城者臣恐自今以往将有所失求之密迩容或未尽而四方之学无所劝乐凡策试之本贵得其真非有期会不及远方也。又诸所徵试皆私自发遣非有伤费烦扰於事也。语曰：中国失礼求之於野臣浮幸得与讲图识故敢越职帝然之。
    范升为博士时尚书令韩歆上疏欲为费氏易左氏春秋立博士诏下其议建武四年正月朝公卿大夫博士见於云台帝曰：范博士可前平说升起对曰：左氏不祖孔子而出於丘明师徒相传。又无其人。且非先帝所存无因得立遂与韩歆及大中大夫许淑费直字长翁善易长於卦筮等互相辨难日中乃罢升退而奏曰：臣闻主不稽古无以承天臣不述旧无以奉君陛下愍学微缺劳心经艺情好博闻故异端竞进近有司请置京氏易博士群下执事莫能据正京氏既立费氏怨望左氏春秋复以此类亦希置立京费已行次复高氏春秋之家。又有驺夹如令左氏费氏得置博士高氏驺夹五经奇异并复求立各有所执乖戾分争从之则失道不从则失人将恐陛下必有厌倦之听孔子曰：博学约之弗叛矣。夫夫学而不约必叛道也。颜渊曰：博我以文约我以礼孔子可谓知教颜渊可谓善学矣。《老子》曰：学道日损损犹约也。又曰：绝学无忧绝末学也。今费左二学无有本师而多反异先帝前世有疑於此故京氏虽立取复见废疑道不可由疑事不可行诗书之作其来已久孔子尚周流游观至於知命自卫反鲁乃正雅颂今陛下草创天下纪纲未定虽设学官无有子弟诗书不讲礼乐不奏立左费非政急务孔子曰：攻乎！异端斯害也。已。《传》曰：闻疑传疑闻信传信而尧舜之道存愿陛下疑前帝之所疑信先帝之所信以示反本明不专已天下之事所以异者以不一本也。《易》曰：天下之动贞夫一也。又曰：正其本万事理五经之本自孔子始谨奏左氏之失凡四十事时难者以太史公多引左氏升。又上太史公违戾五经谬孔子言及左氏春秋不可录三十一事诏以下博士。
    徐防明帝永平十四年拜司空防以五经久远圣意难明宜为章句以悟後学上疏曰：臣闻诗书礼乐定自孔子发明章句始於子夏其後诸家分析各有异说（仲尼没而微言绝七十子丧而大义乖故春秋为五诗分为四易有数家之传）汉承乱秦经典废绝本文略存或无章句收拾缺遗建立明经博徵儒术开置太学（武帝时开学官置博士弟子员也。）孔圣既远微旨将绝故立博士十有四家（光武中兴恢兴稽古易有施孟梁丘贺京房书有欧阳和伯夏侯胜建诗有申公辕固韩婴春秋有严彭祖颜安乐礼有戴德戴圣凡十四博士太常差选有聪明威重一人为祭酒总领纪纲也。）设甲乙之科（前。《书》曰：岁课甲科四十人为郎中乙科二十人为太子舍人丙科四十人为文学掌故）以勉劝学者所以示人好恶改敝就善者也。伏见太学试博士弟子皆以意说不家法（诸经为业各有名家）私相容隐开生奸路每有策试取与争讼论议纷错互相是非孔子称述而不作（但述先圣之言不自制作）。又曰：吾犹及史之阙文（古者史官于书事有不知则阙以待能者孔子言吾少时犹及见古史官之阙文今则无之疾时多穿凿也。）疾史有所不知而不肯阙也。今不依章句妄生穿凿以遵师为非义意说为得理轻侮道术浸以成俗诚非诏书实选本意改薄从忠三世常道（夏之政忠忠之敝小人以野故殷人承之以敬敬之敝小人以鬼故周人承之以文文之敝小人以亻塞故救亻塞以忠三王之道。若循环周而复始。《史记》亻塞或作薄）专精务本儒学所先臣以为博士及甲乙策试宜从其家章句开五十难以试之解释多者为上第引文明者为高说。若不依先师义有相伐（伐谓自相攻伐也。）皆正以为非五经各取上第六人。《论语》不宜射策虽所失或久差可矫革（东观记防上疏曰：试。《论语》本文章句但通度勿以射策冀令学者务本有所一心专精师门思核经意事得其实道得其真於此弘广经术尊重圣业有益於化虽从来久六经衰微学问浸浅诚宜及时改矫其失）诏书下公卿皆从防言。
    贾逵章帝时为郎入讲北宫白虎观南宫云台帝善逵说使发出。《左氏传》大义长於二传者逵，於是具条奏之曰：臣谨摘出左氏三十事尤著明者斯皆君臣之正义父子之纪纲其馀同公羊者十有七八或文简小异无害大体至如祭仲纪季伍子胥叔术之属左氏义深於君父公羊多任於权变其相殊绝固以甚远而冤抑积久莫肯分明臣以永平中上言左氏与图谶合者先帝不遗刍荛省纳臣言写其传诂藏之秘书建平中侍中刘歆欲立左氏不先暴论大义而轻移太常恃其义长诋挫诸儒诸儒不服相与排之孝哀皇帝重逆众心故出歆为河内太守从是攻击左氏遂为重雠至光武皇帝奋独见之明兴立左氏梁会二家先师不晓图谶故令中道而废凡所以存先王之道者要在安上理民也。今左氏崇君父卑臣子强弱枝观善戒恶至明至切至贞至顺。且三代异物损益随时故先帝博观异家各有所采易有施孟复立梁丘尚书欧阳复有小大夏侯今三传之异亦犹是也。又五经家皆无以证图谶明刘氏以为尧後者而左氏独有明文五经家皆言颛顼代黄帝而尧不得为火德左氏以为少昊代黄帝即图谶所谓帝宣也。如今尧不得为火则汉不得为赤其所发明补益实多陛下通天然之明见大圣之本改元正历垂万世则是以麟凤百数嘉瑞杂Ш犹朝夕恪勤游情六艺研几综微靡不审。若复留意废学以广圣见，庶几无所遗失矣。书奏帝嘉之赐布五百疋衣一袭鲁丕和帝时为中散大夫时侍中贾逵荐丕道艺深明宜见任用帝因朝会召见诸儒丕与逵及尚书令黄香等令相难数事帝善丕之说特赐冠帻履袜衣一袭丕因上疏曰：臣以愚顽显备大位犬马气衰猥得进见论难於前无所甄明衣服之赐诚为优遇臣闻说经者传先师之言非从已出不得相让相让则道不明。若规矩权衡之不可枉也。难者必明其据说者务立其义浮华无用之言不陈於前故精思不劳而道术愈章法异者各令自说师法博观其义览诗人之旨意察雅颂之终始明舜禹皋陶之相戒显周公箕子之所陈观乎！人文化成天下陛下既广纳謇謇以开四聪宁令刍荛以言得罪既显岩穴以求仁贤无使幽远独有遗失。
    樊准安帝时补尚书郎邓太后临朝儒学陵替准乃上疏曰：臣闻贾谊有言人君不可以不学故虽大舜圣德孜孜为善成王贤主崇明师傅故光武皇帝受命中兴群雄分扰旌旗乱野东西诛战不遑启处然犹投戈讲艺息马论道至孝明皇帝兼天地之资用日月之明庶政万几无不简心而垂情古典游意经艺每飨射礼毕正坐自讲诸儒并听四方欣欣虽阙里之化矍相之事诚不足言。又多徵名儒以充礼官如沛国赵孝琅琊承宫等或安车结驷告归乡里或丰衣博带从见宗庙其馀以经术见优者布见廊庙故朝多皤皤之良华首之老每宴会则论难ぅぅ共求政化详览群言响如振玉朝者进而思政罢者退而备问小大随化雍雍可嘉期门羽林介胄之士悉通孝经博士议郎一人开门徒众百数化自圣躬流及蛮荒匈奴遣伊秩訾王大车。且渠来入就学八方肃清上下无事是以议者每称盛时咸言永平今学者盖少远方尤甚博士倚席不讲儒者竞论浮丽忘謇謇之忠习讠戋讠戋之辞文吏则去法律而学诋欺锐锥刀之锋断刑辟之重德陋俗薄以致苛刻昔孝文窦后性好黄老而清净之化流景武之间臣愚以为宜下明诏博求幽隐发一岩穴宠进儒雅有如孝宫者徵诣公车以俟圣上讲习之期公卿各举明经及旧儒子孙进其爵位使纟赞其业复召郡国书佐使读律令如此则延颈者日有所见倾耳者月有所闻伏愿陛下推述先帝进业之道太后深纳其言是後屡举方正敦朴仁贤之士。
    翟顺帝时为将作大匠上言孝文皇帝始置一经博士武帝大合天下之书而孝宣论六经於石渠学者滋盛弟子万数光武初兴愍其荒废起太学博士舍内外讲堂诸生横卷为海内所集明帝时辟雍始成欲毁太学太尉赵熹以为大学辟雍皆宜兼存故并传至今而顷者颓废至为园采刍牧之处宜更修缮诱进後学帝从之遂起太学更开拓房室学者为立碑铭於学。
    魏刘靖文帝时为大司农卫尉上疏陈儒训之本曰：夫学者治乱之轨仪圣人之大教也。自黄初以来崇本太学二十馀年而成者盖寡繇博士选轻诸生避投高门弟子耻非其伦故学者虽有其名而无其实虽设其教而无其功宜高选博士取行为人表经任人师者掌教国子依遵古法使二千石以上子孙年从十五皆入太学明制黜陟荣辱之路其经明修行者则进之以崇德荒教废业者则退之以惩恶举善而教不能则劝浮华交游不禁自息矣。阐弘大化以绥来宾六合承风远人来格此圣人之教致治之本也。
    高柔明帝时为博士执经。又上疏曰：臣闻遵道重学圣人洪训褒文崇儒帝者明经昔汉末陵迟礼乐隳坏雄战虎争以战阵为务遂使儒林之群幽隐而不显太祖初兴闵其如此在於拨乱之际并使郡县立教学之官高祖即位遂阐其业兴复辟雍州立课试，於是天下之士复开庠序之教亲俎豆之礼焉陛下临政允迪哲敷弘大猷光济先轨虽夏启之承基周成之继业诚无以加也。然今博士皆经明行一国清选而使迁除限不过长惧非所以崇显儒术帅励怠惰也。孔子称举善而教不能则劝故楚礼申公学士锐精汉隆卓茂缙绅竞慕臣以为博士者道之渊薮六艺所宗宜随学行优劣待以不次之位敦崇道教以劝学者於化为弘帝纳之。
