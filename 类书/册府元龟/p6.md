<!-- { "loadSidebar": true } -->
敬宗以元和四年六月九日生长庆四年正月即位四月庚辰朔中书门下奏皇帝六月九日降诞伏准故事休假一日从之其日帝御三殿命浮图道士讲论内官及翰林学士诸军士驸马皆从既罢赏赐有差。
宝历元年六月敕降诞日文武百寮於紫宸殿称贺及诣光顺门奉贺皇太后自今已後宜停国朝本无降诞日贺仪盖长庆初尚书左丞韦绶率情上疏行此礼至是方罢。
二年六月降诞日御三殿命兵部侍郎丁公著太常少卿陆亘前随州刺史李繁与浮图道士讲论内官翰林学士及诸军使公主驸马皆从既罢赏赐有差文宗以元和四年十月十日生太和元年十月降诞日召秘书监白居易等与僧惟应道士赵常盈於麟德殿讲论赐锦采有差。
二年十月壬戌以降诞日召吏部侍郎杨嗣复吏部郎中崔戎等赴麟德殿讲论赐锦采银器有差。
四年十月辛亥降诞日命道士僧徒讲论于麟德殿是月盐铁使王涯进降诞绫罗锦采等共一万四千八百匹银器一百事判度支王起进绫绢夹缬杂采等共一万四千三百匹御衣一副镜一面诸方镇称是。
五年十月甲戌降诞日命沙门道士讲论于麟德殿七年八月中书门下奏臣闻帝王有必著之符神灵无虚应之兆所以电绕枢极气感虹流玄鸟祚商赤光启汉考验今古章焯图书伏惟皇帝陛下驭三统之元膺千年之运当诞圣之日为河清之祥玄律应期乾宫以之定位开冬戒节水德表其灵长道。若合符事光载籍臣等伏见前史称汉宣之德则曰：修武帝故事并以汉之隆平莫如武帝後之为理无及孝宣举此二主以为极盛今陛下功济天下道覆寰中威统百灵宰御群品祖宗之德莫如贞观开元。且太宗幸庆善之宫即降诞之所赋诗赐宴播为乐章玄宗降圣之辰为千秋之节王公上寿士庶交欢流于管弦书之甲令此时张说宋历恳献章二臣之心必无违礼国史所载昭然可徵近者广集缁黄多为法会诚有资於景福。且未叶於旧仪夫四时成岁百成实必在首冬用成神化今臣等不胜大愿请以十月十日为庆成节著在令式以示四方是日陛下於宫中奉迎太皇太后与昆弟诸王盛陈宴乐群臣诣延英门奉觞上千万岁寿天下州府置宴一日积嘉祚於元命庆延洪於昌期上表中兴之耿光次复开元之盛典臣等无任恳款之至制曰：省表具知朕以诞生之日延集缁黄式遵常仪用宏二教卿等启心辅德叶志纳忠稽贞观开元之旧章述庆善千秋之令范爰崇诞日请号庆成顾予寡昧惧忝彝典今以同欢心於万国申盛礼於两宫深嘉诚勤是用依允十月甲午延英对宰臣因谓曰：降诞设斋起自近代朕缘相承已久未可便革虽置斋会唯对源中等暂入殿（臣钦。若等曰：源中姓王为翰林学士）至僧道讲论时尽不临听宰臣等奏曰：伏以诞圣之辰普天同庆陛下只合侍皇太后与诸王盛陈宴乐以奉慈颜斋会诚资景福。且非中国教化伏自开元十七年张说宋请以降诞为千秋节事颇得宜今。若修祖宗故事至是日奉迎两宫太后欢宴实为盛美帝深然之。
八年九月敕庆成节宜令百寮诣延英上寿仍令太常寺具仪注闻奏仍准上已重阳例於曲江锡宴。
九年十月庆成节诏宰臣及文武百官庆成节赴延英殿庭奉觞称贺礼毕锡宴於曲江亭。
开成元年十月庆成节宴于延英殿太常进韶乐宰臣及翰林学士赴宴。又锡百寮宴於曲江。
二年九月诏曰：庆成节朕之生辰天下赐宴庶同欢泰不欲屠宰用表好生非是信尚空门将希无妄之福恐中外臣庶不谕朕怀广置斋筵大集僧众非独凋耗物力兼恐致惑生灵自今宴会蔬食任陈脯醢永为常例咸使闻知。又诏庆成节宜令京兆府准上已重阳於曲江宴会文武百寮奉觞宜权停。又诏庆成节假宜依上元日休假三日十月降诞日帝幸十六宅与诸王宴乐是日赐宴百寮于曲江。
三年十月庆成节命中人以酒脯并仙韶乐锡中书门下及文武百寮宴於曲江亭。
四年十月庆成节宴中书门下及文武百寮於曲江亭命中人以酒脯及仙韶乐宣锡之。
武宗以元和九年六月十一日生开成五年正月即位五月中书奏请以六月十一日帝载诞日为庆阳节从之。
会昌元年五月辛未敕庆阳节百官率醵外别赐钱三百贯文以素食合宴仍委京兆府量事陈设不用追集方市歌舞。
宣宗以元和五年六月二十二日生会昌六年三月即位号寿昌节。
懿宗以太和七年十一月十四日生大中十三年八月即位号延庆节。
僖宗以咸通三年五月八日生於东内十四年七月即位号应天节。
昭宗以咸通八年三月二十二日生於长安东内文德元年三月即位龙纪元年三月帝载诞之日宰臣等表为嘉会节从之群臣上表贺曰：臣闻圣人受命天必降其殊灵王者应生国必蒙其介祉故华渚有流虹之异玄枢呈大电之祥而皆近感神明远符乾象叶千年而启运契六合以居尊伏惟皇帝陛下德迈方圆道融三五因社鸣而正位逢井聚以乐推膺彼昌期宏斯丕构今者发生司律历数在躬值清明驭气之时当仁寿悦随之始固可年同鹤算岁比山呼永符垂拱之风长保後天之庆。
哀帝以景福元年九月三日生天元年八月即位是月中书门下奏皇帝九月三日降诞伏以电曜绕枢轩顼乃降天之日光辉照室明元实命代之辰，爰自我朝乃崇令节著为故事抑播前文伏惟皇帝陛下九五飞龙四三应运国称利见天表殊休当诞圣之时感真人以卫室居在藩之际实羽客以献符是以克绍丕图光膺宝祚敢循故典爰定美文臣等商量以降诞日为乾和节《易》曰：乾健也。盖乾以自强不息和则众汇皆同远徵易文实谐圣德请依令式休假献贺从之诏文武百寮诸军诸使诸道进奉官准故事於寺观设斋不得宰杀只许酒果脯醢。
後唐庄宗以光启元年十月癸亥生於晋阳宫在妊时太后尝梦神人黑衣拥扇夹侍左右载诞之辰紫气出於窗户同光元年十月壬辰万寿节百官斋会於开封府。
二年十月丁亥万寿节宴群臣於长春殿。
三年十月辛巳万寿节宴长春殿赐百官分物。
明宗以咸通八年九月生於代北之金凤城。
天成元年六月中书奏九月九日皇帝降诞之辰旧例特置节名以其日为应圣节休假三日仍令京都天下设乐以申祝寿从之。
九月九日应圣节百寮於敬爱寺设僧斋召缁黄众於中兴殿论难经义。
二年九月九日应圣节四方诸侯并有进献丁巳百官奉为应圣节於敬爱寺行香设斋宣教坊伎宴乐之宰臣枢密使以下咸进寿酒各赐锦衣召两街僧道於中兴殿讲论。
三年九月九日应圣节召两街僧道谈经於崇元殿宰相进寿酒百官行香修斋於相国寺宣教坊乐及左右厢百戏以宴乐之。又僧道虚受等赐紫衣师号共六十人。
四年九月九日应圣节百官於敬爱寺斋设赐宰臣锦袍香囊手帕酒乐帝御广寿殿近臣献寿各颁锦袍复御中兴殿听僧道讲论。
长兴元年九月九日应圣节百官於敬爱寺斋设帝御广寿殿听僧道讲论。
二年九月九日应圣节帝御中兴殿观僧道讲论赐物有差。
闵帝以天十一年十一月二十八日庚申生於晋阳旧第。
末帝以光启元年正月二十三日己卯生於平山。
清泰元年九月壬申宰臣李愚等奏臣览国史开元十七年宰臣张说源乾曜奏改朔体元固圣主之能事良辰嘉会亦俗化之大端盖周人有合宴之仪汉代有赐之律所以歌咏皇德启迪人情至。若泛菊高台遂号重阳之节流杯曲水永为上已之游在昔偶行於今不改岂足比君临四海运应千年画图而敬授民时秉玉烛而节宣和气身为律度德合乾坤仰惟枢电之祥最是寰区之乐愿从人欲特创节名封函寻示於允俞自此永编於令式旧章斯在列圣尝行将有拟伦预惭肤浅伏惟皇帝陛下动遵典法克叶祖宗方今玉镜高悬枢广运告成功於朝社正大礼於宫闱是以舞干率服於三苗班瑞雍熙於万国臣等以献岁元正之月是猗兰降圣之辰梅花映雪於上林椒酒迎春於秘殿江边野老愿銮辂之时巡陌上游童醉尧樽而献祝谓，於是月特举节名副与人共乐之言致率土交欢之义臣等谨案玄宗皇帝以八月五日载诞张说等请以其日为千秋节臣等不揆庸暗辄体宪章请以来年正月降圣日为千春节从之。
二年正月乙巳中书门下奏遇千春节凡刑狱公事奏覆候次月施行今後请重系者即俟次月轻系者即诞圣节前奏覆决遣从之戊戌於佛寺供僧张乐甲子宴群臣於长春殿。
晋高祖以唐景福元年二月二十八日生於太原汾阳里时有白气充庭。
天福元年十二月宰臣冯道等奏曰：臣闻惟睿作圣千年乃契於贞期大德曰：生万国咸思於令节将诠懿号仰庆休辰倾心未出於常名近意有尘於嘉会伏惟皇帝陛下应天顺人握图御拯寰瀛於否极俾动植以泰来允符鸣社之祥方显绕枢之瑞而况斗柄正卯律吹仲春当帝王出震之方是天地同和之月斯辰诞圣众灵咸归顾前代而罕同在旧章而宜举垂诸不朽简编既溢於徽猷必也。正名称谓须符於景贶伏愿以来年二月二十八日为天和节庶夫觞称万寿稍申将顺之心节配四时永洽好生之德从之。
二年二月辛亥天和节帝御长春殿召左右街僧录威仪入内谈经。
十月两浙钱元进天和节大排方龙座金腰带一御衣十二事。
三年二月乙巳天和节岳牧玉帛皆至是日宴近臣於广政殿召僧道讲论各赐有差。
四年二月庚子以天和节宴群臣於广政殿赐物有差（臣钦。若等曰：五年事史臣不书）。
六年二月戊午天和节宴群臣於广政殿赐道释紫衣师号并寺额。
十月福州进天和节银一千两。
七年二月壬子天和节帝御武德殿宰臣率文武百官上寿如仪退就佛寺行香宴乐而罢其年诏天下郡县不得以天和节禁屠宰辄滞刑狱。
少帝以天十一年六月二十七日生於太原汾阳里天福七年六月即位八年六月宰臣冯道以诞辰率文武百官上。表曰：臣等闻大电绕枢哲后继牺农之运五星聚井真人启文景之基昌图允洽於千年嘉号宜光於载诞不有称述曷显休明伏惟皇帝陛下玉律调元金华启旦上帝锡九龄之梦遒人闻下武之诗德协无为民知有庆当大雨时行之日乃常星不见之辰将欢县之心窃效华封之祝臣等不胜大愿望以六月二十七日为启圣节著于甲令告彼万方使地角天涯望南山而祝寿九州四海仰北极以倾心诚乖致主之功辄敢称君之美从之。
汉高祖以唐乾宁二年二月四日生於太原以晋开运四年即位於太原宫复称天福十二年是年八月文武百寮上表请以二月四日降诞日为圣寿节从之。
隐帝以唐长兴二年三月九日生於邺都之旧第乾元年十二月辛卯百寮上。表曰：色变长澜肇皇灵之宝构光流华渚开圣绪於瑶图莫不庆洽同文光昭大象刻玉波氵公於凤纪鸣金飚振於洪猷所以颢气凝空编为令典神光烛夜允叶昌期皇帝陛下守位以仁继明以德化敷有感庆洽无疆当九龙洽圣之辰是五纬联光之夕凡蒙地载共祝天长皇帝三月九日诞圣请以其日为嘉庆节休假三日群臣宴乐上寿从之。
二年三月壬子嘉庆节群臣诣佛寺斋设祝寿。
三年三月丙子嘉庆节御广政殿文武百寮上寿酒初举乐将相大臣献金宝鞍马为寿礼毕群臣入相国寺斋设赐教坊乐。
周太祖以唐天甲子岁七月二十八日庚寅之夕生於尧山之旧宅载诞之夕赤光照室初有声如炉炭之裂星火四迸母王氏惧戒使者曰：勿外言。
