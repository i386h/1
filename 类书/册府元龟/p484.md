<!-- { "loadSidebar": true } -->
    简文帝初为晋安王时孔休源为王府长史南兰陵太守别敕专行南徐州事休源累佐名藩甚得名誉王深相倚仗军民机务动止询谋尝於中斋别施一榻云：此是孔长史坐人莫能预其见礼如此。
    刘慧斐尤明释典工篆隶简文临江州遗以几杖论者云：自远法师没後将二百年始有张刘之盛矣。（张孝秀为建安别驾去职归山居东林寺专精释典简文尝与慧斐书述其贞白云：）。
    元帝初为湘东王时以庾承先︹记敏识授法曹参军不就因承先讲《老子》帝亲命驾临听论议终日深自相赏接留连月馀日乃还山王亲祖道并赠篇什隐者美之。又表荐顾协曰：臣闻贡玉之士归之润山论珠之人出於枯岸是以刍荛之言择於廊庙者臣府兼记室参军吴郡顾协行称乡闾学兼文武服膺道素雅量邃远安贫守静奉公抗直旁阙知巳志不自营年方六十室无妻子臣欲言於官人申其屈滞协必苦执其贞退立志难夺谓东南之遗宝矣。伏惟陛下未明求衣思贤如渴爰发明诏各举所知臣识非许郭虽无知人之鉴。若守固无言惧贻蔽贤之咎昔孔愉表韩绩之才庾亮荐翟汤之德臣虽未齿二臣协实无惭两士即召拜通直散骑侍郎兼中书通事舍人。
    周弘正为国子博士侯景之乱陷於台城王僧辩得之甚喜即日启元帝帝手书与弘正曰：獯鬼逆乱寒暑亟离海内相识零落略尽韩非之智不免秦狱刘歆之学犹弊亡新音尘不嗣每以耿灼当访东山而寻子云   望关西而求伯起遇有今信力附相闻迟此来邮慰其延伫仍遣使迎之谓朝士曰：晋氏平吴喜获二陆今我破贼亦得两周今古异时足为连类及弘正至礼数甚优朝臣无可与比者授黄门侍郎直侍中省初弘正弟弘直为衡阳内史帝在江陵遗弘直《书》曰：有都信贤兄博士平安但京师缙绅无不附逆王克己为家臣陆缅身充卒伍唯有周生确乎！不拔言及西军潺掩泪尝思吾至如望岁焉松柏後凋一人而已。
    陈文帝即位尊重特进左光禄大夫王冲尝从幸司空徐度宅宴延之帝赐以几杖其见重如此。
    虞寄为陈宝应所获宝应诛文帝敕都督章昭达以礼发遣令寄还朝及至日引见谓寄曰：管宁无恙其忄尉劳之怀。若此。
    虞荔为太子中庶子领大著作以母卒台城陷情礼不申终身蔬食布衣有疾文帝数往临视令将家口入省荔以禁中非私居之所乞停城外帝不许乃令住於兰台乘舆再三临问手诏中使相望於道。又以荔蔬食积久非羸疾所堪乃敕曰：能敦布素乃当为高卿年事已多气力积减方欲仗委良须克壮今给卿鱼肉不得固从所执也。荔终不从。
    宣帝时司马初仕梁为太子庶子江陵陷入周大建八年自周还朝帝特降殊礼赏锡有加除宜都王府谘议参军事。
    後主时姚察为太子仆射先是察父僧坦入于长安察蔬食布衣不听音乐至是凶问因聘使到江南时察母韦氏丧制始除帝以察羸瘠虑加毁顿乃遣中书舍人司马申就宅发哀仍敕申专加譬抑尔後。又遣申宣旨诫谕曰：知哀毁过礼甚用为忧卿茕然一身宗奠是寄毁而灭性圣教所不许宜微自遣割以存礼制忧怀既深故有此及寻以忠毅将军起兼东宫通事舍人察志在终丧频有陈让并抑而不许俄敕知著作郎服阕除给事黄门侍郎领著作察既累居忧兼斋素日久自免忧後因加气疾帝尝别召见察柴瘠过甚为之动容乃谓察曰：朝廷惜卿卿宜自惜既蔬菲岁久可停持长斋。又遣度支尚书王瑗宣旨重加慰之令从晚食手敕曰：卿羸瘠如此斋菲累年不宜一饭有乖将摄。若从所示甚为佳也。察虽奉此敕而犹敦宿誓。
    北齐高祖为东魏丞相天平初迁邺是时诏下三日户四十万狼狈就道收百官马尚书丞郎已下非陪从者尽乘驴高祖以黄门侍郎常累清贫特给车牛四乘妻孥方得达邺。
    高昂为军司大都督统七十六都督高祖每申令三军尝鲜卑语昂。若在列则为华言昂尝诣相府掌门者不听昂怒引弓射之高祖知而不责。
    ○闰位部　好贤
    夫君人者勤於求贤逸於得人故游放之才绝而絷维之咏作矣。所以稽五常之本成百官之务。若乃招致英隽物色隐沦畴咨之旨惟勤登显之用靡懈故有体貌尤异恩宠隆渥参对则喜见颜色言议则事必从允故可以风起飚至犹有四方之杰矣。重器斯在国柄必治故史云：得士则重失士则轻用斯道者其有功欤。
    蜀先主东征败绩犭虎亭之西太守阎芝发诸县兵五千人以补遗阙遣汉昌长史马忠送往先主已还永安见忠与语谓尚书令刘巴曰：虽亡黄权复得狐笃此为世不乏贤也。（忠少养外家姓狐名笃後乃复姓马改名忠）。
    吴大帝赤乌中顾谭为左节度雅性亮高不修意气，或以此望之然权鉴其能见待甚隆数蒙奖赐特见召请。
    宋文帝元嘉初徵戴为通直郎散骑常侍皆不起帝每欲见之尝谓黄门侍郎张敷曰：吾东巡之日当宴戴公山也。（戴公居黄鹄山）。
    明帝既即位才学之士多蒙引进参侍文籍应对左右。
    顺帝明初以司空长史谢フ卫军长史江中书侍郎褚炫武陵王文学刘俣入直省参侍文义号为四友。
    南齐太祖霸府初开宾客辐辏帝留意简接虞玩之与乐安任遐俱以应对有席上之美齐名见遇。
    张融为中书郎太祖为太尉特奇爱融与融款接见融尝笑曰：此人不可无一不可有二即位後手诏赐融衣曰：见卿衣服粗故诚乃素怀有本交尔蓝缕亦亏朝望今送一通故衣意谓虽故乃胜新是吾所著已令裁减称卿之体并履一量。
    宋高祖天监初到沆为征虏主簿帝初临天下收拔贤俊甚爱其才。
    徐勉仕齐为领军长史初与长沙宣武王游高祖深器赏之及义兵至京邑勉於新林谒见高祖甚加恩礼使管书记高祖践阼拜中书侍郎。
    周兴嗣为给事中兴嗣两手先患风疸是年。又染疠疾左目盲高祖抚其手嗟曰：斯人也。而有斯疾手疏治疸方以赐之其见惜如此。
    简文帝初临南徐州时陶弘景居积金东涧帝钦其风素召至後堂与谈论数日而去甚敬异之。
    元帝初为湘东王萧介为吴令闻介名思共游处表请为谘议参军。又与裴子野刘显萧子云   张绩及当时才秀为布衣之交帝尝曰：余於诸僧重招提琰法师隐士重华阳陶贞白士大夫重汝南周弘正其於义理清转无穷亦一时之名士也。
    後梁明帝好《周易》集朝臣於清暑殿讲诏伏曼容执经曼容素著风采帝尝以方叔夜使吴人陆探微画叔夜像以赐之。
    陈高祖时虞荔为梁中书舍人领大著作侯景陷台城逃归乡里及张彪之据稽也。荔时在焉张彪平高祖遗荔《书》曰：丧乱已来贤哲散君才用有美声闻许雒当今朝廷惟新广求英隽，岂可栖迟东土独善其身今令兄子将接出都想必副朝廷虚迟也。文帝。又以《书》曰：君东南有美声誉洽闻自应翰飞京许共康时弊而刻迹丘园保兹独善岂使称空谷之望也。必愿便尔ㄈ装。且为出都计唯迟披觏在於兹日迫切之不得已乃应命至都。
    宣帝辅政时大著作许亨初为王僧辩从事僧辩死亨抗表请葬之帝以亨贞正有古人之风甚相钦重尝以师礼事之。
    後主时司徒左西掾兼东宫学士陆从典丁父忧去职寻起为德教学士固辞不就後主敕留一员以待从典。
    北齐文宣时颜之推自东来奔帝见而悦之即除奉朝请於内馆中侍从左右颇被顾盼。
    ○闰位部　奖善《周书》曰：人之有技。若己有之人之彦圣其心好之斯乐善之谓也。自鼎国三分江表建号受终传继历载三百曷尝不钦尚豪英推奖孝秀崇德以宣教赏俊以耸善敦尚文雅周旋褒异至於棋奕之工笔札之妙亦皆称焉斯固菁莪育材之旨砥石砺世之行将使学文之士研精而不匮执艺之流服勤而竞劝盖兴化美俗之要道欤。
    吴大帝时朱异为扬武将军帝与论攻战辞对称意帝谓异从父骠骑将军据曰：本知季文快今见之复过所闻顾谭赤乌中代诸葛恪为左节度谭初践官府上疏陈事大帝辍食称善以为过於徐详。
    顾承丞相雍之孙也。嘉禾中与舅陆瑁俱以礼徵大帝赐雍《书》曰：贵孙子直（子直承字也。）令闻休休至与相见过於所闻为君嘉之拜为骑都尉领羽林兵。
    宋文帝尝云：天下有五绝而皆出钱唐谓杜道鞠弹琴范悦持楮欣远模书褚裔围棋徐道度疗疾也。
    垣护之随到彦之北伐彦之将回师护之为书谏不纳文帝闻而善之以辅江夏王义恭征北行参军北高平太守。
    孝武时谢超宗为新安王子鸾国常侍王母殷淑仪卒超宗作诔奏之帝大嗟赏曰：超宗殊有凤毛恐灵运复出异之字。
    南齐太祖时刘善明为冠军将军沈攸之反善明料其必败事平太祖召善明还都谓之曰：卿策沈攸之虽复张良陈平如此耳。
    武帝时王广之为前将军帝见广之子珍国谓广之曰：珍国应不堪事卿可谓老蚌广之曰：不敢辞。
    梁武帝时刘孝绰为廷尉卿坐携妾入官府免职後帝数使仆射徐勉宣旨慰抚之每朝宴常引焉及帝为籍田诗。又使勉先示孝绰时奉诏作者数十人帝以孝绰尤工即日有敕起为西中郎湘东王谘议後为水部郎帝雅好虫篆时因宴幸命沈约任等言志赋诗孝绰亦见引尝侍宴於坐赋诗七首帝览其文篇篇嗟赏繇是朝论改观焉。
    张率为司徒掾直文德尝作待诏赋奏之武帝甚见称赏手敕答曰：省赋殊佳相如工而不敏枚皋速而不工卿可谓兼二子於金马矣。又侍宴赋诗帝乃敕赐率《诗》曰：东南有才子故能服官政余虽惭古昔得人今为盛率奉诏往返数首。
    萧介博涉经史善属文初武帝招延後进二十馀人置酒赋诗臧盾以诗不成罚酒一<豆斗>盾饮尽颜色不变自。若介染翰便成文无加点帝两美之曰：臧盾之饮萧介之文即席之美也。
    到荩左民尚书溉之孙历尚书殿中郎尝从武帝幸京口登北顾楼赋诗荩受诏便就帝览以示溉曰：荩是才子翻恐卿从来文章假手於荩因赐溉连珠曰：研磨墨以腾文笔飞毫以书信如飞蛾之赴火岂焚身之可吝必耄年其已及可假之於少荩。
    贺琛为临川王祭酒从事史琛始出都武帝闻其学术召见文德殿与语悦之谓仆射徐勉曰：琛殊有世业仍补王国郎俄并太学博士。
    萧子云   与其子特俱善草隶武帝尝谓子云   曰：子敬之书不及逸少近见特迹遂逼於卿。
    江子一起家王国侍郎请启求观书秘阁武帝许之有敕直华林省。
    羊侃为北伐大将军武帝制武宴诗四十韵以示侃即席应诏帝览曰：吾闻仁者有勇今见勇者有仁可谓邹鲁遗风英贤不绝。
