<!-- { "loadSidebar": true } -->
    陆为尚书令时广陵王羽字叔翻为太尉录尚书事领廷尉卿孝文谓羽曰：汝自在职以来功勤之绩不闻於朝阿党之音频干朕听汝之过失已备积於前不复能别叙今黜汝录尚书廷尉但居特进太保。又谓曰：叔翻在省之初甚有善称自近以来偏颇懈怠，岂不繇卿等随其邪伪之心不能相导以义虽不成大责已致小罚今夺卿尚书令禄一周谓左仆射元赞曰：卿夙德老成久居机要不能光赞物务奖励同僚贼人之谓，岂不在卿计叔翻之黜卿应大辟但以咎归一人不复相罪。又为少师未允所授今解卿少师之任削禄一周诏吏部尚书澄曰：叔父既非端石。又非座元岂宜滥归众过昭小字也。然观叔父神志骄傲少保之任似不能存意可解少保谓长兼尚书于杲曰：卿履历卑浅超名任不能勤谨夙夜数辞以疾长兼之职位亚正员今解卿长兼可光禄大夫守尚书削禄一周。又谓守尚书尉羽曰：卿在集书殊无忧存左史之事今降为长兼常侍守尚书亦削禄一周。又谓守尚书卢渊曰：卿始为守尚书未合考绩然卿在集书虽非高功为一省文学之士尝不以左史在意如此之咎罪无所归今降卿长兼王师守常侍尚书如故夺常侍禄一周谓左丞公孙良右丞乞伏义受曰：二丞之任所以协赞尚书光宣出纳而卿等不能正心直言规佐尚书论卿之罪应合大辟但以尚书之失事锺叔翻故不能别致贬责二丞可以白衣守本官冠服禄恤尽皆削夺。若三年有成还复本任如其无成则永归南弘。又谓散骑常侍元景曰：卿等自任集书合省逋堕致使王言遗滞起居不修如此之咎责在於卿今降为中大夫守常侍夺禄一周任城王澄为吏部尚书孝文曰：王者不降佐於苍昊皆拔才而用之朕失於举人任许一群妇人辈奇事当更诠简耳任城在省为举天下纲维为当署事而已澄曰：臣实署事而已帝曰：如此便一令史矣。何待任城。又曰：我遣舍人宣诏何为使小人闻之澄曰：时虽有吏去榜亦远帝曰：远则不闻闻则不远既得闻诏理故可知，於是留守群臣遂免冠谢罪。
    崔侃以窃级为中书郎为尚书左丞和子岳弹纠失官。
    李彦为谏议大夫孝文考绩谓彦曰：卿虽处谏议之官实人不称职可去谏议退为元士。
    邢昕孝明时为中书侍郎光禄大夫时言冒窃官级为中尉所劾免官乃为述躬赋。
    北齐宋游道东魏末为御史中尉东莱人王道习参御史选限外投状道习与游道有旧使令史受之文襄怒杖游道而判之曰：游道禀性遒悍是非肆口吹毛洗垢疮疵人物往与郎中兰景忿竞列事十条及加推穷便是虚妄方共道习凌侮朝典法官而犯特是难原宜付省科游道被禁狱吏欲为脱枷游道不肯曰：此令公命所著不可辄脱文襄闻而免之游道抗志不改。
    王松年文宣时为尚书郎中魏收撰魏书成松年有谤言帝怒禁止之仍加杖罚岁馀得免除临漳令。
    崔瞻为尚书吏部郎中因患取急十馀日旧式百日不上解官吏部尚书尉瑾性褊急以瞻举措舒缓曹务繁剧遂附驿奏闻因而被代瞻遂免归乡里。
    唐邕为尚书令封晋昌王录尚书事属周师来寇丞相高阿那肱率兵赴援邕配割不甚从允因此有隙肱谮之遣侍中斛律孝卿宣旨责让留身禁止寻释之。
    隋郑译初仕後周宣帝时为天官都府司总六府事以职污被疏以上柱国归第及阴呼道士章醮以祈福助其婢奏译压蛊左道帝谓译曰：我不负公此何意也。译无以对译。又与母别居为宪司所劾由是除名下诏曰：译嘉谟良策寂尔无闻鬻狱卖官沸腾盈耳。若留之於世在人为不道之臣戮之於朝入地为不孝之鬼有累幽显无以置之宜赐以孝经令其熟读仍遣与母共居。
    李德林为内史令初後周大象末高祖以逆人王谦宅赐之文书已出至地官府忽复改赐崔谦帝语德林曰：夫人欲得与其舅於公无形迹不须争之可自选一好宅。若不称意当为营造并觅庄店作替德林乃奏取逆人高阿那肱卫国县市店八十区为王谦宅替开皇九年车驾幸晋阳店人上表诉称地是民物高氏强夺於内造舍帝命有司断还价直遇苏威自长安至奏云：高阿那肱是乱世宰相以讠舀媚得幸枉取民地造店赁之德林诬罔妄奏自入李圆通冯世基等。又进云：此店收利如食千户请计日追赃帝因责德林德林请勘逆人文簿及本换宅之意帝不听乃悉追店给所住者由是益嫌之十年虞庆则等於关东诸道巡省还并奏云：五百家乡正专理辞讼不便於民赏罚爱憎公行货贿帝仍令废之德林复奏云：此事臣本以为不可然署来始尔复即停废政令不一朝成暮毁深非帝王设法令之义臣望陛下。若於律令辄欲改张即以军法从事不然者纷纭未已帝遂发怒大诟云：尔欲将我作王莽耶初德林称父为太尉谘议以取赠官李元操与陈茂等阴奏之曰：德林之父终於校书妄称谘议帝甚衔之至是复庭议忤意因数之曰：公为内史典朕机密比不预计议者以公不弘耳宁自知乎！朕方孝治天下恐斯道废阙故立五教以弘之公言孝繇天性，何须设教。然则孔子罔说孝经也。又罔冒取店妄加父官朕实忿之而未能发今当以一州相遣耳因出为湖州刺史德林拜谢曰：臣不敢望内史令请预散参侍陛下登封告成一观盛礼然後守拙丘园死。且不恨帝不许。
    苏威为纳言开皇中从上太山坐不敬免俄而复位仁寿初复拜尚书右仆射文帝幸仁寿宫以威总留後事及帝还御史奏威职事多不理请推之帝怒诘责威威拜谢帝亦止。
    杨约炀帝时为光禄大夫时帝在东都令约诣京师享庙行至华阴见其兄墓遂枉道拜哭为宪司所劾坐是免官。
    唐裴矩太宗时为民部尚书奏突厥践暴之处户请给绢一匹太宗曰：朕临天下惟诚与信不欲空有存恤之名而无其实但户有大小各须存济给物雷同岂公私之至也。治书御史孙伏伽进曰：裴矩受国恩赏未闻陈让救恤百姓则欲苟钓虚名用心。若是岂当朝寄请鞫其罪太宗从之其後计口为率贫人赖焉许敬宗为中书舍人贞观十年百官为文德皇后率更令欧阳询状貌鬼异众或指之敬宗见而大笑为御史所劾左授洪州都督府司马。
    刘允济中宗时为凤阁舍人神龙初坐与张易之款狎左授青州长史。
    窦希为工部尚书神龙中坐以子死秘不发丧冒充懿德太子宜婚使左授太子詹事。
    李繁德宗时为左拾遗贞元十五年七月诏以山南西道节度都虞候严砺为本道节度使宣诏毕谏议大夫苗拯给事中许孟容李元素陈京补阙王纾等并归门下省或议以严砺资历既浅人望亦轻遽领旄节恐未允当既兼杂论言议喧然繁遂上言昨除拜严砺众议以为不当拯云：已三度表论未蒙见听许孟容问拯论实奏乎！拯颔颐而笑孟容曰：诚如此不旷职矣。又云：李元素陈京王纾并见拯及孟容言议帝遣三司使诘之拯状云：实於众中言曾论奏不言三度繁证之不已孟容等。又云：拯实言二度拯请依众状由是贬拯万州刺史繁播州参军并同正。
    段平仲为监察御史磊落尚气节嗜酒敢言时德宗春秋高多自听断由是庶务，或不理中外畏帝严察无敢言者平仲常谓人曰：主上聪明神武但臣下畏惧各自循默耳使某一得召见必当大有开悟会贞元十四年京师旱诏择御史郎官各一人发廪赈┰平仲与考功员外郎陈归当奉使因得对及入坐粗陈本事帝察平仲意有所蓄以陈归在侧不言及事奏毕当出平仲独不退欲有启帝因兼留陈归声色甚厉杂以他语平仲错愕都不得言因误称其名帝怒叱出之平仲苍惶。又误直趋御障後陈归下阶连呼乃得出由是坐废七年亦因此名显。
    张贞元十四年自刑部侍郎除卫尉卿初有诏令三司使推按僧法凑狱不叶颇甚中丞宇文邈上表辞官不许时。又疾病请归休帝意以为假托事故改官邈受令刑部郎中宇文炫同推事以邈与炫宗姓。又改令卢虔。
    裴郁为兵部员外郎郁褊狭但独见自是因徵本曹厨利钱苛细寡恕令史凡四十人并曹而逃信宿招绥乃复诏移郁官乃左授太子洗马罪令史之首恶者笞四十。
    杨於陵宪宗时为户部侍郎元和初以考策登进直言为累出为岭南节度使。
    崔（音列）为右部补阙李谅为左拾遗元和二年咸以交游猥杂贬为长水县令谅贬为澄城县令。
    王涯为翰林学士拜右拾遗元和三年四月诏贤良方正能直言极谏举人第三等牛僧孺皇甫李宗闵等委中书门下优与处分时牛僧孺皇甫李宗闵条对甚直无所畏避权亻幸恶其抵已有不中第者注解其策同为班诽言王涯与外甥皇甫登科不先上言遂左授涯为都官员外郎考官吏部员外郎韦贯之为果州刺史数月再黜为巴州刺史涯为虢州刺史。
    杨归厚为左拾遗元和七年十二月敕曰：杨归厚顷以词艺擢於谏垣自处班行颇修职业但列於清近当慎威仪以婚姻之私假借公馆表章上献慢冫卖则多俾移秩於国庠仍分曹於雒邑可国子主簿分司东洛归厚将娶妇谓已官处近侍当动以闻率然上章借邮迤院帝责其轻易遂黜焉。
    郑良宰为通事舍人元和十一年四月诏曰：闻郑良宰本非士族岂容尘参班行宜削乡所官通事舍人知馆事杨造轻有论荐颇乖言慎宜罚一月俸。
    严公衡为右司郎中韦弘景为吏部郎中元和十三年出公衡为和州刺史弘景为绵州刺史初张仲方以驳李吉甫谥得罪，或谓仲方之议皆弘景教之公衡。又助成焉故有是命。
    李景俭为谏议大夫元和十五年正月贬建州刺史景俭初坐窦群自监察御史贬山陵户曹转忠州刺史授代至京除丰州刺史延英辞曰：景俭恃有中助因盛言己屈退及日华门遽宣不令赴郡除仓部员外郎未一月拜中大夫性凌物自高视将相如匹庶因酒则夸傲尤甚至是宰相奏逐之制曰：夫士之出处则辨其正邪人之践修宜励其始终苟不容於公论诚难逭於国章况其擢自宗支常探儒术氵存历台阁亦分郡符而动或违仁行不繇义附权亻幸以亏节通奸党之阴谋众情皆疑群议难息据因缘之状当置严科顺长养之时特从宽典免於省过无或犭旬非可建州刺史。
    李益为右常侍元和十五年入阁失仪侍御史许康佐华奏乖错俱待罪各罚俸一月。
    李师素为兵部员外郎元和十五年九月坐与令狐楚亲出为资州刺史。
    李渤穆宗时为考功员外郎长庆元年五月贬为虔州刺史渤既请书宰相下考时论不一而识者以宰辅官不上疏陈列而越职钓奇非尽事君之道者也。至是杜元颖等奏曰：渤卖直沽名动多狂躁圣恩含贷。且使守官而干进多端外交方镇远求奏请不能自安久留在朝转恐生事遂出之。
    杨嗣复为库部郎中知制诰长庆元年十二月谏议大夫李景俭与起居舍人温造等自史馆同饮乘醉遂入中书面诘侮宰相景俭贬彰州刺史造朗州刺史嗣复与兵部郎中知制诰冯宿能虽先起亦合有惩宜罚一年俸。
    张权舆为左拾遗敬宗宝历二年坐前侵毁裴度出为河中府虞乡县令。
