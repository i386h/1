<!-- { "loadSidebar": true } -->
孝文延兴三年九月诏曰：今京师及天下囚未判在狱致死无近亲者给衣衾棺椟葬之不得暴露。
太和三年十一月赐京师贫穷高年疾患不能自存者衣服布帛各有差。
五年二月大赦赐穷孤不能自存者帛各有差。
六年三月辛巳幸武州山石窟寺赐穷老者衣服。
四月甲申赐畿内鳏寡孤独不能自存者粟帛有差。
七年四月壬子幸崞山赐所过鳏寡不能自存者衣服粟帛。
十二年正月诏曰：镇城流徙之人年满七十孤单穷独虽有妻妾而无子孙诸如此等听解名还死刑者父母祖父母年老更无成人子孙旁无期亲者具状以闻。
十三年四月诏曰：楼散物以赉百姓至使人马腾践多有毁伤今可断之以本所费之物赐穷者。
十七年七月立皇太子赐鳏寡孤独不能自存者粟人五斛。
九月幸并州诏雒怀并肆所过四州恤鳏寡孤独各有差。
十八年正月南巡诏相兖豫三州恤鳏寡孤老各有差八月幸怀朔武川抚柔玄等四镇问人疾苦贫窘孤老者赐以粟帛。又诏御夷城人年满七十已上及废疾之徒较其元犯以准新律事当徒坐者听一身还乡。又令一子扶养终命之後乃遣归边自馀之处如徒之犯年八十已上皆听还。
十一月诏冀定二州恤鳏寡各有差。
十二月南伐诏郢豫二州恤鳏寡孤老各有差。
十九年四月曲赦徐豫二州恤孤寡老疾各有差。
六月南伐还诏车驾所经者恤孤寡老疾各有差。
十月幸邺还诏曲赦相州恤孤老痼疾各有差。
二十年七月丁亥诏疾苦六极人神所矜宜时访恤以穷废鳏寡困乏不能自存者明加矜恤令得存济。又诏夫妇之道生民所先仲春奔会礼有违式男女失时者以理会之。
二十一年五月幸长安还渭入河诏孤寡鳏贫为赐帛。
九月丙申诏曰：哀穷恤老王者所先鳏寡六疾尤宜矜愍可敕司州雒阳之民年七十以上无子孙六十已上无期亲贫不能自存者给以衣食及不满六十而有废痼之疾无大功之亲穷困无以自疗者皆於别坊遣医救护给太监帅四人豫请药物以疗之。
宣武景明二年三月诏曰：比年以来连有军旅役务既多百姓凋弊宜时矜量以拯民瘼正调之外诸坊调损民一时蠲罢。
永平三年十月诏曰：朕乘乾御历年周一纪而道谢击壤教惭刑厝至於下民之茕鳏疾苦心常愍之此而不恤岂为民父母之意也。可敕太常於敞之处别立一馆使京畿内外疾痼之徒咸令居处严敕监署分帅疗治考其能否而行赏罚虽齿数有期修短分定然三疾不同或赖针石庶秦扁之言理验今日矣。又经方浩博流傅处广应病投药率难穷究更令有司集诸医工寻篇推简务存精要取三十馀卷以班九服郡县备写布下乡邑使知救患之术耳。
延昌元年四月诏曰：肆州地震氵舀裂死伤甚多言念毁没有酸怀抱亡者不可复追生病之徒宜加疗救可遣太医折伤医并给所须之药就治之。
六月诏曰：去岁水灾今春炎旱百姓饥馁救命靡寄虽经月不能养绩今秋输将及郡县其於责辨尚书可严勒诸州量民赀产明加检简以救艰敝。
二年十二月诏以镇肆地震人多罹灾其有课丁役尽老幼单立家无受复各赐廪米以接来稔。
孝明熙平元年十二月诏雒阳河阴及诸曹杂人年七十已上鳏寡贫困不能自存及年虽少而痼疾长废穷苦不济者宰司研实具列以奏闻。
神龟元年正月诏赐京畿及诸州鳏寡孤独栗帛出帝太昌元年五月丁未诏曰：无侮独事炳前经惠此鳏寡声留往册朕以薄德作民父母乃眷元寤言增叹今理运惟新哀矜伊始如有孤老疾病无所归依者有司明加隐括依格赈赡。
後周明帝武成元年六月大霖雨诏遭水者有司时巡检简条例以闻。
武帝建德三年十月诏蒲州民遭饥交绝者令向城以西及荆州管内就食。
六年二月平齐诏曰：毋侮茕独事显前书哀彼矜人惠流往训伪齐末政昏虐实繁哭甚稽天毒流比屋无罪无辜系虏三军之手不饮不食僵仆九达之间朕为民父母职养黎人甚念泣辜诚深罪已除其苛政事属改张宜加宽宥兼行赈┰其癃残孤老饥馁绝食不能自存者仰刺史守令及亲民长司躬自检校无亲属者所在给其衣食务使存济。
隋高祖开皇十四年八月关中大旱人饥行幸雒阳因令百姓山东就食从官并准见口赈给不以官位为限。
十二月东巡狩关中户口就食雒阳者道路相属帝敕斥候不得辄有驱逼男女参厕於仗卫之间遇逢扶老幼者辄引马避之慰勉而去至艰险之处见负担者遽令左右扶助之。
●卷一百四十七
○帝王部　恤下第二
唐高祖武德元年五月即位诏鳏寡孤独量加赈恤七月己酉诏曰：隋政不纲行止无度东西奔骋靡岁获宁遂使父子乖离室家分析亲老绝晨昏之养婴孩无抚育之恩人怀恋本之心家有望乡之叹朕上膺灵命下字黔黎一物失宜情深轸悼思礻卑泽逮于鳏寡其隋代公卿已下爰及民庶身往江都家口在此不预义军者所有田宅并勿追收。若有困穷粮食交绝具录名簿速加赈赡。
四年六月庚寅诏鳏寡孤独以时恤理。
七月丁卯大赦诏高年独量加赈恤。
六年三月诏曰：诗不云：乎！民亦劳止汔可小康自有隋失驭政刑版荡豺狼竞起肆行暴虐徵求无度侵夺任已下民困扰各靡聊生丧乱之馀百不存一上天降监爰命朕躬廓定凶灾宁区域念此黎庶凋弊日久新获安堵衣食未丰所以每给优复蠲减徭赋不许差科辄有劳役义行简静使务农桑至如大河南北离乱永久师旅荐兴加之饥馑百姓劳弊此焉特甚江淮之间爰及岭外涂路悬阻土旷民稀流寓者多尤宜存恤此等诸处往隔寇戎自经开泰岁月未久犹恐士民积习不改前弊州县官人未称所委迎送往来尚致劳费其河北江淮以南及荆州大总管向西诸州所司宜便班下自今以後非有别敕不得辄差科徭役及迎送供承庶令安逸明加简约称朕意焉。
四月诏曰：隋末丧乱豺狼竞逐率土之众百不存一干戈未静桑农咸废凋弊之後饥寒重切永言於此悼于厥心今寇贼已平天下无事百姓安堵各务称职家给人足即事可期所以新附之民特蠲徭赋欲其休息更无烦扰使获安静自产业犹恐所在州县未称朕怀道路迎送廨宇营筑率意徵求擅相呼召诸如此例悉宜禁断非有别敕不得差科不如诏者重加推罚布告天下咸知此意。
太宗以武德九年八月即位诏鳏寡孤独不能自存者量加优恤。
贞观元年二月诏曰：昔周公治定制礼垂裕後昆命媒氏之职以会男女每以仲春之月顺时行令蕃育之理既弘邦家之化攸在及政教凌迟诸侯力争官失其守人变其风致使谣俗有失时之讥鳏寡无自存之术汉魏作教事非师古道随世隐义逐时乖重以隋德沦胥数锺剥五都俱覆万方咸荡暨参墟奋旅救彼难危区县削平总斯图籍顾瞻禹迹提封尚存乃眷周馀扫地咸尽痛心疾首寤寐无忘盖惟上玄之大德曰：生蒸民以最灵为贵一经丧乱多饵豺狼朕肃奉天命为之父母平定甫尔劬劳未堪厚生乐业尚多疏简永言亭育用切於怀。若不申之以婚姻明之以顾复便恐中馈之礼斯废绝嗣之[C260]方深有怀怨旷之情或致淫奔之辱宪章典故实所，庶几宜令有司所在劝勉其庶人男女之无室家者并仰州县官人以礼聘娶皆任其同类相求不得抑取男年二十女年十五已上及妻丧达制之後孀居服纪已除并须申以媒媾令其好合。若贫窭之徒将迎匮乏者仰於其亲近及乡里富有之家裒多益寡使得资送以济其鳏夫年六十寡妇年五十已上及妇人虽尚少而有男女及守志贞洁者并任其情无劳抑以嫁娶。
七月诏曰：周氏设官分掌邦事汉家创制允定章程故使百工咸理五材异用虽氵公革有时而此涂莫爽但钦明之后役自子来昏乱之朝期尽民力或祁寒隆暑未获小康或俾夜作明继之以烛淫费不已凋丧为期朕祗奉明命抚临亿兆爱育之心发於寤寐每咨谋卿士询访刍荛何尝不以节俭为怀忧矜在念自非田畴耘获军国资须未曾别使一人辄求一物每有丁匠之所常申戒作之司令其宽大功程务从逸少府僚属莫不闻知而营造矛铠催督非理竭人之力以求己功朝夕左右尚乖期约远方劳役何以克堪虽四海之内无馀经始然缮治器械葺城隍及是防浸决桥梁坏毁事不获已必藉人功须慰彼民心缓其日用宜班告天下知朕意焉。
六年三月幸九成宫诏岐雍豳三州行经之所鳏寡独赐以粟帛太宗。
九年三月大赦鳏寡独不能自存者所在官司量加赈恤。
十年关内河东疾病医赍药疗之。
十一年二月幸雒阳宫诏从兵有父母年八十已上者悉罢遣。
七月诏曰：雒阳宫室创自有隋朕因其成功无所改作今屋宇湮坏者宜量加葺使才充居处自外材木宜分赐雒州郭内贪民因水损居宅者是月以废明德宫之玄圃院分给河南雒阳遭水者。
十三年正月朝献陵诏鳏寡独有笃疾者赐物各有差。
十五年正月幸雒阳诏从行士卒家贫亲老者并放还所过赐高年笃疾帛有差。
三月戊辰如襄城宫泽州疾疫遣医就疗。
十六年夏泾徐虢戴五州疾疫遣赐医药焉。
十七年四月中郎将李安俨与太子承乾谋反诛籍没其家其父年九十馀太宗愍焉特赐奴婢以养之闰六月潭濠庐三州疾疫遣医疗焉。
十八年自春及夏庐濠巴普彬疾疫遣医往疗。
二十一年十二月大寒帝谓侍臣曰：朕在九重之内身御珍裘。且将临朝犹觉气之严厉况臣下阙蒙犯霜露乎！朕思。若此遂减衣裘而出。
二十二年九月州大疫诏医疗之高宗永徽元年六月新丰南大雨零口山水暴出漂庐舍溺死者九十馀人诏给死者绢布三疋仍给棺瘗埋之乏绝者给资之宣歙饶常等州暴雨水漂杀四百馀人诏为瘗埋仍给贷之。
六年六月辛丑商州山水漂坏居人庐舍遣使存问之。
显庆元年七月己夕卩宣州泾县山水暴涨高四丈馀漂荡村落溺杀二千馀人制赐死者物各舍损坏者量为营造并赈给之。
十一月饶州火焚州城廨宇仓狱延烧居人庐舍有死者诏给死者家布帛以葬之。
四年七月连州山水暴涨漂没七百馀家诏乡人为造宅宇仍赈给之。
龙朔二年十二月诏曰：海东二蕃久愆职贡近者命师薄伐军务事殷缘河州县劳於征役比虽多有蠲免庶事优矜万邦俱会致恐烦扰劳逸二途理无兼遂介立大礼及幸东郡并宜立停。
总章二年九月海水泛溢坏永嘉安固二县郭居人庐舍六千馀家遣使葺宅宇溺死者各赐物五段咸亨元年八月以天下四十馀州旱及霜虫百姓饥乏关中尤甚诏雍同华蒲绛五州百姓乏绝者听於兴风梁等州逐粮。
十月诏贫篓之家有年十五已下亲属不能收养者并听为男女及驱使京官六品以下情愿将家口归本贯及往丰熟之处并听之。
上元三年八月青州大风海水泛溢漂损居人庐宅五千馀家齐淄等七州大水诏赈贷贫乏溺者赐物埋殡之舍宅坏者助其营造。
仪凤三年四月以同州饥沙苑及长春宫并许百姓樵采渔猎。
永隆元年秋河南北诸州大水诏遣使分往存问其漂溺死者各给棺其家赐物七段屋宇破坏者劝课乡闾助其葺粮食乏绝者给贷之。
二年八月河南河北大水诏溺死者各赠物三段。
中宗神龙元年四月雍州同官县大雨雹鸟兽死及。
大水漂流居人四五百家遣员外郎一人巡行赈给被溺死者官为埋殡。
