<!-- { "loadSidebar": true } -->
    韦元成为丞相奏罢祖宗庙在郡国者岁馀元成薨（字下一字犯太祖庙讳上一字）匡衡代为丞相成帝寝疾梦祖宗谴罢郡国庙帝少弟楚孝王亦梦焉帝诏问衡议欲复之衡深言不可。
    王莽梦长乐宫铜人五枚起立莽恶之念铜人铭有皇薨帝初兼天下之文即使尚方工镌灭所梦铜人膺文（师古曰：镌凿也。音子全反）。又感汉高庙神灵（师古曰：谓梦见谴责）遣虎贲武士入高庙拔剑四面提击（师古曰：提掷也。音徒计反）斧坏户牖（师古曰：以斧砍坏之）桃汤赭鞭鞭洒屋壁（师古曰：桃汤洒之赭鞭鞭之也。赭赤也。）令轻车校尉居其中。又令中军北垒居高寝。
    後汉公孙述将僭号梦有人语之曰：八厶子系十二为期觉谓其妻曰：虽贵而祚短。若何妻对曰：朝闻道夕死尚可况十二乎！
    王延寿曾有异梦意恶之乃作梦赋以自励後溺水死时年二十馀（史无官）。
    范式字巨卿山阳金乡人仕郡为功曹与汝南张劭字元伯为友後元伯寝疾卒式忽梦见元伯元冕垂缨屣屐而呼曰：吾以某日死某时葬永归黄泉如未我忘，岂能相及式觉而惊悲赴之。
    郑玄诏徵不赴梦孔子告之曰：起起今年岁在辰来年岁在已（北齐刘昼高才不遇传玄论曰：辰为龙巳为蛇岁至龙蛇贤人嗟玄以识合之盖谓此也。）既寤以谶合之知命当终有顷寝疾时袁绍与曹操相拒於官渡令其子谭遣使逼玄随军不得已载疾到元城县疾笃不进其年六月卒。
    周磐字伯坚为重合令弃官还乡里岁朝曾集诸生讲论终日因令其二子曰：吾日者梦见先师东里先生与我讲於阴堂之奥既而长叹岂吾齿之尽乎！其月望日无疾忽终。
    华松家本孤微其母夜梦两伍伯夹门言司隶在此松果至司隶。
    蔡茂初为广汉太守梦坐大殿极上有三穗禾茂跳取之得其中穗取复失之以问主簿郭贺贺离席庆曰：大殿者宫府之形象也。极而有禾人臣之上禄也。取中穗是中台之位也。於字禾失为秩虽曰：失之乃所以得禄秩也。衮职有阙君其补之旬月而茂徵为三公。
    张奂为武威太守其妻怀孕梦带奂印绶登楼而歌讯之占者曰：必将生男复临兹邦命终此楼既而生子猛以建安中为武威太守杀刺史邯郸商州兵围之急猛耻见擒乃登楼自烧而死卒如占言。
    公孙瓒为奋武将军为袁绍所围梦蓟城摧果败焉魏程昱少时尝梦上泰山两手捧日昱私异之以语荀及兖州反赖昱得完三城，於是以昱梦白太祖曰：卿当终为吾腹心昱本名立太祖乃加其上日更名昱也。後至卫尉封安乡侯。
    管辂举秀才吏部尚书何晏请之邓在晏谓辂曰：闻君蓍爻神妙试为作一卦知位当至三公不。又问连梦见青蝇数十头来鼻上驱之不肯去有何意故辂曰：夫飞天下贱鸟及其在林食椹则怀我好音况辂心非草木敢不尽忠昔元凯之弼重华宣惠慈和周公之翼成王坐而待旦故能流光六合万国咸宁此乃履道休应非卜筮之所明也。今君侯位重山岳势。若雷电而怀德者鲜畏威者众殆非小心翼翼多福之仁。又鼻者艮此天中之山相书谓鼻之所在为天中鼻有山象。故曰：天中之山也。高而不危所以长守贵也。今青蝇臭恶而集之焉位峻者颠轻豪者亡不可不思虚盈之数盛衰之期是故山在地中曰：谦雷在天上曰：壮谦则裒多益寡壮则非礼不履未有谦已而不光大行非而不伤败愿君侯上追文王六爻之旨下思尼父彖象之义然後三公可决青蝇可驱也。曰：此老生之常谭辂答曰：夫老生者见不生常谭者见不谭晏曰：过岁更当相见（辂别传载为何晏所请果共论易九事九事皆明晏曰：君论阴阳比世无双时邓与晏共坐言君见谓善易而论初不及易中辞义何故也。辂寻声答之曰：夫善易者不论易也。晏含笑而谮之可谓要言不烦也。因请辂为卦辂既称引鉴成晏谢之曰：知几其神乎！古人以为难交疏而吐其诚今人以为难君今一面而尽二难之道可谓明德惟馨诗不云：乎！中心藏之何日忘之辂还邑舍具以此言语舅氏舅氏责辂言太切至辂曰：与死人语何所畏耶舅大怒谓辂狂悖岁朝西北大风尘埃蔽天十馀日闻晏皆诛然後舅氏乃服）。
    太祖尝梦三马同食一槽甚恶焉因谓太子丕曰：司马懿非人臣也。必预汝家事既而竟迁魏鼎。
    司马宣王帅师平辽东回至襄平梦明帝枕其膝曰：视吾面亻免视有异於常心恶之先是诏宣王便道镇关中及次白屋有诏召宣王三日之间诏书五至手诏曰：间侧息望到到便直排阁入视吾面宣王大遽乃乘追锋车昼夜兼行自白屋四百馀里一宿而至引至嘉福殿卧内升御床宣王流涕问疾明帝执宣王手目齐王曰：以後事相托死乃复可忍吾忍死待君得相见无复所恨矣。
    蒋济为领军其妇梦见亡儿涕泣曰：死生异路我生时为卿相子孙今在地下为泰山伍伯憔悴困辱不可复言今太庙西讴士孙阿今见召为泰山令愿母为白侯属阿令转我得乐处言讫母忽然惊寤明日以白济济曰：梦为尔耳不足怪也。明日暮复梦曰：我来迎新君止在庙下未发之顷暂得来归新君明日日中当发临发多事不复得归永辞於此侯气强难感悟故自诉於母愿重启侯何惜不一试验之遂道阿之形状言甚备悉天明母重启济曰：虽云：梦不足怪此何太亦何惜不一验之济乃遣人入太庙下推问孙阿果得之形状证验悉如儿言济涕泣曰：几负吾儿，於是乃见孙阿具言其事阿不惧当死而喜得为泰山令惟恐济言不信也。曰：若如足下言阿之愿也。不知贤子欲得何职济曰：随地下乐者与之阿曰：取当奉教乃厚赏之言讫遣还济欲速知其验从领军门至庙下十步安一人以传阿消息辰时传阿心痛巳时传阿剧日中传阿亡济泣曰：虽哀吾儿之不幸。且喜亡者有知後月馀儿复来语母曰：已得转为录事矣。
    曹爽为大将军录尚书事梦二虎衔雷公雷公。若二升碗放著庭中爽恶之以问占者灵台丞马训曰：忧兵训退告其妻曰：爽将以兵亡不出旬日後为司马宣王所诛。
    皇甫谧累徵不起梦至雒阳自庙出见车骑甚众以物呈庙云：诛大将军曹爽寤而以告其邑人邑人曰：君欲作曹人之梦乎！朝无公孙强如何。且爽兄弟典重兵。又权尚书事谁敢谋之谧曰：爽无叔振铎之请苟失天机则离矣。何恃於强昔汉之阎显倚母后之尊权国威命可谓至重矣。阉人十九人一旦尸之况爽兄弟乎！未几爽果败。
    邓艾为征西将军尝伐蜀梦坐山上而有流水以问殄虏护军爰邵邵曰：按易卦山上有水曰：蹇蹇繇曰：蹇利西南不利东北孔子曰：蹇利西南往有功也。不利东北其道穷也。往必克蜀殆不还乎！艾怃然不乐蜀关侯为荡冠将军督荆州事初出军围樊梦猪其足语子平曰：吾今年衰矣。然不得还。
    魏延字文长为前军军师征西将军诸葛亮出北谷口延为前锋去亮营十里延梦头上生角以问占梦赵直直诈延曰：夫麒麟有角而不用此不战而贼自败之象也。退而告人曰：角之为字刀下用也。头上用刀其凶甚矣。延後果为杨仪所杀。
    蒋琬为广都长众事不理先主欲加罪戮诸葛亮推琬有社稷之器乃不加罪琬见推之後夜梦有一牛头在门前流血滂沱意甚恶之呼问占梦赵直直曰：夫见血者事分明也。牛角及鼻公字之象君位必当至公大吉之徵也。後为大司马。
    何祗字公肃尝梦井中生桑以问占梦赵直直曰：桑非井中之物会当移植然桑字四十下八君寿恐过此祗笑云：得此足矣。後为犍为太守年四十八卒如直所言。
    吴丁固初为尚书梦松树生其腹上谓人曰：松字十八公也。後十八岁吾其为公乎！卒如所梦朱寿占梦不失一。
    晋王为广汉太守尝夜梦悬三刀於其卧屋梁上须臾。又益一刀惊觉意甚恶之主簿李毅再拜贺曰：三刀为州字。又益一者明府其临益州乎！及贼张宏杀益州刺史皇甫晏果迁为益州刺史。
    邓攸为淮南太守梦行水边见一女子猛兽自後断其盘囊占者以为水边有女汝字也。断盘襄者新兽头代故兽头也。不作汝阴当汝南也。果迁汝阴太守郭梦乘青龙上天至屋而止寤而叹曰：龙飞在天今止於屋屋之为字尸下至也。龙飞至尸吾其死也。古之君子不卒内寝况吾正士乎！遂还酒泉南山赤阁饮气而卒。
    索ヨ为郎中避世晦迹惟以占梦为无悔吝乃不逆问者孝廉令狐策梦立冰上与冰下人语ヨ曰：冰上为阳冰下为阴阴阳事也。士如归妻迨冰未泮婚姻事也。君在冰上与下人语为阳语阴媒介事也。君当为人作媒冰泮而婚成策曰：老夫耄矣。不为媒也。会太守田豹因策为子求乡人张公徵女仲春成婚焉郡主簿张宅梦走马上山还绕舍三周但见松柏不知门处ヨ曰：马属离离为火火祸也。人上山为凶字但见松柏墓门象也。不知门处为无门也。三周三期也。後三年必有大祸宅果以谋反伏诛索充初梦天上有二棺落於充前ヨ曰：棺者职也。当有京师贵人举君二棺者频再迁俄而司徒王戎书属太守使举充太守先署充功曹而举孝廉充後梦见一虏脱上衣来诣充ヨ曰：虏去上半下半男字夷狄阴类君妇当生男终如其言宋桷梦内中有一人著朱衣桷手把两杖极打之ヨ曰：内中有人肉字也。肉色赤也。两杖箸象也。极打之饱食肉也。俄而亦验焉黄平问ヨ曰：我昨夜梦舍中马舞数十人向马拍手此何祥也。ヨ曰：马者火也。舞为火起向马拍手救火人也。平未归而火作索绥梦东有二角书其大角朽败小角有题韦囊角佩一在前一在後ヨ曰：大角朽败腐棺木小角有题题所诣一在前前凶也。一在後後背也。当有凶背之问时绥父在东居三日而凶问至郡功曹张邈尝奉使诣州夜梦狼啖一脚ヨ曰：脚肉被啖为却字会东虏反遂不行凡所占莫不验太守阴澹从求占书ヨ曰：昔入太学因一父老为主人其人无所不知。又匿姓名有似隐者ヨ因从父老问占梦之术审测而说实无书也。澹命为西阁祭酒ヨ辞曰：少无山林之操游学京师交结时贤希申鄙艺会中国不靖欲养志终年老亦至矣。不求闻达。又少不习勤老无吏汜之年弗敢闻命澹以束帛礼之月致羊酒。
    张华为司空方昼卧忽梦见屋坏觉而恶之是夜难作被害。
    陆机为平原内史长沙王假机後将军征河间王夜梦黑幕三重绕车机擘出不得明旦被杀其日大风拔木时人以为陆氏之冤。
    戴洋为都水令史请急还乡将赴雒梦神人谓之曰：雒中当败人尽南渡後五年扬州必有天子洋信之遂不去既而皆如其梦。
    王敦为大将军举兵向建业兵至姑孰明帝阴察敦营垒敦正昼寝梦日环其城惊起曰：此必黄须鲜卑奴来也。帝母┺氏燕代人帝状类外氏须黄敦故谓帝云：敦初杀刁协後病殆梦白犬自天而下啮之。又见协乘轺车导从目令左右执之俄而敦死。
