<!-- { "loadSidebar": true } -->
五月敕曰：本朝列圣受册徽号多施г泽荡涤瑕疵今缘才过南郊不可便行大赦其中有恩未及者宜示优矜其诸色官员中或有经罚殿停替者宜并许以停任时官资理选数赴调其诸徵科不了勒定州县官等除已赴南郊行事该恩外虑有在外赴行事不及者宜并准上许理选序贵普沾於恩惠免永滞其身名俾得自新皆期受任。
二年四月己巳敕旨应诸色官曾贬官者昨遇郊天量移近地想能知过宜渐服勤其量移官等各与特恩流窜者更与宽宥乙卯敕久愆时雨漆疚予心虽遍处祈犹未溥足宜广推恩之道更敷恤物之怀贵获感通必彰灵应宜令诸道州府各委长吏亲问刑狱省察冤滥应见禁囚徒除犯死刑外馀画时疏放除省司主持回图败阙军将及诸色人等见别指挥三司商量或有情可矜悯或非欺罔积年致有逋悬各具分析续行敕命并公私债负放至秋熟填纳今年取者不在此限。
四年八月戊申册尊号礼毕制曰：朕闻为而不有曰：天使而不知曰：道下覆万物中含两仪难以常名加难以常德报是故贤君哲后则而象之虽有唐尧之聪明不伐其善虽有夏禹之勤苦不矜其功朕善愧唐尧功惭夏禹属六十年乱离之後承亿兆人涂炭之馀儿童悉习於战争耆艾罕闻於声教强吞弱吐礼坏乐堕凉德眇躬岂易为治所赖王公卿士戮力一心善无细而不行恶无大而不去革彼积弊成斯小康夫化自心生平其心则化洽令从身出正其身则令行朕御兹九州迨今八载尝怀戒惧罔敢怠荒每务推心感人谨身率下刑必有罪岂以喜怒而死生赏必有功岂以亲雠而厚薄却雕镂之靡丽虑氵巧以荡心罢畋猎之游娱恐逸豫之败度未能全臻於富庶未能尽偃於干戈诚宜业业以兢兢讵可自尊而自大中外文武不谋同辞谓朕弘清净之风载以广道树生成之德而推之以法天坚让固辞至于数四遏之不止去而复来虽义乃尔心深可嘉也。而名过於实良所惕焉既大举於徽章宜溥覃於霈泽可大赦天下应八月四日昧爽已前在京天下州府见禁囚徒已结正未结正已发觉未发觉罪无轻重常赦所不原者咸赦除之长流人并诸色徒流人不计年月远近已到配所并放还或有亡命山泽及为事关连逃避人等并放归乡一切不问如过百日不归首者复罪如初在京诸道将士各与等第优给应贬降官未复资者咸与复资州县官内有先为事勒停止者并许参选殿犯者免其所殿。
长兴三年正月一日已前诸道两税残欠物色并宜减放或有先曾经灾处逃户却归业者除见徵正税外不得诸杂科徭切委倍加安抚应系省司场税仓库今日已前诸色败阙人等据其所有钱物家业尽底收纳已上所欠并败阙人并放其间未曾经磨勘点检者宜令省司便与磨勘点检准前处分将来永不得任使如是虽称败阙省司未见申报文状及见今勾当人已後败阙於中钱或涉降赦文年分并不得援此为例山林草泽之人虽频命搜罗而尚虑沉滞委所在长吏切加采访的有才气义行者具以名闻必议量才任使在朝文武臣僚并诸色职员有直言极谏者如上封章尽当开纳诸凡无主丘墓自兵革已来经发掘者宜令观察使刺史差人量事掩瘗敢有赦前事相告者以罪罪之於戏涤瑕荡秽宇宙繇是澄清布德推恩遐迩以之胥悦所望藩垣群后社稷诸臣既尊予以莫大之名当佐予以弥高之德日慎一日虽休勿休驱彼疲民置之寿域光尔在位显我得人。
愍帝应顺元年正月戊寅受朝於明堂殿大赦改元末帝清泰元年四月乙亥即位乙酉帝衮冕御明堂宣制曰：王者司牧兆民宠绥四海爰属统临之始宜布涣汗之恩仰测天心俯从人欲所以春夏秋冬四时先布於发生草木禽鱼万汇乃期於苏息伏念大行皇帝承天眷立极艰难ム予眇躬当佐兴运栉风沐雨从汤征而多历勤劬匣剑弓赞周道而克成底定尔後继持玉节获受桐事君必尽于忠诚为子益坚於孝道谅穹苍之可鉴冀宗社之永宁旋属杞国人忧荆山鼎就痛攀髯之靡及念同轨之将臻，爰自岐径朝伊雒所冀宿参蜃辂亲奉山陵才觐宫闱旋承告令百辟坚陈於劝请三让莫谐六师共切於推崇群情益固昔夏启以讴讠哥有属能承大禹之基汉文以将相叶心克嗣高皇之业顾惟小子岂逮前王自缵鸿图如登虎尾惟当慎终。若始居安虑危保七百载之延昌致亿兆人之开泰将布改元之令爰敷在宥之文宜改应顺元年为清泰元年可大赦天下四月十六日昧爽已前内外见系囚徒据罪已发觉未发觉已结正未结正罪无轻重常赦所不原者咸赦除之应左降官及徒流人与量移已量移者更与量移已放归者量与叙录应内外文武臣寮节镇州府等使刺史文武职员将校并与加恩应自凤翔扈驾员寮凡主兵主事者各赐功臣名见在京随驾并诸道马步将士并与等第优给并从别敕处分自二月十四日西来文武参佐没於王事者各与追赠仍叙录子孙随驾前资文武官寮并量才任使凤翔民李存刘实罄出家财以助军赏并与命官起事之初凤翔三城民户多遭烧毁并宜本道捡视量给瓦木工价各令修葺自岐雍华陕已来王师所经践履去道叁里内夏税并与放免应三京诸州府长兴三年十二月已前欠夏秋残税并与除放其凤翔即自长兴四月十二日终已前并放。
二年五月乙巳御札曰：王者父天子民深居高视恭已以行道褒贤以劝功盖以上承天休下除民瘼率辇下以劝天下自一人而惠万人为子为臣不可不察朕惟寡德获缵丕图奉先圣之神灵荷皇天之眷寅畏夕惕罔敢遑宁思与将相王公良牧贤宰共敷政教同致雍漆繇是详酌政刑搜求利病以今观古夜思朝行才济於时虽蒿莱而必采言干於道虽诽谤而必容然而近岁已来多事之後边陲尚扰府库未殷防必假於兵师供馈须资於民力既未能便停征伐固不可顿减赋税念乃疲羸劳於鉴寐今岁，爰自初夏稍属愆阳朝昏正积於焦劳祈请果垂于甘泽所宜行庆以答殊休言念狴牢之人属此郁蒸之候苦毒之状所不能言况当长养之时特降哀矜之令应王京诸道州府见禁囚徒自五月十二日已前除五逆十恶光火劫舍持杖杀人官典犯赃伪行印信合造毒药外委逐处长吏据已发觉未发觉已结正未结正不在追呼支蔓只正身招罪便疾速断遣并见欠省司钱物外诸罪无轻重一切释放应天下藩侯郡守令录等为我股肱作民父母必在精穷事理杜塞亻幸门副我忧勤察民疾苦刑狱不可以阿曲法令不可以滋章私不得害公利不得伤义长思砥砺共致隆平凡百庶官宜体朕意。
晋高祖天福元年十一月己亥即位於晋阳御崇元殿肆赦改元制曰：古者君临大宝子育黎民爰当御历之初宜布惟新之令将冀昭苏品物荡涤瑕疵大推作解之恩俾乐咸亨之运恭以明宗皇帝经纶草昧统御寰瀛垂衣而八表归心负而十年无事必谓盘维永固鼎社无迁立万代之基图为百王之轨范洎遗弓剑遂起干戈逆鉴延灾宗英失守劫夺神器侮乱天常诛戮至亲虐害无告顾予何咎忽有异谋无名而大举甲兵不道而广劳生聚寰中板荡天下惊骚内外离心遐迩积怨嗷嗷士庶。若无所依契丹皇帝不忘先朝特存旧好亲提锐旅远殄群凶未整鹳鹅尽歼蛇豕而复念中原之无主悯四海之倒悬欲泰群情特申大义猥惟凉德俾纂宝图成命不回固让莫得殷汤以东征西怨乃践帝图夏禹以地平天成遂兴王业矧予寡昧有愧推崇虽勉副群心恭临大位将何以祗膺眷统和人神以是驭朽兴怀宵衣在念跻生民於富寿保社稷於延洪颁历纪年既有遵於典册推恩行庆将普及於幽遐宜改长兴七年为天福元年大赦天下十一月九日昧爽巳前应在京及诸州郡邑罪犯及曾受伪命职掌官吏并见禁囚徒已结正未结正已发觉未发觉罪无轻重常赦所不原者咸赦除之应曾相连贼党军人百姓有奔窜山谷者一切不问任归本贯如却愿在军者亦仰所司申送当令本军收管易俗移风宜遵善教尊本敬始自有常规应明宗朝所行敕命法制仰所在遵行不得改易悉力为时罄财助国苟不推於恩信亦何示於赏酬自举义已来应借率人户及经抄括商旅资财钱物委所司明置文籍候平定之後当议给还京城将士降附军戎自举义以来悉闻忠荩宜加赏赉以劝勤劳应在京诸军将领兵士等候并破贼寨当议各加优赏有没於王事者各与赠官其子孙并与量才叙用文武官寮等。又输推戴之诚宜示奖酬之道应在京及文武官寮及军府将校并劝进官等兼前资官内自五月後来未曾分掌职任并各与迁转官资自五月後来已曾受官者不在此限其军府诸色职掌将吏等已及押卫职者各与递迁职次麦之利军府所须倘不便放户人宜别从於条制所期济众无患妨公在京盐货元是官场出籴自今後并不禁断一任人户驭使杂易仍下太原府更不得开场粜货其麴每斤与减价钱三十文恩推掩骼义显烛幽允谐遐迩之心冀叶阴阳之序应自举义已来或有因事抵法之人及九月十四日後杀戮贼寇所在暴露骸骨未有骨肉收认无主者委逐处长吏埋瘗弓旌聘士岩穴徵贤式光振鹭之班将起维驹之应山林草泽贤良方正隐逸之士委逐处长吏切加采访咸以名闻当议量才叙任昨以寇戎久在郊境颇伤禾稼赋租应近京畿五十里内委逐处令长捡覆当与免今秋税租差科於戏甘泽配天万物以之膏润震雷出地百卉繇是发生将欲道和气於八方示深仁於三面永康圣历普洽民心凡百庶寮洎方伯连帅克奉明恩勉扬厥职共臻至化称朕意焉赦书日行五百里敢以赦前事言者以罪罪之布告中外咸使闻知。
