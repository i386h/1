<!-- { "loadSidebar": true } -->
    敬宗宝历元年五月命使册立九姓回鹘爱登里骨没密施合毗伽昭礼可汗遣品官田务丰领国信文宗太和四年七月以投来奚王茹羯为守右骁卫将军员外置同正员。
    五年正月以权知渤海国王务大彝震为银青光禄大夫检校秘书监兼忽汗州都督册为渤海国王四月以新罗金彦卒诏其子景徽为开府仪同三司检校太尉使持节鸡林州诸军事充鸡林州大都督宁海军等使仍赐上柱国封为新罗王复封其母朴氏为新罗太妃妻真氏为王妃命太子左谕德兼御史中丞源寂持节吊祭册立。
    七年四月制曰：王者运神功以清九有敷至德以柔四夷虽万国建邦皆有君长而一时缛礼特厚亲邻用昭绝漠之荣式示徽章之贵克膺盛典允属雄材咨尔九姓回鹘爱登里罗汨没密施合句禄毗伽彰信可汗代济公忠时推英毅刚明有守信实不渝总北方劲悍之师慕中华清净之化克昭前训实怀远图庆叶承家愿申永好彼无侵轶此务绥安两国咸欢六姻弥重事大之义而合志春秋相乡之诚而皎如日月使臣旁午贽币交驰词意绸缪礼貌恭恪是嘉诚款宜锡宠光必能虔受新恩纂乃旧服今遣使宁远将军右金吾卫将军兼御史大夫上柱国赐紫金鱼袋唐宏实副使中大夫将作少监兼御史中丞赐紫金鱼袋嗣泽王容等持节备礼册为九姓回鹘爱登里罗汨没密施合句禄毗伽彰信可汗於戏海内四极惟唐旧封天下一家与我同轫举兹典册布於神明尔其慎固封疆祗守名器罔坠先烈载扬令猷钦承礼文以作来范。
    武宗会昌二年六月封天德降到回鹘首领唱没斯为怀化郡王赐牙旗豹尾寻加检校工部尚书兼归义军使制曰：回鹘代雄绝漠名振北蕃而乃厌金革之︹慕朝廷之礼频袭冠带思睹汉仪蝉蜕自取其洁清豹变独蔚於文彩不有豪杰孰启壮图唱没斯禀气阴山降精斗极生知忠孝神授兵钤自强之心隐如敌国锐上之气森。若戈矛果能因乱布诚睹机立节深叶怀柔之志不因告谕之词昔者取士殊邻秦能致霸得贤异壤晋实用材是宜优以宠光处之权贵褒纳忠之显效赐归义之美名俾建旆於新军示绝席於诸将勉修臣节服我官荣。
    九月制契丹新立王屈戍可麾将军守右武卫将军员外制同正员仍赐新印篆其文曰：奉国契册之印。
    宣宗大中元年四月册黠戛斯酋领为英武诚明可汗国曰：坚昆以鸿胪卿李业充使。
    後唐庄宗同光元年赐阴山府都督白承福於中山北石门为栅号宁朔奉化两府以都督为节度使赐姓李名绍鲁。
    二年四月回鹘权知可汗仁美遣使来贡制曰：回鹘可汗仁美代袭骁雄生知义烈秉北方忠顺之气为南面沙漠之君自列圣有国之初便申盟誓及肃宗中兴之运继立勋庸尔来贡奉不违戎马无警一心常保於甥舅万里或结於姻亲今则兴服之初琛赆。
    俄至仍闻抚宁七部兼。且控制诸蕃终姓之道无渝信言必复嗣绪之文斯在典册宜行俾绍前修。且明久要宜封为英义可汗仍令所司择日备礼册命乃以太原少尹李彦图检校工部尚书为册使。
    明宗天成元年十月以州山後两林百蛮都鬼主右武卫大将军李卑晚为宁远将军大渡河南山前印州六姓都鬼主怀安郡王勿邓В莎为定远将军三年二月命使册回鹘权知可汗仁裕为顺化可汗长兴三年五月制权知高丽国事王建可特进检校太保使持节玄菟州都督上柱国封高丽国王充大义军使。
    末帝清泰元年七月癸丑检校刑部尚书瓜州刺史慕容归盈转检校尚书左仆射时瓜沙附回鹘来朝贡令使归故有斯命。
    晋高祖天福三年十月制曰：于阗国王李圣天境控西陲心驰北阙顷属前朝多事久阻来庭今当宝历开基乃勤述职请备属籍宜降册封将引来远之恩俾乐无为之化宜册封为大宝于阗国王仍令所司择日备礼册命以供奉官张光邺充使。
    四年三月制曰：回鹘可汗仁裕雄临朔野虔奉中朝一方之烽燧蔑闻万里之梯航继至自当开创益效倾输备观尊奖之心爰降册封之命宜封为奉化可汗择日备礼册命遣卫尉卿邢德昭持节使之。
    六年五月制曰：王者法二象以覆载齐七丽以临既符有道之文是布无私之化其有诚悬象阙路越鲸津首倾拱极之心久励事君之节得不示四时之信同万国之风用显英贤俾行典礼大义军使特进检校太保使持节玄菟州都督上柱国高丽王王建天资间杰神授机谋宇量矜严灵襟洞达志坚金石操凛雪霜每切朝宗常勤事大守三韩之重地仁义兼修定百济之︹邻恩威并振暨朕握图御宇膺开基遣犹子以朝天备彰忠节改名臣而称贺益证深诚而。又叙立国之繇述连姻之旧慕予正朔显尔筹谋是用时举徽章聿覃丰泽阶升一品位统三师加以户封兼其真食勉膺宠命以保令猷可开府仪同三司检校太师依前使持节玄菟州都督充大义军使食邑一万户食实封一千户高丽国王八月遣光禄卿张澄国子博士谢攀往册命焉。
    少帝开运二年十二月以权知高丽国事王武为特进检校太保使持节玄菟州都督上柱国充大义军事兼御史大夫高丽国王仍命光禄卿范政太子洗马张季凝就行册命。
    周太祖广顺二年二月制权监高丽国事王昭可特进检校太保使持节玄菟州都督上柱国充大义军使封高丽王仍令所司请礼册命以卫尉卿刘皋充册使通事舍人顾彦浦副之皋卒於路彦浦溺海而死以太仆少卿王演借卫尉卿充高丽国册礼使右卫率府吕继ど借将作少监充使副。
    世宗显德二年十一月以高丽国遣广评侍郎荀质来贺登极授其国王王昭开府仪同三司检校太尉制曰：姬旦分疆肃慎列明堂之位武王尊德朝鲜受箕子之封矧乃代守东藩材称间世袭衣冠而奉正朔瞻象魏以走梯航推诚远慕於华风重译来朝於兴运嘉乃丕绩宜覃懋恩特进检校太尉使持节玄菟州都督大义军节度使上柱国高丽国王王昭地控辰韩风行日域命氏本神仙之族炳灵分象纬之精为仁自契於太平既观繇已述职罔殊於诸夏来奉充庭朕嗣守鸿图方崇王道礼乐征伐之柄尽出眇躬山河带砺之盟思传不朽但遵声教岂限遐遥俾光焘土之封更假自天之宠於戏仪同三事无先开府之尊冠耸四梁愈见上公之贵琢苍玉为尔饣希丰貂为尔冠用报好音。且彰柔远尔其仰宣朝命下慰州民泛济水为恩波还同在藻指家山於缑岭免咏式微永为属国之宾无阙外臣之礼可授开府仪同三司检校太尉依前使持节玄菟州诸军事行玄菟州都督充大义军使高丽国王勋如故。
    恭帝以显德六年即位加高丽国王王昭检校太师食邑三千户。
    ●卷九百六十六
    ○外臣部　继袭
    小雅著似续之训春秋有世及之义盖所以象贤济美克承基绪者也。虽复要荒之外戎蛮之国亦乃崇树世嫡袭其位号传国延祚享年永久其间知人如宋宣让国如鲁隐爱才如吴谒得位如晋文虽曰：夷狄有足称者自馀女子为後︹臣逆取是不一姓何常之有系而言之亦所以纪其兴灭之迹矣。
    东夷朝鲜自武王封箕子其後四十馀年至朝鲜侯准自称王汉初燕人卫满击破准而自王朝鲜传国子孙右渠。
    高句骊汉初其王高朱蒙死子如栗立如栗死子莫来立汉武既灭朝鲜以高句骊为县王莽更名下句骊侯後汉建武八年遣使朝贡光武复其王号裔孙宫建光元年死子遂成立遂成死子伯固立伯固死有二子长子拔奇小子伊夷摸拔奇不肖国人便立伊夷摸为王伊夷摸死子位宫立始位宫曾祖宫生而目开能视国人恶之及长凶虐国以残破及位宫亦生而视人高丽呼相似为位以为似其曾祖宫故名位宫其後位宫曾孙乙弗利立乙弗利死子钊立钊为百济所杀至後魏大武时钊曾孙琏遣诣安东奉表贡方物封琏为辽东郡公高句骊王太和十五年琏死年百馀岁孙立神龟中死世子安立安死子延立延死子成立成死子汤立周武帝封汤为辽东王隋高祖改封高丽王汤死子元嗣唐高祖武德二年元弟建武遣使朝贡贞观十六年西部大人盖苏文杀建武立其弟大阳子藏为王十七年太宗封藏为辽东郡王仪凤中改朝鲜王永淳初藏卒垂拱二年封藏孙宝元为朝鲜郡王圣历元年改为忠诚国王後唐同光天成中其王姓高长兴三年其王曰：王建晋开运二年建卒子武嗣汉乾末武卒子昭立。
    百济晋义熙十二年封其王馀映为百济王宋元嘉七年其王馀毗复修职贡以映爵号授之毗死子庆代立庆死子牟都立牟都死子牟大立梁普通二年其王馀隆遣使朝贡五年隆死子明袭其王号北齐武平元年以其王馀昌为百济王隋开皇中昌死子璋立唐高祖武德七年册为带方郡公百济王贞观十五年璋卒子义慈遣使告哀太宗册义慈袭其王号显庆五年左卫大将军苏定方大破其国虏义慈及太子隆送於京师龙朔元年百济僧道琛旧将福信遣使往倭国迎故王子扶馀丰立为王高宗命带方州刺史刘仁轨讨之诏以扶馀隆为熊津都督遣还本国仪凤二年进带方郡王其百济本地渐为新罗所据隆不敢还遂卒则天以其孙敬袭封带方郡王新罗王本百济人自海逃入新罗遂王其国传世三十至金真平隋开皇十四年封乐浪郡公新罗王唐贞观五年真平卒无子立其女善德为王袭乐浪郡公新罗王号二十一年善德卒立其妹真德为王永徽五年真德卒弟相国金春秋嗣龙朔元年春秋卒诏其子太府卿法敏嗣开耀元年法敏卒其子政明嗣天授三年政明卒其子理洪嗣长安二年理洪卒立其弟兴光为新罗王开元二十五年兴光卒其子承庆袭天宝二年承庆卒其子宪英袭大历二年宪英卒其子乾运袭建中四年乾运卒无子国人立其上相金良相为王贞元元年良相卒立上相敬信为王袭其官爵敬信良相从兄弟也。十四年敬信卒其子先亡国人立敬信嫡孙俊邕为王十六年俊邕卒其子重兴立元和七年重兴卒立其相金彦为王太和五年彦卒其子景徽嗣後唐同光元年其王金朴英长兴四年权知国事金溥并遣使朝贡倭国後汉光和中有女王名卑弥呼魏正始中卑弥呼死更立男王国中不服更相诛杀复立卑弥呼宗女台与为王其後复立男王并受中国爵命晋安帝时倭王赞死弟弥立弥死子济立宋元嘉二十年济死世子兴立兴死弟武立隋开皇二十年其王姓阿每字多利思北孤号阿辈鸡弥遣使朝贡。
    南越王赵佗汉高帝十一年立为南越王建元四年佗卒孙胡为南越王胡薨太子婴齐立先是婴齐入宿卫在长安时取邯郸つ氏女生子兴及即位上书请立つ氏女为后兴为嗣及婴齐薨太子兴代自尉佗王凡五世九十三岁而亡。
    闽越王无诸汉高帝五年立为闽越王王闽中故地建元六年其王郢击南越为其弟馀善所杀诏立无诸孙繇君丑为越繇王奉闽越先祭祀馀善已杀郢威行於国国人多属窃自立为王繇王不能制天子闻之因立馀善为东越王与繇王并处（元封元年为汉所灭）。
    东海王摇汉惠帝三年立为东海王都东瓯世从号为东瓯王後数世为闽越所灭。
