<!-- { "loadSidebar": true } -->
    懿宗咸通十四年春正月丙寅御史中丞韦蟾奏应诸州刺史除授正衙辞谢後故陈牒请假实为容易自今後如实有故为众所知者三日外不在陈牒之限应内外除官入京合便朝谢如有犯条章颇乖礼敬自今以後望准故事如未朝谢须俟於都亭驿如违台司勘当申奏从之。
    ●卷五百十七
    ○宪官部　振举第二
    後唐庄宗同光元年十二月庚辰御史中丞李德休奏当司刑部大理寺本朝法书自朱温僭逆删改事条或重货财轻人生命或自徇枉过滥加刑罚今见在三司收贮刑书并是伪廷删改者兼伪廷先下诸道追取本朝法书焚毁或经兵火所遗皆无旧本节目只定州敕库有本朝法书具在请敕定州节度使速写副本进纳庶刑法并合本朝式令敕李德休誉洽朝端任隆台宪将举行於旧典请删定其法书载阅申陈备见公切从之。
    二年三月三十日御史台奏新除诸道节度观察防御经略等使刺史县令及诸道募府兼诸司带宪衔兼官合纳光台钱谨具本朝元纳及後减落钱数如後兼御史大夫元纳三十贯减落外今纳一十五贯兼御史中丞元纳二十贯减落外今纳一十贯文兼侍御史元纳八贯三百减落外今纳五贯一百五十文兼殿中侍御史元纳一十一贯三百减落外今纳五贯六百五十文兼监察御史元纳一十三贯三百减落外今纳六贯六百五十文以前台司准本朝例及减落外後徵前数分折如前应有诸道节度观察使刺史经略防御等使及诸道募府上佐官并诸司班行新授兼官者并合送纳前件光台宪御礼钱今欲准例勒辞谢驱使官申报牒兵部勒告身案除准宣取外准例须候送纳光台礼钱了朱钞到方可给付转帖诸道进奏及知後院等准从前事例申报催徵无致有隳旧规从之（至周显德五年闰七月一日御史台申台司见行事件应新除节度防御团练使科史宾幕州县官兼带五院宪御合徵光台礼钱如是已曾纳过准旧例不徵兼御史大夫元徵三十贯今徵六贯文兼御史中丞元徵二十贯今徵四贯文兼侍御史元徵八贯三百今徵一贯六百六十文兼殿中侍御史元徵一十二贯三百今徵二贯二百二十文兼监察御史元徵一十三贯三百今徵二贯六百六十文）。
    五月己酉御史台奏准本朝故事当司六察合行职事条例如後吏察应吏部行内南北两曹磨勘选人合具驳放判成人具名衔报分察使及三铨应锁注官後具前衔後拟报分察使典简如有逾滥即察使举追本行令使推勘兵察应兵部司公事一一合报察使户察应户部司诸州户帐贡物出给蠲符具事件合报察使刑察应刑部司法律赦书德音流贬量移断罪重轻合报察使礼察应礼部补转铸印诸祠祭科法物合报察使工察应工部司工役等合报察使伏以御史台六员监察谓之分察使察访网举动静必行但缘旷废久不施行今欲重行条贯从之。
    明宗天成元年七月侍御史台奏每月文明殿入阁及百官五日一赴中兴殿等事伏准故事每月百官入阁所司排仪仗金吾勘契入後有待制次对官各举论本司公事左右起居分记言动以付史馆编帝录此本朝经久之制也。昨陛下初膺大宝思致治平遂降纶言特申圣旨百官除常朝外依宰臣每五日一度入内起居所贵得预敷陈俾凝庶绩此盖陛下切於百司各言时政特令五日一面於天颜虽眷卷以丁宁限朝仪之拘束序班而入拜手而回纵有公事要言亦。且倦行须出百司何由举职两史无以记言外则因此废待制次对之官内则无以分延英众人之别以臣愚见窃有所陈欲乞陛下每月一日十五日两度出御文明殿排入阁之仪诸司依前转对奏论今司公事其百官就食谓之廊冫食则中外既有区分禁庭亦更严密如陛下切於群臣有所敷陈即乞因宰臣五日一度延英之际班行内有要奏事者临门状到便许引入此。又於旅进旅退事理不同言路既开别彰圣德如，或以山陵日近朔望不坐即取次日亦合旧规候过陵园还如法制臣叨司邦宪获典朝仪傥遇事而不言即奉公而何取乞宣付中书门下商量曾获经久者中书奏议曰：比令五日内殿起居虑百司有事论奏中外或为壅隔至於朔望入阁亦是朝廷旧仪李琪自领宪纲每循故事备官条奏颇叶国章望依所奏敕旨曰：五日起居之意所贵数见群臣俾陈时事宪司所奏朔望入阁等事既合往例得以允俞其五日一度起居之际班行内有要奏事者便出行奏对仍付所司自後言事者。又奏请五日内殿起居之日请令百官次第转对奏事。又从之自是百官五日内殿起居以所言事形於笺奏录在笏记明攵於殿庭而素无文学及不闲理体者其文句鄙陋词繁理寡敷奏之际人皆窃笑然以次第当言无所辞避而冗散之徒或行路假手亻黾亻免供职愁苦无そ（时议者以为不便後竟罢之始知李琪所奏深达治体矣。）。
    八月御史台奏凡新除官及差使者合於正辞每遇内殿起居日百官不於正衙叙班其差使及新除员其日辞谢不得或恐差使者已定发日除官者准宣催发以一日无班便妨辞谢臣愚参详每内殿起居日百寮先叙班於文明殿庭候辞谢官退则班入内殿冀便於官吏辞谢者从之。
    十月庚戌以吏部侍郎卢文纪为御史中丞文纪初领事於御史府诸道进奏官来贺文纪曰：事例如何台史乔德威等言朝廷在长安日进奏官见大夫中丞如首吏见长官之礼及伪梁将革命本朝微弱诸藩强据人主大臣皆姑息邸吏时中丞上事邸吏虽至皆於客次传语竟不相见自今兵乱便以为常文纪令台吏谕以旧仪相见据案端简通名赞拜邸吏辈既出怒不自胜十一月丙子进奏官等相率於阁门求见腾口喧诉状奏曰：臣等今月四日中丞上事礼合至台比期不越前规依旧传语忽蒙处分通出寻则在取指挥要明审的。又蒙问大夫相公上事日如何臣等云：大夫曾为宰相进奏官伏事中书事体之间为旧史。若以别官除授合云：传语。又坚传指挥便合通出臣等出身藩府不会朝仪拒命则恐有奏问遵禀则全隳则例伏恐此後到台恭贺仪则不定者上谓宰臣赵凤曰：进奏官此外何官凤曰：府县发递知後之流也。帝曰：乃吏卒耳安得慢吾法官乃诏曰：御史台是本朝执宪之司乃四海绳违之地凡居中外皆待整齐藩侯尚展於公参邸吏岂宜於抗礼遽观论列可验侮轻但以丧乱滋多纲纪隳紊霜威扫地风宪销声今则景运惟新皇图重正宜加提举渐止浇讹宣令御史台凡阙旧例并须行举稍不禀承当行朝典。
    十二月丙戌御史台奏常朝辞谢官常朝则南班横行与百官齐拜入阁日敷正门外序班亦伏南横行百官虽不拜候唤伏时辞谢官便展拜仪今伏见每内殿起居日先於文明殿庭序班百官固不设拜只候宰相至便入起居固不传宣命。若有南班辞谢稍似非仪请自今後其日不许辞皆令次日候有常朝即得辞谢。若遇急切公事即准旧例令隔门辞谢或於阁门祗候宣放其文武两班不更於文明殿序立至於中兴殿门外立班祗候宰臣到便依次第入起居。又准故事常参官每日趋朝不合无故请假如疾病不朝参间不得私行人事新官未谢不合私人事到宰相宅每月请假不得过三日吏部南曹郎中请以锁院前五日免朝。若遇起居入阁参假追朝御楼谢贺行香城外班并合到不到书罚三司河南府职事带正员官如南曹例敕旨卢文纪自领宪纲颇思振举备观条奏皆叶通规李琪以内殿起居不废辞谢盖虑留滞乃是权仪卢文纪以正衙序班恐隳故事请候次日亦可允依所请三铨免朝事系繁省选人既少公务非多宜。且依所奏锁铨前五日免朝将来人数渐多须容点检即许开曹後免朝永以为例付所司庚戌御史台奏京城坊市士庶工商之家有婢仆自经投井非理物故者近年以来凡是死亡皆是台司左右巡举勘验施行已久仍恐所差人吏及街市胥卒同於民家因事邀颉取索臣询访故事当司今有旧京往例凡京城民庶之家死丧委府县检举军家委军巡商旅委户部然诸司检举後具事由申台其间或枉滥情故台司访闻即行举勘如是文武两班官吏之家即是台司简举臣自今已後欲准故事施行者兼左右巡使录到丧葬车舆格例比缘官品等差无官秩之家过为僭侈供应者固当行责今则凡是葬仪动逾敕格但官中只行简察在人情各尽孝思徇彼称家之心许便送终之礼。又难折孝心尽决严刑遂以供人例行书罚以助本司支费兼缘设此防禁为此权豪之家违礼厚葬。若贫民薄饮不充无忧僭礼书罚两京即是台司州府元无条例者敕旨今後文武两班及诸司官吏诸道商旅凡丧亡即准台司所奏施行其坊市民庶军士之家凡死丧及婢仆非理物故台司所奏委府县军巡同简举仍不得纵其吏卒於物故之家妄有邀颉或恐暑月尸柩难停。若待申闻简举纵无邀颉亦须经时日今後仰其家唤四邻简究无他故遂便葬埋具结罪文状报官或後别闻枉滥妄有保证官中访知勘诘不虚本户邻保量事科罪如闻诸道州府坊市死丧取分巡院简举颇致淹停人多流怨亦仰约京城事例处分所奏丧葬车舆格例今後据品秩之外如庶人丧葬宜令御史台差御史一员点简供任行人如有违越据所犯科罪台司不得书罚扰徵行人文非宪纲事体付所司。
    是月十一日御史台奏谨具本朝旧例合行公事如右应诸道进奏院准本朝例各合置台巡驱使官一人凡有公事并合申报台巡逐日在台祗候应奉公事应诸道进奏官每四孟月初及五月冬至新除大夫中丞并合台参伏自伪朝以来全隳旧例今准敕命条疏请准本朝旧例施行应诸道节度观察防御经略团练使及诸州刺史新除付任及郎幕上佐官等得赞及准宣进奉到阙及归本道并合廊参正卫谢见辞如遇大夫中丞入台并合台参兼凡有公事及到发日并合申报如遇追勘进奏官典勘责科罚。又伏以伪朝已来全隳往制既未条理转失绳规伏乞特降明敕指挥免令隳紊奉敕宜依。
    二年四月御史台奏今月三日廊下设食百官坐定两省方来自五品已下辄起敕每赴廊冫食如对御宴。若行私礼是失朝仪宜各罚半月俸。
    九月御史台奏每遇入阁日只一员侍御史在龙墀边祗候弹奏公事或有两班参杂失仪点简不及难於举奏者伏以入阁之仪务在整肃或少亏於恪敬则有慢於典经今欲依常朝例差殿中御史二员押钟鼓楼位仍各缀供奉班出入所冀共为纠察免失规程敢将举职之程粗益朝天之敬从之。
    四年三月二十日御史台奏台中旧有格杖近年不行每有决遣公事皆於河南雒阳两县追取人杖今缘台中常有囚徒勘责。若一一於两县追取。又缘地里遥远及後差人往来交妨指挥公事者今台司请置常行人杖免有妨滞公事奉敕宜依。
    长兴三年三月敕近日累据御史台奏陈状诉屈人据状内皆是勘责多时却晓示陈状人送本道依次第论对及州府追到支证本人。又不到彼处恐紊规绳须行条理宜令御史台今後诸色人论讼称已经州府断遣後抑屈更不在牒本道勘逐便可据状施行。若未经州府论诉蓦越陈状即须留本人据事理诘勘如实未经本处诉论便可具事由勒本道进奏官差人赍牒监送本处就关连人勘断後申奏仍不得虚有禁系。
