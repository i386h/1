<!-- { "loadSidebar": true } -->
    朱育山阴人仕郡门下书佐太守濮阳兴正旦宴见掾史言次问太守昔闻朱颍川问士於郑召公韩吴郡问士於刘圣博王景兴问士於虞仲翔尝见郑刘二答而未睹仲翔对也。钦闻国贤思睹盛美有日矣。书佐宁识之乎！育对曰：往过习之昔初平末年王府君以渊妙之才超迁临郡思贤嘉善乐采名俊问功曹虞翻曰：闻玉出昆山珠生南海远方异域各生珍宝。且曾闻士人叹美贵邦旧多英俊徒以远於京畿含香未越耳功曹雅好博古宁识其人邪翻对曰：夫会稽上应牵牛之宿下当少阳之位东渐巨海西通五湖南畅无垠北渚浙江南山攸居实为州镇昔禹会群臣因以命之山有金木鸟兽之殷水有鱼盐珠蚌之饶海岳精液善生俊异是以忠臣继踵孝子连闾下及贤女靡不育焉王府君笑曰：地势然矣。士女之名可悉闻乎！翻对曰：不敢及远略言其近者耳往者孝子句章董黯尽心色养丧致其哀单身林野鸟兽归怀怨亲之辱白日报雠海内闻名昭然光著大中大夫山阴陈嚣渔则化盗居则让邻感侵退藩遂成义里摄养车妪行足厉俗自扬子等上书荐之粲然传世太尉山阴郑公清亮质直不畏强御鲁相山阴锺离意禀殊特之姿孝家忠朝宰县相国所在遗惠故取养有君子之谟鲁国有丹书之信及陈宫费齐皆上契天心功德治状记在汉籍有道山阴赵晔徵士上虞王充各洪才渊懿学究道源著书垂藻络绎百篇释经传之宿疑解当世之盘结或上穷阴阳之奥秘下摅人情之归极交刺史上虞綦母俊拔济一郡让爵土之封决曹掾上虞孟英三世死义主簿句章梁宏功曹史馀姚驷勋主簿勾章郑皆敦终始之义引罪免居门下督盗贼馀姚伍隆贸阝（莫侯反）主簿任光章安小吏黄他身当白刃济君於难扬州从事勾章王委身授命垂声来世河内太守上虞魏少英遭世屯蹇忘家忧国列在八俊为世英彦尚书乌伤杨乔桓帝妻以公主辞疾不纳近故太尉上虞朱公天姿聪亮钦明神武策无失谟征无遗虑是以天下义兵思以为首上虞女子曹娥父溺江流投水而死立石碑纪炳然著显王府君曰：是既然矣。颍川有巢许之逸轨吴有太伯之三让贵郡虽士人纷纭於此足矣。翻对曰：先言其近者故耳。若乃引上世之事及抗节之士亦有其人昔越王翳让位逃於巫山之穴越人薰而出之斯非太伯之俦耶。且太伯外来之君非其地人也。若以外来言之则大禹亦巡於此而葬之矣。鄞大里黄公洁已暴秦之世高祖即祚不能一致惠帝恭让出则济难徵士馀姚严遵王莽数聘抗节不行光武中兴然後俯就矫手不拜志凌日皆著於傅籍较然彰明岂如巢许流俗遗谭不见经传者哉！王府君笑曰：善哉！话言也。贤矣。非君不著太守未之前闻也。濮阳府君曰：御史所云：既闻其人亚斯已下书佐宁识之乎！育曰：瞻仰景行敢不识之近者太守上虞陈业洁身清行志怀霜雪贞谅之信同操柳下遭汉中微委官弃禄遁迹黟歙以求其志高邈<玄少>踪天下所闻故桓文遗之尺牍之书比竟三高其聪明大略忠直蹇谔则侍御史馀姚虞翻偏将军乌伤骆统其渊懿纯德则太子少傅山阴阚泽学通行茂作帝师儒其雄姿武毅立功当世则後将军贺齐勋成绩著其探极秘术言合神明则太史令上虞吴范其文章之士立言粲盛则御史中丞勾章任奕鄱阳太守章安虞翔各驰文檄晔。若春荣处士邓卢叙弟犯公宪自杀乞代吴宁斯敦山阴祁庚上虞樊正咸代父死罪其女则松阳柳朱永宁瞿素或一醮守节丧身不顾或遭寇劫贼死不亏行皆近世之事尚在耳目府君曰：皆海内之英也。吾闻秦始皇二十五年以吴越地为会稽郡治吴汉封诸侯王以何年复为郡而分治於此育对曰：刘贾为荆王为英布所杀。又以刘濞为吴王景帝四年濞反诛乃复为郡治於吴元鼎五年除东越因以其地为治并属於此而立东部都尉後徙章安阳朔元年。又徙治鄞或有寇害复徙勾章到永建四年刘府君上书浙江之北以为吴郡会稽还治山阴自永建四年岁在己巳以至今年积百二十九岁府君称善是岁吴之太平三年岁在丁丑育复为东观令遥拜清河太守加位侍中。
    沈友字子正善属文有口辩每所至众人皆默因号曰：谧众咸言其笔之<玄少>刀之<玄少>舌之<玄少>皆绝於人。
    ●卷八百三十四
    ○总录部　词辩第二
    晋陈κ陈国苦人也。辟豫州部从事刺史解结问僚佐曰：河北白壤膏梁何故少人士每以三品为中正κ答曰：诗称维岳降神生甫及申夫英伟大贤多出於山泽河北土平气均蓬蒿裁高三尺不足成材故也。结曰：张彦真以为汝颍巧辩恐不及青徐儒雅也。κ曰：彦真与元礼不协故设过言。《老子》庄周生陈梁伏羲傅说师旷大项出阳夏汉魏二祖起於沛谯准之众州莫之与比结甚异之曰：豫州人士尝半天下此言非虚。
    李仁初仕吴为侍中吴平侍中庾峻问仁曰：闻吴主披人面刖人足有诸乎！仁曰：以告者过也。君子恶居下流天下之恶皆归焉盖此事也。若信有之亦不足怪昔唐虞五刑三代七辟肉刑之制未为酷虐皓为一国之主秉生杀之柄罪人陷法加之以惩何足多罪夫受尧诛者不能无怨受桀赏者不能无慕此人情也。又问曰：云：归命侯乃恶人横睛逆视皆凿其眼有诸乎！仁曰：亦无此事传之者谬耳曲。《礼》曰：视天子繇袷以下视诸侯繇颐以下视大夫繇衡视士则平面得游目五步之内视上於衡则傲下於带则忧旁则邪以礼视瞻高下不可不慎况人君乎！哉！视人君相迕是乃礼所谓傲慢傲慢则无礼无礼则不臣不臣则犯法犯法则陷不测矣。正使有之将有何失。
    裴楷为中书郎武帝初登祚探策以卜世数多少既而得一帝不悦群臣失色莫有言者楷正容仪和其声气从容而进曰：臣闻天得一以清地得一以宁王侯得一以为天下贞武帝大悦群臣皆称万岁。
    胡母辅之字彦国王澄尝与人。《书》曰：彦国吐佳言如锯木屑霏霏不绝诚为後进领袖也。後为杨武将军湘州刺史。
    华谭广陵人爽慧有口辩为邻里所重举秀才博士王济於众中嘲之曰：五府初开群公辟命采英奇於仄陋拔贤隽於岩穴君吴楚之人亡国之馀有何秀异而应斯举谭答曰：秀异固产於外方不出於中国也。是以明珠文贝生於江郁之滨夜光之璞出乎！荆蓝之下故以人求之文王生於东夷大禹生於西子弗闻乎！昔武王克商迁殷顽民於雒邑诸君得非其苗裔乎！济。又曰：夫危而不持颠而不扶至於君臣失位国亡无主凡在冠带将何所取哉！答曰：吁存亡有运兴衰有期天之所废人不能支徐偃修仁义而失国仲尼逐鲁而齐段干偃息而成名谅否泰有时曷人力之所能哉！济甚礼之。又或问曰：谚言人之相去如九牛毛宁有此理乎！谭对曰：昔许由让天子之贵市道小人争半钱之利此之相去何啻九牛毛也。闻者称善後为散骑常侍。
    袁甫字公胄淮南人好学与华谭齐名以辞辩称尝诣中领军何勖自言能为剧县勖曰：惟欲宰县不为台阁职何也。甫曰：人各有能有不能譬缯中之好莫过锦锦不可以为舀中之美莫过稻稻不可以为齑是以圣人使人必先以器苟非周材何能悉长黄霸驰名於州郡而息誉京邑廷尉之才不为三公自昔然也。勖善之。又吕珩问曰：卿名能辩岂知寿阳已东何以常水甫曰：寿阳已东皆是吴人夫亡国之音哀以思鼎足强邦一朝失职愤积成忧忧积成阴阴积成雨雨久成水故其域常涝也。後为淮南国大农郎中令卒於家。
    李密犍为人也。以洗马徵至雒司空张华问之曰：安乐公何如密曰：可次齐桓华问其故对曰：齐桓得管仲而霸用竖刁而虫流安乐公得诸葛亮而抗魏任黄皓而丧国是知成败一也。次问孔明言教何碎密曰：昔舜禹皋陶相与语故得简大与凡人言宜碎孔明与言者无已敌言教是以碎耳华善之。
    王澄衍弟也。衍为司徒惠帝末衍白东海王越以澄为荆州刺史持节都督领南蛮校尉王敦为青州衍因问以方略敦曰：当临事制变不可豫论澄辞义锋出略无方一坐嗟服祖纳为光禄大夫尝问梅陶君乡里立月旦评何如陶曰：善褒恶贬则佳法也。纳曰：未益时王隐在坐因曰：尚书称三载考绩三考黜陟幽明何得一月便行褒贬陶曰：此官法也。月旦私法也。隐曰：易称积善之家必有馀庆积不善之家必有馀殃称家者岂，必是官必须积大善恶乃著公私何异古人有言贞良而亡先人之殃酷烈而存先人之勋累世乃著岂但一月。若必月旦则颜回食埃不免贪盗引步则为清廉朝种暮获善恶未定矣。时陶及锺雅数说馀事纳取困之因曰：君汝颍之士利如锥我幽冀之士钝如槌持我钝槌捶君利锥皆当摧矣。陶雅并称有神锥不可得槌纳曰：假有神锥必有神槌雅无以对。
    刘忄炎字真长尚明帝女庐陵公主以忄炎雅善言理简文帝初作相与王并为忄炎客俱蒙上宾礼时孙盛作易象妙於见形论帝使殷浩难之不能屈帝曰：使真长来故应有以制之乃命迎忄炎盛素敬服忄炎及至便与抗答辞甚简至盛理遂屈一坐抚掌大笑咸称美之後为丹阳尹。
    刘劭为侍中时庾怿以白羽扇献成帝帝嫌其非新反之劭曰：柏梁构大匠先居其下管弦繁奏夔牙先聆其音怿之上扇以好不以新後怿闻之曰：此人宜在帝之左右。
    范宣诏徵太学博士散骑郎并不就家於豫章庾爰之问宣曰：君博学通综何以大儒宣曰：汉兴贵经术至於石渠之论实以儒为弊正始以来世尚老庄建晋之初竞以裸裎为高仆诚大儒然邱不与易。
    顾恺之为荆州刺史殷仲堪参军荆州人问以会稽山川之状恺之云：千岩竞秀万壑争流草木蒙笼。若兴霞蔚桓玄时与恺之同在仲堪坐共作了语恺之先曰：火烧平原无遗燎玄曰：白布缠根树旒仲堪曰：投鱼入泉放飞鸟复作危语玄曰：矛头淅米剑头炊仲堪曰：百岁老翁攀枯枝有一参军云：盲儿骑瞎马夜半临深池仲堪眇目惊曰：咄咄逼人。
    孙盛博学善言名理于时殷浩擅名一时与抗论者惟盛而已盛尝诣浩谈论对食奋掷尘尾毛悉落饭中食冷而复暖者数四至暮忘冫食理竟不定盛。又著医卜及易象妙於见形论浩等竟无以难之繇是遂知名後至秘书省加给事中。
    高崧为侍中谢万为豫州都督疲於亲宾相送方卧在室崧径造之谓曰：卿今疆理西藩何以为政万粗陈其意崧便为叙刑政之要数百言万遂起坐呼崧小字曰：阿酃故有才具邪。
    後秦尹纬为姚兴尚书左仆射纬友人陇西牛寿率汉中流人归兴谓纬曰：足下平生自谓时明也。才足以立功立事道消也。则追二疏朱发其狂直不能如胡广之徒ㄜ隆随俗今遇其时矣。正是垂名竹素之日可不勉欤纬曰：吾之所，庶几如是但未能委宰衡於夷吾识韩信於羁旅以斯为愧耳立功立事窃谓未负昔言兴闻而谓纬曰：君之与寿言也。何其诞哉！立功立事自谓何如古人纬曰：臣实未愧古人何则遇时来之运则辅翼太祖建八百之基及陛下飞龙之始剪灭苻登荡清秦雍生极端右死飨庙庭古之君子正当尔耳兴大悦。
