<!-- { "loadSidebar": true } -->
    邢峦为尚书时梁朝梁秦二州行事夏侯道迁以汉中内附诏加峦使持节都督征梁汉诸军事假镇西将军进退徵摄得以便宜从事峦至汉中白马以西犹未归顺峦遣宁远将军杨举统军杨众爱洪雅等领卒六千讨之军锋所临贼皆款附唯补谷戍主何法静据城拒守举等进师讨之法静奔溃乘胜追至关城之下梁龙骧将军关城流杂李侍叔逆以城降梁辅国将军任僧幼等三十馀将率南安广长东洛大寒武始除口平溪桶谷诸郡之民七千馀户相继而至梁平西将军李天赐晋寿太守王景等拥众七千屯据石亭统军韩多宝等率众击之破天赐前将军赵睹擒斩一千三百遣统军李义珍讨晋寿景宵遁遂平之拜峦使持节安西将军梁秦二州刺史梁巴西太守庞景民恃远不降峦遣巴州刺史严玄思往攻之斩景民巴西悉平梁遣其冠军将军孔陵等率众二万屯据深坑冠军将军曾方达固安南冠军任僧褒辅国将军李畎戍石同峦统军王足所在击破之枭梁辅国将军乐保明宁朔将军李伯度龙骧将军李思贤贼遂保回车栅足。又进击梁辅国将军范峻自馀斩获殆将万数孔陵等收集遗众奔保梓潼足。又破之斩梁辅国将军符伯度其杀伤投溺者万有馀人开地定民东西七百南北千里获郡十四二部护军及诸县戍後为安东将军先是梁辅国将军萧及先率众二万寇陷固城冠军将军鲁显文骁骑将军相文玉等率众一万屯於孤山梁将角念等率众一万扰乱龟蒙土民从逆十室而五峦遣统军樊鲁讨文玉别将元恒攻固城统军毕祖朽讨角念樊鲁大破文玉等追奔八十馀里斩首四千馀级元恒。又破固城毕祖朽复破念等兖州悉平峦破贼将蓝怀恭於睢口进围宿豫而怀恭等复清南造城规断水陆之路峦身率诸军自水南而进遣平南将军杨大眼从水北逼之统军刘思祖等夹水造筏烧其船舫众军齐进拔栅填堑直登其城火起中流四面俱击乃陷贼城俘斩数万在阵别斩怀恭擒其列侯列将直阁直後三十馀人俘斩一万宿豫既平萧丙亦於睢阳退走二戍获米四十馀万石後豫州城民白早生杀刺史司马悦以城南入诏峦持节讨之峦率骑八百倍道兼行五日次於鲍口贼遣大将军胡孝智率众七千去城二百逆来拒战峦击破孝智乘胜长驱至於悬瓠贼出城逆战。又大破之因即渡汝既而大兵继至遂长围之诏加峦使持节假镇南将军都督南讨诸军事征南将军中山王英南讨三关亦次於悬瓠以後军未至前寇稍多惮不敢进乃与峦分兵掎角攻之梁将齐苟仁等二十一人开门出降即斩早生等同恶数十人豫州平。
    裴良以尚书左丞为西北道行台讨汾州群胡薛羽等值别将李德龙为羽所破良入汾州与刺史汝阴王景和及德龙率兵数千人凭城自守贼并力攻逼诏遣行台裴延俊大都督章武王融都督宗王弥孙等赴援时有五城郡山胡冯宜都贺悦回成等以妖妄惑众假称帝号服素衣持白伞白幡率诸逆众於云   台郊抗拒王师融等与战败绩贼乘胜围城良率将士出战大破之於阵斩回成。
    李平为镇北将军讨京兆王愉於冀州平至城南十六里贼攻围济州军拔栅填堑未满者数尺诸将合战无利而还惮於更进平亲入行间劝以重赏士卒乃前大破逆众愉时坠马乃有一人下马援愉上而斗死乘胜逐北至於城门斩首数万级遂围城烧门愉与百馀骑突门出走遣统军叔孙头追之去信都八十里擒愉冀州平後迁镇军大将军率步骑二千以赴寿春平巡视硖石内外知其盈虚之所严勒崇亮令水陆兼备克期齐举崇亮惮之无敢乖互频日交战屡破贼军安南将崔延伯立桥於下蔡以拒贼之援军贼将王神念昌义之等不得进救赵祖悦守死穷城平乃分部攻之令崔亮督陆卒攻其城西李崇勒水军击其东面然後鼓噪南北俱上贼众周章东西赴战屠贼外城贼之将士相率归附祖悦率其馀众固保南城通夜攻守至明乃降斩祖悦送首於洛俘获甚众。
    ●卷三百五十四
    ○将帅部　立功第七
    後魏崔亮孝明初为抚军将军定州刺史梁左游击将军赵祖悦率众偷据硖石诏亮假镇南将军齐王萧宝夤镇东将军章武王融安南将军并使持节都督诸军事以讨之灵太后劳遣亮等赐戎服杂物亮至硖石祖悦出城逆战大破之贼复於城外置二栅欲拒官军亮焚击破之杀三千馀人亮与李崇为水陆之期日日进攻而崇不至及李平至乃进军共平硖石。
    崔孝芬为龙骧将军时荆州刺史李神俊为梁遣将攻围诏加孝芬通直散骑常侍以将军为荆州刺史兼尚书南道行台领军司率诸将以援神俊因代焉於时州郡内戍悉已陷没。且路繇三亚贼已先据孝芬所统既少不得径进遂从弘农堰渠山道南入遣弟孝直轻兵在前出贼不意贼便奔散人还安堵孝明嘉劳之并赉马及绵绢等物孝昌三年梁将成景隽率众逼彭城除孝芬宁朔将军率大都督李叔仁柴集等赴战景隽等力屈退走永安二年庄帝闻元颢有内侵之计敕孝芬南赴徐州颢遂潜师向考城擒大都督济阳王晖业乘胜径进遣其後军都督侯暄守梁国城以为後援孝芬勒诸将驰往围暄恐颢遣援乃急攻之昼夜不息五日暄遂突出擒斩之俘其卒三千馀人。
    源子雍为夏州刺史会破落汗披陵首为反乱北海王颢为大行台子雍具陈贼可灭之状颢给子雍兵马令其先行时东夏合境反叛所在屯结子雍转斗而前九旬之中凡数十战乃平东夏徵税租粟运於统万城，於是二夏渐宁及萧宝寅等为贼所败贼帅宿勤明达遣息阿非率众邀路华州白水被围逼关右骚扰咫尺不通时子雍新平黑城遂率士马并夏州慕义之民携家席卷鼓行南出贼帅康维摩拥率羌胡守锯谷断棠桥子雍与交战大破之生擒维摩。又攻贼帅契官斤於杨氏堡破之子雍出自西夏渐至於东转战千里至是朝廷始得其委问加散骑常侍使持节假抚军将军都督兼行台尚书复破贼帅纥单步胡提於曲沃堡孝明玺书劳勉之子雍在白水郡复破阿非军斩获诏遣侍中尚书令城阳王徽於潼关宣旨慰劳。
    李苗为西北道行台与大都督宗正珍孙讨汾绛蜀贼平之还除司徒司马。
    崔延伯为征西将军时莫折念生兄天生下陇东寇征西将军元志为天生所擒贼众甚盛进屯黑水诏延伯为使持节征西将军西道都督与行台萧宝夤讨之宝夤与延伯结垒马嵬南北相去百馀步宝夤日集督将论讨贼方略延伯每云：贼新制胜难与争锋宝夤正色责之曰：君荷国宠灵总戎出讨便是安危所系每云：贼不可讨以示怯懦损威挫气乃君之罪延伯明晨诣宝夤自谢仍云：今当仰为明公参贼勇怯延伯选精兵数千下渡黑水列阵西进以向贼营宝寅率众於水东寻原西北以示後继於时贼众大盛水西一里营营连接延伯径至贼垒扬威胁之徐而还退贼以延伯众少开营竞追众过十倍临水逼蹙宝夤亲观之惧有亏损延伯不与战身自殿後抽众东渡转运如神须臾济尽徐乃自渡贼徒夺气相率还营宝夤大悦谓官属曰：崔公古之关张也。今年何患不制贼延伯驰见宝夤曰：此贼非老奴敌公但坐看後日延伯勒众而出宝夤为後拒天生悉众来战延伯申令将士身先士卒陷其前锋，於是勇锐竞进大破之俘斩十万馀追奔及於小陇秦贼劲强诸将所惮朝廷初议遣将咸云：非延伯无以定之果能克敌授右卫将军。
    常景为左将军徐州刺史杜洛周反於燕州乃以景兼尚书为行台与幽州都督平北将军元谭以御之景表求勒幽州诸县悉入古城山路有通贼之处权发兵夫随宜置戍以为防遏。又以顷来差兵不尽强壮今之三长皆是豪门多丁为之今求权发为兵帝皆从之进号平北将军别敕谭西至军都关北从卢龙塞据此二以杜贼出入之路。又诏景山中险路之处悉令捍塞景遣府录事参军裴智成发范阳三长之兵以守白冈都督元谭据居庸下口俄而安州石离冗城斛盐三戍兵反结洛周有众二万馀自松岍赴贼谭勒别将崔仲哲等截军都关以待之仲哲战没洛周。又自外应之腹背受敌谭遂大败诸军夜散诏以景所部别将李琚为都督代谭征下口降景为後将军解州任仍诏景为幽安玄等州行台贼既南出钞掠蓟城景命统军梁仲礼率兵士邀击破之获贼将御夷镇军主孙念恒都督李琚为贼所攻蓟城之北军败而死率属城人御之贼不敢逼洛周还据上谷授景平北将军光禄大夫行台如故洛周遣其都督王曹纥真马叱斤等率众蓟南以掠人乃遇连雨贼众疲劳景与都督于荣刺史王延年置兵粟国邀其走路大败之斩曹纥真洛周率众南趣范阳景与延年及荣复破之。又遣别将重破之於州西虎眼泉禽斩及溺死者甚众（一云：景破杜洛周斩其武川王贺拔文兴别帅侯莫陈升生擒男女四百口牛马五千馀头）。
    杨昱为东南道都督时泰山太守羊亻品据郡南叛梁遣将军王辩率众侵寇徐州番郡人续灵珍受梁平北将军番郡刺史拥众一万攻逼番城昱遣别将刘馘击破之临阵斩灵珍首王辩退走。
    李哗为中散大夫正光二年南荆州刺史桓叔兴驱掠城民叛入于梁梁资以兵粮令筑谷陂城以立洛州逼土山戍诏晔持节兼尚书左丞为行台督诸军讨叔兴大破之乘胜扌友谷陂叔兴退走军还除尚书左丞。
    源子恭为冠军将军正光中秦益氐反诏子恭持节为都督河间王琛军司以讨之事平仍行南秦州事後加後将军平绛蜀反丹谷清廉二路险不通以子恭为当郡别将俄而建兴蜀复反相与连势进子恭为持节散骑常侍假平北将军征建兴都督仍兼尚书行台与正平都督长孙稚合势进讨大破之正平贼帅范明远与贼帅刘牙奴并面纟专请降武泰初郢州刺史元愿达以城降梁诏徵都督尉庆宾还京师回众隶子恭以讨之梁将夏侯参率众数万来寇远近不安参乘势分兵遂逼新蔡自攻毛城子恭随方应援贼并破走梁豫州刺史夏侯复遣四将率众三万入围南顿北攻陈项子恭遣军御之贼复奔退梁直阁将军军主胡智达等八将与其监军阎次洪入寇屯於州城东北四十馀里子恭击破之斩智达生擒次洪板桥蛮文石活石忌粗受梁印节扇诱党类据险寇窃子恭躬率将士径袭其栅数日之中歼殪略尽後叛蛮雷乱清受梁兖州刺史章绶入为寇掠诸蛮从之置立郡县子恭讨平之。
