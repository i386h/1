<!-- { "loadSidebar": true } -->
    勾龙阶为陕州观察判官清泰二年勒停追毁见任官牒以断狱谬误故也。
    ●卷七百三十一
    ○陪臣部　总序
    古者建侯分土皆有臣吏（。若有虞庖正有仍牧正之比）夏商以往其详盖阙周王之制始以侯上大夫卿下大夫上士中士下士为五等大国三卿皆命於天子次国三卿二卿命於天子一卿命於其君小国二卿皆命於其君而国皆有下大夫五人上士二十七人平王东迁诸侯立政家陪之职多拟王室其见於春秋者鲁有司徒司马司空司寇太宰（皆卿官也。诸侯仿此）祝宗卜史之职（大祝掌祠祀宗人掌礼太卜掌卜筮太史掌记事国皆有但不备见於经尔鲁太史之外复有外史）。又有工正掌车服隧正主役徒周人掌图籍宰人礼书马正校人掌马县邑则有大夫宰以守邑有贾正掌物价（诸国县邑皆有大夫唯楚县置尹或僭称宋以司徒为司城（避武公讳）有大司马少司马司马大司徒司徒右师左师大司衔少司衔司衔太宰太宰督少宰大尹卿正门尹。又有御士主公御司里掌闾里迹人主迹禽兽校正主马工正主车晋以司徒为中军（避僖侯讳）有大司空司空太傅司衔司马太师太史之职三军之外复有中行右行左行之官（周制大国三军皆以卿将之大夫佐之晋旧有三军。又新作三军天子六军之制故以行为右）。又有军司马军尉军候亚旅侯奄皆掌军事。又有候正主斥候舆师主兵车校正主马司士主车右五正主五官执秋主爵秩七舆大夫主车舆大士主治狱公族旄车掌公族馀子掌公子之母弟公行掌庶子舆尉掌役司典掌典籍复陶主衣服筮史膳宰乐师各掌其事齐卿官及太史太师之外有锐司徒主锐兵辟司徒主辟垒工正主百工衡虞主山舟鲛掌泽虞候掌薮祈望掌海。又有侍渔监取鱼虞人掌山泽县大夫之外别有师掌地域楚有令尹太宰右尹宰少宰司徒司空司马左司马右司马司败（陈楚谓司寇为司败）七大夫莫敖敖连尹工尹乐尹蓝尹箴尹针尹嚣尹陵尹寝尹沈尹芊尹郊尹卜尹莠尹门尹马尹宫厩尹中厩尹。又有太师掌环列之尹封人主役右领左史为贱官县尹之外。又有司马郑卿官之外有司宫主宫令正主作辞令马师主马封人主封疆卜大夫府人库人郊人各掌其事其馀国则卫有右宰吴有太宰随有少师它职皆不见於经其战国之际公侯多僭王号诸国皆有相国假相国上卿客卿国尉御史田部吏其用兵则有大将军将军军师监宰礻卑将等官县则有园吏市椽监门之职秦孝公时。又置县令以公士上造簪不更（不更亦见於春秋）大夫公大夫官大夫公乘五大夫右庶长左更中更右更少上造大上造驷车庶长大庶长关内侯彻侯为二十爵惠文君时。又置左右丞相及有犀首之官（。若汉虎牙将军）楚。又有左徒三闾大夫其家臣则春秋时有蒙宰蒙司马祝宗差车战国有舍人中庶子其太子官及官者皆见於本序此不复纪夫陪贰藩国分守官次所以辅翊其主尊屏王室而有智用渊达谋虑沈敏挺贤懿之德秉忠亮之操方正不挠辞令克允为礼明上下之等临政宽猛之要规正阙失荐达贤彦临难而尽节受邑而建嗣至於擅命恣横僭上奢纵罔循典礼连构祸危诡谲交变戕贼肆害任性以忿竞弃国而奔越咸用论叙以著於篇凡陪臣部二十门。
    ○陪臣部　封邑
    周制卿大夫士有禄秩之差诸侯亦自命其陪臣卿佐故其家邑采地制禄受封亦惟旧矣。东迁之後庶邦立政虽大国之卿当命於天子者亦罕闻焉。若夫霸者之土过於数圻强家之赋逾於百乘当其以能诏爵以功裂壤赏之以衍沃锡之以陪敦传世延嗣保姓受氏自尔胄绪蕃衍宗族炽大专制国命以弱公室者亦固有之。《传》曰：末大必折尾大不掉其是之谓也。
    桓叔晋文侯弟成师也。文侯封之於曲沃曲沃邑大於翼翼晋君都邑也。成师封曲沃号为桓叔靖侯庶孙栾宾相桓叔桓叔是时年五十八矣。好德晋国之众皆附焉君子曰：晋之乱其在曲沃矣。末大於本而得民心不乱何待。
    共叔段郑庄公母弟也。母姜氏为共叔段请制公曰：制岩邑也。虢叔死焉他邑惟命（虢叔东虢君也。恃制岩险不修德郑灭之恐段复然故辟以他邑虢国号今荥阳县）请京使居之谓之京城大叔（公顺姜请使段居京师谓之京城大叔言宠异於众臣京郑邑今荥阳京县）季鲁庄公弟也。僖公元年以汝阳费阝封季友（汝阳费阝鲁二邑）。
    韩武子为晋大夫封於韩原。
    赵夙毕万皆晋大夫晋献公伐魏赵夙御戎毕万为右以灭耿灭霍灭魏还赐赵夙耿赐毕万魏。
    赵衰晋大夫晋文公伐曹卫兵先下山东而以原封赵衰（河内沁水县西北有原城）。
    狐溱阳处父皆晋大夫先食於温地。
    缺晋大夫晋襄公反自箕以一命命缺为卿复与之冀。
    孙叔敖为楚相及卒其子穷困负薪逄优孟优孟谓楚庄王曰：念为廉吏奉法守职竟死不敢为非廉吏安可为也。楚相孙叔敖持廉至死及今妻子穷困负薪而食不足为也，於是庄王谢优孟乃召孙叔敖子封之寝丘（在固始）四百户以奉其祀後十世不绝。
    士伯晋大夫晋荀林父败赤狄於曲梁乃灭潞晋侯治兵于稷以略狄土赏桓子（林父也。）狄臣千室赏士伯以瓜衍之县曰：吾获狄士子之功也。微子吾丧伯氏矣。
    北郭佐齐大夫齐庆氏亡皆召群公子具其器用而反其邑焉与。《晏子》邶殿其鄙六十弗受与北郭佐邑六十受之。
    子展子产皆郑大夫郑伯赏入陈之功享子展赐之先辂三命之服先八邑赐子产次辂再命之服先六邑子产辞邑曰：自上以下降杀以两礼也。臣之位在四。且子展之功也。臣不敢及赏礼请辞邑公固予之乃受三邑。
    斗辛楚大夫鲁昭公十四年楚子杀斗成然後灭养氏之族使斗辛居郧。
    魏舒为晋卿韩宣子卒魏献子为政（献子即魏舒也。）分祁氏之田以为七县分羊舌氏之县司马弥牟为邬大夫贾辛为祁大夫司马乌为平陵大夫魏戍为梗阳大夫知徐吾为涂水大夫韩固为马首大夫孟丙为孟大夫乐霄为铜大夫赵朝为平阳大夫僚安为杨氏大夫。
    夫概王吴王阖闾弟也。夫概王自立为王败走奔楚楚王封夫概王於棠（在慎县一云：汝南有吴房县）为棠氏。
    田常齐大夫割安平以东为己封封邑大於齐。
    颜涿聚齐大夫颜庚也。鲁哀公二十七年晋荀瑶伐郑郑请救于齐齐师将兴陈成子设乘车两马系五邑焉（乘服车两马大夫服。又加之五邑）召涿聚之子晋曰：隰之役而父死焉（隰役在二十三年）以国之多难未汝恤也。今君命汝以是邑也。服车而朝无废前劳。
    伯鲁赵简子太子也。简子废伯鲁立子母┰简子卒毋┰立是为襄子襄子姊前为代王夫人简子既葬未除北登夏屋（山在广武）请代王使厨人操铜斗以食代王及从者行斟阴令宰人各（一作雒）斗击杀代王及从官遂兴兵平代地遂以代封伯鲁子周为代成君乐羊为魏文侯将伐取中山文侯封乐羊以灵寿（属在恒山）。
    苏秦为赵相既约六国从亲归赵赵肃侯封为武安君乐毅为燕亚卿伐齐破之济西追至於临淄齐王之败济西亡走保於莒。
    乐毅独留犭旬齐齐皆城守乐毅攻入临淄尽取齐宝财物祭器输之燕燕昭王大悦亲至济上劳军行赏飨士封乐毅於昌国（属齐）号为昌国君毅犭旬齐五岁下齐七十馀城唯独莒即墨未服昭王死惠王使骑劫代将而召乐毅乐毅畏诛西降赵赵封乐毅於观津号曰：望诸君燕王复以乐毅子乐间为昌国君。
    田单为齐将大败燕军燕军败走楚王遂夷杀其将骑劫燕军扰乱奔走齐人追亡逐北所过城邑皆畔燕而归齐田单兵日益多乘胜燕日败亡卒至河上而齐七十馀城皆复为齐乃迎襄王於莒入临淄而听政襄王封田单号曰：安平君。
    廉颇为赵将大破燕军於高阝杀燕将栗腹遂围燕燕割五城请和乃听之赵以尉文（邑也。）封廉颇为信陵君为假相国。
    乐乘昌国君乐间之宗也。燕王喜用其相栗腹之计欲攻赵而问乐间乐间曰：赵四战之国也。其民习兵伐之不可燕王不听遂伐赵赵使廉颇击大破栗腹之军於高阝禽栗腹乐乘赵封乐乘为武襄君。
    范睢为秦相秦昭王封睢以应号为应侯。
    蔡泽为秦相数月人或恶之惧诛乃谢病归相印号为纲成君。
    李宗。《老子》之子也。为魏相封於干（魏邑名）。
    冯亭为韩上党守秦昭王四十五年伐韩之野王野王降秦上党道绝亭与民谋曰：郑道已绝（河南新郑韩之国都是也。）韩必不可得为民秦兵日进韩不能应不如以上党归赵赵。若受怒必攻赵赵被兵必亲韩韩赵为一则可以当秦因使人报赵赵孝成王与平阳君平原君计之平阳曰：不如勿受受之祸大於所得平原君曰：无故得一郡受之便赵受之因封冯亭为华阳君。
    樗里子秦惠王弟也。惠王二十五年使樗里子为将伐赵虏赵将军庄豹拔蔺明年助魏章攻楚败楚将屈モ取汉中地秦封樗里子号为严君。
    魏冉为秦相秦昭王封魏冉於穰复邑於陶（一作阴）号曰：穰侯。
    卫鞅为秦相孝公使鞅将而伐魏既破魏还秦封之於商（弘农商县也。）十五邑号为商君。
    赵奢赵之田部吏也。秦伐韩军於阏与赵王令赵奢将救之大破秦军秦军解而走遂解阏与之围而归赵惠文王赐奢号为马服君。
    李牧为赵将赵幽缪王三年封李牧为武安君。
    田婴为齐大夫齐将封婴於薛楚武王闻之大怒将伐齐齐王有辍志公孙曰：封之成与不非在齐也。又将在楚说楚王令其欲封公也。又甚於齐婴曰：愿委之於子公孙谓楚王曰：鲁宋事楚而齐不事者齐大而鲁宋小王独利鲁宋之小不恶齐之大何也。夫齐之削地而封田婴是其所以弱也。愿勿止楚王曰：善因不止。
    田文为齐相封孟尝君既救赵赵王封之武城。
    田忌为齐大夫亡齐而之楚邹忌代之相齐恐田忌欲以楚权复於齐杜赫曰：臣请为留楚谓楚王曰：邹忌所以不善楚者恐田忌以楚权复於齐也。王不如封田忌於江南以示忌之不复返齐也。邹忌必以齐厚事楚田忌亡人也。而得封必德王。若复於齐必以齐事楚此用二忌之道也。楚果封之於江南。
    邹忌子以鼓琴见齐威王三月而受相印期年封以下邳号曰：成侯。
    公子无忌魏昭王少子安王异母弟也。昭王薨安王即位封公子为信陵君。
    黄歇为楚相封春申君赐淮北地十二县後十五岁黄歇言於楚王曰：淮北边齐其事急请以为郡便因献淮北十二县请封於江东考烈王许之春申君因城故吴墟自以为都邑。
    赵胜为赵相封於东武城（属清河）。
    张仪秦惠王时为相封五邑号武信君。
    白起秦昭王时为相封武安君。
