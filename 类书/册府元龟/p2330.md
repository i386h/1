<!-- { "loadSidebar": true } -->
    周制九州之外谓之蕃国世壹见各以其所贵宝为贽盖古之圣王文德光被乃有占风望气浮琛没羽而至者繇汉以来济以威信命单车以通绝域置都护以总北道繇是鱼龙雀马之殊玩犀甲珠翠之名宝宝火毳之异品夷歌巴舞之奇技莫不充於内府而陈於外庭矣。魏晋之後或朝或绝策书所记昭然可见。若乃殊邻绝壤蹈德咏仁奉国琛宾于宰旅先王所以赐异姓之国分伯叔之邦时庸展亲谨其述职唯服食器用之是供也。至於给耳目之华侈违生物之性习必斥之而不御却之而不受虑嗜好之无极惧德志之或丧美哉！旅獒之篇召公之训详矣。要荒之外羁縻不绝织皮昆仑大禹以之即叙越裳重译姬文形於德让亦以其忽略无常非上威服而来其贡物故肃慎之不贡苦矢亦尝致诘焉。
    夏后即位七年于夷来宾。
    少康即位三年方夷来宾。
    周武王克商西旅献獒太保作旅獒以诫王自是通道九夷百蛮使各以其方贿来贡使无忘职业，於是肃慎贡苦矢石弩长尺有咫。
    后芒即位三年九夷来御。
    周公居摄六年制礼作乐天下和平交之南有越裳国以三象重译而献白雉曰：道路悠远山川阻深音使不通故重译而朝成王以归周公，公曰：德不加焉则君子不飨其质化不施焉则君子不臣其人吾何以获此赐也。其使请曰：吾受命吾国之黄曰：久矣。天之无烈风雷雨意者中国有圣人乎！则盍往朝之周公乃归之於王称先王之神致以荐於宗庙周德既衰，於是稍绝。
    成王既伐东夷肃慎来朝。
    宣王时追貊之国来贡故韩奕之。《诗》曰：献其豺皮赤豹黄罴。
    汉文帝元年使陆贾赐南粤王佗书贾至南粤佗恐乃顿首谢愿奉明诏长为藩臣奉职贡谨北面因使者献白璧一双翠鸟千犀角十紫贝五百桂蠹一器生翠四十双孔雀二双昧死再拜以闻皇帝陛下武帝始遣使至安息国其国因发使随汉使者来观汉地以大鸟卵及犁干眩人献於汉天子大说。又帝令张骞使乌孙骞既致赐谕指曰：乌孙能东居故地则汉遣公主为夫人结为昆弟共拒匈奴不足破也。乌孙远汉未知其大小。又近匈奴服属日久其大臣皆不欲徙昆莫年老国分不能专制乃发使送骞因献马数十匹报谢其使见汉人众富後归其国其国後乃益重汉。
    元狩二年南越献驯象能言鸟。
    天汉元年正月匈奴归汉使者使使来献。
    二年秋渠黎六国使使贡献。
    宣帝神爵二年匈奴握衍朐单于立复和亲遣弟伊酋。若王胜之入汉献见。
    四年五月匈奴单于遣弟呼留。若王胜之来朝。
    甘露元年冬匈奴单于遣弟左贤王朝贺。
    三年匈奴郅支单于亦遣使奉献汉遇之甚厚。
    四年匈奴呼韩邪郅支两单于俱遣使朝献汉待呼韩邪使有加。
    成帝河平元年单于遣右皋林王伊邪莫演等奉献朝正月。
    平帝元始元年春正月越裳氏重译献白雉一黑雉二诏使三公以荐宗庙。
    二年日南之黄支国来献犀牛。
    後汉光武初公孙述据益州夜郎大姓龙傅尹董氏保境为汉乃遣从番禺江奉贡帝嘉之并加褒赏。
    建武六年匈奴遣使来献使中郎将报命。
    八年十二月高句丽王遣使奉贡。
    十三年九月日南徼外蛮夷献白雉兔。
    十四年莎车国王贤与鄯善王安并遣使诣阙贡献，於是西域始通葱岭以东诸国皆属贤。
    是年匈奴遣使奉献使中郎将报命。
    十七年十二月莎车国遣使贡献。
    二十年韩人廉斯人苏马等诣乐浪贡献。
    二十五年南匈奴单于复遣使诣阙奉藩称臣献国珍宝求使者监护遣侍子修旧约。
    是岁夫馀王遣使贡献辽西乌桓大人郝。且等九百二十二人率众向化诣阙朝贡献奴婢牛马及弓虎豹貂皮。
    三十年鲜卑大人於仇贲率众人诣阙朝贡三十一年北匈奴遣使奉献。
    中元二年东夷倭奴国王遣使奉献使人自称大夫倭国之极南界也。
    明帝永平十七年西南夷哀牢儋耳僬侥木白狼动黏诸种前後慕义贡献。
    章帝元和元年正月日南徼外蛮夷究不事人邑蒙献生犀白雉。
    章和元年月氐国遣使献扶拔狮子。
    和帝以章和二年二月即位十月安息国遣使献狮子扶拔。
    永平元年北单于弟右温禺王奉奏贡献。
    六年正月永昌徼外夷敦忍乙王莫延慕义遣使译献犀牛大象。
    九年正月永昌徼外蛮及拈国王壅繇调遣重译奏国珍宝。
    十年十二月烧当羌豪迷唐等率种人诣阙贡献。
    十三年十一月安息国王满屈遣使献狮子及条枝大爵时谓之安息爵。
    十六年十一月北匈奴遣使称臣贡献。
    殇帝以元兴元年十二月即位是月北匈奴遣使称臣诣敦煌奉献。
    安帝永初元年三月永昌徼外僬侥夷贡献内属。
    十月倭国王师升等遣使奉献口百六十愿请见。
    三年正月高句丽遣使贡献。
    元初二年正月蜀郡青衣道夷奉献内属。
    永宁元年十二月永昌徼外遣使朝献。
    是月拈国王壅繇调复遣使者诣阙朝贺献乐及幻人。
    是岁夫馀王遣子诣阙奉献。
    延光元年二月夫馀王遣使贡献。
    十二月九真徼外蛮夷贡献内属。
    三年七月日南徼外蛮豪帅诣阙贡献。
    顺帝永建二年三月疏勒国臣磐遣使奉献。
    六月西域长史班勇敦煌太守张朗讨焉耆尉黎危须三国破之并遣子贡献。
    四年拘弥国遣使贡献。
    五年正月疏勒王侍子及大宛莎车王皆遣使贡献。
    六年二月于阗王遣侍子贡献。
    十二月日南徼外叶护国拈国遣使贡献。
    是月于阗王遣侍子诣阙贡献。
    阳嘉二年六月疏勒国献狮子封牛。
    汉安二年二月鄯善国遣使贡献。
    桓帝延熹二年天竺国来献其国和帝时数遣使贡献後西域反叛乃绝至是从日南至徼外来献四年十月天竺国十二月夫馀王并遣使来献。
    九年九月大秦国王遣使奉献汉世唯一通焉。
    灵帝建宁九年烧当羌遣使贡献。
    熹平二年十二月日南徼外国重译贡献。
    三年正月夫馀国遣使贡献。
    光和六年正月日南徼外国重译贡献。
    献帝建安七年于阗国献驯象。
    延康元年貊扶馀单于焉耆于阗王各遣使贡献魏文帝黄初元年鲜卑步度根遣使献马。
    三年二月鄯善龟兹于阗王各遣使奉献。
    五年鲜卑步度根诣阙贡献厚加赏赐是後一心守边不为冠害。
    明帝太和三年十二月大月氏王波调遣使奉贡五年四月鲜卑附义王轲比能率其种人及丁零大人儿禅诣幽州贡名马。
    青龙四年五月肃慎氏贡苦矢。
    景初元年七月遣幽州刺史丘俭率众军讨辽东右北平乌丸单于冠娄敦遣弟阿罗奖等诣阙朝贡二年六月倭女王遣大夫难升米等诣郡求谒天子朝献太守刘夏遣使送诣京都。
    三年二月西域重译献火浣布诏大将军太尉临试以示百寮。
    齐王正始元年春东倭重译纳贡焉耆危须诸国弱水南鲜卑名王皆遣使来献。
    四年十二月倭国女王俾弥呼遣使大夫伊声耆掖邪狗等八人上献生口倭锦绛青缣绵衣帛布丹木附短弓矢。
    八年倭国女王壹与遣大夫掖邪狗等诣台献上男女生口三十人贡白珠五千枚青大句珠二枚异文杂锦二十匹。
    陈留王景元二年七月乐浪外夷韩貊各率其属来朝贡。
    三年四月辽东郡言肃慎国遣使重译入贡献其国弓三十张长三尺五寸苦矢长一尺八寸石三百枚皮骨铁杂铠二十领貂皮四百枚。
    吴孙权赤乌六年十二月扶南王范族遣使献乐人及方物。
    晋武帝泰始元年倭人国女王遣使重译朝献扶南国亦遣使朝贡。
    二年十一月倭人来献方物。
    三年裨离国遣小部献其方物康居国王那鼻遣使上封事并献善马。
    四年扶南国遣使来献林邑国王胡达上疏贡金盘碗及金钲等物。
    六年九月大宛献汗血马焉耆来贡方物。
    咸宁元年六月鲜卑力微遣子来献。
    五年十二月肃慎来献苦矢石。
    太康元年辰韩王遣使献方物是年东夷二十国朝献。
    二年三月东方辰韩等五国朝献。
    三年九月东夷二十九国归化献其方物。
    五年十二月林邑大秦国各遣使来献。
    六年四月扶南等十国来献。
    七年扶南等二十一国马韩等十一国使人来献。
    八年南夷扶南西域康居国各遣使来献。
    十年东夷绝远三十馀国西南夷二十馀国各遣使来献。
    太熙元年东夷七国朝贡十年辰韩诣东夷校尉何龛上献。
    元帝大兴二年八月肃慎献苦矢石。
    成帝时肃慎国遣使来献（肃慎有石皮骨之甲檀弓三尺五寸苦矢长尺有咫其国东北有山出石其利入铁将取之必先祈神周武王时献其苦矢石逮于周公辅成王复遣使入贺尔时千馀年虽秦汉之盛莫之致也。及文帝作相魏景元末来贡苦矢石等文帝召归于相府赐其王亻辱奚锦绵至武帝元康初复来贡献元帝中兴。又诣江左贡其石）。
    咸康二年高句骊遣使贡方物。
    六年十月林邑献驯象。
    康帝建元元年高句骊遣使朝献。
    後秦姚苌时二城故曹寅王达献马三千疋。
    前凉张重华时龟兹国遣使贡方物。
    南燕慕容盛长乐中高句丽王安遣使贡方物。
    北燕冯跋时蠕蠕大檀遣使献马三千疋羊万口。
    宋高祖永初二年林邑王范阳迈遣使贡献。
    少帝景平元年三月高丽国遣使朝贡。
    二年高丽国遣使贡献。
    文帝元嘉五年天竺迦毗黎国王月爱遣使奉表献金刚指环摩勒金环诸宝物赤白鹦鹉各一。
    六年七月百济王西河王河南国遣使献方物。
    七年倭国王诃罗ヌ国林邑国狮子国遣使献方物是岁诃罗单国遣使献金刚指环赤鹦鹉鸟天竺国白毡古贝叶婆国古贝等物其表语略同佛经九年河南王西河王并遣使献方物。
    十年林邑王婆洲诃罗单国并遣使献方物。
    十一年林邑国扶南国诃罗单国并遣使献方物。
    十二年狮子国扶南国诃罗单国并遣使献方物是年婆娑达国国王师黎婆达诃陀罗跋摩遣使奉。表曰：宋国大主大吉天子足下教化一切种智安稳天人师降伏四魔咸等正觉转尊法轮度脱众生我虽在远亦г灵润。
    十三年高丽国武都王遣使献方物。
