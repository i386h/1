<!-- { "loadSidebar": true } -->
    汉周勃以将军从高帝迁为太尉後以列侯事惠帝惠帝六年置太尉官以勃为太尉文帝即位以勃为右丞相居十馀月请归相印许之十馀岁丞相陈平卒复用勃为相子亚夫为中尉景帝三年吴楚反亚夫为太尉东击吴楚破平归复置太尉官五岁迁为丞相。
    金日字翁叔封宅侯有忠勤之节七叶为侍中石奋官至大中大夫东阳侯张相如为太子太傅免选可为傅者皆推奋为太子太傅武帝元狩元年立太子选群臣可为傅者奋子庆自沛守为太子太傅汲黯字长孺其先有宠於古之卫君至黯十世世为卿大夫。
    杜周武帝时为御史大夫子延年宣帝五凤中徵为御史大夫居父官府不敢当旧位坐卧皆易其处韦贤为丞相子玄成复以明经历位至丞相故邹鲁谚曰：遗子黄金满ぷ不如一经。
    平当为丞相当子晏以明经历位大司徒汉兴惟韦平父子至宰相（汉安帝更名丞相为大司徒）。
    刘德长乐卫尉辟疆之子也。德昭帝初为宗正丞杂治刘泽诏狱（杂谓以他官共治之也。刘泽孝齐王之孙谋欲叛杀青州刺史者也。）父为徙大鸿胪丞迁大中大夫後复为宗正杂案上官氏盖主事德子向本名更生元帝即位前将军萧望之诸吏光禄大夫周堪荐更生宗室忠直明经有行擢为散骑宗正给事中。又德传爵至孙庆忌复为宗正太常薨子岑嗣为法曹中郎将列校尉至太常六国时卫弱但称君也。史高为侍中贵幸子丹以父位为中庶子元帝即位为驸马都尉侍中九男皆以丹任为侍中。
    冯野王与弟立相代为上郡太守吏民嘉美歌之曰：大冯君小冯君兄弟继踵相因循聪明贤智惠吏民政如鲁卫德化均周公康叔犹二君。
    後汉鲍永建武中为司隶校尉其子昱中元初拜司隶校尉诏昱诣尚书使封胡降檄光武遣小黄门问昱有所怪不对曰：臣闻故事通官文书不著姓今司徒露布怪使司隶下书而著姓也。帝报曰：吾固欲令天下知忠臣之子复为司隶也。昱在职奉法守正有父风。
    冯鲂字孝孙父子兄弟并带青紫三代侍中。
    郭躬为廷尉家世掌法弟子镇。又为廷尉镇子贺复至廷尉贺弟祯亦以能法律至廷尉镇弟子少明习家业兼好儒学有名誉亦为廷尉。
    廉范赵将廉颇之後也。汉兴以廉氏豪宗自苦陉徙焉世为边郡守。
    陈宠为尚书子忠辟司徒府三迁廷尉正司徒刘恺举忠明习法律宜备机密，於是擢尚书使居三公曹赵兴为司隶校尉子峻为太傅以才器称孙安世鲁相三叶皆为司隶时称其盛。
    袁安章帝元和三年代第五伦为司空章和元年代桓虞为司徒安子京京子汤桓帝初为司空累迁司徒太尉汤子逢灵帝立为司空。又安子敞安帝元初三年代刘恺为司徒。
    王龚字伯宗安帝建光初为司隶校尉累迁太常顺帝永建四年为司空子畅字叔茂少以清实见称为齐相徵拜司隶校尉灵帝建宁初为司空。
    杨震安帝永初四年徵入为太仆迁太常永宁元年代刘恺为司徒延光二年。又代恺为太尉中子秉桓帝时为光禄大夫梁冀专权秉称病六年冀诛後乃拜太仆迁太常後代刘矩为太尉秉子赐灵帝熹平二年代唐珍为司空五年代袁隗为司徒免光和元年为太常五年冬为太尉免中平二年复代张温为司空子彪中平六年代董卓为司空其冬代黄琬为司徒免从入关为太常免。又代淳于嘉为司空免复拜太常献帝兴平元年代朱隽为太尉录尚书事。
    魏刘馥为扬州刺史馥子靖文帝黄初中从黄门侍郎迁庐江太守诏卿父昔任彼州今卿复据此郡可谓克负荷者也。
    韦端从凉州牧徵为太仆子康代为凉州刺史时人荣之。
    杜畿为河东太守子恕复为太守恕所在务存大体而已其树惠爱益得百姓欢心不及於畿。
    辛毗为卫尉子敞官至卫尉。
    卢毓为仆射典选举子钦为尚书仆射领选。
    蜀吕祥子及孙世为永昌太守。
    吴孙邻字公达雅性精敏幼有令誉九岁代父贲领豫章。
    朱才为校尉领兵後弟亦以校尉领兵。
    周瑜字公瑾从祖父景景子忠皆为汉太尉。
    顾潭祖父雍为丞相平尚书事卒数月拜潭太常代雍平尚书。
    晋山涛武帝咸宁中除尚书仆射领吏部子简怀帝永嘉初为尚书左仆射领吏部。
    何曾子劭为侍中尚书劭庶兄遵为侍中遵子绥为侍中尚书。
    虞悝与弟望并有士操孝悌廉信为乡党所称而俱好臧否以人伦为己任少仕州郡兄弟更为治中别驾。
    杜轸成都人为犍为太守甚有声誉当迁会病卒弟烈明政事察孝廉历平康安阳令所居有异绩迁衡阳太守闻轸亡因自表兄子幼弱求去官诏转犍为太守蜀士荣之。
    谢奕从兄尚为豫州刺史尚有德政既卒为西藩所思朝议以奕立行有素必能嗣尚事乃迁都督豫司冀并四州军事安西将军豫州刺史。
    滕修为安南将军广州牧後修孙含为平南将军广州刺史在任积年甚有威惠。
    袁猷少与兄瑰齐名代瑰为吕令复相继为江都令繇是俱渡江。
    陶璜父基为吴交州刺史璜复为交州牧在州三十年威恩著於殊俗後璜子威领刺史在职甚得百姓心三年卒威弟淑子绥後并为交州自基至绥四世为交州者五人。
    薛兼字令长清素有器宇资望故如上国不似吴人历位二宫丞相长史元帝践祚累迁太子少傅自综至兼三世傅东宫。
    周访为南中郎将督梁州诸军梁州刺史卒子抚後为益州刺史穆帝永和初进督梁州之汉中巴西梓ㄅ阴平四郡军事升平中进镇西将军在州三十馀年哀帝兴宁三年卒子楚起家参征西将军事从父入蜀拜鹰扬将军犍为太守父卒以楚监梁益二州假节袭爵建城公世世在梁甚得物情抚弟光少有父风光子仲孙兴宁初为宁州刺史桓温以梁益多寇周氏世有威称复除仲孙监益州梁州之三郡自访以下三世为益州。
    枣据善文辞为太子中庶子子嵩字台产才艺尤美为太子中庶子。
    祖约逖之弟也。逖有功於谯沛约渐见任遇逖卒自侍中代逖为平西将军豫州刺史领逖之众。
    庾阐能属文为给事中领著作其子肃之亦有文藻著称历给事中。
    徐苗字叔胄累世相承皆以博士为郡守。
    邓岳字伯山督交广二州军事建武将军平越中郎将广州刺史假节加平南将军卒岳弟逸字茂山亦有武岳卒後以逸监交广二州建威将军平越中郎将广州刺史假节。
    孔愉为会稽内史卒於山阴之私第後其子孔国孙静并再为会稽内史。
    王珉父洽尝为中书令至珉复居之时人以为奕世令望。
    孔严为吴兴太守善於宰牧甚得人和後从侄子琳之并为吴兴太守。
    丁潭为散骑常侍子话後亦至散骑侍郎。
    桓石秀代叔父冲为宁远将军江州刺史领镇蛮参军西阳太守在州五年以疾去职其弟石民为梁郡太守时叔父冲镇荆州及冲薨诏以石民监荆州军事西中郎将荆州刺史桓氏世莅荆土石民兼以才望甚为人情所仰。
    宋陆仲元者晋太尉玩曾孙以事用见知历吏部郎右卫将军侍中吴郡太守自玩洎仲元四世为侍中时人方之金张二族。
    殷淳曾祖融祖元并为晋太常淳历中书黄门侍郎淳弟冲亦历中书黄门吏部郎冲弟淡亦历黄门吏部郎。
    张畅为侍中子淹代领太子右卫率。
    毛虎生及子璩并为益州刺史。
    王淮之任宋台御史中丞为僚友所惮淮之父纳之祖临之曾祖彪之自彪之至淮之四世并居此职何偃为吏部尚书父尚之去选未五载偃复袭其职世以为荣。
    杜骥为冀州刺史徵拜左军将军兄坦代为刺史北土以为荣。
    杜弘文交州刺史慧度子也。弘文初为九真太守及继父为刺史亦以宽和得众袭爵龙编侯。
    朱修之为司徒从事中郎文帝谓之曰：卿曾祖昔为王导丞相中郎卿今。又为王宏中郎可谓不忝尔祖矣。
    南齐柳世隆元景弟之子也。出为虎威将军上庸太守帝谓元景曰：卿昔以虎威之号为隋郡今复以授世隆使卿门世不绝公也。
    沈淡与弟渊冲并历御史中丞（又云：中丞案裁之职被宪者多结怨母孔氏在东邻家失火疑为人所焚护大呼曰：我三皆作御史中丞与人，岂有善者）。
    顾宪之为给事中黄门侍郎兼尚书吏部郎中宋世其祖觊之尝为吏部庭植嘉树谓人曰：吾为宪之种耳至是宪之果为此职。
    傅琰字季山阴令僧子也。宋明帝泰始六年琰。又为山阴东土大县难为官长僧在县有称琰尤以明察著名琰父子并著奇绩江左鲜有匹云：诸傅有治县谱子孙相传不以示人。
    梁谢览为吏部尚书览自祖至孙三世居选部当世以为荣。
    刘季连为辅国将军益州刺史季连父宋世为益州贪鄙无政绩州人犹以义故故善待季连季连下车存问故老抚纳新旧见父时故吏故吏皆对之流涕萧昂字子明景之第三弟也。武帝天监初为轻车将军监南兖州初景再为兖州德惠在人及昂来代时人方之冯氏。
    夏侯夔为豫州刺史夔兄先经此任至是夔居焉兄弟并有恩惠於乡里百姓歌之曰：我之有州频仍夏侯前兄後弟布政优优夔在州七年甚有声绩远近多附之。
    谢举为五兵尚书迁掌吏部举祖庄宋世再典选至举。又三为此职前代未有也。又迁侍中中书监未拜迁太子詹事翊左将军举父{艹沦}齐世终此官累表乞改授敕不许久之受职。
    到沆为洗马管东宫书记散骑省天监三年诏尚书郎在职清能或人才高妙者为侍郎以沆为殿中曹侍郎沆从父兄溉洽并有才名时皆相代为殿中当世荣之。
    王承除国子祭酒承祖俭及父柬尝为此职三世为国师前代未之有也。当世以为荣。
    孔佥历官国子助教三为五经博士子元素颇涉文学官至太学博士。
    沈峻为五经博士卒子文阿传父业尤明。《左氏传》太清中繇国子助教为五经博士。
    陈袁宪为左仆射参掌选事先是宪长兄枢为左仆射至是为右仆射台省目枢为大仆射宪为小仆射朝廷荣之。
    贺德基字承业世传礼学祖文发父淹仕梁俱为祠部并有名当世德基於礼记称为精明累迁尚书祠部德基虽不至大官而三世儒学俱为祠部时论美其不坠焉。
    樊毅南阳人也。隶王僧辩讨河东王萧誉以功除假节威戎将军右中郎将代兄俊为梁兴太守。
    後魏庾业延父及兄和辰世典畜牧。
    司马楚之为侍中镇西大将军开府中镇大将朔州刺史琅琊王楚之尚魏诸女河内公主生子金龙後袭爵拜侍中镇西大将军开府中大将朔州刺史金龙弟跃字宝龙尚赵郡公主拜驸马都尉代兄为中镇将朔州刺史楚之父子相继镇中朔土服其威德。
    辛穆与其子馥并为平原相吏民怀安之。
    韦フ为荆郢和籴大使南郢州刺史丑夷启称フ父珍往任荆州恩洽夷夏乞フ充南道将别领荆州骁勇共为腹背诏从之。
