<!-- { "loadSidebar": true } -->
    广川王去景帝孙也。其殿门有成庆画短衣大长剑（成庆荆轲也。卫。又谓之庆卿燕人谓之荆卿。又成庆古之勇士事见《淮南子》）去好之作七尺五寸剑被服皆效焉。
    後汉楚王英喜黄老学为浮屠斋戒祭祀。
    宋临川王义庆受任历藩无浮淫之过唯晚节奉养沙门颇致费损。
    南齐竟陵王子良为会稽太守郡阁下有虞翻旧床罢任还乃致以归後於西邸起古斋多聚古人器服以鼙之子良好释氏敬信尤笃数於邸园营斋戒大集朝臣众僧至赋食行水或躬亲其事。又招致名僧讲语佛法造经贝新声道俗之盛江左未有也。
    衡阳王钧居身清率言未及时会稽孔家起园列植桐柳多构山泉殆穷精趣钧往游之曰：殿下处朱门游紫闼讵得山人交邪答曰：身处朱门而情游江海形入紫闼而意在青云   大美之吴郡张融清抗绝俗虽王公贵人视之傲如也。唯雅重钧谓从兄绪曰：衡阳王飘飘有凌云   气其风云   素韵弥足可怀融与之游不知老之将至见赏如此。
    梁南平王伟文帝子齐世清溪宫改为芳林苑天监初赐伟为第伟。又加穿筑果木珍奇穷极雕丽有侔造化立游客省寒暑得宜冬有笼炉夏设饮扇每与宾客游其中命从事中郎萧子范为之记梁藩邸之盛无过焉伟晚年崇信佛理尤精玄学著二旨义别为新通。又制情性几神等论义僧宠及周舍殷钓陆亻垂并名精解而不能屈。
    长沙嗣王业性敦笃所在留惠深信因果笃诚佛法高祖每嘉叹之後魏京兆王愉崇信佛道用度常至不接。
    京兆王太兴尝遇患请诸沙门行道所有资财一时布施乞求病愈名曰：散生斋及斋後僧皆四散有一沙门言云：乞斋馀食太兴戏之曰：斋食既尽唯有酒肉沙门曰：亦能食之因出酒一斗羊脚一只食尽犹言不饱及辞出後酒肉俱在出门追之无所见太兴遂佛前乞愿向者之师当非俗人。若此病得差即舍王爵入道未几便愈遂请为沙门表十馀上乃见许时孝文南讨左军诏皇太子於四月八日为之下施帛二千疋既为沙门更名僧懿居嵩山。
    後周长乐侯深年数岁便累石为营折草作旌旗布置行伍皆有军阵之势及长好读兵书。
    隋秦王俊仁恕慈爱崇敬佛道请为沙门不许。
    唐韩王元嘉少好学聚书至万卷。又搜采碑文古迹得异本。
    舒王元名为石州刺史二十年性高洁赏玩林泉有尘外之意。
    岐王范多聚书画古迹为时所重。
    ●卷二百九十四
    ○宗室部　退让专政退让
    《易》曰：卑而不可逾书美群后德让盖让之为德也。其至矣。哉！矧乃联华帝胄厕於藩戚而能识知退之理践崇让之言思害盈福谦之诫杜过制失轨之渐是之谓令德也。三代以上靡得而记汉室而下讫於隋唐乃有固守谦退不求闻达邈畏盛满舍去权宠或称疾以求奉祀或辞赏以惧公议或愿寝殊礼以申素志或表让兵政以授能者或退身以弭天变或推功以避封爵斯皆深达损益之理能守止足之训盖富而无骄宠而能降者素士之所难也。矧於公族乎！斯足以称贤矣。
    汉楚元王孙辟疆武帝时随二千石论议冠诸宗室清静少欲不肯仕。
    後汉顺阳怀侯嘉光武族兄也。建武三年到雒阳从征伐拜为千乘太守六年病上书乞骸骨徵诣京师。
    城阳王祉光武族兄舂陵康侯敞之子也。建武十一年祉疾病上城阳王玺绶愿以列侯奉先祭祀帝自临其疾。
    东海恭王疆光武子也。建武二十年帝优以大封兼食鲁郡合二十九县赐虎贲旄头宫殿设锺ね之悬拟於乘舆疆临之国数上书让还东海。又因皇太子固辞帝不许深嘉叹之。
    东平王苍光武子也。为骠骑将军位在三公上永平四年苍以在朝数载多所隆益而自以至亲辅政声望日重意不自安上疏归职曰：臣苍疲驽特为陛下慈恩覆护在家被教导之仁升朝蒙爵命之首制书褒美班之四海举负薪之才（负薪喻小人也。）升君子之器凡匹夫一介尚不凶箪食（簟竹器也。圆曰：簟方曰：笥）之惠况臣居宰相之位同气之亲哉！宜当暴骸骨为百僚先而愚顽之质加以固病诚羞负乘辱辅将之位将被诗人三百赤绂之刺（赤绂大夫之服）今方域晏然要荒无儆将遵上德无为之时也。文官犹可并省武职尤不宜建昔象封有库不任以政诚由爱深不忍扬其过恶前事之不凶来事之师也。自汉兴以来宗室子弟无得在公卿位者惟陛下审览虞帝优养母弟遵承旧典终卒厚恩乞上骠骑将军印绶退就藩国愿蒙哀怜帝优诏不听其後数陈乞辞甚恳切五年乃许还国而不听上将军印绶章帝建初六年诏沛济南东平中山四王替皆勿名苍既至升殿乃拜天子亲答之其後诸王入宫辄以辇迎至省阁乃下苍以受恩过礼情不自宁上疏辞曰：臣闻贵有常尊贱有等威卑高列序上下以理陛下至德广施慈爱骨肉既赐奉朝请咫尺天仪而亲屈至尊降礼下臣每赐宴见辄兴席改容中宫亲拜事过典故臣惶怖战忄栗诚不自安每会见昔无所措置此非所以章示群下安臣子也。帝省奏叹息愈褒赏焉。
    晋齐献王攸武帝子也。帝诏议藩王令自选国内长吏攸奏议曰：昔圣王封建万国以亲诸侯轨迹相承莫之能改诚以君不世居则人心偷幸人无常主则风俗伪薄是以先帝深览经远之统思复先哲之轨分土画疆建爵五等，或以进德，或以酬功伏惟陛下应期创业树建亲戚听使藩国自除长吏而今草创制度初立虽庸蜀顺轨吴犹未宾宜俟清泰乃议复古之制书比三上辄报不许其後国相上长吏缺典书令请求差选攸下令曰：忝受恩礼不称惟忧至於官人叙才皆朝廷之事非国所宜裁也。其令自上请之时王家人衣食皆出御府攸表租秩足以自供求绝之前後十馀上帝不许。
    会稽文孝王道子简《文子》也。孝武太元初拜散骑常侍中军将军进骠骑将军後公卿奏道子亲贤莫二宜正位司徒固让不拜使录尚书六条事寻加开府领司徒及谢安薨诏曰：新丧哲辅华戎未一自非明贤懋德莫能绥御内外司徒琅邪王道子体道自然神识[A13C]达实当旦之重宜扌二南之任可领扬州刺史录尚书假节都督中外诸军事卫府文武一以配骠骑府让不受数年领徐州刺史太子太傅公卿。又奏宜进位丞相扬州牧假黄钺羽葆鼓吹并让不受及恭帝为琅邪王道子受封会稽国并宣城为五万九千户安帝践阼有司奏道子宜进位太傅扬州牧中书监假黄钺备殊礼固让不拜。又解徐州诏内外众事动静谘之帝既冠道子稽首归政王国宝始总国权势倾朝廷王恭乃举兵讨之道子惧收国宝斩之乃乞解中外都督录尚书以谢方岳诏不许武陵威王孝武帝子初穆帝时为太宰海西公太和初加羽葆鼓吹入朝不趋赞拜不名剑履上殿皆固让。
    宋临川烈武王道规高祖少弟也。为辅国将军以义勋迁使持节都督荆宁秦梁雍司州之河南六州军事领护南蛮校尉荆州刺史道规辞南蛮以授殷叔文临川王义庆道规子也。元嘉中为丹阳尹加右仆射玄太白犯左执法义庆惧有灾祸乞求外镇文帝诏譬之曰：玄象茫昧既难可了。且史家诸占各有异同兵星王时有所干犯乃桓玄当诛以此言之益无惧也。郑仆射亡後左执法尝有变王光禄至今平安日蚀三朝天下之至忌晋孝武初有此异彼庸主耳犹竟无佗天道辅仁福善谓不足横生忧惧兄与後军各受内外之任本以维城表里经之盛衰此怀实有由来。若天必降灾宁可千里逃避耶既非达者之事。又不知吉凶定所。若在都则有不测去此必保利贞者岂敢苟违天耶义庆固求解仆射乃许之加中书令进号前将军常侍尹如故。
    江夏文献王义恭武帝子也。武帝即位授持节都督扬州南徐二州诸军事孝建元年十一月迁镇京口二年春督东南兖二州徵为扬州刺史加入朝不趋赞拜不名剑履上殿义恭固辞殊礼。又解持节都督南谯王义宣武帝子也。文帝时为中军将军扬州刺史值元凶弑立孝武入讨义宣遣参军徐遗宝率众三千助为前锋孝武即位以义宣为中书监都督杨豫二州丞相录尚书六条事改封南郡王进谥义宣所生为献太妃封次子宜阳侯恺为南谯王食邑千户义宣固辞内任及恺王爵，於是改授都督荆湘雍益梁宁南秦八州诸军荆湖二州刺史持节侍中丞相如故降恺为宜阳县主。
    南平穆王铄文帝第四子也。元嘉二十六年进号平西将军让不拜。
    始安王休仁文帝第十二子明帝即位为扬州刺史时诸方逆命休仁督征讨诸军事中流平定休仁之力也。乃增休仁邑四千户固辞乃受千户上流虽平薛安都据彭城招引後魏复都督北讨诸军事。又增食邑三千户不受。
    南齐豫章王嶷太子第二子也。武帝永明元年领太子太傅解中书监手启帝曰：陛下以孝纂业万维新诸弟有序臣屡荷隆爱叨授台首不敢固辞亻免仰祗宠心魂如失负重量力古今同规臣穷生如浮质操空素任居鼎石已移气序自顷以来宿疾稍缠心虑忽表於容状视此根体常恐命不胜恩加以星纬屡见灾祥虽短有常能不耿介此心欲从俗启解今职但厝辞为鄙或贻物诮所以息意缄默一委时运而可复加宠荣增其颠坠。且储傅之重实非常选遂使太子见臣必东带宫臣皆再拜二三之宜何以当此臣近亦侍言太子告意子良。且因王俭申启未知粗上闻否福庆方隆国祚永始。若天假臣年得预人位唯当请降貂以饣希微躯永侍天颜以惟毕世此臣之愿也。服之不衷犹为身灾况宠爵乎！殊荣厚恩必誓以命请帝答曰：事中恐不得从所陈三年文惠太子讲孝经毕求解太傅不许皇孙婚竟。又陈解诏曰：公惟德惟行无所厝辞。且鲁。且卫其谁与二方式范当时流声史籍岂容屡秉谦以乖期寄嶷尝虑盛满。又因宫宴求解杨州授竟陵王子良帝终不许曰：毕汝一世无所多言嶷自以地位隆重深怀退让北宅旧有园田之美乃盛理之七年启求还第帝令世子廉代镇东府嶷进位大司马八年给皂轮车寻加中书监固辞。
    梁临川靖惠王宏太祖第六子也。宏有七子正义正德正则正立正表正信世子正仁为吴兴太守有治能天监十年卒谥曰：哀世子无子高祖诏罗平侯正立为世子由宏意也。宏薨正立表让正义为嗣高祖嘉而许之封正立千户侯正义先封平乐侯正德西丰侯正则乐山侯正立罗平侯正表封山侯正信封化侯。
    长沙元王弟藻文帝孙也。武帝天监十年自南琅邪太守入为侍中藻性谦退不求闻达後出为丹阳尹大通六年入为尚书左仆射加侍中藻固辞不就诏不许。
    後魏武昌简王平原道武子河南王曜之孙也。平原有五子长子和为沙门舍其子显以爵让其次弟鉴鉴固辞诏许鉴身终之後令显袭爵鉴乃受之。
