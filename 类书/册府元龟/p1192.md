<!-- { "loadSidebar": true } -->
    昔黄帝之有天下也。画野分州列为万国周公小司徒之职有井邑丘甸之制以建民中以裁军赋公羊所谓颂声繇什一而作孟轲亦称仁政自经界而始皆井田之谓也。及战国异政谋臣变古王制既坏兼并遂起历世弥久因时立法或限以自占之数或差其命秩之品原其创制改作之意率以敦本革弊为念盖将禁抑豪侈惠绥困穷在上者之心亦已勤矣。然其旧典斯废大道云：丧命令之出奸诈随生虽齐之以刑亦不能胜矣。故周之中正坠而莫举汉之极盛邈不能及焉。
    尧遭洪水天下分绝使禹平水土别九州（分别疆理）冀州厥土惟白壤（无块曰：壤）厥田惟中中（田第五）兖州厥土黑坟（色黑而坟起）厥田惟中下（田第六）青州厥土白坟厥田惟上下（第三）徐州厥土赤埴坟（土黏曰：埴）厥田惟上中（第二）扬州厥土惟涂泥（地泉湿也。）厥田惟下下（第九）荆州厥土惟涂泥厥田惟下中（第八）豫州厥土惟壤下土坟垆（高者壤下者垆垆疏也。）厥田惟中上（第四）梁州厥土青黎（色青黑沃壤也。）厥田惟下上（第七。）雍州厥土惟黄壤厥田惟上上（第一）九州之地定垦者九百一十万八千二十顷。
    周文王在岐（今扶风郡岐山县）周平土之法以为理人之道地著为本（地著谓安土也。）建司马法六尺为步步百为亩亩百为夫夫三为屋屋三为井井十为通通十为成成十为终终十为同同方百里同十为畿畿方千里故丘有戎马一匹牛三头甸有戎马四匹兵车一乘牛十二头甲士三人步卒七十二人一同百里提封万井戎马四百匹车百乘此卿大夫采地之大者是谓百乘之家一封三百六十六里提封十万井定出赋六万四千井戎马四千匹车千乘此诸侯之大者谓之千乘之国天子之畿内方千里提封百万井足出赋六十四万井戎马四万匹兵车万乘戎卒七十二万人。故曰：万乘主也。大司徒之职均土地以稽其人民而周知其数上地家七人可任者家五人中地家六人可任者家三人下地家五人可任者家二人（均平也。周犹遍也。一家男女七人以上则授上地所养者众也。男女五人以下则授之以下地所养者寡也。止以七人六人五人为率者有夫有妇然後为家自二人以至十人为上等七六五者为其中可任谓丁强任力役之事者出老者一人其馀男女强弱相半其大数）乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事（此为造都鄙也。采地制田异於乡遂也。重立国小司徒为经之立其五沟五涂之界其制似井之字因取名焉孟子曰：夫仁政者必自经界始经界不正井地不均禄不平是故暴君污吏必慢其经界经界既正分田制禄可坐而定也。谓隰皋之地九夫为牧二而当一井今造都授民田有不易有一易有再易通率二而当一是之谓井牧者夏少康有虞有田一成有众一旅一旅之众而田一成则井牧之法先古然矣。凡夫为井者方一里九夫所理之田也。此制小司徒经之同人为之沟洫相包乃成耳一丘之属相连比以出田税沟洫为除水害四井为邑邑方二里四邑为丘丘方四里四丘为甸甸方八里旁加一里则方十里为一成积百井九百夫其中六十四井五百七十六夫出田税三十六井三百二十四夫理洫四甸为县方二十里四县为都方四十里四都方八十里旁加十里乃得方百里为一同也。称万井立万夫其四千九十六井三万六千八百六十以家邑之田任稍地以小都之田任县地以大都之田任地四夫出田税三千三百四井二万七百三十六夫理洫三千三百井三万三千四百夫理浍井田之法备於一同令止於都者采地食者皆四之一其制百里之国凡四都一都之田税入於王五十里之国凡四县一县之田税入於王二十五里之国凡四甸一甸之田税入於王地事谓农牧衡虞也。贡谓凡贡山泽之财赋谓出车徒给征役也。）任土之法以物地事授地职而待其政令（任土者任其力势所能生育。且以制贡税也。物物色之亦知其所宜地事而授农牧衡虞使职之也。）以廛里任国中之地以场圃任园地以宅田士田贾田任近郊之地以官田牛田赏田牧田任远郊之地以公邑之田任甸地（谓廛里者。若今邑居之里矣。廛人居之里城里居也。圃植果之属农於秋中为场桑圃谓之园宅田者致仕者之家所受之田也。士相见《礼》曰：宅者在国则曰：市井之臣在野则曰：草莽之臣仕者亦受田所谓圭田也。孟子曰：自卿以下必有圭田圭田五十亩贾田在市贾人其家所受田也。官田庶人在官者其家所受田也。牛田牧田畜牧之家所受田也。赏田者赏赐之地也。公邑谓六遂馀地也。天子使大夫理之自此外馀地皆然家邑大夫之采地也。小都者卿之采地大都者公之采地王子弟所食邑也。五百里王畿界也。皆言任者地之形实不方平如图受田邑者远近不得尽如而其所生育职贡止，於是）人受田上田夫百亩中田夫二百亩下田夫三百亩岁耕种者为不易上田休一岁者为一易中田休二岁者为再易下田三岁更耕之自爰其处（爰於也。更谓三岁即改与别家佃以均其厚薄也。）农夫已受田其家众男为馀夫亦以口受田如比（比例也。）士工商家田五口乃当农夫一人（口二十亩也。）此谓平土可以为法者也。若山林薮泽原陵淳卤之地（淳尽也。渴卤之田不生五也。）各以肥硗多少为差（硗硗确瘠薄之田也。）人年二十受田六十归田七十以上上所养也。十岁以下上所长也。十一以上上所强也。（勉强所之令习事也。）。
    魏文侯时李悝作尽地力之教（李悝文侯臣也。）以为地方百里提封九万顷除山泽邑居参分去一为田六百万每治田勤谨则每益三升（升当言三斗谓致田勤则每加三斗也。）不勤则损亦如之地方百里之增减辄为栗百八十万石矣。
    秦孝公任商鞅鞅以三晋地狭人贫（三晋谓韩魏赵今河东道之地）秦地广人寡故草不尽垦地利不尽出，於是诱三晋之人利其田宅复三代无知兵事而务本於内而使秦人应敌於外故废井田制阡陌任其所耕不限多少（孝公十二年之制）数年之间国富兵强天下无敌（又载秦孝公用商君坏井田开阡陌急耕战之赏虽非古道犹以务本之故倾邻国帝雄诸侯然工制遂减僭差亡度庶人之富累钜万而贫者食糟糠有国强者兼州域而弱者丧社稷王钦。若等曰：按《史记》云：秦昭襄王四年为田开阡陌今两载之）。
    始皇三十一年使黔首自实田。
