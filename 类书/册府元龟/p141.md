<!-- { "loadSidebar": true } -->
康王既尸天子（尸主也。主天下之正号）遂诰诸侯作康王之诰（既受顾命群臣陈戒遂报告之因是曰：遂）康王之诰（求诸侯之见辅弼也。）王出在应门之内（出毕门立应门内之中庭南面）太保率西方诸侯入应门左毕公率东方诸侯入应门右（二公为二伯各率其所掌诸侯随其方为位皆北面）皆布乘黄朱（诸侯皆陈四黄马朱以为庭实）宾称奉圭兼币曰：一二臣卫敢执壤奠（宾诸侯也。举奉圭兼币之辞言一二见非一也。为藩卫。故曰：臣卫来朝而遇丧遂因见新王敢执壤地所出而奠贽也。）太保皆再拜稽首王义嗣德答拜（诸侯拜送币而首至地尽礼也。康王以义继先人明德答其拜受其币）太保暨芮伯咸进相揖皆再拜稽首（蒙宰与司徒皆共群臣诸侯兼进陈戒不言诸侯以内见外）曰：敢敬告天子皇天改大邦殷之命（大天改大国殷之王命谓诛纣也。）惟周文武诞受。若克恤西土（言文武大受道而顺之能爱我西土之民本其所起）惟新陟王毕协赏罚戡定厥功用敷遗後人休（惟周家新升王位当尽和天下赏罚能定其功用布遗後人之美言施及子孙无穷）今王敬之哉！（敬天道务崇先人之美）张皇六师无坏我高祖寡命（言当张大六师之众无坏我高德之祖寡有之教命）王。若曰：庶邦侯甸男卫（顺其戒而告之不言群臣以内见外）惟予一人钊报诰（报其戒）昔君文武丕平富不务咎（言先君文武道大政化平美不务咎恶）底至齐信用昭明於天下（致行至忠信之道明显明於天下言圣德洽）则亦有熊罴之士不二心之臣保王家（言文武既圣则亦有勇猛如熊罴之士忠一不二心之臣共安治王家）用端命於上帝皇天用训厥道付畀四方（君圣臣良用端直之命於上天天大用训其道付与四方之国王天下）乃命建侯树屏在我後之人（言文武乃施政令立诸侯树以为藩屏傅王业在我後之人谓子孙）今予一二伯父尚胥暨顾绥尔先公之臣服於先王（天子称同姓诸侯曰：伯父言今我一二伯父，庶几相与顾念文武之道安汝先公之臣服於先王而法循之）虽尔身在外乃心罔不在王室（言虽汝身在外土为诸侯汝心常当忠笃无不在王室熊罴之士励朝臣此督诸侯）用奉恤厥。若无遗鞠子羞（各当用心奉忧其所行顺道无自荒怠遗我稚子之羞辱稚子康王自谓也。）群公既皆听命相揖趋出（已听诰命趋出罢退诸侯归国朝臣就次）王释冕反丧服（脱去黼冕反服丧服居倚庐）。
汉高祖二年使诸将略地扌┧陇西以万人。若一郡降者封万户（。若者豫及之辞言以万人，或以一郡降者皆封万户）。
六年令天下县邑城（皇后公主所食田邑令各筑其城也。县之与邑皆令筑城）。
十一年冬以代相国陈反帝亲征之诏诸县坚守不降反寇者复租三岁。
十二年二月诏曰：吾立为天子帝有天下十二年於今矣。与天下之豪士贤大夫共定天下同安辑之其有功者上致之王次为列侯下乃食邑而重臣之亲或为列侯皆令自置吏得赋敛女子公主为列侯食邑者皆佩之印赐大第室吏二千石徙之长安受小第室入蜀汉定三秦者皆世世复吾於天下贤士功臣可谓亡负矣。其有不义背天子擅起兵者与天下共伐诛之布告天下使明知朕意。
文帝七年十月令列侯太夫人诸侯王子及吏二千石无得擅徵捕（列侯之妻称夫人列侯死子後为列侯乃得称太夫人子不为列侯不得称也。）。
景帝後二年十月省彻侯之国（文帝遣列侯之国今省之省音所领反）。
武帝天汉二年十一月诏关内都尉曰：今豪杰虽远交依东方群盗其谨察出入者。
征和二年戾太子反帝在甘泉赐丞相玺《书》曰：捕斩反者自有赏罚以牛车为橹（橹也。远与敌战故以车马橹用自蔽也。一说橹望敌之楼也。）毋接短兵多杀伤士众（用短兵则士众多死伤）坚闭城门毋令反者得出。
宣帝本始四年四月郡国地震或山摧诏律令有可蠲除以安百姓条奏。
五凤二年八月诏曰：夫婚姻之礼人伦之大者也。酒食所以行礼乐也。今郡国二千石或擅为苛禁民嫁娶不得具酒食相贺召由是废乡党之礼令民亡所乐非所以导民也。诗不云：乎！民之失德乾饣侯以愆（小雅伐木之诗也。饣侯食也。愆过也。言人无恩德不相饮食则阙乾饣侯之事为过恶也。乾音干饣侯音侯）勿行苛政。
成帝阳朔二年春寒诏曰：昔在帝尧立羲和之官（羲氏和氏世掌天地之官）命以四时之事令不失其序故书云：黎民於蕃时雍（黎众也。时是也。雍和也。言众民，於是变化用是大和蕃多也。尚书作变而此纪作蕃两说并通蕃音扶元反）明以阴阳为本也。今公卿大夫，或不信阴阳薄而小之（谓为轻小之事也。）所奏请多违时政（时政月令也。）傅以不知周行天下（言递相因循以所不知之事施设教令周遍天下）而欲望阴阳和调，岂不谬哉！其务顺四时月令。
永始四年六月诏曰：圣王明礼制序尊卑异车服以章有德虽有其财而无其尊不得逾制故民兴行上义而下利（以义为上以利为下）方今世俗奢僭罔极（罔无也。极中也。）靡有厌足公卿列侯亲属近臣四方所则（则法也。）未闻身遵礼同心忧国者也。或乃奢侈逸豫务广第宅兴治园池多畜奴婢被服绮（被皮义切）设钟鼓备女乐车服嫁娶葬埋过制吏民慕效浸以成俗（浸渐也。）而欲望百姓俭节家给人足，岂不难哉！诗不云：乎！赫赫师尹民具尔瞻（小雅节南山之诗也。赫赫盛貌也。师尹尹氏为大师之官也。言居位盛高备为众庶所瞻仰）其申敕有司以渐禁之（谓约束也。）青绿民所常服。且勿止（。然则禁红紫之属）列位近臣各自省改（省视也。视而改之《论语》称曾子曰：吾日三省吾身）司隶校尉察不变者。
哀帝绥和三年四月即位六月诏郡国察吏残贼酷虐者以时退有司无得举赦前往事博士弟子父母死与宁三年（宁与处家丧）。
後汉光武建武六年六月诏曰：夫张官置吏所以为人也。今百姓遭难户口耗少而县官吏职所置尚繁其令司隶州牧各实所部省减吏员县国不足置长吏可并合者（并必政切）上大司徒大司马二府，於是条奏并省四百馀县吏职减损十置其一。
七年正月诏曰：世以厚葬为德薄终为鄙至於富者奢僭贫者单财（单尽也。）法令不能禁礼义不能止仓卒乃知其咎（仓卒谓丧乱也。谓厚葬者皆被发掘故乃知其咎咎恶也。）其布告天下令知忠臣孝子慈兄悌弟薄葬送终之义。
明帝永平十二年五月诏曰：昔曾闵奉亲竭欢致养仲尼葬子有棺无椁丧贵致哀礼存宁俭今百姓送终之制竞为奢靡生者无担石之储而财力尽於坟土伏腊无糟糠而牲牢兼於一奠糜破积世之业以供终朝之费子孙饥寒绝命於此岂祖考之意哉！。又车服制度恣极耳目田荒不耕游食者众（游食谓浮食者）有司具申明科禁宜於今者宣之郡国。
章帝建初七年九月幸偃师至河内下诏曰：车驾行秋稼观收获因陟郡界皆精骑轻行无它辎重不得辄桥道远离城郭遣吏逢迎刺探起居（刺探谓候伺探音汤槛切）出入前後以为烦扰动务省约但患不能脱粟瓢饮耳所过欲令贫弱有利无违诏书。
元和二年正月诏三公曰：方春生养万物莩甲宜助萌阳以育时物其令有司罪非殊死。且勿案验及吏人条书相告不得听受冀以息事宁人敬奉天气立秋如故夫俗吏矫饰外貌似是而非揆之人事则悦耳论之阴阳则伤化朕甚厌之甚苦之安静之吏悃忄无华日计不足月计有馀如襄城令刘万吏人同声谓之不烦虽未有它异斯亦殆近之矣。间敕二千石各尚宽明而今富奸行赂於下贪吏枉法於上使有罪不论而无过被刑甚大逆也。夫以苛为察以刻为明以轻为德以重为威四者或兴则下有怨心吾诏书数下冠盖接道而吏不加理人或失职其咎安在勉思旧令称朕意焉。
顺帝永建二年二月诏以民入山凿石发泄藏气敕有司简察所当禁绝。
魏太祖为汉丞相建安八年五月令曰：司马法将军死绥（魏书云：绥却也。有前一尺无却一寸）故赵括之母乞不坐括是古之将军者破於外而家受罪於内也。自命将征行但赏功而不罚罪非国典也。其令诸将出征败军者抵罪失利者免官爵（魏书载庚申令曰：议者，或以军吏虽有功能德行不足堪任郡国之选所谓可与道未可与权管仲曰：使贤者食于能则上斗士食于功则率轻於死二者设子国则天下治未闻无能之人不斗之士并受禄赏而可立功兴国者也。故明君不官无功之臣不赏不战之士治平尚德行有事赏功能昔之言一似管窥虎欤）。
文帝黄初五年诏日近之不绥何远之怀今事多而民少上下相弊以文法百姓无所措其手足昔泰山之哭者以为苛政甚於猛虎吾被儒者之风服圣人之遗教，岂可以目玩其辞行违其诫者哉！广议轻刑以惠百姓。
明帝太和三年七月诏曰：礼王后无嗣择建支子以继大宗则当纂正统而奉公义何得复顾私亲哉！汉宣继昭帝後加悼考以皇号哀帝以外藩援立而董宏等称引亡秦或误时朝既尊恭皇立庙京都。又宠藩妾使比长信叙昭穆於前殿并四位於东宫僭差无度人神弗佑而非罪师丹中正之谏用致丁傅焚如之祸自是之後相踵行之昔鲁文逆祀罪繇夏父宋国非度讥在华元其令公卿有司深以前世行事为戒後嗣万一有繇诸侯入奉大统则当明为人後之义敢为佞邪导谀时君妄建非正之统以干正统谓考为皇称妣为后则股肱大臣诛之无赦其书之金策藏之宗庙著於令典。
晋武帝太始元年十二月诏曰：昔王凌谋废齐王而王竟不足以守位邓艾虽矜功失节然束手受罪今大赦其家还使立後兴灭继绝约法省刑除魏氏宗室禁锢诸将吏遭三年丧者遣宁终丧百姓复其徭役罢部曲将长吏以下质任省郡国御调禁乐府靡丽百戏之伎及雕文游畋之具开直言路置谏官以掌之。
五年正月敕戒郡国计吏诸郡国守相令长务尽地利禁游食商贩其休假者令与父兄同其勤劳豪势不得侵役寡弱私相置名。
咸宁四年诏曰：石兽碑表既私褒美兴长虚诞伤财害人莫大於此一禁断之其犯者虽会赦令皆当毁坏。
惠帝永平元年正月诏子弟及群官并不得谒陵。
元帝太兴元年四月初禁招鬼葬。
成帝咸和八年正月令诸郡举力人能举千五百斤以上者。
安帝义熙元年五月禁绢扇及ヅ蒲。
