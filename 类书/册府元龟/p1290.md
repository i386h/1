<!-- { "loadSidebar": true } -->
    杨相如先天中为常州晋阳尉上疏陈便宜曰：臣闻贾生之言曰：人君之於天下犹今人置器置之安处则安危处则危是国之安危政之理乱亦由乎！陛下所置甚易为也。今陛下以命代之主率易为之资握黎元之命包宇宙之广尽系之於陛下陛下可不置之於安处乎！书云：一人有庆兆民赖之斯之谓矣。陛下在黎人之上居万乘之重将欲为也。天下已随之将所尚也。天下已尚之然风俗之端邪正之首者皆从陛下所为也。非徒风俗邪正所系亦祸福存凶在焉陛下取舍运为甚不可忽也。臣不敢远徵古昔博引传记请以隋炀帝太宗文武皇帝言之炀帝藉文帝之资跻大宝之位兵加海外威震区中乃自恃其强不忧时政大纵骄欲恣成猜险所为不轨所行不顺忌忠正之义黜废贤良狎便佞之言昵爱邪僻荒淫酒色穷极绮丽兵戈不息调役非时奇技淫巧者率获登迁力边攘寇者皆愆财赏不恤人之疾苦不知政之理乱君臣阻隔上下相蒙虽制敕交行而声实舛谬言同尧舜迹如桀纣为行。若是人何克从夫推心不诚欲人之附己资恶内炽望俗之无邪犹却行追人向日避影孔子曰：子帅以正孰敢不正其身不正虽令不从炀帝不节其欲而欲禁人之欲其可得乎！故四海之风淫天下之情伪其人怨其俗荡贞髦摈逐奸逆竞驰皇纲紊而隙生祸[C260]滋而难作昔之有隋也。今转为大唐，岂不以纵慝无厌危患不恤举天下之大一掷而弃之荒迷沉乱终不自觉要之覆灭死於人手为天下笑甚可痛哉！诗云：殷监不远在夏后之世谚云：前车覆後车诫。然则主社稷承宗庙者可不极思虑深勖励乎！夫主即圣君之资乱邦为开国之始是用集我昌运太宗以圣德英武雄才睿略扫除昏虐大济生人咄叱而四维更张指麾而六合复正其知人任使尽得其才或取诸俘虏雠敌并推怀而用之意豁如也。故房玄龄识之於月品尉迟敬德狎之而不疑接李靖以优礼此天下之智谋所以得输其赤心天下之劲勇所以得尽其死力也。帝业既就寰中已安後武先文励精为理务尧舜之道想致羲皇之俗开礼贤之馆置十八学士听朝之後覃思典坟周通百家乐而倦所谓武以得之文以守之其帝王臧否安危成败政刑理乱风俗兴衰皆鉴於前古比之明镜故以书籍为古镜魏徵为人镜见善则行之不善则去之闻直言则欣然受纳得一士则喜见於朝讠舀庾便媚者不得臻於前梗正贞贤者从容於左右矣。贞观之际太平俗洽官人得材功赏必实刑不谬及礼无愆度于时天下晏如遗粮在亩盛德洽於人心而祥风游乎！海内矣。非太宗之明懿聪达虚心治道与天下贞臣正士同心戮力，岂能致於此乎！初东巡以供奉不精而有罚既到雒邑。又理隋之旧官颇趣游畋或见可欲魏徵骤谏太宗欣然罢之曰：非公无此语也。自是帝节欲向道思愆纳正由斯而言则圣人之情不必无欲也。且物悬於外情动於中情之动中则无穷也。物之外则不极也。以不极之物无穷之情动而不为之节制虽有圣智亦安得致升平之事乎！故太宗之情非无欲也。拟致升平之资故樽节维持之耳往以隋人失御天命有归而始终经纶斯亦勤矣。首建大义提三尺安八创万代立社稷传子孙位已重矣。功已大矣。亦安得不思盈满之诫而检嗜欲之情乎！故太宗之於崇台遂宇非不爱之惜人力也。宝衣玉石非不美之节人财也。妍倡绝艳非不乐之妨听政也。犬马畋猎非不好之荡心意也。此数者皆能裁抑之是使人之赋敛也。轻岁之调役也。寡举人之利甚忄专资国之用不费国用不费人利是丰则不言而礼让自行清净而仁义大洽非徒太宗之为理。若是古之明王圣主曷不繇兹道乎！臣历观有国有家莫不以骄矜放纵而灭畏慎谦恪而兴然鲜蹈兴平之衢多遵覆灭之路者何也。实以在既安之日侧凶兢畏及危逼之势始思悔咎徒成追恨亦何补乎！臣诚以人主之在深宫方安平之日。若能先虑危难以自悔勖去不经之道防可欲之原务任贤之规除轻暴之迹则履万有必安之途而无颠蹶覆辱之患矣。行之甚易在人主为之臣所以举隋氏纵欲而亡太宗抑欲而昌愿陛下详择今天下皆拭目而视倾耳而听欲望陛下兢兢业业以致太平也。臣诚以为宜效太宗去邪佞之士进忠贤之人与之讨论诗书谈议得失以见先古之成败以较当今之可否行其所长弃其不善如此则朝廷无僻谬国政必清平矣。臣。又闻书籍所载美恶具存采其陈迹为之鉴诫陶然其中甚足乐也。亦何必穷逐声色巡游罔倦不务诗书之乐乎！非独妨於政理徒劳弃日矣。往者太宗尝敕魏徵作群书理要五十篇大论得失臣诚请陛下温清暇以时观览其书虽简略不备亦足以见忠臣之谠言知经国之要会矣。夫古之人主莫不委任忠正广务才贤而保正全忠者稀倾侧向背者众非缘人主知其不忠不正而用之也。盖似正而非正似忠而不忠深心以藏邪厚貌而难测耳所以尝患谬用之而不辨其真实也。且非忠正尚不辨其真实况实忠正岂得知而信任乎！故有独行而见疏有怀忠而受谗矣。此先古帝王迷惑错误以不忠为忠以贤为不贤率皆十八九也。《书》曰：知人则哲惟帝难之非夫圣主明王则不能知也。今陛下聪明在位庆祚方远。若欲任人择士取致太平必宜先辨忠贤以别邪佞。若忠贤既辨邪佞不杂正人为之羽翼邪人不造其间则有仁义道德行於四方而无讠舀谀倾巧以乱陛下也。且忠贤邪佞虽有难知今以陛下明悟神聪孜孜选用更垂之以睿鉴。又加之以审察，岂有不知之者乎！然其审察之宜可以意测可以情恕矣。以意测者测邪佞之臣也。以情恕者恕忠贤之臣也。夫忠不似佞佞则似忠请陛下测之恕之则可知也。臣闻人之性分不可转移邪佞忠贤各有所趣顺道违俗忠贤也。违道顺俗邪佞也。若言之弗耳行之忤心动繇先王之道事极终始之虑志惟安国卫主者忠贤之所为也。故直质而不佞勤诚而取容务正道而抗节人主闻之固将疏远之矣。此真忠贤之臣也。陛下可不恕而用之乎！顺欲从旨言美饰不繇先圣之道思乱国家之政务於要利以惑主者邪佞之所为也。故发小惠以贾信凶大义而苟合权宠势而挟威伺愉悦而争媚人主见之固将亲近之矣。此真邪佞之臣也。陛下可不测而去之乎！大率人君皆恶其臣忤心而欲人之顺己贤臣正直安得不忤心乎！邪臣讠舀诈安得不顺己乎！故积忤生憎祸之路也。积顺生爱福之门也。此邪佞所以常亲而宠贤臣所以常疏而辱也。自古帝王之使臣佐者曷不多论此弊乎！陛下诚能反是而求之精心而察之爱其所忤而收忠贤憎其所顺而去邪佞则天下之忠正可以比肩重足天下之太平可以千秋万岁太宗之政化复行尧舜之淳风日用矣。此愚臣所以请陛下审察忠佞测恕之之术也。国家自垂拱以後至於近年寇贼屡兴兵革数动边师溃丧日费滋多加以观寺修营锡赍繁数郡县之吏未息侵渔寰区之氓率尽凋馑官班冗赘淫费频烦近者人献直言时有切谏徒闻谠议竟不施行至干营造未甚休息是使国储不足人蓄久空俗弊之繇其来已渐。又制敕甚重奸非莫惩节限虽多逾越极众孤立寡援者小罪必罚贷赂朋党者大愆不绳听断之狱不审寰中之罪未肃也。夫法贵简而能禁罚宜轻而必行陛下方兴崇至德大布新政譬琴之不理宜在更张路之不平终当徙辙。若不改创而求治安扬汤以止沸不可得也。臣请一皆除去碎密不察小过小过不察则无烦苛大罪不漏则止奸慝使简而难犯宽而能制此所谓天网恢恢疏而不漏矣。然後停不急之务致无为之治休罢造作节减税赋息徭役除赘官绝吏之侵渔复人之本业斯则人安而俗富也。且俗富则国富人安则国安所为之术无他惟此而已矣。帝览而善之。
    张九龄开元三年为左拾遗上疏曰：古之选用取其声称或遥闻辟召或一见任之是以士修业行而流品不杂臣以为吏部始造簿书以备人之遗忘今反求於案牍不急於人才亦何异遗剑中流而刻舟以纪去之弥远可为伤心凡有称吏部之能者则曰：从尉於主簿从主簿与县丞斯选曹执文而善知官次者也。惟论合与不合不论贤与不肖大略如此，岂不谬哉！臣以为选部之法弊於不变变法之易在陛下涣然行之夫以一诗一判定其是非使贤人君子从此遗逸而有识者之所叹息也。
    褚无量为右散骑常侍开元五年太庙四室坏无量上疏请修德曰：臣闻尚书洪范传云：王者阴盛阳微则先祖见其变昔成汤遇旱引事自责云：女谒盛邪今大庙毁坏即是先祖之变今於後宫之中非御幸者伏望悉出之以应其变。又窃闻左右近臣妄奏云：国家大庙其材木本是苻坚时旧殿隋文帝创立新都移宇文庙故殿改造此庙臣按地志隋文帝开皇初创置长安城即造此庙元非苻坚及宇文氏所作况我国家及隋文帝贵为天子富有四海岂复递取苻坚之旧殿以充大庙者乎！此则言伪而辨殊不足采纳伏愿精选举用贤良节奢靡轻赋税继绝代慎刑罚纳谏诤察讠舀谀夫如是则人和人和则气和气和则天地和矣。天人和会灾异自销伏愿虔奉神心克谨天诫吕向为起居舍人玄宗东封时向上疏谏曰：鸱枭不鸣未为瑞鸟豺虎虽服岂齐仁兽由是鬼性毒行久务常积今夫突厥者正与此类今陛下收其顷效杂以从官赴封禅之礼参玉帛之会诏许侍游召入禁仗赐以驰逐使操弓矢竞飞镞於前同获兽之乐倘此等各怀犬吠交肆盗憎荆卿诡动何罗窃至逼严跸稍冒清尘纵单于为醢穹庐为污何塞过责伏愿勿复亲近使有分限侍不失常归於得所孰不幸甚。
    刘彤为给事中开元十七年朝五陵每发行宫天尚未晓彤上疏谏曰：将事发轸路犹曛黑红尘四合白刃交驰往来不相知左右不相识假令有败车逸马枯木朽株则变在不虑患生所忽不可轻也。伏愿虑及细微以安宗社拜陵之日必候朝光凡百欢心普天幸甚制曰：朕夙敬之志惟在昧爽卿重慎之诚欲及辨色国体宜尔用纳良规然要须早朝稍尽夜漏耳。
