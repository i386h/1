<!-- { "loadSidebar": true } -->
    樊准为尚书令明习故事遂见任用。
    郭贺能明法为尚书令在职六年晓习故事多所裨益。
    黄琼为尚书仆射初琼在台阁习见故事及後居职达练官曹争议朝堂莫能抗夺。
    刘为尚书侍郎闲练故事文礼︹辩每有奏议应对无滞为僚类所归。
    黄香为尚书令晓习边事均量军政皆得事宜。
    杨球为尚书侍郎闲达故事其章奏处议常为台阁所崇信。
    魏潘勖汉末为尚书郎迁右丞诏以勖前在二千石曹才敏兼通明习旧事敕并领本职数加特赐。
    桓范为尚书在台阁号为晓事。
    晋何邵为尚书左仆射博学善属文陈说近代事。若指诸掌。
    傅祗为右仆射明达国体朝廷制度多所经综。
    刁协元帝渡江拜尚书左仆射于时朝廷草创宪章未立朝臣无习旧仪者协久在中朝谙练旧事凡所制度皆禀於协焉深为当时所称许。
    孔衍字舒元元帝中兴初与庾亮俱补中书郎于时庶事草创衍经学博通练识旧典朝仪轨制多取正焉。
    王彪之为仆射桓温将废海西公时废立之仪既绝於旷代朝臣莫有识其故典者彪之神采毅然朝服当皆文武仪准莫不取定朝廷以此服之彪之父彬尚书仆射子临之孙纳之并御史中丞以彪博闻多识练习朝仪自是家世相传并谙江左旧事缄之青箱世人谓之王氏青箱学。
    宋王淮之王处曾孙也。为都官尚书改领吏部淮之究识旧仪问无不对时大将军彭城王义康录尚书事每叹曰：，何须高论玄虚政得如王淮之两三人天下便治矣。撰仪注朝廷遵用之。
    殷景仁为中书侍郎於国典朝仪旧章记注莫不撰录识者知其有当世之志矣。高祖甚知之迁太子中庶子。
    南齐王琨在宋为度支尚书景和中讨义阳王昶六军戒严应须紫ɡ左右欲营办琨曰：元嘉初征谢晦有紫ɡ在匣中不须更作简取果得焉。
    王俭为左仆射朝廷初基制度草创俭识旧事问无不答高帝叹曰：诗云：维岳降神生甫及申今亦天为我生俭也。俭长学礼究朝仪每博议证引先儒罕有其例八座丞郎无能异者俭手笔典裁为当时所重。
    梁到洽高祖时为尚书左丞时銮舆欲亲戎军国容礼多自洽出焉。
    周舍为尚书礼部郎时天下草创礼仪损益多自舍出焉。
    何敬容为吏部侍郎左仆射迁尚书令久处台阁详悉旧事。
    孔休源为尚书仪曹郎时多所改作每逮访前事休源即以诵记随机断决曾无疑滞吏部郎任尝谓之为孔独诵累迁尚书左丞时太子詹事周舍撰礼疑义汉魏至於齐梁并皆搜采休源所有奏议咸预编录。
    谢几卿为尚书左丞几卿详悉故习仆射徐勉每有疑滞多询访之。
    陈刘师知善仪礼台阁故事多所详悉高祖入辅以师知为中书舍人掌诏诰是时兵乱之後朝仪多阙高祖为丞相及加九锡并受禅其仪注并师知所定焉。
    袁枢迁都官尚书掌选枢博闻强识明悉旧章。
    沈文阿初为梁国子博士寻领步兵校尉兼掌仪礼自太清之乱台阁故事无有存者丈阿父峻梁武世尝掌朝仪颇有遗藁，於是酌量裁撰礼度皆自之出後魏刘懋为尚书外兵郎中加轻车将军凡所撰制朝廷轨仪皆与参量尚书博议懋与殿中郎袁翻尝为议主达於从政台中疑事咸所访决受诏参议新令刘昶领仪曹尚书於时改革朝议诏昶与蒋少游专主其事昶条上旧式略不遗凶。
    崔休为殿中尚书休久在台阁明习典礼每朝廷疑议咸取决焉诸公咸相谓曰：崔尚书下意处我不能异也。
    常景为中散大夫领中书舍人朝廷典章疑而不决则访景而行之。
    北齐裴谳之为仪曹郎尤悉历代故事仪注丧礼皆能裁之。
    後周徐招初从魏孝武入关为尚书左丞朝廷播迁典章有阙至於台阁轨仪多招所参定论者称之。
    唐瑾为尚书右丞吏部郎中於时魏室播迁庶务草创朝章国典瑾并参之。
    柳敏拜礼部为司宗久处台阁明练故事近仪式乖先典者皆按处旧章刊正之。
    隋赵贤通为相州刺史朝廷以其晓习故事徵拜尚书右仆射。
    元善雒阳人少随父之江南开皇初拜内史侍郎陈使袁雅来聘上令善就馆受书雅出门不拜善论旧事有拜之仪雅不能对遂拜成礼而去。
    苏威为吏部尚书承战争之後宪章驳帝令朝臣改旧法为一代通典律令格式多威所定世以为能。
    赵芬为少卿正芬明习故事每朝廷有所疑议众不能决者芬辄为平断莫不称善。
    唐裴矩为民部尚书年。且八十精爽不衰以晓习故事甚见推重。
    苏瑰中宗时为尚书右丞以明习法律多识台阁故事特命删定律令格式。
    郭正一为中书侍郎在中书累年明习故事。
    郑馀庆为尚书右仆射宪宗以馀庆谙练典章朝廷礼乐制度有乖故事专委馀庆参酌施行遂用为详定使馀庆复奏刑部侍郎韩愈礼部侍郎李程为副使左司郎中崔郾吏部郎中陈佩刑部员外郎杨嗣复礼部员外郎庾敬休并充详定判官朝廷仪制吉凶五礼咸有损益焉。
    後唐卢文纪为吏部郎文纪熟於故事铨综条流剖析无滞。
    ●卷四百六十三
    ○台省部　谦退
    夫让之谓懿德纪於春秋谦之能有终载於易象非夫明哲之兼蕴几神之内朗其孰能与於此乎！汉氏而下政归台阁典掌机要参预顾问权任斯剧位望弥峻乃有畏远名势推避光宠深戒盛满固怀冲抑荐贤而自代者期乎！达人引年而敛迹者表乎！知止或形於封疏极其剖陈或面述至诚发於悃忄固亦感动时主获寝成命高谢荣爵言还故里者斯不乏焉虽复周旋敦谕黾勉就职然其孤风逸轨亦足以厉俗矣。传所谓难进而易退见利而思义者皆斯人之徒欤。
    汉金日为侍中武帝病属霍光以辅少主让日日曰：臣外国人。且使匈奴轻汉，於是遂为光副武帝遗诏以讨莽何罗功封日宅侯日以帝少不受封。
    孔霸宣帝时拜太中大夫为人谦退不好权势尝称爵位泰过何德以堪之帝欲致霸相位自御史大夫贡禹卒及薛广德免辄欲拜霸霸让位自陈至三帝深知其至诚乃弗用以是敬之赏赐甚厚。
    贡禹为河南令去官元帝初即位徵为谏大夫迁光禄大夫禹上《书》曰：臣禹年老贫穷家赀不满万钱妻子糠豆不赡衤豆褐不完有田百三十亩陛下过意徵臣（过犹误也。）臣卖田百亩以供车马至拜为谏大夫秩八百石俸钱月九千二百廪食太官（谓太官给其食）。又蒙赏赐四时杂缯绵絮衣服酒肉诸果物德厚甚深疾病侍医临治（侍医天子之医也。）赖陛下神灵不死而活。又拜为光禄大夫秩二千石俸钱月万二千禄赐愈多家日以益富身日以益尊诚非草茅愚臣所蒙也。
    晋山涛太康初迁右仆射加光禄大夫侍中掌选如故涛以老疾固辞手诏曰：君以道德为世模表况自先帝识君远意吾将倚君以穆风俗何乃欲舍远朝政独高其志邪吾之至怀故不足以喻乎！何来言至恳切也。且当以时自力深副至望君不降志朕不安席涛。又上表固让不许。
    纪瞻转尚书上疏谏诤多所规益帝甚嘉其忠烈会久病不堪朝请上疏曰：臣疾疚不痊旷废转久比陈诚款未见哀察重以尸素抱罪枕席忧责之重不知垂没之馀当所投厝臣闻易失者时不再者年故古之志士义人负鼎趣走商歌於市诚欲及时效其忠规名传不朽也。然失之者亿万得之者一二耳常人之情贪求荣利臣以凡庸邂逅遭遇劳无负俎口不商歌横逢大运频烦饕窃虽思慕古人自效之志竟无毫报塞之效而犬马齿衰众疾废顿僵卧救命百有馀日叩棺曳衾日顿一日如复天假之年蒙陛下行苇之惠可薄存性命枕息陋巷亦无繇复厕八座升降台阁也。臣目冥齿堕胸腹冰冷创既不差足复偏跛为病受困既以荼毒七十之年礼典所遗衰老之徵皎然露出臣虽欲勤自藏护隐伏何地臣之职掌户口租税国之所重方今六合波荡人未安居土被大化百度草创发卒转运皆须人力以臣平强兼以晨夜尚不及事今俟命漏刻而当久停机职使王事有废。若朝廷以之广恩则忧责日重以之序官则官废事弊须臣病差则臣日月衰退今以天慈使官旷事滞臣受偏私之宥於大望亦有亏损今万国革面贤俊比迹而尝虚停好爵不以縻贤以臣秽病之馀妨官固职诚非古今黜进之急惟陛下割不已之仁赐以敝帷陨仆之日得以藉尸时铨俊使官修事举臣免罪戮死生厚幸因以疾免寻除尚书右仆射屡辞不听遂称病笃还第不许。
    蔡谟迁五兵尚书领琅琊王师谟上疏让曰：八座之任非贤莫居前後所用资命有常孔愉诸葛恢并以清节令才少著名望昔愉为御史中丞臣尚为司徒长史恢为会稽太守臣为尚书郎恢尹丹阳臣守小郡名辈不同阶级殊悬今猥以轻鄙超伦逾等上乱圣朝贯鱼之序下违群士准平之论岂唯微臣其凶之诫实招圣政惟尘之累。且左长史一超而侍帷幄再登而厕纳言中兴以来上德之举所未尝有臣何人斯而猥当之是以叩心自忖三省愚身与其苟进以秽清涂宁受违命狷固之罪疏奏不许。
    何充为尚书令加左将军充以内外统任宜相纠正。若使事综一人於课对为嫌乃上疏固让许之从中书令加散骑常侍领军如故。又领州大中正以州有先达宿德固让不拜後为骠骑将军献后临朝诏曰：骠骑任重可以甲仗百人入殿。又加中书监录尚书事充自陈既录尚书不以复监中书许之。
    卞为尚书令廉洁俭素居甚贫约息当婚成帝特赐钱五十万固辞不受。
    孔愉为左仆射诏给亲信二十人廪赐愉上疏固让优诏不许重。表曰：臣以朽ウ忝厕朝右而以惰劣无益毗佐方今疆场日骇政烦役重百姓困苦奸吏擅威暴人肆虐大弊之後仓库空虚功劳之士赏赐不足困悴之馀未见拯恤呼嗟之怨人鬼感动宜并官省职贬食节用勤抚其人以济其艰臣等不能替扬大化纠明刑政而偷安高位横受宠给无德而禄殃必及之不敢横受殊施以重罪戾从之。
    王彪之为东海王文学从伯导谓曰：选官欲以汝为尚书郎汝幸可作诸王佐邪彪之曰：位之多少既不足计自当任之於时至於超迁是所不愿遂为郎颜含除国子祭酒加散骑常侍迁光禄勋以年老逊位成帝美其素行就加右光禄大夫门施行马赐床帐被褥敕太官四时致膳固辞不受。
    王洽加中书令固让表疏十上穆帝诏曰：敬和清裁贵令昔为中书郎吾时尚小数呼见意甚亲之今所以用为令既机任须才。且欲时时相见共讲文章待以友臣之义而累表固让甚违本怀其催洽令拜苦让遂不受。
