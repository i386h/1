<!-- { "loadSidebar": true } -->
    二年七月宣谕使侍御史郑叔清奏承前诸使下召纳钱物多给空名告身虽假以官赏其忠义犹未尽才能今皆量文武才艺兼情愿稳便据条格拟同申奏闻便写告身诸道士女道士僧尼如纳钱请准敕回授馀人并情愿还俗授官勋邑号等亦听如无人回授及不愿还俗者准法不合畜奴婢田宅资财既助国纳钱不可更拘常格其所有资财能率十分纳三分助国馀七分并任终身自阴身殁之後亦任回与近亲。又准敕纳钱百千文与明经出身如曾受业粗通帖策修身慎行乡曲所知者量减二十千文如先经举送到省落第灼然有凭帖策不甚寥落者减五十千文。若粗识文字者准元敕处分如未曾读学不识文字者加三十千应授职事官并勋阶邑号赠官等有合阴子孙者如户内兼阴丁中三人以上免课役者加百千文每加一丁中累加三千文其商贾准令所在收税如能据所有资财十分纳四助军者便与终身优复如於敕条外有悉以家产助国嘉其竭诚待以非次先出身及官资并量资历好恶各据本条格例节级优加拟授如七十以上情愿致仕官者每色内量十分减二分钱时属幽寇内侮天下多虞军用不充权为此制寻即停罢。
    德宗贞元四年正月制军州官吏寄客能务农业入粟助边量其多少酬以官秩。
    宪宗元和十二年七月诏曰：入粟助边古今通制如闻定州侧近秋稼多登属以军府虚贫未任收籴将设权宜之制以成储蓄之资念切救人不同常例有人能于定州纳粟五百石放同承优出身仍减三选听集纳粟一千石者使授解褐官有官者依资授官纳粟二千石者超两资授官如先有出身及官情愿减选者每纳三百石以减一选。
    後唐庄宗同光三年闰十二月吏部尚书李琪上疏曰：臣伏思汉文帝时欲人务农乃募人入粟得拜爵及赎罪景帝亦如之後汉安帝时水旱不定三公奏请富人入粟得封关内侯及公卿已下散官本朝乾元中亦曾如此今陛下纵不欲入粟授官愿降明敕下诸道合差百姓转般之有能出力运官物到京者五百石已上白身授一初任州县官有官者依资迁授欠选者便与放选千石已上至万石者不拘文武显示赏酬免令方春农人流散此亦转仓赡军之一术也。敕李琪所论召募转仓斛斗与官行赏委租庸司下诸州府有应募者闻奏施行。
    ●卷五百十
    ○邦计部　重敛希旨交结重敛
    古者赋有艺而敛有时故财不匮而人不怨盖事举其中取之以道也。。《传》曰：作法于凉其弊犹贪其或用度靡节事役滋烦始以边鄙之耸加以军旅之动故取之过籍率其倍征有馀则谓之丰财不足则因而变法乃至行诛求之政侵削于下畜掊克之臣聚敛为务上有罢民之失下有浚我之叹虽经费之暂足亦靡弊之实多倘或事贵从权举非获已迫于用度人如之何虽出于一时亦致远恐泥然而射利无厌残民以逞借曰：无害人不信也。夫子所谓鸣鼓而攻之者其有旨哉！
    夏桀率遏众力率割夏邑（言桀君臣相率为劳役之事以绝众力谓废农功相率割刹夏之邑居征赋重也。）。
    商纣都河内朝歌厚赋税以实鹿台之钱（鹿台台名今在朝歌城中。又纣重赋伤民敛聚怨雠之道）。
    魏侯时（诗不载侯之谥）国人刺其君重敛蚕食于民不修其政贪而畏人。若大鼠故作石鼠之诗云：
    鲁宣公十五年初税亩非礼也。出不过藉（周法民耕百亩公田十亩借民力而税不过此）以丰财也。
    成公元年三月作丘甲（。《周礼》九夫为井四井为邑四邑为丘丘十六井出戎马一匹牛三头四丘为甸六十四井出长毂一乘戎马四匹牛十二头甲士三人步卒七十二人此甸所赋今鲁使丘出之讥重敛也。）。
    昭公四年郑子产作丘赋（邱十六井当出马一匹牛三头今子产别赋其田如鲁之田赋）国人谤之曰：其父死于路（谓子国为尉氏所杀）已为虿尾（谓子产重赋毒害百姓）以令于国国将。若之何。
    哀公十二年春用田赋（直书之者以示改去重敛）哀公问于有。若曰：年饥用不足如之何有。若对曰：盍彻乎！（盍何不也。周法十一而税谓之彻彻通也。为天下之通法）曰：二吾犹不足如之何其彻也。（二谓十一而税）。
    秦始皇时内兴功作外攘夷狄收泰半之赋（三分取其二）男子力耕不足粮饣襄（古饷字）女子纺绩不足衣服竭天下之资财以奉其政犹未足以澹其欲（澹古赡字）海内愁怨遂用溃畔（下逃其上曰：溃）。又云：秦为乱政头会箕敛（家一头数出以箕敛之也。）以供军费财匮力尽。
    汉武帝元狩四年县官衣食振业用度不足请收银锡造白金及皮币以足用是时禁苑有白鹿而少府多银锡乃以白鹿皮方尺缘以缋（缋绣也。绘五采而为之）为皮币直四十万王侯宗室朝觐聘享必以皮币荐璧然後得行。又造银锡白金（杂铸银锡为白金）以为天用莫如龙地用莫如马人用莫如龟故白金三品其一曰重八两圜之其文龙名白撰直三千二曰次重差小方之其文马直五百（以半斤之重差为三品此重六两则下品重四两也。）三曰复小扌隋之其文龟直三百（扌隋圆而长也。音他果切）先是匈奴浑邪等降汉大兴兵伐匈奴山东水旱贫民流徙皆给县官（音五刚切）县官空虚御史大夫张汤承上指请造白金及五铢钱笼天下盐铁（笼罗其事皆令利入官）排富商大贾出告缗令Θ豪强并兼之家舞文巧诋以铺法。又大农丞孔仅东郭咸阳言异时轺车贾人之缗赀钱有差小（异时言往时也。轺小车也。纟昏谓钱贯也。轺音弋昭切缗音武巾切）请如故诸贾人末作贳贷卖买居邑贮积诸物（贳除也。贷便与也。贳音式制切贷音士载切）及商以取利者虽无市籍各以其物自占（占隐度也。各隐度其财物多少而为名簿送之於官也。占音之瞻切）率缗钱四千而一（率计有二十钱者则出一等）诸作有租及铸（以手力所作而卖之者）率缗钱四千一非吏比者三老北边骑士轺车一（此制也。身非为吏之例非三老北边骑士而有轺车皆令出一比音必视切）商贾人轺车二（商贾人有轺车人使多出一重其赋）船长五丈以上一匿不自占不悉戍边一岁没入缗钱（悉尽也。）有能告者以其半畀之。
    元鼎五年九月列侯坐献黄金酎祭宗庙不如法夺爵者百六人。
    六年卜式为御史大夫式既在位见郡国多不便县官作盐铁器苦恶贾贵或强令民买之而船有商者少物贵乃因孔仅言船事上不说汉连出兵三岁诛羌灭两粤番禺以西至蜀南者置初郡十七（元鼎六年定越地以为南海苍梧郁林合浦交趾九真日本珠崖儋耳郡定西南夷以为武都柯越门沈黎文山郡及地理志西南夷传所置犍为零陵益州郡凡十七）。且以其故俗治赋税南阳汉中以往各以地比给初郡吏卒奉食币物传车马被具（地比谓依其次第自近及远比音频寐切传音张阮切被音吏义切）而初郡。又时小反杀吏汉发南方吏卒往诛之间岁万馀人（间岁隔一岁）费仰大农大农以均输调盐铁助赋故能澹之然兵所过县县以为赀给母乏而已不敢言轻赋法矣。
    宣帝五凤四年耿寿昌为大司农中丞上言增海租二倍天子皆从其计御史大夫萧望之奏言故御史属徐宫（御史大夫属）家在东莱言往年加海租鱼不出长老皆言武帝时县官尝自渔海鱼不出後复予民鱼乃出夫阴阳之感物类相应万事尽然。
    王莽天凤六年一切税天下吏民赀三十取一缣帛皆输长安。
    後汉顺帝永和六年七月甲午诏假民有赀者户钱一千。
    灵帝中平二年南宫灾宦者张让赵忠等说帝令敛天下田亩税十钱以修宫室发太原河东狄道诸材木及文石每州郡部送至京师刺史二千石及茂才孝廉迁除皆责助军修宫钱大郡至二三千万馀各有差当之官者皆先至西园谐价然後得去（谐谓平论定其价也。）有钱不毕者或至自杀其守清者乞不之官皆迫遣之。
    晋孝武太元八年始增百姓税米口五石。
    宋文帝元嘉中始兴太守徐豁上。表曰：武吏年满十六便课米六十斛十五以下至十三皆课三十斛一户内随丁多少悉皆输米。且十三岁儿未堪田作或是单回便自逃匿户口岁减此之由宜更量课限使得存立今。若减其米课虽有交损考之将来理有深益诏善之。
    孝武时齐库上绢年调钜万疋绵亦称此期限严峻民间买绢一疋至二三千绵一两亦三四百贫者卖妻儿甚者或自缢死沈怀文具陈民困繇是绵绢薄有所减俄复旧。
    隋炀帝时东西游幸靡有定居每以供费不给逆收数年之赋。
    唐代宗大历末韩为户部侍郎判度支苛克颇甚覆治按牍勾剥深文人多咨怨德宗嗣位素恶掊克改为太常卿群议未息。又出为晋州刺史。
    德宗建中三年四月太常博士韦都宾陈京建议以为泉货所聚在于富商钱出万贯者请留其万贯为业有羡官借以给军计天下不借一二十商人而国家数年之用足矣。德宗从之许罢兵後以公钱还之仍令度支条上判度支杜佑以是时诸道军用三月费钱百馀万贯借商。若获五百万贯可给数月矣。乃诏京师大索冀盈五百万贯京兆少尹韦祯督责颇峻长安令薛苹荷校乘车搜人财货意其不实辄遣榜笞笞人不胜冤痛或自缢而死京师嚣然如被盗贼统计田宅奴婢等估才馀八十万贯。又以僦柜纳质积钱货贮粟麦等一切借其四分之一封其柜窖长安为之罢市百姓相率千万众邀宰相於道卢杞惧无以遏乃疾驰他道而归由是祯复奏市钱不足百贯粟麦不足五十斛者免僦柜纳质积所得与借商兼计才二百万贯人亦竭矣。
    五月淮南节度使陈少游请於本道两税钱每千增二百因诏他道悉如淮南。又扌盐每斗更加百文。
    四年六月初税间架除陌钱时马燧李怀光李抱真李芄四节度之兵屯於魏县判度支赵替以军须迫蹙常平利不时集乃请税屋间架除陌钱间架法凡屋两架为一间屋有贵贱约价三等上价间出钱二千中价一千下价五百所繇吏秉笔执入人庐舍而计其数衣冠士族或贫无他财独守故业坐多出者动数千万人不胜其苦凡没一间者杖六十告者赏钱五十贯取於其家除陌法天下公私给与货易率一贯旧二十一益加五十给与他物或两换者约钱为率之市主人市牙各给印纸人有卖买随自署记翌日合之有自货易不用市牙者验其私簿投状自道其有隐钱百没入二千杖六十告者赏钱十千出於其家法既行而主人市牙得专其柄率多隐盗公家所入曾不得半而怨黩之声嚣然满於天下。
    贞元八年四月剑南西川节度使韦皋请加税十二以增给官吏从之。
    五月初增税京兆苗亩三钱以给掌闲广骑。
    宪宗元和十一年王师讨蔡州吴元济是时州县近淮西者行输尤苦东畿供馈车常数千两相错于路每车驾三牛将卒有副所在霖潦汝颍溢馈车多阻其至者，或不以时归之于是东畿有以驴耕者。
