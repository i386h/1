<!-- { "loadSidebar": true } -->
李敏娶周乐平公主女宇文氏为光禄大夫大业十年炀帝复征辽东遣敏於黎阳督运时或言敏一名洪儿帝疑洪字当护尝面告之冀其引决敏繇是大惧数与李浑及浑兄子善衡等屏人私语宇文述知而奏之竟与浑同诛年三十九其妻宇文氏後数月亦赐鸩而终。
庾质为太史令炀帝性多忌刻齐王柬亦被猜嫌质子俭时为齐王属帝谓质曰：汝不能一心事我乃使儿事齐王何向背如此邪质曰：臣事陛下子事齐王实是一心不敢有二帝怒不解繇是出为合水令。
元弘嗣为金紫光禄大夫大业中炀帝复征辽东会奴贼寇陇右诏弘嗣击之及杨玄感作乱逼东都弘嗣屯兵安定或告之谋应玄感者代王遣执之送行在所以无反行当释帝疑不解除名徙日南道死。
杨注大业中为银青光禄大夫及杨玄感反河南赞持裴弘策出师御之战不利弘策出还遇注而屏人交语既而留守樊子盖斩弘策以状奏注帝疑之出为梁郡通守。
樊子盖大业十一年从驾汾阳宫至于雁门车驾为突厥所围欲溃而出子盖谏曰：万乘主岂宜轻脱望躬亲出慰抚厚为勋格人心自奋不足为忧帝从之其後援兵稍至虏乃引去纳言苏威追论勋格太重宜在斟酌子盖执奏不宜失信帝曰：公欲收物情耶子盖默然不敢对。
鱼俱罗为碣石道将军征高丽还江南刘元进作乱诏俱罗将兵向会稽诸郡逐捕之于时百姓思乱从盗如市俱罗击贼帅来燮管崇等无不捷然贼势浸盛散而复聚俱罗度贼非岁月可平诸子并在京雒。又见天下渐乱终恐道路隔绝於时东都饥馑食涌贵俱罗遣家仆将船米至东都粜之益市财货潜迎诸子朝廷微知之恐其有异志发使案验使者至前後察问不得其罪帝复令大理司直梁敬真就锁将诣东都俱罗相表异人目有重瞳阴为帝之所忌敬真希旨奏俱罗师徒败衄，於是斩於东都市家口籍没。
唐太宗贞观中李君羡为左骁卫大将军武昌郡公贞观中有谣言当有女主王天下太宗恶之後当宴三品已上遣作酒令仍各称其小名君羡自称小名五娘子太宗愕然因大笑曰：何物女子如此勇猛其後竟以事诛之至天授中则天复其官爵。
魏徵为特进知门下省事尝密荐中书侍郎杜正伦及吏部尚书侯君集有宰相之材徵卒後正伦以罪黜君集犯逆伏诛太宗始疑徵阿党徵。又自录前後谏诤言词往复以示史官起居郎褚遂良太宗知之愈不悦先许以衡山公主降其长子叔玉，於是手诏停婚顾其家渐衰矣。
德宗时严震为山南西道节度使帝忽遽行幸梁州山南地素贫褊。又遭连山贼剽之後虽云：十五州之地其未敌江南三数县户口震悉心供应人既不扰事亦不阙然累奏百姓困竭须使支持帝以为结恩於百姓也。
严怀志以泾原礻卑将随浑会吐蕃背盟怀志等会没居吐蕃中十馀年逃入吐蕃以西诸国为所掠卖。又脱走经十馀国至天竺占波国泛海而归贞元十四年始至温州徵诣京师德宗以怀志处蕃久不欲令出外囚之仗内顺宗即位始释之初怀志之舀父母俱存及归父母皆殁妻嫁佗人。
吕温者以小吏事崔汉衡贞元初吐蕃背盟汉衡为吐蕃所虏将杀之温趋往以背受刃吐蕃义之繇是与汉衡俱免及汉衡归独留蕃中吐蕃尚浮屠法温因求为僧久之乃得归亦以习吐蕃事囚焉顺宗即位释之与严怀志俱授中郎将。
宪宗元和十二年淮西平十三年襄阳节度使李奏请判官大将已下官凡一百五十员帝不悦谓裴度曰：李诚有奇功然奏请过多使李晟浑之勋业。又何如哉！遂留中不下後。
唐庄宗在邺时明宗为相州刺史天十三年沧州小校毛璋以城归款庄宗命明宗率师至沧州慰抚军民明宗既至毛璋开门迎谒遣璋入觐军城安时书吏误为申状云：某已至沧州礼上毕庄宗览状大怒曰：讳（讳明宗名）反邪时末帝掌庄宗亲军在帐下顾谓末帝尔父固予所悉此盖王建立安重诲戏予斩二仆之首而还末帝惶恐既而明宗旋师行台斩其书吏谢之乃移安国军节度使李存审镇沧州承制授明宗安国军节度邢磁等州观察处置等使。
安金全为朔州刺史事庄宗为骑将庄宗神勇冠世而性忌不欲臣下胜已故金全与王建及位不逾刺史多称疾以避祸。
愍帝应顺元年正月以内皇城使安重益为陈州刺史去冬秦王之[C260]重益将骑追王至府廨出之伏下害之至是帝心恶之不欲在左右仍令典方州。
三月遣供奉官王廷悦刘赞各以玉带金错刀赐秦州张延朗兴元张处刘竺帅各进潞王书疑其两端故有是赐。
○帝王部　无断
《传》曰：恶恶而不能去善善而不能用此优游不断之谓也。自汉而下居民上者或失於刚克之训存夫兼容之道淑慝斯混失於洞分几微有初ウ於先见不能斥去邪说割绝私爱念宗社之大计思邦国之永图而乃牵於文义制於近习惑於众多之说迫於权亻幸之势以至犹豫靡决祸[C260]旋构噬脐无及发矢莫进盖夫当断不断其为害大矣。诚方策之深戒焉。
汉元帝时萧望之死擢周堪为光禄勋堪弟子张猛为光禄大夫给事中大见信任玄恭石显惮之堪性公方自见孤立遂直道而不曲是岁夏寒日清无光恭显及许史皆言堪猛用事之咎帝内重堪。又患众口之浸润无所取信时长安令杨兴以材能幸常称誉堪帝欲以为助乃见问兴朝臣不可光禄勋何邪（忿嫉之意也。音牛斤切）兴者巧士谓帝疑堪因顺掉曰：堪非独不可於朝廷自州里亦不可也。臣见众人闻堪前与刘更生等谋毁骨肉以为当诛故臣前言堪不可诛伤为国养恩也。帝曰：然此何罪而当诛今宜奈何兴曰：愚以为可赐爵关内侯食邑三百户勿令典事明主不失师傅之恩此最策之得者也。帝，於是疑会城门校尉诸葛丰亦言堪猛短帝因发怒免丰帝。又曰：丰言堪猛贞信不立朕闵而不治。又惜其材能未有所效其左迁堪为河东太守猛槐里令显等专权日甚帝牵制文义优游不断（为文义所牵制故不断）孝宣之业衰焉。
成帝时大将军王凤用事会日蚀京兆尹王章素刚直敢言乃奏封事请退凤章每召见帝辄辟左右（辟读曰辟）时太后从弟长乐卫尉弘子侍中音（弘者太后之叔父也。音则从父弟）独侧听具知章言以语凤凤闻之称病出第上疏乞骸骨谢帝曰：臣材驽愚戆得以外属兄弟七人封为列侯宗族蒙恩赏赐无量辅政出入七年国家委任臣凤所言辄听荐士常用无一功善阴阳不调灾异数见咎在臣凤奉职无状此臣一当退也。五经传记师所诵说咸以日蚀之咎在於大臣非其人《易》曰：折其右肱（丰卦九三爻辞也。肱臂也。）此臣二当退也。河平以来臣久病连年数出外旷素餐此臣三当退也。（空废职任徒受禄秩也。）陛下以皇太后故不忍诛废臣犹自知当远流放。又自念（重音直用切）兄弟宗族所蒙不测当杀身靡骨死辇毂下（靡碎也。音武皮切）不当以无益故有离寝门之心诚岁馀以来所苦加侵（诚实也。）日月益甚不胜大愿愿乞骸骨归自治养则赖陛下神灵未埋齿期月之间幸得瘳愈复望帷幄不然必沟壑臣以非材见私天下知臣受恩深也。以病得全骸骨归天下知臣被恩见哀重巍巍也。（巍巍高貌重音直用切）进退於为厚万无纤介之议（论者不云：斥外戚也。）唯陛下哀怜其辞指甚哀太后闻之为垂涕不御食帝少倚凤弗忍废乃报凤曰：朕秉事不明政事多阙故天变娄臻咸在朕躬（娄古屡字）将军乃深引过自予欲乞骸骨而退则朕将何乡焉书不云：乎！公母困我（《周书》雒诰载成王告周公辞也。言公必留京师母得远去而令我困）务专精神安心自持期於亟瘳称朕意焉（亟急瘳差也。），於是凤起视事帝使尚书劾奏章死狱中自是公卿见凤侧目而视。
晋武帝知太子（即惠帝也。）弗克负荷然恃皇孙聪睿故无废立之心复虑非贾后所生终致危败时朝廷咸知不堪政事帝亦疑焉尝悉召东宫官属使以尚书事令太子决之太子不能对贾妃遣左右代对多引古义给使张泓曰：太子不学陛下所知今宜以事断不可引书妃从之泓乃具草令太子书之帝览而大悦太子遂安。又贾充既为帝所遇欲专名势而庾纯张华温向秀和峤之徒皆与任恺善杨珧王恂华广等充所亲敬，於是朋党纷然帝知之召充恺宴於式乾殿而谓充等曰：朝廷宜一大臣当和充恺各拜谢而罢既而充恺等以帝知之而不责结怨愈深。
惠帝居大位政出群下纪纲大坏货赂公行势位之家以贵凌物忠贤路绝谗邪得志更相荐举天下谓之互市焉贾后将诛杨骏段广跪而言於帝曰：杨骏受恩先帝竭心辅政。且孤公无子，岂有反理愿陛下审之帝不答。
孝武帝时会稽王道子荒恣博平令吴兴闻人上疏陈之帝益不平而逼於太妃无所废黜乃出王恭为兖州殷仲堪为荆州王恂为仆射王雅为太子少傅以张王室而潜制道子也。道子复委任王绪繇是朋党竞扇友爱道尽太妃每和解之而道子不能改中书郎徐邈以国之至亲唯道子而已宜在敦穆从容言於帝曰：昔汉文明主犹悔淮南世祖聪达负愧齐王兄弟之际实宜深慎帝纳之复委任道子如初隋炀帝时赵才为右侯卫大将军帝幸江都待遇逾昵时江都粮尽将士离心内史侍郎虞世基秘书监袁充等多劝帝幸丹阳帝廷议其事才极陈入京之策世基盛言渡江之便帝默然无言才与世基相忿而出。
唐高祖时太子建成令杨文起兵及高祖驰使召太宗以谋之太宗曰：文小竖狂悖起兵州府官司已应擒剿纵其假息时刻但须遣一将耳高祖曰：文事连建成恐应之者众汝宜自行还立汝为太子吾不能效隋文帝诛杀骨肉废建成封作蜀王地既僻小易制。若不能事汝亦易取耳太宗既行元吉及四妃更为建成内请封伦。又外为游说高祖意便顿改遂寝不行复令建成还京居守唯责以兄弟不能相容归罪於中允王左卫率韦挺及天策兵曹杜淹等并流之州後太宗宴於建成宫中毒高祖乃谓太宗曰：发迹晋阳本是汝计克平宇内是汝大功欲升储位汝固让不受以成美志建成自居东宫多历年所今复不忍夺之观汝兄弟终是不和同在京邑必有忿竞汝还行台居於雒阳自陕已东悉宜主之仍令汝建天子旌旗如梁孝王故事太宗泣而奏曰：今日之授实非所愿不能远离膝下言讫呜咽悲不自胜高祖曰：昔陆贾汉臣尚有递过之事况吾四方之主天下为家东西两宫涂路咫尺忆汝即往无劳悲也。及将行建成元吉相与谋曰：秦王今往雒阳既得土地甲兵必为後患留在京师制之一匹夫耳密令数人上封事曰：秦王左右多是东人闻往雒阳非常欣跃观其情状自今一去不作来意高祖，於是遂停。
玄宗天宝十四载时肃宗为皇太子安禄山至雒阳有诏以太子监国召宰臣杨国忠韦见素谓之曰：皇太子仁孝朕寻欲传以大位今遇寇难委之监国正副朕怀事宁之後朕当高枕耳帝往在东宫恭谨仁孝日闻於外百姓思传宝位十馀年矣。及下诏之日国人相贺杨国忠专宰朝政禄山反以诛国忠为名盛言国忠虢国夫人罪恶六军将士皆切齿愿除其党以解国难国忠大惧聚族而哭入而号诉於贵妃妃悲号衔土请命於玄宗翼日有司进仪注遂寝而不行天下失望。
