<!-- { "loadSidebar": true } -->
    王贞字孝逸梁郡人善属文不事产业齐王柬镇江都闻贞名以书召之曰：夫山藏美玉光廊庑之间地蕴神剑气凌星汉之表是知毛遂脱[A13C]义感平原孙慧文词来于东海顾循寡薄有怀髦彦藉甚清风为日久矣。未获被觌良深伫迟比天高流火早应凉飚凌云   仙掌方承清露想摄卫攸宜与时休前园後圃从容丘壑之情左琴右书萧散烟霞之外茂陵谢病非无封禅之文彭泽辞荣先有归来之作优游儒雅何乐如之余属当藩屏宣条杨越坐棠听讼事绝咏讠哥扳桂ゼ词眷言高遁至於扬旌北渚飞盖西园乘乏应刘置醴阙申穆背淮之宾徒闻其语趋燕之客罕值其人卿道冠鹰杨声高凤举儒墨泉海词章苑囿栖迟衡泌怀宝迷邦洵兹独善良以於邑今遣行人具宣往意侧望起予甚於饥渴想便轻举副此虚心无信投石之谈虚慕凿坏之逸书不尽言更惭词费及贞至王以客礼待之朝夕遣问安不。又索文集贞启谢曰：属贺德仁宣教须少来所有拙文昔公旦之才艺能事鬼神夫子之文章性与天道雅志传於游夏馀波鼓於屈宋雕龙之迹具在风骚而前贤後圣代相师祖赏逐时移出门分路变清音於正始体高致於元康咸言坐握也。珠谁许独为麟角孝逸生於战争之季长於风尘之世学无半古才不逮人往属休明寸阴已误虽居可封之屋每怀贫贱之耻鄢郢而迷途入邯郸而失步归来反覆心灰遂寒岂谓横议过实虚尘览枉高车以载鼷费明珠以弹雀遂得裹粮三月重高门之馀地背淮千里望章台之後尘与悬黎而并肆将骏骥而同皂终朝击缶匪黄锺之所谐日暮却行何前人之能及顾想平生触涂多慰但以积年沉痼遗忘日久拙思所存才成二十三卷仰而不至方见学仙之远窥而不睹始知游圣之难咫尺天人周章不暇怖甚真龙之降惭过白豕之归伏纸陈情形神悚越齐王览所上集善之赐良马四匹贞复上江都赋王赐钱十万马二匹未几以疾甚还乡里终于家。
    杨子崇高祖族弟子爱贤好士。
    蔡玉智积为同州刺史在州未尝嬉戏游猎听政之暇端然读书门无私谒有侍读公孙尚仪山东儒士府佐杨君英萧德言并有文学时延於座。
    唐邓王元裕高祖子元裕好学善谈明理与典签卢邻为布衣之交及薨邻为千字诗以伤之。
    霍王元轨时定州新乐人郎馀令为府参军数上词赋元轨深礼之先是馀令从父知年为霍王友亦见推仰元轨谓人曰：郎氏两贤人之望也。相次入府不竟培娄而松柏成林。
    濮王泰太宗子太宗特令秦府中别置文学馆任自引召学士官给酒馔泰，於是奏引著作郎萧德言秘书郎顾裔记室参军蒋亚卿功曹参军谢偃等就府撰括地志五百五十卷奏上之。
    岐王范雅爱文章之士无贵贱尽以礼接时阎朝隐刘延琦张谔郑繇皆以文词友善饮酒赋诗更唱迭和。
    ●卷二百九十三
    ○宗室部　荐贤俭约抑损好尚荐贤
    夫乐善好贤戚藩之令范也。繇东京以来宗哲继武乃能察掾属之才美询士类之行义隐沦胥洎仄陋咸达或形慰荐之疏或应举知之诏或白之於清宴或升之於有司莫不任官縻爵飞声腾实上以增多士彬彬之盛下以隆公族振振之德。又何况知人之为哲荐贤之为贤者哉！。
    汉东平王苍上疏荐吴良曰：臣闻为国所重必在得人报恩之义莫大荐士窃见臣府西曹掾齐国吴良资质敦固公方廉恪躬俭安贫白首一节。又治尚书学通师法经任博士行中表仪宜备宿卫以辅圣政臣苍荣宠绝矣。忧责深大私慕公叔同升之义惧干臧文窃位之罪敢秉愚瞽犯冒严禁显宗以示公卿曰：前以事见良须皓然衣冠甚伟夫荐贤助国宰相之职萧何举韩信设坛而拜不复考试今以良为议郎苍。又上书表荐名士左冯翊桓虞虚已礼下与参政事。
    晋成都王[A13C]表论兴义功臣卢志和演董洪王彦赵骧等五人皆封开国公侯。
    宋临川王义庆出为荆州刺史元嘉十二年普使内外群官举士义庆上。表曰：诏书畴咨群司延及连牧求贤仄陋拔善幽遐伏惟陛下惠哲光宣经纬明远皇阶藻曜风猷日而犹询衢室之令典遵明台之训降渊虑於管库纡圣思於板筑故以道邈往载德高前王臣敢竭虚ウ祗承明旨伏见前临淄令新野庾实秉真履约爱敬淳深昔在母忧毁瘠过礼今罹父疚泣血有闻行成闺庭孝著邻党足以敦化率民齐教轨俗前徵奉朝请武陵龚祈恬和平简贞洁纯素潜居研志情坟籍亦足镇息颓竞奖勖浮动处士南郡师觉才学明敏操介清业均井渫志固冰霜臣往年辟为州祭酒未行其志。若朝命远暨玉帛遐臻异人间出何远之有。
    江夏王义恭元嘉九年帝诏百官举才义恭上。表曰：臣闻云   和备乐则繁会克谐骅骝骖服则致远斯效陛下顺夤大化文明在躬玉衡既正泰阶载一而犹发虑英髦垂情仄陋幽谷空同显著扬历是以潜虬耸鳞伫利见之期翔凤弭翼应来仪之感窃见南阳宗炳操履闲远思业贞纯砥节丘园息宾盛世贫约而苦内无改情轩冕屡招确尔不拔。若以蒲帛之聘感以大伦之美庶投竿释褐翻然来仪必能毗燮九官宣替百揆尚书金部郎臣徐森之臣府中直兵参军事臣王天宝并局力允济忠谅款诚往年逆臣叛逸华阳失守森之全境宁民绩章危棘前者经略伊丧元戎旅天宝北勤河朔东据营丘勋勇既昭心事兼竭虽经褒叙未尽才宜并可授以边藩展其志力交辽邈累丧藩将政刑每阙抚莅惟艰南中远风谣迥隔蛮獠狡窃边氓荼毒实须练实以绥其难谓森之可交州刺史天宝可宁州刺史庶足威怀荒表肃清遐服昔魏戍之贤功存荐士赵武之明事彰管库臣识愧前良理谢先哲率举所知仰酬采访退惧瞽言无足甄奖。
    长沙王义欣上言所统威远将军北谯梁二郡太守关中侯申季历自奏职邦畿于兹五年信惠并宣威化兼著外清暴乱内辑民黎役赋均平闾井齐肃绥穆初附招携荒远郊境之外仰泽怀风爵赏之授绩能是显宜升阶秩以崇奖劝进号宁朔将军。
    南齐竟陵王子良武帝子武帝诏举士子良荐王思远及吴郡顾之陈郡殷。
    始安王遥光为扬州刺史明帝建武初有诏举士遥光表荐王柬王僧孺曰：臣闻求贤暂劳垂拱永逸方之疏壤取类导川伏惟陛下道隐旒纟广信充符玺白驹空谷振鹭在庭犹惧隐鳞卜祝藏器屠佑物色关下委裘河上非取制於一狐谅求味於兼采而五声倦响九工是询寝议庙堂借听舆皂臣位任隆重义兼家邦实欲名实不违徼亻幸路绝势门上品犹当格以清谈英俊下寮不可限以位貌窃见秘书丞琅邪王柬年二十一七叶重光海内冠冕神清气茂允迪中和叔宝理遣之谈彦辅名教之乐故以晖英先达领袖後进居无尘杂家有赐书辞赋清新属言玄远室迩人旷物疏道亲养素丘园台阶虚位庠序公朝万夫倾望岂徒荀令可想李公不亡而已哉！前晋安郡侯官令东海王僧孺年三十五理尚栖约思致悟敏既笔耕为养亦佣书成学乃萤映雪编蒲缉柳先言往行人物雅俗甘泉遗仪南宫故事画地成图抵掌可述岂直鼷鼠有必对之辨竹书无落简之谬柬坐镇雅俗引益已多僧孺访对不休质疑斯在并东序之秘宝瑚琏之茂器诚言以人废而才实世资帝乃以柬为骑从事中郎僧孺为尚书仪曹郎曲江公遥欣与始安王遥光等参预政事凡所谈荐皆得其人繇是朝野辐凑轩盖盈门。
    後魏高阳王雍宣武正始中诏百官各举所知雍以田曹参军辛少雍为举首迁给事中侍郎。
    清河王怿举李平行台七兵郎阳固除扬兵校尉领汝南王悦郎中令寻加宁远将军时悦年少行多不法屑近小人固上疏切谏并面陈往代诸王贤愚之分以感动悦悦甚敬惮之怿大悦以为举得其人。
    临淮王为仆射表荐涿郡人祖鸿勋有文学宜试以一官敕除奉朝请人谓之曰：临淮举卿便以得调竟不相谢恐非其义鸿勋曰：为国举才临淮之务祖鸿勋何事从而谢之闻而喜曰：吾得其人矣。
    彭城王勰宣武初为司徒成淹为羽林监领主客知左右二都水事勰曰：先帝本奉有成旨淹有归国之诚兼历官著称宜加优陟高祖顾命诏犹在耳乃相闻选曹加淹右军领左右都水仍主客令复授骁骑将军加辅国将军都水主客如故勰。又每称尚书祠部郎宋世景精尚书仆射才也。
    汝南王悦宣武时诏四门博士董徵教授徵自安州刺史入为司农少卿光禄大夫徵出州入卿匪唯学业所致亦繇悦以其师资之义为启请焉。
    任城王澄临薨启谏议大夫张普惠为尚书右丞灵太后既深悼览启从之。
    北齐任城王氵皆为定州刺史尝语李德林云：窃闻蔽贤蒙显戮久令君沉滞吾独得润身朝廷纵不见尤亦惧明灵所谴，於是举秀才表云：李德林者文章学识固不待言观其风神器宇终为栋梁之用至於经国大体是贾生晁错之俦虫小技殆相如子云   之辈今虽唐虞君世俊盈朝然大厦者岂厌夫良材之积也。吾尝见孔文举荐祢衡表云：洪水横流帝思俾以正平比夫大禹常谓拟非其伦今以德林言之便觉前言非大。
    後唐雍王重美为河南尹时马裔孙为礼部侍郎翰林学士清泰中藩邸旧臣韩昭裔房为枢使刘延朗李专美为宣徽使河南尹雍王重美不平之密奏曰：马裔孙者只令视草恐未得宜帝然之故令掌贡举寻拜中书侍郎平章事。
    ○宗室部　俭约
    《传》曰：俭德之恭《书》曰：禄不期侈皆先儒之丕训方策之深戒也。乃有体自玄极列於戚藩承庆灵之锡羡处富贵之极势而能躬履素行志廉节循守法度靡尚华丽居官以清白处躬以简俭去泰窒欲慎终如始斯固秉上智之质为宗室之范者焉。
    後汉东海恭王疆光武子也。疆深执俭谦及薨帝不欲厚葬以违其意诏曰：王恭谦好礼以德自终遣送之物务从约省衣足敛形茅车瓦器物减於制以彰王卓尔独行之志东海顷王肃疆之子也。性谦俭循恭王法度。
    魏陈思王植武帝子也。性简易不治威仪舆马服饣希不尚华丽植之薨也。遗令薄葬。
    中山恭王衮武帝子也。黄初七年徙封濮阳太和二年就国尚约俭教敕妃妾纺绩织习为家人之事。
    晋高密文献王泰宣帝弟也。泰武帝时录尚书事性廉静不近声色虽为宰辅食大国之租服饰肴膳如布衣寒士。
    谯王承宣帝孙也。元帝大兴初为辅国将军领左军将军居官俭约家无别室及为湘州刺史湘土荒残公私困弊承躬自俭约乘苇茭车而倾心绥抚甚有能名。
    宋临川烈武王道规高祖少弟也。道规无子以长沙景王第二子义庆为嗣义庆性谦虚素寡嗜欲受任历藩无浮淫之过为荆州刺史始至及去镇迎送物并不受。
    衡阳王义季武帝子也。为荆州刺史先是临川王义庆在任巴蜀乱扰师旅应接府库空虚义季躬行节俭蓄财省用数年间还复充实徵为都督南兖兖徐青冀幽六州诸军事南兖州刺史登舟之日帷帐器服诸应随刺史者悉留之荆楚以为美谈。
