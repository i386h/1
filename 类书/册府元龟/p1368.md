<!-- { "loadSidebar": true } -->
    李德裕为司空平章事奏时政记起居注记修史体例等伏以时政记长寿二年宰臣姚以为帝王谟训不可阙於纪述史官疏远无因得书请自今以後所论军国政要宰臣一人撰录号为时政记厥後因循多阙纪述臣等商量尔後坐日每闻圣言如有虑及生灵事关兴替可昭示百代贻谋後昆者及宰臣献替谋猷有益风教并请依国朝故事其曰：知印宰臣撰录连署名封印至岁末送付史馆起居注记比者不逐季撰录至有去官三五年後犹未送纳者伏以每度延英奏事後向外传说三事犹两事虚谬，岂有起居注记皆三数年後采拾得传闻耳目已隔固非实事向後起居注记望每季初即送纳自前一季文书与史馆纳讫具状申中书门下史馆受讫亦申报中书门下其起居改转便望以注记迟速为殿最如有军国大政传闻疑误仍许政事堂都见宰相等临时酌量如事已施行非关机密者并一一向说所冀书存信实免有疑误修史体例臣等伏见近日实录多云：禁中言者伏以君上与宰臣及公卿言事皆须众所闻见方合书於史策禁中之语向外何繇得之或得於传闻多出邪佞便载史笔实累鸿猷向後实录中有如此类并请刊削更不得以此纪述。又宰臣及公卿论事行与不行须有明据或奏议允惬必见褒称或所论乖僻固有惩责在藩镇献表者有答诏居要官启事者亦合著明并当昭然在众人耳目或取舍在於堂案或与夺形於诏敕前代史书载名自奏议无不繇此近见实录多载密疏言不彰其明听事不显於当时得自其家实难取信向後所载群臣章奏其可否得失须朝廷共知者方可纪述密疏并请不载如此则书之可法人皆守公爱惜之志不得褒贬之言必信伏见近日实录事多纰缪。若详求摭实须举旧章从之。
    韦筹为左拾遗开成三年八月进书史解表共五通敕令史馆商量进来者史馆奏曰：臣等谨按春秋尚书最为前史事言异贯义体两存今韦筹所著意实即师古欲使本朝大典与千古同风然汉氏已还更立史法稽其指要事归详尽伏以圣唐驭宇向三百年声教远垂文物大备祖功宗德传诸不朽本纪实录之外复有注记典历盖史氏职司大体简略久已著定遽难变更臣等参酌古今须归的当况历代编纪名号实繁虽统制各殊悉传示於後伏请以筹所进之书藏於史馆待其著述功毕令与旧史兼行则国朝典法今古咸备从之。
    晋曹国珍为左谏议大夫高祖天福四年国珍上章请於内外臣寮之中择选才略之士聚唐六典前後会要礼阁新仪大中统类律令格式等精详纂集别为一部商议今古俾无漏略目之为大晋政统用作成规报诏曰：国珍职居谏诤志在恢弘当其鼎社开基乃欲象魏悬法请详前代之编简别创新朝之楷模以示将来甚为允当其详议官宜差太子少师梁文矩左骑常侍张允大理卿张澄国子祭酒唐大理少卿高鸿渐国子司业田敏礼部郎中吕咸休司勋员外郎刘涛刑部员外郎李知损监察御史郭延升等一十人允等咸曰：改前代礼乐刑宪为大晋政统则尧典舜典当以晋典革名列状之曰：作者之谓圣述者之谓明苟非圣明焉能述作。若运因革故则事乃惟新或改正朔而变牺牲或易服色而殊徽号是以五帝殊时不相氵公乐三王易世不相袭礼止於近代率繇旧章比及前朝是滋其目多因行事之失改为立制之初或臣奏条君行可否皆表其年纪以姓名聚类分门成文作则莫不悉稽前典垂范後昆述自圣贤历於朝代得金科玉条之号设乱言破律之防守而行之其来尚矣。皇帝陛下运齐七政历契千年爰从创业开基莫不积功累德所宜直笔具载鸿猷。若备录前代之编年目作圣朝之政统此则是名不正也。夫名不正则言不顺而媚时掠美非其实矣。若翦截其词此则是文不备也。夫文不备则启事端而礼乐刑政於斯乱矣。若改旧条而为新制则未审何门可以刊削何事可以编联既当革故从新。又须废彼行此则未知国朝能守而不失乎！臣等同共参详未见其可况臣等学惭该古识昧折中当君上顺道师古之时无臣下乱名改作之犯则天下幸甚天下幸甚疏奏其事遂寝。
    ●卷五百六十
    ○国史部　记注谱谍地理记注
    古者有左右史之职以记人君之言动盖君举必书善恶无隐所以申儆戒防逸豫斯注记之所繇作也。非独临法坐按卿士而独有载言书策之典至於归宴寝对{执目}御亦著夫简牍之记焉周汉而下篇籍可举第其岁祀多所阙如或但纪编帙而遂忘姓氏随时隆废与运休息至或慎简方正之士典司笔削之任参侍轩戚备预应对故其流风嘉话在於前听乃有蕴良直之志膺记述之选克谨官守聿遵典训俾职业之修举而国书之信实兹可谓匪懈而无谄者矣。
    周穆王时内史作穆天子传（体制与今起居注正同盖周时内史所记王命之副也。得於汲蒙书）。
    汉武帝有禁中起居注（至後汉明德马皇后撰明帝起居注则汉时起居似在宫中为女史之职矣。）。
    後汉刘毅为平望侯时和熹邓太后临朝元初五年毅以太后多德政欲令早有注记上书安帝曰：臣闻易载羲农而皇德著书述唐虞而帝道崇故虽明圣必书功於竹帛流音於管弦伏惟皇太后膺大圣之姿体乾坤之德齐踪虞纪比迹任姒孝弟慈仁允恭节约杜绝奢盈之源防抑逸欲之兆正位内朝流化四海及元兴延平之际国无储副仰观乾象参之人誉援立陛下为天下主永安汉室绥静四海。又遭水潦东州饥荒垂恩元元冠盖交路菲薄衣食躬率群下损膳解骖以赡黎苗恻隐之恩犹视赤子克己引愆显扬仄陋崇晏安之政敷在宽之教兴灭国继绝世录功臣复宗室追还从蠲除禁锢政非惠和不图於心制非旧典不访於朝弘德洋溢充塞宇宙洪泽丰沛漫衍八方华夏乐化戎狄混并丕功著於大汉硕惠加於生人巍巍之业可闻而不可及荡荡之勋可诵而不可名古之帝王左右置史汉之旧典世有注记夫道有夷崇治有进退。若善政不述细异辄书是为尧汤负洪水大旱之责而无咸熙假天之美高宗成王有雉ず迅风之变而无中兴康宁之功也。上考诗书有虞二妃周室三母修行佐德思不逾国未有内遭家难外遇灾害宽纟大麓经营天物功德巍巍。若兹者也。宜令史官著长乐宫注圣德颂以敷宣景勒勋金石悬之日月摅之罔极以崇陛下蒸蒸之孝帝从之。
    献帝起居注五卷（史失所撰人名氏後皆同）。
    晋李轨撰泰始起居注二十卷（咸宁起居注十卷一云：二十卷秦康起居注二十一卷元康起居注三十一卷咸和起居注十六卷元康起居注一卷梁有永平元康永宁起居注六卷。又有惠帝起居注二卷永嘉建兴起居注十三卷已下本志失所撰人姓氏建武大兴永昌起居注九卷咸康起居注五卷隆和兴宁起居注五卷咸安起居注三卷泰和起居注六卷宁康起居注六卷泰元起居注二十五卷隆安起居注十卷元兴起居注九卷义熙起居注十七卷元熙起居注二卷）。
    赵石勒时传彪为大中大夫与贾满江轨撰大将军起居注南燕起居注一卷（隋志失所撰人姓氏）宋刘道会撰晋起居注三百一十七卷（又永初起居注十卷已下本志失所撰姓氏景平起居注五十五卷孝建起居注十二卷大明起居注十五卷。又有景和起居注四卷明帝在藩注三卷泰始起居注十九卷泰豫起居注四卷梁有永元起居注二十卷明起居注六卷）南齐苏亻品初自太祖为太尉亻品以谘议领录事除黄门郎後为上太尉谘议亻品事上既久备悉起居乃与邱巨源撰萧太尉记载上征伐之功。
    王逡之为国子博士兼著作撰永明起居注二十五卷（梁。又有建元起居注十二卷隆昌延兴建武起居注四卷中兴起居注四卷）。
    周为太子仆射兼著作撰起居注迁中书郎兼著作如故。
    梁王僧孺为中书郎领著作撰起居注迁尚书左丞领著作如故（又有大同起居注十卷隋书志失所撰人姓氏）。
    周兴嗣撰起居注职仪等百馀卷。
    徐勉为侍中尝以起居注烦杂乃加删为别起居注六百卷。
    陈刘师知为中书舍人世祖敕师知撰起居注自永定二年秋至天嘉元年冬为十卷（一云：八卷天嘉起居注二十三卷本志失所撰人姓氏天康光大起居注十卷太建起居注五十六卷至德起居注四卷）。
    後魏李伯尚高祖时为通直散骑侍郎敕撰太和起居注。
    房景先撰世宗起居注。
    阴道方李庄为尚书左士郎中修起居注。
    崔鸿为员外郎兼尚书虞曹郎中敕撰起居注。
    裴伯茂文藻富赡为散骑常侍典起居注。
    邢昕好学为太尉记室参军吏部尚书李神隽奏昕修起居注。
    封肃博涉经史位太学博士修起居注。
    韦讠赞为侍御中散高祖每与德沙门谘论往复缵掌缀录无所遗漏颇见知赏转散骑侍郎。
    温子孝庄时为主客郎中修起居注。
    北齐魏收後魏节闵时为散骑侍郎寻敕典起居注陈元康为威烈将军天保元年修起居注。
    後周薛仕後魏为中书侍郎修起居注。
    李彦魏孝武入关著作佐郎修起居注。
    柳虬西魏大统十六年迁中书侍郎修起居注仍领丞事。
    卢柔迁中书侍郎兼著作撰起居注。
    王罴孙述袭封扶风郡公除中书舍人修起居注改封龙门郡公。
    隋开皇起居注六十卷（本志不书撰人姓氏）。
    王邵为散骑侍郎修起居注。
    唐温大雅贞观初为礼部尚书著创业起居注三卷杜正伦为给事兼知起居注太宗尝谓侍臣曰：朕每日坐朝欲出一言即思此言於百姓有利益否所以不敢多言正伦进曰：君举必书言存左史臣职当修起居注不敢不尽愚直陛下。若一言乖於道理则千载累於圣德非直当今有损於百姓愿陛下慎之太宗大悦赐采绢二百。
