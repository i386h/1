<!-- { "loadSidebar": true } -->
    魏绛为晋司马悼公与鲁襄公会单顷公及诸侯同盟於鸡泽（单顷公王卿士）晋侯之弟扬干乱行於曲梁（行陈次）魏绛戮其仆（仆御也。）公怒谓羊舌赤曰：合诸侯以为荣也。扬干为戮何辱如之必杀魏绛无失也。对曰：纟无贰志事君不避难有罪不逃刑其将来辞何辱命焉言终魏绛至授仆人书（仆人晋侯御仆）将伏剑士鲂张老止之公读其《书》曰：日君乏使使臣斯司马（斯此也。）臣闻师众以顺为武（顺莫敢违）军事有死无犯为敬（守官行法虽死不敢有违）君合诸侯臣敢不敬君师不武执事不敬罪莫大焉臣惧其死以及扬干无所逃罪（惧自犯不武不敬之罪也。）不能致训至於用钺（用钺斩扬干之仆）臣之罪重敢有不从以怒君心（言不敢不从戮）请归死於司寇（致尸於司冠使戮之）公跣而出曰：寡人之言亲爱也。吾子之讨军礼也。寡人有弟弗能教训使干大命寡人之过也。子无重寡人之过（听绛死为重过）敢以为请（请使无死）晋侯以魏绛为能以刑佐民矣。反役与之礼食使佐新军（群臣旅会今欲显纟故特为设礼食）。
    中行穆子败无终子及群狄於太原崇卒也。（崇聚也。）将战魏舒曰：彼徒我车所遇。又厄（地险不便）以什共车必克（更增十人以当一车之用）困诸厄。又克（车必困於厄道今去车故为必克）请皆卒（去车为步卒）自我始乃毁车以为行（魏舒先自毁其属车以为步陈）五乘为三伍（乘车者车三人五乘十五人今改去其车更以五人为伍分为三伍）荀吴之嬖人不肯即卒斩以徇（魏舒辄斩之荀吴不恨所以能立功）为五陈以相离两於前伍於後专为右角参为左角偏为前拒（皆临时处置之名）以诱之翟人笑之（笑其失常）未陈而薄之大败之。
    韩献子为晋大夫赵宣子言於灵公以为司马河曲之役赵孟使人以其乘车干行献子执而诛之。
    司马穰苴齐田完之苗裔也。齐景公时晋伐阿甄而燕侵河上齐师败绩景公患之晏婴荐田穰苴曰：穰苴虽田氏庶孽然其人文能附众武能威敌愿君试之景公召穰苴与语兵事大悦之以为将军将兵燕晋之师穰苴曰：臣素卑贱君擢之闾伍之中加之大夫之上士卒未附百姓不信人微权轻愿得君之宠臣国之所尊晋大夫以监军乃可，於是景公许之使庄贾往穰苴既辞与庄贾约曰：旦日日中会於军门穰苴先驰至军立表下漏待贾贾素骄贵以为将已之军而已为监不甚急亲戚左右送之留饮日中而贾不至穰苴则仆表决漏入军行勒兵申明约束约束既定夕时庄贾乃至穰苴曰：何後期为贾谢曰：不佞大夫亲戚送之故留穰苴曰：将受命之日则忘其家临军约束则忘其亲援χ鼓之急则忘其身今敌国深侵邦内骚动士卒暴露於境君寝不安席食不甘味百姓之命皆悬於君何谓相送乎！召军正问曰：军法期而後至者云：何对曰：当斩庄贾惧使人驰报景公请救既往未及反，於是遂斩庄贾以徇三军三军之士皆振忄栗久之景公遣使者持节赦贾驰入军中穰苴曰：将在军君命有所不受（魏武帝曰：苟便於事不拘君命）问军正曰：军中不驰今使者驰云：何正曰：斩使者大惧穰苴曰：君之使不可杀之乃斩其仆车之左驸马之左骖以徇三军遣使者还报然後行。
    孙武子者齐人也。以兵法见於吴王阖庐阖庐曰：子之十三篇吾尽观之矣。可以小试勒兵乎！对曰：可阖庐曰：可试以妇人乎！曰：可，於是许之出宫中美人得八百十人孙子分为二队以王之宠姬二人各为队长皆令持戟令之曰：汝知而心与左右手背乎！妇人曰：知之孙子曰：前则视心左视左手右视右手後即视背妇人曰：诺约束既布乃设钺即三令五申之，於是鼓之右妇人大笑孙子曰：约束不明申令不熟将之罪也。复三令五申而鼓之左妇人复大笑孙子曰：约束不明申令不熟将之罪也。既已明而不如法者吏士之罪也。乃欲斩左右队长吴王从台上观见。且斩爱姬大骇趣使使下令曰：寡人已知将军能用兵矣。寡人非此二姬食不甘味愿勿斩也。孙子曰：臣既已受命为将将在军君命有所不受遂斩队长二人以徇用其次为队长，於是复鼓之妇人左右前後跪起皆中规矩绳墨无敢出声，於是孙子使使报王曰：兵既整齐王可试下观之唯王所欲用之虽赴水火犹可也。吴王曰：将军罢休就舍寡人不愿下观孙子曰：王徒好其言不能用其实，於是阖庐知孙子能用兵卒以为将。
    赵奢为赵将秦伐韩军於阏与赵王令奢将救之兵去邯郸三十里而令军中曰：有以军事谏者死秦军军武安西秦军鼓讠勒兵武安屋瓦尽振军中侯有一人言急救武安奢立斩之。
    汉胡建武帝天汉中守军正丞（南北军各有正。又置丞而建未得真官兼守之）贫亡车马常步与走卒起居所以尉荐走卒甚得其心（尉者自上安下也。荐者举籍也。）时监军御史为奸穿北军垒垣以为贾区（坐卖曰：贾为卖物之区也。区者小室之名。若今小屋之类耳故卫士之屋谓之区庐宿卫宫外士称为区士也。贾音古）建欲诛之乃约其走卒（约束也。）曰：我欲与公有所诛吾言取之则取斩之则斩，於是当选士马日监御史与护军诸校列坐堂皇上（校者军之诸部校也。室无四壁曰：皇）建从走卒趋至堂皇下拜谒因上堂皇走卒皆上建指监御史曰：取彼走卒前曳下堂皇建曰：斩之遂斩御史护军诸校皆属魏郡在邯郸西愕惊不知所以建亦已有成奏在其怀中遂上奏曰：臣闻军法立武以威众诛恶以禁邪今监御史公穿军垣以求贾利（公谓显然为之）私买卖以与士市不立刚毅之心勇猛之节亡以帅先士大夫尤失理不公用文吏议不至重法黄帝李法曰：（李者法官之号也。总主征伐刑戮之事故称其《书》曰：李法）壁垒已定穿窬不繇路是谓奸人奸人者杀（窬小窦也。）臣谨按军法曰：正亡属将军将军有罪以闻（言军正不属将军将军有罪过得表奏之）二千石以下行法焉（二千石谓军中校尉都尉之属）丞於用法疑（丞属军正斩御史於法有疑）执事不诿上（诿累也。言执事者当见法即行不可以事累於上也。诿音女瑞切）臣谨以斩昧死以闻制曰：司马法曰：国容不入军军容不入国何文吏也。（司马法兵书之名也。解在主父偃傅诏言在军中何用文吏之议也。）三王或誓於军中欲民先成其虑也。或誓於军门之外欲民先意以待事也。（虑谓计念也。先意谓先为之意也。）或将交刃而誓致民志也。（欲致民勇志使不奔他）建。又何疑焉建繇是显名後汉邓禹为大司马与公孙述将延岑战於蓝田不克复就云   阳汉中王刘嘉诣禹降嘉相李宝倨慢无礼禹斩之祭遵从光武征河北为军市令舍中儿犯法遵格杀之光武怒命收遵时主簿陈副谏曰：明公常欲众军整齐今遵奉法不避是教令所行也。光武乃贳之以为刺奸将军谓诸将曰：当避祭遵吾舍中儿犯法尚杀之必不私诸卿也。
    魏锺会为大将军伐蜀命牙门将许仪在前治道会在後行而桥穿马足陷，於是斩仪仪许褚之子有功王室犹不原贷诸军闻之莫不震竦。
    于禁为偏将军冀州平昌复叛遣禁征之禁急进攻与禁有旧诣禁降诸将皆以为已降当送诣太祖禁曰：诸君不知公常令乎！围而後降者不赦夫奉法行令事上之节也。虽旧友禁可失节乎！自临与决陨涕而斩之是时太祖军淳于闻而叹曰：降不诣吾而归禁，岂非命邪益重禁。
    蜀诸葛亮为大将军出军向祁山马谡统大众在前与魏将张战於街亭谡违亮节度大为所破亮戮谡以谢众蒋琬後诣汉中谓亮曰：昔楚杀得臣然後文公喜可知也。天下未定而戮智计之士，岂不惜乎！亮流涕曰：孙武所以能制胜於天下者用法明也。是以扬干乱行魏绛戮其仆四方分裂兵交方始。若复废法何用讨贼邪。
    吴潘为太常时五溪蛮夷叛乱假节督诸军讨之信赏必罚法不可干中郎将豫章徐宗有名士也。尝到京师与孔融交结延儒生谈议部曲宽纵不奉节度为众作殿遂斩之其奉法不惮私议皆此类也。
    吕蒙为汉昌太守袭荆州定南郡尽得蜀将士家属抚慰之约令军中不得干历人家有所求取蒙麾下士汝南人取民家一笠以覆官铠虽公物蒙犹以为犯军令不可以乡里废法遂垂涕斩之。
    晋张光为材官将军梁州刺史先是秦州人邓定等二十馀家饥饿流入汉中保於城固渐为抄盗梁州刺史张殷遣巴西太守张燕讨之定窘急伪乞降於燕并馈燕金银燕喜为之缓师定密结李雄雄遣众救定燕退遂进逼汉中太守杜正冲东奔魏兴殷亦弃官而遁光不得赴州止於魏兴乃结诸郡守共谋进取燕唱言曰：汉中荒败迫近大贼克复之事当俟英雄正冲曰：张燕受贼金银不时进讨阻兵缓寇致丧汉中实燕之罪也。光，於是发怒呵燕令出斩之以徇绥抚荒残百姓悦服。
    周访为扬烈将军领兵一千二百屯寻阳鄂陵与甘卓赵诱讨华轶所统厉武将军丁乾与轶所统武昌太守冯逸交通访收斩之。
    陶侃为龙骧将军武昌太守时天下饥荒山夷多断江劫掠侃令诸将诈作商船以诱之劫果至生获数人是西阳王之左右侃即遣兵逼令出向贼侃整阵於钓台为後继缚送帐下二十人侃即斩之自是水路肃清。
    庾亮为征西将军镇武昌以建威将军陶称为监江夏随义阳三郡军事南中郎将江夏相以本所领二千人自随到夏口径将二百人下见亮亮大会吏佐责称前後罪恶称拜谢因罢出亮使人於阁外收之弃市亮上疏曰：按称大司马侃之孽子父亡不居丧位荒耽於酒昧利偷荣擅摄五郡自谓监军辄召王官聚之军府故车骑将军刘弘曾孙安寓居江夏及将杨恭赵韶并以言色有忤放声当杀安恭惧自赴水而死韶於狱自尽将军郭开从称往长沙赴丧称疑开附其兄弟乃反缚悬头於帆樯仰面弹之鼓棹渡江二十馀里观者数千莫不震骇。又多藏匿府兵收坐应死臣犹未忍直上。且免其司马称肆纵鬼言无所顾忌要结诸将欲阻兵构难诸将惶惧莫敢守答繇是奸谋未即发露臣以侃勋劳王室是以依违容掩故表为南中郎将与臣相近思欲有以规救之而称豺狼愈甚发言激切不忠不孝莫此之甚苟利社稷义有专断辄收称伏法。
    後蜀李庠特之弟也。益州刺史赵以为威寇将军使断北道庠本东羌良将晓军法不用麾帜举矛为行伍斩部下不用命者三人部阵肃然。
    南齐李安民行南徐州事城局参参军王回素为安民所亲盗绢二疋安民流涕谓之曰：我与卿契阔备尝今日犯王法此乃卿负我也。於军门斩之厚为敛祭军府皆震。
    後魏宋弁为散骑侍郎孝文南征以弁为司徒司马曜武将军东道副将军人有盗马半者斩而徇之，於是三军震惧莫敢犯法。
    安定王休孝文南征领大司马孝文亲行诸军遇休以三盗人徇六军将斩之有诏赦之休执曰：不斩何以息盗诏曰：王者之体亦非常之泽虽违军法可特原之休乃奉诏帝谓司马冯诞曰：大司马严而执法诸军不可不慎，於是六军肃然。
