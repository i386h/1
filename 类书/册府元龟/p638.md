<!-- { "loadSidebar": true } -->
    云   子文宣王澄字道镜少而好学父康王薨澄居丧以孝闻後为征北大将军定州刺史孟太妃薨居丧毁瘠当世称之。
    澄子东阿文烈公顺为太常少卿以父忧去职哭泣呕血身自负土时年二十五便有白免丧抽去不复更生世人以为孝思所致澄初为吏部尚书兼右仆射顺後亦为之顺上省登阶向榻见榻甚故问都令史徐仵起仵起曰：此曾经先王坐顺即哽塞涕泗交流久而不能言遂令换之。
    南安王桢景穆之子也。性忠谨事母以孝闻高祖赐帛千匹以褒之。
    彭城王勰字彦和献文帝之子生而母潘氏卒其年献文丧及有所知启求追服文明太后不许乃毁瘠三年弗参吉庆孝文大奇之。
    临淮王提为梁州刺史以贪纵削除加罚徙配北镇久之提子员外郎颖免冠请解所居官代父边戍孝文不许。
    提子济南王昌好文学居父母丧哀号孺慕悲感行人。
    昌子诏封济南王为东道行会尔朱荣入雒杀害元氏遂奔於梁及知庄帝践祚以母老请还辞旨恳切梁武帝惜其人才。又难违其意遣其仆射徐勉私劝留曰：死犹愿北况於生也。乃以礼遣性至孝自经违离不进酒肉容貌憔悴见者伤之。
    艾陵伯苌子子华母房氏曾就亲人饮食夜还大吐人以为中毒母甚忧惧子华遂掬吐尽啖之其母乃安。
    饶阳男遥京兆王子推之子为左卫将军宣武初遭所生母忧表请解任诏以馀尊所厌不许。
    冯翊王亨年十二恭帝在储宫引为交友大统末袭父季爵邑千户授拜之日悲痛不能自胜。
    北齐清河王岳神武从父弟仕魏为京畿大都督元象元年遭母忧去职岳性至孝尽力色养母。若疾衣不解带及遭丧哀毁骨立神武深以忧之每日遣人劳勉。
    宣城郡公高祖弟赵郡王琛之子生三旬而孤为高祖所爱养於宫中令游娘母之至四岁未尝识母其母则魏华阳公主也。有郑氏者母之从母姊妹之女戏语曰：汝是我姨儿何因倒亲游氏因问访遂精神不怡高祖甚以为怪疑其感疾欲命医看之对曰：儿无患苦但闻有所生欲得见高祖惊曰：谁向汝道耶具陈本末高祖命元夫人令就宫与相见前跪拜因抱颈大哭高祖甚以悲伤语平秦王归彦曰：此儿天生至孝我儿子无有及者遂为休务一日初读孝经至资於事父辄流涕欷十岁丧母高祖亲送至领军府为发丧举声殒绝哀感左右三日水浆不入口高祖与武明娄皇后殷勤敦譬方渐顺旨居丧尽礼持佛像长斋至於骨立杖而后起高祖令常山王共卧起日夜说喻之并敕左右不听进水虽绝清氵敕午後辄不肯食繇是高祖食心唤同案其见愍惜如此居高祖丧哭泣呕血及壮将为婚娶而貌有戚容世宗谓之曰：我为尔娶郑述祖女门阀甚高汝何所嫌而精神不乐对曰：自痛孤遗常深膝下之慕方从冠弥用感切言未卒呜咽不自胜世宗为之悯然天统中追赠父琛假黄钺母元氏赵郡王妃谥曰：贞昭华阳长公主如故有司备礼仪就墓拜授时隆冬盛寒跣步号哭面皆破裂呕血数升及还不堪参谢帝亲就第博问博陵王济神武第十二子尝从文宣巡幸在路忽忆太后遂逃归帝怒临以白刃因此惊。
    平秦王归彦高祖族弟嫡母康氏所生母王氏并为太妃善事二母以孝闻（是时南阳王绰兄弟皆呼父为兄兄嫡母为家家乳母为姊姊妇为妹妹）。
    後周邵惠公颢文帝之长兄性至孝居德皇后丧哀毁过礼德皇帝与卫可孤战坠马颢与数骑奔救乃免颢遂战没保定初追封焉颢曾孙豳公广母李氏以广患弥年忧而成病因此致卒广居丧更加绵笃及以毁薨世称母为广病广为母死慈孝之道极於一门高祖素服亲临百僚毕集故吏仪同李信等上表论其忠孝其宿志期以窀穸之礼庶存俭约伏愿听许诏从之遂赠本官加太保葬於陇右。
    齐王宪所生达步干氏蠕蠕人建德三年册为齐国太妃宪有至性事亲以孝闻太妃旧患风热屡经发动宪衣不解带扶持左右宪或东西从役每心惊其母必有疾乃驰使参问果如所虑。
    隋赵王杲炀帝幼子性至孝尝见帝风动不进膳杲亦终日不食。又萧后当灸杲先请试炷后不许之杲泣请曰：后所服药皆蒙尝之今灸愿听尝炷悲咽不已后竟为其停灸繇是尤爱之。
    燕王亻炎元德太子次子母曰：大刘良娣炀帝於诸孙中特所锺爱良娣早终亻炎每至忌日未尝不流涕呜咽帝繇是益以奇之。
    唐韩王元嘉年十五在潞州闻大妃病便涕泣不食至京发丧哀毁过礼太宗嗟其至性屡慰勉之。
    道王元庆事母以孝闻高宗显庆中太妃薨上表请躬修坟茔诏不许之。
    薛王业母终从母贤妃亲鞠养之至是迎贤妃出外宅事之甚谨同母妹淮阳凉国二公主公主早卒业抚爱其子逾於已子睿宗以业孝友特加亲爱。
    信安郡王少有志尚事继母甚谨抚继母所生弟祗等以友爱称玄宗开元中丁母忧去官起复授瀛州刺史。又上表固终丧制许之。
    高平王道立孙涵有名宗室代宗宝应元年初平河朔拜涵左庶子兼中丞河北宣慰使丁母忧起复本官而往每至州县邮驿公事之外都不发言蔬食饮水席地而息使还固请罢官终丧制代宗以其毁瘠许之。
    嗣曹王皋奉太妃郑氏以孝闻後为衡州刺史时坐小法御史覆讯惧贻太妃忧出则素服入则公服言貌如平常太妃不之知也。及为潮州刺史诡词谓迁官属杨炎贬官在道知皋事直後炎作相复以为衡州刺史方。且以事白太妃因泣下具言非疾不敢有闻其沈密重慎如此比贞元初为江陵尹乃请归东都丧德宗使中使吊之赠皋父右仆射母郑氏曹国太妃既葬朝於京师诏还镇出东都将以拜墓观者荣之。
    後唐昭义节度使李嗣昭太祖弟克柔之子在昭义为梁师所围及庄宗解夹城之围嗣昭知太祖弃世号踊毁瘠殆不胜丧。
    ●卷二百六十八
    ○宗室部　来朝辅政就国来朝
    定晨省为子之道也。春朝秋觐事君之义也。盖所以正班爵而有叙训上下而为典者焉自汉氏之世戚藩列树连城布土分王同姓慎简僚き为之傅相虽违颜於咫尺而存心於象魏故得岁自入谒时或召对恭上之体无越於常度展亲之忧宛如於家人亦有徵诣行在骏奔祀事忠勤形於贡奉孝弟著於诚明为国邸之表仪推闻望於英哲宜乎！优赐名数加进秩封遂其请求曾无所吝者矣。魏晋而下奉圭觐见者咸以记云：
    汉高祖九年十月楚王交朝未央宫（八年九月自雒阳至长安）。
    十年十月荆王贾楚王交齐王肥来朝。
    惠帝元年淮南王长入朝（长立三年也。）。
    二年十月齐悼惠王肥来朝献城阳郡以益鲁元公主邑。
    文帝二年三月立皇子武为代王参为太原王揖为梁王武後徙为淮阳王。又徙梁王十四年（文帝十五年）入朝十七年十八年比年入朝留（比频也。留谓留在京师）其明年乃之国二十一年入觐参五年一朝凡三朝揖五年一朝凡再入朝。
    景帝二年梁王武入朝（武立二十四年也。）。
    三年梁王武复入朝（武立二十五年也。）。
    四年衡山王勃来朝初吴楚王反王坚守无二心是年吴楚已破王朝帝以为贞信乃劳苦之（劳音来到反）曰：南方卑湿徙王於济北以褒之。
    七年十月梁王武入朝（武立二十九年）帝使使持乘舆驷马迎梁王於阙下（天子副车驾驷马舆即车也。）既朝上疏因留中六年冬梁王武复入朝（武立三十五年也。）上疏欲留帝弗许。
    後二年诸王来朝有诏更前称寿歌舞长沙定王发但张袖小举手左右笑其拙帝怪问之对曰：臣国小地狭不足回旋帝以武陵零陵桂阳属焉。
    武帝元光六年衡山王赐入朝是时淮南王安河间王德入朝（安德史失其年）。
    昭帝元凤中广陵厉王胥入朝益封万户。
    成帝河平中楚孝王嚣入朝正月时被疾帝闵之诏与子男一人俱（从王入朝也。）是时东平思王宇来朝上疏求诸子及太史公书帝以问大将军王凤对曰：臣闻诸侯朝聘考文章正法度非礼不言今东平王幸得来朝不思制节度以谨防危失（危失谓失道而倾危也。）而求诸书非朝聘之义也。诸子书或反经术非圣人或明鬼神信物怪（物亦鬼）太史公书有战国纵横权谲之谋汉兴之初谋臣奇策天官灾异地形塞皆不宜在诸侯王不可予不许之辞宜曰：五经圣人所制万事靡不毕载王审乐道傅相皆儒者朝夕讲诵足以正心虞意（虞与娱同）夫小辩破义大道不通致远恐泥皆不足以留意（泥音乃细反陷滞不通也。）诸益於经术者不爱於王（爱惜也。於王无所惜）对奏天子如凤言遂不与。
    後汉光武中元元年正月东海王疆沛王辅楚王英济南王康淮阳王延赵王于皆来（于音诩。又况于反）二月从封岱山疆因留京师二年冬归国。
    明帝永平二年九月沛王辅楚王英济南王康淮阳王延东海王政来朝。
    六年正月沛王辅楚王英东平王苍淮阳王延琅邪王京东海王政赵王于北海王兴齐王石来朝。
    十一年正月沛王辅楚王英济南王康东平王苍淮阳王延中山王焉琅邪王京东海王政来朝。
    十五年二月帝幸彭城耕於下邳三月徵琅邪王京会良成（县名故城在今下邳县北）徵东平王苍会阳都（县名在今沂水县南）。又徵广陵侯及其三弟会鲁祠东海恭王陵。
    章帝建初七年正月沛王辅济南王康东平王苍中山王焉东海王政琅邪王宇来朝。
    元和二年九月徵济南王康中山王焉会祭尝。
    三年正月北巡狩济南王康中山王焉西平王羡六安王恭乐成王党淮阳王丙任城王尚沛王定皆从（臣钦。若等按元和二年九月徵济南王康中山王焉其馀史不书来朝年月）。
    章和二年正月济南王康阜陵王延中山王焉来朝安帝延光三年二月幸大山齐王无忌东海王普乐安王延来朝。
    魏文帝黄初四年任城王彰雍丘王植朝京师。
    明帝太和五年冬诏诸王朝京师。
    青龙三年徵燕王宇入朝。
    景初二年徵燕王宇诣京师。
    晋武帝泰始四年太原王瑰入朝赐衮冕之服。
    六年高阳王入朝以父孚年高乞留供养拜尚书迁右仆射。
    咸宁中河间王与诸王俱来朝帝叹可以为诸国表仪。
    惠帝永光二年二月镇南将军楚王玮镇东将军淮南王允来朝（是时秦王柬来朝史不书月）。
    元康九年淮南王允入朝拜骠骑将军。
    宋高祖永初二年长沙王道怜自京口朝正入住殿省。
    後魏献文和平六年十月徵阳平王新城京兆王子推济阴王小新城汝阴王天赐任城王云   入朝。
    後周静帝即位赵王括陈王纯越王达代王盛滕王道来朝。
    唐太宗贞观十一年十一月丁亥潞州刺史韩王元嘉绛州刺史霍王元轨豫州刺史道王元庆并来朝十二年齐州都督齐王入朝因称疾愿留京师。
