<!-- { "loadSidebar": true } -->
    卢均开元初为广州节度使管内多流窜者子孙贫困未归均以俸俾营大事者数百家婚嫁孤弱惠困穷。
    梁王敬荛唐末为颍川刺史乾宁四年冬庞师古败於青口败军逃归者甚众路出於颍时雨雪连旬军士冻馁敬荛自淮燎薪相属於道郡中设糜糗饼饵以待之全活者甚众。
    後唐袁象先初仕梁为天平军两使留後时郓境再饥户民流散象先即开仓赈恤蒙赖者甚众。
    晋高汉筠为亳州刺史有逃死百姓虚系税钱二百缗计司累不蠲岁使邻伍代纳汉筠在任三年以已俸输之其惠┰多如此类。
    杨彦询为华州节度使在任二年属部内蝗旱道堇相望彦询以官粟假贷州民赖之存济者甚众。
    安彦威为西州留守属连岁蝗旱河雒之间民多逐食彦威多方抚谕未尝绳之以法不忍去者亦大半焉至有殍者必遣人收其遗骸掩之以蘧复有冥钱酒食奠而瘗之闻者美之。
    赵莹为晋昌军节度使时天下大蝗境内捕蝗者获蝗一斗给禄粟一斗使饥者获济远近嘉之。
    张筠初仕後唐为永平节度使性好施每出值贫民於路则给以口食衣物境内除省赋之外未尝聚敛遂至百姓不挠十年小康秦民怀惠呼为佛子後权领河南尹俄镇兴元所治之地咸用前政上下安之汉王周为冀州刺史性宽恕不忤物情州城西桥败覆民阻车周曰：桥梁不饰刺史之过也。乃还其所沉粟出私财以修之民庶悦焉。
    周石仁ど为义州刺史言贫户残税无可输者臣以俸代纳之。
    安审琦为兖州节度使言四县逃户租税臣自以粟帛代纳诏褒之。
    张昭为博州刺史上言民饥欲赈贷诏从之。
    ●卷六百七十六
    ○牧守部　教化
    孔子曰：道之以政齐之以刑民免而无耻道之以德齐之以礼有耻。且格。然则德礼之与政刑感人之深浅成俗之厚薄可知也。自尧命州牧事多阙文秦置郡守民罕见德迨于两汉之世始有循吏之名或兴学而化行或修礼而教阐或引咎而人知劝或掩过而人迁善。若文翁韩延寿之属皆著异迹焕乎！史後之继踵比比有焉非夫仁信笃诚宽厚清静正其身而率下者孰能至於此哉！
    汉文翁庐江舒人也。少好学通春秋以郡县吏察举景帝末为蜀郡守仁爱好教化见蜀地辟陋有蛮夷风文翁欲诱进之乃选郡县小吏开敏有材者张叔等十馀人亲自饬厉遣诣京师受业博士或学律令减省少府用度买刀布蜀物赍计吏以遗博士（少府郡掌财物之府以供太守者也。刀凡蜀刀有环者也。布蜀布细密也。二者蜀人作之皆善故赍以为货无限於书刀布刀也。）数岁蜀生皆成就还归文翁以为右职（郡中高职也。）用次察举官有至郡守刺史者。又修起学宫於成都市中（学宫学之宫舍）招下县子弟以为学官子弟（下县四郊之县非郡所治也。）为除更繇（不令从役也。）高者以补郡县次为孝弟力田常选学官僮子使在便坐受事（便坐别坐可以视事非正廷也。）每出行县益从学官诸生明经饬行者与俱（益多也。）使传教令出入闺阁（闺阁内中小门也。）县邑吏民见而荣之数年争欲为学官弟子富人至出钱以求之繇是大化蜀地学於京师者比齐鲁焉至武帝时乃令天下郡国皆立学校官自文翁为之始。
    韩延寿为颍川太守颍川多豪强难治国家尝为选良二千石先是赵广汉为太守患其俗朋党故构会吏民令相告讦（构结也。）一切以为聪明颍川繇是以为俗民多怨雠延寿欲改更之教以礼让恐百姓不从乃历召郡中长老为乡里所信向者数十人设酒具食亲与相对接以礼意。又问以谣俗民所疾苦（谣俗谓闾里歌谣政教善恶也。）为陈和睦亲爱销除怨咎之路长老皆以为便可施行因与议定嫁娶丧祭仪品略依古礼不得过法延寿，於是令文学校官诸生皮弁执俎豆为吏民行丧嫁娶礼百姓遵用其教卖偶车马下里伪物者弃之市道（下里地下蒿里伪物也。偶木土为人象真车马之形也。偶对也。弃其物於市之道上也。）数年徙为东郡太守延寿为吏上礼义好古教化所至必聘其贤士以礼待用广谋议纳谏争举行丧让财表孝弟有行修治学宫（学宫谓庠序之舍也。）春秋乡射陈钟鼓管弦盛升降揖让及都试讲武设斧钺旌旗习射御之事治城郭收赋租先明布告其日以期会为大事吏民敬畏趋乡之延寿接待下吏恩施甚厚而约誓明或欺负之者延寿痛自刻责岂其负之何以至此（言岂我负之邪其人何以为此事）吏闻者自伤悔其县尉至自刺死及门下掾自刭人救不殊因不能言（殊绝也。以人救之故身首不相绝也。）延寿闻之对掾史涕泣遣吏医治视（遣医治之而吏护视之）厚复其家延寿常出临上车骑吏一人後至敕功曹议罚白（令定其罪名而更白之）还至府门门卒当车愿有所言延寿止车问之卒曰：孝经曰：资於事父以事君而敬同故母取其爱而君取其敬兼之者父也。（资取也。取事父之道以事君其敬则同故母则极爱君则极敬不如父之兼敬也。）今旦明府早驾久驻未出骑吏父来至府门不敢入骑吏闻之趋走出谒会明府登车以敬父而见罚得毋亏大化乎！延寿举手舆中曰：微子太守不自知过（微无也。）归舍召见门卒卒本诸生闻延寿贤无因自达故代卒（代人为卒也。）延寿遂待用之其纳善听谏皆此类也。入守左冯翊岁馀不肯出行县丞掾数白宜循行郡中览观民俗考长吏治迹延寿曰：县皆有贤令长督邮分明善恶於外行县恐无所益重为烦扰丞掾皆以为方春月可一出劝耕桑延寿不得已行县至高陵民有昆弟相与讼田自言延寿大伤之曰：幸得备位为郡表率不能宣明教化至令民有骨肉争讼既伤风化重使贤长吏啬夫三老孝弟受其耻咎在冯翊当先退是日移病不听事因入卧传舍闭阁思过一县莫知所为令丞啬夫三老亦皆自系待罪，於是讼者宗族传相责让此两昆弟深自悔皆自髡肉袒谢愿以田相移终死不敢复争（兄以让弟弟。又让之故云：相移）延寿大喜开阁延见内酒肉与相对饮食厉勉以意告乡部有以表劝悔过从善之民（以其悔过从善故令表显以示劝励）延寿乃起听事劳谢令丞以下引见尉荐郡中歙然莫不传相敕厉不敢犯延寿恩信周遍二十四县莫复以辞讼自言者推其至诚吏民不忍欺绐（绐诓也。）。
    黄霸为颍川太守宣帝垂意於治数下恩泽诏书吏不奉宣（不令百姓皆知也。）霸为选择良吏分部宣布诏令（分扶问反）令民咸知上意使邮亭乡官皆畜鸡豚（邮行书舍谓传送文书所止处亦如今之驿馆者乡所治处也。）以赡鳏寡贫穷者。
    薛宣为左冯翊得郡中吏民罪名取召告其县长吏使自行罚晓曰：府所以不自发举者不欲代县治夺贤令长名也。长吏莫不喜惧免冠谢宣归思受戒者何武为扬州刺史二千石有罪应时举奏其馀贤与不肖敬之如一是以郡国各重其守相州中清平行部必先即学宫见诸生（即就也。学宫学舍也。）试其诵论问以得失意。
    後汉寇恂光武时为汝南太守盗贼清静郡中无事恂素好学乃修乡校教生徒聘能为左氏春秋者亲受学焉。
    李忠为丹阳太守以丹阳越俗不好学嫁娶礼仪衰於中国乃为起学校习礼容春秋乡饮（校亦学也。礼记乡饮酒之义主人拜迎宾於庠门之外三揖而後至阶三让而後升堂所以致尊让也。七十者坐五十者立侍以听政役所以明尊长也。合诸乡射教之乡饮酒之礼而孝弟之行立）选用明经郡中向慕之。
    卫飒为桂阳太守郡与交州接境颇染其俗不知礼则飒下车修庠序之教设婚姻之礼期年间邦俗从化。
    任延为会稽都尉每时行县取使尉勉孝子就餮饭之後为九真太守骆越之民无嫁娶礼法各因淫好无对匹不识父子之性夫妇之道延乃移书属县为使男年二十至五十女年十五至四十皆以年齿相配其贫无礼聘令长吏以下各省奉禄以赈助之同时相娶者二千馀人是岁风雨顺节稼丰衍其产子者始知种姓咸曰：使我有是子者任君也。多名子为任，於是徼外蛮夷夜郎等慕义保塞延遂止罢侦候戍卒初平帝时汉申锡光为交趾太守教导民夷渐以礼义化声侔於延王莽末闭境拒守建武初遣使贡献封盐水侯岭南华风始於二守焉。又为武威太守造立校官自掾吏子孙皆令诣学受业复其徭役章句既通悉显拔荣进之郡遂有儒雅之士。
    秦彭为山阳太守以礼训人不任刑罚崇好儒雅敦明庠序每春秋享射取修升降揖让之仪乃为人设四诫以定六亲长幼之礼有遵奉教化者擢为乡三老尝以八月致酒肉以劝勉之吏有过咎罢遣而已不加耻辱百姓怀爱莫有欺犯。
    张湛为左冯翊在郡修典礼设条教政化大行欧阳歙为汝南太守世传伏生尚书在郡教授数百人。
    伏恭为常山太守明齐诗敦修学校教授不辍繇是北州多为伏氏学。
    王追为益州郡太守始兴起学校渐迁其俗。
    廉范历武威武都二郡太守随俗化导各得治宜建初中迁蜀郡太守其俗尚文辩好相持短长范每厉以淳厚不受偷薄之说。
    羊续为南阳太守班宣政令候民利病百姓劝服时权豪之家多尚奢丽续深疾之尝弊衣薄食车马羸败。
    张霸为会稽太守表用郡人处士顾奉公孙松等奉後为颍川太守松为司隶校尉并有名称其馀有业行者皆见擢用郡中争厉志节习经者以千数道路但闻诵声。
    鲍德为南阳太守时郡学久废德乃修起黉舍备俎豆黼冕行礼奏乐。又尊飨国老宴会诸儒百姓观者莫不欢服。
    刘宽为东海相迁南阳太守典历三郡温仁多恕虽在仓卒未尝疾言遽色尝以为齐之以刑民免而无耻吏人过但用蒲鞭罚之示辱而已终不加苦事有功善推之自下灾异或见引躬克责每行县止息亭传辄引学官祭酒及处士诸生执经对讲见父老慰以农里之言年少勉以孝悌之训人感德兴行日有所化。
    栾巴为桂阳太守以郡处南垂不闲典训为吏人定婚姻丧纪之礼兴立学校以奖进之虽吏卑末皆课令习读程试殿最随能升授（府吏之类也。晋令诸郡国不满五千以下置吏二人郡县皆有犹主也。）何敞为汝南太守敞疾文俗吏以苛刻求当时名誉故在职以宽和为政立春日尝召督邮还府（督邮主司察愆过立春阳气发生故召归）分遣儒术大吏案行属县显孝悌有义行者及举冤狱以春秋义断之是以郡中无怨声百姓化其恩礼其出居者皆归养其父母追行丧服（出居谓与父母别居者其亲先亡者自恨丧礼不足追行丧制也。）推财相让者二百许人（高谭等百八十五人推财相让）置立礼官不任文吏。
    王畅为南阳太守郡中豪族多以奢靡相尚畅尝布衣皮褥车马羸败以矫其弊同郡刘表谏之畅曰：昔公仪休在鲁扌友园葵去织妇孙叔敖相楚其子被裘刈薪夫以约失之者鲜矣。闻伯夷之风者贪夫有立志虽以不德敢慕遗烈。
