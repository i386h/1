<!-- { "loadSidebar": true } -->
今有梭田东阔一十二步西阔一十八步中阔四十步中心正长一百八十步问为田多少
荅曰二十○亩六分二厘五毫
法曰依前法倍中广并东西广四除为正阔长乘为积得四千九百五十步积以亩法除之以合前问也
三角田
见图
　　三角田亩法
今有三角田三不等田也一角长三十二步左角三十八步右角四十步问为田多少
荅曰二亩六分
法曰并左右角折长乘之折半得六百二十四步积以亩法除之以合前问也
四角田
见图
　　四角田亩法
今有四角田四不等田也东长一百步西长八十步左阔三十步右阔四十步问为田多少
荅曰一十三亩五分
法曰一长并折为长二阔并折为阔长阔相乘得三千二百四十步积以亩法除之以合前问也
五角田
见图
　　五角田亩法
今有五角田五不等田也一大角长三十步左上角二十八步左下角二十一步右上角二十六步右下角一十八步问为田多少(荅)二亩九分○六毫二系五忽
法曰左右上下角四除并得数以大角乘之得六百九十七步半为积以亩法除之以合前问也
六角田
见图
　　六角田亩法
今有六角田每一角九步问为田多少
荅曰六分七厘五毫
法曰四角并折半为长二角并折半为阔长阔相乘为积得一百六十二步以亩法除之以合前问也
弧矢田
见图
　　弧矢田亩法
今有弧矢田一弦长一百二十步矢阔三十六步问为田多少(荅)一十七亩七分
法曰弦长并入矢阔折半再用矢阔乘之为积得二千八百○八步以亩法除之以合前问也
圆田
见图
　　圆田亩法
今有圆田一径四十五步问为田多少
荅曰六亩三分二厘八毫一系二忽五微
法曰径步自乘三因四除为积得一千五百一十八步七分五厘以亩法除之以合前问也　或周步自乘十二除为积

新编纂图增类羣书类要事林广记卷之七　　【别集】
○茶菓类 【汤　水　菓】 
　　茶
（蔡襄进茶录序）臣前因奏事伏蒙　陛下谕臣先任福建转运使日所进上品龙茶最为精好臣退念草木之微首辱　陛下知鉴若处之得地则能尽其林者陆洎茶经不第建安之品下谓茶图独论采造之本至于烹试曾未有闻臣辄条数事简而易明勒成二篇名曰茶录伏为清闲之宴或赐观釆臣不胜惶惧荣幸之至
○上篇论茶品
　　　色
茶色贵白而饼茶多以珍膏油 【去】 其面故有青黄紫黑之异善别茶者正如相工之视人气色也隐然察之于内以肉理实润者为上既巳末之黄白者受水昏重青白者受水鲜明故建安人鬪试以青白胜黄白负
　　　香
茶有真香入贡者微以龙脑和膏欲助其香建安民试茶皆不入香恐夺其真烹点之际又杂珍果香草其夺益甚
　　　味
茶味主于甘滑唯北苑凤凰山连属诸焙所产者味佳隔溪诸山虽及时加意制作色味皆重莫能及也又有水泉不甘能损茶味前世之论水品者以此
右七纲拣茶以四十饼为角小龙凤以二十饼为角大龙凤以八饼为角每角圈以箬叶束以红缕包以红纸缄以旧绫惟拣芽俱以黄焉
　　　茶焙
茶焙编竹为之褁以箬叶盖其上以收火也隔其中以有容也纳火其下去茶尺许所以养茶色香味也
　　　茶录后序
茶为物之至精而小团又其精者录序所谓上品龙茶者是也盖自君谟始造而岁贡焉　仁宗尤所珍惜虽辅相之臣未甞辄赐惟南郊大礼致斋之夕中书枢密院各四人共赐一饼宫人剪金为龙凤花草贴其上两府八座分割以归不敢碾试宰相家藏以为宝时有佳客出而传玩尔嘉佑七年亲享明堂斋夕始人赐一饼余亦忝与至今藏之余自以谏官供奉仗内至登二府二十余年纔一获赐而丹成龙驾舐鼎莫及每一捧翫清血交零而巳因君谟箸录辄附于后庶知小团自君谟始而可贵如此 【欧阳永叔】 
　　　北苑贡茶始末
建安北苑茶始于　太宗太平兴国二年遣使造之取象于龙凤以别入贡至道间仍添造右乳蜡面其后大小龙茶又起于丁谓而成于蔡君谟至宣政间郑可简以贡茶进用久领漕计创添续入其数浸广今犹因之细色茶五纲凡四十三品形制各异共七千余饼其间贡新试新龙团胜雪白茶御苑玉芽此五品乃水拣为第一余乃生拣次之又有麄色茶七纲凡五品大小龙凤并拣芽悉入龙脑和膏为团饼茶共四万余饼盖水拣茶即社前茶生拣茶即火前者麄色茶即雨前者闽中地暖雨前茶巳老而味加重矣又有石门乳吉香口三外焙亦隶于北苑皆采摘茶芽送官焙添造每岁縻金共二万余缗日役千夫凡两月方能迄事第所造之茶下诗过数入贡之后市无货者人所罕得惟壑源诸处私焙茶其绝品亦可敌官焙自昔至今亦皆入贡其流敢四方悉私焙茶耳 【苕溪渔隐】 
　　　巳上系建安北苑茶品
　　　蒙顶新茶
细嫩白茶 【五斤】 枸杞英 【五两焙】 绿豆 【半升炒过】 米 【二合炒过】 右件焙干碾罗合细煎点绝奇
　　　脑麝香茶
脑子随多少用薄胜纸褁置茶合上密盖定点供自然带脑香其脑又可移别用取麝香壳安鑵底自然香透尤妙
　　　百花香茶
木犀　茉莉　橘花　素馨等花 【又依前法熏之】 
　　　小煎香茶
上春嫩茶芽每五百钱重以菉豆一升去壳蒸焙山药十两一处细磨别以脑麝名半钱重入盆同研约二千杵纳鑵内密封窨三日后可以烹点愈久香味愈佳
　　　造臈茶法
细茶不拘多少却重蒸过焙干细碾烂瘦精米胶和令微润于茶山模子上以木槌槌实焙干片子方收之
　　　煎茶法
煎茶湏用有焰炭火滚起便以冷水点住伺再滚起再点如此三次色味皆佳
　　　擂茶
将茶芽汤浸软同去皮炒熟芝麻擂细入川椒末塩酥糖饼再擂匀细如干旋添浸茶汤如糖饼以干面代之入锅煎熟随意加生栗子片菘子仁胡桃或酥油同擂细煎熟尤妙如草茶只用末茶亦可与芝麻同擂亦妙
　　诸品汤
　　　干木汤
服之止渴快气除湿
干木 【去穰凈四两】 粉甘草 【炙二两半】 茴香 【炒】 白檀 【各□两】 
沉香 【半两】 缩砂仁 干生姜 【各二两】 白豆蔻仁 【半两】 
巳上为末每用半钱加塩沸汤点服
　　　水芝汤
服之通心气益精髓
干莲实 【一斤带皮炒极燥捣罗为细末】 　粉甘草 【去皮一两切细微炒】 
右为末每二钱入塩沸汤点服莲实捣罗至黑皮如铁不可捣则去之世人用莲实去黑皮及涩皮并心大为不便黑皮坚气而涩及住精世人多不知也此汤夜坐过饥气乏不欲取食则饮一盏大补虚助气昔务先子服此得道
　　　缩砂汤
中酒者服之大妙常服快气进食
缩砂仁 【四两】 　乌药 【二两】 　香附子 【炒一两】 　粉草 【炙二两】 
右为末每用二钱加塩沸汤点服
　　　无尘汤
水晶糖霜 【二两】 　梅花片脑 【三两】 
右将糖霜乳细罗过入脑子再研匀每用一钱沸汤点服如点带香汤茶必湏当面烹点不可多多则令人厌少则有余不足存焉慎勿背地煎点供上如背地煎点则香气巳散矣
　　　荔枝汤
乌梅肉 【四两焙干】 　干生姜 【二两】 粉草 【半两】 　官桂末 【半两如以丁皮一两代之】 　松糖 【一斤半】 
右为糖桂外捣为细末与糖桂拌匀瓷器内收点之
　　　洞庭汤
橘 【一斤洞庭者去核带皮穰切作片】 　生姜 【半斤切作片】 
右件用塩一十二两淹三四日先晒后焙干碾为细末入炙甘草末三两汤点服宜少不宜多多则村气少则风音勺然橘非洞庭者不香
　　　木犀汤
候白木犀花半开者拣成丛着蕋折之用白梅二搥碎一在上一在下花在中心次第装在瓶中用生蜜注灌之如欲用一盏取花枝梅一安在盏中当面冲点而香酸馥鼻梅用淡豉煮一沸漉出日艮干花蜜同浸
　　　香苏汤
干枣 【一斗劈碎】 　木 【五去皮穰捣碎】 　紫苏叶 【半斤】 
右件一处再捣匀分将五分内将一分匀摊在竹箩内烧滚汤泼淋下汁尝枣味了去却别换好者一分依上泼之以味尽为度将淋下汁慢火银石器内熬成稠膏子冷热可用
　　　橙汤
橙子 【十去核留汁细切】 　白梅肉 【软厚者和核四两搥碎】 　甘草 【四两】 　白塩 【六两】 
右同淹一宿慢火焙干檀香一两同捣为末不塩点服
　　　桂花汤
木栖(渊明汤)甜菊花皆依香橙汤为之但内时之中所开之花嗅之香尝之甘皆可依法为之
　　　温木汤
木去皮穰净取肉一斤氶熟烂砂盆内研为泥入炼热蜜三斤干生姜末一两扌斍＜搅＞匀再入砂石器内熬数沸尝之如味酸更加热蜜如辣味短更添姜尝至酸甜辣得所再熬数沸入净器内收贮加入白檀末脑麝沸汤点此汤宜冬不宜夏
　　　乌梅汤
乌梅 【大者三十枚汤煑烂去核同汁扌斍＜搅＞匀粗布扭去滓为膏子】 
沙糖 【松者一斤入汤一椀泡化同甘松霍香叶各一钱熬成膏滤去滓净生姜自然汁一盏】 
右将乌梅糖姜汁同和匀用沙石器熬成稠膏子然后入檀桂脑麝末各半两伺冷扌斍＜搅＞匀入净瓷器收贮点服不若去糖用蜜者尤妙
　　诸品渴水
　　　荔枝浆
乌梅 【半斤煎汁】 　缩砂仁　桂 【各三两剉碎煎汁一升】 　生姜汁 【半盏】 　丁香 【一分】 
右三汁澄清相和入好球糖二斤半银石器中熬候稠浓以绵滤过新瓷器盛点时入少脑子
　　　杨梅渴水
杨梅不计多少揉搦取自然汁滤至十分净入砂石器内慢火熬浓滴入水不散为度若熬不到则生白濮收以净器用时每一斤梅汁入炼热白沙蜜三斤脑射少许扌斍＜搅＞匀以朕饮之大能醒酒沸汤点亦得只有些涩味终不及冷饮如蜜以球糖四斤入水熬过和匀亦可
　　　香糖渴水
上等松糖一斤水一盏半霍香叶半钱甘松一块生姜十大片同煎以姜热为度滤净瓷器盛入射香一块菉豆许大白檀末半两夏月雪内朕用之极香羙
　　　木渴水
木不计去皮穰核取净肉一斤为率切作方寸大薄片先以蜜三斤或至四五斤于砂石银器内慢火熬开滤过次入木片同煎如滚起泛沫旋旋掠去煎两三二时辰尝味知酸入蜜湏要甜酸淂中用匙挑出一匙放于瓷楪内候冷再挑起其蜜稠硬如丝不断者为度若火紧则焦又有涌溢之患其味又不佳则焦煿气但用慢火为佳
　　　五味渴水
北五味子肉一两为率衮汤浸一宿取汁同煑下浓黑豆汁对当的颜色恰好同炼熟蜜对入酸甜得所慢火同熬一时许凉热任意用之
　　诸品熟水
　　　造熟水法
夏月凡造熟水先倾百煎衮汤在缾器内然后将所用之物投入密封瓶口则香矣若以汤泡之则不甚香若用来年木犀或紫苏之属湏略向火上炙过方可用不则不香
　　　香花熟水
取夏月但有香毒之花摘半开者冷熟水浸一宿蜜封次日早去花以汤浸香水用之
　　　沉香熟水
元用净瓦一片灶中烧微红安平地上焙香一小片以瓶盖定约香气尽速倾衮汤入瓶中密封盖檀香冲香之类亦依此法为之
　　　紫苏熟水
紫苏叶不计湏用帋隔焙不得番候香先炮一次急倾了再泡留之食用大能分气只宜热用冷即伤人
　　　豆蔻熟水
