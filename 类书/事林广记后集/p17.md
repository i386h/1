<!-- { "loadSidebar": true } -->
　　　　转注
文相近但旁边改转如考即老之类
　　　　处事
人在一上为上人在一下为下各有其事得其宜也
　　　　假借
令长之类一字两用也
　　　　谐声
谓形一也如江河之类皆以水为形以工可为声也工与江皆从经坚可何虽反异而音亦近疏曰书有六本形实多若江河之类是左形右鸿鸽之类是右形左草藻之类是上形下婆娑之类是上下形围国之类是外形内阛阓之类是外声内形此形之等有六也
　　　九数
九数之目司徒疏引先郑语作方田粟布差分少广商功均输方程嬴不足旁要又云今有重差夕桀句股保氏疏云此汉法也
　　　　方田
以御田畴界域
即今方量田地亩角之法
　　　　粟布
以御交质変易
粟是米布是钱谓以多少钱籴得多少谷之类交是买卖质是典约変易是撞换
　　　　衰分
以御贵贱禀税
此是理会官员俸禄多少之法如上士倍中士中士倍下士之类禀谓禀禄税谓釆地所收之税
　　　　少广
以御积羃方圆
积羃如今仓然积米其中外面遮蔽了方圆以其器而知其多少今税务中用此法如看船上装载货物用锥探其深浅便知其多少方器作如何筭圆器作如何筭各有法也
　　　　商功
以御功程积实
商其功程如打土论方子打筭一方土便会计得合用几多人工如做屋亦可筭几间几架合用几多人工之类
　　　　均输
以御远近劳费
均其道里远近之劳与费劳是力费是褁足如自某州到某州用力几何褁足几何之类
　　　　盈朒
以御隐杂互见
盈是多朒是少数之显者可见隐者不可见至于杂则尤不可见由其显者以推其隐如人有财物失去一半或大半或小半失物者道多可考究隐杂互见是因其所存以验其所失之多少
　　　　方程
以御错揉正员
今作历者用此法谓如筭钱逐件除下零细底绝长补短凑得斉整便好筭如一年十二月有月大者小者日子不斉便将闰月来补凑每月作三十日又如日月星辰之行不同如要筭行之会都相合
　　　　句股
以御高深广远
横为句直为股斜为弦三者可互相求也以句中所容方直之积求之则山之高井之深城邑之广道里之远可以测知此筭术之极致也句股之术如今木匠曲尺尺头为句尺梢为股尺头与尺梢尽相去为弦
　　大斈之纲
　　　致知
中庸曰慱斈之审问之慎思之明辨之笃行之有弗斈斈之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也
致广大而尽精微极高明而道中庸温故而知新敦厚以崇礼
右致知之要 【大斈经云致知在格物而传文亡缺当考朱子取程子之意以补之言】 
　　　诚意
诗曰思邪
记曰毋不敬俨若思
诗曰相在室尚不愧于屋漏
语曰非礼勿视非礼勿听非礼勿言非礼勿动
中庸曰君子戒慎乎其所不睹恐惧乎其所不闻莫显乎隐莫见乎微故君子慎其独也
右诚意之要
　　　正心
中庸曰喜怒哀乐未发谓之中发而皆中节谓之和
记曰内省不疚恶于志
孟子曰志气之帅也气体之充也志至焉气次焉持其志暴其气
养心莫善于寡欲其为人也寡欲虽有不存焉者寡矣
乐记曰奸乱色不留聦明滛乐慝礼不接心术惰慢邪僻之气不设于身体
大斈曰有所忿懥则不得其正有所恐惧则不得其正有所好乐则不得其正有所忧患则不得其正
右正心之要
　　　修身
大斈曰自天子至于庶人一是皆以修身为本
孟子曰天下之本在国国之本在家家之本在身
语曰君子食求饱居求安敏于事而慎于言就有道而正焉
君子欲讷于言而敏于行
古者言之不出耻躬之不逮也
躬自厚而薄责于人则远怨矣
出门如见大宾使民如承大祭已所不欲勿施于人
居恭执事敬与人忠虽之夷狄不可弃也
言忠信行笃敬虽蛮貊之邦行矣
君子所贵乎道者三动容貌斯远暴慢矣正颜色斯近信矣出辝气斯远鄙倍矣
君子正其衣冠尊其瞻视俨然人望而畏之
君子有九思视思明听思聦色思温貌思恭言思忠事思敬疑思问忿思难见得思义
孟子曰动容周旋中礼者盛德之至也哭死而哀非为生者也经德不回非以于禄也言语必信非以正行也
富贵不能滛贫贱不能移威武不能屈此之谓大丈夫
易曰君子进德修业忠信所以进德也修辝立其诚所以居业也知至至之可与几也知终终之可与存义也是故居上位而不骄在下位而不忧故干干因其时而惕虽危咎矣
君子斈以聚之问以辨之宽以居之仁以行之
君子敬以直内义以方外敬义立而德不孤直方天不习不利
不远复祗悔元吉象曰不远之复以修身也
刚健笃实辉光日新其德
山下有泽损君子以惩其窒欲
风雷益君子以见善则迁有过则改
地中有木升君子以顺德积小以高大
艮止也时止则止时行则行动静不失其时其道光明
曲礼曰坐如尸立如齐
敖不可长欲不可从志不可满乐不可极
临财毋苟得临难毋苟免狠毋求胜分毋求多疑事毋质直而勿有
礼不踰节不侵侮不好狎修身践言谓之善行
慱闻强识而让敦善行而不怠谓之君子
中庸曰庸德之行庸言之谨有所不足不敢不勉有余不敢尽言顾行行顾言
好斈近乎知力行近乎仁知耻近乎勇知斯三者则知所以修身
君子动而世为天下道行而世为天下法言而世为天下则远之则有望近之则不厌
在下位而不获乎上民不可得而治矣获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反身不诚不顺乎亲矣诚身有道不明乎善不诚乎身矣
冠义曰凡人之所以为人者礼义也礼义之始在于正容体斉颜色顺辝令容体正颜色斉辝令顺而后礼义备以正君臣亲父子和长幼君臣正父子亲长幼和而后礼义立
礼记曰足容重手容恭目容端口容止容静头容真气容肃立容德色容庄
右修身之要
　　　斉家
孝经曰治家者不敢侮于臣妾而况于妻子乎
孟子曰男女居室人之大伦也
易曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
左传曰女有家男有室无相渎也谓之有礼易此必败
礼记曰父子笃兄弟睦夫妇和家之肥也
父慈子孝兄良弟悌夫义妇听长惠幼顺君仁臣忠谓之人义也
曲礼曰男女不杂坐不同椸枷不同巾栉不亲授嫂叔不通问诸母不漱裳外言不入于捆内言不出于捆
女子许嫁缨非有大故不入其门姑姊妹女子之巳嫁而反兄弟弗与同席而坐同器而食父子不同席
内则曰男不言内女不言外非祭非丧不相授器其相授则女受以篚其篚则皆坐奠而复取之
外内不共井不共湢浴不通寝席不通乞假男女不通衣裳
内言不出外言不入男子入内不啸不指夜行以烛烛则止女子出门必拥蔽其面夜行以烛烛则止道路男子由右女子由左
右齐家之要
　　　治国平天下
孝经曰治国者不敢侮于鳏寡而况于士民乎
先之以慱爱而民莫遗其亲陈之以德义而民兴行先之以敬让而民不争导之以礼乐而民和睦示之以好恶而民知禁
事亲孝故忠可移于君事兄悌故顺可移于长居家理故治可移于官
语曰君子笃恭而天下平
孟子曰老吾老以及人之老幼吾幼以及人之幼治天下可运于掌上
礼记曰立爱自亲始教民睦也立敬自长始教民顺也教以慈睦而民贵有亲教以敬长而民贵用命
上老老而民兴孝上长长而民兴弟上恤孤而民不倍
大斈曰一家仁一国兴仁一家让一国兴让
中庸曰凡为天下国家有九经曰修身也尊贤也亲亲也敬大臣也体羣臣也子庶民也来百工也柔远人也怀诸侯也修身则道立尊贤则不惑亲亲则诸父昆弟不怨敬大臣则不眩体羣臣则士之报礼重子庶民则百姓劝来百工则财用足柔远人则四方归之怀诸侯则天下畏之斉明盛服非礼不动所以修身也去谗远色贱货而贵德所以劝贤也尊其位重其禄同其好恶所以劝亲亲也官盛任使所以劝大臣也忠信重禄所以劝士也时使薄敛所以劝百姓也日省月试既廪称事所以劝百工也送往迎来嘉善而矜不能所以柔远人也継绝世文废国治乱持危朝聘以时厚往而薄来所以怀诸侯也凡为天下国家有九经所以行之者一也
右治国平天下之要

新编纂图增类羣书类要事林广记卷之九　　【后集】
○幼学类
　　幼斈须知
古者男子初生能食教以右手能言教之自名及唱喏安置稍有知则教以恭敬尊长六岁教之数与方名始习书字诵孝经论语七岁以下谓之孺子早寝晏起食时八岁出入门户及即席饮食必后长者始教之以谦逊诵回书九岁读春秋及诸史始为之讲解使知义理十岁出就外传居宿于外读经礼传使知仁义礼智信自是可以慱视羣书俗谚所谓教子婴孩教妇初来古语亦云少成若天性习贯成自然皆谓此也今人多有见其子颇有聦敏性格便谓其必自能成就亦有见其子顽钝便谓其终不能斈又有恃其富贵皆弃而不教皆是不爱其子也
　　　习手图
见图
凡手之法以左手紧把右手大拇指其左手小指则向右手腕右手四指皆直以左手大指向上如以右手掩其胷手不可太着胷湏令稍去胷二三寸许方为手法也
　　　习祗揖图
见图
凡作揖时用稍阔其足立则稳揖时湏直其膝曲其身低其头以眼看自巳鞋头为准威仪方美使手只可至膝畔不得入膝内尊长前作揖手湏过膝下喏毕则手随时起而于胷前揖时湏全出手不得只出一大拇指在袖外谓之鲜礼非见尊长之礼也
　　　习展拜图
见图
凡下拜之礼一揖少退再一揖即俯伏以两手齐按地先跪左足次伸右足畧蟠过左畔稽首至地即起先踞右足以双手齐按膝上次起左足连两拜起进前叙寒暄少退揖再两拜进前却叙间阔叙贺语不然初连四拜却叙寒暄亦得
　　训蒙八规
　　　一曰斈礼
凡为人要识道理识礼数在家庭妻父母入书院事先生并要恭敬顺从遵依教诲与之言则应教之事则行毋得怠慢自任巳意
　　　二曰斈诵
专心看字断句慢读须要字字分明毋得目视东西手弄他物
　　　三曰斈坐
定坐端身斉脚敛手毋得偃仰倾侧
　　　四曰斈言
扑实语事毋得妄诞低细出毋得呌唤
　　　五曰斈书
臻志把笔并要斉整圆凈毋得轻易胡涂
　　　六曰斈揖
低头屈腰出收手毋得轻率慢易
　　　七曰斈行
笼袖徐行毋得掉臂跳足
　　　八曰斈立
拱手立身毋得跛倚欹斜
　　读书五戒
　　　一曰戒游
孟子谓宋句践曰子好游乎吾语子游古之所谓游者尊德乐义游于圣人之门此所谓游也今子弟目不观圣贤之书口不谈德义之言交结狂朋以为市井之游见纷华盛丽而悦所拘检放僻邪侈不为巳又不悟所与游者非失业之子即营私之徒也乘其迷惑为之引导巳窥觇其田庐期与之费耗荡尽而后巳言甘如醴心欲并吞俟其囊虚交情绝矣可不为之哀耶
懵者与游 何补于吾 黠者与游 必有所图 
询我先畴 窥我先庐 祖父艰勤 广释膏腴 
胡为不念 浮荡与俱 资产罄竭 交游绝疏 
后园不窥 卓哉仲舒 以此思之 不如读书 
　　　二曰戒博
