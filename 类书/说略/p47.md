<!-- { "loadSidebar": true } -->
　　秦诅楚文有九湫大沉之语沉之为义世多未解按说文曰沉浊黙也庄子沉有漏注沉水汚也汉书刑法志山川沉斥应劭风俗通曰沉莽也言其平望莽莽无涯际也郭縁生述征记鸟当沉中有九十台皆生结蒲秦王系马蟠蒲也自注齐人谓湖曰沉顔师古曰沉谓居深水之下深而又深也古云沉潜又云沉溺沉湎又云黙而好深沉之思皆取深而又深之意北方谓水皆曰沉不独齐语为然盖北之言沉南之言潭也故沉亦音潭史记陈渉世家渉之为王沉沉者应劭曰沉沉宫室深邃之貌长含反当呼为潭潭也韩退之潭潭府中居正用此语又按管子夏人之王凿二十防渫十七湛注湛即沉沛之沉大泽巨浸也是潭与湛字虽不同义可互证故并引之
　　汉髙帝定天下剖符封功臣刑白马而盟曰使黄河如带泰山若砺国以永存爰及苖裔带衣带也砺砺石也言设使河微而如带石泐而如砺盟不可改也读者多失其义宋制羣臣佩金鱼其文曰忠曰孝曰清曰愼如黄河之深若泰山之砺咨尔无渝此盟是直以砺为坚固之义矣
　　相如上林赋郁郁菲菲众香发越肹蠁布写晻薆咇茀司马彪曰肹过也芬芳之过若蠁之布写也说文蠁知声虫也尔雅圆貉虫蠁郭璞云蛹虫广雅土蛹也毛晃曰古蠁字作向晋大夫羊舌肹字叔向左传释文香两切取肹向布写之义又雄羽猎赋蠁曶如神李善曰蠁防疾也蠁与响同曶与忽同又甘泉赋芗呹肹以棍根又刘歆赋芳肹蠁之依斐则肹蠁盖古语也
　　上林赋扈从横行出于四校之中师古曰言其跋扈纵恣而行出于校之四外也非是盖扈尾也后从曰扈故侍从天子曰扈从今逐兽横行故言出于四校之中若言跋扈则强梁也诗疏云凶横自恣陵人之貌汉书音义云自大也其非臣子侍从之义明矣
　　潘舆事今将母者通用之而不知潘以石崇事见法其母固同与其祸也及事今以为得代之期而不如期不得代连称管至父繇此为乱也含鸡舌香乃侍中刁存以年老口臭令含之墓碑生金在贾梁道庙以为晋中兴之兆而庾氏为灭族之俱不为佳事也三国典畧曰萧明与王僧辨书凡诸部曲并使招携赴投戎行前后云集霜戈电防无非武库之兵龙甲犀渠皆是云台之仗唐王勃滕王阁序紫电清霜王将军之武库正用此
　　吴曾漫録曰律有唐突之罪按马融长笛赋犇遁砀突注徒郎切以唐为砀李白赤壁歌鲸鲵唐突留余迹刘禹锡诗瓦砾来唐突此唐突字魏曹子建牛鬭诗行彼土山头歘起相搪突见太平广记按砀搪唐三字不同皆一意尔东汉陈羣曰芜菁唐突人参在诸人之先正用此唐字若引曹子建诗用搪突字则魏志子建谓韩宣岂应唐突列侯又用此唐字矣晋人无盐唐突西子之语乃用汉人之意岂但见于唐人刘李二公而已汉碑有乘虚唐突孔融传有唐突宫掖
　　古人文章自应律度未以音韵为主自沈约增崇韵学其论文则曰欲使宫羽相变低昻殊节若前有浮声则后须切响一简之内音韵尽殊两句之中轻重悉异妙达此防始可言文自后浮巧之语体制渐多如傍犯蹉对假对双声叠韵之类诗又有正格偏格类例极多故有三十四格十九图四声八病之类今畧举数事如徐陵云陪游馺娑骋纎腰于结风长乐鸳鸯奏新声于度曲又云厌长乐之疎钟劳中宫之缓箭虽两长乐意义不同不为重复此类为傍犯如九歌蕙殽蒸兮兰借奠桂酒兮椒浆当曰蒸蕙殽对奠桂酒今倒用之谓之蹉对如自朱耶之狼狈致赤子之流离不惟赤对朱耶对子兼狼狈流离乃兽名对鸟名又如厨人具鸡黍稚子摘杨梅以鸡对杨如此之类皆为假对如几家村草里吹唱隔江闻几家村草对吹唱隔江皆双声如月影侵簮冷江光逼履清侵簮逼履皆叠韵诗第二字侧入谓之正格如凤厯轩辕纪龙飞四十春之类第二字平入谓之偏格如四更山吐月残夜水明楼之类唐名贤軰诗多用正格如杜甫律诗用偏格者十无一二也常见人作诗者有云髙卧元龙百尺楼意谓陈元龙有登楼事也按世说许汜与刘徳并在刘荆州坐共论人物许曰陈元龙淮海之士豪气不除徳问许君言豪寜有事耶许曰昔遭乱过下邳见元龙无客主之意不相与语自上大牀卧使客卧下牀徳曰君有国士之名今四海横流帝王失所而无救世之意求田问舎言无可采是元龙所讳也何縁当与君语如我自卧百尺楼上卧君于地下何但上下牀之间哉是百尺楼上卧乃徳自谓非陈登事也
　　应璩百一诗凡有五首今止存一百一之义五臣注引文章録云曹爽多违法应璩作诗以刺在位若百分有补于一者然考张方楚国先贤传曰应休琏作百一诗讥切时事徧以示在位者皆怪防独何晏无怪也李充翰林论曰应休琏作五言诗百数十篇有诗人之防孙盛晋阳秋曰应璩作诗百三十篇言时事颇有补益七志曰应璩谓之新诗以百言为一篇谓之百一诗乐府广题曰百者数之始士有百行终始如一故云百一百一诗序曰时谓曹爽曰公今闻周公巍巍之称安知百虑有一失乎唐艺文志应璩有百一诗八卷钟嵘诗品谓应璩诗祖魏文善指事得激刺之防
　　刘越石四美谓音以赏奏味以殊珍文以明言言以畅神故其诗曰之子之徃四美不臻王勃滕王阁记四美具谓良辰美景赏心乐事也又韩愈赠别元十八协律诗子今四美具谓读书患不多思义患不明患足已不学既学患不行也
　　指云思亲乃陆机事今人但知始于狄仁杰也士衡治洛而亲在华亭故其思亲赋有云指南云而寄叹望归风而效诚是也后梁公仕并州法曹亲在河阳登太行山反顾白云孤飞曰吾亲舎其下又江总诗心逐南云去杜甫诗江东日暮云又忆弟看云白日眠是东云南云看云亦可施之兄弟朋友也
　　刘贡父诗话云曹参曾为汉功曹而杜诗云功曹非复汉萧何误矣按曹参亦未为功曹子美自用孙防语耳吴虞翻为孙防功曹防曰孤有征讨未得还府卿复以功曹为吾萧何守会稽耳广徳元年子美在梓州补京兆府功曹故以自况三国志既非僻书贡父乃未之见而轻诋子美何耶
　　栁子厚以天地为防橮人多未详按字训云防日出之色橮日入之色防字见説文橮音栁周礼衣翣柳之材注柳之为言聚也诸饰之所聚尚书分命和仲度西曰柳谷故书翣柳作接橮郑司农云接读为歰橮读为栁柳者诸色所聚日将没其色兼有余色故云栁谷唐小说记红叶事凡四其一本事诗顾况在洛乘间与一二诗友游苑中流水上得大梧叶题诗云一入深宫里年年不见春聊题一片叶寄与有情人况明日于上流亦题云愁见莺啼柳絮飞上阳宫女断肠时君恩不禁东流水红叶题诗寄与谁后十余日有客来禁中又于叶上得诗以示况曰一叶题诗出禁城谁人酬和独含情自嗟不及波中叶荡乘春取次行又明皇代以杨妃虢国宠盛宫娥皆衰悴不愿备掖庭尝书落叶随御沟水流出云旧宠悲秋扇新恩寄早春聊题一片叶将寄接流人顾况得而和之既达圣聴遣出禁内人不少或有五使之号况所和即前四句也其二云溪友议卢渥舎人应举之岁偶临御沟见红叶上有诗云流水何太急深宫尽日闲殷勤谢红叶好去到人间其三北梦琐言进士李茵游苑中见红叶自御沟流出上有题诗与卢渥诗同其四玉溪编事侯继图秋日于大慈寺倚阑楼上忽木叶飘坠上有诗曰拭翠敛愁蛾为郁心中事搦笔下庭除书作相思字此字不书名此字不书纸书向秋叶上愿逐秋风起天下有心人尽解相思死按后当别为一事前三则本一人一事而传记者各异耳刘斧青琐中有沟流红叶记最为鄙妄盖窃取前説而易其名为于祐右宋厐元英谈薮所记然陆务观侍儿小名録又载前一诗云贞元中进士贾全虚黜于春官临御沟得叶悲想其人涕泗交坠不能离沟上街吏颇疑其事金吾奏其实徳宗亦为感动令中人细询之乃翠筠宫奉恩院王才人养女凤儿者诘其由云临水折花偶为宫思请死徳宗恻然召全虚授金吾卫兵曹以凤儿赐之并其院赀皆畀焉其诗后二句作题诗花叶上寄与接流人按此又非顾况事然其名贾全虚或是乌有子虚亡是之类后人假撰名姓耳
　　东坡老饕赋盖文章之游戯耳按左氏缙云氏有不才子贪于饮食冒于货贿侵欲崇侈不可盈厌聚敛积实不知纪极不分孤寡不恤穷匮天下之人以比三凶谓之饕餮又许氏説文曰贪财为饕贪食为餮然则东坡之赋当作老餮也
　　小説云东坡用事虽烂熟亦检看然误处政自不少虢国夫人夜游图云当时亦叹潘丽华不知门外韩擒虎按陈后主张贵妃名丽华韩擒虎平陈后主丽华俱见收而齐东昏侯有潘淑妃初不名丽华也梅花絶句云月地云阶漫一尊玉奴初不负东昏临春结绮荒荆棘谁信幽香是返魂此亦张丽华事而坡作东昏侯用之又玉奴弦索花奴手花奴指汝阳王璡而以玉奴为杨妃又戾于前诗矣又全胜仓公饮上池史记饮上池见扁鹊传而以为仓公可乎又不向如臯闲射雉归来何以得卿卿左御以如臯如训徃也非地名曰如臯又诗云独怜司马能饶石余有中郎解摸金出袁绍檄曹操云发丘中郎将摸金校尉摸金非中郎也又登徐州戏马台诗路失玉钩芳草合林亡白野泉清广陵亦有戏马台下有路号玉钩斜非徐州事也又市区收罢鱼豚税来与弥陀共一龛考褚遂良与人书云一食清斋弥勒同龛非弥陀事也又代人留别诗绛蜡烧残玉斚飞雅歌唱彻万行啼他年一舸防夷去应记侬家旧姓西按太平寰宇记载西施事施其姓也是时有东施家西施家李太白效古云自古有秀色西施与东隣是也乃以为姓西又石建方欣洗牏厠姜厐不解叹咿喴汉书本作厠牏盖中衣也二字亦不应倒用【按郑嵎津阳门诗玉奴琵琶龙香拨倚歌促酒声娇悲注云玉奴乃太真小字也又周秦行纪亦以玉奴为太真名然则呼太真为玉奴东坡亦自有所本矣又梅花诗首二句乃用周秦行纪中诗后二句别是一意然潘妃自名玉儿非玉奴也】
　　文人所作诗句所用事徃徃有与原记故实词意相背者不必拘拘尽合如阮籍登广武叹曰时无英雄使竖子成名伤时无刘项使名归司马氏也太白诗沉醉呼竖子徃言非至公则谓竖子为沛公天幸者霍去病右丞诗卫青不败由天幸则误以为卫青放麑本秦西巴孟孙氏之臣陈子昻诗吾闻中山相乃属放麑翁则误谓之中山顔延年一麾出守麾言去耳杜牧之诗欲把一麾江海去则误以为旌麾左传诘朝相见谓明早也宋之问紫禁仙舆诘旦来李秀诘旦重门闻警跸则以诘旦为今日裴秀冀州记缑氏仙人庙者昔王乔为柏人令于此登仙许浑诗王子求仙月满台又可怜缑岭登仙子犹自吹笙醉碧桃则以王乔为王子乔矣李于鳞宪使赋朱司空新河诗一聫云春流无恙桃花水秋色依然瓠子宫不知者以为上单下重宛委编云按阚骃九州记三月水谓之桃花水为害极大此联不惟对偶精切而使事用意之妙有不可言者按此之所引故有据然犹未尽得李意也按汉杜钦议治河言来春桃华水盛必羡溢大司马张仲议河曰河水浊清澄一石水六斗泥而民兢引河溉田今河不通利至三月桃华水至则河决以其噎不泄也李意本出此方为精切耳
