<!-- { "loadSidebar": true } -->
　　汉官仪尚书郎起草月赐隃麋大墨一枚小墨一枚陆士龙与兄书一日上三台得曹公蔵石墨数十万片今送二螺石崇奴劵云张金好墨过市数蠡春渚纪闻任道源家有墨重二斤许质坚如玉石铭云永徽二年镇库墨唐书艺文志宗修图书创集贤院大府季给上谷墨三百三十六丸伪蜀孟氏赐童子墨一丸坠荷芰盆中数年出之坚硬光腻仍旧是僖宗朝所用之余者西域僧言彼国无砚笔纸但有好墨是鸡足山古松心为之贝叶上书字墨倍光泽雨湿揩之字终不灭徐有李超墨一挺长不过尺细方如筯与弟锴共用之日书不下五千字凡十年乃尽磨处邉际有刃可以裁纸遯斋闲览云祥符中治昭应宫用廷珪墨为染饰有贵族常遗一丸于池中逾月人入水取之容色不变表里如新渑水燕谈李氏墨有剑脊圆饼面多为龙纹仁宗宴近臣于羣玉殿常以其香赐之其后翰林承防赐者皆廷珪双脊龙様尤为嘉品春渚纪闻相州韩家有廷珪墨一曰臣廷珪四和墨后山丛谈秦少游有李廷珪墨半丸不为文理质如金潘谷见之而拜曰真李氏故物也我再见矣又有张遇墨一团面为盘龙鳞须悉具背有张遇麝香四字张乃后梁供备使潘谷之墨香彻肌骨磨研至尽而香不衰陈惟达之墨一箧十年而香不入惟作松香耳又唐质肃公之子有墨曰饶州供进墨务官李仲宣造南唐于饶置墨务耳又昔人纪徐墨名月团价值三万韩熙载化松堂墨名中子范丞相一墨表曰五劒堂造曰天闗第一煤墨焕墨名香璧副墨子苏子瞻诗近者唐夫子远致乌玉玦
　　墨之异者石墨出于延州沈存中尝记之曹公邺中三台所蔵即此郦道元水经注洛水之侧有石墨山山石尽墨可以书疏徐常侍云建康东有云宂山西有石墨亲常使之新安郡记黟县南一十六里有石岭上有石墨土人多采以书有石墨井是昔人采墨之所琐碎录南雄州江中有石墨色软嫩可层层掲得土人以锯解成片吏人上案牍童子学书皆磨以代墨顾微广州记懐化郡掘堑得石墨甚多精好写书酉阳杂俎无劳县山出石墨刘恂岭表录异雷州庙中雷雨勃起人多于野中获得石如黳石谓之曰雷公墨也又晋李石续博物志载南越志云乌鲗怀墨江东人或取其墨书契以绐人物书迹如淡墨逾年墨消空纸耳
　　西京杂记黄帝有玉一纽治为墨海其文曰帝鸿氏之研伍缉之从征记云鲁国孔子庙中有夫子用石砚一枚述异记洞庭湖有范蠡石研西京杂记汉天子以玉为研取其不氷太子赐漆石砚魏武上杂物有纯银参带台砚又参带圆砚拾遗记晋武帝赐张华于阗国所贡青铁砚愍帝予刘聪银砚庾翼少为侍中袁彖所重赠以鹿角书格蜯砚砚谱云右军之后持右军所用一风字研大尺余色赤杨休以钱三万得之异苑辛道支于水侧见一浮樝制为鱼研东魏孝静帝芝生铜砚景龙文舘甘露殿架前有银研资暇集有稠桑研贞元中许商舟行湖中青衣迎入一府女郎请书江海赋碧玉砚银水颇黎为匣李卫公多研妙絶者曰结邻李白集有酬殷十一赠栗冈研诗又有自汉阳归诗去岁左迁夜郎道瑠璃研水常枯槁唐录殿丞崔珉研金线环匝池中有金鱼心有金云又校理钱仙芝二研一中有金月下有云翼之一有金斗星二云左右之色颇青研谱李后主青石研墨池中黄石如弹丸水常满终日用之不耗后为陶谷取其小石碎之中有小鱼跳地上即死自是研无复润挥麈录陈缜之端州有富民研得之研面熨斗焦者成一黑龙二鸜鹆眼以为目每遇隂晦则云雾辄兴三衢徐氏有龙尾溪石研近贮水处有圆晕几寸许如月其月明暗随月盈亏何持之滕庄敏外生也有一端研形正圆中经七八寸浑厚无眼于马肝色中盘一金色龙头角爪尾粲然毕具会有知者即以进御渑水燕谈唐彦猷守青州得红丝石于黑山墨汁数日不干彦猷作砚录品为第一又丁晋公留一研上有一小窍以一碁子覆之掲之有水一流出无有歇时唐录云李后主所用龙尾研为天下冠老学庵记宋高宗谓端研如一叚紫玉莹润无瑕乃佳不必以眼为贵宋孝宗曾赐周必大洮河绿石研有御笔洮琼二字砚以端为贵赵希鹄云端溪下岩旧坑卵石黒如漆细润如玉眼中有晕或六七眼相连排星斗异形又有一种卵石去臕方得材色青黑细如玉有花防如筯头大其防别是碧玉精润与研质不同或有排防如粟皆叩之无声磨亦无声此品南唐时已难得中岩旧坑石色紫新嫩细润于玉有眼如小绿豆纯绿色而无晕或有绿縧纹或白縧纹如线此种亦外有黄臕包络叩之微声磨亦无声已上砚久用锋芒不退中岩新坑色淡紫眼如鸜鹆眼大重而小其中如瞳人状叩之老者有声嫩者微声磨之微声久用则芒退其上岩新坑皆色灰紫而麄燥眼大如雄鸡眼叩之珰然磨墨相拒作锯声久用锋乏光如镜面不堪用又有一种九溪黎溪类端者表淡青里深紫而带红有极细润者间有金线或黄脉直截如界行行相间者号紫袍金带然不发墨愈用愈光而顽硬一种辰沅黑石色深黑质麄燥或微有小眼黯澹不明尤为下矣
　　端州今为肇庆府石出斧柯山距州三四十里所谓灵阳峡对山也凡四种曰岩石曰小湘石曰后歴石曰硉矹西岩石最贵山极高峻以鱼舟入一小溪即硉矹水陆行七八百歩至下岩十许歩至上岩转而南九百余歩至礲岩上岩各三穴下岩一穴半边山岩凡十余穴然必以下岩为胜礲岩乃唐初取砚处色正紫而细润不及下岩后得下岩礲岩遂不复取之今下岩石尽遂取诸半边岩近亦塞矣独上岩可取之下岩一穴泉水溢嵗久石屑崩塞虽千夫终岁功亦不可得矣凡北壁石在水底石色灰青紫色湿眼正圆有瞳子晕十数重绿碧白黑相间如画青绿处类翡翠色南壁石则水半石也上岩二穴则土地岩中穴即梅株岩下穴今俗呼为中岩上穴中穴今已塞矣而下穴中亦有开路采石之处下无积水有泉滴如飞雨石色干湿与下岩同但稍多紫色北壁者与下岩南壁相类下穴南壁者石色已微带黄色眼有瞳子晕七八重青黄绿白黑相间已不及北壁眼晕矣上穴中穴石色亦黄其眼亦黄色半边山诸岩曰大秋风月小秋风月曰兽头曰狮子曰桃花曰河头曰新坑曰黄坑其色亦类下岩但眼晕只三两重色赤青碧可爱惟层晕稍驳杂耳凡岩有两壁各石三层之上即覆石也石色燥甚下即底石也石色杂虽润不发墨凡三层之石从上第一层谓之顶石皆素第二腰石或有眼或无眼第三脚石即无眼大抵有眼石在本岩中尤细润下岩石谓之鸲鹆眼上岩下穴谓之鹦哥眼上岩下中穴谓之鸡翁猫儿眼半边山谓之雀儿眼了哥眼土人以此别之
　　英州含光真阳县之间石产溪水中有数种一微青色间有白脉笼络一微灰墨一浅绿各有峯峦嵌空穿眼宛转相通其质稍润扣之微有声又有一种色白四面峯峦耸拔多棱角稍莹彻面面有光可鉴物扣之无声希鹄云歙溪龙尾旧坑色淡青湛如秋水并无纹水湿之微似紫干则否细润如玉发墨如泛油并无声久用不退锋或有隠隠白纹成山水星斗云月异象湿则见干则否亦是卵石故难得大者极不过五寸多则月研就其材也有纯黑如角者苏长公最贵之新坑色亦青黑无纹而麄燥久用则钝大有至三尺者又有旧坑罗纹刷丝金银间刷丝眉子四品并青黑色纹细而质润如玉罗纹如极细罗刷丝如髪眉子如甲痕金银间丝亦细宻久用不退磨亦无声新坑纹麄而质燥声与功力反是金星新旧坑俱麄燥青色虽金星满面拒墨如锯久用退乏银星亦如之又有一种金星黑石色如漆细润如玉隠隠金星水湿则见干则否发墨如泛油久用不退乃万州悬金崕石也逺出歙上
　　江賔有送从子鬻研文其略谓开元间猎人叶氏得石于长城里琢为研遂闻天下山在羊鬬岭之巘两水夹之水尽处乃产研石有坑一曰足次曰罗纹今呼为旧又次曰庄基三坑相去百余歩而石品夐异旧坑又自为三曰泥浆曰枣心曰绿石去旧坑才数尺而石品复异自庄基北行二里泝溪而上曰眉子则东坡所歌者今在水底不可琢矣旧坑丝石为上断者先去顽石次得研材然极麄曰麄麻石石心最处为浪出至慢处为丝愈慢处为罗纹丝之品不一曰刷丝曰内里丝曰丛丝曰马尾丝独吐丝为最竒正视之疎见黑防如洒墨侧视之刷丝粲然工人谓之研寳盖石之精也惟心坑或有之他产若三衢丝黑而顽南路丝暗而黝锦潭丝浮而滑夹路丝红而枯水池山丝枯而燥皆不宜笔墨矣论歙研与希鹄微有同异
　　于阗国石出坚土中色深如蓝黛一品斑斓白脉防防光灿谓之金星石一品色深碧光润谓之翡翠屡试之正可屑金润而无声然石之一叚凡广丈余择其十分之一二无纎毫瑕玷者极少故所产处贵翡翠而贱金星
　　书画之外古器为重守财虏目不识丁以此为无益之好不知三代咸贵之周为甚按礼天府凡国之玉镇大寳器蔵焉若有大祭大丧则出而陈之既事蔵之玉镇大寳器玉瑞玉器之美者禘祫及大丧陈之以华国若顾命陈寳则赤刀大训璧琬琰在西序大玉夷玉天球河图在东序之舞衣大贝鼖鼓在西房和之弓垂之竹矢在东房武王克商周公相王室分鲁侯以大路大旂夏后氏之璜封父之繁弱【即阳货所盗】分卫康叔以大路少帛綪筏旃旌大吕分唐叔以大路宻须之鼓阙巩姑洗又赐晋文以二路鏚钺彤弓鲁桓公二年取郜大鼎于宋纳于太庙成二年齐侯使賔媚人赂晋以纪甗玉磬襄十二年季武子入郓取其钟以为公盘十九年以所得齐之兵作林钟二十五年郑入陈陈赂郑以宗器晋伐齐齐赂晋以宗器昭七年齐伐燕燕赂以瑶瓮玉椟斝耳晋赐子产以莒之二方鼎十六年齐伐徐徐赂以甲父之鼎定六年叔文子谓卫侯曰昭公之难君将以文之舒鼎成之昭兆定之鞶鉴纳之择用一焉哀十四年向魋出于卫公父氏攻之求夏后氏之璜与之他玉而奔齐当时非乏珠寳而所重在此自秦不师古而兹好微矣
