<!-- { "loadSidebar": true } -->
　　祼爵也　刘表三爵一曰伯雅七升二曰仲雅六升三曰季雅五升　嵇叔夜刻杯为鸾鸟之形名曰鸾觞乌孙国贡刘章青田核大如六升瓠空之注水即如酒可供二十人　魏正始中郑公慤取大莲叶以簪刺之令与柄通注酒吸之名碧筩　车渠椀玉属纎理缛文出西车渠国　緑文测海蠡陈后主酒器也　唐寜王有暖玉杯　隋文帝时突厥献玻璃七寳杯唐宗以酌李白　晋王导有琉璃盌　张易之有鸳鸯盏　大瓮大勺晋诸阮之酒器也　李太白诗酒飞鹦鹉重有鹦鹉铛九曲杯以螺为之薮穴极湾曲可以藏酒古有青螺巵　李适之七品曰蓬莱盏海山螺舞仙螺匏子巵慢卷荷金蕉叶玉蟾儿皆因象为名　金凿落韩昌黎诗酡顔倾凿落宋姜尧章诗剪烛屡呼金凿落冯道家有水晶不落一只白乐天诗银花不落从君劝　陈思王有鹊尾杓李太白诗有鸬鷀杓　唐文宗赐牛僧孺龙杓　昭宗有鸂巵　唐时有莲子杯又有注子石偏提　五位瓶南唐以铜为之髙三尺围八九尺上下直如桶　宋干德间髙昌国进琥珀盏　苏东坡有药玉盏　黄庭坚有梨花盏　周益公有鹤飞琖注酒则鹤飞干则灭　玉东西金叵罗皆古饮器　火鸡卵杯注酒自热　广州人取大虾头为杯　蠏杯以金银为之饮不得其法则双螯钳其唇必尽乃脱其制甚巧防杯织成花鸟可爱海南出同鹤顶杯　酒船以
　　金银为之内藏风帆十幅酒满一分则一帆举饮干一分则一帆落其鬼工也　服匿其形如甖小口大腹方底受酒酪二斗此匈奴之器　破瓢为杯也婚礼婿揖妇入共牢而食合而酳　汕碗折酒之大椀也玉缸唐诗花扑玉缸春酒香　双鳬杯一名金莲杯即鞋杯也王深辅道有双鳬杯词云时时行地罗裙掩双手更擎春潋滟傍人都道不须辞尽做十分能几防春柔浅蘸蒲萄暖和笑劝人教引满洛尘忽浥不胜娇刬踏金莲行欵欵则知昔日狂客亦以鞋杯为戏也古人以饮茶始于三国时呉志韦昭孙皓每饮羣臣酒率以七升为限昭饮不过二升或为裁减或宻赐茶茗以当酒据此为饮茶之证按赵飞燕别成帝崩后后一夕寝中惊啼甚久侍者呼问方觉乃言曰吾梦中见帝帝赐吾坐命进茶左右奏帝云向者侍帝不谨不合啜此茶云云然则西汉时已尝有啜茶之说矣建州之北苑先春龙焙洪州之西山白露鹤岭双井白芽穆州之鸠阬东川之兽目绵州之松岭福州之柏岩方山生芽雅州之露芽南康之云居婺州之举岩碧乳宣城之阳坡横纹饶池之仙芝福合禄合莲合庆合蜀州之雀舌鸟嘴片甲蝉翼潭州之独行灵彭州之仙崖石苍临江之玉津袁州之金片緑英龙安之骑火涪州之賔化建安之青凤髓岳州之黄翎毛建安之石岩臼岳阳之金膏冷南剑之顶石花湖州之顾渚紫笋峡州之碧涧明月寿州之霍山黄芽越州之日注此唐宋时产茶地及名也
　　南部新书云湖州造茶最多谓之顾渚贡焙岁造一万八千余斤按此则唐茶不重建以建未有竒产也至南唐初造研膏继造蜡面既又佳者号曰京挺宋初置龙凤模号石乳又有的乳白乳而蜡面始下矣丁晋公进龙凤至蔡君谟又进小龙圑神宗时复制宻云龙宗改为瑞云翔龙则益精而小龙圑下矣徽宗品茶以白茶第一又制三色细芽而瑞云翔龙下矣宣和庚子漕臣郑可闻始创为银丝氷芽葢将已拣熟芽再剔去只取其心一缕用清泉渍之光莹如银丝方寸新胯小龙蜿蜒其上号龙胜雪去龙脑诸香遂为诸品之冠今建茶碾造虽精不去龙脑以为奁閤中味亦不用入瀹而茶品独贵者虎丘其次天池又其次阳羡羡之佳者而龙井六安之类皆下矣
　　蜀山顶茶多不能数斤极重于唐以为仙品今之茶乃青州隂山产石上若地衣然味苦而性凉亦不难得也
　　陆羽茶经三卷茶记一巻周绛补茶经一卷皎然茶诀一巻又茶苑杂録一巻不知名陆鲁望茶品一篇温庭筠采茶録三巻张又新煎茶水记一巻蜀毛主锡茶谱一巻丁谓北苑茶録三巻刘异北苑拾遗一巻蔡宗顔茶山接对一巻又茶谱遗事一巻又北苑煎茶法一巻曾伉茶苑总録十四巻茶法易览十巻蔡襄有进茶録一巻建安黄儒有茶品要録熊蕃有宣和北苑贡茶録一巻熊客有北苑别録吕惠卿有建安茶用记二巻章炳有壑源茶録一巻宋子安有东溪试茶録一巻徐献忠有水品二巻又不知名氏有汤品一巻田秇衡有煮泉小品一巻
　　黍以大暑而种故谓之黍孔子曰黍可以为酒即今小米北方以之作酒者所谓黄米酒是也葢小米有二种如稻有粳糯黍是小米之糯者稷者五谷之长五谷不可遍祭以长者该之故祭稷考灵曜云日中星鸟可以种稷一岁之中最先种者亦北方所有比黍稍大较他谷则小耳紫黑色芑有毛闗西呼糜冀州呼防【音欠】不甚珍贵农家种之以备他谷之不熟即南方所谓鸟山稻类稻粳糯总名若诗书所称当依文解之如论语食夫稻则是粳也月令秫稻必齐则是糯也但字林云糯粘稻也当属糯米粱即今之粟也古不以粟为谷之名但粟厚孚谷故米之有孚谷者皆称粱世有白粱黄粱之说尔雅翼云少种粱者以粱损地力而收获少也今验之粟果然又早稻尖米谓之黄籼乃出于占城又称之占城稻宋真宗闻其耐旱而早熟自占城而求种分给江淮两浙择田之髙者种之
　　五谷之异者背明国在扶桑东名曰融泽有浃日稻十旬而熟翻形稻食之更生明清稻食者延年清肠稻食之不饥摇枝粟食之益髓凤冠粟食者多力游龙粟叶曲如龙琼膏粟竝食之体轻饶明豆挟剑豆倾离豆食之无老疾延精麦食之延寿益气昆和麦食之调畅六腑轻心麦食之体轻醇和麦酿酒一醉累月含露麦穟中有露如饴云冰麻实冷有光宜为油通明麻食之夜行不持烛见拾遗记日林国有灵光豆类中华之菉豆色殷红而光芒可数尺和石上菖蒲煮之即大如鵞卵中涨紫嚼一丸香美数日不饥渴见杜阳编防昌国有碧麦表里皆碧香气如粳食之体轻可以御风紫米类巨胜炊一升得饭一斗食之髭髪鬒黑顔色不衰见太平广记交趾有稻夏熟一岁再种见异物志
　　左传粢食不凿字当作糳精细米也诗召旻彼疏斯粺郑曰疏粗粝米米之率粝十粺九糳八待御七又九章算法云粟五十为粝三十粺二十七糳二十四御二十一皆三之一也或曰粟一石为粝米六斗舂一斗为粺九升又云为凿则八升米之细者乃穷于御通于糳杨恒六书统曰糳米五升舂为四升曰毇为五减而四也古作□象四□以见意小作毇米减而三曰晶古作□象三□以见意粝而糳糳而毇毇而精细之极也魏校六书精蕴曰精粹字皆从米精者何也米之脱粟也色微黄赤人皆知其粗也糠去而白毇矣未也凿矣未也舂而近心矣色微若青此生意所函也粹者何也始而砻米殻也中而舂米去膜也卒而防米去翳也乃后莹然玉粒万粒与一粒同虽欲去之无可得而去矣学问之极功犹是易曰纯粹精也其是之谓夫王莽末黄金一斤粟一斗愍帝时米斗贰金是一斗粟易钱二十缗一石粟易钱二百缗也后汉末董卓之乱百姓流离谷石至五十万唐潼闗失守鲁灵所守郡斗米五十千是一石谷为钱五百缗也梁侯景防石头常平仓米一斗七八万钱是一石米为钱七八百缗也自古米贵未有如是之甚者汉明帝永平间粟斛三十正与唐太宗米斗三钱之价同亦可谓至廉矣
　　油通四方可食与燃者惟胡麻为上俗呼脂麻言其性有八抝谓旸时薄收大旱方大熟开花向下结子向上炒焦压榨方得生油膏车则滑钻针乃澁也而河东食大麻油气臭与荏子皆堪作雨衣陜西又食杏仁红蓝花子蔓青子油亦以作灯祖珽以蔓青子薰目致失明今不闻为患山东亦以苍耳子作油此当治风有益江湖少胡麻多以桐油为灯但烟浓污物画像之类尤畏之沾衣不可洗以冬涤之乃可去色青而味甘悮食之令人吐利饮酒或茶皆能荡涤葢南方酒中多用灰尔尝有妇人悮以膏髪粘滞百治不能解竟髠去之又有旁毗子油其根即乌药村落人家以作膏火其烟尤臭乌桕子如脂可灌烛广南皆用处婺州亦有颍州亦食鱼油颇腥气宣和中京西大歉人相食炼脑为油以食贩于四方莫能辨也
　　李白诗客到但知留一醉盘中秪有水晶盐按梁天监中天竺王屈多遣长史竺罗献方物云其国有恒水其水甘美下有真盐色正白如水晶金楼子云天竺有盐莹如水晶谓之玉华盐酉阳杂俎云白盐崖有盐如水精名为君王盐段公路北户録云盐有如水精状者一统志撒马儿罕土产水晶盐坚明如水晶琢为盘以水湿之可和肉食然则秪以此味按酒亦自不俭
　　王楙考周礼廪人月三鬴注六斗四升曰鬴计食米日六升四合也魏李悝曰人食米月一石半是食米日五升也汉赵充国曰以一马自佗负三十日食为米二斛四斗麦八斛是人日米八升马日麦二斗七升也匈奴一人三百日食用粝十八斛是人日粝六升也古斛小汉二斗七升当今五升四合所谓人食米八升当今二升一合六勺食米六升当今一升六合观一马能负米麦至此可以征其升斗之小而仓公所载人大小肠受水米之数不至可骇矣第沈存中言六斗为一斗七升九合而楙则六斗当为一斗六升更少升九合似当以存中为据也
