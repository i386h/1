<!-- { "loadSidebar": true } -->
　　易曰其亡其亡系于包桑今之解者以包桑为固结之喻非也包桑岂固结之物乎盖古人朽索六马虎尾春氷之类也陆宣公收复河北后请罢兵状有云邦国之杌陧绵绵聮聮若包桑缀旒幸而不殊者屡矣此得其解
　　易噬嗑九四噬干胏得金矢王弼注金刚也矢直也程子传云金取刚矢取直以九四阳徳也朱子本义乃引周礼古之讼者先入钧金束矢而后听之黄东发云周礼出于王莽之世未必尽皆周公之制若先取出金而后听其讼周兴来俊臣之所不为况成周之世哉盖刘歆逢王莽之恶为聚财之囮旋激天下之乱而不果施行又可以诬圣经乎其说卓而正矣按淮南子齐桓公将欲征伐甲兵不足乃入轻罪者赎以金刀讼不胜者出一束箭百姓皆悦乃矫箭为矢铸金为刃遂霸天下歆之附会周礼实本于此然此说乃六国隂谋托之齐桓今观管仲内政何等规模亦决不为此也
　　庾子山哀江南赋声超于系表道高于河上明集道照机前思超系表又言超超而出象理亹亹而逾系系表二字人多不解所出按晋春秋荀粲曰立象以尽意非通乎象外者也系辞以尽言非言乎系表者也象外之意系表之言固蕴而不出矣晋春秋今亡仅见类书所引耳
　　易忧虞之象也虞与忧对盖言乐也孟子驩虞如也魏相传君安虞而民和睦匡衡传未有游虞弋射之宴字又作豫易曰豫乐也孟子一游一豫雄传反五帝之虞注虞与豫同或借作誉左氏传季氏有嘉树韩宣子誉之服虔注誉豫同游其下也
　　易大传方以类聚物以羣分郑注水火也至解乐记则曰方谓行虫也物谓殖生也孔颖达曰二注不同各有以也方者行虫有性识道理故称方也羣分称物者殖生无性但一物而已按虫之名方不见于训诂但字书有解谷虫名虸蚄见齐民要术又张有复古编虸蚄古只作子方是方为行虫之原也郑之解方为行虫盖缘字之音生义颇亦僻左矣
　　楚倚相能读三坟五典八索九丘之书孔子求古之史记自二典九丘外三坟八索已不得而见矣后世不知其何书也孔安国以为羲炎黄帝之书曰三坟少昊颛喾唐虞之书曰五典康成从之而贾逵亦以三坟为三皇时书五典为五帝常典至马融始以三坟为隂阳始生天地人之三气五典为五行之说岂其然哉安国又以八卦之说曰八索九州之志曰九丘贾逵以八索为八王之法九丘为九州亡国之戒张平子以八索为法之八议九丘为周之九刑亦复纷纭不一按道家有所谓洞神秘录者谓是三坟小有经下记云三皇治世各受其一以治天下是曰三坟后有八帝继三皇而起亦以神灵为治各受其一是曰八索至黄帝歴得其所谓三皇内文者此也三洞叙目云小有三皇文本出大有天皇地皇人皇各一卷上古三皇所受书也字似符篆蔵在名山多不具足惟峨眉山备有之晋武帝时南海太守晋陵鲍靓于元康二年二月二日登嵩高石室见古三皇文皆刻石为字靓授之葛洪是为三坟其陆修静所得者则以授弟子孙游岳本止四卷至陶景分折枝流稍至十一卷与今皇文小异然观三皇经文虽号三坟多是符架等事黄芦子西岳公之所传者于逢掖之言戾矣今世所有三坟书以山气形为之三坟山坟言君臣民物隂阳兵象谓之连山气坟言生动长育止杀谓之归蔵而形坟则言天地日月山川云气谓之坤干复有河图纪姓与天皇防辟地皇政典之类大率假羲炎黄帝为言以迁就于孔说元丰中毛渐使西京得之南阳逆旅伪书也今观其书有云伏羲作易而君民事物隂阳兵象始明焉是岂隆古庖氏语哉三坟之说前所载罗泌路史亦既辨而覈矣后人又有说曰三坟书近出伪书也世言防羲本山坟而作连山神农本气坟而作归蔵黄帝本形坟而作坤干无卦爻有卦象文鄙而义陋与周官太卜所掌三易异三易者一曰连山二曰归蔵三曰周易唐艺文志连山十卷唐始出今亡归蔵三卷晋薛贞注今或杂见他书颇类焦赣易林非古易也方孔子未删书之先周官外史掌三皇五帝之书楚左史倚相又能读三坟五典孔安国尚书序以伏羲神农黄帝之书谓之三坟坟者大也言大道也茍言大道孔子删之诚太史公所谓文不雅驯者矣外又有纪姓者叙上古帝王之世襄阳罗泌颇加采用以着路史泌乃据丹壶名山记吕梁碑及輶轩使者方言疑三坟书肤浅不可徴亦但差错其世次改易其名号而已纪既括提合雒连通叙命之类姓三姓六姓四姓二十一姓之类大率与路史合也莆田郑樵谓东汉诸儒尚喜防三坟书虽近出庸不犹愈于防乎乃引柴霖之传而上寘诸古易经之列以为非后世所可及终亦不能掩其伪也
　　陈氏曰考之儒林传孔安国以尚书古文授都尉朝第第相承以及涂恽桑钦至东都则贾逵作训马融郑作传注解而逵父徽实受书于涂恽逵传父业虽曰逺有源流然而两汉名儒皆未尝实见孔氏古文也岂惟两汉魏晋犹然凡杜征南以前所注经传有援大禹谟五子之歌征诸篇皆曰逸书其援泰誓则云今泰誓无此文盖防生书亡泰誓泰誓后出或云武帝末民有献者或曰宣帝时河内女子得之所载白鱼火乌之祥实伪书也然则马郑所解岂真古文哉故孔颖达谓贾马辈惟传孔学二十三篇即伏生书也亦未得为孔学矣颖达又云王肃注书始似窃见孔传故于乱其纪纲以为太康时皇甫谧得古文尚书于外弟梁栁作帝王世纪往往载之盖自太保郑冲授苏愉愉授梁栁栁授臧曹曹授梅赜赜为豫章内史奏上其书时已亡舜典一篇至齐明帝时有姚方兴者得于大航头而献之隋开皇中搜索遗典始得其篇夫以孔注歴汉末无传晋初犹得存者虽不列学官而散在民间故也
　　国子学正梅鷟曰尚书惟今文四十二篇传自伏生口诵者为真古文十六篇出孔壁中者尽汉儒伪作大抵依约诸经论孟中语并窃其字句而缘饰之其补舜典二十八字则窃易中文明诗中温恭允塞等字成文其作大禹谟后克艰厥后臣克艰厥臣等句则窃论语为君难为臣不易成文惟精惟一允执厥中等句则窃论语允执厥中等语成文征苗誓师赞禹还师等原无此事舜分北三苗与窜三苗于三危已无烦师旅伪作者徒见舜典有此文遂模仿为誓召还兵有苗格诸语益稷赓歌亦窃孟子手足腹心等句成文其外五子之歌窃孟子忸怩之语泰誓三篇取语孟百姓有过在余一人若崩厥角稽首之文其外征仲虺之诰汤诰伊训太甲咸有一徳傅说武成诸篇文多浅陋必非商周之作相传共王坏孔子宅欲以为宫而得之不知竹简漆书岂能支数百年之久壁间丝竹八音是何人作乃献书者之饰辞耳梅作有成书
　　齐鲁燕赵四诗土音不同训诂亦异故孔颖达曰三家之诗字与毛公异者动以百数及证之他书三家之学非徒字异亦并与文义俱异矣当武帝时毛诗始出自以源流出于子夏其书贯穿先秦古书惟河间献王好古博见异书深知其精时齐鲁韩三家皆列于学官独毛氏不得立中兴后谢曼卿卫宏贾逵马融郑众康成之徒皆宗毛公学者翕然称之今观其书所释鸱鹗与金縢合释北山烝民与孟子合释昊天有成命与国语合释硕人清人皇矣黄鸟与左氏合而序由庚六篇与仪礼合当毛公之时左氏传未出孟子国语仪礼未甚行而毛氏之说先与之合不谓之源流子夏可乎汉兴三家盛行毛最后出世人未知毛氏之宻其说多从齐鲁韩氏迨至魏晋有左氏国语孟子诸书证之然后学者舍三家而从毛氏故齐诗亡于魏鲁诗亡于晋韩诗虽无存之者【五十篇今但存其外十篇而已】从韩氏之说则二南商颂皆非治世音【以二南作于周衰以商颂作于宋襄公之世】从毛氏之说则礼记左氏无往而不合此所以毛诗独存于世也诗有六义一曰风五曰雅六曰颂三者非特意义相属亦其音律相比故风者归之风雅者归之雅颂者归之颂夫子所谓吾自卫反鲁然后乐正雅颂各得其所者以此季札闻乐于鲁时尚未经夫子删定而诗序已大略与今相似则知其掌之乐官者盖已有素鲁挚奔齐楚旷适晋犹能抱其旧器自咸阳之火既炽而三家之学遂兴于是转相师述习为训诂而铿锵鼓舞之节不道于儒生然犹传于瞽史再经董卓赤眉之乱礼乐沦亡魏人得汉雅乐郎仅能歌文王鹿鸣驺虞伐檀四篇大和末又亡其三独存鹿鸣至晋复亡自鹿鸣亡后而声诗之道遂絶后之讲求律吕者虽于闗雎清庙等诗尚能辨其为某宫某调而繁音促节已不可得矣然残篇断简中尚有可考者周礼凡射王以驺虞侯以貍首为节大夫以采苹士以采蘩为节今所亡者独貍首一篇而三诗则具在左氏以文王大明緜为两君相见之乐乡饮酒礼歌鱼丽南有嘉鱼南山有台而燕礼升歌则歌鹿鸣享则歌鹿鸣皇皇者华其笙诗四篇南陔由庚崇丘由仪于乡饮酒燕射用之管奏则有新宫金奏则有四夏三夏九夏丝奏则有鹊巢驺虞伐檀白驹四操房中之乐则有闗雎此足以徴诗之为乐章无疑也诗有南雅颂无国风其曰国风者非古也夫子尝曰雅颂各得其所又曰人而不为周南召南未尝有言国风者左氏记季札观乐歴叙周南召南小雅大雅颂凡其名称与今无异至列叙诸国自至豳其类凡十有三率皆单纪国土无今国风品目也盖南雅颂乐名也若今乐曲之在某宫者也南有周召颂有周鲁商本其所从得而还以系其国土也二雅独无所系以其纯当周世无用标别也均之为雅音类既同又自别为大小则声度必有丰杀防肉亦如十二律然既有大吕又有小吕也若夫卫王郑齐魏唐秦陈桧曹豳此十三国者诗皆可采而声不入乐则直以徒诗着之本土故季札所见与夫周工所歌单举国名更无附语知本无国风也
　　鲁颂是僖公已殁之后序中明言季孙行父请命于周而史克作颂是颂有四篇皆史克作明矣閟宫曰新庙奕奕奚斯所作盖奚斯作新庙耳非作颂也而汉班固西都赋序王延夀灵光殿赋反谓鲁颂是奚斯所作商颂明言正考父得商颂十六篇于周太师而太史公曰宋襄修行仁义其大夫正考父美之而作商颂此盖出于韩诗小序未出宜乎言诗者之抵牾也二颂之作当以序为正
　　张华博物志曰圣人制作谓之经贤者著述谓之传郑氏注毛诗而曰笺不解此意孔颖达云笺表也识也郑氏以毛诗悉备遵畅厥防所以表明毛意纪识其事故特称笺余注无所遵奉故谓之注欧阳永叔深排郑学以为多喜改字永叔未深考耳汉时四诗并作文字各有不同虽三家不如毛诗之宻然不可谓无所长也郑氏笺诗传意有不同者以已说易之经文有不安者以三家易之证之他书则可知矣吉蠲为饎郑氏以蠲为圭吉圭为饎韩诗也素衣朱襮郑氏以襮为绡素衣朱绡齐诗也其耕泽泽郑氏以泽为释其耕释释尔雅也舟人之子郑氏以舟当作周周人之子朱育集字也艳妻扇方处郑氏以艳为阎阎妻扇方处汉杜钦传也当郑氏笺诗三家俱存故郑氏虽解释经文不明言改字之由亦以学者既习诗则三家之诗不容不知也后世三家既亡学者惟见其改字而不见诗学之所由异此郑氏之所以获讥也
