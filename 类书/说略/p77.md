<!-- { "loadSidebar": true } -->
　　弇州又有云问段柯古所载鸠摩罗什为人奕起子空处皆作龙凤形信乎曰其人奕品下至八九道或可诱而成耳不然什公亦姑幻障人耳目无是理也问顾师言三十三着而胜神头王信乎曰一说日本王也奕至三十三着而决胜所谓通神者也其犹在坐照上乎师言于品不登第一而攷之史古未有神头国而日本王由来不入朝将无好事者为此势以附防其说乎未可必也问孤山老姥之说信乎曰或有之然非积薪自神也好事者假神而抑积薪之语也所谓指示以攻守刧杀之方甚略曰是子可教以常势耳其抑积薪可见也问一行于张燕公宅见积薪奕遂与之为敌且曰念贫道四句乗除语人人尽为国手信乎曰有之一行神于数者也神于数则可以触类其曰四语乗除人人国手非也问陆子静一悟河图数而胜国手信乎曰其徒假一行事而神其师之语也子静奕品甚下今不覩其遗文若葛藤而胡以能悟也问范儿之胜王抗信乎曰有之抗重而微也儿以有心待抗而抗以无心待寗儿犹之乎司马仲达之于孔明也且此一局耳未可定也问滑能之事信乎曰能暴死耳奕者之神其说也是天人者胜能而何又假能也问王质烂柯之说信乎曰不然也尧至今三千六百年耳度不能十局也则为神仙者曷寿焉问刘仲甫之髙王积薪两道也祝不疑之髙仲甫一道也晋士明之髙仲甫两道也信乎曰果尔则积薪而上有四道矣仲甫之髙积薪也其持论也自为髙者也不疑士明之髙仲甫也乗瑕者也二子用壮而仲甫用衰也问王粲陆琼之覆局信乎髙品哉曰惟仲甫与顔伦亦能之此善记者也非与于品者也问孟坚之有防也应璩之有势也马融曹摅王粲刘恢蔡洪梁宣之有赋也李尤之有铭也髙品哉曰唯永嘉林生有集焉而品第五也此工于文者也非与于品者也声谱云陆博采名也魏陈思王曹子建制双陆局置骰子二至唐末有叶子之戏未知谁置遂加骰子至于六按世本乌曹始置六博之戏乃行十二棋者博物志老子度函谷闗置樗蒲戏俱曰博李氏资暇按诸家子书骰子合作投子投掷之义今作骰子字非史记蔡泽说范睢曰博者欲大投裴骃注云投投子也乃投掷之义是樗蒲卢雉犊曰五木骰子也潘氏记闲谭曰骰子饰四以朱者因宗与贵妃采战将北唯重四可转败为胜上掷而连呼叱之骰子宛转良久而成重四上大恱命将军髙力士赐四绯也
　　蹴踘黄帝蹴兵势所以练武士西京杂记云汉元帝好蹴踘以蹴踘为劳求相类而不劳者遂为弹棊之戏予观弹棊絶不类蹴踘颇与击鞠相近疑是写误耳唐薛嵩好蹴踘刘钢劝止之曰为乐甚众何必乗危邀顷刻之欢此亦击鞠唐书误述为蹴踘弹棊今人罕为之有谱一巻葢唐人所为其局方二尺中心髙如覆盂其巅为小壶四角微隆起今大名开元寺佛殿上有一石局亦唐时物也老学庵笔记言大名龙兴寺有魏宫玉石弹棊局上有黄初中刻字政和中取入禁中李商隐诗曰玉作弹棊局中心最不平谓其中髙也白乐天诗曰弹棊局上事最妙是长斜长斜谓抹角斜弹一发过半局今谱中具有此法柳子厚叙棊用二十四棊者即此戏也汉书注云两人对局白黒子各六枚与子厚所记小异如奕棊古局用十七道合二百八十九道黒白棊各百五十亦与后世法不同也又按世说云弹棊始自魏宫内装器戏也文帝于此伎亦特妙用手巾拂之无不中有客自云能帝使为之客着葛巾拂棊妙逾于帝与杂记所记不同按丁廙赋云粉石雾散六师列陈迹行五首左右相亲成列告三令五申事中军政言合礼文号令既通兵棊啓路运若回飇疾似飞兔前中却儛贾其余怒风驰火燎令牟取五与前说互相发明然其制竟不可考定也又梁元帝谢东宫赉弹棊局啓云莲花未易玉屑不工縁边之法庶遵细柳之阵徘徊之势方希明月之楼此又似言其形势
　　四维戏者卫尉挚侯所造也画纸为局截木为棊收象元一分而为二立太极之正统班五常之列位刚柔异而作配趍舍同而从类或盘纡诘曲连延络绎或间不容髪舍棊则获围成未合骄棊先出九道并列专都独毕见东晋李尤赋又有夹食二人黄黒各七十棊横列于前第四道上甲乙迭推二棊夹一为食见艺经又悁闷先闷其位以十二时相从文曰同有文章虎不如龙豕者何为未如兔宫王孙尽分乃造黄钟犬往兢马非类相从羊奔蛇穴牛入鸡笼亦见艺经又儒棊后魏侍中游艺肇性谦不竞造儒棊其法知一礼二仁三义四信五信下白黑半方五分长寸善六敬七德八忠九顺十方局尺五周道四十其用三十六四维之道通而棊谦退为上见后魏书格五吾丘寿王以格五召待诏孟康曰乗五阁不得故曰格五也见汉书象戏周武帝造见艺文类聚蹙融局取一道人行五棊见资暇録按后魏李羣序洛阳丘阿奴工握槊即防陆之戏相传王弟遇罪将杀之弟从狱中为此戏以上之意言孤则易死亦似曹子建所作之义或谓之双陆即今之所行是也宣武以后大盛于时又齐武成皇后与和士开握槊尔朱世隆与宋山携握槊忽闻歘然叹声一局尽倒古今艺术图云北方之人爱习轻趫之能每至寒食时为之中国女子学之乃以防绳悬楼立架谓之秋千鼓舞木熈见淮南子水嬉见琴操角觝武帝作见汉书意钱见后汉梁统拔河小儿拽索对挽之见金坡遗事唐梯弄梯戏也见宛委编绳技见剑侠
　　唐人诗中往往有纪当时戏剧如弄鉢头张祜诗曰两边角子羊门里犹学容儿弄鉢头长竿张祜诗曰倾城人看长竿出一技初成赵解愁刘宴诗惟有长竿妙入神椀舞张祜诗曰揭手便拈金椀舞上皇惊笑悖拏儿热戏祜诗热戏争心剧火烧铜槌暗执不相饶弄老人顾况诗此生不复为年少今日从他弄老人弄却翁伯卢纶诗何须更看却翁伯即我此身如此人钱王建诗暂向玉花阶上坐钱赢得两三筹宫棊建诗宫棊布局不依经黒白分明子数停巡收张籍诗趂行移手巡收尽数数看谁得最多弄参军薛能诗此日杨花初似雪女儿管弄参军弄化生能诗芙蓉殿上中元日水拍银盆弄化生弄猢狲罗隐诗何如买取猢狲弄一笑君王便着绯
　　辛氏三秦记曰汉昭帝母藏弋手拳而有国色武帝宠之藏钩此始也
　　荆楚记有端午四民鬬百草之言刘禹锡诗曰若共呉王鬬百草不如应是欠西施则知起于呉王与西施也尚书故实云京国街陌中有以二刺猬对打令者既合节奏又中章程
　　背戏柳子厚诗云玉盘滴沥黄金钱皎如文丽秋天八方定位开神卦六甲离离齐上下投变转动机卑星流霞破相参差四分五裂势未已出有入无谁能知乍惊散漫无处所须防罗列已如故据诗似博棊之类状如背因以为名也
　　今人以双陆子垒髙为胜王建宫词有云分明闲坐赌樱桃休却投壶玉腕劳各把沉香双陆子局中鬬垒阿谁髙知此戏从来久矣
　　郝冲上官仪虞谭法各有投壶经张承赋有投壶图卜恕有投壶新律司马光有投壶新格王趯有投壶礼格刘仁敏有倾壶集徐王子冲沈敞及晋赵王舍人马朗各有棊势梁武有棊评栁恽有天监棊品范汪有围棊九品序録韦珽有棊图有奕棊经有棊经要略刘仲甫有忘忧集张学士有棊经唐绩有棊图徐有棊图义例有棊势杨希璨有四声角图宋太宗有棊图邵纲有博塞经魏文帝有皇博经鲍宏有小博经隋帝有二仪博经吕才有大博经董叔经有博经周武帝王褒何妥有象经王裕有注象经尹洙晁补之有象戏格司马光有古局象棋图卢还京有樗蒲经王子京有樗蒲经唐李翺有五木经梁冀有弹棊经魏丁廙有弹棊赋徐广有弹棊谱张柬之有弹棊经王子京有弹棊图有双陆格张直佐有打毬仪注查同章有打毬要略唐李邰有骰子彩选格宋刘叟有彩选格有寻仙彩选杨亿有文班彩选格赵明逺有皇宋进士彩选尹洙张访有宋朝文武彩选王慎修有宣和彩选洪蒙子有选仙格又有选佛图伪唐李后主妃周氏有击小叶子格有偏金叶子格有小叶子例刘叟有叶子格谢景初宋迪有打马格李易安有打马图朱河有除红谱顾箬溪有牌谱袁太冲有胟阵篇通志又有赵昌言捉卧瓮人格曹氏樗蒲满席欢又有旋棊格谋戏格钓鼇图采珠局格金龙戏格玉烛诗欵饮集改令式尽欢格角力记
　　古有戏为名者苍鹰郅都也乳虎寗成也香尉汉雍仲也井底蛙公孙述也大耳儿吕布谓汉昭烈也伏鸾邓艾也隐鹄陆云也痴虎魏许褚也髯参军短主簿郄超王询也十钱主簿元庆也惊蛱蝶魏收也妳母何承天也奴宋武帝也笔公尖头奴魏杜弼也黄颔小儿崔防谓齐文襄也入铁主簿长鬛公又齐须公魏许惇也癞儿刺史后魏瀛州刺史崔暹也饿彪将军魏元晖也饥鹰侍中魏卢昶也被赕刺史宋益州刺史垣闳也黒面仆射元魏元钦也赤牛中尉元魏元仲景也瞎虎魏谷楷也卧虎魏李崇也黄瓢少师桃弓仆射齐郭祚也细眼奴文中子谓房龄也羊鼻公唐魏徴也鬼婆武后也人猫李义府也喜鹊窦申也斗酒学士唐待诏门下省王绩也铜山大贼李义府也呷酸节度使唐李景略也捉船使君唐末横州刺史郭氏也四明遂老贺知章也多田翁卢从愿也肉腰刀李林甫也又索鬬鸡亦李林甫也紫袍主事唐韦君素也不利市秀才唐相国夏侯孜也伪荆卿唐甄戈任侠也酒可郎唐节度使王诏鼎也补唇先生方千也醉部落唐倪若水也地藏菩萨唐史思明呼李光弼也人头罗刹唐御史李全交也亦号鬼面夜义没字碑唐赵崇也伏猎侍郎唐户部侍郎萧炅也侏儒郎中唐兵部侍郎常慎也金牛御史严升期也四其御史唐郑洪霸也斵舍人唐杨焰也缩防御史唐御史侯思正也美唐博士唐杨燝也判诗博士王仁谷也伴食宰相卢懐慎也痴宰相杨再思也抝木枕措大唐仇士良谓学士崔慎由也驱驴宰相王及善也肓宰相闗播也足谷翁唐相韦宙也麻膏宰相崔也粥饭僧五代李愚为宰相无所事事也偻锣儿汉刘铢谓李业也曲子相公晋和凝也软饼中丞蜀韦嘏也风月主人蜀欧阳彬也酒囊饭袋五代马氏子也边和尚南唐边镐也瘿相王钦若也鹤相丁谓也媪相童贯也三防宰相王珪也猢狲待制王黼子闳孚也九子母夫钱穆父也风流骸骨王梅运句也浪子宰相李邦彦也
　　李守素尤精谱学人号肉谱虞世南改为人物志娄师德长大而貌异于众又病足张元一目为失辙方相又曰卫灵公言卫防灵柩亦方相也唐杨炯每呼朝士为麒麟楦或问之曰今假弄麒麟者必修饰其形覆之驴上宛然异物及去其皮还是驴耳无德而朱紫何以异是魏光乗好题目人姚元之长大行且速号趂蛇鹊王旭短而黑丑号烟薰木枨杨仲嗣躁急号热上猢狲张元一目苏味道为九月得霜鴈王方庆如十月被冻蝇又张鸑号青钱学士以其万选万中时有明经董万举九上不第号白蜡明经蒋凝侍郎亦有人物时号水月观音唐陆慎言妻慎言宰尉氏政不在己吏民语曰胭脂虎宋哲宗朝谢悰试贤良方正赐进士出身悰谢免云勅命未敢只受乃以抵为只以授为受刘安世奏曰唐有伏猎侍郎今有抵授贤良又荆州每岁解举人多不成名号天荒解刘蜕以荆解及第后号破天荒又杨存中人号为髯阉以其多髯而好逢迎也
　　袁利见为性顽犷方棠谓袁生已封三鹿郡公见幽燕记
　　唐末乔子旷诗喜用僻事人号狐穴诗人
　　唐贾忠言撰御史本草以里行为合口椒最有毒监察为开口椒毒微杀殿中为萝卜侍御史为脆梨渐有佳味
　　石晋复主词以天为碧翁翁见清异録
　　散乐谓天为崖公见教坊记
