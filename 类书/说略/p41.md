<!-- { "loadSidebar": true } -->
　　诗学失传其铿锵鼓舞之节既已沦亡而至于草木鸟兽虫鱼之学亦废而不讲尔雅以后若许慎陆玑张楫曹宪邢昺陆佃之流虽各有传疏而非复风人之防今于断简残牍中尚有一二可稽者如燕之为鸟入则相向而宿出则相背而飞故戴妫大归赋燕燕于飞雀之性淫鼠之性贪故行露之诗曰谁谓雀无角谁谓鼠无牙韩昌黎云礼鼠拱而立故相鼠之诗曰人而无礼芍药之别名为可离故溱洧之诗曰赠之以芍药葛以三月而伐故采葛曰如三月兮萧以三秋而成故采萧曰如三秋兮艾以三年为久故采艾曰如三嵗兮盖莫不各有意义不特雎鸠之闗闗鹿鸣之彼有取尔已也
　　诗吁嗟乎驺虞说者因前篇麟趾为闗雎之应故误以驺虞为兽因拟之为鹊巢之应或以为不杀或以为义兽白虎黑文不食生物今攷周礼射人以射法治射仪王以六耦射三侯三获三容乐以驺虞九节五正礼记射义亦云天子以驺虞为节乐备官也则驺虞盖指此诗而谓之备官则非兽明矣说文驺廐也月令天子教于田猎以习五戎班马政命仆及七驺咸驾注谓仆戎仆也此即周礼掌佐车之政设驱逆之车令获者植旌及献比禽者是也又云天子马有六种各一驺主之并总主六驺者为七驺也即周礼辨六马之属六系为廏廏一仆夫六廏成校校有左右者是也左传晋悼公初立使程郑为乗马御六驺虞焉使训羣驺知礼则驺为掌廏之官无疑矣舜典咨汝益作朕虞周礼山虞掌山林之政若大田猎则莱山田之野及弊田植虞旗于中致禽而弭焉泽虞掌国泽之政若大田猎则莱泽野及弊田植虞旗以属禽者是也则虞为掌山泽之官无疑矣诗卫风淇奥篇曰倚重较兮毛苌曰重较卿士之车孔颖达曰倚此重较之车实称其徳也周礼舆人云较两輢上出轼者今之平隔也诗话云车广六尺四寸深四寸轼去舆髙三尺三尺较去式又髙二尺二寸较式通高五尺五寸盖古人乗车立乗非如今人之坐也论语曰升车必正立列女传曰立辎无軿是其明证故乗车平常则凭较若应为敬则落手凭下式而头得俯较在式上若两较然故曰重较輢是两边植木较横輢上輢两而较一说文车骑上曲铜也盖较在轼上恐其坠故以曲铜闗之古谓较为车耳古谚云仕宦不止车生耳三国志呉童謡云黄金车斑防耳闿阊门见天子符曲铜之说矣后汉舆服志金薄缪龙为舆輢较徐广曰缪交错之形崔豹古今注文武车耳古重较也文官青耳武官赤耳又曰重较在车藩上重起如牛角故曰重较考工记曰参分式围去一以为较围参分较围去一以为轵围林希逸曰较小于式轵又小于较说文较本作防从车爻声古车制与今不同重较之义故晦耳诗之水戍申也申平王母家周语曰申吕虽衰徐许犹在此四国皆姜姓四岳后也言甫许者以其同姓重章变文因借甫许以言申其实不戍甫许也申被楚害故戍之朱传曰并戍甫许且曰甫即吕皆非也
　　东山诗四章仓庚于飞熠燿其羽言仓庚鸣春嫁娶之候也归士始行之时新昏今还故极序其情以乐之皇驳其马车服盛也亲结其缡缡妇人之袆也邪交络带系于体示系属于人也即所谓缨也士昏礼亲脱妇之缨缨必有结脱者解其结也古语多倒脱而曰结犹治而曰乱也此于昏礼东席北枕之际出烛屏媵之后又极序其情而戏之也九十其仪九为阳天之成数十为隂地之成数言男女天下之大道隂阳之生成也其新孔嘉其旧如之何唐人所谓逺将归胜未别离时在家相见熟新归欢不足也旧说以缡为脱巾传又以亲结缡为母命非诗防矣
　　惠于宗公神罔时怨恫注言宗公宗庙先公也笺云宗公大臣也晋语云文王询公虞度闳夭谋南宫诹蔡原访辛尹重之以周召毕荣以宁百神而和万民故诗云惠于宗公神罔时恫神者聪明正直依人而行人能行善则神明欣悦也
　　前攷言鲁诗亡于晋按宋丰稷鲁诗正音明丰熈鲁诗正说云石经有数种在古唯竹帛秦焚书孔子甲蔵之屋壁灵帝光和中诏蔡邕杨赐堂谿典马日防等以八分勒石至魏正和中诸儒复言古文不可泯灭乃诏虞喜摹孔壁古文于石而邯郸淳以小篆钟会以八分附其后盖当时尚此二体故以为古文之释文也唐贞观时专尚毛郑而鲁诗遂废蜀永年之十一经南唐升元之十三经宋熙宁之九经绍兴之五经皆宗唐注疏而已光和石经周大象中徙洛舟败而沈正和石经隋大业末薶于秘省唐时不贵石刻然犹取蔡邕书仪礼典书公羊蔵之禁中宋王韶开河乃得赐书鲁诗日防书尚书献之蔡京脩御史台又得三体七经之石及光和论语尔雅徽宗诏贮秘书省丰稷为御史中丞与赵明诚黄长睿董彦逺陆农师相继入秘书省皆有搨本洪景伯摹三体刻于家塾胡元质摹光和遗字刻于雅州陆务观序之女直入汴遗经不毁今石蔵内库搨本在内阁鲁诗为子贡传申公说多与毛异所载石经出宋时他传记絶无载者不知丰氏何自得之也
　　说畧卷十二
<子部,类书类,说略>
　　钦定四库全书
　　説略卷十三　　　　　　明　顾起元　撰典述中
　　左传士会自秦归晋绕朝赠之以防云子勿谓秦无人吾谋适不用也防如布在方防之防盖书也其下云云即防文也盖士会将归绕朝谏止之而秦君不听及其行也又难显言故赠以防书云云见秦之有人使归晋而不敢谋秦也今以为鞭防非也刘勰文心雕龙曰绕朝赠士会以防子家与赵宣以书巫臣之遗子反子产之谏范宣详观四书辞若对面据此则岂鞭防乎李白诗临行将赠绕朝鞭诗人趂韵之误耳
　　刘歆曰左氏丘明好恶与圣人同亲见夫子而公羊在七十子之后司马迁曰孔子作春秋丘明为之传班固艺文志曰丘明与孔子观鲁史而作春秋杜预序左传亦云左丘明受经于仲尼详诸所说皆以左氏为丘明无疑矣至唐啖助赵匡独立说以破之啖助曰论语所引丘明乃史佚迟任之类左氏集诸国史以释春秋后人谓左氏为丘明非也赵氏曰公谷皆孔氏之后人不知师资几世左丘明乃孔子以前贤人而左氏不知出于何代今以左氏传质之则知啖赵非妄也左氏中纪韩魏知伯之事又举赵襄子之谥则是书之作必在赵襄子既卒之后若以为丘明自获麟至襄子卒已八十年矣使丘明与孔子同时不应孔子既没七十有八年后丘明犹能著书今左氏引之则左氏为六国人在赵襄子既卒之后明騐一也左氏战于麻隧秦师败绩获不更女父又云秦庶长鲍庶长武帅师及晋师战于栎秦至孝公时立赏级之爵乃有不更庶长之号今左氏引之是左氏为六国人在秦孝公之后明验二也左氏云虞不腊矣秦至惠王十二年初腊郑氏蔡邕于周即蜡祭诸经并无明文惟吕氏月令有腊先祖之言今左氏引之则左氏为六国人在秦惠王之后明验三也左氏师承邹衍之诞而称帝王子孙按齐威王时邹衍推五徳终始之运其语不经今左氏引之则左氏为六国人在齐威王之后明验四也左氏言分星皆凖堪舆按韩魏分晋之后而堪舆十二次始于赵分曰大梁之语今左氏引之则左氏为六国人在三家分晋之后明验五也左氏云左师展将以公乗马而归按三代时有车战无骑兵惟苏秦合从六国始有车千乗骑万匹之语今左氏引之是左氏为六国人在苏秦之后明验六也左氏序吕相絶秦声子说齐其为雄辩狙诈真游说之士捭阖之辞此左氏为六国人明验七也左氏之书序秦楚事最详如楚师惭犹拾沈等语则左氏为楚人明验八也据此八节亦可以知左氏非丘明是为六国时人无可疑者
　　三代正礼残缺无复能明礼记一书出自孔氏七十二子各撰所闻或録旧礼之义或述变礼之由或兼记体履或杂叙得失编而录之以为此记汉兴记数万言于后苍号曲台杂记河间献王得旧礼一百三十一篇集而上之又有明堂隂阳记三十三篇孔子三朝记七篇王氏史氏记二十一篇王史二氏战国时人乐记二十三篇凡五种合为三百十四篇大戴删为八十五篇小戴删为四十六篇至马融又益以明堂位月令乐记三篇为四十九篇行于世谓之礼记礼记一书曲礼论撰于曲台而不及五礼之大本述于博士而尽失先王之大意月令摘于吕览而录秦世之官缁衣本乎尼子而改鲁论之文而增损之礼运载夫子之说有亏于名教经解引易之纬书而尝禘之说多牵夫子之诸论明堂位论周公践阼世世祀以天子礼乐檀弓载舜葬苍梧夫子墓马鬛封之类皆流俗妄语儒行如后世游说之士所夸大者玉藻一篇颠倒错乱且不可以句读内则载养老三十余语其文全与乐记同
　　儒行不陨获于贫贱晏氏曰陨如箨之陨而飘零获如禾之获而枯槁获之从禾是矣而陨之为箨则何取乎陨从阜员声从高而下也易曰有陨自天公羊星霣如雨此陨字之义也若曰如阜之陨而頽落斯得其义矣礼记前有车骑则载飞鸿魏鹤山云六经无骑字礼记亦汉世书耳又左传昭公二十五年左师展将以公乘马而归公徒执之注展鲁大夫欲与公俱轻归乘如字骑马也轻遣正反正义曰古者服牛乗马马以驾车不单骑也至六国之时始有单骑汉初犹有车战见夏侯婴传高祖之败彭城去荥阳出成臯皆以数十骑遁去而鸿门之会弃车骑独骑一马樊哙四人歩从以免其非危廹时往往夏侯婴中御车高祖在左樊哙骖乗为右未尝废车也方万里古今考反覆千余言今撮其要如此
　　大戴礼武王践阼三日召师尚父而问曰黄帝颛顼之道存乎意亦不可得而见与师尚父曰在丹书其言曰敬胜怠者吉怠胜敬者灭义胜欲者从欲胜义者凶注不解丹书为何物按左传襄公二十三年栾豹也着于丹书注犯罪没为官奴以丹书其罪近世魏律缘坐没配为工乐杂户者皆用赤纸为籍其卷以铅为轴此亦古人丹书之遗法据此则丹书古人之法律书名也礼记缁衣引叶公之顾命曰毋以小谋败大作毋以嬖御疾庄后毋以嬖御士疾庄士大夫卿士注以叶公为沈诸梁按汲冢周书此文在祭公解盖祭公疾革时告穆王之言祭字误作叶耳
　　孔颖达礼记疏案郑目录云名曰月令者以其记十二月政之所行也本吕氏春秋十二月纪之首章以礼家好事抄合之后人因题之周公所作其中官名时事多不合周法今申郑防什之按吕不韦集诸儒着为十二月纪名为吕氏春秋篇首皆有月令与此文同是一证也又周无太尉唯秦官有太尉而此月令乃云命太尉是官名不同周法二证也又秦以十月建亥为嵗首而月令云为来嵗受朔日是九月为嵗终十月为朔此是时不合周法三证也又周有六冕郊天迎嵗则用大裘乗玉辂建太常日月之章而月令服饰车旗并依时色此是事不合周法四证也故郑氏云云然按秦始皇十二年不韦死二十六年并天下然后以十月为嵗首嵗首用十月时不韦已死十五年而不韦不得以十月为正又周书先有月令何得云不韦所造又秦并天下立郡县何得云诸侯又秦好兵杀害毒天下何能布徳行惠春不兴兵既如此不同郑必谓不韦作者以吕氏春秋十二月纪正与此同不过三五字别且不韦集诸儒所作为一代大典但秦自不能遵行耳栁子厚曰夏后周公之典逸矣信然哉
　　五代广顺中高丽进别叙孝经一卷记孔子所生及弟子从学事又有孝经雌图说日之环晕星之彗孛宋乾道中南诏使者见广南人言其国有五经广注春秋后语三史加注张孟押韵集圣厯诸书欧阳公日本刀歌徐福行时经未焚逸书百篇今尚存令严不许传中国举世无人识古文由此观之则尚书全文日本国尚有之也可见古书有在四夷者
