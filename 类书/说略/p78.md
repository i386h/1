<!-- { "loadSidebar": true } -->
　　隋帝常泛舟忽隂风颇紧叹曰此风可谓跋扈将军汴老圃纪生一锄芘三十口病笃呼子孙戒曰此二十亩地便是青铜海也
　　金楼子有士人把书即睡梁人因呼为黄妳
　　孙樵谓史书曰墨兵见羣玉集
　　时戢为青阳丞洁己勤民肉味不知日市豆腐数个邑人呼豆腐为小宰羊
　　唐陈乔蒸肫曰此糟糠氏面目殊乖而风味不浅当涂一种酒麯皆发散药见风即消既不久醉又无腹滞之患人号曰快活汤士大夫呼为君子觞
　　虢国夫人悬鹿肠于梁上注酒肠中结其端欲饮则解开注于杯中号圣酒将军见酒中
　　世说桓温主簿善别酒好者为青州从事恶者为平原督邮青州齐郡谓到脐下平原有革县言在鬲上住也刘跋字斯立命酒为玉友仍为作传
　　王世充僣号谓羣臣曰万几殷繁所以辅朕和气者唯酒功宜封天禄大夫
　　唐穆宗临芳殿赏樱桃进西凉州蒲桃酒帝曰饮此顿觉四体醇和真太平君子
　　唐末冯翊城外酒家门上书有含春王三字酒也彭城王勰呼茗为酪奴
　　汤恱有森伯颂葢茶也
　　胡峤饮茶诗中聮云沾牙旧姓余甘氏破睡当封不夜侯
　　孙樵送茶与人书云晩甘侯十五人遣侍斋阁
　　拊掌録宋熈寜后茶禁日严人目茶为草大虫
　　宣室志上于芙蓉园获晋时宜春苑中白鹿角际有铜牌字之曰山客
　　北史齐后主以马为逍遥郡君
　　吉祥座杜重威马也肉胡床景延广马也
　　五代刘旻呼黄骝马为自在将军
　　哥舒翰马曰赤将军见马癖记
　　宋袁淑俳谐集有庐山公九锡文指驴也
　　天成中以牛者耕之本杀禁甚严有盗私贩不敢显其名宛称曰革饵亦犹李甘家号甘子为金轮观又杨虞卿家号鱼为水花羊陆象先家号象为钝公子李栖筠家号犀为独笋牛又石虎时号虎为黄猛朱全忠时号钟为太圣铜俱以避讳故也
　　倦游録广南人食防谓之家鹿
　　唐末刘训赏花系水牛数百在前指曰此刘氏黒牡丹也
　　三国典略齐髙纬以波斯狗为赤虎仪同
　　唐拱州有人畜猪致富号猪为乌金见朝野佥载唐昭宗赐弄猴号孙供奉
　　东坡诗谓猿为黒衣郎
　　髙纬号鹰为凌霄郡君
　　诗疏谓鹤为皂君
　　汉武外纪广南进白鹦鹉呼为雪衣女
　　茅君传称鹤为九转还丹使
　　方言鹪一名女匠
　　树萱録呼鹭为碧继翁东坡呼鹭为雪衣儿
　　李昉谓鹤为仙客鹦鹉为陇客白鹇为闲客鹭为雪客孔雀为南客
　　僧家谓鸡为钻篱菜
　　唐御史台记张昌宗族叔为太学博士畜一鸡呼为勃公子
　　礼部郎康凝畏妻有声妻尝病求乌鸦作药而积雪未消难以网捕妻大怒欲加捶楚凝畏惧涉泥出郊用粒引致之仅获一枚同省刘尚贤戏之曰圣人以凤凰来仪为瑞君获此免祸可谓黒凤凰矣
　　御史符昭逺常曰鸭颇类乎鹅但足短耳宜谓减足鹅雀多在殿閤鸱尾及人家屋兽窠故或有呼瓦亭仙者李正己被囚执梦云青雀即报喜也是旦果有羣雀啁啾色皆青苍至今李族居淄青者呼雀为青喜
　　章贡小川苏氏山林中多鸠賔客满坐悉餍饫一网数十百咄嗟可具故其党戏之曰此君家肉寄生也雉一名九苞奴谓其有文无德真凤凰之奴耳然雉何言无德其性耿介处不溷域
　　开元遗事明皇宫中养鸽号曰半天娇
　　天宝遗事申王有髙丽赤鹰岐王有北山黄鹘上甚爱之每猎置于驾前帝目之为决云儿
　　明皇封鹦鹉为緑衣使者
　　陶谷曰腽肭脐不可常得野雀久食积功固亦峻紧葢家常腽肭脐
　　郑遨隐居有髙士问何以阅日对曰不注目于婆娑儿即侧耳于鼓吹长谓玩鸥而听蛙也
　　临川李善宁之子十岁能即席赋诗亲友尝以贫家壁试之略不搆思吟曰椒气从何得灯光凿处分拖涎来藻饰惟有篆愁君指蜗牛也
　　本草纲目谓樗鸡为红娘子芜青为青娘子蜣蜋为夜游将军
　　温庭筠尝得一句云蜜官金翼使久之又聮其下曰花贼玉腰奴道蜂蜨也
　　酉阳杂俎谓蜂为孔升翁
　　国宪家猷谓鼈曰裙襴大夫乌衣开国侯
　　唐故宫池中有一六目或出曝背人见其甲上有刻字微金曰平福公卜君灵
　　云仙杂记谓曰先知君
　　京洛白鳝甚佳烹治罕有得法者周寺人杨承禄造脱骨独为魁冠禁中时亦宣索承禄进之文其名曰輭灯雪八龙
　　抱朴子谓蟹为无肠公子
　　僧家谓鱼为水梭花
　　梁韦琳作防表曰伏覩除书以臣为糁缶将军油蒸校尉臛州刺史
　　蒜五代中呼麝香草
　　杜頥不可无韭人恶其噉候其仆市还潜取弃之怒骂曰奴狗安得去此束金也
　　贫家以蔬茹为纒齿羊
　　孙公谈圃谓芡为水硫黄
　　东坡诗谓笋为玉版师
　　樊宗师园记谓柏曰苍官竹曰青士
　　张敏叔祠部有名花十客姚伯声得三十客牡丹为贵客梅为清客兰为幽客桃为妖客杏为艳客莲为溪客木犀为岩客海棠为蜀客踯躅为山客梨为澹客瑞香为闺客菊为寿客木芙蓉为醉客酴醿为才客腊梅为寒客琼花为仙客素馨为韵客丁香为情客葵为忠客含笑为佞客杨花为狂客玫瑰为刺客月季为痴客木槿为时客安石榴为村客鼓子花为田客棣棠为俗客曼陀罗为恶客孤灯为穷客棠梨为鬼客
　　江南以兰为香祖
　　女红余志南华封兰为世爱君竹为户牖君梅为寄春君
　　懐素居零陵庵东郊植芭蕉根几万取叶代纸而书号其所曰緑天庵
　　方镕隐天门山以防榈叶拂书号曰无尘子见髙士春秋
　　国宪家猷谓芦为萧寒郡假节侯
　　酉阳杂俎谓莲为湖目
　　蔡君谟诗以荔枝为绛衣仙子
　　天寳年内中柑树结实帝日与贵妃赏玩呼为瑞圣奴建业园丁种枇杷者矜其色曰防兄种梨者诧其味曰蜜父
　　后唐苑中环桃实特异庄宗曰昔人以橘为千头木奴此不为余甘尉乎
　　陆展郎中见杨梅叹是日精见常奉真湘潭记
　　清泠真君外诀枸杞号为三清蔓其苗为换骨菜呉茱茰艾叶川椒杜仲干木爪木鼈肉瓦上松花扈信之名曰链骨汤仙家谓之水炙
　　仙书以茱茰为辟邪翁菊花为延寿客
　　椒又名扁鹊铃蜀产者上叶为木故青皮属火故赤花应土故黄膜垂金故白子附水故黒五行全足草中大丹服饵家重之
　　海録云天狗人参也天猪菖蒲也天牛雌黄也天羊雄黄也天鼠防风也日精云母也地髓地黄也道人头苍耳也秋子茱茰也山精术也兔缕兔丝子也史系云胡王使者羌活也小说市语国老甘草也酉阳杂俎丹山魂雄黄也青要女空青也
　　清异録云苾蒭清本良于医药数百品各以角贴所题名字诡异其源出于天成中进士侯宁极戏造药谱一卷尽出新意改立别名假君子【牵牛】昌明童子【川乌头】淡伯【厚朴】木叔【胡椒】雪眉同气【白扁豆】含丸使者【椒】馘毒仙【预知子】贵老【陈皮】逺秀卿【沉香】化米先生【神麯】九日三官【呉茱茰】焰叟【硫黄】三闾小玉【白芷】中黄节士【麻黄】时美中【莳萝】导河掾【木猪苓】神【五味子】曲方氏【防风】削肾中尉【三棱中一作都】白天寿【阙】洞庭奴【枳殻】黄英石【檀香】緑剑真人【菖蒲】魏去疾【阿魏】禹孙【泽泻】槖籥尊师【仙灵脾】风棱御史【史君子】雪如来【白蔗】风味团头【缩砂】郝肺侯【款冬花】骨鲠元君【荜薢】苦督邮【黄芩】调睡叅军【酸枣仁】黒司命【从容】知微老【白薇】太清尊者【朴硝】既济公【升麻】泠翠金刚【石南叶】脱桃婴儿【桃仁】澁翁【诃梨勒】抱灵居士【香附子】随阳给事中【甘遂】斜枝大夫【草龙胆】野父【白头翁】建阳八座【蛇床子】房仲长统【皂荚】藂生药王【覆盆子】仁枣【川楝子】石仲宁【滑石】命门録事【安息香】隐上座【郁李仁】水状元【紫苏】飞风道者【牙硝】帝膏【苏合香】毕和尚【毕灯茄】金山力士【自然硝】麝男【甘松】氷喉尉【薄荷】草东牀【大腹皮】肾曹都尉【葫芦巴】寿祖【威灵仙】玲珑霍去病【藿香】千眼油【人】延年卷雪【桑白皮】水银腊【轻粉】黄香影子【栀子】六亭剂【五味子】显明犯【阿胶】出様瑚【木通】中央粉【蒲黄】疮帚【何首乌】支解香【丁香】洗瘴丹【防榔】海腊【麒麟竭】水磨橄榄【金铃子】无名印【地榆】无忧扇【枇杷叶】鬼木串【槐角】黒煞星【夜明砂】续命筒【干漆】蛮龙古血【没药】羽化魁【五加皮】清凉种【香薷】度厄钱【连翘】汤主【山茱茰】圣茏松【瞿麦】翻胃木【常山】醒心枝【逺志】玉皇【马兜铃】偷宻瑚【甘草】德儿【杏仁】混沌螟蛉【寄生】永嘉圣脯【干姜】红心石【赤石脂】药本【五灵脂】静风尾【荆芥】正坐丹砂【附子】迎阳子【兔丝子】山屠【黄糵】脾家瑞气【肉荳蔲】甜面淳于【蜜陀僧】剔骨香【青皮】痰宫劈厯【半夏】玉虚饭【龙脑】锁眉根【苦参】黒龙衣【鼈甲】小帝青【青盐】百辣云【生姜】缕帯米【麦糵】半夏精【天南星】夜金【雄黄】沙田髓【黄精】无声虎【大黄】小昌明【草乌头】草兵【巴豆】巢烟九助【乌梅】百子堂【草果子】皱面还丹【人参】琥珀孙【松脂】贼参【荠艽】不死麫【阙】火泉【竹沥】比目【阙】沉香【乌药】陆续丸【蔓荆子】地白【爪蒌根】天豆【破故纸】滴胆芝【黄连】新罗白肉【白附子】痩香娇【丁黄】破闗符【蓬莪术】玉丝皮【杜仲一作王孙友】血柜【牡丹皮】川元蠢【黄耆一作几元】九女春【度耳】百药绵【黄耆】英华库【益智】通天拄杖【牛膝】赤天佩【姜黄】丹田霖【巴防】百丈须【石斛】飞天蕋【旋复花】安神队杖【麦门冬】郓芝【天麻】锦绣根【芍药】草鱼目【薏苡仁】茅君寳箧【苍术】尉陀生【桂】链形松子【柏子仁】芦头豹子【柴胡】丑寳【牛黄】肚里屏风【艾】九畹菜【泽兰】女二天【当归】天通緑【木香】旱水晶【鹏归】还元大品【地黄】两平章【羌活】死氷【白僵蚕】一寸楼台【蜂巢】三尺箓【枸杞】无情手【砂】拔萃团【麝香】緑须姜【细辛】笑靥金【菊花】走根梅【干葛】八月珠【茴香】银条德星【山药】埋光乌药【良姜】椹圣【毕拨】破军杀【大防】吉祥杵【桔梗】金母蜕【郁金】线子檀【芽香】良医匕首产家大器【秦芁】滴金卵【延胡索】鬼丹【芦苓鬼一作儿】宜州様子【白荳蔲】瓦垅班【贝母】孝梗【知母】万金茸【紫苑】秦尖【蒺莉】西天蔓【前胡】蕨臣【巻柏】五福脔【白敛】保生藂【藁本】狨奴【狗脊】蒜脑藷【百合】备身弩【芫花】郗诜射策第一再拜其笔曰龙须友使我至此见龙须志
　　文嵩封笔为管城侯墨为松滋侯楮为好畤侯研为即墨侯
　　薛稷为笔封九锡拜墨曹都统黒水郡王兼毛州刺史为墨封九锡拜为燕督防香太守兼毫州诸郡平章事又为纸封九锡拜楮国公白州刺史统领万字军界道中郎将又为研封九锡拜离石乡侯使持节即墨军事长史兼铁面御史见云仙杂记
　　开元中后宫繁众侍御寝者难于取舍为彩局儿以定之集宫嫔用骰子掷最胜一人乃得专夜宦珰私号骰子为剉角媒人
　　拊掌録奕者多废事故人目棋枰为木野狐
