<!-- { "loadSidebar": true } -->
　　汉以后经学言易自淄川田生言书自济南伏生【名胜】言诗则申公辕固生韩婴言礼则鲁高堂生言春秋于齐则胡母生于赵则董仲舒又有传云易三家曰施雠孟喜梁丘贺又淮南王聘明易者九人号九师说见汉艺文志又易九家荀爽京房马融郑宋衷虞翻陆绩姚信翟子见释文序录又古易五家吕大防说之雎阳王氏东莱吕氏周燔见续书目书三家曰欧阳和伯夏侯建夏侯胜见儒林传诗四家曰鲁申公齐辕固韩韩婴毛苌见艺文志春秋五家曰左氏公羊高谷梁赤邹氏夹氏见艺文志又谷梁说有五家尹更始刘向周庆丁姓王亥礼记三家曰戴徳戴圣庆普见艺文志又礼记五传弟子高堂生萧奋后苍二戴周礼三家曰杜子春郑大夫兴郑司农奋孝经六家曰孔安国郑康成韦昭王肃虞翻刘邵论语三家曰古文二十一篇分尧曰下章有两子张鲁论二十篇齐论二十二篇有问王知道又论语十三家曰卫瓘缪播栾肇郭象蔡谟袁宏江惇蔡系李充孙绰周懐范甯王珉见皇侃疏
　　汉建初八年诏选高才生受四经乃左氏谷梁春秋古文尚书毛诗也汉艺文志五学五经乃诗书礼乐春秋也建元五年立五经博士乃诗书礼易公羊春秋也子法言五经为辩乃易书礼诗春秋也唐五经博士乃周易尚书毛诗左氏春秋礼记也孔颖达与诸儒撰定五经正义乃周易尚书毛诗礼记春秋也礼记经解六艺政教得失乃诗书乐易礼春秋也史记孔子曰六艺于治一也乃礼乐书诗易春秋也庄子天下篇六经与上同汉武表章六经乃易书诗礼乐春秋也秦宓曰文翁遣司马相如东受七经又咸有七经诗隋樊深有七经义纲七经论乃易书诗三礼春秋也宋刘敞有七经小乃诗书春秋周礼仪礼礼记论语也经典释文序录九经乃易书诗三礼春秋孝经论语也汉书艺文志九经唐谷那律称九经库韦表微着九经师授谱后唐校九经镂板于国子监乃易书诗礼乐春秋论语孝经小学也南史周续之通十经乃五经五纬也宋百官志国子助教十人分掌十经乃周易尚书毛诗礼记周官仪礼春秋左氏公羊谷梁论语孝经庄子孔子繙十二经以说老聃云诗书礼乐易春秋又加六纬一说易上下经并十翼也一云春秋十二公经也今十三经注疏国子监刋本乃易书诗礼记周礼仪礼左氏春秋公羊谷梁论语孝经孟子尔雅也
　　周易二万四千二百七字尚书二万五千七百字毛诗三万九千一百二十四字礼记九万九千二十字周礼四万五千八百六字左春秋一十九万六千八百四十五字论语一万三千七百字孟子三万四千六百八十五字孝经一千九百三字大小九经合四十八万四千九十五字
　　夫子之言易曰河出图洛出书圣人则之易于图书固所兼法周人寳藏河图孔子叹河不出图是河图也者古盛世实有之非后世会也孔安国曰龙马出河伏羲则其文以画八卦谓之河图又曰天与禹洛出书神龟负文出列于背有数至九禹因而第之以成九类刘歆乃曰伏羲氏受河图则而画之八卦是也禹治水赐洛书法而陈之洪范是也又叙洪范曰自五行至六极凡六十五字洛书本文也夫安国所谓文者特数着乎象而错综可观尔歆谓洛书有字则与孔异矣疑此时图书已自不存故各出意想而终无定证然刘歆专佐符命正使家秘蔵有之歆何以不得而见此不可晓也郑康成则直曰河图有九篇洛书有六篇说者谓其本诸纬书者哀平间实始有之非古也不可据也夫文字生于卦画卦画发于图书故易谓书契取夬为象若图书始出而篇章已具则所谓书契取夬者误矣特不知汉未逺古二图尚皆茫昧而陈抟之徒生二千年后何从得之然而九位者三列数之旁正纵横无有不为十五故刘牧李泰伯悉谓非伪为而干凿度本出汉世其书多言河图曰太一取之以行九宫四正四维皆十五也夫太一非所论其所谓四正四维环拱一五无往而不为十五即此图也然则昔之作为干凿度者实尝亲见是图其书言七八之象九六之变皆以十五为宿盖于图乎得之也干凿度世儒多引之以明易指而郑康成之论大衍以十日十二辰二十八宿为五十亦自干凿度出也晋张湛传列子至七变为九曰此章全是周易干凿度则汉魏以降凡言易老者皆已宗而用之非后世托为也
　　系辞云河出图洛出书圣人则之又礼纬含文嘉曰伏羲徳合上下天应以鸟兽文章地应以河图洛书伏羲则而象之乃作八卦故孔安国马融王肃姚信等并云伏羲得河图而作易是则伏羲虽得河图复须仰观俯察以相叅正然后画卦虽画八卦而其变通犹自未备故因八卦而更重之卦有六爻遂重为六十四卦也然重卦之人诸儒不同凡有四说王辅嗣等以为伏羲重卦郑之徒以为神农重卦孙盛以为夏禹重卦史迁等以为文王重卦其言夏禹及文王重卦者案系辞神农之时已有盖取益与噬嗑以此论之不攻自破其言神农重卦亦未为得今以诸文验之案说卦云昔者圣人之作易也幽赞于神明而生蓍凡言作者创造之谓也神农以后便是述修不可谓之作也则幽赞用蓍谓伏羲矣故干凿度云垂皇防者羲上系论用蓍云四营而成易十有八变而成卦既言圣人作易十八变成卦明用蓍在六爻之后非三画之时伏羲用蓍即伏羲已重卦矣说卦又云昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦既言圣人作易兼三才而两之又非神农始重卦矣又上系云易有圣人之道四焉以言者尚其辞以动者尚其变以制器者尚其象以卜筮者尚其占此之四事皆在六爻之后何者三画之时未有彖繇不得有尚其辞因而重之始有变动三画不动不得有尚其变揲蓍布爻方用之卜筮蓍起六爻之后三画不得有尚其占自然中间以制器者尚其象亦非三画之时今伏羲结绳而为网罟则是制器明伏羲已重卦矣又周礼小史掌三皇五帝之书明三皇已有书也下系云上古结绳而治后世圣人易之以书契盖取诸夬既象夬卦而造书契伏羲有书契则有卦矣故孔安国书序云古者伏羲氏之王天下也始画八卦造书契以代结绳之政又曰伏羲神农黄帝之书谓之三坟是也又八卦小成爻象未备重三成六能事毕矣若言重卦起自神农其为功也岂比系辞而已哉何因易纬等数所歴三圣但云伏羲文王孔子竟不及神农明神农但有盖取诸益不重卦矣故今依王辅嗣以伏羲既画八卦即自重为六十四卦为得其实其重卦之意备在说卦伏羲之时道尚质素画卦重爻足以垂法后代浇讹徳不如古爻象不足以为教故作系辞以明之
　　周易系辞凡有二说一说卦辞爻辞并是文王所作案系辞云易之兴也其于中古乎作易者其有忧患乎又曰易之兴也其当殷之末世周之盛徳耶当文王与纣之事耶又干凿度云垂皇防者羲卦道演徳者文成命者孔通卦验又云苍牙通灵昌之成孔演命明道经准此诸文伏羲制卦文王系辞孔子作十翼易歴三圣谓此也故史迁云文王因而演易郑学之徒并依此说也二以为验爻辞多是文王后事案升卦六四王用亨于岐山武王克殷之后始追号文王为王若爻辞是文王所制不应云王用亨于岐山又明夷六五箕子之明夷武王观兵之后箕子始被囚奴文王不宜豫言箕子之明夷又既济九五东邻杀牛不如西邻之禴祭说者皆云西邻谓文王东邻谓纣文王之时纣尚南面岂容自言已徳受福胜殷又欲抗君之国遂言东西相邻而已又左韩宣子适鲁见易象云吾乃知周公之徳周公被流言之谤亦得为忧患也验此诸说以为卦辞文王爻辞周公马融陆绩等并同此说今依而用之所以只言三圣不数周公者以父统子业故也案礼稽命徴曰文王见礼壊乐崩道孤无主故説经礼三百威仪三千其三百三千即周公所制周官仪礼明文王本有此意周公述而成之故系之文王然则易之爻辞亦是文王本意故易纬但言文王也
　　按周礼太卜三易云一曰连山二曰归蔵三曰周易杜子春云连山防羲归蔵黄帝郑易赞及易论云夏曰连山殷曰归蔵周曰周易郑又释云连山者象山之出云连连不絶归蔵者万物莫不归蔵于其中周易者言易道周普无所不备郑虽有此释更无所据之文按世谱等羣书神农一曰连山氏亦曰列山氏黄帝一曰归蔵氏既连山归蔵并是代号则周易称周取岐阳地名毛诗云周原膴膴是也又文作易之时正在羑里周徳未兴犹是殷世也故题周别于殷谓之周易犹周书周礼题周以别余代故易纬云因代以题周是也先儒又兼取郑说云既指周代之名亦是普徧之义虽欲无所遐弃亦恐未可尽通其易题周因代以称周是先儒更不别解唯皇甫谧云文王在羑里演六十四卦着七八九六之爻谓之周易以此文王安周字其系辞之文连山归蔵无以言也
　　容斋随笔载易举正云曾得王辅嗣韩康伯手写注定传授真本比校今世流行本或将经入注用注作经小象中间以下句反居其上爻辞注内移后义却处于前兼有脱遗两字颠倒谬误者如坤初六履霜坚氷至象曰履霜隂始凝也驯致其道至坚氷也今本于象文霜字下误增坚氷二字屯六三象曰即鹿无虞何以从禽也今本脱何字师六五田有禽利执之无咎元本之字误作言观注义亦全不作言字释也比九五象曰失前禽舎逆取顺也今本误倒其句贲亨不利有攸往今本不字误作小字刚柔交错天文也文明以止人文也注云刚柔交错而成文焉天之文也今本脱刚柔交错一句坎卦习坎上脱坎字姤九四包失渔注云有其渔故失之也今本误作无鱼蹇九三往蹇来正今本作来反困初六象曰入于幽谷不明也今本谷字下多幽字鼎彖圣人亨以飨上帝以养圣贤今本正文多而大亨三字故注文亦误增大亨二字震彖曰不丧匕鬯可以守宗庙社稷以为祭主也今本脱不丧匕鬯一句渐象曰君子以居贤徳善风俗今本正文脱风字丰九四象遇其夷主吉志行也今文脱志字中孚彖豚鱼吉信及也今本及字下多豚鱼二字小过彖柔得中是以可小事也今本脱可字而事字下误增吉字六五象曰宻云不雨已止也注阳已止下故也今本正文作已上故注亦误作阳已上故止也既济彖曰既济亨小小者亨也今本脱一小字系辞二多誉四多惧注云惧近也今本误以近也字为正文而注中又脱惧字杂卦防稚而着今本稚误作杂字
　　易者庐之名守宫是矣【守宫即蜥蜴也与龙通气故可祷雨与虬同形故能呕雹】身色无恒日十二变是则易者取其变也彖者茅犀之名狶神是矣【彖亦曰茅犀状如犀而小角善知吉凶交广有之土人名曰猪神】犀形独角知几知祥是则彖者取于几也象大荒之兽也人希见生象也按其图以想其形名之曰像故其为字从人于象也卦孔颖达曰卦者挂也挂之于壁也盖悬物之杙也爻木经云爻者交疏之窻也其字象窻形今之象眼窻也一窻之孔六十四六窻之孔凡三百八十四也所取于爻者义取于旁通所取于卦者悬有小大也五十学易朱元晦言孔子年已七十刘器之言五十乃卒字之误皆非也宣尼世家云孔子晩而喜易序彖系象说卦文言读易韦编三絶曰假我数年若是我于易则彬彬矣易凿度云孔子占易得旅息志停读五十究作十翼盖仲尼自言加我数年如五十之时以学易则可以无大过之事矣是加即史记之假也谓假使也五十即凿度之五十也谓能如壮年之精力也大过即易之卦名也谓可无大过之失也
