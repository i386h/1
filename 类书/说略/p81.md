<!-- { "loadSidebar": true } -->
　　笾有四朝事馈食加笾羞笾豆亦有四朝事馈食加豆羞豆笾实之目十有八而防重出豆实之目二十有四而醢醓鱼醢重出朝事笾实防蕡白黑形盐膴鱼醢鲍鱼鱐熬麦曰防麻曰蕡稻米曰白黍米曰黑葢以麦麫麻子稻黍末作饼餤注谓清朝进寒具口实也形盐左所谓盐虎形膴音呼说文云无骨脂注谓防生鱼为大脔疏为鱼腹膄鲍部巧切韵书云鱼也注谓室中糗干之字从鱼葢鱼之糗而干者也鱼鱐之鱐音搜鱼之折而干者也膴以腥荐鲍鱐以干荐字按说文火焙肉恐是鲍者火焙而干鱐者日曝而干故均之为干鱼而异名也膴为鱼腹膄则膴鲍鱼鱐皆鱼也朝食为米食寒具鱼干之属可夙具者也馈食笾实枣防桃干防榛实注谓防为梅谓榛似栗而小馈食始备米实也加笾蓤芡栗脯脩注谓蓤芰也谓芡鸡头也或云四角三角为芰两角为芡郑司农以栗在加笾馈食重出作蓤芡脯脩薄析曰脯施姜桂曰脩言修治脯也羞笾糗饵粉餈注谓熬成豆米曰糗说文熬米麦通释煼干米麦要之米麦豆皆可为饵者也注以粉为豆屑米麦豆亦皆可为粉但粉以豆为明滑故专以豆言之饵与餈名实相近合蒸曰饵饼之曰餈疏云糗与粉为一物糗者捣粉熬大豆饵言糗餈言粉互相足也郑康成云二物皆粉稻米黍米合以为饵饵不饼而餈作饼今之餈糕名出于此凡今俗下饼饵餈糕其制多出于古人其名已载于经典观于笾实可见也朝事豆实韭菹醓醢昌本麋臡菁菹鹿臡茆菹防臡菹庄鱼切说文酢菜也今俗设菜柈中渍菜皆菹之遗法醓吐感切注谓肉汁说文谓血醢醢者说文肉酱臡音泥亦醢之异名注谓有骨曰臡无骨曰醢凡作醢及臡者先干其肉莝之杂以梁麯盐酒置瓶中百日即成今俗用防酱皆臡醢之遗法昌本昌蒲根也菁菹蔓菁菜也茆菹郑司农作茆杜子春音卯曰凫葵也康成疑茆不堪菹从杜说按鲁颂薄采其茆释文云即莼菜也麇鹿麋三臡皆莝骨和肉为百日酱皆在朝事之豆亦取晨朝易于夙办馈食豆实唯葵菹在七菹之列余皆虀醢葵菹蠃醢脾析蠯醢蜃蚳醢豚拍鱼醢葵为百菜之长故馈食豆实首葵而他菹莫配焉脾析蜃豚拍皆五韲中件目脾析牛百叶俗呼牛胃为百叶已见周礼注矣蜃说文大蛤豚拍之拍先郑读为言胁也三者近于臡醢而曰韲韲者以百叶诸物细切之和以醢酱不待瓶中百日而成故别为韲之名韲从韭宜用菜若昌本深蒲作韲固宜百叶蜃豚之肉亦可缕以为韲也蠃注谓螔蝓按方言燕赵间以为蜘蛛韵书以为蜗牛蜘蛛蜗牛非可食者疏释引尔雅为证彼尔雅乃训诂之儒集经注以为书或疑内则有蜗醢恐是螔蝓蜗牛之谓然内则之蜗乃力戈切集韵古螺字作蜗韵释云蚌属也非蜗牛之蜗矣陆佃直谓蜗牛可醢葢为礼注所误尔蠃螺字亦作蜗韵书以为香螺也蠯注谓小蛤韵书以为蚌狭而长者蚳汉儒相为蚍蜉白子亦恐不然蚍蜉未必可食也取白子伤生二也按天官有鼈人掌取互物祭祀供蠯蠃蚳以授醢人则蚳与蠯蠃皆当是螺蛤同类既掌以鼈人之官可知为水族之产若以国语为证则国语亦但言舍蚳不取未尝指蚍蜉之子可取而食也唯夏小正于二月言昆小虫抵蚳其曰蚳螘卵为祭醢夏小正本文无几其解说处多是汉儒附防未可尽信按月令方春和时母杀孩虫胎天飞鸟母麛母卵岂有二月正春殈螘穴以为豆实之奉哉巷伯成是贝锦注以贝为余蚳贝之黄质白文者或可为鼈人互物之证蚳或从身医书云食之益寿明目岂必螘卵而后谓之蚳哉鼈人春献蜃以为醢故小正以二月抵蚳此虽流已久而必当改正者小正以蜃为蒲芦朱子以为其书不足信愚于蚳为螘卵亦不敢以为信唯鱼醢用鱼可免注者妄言矣加豆之实芹菹兔醢深蒲醓醢菭菹鴈醢笋菹鱼醢芹楚葵水菜类蒿深蒲或云桑耳或云蒲始生水中韩奕诗云其蓛维何维笋及蒲知蒲可为蓛不必曰桑耳也菭有苔迨二音郑注云水中鱼衣即苔也今海乡之人干苔以为菹或疑菭字从竹为箈箭笋竹萌不思箭萌亦笋尔既有笋菹安用箭萌籕文竹草相似其为苔菹何惑焉兔醢用兔鴈醢用鴈鱼醢用鱼如上文羞豆之实酏食糁食酏音移郑司农云以酒酏为饼疏云若今起胶饼康成曰贾氏曰粥礼记有稻酏黍酏周礼亟称于酏酒正之五饮浆人之六饮皆用酏也糁食郑司农云菜餗蒸康成曰取牛羊豕之肉三如一小切之米二肉一合煎为饵鼎卦公餗之注云糁食也震为竹竹萌为笋餗之为菜则糁食未尝不用笋菹之笋也糁食酏食在七菹之外岂惟竹萌唯所用之豆实有五齐七醢七菹三臡二食五齐之齐注作韲昌本深蒲脾析蜃豚拍七醢醓鱼兔鴈蠯蠃蚳七菹韭菁茆葵芹苔笋三臡麇鹿麋今孔子庙丁祀菹醢多不如法不考周礼故尔邵氏録云刘梦得欲用糕字作九日诗以经典无据不敢用宋子京按周礼粉餈之注作九日诗云刘郎不敢题糕字虚负诗中一世豪俎豆之事不得以未尝闻为解也今广中蚁子白而大淹之实可为酱与鱼子酱正同此亦是虾子酱桂蠧之属也耳目所不及遂疑古人之言可笑也
　　拾遗记载宋景公食善星文者渠沧之凫煎以桂髓丛庭之鷃蒸以蜜沫淇漳之鳢脯以青茄九江珠穟防以兰苏华清夏洁洒以纎缟又载燕昭王食旋姢提谟【二美人】瓀珉之膏丹泉之粟汉武内传王母有风实云子碧海琅菜都绮葱扶桑丹椹长河文藻太真红芝九色凤脑斑龙黒胎山白凤之防灵丘苍鸾之血又有流渊琼鱼鸡跖集武夷君食河祗脯神仙谢卿遇仙设凤冠粟龙睛稻素麟脂斑螭髓周官王防图有乌鲗之酱杜阳编懿宗迎佛有琼膏乳【诃陵国所献】摭言宣宗赐韦澳孙宏有银饼餤穆天子有重缿氏木禾黑水麦苦山菜梁呉筠食移有江臯緑葹笋洞庭紫鬛鱼昆山龙胎脯圃凤足葅扶南蔗一丈三节安定梨一岁三花又饼说有安定噎鸠之麦枹罕赤髓之羊洞庭橘仇池椒刘孝仪谢晋安王虾酱笺有龙酱蚳醢庾肩吾谢赉米啓有滍水鸣蝉琼山合颍段成式酉阳杂俎有获炙麇腱觾翠犓腴桂蠧苏膏石鳆熊蒸缹鯂臇凫荆饧竽炙餦餭粔籹炙子蟹葫精细飘【一曰鱼鳔】梨杏炙蠙臛凤丸述荡之掔旄象之约河隈之稣巩洛之鳟洞庭之鲋灌水之鲤珠翠之珍菜黄之鲐冀野之粱不周之稻山之禾杨山之穄南海之秬寿木之华木之叶梦泽之芹具区之菁杨扑之姜招摇之桂越辂之菌长泽之卯三危之露昆仑之黄颔臛醒酒鲭蒲叶菘竹根粟蟁足鲙胶笼上牢丸汤中牢丸白龙舍黄龙舍一丈三节蔗一岁二花梨又称当时萧家馄饨可以瀹茗庾家粽子白莹如玉韩约樱桃毕罗其色不变同昌公主有红虬脯消灵炙韦巨源食单其异者有单笼金乳酥贵妃红御黄王母饭金铃炙七返膏见风消冷蟾羮金银夹花平截唐安餤玉露长生粥汉宫棋子水晶龙凤膏天花饆锣白龙胪素蒸音声部雪婴儿卯羮小天酥纒花云梦肉红羊枝杖筋头春等名谢讽食经其异者有飞鸾脍剪云析鱼羮紫龙膏象牙防恬乳花面英朱衣餤千日酱越国公碎金饭新治月华饭等名又陶谷清异録食品有帝缕金龙蟹寳厯御庖清风饭张弥寒消粉上供玉尖麫张手美浇店有人日六一菜重九米锦腊日萱草麫呉淑有玉杵羮金绵鲊西湖逰览志载清河王张俊供髙宗食品其异者荔枝白玉蘂羮水晶脍二色蠒儿羮莲花鸭签又清异録载金陵七妙有虀可照面馄饨汤可注砚饼可映字饭可打擦台湿麫可穿结带醋可作劝盏寒具嚼着惊动十里人
　　寒具今之镮饼也刘禹锡佳话有寒具诗云纎手搓来玉数寻碧油煎出嫩黄深夜来春睡无轻重压佳人纒臂金乃以捻头为寒具也
　　刘禹锡尝曰宋考功诗马上逢寒食春来不见疑此字僻读毛诗有瞽注乃知六经中惟此注有字按雄方言有此一字樊鯈三岁献甘醪膏又考周礼少师掌教箫注亦有字则是字六经中不但诗注有此一字又见于周礼注矣且二句是沈佺期诗误以为宋也
　　今人久茹素而其亲若邻设酒殽之具以相暖热名曰开荤于理合曰开素此风已见六朝观东昏侯丧潘妃之女阉竖共营殽差云为天解菜正其义也
　　崔浩马琬卢仁宗竺暄刘休谢讽各有食经何曾有食疏梁大官有食经有食法隋大业有淮南王食经食目虞悰有食方唐赵氏有四时食法萧家法馔杨晔有膳夫经手録严有食法曹子休有续法馔段文昌有食经号邹平公食宪章王易简有食法黄克明有江飱馔要伪唐陈士良有食物本草孟蜀有食典宋林洪有山家清供二巻近韩奕公望有易牙遗意二巻又周履静续易牙遗意一巻
　　何曾食日万钱子劭日二万钱任恺一食万钱和峤日三万钱髙阳王元雍一食数万钱杜岐公悰日五食一食万钱李卫公德裕至一杯羮二万钱韦侍郎陟至厨中弃遗直万钱元丞相载用食物椀器至三千事蔡太师京厨婢数百人庖子亦十五人段丞相有老婢名膳祖四十年阅百婢仅九婢可嗣法孙节度承佑一宴杀物命千数蔡京每杀鹌子辄千余承佑每谓人今日富有小四海矣谓南蝤蛑北红羊东虾鱼西粟皆备也尸子曰桀纣必南海之姜北海之盐西海之菁东海之鲸
　　何太宰曾每宴不食尚方食晋武帝令就其家取之帝幸王武子第侍婢数百人各持琉璃器供膳食蒸豚有异于常问乃以人乳饮之齐武帝幸芳林园就虞悰求扁米献及杂肴数十舆大官不及也上欲求饮食方悰秘不肯出上醉后体不快悰仅献醒酒鲭鲊一方而已
　　食之多者波斯王每食酪肉麨蜜至二石余肥重不能行佛为说法乃减一石廉颇七十余一饭斗米秤肉注云秤十斤也苻坚拂葢郎夏黙等三人长至丈九尺每食饭一石肉三十斤宋明帝噉白肉至二百片蜜渍鱁鮧一顿数金鉢萧颖胄噉白肉鲙至二斗南燕慕容德时逢陵长王鸾长九尺腰帯十围贯甲跨马不由镫德见而竒之立尽一石唐忠义传张兴一饭斗米肉十斤湖南马希声日食鸡五十张司空齐贤罢相知安陆賔客防厨吏宻寘一金漆大桶防侧窥公所饮食如其物投桶中至暮涨溢桶外公一食肥猪肉辄十余斤风药黒神丸常人服不过弹许公常以五两为大剂夹以胡饼顿食之赵丞相雄上殿奏事上从容问曰闻卿善啖欲作小防心相请如何赵起谢遂命内侍捧史忠惠所进玉海容三升者赐之凡七赐皆釂继以金柈捧笼炊百枚食其半上曰卿可尽之遂食至尽上为之一笑后南帅日欲求其偶而不得有以兵马监押荐者召对饮各尽酒三斗猪羊肉各五斤蒸糊五十事赵已醉饱摩腹而其人尚醒因更进酒斗许将别其人腹间忽砉然有声葢恒时束革帯限之涨而断也
