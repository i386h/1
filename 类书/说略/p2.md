<!-- { "loadSidebar": true } -->
　　五星二十八宿皆有异名木星故曰歳星张衡复名曰摄提曰应星曰纪星葢以木乃东方之精苍帝之子故以名之火星本曰荧惑广雅谓之罚星又谓之执法土星本曰填星郑氏曰填读如镇张衡复名曰地候以土义名之耳金曰太白诗又曰启明曰长庚葢以先日而见谓之启明后日而没谓之长庚又昏见于西方西方庚位故名尔雅又谓明星亦此意也又名火政大皥太爽威星梁星殷星太正营星观星官星明堂大衰大泽终星大相天浩序星月纬水星曰辰星北方属水之故亦有数名曰小正天搀安周星细爽能星钩星防星伺星角亢二星尔雅谓之夀星以其长于列宿数起于此也氐曰天根尔雅解曰角亢下系于氐犹木之有根也故国语曰天根见而水涸房曰天驷天闲以主马也国语曰农祥晨正以立春之日房晨见农有事也然房心尾三星总而名之大辰按左传昭十七年宋曰大辰之墟葢以正属房心二星故耳郭璞又曰龙星明者以为时候故曰大辰心星一名三星具体而言也故诗曰三星在天注心宿一名大火以三星之中最明之故七月流火注云大火西流是也箕星诗称为南箕晋志又名天鸡亦名天津又箕斗总名曰汉津葢箕乃龙尾斗为南斗乃天汉之津梁故云牛星一名牵牛尔雅又名星纪郭璞曰牵牛斗者日月五星之所终始故谓之星纪又名河鼓荆楚人呼为担鼓担荷也女星一名嬃女嬃女之卑者也以织妇女工之卑故名石氏又名婺女虚曰枵葢乃黑色虚位正北故云枵犹言耗也又曰颛顼颛顼旭也亦以水徳位北之意又曰北陆国语曰天鼋故左氏疏曰天鼋枵别名也室星诗称营室尔雅谓之定郭璞曰定正也作宫室皆以营室为正诗曰定之方中作于楚宫是也晋志曰一名清庙一名宫壁曰东壁又营室东壁总名娵觜之口葢以室四星相对四方如口之故娵觜亦名豕韦春秋襄十八年歳在豕韦是也奎为封豕尔雅曰降娄以奎主沟渎之事故名降娄为聚众胃为天仓昴一名大梁一名西陆皆以属西方之故别名髳头以其主胡也又名留史记索隠曰留也毕星诗称天毕尔雅谓之浊郭璞曰或呼为浊以星形名也一名四干车参为白虎一名参伐甘氏名鈇钺主杀伐义也井名东井以其义也鬼为榆鬼以义名之也栁谓之咮郭璞曰咮朱鸟之口也按左传襄九年咮为鹑火疏曰栁谓之咮鸟口也又名鹑火葢鹑鸟名朱乃火色皆属南方故也又汉天文志仆鸟注注作喙尔雅曰鸟喙谓之栁翼轸一名鹑尾亦名鸟帑注传襄二十八年禆灶曰歳弃其次而旅于明年之次以害鸟帑注南为朱鸟鸟尾曰帑疏曰人妻子为帑妻子为人后鸟尾亦鸟之后故俱以帑为言也
　　凡五星所行所直之辰其国为得位者歳星以徳荧惑有礼填星有福太白兵彊辰星隂阳和其所主人事者歳主福主大司农主齐鲁主司天下人主之过主歳五谷荧惑主大鸿胪主死丧主司空又为司马主楚吴越以南主司天下人臣之过主歳成败填星主司天下女主之过太白主大臣上公大司马辰星主刑主廷尉主燕赵主夷狄其盈缩失位元精降于地为人歳星降为贵臣荧惑降为童儿歌謡嬉戏填星降为老人妇女太白降为壮夫处于林麓辰星降为妇人
　　二十八宿分属国朝之郡县角亢属河南之开汝氐属汝尾属北直之顺河真保永隆万箕属顺河保斗属南直之应鳯苏松常镇庐安太宁池徽广和滁淮浙江之杭嘉处湖温江西之吉瑞袁临抚建南康广饶南昌南安赣九江牛属中都之淮江西之九江浙江之温湖严金衢绍宁台福建之福泉延汀兴邵漳广东之广潮南肇高雷琼广西之梧女属广东之广南肇髙雷琼恵福建之建福泉延汀兴邵漳浙江之温严金衢绍宁台广西之梧虚属山东之青济登莱东昌室属山东之东昌北直之大名河南之彰衞怀奎娄属兖州昴属北直之顺徳广平真保定山西之大同毕属北直之真保山西之大同觜属山西之平泽四川之松藩垒溪参属山西之平潞泽汾辽太原贵州四川之顺庆松藩垒溪井属贵州之普安四川之成都保宁叙潼眉嘉泸雅永隆顺庆天全陜西之西凤汉平巩临庆延宁洮文云南之临楚澂曲武山西之大辽解鬼属陜西之西鳯汉平巩临洮文四川之马云南之临楚澂曲武贵州之普安栁属河南一府星属贵州之铜仁张属河南之南阳翼属贵州之黎平广西之平南庆浔栁桂广东之亷四川之防湖广之郴安沔永辰常衡长岳荆黄徳襄武陜西之汉中轸属四川之平防陜西之汉湖广之靖武襄徳黄荆岳长衡常辰永沔安广东之亷广西之栁平庆予观分野之说如上所属有一星而属数府有二星而共属一府者况中国则有属东夷朔方西域俱无属或星在南而属在北或星在东而属在西其理殊不可解也
　　瑞星曰景星亦名徳星曰周伯星曰含誉曰格泽妖星曰彗星世名扫星曰孛星曰天锋曰烛星曰星曰长庚曰四填曰地维蔵光曰女帛曰盗星曰积陵曰端星曰昏昌曰莘星曰白星曰莬昌曰归邪曰蒙星以上见司天考又歳星所生妖星曰天枪曰天根曰天荆曰真若曰天榬曰天楼曰天垣荧惑所生妖星曰天隂曰晋若曰官张曰天惑曰天雀曰赤若曰蚩尤镇星所生妖星曰天上曰天伐曰从星曰天枢曰天翟曰天沸曰荆翟太白所生妖星曰若星曰帚星曰若彗星曰竹彗星曰墙星曰榬星曰白雚辰星所生妖星曰天美曰天毚曰天杜曰天麻曰天林曰天高曰端下见京房集星章又嵗星之精流为天棓天枪天猾天冲国皇反登荧惑之精流为析旦蚩尤旗昭明司危天搀填星之精流为五残六贼狱汉大贲炤星绌流茀星旬始击咎太白之精散为天杵天柎伏灵大败司奸天狗天残卒起辰星之精散为枉矢破女拂枢灭寳绕廷惊理大奋祀见河图又客星曰周伯老子王絮国皇温星流星有曰地鴈天鴈梁星飞星有曰顿顽曰解衔曰大滑曰天刑又流星曰天狗见中兴天文志
　　余尝疑天有五行星有五纬地有五岳人有五事而二十八宿何独无中央之宿也后观石氏星经云中宫黄帝其精黄龙为轩辕首枕星张尾挂栁井体映三台司四季司中岳司中土黄河江汉淮济之水司黄帝之子孙司倮虫三百六十则固有所谓中宿矣又按张衡灵宪苍龙连蜷于左白虎猛据扵右朱雀奋翼扵前灵圈脊扵后轩辕黄龙于中则是轩辕一星与苍龙白虎朱雀武四兽为五矣世之言星者惟知四兽而不知黄龙是求之未尽也亦犹民俗惟知四时而不知夏之后有土位素问所谓长夏月令所谓中央五时取火夏季取槐檀之火也轩辕本市垣之星而在张宿之分野分为土徳寄王鹑火亦由是也
　　埤雅云天地之气嘘而成云噫而成风庄子云大块噫气其名为风又云腾水上溢故为雾又云隂伏于黄泉阳气上通于天隂阳分争故为电董仲舒云隂阳之气上薄为雨下薄为雾风其噫也云其气也雨乗空而坠风多则合速故雨大而疎风少则合迟故雨细而密淮南子云天之精雷电风雨也又云电激气也雷以鞭筞大戴礼云霜隂阳之炁也隂气则凝而为霜王充论衡云云雾雨之微也夏则为露冬则为霜温则为雨寒则为雪雨雾冻凝者皆由地发不由天降蔡邕云露者隂之液也五经通义云和气精凝为甘露河图云赤水之炁上蒸为霞曾子云隂阳之气则为雾尔雅云地气发天不应曰雾雾谓之晦释名云虹阳气之动也虹攻也纯阳攻隂之气也郑注考灵曜云日旁气白者为虹元命苞云隂阳交为虹霓侯鲭録云雨气成虹朝阳射之则在西夕阳射之则在东诗云汉笺云天河水气也精光转运于天
　　冬至初阳云出箕如树立春少阳云出房如积水春分正阳云出轸如白鹄谷雨太阳云出张如车葢立夏初隂云出觜赤如珠夏至少隂云出参如水波寒露正隂云出井如冠缨霜降太隂云出鬼上如羊下如蟠石见易通卦验韩云如布赵云如牛楚云如日宋云如车鲁云如马卫云如犬周云如轮秦云如美人魏云如鼠齐云如绛楚云如龙蜀云如囷见晋书山云草莽水云鱼鳞旱云烟火涔云波水见淮南子又见吕氏春秋又濯鱼云见相雨书礟车云见国史补卿云见拾遗记矞云之色外赤内青见太经油云见西京杂记景云见竹书纪年雕云见文选三素云见道书梢云见孙氏瑞应图香云见拾遗记
　　八节有八风立春条风春分明庶风立夏清明风夏至景风立秋凉风秋分阊阖风立冬不周风冬至广莫风见易纬东北焱风又融风东滔风东南薰风南巨风西南凄风西飂风西北厉风北寒风见吕氏春秋东北条风东方明庶风东南清明风南方景风西南凉风西方阊阖风西北方不周风北方广莫风见广雅干不周风坎广莫风艮融风震明庶风巽清明风离景风坤凉风兊阊阖风见服防注东北炎风东条风东南景风南巨风西南凉风西飂风西北丽风北寒风见淮南子初春至夏五日曰花信风梅花风先楝花风后凡二十四畨见歳时记五月落梅风见风俗通六月黄雀风见风土记九月鲤鱼风见提要録三月鸟信风五月麦信风见国史补仲秋蓼花风见月令章句八月裂叶风见洞防记又雄雌风见宋玉赋离合风见陆机要览郑公风见防稽记上行曰扶摇风曲上曰羊角风见庄子梅雨后凉风一月曰舶趠风见琐碎録飓母风发时先缓后急曰錬风见岭南録及畨禺杂记八月风曰葡萄风见金楼子又祛尘风在昆仑山见拾遗记又南风为凯风东风为谷风北风为凉风西风为泰风见尔雅春晴日出而风曰光风秋冬余风曰绪风见楚词
　　谓风曰孟婆旧以为宋勾栏中语捷词云春雨如丝绣出花枝红袅怎禁他孟婆合皂宋徽宗词云孟婆好做些方便吹个船儿倒转江南七月间有大风甚扵舶防野人相传以为孟婆发怒按北齐李騊駼聘陈问陆士秀江南有孟婆是何乡也士秀曰山海经帝之女游于江中出入必以风雨自随以帝女故曰孟婆犹郊祀志以地神为泰媪此言虽鄙俚亦有自来矣
　　豳风一之日觱发二之日栗烈按说文觱羗人吹角也其声悲栗故名觱栗冬日寒风骤发其声似之所以风寒谓之觱发也呉下田家志引谚云三九二十七篱头吹觱栗正谓风吹篱落其声似觱栗与诗意合论语注栗至罅发之时将坠尤有战栗之象由是观之觱发栗烈初皆实字而毛已以风寒气寒言之葢影响之见也集韵凇冻也三苍解诂液也其字音送俗曰雾凇汉书五行志雨木冰亦曰树介又曰木稼稼即介之讹耳寒甚而木冰如树着介胄也曾南丰集云齐地寒甚夜如雾凝扵木上日出飘满庭阶尤为可爱遂作诗云园林初日净无风雾凇花开树树同记得集英深殿里舞人齐挿玉笼齐地以为丰年之兆谚云霜凇如雾凇穷汉备饭瓮然凇之极则以为树介木冰谚云木若稼逹官怕葢寒浅则为雾凇寒极则为木冰雾凇召丰而木冰召凶也
　　二月杏花雨见提要録清明为泼火雨见退斋雅闻三月榆荚雨见汜胜之书四月薇香雨见李贺集五月三日留客雨见陆机要览夏至黄梅雨三月迎梅雨五月送梅雨见风土记五月分龙雨见续博物志五月濯枝雨见风土记暴冻雨见尔雅七月洒泪雨七月六日洗车雨见歳时杂记八月荳花雨见歳时记九月黄雀雨见提要録立冬入液雨见琐碎録又旦日雨为月额雨见金楼子又蜀中以常雨为烂雨见侯鲭録
