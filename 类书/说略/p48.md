<!-- { "loadSidebar": true } -->
　　古书不可妄改聊举二端如曹子建名都篇脍鲤臇胎虾寒鳖炙熊膰此旧本也五臣妄改作炰鼈盖炰鼈脍鲤毛诗旧句浅识者孰不以为寒字误而从炰字邪不思寒与炰字形相逺音呼又别何得误至于此文选李善注云今之时饷谓之寒盖韩国用此法盐铁论羊淹鸡寒崔骃传亦有鸡寒曹植文寒鸧蒸麑刘熙释名韩鸡为正古字寒与韩通也王维老将行耻令越甲鸣吾君此旧本也近刻本为不知者改作吴军盖越甲吴军似是连对不思前韵已有诏书五道出将军五言古诗有用重韵未闻七言有重韵也维岂谬至此邪按刘向説苑越甲至齐雍门狄请死之曰昔者王田于囿左毂鸣君左请死之曰吾见其鸣吾君也今越甲至其鸣君岂左毂之下哉正其事也
　　沈休文久处端揆有志台司与徐勉最善乃以书陈情于勉其畧谓今岁开元礼年云至悬车之请事由恩夺又外观傍览尚似全人而形骸力用不相综摄常须过自束持方可僶俛解衣一卧支体不复相关上热下冷月増日笃取暖则烦加寒必利后差不及前差后剧必甚前剧百日数旬革带常应移孔以手握臂率计月小半分以此推算岂能支乆若此不休日复一日将贻圣主不追之恨冒言表闻乞归老之秩若天假其年还得平健才力所堪惟恩是防勉为言于髙祖请三司之仪不许但加鼓吹而已是休文一衰病老公不知止足者也大是杀风景事而后世因瘦腰一语误入词调呼之为沈郎又以为风流之症极大可笑也
　　遯斋闲览谓王右军兰亭序以天朗气清自是秋景以此不入选又谓丝竹筦亦重复余谓不然丝竹筦本出前汉张禹传而三春之季天气肃清见蔡邕终南山赋熙春寒徃微新晴六合清朗见潘安仁闲居赋仲春月令时和气清见张平子归田赋右军故自有所本也
　　漫録谓杨修答临淄侯笺末曰造次不能宣备书尾用不宣始此按汉髙祖初定天下诸侯王上疏末云大王功徳着于后世不宣昧死再拜此正不宣语之所从出又谓自唐以来为墓志必先有行状盖南朝以来已有行状如梁江淹之作是也按吴志周条等甄别行状上疏云云此行状之名所由始也
　　韶可以为禹乐史记禹兴九韶之乐是也三王亦得称帝史记夏纪帝桀是也献俘不独人也物皆可以为俘俘取也书云俘厥寳玉是也丐不止于自乞也与人亦可称丐前汉广川王越传尽取善缯丐诸宫人注丐遗也贿不独赂也赐皆可以为贿书贿肃愼之命是也诊不止脉也视物皆可以为诊后汉王乔传尚方诊视舄是也饷不止饮食也赠皆可以为饷魏文纪注以诗赋饷孙权梁简文帝有答南平王饷舞簟启徐孝穆有答饷镜诗是也城邑亦可谓之币赵世家冯亭以城市邑十七币吾国是也称誉亦可谓之荐伯夷传七十子之徒仲尼独荐顔渊为好学是也
　　龙不独以喻君徳凡有徳者皆可以龙言也诸葛亮嵇康皆号卧龙蔡邕号酒龙孔融荐祢衡云龙跃天衢袁宏赞武侯云初九龙盘雅志弥确樊英传注安帝徴隠士防文云使难进易退之人龙潜不屈隂兴谓贵人曰亢龙有悔以譬外戚之象又如魏华歆管寜邴原三人为一龙贾会里中号一龙许劭许防汝南平舆【音预】人谢甄称平舆之渊有二龙焉唐乌承玭与兄承恩人号辕门二龙又如程明道诗以吕晦叔司马君实为二龙又刘岱刘繇齐栁恱栁惔南唐徐铉徐锴皆号二龙蜀李朝兄弟三人号李氏三龙李修四子亮叔训秀房谌四子豫坦邃熙皆号四龙汝南先贤传曰周燕五子子舆子羽子仲子明子艮公沙穆五子绍孚恪逵樊宋张裕五子演镜永辩岱凉辛氏鉴旷攀寳迅晋索靖汜衷张甝索紒索永济北汜昭戴祁徐晏夏隠刘彬皆号五龙卞粹兄弟六人温恭兄弟六人皆号六龙陆徴兄弟七人崔徴兄弟七人皆号七龙荀淑子八人俭绲靖焘汪爽肃旉唐崔颋生八子伏义兄弟八人皆号八龙后魏崔长瑜子枢等九人北齐王昕母生九子皆酝借皆号九龙魏张鲁有十子儒雅温恭号十龙然则龙不止比君徳矣
　　文王可以为文君张衡赋文君为我端蓍是也北狄可以为蛮史记匈奴传猃狁晕粥居于北蛮又大雅韩奕曰因时百蛮其追其貊奄受北国是也二典可以为谟马融曰戛击鸣球载于虞谟是也尧典亦可谓之唐书吴陆抗传静言庸违唐书攸戒是也
　　晋书云王衍口不言钱晨起见钱堆床前曰阿堵近世不解此遂谓钱曰阿堵可笑晋人云阿堵犹唐人曰若个今曰这个也故殷浩看佛经曰理亦应在阿堵中顾长康传神曰精神妙处正在阿堵中谢安谓桓温曰明公何用壁后置阿堵軰是也凡观一代书须晓一代语观一方书须通一方之言也
　　古人多以韵语纪物今彚书之如火浣之布入火不灭布则火色垢则布色出火而振之皎然疑乎雪【周书説火浣布】日南有野女羣行不见夫其状皛且白徧体无衣襦【唐博物记】三防大实实不但三【虽名三防其实四五枚】食之多汁味酸且甘藏之尤好与众果参【陈祁畅异物志】苹之依水犹卉植地靡见其布漠尔鳞被物有常性孰知所自【郭子苹赞】鳆似蛤【句】有鳞无殻一面附石【叶音错】细孔杂杂或七或八【郭璞尔雅赞】曰州留者其实水牛苍毛豕身角若担矛卫防其犊与虎为讐【郁林异物志】象之为兽形体特诡身倍数牛目不逾豕鼻为口役望头若尾驯良承教听言则跪素牙玉洁载籍所美服重致逺行如丘徙【万震象赞】乌鲗八足集足在口缩喙在腹形类鞋囊其名乌鲗噏波潠墨迷射水慝【万震海物异名记】海蛤魁陆瓦珑鑛殻外眉内渠形挚浑朴【万震南州志赞】海曲蛎房或名蚝山眉渠磊砢牡牝异斑肉曰砺黄醰味海蛮【南州志】合浦之人习水善浮俛视层岩如猿仰株入如沉鼈出如轻鳬蹲泥剖蚌潜窃明珠【万震南州异物志】江瑶柱厥甲美如瑶玉肉柱肤寸名江瑶柱【万震海物异名】兽曰犀处自林麓食惟棘刺体兼五肉或有神异表露以甪含精吐烈望如华烛置之荒野禽兽莫触【万震犀赞】神丘有火穴光景照千里昆仑有弱水鸿毛不能起【中记】一跳八尺两跳丈六从春至夏裸袒相逐【风俗记海蛙】陵龙之体黄身四足形短尾长有鳞无角南越海人嘉羞见逐【临海水土志本赞】复引一索飞絙阁其名曰笮人悬半空度彼絶壑【李膺笮桥赞】髙山嵳峩岩石磊落倾侧萦廻下临峭壑行者扳縁牵援带索【袁崧山川记】楢溪赤木盘虵七曲盘羊乌栊气与天通看都防泚住柱呼尹庲降贾子老担七里【郦道元水经注】鰕实四足而有鱼名头尾类鳀岐岐而行长生山涧出入沉浮云是嬾妇怨怼自投【异物志鰕鱼赞】海鱼无鳞形类琵琶一名乐鱼其名亦嘉闻竒出听曾识瓠巴【沈怀逺赞】含光之鱼临海郡育南人脔炙虽美而毒煎煿已干耀夜如烛【沈怀逺含光鱼】蚺为大虵既洪且长采色駮荦其文锦章食灰吞鹿腴成养创賔飨嘉食是豆是觞【南裔志蚺蛇赞】鲛之为鱼其子既育惊必归母还入其腹小则如之大则不复【杨孚交州异物志】鼓翮十运一翼防翻厥名如鹊鳞在尾端【郭璞鳛鳛鱼赞】形如覆铫包玉含珠有而不积泄以尾闾闇与道防可谓竒鱼【郭璞文魮赞】寜去累世宅不去防鱼额【古喭】
　　古呼米面为屈刘孝威谢官赐交州米面四百屈食为头晋元帝谢赐功徳净馔一头又谢赉功徳食一头又刘孝威谢赐果食一头鱼为防梁科律生鱼若干防茗为薄为夹温州贡茗二百尺薄又梁科律薄茗千夹笔为双为床为枝汉蔡质官仪曰尚书令仆丞郎月赐赤管大笔一双搜神记益州西神祠祈祷者持一双笔南朝呼笔四管为一床梁简文帝答书云乍置笔床又云写书笔一枝一万字墨为螺为丸为枚陆云书送墨二螺梁科律御墨一量十二丸蔡质汉官仪曰尚书令仆丞郎月赐隃糜大墨一枚小墨一枚纸为番王羲之有纸二百番又纸为堕陈后主施光宅寺中藤纸一堕锦为两王佐云币锦二两衣为裁陆陲谢安城王楚越衣二裁沈约有谢葛衫一裁启袈裟为縁简文帝云惠袈裟一縁裙为腰隋晋王施智者大师郁泥緑布裙一腰又赐紫綖靴一量乌皮履一量奴为头简文帝书言安城王饷奴子一头麝为子蜡为防宋史有云麝香如十子蜡如干防齐建武四年事防榔为口胡桃为子陆陲谢安城王赐防榔一千口胡桃一千子案炉为面佛像为躯陈少主施瓦官禅师阚寳楼案一面虎面香炉一面真金像一躯烛为挺少主沈后送大师烛十挺相人之法古矣而物无不可相史云黄鲁直陈君夫相犬留长孺相彘荥阳褚氏相牛吕览又记古有善相马者寒风氏相口齿麻胡相颊女厉相目卫忌相许鄙相尻代羯相胸脇管青相臆肳陈悲相股脚秦牙相前君赞相后于兽相马人可知矣昭徳读书志列伯乐相马经浮丘伯相鹤经甯戚相牛经郑氏通志又加以周穆王相鹤经诸葛频徐成相马经髙堂隆相牛经淮南八公相鹄经相鸭经相鸡经相鹅经不惟是也凡物皆然故自西都艺文之目已着相人相寳劒刀相六畜班孟坚谓形人及六畜骨法之度数器物之形容以求其声气贵贱吉凶要其术如是而已世代相传当有存者陈氏书曰相贝经未详何书纬略云师旷有禽经浮丘伯相鹤经虽六畜亦有牛经马经狗经下至虫鱼有龟经鱼经唯朱仲所传贝经怪竒岂即相贝经欤或述其名类而谓相也纬略又举东方朔相笏经袁天纲郭仙笏经陈混常相笏经今古相手板经笏亦验人祸福也宋有庾道敏者善相手板齐綦母珍之在州时有一手板相者云富贵又吴曾漫録引陆长源辨疑志载唐天寳中有李旺称善相笏验以事卒皆无验以为不可槩论遂记开寳末聂长史相水丘峦三笏一王侯笏生人不当秉一宰相笏一卿监笏亦为节度使而非真后一归钱武肃祠堂一归沈相一归钱昭晏以卫尉卿守滑州真庙朝老道士为沈良择笏云此借绯笏兼是防吉州通判沈时除吉州通判借绯又云候罢任别为拣朝官笏期明年六月沈果以是时卒由前一事则贵贱在笏由后一事则吉凶在人漫録云舘中有陈混常相笏经其説推本管辂李淳风之言又韦氏相板印法魏程申伯相印法盖相笏之类又有相字法相花押法孔平仲谈苑有相船法多不传也野客丛书又云崇文书目载有驼经鹰经
　　谚云逺水不救近火此出韩非子以干求请托为钻出班固答賔戏商鞅挟三术以钻孝公以见陵于人为欺负出汉书韩延夀传待下吏恩施厚而约誓明或欺负之者延夀痛自克责曰不中用出史记始皇纪吾前收天下书不中用者尽去之骂人曰老狗此出汉武故事上尝语栗姬怒弗肯譍又骂上老狗曰小家子出汉书霍光传使乐成小家子得幸大将军至九卿封侯曰子细本北史源思礼传为政当举大纲何必太子细也骂人为防奴本南史王琨防婢所生曰附近古作傅近仲长统昌言宦竖傅近房卧之内交错妇人之间容短矮者俗谓之遳文选有遳脆之语唐书王伾传形容遳陋盖里巷常谈其所从来逺矣
