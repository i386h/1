<!-- { "loadSidebar": true } -->
　　诗夏屋渠渠古注屋具也字书夏屋大俎也今以为屋居非矣礼周人房俎鲁颂笾豆大房注大房玉饰俎也其制足间有横下有柎似乎堂后有房然故曰房俎也又礼童子帻无屋皆可证
　　古人竒器载记中所纪者甚众为略疏之董偃有玉精盘贮氷与氷同洁侍者误拂之氷玉俱碎乃于涂国所贡也武帝以此赐偃见三辅黄图黄帝时有玛瑙瓮尧时犹存甘露在其中盈而不竭谓之寳露见十洲记元载代宗曰平岭南进琉璃盘面阔九寸朕以为寳及破载家得一尺面者见邺侯家乘董偃设琉璃帐见东方朔十洲记唐贞元年州坊市丐者自称媚儿姓胡怀中琉璃瓶可受半升口如苇管以物投之无所不纳乃至车驴亦然见太平广记杨太真有水晶屏风刻美女可二三寸妃以遗国忠置之楼上常偃息其下一日国忠独卧屏上诸女悉下各通名国忠惊叱皆复归屏见杨妃外传虢国夫人有夜明枕置于堂中不假灯烛红光照室龟兹国进枕一色若玛瑙温润如玉枕而寐则十洲三岛尽在梦中帝因号游仙枕见开元天寳遗事卢简辞卢昂坐赃辞穷按得瑟瑟枕大如斗见杂志韦弇遇玉清之女持寳以赠出一枕似玉微微有红纹如粟竒光炳然曰红麸枕也见唐张续宣室志元和八年大轸国贡重明枕长一尺二寸高六寸洁白如水晶中有楼台之状四方中有道士持香执简循环不已谓之行道真人其瓦木丹青衣服簪绂纎悉备具通莹如水覩物见杜阳编周穆王时渠胥国贡火齐镜广三尺六寸暗中视如昼人向镜中语则镜中响应见拾遗记高祖入咸阳宫得方镜广四尺髙五尺九寸表里有明人照之影则倒见以手捧心可照见五藏歴然无疑见西京杂记隋王度有寳镜岁疫令仆持镜诣里有疾者照之即愈皆云龙驹持一月光彩被体清凉而愈见异闻集颛顼高阳氏有画影劒腾空劒若四方有兵此劒则飞赴指其方则尅未用时在匣中常如龙虎吟见拾遗记昆吾刀周穆王时西胡所献切玉如泥见十洲记周昭王时涂修国献青凤丹鹊各一雌雄孟夏取鹊翅为扇一名条光一名反景见拾遗记内库有一酒杯青色而纹如乱丝其薄如纸于杯足上有镂金字名曰自暖杯七寳砚炉一所曲尽其巧每至冬寒砚冻置于炉上砚氷自消不劳置火王元寳家有龙皮扇子每暑月宴客以此扇子置于坐前新水洒之则飒然风生客有寒色隠士郭光有一拄杖色如朱漆叩之则有声每出处遇夜则此杖有光可照十丈之内岐王有玉鞍一面冬月用之虽天气严寒此鞍在上坐如温火之气见开元天寳遗事魏后有玛瑙榼容酒三升玉缝之人称为西域之鬼作撒马罕儿即汉之罽賔国也进一杯名照世杯光明洞彻照之可知世事见留青日札唐李濬纪物之异闻雷公璅辟尘犀簪暖金鱼袋青龙皮鄱阳王墓中自动墨研日中软杖子龙脑香昆仑子元先生赠韦丹尚书鲛绡镂白玉香囊并玉璅子长三尺余异竹蔑长二百余尺黄杨枕文有仙人乘龙形桃源洞中仙人棊子不生澁铁腰带韦縠尚书梦中所得软罗缬巾西蜀织成兰亭罽賔国黄金衣笔管上镂卢思道燕歌行拂菻国雕紫文玛瑙如小合底写国王貌盖上小貌亦类之白玉剑长二尺余共二十一事其二原板刓缺不具见松牕杂录高祖初入咸阳宫有青玉九枝灯高七尺五寸下作盘龙以口衔灯然则鳞甲皆动炳烂若列星有玉篴长二尺三寸六孔吹之则见车马山林隠隠相次吹息则不复见铭曰昭华之管见西京杂记宋余尚书靖庆厯中知桂州境穷僻处有林木延袤数十里每至月盈之夕辄有笛声发于林中土人云闻之已数十年矣公遣人寻之闻其声自一大柏木中出乃伐取以为枕笛声如期而发公甚寳惜后公弟命工解之见木之文理正如人月下吹篴之像虽善画不及也重以胶合之则不复有声矣见遯斋闲览唐宣宗朝日本国王子来朝善围碁帝令待诏顾师言与之对手王子出本国楸玉碁局冷暖玉碁子盖玉之苍者如楸色其冷暖者冬暖夏冷见杜阳编余杭万氏有水盆徒一寻常瓦盆耳冬月以水沃之氷凝成花趺蕚檀蕋皆如真或时为梅或时为菊或时为桃李以至牡丹芍药诸名花皆交出之沃水之后随其所变万氏嵗必一燕客观氷花见辟寒录歴城县光政寺有磬石形如半月腻光若滴扣之声及百里北齐时移于都内使人击之其声杳絶却令归本寺扣之声如故又荀讽有铁镜径五寸余鼻大如拳数人同照各自见其影不见别人影见酉阳杂俎呉台城端门上二鼓初得于会稽雷门传是越王旧物击之声闻洛阳后孙恩乱兵击破中有二鹤冲天而去见六朝事迹
　　前所纪竒器未备者今更续志其略南昌国贡紫磁盆可容大斛举之轻若鸿毛晋中朝有铜澡盆夜有人扣与长乐钟声相应周益公必大有鹤飞琖注酒则鹤飞干则就灭唐有青玉枕冬暖夏凉醉者睡之即醒梦者游仙汉宣帝有西夷贡玉八角升水浇无暑火逼无寒唐有十二时盘随时转换物象子鼠换丑牛之类陈思王有鹊尾杓欲劝者呼之即指其人王肃造铜鼠丸画夜自转南中有风貍杖用指禽兽自毙取食随指如意徐凤缩节杖如笔管二十年每年生一节后每年减一节北史魏孝武帝后重配元韶后有二玉鉢大小相盛转而不可出西域鬼作也唐文宗朝有十二玉棋子以按十二时字置水中逐时浮出不爽苏威有日食镜日食几分则镜面昏处如之唐有瑞英帘人在帘内影之则遍身有光艶异夺目杨光欣有玉龙腹中贮水泻之有笙簧声处士皇甫有一辟尘针以巾挿针可令一身无尘试之者带巾针跃马尘中人马无染一防令狐绹有铁筩径不及寸长四寸内取出一小巻日中视之乃九经并足其纸即蜡蒲团其文精妙莫述又倾其中有轻绡一疋长四丈称之才及半两李适之酒器有舞仙杯有闗捩酒满则仙人起舞瑞香毬子浮出琖外元自诚有抵鹊盆色类珉夏月浸果果水皆寒冬月不冻唐有燧铜镜向日则火生以艾就之则然王防临造方丈镜照见人马有百里世有透光镜以镜承日光则镜背铭二十字壁上了了分明李德裕得老叟献巨桑洛匠斵为二琵琶槽内生白鸽二羽翼嘴足巨细毕具隋末广州好事僧有三寳一曰右军兰亭一曰铁如意色如水晶一曰神龟以铜为之腹受一升以水贮之四足能行
　　宋张思训斟酌张衡梁令瓒浑仪之制为楼阁三层高丈余中有轮轴闗柱激水以轮以木偶人为七直神左撼钤右扣钟中击鼓以定刻数每一昼夜周而复始又作十二神各直一时至其时即自执辰牌循环而出至冬水凝则以水银代之元顺帝自制宫漏高六七尺广半之造木为匮藏壶其中运水上下匮上设三圣殿匮腰立玉女捧时刻筹时至辄浮水而上左右二金甲神一县钟一县钲夜则神人自能按更而击无分毫差鸣钟钲时狮凤在侧者皆自翔舞匮之东西有日月宫飞仙六人立宫前遇子午时自能耦进度仙桥达三圣殿复退立如前魏明帝时有上百戏者能设而不能动帝以问马钧可动否对曰可动帝曰其巧可益否曰可益受诏作之以大木雕构搆使其形若轮平地施之以水发焉设为女乐舞象至令木人击皷吹箫作山岳使木人跳丸掷剑缘绳倒立出入自在百官行署舂磨鬪鸡变巧百端元兴隆笙制以楠木形如夹屏上锐而面平缕金雕缕枇杷寳相孔雀竹木云气两旁侧立花板居背三之一中为虚樻如笙之匏上竖紫竹管九十管端实以木莲苞柜外出小橛十五上竖小管管端实以铜杏叶下有座狮象绕之座上柜前立花板一雕锼如背板间出一皮风口用则设朱漆小架子于座前击风囊于风口囊面如皮琵琶朱漆杂花有柄一人挼小管一人鼓风囊则簧自随调而鸣中统间回回国所进以竹为簧有声而无律玉宸乐院判官郑秀乃考音律分定清浊增改如今制其在殿上者盾头两旁立刻木孔雀二饰以真孔雀羽中设机每奏工三人一人鼓风囊一人按律一人运动其机则孔雀飞舞应节汉张衡造候风地动仪以精铜铸成圆径八尺合盖隆起形似酒樽饰以篆文山龟鸟兽之形中有都柱傍行八道施闗发机外有八龙首衔铜丸下有蟾蜍张口承之其牙机巧制皆隠在樽中覆盖周宻无际如有地动樽振则龙发机吐丸而蟾蜍衔之振声激伺者因此觉之虽一龙发机而七首不动寻其方面乃知震之所在验之以事合契若神尝一龙发机而地不觉动京师学者咸怪其无证后数日驿至果地震陇西于是咸服其妙又女记里鼓车黄帝指南车及周公欹器其法并已絶而马钧祖冲之燕肃之徒能追修之诸葛孔明木牛流马祖冲之亦造一器不因风水施机自运不劳人力以上皆极竒之器而今皆不传
　　古之名香种种称异若蝉蚕香【交阯所贡唐宫中呼为瑞龙脑】茵犀香【西域献汉武帝用之煑汤辟疠】石叶香【魏文帝时腹题国贡状如云母可以辟疫】百濯香【孙亮为四姬合四炁香衣香百濯不落因名】凤髓香【唐穆宗藏真岛出焚之崇礼】紫述香【述异记云又名麝香草】都夷香【洞防记云香如枣核食之不饥】荃芜香【燕昭王时出波弋国浸地则土石皆香】辟邪香瑞麟香金凤香【唐同昌公主带玉香囊中芬馥满路】月支香【月支国进如卵烧之辟疫百里九月不散】振灵香【十洲记云聚窟洲有树如枫叶香闻数百里】返魂香震檀香惊精香返生香却死香【月支国一香五名尸埋地下者闻之即活见十洲记书】千亩香【述异记云以林名香】馩齐香【出波斯国入药治百病】龟甲香【述异记云即桂香之善者】兜末香【本草汉武帝西王母降焚是香也】沉光香【洞防记云涂魂国烧之有光】沉榆香【拾遗记黄帝封禅焚之】蘅芜香【汉武帝梦李夫人授此香】百蕴香【飞燕浴身用此】月麟香【文帝宫中爱女号袖里春】辟寒香【焚之可以辟寒】龙文香【汉武帝时外国进】千歩香【南郡所贡】九和香【三洞珠囊曰玉女擎玉炉焚之】九真香青木香沉水香【皆合德上飞燕襚中物】罽賔国香【杨牧席间焚之上有楼台之状】拘勿头华香【拘勿头国进香闻数里】精祗香【出涂魂国焚之辟鬼】飞气香【珠囊曰真人所烧】五枝香【烧之十日上彻九重】羯布罗香【西域记云树如松色如氷雪】大象藏香【因龙鬪而生若烧一丸兴大光明味如甘露】兜娄婆香牛头旃檀香【出释典】明庭香明天发日香【出胥陀寒国】迷迭香【出西域焚之去邪】必栗香【焚之去一切恶气】掲车香【本草焚之去蛀辟臭】刀圭第一香【唐昭宗赐崔一粒终日旖旎】曲水香【香盘即之似曲水像】鹰嘴香【畨人出焚之辟疫】乳头香【曹务光理赵州用盆焚云财易得佛难求】助情香【安禄山进宗含之筋力不巻】夜酣香【帝迷楼所梦也】雀头香【魏文帝遣使于呉求雀头香】伴月香【徐铉月夜露坐焚之故名此】鸡舌香【汉侍中刁存事又尚书郎舎鸡舌香奏事】安息香【出三佛齐国见香谱】亚湿香【出占城国】金顔香【出大食真腊国】神精香一名荃蘼一名春芜【出波弋即前荃芜香也其皮如丝可以为布见洞冥记】沉光香明庭香金防香涂魂香【元封中外国所献见洞冥记】蓬莱香【即沉水香结未成者成片如小荷及大菌之状】鹧鸪斑香思劳香【出日南如乳香】橄榄香【状如黑胶以上见桂海虞衡志】
