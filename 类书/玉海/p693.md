<!-- { "loadSidebar": true } -->
　　徳宗纪建中元年二月丙申初定两税【旧纪遣黜陟使分行天下】食货志租庸调之法以人丁为本自开元后天下户籍乆不更造丁口转死田亩贸易贫富升降不实其后国家侈费无节而大盗起兵兴财用益屈而租庸调法壊【一本云所在赋敛廹趣取办无复常准赋敛之司各随意征科自目色目民富者丁少率为官为僧以免课役而贫者丁多无所伏匿故上戸优而户劳民率徙为浮户土著者百无五】　自代宗时始以亩定税而敛以夏秋至徳宗相杨炎遂作两税法夏输无过六月秋输无过十一月置两税使以总之【建中三年八月初分置汴东西水陆运两税盐铁使十二月二十日包吉崔纵分为之】量出制入戸无主客以居者为簿人无丁中以贫富为差商贾税三十之一与居者均役田税视大厯十四年垦田之数为定遣黜陟之使按比诸道丁产等级免鳏寡孤独不济者敢有加敛以枉法论议者以租庸调髙祖太宗之法也不可轻改而徳宗方信用炎不疑旧户三百八十万五千使者按比得主户三百八十万客户三十万自是人不土断而地着赋不加敛而增入版籍不造而得其虚实吏不戒而奸无所取嵗敛钱二千五十余万缗米四百万斛以供外钱九百五十余万缗米一千六百余万斛以供京师税法既行民力未及寛而朱滔王武俊田恱合从而叛用益不给　通典建中初分命黜陟使往诸道收戸口及钱谷名数每嵗天下共敛三十余万贯【千五百万贯供外费九百五千余万供京师】税米麦千六百余万石【二百余万石供京师十四百万供外费】　防要大厯四年正月十八日敕王公已下宜准度支长行防条税钱上上戸四千下下戸五百其见在官一品准上上戸税九品准下下戸税【志大厯元年诏天下苗一亩税钞十五以□用急不及秋方苖青即征之号青苗钱又有地头钱每亩二十通名为青苗钱又诏上都秋税分二等上等亩税一斗下等六升荒田二升五年始定法夏上田亩税六升下田四升秋上田亩税五升下田三升荒田如故青苖钱亩加一倍而地头钱不在焉　纪广徳二年七月庚子初税青苗】建中元年正月五日辛未遣黜陟使与观察使及刺史转运所由计百姓及客等约丁产定等第均率作年支两税如当处土风不便更立一限其比来征科色目一切停罢二月十一日丙申仍与观察使刺史计人产等级为两税法此外敛者以枉法论八月宰相杨炎上防奏曰至徳之后军国之用仰给于度支转运二使四方征镇又自给于节度团练使朝廷不能覆诸使诸司不能覆诸州四方贡献悉入内库今请作两税法以一其名三年五月初加税时淮南节度陈少游请于当道两税钱每一千加税二百度支因请诸道悉加之贞元八年四月劒南西川观察使韦臯奏请加税什二以增给官吏从之　志贞元四年诏天下两税审等第髙下三年一定戸度支税物颁诸司皆增本价为虚估谓之折纳复有进奉宣索召顾和市比大厯之数再倍陆贽请厘革其甚害者大畧有六国家赋役之法此时非法也两税新制取大厯中一年科率多者为两税定法此采非法之权令以为经制总无名之暴赋而立常规也两税以资产为宗不以丁身为本资产少者税轻多者税重计估筭缗失平长伪挟轻赀转徙者脱徭税笃本业者困敛求此诱之为奸敺之避役一曰请每道以知两税判官一人与度支防计戸数量土地肥瘠物产多少为二等二曰复庸调旧制随土所宜三曰租以去嵗输数为常罢据额所率者增辟勿益租废耕不降数四曰蚕事方兴而输缣农功未艾而敛谷宜定税期随风俗时五曰时稔则广籴小歉则借贷六曰为占田条限事无施行者宪宗罢除官受代进奉及诸道两税外分天下之赋以为三一曰上供二曰送使三曰留州元和四年十二月宰相裴垍又令诸道节度观察调费取于所治州不足则取于属州而属州送使之余与其上供者皆输度支穆宗即位罢诸道贡献自建中定两税而物轻钱重民以为患至是四十年为绢二疋半者为八匹率加三倍元和十五年闰正月十七日诏百官议革戸部尚书杨于陵曰宜使天下两税酒盐利上供及留州送使钱悉输以布帛谷粟宰相善其议元和十五年八月由是两税上供留州皆易以布帛丝纩租庸课不计钱而纳布帛唯盐酒计钱【长庆元年正月诏河北诸道均定两税九月诏两税皆输布丝纩】　会要元和四年六月诏两税法不定物估爰命帖职周视四方以子盐鐡留后为江淮已南两税使江陵留后为荆衡汉沔东界彭蠡南及日南两税使度支山南西道分巡院官充三川两税使收复淄青十二州命谏议大夫王彦威为两税使七年七月荆南淛江东道两税使崔俊程异以入计叙劳　顾少连改京兆尹先是京畿租赋薄厚不能一少连以法均之　李翺条兴复太平大畧曰改税法不督钱而纳布帛翺为平赋书一篇　独孤及为舒州刺史作口赋法处士杨贲以书讥之　后周显徳三年十月立二税限夏以六月秋以十月
　　唐平赋书
　　文粹李翺平赋书序云人皆知重敛之可以得财不知轻敛之得财愈多取可行于当时者为平赋书而什一之法存焉凡为天下者眂千里之都为千里之都者眂百里之州为百里之州者起于百里之田
　　开寳均定税额
　　二年四月己夘诏两税折科非土所宜毋得抑配九年正月遣太常丞魏咸熙均定开封属县三等戸税额至道元年六月己夘令诸州重造两税版簿颁其式于天下祥符四年七月壬申朔免南方民丁身钱至和元年九月诏沧州均田税民或未便其令复输如旧嘉祐五年四月丙戌诏均天下田税命三司使包拯等详定【髙本以为不可均复罢】六月丙寅张掞同详定六年五月丁酉吕景初同详定　会要凡租税谷帛金鐡物产为四类谷之品七帛之品十金鐡之品四物产之品六　通畧自郭谘均税之法罢论者谓朝廷徒防一时之劳而失经逺之虑至皇祐中天下垦田视景徳增四十万顷而嵗入谷廼减七十万石初庆厯中三司言先于淮南亳夀京西蔡汝州如方田法均之于是京西遣郭谘既而中止至是复遣孙琳等五人分往均田三司置局【拯与右谏议吕居简户部副使吴中复详定】其后虽用古法稍均数郡田于天下不能尽行　张方平曰景徳以前天下财利所入茶盐酒税嵗课一千五百余万缗未闻加赋于民而调度克集庆厯以后财利之入三倍前朝诸鑪嵗课上下百万缗嵗入茶盐酒税杂利至五千万缗而惟日不足
　　景徳定土贡
　　四年闰五月戊辰诏曰任土贡输虽存旧典经途遐邈亦念重劳三司所定劒陇等三十九州军所贡土物并从蠲减防贺等二十七州军悉罢所贡毎嵗正旦止具表以闻　明道二年六月戊午减天下嵗贡物　治平四年四月二十四日神宗诏罢诸道贡之物
　　天圣减畿内民租
　　九年正月辛未减畿内民租志仁宗嗣位首寛畿县田赋庆厯中患赋役之烦诏下诸路上其数俾大臣议蠲减
　　宋朝五赋
　　国史志嵗赋其类有五曰公田之赋【官庄屯营田赋民耕而收其租】曰民田之赋【百姓各得专之】曰城郭之赋【宅税地税之类】曰杂变之赋【牛革蚕盐食盐之类随其所出变而输之】曰丁口之赋【计丁率米】凡赋入州县有籍嵗一置谓之空行簿以待嵗中催科闰年别置谓之实行簿藏有司天圣初或言实行簿无用罢之景祐元年韩渎防言赋舆之繁但存催科一簿一有散亡耗登无从考请复置实行簿诏再闰一造庆厯中王素言田赋轻重不等请均定欧阳修言孙琳尝徃肥乡与郭谘以千步方田法括定名田愿召二人者三司请于亳寿蔡汝四州择尤不均者均之遣谘蔡州谘首括一县得田二万六千九百二十余顷均赋于民州县未可尽括朝廷重劳人遂罢嘉祐五年复诏均定遣官分行诸路才均数郡田而已田赋之外佐县官之用者有山泽之货关市之征酒麴之入仁宗在位有司言利者多摈不取闻民有疾苦虽厚利舍之无所爱贡献珍异故事有者或罢之山林川泽陂地之利久与民共者屡敕有司毋辄禁止易之小畜徳之小也则曰富以其邻泰与谦道之大也皆曰不富以其邻　剥始于下其象曰上以厚下安宅所以救剥也
　　玉海卷一百七十九
<子部,类书类,玉海>
　　钦定四库全书
　　玉海卷一百八十
　　宋　王应麟　撰
　　食货
　　钱币
　　太经曰古者寳龟而货贝【自虞以上】后世君子易之以金币【自夏以下】通典曰夏商以前币为三品太公立九府圜法周景以母子相权秦为上下二等汉为八铢荚钱白金赤仄八铢五分王莽又为数十品公孙述始作铁钱魏文谷帛相贸刘备以一当百孙权以一当千理道陵夷有鵞眼线环之别王纲解纽有风飘水浮之异
　　虞夏三品币
　　通典自神农列于国以聚货帛日中为市以交有无虞夏商之币【史无商字】金为三品或黄或白或赤或钱或刀或布或龟贝　史记平凖书虞夏之币金为三品或黄或白或赤索隠金银铜也国语注贾侍中云虞夏商周金币三等黄为上币铜铁为下币　后魏任城王澄传言夏殷之政九州贡金以定五品周仍其旧　列星图天钱十星在北落西
　　禹汤金币
　　管子山权数篇【轻重八】汤以庄山之金铸币禹以歴山之金铸币而赎民之无卖子者地数篇出铜之山四百六十七　史记殷纪鹿台之钱　盐铁论大夫曰禹以歴山之金汤以严山之铜铸币天下称仁　后魏史髙谦之表曰尧遭大水以歴山之金铸钱救民
　　周上中下币　武王国防
　　管子地数篇【轻重十】桓公问曰以天财地利立功成名于天下者谁子也管子曰文武是也夫玉起于禺氏金起于汝汉珠起于赤野此皆距周七千八百里其涂逺而至难故先王各用于其重珠玉为上币黄金为中币刀布为下币令疾则黄金重令徐则黄金轻先王权度其号令之疾徐髙下其中币而制上下之用则文武是也轻重乙篇武王问于癸度癸度对曰吾国衢处之国
　　也茍入吾国之粟因吾国之币然后载黄金而出故君请重重而衡轻轻运物而相因则国防可成武王曰行事奈何癸度曰金出于汝汉之右衢珠出于赤野之末光玉出于禺氏之旁山因以珠玉为上币【余与上同】
　　周九府圜法
　　汉志太公为周立九府圜法黄金方寸重一斤钱圜函方【荀悦曰外圆内方】轻重以铢布帛广二尺二寸为幅长四丈为匹故货寳于金利于刀流于泉布于布束于帛太公退又行之于齐注师古曰太府玉府内府外府泉府天府职内职金职币曰九府圜谓均而通也　后魏书熙平初任城王澄上言太公立九府之法于是国货始行定铢两之楷齐桓循用以覇诸侯及秦始汉文遂有轻重之异　唐防要崔沔议曰太公之创九府将以贫殷人贾生之陈七福规于更汉令　姒乙鼔于庄歴姬姜均于九府
　　郑樵曰谓之泉者言其形金言其质刀言其器货布言其用古文钱字作泉者言其形如泉文一变而为刀器再变而为圜法自圜法流通于世民实便之故泉与刀遂废后人不晓其谓观古钱其形即篆泉文后世代以钱字故泉之文借为泉水之泉其实泉之篆文下体不从水也先儒不知本末为流于泉布于布寳于金利于刀皆沿凿之义
　　周泉府　【泉二品】　邦布　周六币【见圭璧】
