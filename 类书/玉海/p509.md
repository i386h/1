<!-- { "loadSidebar": true } -->
　　二十七日赐北宅名广亲宅【秦悼王之第　时秦王宗子蕃衍而所居隘陿乃命以王钦若第增修徐国公承简愿得美名至是赐之　承简言上崇爱宗室无疏近之间】十月甲子帝临幸谒太祖太宗神御殿遂徧至诸院燕宗室赐器币有差【祥符之观书龙图阁宝元庆厯之赐燕太清】　熙宁三年五月十八日诏管当睦亲广亲提举郡县主宅所并归太宗正司景祐大宗正司【治平闻义堂　端平属籍阁】
　　景祐三年丙子七月十九日乙未初置大宗正司【汉宗正用诸刘】以宁江节度濮王知大宗正事彰化军留后守节同知大宗正事锡器币金带鞍马时诸王子孙众多聚居大第故于祖宗后各择一人使司训导紏违失凡宗族政令皆掌之奏事毋得先达先委详酌而后闻八月庚戌知大宗正事请宗室毎朝罢各就听读从之宝元二年七月二十一日允弼同知大宗正事至和二年【当考】六月戊子朔增允良同知未几罢九日以知大宗正濮王为判同知允弼为同判治平元年六月丁未十三日增置同知大宗正事一员以宗惠为之【又增学官为二十七员祖宗厚伦之意愈密矣　治平中宗室四千余人】宗惠即所居筑堂曰闻义与学士大夫讲肄以身倡率宗属【淄王世雄名堂曰乐善】熙宁三年二月丙寅十二日诏大宗正司置丞三人以张稚圭李德刍为之上曰或言丞不当用庶姓王安石录春秋公族大夫等事以进【丞于芳林园置治所】元丰之制以宗室团练使以上有德望者为长而一人贰之若位高属尊则为判【志元丰五年二月十五日宗惠封江夏郡王知大宗正宗晟贰之大宗正歳与子若孙推恩及十年则加褒赏由是宗子屡有登进士第者人自矜饰以劝学焉】徽宗时仲忽判大宗正立宗司法式上赐之甲第建亲贤懋功之阁以示宠【赐玉带金鱼】绍兴十年二月七日诏两宗官各荐宗室二人二十六年三月二十八日诏大宗正司荐忠义孝友文行亷谨政事刚明者以备顾问【从今矜之言也】二十三年编类大宗正司条令成十一月上阅之甲辰谕辅臣颁行【建炎绍兴初大宗正权于防广二州置司绍兴二年正月十四日移于行在诏仲湜兼判士防同知十七年九月十七日诏增修治事之所】嘉定以嗣秀王兼总大宗正十二年八月议者谓紏合宗盟宜择老成更练之人端平元年八月甲子重建大宗正司成上书属籍之阁四字　古者以庙序宗庙曰宗庙室曰宗室器曰宗彛祀曰宗事姓曰宗盟而掌礼者由虞周以来皆曰宗下及都家皆有宗人天子之元子为大宗以继太祖诸侯之元子又为一国之大宗以继太祖别子不得襧其先王先公继别者亦谓之大宗所以别小宗大夫之次子为贰宗所以副小宗　古者官之长必曰司曰正而周之宗官独称伯所以重正体严宗祧也或曰彤伯尝为宗正顔防军辨其不然矣秦始以宗正列九卿掌亲属而宗庙之事属之奉常失古人敬宗之意昭陵念宗子无所统壹始于宗正寺之外为大宗正司以皇族掌之以承宁弗协紏过愆违是司之设先教法而后治法最得先王治亲之意
　　庆厯封宗室
　　四年七月戊寅制封德文东平郡王濮王汝南允弼北海允良华原郡王从蔼颍国公【八月壬辰更命守防】从昫安国公宗説祁国公宗保建安郡公宗达恩平郡公宗望清源郡公辛巳诏德文等十人并列本班之上少前　自燕王薨祖宗之后未有封王爵者富弼建议遂次第封拜【即河北守御防之一建宗戚以自承助　德文属尊且贤方汉东平王苍故封东平八月丙午拜德文侍中及汝南郡王等四人丁未又迁承简至克臻等官】熙宁元年八月二日诏王太祖之后九月辛未舒国公从式封安定郡王【进彰化军留后　熙宁二年十一月十一日诏宣祖太祖太宗之子择其后一人为宗令世世封公】绍兴元年正月庚申二十三日复封七月二十九日封令话
　　皇祐治原　宗室宝戒
　　皇祐五年六月壬午【十四日】右屯卫大将军宗谔上治原十五卷上谓辅臣曰采实祖宗事为书意在规諌宗室之良也诏奬之八月丁未【十一日】又上宗室善恶宝戒【一作宝箴今从防要】诏迁右神武大将军
　　皇祐朱邸恩华录
　　五年七月十四日左屯卫大将军世永上三卷诏奬之
　　至和太平盘维录
　　元年十二月丙辰【二十七日】皇侄睦州团练使宗谔纂歴代宗属事迹为六卷上之诏褒谕【上下二帙总六卷分十二门】
　　宗朝宗室六箴　富贵箴
　　仁宗时呉充为呉王宫教授方正清谨尝于宗司辟听事设讲席作宗室六箴以献曰视曰听曰好曰学曰进德曰崇俭命录赐南北宫搢绅荣之英宗在睦亲宅书之屏风视以为戒神宗时孙觉为昌王府记室觉为陈诸侯之孝作富贵箴
　　治平睦亲广亲北宅　绍兴睦亲宅
　　治平元年六月辛亥【十五日】诏建睦亲广亲北宅于芳林园以旧睦亲广亲宅为东宅初睦亲宅密州观察宗旦等五位广亲宅原州团练克戒等二位子孙多而居第狭遂命以故玉清昭应宫地为七位以宗旦等五位为睦亲东宅克戒等二位为广亲东宅时天章待制王猎建言取私屋广两宅既遣戸部副使张焘按视上以骚扰不许然以皇族蕃衍遂作宅于此园徙宗旦等居之【其后有求徙者又广宅以居之】熙宁二年十二月十三日赐宗愈睦亲北宅地建第　绍兴三年五月辛酉【防要二年六月二十一日】诏筑第百间以居南班宗室十二月甲辰仍以睦亲宅为名是冬始成【睦亲宅南班赴朝参者十七员】五年八月十九日钱观复等请就睦亲宅附近增广学舎【诸王宫大小学在睦亲宅之右】
　　治平诸王宫大小学　增宫院学官　学颂
　　元年六月己亥【五日】诏曰一祖之后诸宗之支尝着令于前命官以训或兼职他邸备位终年诏近臣荐能者使成童而上讲诵经书小学之居通达名数朝夕劝善日月计能居常谨修戒在中止内有懿亲之表率外有明师之切劘其子弟不率教者俾教授及尊长具名申大宗正司戒责教授不能勉厉宗司察访以闻【上谕韩琦曰为学尤戒中止诸宗之幼者须尊长率厉】英宗以本支之盛自率府副率以上八百余人其奉朝请者四百余人而教学之官六员而已因命增置凡宗室年三十以上者百十三人置讲书四员年十五以上者三百九人增置教授五员年十四以上下者别置小学教授十三员以分教之并旧凡二十七员【正史以为从质所请】六月十三日丁未诏曰夫明德以亲九族正家而刑万邦念其性本仁厚宜广学以勤修顾其日益众多必增员而统理故外诏儒学各选经师内择亲贤共司属籍以正为率惟善是从上既增宫院学官以宗正事繁增置同知大宗正事一员选宗惠为之九月二十五日判宗允弼等详定听书等赏罚规式【宗子世符献三学颂以美盛德　元绛集云治平初诏增置诸王宫大小学分爵齿以肄业精选文学之士以职教授华腴之习一变诵】熙宁元年五月九日有司言西汉以博士不通政事者补诸侯王傅今诸王宫大小学教授宜命两制举纯朴行谊年五十以上者【志大宗正司记室一人典笺奏讲书教授十有二人分位讲教兼领小学之事自熙宁初置丞省记室讲授员増给以禄】元丰二年正月丁亥诏以经义论试宗室【宗子屡有中第者】元祐六年十月范百禄请申饬诸宫院教授修职业勤教导十歳以上每日听读【是月建诸宫院小学】崇宁三年五月置睦亲宅北宅广亲宅大学小学各一员广亲北宅睦亲西宅周王宫大学兼领小学各二员【余见学校类】乾道二年三月二十四日临轩唱进士第汝愚第一以有官居次仍赐第一人恩例斆诵于瞽宗诏论说于东序观道德扵成均攷中失于王闱无一时而非学也习射于泽助祭于庙燕毛扵寝友之以俊士造士行之扵公族公路无一事而非学也綂之以宗法则分有制序之以庙室则亲有等系之以姓氏则族自别处之以国邑则才有试莫非教也又必使之朝夕有观动息有养则其生斯世也不为十六才子周召毛原有不可得矣　菁莪丰芑之积常华棣鄂之感有衍未艾
　　治平出閤进封
　　英宗即位嘉祐八年九月辛亥皇子光国公为淮阳郡王改赐名十二月乙亥出閤治平元年六月己亥进封颍王【唐开元四年正月丙午鄫陜二王皆不出阁遥领节度自此始十五年五月癸酉悉以诸子领使】元祐亲贤宅　元符懿亲宅　政和蕃衍宅
　　元丰六年五月十五日诏雍王颢荆王頵请建外第章数十上入侍宝慈宫非便数谕止之确请不已宜从之命有司度地以闻【制曰列第环宫弥耸开元之观侧门通禁永承长乐之顔】工部请以城北马军教场建第诏可元祐元年三月诏修建荆二王外第各赐银器供帐二十二日癸酉辅臣奏二王请迁外第威顔咫尺时奉朝谒与密迩宫禁无异二十四日诏二王外第名亲贤宅【二十八日诏就第日宗室正任以上自府门送至第】四月十二日锡银防缗钱五月六日己巳二王迁外第上及太皇太后临幸【十四日王二子荆王七子皆进一秩制曰先帝笃兄弟之好以恩胜义不许二叔出居于外盖武王待周召之意太皇太后严朝廷之礼以义制恩始从其请得孔子逺其子之意二圣不同同归于道耳以为万世法】绍圣三年二月二十二日将作监上修建皇弟遂宁大宁郡王等五位外第地图【诏如亲贤宅之制】元符元年二月十三日诏咸宁普宁二王于三月出閤三月三日申王等请居外第八日诏五王外第名懿亲宅【其迁入也宗室正任以上送至第就赐御筵赉银币二十一日幸申王府翌日幸端王府　后又改为棣华】政和八年八月二十日嘉王请居蕃衍外第宣和元年三月七日临幸二十三日幸蕃衍宅景王位东宫故事宗室子皆筑大舍聚居之太祖太宗九王后曰睦亲秦王后曰广亲英宗二王曰亲贤神宗五王曰棣华徽宗诸王曰蕃衍渡江后宗子始散居郡邑惟亲贤子孙为近属则聚居之绍兴十一年四月以大小学教授范雩兼亲贤宅讲书二十六年十一月二十六日诏亲贤宅居广等九人迁一官
　　元祐中宫懿范
　　七年议纳后六礼范祖禹言宜先知者有四一曰族姓二曰女德三曰隆礼四曰博议四月十日王岩叟取歴代皇后事迹可以为法者编成一书号中宫懿范上之【岩叟言于太皇曰内助则赖贤后正家须在皇帝圣人言正家而天下定当谨之于始】　绍兴十三年闰四月二十一日蔡直方撰椒房通览二册诏免解十四年九月丁巳置皇后宅教授员
　　崇宁外宗正司　睦宗院
