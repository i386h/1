<!-- { "loadSidebar": true } -->
　　元行冲传景云中有人得古铜器似琵琶身正圆人莫能辨行冲曰此阮咸所作器也命易以木之其声清雅乐家谓之阮咸　通典阮咸亦秦琵琶也而项长过于今制列十有三柱武后时蜀人蒯明得之晋竹林七贤图阮咸所弹与此类同因谓之阮咸　乐志丝为阮咸　乐书云本名月琴自开元元年编入雅乐【阮咸以善弹琵琶妙解音律称】　　崇文书目阮咸调弄二卷金羽调一卷谱二十卷曲谱一卷　　志琵琶圆体脩颈而小号曰秦汉子盖鼗之遗制出于胡中传为秦汉所作　汉中王瑀传闻康昆仑奏琵琶曰琵声多琶声少是未可弹五十四丝大弦也乐家以自下逆鼓曰琵自上顺鼓曰琶云　　宋志傅琵琶赋曰汉遣乌孙公主使工人裁筝筑为马上之乐中虚外实天地象也盘圆柄直阴阳叙也柱十有二配律吕也四弦法四时也从方俗语名琵琶风俗通云以手琵琶因以为名杜摰云长城之役鼗而鼓之未详孰实其器不列四厢　成公绥赋盘图合灵太极形也三材判合两仪生也分柱列位岁数成也　文选注引孙该琵琶赋　虞世南有琵琶赋
　　至道九琴　五阮【谱】　十二律旋相宫图
　　太宗谓舜作五弦琴后王加文武二乃作九琴五阮至道之元年十月十二日乙酉上以新增九琴五阮宣示近臣曰古乐之用与郑卫不同朕内治心术外观时政求古人之意有未尽者增琴为九曰君臣文武礼乐正民心为五阮曰金木水火土别造新谱凡三十七卷【琴谱二十卷阮谱十七卷祥符五年八月丁巳陈彭年表上请付中书门下详校】俾太常乐工肄习之以备登荐因令待诏朱文济蔡裔赍琴阮诣中书弹上制凤归林鹤唳天等曲【实录云新弄　文济以为不可增裔以为增之善琴阮成吕文济抚之辞以不能】召枢密院及翰林学士中书舍人等听焉戊子以新琴阮谱藏秘阁甲午翰苑秘阁三舘学士以上新增琴阮弦各献歌赋诗颂上谓宰相曰朝廷文物甚盛羣臣所献颂校其工拙唯李宗谔赵安仁杨亿词理精当呉淑安徳裕胡旦或词采古雅或学问优博明年正月十九日庚申太常寺言音律官田琮以上新增九琴五弦阮配十二律旋相为宫隔八相生并已叶律冠于雅乐以旋宫相生之法画为图以献上览之喜诏迁琮职皇祐二年九月丁亥帝御崇政殿召近臣阅雅乐因出太宗皇帝琴玩谱赐羣臣　祥符六年四月十九日诏以太宗所制曲名三百九十及九弦琴五弦阮谱字变弦法并调弄操引名共三百三十六付史舘大乐局【见上】　至道二年正月庚午裴愈自江南还求得古书六十余卷名画四十五轴古琴九墨迹八本诏藏秘阁
　　景祐两仪琴　十二琴
　　景祐元年秋九月燕肃言金石不调愿以王朴律准更加考案诏许之又命李照宋祁领其事明年正月金石一部成二月戊午帝御延福宫临阅照因自造苇籥清管【一云大管苇篥】箫管清笛雅笛大笙大竽宫琴宫瑟大阮大稽凡十一种诏许以大竽大笙下大乐用之余悉罢不用时又出两仪琴十二琴以备雅乐两仪琴者施两弦十二柱十二弦琴者如常琴之制增其以象律吕之数又敇更造七九弦琴圆其首以祀天方其首以祀地五年八月诏李照所造更不行用【实录七月丙辰诏南郊且用和岘旧乐即宝元元年】
　　景祐阮逸琴准
　　二年四月郑向言阮逸自撰琴准用求律吕相生之声圜转应律靡不符合七月庚子诏赴阙
　　宋朝琴谱
　　书目协律郎呉良辅集王安石胡笳十八拍曲及元丰行谱歌六篇协之音律附于琴声为琴谱一卷胡笳十八拍四卷汉蔡琰撰琰幽愤成此曲入琴中唐刘商皇朝王安石李元白各以集句效琰体共四家阮咸弄谱一卷李昌文撰按唐段安节乐府杂录云阮咸所造月琴谓之阮咸昌文为谱法及载新制曲调十二首琴声律图一卷麴瞻撰图前代琴様十二家各以所应律吕十二时附图下琴声韵图一卷王大方述琴调操名琴様指法琴序与瞻序颇同琴义一卷刘籍琴谱三均一卷马少良载黄钟中吕无射三均之曲　志唐以前有刘氏周氏琴谱四卷陈懐琴谱二十一卷琴集歴头拍簿一卷　崇文目唐正声新徴琴谱十卷
　　崔遵度琴笺
　　书目一卷皇朝吏部郎中直史舘崔遵度撰论琴音弦徽之法遵度善鼓琴得其深趣着琴笺云唐协律郎刘贶以乐器配诸节候而谓琴为夏至之音愚谓象天地自然之节耳岂止夏至之音而已圣人不能作易而能知自然之数不能作琴而能知自然之节先儒谓八音以丝为君丝以琴为君愚谓琴以中徽为君
　　绍兴御铭琴　盾样琴
　　髙宗赐洪皓御铭盾制琴一　十三年二月己巳上谓大臣曰古人琴制不同各有所属朕近出意作盾样以示不忘武备之意　史记驺忌曰大弦浊以春温者君也小弦亷折以清者相也攫之深醳之愉者政令也钧谐以鸣大小相益回邪而不相害者四时也复而不乱者所以治昌也连而径者所以存亡也故曰琴音调而天下治　乐记丝声哀哀以立亷亷以立志君子聴琴瑟之声则思志义之臣　仪礼丝声不可犯挎越　嵇康琴赋斵孙枝制雅琴离子督墨匠石奋斤防襄荐法般倕骋神锼防□厠朗宻调均华绘雕琢布藻垂文错以犀象借以翠緑弦以园客之丝徽以钟山之玉爰有龙鳯之象古人之形伯牙挥手钟期聴声华容灼爚发采明伶伦比律田连操张进御君子新声憀亮初涉渌水中奏清征雅昶唐尧终咏微子【注七略雅畅第十七曰琴道曰尧畅逸又云达则兼善天下无不通畅故谓之畅】次其曲引所宜则广陵止息【傅琴曰马融覃思于止息】东武太山飞龙鹿鸣鹍鸡游弦【八者并曲名】下逮謡俗蔡氏五曲王昭楚妃千里别鹤器和故响逸张急故声清间辽故音庳弦长故徽鸣性洁静以端理含至徳之和平愔愔琴徳冠众艺兮　蔡邕琴赋繁弦既抑雅韵乃仲尼思归鹿鸣三章梁甫悲吟周公越裳青雀西飞别鹤东翔饮马长城楚曲明光　张协赋翦防賔之阳柯剖大吕之阴茎营匠琢其朴伶伦均其声音明号钟韵清绕梁奏緑水吐白雪激楚廻流风结　成公绥赋君山献曲伯牙奏弄刘向雅琴赋弹少宫之际天授中征以及泉　风俗通曰和乐作者其曲曰畅忧愁作者其曲曰操　朱文公曰琴之有徽所以分五声之位配以当位之律以待抑按取声而布徽之法当随声数多少律管之长短而三分损益上下相生以定其位　郑樵曰琴之九操十二引以音相授并不着辞琴之有辞自梁始　物理论琴欲高张瑟欲下声　何妥曰伏羲减瑟文王足琴
　　乐器
　　鼓
　　牵牛曰河鼓【张衡赋云伐河鼓之磅硠】世本云夷作鼓【又曰巫咸作鼓】学记曰鼓无当于五声五声不得不和是乐之所成在于鼓
　　伊耆氏土鼓
　　明堂位土鼓蒉桴苇籥伊耆氏之乐也注伊耆氏古天子有天下之号【礼运注筑土为鼓以土块为桴桴撃鼓之物】
　　黄帝鼓吹　金鼓
　　宋志鼓吹盖短箫铙歌蔡邕曰军乐也黄帝岐伯所作以扬徳建武劝士讽敌也雍门周说孟甞君鼓吹于不测之渊汉世有黄门鼓吹孙权观魏武军作鼓吹而还魏晋世又假诸将帅及牙门曲盖鼓吹　陆机鼓吹赋原鼓吹之所始盖禀命于黄轩　黄帝出军决曰牙旗者将军之精金鼓者将军之气一军之刑候也【诗方叔率止钲人伐鼓注钲以静之鼓以动之】　黄帝内传帝伐蚩尤女为帝制防牛鼓八十靣一震五百里连震三千里　庄子释文黄帝得竒兽名曰防取皮以冐鼓声闻五百里　刘献定军礼曰鼔吹未知其始汉以雄朔野而有之鸣笳以和箫声非八音也
　　少昊建鼓
　　通礼义纂建鼓大鼓也少昊氏作焉为众乐之节夏加四足商挂而贯之周县而撃之近代植而建之本出商制唐礼设于四隅　五经要义鼓所以检乐为羣音之长　徐景安乐书曰建鼓者谓少昊氏作大鼓为众乐之节
　　高辛鞞鼓【见乐类】
　　帝王世纪帝喾命倕作鞞　宋符瑞志高辛氏使鼓人拊鞞鼓撃钟磬凤皇鼓翼而舞　广韵吕氏春秋曰帝喾令人作鼙鼓之乐
　　尧敢谏鼓　舜敢谏鼓
　　见招谏类　淮南子云云汉刘辅传昭有虞之听注师古曰舜有敢谏之鼓故言有虞之听
　　尧鼛鼓
　　淮南子主术训尧舜禹汤武王伐鼛而食奏雍而彻已饭而祭可谓至贵矣然战战栗栗日慎一日尧鼛鼓王者之食乐也诗云鼓钟伐鼛雍已食之乐也【大司乐王大食三宥皆令奏钟鼓】　诗鼓钟伐鼛正义鼛即臯也韗人曰臯鼓寻有四尺长丈二是大鼓也
　　舜鼗鼓　殷鞉鼓　置鼓
　　虞书下管鼗鼓注堂下乐　王制注鞉所以节乐　春官疏尚书郑注云下管鼗鼓谓舜庙堂下之乐故言下商颂那置我鞉鼓注鞉鼓乐之所成夏后氏足鼓殷
　　人置鼓周人县鼓笺置读曰植植鼗鼓者为楹贯而树之汤受命而作濩乐改夏之制始植我殷家之乐鞉与鼓也鞉虽不植贯而揺之亦植之类【鞉鼓渊渊】
　　禹建鼓　禹鼗
　　管子桓公问第五十六禹立建鼓于朝而备讯唉【讯问也唉惊问也】　淮南子【鬻子同】禹鼗【小鼓有柄曰鼗大鼗谓之鞞月令仲春修鼗鞞】　吕氏春秋倕作鼗　白虎通鼗者震之气也上应昴星以通王道　水经注禹有立鼓之讯
　　夏足鼓　殷楹鼓　周县鼓
　　明堂位夏后氏之鼓足【四足】殷楹鼓【楹谓之柱贯中上出也　殷颂曰植我鼗鼓】周县鼓【周颂曰应朄县鼓】
　　殷建鼓
　　仪礼大射仪建鼓在阼阶西南鼓注建犹植也以木贯而载之植之跗也疏周人县鼓今言建鼓则殷法也主于射略于乐故用先代鼓　隋志革之属五一曰建鼓夏后氏加四足谓之足鼓殷人柱贯之谓之楹鼓周人县之谓之县鼓近代相承植而贯之谓之建鼓盖殷所作也又栖翔鹭于其上不知何代所加或曰鹄也取其声扬而逺闻或曰鹭鼓精也越王句践撃大鼓于雷门以厌呉晋时移于建康有防鹭哾鼓而飞入云或曰皆非也诗云振振鹭鹭于飞鼓咽咽醉言归餙鼓以鹭存其风流未知孰是
　　周靁鼓　灵鼓　路鼓
　　春官大司乐靁鼓靁鼗于圜丘奏之灵鼓灵鼗方丘奏之路鼓路鼗宗庙奏之注郑司农云雷鼓雷鼗谓六靣有革可撃灵鼓灵鼗四靣路鼓路鼗两靣谓雷鼓雷鼗八靣灵鼓灵鼗六靣路鼓路鼗四靣　穆天子传天子读书于黎丘奏广乐而遗其灵鼓又天子灵鼓警众
　　周六鼓【雷　灵　路　鼖　鼛　晋鼓】　臯鼓　应鼓　鼍鼓
