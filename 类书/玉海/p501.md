<!-- { "loadSidebar": true } -->
　　志侍读无常员掌讲导经学太宗时晋王府有侍读【萧德言许叔牙为之袁承序以晋王友兼】及为太子亦置焉【徳言以文学士兼　叔牙献诗纂义十篇太子冩付司经　马周荐李敬元召入崇贤馆侍读　防绎经谊以辅储业如张酺之严萧徳言之敬望苑陪游肃成侍讲】　孝敬在东宫髙智周贺敳王真儒侍读中宗则崔融【东朝表疏多成于手】韦安石崔神庆明皇则张说讲友悌之书褚无量撰翼善之记【无量以司业侍读】开元中皇太子及四王未就学褚无量以孝经论语五通献帝乃选郗常亨郭谦光潘元祥等为太子诸王侍读【开元初十王官引辞学工书者入教亦为侍读　侯行果薛令之侍读　王逈质侍读书】肃宗初封陜王仁孝好学元宗遣贺知章潘肃吕向皇甫彬邢璹等侍读左右德宗在春宫则张涉顺宗则归崇敬及子登冯伉【伉对殿中赐金紫服】梁肃孔述睿【谏议大夫兼】宪宗则有陆质崔枢归登【登献龙楼箴父子侍读】元和中归登吕元膺孔戣李逢吉【吕元膺赐紫归登加一阶】穆宗则有丁公着【着太子诸王训十篇】薛放韦绶【太子书依字去人不全书绶白之帝喜赐锦防】太和中王起【广五位图】韦温陈夷行【兼侍读五日一谒为太子讲说】　高宗为太子崇贤馆学士马嘉运数与洗马秦暐侍讲宫中　徐齐侍太子讲　孔頴达拜祭酒侍讲东宫　崔神庆与詹事祝钦明更日侍读开成元年诏宫臣诣崇明门朝朔望侍读偶日入对
　　唐太子詹事　端尹府　三寺
　　志【兼防要通典】太子詹事一人正三品少詹事一人正四品上掌统三寺十率府之政少詹事为之贰注隋废詹事府武德初复置龙朔二年曰端尹府詹事曰端尹少詹事曰少尹武后光宅元年改曰宫尹府詹事曰宫尹少詹事曰少尹【中宗还东宫豆卢钦望为宫尹】神龙元年又改为詹事府丞二人正六品上掌判府事【裴伷先为之】主簿一人从七品上【武德初赵智九年魏徴为主簿】録事二人正九品下司直二人正七品上【杨烱杨峤王倨袁滋贾登为之】掌纠劾宫僚及率府之兵皇太子朝则分知东西班监国则詹事庶子为三司使司直一人与司议郎舍人分日受理启状太子出则分察卤簿之内显庆元年置龙朔三年二月改隶桂坊后罢桂坊复隶詹事府　实録贞观二年七月戊申中书令房龄兼詹事永徽三年七月乙丑侍中宇文节兼詹事六年十月癸丑中书令崔端礼检校詹事　列李纲武德初为太子詹事事太子建成初甚礼遇曰审论弼谐固属李纲矣　张行成为太子少詹事　张元素为少詹事谏承干　李勣髙宗为皇太子【贞观十七年四月乙酉】转勣为太子詹事兼左卫率太宗谓曰我儿新登储贰卿旧长史今以宫事相委故有此授虽资阶可勿怪也　刘宪景云初迁太子詹事宗在东宫留意经籍宪因上启荐褚无量　李尚隠为太子詹事　冯定为太子詹事时宰臣郑覃兼太子太师欲于尚书省上事定奏曰据六典太师居詹事府不合于都省礼上乃诏于本司上事人推美之　韦琨自右中防为詹事【又钟绍京陆象先余庆为之】　晋咸宁元年六月戊申置詹事官羊琇愿言而匪获谢琰功髙而后至卞壸陆晔王恂皆领詹事　江总有潘陆之华无园绮之实【陈孔奂云】
　　唐春坊　左右庶子　中允　司议郎记注谕德
　　志左春坊左庶子二人正四品上中允二人正五品下掌侍从赞相驳正启奏总司经典膳药藏内直典设宫门六局皇太子出则版奏外办中严入则解严凡令书下则与中允司议郎等画诺覆审留所画以为案更冩印署注令诺送詹事府【礼志册皇太子左庶子奏请中严太子受册左庶子受之进受玺绶以授左庶子　通典宫臣上礼左庶子省进酒九斛盛以铜钟一斛正至朝贺左庶子夹侍于辂前】司议郎二人正六品上掌侍从规谏驳正啓奏凡皇太子出入朝谒从祀释奠讲学监国之命可传于史册者録为记注宫坊祥眚官长除拜嵗终録送史馆左谕德一人正四品下【龙朔二年置】掌谕皇太子以道德随事讽赞皇太子朝宫臣则列侍左阶出入骑从左赞善大夫五人正五品上【仪凤四年置】掌传令讽过失赞礼仪以经教授诸郡王崇文馆学士三人校书郎二人【见馆类】右春坊右庶子二人正四品下中舍人二人正五品下掌侍从献纳启奏中舍人为之贰太子舍人四人正六品上掌行令书表启诸臣上皇太子大事以牋小事以启其封题皆上右春坊通事舍人以进通事舍人八人正七品下掌导宫臣辞见承令劳问【隋李伯药为之唐有韦斌杨礼武攸绪张均】右谕德一人右赞善大夫五人皆如左春坊注隋有内允武德三年改曰中舍人门下坊贞观初曰中允十八年置司议郎永徽三年避皇太子名复改中允曰内允太子废复旧龙朔二年改门下坊曰左春坊左庶子曰左中防中允曰左赞善大夫司议郎分左右置左右谕德各一人咸亨元年皆复旧司议郎不分左右其后谕德废而司议郎复分仪凤四年【二月十一日】置左右赞善大夫各十人以同姓为之景云二年【二月五日】始兼用庶姓【开元七年各省五员】改门下坊曰左春坊复置谕德庶子以比侍中中允以比门下侍郎司议郎以比给事中赞善大夫以比谏议大夫谕德以比散骑常侍右坊则庶子以比中书令中舍人以比中书侍郎太子监国则庶子以比尚书令又注隋内舍人典书坊【唐临置典书坊】武德初改曰中舍人管记舍人曰太子舍人永徽元年避太子名复改中舍人曰内舍人龙朔二年改典书坊曰右春坊右庶子曰右中防中舍人曰右赞善大夫舍人曰右司议郎　通典隋罢詹事分东宫置门下坊典书坊以分统诸局比门下内史二省唐置詹事府以统众务置左右春坊以领诸局龙朔二年改门下坊为左春坊典书坊为右春坊【东宫宜春宫门外有左春坊内坊南有崇贤馆宜秋宫门外有右春坊内坊有崇教殿】　六典注礼记周有庶子官【周礼诸子】职诸侯卿大夫之庶子国有大事帅国子致于太子秦置中庶子汉太傅属官有庶子后汉少傅属官有中庶子贠五人秩六百石职如侍中庶子无贠四百石如郎【环济要畧曰主宫中并诸吏之适子及支庶版籍燕礼献庶子于阼阶上注世子之官也宵则庶子执烛于阼阶上　张敞东宫旧事中庶子与中舍人各一人更日直永福坊】隋始分左右员各二人分统门下典书二坊云云龙朔改左右春坊
　　左庶子　房龄【武德九年】杜如晦长孙无忌陈叔达刘洎【以侍中兼】辛茂将【显庆四年以侍中兼】裴敬彛杜正伦苏勉薛元超【中书令兼】刘仁轨【咸亨三年】髙智周【仪凤二年】张大安【上元中】王方庆【中宗还东宫兼侍读书】魏元忠魏知古徐坚呉兢崔沔苏晋韦抗郝处俊刘子元李安仁韦安石姚元之【景云元年七月丁巳以同三品兼】萧复【兴元元年】
　　右庶子　髙士防【武德九年】李百药【贞观四年作赞道赋】令狐德棻张元素赵智孔颖达【撰孝经章句】马周【以中书侍郎兼贞观十八年迁中书令犹兼】于志宁【撰谏苑】髙冯李义琰【上元中同三品兼】李敬元【咸亨二年】张文瓘许圉师平正谨【献养徳】宋璟【景云元年同三品兼】李景伯贺知章髙仲舒李日知孔述睿武元衡【册大子赞相】　景云初宫相二以宰臣兼领
　　谕德【犹上台之有骑省】　孔惠元殷承业平正谨为左冯朝隠沈伯仪穆宁苏源明韦承庆员半千钟绍京为右赞善大夫　李涵归崇敬
　　中防　麟德元年十二月戊子刘祥道为右中防二年十月壬戌刘仁轨左中防干封元年七月庚午仁轨兼右中防
　　通典中允汉东京有之职在中庶子下洗马上汉制太子五日一朝其非朝日即使仆及中允朝请问起居宋齐有中舍人是其职也【宋志云疑若今中书舍人】唐贞观初改中舍人为中允置二员　王珪孔颖达杜淹陆德明王维裴谞为中允
　　唐司议郎【又见上】
　　志司议郎二人正六品上【古记过之史贞观中置】　列传敬播贞观十八年【十月四日甲辰】　太子表请置史职用司箴戒乃于门下坊置太子司议郎四人精选名士以居之播与来济为此官极为清望中书令马周叹曰所恨资品已髙不得歴居此职　王元感撰尚书纠缪十卷春秋振滞二十卷礼记绳愆二十卷则天诏授太子司议郎　韦承庆迁太子司议郎为谕善箴以献　元逊中宗在东宫召拜司议郎及谒见则天谓曰卿既能孝于家必能忠于国今授此职须知朕意宜以善道辅弼吾儿【又召王友正为之不就】徐浩元宗时为司议郎　路敬淳郝处俊徐齐聃陆柬之奚陟杜悰亦为之
　　唐中舍人　舍人
　　通典晋咸宁四年置中舍人四人以舍人才学之美者为之与中庶子共掌文翰在中庶子之下洗马之上【晋张载杜锡陆云顾荣为中舍人　宋志中舍人晋初置职如黄门侍郎】隋曰内舍人四贠属门下坊唐中舍人二员掌侍从令书奏疏【虞世南王珪韦琨崔武杨思俭贺德仁为之】龙朔改右赞善大夫舍人秦官汉比郎中【晁错郑当时为之】后汉无员更直宿卫如郎中【黄琼为之】晋十六人职比散骑中书侍郎掌表启牋疏【挚虞傅只李重华谭山简乐广夏侯湛泛源潘尼孔坦卫常王衍和峤为之】宋四人唐四人掌侍从表启宣行令旨龙朔改右司议郎咸亨复【太宗居春宫除褚亮为舍人李义府为舍人献承华箴　薛元敬为舍人掌文翰称职　元宗在东官盛择宫寮拜贾曽舍人　薛元超赵智王琚萧嵩韦丹为之　孝友任敬臣文蓻周思茂张昌龄阎朝隠王无竞姚弈甄济卢俌】　六典皇太子监国及于宫内下令书太子亲画日至春坊则右庶子宣传之中舍人奉之舍人行之【宋志舍人二汉无员掌宿卫如三署中郎　唐志皇太子监国下令书则画日至春坊则庶子宣传中舍人奉行】　顔延年诗秉笔侍两闉【谓中书侍郎太子舍人】
　　唐东宫六局
　　志司经局洗马二人掌经籍出入侍从圗书上东宫者受而藏之【舒叔牙刘讷言以洗马兼侍读讷言授汉书国语句践为夫差先马　晋傅咸江统王湛卫玠陆机为之　机诗云托身承华侧抚剑导铜辇矫迹入崇贤注太子门名】文学三人【魏置太子文学唐显庆中始置】校书正字【并见后　北齐有校书郎隋置正字】典膳局典膳郎二人丞二人掌进膳尝食丞为之贰每夕更直于厨【见后　宋志家令汉东京主食官令晋世自为官不复属家令今属中庶子职如太官令　通典开元礼正至受贺觞行三周典膳郎进食典膳郎奉酒进食官令又行羣官酒】药藏局郎二人丞二人掌知药【北齐门下坊领之唐改监为郎】内直局郎二人丞二人【孔志约为内直丞】掌符玺衣服繖扇几案笔砚垣墙【齐有内直兵局北齐殿内局　龙朔二年改监曰内直郎副监曰丞　武德中有典玺四人开元中废】典设局郎四人丞二人掌汤沐灯烛汛扫铺设【南齐斋居局梁斋内局龙朔二年改斋帅局曰典设局斋帅曰郎】宫门局郎二人【张暐姚璹为之】丞二人掌宫门管钥【汉门大夫隋曰宫门局　龙朔二年改宫门监曰宫门郎　崔融为宫门丞韩頴为宫门郎直司天台】右东宫六局左庶子总之
　　唐桂坊　司经局　司经大夫【东宫圗书】
