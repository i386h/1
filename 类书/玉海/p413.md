<!-- { "loadSidebar": true } -->
　　郭璞传元帝初镇建业王导令郭璞筮之遇咸之井璞曰东北郡县有武名者当出铎以着受命之符其后【建兴二年十二月】晋陵武进县人于田中得铜铎五枚及帝为晋王又使璞筮之遇豫之暌璞曰防稽当出钟以告成功上有勒铭在人家井泥中得之繇辞所谓先王以作乐崇徳殷荐之上帝者也及帝即位大兴初【元年】防稽剡县人果于井中得一钟长七寸二分口径四寸半【尔雅释文云长三寸口径四寸上有铭】上有古文竒书十八字云防稽岳命余字时人莫识之璞曰盖王者之作必有灵符塞天人之心与神物合契然后可以言受命矣观五铎啓号于晋陵栈钟【尔雅云钟小者栈】告成于防稽铎发其响钟告其象瑞不失类出皆以方岂不伟哉　王廙传晋陵有金铎之瑞郭璞云必致中兴　宋志晋建兴二年十二月晋陵武进民陈龙在田中得铜铎五枚　　水经注沔水注晋元熙二年竟陵郡巾水戌上得铜钟七口　　泰始中得汉时故钟【见度类】　　咸康五年豫章南昌民掘地得铜钟四枚太守褚裒以献升平五年二月乙未南掖门得铜钟一　宋元嘉二十二年豫章出铜钟　齐永明五年三月豫章县长冈山获神钟一
　　晋洛阳钟虡
　　王述传桓温平洛阳议欲移洛阳钟虡述曰方荡平区宇旋轸旧京不应先事钟虡徐景安乐书曰乐纂云昔晋人有铜藻盘无故自鸣问之于张茂先茂先扣之谓人曰此器与洛阳宫钟声相谐宫中撞钟故鸣也若以鑢之音殊其鸣可止后果如其言
　　晋铎
　　荀朂传逢赵贾人牛铎识其声及掌乐乃曰得赵之牛铎则谐矣遂下郡国悉送牛铎果得谐者　后周长孙绍逺造乐器唯黄钟不调闻浮图三层上铎鸣其音雅合宫调因取而配奏方克谐
　　宋长安六钟
　　钟律纬云宋武所取长安六钟其三在洛到彦之入河先定伊阙宋文帝诏使取此钟七年之季旋覆京师三钟翳没竟不果致
　　梁镈钟
　　隋志晋及宋齐县钟磬皆十六虡宫县有四镈钟【黄钟大蔟防賔姑洗】杂以编钟磬衡【衡大于镈不知何代所作】梁武帝曰六律不具何谓四厢备乐于是除去衡钟设十二镈钟各依辰位而应其律每一镈钟则设编钟磬各一虡合三十六虡植建鼓于四隅元正大防用之
　　唐十二钟　二十四钟　太极殿钟
　　乐志隋用黄钟一宫唯击七钟五钟设而不击谓之哑钟高祖命祖孝孙张文收吹调五钟叩之而应由是十二钟皆用【详见律类】　防要古制雅乐宫县之下编钟四架十六口近代用二十四正声十二陪声十二各有律吕凡二十四声登歌一架亦二十四钟　初学记岑文本太极殿前钟铭贞观之十四载岁在上章乃诏鳬氏铄铜为钟陈诸路寝之庭以纪壶人之节尔乃邛都作贡虞倕骋神六齐不忒四时合度大小允窕槬之中清浊得舒疾之和股肱之绩必纪爪牙之功是勒永贻懿范被之无疆　　北史元孚曰黄钟之磬十四器名黄钟声实夷则又有仪钟十四虡初不叩击今据鳬氏脩广之制磬氏倨句之法依十二月为十二宫各准辰次钟磬各以十二架为定奏
　　可
　　唐乐县　二十虡　朝防十二虡
　　乐志乐县之制宫县四靣天子用之若祭祀则前祀二日大乐令设县于坛南内壝之外北向东方西方磬虡起北钟虡次之南方北方磬虡起西钟虡次之镈钟十有二在十二辰之位植雷鼓于北县之内道之左右植建鼓于四隅置柷敔于县内柷在左敔在右设歌钟歌磬于坛上南方北向磬虡在西钟虡在东琴瑟筝筑皆一当磬虡之次匏竹在下凡天神之类皆以雷鼓地祗之类皆以灵鼓人之类皆以路鼓朝防则加钟磬十二虡设鼓吹十二案于建鼓之外又设羽葆鼓一大鼓一金錞一歌箫笳皆二登歌钟磬各一虡节鼓一歌者四人琴瑟筝筑皆一在堂上笙和箫箎埙皆一在堂下若皇后飨先蚕则设十二大磬以当辰位而无路鼓轩县三靣皇太子用之若释奠于文宣王武成王亦用之其制去宫县之南靣判县二靣唐之旧礼祭风伯雨师五岳四渎用之其制去轩县之北靣皆植建鼓于东北西北二隅特县去判县之西靣或陈于阶间有其制而无所用凡植者为簨横者为虡虡以县钟磬皆十有六周人谓之一堵唐人谓之一虡自隋以前宫县二十虡及隋平陈得梁故事用三十六虡唐初因隋旧高宗蓬莱宫成增用七十二虡武后时省之开元定礼始依古着为二十虡昭宗时张濬脩乐县言旧制太清宫南北郊社稷及诸殿廷用二十虡而太庙含元殿用三十六虡非古乃复用二十虡【徐景安乐书引开元礼与志同】而钟虡四以当甲丙庚壬磬虡四以当乙丁辛癸与开元礼异　通典开元中大乐典制凡天子宫县太子轩县之乐镈钟十二编钟十二编磬十二凡三十六虡宗庙与殿廷郊丘社稷则二十虡靣列去编钟各二虡　六典凡簨虡饰以崇牙旒苏植羽宫县则金五博山轩县则金三博山含元殿赋曰神虡如生熊熊愕眙
　　唐镈钟　编钟　歌钟　唐八音乐器
　　志凡乐八音自汉以来惟金以钟定律吕制度最详余七者史官不记唐独宫县与登歌鼓吹十二案乐器有数余畧不着而其物名具在八音一曰金为镈钟为编钟为歌钟为錞为铙为镯为铎二曰石为大磬为编磬为歌磬三曰土为壎为大壎也四曰革为雷鼓为灵鼓为路鼓皆有鼗为建鼓为鼗鼓为县鼓为节鼓为拊为相五曰丝为琴为瑟为颂瑟颂瑟筝也为阮咸为筑六曰木为柷为敔为雅为应七曰匏为笙为竽为巢大笙也为和小笙也八曰竹为箫为管为箎为笛为舂牍此其乐器也【乐记注相即拊也以韦为表装之以糠疏曰击拊而辅相于乐】
　　唐崇业里黄钟
　　李嗣真传高宗时擢太常丞太常黄钟不能成嗣真居崇业里疑土人有之弗得其所道上逢一车有镯声甚厉嗣真曰宫声也市以归振于空地若有应者掘之得钟众乐遂和
　　唐三钟
　　通典唐开元礼皇太子元正冬至受羣臣贺展轩悬于殿庭以姑洗之均又设三镈钟姑洗夷则大吕各依辰位设登歌以南吕之均奏承和之乐
　　唐大同殿钟
　　册府元龟天宝十载六月乙亥中书奏昨日辰时大同殿前钟楼上钟自鸣请宣示中外
　　唐钟铭
　　摩掲它传徳宗自制钟铭赐那烂陀祠　金石录天宝三载六月明皇撰真源观钟铭并八分书
　　唐涔阳古钟【姑洗钟】
　　杨收传宣宗时涔阳耕者得古钟高尺余收叩之曰此姑洗角也既劘拭有刻在两栾果然收博学彊记常言琴通黄钟姑洗无射三均侧出诸调
　　唐镈钟图
　　志昭宗将谒郊庙有司不知乐虡制度太常博士殷盈孙按周法以筭数除镈钟轻重高卬黄钟九寸五分倍应钟三寸三分半凡四十八等图上口项之量及径衡之围乃命铸镈钟十二编钟二百四十宰相张濬为脩奉乐县使求知声者得处士萧承训等校石磬合而击拊之音遂谐　五代防要王朴以为虽有乐器之状殊无相应之和逮梁至汉十二镈钟不问声律宫商但循环击之编钟磬徒县而已
　　干徳三十六虡
　　见乐类祥符宫架乐　开宝三年十一月十一日幸封禅寺观新钟
　　端拱潭州古钟
　　端拱二年六月二十三日潭州上言湘阴县长乐九乳滩下得钟制作精妙上有古篆八十三字人不之识画图以进【实録己未朔】　咸平五年九月乙未辰州贡古铜铎一诏送上清宫　大晟乐书应天得六钟篆其带曰茎钟作乐之初得英茎之器于受命之邦
　　景徳十二镈钟　景祐郊庙镈钟
　　景徳二年八月丁丑朔命学士李宗谔谏议张秉判太常仍命内臣监脩乐器宗谔领大常总考十二镈钟而乐工相承殿庭习用三调六曲【三调者黄钟太蔟防賔也六曲者调有隆安正安二曲】郊庙之县则环而击之宗谔言金声之中镈钟为难一声不及则宫商失序使十二镈工皆精习则迟速有伦随月用律诸曲无不通矣帝因诏黄钟太簇二宫更增文武舞饮福三曲然镈钟有为节之文无击奏之法殿庭随均合曲而未及郊庙景祐二年七月甲辰脩乐书冯元等言后周以相生之法击之请郊庙用十二镈钟依辰列位随均为节以称备乐从之九月癸未冯元等言详定镈钟本施吉礼及柔祀诸别庙先帝梁甫汾隂皆甞具奏葢吉礼则宫廷之县祀礼则地祗神州先蚕别庙如今奉慈并应用之其设三十六虡四隅建鼓宜依镈钟与编磬依均还相而考击之从之
　　明道古钟
　　五行志明道元年五月壬午汉州江防获古钟一皇祐四年干宁得小钟二于河濵二月己亥又进古钟一至和二年四月甲午潭州浏阳得古钟一
　　景祐编钟【图】　八音新器　乐斗
　　二年二月戊午御延福宫阅乐器因问李照乐何如照对乐音高王朴律准不合古法又编钟镈钟非中度之器相传以为唐旧钟亦有朴制者愿依神瞽律法试对编钟一虡可使度量权衡协和诏就锡庆院铸四月戊辰命宰臣夷简【吕】曾【王】参政绶【宋】齐【蔡】度【盛】同典领铸大乐编钟始照既铸编钟成以奏御遂请改制大乐五月庚寅照上九乳编钟图钟旧饰以旋虫改为龙并自创八音新器又请镵石为编磬辛卯命工徃淮阳治磬石照又言既改制金石则丝竹匏土革木亦当更制以备献享乃铸铜为龠合升斗四物以钟镈声量之率六百三十黍为黄钟之容合三倍于龠升十三倍于合斗十倍于升既改造诸器以定其法又增六龠为合十合为升十升为斗铭曰乐斗先是太常钟磬每十六枚为一虡而四清声相承不击六月乙丑李照言十二律声已备四清乃郑卫之乐请于编县中去四清钟冯元等驳之帝令权用十二为一格且诏曰俟有知音者能考四钟协调清浊有司别议以闻辛未崇政殿召辅臣观新乐【七月五日照言铸镈钟大小法度以国语钧石之说为法】九月丁酉照等以乐成进秩赉赐有差三年二月丙辰诏冯元与阮逸胡瑗校定新旧钟律三月丙申元等上秬黍新尺诏别为钟磬各一架七月己亥命丁度等详定钟律
　　景祐宝龢钟
　　景祐中重作乐器以古铜器作编钟得此钟【凡四钟款识同】有铭在其腹曰作朕皇祖文考宝龢钟其万年子子孙孙永宝用享遂不毁藏于太常寺扣之与王朴钟夷则清声合而其形侧垂【博古图宝和钟三】其形如铃而不圜冯元等按款识以为汉魏时器令胡瑗仿其状作新钟一悬十六枚然不获奏御
　　皇祐编钟四清声谱　御撰黄钟五曲　镈钟特磬【图】　古钟
