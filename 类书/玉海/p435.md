<!-- { "loadSidebar": true } -->
　　馆考定可配享者【七月十一日奏奉五月十五日勅】列古今名将凡六十四人图形焉范蠡孙膑亷颇王剪曹参周勃李广霍去病邓禹贾复冦恂马援皇甫嵩张辽关侯周瑜陆逊羊祜王濬谢慕容恪檀道济王僧辩慕容绍宗宇文宪韩擒虎史万嵗尉迟敬徳苏定方张仁亶王晙王孝杰【列于左】管仲田单赵奢李牧彭越周亚夫卫青赵充国吴汉冯异耿弇叚颎邓艾张飞吕陆抗杜预陶侃王猛长孙嵩王镇恶吴明彻斛律光于谨韦孝寛杨素贺若弼河间王孝恭裴行俭郭元振张齐丘郭子仪【列于右】贞元二年二月刑部尚书关播奏太公古称大贤下乃置亚圣义有未安而仲尼十哲皆当时弟子今以异时名将列之弟子非类也请但用古今名将配享去亚圣十哲之名自是惟享武成王及留侯而诸将不复祭矣四年【八月十三日】兵部侍郎李纾言开元中太公庙以张良配以太常卿三献祝文曰皇帝遣某敢昭告至上元元年【闰四月】赠太公以王爵祭典同文宣有司遂以太尉献祝版亲署夫至尊礼于臣佐神何敢歆且文宣王百世所宗太公述作止六韬勲业着一代请祝辞不进署改昭告为敬祭留侯为致祭献官太常卿以下百官议之【大理卿于颀等四十六人】多请如纾言右司郎中严涗等议曰贞观中以大公兵家者流始令磻溪立庙开元渐着上戊释奠礼其进宠不薄矣上元之际执事者茍意于兵遂封王爵号拟文宣彼于圣人非伦也谓宜去武成王号复为太公庙奠享之制如纾请刑部员外郎陆淳等【六人】议曰武成殷臣也纣暴不諌而佐周倾之与文宣偶非不刋之典也宜罢上元建封立庙复磻溪祠有司以时享斯得矣左领军大将军令狐建等【二十四人】议曰兵革未靖宜右武以起忠烈今特贬损非劝也且追王爵以时祠为武教主文武并宗典礼已久改之非也乃诏以将军为献官余用纾奏【九月十六日】自是以上将军太将军将军为三献【防要同】艺文志卢铤武成庙十哲赞一卷　关播传初上
　　元中诏择古名将十人配享武成庙如十哲侑孔子播奏太公古贤臣今其下称亚圣孔子十哲皆当时弟子今所配年世不同请罢之诏可
　　朱梁改为武明王废从祀后唐复之宋朝大祖议武成庙配享所升人二十三人退出二十二人其间如陶侃李光弼且不得预
　　建隆孔子庙　修庙　谒庙　奠享【奠孔林】　追諡　袭封　植圭　文宣王庙
　　建隆三年六月诏修饰祠宇及塑绘先圣先贤先儒之像立防十六亲撰文宣王兖公二賛从祀贤哲命当时文人为之干徳四年七月以文宣王后进士宜为兖州曲阜县主簿太平兴国三年十月诏孔宜袭封文宣公复其家【汉魏曰褒成晋宋奉圣后魏崇圣北齐恭圣隋曰绍圣唐曰褒圣】八年诏修曲阜庙至道三年九月戊寅真宗以其后延世为曲阜令袭封令赍所赐祭器九经书太宗御书赐银币遣之庙有书楼而无典籍于是赐经书大中祥符元年十月二十七日甲寅诏曰朕以纪号岱宗观风广鲁载懐先圣实主斯文将申欵谒之仪用表钦崇之志宜取十一月朔幸曲阜县备礼躬谒仍付所司详定所言车驾谒文宣庙内外设黄麾仗袭文宣公伯叔兄弟并许陪位从之十一月一日戊午幸曲阜县谒文宣王庙庙内外设黄麾仗帝服鞾袍行酌献之礼又幸叔梁纥堂命刑部尚书温仲舒分奠七十二弟子先儒暨叔梁纥顔氏初有司定仪肃揖而已帝特展拜【以表严师尊儒之意　封叔梁纥齐国公】又亲制賛示从臣刻石庙中【留亲奠祭器于庙从官立石刻名】礼毕于殿西序召见孔氏子孙抚谕问宣尼坟陇所在令子孙前至孔林以林木拥道降舆乘马至墓设奠再拜问东及南二冡子孙对曰东伯鱼南子思退坐北序与从臣阅碑板诏追諡曰元圣文宣王【春秋演孔图孔子母梦感黒帝而生故曰元圣】祝文进书名令择日册命修饰祠庙祭器【以簿正祭器】若庙制未合典礼者改正之给十户奉茔庙丁夘赐王庙九经书疏释文三史及太宗御制御书百五十卷【又以经史赐兖州】是嵗十一月戊午朔封周公文宪王建庙曲阜【亲制賛】长吏春秋祭之二年二月壬辰诏就庙立学舍三月二十五日庚辰诏文宣庙木圭易以玉赐植圭一五年十二月八日壬申改諡至圣景祐元年以宗愿袭文宣公知县事至和二年三月丙子封衍圣公嘉祐六年三月乙酉上书兖州文宣王庙牓元丰元年十月八日诏以系省钱修兖州祠元祐四年四月二十六日文宣庙置教授一员宣和四年正月二十九日御制文宣王賛【崇寜元年二月二十五日封孔鲤泗水侯汲沂水侯三年九月十七日诏辟雍文宣王殿名大成四年八月三日増文宣王冕十有二旒是年诏文宣王庙立防二十四改用镇圭政和元年四月四日诏十哲賛有犯先圣名改撰　宣和四年三月幸太学孔端朝以先圣后赐上舍出身绍兴十三年三月乙未诏庙门立防二十四】　真宗东封躬谒孔子祠问宰相孔氏孰为知名者或言
　　孔勉有治行即召对献诗百韵颂上徳以为知
　　曲阜县　孔道辅知仙源县主祠事言庙制庳
　　陋请加修崇诏可　梁元帝为荆州起州学宣尼庙自图宣尼像为賛而书之　后周广顺二年六
　　月己酉幸曲阜谒孔子祠幸孔林以孔仁玉为
　　曲阜令　孔子墓侧有石坛是唐朝封禅回谒
　　孔子之坛
　　建隆武成王庙
　　建隆三年九月十六日壬申诏于东京旧城南建武成王庙与国学相对命左諌议大夫崔颂【一作判国子监崔颂】中使卢徳岳董其役仍命颂检阅唐末以来谋臣名将勲绩尤著者具名以闻【考试举人权就武成王庙】四年四月六日【丁亥】帝幸庙阅土木之功也歴观两廊下图画名将指白起曰此人杀已降不武之甚何受享于此以杖画去之六月癸巳【十三日】知制诰髙锡言配享七十二贤王僧辩不克令终虑非全徳望加裁定诏吏部尚书张昭工部尚书窦仪与锡详定以闻昭等奏新入歴代功臣二十三人如灌婴耿纯王霸祭遵班超西晋王浑东晋周访宋沈庆之后魏李崇傅永北齐段韶后周李弼唐秦叔寳张公谨唐休璟浑瑊裴度李光顔李愬郑畋梁葛从周后唐周徳威苻存审旧配享功臣退二十二人魏吴起齐孙膑赵亷颇汉韩彭周亚夫段纪明魏邓艾蜀关侯张飞晋杜元凯陶侃北齐慕容绍宗梁王僧辩陈吴明彻隋杨素贺若弼史万嵗唐李光弼王孝杰张齐丘郭元振诏曰其武成王庙从祀神像齐相管仲宜塑像升于堂魏西河太守吴起宜画像降于庑余依昭等议外并从旧制开寳二年九月一日【乙巳朔】幸武成王庙淳化五年十一月十七日幸武成王庙指郭子仪谓左右曰累朝握兵立大功无震主威宜其配享矣又指李晟曰徳宗播越葢为奸邪所误不能斥去之非李晟克复唐运已去矣咨嗟久之景徳四年二月八日诏西京择地建庙如东京之制祥符元年十一月戊午朔加諡太公曰昭烈武成王令青州立庙春秋致祭天圣二年八月二十四日庆厯四年五月十一日并幸武成王庙熈宁元年【一云三年】六月十九日诏整葺摧毁遣内臣董之六年十月二十五日修庙诏礼官议先朝功臣勲业可配祀者以闻后不果行元祐七年十月十五日幸庙政和三年十月二十日礼部请以南仲召虎方叔吉甫尉缭配食宣和五年正月封管仲至周瑜为侯伯绍兴二十九年二月二十四日臣僚证【都民望】言李勣不可升堂上李晟不宜寘廊庑诏礼部议四月十七日辛丑诏李晟居堂上郭子仪之次李勣在河间孝恭之下尉迟敬徳之上乾道六年八月二十六日太学正薛元鼎请以周之南仲侑食武成王上喜以为南仲之孙皇父犹为中兴之将便宜举行淳熙四年傅伯寿言唐开元间铨次太杂钱良臣又请以建隆建炎名将参陪庙祀诏礼官给舍监官讨论后省集议七月十二日升李勣于堂上降李晟于勣位次仍以曹彬从祀
　　建隆谒先师礼
　　建隆二年十二月二十日礼闱移牒奉常请令贡士谒拜礼院按礼阁新仪无之开元二十六年诏诸州贡举人见讫就胄监谒先师官为开讲质问疑义昭文崇文两馆生亦如之后诸郡贡举人十一月一日正衙见讫择日谒先师为常礼熙宁五年十二月六日国子监言旧制贡举歳于十二月下旬集诸州所贡第一人谒奠先圣如春秋释奠仪时多未至者请罢从之大观元年十一月六日强渊明请贡士始入辟廱并以元日释菜政和六年闰正月二日诏髙丽受学者元日随贡士释菜
　　祥符封孔子弟子　二十一贤【賛】　明道七十二贤图　政和孟子庙配享从祀
　　祥符二年五月乙夘朔诏追封孔子弟子七十二人顔回兖国公至卜商河东公曽参瑕丘侯至琴张顿丘侯诏曰四科钜贤并超五等七十逹者俱赠列侯令中书门下及两制馆阁分撰賛【命王旦撰顔子賛】初帝览崇文院检定七十二弟子案史记唐防要凡七十七人今曲阜庙唯七十二人帝曰何故不同王旦言国学七十二弟子经太祖定议曲阜准国学画象七月戊寅诏封左丘明至范寗二十一人皆为伯【赠王肃司空杜预司徒】命羣臣为賛天禧五年六月十五日国子监请以圣制文宣王賛及诏命洎近臣所撰十哲七十二贤賛镂版流布从之明道元年八月戊午诏国子监重修七十二贤堂左丘明而下二十一人并以本品衣冠图之元丰七年五月壬戌【二十二日】封孟子邹国公与顔子并配而荀杨韩子并封伯爵列于从祀八年二月九日命学士院撰邹公及荀杨韩子賛崇宁元年二月诏追封孔鲤孔伋为侯大观二年二月二十七日诏绘子思像从祀四年九月十二日封公夏首至亷洁十人为侯先是四月二十八日议礼局言公夏首等史记有其名唐开元礼亦载祀典请皆赠侯爵与祭享从之元丰以孟子为邹国公配食先圣而邹公庙在兖州邹县政和五年春乃诏乐正子克配享公孙丑至子叔十七人从祀加封爵焉靖康初降王安石于从祀绍兴七年春胡安国上疏请追爵二程张邵列于从祀不报淳熙三年冬赵粹中请削去安石从祀四年七月癸酉但除王雱画象而已淳祐元年正月十五日始去安石而列周张二程朱子于从祀端平二年正月二十日礼部尚书李请以子思陞祀堂上列在十哲之间　绍兴十年七月甲子复释奠文宣王为大祀用王普请也祀前受誓戒加笾豆十
　　二其礼如社稷十三年三月八日司业高闶言
　　文宣王兖邹公十哲像徽宗讨论五等章服请
　　如大观改赐之数二十三年九月十一日王纶
　　请重绘自国学始以其式镂版颁诸郡二十六
　　年十二月二十一日戊午有司言陛下御制
　　賛洒宸翰刻琬琰望以赐诸郡学校从之乾道五年八月重饰宣圣十哲及两庑神像六年正月武成庙亦装绘
　　祥符释奠祭器图【详见图类】
　　祥符二年正月八日甲子诏礼院定释奠礼器颁州县三年二十四日甲戌判院孙奭言释奠旧礼以祭酒司业博士三献新礼以三公近嵗止命献官二员兼摄请备差大尉大常光禄卿三献诏可六月九日丙辰颁诸州释奠仪祭器图　景祐元年十一月辛亥
　　诏文宣武成庙并用登歌之乐学士院撰乐
　　章
　　元祐行释奠礼
　　见视学类
　　乾道皇太子释奠仪
　　祥符九年十一月职方外郎李邈表请寿春郡王行释奠之礼上曰年幼未可遽行　乾道八年正月丙戌【十七日】宰辅请讨论上丁释奠皇太子入学之仪上曰文王世子篇载此甚详梁克家奏入学以齿则知父子君臣长幼之道虞允文奏事备于礼经上曰可令有司讨论以闻
