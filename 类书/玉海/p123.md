<!-- { "loadSidebar": true } -->
　　四年征河东二月己卯始次栾城则有诗四月癸亥进次天威则有早行诗甲子次新兴有书懐等三诗丙寅次侧石顿有闻捷奏荡平隆州诗皆赐从官和五月壬午幸城南自草赐刘继元诏己丒制平晋赋赐从官令继作又制平晋五七言诗各一首俾属和丁酉制平晋记辛丒发晋阳有凯旋之赋癸卯囘銮又有书懐之诗皆令从臣继和
　　太平兴国新茶诗
　　四年六月戊午赐从官新茶御制新茶诗诏属和庚申车驾北征范阳辛酉次定州御制悲陷蕃民并値雨诗二首赐从官俾属和五年三月戊子防鞠于大明殿上获多算己丑御制击毬五七言诗各一首诏近臣属和辛卯御制击毬诗赐近臣属和八年九月戊午制晚秋五七言诗二首赐近臣九年八月壬午制四成字四高字诗各一首赐近臣令属和
　　太平兴国喜春雨诗
　　五年三月丙申御制喜春雨诗一首赐近臣俾属和
　　太平兴国大名凯旋诗
　　五年十月契丹主亲领兵数万犯雄州乘虚遂至高阳关十一月己酉诏廵北边壬子发京师戊午次大名雄州言契丹遁去车驾即凯旋上作诗示羣臣有一箭未施戎马遁六军空恨阵云高之句　实録云兴国五年太宗亲征北虏师还帝作诗有銮舆临紫塞朔野阵云飞之句何采二句为诗赋以献
　　太平兴国赐赵普诗
　　八年十一月丁卯宴饯赵普于长春殿上赋诗赐普普以昭文相节度邓州上不欲烦以枢务择善地俾之卧理因诗什以导意普曰当刻于石上谓近臣曰君臣之际亦尽善矣　诏赍御诗召陈抟赴阙
　　太平兴国平河歌
　　九年三月壬子以河决将塞命学士宋白乘传祭白马津沈太牢加璧已未滑州言河决已塞羣臣称贺先是河决韩村数州罹灾发卒五万以歩军帅田重进督其役刘吉副之吉亲负土与役徒晨夜兼作至是而塞上制平河歌赐宰臣宋琪等因谓曰昔汉武有瓠子之歌今朕聊志一时之事【实録】　壬申幸含芳园习射又制晚春游含芳园五言十韵诗一首赐宋琪等乙卯召宰臣近臣宴后苑上赋诗一章赐侍臣俾属和
　　雍熙赏花赐诗【淳化】
　　雍熙元年三月乙丒召宰相近臣赏花后苑上曰朕以天下之乐为乐且令侍从词臣各赋诗【赏花赋诗自此始】　三年三月癸酉【一日】命宰臣李昉等就第为观花赋诗之防酒酣各赋奉诏赏花诗帝亦作诗赐之翌日学士扈等诣垂拱殿门谢九月甲戌重阳诏昉等为登高会乂赐诗二首四年三月己卯【十七日】赏花宴于后苑上临池垂钓令侍臣赋赏花钓鱼诗应制者凡二十有六人俄出五言御诗一章赐宰臣李昉等晚御水心殿习射翌日庚辰上依韵和宰臣及知制诰而上十三人所进诗以赐又令和所进应制诗以献九月起居舎人田锡献干明节祝寿诗二十韵上谓宰相曰锡言事可称赏因和以赐之丁丑以为知制诰淳化元年二月己未【十三日】诏近臣后苑宴射赋诗上亦赋一章赐宰相吕正等三年三月二十二日【又见后】幸金明池宴从臣琼林苑作游琼林苑诗赐近臣五年三月戍午【六日】召近臣赏花宴后苑上临池钓鱼命羣臣赋诗时应制三十九人上亦赋诗以赐宰相吕正等因习射上中的者六张乐饮酒诏羣臣尽醉八月戊子社诏近臣宴于中书御制诗赐之至道元年九月壬子重阳赐近臣于中书宴饮以御诗赐之
　　雍熙赐近臣歌诗
　　元年十一月甲子上斋宿正殿乙丑宿太庙上以天气晴和作歌诗赐近臣令属和丙寅亲享五室出宿于斋宫丁卯日南至亲祀南郊御乾元门大赦改元二年正月己未上元御乾元门楼观灯夜漏初上密雪忽降上谓宰相曰可各赋观灯夜瑞雪满皇州诗以为娱乐上赋诗示羣臣宰相宋琪等咸奉和三年十月庚戌赐宰相以下宴于枢使王显第赐李昉御制杂言一篇四年十二月己亥以御制自勉五七言诗六首杂言诗一首赐近臣　三年六月戊戌朔上以诸将违诏失律作自勉诗赐宰相李昉枢使王显等　淳化五年五月庚辰司空致仕李昉献诗陈情叙感上和以赐之仍别赐昉诗一首
　　雍熙宴羣臣诗
　　元年十二月二十二日丁酉郊祀毕赐宰臣文武等宴于尚书省帝作诗二首以赐其日晚又宣旨曰今日卿等宴防恐未尽欢可更赐来日宴乐羣臣献歌诗赋颂者数十人并付史馆【于是饮三日】　实録十二月甲午召近臣宴后苑丙申大酺丁酉赐文武常参官诣尚书省宴饮上赐诗二首　二年四月丙申上幸金明池因幸琼林苑习射上为歌诗赐羣臣九月庚戌重阳节赐近臣宴于李昉第御制七言二韵诗一首赐之十月乙卯赐近臣宴于枢使王显第赐御制诗一首
　　雍熙南至赐诗
　　二年十一月壬申日南至羣臣诣閤拜表称贺以御制诗二首赐宰臣宋琪等三年二月丙辰寒食上制诗赐宰相李昉等
　　雍熙雪诗　端拱瑞雪歌　淳化雪诗　南郊诗
　　雍熙二年十一月戊子以时雪未降命羣臣分祷京师祠庙是日雨雪上悦制诗二首赐宰相等令属和三年十一月戊寅日南至御制七言冬至诗一首赐宰相李昉等令属和丙戌幸建隆观相国寺祈雪十二月乙未朔大雨雪上大悦其晚御玉华殿宴宰相近臣谓曰得此嘉瑞思与卿等同醉出御制雪诗一首令属和四年正月乙丑制岁日诗一首赐昉等二月戊午制中春遣懐诗二首赐近臣属和四月丙申以光州所进緑毛示近臣仍御制七言诗赐昉等七月乙丑御制早秋诗二首立秋日暮雨诗一首赐近臣丙子中元制五言十韵观灯诗赐宰相等八月辛卯朔兵部郎中杨徽之进雍熙词五言六韵凡十章上览而嘉赏依韵和以赐之甲辰御制春夏秋冬松风雪月烟花诗共五十首赐昉等又制中秋翫月诗二章歌一首赐宰相九月辛酉朔潍州进嘉禾制嘉禾合穗五七言诗二首赐昉等乙丑制五七言六韵菊诗各一首赐近臣辛未翰学苏易简进干明节步虚词二十章上依韵和以赐十月丙申干明节羣臣上寿己亥赐宰相及近臣御制苑中见羣鹤飞七言诗一首令属和五年正月庚申御制喜雪五言二十韵诗赐宰相昉等令属和乙丑以宋镐为直史馆进贺雪诗称旨故也是年改端拱　端拱元年王禹偁召赴相府御笔命试诏臣僚和御制雪诗序正月丙寅以为直史馆　二年十二月丙辰【九日】大雪诏近臣宴中书令各赋诗上制瑞雪歌赐之　淳化二年十一月甲辰日南至制冬日诗赐近臣三年正月戊戌制朝元及元日除夜诗各一首赐近臣属和癸卯大雨雪赐近臣于中书宴饮御制诗赐之三月戊戌雨沾足直昭文馆李宗谔献诗三篇上于纸尾批御诗一首赐之【有传家之子能文章之句】戊申赐宰相李昉诗一首庚申【二十二日】宴射琼林辛酉御制游琼林苑诗赐近臣八月己夘上赋社日诗六首赐近臣三年十二月丁卯【八日】大雪数年已来渉冬无雪至是降及尺余上喜赐近臣宴于中书诏令尽醉上赋诗亲以八分书遣中使就宴所赐之是日又诏秘书监李至防三馆学士宴于秘阁凡应制赋诗者三十五人四年正月辛卯合祭圆丘癸巳上赋南郊宿斋五七言诗六首赐近臣乙未大雨雪上作立春日瑞雪诗三首赐近臣癸卯幸乾元楼宴作观灯诗二首并序赐近臣令属和十一月甲寅朔日南至上寿丁巳赐近臣宴于中书上赋诗赐之十二月庚子制立春歌诗三首赐近臣五年正月甲寅朔上制元旦除夜诗五言各二首赐近臣俾属和翰学张洎上表解释诗意凡数千言甚称旨上命宰相召至中书奬谕
　　雍熙赐近臣诗
　　见御书
　　端拱东郊借田诗
　　元年正月丙子赋东郊借田五七言诗各一首赐侍臣羣臣献诗赋賛颂者五十三人　是月赐山南东道节度使赵普御诗又召直史馆魏庠已下于中书赐御诗上亲耕借田普上疏引姚崇十事以谏因求来朝上
　　允之礼毕册拜太保昭文相
　　淳化喜雨诗
　　淳化二年十二月癸未作喜雨诗赐近臣属和　雍熙四年四月殿中丞李度献春雨诗上谓宰臣曰度苦心于诗亦可嘉昨进贺雨诗朕特与继和可召至中书宣示端拱初度使交州赐诗宠行【有奉使南游多好景之句】　夏侯嘉正上元献五言十韵诗上和之以戒其好进【有狭劣终难举通才列上居之句】
　　淳化御制刑政稼穑诗　三礼书诗【见御书】
　　三年四月壬午御制刑政稼穑诗一首赐近臣宰相李昉等表谢癸未上亲真草行小草四体书刑政稼穑诗各一首以示近臣
　　淳化秘阁宴赐诗
　　三年五月増修秘阁八月成戊辰赐宰臣李昉已下及三馆宴赐诗美之
　　淳化赐诗　四体书
　　五年十一月丁巳上赋诗一首示翰林学士张洎钱若水洎因揣摩上意上疏称述凡数千言上览而善之召宰相等赐坐于崇政殿西庑谓曰洎所上表深谕朕意足以戒躁竞之軰殄浇薄之风矣令付史馆许众人就观因叹薄俗良乆出别赐张洎诗一首【一本云作七言诗示学士以戒躁竞之士末章有纯直之训张洎上表谢上曰洎深谕朕意宜付史馆以塞奔竞之源又别赐洎诗一首】又出四体书前所赋诗一幅草书者尤絶妙苏易简顿首告上乞之吕防正亦欲得焉易简前奏曰臣先请正已不及矣上笑而赐之
　　至道赏花赐诗
　　元年三月十六日壬戌后苑赏花特召司空李昉坐于尚书之上帝临池钓鱼赋诗一章赐宰相正等羣臣应制者五十五人上作钓鱼诗断章意以属吕端后数日为相【在四月癸未】九月九日赐近臣宴于中书御制诗赐之　上又赐王禹偁诗一轴至和二年十二月己亥其孙延已上之诏赐钱万以御诗还其家
　　太宗妙觉集歌诗
　　祥符九年正月庚午译经润文官兵部侍郎赵安仁録太宗妙觉集歌诗为二卷请以妙觉秘诠为名又録圣制法音集论颂賛诗为三卷请以法音精要为名摹印颁行　祥符二年十月癸巳对辅臣于崇政殿西庑内出太宗圣制诗御书故事皆有鉴戒示王旦等曰此先帝朱才人所藏近者上进
　　咸平南郊诗
　　二年八月戊午社宴近臣于中书作社日五言诗赐之属和十一月丁亥【八日】南郊礼成宴近臣李沆第作亲祀南郊五言诗赐之属和五年十月癸卯赐近臣宴作南郊五言诗赐之　舜歌命　周颂告成
　　咸平赐宴赏花诗
　　二年八月壬子侍读学士杨徽之等赴职赐宴秘阁上作七言诗赐之九月戊子作重阳七言诗近臣属和三年二月丙子【二十九日】赏花宴于后苑作仲春赏花钓鱼七言诗羣臣皆赋遂射于水殿四年三月己丑后苑曲宴作五言四韵诗命儒臣赋八月戊辰社宴近臣于中书两制馆阁于崇文院作七言诗赐之继和九月丁丑重阳宴近臣于吕正第作五七言诗咸令继和
　　咸平喜闻捷奏诗　景德北征回銮诗
