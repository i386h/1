<!-- { "loadSidebar": true } -->
　　尚书兵部【晋曰尚书五兵　隋唐方曰兵部唐龙朔二年曰中台司戎　天寳十一载曰尚书武部至徳二载复旧】臣某言臣闻云云恭惟皇帝陛下云云臣等云云臣无任庆快激切屏营之至【唐露布云不胜庆快之至或云无任庆跃之至】谨遣【或云谨差】某官奉露布以闻【绍圣试格如唐人破蕃贼露布之类】
　　露布之名始于汉按光武纪注汉制度曰制诏三公皆玺封尚书令印重封露布州郡祭祀志注引东观书有司奏孝顺号露布奏可又鲍昱诣尚书封胡降檄曰故事通官文书不着姓又当司徒露布李云露布上书注谓不封也魏改元景初诏曰司徒露布咸使闻知蜀汉建兴五年春伐魏诏曰丞相其露布天下此皆非将帅献捷所用通典云后魏攻战克捷欲天下闻知乃书帛建于漆竿上名为露布自此始也【任城王勰曰露布者布于四海露之耳目】王肃获贼二三皆为露布韩显宗有髙曳长缣虚张功捷之讥孝文称傅修期下马作露布齐神武破芒山军为露布杜弼即书绢不起草唐制下之通上其制有六三曰露布兵部侍郎奉以奏闻集羣官东朝堂中书令宣布【隋开皇中撰宣露布礼】张昌龄为昆丘道记室平兹露布为士所称于公异为招讨府掌书记朱泚平露布曰臣既肃清宫禁祗奉寝园钟簴不移庙貌如故徳宗咨叹焉【薛收为露布或马上占辞封常清于幕下潜作捷布】东晋未有露布隆兴初以晋破苻坚命题似有可疑然文章缘起曰汉贾洪为马超伐曹操作而魏志注谓虞松从司马宣王征辽东及破贼作露布隋志有魏武帝露布文九卷世説云桓温北征令袁宏倚马前作露布手不辍笔俄成七纸则魏晋已有之当考【宋书云杨文徳建露板驰告朝廷文心雕龙曰露布者葢露板不封布诸视听也】宋朝王元之拟李靖平突厥露布此拟题之始欤
　　东莱先生曰头四句后再用两句散语须便用两事如蛮夷则用前代伐蛮夷之事盗贼则用前代伐僣乱之事
　　尚书兵部臣某等言【主帅名】臣闻【説伐叛之意】恭惟尊号皇帝陛下【颂徳便説四方向化此贼独拒命】某贼【须极骂之须説当时罪】臣某等【説受命攻伐】某贼【説当时拒贼次第】臣等【説攻讨次第説禽贼得地】斯皆【归善之意】臣云云末用一聮结
　　西山先生曰露布贵奋发雄壮少麤无害不然则与贺胜捷表无异矣
　　翟公巽作擒贼露布曰不以贼遗君父已殄凶残况克敌示子孙毋忘勲伐
　　张燕公平契丹露布曰山川积雨尽消胡骑之尘草木长风咸有王师之气
　　王元之拟李靖露布叙颉利求降且复谋窜曰穽中饿虎暂为掉尾之求鞲上饥鹰终有背人之意
　　起联用事
　　春秋复九世之雠世宗遵而伐敌匈奴直百年之运宣帝因以受朝涤荡平城之忧焜燿渭桥之谒推今盛烈跨古鸿猷【东莱破突厥露布】
　　电撃雷震瀚海饮冠军之马星流彗扫燕然勒车骑之铭憺义勇于龙荒纪鸿勲于麟阁厥开昌会克对前休【平薛延陀】
　　起联用散语
　　众胜天而定胜人终归助顺直为壮而曲为老乌可恃强自古以来斯理可攷所以牧野若林之旅罔敌有周昆阳彗云之锋亦殱于汉【东莱破苻坚】
　　末聮
　　臣等赖天之灵敌王所忾蛮荆率服初无方叔之壮猷江汉既平行对宣王之令闻【周益公平淮西】
　　臣备数行间献俘阙下左执律而右秉钺愿先周乐之容东渐海而西被沙共纪禹功之盛【东莱平薛延陀】
　　登灞岸而望长安共兴感慨封狼居而禅姑衍当效驱驰【破苻坚】
　　唐于公异露布【骆賔王集兵部奏姚州露布末云不胜庆快之至谨遣某奉露布以闻军资器械别簿条上一云别簿录上】
　　尚书兵部臣闻云云伏惟
　　皇帝陛下云云逆贼朱泚云云臣是用云云此皆上天降鉴睿虑旁施云云臣云云不胜庆快之极谨差某官姓某谨奉露布以闻
　　朝制要览载露布式
　　某道行军元帅府
　　为申破某贼露布事
　　具官行军司马封臣名
　　具官行军长史封臣名
　　具官某道行军元帅臣名
　　尚书兵部臣闻云云谨遣某官臣姓名露布以闻军资器械别簿申上谨上【张説为河内郡王平冀州贼契丹露布云其军资器械别簿条上谨言　樊冲为幽州长史破契丹露布云其所获首级器械别录申上　兵部奏桂州破西原贼露布云其立防将士首领别簿奏上】
　　年月日具官行军兵曹参军事臣姓名上
　　尚书兵部谨奏某道行军破贼露布事
　　左仆射具官封臣名
　　右仆射具官封臣名
　　兵部尚书具官封臣名
　　兵部侍郎具官封臣名等言臣闻云云不胜庆快之至谨以申闻谨奏
　　年月日兵部郎中具官封臣姓名上
　　给事中具官封臣姓名读
　　门下侍郎具官封臣姓名省
　　侍中具官封臣姓名审
　　闻
　　其行军无元帅者载当时军名余官无帅者具行军见在官宣制讫送尚书省颁布
　　文鉴载露布二首
　　岭南道行营都部潘美副部尹崇珂都监朱宪等上尚书兵部臣等闻云云臣等幸陪戎事倍乐圣功无任快抃欢呼之至谨奉露布以闻
　　升州行营马步军战棹都部宣徽南院使义成军节度使臣曹彬上尚书兵部臣等闻云云臣等无任歌时乐圣庆抃欢呼之至谨奉露布以闻题
　　唐西海道行军大总管破吐谷浑【政和丁酉】
　　唐擒颉利【宣和癸夘】
　　唐天下兵马元帅克复京城【绍兴乙夘】
　　晋征虏将军征讨大都督破苻坚【隆兴癸未】
　　檄
　　某年某月日某官某告某处【或曰移某郡】葢闻云云末云檄到如章书不尽意【或云兹言不欺其听无惑或云兹言不爽其听无违故为檄委曲檄到其善详所处如律令或云檄到宣告咸使闻知】　司马长卿喻巴蜀檄【首云告巴蜀太守末云檄到亟下县道使咸喻陛下意无忽】陈孔璋为袁绍檄豫州【首云左将军领豫州刺史郡国相守】葢闻云云司空曹操云云幕府云云广宣恩信班符赏布告天下云云如律令　檄吴将校部曲文【首云年月朔日子尚书令彧告江东诸将校部曲及孙权宗亲中外】葢闻云云故令徃募爵赏科条如左檄到【详思至言如诏律令】　钟士季檄蜀文【末云各具宣布咸使知闻】　宋告司兖二州【末云幸加三思详择利害又尚书符征南府末云文书千里驿行】
　　檄军书也祭公谋父所谓威责之令文告之辞东莱先生曰晋侯使吕相絶秦檄书始于此然春秋之世郑子家使执讯与书以告赵宣子晋之边吏责郑王使詹伯辞于晋王子朝使告诸侯皆未有檄之名战国时张仪为檄告楚相其名始见【鲁仲连为书约矢遗燕将秦尉佗移檄蒯通说范阳令曰传檄而千里定韩信曰三秦可传檄而定】汉有羽檄【顔师古曰檄以木简为书长尺二寸有急加鸟羽示速也急就篇注檄以木为之长二尺説文亦云二尺书李左车曰奉咫尺之书】自相如之后檄书见史册者不可胜纪扬雄曰军旅之际飞书驰檄用枚臯谓其为文敏速也唐以前不用四六周益公拟汉河西大将军谕隗嚣倪正父拟晋奋威将军豫州刺史谕中原豪杰皆用四六然散文为得体如东莱汉使喻莎车诸国是也【説文曰檄激也文心雕龙曰檄皦也宣布于外皦然明白】
　　刘勰文心雕龙曰祭公谋父称文告之辞即檄之本原战国始称为檄凡檄之大体或述此休明或叙彼苛虐指天时审人事筭彊弱角权势标蓍于前騐垂鞶鉴于己然谲诡以驰防炜晔以腾説故树义飏辞务在刚健挿羽以示迅不可使辞缓露板以宣众不可使义隠必事昭而理辩气盛而辞断此其要也【册府元序曰暴过恶张皇威武使忠义奋发而邪谋沮壊谕去就之理陈逆顺之状俾之改图易辙转祸为福诞告士民使知不获己而用兵非无名而黩武】
　　东莱先生曰檄书头説某官告某将士葢闻【説讨叛招携之意】説一段云云惟尔某处将士【説为贼拘胁而不能自归及畧説贼之罪】幕府【説受命讨贼甲兵之盛叙当时形势贼将欲灭须自归】主上【説有过人大度之意开其自新之路】末以归附则有厚赏怙终则有显戮自择祸福结之【末云凡所赏科其如令甲周益公拟谕隗嚣檄云昔吴芮效忠世裂长沙之壤田横亡命身贻海岛之羞顾逆顺之灼分惟智愚之审择】
　　西山先生曰檄露布乃军中文字檄贵铺陈利害感动人意　所业檄题欲出唐大将军河南招慰使传州县檄题出夏侯端传乃髙祖创业之初非因兵兴盗起稍觉气象佳但所疑者一慰字耳　汉以前无檄六朝以前未有露布编题之初须要知此汉檄不须四六如司马相如喻蜀檄之类汉无四六之文故也【晋檄亦用散文如袁豹伐蜀檄之类　隋唐以来方用四六如祖君彦骆賔王檄郑畋移檄藩镇】
　　野处洪公作告契丹诸国及中原檄曰葢闻惟天无亲作不善者神弗赦得道多助仗大义者众必归云云我国家云云惟兹女真之众云云主上云云幕府云云惟彼诸蕃之大国云云为刘氏左袒饱闻思汉之忠徯汤后东征必尉戴商之望云云侯王宁有种乎人皆可致富贵是所欲也时不再来云云檄到如章书不尽意唐李商隠檄刘稹曰惊地底之鼓角骇楼上之梯橦丧贝跻陵飞走之期既絶投戈散地灰钉之望斯穷卢汝弼檄李克用云致赤子之流离自朱邪之板荡祖君彦檄洛州云审配死于袁氏不如张郃归曹范増困于项王未若陈平从汉
　　袁豹伐蜀檄曰当全蜀之彊士民之富子阳不能自安于庸僰刘禅不敢窜命于南中荆邯折谋伯约挫鋭故知成败有数非可智延此皆益土前事当今元也盛如卢循疆如容超凌威南海跨制北岱楼船万艘掩江葢汜铁马千羣充原塞隰然广固之攻陆无全雉左里之战水靡全舟或显戮京畿或传首万里故知逆顺有势难以力抗斯又目前殷鉴深切着明者也
　　栁子厚伐黄贼牒云徴侧之勇冠一方竟就伏波之戮吕嘉之威行五岭终摧下濑之师嗟此陋防自贻擒灭李充曰檄不切厉则敌心陵言不夸壮则军容弱唐説斋拟檄题【唐辽东道大总管喻髙丽首领部落幽镇招抚使谕朱克融右卫率府长史召西域兵讨中天竺】
　　题
　　谕安西城縁边蕃部【绍圣丁丑别试】
　　谕青唐种落【元符庚辰　会要此题有檄字　緫类无檄字】
　　唐大将军河道招谕州县【淳祐甲辰】


　　玉海卷二百三
　　钦定四库全书
　　玉海卷二百四
　　宋　王应麟　撰
　　辞学指南
　　箴
　　序云云箴辞用韵语末云敢告云云【绍圣试格如扬雄百官九州箴之类箴铭賛颂并逐句空字】
　　箴者谏诲之辞若箴之疗疾故名箴【盘庚无伏小人之攸箴庭燎因以箴之召公曰师箴师旷百工诵箴谏】文心雕龙曰夏商二箴余句颇存夏箴见于周书文传篇商箴见于吕氏春秋名类篇【又谨聴篇有周箴】周辛甲为大史命百官官箴王阙虞人掌猎为箴汉扬雄拟其体为十二州二十五官箴后之作者咸依仿焉隋杜正藏举秀才拟匠人箴拟题肇于此唐进士亦或试箴【显庆四年试贡士箴开元十四年考功箴广徳三年辕门箴建中三年学官箴】
　　周虞人箴
　　芒芒禹迹画为九州经啓九道民有寝庙兽有茂草各有攸处徳用不扰在帝夷羿冐于原兽忘其国恤而思其麀牡武不可重用不恢于夏家兽人司原敢告仆夫【告仆夫不敢斥尊】
