<!-- { "loadSidebar": true } -->
　　纪元康四年三月诏曰乃者神爵五采以万数集长乐未央北宫髙寝甘泉泰畤殿中及上林苑朕之不逮寡于德厚屡获嘉祥非朕之任其赐天下吏爵二级民一级女子百户牛酒三老孝悌力田鳏寡孤独帛【明年改神爵元年】神爵元年三月诏曰乃元康四年神爵仍集南郡获白虎威鳯为宝【晋灼曰鳯之有威仪者与尚书鳯凰来仪同意】幸万岁宫神爵翔集【汾隂有万嵗宫是嵗幸河东　应劭曰前年神雀集于长乐宫故改元年】　黄霸传是时鳯凰神爵数集郡国颍川尤多下诏称扬京兆尹张敞舍鹖雀飞集丞相府霸以为神爵议欲以闻　严延年传时黄霸在颍川以寛恕为治屡防丰年鳯凰下上贤焉下诏称扬其行加金爵之赏　郊祀志　上自幸河东之明年正月鳯凰集祋祤于所集处得玉宝起歩寿宫下诏赦天下后间嵗鳯凰神爵甘露降集京师赦天下其冬鳯凰集上林乃作鳯凰殿以答嘉瑞明年正月复幸甘泉郊泰畤改元曰五鳯鳯凰下郡国凡五十余所【宣帝】　扬雄校猎赋发黄龙之穴窥鳯凰之巢临麒麟之囿幸神雀之林　论衡宣帝时鳯凰集上林后又于长乐宫东门树上髙五尺文章五色
　　汉白鹤集后庭　五色鴈集殿
　　郊祀志宣帝由武帝正统兴故立三年尊孝武庙为世宗行所廵守郡国皆立庙告祠世宗庙日有白　集后庭以立世宗庙告祠孝昭寝有鴈五色集殿前西河筑世宗庙神光兴于殿旁有鸟如白鹤前赤后青神光兴于房中如烛状　瑞应图黄帝集昆仑以舞众神鹤二八翔其左　淮南之经　鲍照之赋　翼松乔于碧落侣鸾皇于紫烟　唐舞鹤台　哲宗朝翔鹤曲彼鸣在隂声闻于天
　　汉神鸟集长乐宫
　　宋志汉宣帝五鳯三年二月辛丑神鸟集长乐宫东阙树上又飞下地五采炳发留十余刻章帝元和中神鸟见郡国【神鸟赤色而备五采鸣中五音肃肃雍雍喜则呜舞】
　　汉白雉　素鸟
　　元始元年正月越裳氏重译献白雉一黑雉二诏使三公以荐宗庙　建武十三年九月日南徼外蛮夷献白雉　元和元年正月复献　班固白雉诗啓灵篇兮披瑞图获白雉兮效素乌嘉祥阜兮集皇都发皓羽兮奋翘英容絜朗兮于淳精章皇德兮侔周成永延长兮膺天庆【光武时日南献白雉明帝时获素乌】　明纪永平十一年时麒麟白雉醴泉嘉禾所在出焉【章帝元和中白雉见郡国】　郊祀志丙辰禅泰山下阯东北肃然山纵逺方竒兽飞禽及白雉诸物下诏改元为元封【武帝】
　　汉颍川五鳯凰　神雀
　　纪光武建武十七年冬十月有鳯凰五见于颍川之郏县【东观记曰鳯凰髙八尺五采羣乌并从行列葢地数顷停一十七日　光武生于济阳鳯凰来集】章帝元和二年二月己未鳯凰集肥城【属泰山郡】五月戊申诏曰乃者鳯凰黄龙鸾鸟比集七郡或一郡再见及白乌神爵甘露屡臻安帝延光三年二月戊子济南言鳯凰集台县十月壬午新丰言鳯凰集西界亭　贾逵传建初元年上疏麟鳯万数嘉瑞杂遝注章帝时鳯见百三十九　五行志章帝末号鳯凰百四十九见何敞以为羽孽乐叶图徴说五鳯皆五色为瑞者一为孽者四典引来仪集羽族于观魏注貌恭体仁则鳯凰来仪宋志章帝元和二年以来至章和元年凡三年鳯凰
　　百三十九见郡国【秦彭守颍川有鳯凰之瑞】
　　汉神爵集宫殿　颂
　　贾逵传永平中神爵集宫殿官府冠羽有采色者帝异之以问刘复复不能对乃荐贾逵博物多识帝诏见问之对曰昔武王终文之业鸑鷟在岐宣帝威怀戎狄神爵仍集此胡降之徴也帝勑兰台给笔札使作神爵颂【班超为西域都防献大雀诏曹大家作颂】　论衡永平中神爵羣集孝明诏上颂百官颂上文皆比瓦石唯班固贾逵傅毅杨终侯讽五颂金玉孝明览焉隋志傅毅神雀赋一卷　纪永平十七年神雀五色翔集京师夏五月戊子百官上夀　王景传建初元年迁徐州刺史时有神雀诸瑞乃作金人论颂洛邑之美天人之符注章帝时有神雀鳯凰白鹿白乌等瑞【章帝元和中神爵白燕见郡国】　典引竒兽神禽
　　汉白乌　三足乌　晋赤乌
　　元和中蜀郡王追为益州太守政化尤异神马四匹出滇池河中甘露降白乌见始兴起学校渐变其俗　元和二年三足乌集沛国五月戊申诏白乌神爵甘露屡臻【又有赤乌白燕】　典引曰三足轩翥于茂林蔡邕曰乌反哺之鸟至孝之应【大人赋西王母有三足乌为使】　古今注河平四年白乌集孝文庙下　宋志三足乌王者慈孝天地则至汉章帝元和中见郡国　瑞应图宗庙礼敬备于孝慈则白乌至孝慈动天地则三足乌来文王时见苍乌王者孝悌则苍乌至　晋中兴祯祥说白乌仁禽宗庙肃敬则见　魏都赋莫赤匪狐九尾自扰莫黑匪乌三趾来仪　晋明帝大寜元年郭璞上疏当有赤乌来集晋陵以显至德　呉武昌赤乌见改年　齐髙帝时白乌至
　　汉条支爵
　　纪和帝永元十三年十一月安息献师子及条支大爵拾遗记章帝时条支国贡异瑞有鸟名鳷鹊形髙七
　　尺解人语其国太平则羣翔　汉武时四夷賔服有献驯鹊若有喜乐事则鼔翼翔鸣　前西域传賛钜象师子猛犬大雀之羣食于外囿【条支国临西海有大鸟】
　　汉白燕
　　宋志白燕者师旷时衔丹书至汉元和中见郡国宋元嘉元年七月壬戌集齐郡城白乌王者宗庙肃敬则至晋咸寜五年七月戊辰见齐南隰太康元年五月庚午见襄城十年五月丁丑见长安明帝泰寜二年十一月见京都宋元嘉二年十一月丙辰见山阳白雀王者爵禄均则至汉元和初见郡国【章和中白雀见犍为】晋咸寜元年见梁国太康二年六月丁卯二见河内河南　宋元嘉十八年山隂献白鸠何承天上颂曰翩翩者鸠亦皎其辉理翮台岭扬鲜帝畿二十四年九月庚戌又见沈演之上颂曰有哲其仪时惟皓鸠性勰五教名编素丘殷厯方昌婉翘来游汉录充韡爰降爰休岂伊赴林必周之栩岂伊归义必商之所惟德是依惟仁是处育景阳岳濯姿帝宇雉飞越裳鹭起西雍烝然戾止实兼斯容晋咸寜元年四月丁巳白雉见安丰十二月丙午见梁国三年十一月见渤海太康元年见中山【咸和九年五月癸酉白防见呉国】　宋元嘉二十二年白鹊见新野二十六年五月癸酉见建康大明五年正月丙子交州献白孔雀
　　魏赤雀　白雉
　　魏武执政赤雀见于庭【一云白雀】议郎魏不疑为颂　晋泰始中白雀见宜阳北门茍遂为颂八年飞于金城见河内洛阳太康三年见豫章十年见宣光北门　瑞应图王者养耆老尊有道则白鸠至【成汤时集成王时至】晋泰始八年五月甲辰白鸠巢庙阙【一云集太庙南门】　魏文帝延康元年四月丁巳饶安县言白雉见　黄初元年郡国十九言白鹿白麋见三十七言甘露降三言嘉禾生十九言白雀见白鸠见二言木连理朱草生文昌殿侧郡国二言醴泉出神出于灵池镬中生赤鱼　宋孝武上白雉表陶气仁风练色淳露
　　魏鳯凰见郡国
　　文帝郡国奏鳯凰十二见
　　晋鳯凰见郡国
　　晋纪武帝泰始元年十二月鳯凰六见郡国三年鳯凰六见郡国五年五月辛卯见赵国穆帝升平四年二月辛亥鳯凰将九雏见于丰城【十二月甲子复见】五年四月己未见沔北　宋元嘉十四年正月戊戌鳯凰二见于都下众鸟随之改其地曰鳯凰里　呉薛综鳯颂　晋顾凯之傅咸赋　郭璞賛
　　晋神雀
　　乐志傅改黄爵行为伯益言赤乌衔书有周以兴今圣皇受命神雀来也朱雀作南宿鳯凰统羽羣赤乌衔书至天命瑞周文神雀今来游为我受命君　郭璞传明帝即位逾年暨阳县言赤乌见璞请改年肆赦　隋开皇十六年神雀降含章闼召百官赐宴许善心于坐请笔制神雀颂　班固神爵之颂曹植嘉爵之篇　汉集泰畤之殿魏下文昌之宫　孔图献赤荀文表白梁大通九年白雀集东宫刘孝威上颂　薛综赤乌颂赫赫赤乌惟日之精朱羽丹质希代而生
　　唐白雉
　　武德二年正月寜州献白雉贞观十六年八月申州献白雉　纪武德元年十一月戊申禁献异兽竒禽者谢观白雉赋厯雉门而捧进随鸿胪而坌入利觜玉植修领缟戢其浄珉洁其神露凝禀时清之化非日浴之能
　　唐赤雀　神雀台
　　武德八年五月三日【一云四月】赤雀巢干殿门宴五品已上上颂者十余人贞观四年三月赤雀见万年二十年四月房州言赤雀见开元十七年五月甲寅有赤雀见于翼州【宋元嘉二十年五月赤雀集南平】　贞观九年五月万安县获白雀开元十三年九月兖州奏白雀见十月丁卯太史奏白雀见　地理志陜州峡石东有神雀台天宝二年以赤雀见置　瑞应图王者奉己俭约则赤雀见
　　唐鳯凰见
　　武德九年七月海州言鳯凰见太宗即位八月辛未巂州言鳯凰见九月洛州言赤雀见乙未莒州言鳯凰二见羣鸟随之其声若八音之奏贞观元年十月和州言鸾见九年十月黎州言鳯凰见十年八月洛州言鳯凰见二十一年四月兖州鸾见六月淄州言鳯凰见　明皇时杨仲昌对策第一为孝义令鸾降庭树太守萧恕表其政　李程鳯巢阿阁赋厌丹穴而不息鄙髙冈而不鸣　黄帝服斋翔鳯临于阿阁汉章望祀飞鹄度于祠坛葢髙览于徳辉故亟昭于瑞命
　　唐白鹊
　　通鉴贞观二年九月尝有白鹊巢于寝殿槐上合欢如腰皷左右称贺上曰此何足贺命毁其巢纵鹊于野外开元八年十二月岐州进白燕九年三月白鹊见许
　　昌十八年四月辛酉寿州献白鹊二十五年五月丁丑白鹊见【开元中大理狱有鹊巢庭羣臣称贺以为几致刑措】　贞元十二年十二月甲子左神防军进白鹊　栁宗元贺白鹊表霜毛皎洁玉羽鲜明白者正色实表金方鹊以知来式彰冦服
　　唐苍乌　五色鴈
　　贞观九年十二月京师苍乌见贞元十一年二月同州献五色鴈　礼斗威仪江海不扬波东海输之苍乌宋志君孝慈则苍乌来宋大明元年五月苍乌见襄阳
　　唐瑞雉
　　贞观十六年【一云十七年】四月二日皇太子初立有雄雉飞集东宫明德殿前上问禇遂良是何祥对曰昔秦文公时童子化为雉雌者鸣陈仓雄者鸣南阳童子言曰得雄者王得雌者伯文公遂以为宝鸡祠汉光武得雄遂起南阳有四海陛下旧封秦故雄雉见于秦地
　　唐三足乌　白乌　赤乌
　　贞观十七年五月雍州献三足乌　贞元十一年六月河阳献白乌十一月己酉潭州献赤乌　李云卿京兆献三足乌赋瑞表孝纪名标秘图　张说进白乌赋有莫黑之凡族忽变白而効灵感上仁于孝道合中瑞于祥经贶集王屋飞随帝辇捧日髙翥迎风细转鉴深心于反哺移报德于君亲雪羽霜毛氷清玉状　裴度白乌呈瑞赋怀恩反哺养素来仪不染而成因心之孝恶赤黑之人乃成形于皓皓
　　唐慈乌
　　五行志开元二十八年四月庚辰慈乌巢宣政殿栱鹡鸰集麟德殿【见颂类】　令狐楚贺白乌表宣武进白乌并图按汉成帝时白乌集于文武庙黑乌皆从颇类此图
　　唐白雀
　　贞元十五年正月潞州进白乌二十一年七月辛卯又献白雀十三年四月幸兴庆宫龙堂祷雨有白鸬鷀浮沉水际羣类翼从左右以为龙之变化既而大雨　栁宗元表云灵禽羣翔自成行列如随威鳯以翼龙舟　谢观白雀赋黄以为名赤以为翼衔丹书以告社执玉环以述职　开元乙卯嵗东夷贡白鹰蘓颋作賛
　　建隆　咸平鹦鹉
