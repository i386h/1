<!-- { "loadSidebar": true } -->
　　晋习凿齿桓温觊觎非望凿齿着汉晋春秋以裁正之起汉光武终于晋愍帝于三国之时蜀以宗室为正魏武虽受汉禅晋尚为篡逆至文帝平蜀乃为汉亡而晋始兴焉凡五十四卷【唐志卷同】又上疏谓晋宜越魏继汉不应以魏后为三恪谨著论曰若以魏有代王之徳则其道不足有靖乱之功则孙刘鼎立道不足则不可谓制当年当年不制于魏则魏未曽为天下之主王道不足于曺则曺未始为一日之王自汉末鼎沸五六十年吴魏犯顺而彊蜀人杖正而弱三家不能相一万姓旷而无主夫有定天下之大功为天下之所推孰如见推于闇人受尊于防弱配天而为帝方驾于三代故旧之恩可封魏后三恪之数不宜见列以晋承汉功实显然又何为虚尊不正之魏而亏我于大通哉　隋志习凿齿汉晋阳秋四十七卷孔舒元衍汉魏春秋九卷汉书注计书先上太史公副上丞相记事如古春秋叙序春秋考纪表志凡百篇　王命论垂防书于春秋师古曰史书记事之总称　光武纪注范晔序例云帝纪畧依春秋
　　唐四十一家编年
　　志史録编年类四十一家四十八部九百四十七卷失姓名四家始于汲冢书纪年终于张大素隋后畧汉有荀恱侯瑾张璠袁宏张缅刘艾袁晔乐资习凿齿之书而应劭崔浩汉纪音注附焉魏吴晋有孙盛魏澹梁祚环济陆机干寳刘谦之曹嘉之徐广邓粲檀道鸾萧景畅郭季产杜廷业之书而刘协注晋纪附焉宋齐梁北齐隋有王智深裴子野鲍衡卿王琰沈约吴均谢昊刘璠何之元萧韶姚朂王劭赵毅张大素之书而臧严栖鳯春秋附焉失姓名者汲冢纪年魏武本纪皇帝纪梁末代记四家不着録者栁芳唐厯以下及韦澳吴兢韦述陆长源陈岳焦璐李仁实马总王起黄台符贾钦文曹圭张敦素刘轲封演韦美栁璨之书终于李匡文汉至唐年纪凡十九家三百五十五卷　隋志谓之古史自纪年至齐志三十四部六百六十六卷　景徳二年龙图阁书目编年一千一十三卷　崇文总目三十八部五百七十九卷　中兴目六十二家一千三百二十卷　续目十一家四百十七卷皇甫湜编年纪论合圣人之经者以心不以迹得良史
　　之体者在适不在同
　　唐编纪　周书
　　李至逺【素立之孙】少秀悟能治尚书左氏春秋未见杜预释例而作编纪【一作记】大趣略同复撰周书起后稷至赧王为纪令狐徳棻许其良史【髙宗时】
　　唐编年
　　萧頴士甞谓仲尼作春秋为百王不易法而司马迁作本纪书表世家列叙事依违失褒贬体不足以训乃起汉元年讫隋义宁编年依春秋义类为百篇在魏书髙贵郷薨曰司马昭弑帝于南阙在梁书陈受禅曰陈覇先反又自以梁支孙而宣帝逆取顺守故武帝得血食三纪昔曲沃篡晋而文公为伯仲尼弗贬也乃黜陈闰隋以唐土徳承梁火徳皆自断诸儒不与论也有太原王绪者僧辨裔孙譔永宁公辅梁书【十卷】黜陈不帝頴士佐之亦着梁萧史谱【二十卷】及作梁不禅陈论以发义例使光眀云　李华三贤论曰頴士尤罪子长不编年而为列后世因之非典训也自春秋三家后非训齐生人不録
　　唐续春秋【详见续春秋】
　　裴光庭开元中光庭拜侍中兼文舘学士又引寿安丞李融拾遗张琪着佐司马利宾直文舘撰续春秋经【约周公旧规依仲尼新例】自战国讫隋【上自周敬下至有隋】请天子修经光庭作书乆不就　册府元开元二十年三月丁卯奏
　　唐厯　续唐厯
　　栁芳肃宗诏芳与韦述缀吴兢所次国史上元中坐事徙黔中时髙力士亦贬巫州因从力士质开元天寳及禁中事具识本末时国史已送官不可追刋乃推衍义类仿编年法为唐厯四十篇颇有异闻然不立褒贬义例为诸儒讥讪【李徳奏芳子冕以力士之说为先臣言之退上一十七事为次栁氏旧闻一卷】　蒋偕初栁芳作唐厯大厯以后阙而不録宣宗诏崔从韦澳李荀张彦逺及偕等分年撰次尽元和以续云　志栁芳唐厯四十卷续唐厯二十二卷韦澳蒋偕李荀张彦逺崔瑄撰崔从监修　防要大中五年七月宰臣监修崔从等撰续唐厯二十卷【旧纪二十二卷】　中兴书目栁芳撰唐厯起隋义宁元年尽大厯十三年八月【崇文目唐厯四十卷目録一卷　晁氏志云叙制度为详】初芳次国史兴髙祖讫乾元凡百三十篇叙天寳后事弃取不伦【后同本传】后崔续修之未就宣宗大中间命崔从起大厯十三年春尽元和十五年凡二十二卷
　　唐日厯
　　防要永贞元年九月壬申【宪宗初立】监修韦执谊奏皇王大典实存简册自顷史官修撰皆于私家纪録望令修撰官各撰日　凡至月终即于馆中都防详定是非除已成实録撰进宣下者其余见修日厯并不得私家置本从之　蒋乂父将眀肃宗擢集贤殿学士又贞元中修撰子系大中二年史馆修撰伸偕亦修撰曰蒋氏三世踵修国史称良笔咸云蒋氏日厯天下多藏焉【此日厯所从起也】　中兴书目有天祐日厯一卷欧阳修曰书虽不全然唐之遗文也　朱子曰厯数者帝王相继之次第犹日厯眀气节之先后　后汉公卿有所撰述始集公府乃上兰台唐制専命大臣纂録时政季送史馆盖献替之语非禁近莫得而闻信之辞非史官莫得而预事大体重实相关焉
　　唐通厯
　　志马总十卷编年类【本传着集年厯通厯】　书目唐马总撰【朝议郎守泉州别驾】起天皇氏总以史籍繁芜故上索三坟中稽五典迄于隋季为十卷今存【又云贯寳厯于圣唐是曰通厯　前进士齐推序】自十一卷起唐髙祖者即孙光宪所续也光宪皇朝人作续通厯十卷起唐髙祖止闽王审知令附于通厯后者唯五卷尔通厯一书大抵简畧首纪三皇尤诡诞不经与司马贞补史记所言无异随事间有论著谓文帝庶几于王道而景帝之拟成康则有慙徳谓宣帝刑名图覇之王也而世以比光武非其伦也斯言当矣【总又有唐年小録六卷载徳宗以前故事】　晁氏志马总通厯十卷纂太古十七氏中古五帝三王及删取秦汉三国晋十六国宋齐梁陈元魏北齐后周隋世纪兴灭粗述其君贤否取虞世南畧论分系于末以见义焉孙光宪续十卷辑唐洎五代事以续马总厯参以黄巢李茂贞刘守光阿保机吴唐闽吴越两蜀事迹太祖朝诏毁其书以其所纪多非实也志李仁实通厯七卷【编年】徐整通厯二卷三五厯纪二卷通
　　厯二卷杂厯五卷孔衍国志厯五卷长厯十四卷【杂史】贾钦文古今年代厯一卷【大中时人编年】刘轲帝王厯数謌一卷【元和末】　司马光通厯八十卷
　　唐天祚长厯
　　栁璞【仲郢子终著作郎】着春秋三氏异同义又述天祚长厯断自汉武帝纪元为编年以大政大祥异侵叛战伐随着之闰位者附见其左甞谓杜征南春秋后序述纪甲厯为得实自余史家皆差蒋系以为然　志栁璞正闰位厯三卷又黄台符古今通要四卷【宣懿时人】
　　唐统纪
　　志陈岳唐统纪一百卷【崇文目同】　中兴书目检校尚书屯田员外郎陈岳撰以荀悦袁宏有汉纪遂为大唐统纪起武徳尽长庆末凡十三朝成一百卷用春秋例间着论云
　　唐大统纪
　　文粹陈鸿修大统纪三十卷正统年代随甲子纪年【以世本尚书春秋纬书及诸史为据】絶笔于元和六年辛卯上推至炎帝元年癸未凡三千六百九年
　　唐三国春秋
　　志杂史崔良佐卷亡员半千二十卷
　　建隆龙飞日厯
　　一卷赵普记显徳七年正月艺祖受禅事是年改元建隆三月普撰此书普时为枢密学士
　　开寳日厯【又见时政记】
　　开寳七年闰十月庚申判史馆扈防言唐文宗开延英大臣论事命舍人执笔螭头以记时政唐眀宗命端眀枢密二学士修日厯【显徳元年十月修眀宗之制】近此事皆废宜命宰辅每日纪録诏参政多逊典其事雍熙四年九月直史馆胡旦言建隆至今日厯不备诏于史馆西庑修之淳化四年翰林学士修国史宋湜修日厯【寻罢】干兴元年五月丁丑诏先朝日厯起居注未上者亟修纂乙酉史馆请权于宣徽院修日厯十一月修撰李维宋绶言先朝日厯自祥符元年已后未纂辑甲戌遂命馆阁儒臣王举正李淑为史馆编修庆厯中张方平兼修撰自干兴至庆厯日厯以属之粲然复全欧阳修言録本进呈事有讳避史官虽欲书而不敢书【请更不进本】　书目有周显徳日厯一卷六年夏扈秋董淳冬贾黄中
　　旧制以宰相监修国史修撰直馆检讨无常员辑时政记起居注撰日厯【系以日月】置编修院于门下省元丰四年总于史馆官制正名属秘省国史案六年三月己夘诏长贰毋得与著作修纂日厯事七年十一月己亥诏记注及诸司文书皆送著作八年命曽肇林希兼著作元祐五年十一月置局名曰国史院门下省绍圣二年诏日厯还袐省　绍兴元年四月置修日厯所七月命秘书长贰通修纂日厯【初元豊六年之制长贰不与今从少监程俱请】三年六月左相吕颐浩兼提举修国史时修日厯张纲言秘省权轻难以取防又孙近言景徳二年王旦为相领史职请宰辅提举故有是命八月又诏郎佐以郎官兼领十年二月并归国史案以著作郎佐修纂遇修正史实録即置国史实録院见修日厯宰相提举以监修国史系衔乾道二年十二月修成钦宗日厯七十五卷诏免进呈
　　开寳厯代纪要
　　崇文目杂家开寳五年四月癸夘参知政事刘熙古进五十卷诏褒之　本甞集古今事迹为歴代纪要五十卷　贾昌朝通纪八十卷【当攷】
　　景徳甲子编年厯
　　中兴书目二卷【实録三卷】直史馆刘防叟撰采其父熙古所着皇王纪要及古今帝王年代厯别为五运甲子编年厯三卷自唐尧起庚子至太祖建隆元年庚申【凡三千三百十二年】首尾无误以自唐尧以上至黄帝逐代皆有子孙其所书元年甲子及在位年数不可攷故也景徳中上之防叟字道民宋州人
　　天圣汉春秋　嘉祐唐史记　唐纪
　　天圣元年十月十六日中书门下言胡旦先撰汉春秋一百卷乆未进入诏令本州递进【淳化五年旦言臣参两汉君臣事迹得鲁史之例着为春秋凡百篇帝曰旦褒贬出胷臆岂得容易流】二年二月癸亥州以旦书上进上称叹之以秘书监致仕【命一子为京官】初旦上所撰汉春秋一百卷上因问旦著书本末宰臣王钦若曰旦太宗朝进士第一人词学精博甞谓三代之后唯汉得正统因四百年行事立褒贬着此书以儗春秋上称叹故有是命【一云三年九月】　实録祥符三年十二月丙寅襄州言通判司封外郎胡旦撰汉春秋百篇诏给札録进【初旦斵大砚方五六尺既而埋之旦刻曰胡旦修汉春秋砚云】　天章阁侍讲孙甫据实録与书兼采诸家着録参验不差足信者修为唐史记旧史文繁者删之失者改之意不足而有他证者补之事之不要者去之要而遗者増之是非不眀者正之用编年之体以序君臣之事其体略与实録相类自康定元年修是书至皇祐四年草具遂作序述其意逮嘉祐元年成七十五卷论九十二首【文彦博从甫借之不与但録姚崇宋璟论以与之】　陈彭年以班固谢承为汉书而荀悦袁宏为纪虞预王隠为晋书而干寳为纪唐文物宪章可述独缺编年之史乃次新书定为唐纪四十篇三十万言【书目四十卷起髙祖讫哀帝】　刘直方修大唐机要三十卷删冗补遗
　　景祐五朝春秋【五代纪】
