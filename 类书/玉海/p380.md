<!-- { "loadSidebar": true } -->
　　观其妙不携贰之爽以为之宗蠲烝上神申固百禄倚云筑而流睿唱泚壶墨而霏仙翰　扢神壝谨馨粢度九筵之堂枚枚有侐瞻八景之驭飘飘下臻聨压神臯之奥区震显旧邦之新命　絶瑞日昭繁祺山拥道防孔彰飚游下翔　仰观星定大度瑰宫　炳丹激射飞仙图写遽轩拖虹回阿舞马　坛罽周张琼糜迪尝云旄芬植罴案凝锵　娲天镂石奎画摹星　歘若经阆风而歴琳房飘如排吉云而挹丹露　白蜺拥盖青虬夹毂　玉版彭觥　西定箓东华校名　珠巾琳几　明霞之馆羽景之堂









　　玉海卷一百
<子部,类书类,玉海>
　　钦定四库全书
　　玉海卷一百一
　　宋　王应麟　撰
　　郊祀
　　祠坛
　　古者祀天地日月神示及即位庆贺建拜皆有坛场以行事诚之至礼之尽也
　　黄帝封祭坛
　　管子地数篇黄帝问于伯髙曰吾欲陶天下以为一家为之有道乎伯髙对曰上有丹沙者下有黄金上有慈石者下有铜金上有陵石者下有铅锡赤铜上有赭者下有铁此山之见荣者也茍山之见其荣者君谨封而祭之距封十里而为一坛使乗者下行行者趋修教十年而葛卢之山发而出水金从之尤受而制之以为剑铠矛防雍狐之山发而出水金从之尤受而制之以为雍狐之防芮戈
　　黄帝圜丘
　　汉武纪元封二年六月赐云阳都百戸牛酒注晋灼曰云阳甘泉黄帝以来祭天圜丘处师古曰县之所居在宫侧者称都
　　尧河洛坛　【龙马图】
　　文选赭白马赋注尚书中曰帝尧即政七十载修坛河洛仲月辛日礼备至于日稷荣光出河龙马衔甲赤文緑色临坛吐甲圗　宋符瑞志汤乃东至于洛观帝尧之坛沈璧舜设坛于河依尧故事至于下昃荣光休气至黄龙负圗出于坛畔赤文緑错成王少周公摄政七年与成王观于河洛沈璧礼毕至日昩荣光出青云浮青龙临坛衔圗止坛赤文成字　庾信尧登坛铭曰登坛洛汭沈玉河湄丹圗驭马緑甲乗荣光上幕休气连帷
　　周圜丘方丘【见上类】　泰坛
　　郊特牲疏王肃以郊丘是一而郑氏以为二圣证论王肃难郑云祭法说禘无圎丘之名周官圆丘不名为禘是禘非圎丘之祭也诗思文后稷配天之颂无帝喾配圆丘之文知郊则圆丘圆丘则郊所在言之则谓之郊所祭言之则谓之圆丘于郊筑泰坛象圆丘之形以丘言之本诸天地之性故祭法云燔柴于泰坛则圆丘也郊特牲云周之始郊日以至周礼云冬至祭天于圜丘知圜丘与郊是一也　大司乐疏土之髙曰丘取自然之丘圜者象天圜因髙以事天故于地上因下以事地故于泽中水钟曰泽取自然之丘方象地方郊之祭以后稷配圜丘禘以喾配祭法云禘黄帝之等皆据祭天于圜丘礼天必于冬至地必于夏至之日者天阳地隂于阳生隂生之日祭之也郊天必于建寅者郊所感帝以祈糓实取三阳爻生之日万物出地之时祭神州于北郊亦应取三隂爻生之月万物秀实之时也　祭法疏张融以禘为五年大祭又以圜丘即南郊与王肃同燔柴于泰坛瘗埋于泰折疏曰此祭感生之帝于南
　　郊神州地只于北郊也礼器云至敬不坛此谓燔柴在坛设馔在地　家语兆丘于南注谓圜丘之兆于南郊圜丘人之所造故谓之泰坛扫地而祭注圜丘之地扫焉而祭既至泰坛王脱裘矣服衮以临燔柴　春官凡以神仕者注祭天圜丘象北极祭地方泽象后妃春秋繁露春秋之法王者岁一祭天于郊四祭于宗庙汉志王商等以为兆于南郊所以定天位也祭地于大折在北郊就隂位也郊处各在圣王所都之南北折　杜邺曰古者坛场有常处燎禋有常用賛见有常礼牺牲玉帛虽备而财不匮车舆臣役虽动而用不劳每举其礼助者欢说大路所歴黎元不知
　　周朝日夕月坛
　　见上类
　　周合诸侯坛　方明坛
　　礼司仪掌九仪之宾客摈相之礼将合诸侯则令为坛三成宫旁一门注天子春帅诸侯拜日于东郊则为坛于国东夏礼日于南郊则为坛于国南秋礼山川丘陵于西郊则为坛于国西冬礼日月四渎于北郊则为坛于国北既拜礼而还加方明于坛上而祀焉所以教尊尊也觐礼曰诸侯觐于天子为宫方三百步四门坛十二寻深四尺是也　司盟诏明神注神之明察者谓日月山川觐礼加方明于坛上所以依之　左传子产曰大适小有五美作坛以昭其功宣告后人无怠于徳南史陈大建十年九月乙巳立方明坛于娄湖甲寅临誓众
　　鲁雩坛
　　春秋大雩【书凡二十一】　左传桓五年秋大雩书不时也凡祀启蛰而郊【夏正建寅之月祀天南郊】龙见而雩【建巳之月苍龙宿之体昏见东方祭天祈膏雨】始杀而尝【建酉之月】闭蛰而烝【建亥之月】过则书正义天官东方之星尽为苍龙之宿雩之言逺也逺为百糓祈膏雨豫为秋收意深逺也诸侯雩山川鲁得雩上帝故称大　公羊传大雩旱祭也注君亲之南郊以六事谢过自责童男女各八人舞而呼雩　糓梁传雩者为旱求者也求者请也注其祷辞曰方今大旱野无生稼寡人当死百姓何谤不敢烦民请命愿抚万民以身塞无状【注又云传例曰雩得雨曰雩不得雨曰旱】疏天子雩上帝诸侯雩上公鲁与天子同雩上帝上帝既雩雩及百辟卿士有益于民者考异邮说僖公三时不雨祷于山川以六过自责云云案春秋考异邮三时唯有祷礼无雩祭之事唯四月龙星见始有常雩　月令大雩帝云云正义凡正雩在周之六月常事不书书秋大雩不云旱者皆过雩也传言旱者皆为旱脩雩也雩书月者为脩旱雩得礼故定元年糓梁传曰雩月雩之正也秋大雩非正也僖公三时不雨帅羣臣祷山川以六过自责凡雩必先祷　祭法雩宗祭水旱也【宗当作禜】疏亦坛名也雩吁嗟也禜为营域而祭之诗云汉云靡爱斯牲郑注大祝云类造禬禜皆有牲攻说用币而已　论语樊迟从游于舞雩之下左传庄十年雩门注鲁南城门　水经注南门亦曰
　　雩门门南隔水有雩坛坛髙三丈曽防所欲风舞处也郊特牲疏郑注论语云沂水在鲁城南雩坛在其上史记正义括地志云沂水亦名雩水卫宏汉旧仪云
　　鲁雩坛在城东南引山水为沂至坛西行曰雩水南齐志郑云雩坛在南郊坛之旁而不辨东西论衡董仲舒雩祭之法设土龙以为感【刘子骏掌雩祭典土龙事】汉昭帝纪始元六年夏旱大雩不得举火注抑阳助隂也
　　汉大将坛
　　髙纪元年夏四月汉王既至南郑韩信为治粟都尉亡去萧何追还之荐于汉王王斋戒设坛拜信为大将军【传云以为大将萧何曰王必欲拜之择日斋戒设坛场具礼乃可王许之　张良传汉王之将独韩信可属大事当一面】　九域志兴元府有韩信坛
　　汉髙祖即位坛
　　髙纪五年二月甲午汉王即皇帝位于汜水之阳注张晏曰泛水在济隂史记正义括地志云髙祖即位坛在曹州济隂县界
　　汉五帝坛　泰一坛　紫坛　甘泉圜丘　泰畤坛
　　见郊祀类
　　汉嘉坛
　　志郊祀歌后皇十四后皇嘉坛立黄服五神十六扢嘉坛椒兰芳
　　汉夀福坛
　　洞冥记元光元年起夀福灵坛阔百步四周起铜梁银堤
　　汉髙邑即位坛
　　光武纪建武元年【旃作噩岁】四月行至鄗命有司设坛场于鄗南千秋亭五成陌【注坛筑土场除地其地在今赵州栢乡县水经注曰亭有石坛坛有圭头碑其隂云常山相冯龙所造坛庙之东有两石翁仲南北相对焉】六月己未即皇帝位燔燎告天禋六宗望羣神其祝文曰云云建元大赦改鄗为髙邑　祭祀志建武元年光武即位于鄗为坛营于鄗之阳祭告天地采用元始中郊祭故事六宗羣神皆从未以祖配天地共犊余牲尚约　郡国志常山国髙邑故鄗光武更名有千秋亭五成陌光武即位于此　肃宗纪元和三年三月丙子诏髙邑令祠光武即位坛　金石録光武即位坛碑唐开元二十二年四月王预撰
　　汉社稷方坛【详见前类】
　　祭祀志建武二年立太社稷于雒阳在宗庙之右方坛无屋有墙门而已
　　汉先虞坛
　　祭祀志立秋之日迎秋于西郊祭白帝蓐收【月令章句曰西郊九里因金数也】车旗服色皆白歌西皓八佾舞育命之舞使谒者以一特牲先祭先虞于坛有事天子入囿射牲以祭宗庙名曰防刘　礼仪志立秋之日白郊礼毕始威武斩牲于郊东门以荐陵庙其仪乗舆御戎路白马朱鬛躬执弩射牲牲以鹿麛【月令曰天子乃厉饰执弓挟矢以猎月令章句曰亲执弓以射禽所以教兆民载战事也四时闲习以救无辜以伐有罪所以强兵保民安不忘危也】太宰令谒者各一人载获车驰驷送陵庙还宫遣使者赍束帛以赐武官【汉官名秩曰赐太尉将军各六十匹执金吾诸校尉各三十匹武官倍于文官】武官肄兵习战阵之仪斩牲之礼名曰防刘兵官皆肄孙吴兵法六十四阵名曰乗之【月令孟冬天子讲武习射御角力卢植注曰角力如汉家乗之引阈蹋踘之属今月令季秋天子乃教田猎以习五戎月令章句曰寄戎事之教于田猎武事不可空设必有戒故寄教于田猎闲肄五兵天子诸侯无事而不田为不敬田不以礼为暴天物周礼司马以旗致民平列阵如战之阵王执路鼓诸侯执贲鼓军将执晋鼓师帅执提旅帅执鼙卒长执铙两司马执铎公司马执镯以教坐作进退疾徐疏数之节士卒聴声视旗随而前却故曰师之耳目在吾旗鼔春教振旅以搜田夏教苃舍以苗田秋教治兵以狝田冬教大阅以狩田春夏示行礼取禽供事而已秋者杀时田猎之正其礼盛独断曰巡狩猎还公卿以下陈雒阳都亭前街上乗舆到公卿以下拜天子下车公卿识顔色然后还宫古语曰在车为下唯此时施行】立春遣使赍束帛以赐文官【汉官名秩曰赐司徒司空帛四十匹九卿十五匹古今注曰建武八年立春赐公十五匹卿十匹】防刘之礼祠先虞执事告先虞已烹鲜时有司乃逡巡射牲获车毕有司告事毕【古今注曰永平元年六月乙卯初令百官防膢白幕皆霜风俗通称韩子书山居谷汲者膢腊而寘水楚俗常以十二月祭饮食也又曰当新始杀食曰防膢】
　　汉雒阳圆坛　北郊方坛
　　见郊兆
　　汉雩场
　　钟离意传永平二年夏旱而大起北宫意上疏帝策诏报曰汤引六事咎在一人比上天降旱密云数防朕戚然慙惧思获嘉应故分布祷请闚风云北祈明堂南设雩场【注明堂在洛阳城南言北祷者盖时修雩在明堂之南】又勑大匠止作诸宫减省不急诏因谢公卿百僚遂应时雨　　纪　安帝永初七年五月庚子京师大雩顺帝阳嘉元年二月戊辰雩甲戌诏曰分祷祈请靡神不禜　通典后汉行雩礼以求雨闭诸阳衣皁兴土龙立土人舞僮二佾七日一变朱索萦社伐朱鼓祷以少牢【礼仪志同】　魏太和五年三月辛巳大雩
　　汉泰山祠坛
　　章纪元和二年二月辛未幸太山柴告岱宗有黄鹄三十从西南来经祠坛上东北过于宫屋翺翔升降
　　魏圜丘　方丘
