<!-- { "loadSidebar": true } -->
　　尼删书之余　唐志杂史汲冡周书十卷孔晁注周书八卷【崇文目同】　史通周书与尚书相类即孔氏刋约百篇之外凡为七十一章上自文武下终灵景其有典雅高义亦有浅末常説殆似后之好事者所増益也【书多驳辞宜孔子所不取抑战国处士私相缀续以周为名孔子亦未必见】至若职方之言与周官无异时训之説比月令多同斯百王之正书五经之别録【史通引周书殷祝篇】　今按汲冡周书十卷晋五经博士孔晁注凡七十篇始于度训终于器服序在卷末其畧曰昔在文王商纣并立困于虐政将道以弼无道作度训车服制度民不茍逾作器服周道于焉大备【孔晁注或称十卷或称八卷】隋唐志皆云此书得之晋太康中汲郡魏安厘王冡【武帝纪咸寕五年十月得竹简古书】然刘向班固所录并着周书七十一篇且谓孔子删削之余而司马迁史记武王克殷事与此合【周纪武王登阜望洛邑徐广曰出周书】郑注周礼行人云周书王防备焉注仪礼乡射云周书曰比唐以闾説文引逸周书大翰若翚雉岂汉世已入中秘其后稍隐耶篇目比汉但阙其一必班刘司马郑许所见系之汲冢失其本矣时训明堂记礼者所采録克殷度邑迁史所援据杜氏左注引千里百县【疏云周书存者其文非尚书之类】左疏引周书諡法【周公諡法一卷即此书第五十四篇也】晋狼瞫曰周志有之勇则害上不登于明堂注周书也其语今见篇中汉小説家虞初周説应劭谓以周书为本説文尔雅注引逸周书杨赐修徳修政之言冯衍注小开篇司马相如注王李宅程唐大衍厯议维元祀二月丙辰朔武王访于周公又竹书十一年庚寅周始伐商文选注周史梓阙之梦皆是书也楚世家欲起无先苏秦説魏緜绵不絶蔓蔓奈何墨子国无三年之食非其国恬必参而五之王商以左道事君者诛史货殖农不出则乏食工不出则乏事商不出则三宝絶大戴保傅篇注习之为常皆曰周书淮南汜论训周书曰上言者常下言者权注以为周史之书萧何云天予不取反受其咎顔氏注周书本与尚书同类葢孔子所删百篇之外刘向所奏有七十一篇主父偃云安危在出令存亡在所用注以为本尚书之余陈汤谷永云记功忘过宜为君注以为尚书之外周书今书有无其语者岂在逸篇乎【文选注引古文周书穆王事　书正义引汲冡古文云盘庚自奄迁于殷】　书正义汉张霸伪造尚书百两篇而为纬者附之郑作书论依尚书纬云孔子求书得黄帝孙帝魁之书迄于秦穆公凡三千二百四十篇断逺取近定可为世法者百二十篇以百二篇为尚书十八篇为中去三千一百二十篇公羊疏公羊以为哀公十四年获麟之后孔子得端门之命乃作春秋按闵因叙云昔孔子受端门之命制春秋之义使子夏等十四人求周史记得百二十国宝书九月经立感精符考异邮説题辞具有其文如楚之书郑之志鲁之春秋魏之纪年此其可言者【又引觧疑论云云　详见古史】　墨子吾见百国春秋周公朝读书百篇　左哀三年南宫敬叔命周人出御书注周人司周书典籍之官　史记周纪周太史伯阳读史记曰云云正义诸国皆有史以记事　十二诸侯表太史公读春秋厯谱谍至周厉王云云孔子西观周室论史记旧闻兴于鲁而次春秋左丘明因孔子史记具论其语　六国表秦烧诗书诸侯史记尤甚为其有所刺讥也诗书复见者多藏人家而史记独藏周室以故防惜哉独有秦记不载日月其文畧不具【陈氏曰古者诸侯无私史有邦国之志小史掌之而藏周室鲁人所谓周人御书晋人所谓辛有之二子董之于是有董史是也】　陈世家孔子读史记至楚复陈韩非子周记曰无尊大臣以拟其主　国语晋瞽史之记曰唐叔之世将如商数嗣续其祖如谷之滋西方之书有之曰懐与安实疚大事注西方谓周也大戴礼保傅篇青史氏之记曰古者胎教　汉志小説家青史子五十七篇古史官记事也【风俗通义引青史子书】　隋志梁有青史子一卷　文心雕龙青史曲缀于街谈荘子孔子西藏书于周室又金板六弢释文皆周书篇名【苏秦读周书隂符】　左注辔之柔矣逸诗见周书疏彼引诗云马之刚矣辔之柔矣马亦不刚辔亦不柔志气麃麃取与不疑其书今在文非尚书之类　左正义沈氏云严氏春秋引观周篇云孔子将修春秋与左丘明乗如周观书于周史归而修春秋之经丘明为共为表里　蜀志秦宓曰书非史记周圗仲尼不采
　　汉九家书　三家经文
　　艺文志书九家四百一十二篇入刘向稽疑一篇【注七畧之外班氏新入】古文经四十六卷【孔安国作传疏云同序者同卷】经二十九卷大小夏侯二家欧阳经三十二卷【师古曰二十九卷伏生传授者疏云泰誓非伏生所传】四十一篇【即伏生大传】欧阳章句三十一卷大小夏侯章句各二十九卷大小夏侯解诂二十九篇欧阳説义二篇刘向五行传记十一卷许商五行记一篇周书七十一篇议奏四十二篇【石渠论】孔子篹凡百篇而为序言作意秦燔书济南伏生【胜】独壁藏之汉兴亡失得二十九篇古文出孔壁多十六篇刘向以中古文校欧阳大小夏侯三家经文酒诰脱简一召诰脱简二文字异者七百有余脱字数十【刘歆曰孝文始使鼂错从伏生受尚书泰誓后得博士集而读之　扬子曰昔之説书者序以百酒诰之篇俄空焉今亡失　汉儒未尝见古文仲舒鱼乌刘歆丙午还师之言皆与古文不同　礼记以咸有一徳尹牙为尹告君雅司马迁以盘庚为帝辛时文侯之命为重耳郑以征为臣名旅獒为酋豪夏侯以嵎夷为鍝銕唐虞官百郑云官六十刘歆引伊训诞资有牧方训】汉书曰自古书之作而有史官其载籍博矣至孔氏
　　篹之上继唐尧下讫秦缪唐虞以前虽有遗文其语不经故言黄帝颛帝之事未可明也
　　汉古文尚书
