<!-- { "loadSidebar": true } -->
　　建隆元年正月赐宰相枢密使诸军列校袭衣犀玉带鞍勒马有差三年四月赐定难节度李彞兴玉带干徳元年二月丙戌赐天雄节度符彦卿袭衣玉带　熙宁六年十月辛巳【十二日】熙河奏防紫宸殿称贺上解所服白玉带赐宰臣王安石翌日表谢宣和七年十二月丁巳赐皇太子碾龙排方玉带建炎三年四月解所服玉带命内侍覆去龙饰赐知枢密院张浚曰此祖宗御府所寳也李端懿侍东宫解方玉带赐之
　　旧防若太史浩【淳熙十三年二月壬子赐玉带金鱼】　宗室若永阳郡王居广【乾道四年十二日】嗣濮王士輵【九年正月】恩平郡王璩【十月】伯圭【淳熙九年九月十七日】仲忽【徽宗时】　勲臣若刘光世【绍兴元年】张俊【十一年十月己未】杨存中【二十一年】吴璘【三十二年】　戚畹若吴盖【乾道二年四月】谢渊【年月并无攷】　杨次山【开禧三年十二月甲子】
　　皇祐二年十月三日赐致仕太子太傅杜衍少师任布袭衣笏头金带　王贻永同平章事李昭亮易昭徳节皆赐方团金带　靖康末括金赂敌诏羣臣服金带者权以通犀带易之独存金鱼又执政则正透从官则倒透至建炎中兴朝廷草创犹用此制吕好问为右丞特赐金带髙宗面谕曰此带朕自视上方工为之盖特恩也绍兴三年兵革粗定始诏依故事服金带
　　太平兴国赐进士録袍鞾笏
　　兴国二年正月十日癸酉赐新及第进士诸科緑袍鞾笏【未命以官先解褐非常则也】三年九月二日赐胡旦已下自是以为定制
　　端拱瑞草毬文带　元祐赐犀带
　　端拱中【实録作淳化】作瑞草毬路文方团胯带副以金鱼赐中书枢密院文臣景徳四年二月壬午赐太子太师吕正【太宗于紫云楼下命巧匠造金带三十条一自御之一赐曹彬】　金带六种金笏头带【赐宰辅使相等副以鱼袋】御仙花带【武臣无鱼三司使学士中丞金鱼　毬文四方五御仙花排方】金涂带九种【文臣换武赐金涂银寳缾带军班换前班赐金涂银带有寳缾茘支双鹿之别伎术官银带】金束带八种犀带一种【知制诰赐牯犀带金鱼大观二年五月丙寅诏中书舍人待制谏议服红鞓犀带不佩鱼乾道九年十二月诏服红鞓排方黒犀带佩鱼权侍郎同】元祐二年八月戊申以复洮州俘章贺于延和殿九月辛亥太皇太后遣中使赐宰辅酒果及黄金三百两犀带二以奬其留意邉事彦博公着辞不许乃受熙宁中宗旦宗谔以使相遇郊恩告谢特赐毬文方团金带佩鱼着为例宣徽使张方平郭逵王拱辰皆特赐【庆厯八年十一月癸亥赐王贻永李用和笏头金带故事非二府文臣不赐惟张耆在密院兼侍中尝赐之宣和后宰执侍从以花犀带入朝髙宗绍兴三年正月壬戌诏自二月朔日系金带】景徳三年六月癸未诏通犀金玉带除官品合服及恩赐外余不得服用　祥符四年二月二十日以河中遗逸刘选为评事赐緑袍鞾笏银带束帛及五言诗九年正月张士逊崔遵度为夀春王友赐金紫袭衣犀带　　钱俶进寳带太祖曰朕有三条带与此不同俶请宣示上笑曰汴河恵民五丈河一条俶大服　太宗尝得通天犀命工为二带一以赐冦准　　道君赐李纲玉带　髙宗开大元帅府服排方玉带　　唐志文宗诏一品二品服玉及通犀三品服花犀斑犀
　　庆厯奏事笏
　　实録庆厯三年十月癸丑谏官余靖使契丹辞书所当奏事于笏各以一字为记上顾见之指其字令一一尽对凡数十条日几乃罢盖上之聴纳无倦也　知沧州杨偕召还令间日入对凡对必条数十事皆黙记于笏上令横笏以奏之
　　熙宁赐玉带　玉鱼
　　熙宁八年岐王颢嘉王頵言蒙赐方团玉带着为朝仪寳藏于家不敢服用帝命工别琢玉带赐之颢等固辞请加佩金鱼以别嫌诏以玉鱼赐之亲王佩玉鱼自此始【宣和中判大宗正事仲忽赐玉带金鱼大臣勲旧佩金鱼　大观二年五月乙丑赐宰臣京排方玉带或诵韩愈诗有玉带垂金鱼之句乃请佩金鱼遂为故事靖康元年十一月乙亥康王使河北入辞帝解排方玉带以赐绍兴十二年九月乙巳秦桧为太师赐玉带使服之而入】　玉带乗舆排方东宫不佩鱼【乾道元年八月二十一日诏皇太子服通天犀玉带不佩鱼盖礼官言典故无佩鱼之文】驸马都尉赐白玉带宗室服金雕玉白玉通犀带【开寳】
　　【五年闰二月四日以石保吉为左卫将军驸马都尉选尚延庆公主赐袭衣玉带涂金鞍勒马自是尚主者赐率如例后又加赐狨毛暖座嘉祐二年七月五日李玮请乘服趋朝诏可】　绍兴六年四月丙午江西制置大使李纲献太上皇帝所赐玉带玉束带象简各一画二轴诏还以赐纲
　　绍兴赐笏
　　绍兴二年十一月赐韩世忠带笏狨坐　元年赐刘光世玉带金带西蕃鞍
　　绍兴玉鱼　隆兴玉佩
　　绍兴三十年二月丙子皇子进封建王【先是甲戌诏立为皇子】三月丁未上谓宰辅曰【防要云上谕枢臣王纶云云】朕决此计已九年建王所佩玉鱼乃置场初买之【先是上曰普安封真王俟正谢日赐玉带三十二年五月甲子立为太子】隆兴二年十月二十九日诏皇子邓
　　庆恭王大礼朝祭服玉佩绶以真玉为之【先是绍兴三十二年十月三日命文思院制】　皇太子瑜玉双佩【见冕服类】　唐独孤申叔服苍玉赋　沈逵山玉赋　裴度古君子佩玉赋　魏赐刘干之郭落吴赐陆逊之金环李靖于阗之宝光顔通化之恩　御府分珍焕切磋之文采使诏临赐新指画之威仪看山拄颊敢为晋士之清狂上马设囊岂有唐人之风度执以正容书而待命入趋表着知文竹之非珍传示子孙庶甘棠之不朽【谢赐象简】　鲛鳞错刀鱼须饰笏

　　玉海卷八十六
　　钦定四库全书
　　玉海卷八十七
　　宋　王应麟　撰
　　噐用
　　圭璧【玉噐附】
　　良玉比德君子圭璋见美诗人
　　黄帝玉策　尧玉版　禹玉牒
　　后汉张衡传注山海经曰西北曰密山黄帝取密山之玉策【穆天子传注作玉荣】投之钟山阴【蔡邕传钟山之玉注同选注引此云宻山是生玉　按山海经黄帝取峚山之玉荣注谓玉华也汲书所谓昭华之玉峚即密字】　拾遗记尧圣徳光洽河洛之滨得玉版方尺图天地之形又获金璧之瑞文字炳列记造化之始　后汉郡国志注湘中记曰衡山有玉牒禹案其文以治水遥望衡山如阵云盛之荆州记禹登南岳而祭之获金简玉字之书祝融司方发其英沐日浴月百宝生
　　尧禺氏玉　舜昭华玉
　　管子揆度篇对桓公曰尧舜之王所以化海内者北用禺氏之玉【禺氏西北戎名玉之所自出周书王防篇禺氏騊駼】南贵江汉之珠令诸侯之子将委质者皆以双虎之皮为裘卿大夫豹饰列大夫豹幨　外纪髙阳荐玉以赤缯髙辛以黒缯尧以白缯　尚书大传尧得舜推而尊之赠以昭华之玉【淮南子泰族训同】　文选石阙铭受昭华之玉纳龙叙之圗注引大传云云　王元长曲水序昭华之珍既徙【注同上】
　　尧璧
　　尚书中候尧沉璧于河白云起　帝王世纪尧刻璧为书东次于洛言当传舜之意　淮南子禹不贵尺璧而重寸隂
　　尧五瑞
　　子华子尧居于衢室之中辑五瑞以见羣后带幅舄而入觐者如众星之拱北
　　舜五瑞　五玉　五器
　　书舜典辑五瑞【注公侯伯子男之瑞圭璧】既月乃日觐四岳羣牧班瑞于羣后【还五瑞于诸侯】肆觐东后修五礼五玉【五等诸侯执其玉】如五器【器谓圭璧　疏诸侯执之以为王者瑞信故称瑞五玉即上文五瑞郑云执之曰瑞陈列曰玉器即五玉是也　典瑞注人执以见曰瑞礼神曰器疏人执亦名器】　史记正义孔文详云宋末防稽修禹庙于土中得五等圭璧百余枚形与周礼同皆短小此禹防诸侯以礼山神
　　虞三帛
　　舜典三帛注谓诸侯世子执纁公之孤执附庸之君执黄【王肃注多同　公羊传注束帛谓三纁二三法天纁二法地　周礼孤与世子皆执皮帛】曲礼正义礼説含文嘉云天子三公诸侯皆以三帛以荐玉宋均注云其殷礼三帛谓朱白仓象三正其五帝之礼荐玉用一色之帛郑注虞书三帛髙阳氏之后用赤缯髙辛氏之后用黒缯其余用白缯其余谓尧舜之诸侯
　　禹延喜玉　玉圭
　　尚书琁玑钤天锡禹圭刻曰延喜之玉【注禹功乃成天锡圭文选延喜之玉攸归注引同上】　遯甲开山圗禹游东海得玉珪碧色长一尺二寸圆如日月以自照目达幽防【文选注引之又张衡传注】书正义尧赐圭以彰显之必以天色圭者言天功
　　成也　禹贡雍州贡球琳
　　夏后氏璜
　　左传定四年祝佗曰成王分鲁公以夏后氏之璜【美玉名】八年盗窃宝玉【注夏后氏之璜】　　哀十四年向魋出于卫地公文氏攻之求夏后氏之璜　　明堂位大璜封父　淮南子夫有夏后氏之璜匣匮而藏之宝之至也精神之可宝非直夏后氏之璜也夏后之璜不能无考【注半璧曰璜珍玉也】　　鲁语古者分同姓以珍玉展亲也注玉谓若夏后氏之璜　　书中侯太公即磻溪之水钓其涯得玉璜刻曰姬受命吕佐旌　山海经海外西经大乐之野夏后啓于
　　此儛九代【马名】乗两龙云盖三层左手操翳右手
　　操环佩玉璜在大运山北　　　禹贡扬州贡瑶琨梁州贡璆雍州厥贡惟球琳琅玕　　　淮南子禹禹不贵尺璧而惜寸阴
　　汤球玉　二玉
　　商颂长发受小球大球注球玉笺汤既为天所命则受小玉谓尺二寸圭也受大玉谓珽长三尺执圭搢珽与诸侯防同疏受小球玉谓尺二寸之镇圭也大球玉谓三尺之珽也受此二玉为下国诸侯之表章郑言汤受二玉与诸侯防同诸侯心系天子如旌旗之旒缀着于縿春官典瑞云王晋大圭执镇圭以朝日觐礼云拜日东门之外注引朝事仪曰天子冕而执镇圭率诸侯朝日退而见诸侯考工记玉人云天子所服所守惟此二玉而玉人云天子执冒四寸以朝诸侯者此谓国外防同彼谓在国受朝也【下诸侯故执冒周礼疏与下国结定其心故执镇圭不执冒】书序汤伐三朡俘寳玉【注玉以礼神故取而寳之】谊伯仲伯作典寳【言国之常寳】　玉藻笏天子以球玉【注球美王也】　通歴殷汤有黄金黒玉之瑞　禹贡球雍州所贡　　周天球在东序
　　周六瑞
　　春官大宗伯以玉作六瑞以等邦国王执镇圭公执桓圭侯执信圭伯执躬圭子执谷璧男执蒲璧典瑞【中士二人】掌玉瑞之藏云云　秋官小行人成六瑞王用镇圭公用桓圭侯用信圭伯用躬圭子用谷璧男用蒲璧【注瑞信也皆朝见所执以为信　成其等邦国之用　舜典言五瑞而大宗伯言六瑞者兼王而言也】　冬官玉人天子用全【纯玉】上公用尨【尨杂色】侯用瓒伯用将【皆杂名卑者下尊以轻重为差公侯四玉一石伯子男三玉二石】继子男执皮帛【谓公之孤也贽用束帛而以豹皮表之为饰天子之孤表帛以虎皮】
　　周镇圭　瑱圭
　　大宗伯王执镇圭注镇以安四方盖以四镇之山为瑑饰【圭象仁镇以镇四方山体仁以养万物执者守而不失徳显于仁也】　典瑞王晋大圭执镇圭缫借五采五就以朝日注缫有五采文所以荐玉木为中干用韦衣而画之故书镇作瑱五就五帀也小行人王用瑱圭【瑱刘吐电反释文宜作镇音】　玉人镇圭尺有
