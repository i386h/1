<!-- { "loadSidebar": true } -->
　　绍兴二十八年二月乙巳郑樵召对授廸功郎其所着通志令有司给扎写进通志二百卷樵以歴代史册及采他书上自三皇下迄隋代通为一书仿迁固体为本纪列而改表为谱改志为略　郑樵通志縂序縂天下之大学术条其纲目名之曰略凡二十略生民之本在于姓氏男子称氏以别贵贱女子称姓以别婚姻臣今所推有三十二类故作氏族畧书契之本见于文字独体为文合体为字文有子母主类为母从类为子故作六书畧字书眼学韵书耳学母主形子主声故作七音畧天文志有义无象今取丹元子步天歌句中有图言下成象故作天文畧凖禹贡之书而理川源本开元十道图以续今古故作地理畧梁汴四朝旧都为痛定之戒南阳中原新宅为无疆之基故作都邑畧削去曲说作諡畧制噐尚象作噐服畧乐府正声以眀风雅祀享正声以眀颂以琴操眀丝竹以遗声凖逸诗作乐畧书籍散亡由编次无纪作艺文畧校雠之司未闻其法作校雠畧图成经书成纬一经一纬错综成文古之学者左图右书即图以求易即书而求难乃立为二记曰记有记无作图谱畧方册者古人之言语款识者古人之面貎作金石畧削去五行作灾祥畧参载籍眀品彚作昆虫草木畧【凡十五畧出臣胸臆】礼畧以叙五礼职官畧以秩百官选举畧言抡材之方刑法畧言用刑之术食货畧言财货之源流【五畧虽本前人之典亦非诸史之文】古者记事之史谓之志太史公更志为记今谓之志本其旧也桓君山曰太史三代世表旁行邪上并効周谱今复表为谱自春秋之前称世谓之世谱春秋之后称年谓之年谱二十畧不用旧史之文纪即旧文损益唐书五代史皆本朝大臣所修非微臣所敢议故纪讫隋若礼乐刑政务存因革故引而至唐云
　　绍兴鲍氏国防
　　十卷绍兴中鲍彪编自刘向校定战国防为三十三卷彪升其第二卷为首又自更定训释【见前战国防】
　　庆元续后汉书
　　庆元间吉州布衣萧常起昭烈章武元年辛丒尽少帝炎兴元年癸未为四十二卷【帝纪年表各二卷列传十八卷吴载记十一卷魏载记九卷】吴魏君臣并为载记列于后【外有音义四卷周必大为序】开禧中李杞改修三国志六十七卷尊昭烈后主为汉纪魏吴次之复有义例年谱各一卷
　　编年
　　谷梁传曰春秋编年四时具而后为年上尊天时纪正人事司马迁为纪表志之体其后史官悉用其法晋荀恱为汉纪复编年之体后世作者皆正史并行
　　太古以来年纪
　　汉志春秋家二篇
　　禹本纪
　　史记大宛禹本纪言河出昆仑昆仑其髙二千五百余里日月所相避隠为光眀也其上有醴泉瑶池今自张骞使大夏之后穷河源恶睹本纪所谓昆仑者乎【天子案古图书名河所出山曰昆仑】故言九州山川尚书近之矣至禹本纪山海经所有怪物余不敢言之也【班固作张骞传赞同】　水经昆仑墟在西北去嵩髙五万里地之中也注禹本纪与此同
　　楚汉春秋
　　汉志春秋家九篇陆贾所记【索隠曰记项氏与汉髙祖起及惠文间事】　隋志杂记九卷【唐志同】太史公述楚汉春秋接其后事礼乐志注师古引楚汉春秋髙祖之臣别有绛灌文选注引楚汉春秋
　　汉世经
　　律厯志世经首取郯子之论官名稽之于易包羲神农黄帝相继之世可知因祭典而得共工氏之事因考徳而得少昊之事因春秋外而得颛顼帝喾之事因帝系而得尧舜禹汤之事以至因着纪而得汉之事因汉志而推太嵗之名论春秋战国秦汉多及殷厯太昊首徳始于木共工水徳周人□其行序炎帝火徳黄帝土徳少昊金徳颛顼水徳髙辛木徳尧火徳舜土徳禹金汤水武王木汉继周木生火为火徳与夫嵗辰之所在统章之所至继世之多寡载祀修短莫不见焉
　　汉大年纪
　　志春秋家五篇【髙祖文帝武帝纪臣瓉注引汉帝年纪盖即此书】
　　汉纪
　　荀恱建安三年帝好典籍以班固书文繁难省令袐书监恱依左氏体为汉纪三十篇诏尚书给笔札辞约事详论辩多美序曰夫立典有五志焉一逹道义二章法式三通古今四着功勲五表贤能汉四百有六载拨乱反正统武兴文圣上惟文之恤命立国典于是缀序旧书以述汉纪中兴以前眀主贤臣得失之轨足以观矣又着崇徳正论及诸论数十篇　唐志编年类荀恱汉纪三十卷【书目同】应劭等注【卷同】崔浩音义三卷【汉纪本凡七万二千四百三十二字王莽一万字　书奏之嵗嵗在庚辰　文中子曰荀恱史乎】　唐太宗赐李大亮曰恱此书叙致简要议论深博极为政之体尽君臣之义　书目凡汉纪其称年本纪表志者史家本语也其称论者恱所论粗表其大事以参得失也晋袁宏宏字彦伯撰汉纪三十卷【隋唐志同】　书目晋
　　东阳太守袁宏以后汉书烦秽又谢承华峤诸家错谬同异无所取正惟张璠纪言汉末事差详故采而益之比诸家号为精宻　袁宏后汉纪序曰掇谢承司马彪华峤谢沈书汉山阳公记【乐资十卷】汉灵献起居注【献帝五卷】汉名臣奏旁及诸郡耆旧先贤凡数百卷班固源流周赡然因借史迁无所甄眀荀恱才智经纶足为嘉史然名教之本帝王髙义韫而未叙今因前代遗事畧举义教所归【恱在班固之后宏在范晔之前】　唐志侯瑾汉皇徳纪二十卷张璠后汉纪三十卷张缅后汉畧二十七卷刘艾汉灵献二帝纪六卷袁晔汉献帝春秋十卷【并编年】张莹汉南纪五十八卷【正史】　艺文类聚引薛莹汉纪
　　汉皇徳纪
　　见类
　　帝王要畧
　　见杂史
　　汉表
　　唐志杂史袁希之汉表十卷韩祐续古今人表十卷开元十七年上授太常大祝　史记汉兴以来将相名臣年表以大事为主所以观君臣之职分也如髙帝元年大事记沛公为汉王之南郑还定雍而相位书萧何守汉中御史大夫位书周苛守荥阳班氏所书止于公卿拜罢月日削去大事不记　司马子长年表刘杳谓得法于周谱崔鸿亦仿其义例为十六国春秋
　　晋竹书纪年　古文官书
　　束晳初太康二年汲郡人不凖盗发魏襄王墓或言安厘王冢得竹书数十车其纪年十三篇记夏以来至周幽王仍述魏事至安厘王之二十年盖魏国之史书大畧与春秋多相应其中经大异则云夏年多殷益干启位太甲杀伊尹自周受命至穆王百年共伯和摄行天子事其易经二篇与周易上下经同易繇隂阳卦二篇与周易畧同繇辞则异卦下易经一篇似说卦而异公孙叚二篇叚与邵陟论易国语三篇言楚晋事名三篇似礼记又似尔雅论语师春一篇书左诸卜筮师春似是造书者姓名琐语十一篇诸国卜梦妖怪相书也梁丘藏一篇先叙魏之世数次言丘藏金玉事缴书二篇论弋射法生封一篇帝王所封大厯二篇邹子谈天类也穆天子五篇言周穆王游行四海见帝台西王母图诗一篇画賛之属也又杂书十九篇周食田法周书论楚事周穆王美人盛姬事大凡七十五篇七篇简书折坏不识名题冢中又得铜剑一枚长二尺五寸漆书皆科斗字文既残缺不复诠次武帝以其书付必书校缀次第寻考指归以今文写之晳在著作得观竹书随疑分释皆有义证【晋纪咸宁五年冬十月汲郡人不凖得竹简小篆古事十余万言蔵秘府】　卫恒太康元年汲县人得防书十余万言案敬侯所书犹有髣髴古书亦有数种其一卷论楚事者最为工妙　王接时袐书丞卫恒考正汲冢书未讫佐著作郎束晳述而成之事多证异义时东莱太守王庭坚难之亦有义据晳又释难接遂详其得失【续咸着汲冢古文释十卷】　荀朂汲郡冢中得古文竹书诏朂次之以为中经列在秘书【荀朂穆天子传叙云太康二年太公碑同　穆天子传目録云傅瓉为校书郎中与朂同校定】　隋志纪年十一卷汲冢书并竹书同异一卷【古史三十四部六百六十六卷始于纪年】又杂史有古文璅语四卷【汲冢书】晋太康元年汲郡人发魏防王冢【一云安厘王】得古竹简书字皆科斗帝命中书监荀朂令和峤撰次为十五部八十七卷　唐志纪年十四卷【崇文目不著录　中兴书目止有第四第六及杂事三卷下皆标云荀氏叙录一纪年二纪令应三杂事皆残缺】　杜预左后序太康元年三月云云汲郡得古书科斗书久废不能尽通所记大凡七十五卷多杂碎怪妄不可训知周易及纪年最为分了【周易上下篇与今同】纪年起自夏殷周皆三代王事无诸国别唯特记晋国起自殇叔次文侯昭侯至曲沃庄伯【庄伯十一年十一月鲁隠元年正月也】皆用夏正建寅之月为嵗首编年相次晋国灭独记魏事下至魏哀王之二十年谓之今王盖魏国之史记也文意大似春秋经足见古者国史防书之常也所记多与左符同又称殷仲壬即位居亳亦当时杂记　王隐晋书束晳太康元年汲郡得竹书漆字科斗之文【周时古文也】大凡七十五卷晋书有其目录其六十八卷皆有名题其七卷折简碎杂不可名题有周易上下经二卷纪年十二卷琐语十一卷周王游行五卷说穆王游行天下之事今谓之穆天子此四部差为整顿诏荀朂和峤以字冩之　史通凡此数事语异正经此书近出世人多不信也【竹书说伊尹之事与书序大乖】　唐刘贶以竹书纪年序诸侯列防皆举諡后人追脩非当时正史如齐人殱千遂郑弃其师皆孔子新意师春一篇录卜筮事与左氏合知按春秋经而为也因着外云　中兴书目汲冢师春一卷案杜预云纯集防左氏卜筮事今杂叙诸国世系及律吕諡法末载变卦杂事嘉祐中苏洵编定六家諡法其表谓采汲冢师春者即此书所载諡法云　顔之推云汲冢琐语乃载秦望碑非夲文也　书正义汲冢古文云盘庚自奄迁于殷纪年云殷仲壬即位居亳　左携王正义引汲冢书纪年云云东晢云案左云云　水经注多引竹书纪年　前汉地里注臣瓉引汲郡古文【梁惠王发逢忌之薮以赐民　太康居防寻　禹居阳城】　后东夷注竹书纪年曰后芬三年九夷来御　呉都赋注引汲郡地中古文册书史记正义引竹书纪年　韩愈黄陵庙碑引竹书纪
　　年齐文惠太子镇雍州有盗发楚王　获竹简书青丝纶简广数分长二尺王僧防曰是科斗书考工记
　　晋帝王世纪
　　皇甫谧谧以著述为务自号晏先生撰帝王世纪年厯髙士逸士烈女等晏春秋并重于世　书目晋正始初安定皇甫谧撰以汉纪残缺始博案经旁观百家着帝王世纪并年厯合十二篇起太昊帝迄汉献帝　隋志皇甫谧十卷【起三皇尽汉魏】何茂林续帝王世纪十卷虞绰音四卷阳晔华夷帝王世纪三十卷甄鸾帝王世録一卷姚防年厯帝纪三十卷　唐志杂史皇甫谧帝王世纪十卷【中兴书目九卷阙周中一卷】又年厯六卷何茂林帝王代纪十六卷厯纪十卷姚防年厯帝纪二十六卷代谱四十八卷【周武帝勑撰】诸葛耽帝録十卷卢元福帝王编年録五十一卷共和以来甲乙纪年二卷【并杂史】　春秋纬开辟至获麟凡三百二十七万六千嵗分为十纪大率一纪二十七万六千年【一云凡世七万六百年】　小司马氏补三皇本纪引帝王世纪及徐整三五厯【唐志三五厯纪二卷】郑康成六艺论遂皇之后厯六纪九十一代至伏牺始作十二言之教
　　汉晋春秋
