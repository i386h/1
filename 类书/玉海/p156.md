<!-- { "loadSidebar": true } -->
<子部,类书类,玉海>
　　钦定四库全书
　　玉海卷四十
　　宋　王应麟　撰
　　艺文
　　春秋
　　杜预曰春秋鲁史记之名记事者以事系日以日系月以月系时以时系年所以纪远近别同异也故史之所记必表年以首事年有四时故错举以为所记之名周礼有史官掌邦国四方之事达四方之志诸侯亦各有国史大事书之于防小事简牍而已周徳既衰官失其守诸所记注多违旧章仲尼因鲁史成文考其真伪而志其典礼上以遵周公之遗制下以明将来之法盖周公之志仲尼从而明之何休曰夫子之作春秋将以变周之文从先代之质范甯曰平王东迁周室微弱王道尽矣夫子伤之乃作春秋所以明黜陟着劝戒成天下之事业定天下之邪正使夫善人劝淫人惧胡安国曰春秋乃史外传心之要公好恶则发乎诗之情酌今古则贯乎书之事兴常典则体乎礼之经本忠恕则导乎乐之和着权制则尽乎易之变学经以传为按则当阅左氏玩辞以义为主则当习公谷
　　汉十三家春秋　四家　公羊谷梁外传
　　艺文志春秋二十三家九百四十八篇【省太史公四篇】古经十二篇经十一卷【公羊谷梁二家】左氏传三十卷【丘明鲁太史】而左氏微二篇国语二十一篇新国语【刘向分】五十四篇皆左氏之学也公羊传十一卷【髙　齐人】外传五十篇章句三十八篇杂记八十三篇【公孙传云学春秋杂记】顔氏记十一篇董仲舒治狱十六篇皆公羊之学也谷梁传十一卷【赤　鲁人】外传二十篇章句三十二篇皆谷梁之学也邹氏夹氏传皆十一卷有录无书【公谷立学官邹氏无师夹氏未有书】铎氏微三篇史记诸侯表云楚威王大傅铎椒为王不能尽观春秋采取成败为四十章者也虞氏微传二篇刘向别录云左丘明授曾申曾申授吴起吴起授其子期期授楚人铎椒铎椒作抄撮八卷授虞卿虞卿作抄撮九卷授荀卿荀卿授张苍者也又有张氏微十篇议奏三十九篇【微谓释微指】若世本十五篇战国防三十三篇秦奏事二十篇楚汉春秋九篇太史公百三十篇【十篇有录无书】冯商续七篇太古以来年纪二篇汉着记百九十卷终于汉大年纪五篇皆史官所记春秋之流也王者世有史官左史记言右史记事事为春秋言为尚书仲尼以鲁周公之国史官有法与左丘明观史记据行事有褒贬不可书见口授子弟退而异言丘明论本事作传明夫子不以空言说经也末世口说流行故有公羊谷梁邹夹之传四家之中公羊谷梁立于学官
　　汉春秋古经　古文春秋
　　志【见上】　周礼注【小宗伯】古文春秋经公即位为公即立正义古文春秋者汉艺文志云春秋古经十二卷是此古文经所藏之书文帝除挟书律此本然后行于世　史记吴太伯世家余读春秋古文　自序余闻之董生春秋文成数万其指数千注张晏曰春秋万八千字　正义左氏丘明所修皆古文旧书多者二十余通藏于秘府伏而未发汉武帝时河间献左氏及古文周官成帝时刘歆校秘书见府中古文春秋左氏传大好之传多古字古言学者传训诂而已及歆引传文释经转相发明　说文序孔子书六经左丘明述春秋传皆以古文礼记正义案古春秋左氏说周家封夏殷之后以为
　　上公　公羊传庄七年四月不修春秋曰雨星不及地尺而复君子修之曰星霣如雨注不修春秋谓史记也古者谓史记为春秋疏据此传则孔子未修之时已谓之春秋【春秋正义礼坊记云鲁春秋记晋云云皆在孔子之前竹书纪年三事与鲁史同唯郑弃其师出语晋春秋多是古史全文】仲尼修经皆约防书成文丘明作传博采简牍众记　谷梁疏郑众贾逵之徒以为仲尼修春秋约之以周礼　聘礼疏服防注左氏云古文篆书一简八字　左传正义郑注论语序以钩命决云春秋二尺四寸书之
　　五传
　　汉艺文志【见上】春秋分为五注韦昭曰谓左氏公羊谷梁邹氏夹氏
　　左氏　正义太史公十二诸侯年表序云自孔子论史记次春秋七十子口受其传鲁君子左丘明惧妄意失真故具论其语成左氏春秋沈氏云严氏春秋引观周篇云孔子将修春秋与左丘明乗如周观书于周史归而修春秋之经丘明为传艺文志云左丘明鲁史也是言丘明为传以其姓左故号为左氏传也或先经以始后经之事或后经以终前经之义或依经以辨理或错经以合异【有无传之经有无经之传】　汉儒林传【又见后】汉兴张苍贾谊张敞皆修春秋左氏传【隋志左氏汉初出于张苍之家　正义汉武时河间献左氏】谊为训故授赵人贯公子长卿授张禹【非成帝时张禹】禹为萧望之言左氏望之荐禹征待诏授尹更始更始传子咸及翟方进胡常常授贾防防授陈钦而刘歆从尹咸及方进受由是言左氏者本之贾防刘歆【刘歆言左丘明好恶与圣人同亲见夫子公羊谷梁在七十二子之后】　后传建武中郑兴陈元传左氏学【详见春秋博士】　史通丘明援经立传广苞诸国盖当时有周志晋乗郑书楚杌等篇聚而编之混成一录向使专凭鲁防独询孔氏何以能殚见洽闻若斯之博　公羊疏左氏先着竹帛汉时谓之古学平帝时立学官　啖氏曰左氏比二传其功最髙博采诸家叙事尤备　吕氏曰左氏于定哀之间载孔子之事皆传闻失实本不曾登圣门王安石疑左氏六国时人者十一事
　　公羊　戴宏序子夏传与公羊髙【谷梁疏公羊子名髙齐人受经于子夏孝经说云春秋属商是也　吴兢书目公羊髙乃子夏弟子】髙传子平平传子地地传子敢敢传子夀至汉景帝时夀乃共弟子齐人胡母子都着于竹帛与董仲舒皆见于图防【疏公羊者子夏口授公羊髙五世相授汉景帝时公羊夀共弟子胡母生乃着竹帛】　儒林传汉兴言春秋于齐则胡母生于赵则董仲舒胡母生与仲舒同业齐之言春秋者宗事之公孙亦颇受焉武帝尊公羊家由是大兴胡母生弟子嬴公授孟卿眭孟眭孟授严【本姓庄】彭祖顔安乐由是有严顔之学彭祖授王中中授公孙文东门云安乐授泠丰任公有泠任之学【六艺论云云安乐弟子泠丰刘向王彦彦一作亥】疏广事孟卿授筦路贡禹事嬴公授堂溪惠惠授防都有筦防之学　后传【见春秋博士】又唐檀习顔氏马宫治严氏射防甲科郅恽治严氏李育习严氏陈重学顔氏　隋志公羊传十二卷严彭祖譔公羊解诂十一卷汉谏议大夫何休注【董仲舒四传至何休　休自谓本胡母生条例】　疏左氏汉时谓之古学公羊汉世乃兴故谓之今学许慎五经异义云古者左氏说今者公羊说是也
　　谷梁　吴兢书目秦孝公时人【出麋信注】　杨士勋疏谷梁子名俶【一云名淑】字元始鲁人一名赤【阮孝绪亦以为名俶字元始】风俗通谷梁名赤子夏弟子　顔师古曰名喜受经于子夏为经作传传孙卿卿传申公申公传江翁儒林传瑕丘江公受谷梁于鲁申公传鲁荣广皓星公受焉蔡千秋周庆丁姓皆从广受宣帝兴谷梁擢千秋为谏大夫尹更始事千秋又受左氏传为章句传子咸及翟方进房凤江博士授胡常常授萧秉君有尹胡申章房氏学　隋志梁有谷梁传十五卷汉谏大夫尹更始撰【汉儒兼通谷梁左氏者胡常尹更始】　疏景帝好公羊胡母之学兴仲舒之义立宣帝善谷梁千秋之学起刘向之意存　按汉人以公谷为末世口说流行之学见于其书者又有尸子鲁子髙子子司马子子沈子子女子北宫子之流　叶氏曰公羊谷梁受学于子夏出于防纬之书所谓说题辞者其言不经见
　　邹氏　王吉传吉通五经能为邹氏春秋　范升传奏曰春秋之家又有邹夹
　　夹氏　汉志邹氏无师夹氏未有书　史记正义七录云建武中邹夹氏皆絶　隋志王莽之乱邹氏无师夹氏亡　孝经序学开五传注邹氏传十二卷夹氏传十一卷　谷梁疏五家之传邹氏夹氏口说无文师既不传道亦寻废
　　汉春秋博士　讲郎
　　儒林传赞武帝立五经博士春秋唯有公羊孝宣立谷梁　后儒林传公羊顔严谷梁三家皆立博士光武立十四博士春秋严顔【严彭祖顔安乐】
　　左氏　汉传河间献王立春秋左氏博士刘歆欲列学官哀帝令歆与博士讲论其义博士不肻置对歆移书责之平帝时立左氏　后传陈元传左氏为训诂建武初议欲立左氏传博士【尚书令韩歆上疏】范升奏左氏浅末不宜立【升传四年正月朝见云台升对曰左氏不祖孔氏师徒相传又无其人奏左氏之失凡十四事又上太史违戾三十一事】元上疏曰武帝好公羊衞太子好谷梁有诏太子受公羊不得受谷梁孝宣为石渠论而谷梁氏兴至今与公羊并存先后所立不必相因升辨难凡十余上帝卒立左氏学太常选博士四人元为第一帝用其次李封封卒左氏复废　贾逵建初元年奏曰光武奋独见之明兴左氏谷梁二家先师不晓图防故令中道而废帝令逵自选严顔诸生髙才者二十人教以左氏　章纪八年十二月戊申选髙才生受左氏谷梁以扶微学广异义
　　公羊　儒林传【兼用列传】齐胡母生为景帝博士与董仲舒同业仲舒孝景时为博士公孙亦颇受焉为博士眭孟授严彭祖顔安乐彭祖为宣帝博士疏广事孟卿为博士　后传丁恭周泽甄宇习严氏建武间为博士张少习顔氏兼通数家法会顔氏博士阙试防第一拜博士诸生言兼説严氏宣氏不宜专为顔氏博士李育习公羊春秋拜博士建初四年论白虎以公羊义难贾逵
　　谷梁　传瑕邱江公受谷梁于鲁申公传子至孙为博士宣帝善谷梁说以江公孙为博士周庆丁姓皆为博士【侯霸事房元为都讲申章昌为博士】　魏志黄初五年四月置谷梁博士
　　隋志晋时谷梁范甯注公羊何休注左氏服防杜预注俱立国学至隋杜氏盛行服义及公羊谷梁浸微今殆无师说　晋王接传谓左氏辞义赡富自是一家书不主为经发公羊附经立传经所不书传不妄起于文为俭通经为长　荀崧传左丘明张本继末发明经意多奇伟公羊髙亲受子夏辞义清隽断决明审谷梁赤师徒相传文清义约是以三传并行莫能孤废　左氏疏贾逵上春秋大义四十条以抵公谷又与左氏作长义至郑康成鍼膏盲发墨守起废疾自此以后二传遂微左氏学显【何休序曰贾逵缘隙奋笔以为公羊可夺左氏可兴】　公羊疏贾逵作长义四十一条云公羊理短左氏理长郑众亦作长义十九条十七事专论公羊之短左氏之长在逵之前【戴宏作解疑论】何休作墨守以距长义以强义为废疾以难谷梁造膏盲以短左氏盖在注传之前　谷梁疏郑六艺论云左氏善于礼公羊善于防谷梁善于经
　　汉春秋蕃露
