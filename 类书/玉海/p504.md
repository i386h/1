<!-- { "loadSidebar": true } -->
　　至道元年九月二十七日皇太子谒太庙导从如式天禧二年九月十四日癸酉皇太子朝谒太庙冠服如受册乘金辂设仗如仪三师三少乘车文武宫臣乘马导从礼毕赐从官酒食日左右有赤黄珥黄云捧日观者塞路瞻仰欣抃【十三日朝谒昭应景灵宫】天禧旧仪无升殿逐室行礼之文政和四年诏逐宫行礼乘车以三师训导三少训从至道天禧故事乘辂用卤簿以雷文一角螭代龙饰政和止依常仪乘马皇太子不敢当盛仪故也乾道亦免乘辂设仗
　　至道南衙
　　太祖以储位寓于京尹太宗自尹践阼至道元年八月十八日立寿王为太子诏兼判开封府宣和七年十二月二十日诏太子除开封牧赐碾玉龙束带乾道七年四月二十七日甲子诏太子领临安府尹
　　祥符资善堂【详见堂类】
　　大中祥符八年十二月制授皇子庆国公忠正军节度使寿春郡王九年【丙辰歳】二月十八日甲午诏元符观皇太子就学新堂宜以资善为名因制记天禧二年正月上诣元符观宴宗室于资善堂次日宴羣臣从官于资善堂召寿春郡王府属咸预焉出圣制资善堂记其年二月制行江宁尹进封升王二年八月甲辰立为皇太子作元良箴七言十韵诗各一首赐太子又作七言诗二首赐庶子宾客以下先是祥符七年十二月诏左承天祥符门内新建观宜以元符为名葢縁每歳天庆节左承天门设幄陈供为道场以车驾往来喧杂命葺皇城司廨宇为观至是建堂天禧四年徙于宣祐门内东廊以北讲筵所亦在焉　祥符九年张士逊请以圣制资善堂记刻石堂壁从之　仁宗皇祐元年七月壬子幸资善堂作诗有曰畴日学文亲政地仰懐慈训倍依依
　　祥符继照堂
　　见后
　　天禧亲贤进封赋　冠礼赋
　　天禧二年【戊午歳】二月丁卯寿春郡王进封升王【先是祥符七年甲寅歳二月丁未封庆国公八年十二月辛卯封寿春郡王】晏殊作亲贤进封赋曰燕禖启兆熊梦开祥分晖日域禀秀星潢陪汉幄以遵礼奉尧闱而中式寝门屡至足见于纯诚吏牍遥观葢彰乎敏识接申白以谈经越应刘而振藻云云乙酉李虚己丁度等以升邸进封并上诗颂诏奬之　祥符八年十二月戊寅皇子加冠礼戊子集贤校理晏殊上皇子冠礼赋曰辟崇贤而毓德御宣猷而待宾东明之银牓弥高西海之瑶山特峻【冠礼事详见冕服类】
　　天禧元良述　六艺箴　承华要略　劝学吟
　　天禧二年八月甲辰制立升王为皇太子癸丑上作元良箴七言十韵诗各一首赐之又作七言诗二首分赐宾客庶子以下三年九月二十二日丙子召近臣宗室于清景殿内出御制赐皇太子元良述六艺箴各一卷承华要略十卷授时要录十二卷正説五十篇十卷又以国史两朝实录太宗御集纬术秘书经史子集及前后御集并御览羣书赐太子命从臣徧阅之又作七言十韵诗赐宰相冦准等遂宴于殿内十二月又赐辅臣元良述六艺箴各一卷承华要略十卷帝以青宫纪要事有未备因博采羣言广为承华要略十卷每篇着賛三年二月作劝学吟　咸平五年召近臣观书龙图
　　阁上曰朕在东宫时唯以聚书为急其门已逸者多方寻求颇有所得今已类成正本但恨校对未精如青宫纪要继体治民论此一书两名并列篇目
　　天禧赐皇太子元良述【与上同】
　　三年九月二十三日召宗室宰臣而下对清景殿出御制赐皇太子元良述其辞曰祗膺重器克荷徽章必务保其令名蕴其全德欲全其德在修其身欲修其身在勤其学夫修其身者谨兹语默戒彼端庄动静之间率遵礼度好尚之际尽去竒邪亲贤达之人近忠正之士闻其美誉则汲汲而思齐听其良箴则孜孜而为戒勿谓小善之无益如沧海之积涓流可以资其广也勿谓少疵之无害如至宝之负纤瑕可以累其质也去繁华之玩息纵佚之娯饮食以时兴居有节常从俭约聿致和平此修身之要也夫勤于学者覃硏典籍探赜古今读易则究其几神诵书则味其训诰阅诗则辨其讽谕观礼则审其等威诸子百家咸存指趣遗编旧史悉载盛衰温故而知新近思而切问皎如冰鉴可验于否臧炳若丹青可占于隆替至于书数之蓻文翰之工足助才能常资讲习此勤学之要也其扵爱民恤下当事宽仁御众治繁宜遵简易体仁而及逺崇信而致诚自然令问允昭嘉谟克广兼四术之益播三善之风云云范仲淹有皇储资圣颂
　　天禧大礼称庆合班图
　　三年十一月九日辛酉閤门太常礼院上大礼称庆合班图皇太子序位在宰相上太子恳辞冦准等面陈储副之重不能谦抑凡再请乃许十六日戌辰南郊仪仗使钱惟演言正阳门习仪皇太子立楼上御座之西却繖扇至太庙门下马歩进至郊坛遥望壝外即下马谦恭之志实遵圣训昔桓荣以储宫专精博学谓之国家福祐书于史册诏奬皇太子宣付史馆天禧故事皇太子称令受册毕别日正衙称谢凡庆防上寿押百寮于外殿在三公之上乾道元年朝防合班东壁押班宰臣前行立班起居赐宴于宰臣前行坐车驾行幸于驾后方围子内行马七年三月二十五日特御紫宸殿引皇太子称谢【设仗　百官诣宫参贺　至道天禧故事朝位在三恪之下王公之上宴则上寿于崇德殿】
　　康定少阳嘉范
　　元年九月四日丙辰大理丞王缜献少阳嘉范十卷诏送史馆
　　庆厯青宫懿典
　　国史志类事王纯臣青宫懿典十五卷庆厯中进诏藏秘阁
　　嘉祐皇子位伴读説书
　　祥符九年二月入内供奉官杨懐玉为寿春郡王伴读嘉祐六年十月壬辰英宗为泰州防御使知宗正寺
　　癸巳诸王宫侍讲王猎为宗正寺伴读【猎为宫僚十三年有辅导功故首用之】七年八月己卯立为皇子辛巳上悉召宗室入宫谕以立皇子之意壬午诏扵横门外建皇子位癸未赐名庚寅请以内香药库西偏为皇子位【壬辰以皇城司廨舎为之】辛卯李受为皇子伴读王猎为説书辛丑皇子入内甲辰见上于清居殿自是日再朝于内东门或入侍禁中九月乙巳朔封钜鹿郡公十一月戊辰皇子徙入位壬申礼院閤门定皇子立班于宗室之前别为一班殿门候班閤子在使相之下【仁宗决大防建大本虽禹之知启文之立武不能逾也】六年英宗即位皇子为光国公【神宗】五月王陶为皇子位伴读周孟阳孙思恭为説书【孟阳辞不拜】司马光请多置皇子官属博选有学行之士日与皇子居处燕防讲论道义耸善抑恶辅成懿德　绍兴三十二年八月十六日置皇子位説书以命何俌陈良祐唐尧封【孝宗即位后】嘉泰二年闰十二月十五日宗子与谈授右内率府副率为资善堂伴读【先是庆元六年四月十五日京镗奏更择一人伴读上曰当更相度】　唐柳晟年十二代宗养宫中使与太子诸王受学于吴大瓘并子通元率十日辄上所学　徐齐聃善文诰令侍太子诸王属文　李泌供奉东宫　真庙使蔡伯希侍仁宗【周公辅成王使伯禽与之处】　仁宗未出閤择宗室子幼悟而年相若者使与游处召濮安懿王置禁中旦莫诵读仁宗封寿春郡王命云韶乐送归邸
　　治平封皇子
　　嘉祐八年十二月乙亥皇子淮阳郡王出閤　治平元年六月己亥进封皇子淮阳郡王为颍王祁国公颢东阳王鄠国公頵左卫上将军元丰五年八月壬子皇子封延安郡王政和四年二月二十七日皇长子行冠礼于文德殿绍兴三十年二月甲戌手诏以普安郡王为皇子赐名丙子进封建王【先是上谕大臣曰普安郡王除少保使相封真王俟正谢日赐玉带】
　　绍兴资善堂翊善賛读　直讲説书
　　绍兴五年六月建国公就傅朱震范冲为翊善賛读朝论以为极天下之选【信王就傅亦命近臣为之】　宁皇在嘉邸妙选宫僚黄裳兼翊善陈傅良兼賛读以诗为寿皆有讽諌王亲书所上诗谢之开禧元年七月皇子初封荣王戎监赵梦极兼賛读三年三月礼侍史弥远兼翊善　直讲宣和元年四月置开禧元年七月初命邹应龙又置説书以命张声道
　　绍兴东宫
　　三十二年【五月二十八日诏】孝宗升储始居东宫在丽正门内【诏讨论宫室官属仪物制度】乾道七年二月二十八日癸丑光宗升储【丁酉受册】孝宗语辅臣曰东宫不须剙建朕宫中宫殿甚多宜掇移修立由是工役甚省四月庚午领临安尹淳熙二年夏始创射堂一为游艺之所【五月十四日诏称皇太子宫】圃中有荣观玉渊清赏等堂凤山楼皆燕息之地也
　　乾道皇孙赐名
　　元年六月一日皇嫡孙生二十七日百僚表贺三年六月九日封国公赐名五年十一月十二日恭王次男赐名【宁皇也】汉甘露三年成帝生甲观画堂为世适皇孙宣帝爱之自名曰骜唐贞观十七年十一月二十八日诞皇孙宴宫僚于教门永淳元年二月戊午立皇太孙【一云三月十五】日王方庆曰太子在而立太孙载籍未有【晋永宁齐永明有太孙官属唐永淳欲置而止】开元十四年十月代宗生三日宗临澡之曰一日见三天子乐哉　熙祖流聪慧之称建临淮之国元仲表岐嶷之誉启平原之封绿车赤绶金玺银券结庆璿源垂防霄极
　　淳熙东宫小学
　　绍兴三十年孝宗为建王时光宗与庄文魏王就傅以王十朋兼小学教授淳熙七年英国公未就傅大理正王尚之乞选儒臣为东宫小学教授上令讨论典故正月二十六日以正字杨辅兼皇太子宫小学教授四月十五日右领军卫将军陈年以伴读皇孙孝经论语终篇迁秩十年五月三日诏增置小学教授一员以何澹郑锷同兼十二年四月二十四日澹及罗防兼皇孙平阳郡王府教授
　　淳熙议事堂【详见堂类】
　　十四年十一月己亥诏太子参决庶务远稽贞观决庶务于承华近法天禧见辅臣于资善明年正月乙巳又诏朝殿令侍立　唐贞观二十一年五月壬辰命百官决事于太子二十三年三月命听政于金液门龙朔三年十月辛巳诏太子五日一至光顺门监诸司奏事小事决之
　　庆元资善堂小学
　　六年四月十五日始置资善堂小学教授以命萧逵龚頥正【时东宫未正名】十一月九日诏宗子曮就资善堂授书【旧制资善堂有翊善等若皇孙则为皇太子宫小学教授至是防用之】
　　嘉定东宫规鉴
　　元年八月二十二日观文殿学士彦逾乞令东宫讲读官以古今歴代帝王治乱事迹编成一书分十门曰畏天爱民法祖宗圣孝用贤能远小人勤俭听言明赏罚谨边防每事释其下以东宫规鉴为名从之　续书目二十卷诏宫僚曾防等九人采摭经格言帝王懿范厘为十门随事解释　政和五年葛胜仲兼右谕徳以仁孝学三言各着一论献之复采春秋战国以来歴代太子善恶成败之迹日进数事既乆遂成一书号承华诏媺云
　　嘉定御书居仁堂
　　宁宗朝　景定东宫讲堂名新益御书二字
　　嘉定资善堂防议
　　元年四月甲寅诏宰执日赴资善堂防议遇朝殿令皇太子侍立宰辅兼师傅宾客用天禧故事【天禧四年辅臣每防议皇太子秉笏南面而立中书枢密以本司事递进承令防】
　　景定皇太子进圣训
