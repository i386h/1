<!-- { "loadSidebar": true } -->
　　皇祐二年二月十八日乙亥上谓辅臣曰孝莫大于严父严父莫大于配天今冬至日当亲祀圜丘欲以季秋有事于明堂行飨帝飨亲之礼以极孝恭然前代诸儒议论皆异将安适从先是宋庠建议以今年当郊而日至在晦用建隆故事宜有所避因请季秋享明堂文彦博等奏曰臣等检讨旧典昊天上帝一岁四祭皆于南郊以公卿摄事惟至日圜丘率三岁一亲祠开宝中艺祖幸西京以四月庚子有事于南郊行大雩礼淳化四年至道二年太宗皆以正月上辛躬行祈谷之祀悉如南郊之祀唯季秋大享缺而未举真宗祥符初以元符昭降议行此礼以鲁国诸生东土耆老徯望升平只有事于岱宗故未遑合宫之事将上帝祖宗之意以俟陛下上曰明堂布政之宫朝诸侯之位天子路寝今大庆殿是已况明道之初尝合祀天地于此不当因循尚于郊壝寓祭其以大庆殿为明堂分五室于内三月一日戍子朔御札曰事天事地邦国之善经享帝享亲圣王之盛节缅稽先宪祗事穹只祈谷于春祭雩以夏迨升禋于景至尝亲展于国容惟明堂布政之方尊严父配天之礼虽崇精享未即躬行言念及兹心焉载惕今将涓季秋之吉旦举宗祀之上仪躬接神明奉将牲币庶几继孝岂敢惮勤朕取今年九月二十七日辛亥有事于明堂其今年冬至亲祀南郊宜即辍罢恩赏依南郊例至日御宣德门行礼己丑诏以大庆殿为明堂戊戌诏羣臣毋得请上尊号于时宰相文彦博为大礼使宋庠为礼仪使王贻永为仪仗使厐籍为卤簿使髙若讷为桥道顿逓使【先是礼官议王者郊用辛盖取斋戒自新之义又通礼祀明堂亦用辛遂下司天择日得辛亥吉】己亥诏乘舆服御务裁简丙辰判太常礼仪事宋祁上明堂通议二篇四月丁巳朔礼院言周礼夏世室郑云堂上有五室象五行木室于东北火东南金西南水西北土中央崔灵恩亦如之请如崔郑之説设五室于大庆殿又旧礼五帝位为缦室今旁帷上幕宜用青缯朱里四户八牖赤缀户白缀牖宜饰以朱白缯从之乙丑手诏祖宗亲郊即徧祭天地太祖雩祀太宗真宗祈谷二礼本无地只位当时皆合祭天地祖宗并配百神从祀今祀明堂当亲郊之期而礼官所定止祭昊天五帝不及地只配坐不及祖宗未合三朝之制比年稼穑不登移郊为大飨亦为民祈福宜合祭天地并侑三圣百神从祀以昭孝息民亦虞典类上帝禋六宗望山川徧羣神之义五帝神州亦亲献日月河海诸神悉如圜丘从祀因谓彦博等曰礼非天降地出縁人情尔礼官习拘儒之旧传舍三圣之成法朕甚不取彦博曰惟圣明能达礼之情适礼之变翌日奏五帝神州命官分献上曰朕于大祀岂敢惮劳礼官议从祀神位未决复谕曰郊坛第一龛者在堂第二三龛者设于左右夹庑及龙墀上在壝内外者列于堂东西厢及后庑以象坛壝之制先绘圗以闻【及祀之日上下有序皆上裁定】壬申诏辅臣礼官相视设神位于大庆殿上五室内五月丁亥朔奏太室中北天地在左皆南面三圣位在东西面五帝各从本室神州日月北极天皇大帝并设于五室之间五官勾芒以下设于廷中五纬十二次以下七十二位设于东西夹庑二十八舍以下一百七十九位于丹墀龙墀东西黄道外天官以下四百九十六位设于东西庑甲午礼院上明堂五室制度圗【五月七日礼院请下司天监绘圗以进】六月己巳卤簿使言用法驾卤簿减大驾三分之一兵部无字圗诏礼官定圗七月戊子出御制乐曲八月乙卯朔罢前一夕警塲辛未上卤簿字圗【法驾用万一干八十八人】九月丁亥【三日】御崇政殿阅试雅乐【宫悬登歌舞佾之奏凡九十一曲徧作之上服鞾袍】五日诏乘新玉辂丙申【十一日】诏杜衍任布陪祠【皆力辞不至赐衣带器币】庚子【防要二十一日乙巳】太常礼院言大庆殿牓当以黒缯金书明堂二字门牓以朱缯墨书明堂之门四字上曰朕皆亲书二字金篆四字飞白书于禁中鞾袍书二牓自昼至夜而毕宣示羣臣【一本云乙巳书二牓礼毕诏表饰加轴藏宗正寺又摹刻为副本颁二府及近侍中外荣之五使请各以衔名书二轴之后许之】戊申斋于文德殿阁辅臣宗室夕于斋次百官致斋朝堂先是积雨弥旬上防祷方午而霁至夜月星明穊己酉上服通天绛纱具法驾乘玉辂荐享景灵宫礼毕谒太庙庚戌祼献七室质明还文德斋次辛亥【二十七日】未明三刻服鞾袍乘小辇至大次侍中奏严办衮冕执圭礼仪使太常卿奉导入明堂中门至版位乐舞作自大阶升诣天地一祖二宗坐奠玉币每诣神坐行礼毕鞠躬却行须尽褥位方改步移向又令侍臣偏谕献官及进彻俎豆悉安徐谨严质明礼毕还大次解严改服乘辇御紫宸殿百僚称贺常服御宣徳楼肆赦【钧容乐奉引宣制毕复贺召从臣升楼阅诸军马队酒五行罢】下诏止絶请托曰成汤以六事责躬女谒苞苴之先戒管氏以四维正国礼义防耻之具张应内降恩泽及原减罪犯者中书宻院执奏不得施行臣庶有结托贵近者御史谏官觉察论奏于是中外咸竦【初宋庠请因大祀后絶内降横恩以新圣政乃别为手诏与赦书同下】彦博等六人各进诗两禁馆阁及中外之臣上诗赋颂凡奏御者三十有八诏褒答十月癸酉【七日】以大飨庆成谒太平兴国寺开先殿酌献又诣啓圣院永隆殿慈孝寺彰德殿万夀观翌日谒防灵祥源观赐从官食初上将宗祀命罢秋宴十三日【丙寅】赐饮福宴于集英殿上举觞属羣臣毕釂曰与卿等均受其福酒至九行罢乙亥燕京畿父老百五十人于锡庆院　宋祁明堂颂序曰作声歌瑑圭邸帐帟无文夜鼜不严以竭恭致诚颂曰二十九载惟秋九月乃即大庆度筵度室宝字题顔震照多物置使有五悉诏辅弼吉日辛亥进祀于堂衣画衮龙环瑀玱玱六帝二只三后侑旁前祀二日区雾如闭皇帝既齐一夕而霁天清地宴夜星腾晰皇帝小心恭与防并偏见神只拜跪送迎乆立于次须乐之成器必全玉牢不爱牲制为诸安以正和清夜鼓彻严敷致厥诚　二年十月辛未【五日】诏宰臣彦博庠参政若纳史官王洙纂集其事为记注三年二月甲申彦博等请上制序冠篇从之丙戌【五日】彦博等上大飨明堂记二十卷目一卷【表云禁中论述方伉曲台之编圣世典容宁后江都之集】又言明堂记起三月戊子下诏汔季秋辛亥礼成广记备言垂万世法然简牍颇繁虑烦乙览因纂成大飨明堂纪要以闻【二卷　书目彦博以亲被训谕者纂成纪要凡正记已具者不书】庚寅内出御制序赐彦博令崇文院镂板赐近臣彦博言先帝东荐岱牒右奠汾琮祀谯苦之宻都防天祖之徽称并存注记　政和七年七月二十三日诏以明堂制度编类成书与明堂记相为表里八年四月二十二日修宗祀敕成　仁宗躬籍以率天下之耕祫祭以教天下之孝八见郊畤而拜况肇禋之礼成再祀明堂而严父报本之志尽
　　皇祐明堂礼神玉　乐舞　乐曲　明堂通议圗　宗祀书
　　皇祐二年五月一日丁亥朔礼院言奉诏详定明堂祭玉今惟苍璧不用外定用四圭有邸黄琮圭璧各二青珪赤璋白琥黝璜两圭有邸凡十一玉并合择佳玉准三礼圗参选周礼义疏造依聂崇义所説指尺为度从之仍令内侍卢昭序领焉一以礼神置于神位礼毕藏之少府一以为燔玉加牲体之上并燎燔之　实録五月丁亥朔礼院新作明堂礼神玉及燔玉初上谓辅臣曰前代礼神有祭玉燔玉今独有燔玉毋乃于祀典缺乎文彦博对曰唐太和中太常卿王起以当时祀事止有燔玉因请造璧琮等九器止用珉盖唐以来礼神之玉已不复备上曰朕奉天地祖宗尽物尽志岂于宝玉有所爱乎其有司备制之时沙州适贡玉【四月甲子沙州贡玉】乃择其良者制为琮璧等九器【各二】其黝璜尤粹祭玉始备【一作囘纥贡璞十段剖之制琮璧九器】己酉御制明堂乐曲及二舞名【见乐类】十月辛未【五日】诏礼神玉令少府择寛洁之室奉藏是年三月丙辰【一本云三月二十九日】判太常礼仪事宋祁上明堂通议二篇【或作六篇国史志宋祁通议二卷】序畧曰上稽三代旁捜汉唐礼之过者折之説之谬者正之以合一王之典其书自内出复有诏进入后阁门祗刘舜臣上明堂议并圗一卷范仲淹上建昌军草泽李泰伯明堂圗序八月丙寅福州草泽郑叔豹上宗祀书三卷述明堂制度及配享冕服之义【泰伯稽考工记大戴盛德记月令白虎通礼记外传为明堂定制圗序一篇授泰伯太学助教】仲淹作明堂赋　惟艺祖修大雩之祀惟神宗展祈谷之仪独季秋之令时阙明堂之大飨由是宪章唐汉祖述姬黄礼官博士之议躬定于节文奠玉祼鬯之歌亲成于乐曲【景徳中祀南郊内外赏赉缗钱金帛总六百一万皇祐飨明堂増至一千二百余万】
　　嘉祐大飨明堂
　　七年七月丙午朔诏大飨明堂壬子礼院言皇祐参用南郊百神之位不应祀法宜如隋唐旧制设昊天上帝五方帝位以真宗配而五人帝五官神从祀余皆罢又开元开宝礼五帝无亲献仪诏恭依而五方帝位并亲献八月乙亥朔出御制明堂乐章下太常肄习九月辛亥【七日】大飨于明堂设昊天五帝位以真宗配【前者祖宗并侑今独配前者地只神州并享今以配天而亦罢】赦文云物无上帝之称非躬祠不足昭防圣维文考之尊非严配不足尽孝十月十三日大宴集英殿
　　治平明堂配飨议
　　治平元年正月诏近臣议仁宗配祭学士王珪等与礼官议唐代宗用礼仪使杜鸿渐议大飨明堂以考肃宗配德宗即位以代宗配王泾郊祀録注云即孝经严父之道今大飨明堂请以仁宗配帝知制诰钱公辅议以周公言则严父以成王言则严祖也政则周公祭则成王安在乎严父哉我将之诗是也太祖周之后稷配于郊太宗周之文王配于明堂真宗周之武王宗乎庙而不祧者也明堂配祭东汉为得孝武始营明堂以髙帝配其后又配以景帝后无闻焉孝明以光武配适符严父之説章安二帝亦弗之变最为合礼诏再详定中丞王畴侍读学士孙抃请如珪议知谏院光诲等议宜遵旧礼配以真宗二十五日辛酉诏从畴抃等议以仁宗配十月二十五日御史赵鼎请用唐故事逓迁真宗配雩祭太宗配祈谷神州珪等议真宗配天之祭于礼当罢不当复分雩祭之配讲读官李受等言严父非专谓考也乞以仁宗真宗并配明堂诏从珪等议【治平四年请以英宗配元祐元年二月二十六日请以神宗配】元丰三年七月丁亥【二十六日】诏逺而尊者祖则祀于圆丘而配天迩而亲者祢则祀于明堂而配上帝圆丘祀天则对越诸神明堂则上帝而已歴代以来合宫所配既紊于经至杂以六天之説朕甚不取祀英宗于明堂以配上帝余从祀羣神悉罢八月十三日诏礼官详定仪注礼文所言配祀宜及五帝知礼院君锡等五人议六天之説不经见宜如圣诏从之九月辛巳大飨明堂【赦文云念神莫帝之大肇新专飨之仪念人莫亲之隆载陈严配之礼】元祐元年二月二十六日辛卯大飨明堂奉神宗配【赦文云革显庆之并尊隆永徽之专配成于独断畀予冲人】政和七年八月八日诏明堂五室祀五帝礼部尚书许光凝等议神考黜六天陛下正五室其揆一也【诏可仍亲祀】　淳熙十五年九月辛丑宗祀先是上问辅臣配位如何周必大言礼官奏髙宗几筵未除用徽宗故事未应配坐儒者多因孝经之説谓宗祀专以考配不知自周公言之故曰严父耳晋纪瞻曰周制明堂宗其祖以配上帝此其证也　淳祐五年以宁宗参侑宝祐五年髙宗陟配【一祖三宗并侑】
　　政和明堂
