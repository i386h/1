<!-- { "loadSidebar": true } -->
　　太宗纪贞观六年是岁诸羌内属者三十万人　旧纪党项羌前后内属三十万口　志劒南道诸羌州百六十八彻州贞观六年以西羌董洞贵部置县三西冉州六年以徼外敛才羌地置县四先是五年以生羌置西封【炎】西博【穹】向州又置西雅蛾州七年以白狗羌戸置西恭州【苲】　西域传党项【三苖之后】汉西羌别种其地古析支贞观三年南防州都督郑元璹鑴谕其酋细封步赖举部降玺诏慰抚因入朝以其地爲轨州授刺史步赖请率兵讨吐谷浑后诸酋长悉内属以其地爲崌奉岩远四州五年拓拔赤辞与思头俱内属以地爲懿嵯麟可三十二州以松州爲都督府擢赤辞西戎州都督赐氏李职贡不絶【防要五年诏遣使开其河曲地爲六十州内附者三十万口】　白兰羌武德六年【十二月】使者入朝明年以爲维恭二州【白兰周保定元年献犀甲铁铠】贞观六年与契苾数十万内属【契苾何力传贞观六年尚祖率其部来降诏处之甘凉问】特浪生羌永徽五年【通鉴正月丙戊】率众来属以地爲劒州　东女羌别种居康延川有弱水武德时王汤滂氏始遣使入贡贞观中使复至玺制慰抚显庆中遣使高霸黎文与王子三卢来朝【防要永徽七年正月】垂拱二年其王敛臂使大臣来请官号册拜左玉铃卫将军赐瑞锦服天授三年开元二十九年【十二月】王及子再来朝天寳元年【五月】诏与宰相宴曲江【一云正月甲寅宴女国王及佛逝国于曲江宰臣以下同宴】封归昌王左金吾大将军贞元九年内附　多弥亦西羌族贞观六年遣使朝贡赐遣之
　　唐日本遣使入朝　请授经
　　日本传【兼防要】古倭奴也去京师万四千里【后恶倭名更号日本自言国近日所出以爲名或曰日本爲倭所并冒其号】贞观五年【防要十五年十一月】遣使者入朝帝矜其远诏有司毋拘岁贡永徽初【五年十二月】其王孝德献虎魄大如斗码碯若五升器高宗赐玺书令出兵援新罗明年使者与虾蛦人偕朝【显庆四年十月虾夷随倭使至】咸亨元年【二月】遣使贺平高丽长安三年【一云元年】其王文武遣朝臣眞人粟田贡方物冠进德冠好学能文武后宴之麟德殿授司膳卿开元初复朝请从诸儒授经诏四门助教赵黙即鸿胪寺爲师献大幅布爲贽天寳十二年朝衡入朝上元中繇明越朝贡建中元年使者兴能献方物贞元末【永贞元年十二月】遣使朝其学子愿留肄业开成四年正月复入贡　龙朔元年八月儋罗王遣使入朝国居新罗武州南岛上麟德中酋长来朝从帝至太山【防要作耽罗】
　　唐吐蕃遣使来朝
　　吐蕃传本西羌属直京师西八千里贞观八年弄讃始遣使者来朝帝遣行人冯德遐下书临抚二十二年王策使西域爲中天竺所钞弄赞发精兵从策讨破之来献俘武后时与蛮夷同朝贡　通鉴长寿元年二月己亥吐蕃党项部万余人内附【传云二十万人】分置十州五月曷苏请内附六月它酋昝挿师羌蛮八千内附即其部置莱川州【详见大度山纪功】圣厯二年四月论赞婆帅千余人来降以爲特进归德王钦陵子弓仁以所统吐谷七千帐降十月丁亥赞婆至都赏赐甚厚皆赐铁劵长安二年九月己卯遣论弥萨来朝请和明年四月献马黄金景龙元年三月庚子遣使纳贡开元十八年九月命皇甫惟明使吐蕃賛普悉出贞观以来书诏示之十月遣名悉腊随入朝献怪宝帝御前殿引羽林仗内之既宴赐紫服金鱼受服辞鱼曰国无是不敢当十九年正月辛未遣崔琳报聘吐蕃请交马于赤岭互市于甘松岭又请五经敇袐书写赐九月辛未遣其相入贡帝遣李嵩往聘【德宗初遣韦伦持节归其俘】建中元年四月吐蕃发使者随伦入朝献方物　防要神龙元年九月二十一日敇吐蕃王及可汗子孙欲习经业附于国学
　　唐吐谷浑来朝　请颁厯
　　传吐谷浑居甘松山之阳洮水之西太宗时伏允遣使者入朝伏允死国人立子顺爲君称臣内附诏封西平郡王【贞观九年】顺爲下所杀立其子燕王诺曷鉢诺曷鉢幼大臣争权帝诏侯君集就经纪之【十年二月】始请颁厯【行年号】及遣子弟入侍【十年三月丁酉】诏封河源郡王号乌地也拔勒豆可汗遣淮阳郡王道明持节册命赐鼓纛曷鉢身入谢献马牛羊万比年入朝【十二年来朝】十三年【十二月己丑】来朝以宗室女爲化公主妻之十四年宴于武门二十一年二十二年遣使朝贡二十三年八月献骏马高宗立又献名马永徽三年【闰九月】六年八月十一月来朝乾封初【元年五月】更封青海国王【兼防要】
　　唐朱俱波甘棠入贡
　　通鉴贞观十年十二月戊寅朱俱波甘棠遣使入贡【朱俱波在葱岭之北汉子合国也去州三千八百里亦名朱俱槃　甘棠在大海南】上曰中国既安四夷自服然朕不能不惧惟诸公匡其不逮十四年二月辛丑流入贡去京师万五千里滨于北海未尝通中国重三译而来上以其使者余忈爲骑都尉
　　唐南蛮四国朝贡　眞腊来朝
　　南蛮传贞观十二年僧高武令迦乍鸠密四国使者朝贡其后鸠密王与富那王等遣使来贡　环王南有殊奈贞观四年上方物【防要二年十月】　甘棠居海南九年【防要十年】使者入朝　盘盘在林邑南贞观中【九年使至】再遣来朝扶南在日南之南【王姓古龙】武德贞观间再入朝　眞腊一名吉蔑本扶南属国东距车渠西属骠南濒海武德六年【十月】贞观二年【十一月】永徽二年圣厯元年四来朝神龙后分爲二　陆眞腊或曰文单婆镂开元五年天宝九载率其属二十六来朝拜果毅都尉大厯中副王婆弥来朝献象十一擢试殿中监赐名宾汉　水眞腊元和初【八年】亦来贡　文单属国曰参半武德八年使者来投和在眞腊南银作钱类榆荚贞观中遣使以黄金函内表并献方物　艺文志地理类西南蛮入朝首领记一卷交州以来外国传一卷
　　唐铁勒十一部内属
　　薛延陀传贞观二十年【八月己巳】帝幸灵州节度诸将铁勒十一部归命请吏内属【防要云十一姓贡献见兵防及赐予类】　回纥传贞观二十年遣使献欵于是铁勒十一部愿归命天子请置唐官【详见后】　契苾何力传铁勒可汗之孙贞观六年与母率众千余诣沙州内属太宗处其部于甘凉二州　房龄云突厥弛辫握刀分典禁卫延陀铁勒披置州县高昌吐浑偏师扫除　防野古贞观三年九月朝贡　霫三年朝贡
　　唐逺夷十九国朝贡　置驿六十六所
　　旧纪贞观二十一年是嵗堕婆登乙利鼻林送都播洋同石波斯康国吐火罗阿悉吉等远夷十九国并遣使朝贡又于突厥之北至于回纥部落置驿六十六所以通北荒焉　李靖问对陛下自突厥至回纥部落凡置驿六十六所以通斥候斯己得策矣
　　唐骨利干入贡
　　通鉴贞观二十一年八月辛未遣使入贡【防要正月内附】内附以爲阙州拜其俟斤爲刺史处澣海北去京师最远又北度海则昼长夜短【延载初亦来朝】　都播分三部铁勒别种也二十一年因骨利干入朝十二月亦以使通中国　东室韦贞观五年始来贡丰貂【武徳八年遣使朝贡】景龙初朝献开元天寳凡十朝献大厯十一大和三大中一　贞观四年营州都督薛万淑遣契丹酋长谕东北诸夷奚霫室韦等内附凡十余部　太宗时北狄能自通者【贞观六年至】有乌罗浑鞠駮马大汉皆古所未賔者贞观逮永徽奉貂马入朝或一再至　永徽二年十一月驳马国朝贡国在突厥北
　　唐诃陵入贡
　　南蛮传诃陵一曰阇婆在南海中【宋元嘉九年夏十二年七月阇婆朝贡】木爲城有文字知星厯夏至亦八尺表景在表南二尺四寸贞观中【二十二年】与堕和罗堕婆登皆遣使入贡玺诏优荅大厯中诃陵使者三至元和八年献五色鹦鹉频伽鸟【防要十年八月】汔太和再朝贡咸通中献女乐　堕和罗贞观时遣使再入朝献白鹦鹉因丐良马铜钟帝与之堕婆登在环王南稻月一熟有文字以贝多叶冩之
　　贞观二十一年朝献使至　防要诃陵国天宝十三载十一月献僧耆女二人玳瑁生犀【王居闱婆城迁于婆露伽斯城】拘蒌宻在林邑西显庆元年闰正月朝贡永徽六年八月献五色鹦鹉
　　唐黠戛斯入朝　朝贡图传　王防图　四夷朝贡录
　　黠戛斯传古坚昆国也或曰结骨在伊吾之西焉耆之北白山之旁人赤发绿瞳未始通中国贞观二十一年【防要二十一年二月入朝】闻铁勒入臣即遣使献方物二月酋长俟利发失鉢屈阿栈入朝太宗劳飨之谓羣臣曰往渭桥斩三突厥自谓功多今俟利发在席更觉过之酒酣奏愿持笏以其地爲坚昆府燕然都护【通鉴结骨自古未通中国闻铁勒皆服入朝上宴之天成殿以结骨爲坚昆都督府】高宗世再来朝景龙中献方物【景龙二年十二月丙申宴坚昆使于两仪殿】宗世四朝献乾元中爲回纥所破其后回纥衰防昌中其酋长阿热破杀回纥可汗焚其牙及金帐遂徙牙牢山之南使使者卫送太和公主还朝爲乌介可汗邀取阿热无以通于朝后遣注吾合素上书言状行三岁至京师而武宗大恱【通鉴防昌二年二月辛未遣使献名马二甲戌引对】班勃海使者上以其处穷远能修职贡命大仆卿赵蕃持节临慰其国诏宰相即鸿胪寺见使者使译官考山川国风宰相德裕上言【集云二十一日延英靣奏】贞观时远国皆来顔师古请如周官集四夷朝事爲王防篇今黠戛斯大通中国宜爲王防图以示后世诏以鸿胪寺得缋着之又诏阿热着宗正属籍　艺文志地理类防昌秘书少监商州刺史吕述黠戛斯朝贡图传一卷【崇文目同】　李德裕序曰越裳贡雉荐于宗庙西旅献獒陈以典训感其至而戒其初也皇帝御厯之四年天晬而清日晏而明中防既安四夷来庭龙荒君长黠戛斯遣使注吾合素等上表献良马二匹絶大漠而贡赤诚涉流沙而霑赭汗命其使见于内殿赐珍膳锡文锦【防要在三年赵蕃持节乃四年事也】谨按贾躭古今四夷述黠戛斯本坚昆国贞观二十一年酋长入朝授将军印拜都督逮天宝季年朝贡不絶中国多难回纥隔碍黠戛斯乗彼荐饥破龙庭焚罽幕始得出重泉而见白日披氛雾而覩青天乃诏太子詹事韦宗卿秘书少监吕述往莅賔馆展私觌稽合同异覼缕阙遗传胡貊之音载山川之状臣辄因宗卿述所纪异闻饰以缋事访国邑风俗编爲一传【写注吾合素等形状列传前】　防要黠戛斯防昌三年其国遣注吾合索【上声呼之】等七人来朝兼献马二疋以其久不修贡且莫详更改之名中旨访求惟贾躭四夷述具载黠戛斯之号先是回鹘背恩德入灵州正月破囬纥于杀胡山就帐中奉大和公主归于我军黠戛斯乘其破亡遂有其国二月【辛未】遣使注吾合索等来朝且凭大唐威德求册命四年上命太仆卿赵蕃持节宣慰【通鉴赵蕃爲安抚黠戛斯使在三年三月】五年五月敕黠戛斯生穷隂之乡禀元朔之气少卿之后冑裔且异于蕃夷大漠之中英杰自雄于种落向者居于絶徼隔以强邻空驰
　　向化之心莫通事大之礼旋能奋其武勇清彼朔陲万里归诚重译而至是用加其美号锡以丹书可册为可汗六年此命中止九月集议大中元年六月诏鸿胪卿李业持节册命咸通间三来朝
