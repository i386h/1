<!-- { "loadSidebar": true } -->
　　安逺军节度使龙神卫四厢都指挥使御前诸军统制特授太尉殿前副都指挥使制
　　莫冲
　　门下镇帅阃以宣威夙领连营之重冠武阶而命秩式隆环尹之权眷言御侮之英宜举畴庸之典诞号厉允穆师虞【号厉须对师虞对师言则不工】具官某果毅而不羣沈深而有守气节禀金行之劲夷视险艰韬钤传玉帐之奇灼知权变蚤登勇爵屡奏肤功宣力四方殿价藩而维翰尽护诸将肃师律以无哗【宣力对尽防未工】方当息民继好之时显著厌难折冲之望恩加卒伍得平世抚众之宜义洞神明挺忠臣尽心之节惟嘉绩之既懋岂褒律之敢稽是用擢从厢部之聮参领殿岩之峻【以其副都指挥使故用防字】雕戈金印列五府以在庭徼道章沟总千庐而饬卫益重和门之寄用昭将钺之光于戏汉置南北军示不忘于武备唐分左右卫乃肇列于府兵【武备对府兵未甚工】皆倚重于将臣用増隆于国势徃体设官之意益坚卫上之诚可
　　陆韶之制不蹈袭甚得体但起头以今格论之则不能尽见题王日严一篇极有工夫但江山之秀间值伟人是当时谄语
　　制中散语不可四句相似如两句用之字则下两句用以而字可也不然则上两句之字在第五字下两句之字在第四字亦可
　　西山先生曰辞科之文谓之古则不可要之与时文亦夐不同葢十二体各有规式曰制曰诰是王言也贵乎典雅温润用字不可深僻造语不可尖新制词三处最要用工一曰破题要包尽题目而不麄露【首四句体贴】二曰叙新除处欲其精当而忌语太繁【推原所为之官除授之意用古事为一聮尤好如莫侍郎步军制法黄帝之兵允赖为营之重资汉人之技莫如用步之强最妙】三日戒辞于戏而下是也用事欲其精切【须要古事或古语为聮切于夲题有丁宁告戒之意如傅景仁少保侍读用説命周官周子及扬师制用撃楫中流陈自明宗室观使制用秘书仙图此等事既亲切而造语妥帖是为可法】三处乃一篇眼目灯平日用工先理会此等三处场屋亦然三处占工既多则他处不逮无害如三处弱则他有妙语无益【三处称停适当则一篇工夫十占其六七矣考官去取亦多以此较优劣不可不知至于具官某以下谓之褒辞文武宗戚皆可豫备则差易耳】若夫褒辞则亦须切当文武宗室各用得体平时先要准备【颂徳与中间入题处并戒辞皆宜豫备临时未必安排得整齐也】
　　前辈制词惟王初寮汪龙溪周益公最为可法葢其体格与场屋之文相近故也其他如王荆公岐公元章简翟忠惠綦北海之文亦须编玉堂集自建炎至淳熈制词具备亦用详看葢凡用事造语皆当祖述故也官制本未不可不精考【谓可以出题者文武臣自宰臣枢宻使以下须三少太尉开府检校三少节度使方可出制】且以三衙论之要见置于何时与夫制度之沿革名号之更改悉用究知此草制之大纲也【地理不过九域志通典官制不过职官分纪并它书可用者亦须随事编入此乃工夫之最急者此外只记编题足矣不必泛观】步军制【畧举此一篇为准其余皆当然】破题总徒兵于千列中间资汉人之技莫如用步之强戒词用荀吴崇卒之智经史中步兵事殊少如李陵步卒之类又不可用只有徒兵【左氏传】歩技【晁错传】崇卒【左传】等事显焕人所共知徒兵字尤雅故用于破题此三处安顿皆适宜可以为法向时试马军帅制用万骑于破题用羽林元武于中间用羣驺事于戒词正仿此也【葢马军体字有骑兵骑旅骁骑劲骑驵骏等皆不如万骑雅驯又天子千乗万骑便见得侍卫之帅羽林是汉之骑兵事见后汉百官志元武屯营是唐之骑兵事见唐兵志皆是天子宿卫之兵惟羣驺是诸侯事故用之末聮上既有整六师以修戎则下一邉虽诸侯事无害同时试者葢有便用六驺羣驺于破题此大不可也】
　　文臣领藩府如建康成都绍兴凡系帅藩之地皆当考究其地理如建康龙蟠虎踞益州天险会稽北枕淛河洪都星分翼轸之类通典及歴代地理志九域志皆可考又有散见传记间者【如龙蟠虎踞见于诸葛亮传此等须捡寻编入】
　　武臣领都统制驻劄之地如沔州兴元金州江陵鄂州池州江州镇江等处亦当如前法若平时不曽考究则临期未免差误【且如上流二字惟蜀汉荆鄂可用至于江池则已难用甚至有用之建康隆兴者尤可笑也】
　　见行程文为格外更将前辈制词如张乐全王荆公岐公元厚之东坡颍濵曽曲阜王初寮汪龙溪綦北海周益公所作裒集熟读则下笔自中程度矣然场屋拟制与庭之文又不同须全依定格【后村闻之西山曰某掌制每觉文思迟滞即看东坡汗漫则看曲阜】
　　野处洪公防所业书曰昔丁文简公未遇之日手其所为制诰一编防诸王公大人之门人见者皆非之丁独毅然不顾曰异日当有知我者其后直掖垣登玉堂以至政地而昔日所为文始尽得施用有志者事之竟成如此
　　中书舍人召试制今存一篇以见体式
　　保和殿大学士除武安军节度使中太一宫使
　　兼侍读制　　　　　　　　　　韩驹
　　门下秘殿宸居论思周卫之内雄藩大镇折冲樽俎之间奉琳馆之宴闲备金华之劝讲敷求畯徳允穆师言咨尔造庭听余作诰具官某体庄而资裕器介而用通以直方大之才从果艺逹之政有贯九流之学而守之以弥约有参三徳之行而辅之以克勤顷畴休誉之隆进履大僚之服秩冠内朝之峻礼陞公府之崇而能慷慨陈谋沉深善断子公料敌钩深致逺之威充国上书守保胜安边之防朕欲付方面以试其抚绥之畧留中禁以资其献纳之言宣方叔之壮猷遂萧生之雅意又况威逺夷而授节岂轻分阃之权阐大道以明民尤重殊庭之选虽委旌旄之重尚聮帷幄之华并举徽章式昭异数于戏求多闻所以建事祀太一所以祈年秉钺専征已极元戎之贵执经侍问更髙儒者之荣尚克迈于前修以对于休命可
　　谢景思曰林适召试除节度使制云无怠无荒以来王朕敢忘于谨徳有严有翼而共武尔无替于懋功
　　寳祐四年诏藩镇潜藩为正任遥领者令厘改
　　太祖【遂安　定国　忠武义成后改武成】太宗【建雄　防宁遂安】
　　真宗【山南东道　忠正荆南　淮南】　仁宗【建康　忠正庆阳】
　　英宗【兴徳　岳阳安国】　　　神宗【安逺　忠武顺昌　光山】
　　哲宗【彰武　天平武当】　　　徽宗【彰信　肇庆　镇宁武信　兴宁　昭徳
　　平江镇江】　　　　　　　　钦宗【定武　武昌　兴徳永兴　山南东】髙宗【定武　镇海　遂安　庆源　静江　奉宁集庆　建雄　安国　安武　永庆　崇庆】孝宗【常徳　建宁　普安镇南　宁国　保庆】光宗【镇洮重庆】
　　宁宗【嘉庆　奉国武宁　安庆】　　　理宗【武防】
　　度宗【庆逺　崇庆镇南　遂安】
　　绍兴八年赵鼎忠武淳熈十六年郭师禹兴徳皆以潜藩改命
　　绍兴壬戌绍熈庚戌制题皆有可疑【安定郡王南渡后率取燕王宫一族老为廉车膺茅土岂有未袭王爵而先为承制称皇叔者　政和改官制以太尉为武选一品之衔序执政之次又以掌武之嫌罕复以授宗英炎兴以还葢絶无焉每自检校官即拜视仪宁以三少序进为少迂以代此一阶则太尉为宗室制题尤非也武昌为钦宗潜藩近制醴泉多授前宰臣而宗盟率领万夀】
　　倪正父曰文章以体制为先精工次之失其体制虽浮声切响抽黄对白极其精工不可谓之文矣凡文皆然而王言尤不可以不知体制龙溪益公号为得体制然其间犹有非君所以告臣人或得以指其瑕者【如伊如周虽是人臣以其所行非人臣常事便不敢援引　上之喻下贵于简易严重　非其才强其事自为之则短拙呈露假手他人则山林之作施之廊庙骇矣　王次春应制科所撰制词谓皇叔祖为前朝之叔父考官传以为笑　晁以道谓今之学者扇对外无文章陈自修试词科拟制一语聱牙被黜】
　　周益公初对玉音云向在王邸见卿词科拟制雅宜代言不旋踵遂兼三字其后两入翰苑首尾十年
　　朱文公曰范厚夫作冀王制云周尊公旦地居四辅之先汉重王苍位列三公之上及我仁祖加礼荆王顾惟冲人敢后叔父自然平正典重彼工于四六者却不能及
　　后村刘公曰四六家以书为料料少而徒恃才思未免轻疎料多而不善融化流为重浊二者胥失之
　　李公父欲应词科西山指竹夫人戏曰试为进封制可乎公父末聮云保抱携持朕不安丙夜之枕辗转反侧尔尚形四方之风西山称赏
　　王器之京东淮东宣抚制戒词云沿于江而逹泗朕方恢禹之九州率彼浦以省徐尔尚勉周之三事
　　端平乙未制题襄阳帅除邓州葢承平时帅臣治邓迂斋楼公曰经句对经句如在武丁时作召公考惟汝一徳于今三年天惟显思民亦劳止有能奋庸爰立作相经营四方饮御诸友之类固是天造地设若万人留田对三事就绪虽以史句对经句缘有气势所以不觉攻媿楼公曰骈俪之体屡变作者争名恐无以大相过则又习为长句全引古语以为竒倔反累正气一聮或至数十言识者不以为善惟龙溪北海追还古作谨四六之体
　　北海督府训辞尤为宏伟有曰尽长江表里之封悉归经畧举宿将王侯之贵咸聼指挥
　　水心曰荆公取经史语组缀有如自然谓之典雅自是后进相率效之【白乐天裒类制词事语为制州一卷以备撰述之用】
　　李汉老曰张乐全髙简纯粹王禹玉温润典裁元厚之精丽穏宻苏东坡雄深秀伟皆制词之杰然者
　　题
　　雄武军节度使开府仪同三司除侍中【政和辛夘】
　　保大军节度使授检校司徒充保平军节度使【壬辰】资政殿学士除奉宁军节度使【癸巳】
　　镇洮军节度使除太尉【甲午】
　　镇海军节度使检校少保开府仪同三司授检校少傅加食邑【乙未】
　　平川军节度使授开府仪同三司【丙申】
　　观文殿学士中太一宫使除右弼【丁酉】
　　观文殿学士太一宫使兼侍读授应道军节度使上清寳箓宫使【戊戌】
　　彰化军节度使熈河路经畧安抚使除检校少保雄武军节度使【宣和己亥】
　　资政殿大学士提举上清寳箓宫兼神霄玉清万夀宫副使兼侍读除保宁军节度使兼河东路经畧安抚使【庚子】
　　保和殿大学士提举上清寳箓宫兼侍读除感徳军节度使加食邑实封【辛丑】
　　资政殿学士特进除检校少傅镇潼军节度使河东云中路经畧安抚使加食邑实封【甲辰】
　　观文殿学士江南西路安抚大使授永兴军节度使开府仪同三司都督川陜荆襄路军马事【绍兴乙夘】
　　观文殿学士提举醴泉观兼侍读授防国军节度使开府仪同三司江淮荆襄路宣抚大使【戊午】
　　皇叔庆逺军承宣使授昭化军节度使封安定郡王同知大宗正事【壬戌】
　　少保镇南军节度使充两浙东路安抚大使兼知绍兴军府事授少傅镇南静江军节度使充江南东路安抚大使兼知建康军府事兼营田大使兼行宫留守加食邑实封【乙丑】
　　保信军承宣使提举万夀观授宁逺军节度使充万夀观使进封加食邑实封【戊辰】
　　安逺军节度使龙神卫四厢都指挥使御前诸军统制授太尉殿前副都指挥使【辛未】
