<!-- { "loadSidebar": true } -->
　　文纪四年五月复诸刘有属籍家无所与　宣纪有诏掖廷养视上属籍宗正地节元年夏六月诏曰朕惟念宗室属未尽而以罪绝若有贤材改行劝善其复属使得自新　元纪初元元年夏四月赐宗室有属籍者马一匹至二驷五年四月赐宗室子有属籍马一匹至二驷　成纪建始元年二月赐宗室有属籍者钱帛各有差　哀纪绥和二年四月丙午帝即位赐宗室王子有属者马各一驷　平纪元始元年正月诏宗室属未尽而以罪絶者复其属　田蚡传蚡为太尉举擿诸窦宗室无行者除其属籍　安纪元兴元年四月庚午大赦天下改元宗室以罪絶者悉复属籍　顺纪永建元年正月甲寅诏朕奉承大业与人更始宗室以罪絶者皆复属籍　马后纪其外亲美车服不轨法度者使絶属籍遣归田里　邓后纪后从兄康以太后久临朝托病不朝太后遂免康官絶属籍　续百官志宗正卿一人中二千石掌序录王国嫡庶之次及诸宗室亲属远近郡国歳因计上宗室名籍注胡广曰又一歳治诸王世谱差序秩第隋志汉初得世本而汉又有帝王年谱秦卫鞅变法宗室非有军功论不得为属籍
　　汉诸王傅
　　表诸侯有太傅辅王内史治国民中尉掌武职丞相綂众官羣卿大夫都官如汉朝景帝中五年改丞相曰相武帝损郎中令秩千石改太仆曰仆【千石】成帝绥和元年省内史更令相治民【太傅但曰】　景纪中二年诏诸侯太傅初除之官大行奏防　为太傅者韦孟唐生于楚贾谊于梁夏侯始昌于昌邑辕固于清河师丹彭宣庆普于东平韩婴于常山伏理于高密戴德于信都丁姓于中山邓彭祖于真定卫绾于河涧杜林于东海【彊封东海王重选官属以林为傅时诸王傅或多交防惟林有召必至】何敞于济南【永元初】　为相者曹参石庆于齐董仲舒于江都胶西张敞于胶东王尊于东平禇大于梁孔霸于高密　内史则梁之韩安国楚之何武中尉则昌邑之王吉淮阳之韦成　王式为昌邑王师以三百五篇谏【吴王濞传有太子师傅】　河涧献王立毛氏诗左氏春秋博士　高帝时诸侯得除内史以下【汉独为置丞相　梁孝王以至亲故得自置相二千石　傅寛为齐右丞相或者侯国亦有两相乎武作左官之律】　汉兴诸王侯皆自治民聘贤【楚王聘龚舎为常侍　东】
　　【平宪王辟林抚为西曹掾寻以为师友】　宋志前汉王国置文学【六典注魏氏诸王始有文学员】　晋志王置师友文学各一人【景帝讳改师为傅　友者因文王仲尼四友之名　改大守为内史省相及仆有郎中令中尉大农为三卿　晋孔安国领东海王师　广陵王以刘实为师】　齐竟陵王子良开西邸招文学梁武帝与沈约谢朓王融萧琛范云任昉陆倕等并游焉号曰八友【梁皇弟皇子友各一人】
　　采庶子之春华忘家丞之秋实【庶子刘公干家丞邢颙】平台逸响南皮高韵
　　汉戚里　外戚箴
　　石奋传徙其家长安中戚里以姊为美人故也注于上有姻戚者居之故名戚里【长安记戚里在城内】　外戚恩泽侯表薄昭窦婴上官卫霍之徒以功爵其余后父据春秋褒纪之义帝舅缘大雅申伯之意寖广博矣　崔骃曰汉兴以后迄于哀平外家二十保族全身四人而已【汉二十四帝惟孝文光武明帝不重外戚皆保其宗】　崔琦作外戚箴　潘岳西征赋窥七贵于汉廷畴一姓之或在【吕霍上官丁赵傅王】　前史賛曰外戚兴者许史三王丁傅之家皆重侯累将穷贵极富见其位矣未见其人也
　　汉侯邑列位　推恩令
　　武纪元朔二年春正月诏曰梁王城阳王亲慈同生愿以邑分弟其许之诸侯王请与子弟邑者朕将亲览使有列位焉于是藩国始分而子弟毕侯矣　诸侯王表文帝采贾生之议分齐赵景帝用晁错之计削呉楚武帝施主父之册下推恩之令使诸侯王得分戸邑以封子弟不行黜陟而藩国自析自此以来齐分为七赵分为六梁分为五淮南分为三【齐城阳济北济阳菑川胶西胶东赵平原真定中山广川河间梁济川济东山阳济隂淮南衡山庐江】皇子始立者大国不过十余城长沙燕代虽有旧名皆无南北边矣【史记表齐赵梁楚支郡名山陂海咸纳于汉】　王子侯表大哉圣祖之建业也后嗣承序以广亲亲至于孝武以诸侯王畺土过制或僣差失轨而子弟为匹夫轻重不相准于是制诏御史诸侯王或欲推恩分子弟邑者令各条上朕且临定其号名自是支庶毕侯矣【史记建元以来王子侯表始于元光五年五月壬子兹侯明终于祝兹侯元光侯者七元朔侯者一百二十七元狩侯者二十五元鼎侯者三】
　　自元朔二年以后始于张梁侯仁龙丘侯代剧原侯错怀昌侯高遂平望侯赏继以临众侯始昌葛魁侯寛益都侯胡平的侯强剧魁侯黒终于揤裴侯道澎侯屈厘此侯邑之号名也有封于五月之乙巳甲戌者有封于六月之甲午者三年十月之癸酉者推而析之以至于元鼎元封讫于征和二年三月丁巳此始封之位次也通计表中自元朔二年后封者百六十五人其封之年月先后皆具亦有不得其封年者先是元光五年六年与元朔之元尝封十三人兹侯明至淮陵侯定国　菑川城阳济北高后也梁代诸王文昭也鲁中山广川河间长沙胶东景穆也　高帝封诸王其子孙无与汉俱存亡者文帝封梁城阳菑川景帝封河间长沙中山常山武昭帝封广阳广陵高密数国至莽而废
　　贾谊欲天下治安莫若众建诸侯而少其力割地定制今齐赵楚各为若干国使悼惠王幽王元王之子孙毕以次各受祖之分地及燕梁他国皆然云云　主父偃偃説上曰今诸侯子弟或十数而适嗣代立余虽骨肉无尺地之封则仁孝之道不宣愿陛下令诸侯得推恩分子弟以地侯之彼人人得所愿上以德施十分其国必稍自销弱矣于是上从其计　后纪建武二年十二月戊午诏宗室列侯为王莽所废并复故国若已没上子孙见名尚书封拜
　　汉封立三王
　　史记世家元狩六年大司马臣去病上疏皇子赖天能胜衣趋拜至今无号位师傅官愿诏有司因盛夏吉时定皇子位三月乙亥奏未央宫制曰下御史臣青翟臣汤等请所立国名制曰更议以列侯家之列侯臣婴齐中二千石臣贺博士臣安等议曰陛下奉承天统明开圣绪续萧文终侯之后于鄼褒厉羣臣平津侯等昭六亲之序明天施之属使诸侯王封君得推私恩分子弟戸邑锡号尊建百有余国而家皇子为列侯则尊卑相逾列位失序不可以垂统万世制曰康叔亲属有十而独尊者褒有德也周公祭天于郊故鲁有白牡骍刚之牲羣公不毛贤不肖差也朕甚慕焉四月戊寅青翟等奏昔周爵五等春秋三等因时而序尊卑高帝封建诸侯爵位二等皇子或在襁褓立为诸侯王为万世法不可易窃与列侯臣寿成等二十七人议皆曰高帝王子孙广支辅所以宣至尊也请令史官择吉日具礼仪上御史奏舆地图他皆如前故事制曰可四月丙申奏未央宫太仆贺行御史大夫事言太常臣充言二十八日乙巳可立诸侯王臣昧死奏舆地图请所立国名礼仪别奏制曰立皇子闳齐王旦燕王胥广陵王太史公曰封立三王天子恭让羣臣守义
　　汉诸侯王子弟邑号名
　　见推恩令系武帝元朔二年正月　高祖羮颉侯信等三人高后朱虚侯章等三人孝文管共侯罢军等十四人景帝平陆侯礼等七人武帝一百七十八人元朔元年前十三人兹侯明等至淮陵侯定国元朔二年后一百六十五人梁共王子【张梁侯仁一人】菑川懿王子【龙丘侯代等十二人又诸王子元侯何等四人】城阳共王子【雷侯一人子东莞侯吉等十二人又顷王子麦昌侯等二十人】赵敬肃王子【尉文节侯丙等十八人又六人不得封年】中山靖王子【广望节侯忠等二十人】广川惠王子【蒲领侯嘉等四人又二人不得封年又缪王子甘井侯光等二人】河间献王子【平城侯礼等十人又一人不得封年】济北贞王子【安阳侯乐等七人又式王子四人】代共王子【离石侯绾等九人】齐孝王子【博阳侯就等十人又一人不得封年】鲁共王子【宁阳节侯恬等五人】长沙定王子【路陵侯童等十一人】衡山王子【一人】胶东康王子【臯虞侯建等三人】　后传东平王苍上疏曰自汉兴以来宗室子弟无得在公卿位者
　　汉宗师
　　平纪元始五年正月祫祭明堂诸侯王二十八人列侯百二十人宗室子九百余人征助祭礼毕封孝宣曾孙信等三十六人为列侯余益戸赐爵金帛补吏各有差诏曰惟宗室子皆太祖高皇帝子孙及兄弟呉顷楚元之后汉元至今十有余万人莫能相紏或陷入刑罪其为宗室自太上皇以来族亲各以世氏郡国置宗师以紏之致教训焉二千石选有德义者为宗师【李守为莽宗卿师】后传卢植献书窦武曰宜依古礼置诸子之官召王
　　侯爱子宗室贤才崇训导之义简其良能随用爵之强干弱枝之道也
　　汉外属图五宗
　　窦融传建武五年夏遣长史刘钧奉书隗嚣反融与五郡太守共砥砺兵马上疏请师期帝深嘉美之乃赐融以外属图及太史公五宗外戚世家魏其侯列传诏报曰每追念外属孝景皇帝出自窦氏定王景帝之子朕之所祖昔魏其一言继统以正长君少君尊奉师傅修成叔德施及子孙此皇太后神灵上天祐汉也注景帝子十三人为王而母五人同母者为一宗故曰五宗景十三王景帝十四男王皇后生武帝栗姬生临江闵王荣河间献王德临江哀王阏程姬生鲁共王余江都易王非胶西于王端贾夫人生赵敬肃王彭祖中山靖王胜唐姬生长沙定王发王夫人生广川惠王越胶东康王寄清河哀王乗常山宪王舜【其后汉益封其支子为六安泗水王】史记自呉楚后五宗王世汉为置二千石去丞相曰
　　相银印诸侯独得食租税
　　汉建武封皇子　司空舆地图
　　光武纪建武十五年初巴蜀既平大司马呉汉上书请封皇子不许重奏连歳三月乃诏羣臣议大司空融固始侯通胶东侯复高密侯禹太常登等奏议曰古者封建诸侯以藩屏京师周封八百同姓诸姬并为建国高祖圣德光启天下封立兄弟诸子不忘旧章陛下兴复宗统功臣宗室咸封爵多受广地或连属县今皇子赖天能胜衣趋拜宜因盛夏吉时定号位以广藩辅臣请大司空上舆地图太常择吉日具礼仪制曰可夏四月戊申以太牢告祠宗庙丁巳使大司空融告庙封皇子辅为右翊公英为楚公阳为东海公康为济南公苍为东平公延为淮阳公荆为山阳公衡为临淮公焉为左翊公京为琅邪公十六年冬十月辛巳进右翊公辅为中山王食常山郡其余九国公皆即旧封进爵为王【十九年彊为东海王二十八年就国优以大封兼食鲁郡合二十九县永平二年以五县益东平国　光武十子胙土分王沛献尊节东平好善东海谦逊琅邪好学明帝诸子之封裁令半楚淮阳诸国曰我子不当与先帝子等】
　　汉建武封宗室
　　纪建武十三年二月丙辰诏曰长沙王兴真定王得河间王邵中山王茂皆袭爵为王不应经义其以兴为临湘侯得为真定侯邵为乐成侯茂为单父侯其宗室及绝国封侯者凡一百三十七人丁巳降赵王良为赵公太原王章为齐公鲁王兴为鲁公　刘般传建武九年封菑丘侯奉孝王祀使就国十九年幸沛问郡中诸侯行能太守荐般束修至行为诸侯师二十年从还洛留为侍祠侯永平十年还为朝侯
　　汉列侯印
