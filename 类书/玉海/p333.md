<!-- { "loadSidebar": true } -->
　　纪元鼎元年夏五月【宋志云五月五日】得鼎汾水上【应劭曰得宝鼎故因是改元】四年十一月甲子立后土祠于汾隂脽上【苏林曰脽音谁如淳曰脽者河之东岸如人尻脽故以名云二説皆是】六月得寳鼎后土祠旁秋马生渥洼水中作寳鼎天马之歌【东莱曰得鼎在四年武纪因改元而误増得鼎一事耳非两曾得鼎于汾水上也元鼎年号亦如建元元光皆后来追改】五年冬十一月辛巳朔旦冬至立泰畤于甘泉天子亲郊见诏曰朕巡祭后土以祈丰年冀州脽壤乃显文鼎获荐于庙渥洼水出马朕其御焉【志其賛飨曰天始以寳鼎神防授皇帝朔而又朔终而复始】　郊祀志夏六月汾隂巫锦【注应劭曰锦巫名】为民祠魏脽后土营旁【应劭曰魏故魏国也师古曰汾脽本魏地之坟故云魏脽也营谓祠之兆域也】见地如钩状掊视得鼎【师古曰掊谓手杷土也音蒲钩反杷蒲巴反其字従木】鼎大异于众鼎文镂无欵识【韦昭曰欵刻也师古曰识记也音式志反其下美阳鼎亦同也】怪之言吏吏告河东太守胜胜以闻天子使验问巫得鼎无奸诈廼以礼祠迎鼎至甘泉从上行荐之【如淳曰以鼎从行上甘泉将荐之于天师古曰上音时掌反】至中山晏温【如淳曰三辅谓日出清济为晏晏而温乃有黄云故为异也师古曰中读曰仲即今云阳之中山也下云合兹中山亦同也】有黄云焉有鹿过上自射之因之以祭云至长安公卿大夫皆议尊寳鼎天子曰间者河溢嵗数不登故廵祭后土祈为百姓育谷今年丰楙未报鼎曷为出哉【师古曰楙美也言稼穑美也未报者获年丰而未报赛也一曰虽祈谷而未获年丰之报其下张敞引此诏文云谷嗛未报嗛者少也】有司皆言闻昔泰帝兴神鼎一【师古曰泰帝即泰昊伏羲氏也】一者一统天地万物系象也黄帝作寳鼎三象天地人禹收九牧之金【师古曰九牧九州之牧也】铸九鼎象九州皆甞鬺亨上帝鬼神【服防曰以享祀上帝师古曰鬺亨一也鬺亨煮而祀也韩诗采苹曰于以鬺之唯锜及釡亨普庚反】其空足曰鬲【蘓林曰鬲音厯足中空不实者名曰鬲也】以象三徳【如淳曰鼎有三足故也三徳三正之徳师古曰如説非也三徳一曰正直二曰刚克三曰柔克事见周书洪范】飨承天祜【师古曰祜福也音怙】夏徳衰鼎迁于殷殷徳衰鼎迁于周周徳衰鼎迁于秦秦徳衰宋之社亡鼎乃沦伏而不见【史记周纪云秦取九鼎寳器秦纪昭襄王五十二年九鼎入秦年表显王三十三年宋太丘社亡秦兴师求九鼎见战国防秦纪始皇二十八年过彭城斋戒祷祠欲出周鼎泗水使千人没水求之弗得封禅书文帝后元年新垣平言曰周鼎亡在泗水中今河溢通泗臣望东北汾隂直有金寳气意周鼎其出乎上使治庙汾隂南欲祠出周鼎注徐广曰后三十七年鼎出汾隂】周颂曰自堂徂基自羊徂牛鼐鼎及鼒不吴不敖胡考之休【师古曰周颂丝衣之诗也基门塾之基也鼎絶大者谓之鼐圜弇谓之鼒吴讙哗也敖慢也考夀也休美也言执祭事者或升堂室或之门塾视羊牛之牲及举大小之鼎告其致洁神降之福故获夀考之美曰何夀之美何夀之美者叹之之言也鼐乃代反鼒音兹敖读曰傲　诗注大鼎谓之鼐小鼎谓之鼒】今鼎至甘泉以光润龙变承休无疆合兹中山有黄白云降【师古曰言鼎至甘泉之后光润变见若龙之神能幽能明能小能大承此休福无穷竟也有黄白云降与初至中山黄云之瑞相合也】盖若兽为符【服防曰云若兽在车盖也晋灼曰盖辤也符谓鹿也师古曰二説非也盖发语辞言甘泉之云又若兽形以为符瑞也】路弓乗矢集获坛下【李竒曰宜言卢弓韦昭曰路大也四矢曰乗师古曰韦説是也又于坛下获弓矢之应】报祠大亨唯受命而帝者心知其意而合徳焉【服防曰髙祖受命知之宜见鼎于其庙也师古曰合徳与天合徳】鼎宜视宗祢庙臧于帝庭以合明应【师古曰视读曰示宗谓先帝有徳可尊者祢父庙也帝庭甘泉天神之庭】制曰可其秋上雍且郊【师古曰雍地形髙故云上也音时掌反】或曰五帝泰一之佐也宜立泰一而上亲郊之上疑未定齐人公孙卿曰今年得寳鼎其冬辛巳朔旦冬至与黄帝时防【师古曰防同也】卿有札书【师古曰札木简之薄小者也】曰黄帝得寳鼎冕侯问于鬼臾区【师古曰臾区黄帝臣也艺文志云鬼容区而此志作臾区臾容声相近盖一也今流俗本臾字作申字非也】鬼臾区对曰黄帝得寳鼎神防是嵗己酉朔旦冬至得天之纪终而复始于是黄帝迎日推防【晋灼曰迎数之也臣瓉曰日月朔望未来而推之故曰迎日】后率二十嵗复朔旦冬至凡二十推三百八十年黄帝仙登于天卿因所忠欲奏之【师古曰所忠人姓名也解在食货志】所忠视其书不经【师古曰不合圣典也】疑其妄言谢曰寳鼎事已决矣尚何以为【师古曰谓不须更言之】卿因嬖人奏之上大説【师古曰説读曰悦】廼召卿对曰受此书申公申公已死上曰申公何人也卿曰齐人与安期生通受黄帝言无书独有此鼎书云云黄帝采首山铜铸鼎于荆山下【晋灼曰地理志首山属河东蒲坂荆山在冯翊懐徳县也】鼎既成有龙垂胡防下迎黄帝【师古曰胡谓颈下垂肉也防其毛也音人占反】黄帝上骑羣臣后宫从上龙七十余人龙廼上去余小臣不得上廼悉持龙防龙防拔墯墯黄帝之弓百姓卬望【师古曰卬读曰仰】黄帝既上天乃抱其弓与龙防号故后世因名其处曰鼎湖其弓曰乌号　吾丘夀王汾隂得寳鼎武帝嘉之荐见宗庙臧于甘泉宫羣臣皆上夀贺曰陛下得周鼎夀王独曰非周鼎天祚有徳而寳鼎自出此天与汉廼汉寳非周寳也　郊祀歌景星十二元鼎五年得鼎汾隂作汾隂出鼎皇祜元始【张敞云鼎大八尺一寸髙三尺六寸】
　　汉鼎官
　　东方朔传夏育为鼎官注今殿前举鼎官
　　汉美阳鼎【周雕戈】
　　郊祀志宣帝时美阳得鼎献之【师古曰美阳扶风之县也】下有司议多以为宜荐见宗庙如元鼎时故事张敞好古文字按鼎铭勒而上议曰臣闻周祖始乎后稷后稷封于斄公刘发迹于太王建国于梁文武兴于丰镐由此言之则梁丰镐之间周旧居也固宜有宗庙坛场祭祀之臧今鼎出于东中有刻书曰王命尸臣官此栒邑【师古曰尸臣主事之臣也栒邑即地是也栒音荀】赐尔旂鸾黼黻雕戈【师古曰雕戈刻镂之戈也】尸臣拜手稽首曰敢对扬天子丕显休命臣愚不足以迹古文窃以传记言之此鼎殆周之所以褒赐大臣大臣子孙刻铭其先功藏之于宫庙也昔宝鼎之出于汾脽也河东太守以闻诏曰朕巡祭后土祈为百姓丰年今谷嗛未报鼎焉为出哉博闻耆老意旧臧欤诚欲攷得事实也有司验脽上非旧臧处鼎大八尺一寸髙三尺六寸殊异于众鼎今此鼎细小又有识不宜荐见于宗庙制曰京兆尹议是【神爵年中当攷】
　　汉鼎
　　苏轼汉鼎铭善夫吾丘夀王之説曰汾阴之鼎汉鼎也非周鼎夫周有鼎汉亦有鼎此易所谓正位凝命者岂三趾两耳之谓哉　郊祀志神爵元年为周康宝鼎于未央宫中【刘敞曰似汾上所获鼎也】
　　汉王雒山寳鼎　庙鼎　寳鼎诗
　　纪明帝永平六年二月王雒山出寳鼎【宋志云雒或作雄】庐江太守献之夏四月甲子诏曰昔禹收九牧之金铸鼎以象物使人知神奸不逢恶气遭徳则兴迁于商周周徳既衰鼎乃沦亡【注史记曰周鼎亡入泗水中秦始皇过彭城斋戒欲出周鼎于泗水使千人没水求之不得】祥瑞之降以应有徳方今政化多僻何以致兹易曰鼎象三公岂公卿奉职得其理邪太常以其礿祭之日【礼记曰夏祭曰礿】陈鼎于庙以备器用赐三公帛五十匹九卿三千石半之　班孟坚寳鼎诗岳修贡兮川效珍吐金景兮歊浮云寳鼎见兮色纷缊焕其炳兮被龙文登祖庙兮享圣神昭灵徳兮弥亿年　东观记庐江献鼎诏召郑众问齐桓公之鼎在柏寝台见何书春秋左氏有鼎事防众对状除郎中　郡国志汝南鲖阳注皇览曰永平中葛陂城北祝里社下于土中得铜鼎而铭曰楚武王之冢
　　汉古鼎【仲山甫鼎】
　　窦宪传和帝永元元年秋七月车骑将军窦宪伐单于大败之稽落山宪登燕然山勒石纪功南单于于漠北遗宪古鼎容五斗其傍铭曰仲山甫鼎其万年子子孙孙永保用宪乃上之【时宪登燕然山勒功也　宪举羌胡邉杂之师一举而空朔庭追奔稽落之表饮马北鞮之曲铭石负鼎荐告清庙列其功庸茂于前多矣】崔子玉有窦大将军鼎铭曰持盈若冲满而不溢黄耳不革玉铉终吉禹镂其鼎汤刻其盘纪功申戒贻则后人　説文序曰郡国往往于山川得鼎彛其铭即前代之古文
　　汉桥公三鼎铭【又见铭类】
　　桥三鼎东鼎铭曰维建宁二年秋八月丁丑延公入于玉堂前廷乃诏曰其以大鸿胪桥为司空中鼎铭曰四年延公登于玉堂前廷其以为司徒西鼎铭曰光和元年延公入崇徳前殿乃制诏曰其以光禄大夫桥为太尉又黄钺铭云拜度辽将军始受旄钺征鼓之任是用镂石作兹征钺军鼓陈之东阶以昭公文武之勋焉　蔡邕集桥公庙碑云文徳铭于三鼎武功勒于征钺
　　魏五熟釡周九寳　　魏神钟寳鼎
　　魏志魏国初建钟繇为相国文帝在东宫赐繇五熟釡为之铭注魏略云太子与繇书曰昔有黄三鼎周之九寳咸以一体使调一味岂若斯釡五味时芳夫周之尸臣宋之考父衞之孔悝晋之魏颗彼四臣者并以功徳勒铭钟鼎今执事寅亮大魏以隆圣化堂堂之徳于斯为盛诚太常之所宜铭彛鼎之所宜勒故作斯铭勒之釡口云云　魏曹植作文帝诔曰神钟寳鼎形自旧土云英甘露纎涂被宇　宋志陈思王大魏萹黄鹄游殿前神鼎周四阿
　　晋玉鼎颂
　　宋志晋成帝咸和元年十月辛卯宣城春谷县山防摧获石鼎重二斤受斛余咸康八年九月庐江春谷县留珪夜见门内有光取得玉鼎一枚外围四寸豫州刺史路永以献著作郎曹毗上玉鼎颂【晋阳秋曰谷成县民　此文明之应】
　　宋元嘉古鼎　神鼎
　　符瑞志元嘉十三年四月辛丑武昌县章山出神鼎江州刺史南谯王义宣以献二十一年十二月新阳获古鼎有篆书四十二字雍州刺史萧思话以献泰始五年五月壬戌豫章南昌获古铜鼎容斛七斗江州刺史王景文以献七年六月甲寅义阳郡获铜鼎受一斛并盖竝隠起镂豫州刺史段仏荣以献　吴赤乌十二年六月戊戌寳鼎出临平湖又出东部酃县　南齐永明二年丹水上下得古鼎一枚
　　唐古鼎铭
　　【阙四字】　贞观二十二年九月遂州涪水中获古鼎受五石三斗傍有铭刻【响若洪钟】开元十三年十月壬申万年人工庆筑垣掘地获寳鼎五献之四鼎皆有铭铭曰垂作尊鼎万福无疆子孙永寳用二十一年六月庚子眉州献寳鼎重七百斤无耳足有篆书数字【天寳元年五月平凉获古鐡鼎献之】元和二年正月诏以湖南所献古鼎付有司初永州人唐履昌得之重一百十二斤　　白虎通云泽出神鼎
　　唐东都九鼎铭
