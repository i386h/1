<!-- { "loadSidebar": true } -->
　　明堂之名见于周颂孝经左传孟子荀卿考工记礼记家语其制不见于经特考工记曰夏后氏世室堂脩二七广四脩一五室三四步四三尺九阶四旁两夹白盛门堂三之二室三之一商人重屋堂脩七寻堂崇三尺四阿重屋周人明堂度九尺之筵凡室二筵此三代明堂之别也【南北为脩东西为广夏堂脩二七则十四步也其广益以四分脩之一则十七步有半也室三四步则大室方四步四角室角三步也四三尺则东西益广各三尺而中四尺也以此计之南北室各一丈八尺与太室二丈四尺则六丈也东西室亦一丈八尺而各益三尺大室亦二丈四尺则七丈也门堂三之二以堂脩之十四步三分取二而南北九步二尺矣堂广十七步者半三分取二而东南十一步四尺矣】夏世室商重屋周明堂则制渐文矣夏度以步商度以寻周度以筵则堂渐广矣夏言堂脩广而不言崇商言堂修而不言广言四阿而不言室周言堂脩崇广而不言四阿其言盖皆互备郑康成曰夏堂崇一尺商堂广九寻理或然也月令中央太室东青阳南明堂西总章北堂皆分左右个与太庙则五室十二堂矣明堂位前中阶阼賔阶旁四门而南门之外又有应门则南一阶东西北各二阶而为九阶矣【考工记五室九阶】盖木室于东北火室于东南金室于西南水室于西北土室于中央其外别之以十二堂通之以九阶环之以四门而南门之外加以应门此明堂之大略也【诗正义月令云明堂太庙者谓明堂之太室非宗庙之太庙也明堂位云太庙天子明堂谓制如明堂非太庙名明堂也】考工记曰夏后氏世室殷人重屋周人明堂度九尺之筵东西九筵南北七筵堂崇一筵五室凡室二筵【郑氏曰世室宗庙也重屋者王居正堂若大寝也明堂者明政教之堂此三者或举宗庙或举王寝或举明堂互言之以明其同制】月令孟春天子居青阳左个【青阳左个太寝东堂北偏】仲春居青阳太庙【东堂当太室】季春居青阳右个【东堂南偏】孟夏居明堂左个【太寝南堂东偏也】仲夏居明堂太庙【明堂之庙南堂当太室也】季夏居明堂右个【南堂西偏也】中央居太庙太室【中央室也】孟秋居总章左个【太寝西堂南偏】仲秋居总章太庙【西堂当太室也】季秋居总章右个【西堂北偏】孟冬居堂左个【北堂西偏也】仲冬居堂太庙【北室太室】季冬居堂右个【北堂西偏】明堂位昔者周公朝诸侯于明堂之位天子负斧依南向而立三公中阶之前北面东上诸侯之位阼阶之东西面北上诸伯之国西阶之西东面北上诸子之国门东北面东上诸男之国门西北面东上九夷之国东门之外西面北上八蛮之国南门之外北面东上六戎之国西门之外东面南上五狄之国北门之外南面东上九采之国应门之外北面东上四塞世告至此周公明堂之位明堂者明诸侯之尊卑也又曰太庙天子明堂诗曰我将祀文王于明堂孝经曰昔者周公郊祀后稷以配天宗祀文王于明堂以配上帝月令季秋大享帝唐月令九月大享于明堂乐记祀乎明堂而民知孝祭义祀乎明堂所以教诸侯之孝也玉藻曰天子听朔于南门之外闰月则阖门左扉立于其中【南门谓国门也天子庙及路寝皆如明堂制明堂在国之阳每月就其时之堂而听朔焉卒事反宿路寝亦如之闰月非常月也听其朔于明堂门中还处路寝门终月】左传周志曰勇则害上不登于明堂孟子称齐宣王问曰人皆谓我毁明堂毁诸已乎【赵氏曰泰山明堂本周天子东巡狩朝诸侯之处】孟子曰夫明堂者王者之堂也王欲行王政则勿毁之矣家语曰孔子观于明堂观四门墉有尧舜桀纣之象各有善恶之状废兴之戒荀子强国篇曰虽为之筑明堂于塞外而朝诸侯使殆可也孔颖达曰孝经纬云明堂在国之阳又异义淳于登説明堂三里之外七里之内故知南门亦谓国城南门也在国之阳丙巳之地【汉立明堂于丙巳由此为之】三里之外七里之内水木用事交于东北木火用事交于东南火土用事交于中央金土用事交于西南金水用事交于西北周人明堂五室每帝一室大戴记盛德篇云明堂九室室有四戸八三十六戸七十二牖盖之以茅上圆下方其外水名辟雍政穆篇称太学明堂之东序明堂月令説曰髙三丈东西九仞南北七筵九室十二门四戸八牖宫三百步在近郊三十里又云堂方百四十四尺坤之防也屋圎径二百一十六尺干之防也太庙明堂方三十六丈通天屋径九丈隂阳九六之变且圎盖方载六九之道也八闼以象八卦九室以象九州十二宫以应十二辰三十六户七十二牖以四戸八牖乘九室之数也戸皆外设而不闭示天下不藏也通天屋髙八十一尺黄钟九九实也二十八柱列于四方亦七宿之象也堂髙三尺以应三统四乡五色各象其行外博二十四丈以应节气也又戴德云明堂辟雍是一物古周礼孝经説以明堂为文王庙左传鲁僖公五年既视朝遂登观台服氏云明堂祖庙并与郑説不同郑注玉藻云天子庙及路寝皆如明堂制即郑意以为三者名异而同制云小学在公宫之左太学在郊即云天子曰辟雍是学不得与明堂同一物又天子宗庙在雉门之外孝经注云明堂在国之阳玉藻又云听朔于南门之外是明堂与祖庙别处不得为一也蔡邕明堂章句云【一云月令论】明堂者天子太庙所以宗祀夏世室商重屋周谓明堂东曰青阳南曰明堂西曰总章北曰堂中曰太室人君南面故王以明堂为名在其五室之中央皆曰太庙【诗正义颍子容春秋释例云太庙有八名其体一也】飨射养老教学选士皆于其中故言其正室之貌则曰太庙取其尊崇则曰太室取其堂则曰明堂取其四门之学则曰太学取其周水圎如璧则曰辟雍虽各异名而事实一也晋袁准正论明堂宗庙太学事义不同各有所为而世之儒者合为一体取诗书放逸之文经典相似之语推而致之考之人情失之逺矣宗庙之中人所致敬幽隐清静神所居而使众学处焉飨射于中人慢黩死生交错囚俘截耳疮痍流血以干犯鬼神非其理也茅茨采椽至质之物建日月乘玉辂以处其中非其类也夫宗庙神之居而祭天于神之室非其处也王者五门宗庙在一门之内若在庙而张三侯又辟雍在内人物众多非宗庙之中所能容也明堂太庙者明堂之内太室非宗庙之太庙也如准所论与郑义合或以周时德泽洽和蒿茂以为宫柱名蒿宫此天子之路寝也吕氏春秋曰茅茨蒿柱土阶三等晏子春秋曰明堂之制木工不镂示民知节也汉武帝封泰山泰山东北阯有古时明堂处险不敞上欲治明堂奉髙旁未晓制度济南公玉带上黄帝时明堂圗其制中有一殿四面无壁以茅葢通水水圜宫垣为复道上有楼从西南入天子从之以拜祀上从之晋侍中裴頠以为直可为殿以崇严祀其余杂碎一皆除之隋无明堂而季秋大享常寓雩坛唐髙祖太宗时寓于圜丘贞观中礼部尚书豆卢寛国子助教刘伯庄议从昆仑道上层以祭天下层以布政而太子中允孔颖达以为非侍中魏徴以谓五室重屋上圆下方上以祭天下以布政自前世儒者所言虽异而以为如此者多同至于髙下广大丈尺之制可以因事制宜也秘书监顔师古曰周书叙明堂有应门雉门之制以此知为王者之常居尔其青阳縂章堂太庙左右个皆路寝之名也文王居明堂之篇带弓防礼髙禖九门磔禳国有酒以合三族推其事皆与月令合则皆在路寝也大戴记曰在近郊又曰文王之庙也此奚足以取信哉且门有臯库岂特施于郊野谓宜进在宫中征及师古等皆当世名儒其论止于此髙宗时改元总章分万年置明堂县示欲必立之而议者纷然或以为五室或以为九室而髙宗两议以帟幕为之与公卿临观而议益不一乃下诏率意班其制度至取象黄琮上设鸱尾其言益不经而明堂亦不能立至则天始毁东都乾元殿以其地立明堂则制淫侈无复可观皆不足纪其后火焚之既而又复立开元五年宗遣将作大匠康素毁之素以为劳人乃去其上层易以真瓦而迄唐之世季秋大享皆寓圜丘【唐志曰自汉以来诸儒之论不一临时増损不能合古】
　　李泰伯曰考工记五室郑康成解云木室于东北火室于东南金室于西南水室于西北土室于中央聂崇义三礼圗接太室四角以为四室葢用此盛德记蔡伯喈之徒传之接四室之角又为四室崇义误以为秦人明堂圗案秦实无明堂月令有居明堂之文疑为秦尔唐注月令但知十三室各在其辰之上不谋所以建立之处后魏李谧作明堂制度论谓太室四面各为一室则四角阙处各方二筵二筵之地乃为两便房臣以为月令之文最为明着取以为本而通之周戴白虎通曰上圆下方八窗四闼上圆法天下方法地八窗象八风四闼法四时九室法九州十二坐法十二月三十六户法三十六雨七十二牖法七十二风斯言合于事理因亦取之但周礼言基而不及室大戴言室而不及庙稽月令则备矣然非白虎通无以知窗闼之制崇义所谓秦人明堂其制有十二阶似古之遗法礼记外传曰四面各五门郑注明堂位云正门谓之应门又郑注考工记举宗庙正寝明堂互言之以明其同制又注玉藻曰天子庙及路寝皆如明堂制切谓不然今泛取诸书定明堂制度九尺之筵取于考工记九室戸牖协于盛德记九室四庙本月令八窗四闼稽白虎通十二阶采三礼圗四面各五门酌明堂位外传【定制圗】
　　唐氏曰世室重屋明堂同制异名而郑氏离之明堂辟雍清庙路寝制有同者其实异所蔡邕合之
　　朱子曰青阳之左个乃明堂之左个【东之南即南之东】明堂之右个乃总章左个总章之右个乃堂右个【西之北即北之西】堂之左个乃青阳右个【北之西即西之北】但随时方位开门耳太庙太室则每时十八日居焉古人制事多用井田遗意
　　叶氏曰天子三朝外朝以大询内朝以日视朝燕朝退而听政诸侯来朝则见于太庙明堂以颁朔而已明堂位葢周公之为
　　万物本乎天人本乎祖故冬至祭天而祖配之气至之始也万物成形于帝而人成形于父故季秋享帝而父配之物成之时也　郊而曰天所以尊之也故以后稷配焉亦以尊稷也明堂而曰帝所以亲之也故以文王配焉亦以亲文王也郊者古礼明堂者周制也周公以义起之也　周公宗祀文王汉明配以世祖　宪干度房星之位规汶阳玉带之圗　耳听鋗玉目瞻熉珠乐备周奏仪参汉圗
　　仁宗祀明堂二【皇祐二年嘉祐七年】神宗二【熈宁四年元丰三年】哲宗三【元祐元年四年绍圣二年】徽宗二【大观元年政和七年】髙宗五【绍兴元年四年七年十年三十一年】孝宗三【淳熈六年九年十五年】宁宗七【绍熈三年庆元六年开禧二年嘉定二年八年十一年十四年】

　　玉海卷九十六
<子部,类书类,玉海>
　　钦定四库全书
　　玉海卷九十七
　　宋　王应麟　撰
　　郊祀
　　宗庙　禘祫　亲飨
　　宗尊也庙貌也所以髣髴先人尊貌也
　　唐虞五庙
　　舜典正月上日受终于文祖注文祖者尧文徳之祖庙王制正义尧典云归格于艺祖用特唐虞及夏五庙
　　则用五特殷用六周用七　祭法正义有虞禘黄帝者谓虞氏冬至祭圜丘大禘之时以黄帝配祭　中庸舜其大孝也与宗庙飨之
　　舜宗庙礼
　　见乐器
　　夏五庙　商六庙　七庙　周七庙
