<!-- { "loadSidebar": true } -->
　　后班彪传汉兴定天下太中大夫陆贾记录时功作楚汉春秋九篇　艺文志春秋家楚汉春秋九篇陆贾所记　隋志杂史楚汉春秋九卷陆贾撰述诛锄秦项之事司马迁述楚汉春秋接其后事
　　汉春秋
　　明帝纪永平十五年祠仲尼注汉春秋曰帝时升庙立群臣中庭北面皆再拜帝进爵而后坐【志元和八年祠孔子注汉晋春秋曰阙里仲尼之故宅云云】　光武纪建武五年注案范序例云帝纪畧依春秋唯孛彗日食地震书余悉备于志　司马迁传太史公注如淳曰汉仪注太史公武帝置位在丞相上天下计书先上太史副上丞相序事如古春秋晁错防刻于玉版藏于金匮厯之春秋　杨恽传天
　　阴不雨此春秋所记夏侯君所言也注张晏曰汉史记胜所言故曰春秋所记　叙传为春秋考纪【东汉之初春秋之名尚存】　王命论垂防书于春秋注师古曰史书记事之总称　唐志杂史孔衍汉春秋十卷后汉春秋六卷袁献帝春秋十卷【魏志注引袁献帝春秋】　国史志胡旦汉春秋百卷问答一卷【因四百年行事立褒贬以拟春秋】淳化五年旦自言愿给借馆吏缮写帝曰褒贬出于胸臆岂得容易流传祥符三年谢泌又为言敕襄州给纸写天圣中献之仁宗称叹迁旦秘书监
　　汉晋春秋【见编年】　汉魏春秋
　　晋习凿齿传为荥阳太守在郡着汉晋春秋起汉光武终晋愍帝于三国之时蜀以宗室为正魏武虽受汉禅晋尚为簒逆至文帝平蜀乃为汉亡而晋始兴凡五十四卷【唐志同】　隋志汉魏春秋九卷孔舒元撰【蜀魏志注引孔衍汉魏春秋】汉晋阳秋四十七卷讫愍帝习凿齿撰
　　魏氏春秋　晋阳秋
　　晋孙盛传笃学不倦着魏氏春秋【隋志二十巻古史】晋阳秋【隋志二十三卷迄哀帝一作三十二卷】词直理正咸称良史【直书枋头之事】桓温见之怒其子请删改之盛不可子遂私改之太元中孝武博求异闻始得别本于辽东考校多不同书遂两存书目晋阳秋孙盛撰隋志本二十二卷今止存宣帝一卷怀帝下一卷唐人所书康帝一卷余亡盛不名春秋而曰阳秋者避郑太后名也　唐志编年类孙盛魏武春秋二十卷邓粲晋阳秋三十二卷【本传粲着元明纪十篇】檀道鸾晋春秋二十卷【隋志云续晋阳秋】杂史类孙寿魏阳秋异同八卷　王韶之私撰晋安帝阳秋除著作佐郎使续后事讫义熙九年善叙事辞论可观为后代佳史
　　三国春秋
　　唐志杂史员半千三国春秋二十卷崔良佐三国春秋卷亡【良佐深州安平人日用从子门人諡曰贞文孝父】
　　晋九州春秋
　　隋志杂史九州春秋十卷司马彪撰记汉末事【唐志九卷】书目纪汉末州郡之乱司冀兖徐青荆扬凉幽九州各一篇　司马彪【髙阳王睦之长子】专精学术泰始中为秘书丞注庄子作九州春秋【三国志引之】　吴志注臣松之案太康八年广州大中正王范上交广二州春秋
　　晏春秋
　　旧唐志杂传晏春秋二卷皇甫谧撰　晋皇甫谧传谧自号晏先生撰晏春秋重于世
　　任子春秋
　　晋杜夷传兄崧字行髙有志节惠帝时俗多浮伪着任子春秋以刺之
　　晋春秋后语
　　史通孔衍【字舒元】以战国防所书未为尽善乃引太史公所记参其异同删彼二家聚为一录号为春秋后语除二周及宋衞中山所留者七国而已始自秦孝公终于楚汉之际比于春秋亦尽二百四十余年行事始衍撰春秋时国语复撰春秋后语勒成二书各为十卷今行世者唯后语存焉【书目十巻】　唐志杂史孔衍春秋时国语春秋后国语各十卷汉春秋十卷后汉春秋六巻后魏春秋九卷　通鉴外纪引后语
　　晋春秋后传
　　史通晋著作郎乐资采二史撰为春秋后传其书始于周贞王续前传鲁哀以后至王赧入秦又以秦文王继周终于二世合作三十卷【唐志同　隋志三十一卷杂史】　隋志杂史何承天春秋前传十卷【唐志同】前杂传九卷【唐志前传杂语十卷】水经注引春秋后传
　　十六国春秋
　　北史后魏崔鸿以刘元海石勒慕容儁符健慕容垂姚苌慕容徳赫连屈孑张轨李雄吕光乞伏国仁秃发乌孤李暠沮渠蒙逊冯防等并因世故跨僭一方各有国书未有统一鸿乃撰为十六国春秋勒成百卷因其旧记时有增损褒贬鸿二世仕江左故不录晋刘萧之书稽以长厯考诸旧志又别作序例一卷年志一卷凡一百二卷　隋志霸史崔鸿撰十六国春秋一百卷【唐史伪史类一百二十巻】　国史志鸿书世有二十余卷旧志乃五十卷盖献书者妄分篇第　晁说之曰司马公休言温公所考十六国春秋非崔鸿全书
　　三十国春秋
　　隋志古史三十国春秋三十一卷梁湘东世子萧方等撰　唐志伪史类萧方三十国春秋三十卷武敏之三十国春秋一百卷【旧志同】蔡允恭后梁春秋十卷　中兴书目三十卷方等采削诸史以晋为主附列汉刘渊以下二十九国又上取吴孙皓事起宣帝迄恭帝又三十国春秋钞一卷
　　晋春秋畧
　　唐志编年杜延业晋春秋畧二十卷　中兴书目唐秘书省正字杜公业撰【唐志作延业】并序起晋宣帝迄恭帝一百五十六年以后魏崔鸿撰十六国春秋尚未究尽梁萧方等着三十国春秋以晋为主附列二十九国采集为广遂加删缉号曰晋春秋畧凡一百八万余言
　　宋春秋　齐春秋
　　隋志古史宋春秋二十巻梁吴兴令王琰撰齐春秋三十卷梁奉朝请吴均撰　唐志编年类鲍衡卿宋春秋二十卷王琰二十卷吴均齐春秋三十卷　裴子野欲撰齐梁春秋草创未就
　　文中子元经
　　元经五十篇列为十五卷自获麟后歴秦汉至后魏着纪年之书谓之元经薛收传阮逸注　中说天下无赏罚三百载元经得不兴乎薛收曰始于晋惠何也曰元经褒贬以代赏罚董常曰夫子以元经为赏罚子述元经皇始之事叹焉【后魏初年】叔恬曰盖叹命矣子谓叔恬曰春秋元经于王道是轻重之权衡曲直之绳墨也子曰元经其正名乎皇始之帝征天以授之也晋宋之王近于正体于是乎未忘中国齐梁陈之徳斥之于四夷也以明中国之有代太和之力也曰元经兴而帝制亡矣元经其衰世之意乎义直而微言曲而中董常曰元经之帝元魏【自文帝太和元年】皇始之授魏而帝晋何也子曰云云曰元经以人事终故止于陈亡书陈亡而具五国褒贬不及仁寿元经抗帝而尊中国正厯数则断南北感帝制而守太熙尊中国而正皇始【纪年书帝春正月　始以晋系正统自刘宋立国始进魏于经而南北并列终也遂黜齐而进魏　符坚淝水之役不书曰为谢所败而书曰为慕容垂所败春秋诛心之法也桓温之卒不具官为晋诛恶也　皇甫湜曰天阐元经　续为元经继之尼父】　中兴书目元经薛氏传十五卷阮逸学始于晋帝终于陈亡如春秋经传之体疑此非通本书
　　唐春秋【又见编年】
　　志编年类吴兢唐春秋三十卷韦述三十卷陆长源六十卷　吴兢传景龙间任史事时武张监领事多不实兢不得志私撰唐书唐春秋未就至开元中匄官笔札冀得成书诏兢就集贤院论次后贬荆州司马以史草自随萧嵩领国史遣使者就兢取书得六十余篇　李元纮传初左庶子吴兢为史官譔唐书及春秋未成后上书请毕其功诏许就集贤成书张说致仕诏在家修史元纮因言国史记人君善恶王政损益褒贬所系前圣尤重今国大典分散不一且太宗别置史馆禁中秘严之也请勒说以书就馆参会譔录诏可　会要开元十四年七月六日左庶子吴兢奏臣潜心积思别撰唐书九十八卷【集贤注记云一百巻】唐春秋三十巻用藏私室歴二十余年尚刋削未就于是弥纶旧纪重加删缉虽文则不工而事皆从实断自隋大业十三年迄于开元十四年春三月即皇家一代之典尽在斯矣诏兢就集贤院论次俄令就史馆其书未就兢迁荆州司马上令中使往荆州取得五十余巻记事疏略　韦述传举进士时方少考功宋之问曰童子何业述曰性嗜书所撰唐春秋三十篇未毕他唯命之问曰本求茂才乃得迁固遂上第　国史志陆长源唐春秋今存十八卷　孙氏西斋录【孙樵】长源唐春秋乃编年杂录掇其切峭独可示惩劝自为十八通书号孙氏西斋录　宋朝赵瞻着唐春秋五十卷
　　五代春秋
　　书目五代春秋一卷尹洙撰　国史志杂史王轸五朝春秋二十五卷
　　论语
　　汉世通谓论语孝经为传书序言及论语孝经程子曰论语之书成于有子曾子之门人故其书独二子以子称论语防曰子夏六十四人共撰仲尼微言郑康成曰仲弓游夏等撰定正义曰以口相传授故经焚书而独存
　　汉十二家论语
　　艺文志论语十二家二百二十九篇论语古二十二篇出孔子壁中两子张【如淳曰分尧曰篇后子张问何如可以从政已下为篇名曰从政分尧曰下章子张问以为一篇其篇次又不与齐鲁同新论云文异者四百余字】齐二十二篇多问王知道【其二十篇中章句颇多于鲁论】鲁二十篇传十九篇齐说二十九篇鲁夏侯说二十一篇鲁安昌侯说二十一篇【张禹】鲁王骏说二十篇【王吉子】燕传说三卷议奏十八篇【石渠论】孔子家语二十七卷孔子三朝七篇孔子徒人图法二卷论语者孔子答弟子时人及弟子相与言而接闻于夫子之语也汉兴有齐鲁之说传齐论者昌邑中尉王吉【何晏序又有琅邪王卿】少府宋畸御史大夫贡禹尚书令五鹿充宗胶东庸生唯王阳名家传鲁论者常山都尉龚奋长信少府夏侯胜丞相韦贤【序云及子成】鲁扶卿前将军萧望之安邑侯张禹皆名家张氏最后而行于世【鲁论传于学官二论废亡】　何晏序论语孔子弟子记诸善言也张禹本受鲁论兼讲齐说善者从之号曰张侯论为世所贵包氏周氏章句出焉古论唯博士孔安国为之训解而世不传顺帝时南郡太守马融亦为训说汉末大司农郑就鲁论篇章考之齐古为之注故司空陈羣太常王肃博士周生烈皆为义说晏集诸家为解　邢昺疏张禹择齐鲁之善而为论郑考齐古之长而为注　孝文置论语博士　平帝诏召通知论语者驾一封轺传诣京师　唐薛放曰汉时论语首立学官光武令虎贲士皆习孝经　说文逸论语曰玉粲之璱兮其璵猛也如玉之莹　文选注逸论语曰如玉之莹　初学记逸论语曰璠璵鲁之寳玉也　春秋正义论语哀公问主于宰我案古论语及孔郑皆以为社主张包周等并为庙主　家语孔安国为古文论语训二十一篇孝经传二篇
　　鲁读
　　论语释文传不习乎郑注云鲁读传为专今从古案郑校周之本以齐古读正凡五十事郑本或无此注然皇览引鲁读六事则无者非也　崔子鲁读崔为髙　未尝无诲鲁读为悔　五十以学易鲁读易为亦　正唯弟子不能学也鲁读正为诚　鲁读坦荡为坦汤　冕衣裳者郑本作弁云鲁读弁为絻今从古　祭鲁读为必　赐生鲁读生为牲　车中不内顾鲁读车中内顾　咏而归郑本作馈鲁读馈为归　仍旧鲁读仍为仁　折狱鲁读折为制　小慧鲁读慧为惠　古之矜也廉鲁读廉为贬　鲁读躁为傲窒为室　归孔子豚郑本作馈鲁读为归　天何言哉鲁读天为夫　不知命无以为君子也鲁论无此章今从古
　　汉尚书论语説
　　汉尚书传【见尚书】　萧望之传从胜问论语礼服后以授太子
　　汉易论语大义　论语章句
