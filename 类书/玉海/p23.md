<!-- { "loadSidebar": true } -->
　　以下　匠人建国水地以悬置槷以悬眡以景为规识日出之景与日入之景昼参日中之景夜考极星以正朝夕注于所平之地置八尺之臬以悬正之眡景以正四方日出入之景其端则东西正也又为规识之为其难审也自日出而画其景端又至日入既则为规测景两端之中规之规之交乃审也度两交之间中屈之以指臬则南北正疏以绳悬之于柱之四角四中以八绳悬之其绳皆附柱则其柱正矣然后眡柱之景天文志云夏日至立八尺之表通卦验亦云立八神植八尺之表臬即表也必八尺者案考灵曜曰从上向下八万里故以八尺为法也于四角四中故须八神神即悬也【古文臬柱也注引尔雅在地者谓之臬极星谓北辰】易氏解曰夏至日在南陆躔东井去极六十六度有竒而景尺有五寸冬至日在北陆躔牵牛去极一百十六度有竒而景丈有三尺春分日在西陆躔于娄秋分日在东陆躔于角去极九十一度有竒而其景均焉日出于东景在西则识出景之端日入于西景在东则识入景之端两端既定中屈其所量之绳而两者相合则地中可验又虑所规不正复以出入之景与日中之景三者相参故曰参虑所参或偏复以日中之景与极星之度两者相考故曰考　诗定之方中注揆日出入以知东西南视定北凖极以正南北疏公刘传曰考其日影是也【公刘既景乃冈相其隂阳】其术则匠人云云屈横度之绳即可以知南北经传未有以定星正南北者故笺以定为记时　隋志周公测晷景于阳城以参考厯纪【唐调露元年十一月十一日于阳城得土圭长丈二尺七寸】先儒皆云夏至立八尺表于阳城其景与土圭等尚书考灵曜曰日永景尺五寸日短景丈三尺易纬通卦验曰冬至之日植八尺之表日中视晷景长短以占和否【夏至景一尺四寸八分冬至一丈三尺】周髀云成周土中夏至景一尺六寸冬至一丈三尺五寸【世説注引周髀云夏至北方六千里冬至南方十三万五千里日中立表则无影矣】刘向洪范传曰夏至景一尺五寸八分冬至一丈三尺一寸四分春秋二分景七尺三寸六分【其法治地使平规而圆之立表其中至尺寸之差盖由南北殊方髙下异势众説不得而一也】汉魏及宋所都皆别四家厯法景则齐纬所陈恐难依据刘向二分之景直以率推非四表定其长短【汉四分魏景初宋元嘉大明厯皆与考灵曜同】考灵曜周髀灵宪及郑注周官并云日景于地千里而差一寸案宋元嘉十九年壬午使使往交州测景夏至出表南三寸三分何承天遥取阳城云夏至一尺五寸计阳城去交州万里而景实差一尺八寸二分是六百里而差一寸也后魏信都芳注周髀四术谓金陵去洛南北畧当千里景差四寸则二百五十里而差一寸也【唐开元中太史测景五百二十六里二百七十步而差二寸五厘则康成之言未可据也　司马光日景图曰日行黄道每嵗有差地中当随而转移故周在洛邑汉在颍川阳城唐在汴州浚仪而唐志犹取阳城日晷以为法与汉志不同】　易氏谓大司徒所谓特四时测景之法尧之授时以中星验日景独于仲夏言敬致即致日也致日于尺有五寸之景即求中之法也使天度可以尺寸求则南北可分长短而东西何以取信土圭土其地者仿王国之法定东西南北之埶而已　卢肇云周公之为政也土圭致晷周髀作则【即句股筭法】吴王蕃因郑众郑之言用句股之术以求天之里数　月令正义郑注考灵耀云地盖厚三万里春分之时地在当中自此地渐渐而下至夏至之时地下游万五千里地之上畔与天中平至夏至之后地渐渐而上至秋分地正当天之中央自此地渐渐而上至冬至上游万五千里地之下畔与天中平自冬至后地渐渐而下此是地之升降于三万里之中天旁行四表之中冬南夏北春西秋东皆薄四表而止地亦升降于天之中冬至而下夏至而上夏日道上与四表平下去东井十二度为三万里【郑四游之极元出周髀之文】考灵曜云正月假上八万里假下十万四千里郑注云夏至日与表平冬至之时日下至于地八万里上至于天十一万三千五百里　周髀筭经曰陈子曰夏至南万六千里冬至南十三万五千里日中立竿测影周髀长八尺夏至之日晷一尺六寸髀者股也正晷者句也从髀至日下六万里而髀无影从此以上至日则八万里日光外照径八十一万里周二百四十三万里冬至日晷丈三尺五寸夏至日晷尺六寸冬至长夏至短日晷损益寸差千里　大司徒疏武王迁鼎于洛欲以为都周公又度景求地中案书传云四年建侯衞五年营成周封诸侯但正四方不求土中【晏子春秋古之立国南望南斗北戴枢星】　聘礼注宫必有碑所以识日景引隂阳也　续汉厯志厯数之生也乃立仪表以校日景景长而日逺天度之端也日发其端周而为嵗然其景不复四周千四百六十一日而景复初　黄帝羲和占日　尧敬致正仲夏　续汉志记称大挠作甲子首作数二者既立以比日表
　　周十煇
　　礼春官眡祲掌十煇【音运】之法以观妖祥辨吉凶一曰祲象鑴监闇瞢弥叙隮想【故书弥作迷隮作资】注郑司农云煇谓日光炁也祲隂阳气相侵象者如赤鸟鑴日旁气四面反乡如煇状监云气临日闇日月食瞢日月瞢瞢无光弥白虹弥天叙云有次序如山在日上隮升气想煇光谓鑴读如佩觿之觿谓日旁气刺日监冠珥弥气贯日隮虹也诗云朝隮于西想杂气有似可形想疏一曰祲据以为官首【中士二人史二人徒四人】十等多是日旁之气言煇亦是日旁煇光故总以煇言之　鲁史梓慎云吾见赤黒之祲　晋天文志有十煇　汉有日旁气占　周文为项燕军视日【服虔曰视日旁气也】　汉功臣表引成帝时光禄大夫滑湛日旁占验　崇文目云气图一卷气象图一巻占风云气日月星辰上下图一卷云气则赋占云雨赋各一卷　博古图有周双螭表座汉表座汉太初晷仪　灵台铜表　日晷书　圭景
　　汉造太初厯立晷仪　黄图长安灵台有铜表髙八尺长一丈三尺广一尺二寸题云太初四年造　志厯谱有日晷书三十四卷【隋志天文有黄道晷景占一卷唐志同梁有晷景记二卷】　晋乐志炎汉中兴明帝表圭景而陈清庙　前天文志日阳也阳用事则日进而北昼进而长隂用事则日退而南昼退而短日之南北失节晷过而长为常寒退而短为常燠凡君行急则日行疾君行缓则日行迟【冬至短极垂土炭土炭动麈鹿解角兰根出泉水踊畧以知日至要决晷景晋灼曰蔡邕律厯记钟律权土炭冬至阳气应黄钟通土炭轻而衡仰夏至隂气应防賔通土炭重而衡低进退先后五日之中　后礼仪志日冬夏至隂阳晷景长短之极微风所生也使八能之士或度晷景权水轻重水一升冬重十三两】日有中道月有九行【中道者黄道一曰光道】光道北至东井去北极近南至牵牛去北极逺东至角西至娄去极中夏至至东井北近极故晷短立八尺之表而景长尺五寸八分冬至至牵牛逺极故晷长景丈三尺一寸四分春秋分日至娄角去极中而晷中景长七尺三寸六分此日去极逺近之差晷景长短之制【后百官志注汉官曰灵台待诏三人晷景二人日】　续厯志章帝晷漏与天相应冬至黄道去极百十五度晷景丈三尺春分去极八十九度少强景五尺二寸三分夏至去极六十七度强景尺五寸秋分去极九十度半强景五尺五寸刘昭注易纬所称晷景长短不相应【冬至丈三尺夏至一尺四寸八分春秋分七尺二寸四分续厯志又曰黄道去极日景之生据仪表也】　宋志景初日中晷景即用汉四分法是以渐就乖差　唐志祖冲之曰四分厯立冬景长一丈立春九尺六寸冬至南极日晷最长二气去至日数既同中景应等而相差四寸此冬至后天之验东汉晷漏定于永元十四年则四分法施行后十五嵗也　李寻曰日者众阳之长辉光所烛万里同晷人君之表也月众隂之长百里为品千里立表万里连纪　论衡日出扶桑暮入细栁
　　宋土圭　梁铜表
　　宋书元嘉二十年何承天以土圭测景知冬至已差三日诏使付外考验起元嘉十三年毕二十年八年之中冬至之日常与景长之日差校三日【月令正义孟春日在营室按三统厯立春日在危十六度正月中日在室十四度元嘉厯立春日在危三度正月中日在室一度】　宋志承天曰史官受诏以土圭测景考校二至差三日有余【钱乐之奏由来用景初法冬至之日日在斗二十一度以月冲考之在斗十七度半间】　隋律志梁武钟律纬云宋武平中原【义熙十三年九月】送浑天仪土圭云张衡所作【张衡曰土圭测影不缩不盈】验浑仪铭题光初四年铸土圭光初八年作并刘曜所制非张衡也梁表尺即祖暅所算造铜圭景表也　隋天文志梁天监中祖暅之造八尺铜表【周兴嗣为铜表铭】其下与圭相连圭上为沟置水以取平大同十年虞又用九尺表江左景夏至一尺三寸二分冬至一丈三尺七分立夏立秋二尺四寸五分春秋二分五尺三寸九分土圭正景经文阙畧先儒説不明审祖暅错综经注以推地中其法曰验昏旦定刻漏分辰次乃立仪表于凖平之地曰南表立表于南表影末曰中表夜依中表望北极枢而立北表取三表直为地中之正又以春秋二分之日旦始出东方之半体立表于中表之东曰东表日夕日入西方半体立表于中表之西曰西表乃观三表直者即地南北之中也【南戴日下为丹穴北戴斗极为空桐　余见上】　隋经籍志元嘉二十六年度日景数一巻
　　唐测景台　土圭
　　地理志河南府阳城县南有测景台开元十一年诏太史监南宫説刻石表焉　防要仪凤四年五月太史令姚元辨奏于阳城测景台立八尺表夏至日中测景尺有五寸调露元年十一月十一日于阳城周公测景所得土圭长丈二尺七寸【髙宗】　大衍厯议考麟徳已前实録书时厯不书景浑天二分为东西之中而晷景不等二至为南北之极而进退不齐开元厯所推日度及气皆直子半之始与祖冲之所筭二百年间辄差一日之数皆合有中气日度之议日躔之畧例步日躔轨漏之术冬至去极百十七度二十分阳城日晷丈二尺七寸一分夏至去极六十七度四十分晷尺四寸七分春秋分去极九十一度三十分晷五尺四寸三分每气初日中晷常数不齐测其地二至日晷较长短同者为戴日北度数依阳城术求之【诃陵夏至立六尺表景在表南二尺四寸】六典天下测景之处分至表凖各有典常【司厯掌验晷景　开元十二年四月二十三日壬子于京丽正院定表様审尺寸太史驰驿分往测】　集贤注记以二分至之日正午量景长短数年之乃定还京一行校之陈元景曰以丈尺之术窥天地之大岂可定乎　天文志大衍议曰数十里之髙与十里之广犹斜射之影与仰望不殊今欲凭晷差以推逺近髙下尚不可知况稽周天星步于不测之中又可必乎　通典阳城有测景台【开元以阳城测景未中乃于浚仪之岳台】　文苑英华范荣测景台赋据河洛之要创造化之功下压坤徳上罗干纬囊括众巧网罗羣蓺平四气而正两仪
　　唐中晷法　覆矩图
