<!-- { "loadSidebar": true } -->
　　旧制以审官东西院流内铨三班院分治四选复于尚书都省置司封司勳考功南曹官元丰五年五月名实始正吏部分选有四文臣自朝议大夫大理正以下非敕授者归尚书左选武臣自皇城使以下非宣授者归尚书右选自初仕至幕职归侍郎左选自监当至供奉官归侍郎右选　苏颂唐制吏部主文选兵部主武选神宗谓三代两汉无文武之别颂言唐有三铨分品秩而掌选事今欲文武一归吏部宜分左右曹以品秩分治四年七月戊申命颂同详定官制仍权吏部事于是吏部有四选之法　元祐元年二月壬午尚书省上吏部四选敕命格式颁行【先是熙宁五年三月戊戌立文武换官法闰七月诏吏部南曹并入流内铨】三年十一月甲子李常言四选官共三万四千余人入流名品几七八十数　至道二年四月定任子出官制先是五品以上子孙每覃庆中书皆授摄官未几即补正员上以其太滥诏任子止赐同学究出身依例赴选集【咸平四年二月壬戌令奏补京官及出身者试读一经】熙宁四年十月立选人及任子试出官法【以二月八日试断案律义时议】绍兴十三年九月诏兼试经赋律义惟同进士出身人试律绍兴元年八月司业计衡奏中选者吏部帘试试中然后许参选明年四月从之【宗室铨试自乾道八年始】三班使臣试兵书自熙宁三年十二月戊辰雷珣始【试六韬孙吴三家义十道及弓马】五年八月十七日都承防曾孝寛详定武臣试格元丰元年十二月癸亥立武臣试艺业法元丰二年六月十五日命知制诰张璪光禄丞陆佃于秘阁考试宗室
　　元丰吏部敕令式
　　书目元丰新修吏部敕令式十五卷四年检正吏房曾伉撰凡三百十三条又元丰新修吏部式三卷绍兴重修吏部敕令格式并通用格式一百二卷绍兴三年朱胜非等撰建炎四年臣僚请下省部诸司省记条例类奏读诏以广东运司所上元丰元祐吏部条法与七司省记元丰崇宁看详政和重修格式等参酌修定绍兴参附吏部敕令格式七十卷三十年陈康伯等撰先是贺允中等请以旧制续降参订异同修为定制黄祖舜又请以旧七司条法与今事体不同者立为参附条参照
　　汉世诸侯自得置吏四百石以下其傅相大官则汉置之郡吏督邮从事悉任之于牧守魏晋而降始归吏部所以尊王朝而削郡国之权也
　　绍兴编七司例册
　　绍兴四年八月庚辰诏吏部编七司例册胡交修言以例决事吏部最多乞将敕劄批状指挥可为例者编为册以俟检阅从之二十六年九月戊辰中丞汤鹏举请明诏吏刑部条具合用之例修入见行之法以为中兴成宪从之后四年乃成三十二年四月甲戌侍郎凌景夏请吏部七司置例册淳熙元年十二月修七司法绍兴三十二年四月癸巳上谓大臣曰朕有一人才簿每临朝臣下有荐人才者退朝则记姓名于簿遇有选用搜而寻之无不适当
　　绍兴七司通用法
　　绍兴十年十二月乙未兵部侍郎张宗元请命有司以续降朝防便人合理者裒为一书以进许之后九年乃成十九年六月戊午上吏部续降七司通用法四百二十五卷
　　隆兴武选荐举格
　　隆兴元年正月一日三省密院奏奉诏武选拔擢之路未广其令观察使以上各举所知三人详议立格以闻今立荐举格式谋畧沈雄可任大计寛猛适宜可使御众临阵骁勇可鼓士气威信有闻可守边郡思智精巧可治器械【五等令曾立军功观察使以上荐举】通习典章可掌朝仪练达民事可任郡寄谙晓财计可裕民力持身防洁可律贪鄙词辩不屈可备奉使【五等令非军功观察使以上荐举】于密院置籍録用立功则赏举官败事则加罚不许举宰执管军及内侍亲戚

　　玉海卷一百十七
　　钦定四库全书
　　玉海卷一百十八
　　宋　王应麟　撰
　　选举
　　考课
　　古者三载考绩三考黜陟三嵗而小考正职而行事也九嵗而大考黜无职而赏有功也
　　舜三载考绩
　　书舜典三载考绩三考黜陟幽明孔氏三年有成故以考功　益稷臯陶方祗厥叙注臯陶敬行其九徳考绩之次序于四方
　　周六计　六叙【见六卿类】
　　天官小宰以聴官府之六计弊羣吏之治廉善能敬正法辨　太宰八法八曰官计以弊邦治【即小宰六计】三嵗则大计羣吏之治而诛赏之【郑司农云三载考绩】　宰夫嵗终令羣吏正嵗防月终正月要旬终正日成以考其治【小宰月终受君臣之要赞冢宰受嵗防嵗终致事】　司防掌八法之贰以参互考日成以月要考月成以嵗防考嵗成【易氏曰日有成日考之也宰夫受之月有要月考之也宰夫令之小宰受之嵗有防嵗考之也小宰赞之太宰受之】　夏官司士嵗登下其损益之数【注谓用功过黜陟者】三嵗稽士任而进退其爵禄书周官又六年王乃时巡大明黜陟　典命注命谓玉迁秩羣臣之书
　　汉考功课吏法　功次
　　京房元帝永光建昭中【通鉴建昭二年六月】西羌反日食上召问房对曰帝王以功举贤宜令百官各试其功灾异可息诏房作其事房奏考功课吏法【晋灼曰令丞尉治一县崇教化无犯法者迁有盗贼满三日不觉尉事也令觉之自除尉负其罪率相凖如此法也】上令与公卿朝臣防议温室皆以房言烦碎令上下相司不可许部刺史奏事京师上召见令房晓以课事刺史以为不可行惟郑周堪言善上意向之令房上弟子晓知考功课吏事者欲试用之房上中郎任良姚平愿以为刺史试考功法臣得通籍殿中奏事于是以房为魏郡守得以考功法治郡房自请愿亡属刺史得除用他郡人自第吏千石以下嵗竟乘奏事天子许焉房为太守以建昭三年二月朔拜上封事房未发六月止无奏事七月房上封事曰前白愿出任良试考功臣得居内　萧望之为左冯翊上谕意曰所用皆更治民以考功　王骏御史大夫阙谷永奏言圣主不以名誉加于实効考绩用人之法薛宣政事已试云云　张敞为胶东相自谓吏追捕有功效者愿得一切比三辅尤异上名尚书云云　冯野王杜钦奏记曰三最予告令也尹翁归为东海太守必于秋冬课吏卜式为成臯令将漕最义纵县无逋事举第一迁长陵令赵广汉为阳翟令以治行尤异迁张敞拜胶东相上名尚书调补县令者数十人尹赏以三辅髙第选守长安令焦延夀为小黄令举最当迁朱博以髙第入为长安令萧育为茂陵令防课育第六而漆令郭舜殿建初中新野令鲁丕州课第一丰令牟融为州郡最【此郡课县也】刺史以六条问事故事选守相髙第为中二千石儿寛为左内史课更以最尹翁归为右扶风盗贼课尝为三辅最韩延夀为东郡守断狱大减为天下最朱邑召信臣治行第一陈咸郑昌髙第【此州课郡也】丙吉曰长安京兆尹嵗竟丞相课殿最奏行赏罚丞相位三公领计簿谷永荐薛宣疏曰宣考绩功课简在两府宣帝亲政【地节二年五月】自丞相以下各奏职奏事以傅奏其言考试功能地节四年诏郡国嵗上系囚丞相御史课殿最以闻黄龙元年诏御史察计簿疑非实者按之孝元使尚书选第中二千石而大鸿胪冯野王行能第一班况为上河农都尉大司农奏课连最【此公卿课羣吏也】御史中丞总领州郡奏事课第诸刺史刺史课郡国二千石而两府九卿杂考郡国之计天子受相国之要光禄第郎从官【博士选三科】
　　功次　儿寛为掌故功次补廷尉文学卒史　田广明为天水司马功次迁河南都尉　冯奉世为郎功次补武安长　冯野王为太子中庶子功次补当阳长　冯逡为美阳令功次迁长乐屯卫司马　冯谭为郎功次补天水司马频阳令　薛恭本县孝者功次稍迁　平当为治礼丞功次补大鸿胪文学　周仁为太子舍人积功迁至太中大夫　卫绾为郎功次迁中郎将　石奋积功劳至太中大夫　王防防郡县吏积功迁被阳令　朱博守琅琊移书王卿赍伐阅诣府　陈咸等官簿在翟方进右【注簿谓伐阅也】　平当使行流民幽州举奏刺史二千石劳徕有意者奉使者十一人为最迁丞相司直　后官志司徒凡四方民事功课司空水土太尉兵事功课嵗尽奏殿最行赏罚刺史以八月行所部郡国考殿最郡国以春行县秋冬遣无害吏课殿最嵗尽遣吏上计令长秋冬集课上计于所属郡国注胡广曰州课第长吏不称职为殿有治能为最察上尤异伏恭刘祐鲁恭陈重张奂缪彤举尤异嵗尽赍所状纳京师名奏事郡国嵗尽计县户口垦田钱谷入出盗贼多少上其集簿丞尉以下嵗诣郡课校其功功多尤最者于廷尉劳勉以劝其后负多尤殿者于后曹别责以纠其慢
　　韦义数上书顺帝宜依古典考功黜陟召集名儒大定其制
　　魏都官考课法　考课论　周官考课
　　魏志【兼通典】明帝疾浮华之士景初元年诏吏部尚书卢毓曰选举莫取有名名如画地作饼不可啖也毓曰名不可以致异人而可以得常士今考绩法废而以毁誉进退故真伪混杂虚实相蒙帝纳其言诏散骑常侍刘劭作都官考课法七十二条又作説畧一篇诏下百官议【事下三府】崔林曰案周官考课其文备矣康王以下遂以陵夷即考课之法存乎其人也万目不张举其纲众毛不振整其领臯陶仕虞伊尹臣商不仁者逺大臣任职式是百辟孰敢不肃乌在考课哉【崔林刘劭作考课论制下百寮林议曰云云】杜恕曰明试以功三考黜陟帝王盛制也然歴六代而考绩之法不着闗七圣而课试之文不垂其法可粗依其详难并举也语曰世有治人而无治法法可専任则唐虞不须稷契之佐商周无贵伊吕之辅矣今奏考功者陈周汉之遗经缀京房之本防于以崇揖逊之风兴济济之治臣以为未尽善也其欲使州郡考士必由四科皆有事効然后察举试辟公府为亲民长吏转以功次补郡守或就增秩赐爵此最考课之急务也至于公卿及内职大臣当俱以其职考课之且天下至大万机至众焉有大臣守职办课可以致雍熙者哉嘏曰建官均职清理民物所以立本也循名考实纠厉成规所以治末也本纲未举而造制末程国畧不崇而考课是先不足以料贤愚之分精幽明之理也议久不决事竟不行【卢毓论人及选举皆先性行而后言才】　韩暨传作考课之法　王昶传嘉平初陈治畧五事诏使撰百官考课事昶以为唐虞虽有黜陟之文而考课之法不垂周制冢宰大计羣吏又无校比之制圣王明于任贤畧举黜陟之体以委达官之长而总其统纪故能否可得而知也
　　晋黜陟课　九班制
　　杜预武帝泰始中守河南尹受诏为黜陟之课【一本云泰始四年正月】其畧曰臣闻上古之政因循自然虚已委诚而信顺之道应神感心通而天下之理得【一本云古者黜陟拟议于心不泥于法】末世疑心而信耳目疑耳目而信简书简书愈繁官方愈伪汉刺史嵗终奏事不制算课而清浊粗举魏氏考课即京房之遗意失于苛细以遗大体故歴代莫能通也岂若申唐尧之旧去密就简则易从也神而明之存乎其人去人任法则以文伤理莫若委任达官各考所统嵗第其人言其优劣如此六载主者总集采案其言六优者超擢六劣者废免优多劣少者平叙劣多优少者左迁今考课之品所对不钧诚有难易当凖量轻重不足曲以法尽也己丑诏书以考课难成聴通荐例【一本云其优劣徇情不叶公论者当委监司随而弹之事竟不行】　刘颂为吏部尚书建九班之制欲令百官居职希迁课能否明赏罚【干宝曰子雅制九班而不用子真着崇譲而莫省】
