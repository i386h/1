<!-- { "loadSidebar": true } -->
　　志杂史吴兢贞观政要十卷太宗勲史一卷　书目兢于太宗实録外采太宗与羣臣问对之语以备劝戒为政要凡四十篇十卷始君道政体任贤求谏终于谨终表云比见朝野士庶论及国家政教者咸云若陛下之圣明克迈太宗之故事则不暇逺求上古之术必致太平之业序云有唐良相曰侍中安阳公源乾曜中书令河东公张嘉贞爰命下才备加甄録君道政体【一卷】任贤求谏纳谏【二】君臣鉴戒论择官上下论封建【三】太子诸王定分尊师傅教戒太子规諌太子【四】仁义论忠义孝友公平诚信【五】俭约谦逊仁恻谨所好谨言语杜谗邪论悔过论奢纵论贪鄙【六】崇儒学文史礼乐【七】务农刑法赦令辨兴亡贡赋【八】谨征伐议安边【九】行幸田猎灾祥谨终【十】凡十卷四十篇既以魏征论为君之道为首又以征论克终之道为末盖太宗时惟征为善谏上有所问必指近事以为据而不为泛滥迂阔激讦之言太宗乐闻而喜从之治几成康征功为多按兢表上是书史缺歳月兢序有曰有唐良相曰侍中安阳公中书令河东公命加甄録以表攷之乾曜嘉贞开元八年五月始拜是官【按本纪开元八年乾曜为侍中张嘉贞为中书令十一年而嘉贞贬十五年乾曜罢】至九年九月张说亦相若二公并相之时盖可知矣其上于开元八年九年欤　防要元和二年十二月谓宰臣曰近读贞观政要粗见当时之事以太宗神武一事少差谏者往复数四况朕寡昧事不得中者卿须十论不得一二而已六年三月帝曰尝读贞观政要见太宗立言行事动本至仁　文宗赞文宗恭俭儒雅出于天性尝读太宗政要慨然慕之及即位锐意于治故大和之初政事修饬号为清明　魏謩传文宗读贞观政要思魏征贤诏访其后同州刺史杨汝士荐征孙謩拜右拾遗【大和九年十月】　通鉴宣宗书贞观政要于屏风每正色拱手而读之　宋朝仁宗庆厯七年四月辛未尝读太宗政要亦云太宗言任人必以德行学业为本王珪曰人无学业岂堪大任帝复曰人臣不可不知书宰相尤须有学
　　唐开元政要
　　杨嗣复传开成四年【防要作三年】文宗閤内谓宰臣曰【防要云延英閤】新修开元政要叙置如何嗣复曰臣等未见陛下欲以此书示子孙则宣付臣等参详可否縁开元政事与贞观不同或好畋游或好声色选贤任能未得尽美撰述示后所贵作程岂容易哉　志杂史李康明皇政録十卷【崇文目同】
　　唐録政要
　　志杂史类凌璠十二卷【崇文目同】昭宗时江都尉　书目十三卷起献祖宣帝至唐末以事系年冠之甲子
　　咸平圣政録【见録类】
　　六年八月戊寅直秘阁钱惟演上二卷诏付史馆
　　天僖圣政记【见御集类】
　　五年三月百五十卷
　　干兴真宗政要
　　干兴元年九月戊子召辅臣至延庆殿东庑观金书真宗谢天书表及出政要十卷示之政要盖上于先帝圣纪中掇其事之要者纂为此书
　　天圣三朝宝训【详见帝学】
　　天圣五年十月乙酉监修史王曾言唐史官吴兢于正史实録外録太宗与羣臣问对之语为贞观政要今欲采太祖太宗真宗实録日厯时政记起居注其间事迹不入正史者别为一书与正史并行从之六年五月曾奏委李淑修纂宋绶冯元看详九年二月淑又奏直集贤院王举正同修十年正月【即明道元年】勅以三朝宝训为名明道元年二月癸卯书成凡三十卷监修国史吕夷简诣承明殿上进赐编修官王举正李淑章服参详冯元夏竦监修吕夷简第赐器币宝元二年十二月二十日诏侍读学士李淑就资善堂删整三朝宝训以备来春进读闰十二月淑乞令丁度同修诏可康定元年四月十八日淑又言宝训欲先读第一卷政体听断事外却取第十三卷以后将帅边防夷狄事进读庶几戎备边政蚤得敷啓【宝元二年十一月六日以皇子生宴辅臣宗室于太清楼观三朝宝训赐御诗又出天人祥异书】庆厯初命侍臣即迩英延义二阁与前史更读
　　康定永熙政范【见御集】
　　二卷【一云三卷】
　　庆厯三朝太平宝训【亦曰祖宗故事亦曰太平故事】
　　中兴书目三朝太平宝训二十卷【三朝政要释明策备】门类始于赏罚终于延谏臣【一云纳直谏】其间典法深大今世不能遵守者于逐事之后各释其意意相类者止释一事明白者不复释【绍兴八年七月吕源为增释上之】　庆厯三年九月枢密副使富弼请考祖宗故事可行者为书【言欲选官置局将三朝典故及久来诸司所行可用文字分门类聚编成一书】置在二府俾为模范得以遵守上嘉其奏丙戌命史馆检讨王洙集贤校理余靖欧阳修秘阁校理孙甫等同编命弼领之名曰太平故事四年九月上之凡九十六门二十卷弼为序凡三朝赏罚之权威德之本责任将帅之术升黜官吏之法息费强兵之制御戎平冦之畧寛民恤灾之惠睦亲立教之本御臣防患之机察纳谏诤之道率编録焉　绍圣三年九月四日太仆寺簿龚夬请诏儒臣自仁宗至元丰之末续加编类
　　庆厯三圣政范
　　庆厯中诏三馆臣僚言事秘阁校理孙甫撰三圣政范以进凡十三事【一本作三朝政事十三篇】以进皆治体之要【大畧以祖宗故事校当世治有所不逮者论述为讽谏】仁宗嘉纳之改右正言知谏院
　　三朝圣政録
　　嘉州判官石介撮取太祖太宗真宗三圣之政为书凡十九条始君道英断谨惜名器终戒贪吏每篇末自为赞以申讽谕序曰唐呉兢为贞观政要臣窃効之作三朝圣政録韩琦为序谓上以述列圣之羙次以达一人之聼　建炎四年五月饶州进士程康国上三朝圣政録赞十一日赐银三十两
　　书目皇朝政录十二卷纪太祖太宗真宗三朝圣政以三朝相臣姓氏各附卷末不知作者永熙宝训二卷李昉相太宗修时政记其子宗谔録遗藁纂出五十六事进于仁宗朝国朝宝训二十卷不知作者别为二十门摭开宝讫治平中政事谟训之大者神宗宝训五十卷不知集者载圣政凡七十三门德音宝训三卷中书舎人曾肇采神宗谟训事迹分四十六门编辑上之
　　庆厯读祖宗圣政録
　　庆厯四年二月二十三日丙辰帝御崇政殿西閤【一作迎阳閤】閤中四壁各张画图载前代帝王美恶之迹可为规戒者命两府臣僚入閤观之既而宣天章阁侍讲曾公亮讲毛诗王洙读祖宗圣政録侍读丁度读前汉书数刻而退自西边用师罢进讲说书赵师民上疏因献劝讲箴至是复命讲读　景祐读正説于迩英　寳元观三朝寳训于太清楼　庆厯三年置三朝太平故事于两府五年读三朝经武圣略于迩英　皇祐元年观三朝训鉴图于迎阳门
　　仁宗君臣政要
　　张唐英编进自天圣初至嘉祐八年三月凡二百八十有五条分四十卷【随事立题】
　　元丰两朝宝训　元丰圣训
　　元丰五年六月八日戊午宰臣王珪言天圣中修真宗正史别録三朝宝训以备省览今当修仁英两朝宝训诏吏部郎曾肇著作佐郎林希编修至六年四月十九日书成凡二十卷希上之赐银绢二百绍兴六年五月希子虡以副本来上【始于孝德终于治夷分七十六门】　起居舎人林虙编集神宗大猷丕训为一百门二十卷上之【起孝徳迄逺夷】名元丰圣训　或取三朝两朝稡为五朝寳训
　　元祐仁皇训典
　　书目六卷凡三百一十七事　国史修撰范祖禹采仁宗圣政数百事编録成书名仁宗训典元祐七年进凡六卷范祖禹作序云祖宗以圣继圣其治尚仁而仁宗得其粹焉古者为书以劝戒人君唐吴兢作贞观政要仁宗命史臣编三朝宝训神宗亦论次两朝事陛下又命臣以神宗之训上继五朝以备迩英进讲臣窃惟仁宗言为谟训动为典则实守成之规矩致治之准绳谨録天禧以来迄于嘉祐五十年之事凡三百十有七篇为六卷名曰仁宗训典首上性至孝次却繖扇下庙门次録囚徒终于仁民爱物此书惟纪述仁政大畧学问之事为别録具于帝学篇元祐七年十一月癸巳上【一本云元祐七年十二月辛亥乞撰録成书八年正月十九日进长编同　序亦云八年正月上　建炎四年七月己巳诏范冲上之并帝学】
　　元祐修神宗宝训　【绍兴】　政典
　　六年八月二十三日吕大防言乞令史院修进先朝宝训以备迩英进读从之　绍兴二十八年三月七日丁卯监修沈该秘书少监曾几著作佐郎陈俊卿正字林之奇上神宗宝训一百卷先是十三年诏张阐専修至二十六年二月癸巳著作佐郎周麟之复请修纂神哲两朝至是成书　大观四年张商英撰神宗政典六卷三十篇宣和七年六月十四日七朝宝训书成　宣和中修哲宗宝训【不知年】
　　绍兴国朝训典
　　元年六月戊辰迪功郎诸葛行言献国朝训典乞为其兄行仁推恩诏补行仁将仕郎
　　绍兴祖宗英睿龟鉴
　　十卷绍兴中欧阳安永撰太祖迄神宗六朝雄图逺略可行于今者编集著论上之十年正月二十九日诏赐束帛令秘省録进
　　绍兴太祖政要
　　书目一卷绍兴中秘书郎张戒采摭太祖圣政之大者立题著论为十四篇上之
　　绍兴中兴圣语
　　绍兴二十六年五月丙辰左仆射沈该监修国史自秦桧専政所书圣语多以己意有非玉音者该奏删之而取国史所书自上即位至今通三十年纂为中兴圣语六十卷
　　隆兴祖宗事要
　　二年七月三日诏刘大辩进祖宗事要详备令尽録来上
　　乾道哲宗宝训
　　三年三月二十二日同修史洪迈言修纂哲宗寳训已成五月戊戌上之【一云五月六日进呈】凡一百门六十卷并目録二卷　绍兴二十八年八月辛亥中
　　书舍人王刚中兼史馆修撰修哲宗徽宗寳
　　训
　　乾道光尧圣政
　　绍兴三十二年六月丁亥诏曰朕惟太上皇帝临御三纪法令典章粲然备具嗣位之初深惧坠失其议设官裒集建炎绍兴以来诏防条例以闻朕当与卿等恪意奉行以对扬慈训既而命吏部侍郎徐度刑部侍郎路彬裒集　隆兴元年三月十六日令编类圣政所修纂光尧寿圣太上圣政凡大号令大政事合遵行者并编类每月投进以凌景夏有请也　乾道二年闰九月二十九日己巳日厯所上圣政六十卷十月癸酉恭进前期设次于德寿宫其日皇帝诣德寿宫以圣政册北乡躬进凡九百五条又御制序序曰夙寤晨兴兢兢业业惟大猷是经旧章是循
　　淳熙光尧慈训
　　五年十一月一日右丞相臣浩言陛下登位十有七年亲闻太上圣训与夫陛下问对玉音外庭不得而知史官不得而书请令辅臣随时奏请俾之登载日厯或宣付史馆别为一书使天下后世知圣朝慈孝之德从之二十七日诏日厯所书太上圣训皇帝问对玉音以光尧慈训为名
　　绍熙孝宗圣政
　　淳熙十六年二月二十九日有防令编类寿皇圣政绍熙三年十二月四日上五十卷御制序十二月壬寅进呈癸卯诣宫恭进凡六百四十一条五十册序曰宝章玉册希阔之典备于三宫庙谟宸断温厚之辞被于百辟而咏歌休威摹写功德之人又徧天下岂惟史臣将夫人能记之岂惟今日将后世亦能记之亦越成书是训是式率旧因余庶几底乂文王演易周公系辞父作子述切所慕焉
　　绍熙寿皇圣范
　　三年十二月十四日御史台检法李谦仿贞观政要仁皇训典诸书为寿皇圣范十卷共一百四十门一千一百五十事始于圣朝盛事终于颂声
　　庆元光宗圣政
