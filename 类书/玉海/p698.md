<!-- { "loadSidebar": true } -->
　　绍兴元年六月壬午张俊始置见钱关子【于婺州】后行于淮南江东【议者言不便有五】六年二月甲辰先是张澄请依四川法造交子三十万行于江淮至是遂置行在交子务造百五十万缗充籴本五月乙酉改为关子三十年十二月一日户侍钱端礼言奉诏以临安府应支官钱造防子欲以见钱品支三十一年户部请以都茶场防子务为名二月丙辰始立防子务分一千二千三千凡三等乾道三年正月度支郎唐瑑言自绍兴三十一年印造至乾道二年七月住印共印二千二百余万道五年正月辛酉诏以一千万缗为一界
　　周官小宰八成四曰听称责以傅别注傅别谓劵书也用汉武帝之皮币参唐宪宗之飞钱通物之变扶时之
　　偏

　　玉海卷一百八十
<子部,类书类,玉海>
　　钦定四库全书
　　玉海卷一百八十一
　　宋　王应麟　撰
　　食货
　　盐铁【茶法】
　　吕成公曰洪范五行一曰水水曰润下润下作咸此盐之根原品目甚多世所共知者如青州出东海幽蓟北海岭南南海皆出于海剑南西川出于井河东出于池盐之尤著者河北卤地出于地者永康军崖盐为出于山又有出石木大抵生民日用不可一日阙所以天地间无处不有自禹贡青州贡盐絺此海盐之见于经三代盐虽入贡与民共之未尝有禁自管仲相桓公始兴防夺民利自后盐禁方开汉兴除山泽之禁武帝时孔仅桑羊祖管仲之法始禁昭帝召贤良文学论民疾苦请罢盐铁羊论难不能废元帝虽暂罢而复建此后法虽有寛有急然禁榷与古今相为终始以此知天下利源不可开一开不可塞本朝南方之盐全在海其利广最资国用北方全在解池与契丹西夏相参杂所以议论最详海盐全资于人解池全资于天自章惇行禁蔡京专利变法盐法既变犯禁者多矣　胡致堂曰盐为天地自然之利尽捐之民则纵末作资游惰尽属之官则夺民日用公室有近寳之害官为厉禁俾民取之而裁入其税则政平害息【铁官非世所重故论者详于盐法】
　　禹盐铁
　　书禹贡青州贡盐絺梁州贡镠铁【周礼九贡银铁物贡】　吕氏春秋伊尹曰大夏之盐　广韵注古者宿沙初作煮海为盐【说文同】
　　周盐人
　　礼盐人【奄二人】掌盐之政令以共百事之盐祭祀共其苦盐散盐賔客共形盐王之饍羞共饴盐凡齐事鬻盐以待戒令注　杜子春读苦为盬郑司农云散盐湅治者谓鬻水为盐【疏盬谓出于盐池今颗盐是也散盐出于东海】形盐盐之似虎形【疏左氏盐虎形是也】饴盐盐之恬者今戎盐有焉【疏即石盐是也】齐事和五味之事鬻盐湅治之咸鹾建其明号虎形昭其盛饰商书载説命之辞周官列盐人之职
　　周安邑盐池
　　水经汾水注穆天子传曰乙酉天子西絶钘蹬西南至盬【穆天子曰乃遂于盬注盬盐池在河东解县涑水注涑水又与景水合水出景山北谷】山海经曰景山南望盐贩之泽郭景纯曰即解县盐池也谷口岭上有巫咸祠其水又迳安邑故城南又西流注于盐池地理志曰盐池在安邑西南许慎谓之盬袤五十一里广七里周一百一十六里宿沙煮海谓之盐河东盐池谓之盬今池水东西七十里南北十七里紫色澄渟浑而不流水出石盐自然印成朝取夕复终无减损惟暴雨则耗公私共堨水径防其淫滥谓之堨水故山海经谓之盐贩之泽池西又有一池谓之女盐泽东西二十五里南北二十里在猗氏故城南春秋成六年晋大夫曰郇瑕地沃饶近盬服防曰引水分灌川野畦水耗竭土自成盐即所谓咸鹾也而味苦号曰盬田盐本司盐都尉治领兵千余人周穆王汉章帝并幸安邑而观盐池故杜预曰猗氏有盐池后罢尉司分猗氏安邑置县以守之河水又东过金城允吾县北注十三州志曰湟水又东南迳卑禾羌海北有盐池河水又东北髙平川水注之注三水温泉东有盐池河水又东南迳朔方县故城东北注按地理志云金连盐泽青盐泽在县南魏土地记曰县有大盐池其盐大而青白名曰青盐又名戎盐　左传郇瑕氏之地沃饶近盬注猗氏县盐池韩献子曰山泽林盬国之寳也近寳公室乃贫史记正义河东盐池是畦盐縁黄河盐池有八九所而盐州有乌池犹出三色盐有井盐畦盐花盐西方咸地坚且咸即出石盐及地盐　柳子晋问猗氏之盐晋寳之大也决源酾流脉写膏浸神液隂漉甘卤密起孕灵富媪不爱其美回眸一瞬积雪百里鍜圭椎璧印累珠剖家获作咸之利人被六气之用其赉天下也与海分功　周观安邑之池晋寳郇瑕之利兹民仰食与海分功酾以千畦必待薫风之至凝而一色每同积雪之珍真润下以作咸卤异熬波而出素
　　齐盐防
　　管子海王篇海王之国谨正盐防十口之家十人食盐百口之家百人食盐终月大男食盐五升少半【少半犹劣薄也】大女食盐三升少半吾子食盐二升少半【吾子谓小男小女也】此其大厯也禺防之商【禺读为偶】日二百万有二国之籍者六千万【注盐官之利当一国而三万人铁官之利当一国而三万人故能有二国之籍者六千万人】铁官之数曰一女必有一鍼一刀耕者必有一耒一耜一铫行服连轺輂者必有一斤一锯一锥一凿鍼之重加一三十鍼一人之籍刀之重加六五六三十五刀一人之籍耜铁之重加七三耜铁一人之籍【注一女之籍三十鍼五刀一农之籍三耜铁其器弥重其加弥多】举臂胜事无不服籍者桓公曰国无山海不王乎管子曰因人之山海假之名【地数篇出铜之山四百六十七出铁之山三千六百九】　轻重甲篇齐有渠展之盐请君伐菹薪煮水为盐【一云煑泲水】征而积之十月至正月成三万六千钟下令曰孟春农事起无得煮盐此则坐长十倍桓公粜之得成金万一千余斤【管仲之盐铁税之而已盐虽官自煑铁则官未尝冶铸　计口食盐而禺防之算密计人用铁而加籍之数重　王道浸防王伯争骛设祈望之守兴筦之法以佐兵赋寛地征】　国语齐通鱼盐于东莱　左传晏子曰海之盐祈望守之汉货殖猗顿用盬盐起【盬盐池也】郭纵以铸冶成业蜀卓氏用铁冶富程郑亦冶铸罗裒擅盐井之利期年所得倍宛孔氏用铁冶为业大鼓铸鲁丙氏以铁冶起刁间逐鱼盐之利凡名氏见于货殖传四十人力田务本以其道而富者宣曲任氏而已
　　汉郡国盐铁官　干官　盐铁令品盐泽
　　地理志河东郡安邑县【盐池在西南】千乘郡东莱郡东牟县蜀郡临卭县犍为郡南安县陇西郡辽东郡平郭县皆有铁官盐官京兆郑冯翊夏阳扶风雍漆农郡宜阳县河东郡皮氏平阳绛县太原郡大陵河内郡隆虑河南郡颍川郡阳城汝南郡西平南阳郡宛庐江郡皖山阳郡沛郡沛魏郡武安常山郡都乡涿郡千乘郡千乘济南郡东平陵歴城泰山郡嬴齐郡临淄琅邪郡东海郡下邳朐县临淮盐渎堂邑桂阳郡汉中郡沔阳犍为郡武阳渔阳郡渔阳右北平郡夕阳中山国北平胶东国郁秩城阳国莒东平国鲁国鲁楚国彭城广陵国皆有铁官太原郡晋阳县南郡巫钜鹿郡堂阳渤海郡章武北海郡都昌夀光东莱郡曲成防县昌阳当利琅邪郡海曲计斤长广防稽郡海盐益州郡连然巴郡朐忍安定郡三水北地郡弋居上郡独乐龟兹西河郡富昌朔方郡沃壄【又朔方县有金连盐泽青盐泽皆在南】五原郡成宜鴈门郡楼烦【又盐泽在沃阳东北有长丞】渔阳郡泉州辽西郡海阳南海郡畨禺苍梧郡髙要皆有盐官　地理志自京兆至广陵凡郡四十有铁官五十【一作四十八】自河东至苍梧凡郡二十五有盐官三十五【一作三十六　或曰天下郡县有盐铁官者七有铁官者四十三有盐官者二十九　洪氏曰铁官三十八盐官二十九以史攷之盐铁置官多布于西北而东南之郡不多有终军诘徐偃日为胶东鲁国器用食盐取给邻郡且盐铁郡国有余藏纵胶东鲁国废不足为国家利害则知孝武犹未竭利尽取也】　食货志元狩四年以东郭咸阳孔仅为大农丞领盐铁事咸阳齐之大鬻盐仅南阳大冶郑当时进言之桑羊贾人子三人言利事析秋豪矣明年大农上盐铁丞孔仅咸阳言山海天地之藏宜属少府陛下弗私以属大农佐赋愿募民自给费因官器作防盐官与牢盆敢私铸铁器鬻盐者左趾没入其器物郡不出铁者置小铁官【铸故铁】使属在所县使仅咸阳乘传举行天下盐铁作官府【主鬻铸出纳】除故盐铁家富者为吏【通鉴纲目元狩四年冬置盐铁官　大事记五年初盐铁】大农干盐铁官布多置水衡欲以主盐铁大农以均输调盐铁助赋元封元年羊代仅干天下盐铁请置大农部丞数十人分部主郡国各徃徃置均输盐铁官　纪昭帝始元六年二月诏问郡国所举贤良文学民所疾苦议罢盐铁酤【丞相奏罢关内铁官　见上】宣帝地节四年九月诏减盐贾元帝初元五年四月诏罢盐铁官永光三年冬以用度不足复盐铁官【志曰三年而复】成帝河平三年正月沛郡铁官冶铁飞【五行志征和二年涿郡铁官铁飞】阳朔三年六月颍川铁官徒百八十人盗库兵永始三年十二月山阳铁官徒二百二十八人盗库兵　列张汤请造白金及五铢钱笼天下盐铁【师古曰笼罗其事皆令利入官　传又云赵国以冶铸为业王数讼铁官事】　贾捐之对武帝时民赋数百造盐铁酒之利以佐用度　贡禹言汉家铸钱及诸铁官皆置吏卒徒攻山取铜铁一歳十万人已上中农食七人是七万人常受其饥也　王尊补辽西盐官长【如淳曰地理志辽东有盐官】　翟方进请増益盐铁百官表治粟内史更名大司农属官有斡官铁市两
　　长丞初斡官属少府中属主爵后属大司农注如淳曰主均输之事所谓斡盐铁而酒酤也　史记自序司马昌为秦王铁官　货殖传山东食海盐山西食盐卤岭南沙北固往往出盐　盐铁论本议篇大夫曰先帝建铁官以赡农用水旱篇贤良曰县官鼓铸多为大器务应贠程不给民用盐与五谷同贾民或木耕手耨复古篇大夫曰故扇水都尉彭祖宁归言盐铁令品令品甚明卒徒衣食县官作铸铁器给用甚众而吏或不良禁令不行故民烦苦之　后百官志大司农属官旧有郡国盐官铁官中兴皆属郡县注出盐多者置盐官主盐税出铁多者置铁官主鼔铸　纪和帝章和二年夏四月戊寅诏曰昔孝武致诛胡越故权收盐铁之利以奉师旅之费自中兴以来匈奴来賔永平末年复脩征伐先帝即位务休力役然犹深思逺虑安不忘危探观旧典复收盐铁欲以防备不虞宁安邉境而吏多不良动失其便以违上意先帝恨之故遗戒郡国罢盐铁之禁纵民煮铸入税县官如故事永元十五年七月丙寅复置涿郡故安铁官　列郑众建初六年为大司农肃宗议复盐铁官众谏以为不可【注昭帝罢之今议欲复】诏数切责至被奏劾众执之不移帝不从　朱晖元和中谷贵县官经用不足尚书张林上言盐食之急者虽贵人不得不须官可自防诏诸尚书通议晖奏林言不可施行事遂寝后陈事者复重述林前议以为便帝然之有诏施行晖复独奏曰盐利归官则下人穷怨帝怒切责诸尚书晖等皆自系狱云云帝乃意解寝其事　马棱章和元年迁广陵太守时谷贵民饥奏罢盐官以利百姓　循吏卫飒建武二年迁桂阳太守耒阳县山铁石【续志耒阳县有铁官】他郡民庶私为冶铸多致奸盗飒乃上起铁官罢斥私铸歳所増入五百余万
　　汉盐铁论
