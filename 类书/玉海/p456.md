<!-- { "loadSidebar": true } -->
　　周礼疏尧舜官号稍改尧典乃命羲和注云尧育重黎之后羲和氏之子使掌旧职天地之官亦纪于近命以民事其时官名盖曰稷司徒是天官稷也地官司徒也又云命羲和仲叔使分主四方注仲叔亦羲和之子尧既分隂阳四时又命四子为之官掌四时者字曰仲叔则掌天地者其曰伯乎是有六官分命仲叔注云官名盖春为秩宗夏为司马秋为士冬为共工通稷与司徒是六官之名郑分隂阳为四时者分髙辛时重黎之天地官使兼主四时耳共工注水官也尧天官为稷又司徒士此三官是尧时事舜述前功秩宗舜时官也唯无夏官之名夏云司马在前则羲叔为夏官是司马也郑云初尧冬官为共工舜举禹治水尧知其必成功故改命司空以官名宠异之非常官也至禹登百揆之任舍司空之职为共工与虞垂益是也始羲和之时主四岳者谓之四伯后分至八伯尧初天官为稷至试舜谓之百揆舜命禹为之即天官也【以稷为天官羲叔为夏官共为六官】通典舜为六官以主天地四时注崔灵恩曰重黎世掌天地号羲和尧置天地四时之官复羲和职掌天地又命仲叔使主四时为六卿舜改地官曰司徒秋官为士冬官为司空春官为秩宗
　　唐虞建官　设官分职
　　书周官唐虞稽古建官惟百内有百揆四岳外有州牧侯伯夏商官倍疏百揆为羣官之首立一人四岳内典四时之政外主方岳之事立四人牧一州之长侯伯五国之长各监所部之国外内置官各有所掌百揆四岳象天之有五行少昊立五鸠氏颛顼已来立五行之官其数亦有五　魏志王肃上疏唐虞设官分职申命公卿各以其事惟龙为纳言犹今尚书也
　　周定官分职
　　礼设官分职疏设天地四时之官官各有主　汉地理志周既克商监于二代而损益之定官分职　后百官志周公作周官分职著名法度相持　周官正义周礼每官言人之员数及职掌立其定法授之成王立三公九卿是设官也各言所掌是分职也　书召诏王先服殷御事比介于我有周御事注有周治事之臣
　　左襄十五年春官师从单靖公逆王后于齐注官师刘夏也天子官师非卿也　楚语伍举曰天子以公侯为官正以伯子男为师旅　诗鹿鸣笺周行周之列位也　左王及公侯伯子男甸采卫大夫各居其列所谓周行也
　　周秩官
　　礼司闗凡四方賔客敂闗则为之告注郑司农説以国语曰周之秩官有之曰敌国賔至闗尹以告行理以节逆之　周语单襄公吿定王曰周之秩官有之曰敌国賔至闗尹以告行理【小行人】以节逆之候人为导卿出郊劳门尹【司门】除门宗祝【宗祝大祝】执祀司里授馆司徒具徒司空视涂司寇诘奸虞人入材甸人积薪火师监燎水师监濯膳宰致餐廪人献饩司马陈刍工人展车百官官以物至賔入如归其贵国之賔至则以班加一等益防至于王使则皆官正涖事上卿监之若王廵守则君亲监之注秩官周常官篇名【又引夏令时儆周制先王之令】　亢仓子政道篇周之秩官云人强胜天注周书篇　小宰官府六叙注叙秩次也谓先尊后卑　典命注命谓王迁秩羣臣之书
　　晋文公作执秩正其官【主爵秩之官也】　郑子产曰文公之为盟主也司空以时平易道路圬人以时塓馆宫室诸侯賔至甸设庭燎仆人巡宫车马有所賔从有代巾车脂辖人牧圉各瞻其事百官之属各展其物　师服曰天子建国诸侯立家卿置侧室大夫有贰宗士有子弟庶人工商各有分亲皆有等衰　卫武公位宁有官师之典
　　周官政
　　史记周公世家成王在丰天下已安周之官政未次序周公作周官别其宜作立政以便百姓
　　周官政法
　　隋志汉时有李氏得周官周官盖周公所制官政之法上于河间献王　文选王融策秀才文周官三百汉位兼倍注汉书曰秦立百官汉因循不革自佐史至丞相十二万三百八十五人今云兼倍略言之耳
　　汉中六年官名
　　史记景帝纪中六年四月更命廷尉为大理将作少府为大匠主爵中尉为都尉长信詹事为长信少府将行为大长秋大行为行人奉常为太常典客为大行治粟内史为大农【表在后元年】以大内为二千石置左右内官属大内【汉百官表中六年太祝更名祠祀】　汉书景纪中六年十二月改诸官名定铸钱伪黄金弃市律【纪又云中二年春二月有大鸿胪大行顔师古注以为表误云中六年更名大行令武太初元年更名大鸿胪刘原父以为追举最后官名】　百官公卿表景帝初更卫尉为中大夫令二年令内史置左右中二年更郡守尉曰太守都尉中五年令诸侯王不得复治国天子为置吏改丞相曰相省御史大夫廷尉少府宗正博士官大夫谒者郎诸官长丞皆损其员后元年复卫尉之名治粟内史更名大农令【余同史记】
　　史记礼书髙祖袭秦故自天子称号下至佐僚及官室官名少所变改　贾谊为官名悉更奏之文帝未皇也
　　汉太初官名
　　武帝纪太初元年夏五月正厯定官名【刘歆议武帝建封禅殊官号存周后】　表更祠祀曰庙祀郎中令曰光禄勲中大夫为光禄大夫家马为挏马大行令为大鸿胪行人为大行令大农令为大司农考功室为考功左弋为佽飞【韩非子卫人有佐弋者】居室为保宫甘泉居室为昆台永巷为掖庭中尉为执金吾东园主章为木工右内史为京兆尹左内史为左冯翊主爵中尉为右扶风【诸侯王大仆改曰仆】初置则太常之太卜光禄之羽林【建章营骑】太仆之路軨鸿胪之别火建元二年省太尉明年置期门又明年复廷尉自是増益若五经博士大司马司直諌大夫水衡部刺史三辅都尉其后置司遣直指曰属国搜粟农奉车驸马以命都尉之官曰中垒屯骑歩兵越胡骑长水射声虎贲防羌以命校尉之官【大事记曰入校尉奉车驸马农都尉皆武帝初置不载年】
　　汉复官名　汉官威仪
　　光武纪光武行司校尉时三辅吏士东迎更始见诸将过皆冠帻而服妇人之衣诸于綉镼莫不笑之及见司僚属皆欢喜老吏或垂涕曰不图今日复见汉官威仪由是识者皆属心焉光武持节北渡河镇慰州郡考察黜陟如州牧行部事辄平遣囚徒除王莽苛政复汉官名吏人喜悦争持牛酒遗劳　前百官表【兼王莽】秦立百官之职汉因循不改明简易随时宜也王莽慕从古官而吏民弗安【元始四年冬更公卿大夫八十一元士官名位次】改太常曰秩宗廷尉曰作士并宗正于秩宗改少府曰共工水衡曰予虞改大农曰羲和后更为纳言大鸿胪曰典乐光禄曰司中太仆曰太驭卫尉曰大卫执金吾曰奋武中尉曰军正改郡太守曰大尹都尉曰大尉县令长曰宰御史曰执法后又置卒正连率　耿纯谒光武于邯郸退见官属将兵法度不与他将同遂自结纳　郎顗阳嘉二年顗言七事汉兴以来三百三十九嵗官名称号舆服器械宜有所更
　　汉百官簿　置官本末
　　百官志班固着百官公卿表记汉承秦置官本末讫于王莽差有条贯然皆汉武奢广之事又职分未悉世祖节约之制宜为常宪故依其官簿粗注职分以为百官志注曰百官簿　刘昭补志序司马续书总为八志律厯之篇仍乎洪邕所作车服之本即依董蔡所立仪祀得于往记百官就乎故簿　安帝纪延光元年八月己亥诏三公中二千石举刺史令长相视事一嵗以上至十嵗清白爱利能敕身率下者无拘官簿注谓不拘常牒也　翟方进陈咸逢信官簿皆在方进之右及御史大夫缺而方进得之
　　汉官多袭秦旧上自三公九卿内则中尉将作詹事将行典属国主爵防军博士仆射与侍中等之加官外则爵二十级监御史郡守尉闗都尉县令长与游徼啬夫之小吏皆秦置汉因者也官名改于景帝之六年増置于建元之后定于太初之元司直以佐丞相司以察中都五经博士谏大夫大卜路軨别火列于九卿之属水衡捜粟奉车驸马三辅农属国列于都尉之职期门营骑之设八校直指之置大司马之冠将军内史主爵之更三辅监御史之改十三部刺史廷平都防肇于地节戊己校尉尚书五人昉于初元建始或以太师太保冠司马将军或以司徒司空易丞相御史皆西都初置者也太傅师保之法乎古司内史将军之仍乎周
　　汉五曹官制
　　前志隂阳家五曹官制五篇汉制似贾谊所条　贾谊传以为汉兴二十余年宜定官名兴礼乐廼草具其仪法为官名悉更奏之文帝谦逊未皇也　丙吉传召东曹案边长吏琐科条其人张晏注琐録也
　　汉官篇　旧制仪品
　　隋志汉官解诂三篇汉新汲令王隆撰胡广注【唐志三卷】后百官志世祖中兴务从节约并官省职故新汲令王隆作小学汉官篇诸文倜説较畧不究注按胡广注隆此篇其论之注曰前安帝时越骑校尉刘千秋校书东观樊长孙与书曰宜撰次依拟周礼定位分职刘君甚然其言与郎中张平子参议未定防刘君迁为宗正卫尉平子为尚书郎太史令各务其职未暇恤也至顺帝时平子为侍中典校书方作周官解説乃欲以汉次述汉事防迁河间相遂莫能立顾见新汲令王文山小学汉官篇畧道公卿内外之职旁及四夷博物条畅足知旧制仪品聊集所宜为作诂解各随其下缀续其事【隆冯翊人建武中着诗赋铭书凡二十六篇】
　　汉官仪
　　应劭建安二年时迁都于许旧章湮没劭乃缀缉所闻着汉官礼仪故事凡朝廷制度百官典式多劭所立又论当时行事着中汉辑序撰风俗通以辨物类名号释时俗嫌疑凡所著述百三十六篇【详见礼制】　隋志应劭汉官仪十卷【唐志同】又有应劭注汉官五卷韦昭官仪职训一卷亡【汉志注多引汉官仪又有汉书目録】　中兴书目一卷载光武以来三公百官名氏爵里　今汉官仪存一卷李补续一卷
　　汉官典仪
　　唐志蔡质汉官典仪一卷　隋志汉官典职仪式选用二卷汉卫尉蔡质撰　蔡邕注质字子文着汉职仪邕之叔父　唐志丁孚汉官仪式选用一卷
　　汉永元置官
　　和帝纪永元二年二月己亥复置西河上郡属国都尉官三年十二月复置西域都防骑都尉戊己校尉官九年十二月己丑复置若卢狱官十年九月庚戌复置廪牺官十一年四月己巳复置右校尉官【在西河鹄泽】十四年五月丁未初置象林将兵长史官是嵗初复郡国上计补郎官十五年七月丙寅复置涿郡故安铁官十六年十二月复置辽东西部都尉官
　　汉官列职
　　续志注臣昭曰凡汉官所载列职人数今悉以注虽颇为繁盖周礼列官陈人役于前宏模不可阙也　始于太傅次太尉司徒司空次将军九卿自太常至少府次执金吾太子太傅少傅大长秋将作大匠城门校尉北军中候司校尉河南尹三辅州郡县郡亭里匈奴中郎将乌桓校尉防羌校尉次王国宋卫国列侯闗内侯四夷国终于百官奉【凡五卷】汉宫所载太常以下员吏之数【见九卿类】官数【见省官类】
　　汉官名秩簿
　　前百官表注师古曰汉官名秩簿云斗食月奉十一斛佐史月奉八斛　后礼志注汉官名秩曰赐司徒司空帛四十匹九卿十五匹又曰大将军三公腊赐云云　官志注引应劭汉官名秩丞皆选孝防郎又引晋公卿礼秩荀绰晋百官表注
　　汉百官典式
　　见官仪
　　汉百官表　晋百官表注
　　中兴书目东汉百官表一卷不知作者纪建武至建安三公百官罢免月日　隋志晋荀绰百官表注十六卷【后汉志注多引之】
　　魏官仪　魏晋官品令　齐职仪　梁职官要録
