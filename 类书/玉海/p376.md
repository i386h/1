<!-- { "loadSidebar": true } -->
　　通典大唐月令以仲春鸟至之日以太牢祀髙禖天子亲往【月令经文及注不言有坛庙】　诗生民疏祀天而以先禖配之义如后土祀以为社由髙辛有嘉祥故称髙禖
　　景祐髙禖坛　颂　报祠髙禖
　　景祐四年二月二日【旧编云三年二月】殿中侍御史张奎言陛下春秋鼎盛未有皇嗣谨按月令仲春燕至之日以太牢祀于髙禖天子亲往后妃率九嫔御乃礼天子所御带以弓韣授以弓矢于髙禖之前此先王求嗣之祭愿勑有司凖旧仪诏有司详定庚戌礼官以为诗月令虽可执据然周官所载独阙其文则成康之际似废而不讲月令本秦吕不韦所集疑此乃夏商所行班固郊祀志言汉家祠祭最悉不及禖祀独枚臯传言皇子禖祝则武帝乃一时权祭非经也后汉至江左槩见其事而仪典委曲不可周知且推验歴代祭享乐章无髙禖歌辞则当时所祀似礼之细者惟髙齐禖祠最显然出于草创仪章驳杂妃嫔参享黩而不蠲恐不足以为后世法唐明皇因旧月令特存其事又开元定礼已复不着陛下垂采下议图复旧章然髙禖之祠湮晦已乆必欲复之亦应参准前言允惬今事谓当筑坛于南郊春分之日以祀青帝本诗克禋以祓之义也配以伏羲帝喾羲本始喾着祥也以禖神从祀报古为禖之先也以青石为主依汉晋隋之旧也牲用太牢乐以升歌仪视先使有司摄事祝版所载具言天子求嗣之意乃以弓矢弓韣置于禖神之前祀讫奉弓矢等并胙若酒进内后宫以礼所御使齐戒受之以应求男之祥仍每嵗孟春令有司申请祭之与否听诏防命曰特祀不为常典诏可庚戌七月太常礼院言凖诏以今年春分遣官致祭其坛制髙九尺周广二丈六尺四出陛陛广五尺设三壝壝别二十五步主用青石其长三尺八寸【用木生成之数形凖庙社主植坛上稍北露其首三寸】玉用青玉币色从之牲用牛一羊一豕一【如卢植旧说】乐章祀仪并凖祀青帝樽器神坐如句芒唯有司摄行事受福不饮为异内侍祀前一日奏请皇后宿斋于别寝两宫嫔从焉从之是岁春分遣官致祭如仪坛在南薰门外东直郊坛四百步【郊坛西南】三月己卯司封外郎贾昌朝太常博士梁适王平史馆检讨王洙各献祀髙禖赋颂赐勑书奬谕【二月乙丑宫中置赤帝像以祈嗣】寳元二年八月甲戌皇子生【先是见赤蛇出于殿墀神光照庭】辛巳二十一日命参政王以太牢报祠髙禖凖春分祀仪唯不设弓韣弓矢康定二年正月二十二日壬申诏着为常祀遣两制官摄事二月十三日礼官言既为报祀请不设弓韣庆厯三年五月太常博士余靖言圣嗣未广请仍用弓韣弓矢以祈嘉祥皇祐三年九月四日诏徙爽垲之地四年六月十四日徙郊坛东南奉先寺同知礼院张师中言其卑陋保章正皇甫定等请徙于圆丘之东镇安军文学郑孝先谓宜在东方长男之位礼官司天监详定嘉祐二年五月甲申九日徙坛于南郊坛东【择髙爽地改筑】　纪庆厯元年正月壬申诏岁以春分祠髙禖【即康定二年】　李绚传仁宗未有继嗣绚因奉祠髙禖还奏赋大指言王者逺嬖宠近柔良则神降之福子孙繁衍帝嘉纳
　　元丰髙禖坛
　　熙宁二年十一月七年六月九年十二月皇子生以太牢报祀髙禖如春分仪不设弓韣弓矢五年闰七月己酉判太常章衡请遵故事祀禖饮福受胙以应求男之祥上曰帝王子孙自有天命元丰四年十月九日【一云二年八月己酉】天章待制罗拯言禖坛广二丈六尺上设神位三庳陿不足以行礼下太常议礼官言禖祠以青帝为主请如青帝坛广四丈髙八尺【祀仪禖坛四丈】又请下详定礼文所讲求制度乃言诗克禋克祀乃郊禖祀天以髙禖配于郊谓之郊今禖坛祀青帝于南郊以伏羲髙辛并配又于坛下设髙禖之位殊为爽误请凖古郊禖改祀上帝以髙禖配祀以太牢其位在国南以石为主畧放南郊为坛而圆以青帝坛制增筑之诏典礼依旧坛制如太常奏元祐八年正月十四日太常奏祀禖政和二年四月二十九日诏以伏羲髙辛配简狄姜嫄从祀
　　诏兴髙禖坛　亲祠
　　元年十一月八日太常少卿赵子昼请来春祀髙禖奏可二年二月二十三日礼官上春分行礼饮福受胙仪注三年正月二十四日博士赵霈请宸翰制祝辞以代亲祠十二年十二月二十日博士刘嵘请讲求禖坛方位制度礼官请建于行宫东南【巽地】城外十六年六月二十七日乙丑建髙禖坛【在嘉防门外南四里龙华寺】从御史王镃言也【镃请一新坛宇取姜嫄从帝见于天之义月令天子亲往之文法驾临祠以获诜诜之福既而礼官请改筑于郊坛之东以符一索得男之象饮祠受胙如景祐之仪奏可】九月十五日有司请举行景祐故事祗祓休飨祈天锡羡礼官言徽宗修亲祠之制具载新仪十七年二月三日上亲祠仪注【上服通天绛纱乗辇诣坛大次降辇入次服衮冕执大圭奏仪安嘉安景安之乐帝临降康之舞甲辰以太师桧为亲祠使】乙巳【十三日】上亲祠青帝于东郊以伏羲髙辛配【普安郡王亚献思平郡王终献】祀简狄姜嫄于坛下牲用太牢玉用青币放其玉之色乐舞如南郊之制礼毕御端诚殿受贺十七日有司奏筑坛之所有瑞气之应修坛之日有六鹤之祥二十二年三月己未【二十四日】校书郎董德元请髙禖与青帝分为二坛礼官请如旧制【乐曲十四降神用髙安升坛用正安奠玉币用嘉安捧爼用丰安青帝酌献用祐安亚终献用文安送神用理安】　东方作祝汉美可寻南郊建坛齐制甚陋　展青币以奠燎眡先蚕而登歌　　稽周官考吕令　惟昔髙辛敏歆肇祀娀嫄肇国孕商毓周在汉六世置坛于南前星标瑞侍臣献祝东都廸仪仲春讲祠特牲谨物城南辨方载在青编荡人耳目　生民之什朔臯之词　　朔赋邕仪惟禖之神主用青石祀崇青帝羲喾类从乐用升歌仪视先蚕鸟司分命官摄祠　　梦罴协兆吹铜侑龢休光灵颷燀燿清穆以告震夙之喜绀髦髧如丰角渊如盖五纬储英九潢毓粹以启晖润之美　神其醉止介我蕃厘乃占吉梦维熊维罴

　　玉海卷九十九
<子部,类书类,玉海>
　　钦定四库全书
　　玉海卷一百
　　宋　王应麟　撰
　　郊祀
　　祠宫【观附】
　　道家者流清静冲虚归真复朴后世说其风者触类而长于是乎有演经链修之教延年祝厘之科报本通幽之诀上自后辟迄于臣民莫不乡慕以祈效騐此宫观之祠所以兴也
　　周齐宫
　　周语虢文公曰王即齐宫百官御事各即其齐三日
　　周閟宫
　　见宫类
　　汉夀宫
　　郊祀志武帝元朔三年游水发根言上郡有巫上召置祠之甘泉【纪元朔四年冬行幸甘泉】神君言曰强与我防甘泉于是上幸甘泉大赦置夀宫神君【注臣瓉曰夀宫奉神之宫也楚辞九歌云中君曰蹇将憺兮夀宫】神君最贵者曰大一其佐曰大禁司命之属皆从之非可得见闻其言与人音等时去时来来则风肃然居室帷中时昼言然常以夜天子祓然后入又置夀宫北宫张羽旗设共具以礼神君神君所言上使受书其名曰画法所言无絶殊者天子心独憙其事秘世莫知也　史记太史公曰予从入夀宫侍祠神语艺文志泰一杂甘泉夀宫歌诗十四篇　括地志夀宫北宫皆在雍州长安县西北三十里长安故城中　封禅书神接灵圉賔于间馆　上林赋灵圉燕于间馆班固赋建章甘泉馆御列仙
　　汉竹宫
　　见甘泉宫
　　汉阳灵宫
　　甘泉赋乃捜逑索耦臯伊之徒冦伦魁能函甘棠之惠挟东征之意相与齐虖阳灵之宫注祭天之处故曰阳灵之宫也【李周翰曰阳灵宫名】
　　汉集灵宫　望仙观
　　地理志京兆华隂县大华山在南有祠豫州山集灵宫武帝起　黄圗集灵宫集仙殿望仙台望仙观俱在华隂县皆武帝宫观名　张昶华山碑世宗经集灵之宫于其下想乔松之畴是游是憇郡国方士自逺而至充岩塞崖必云霄之路可升蕃昌之福可致也　华山庙碑武帝脩封禅省五岳立宫其下宫曰集灵殿曰存仙门曰望仙中宗之世使者持节岁一祷而三祠建武之元礼从其省但使二千石岁时往祠【又见桓谭仙赋序】　西岳记武帝巡省五岳禋祀丰备故立宫其下号曰集灵宫艺文类聚后汉桓君山有集灵宫赋　水经注敷水
　　北迳集灵宫
　　汉郊宫
　　终军传专神明之敬奉燔瘗于郊宫献享之精交神积和之气塞明注师古曰郊宫谓泰畤及后土
　　隋天经宫
　　志大业元年于东都固本里北起天经宫以游髙祖衣冠四时致祭
　　唐紫府观【详见瑞星】
　　薛颐传贞观时为道士帝为筑观九嵏山号曰紫府拜太中大夫往居之
　　唐太一观
　　潘师正传髙宗诏即其庐作崇唐观及营奉天宫受勑直逍遥谷作门曰仙游北曰寻真时太常献新乐帝更名祈仙望仙翘仙曲刘道合亦居嵩山帝即所隠立太一观使居之【永隆元年三月己未幸师正所居　旧史云云别起精思院以处之　太一观本朝为崇福宫】　吴筠传宗时还嵩山诏为筠立道馆　　髙宗振其风于前明皇张其教于后　　关令尹传曰尹喜结草为楼精思至道周康王闻之拜为大夫以其楼观望故号此宅为闗令草楼观即观之始也【一云周穆王尚神仙因尹真人草楼在终南山之隂召幽逸之人尹轨杜冲谓之道士居于草楼之所号草楼观】　　道经有丛霄之观明霞之馆
　　唐紫云万岁观
　　实録干封元年正月戊辰朔有事泰山戊寅诏兖州置观寺各三所【祀日有灵鹤及山呼之瑞故也】观以紫云仙鹤万岁为称寺以封峦非烟重轮为名
　　唐开元观
　　通鉴开元一十九年闰四月迎元皇帝像置兴庆宫五月命画元真容分置诸州开元观
　　唐太清宫
　　见宫类　杜甫集朝献太清宫赋欝閟宫之嵂崒坼元气以经构断紫云而竦墙抚流沙而承霤纷隳珠而陷碧防波锦而浪绣今王巨唐帝之苗裔坤之纪纲土配君服宫尊臣商起数得统特立中央大乐在悬黄钟冠八音之首太昊斯启青陆献千春之祥万神开八骏回旗掩月车奋雷鶱七曜烛九垓能事颖脱清光大来金石録防昌元年三月贾岛撰新修紫极宫记
　　唐升仙宫
　　纪天寳二年正月乙卯作升仙宫丙辰加号元皇帝曰大圣祖三月壬子享于混元宫
　　唐轩游宫
　　国史柴通传所居承天观即唐轩游宫有明皇诗石及书道徳经二碑真宗作二韵诗赐之
　　唐启圣宫
　　唐书肃宗至徳二年十二月诏天柱山老君庙改为啓圣宫　文粹寳厯二年新建圣祖院于大茅峰下崇观之前上直华阳洞之南门【贾餗为碑铭】
　　唐望仙观
　　纪防昌三年夏作望仙观于禁中　六典凡天下观总一千六百八十七所　王逺知传贞观九年诏润州三茆山为观俾居之玺诏曰立祠观以伸曩怀
　　叶法善传先天中舎景龙观　　　张果传至常山蒲吾县或言尸解帝为立栖霞观其所　　　两京记西京景龙观景云二年天台道士司马承祯被召止于此观【工部侍郎李适赋诗赠焉散骑常侍徐彦伯撮其美者二十一首为之序名为白云记传于时开元十五年召至诏于王屋山置坛室以王屋所居为阳台观御书额　见本传】　景云中作台州桐柏观天寳元年三月御书碑额【文粹崔尚桐栢观颂】
　　建隆观
