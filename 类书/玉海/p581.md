<!-- { "loadSidebar": true } -->
　　谷梁传定八年冬大弓者武王之戎弓也注武王征伐之弓【宝玉者封圭也始封之圭周公受赐藏之鲁】　大戴礼武王弓铭曰屈伸之义废兴之行无忘自过　左传楚子曰武王克商作颂曰载櫜弓矢
　　周六弓　四弩　八矢
　　夏官司弓矢【下大夫二人中士八人】掌六弓四弩八矢之法【注法曲直长短之数】辨其名物而掌其守藏与其出入中春献弓弩【成于和】仲秋献矢箙【成于坚】及其颁之王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者使者劳者其矢箙皆从其弓凡弩夹庾利攻守唐大利车战野战【注弩无王弧王弧恒服　弓六等有王弧弩有夹庾等四种　易氏曰射人士以二耦射豻侯是士与大夫用同夹庾也】凡矢枉矢絜矢利火射用诸守城车战杀矢鍭矢用诸近射田猎矰矢茀矢用诸弋射恒矢庳矢用诸散射【八矢弓弩各有四在上者属弓在下者属弩】天子之弓合九而成规诸侯合七而成规大夫合五而成规士合三而成规句者谓之弊弓【规圜之至也观成规多少知弓强弱　疏天子之弓王弧诸侯之弓唐大大夫之弓夹庾士之弓则六弓之外句曲句弓也】凡祭祀共射牲之弓矢泽共射椹质之弓矢大射燕射共弓矢如数并夹【矢籋也】注箙盛矢器也以兽皮为之王弧夹庾唐大六者弓异体之名射甲与椹试弓习武也豻侯五十步及射鸟兽皆近射也近射用弱弓则射大侯者用王弧射参侯者用唐大矣攻城垒者与其自守者相迫近弱弩发疾也车战野战进退非强则不及弩无王弧王弧恒服往体少者使矢不疾八矢者弓弩各有四焉枉杀矰恒弓所用也絜鍭茀庳弩所用也枉矢取名变星飞行有光或谓之兵矢絜矢象焉二者皆可结火以射敌杀矢言中则死鍭矢象焉鍭侯也【行苇四鍭既钧四鍭如树注鍭矢参亭射礼搢三挟一】二者皆可以司侯射结缴于矢谓之矰茀矢象焉二者皆可以弋飞鸟刜罗之也恒矢安居之矢也庳矢象焉二者皆可以散射谓礼射及习射也正义劳者勤劳王事晋文侯文公赐之彤弓玈弓是也四矢配四弩于义为可四矢配六弓其数参差故随事相当而用之缮人【上士二人下士四人】掌王之用弓弩矢箙矰弋决拾掌诏
　　王射賛王弓矢之事【六弓之体虽系乎分六弓之用实关乎力】　槀人【中士四人】弓六物为三等弩四物亦如之矢八物皆三等箙亦如之春献素秋献成书其等以飨工入功于司弓矢及缮人注三等者上中下人各有所宜弓人职曰弓长六尺六寸谓之上制上士服之弓长六尺三寸谓之中制中士服之弓长六尺谓之下制下士服之弩及矢箙长短之制未闻　圉师射则充椹质　冬官弓人为弓取六材必以其时六材既聚巧者和之干也者以为逺也角也者以为疾也筋也者以为深也胶也者以为和也丝也者以为固也漆也者以为受霜露也凡取干之道七柘为上檍檿桑橘木荆次之竹为下【弓之六材以干为质干之七等以坚为体故取干以柘为上弓以角干筋为主三者皆善则为上二善为次一善为下】相干欲赤黒而阳声凡析干射逺者用执射深者用直角欲青白而丰末胶欲朱色而昔筋欲小简而长大结而泽漆欲测丝欲沈凡为弓冬析干而春液角夏治筋秋合三材寒奠体冰析灂春被角三液而干再液往体多来体寡谓之夹臾【防音庾】之属利射侯与弋往体寡来体多谓之王弓之属利射革与质往体来体若一谓之唐弓之属利射深覆之而角至谓之句弓【注句不用之弓　司弓矢句者谓之弓注句者恶则直者善矣】覆之而干至谓之侯弓【注射侯之弓　所谓夹庾利射侯与弋】覆之而筋至谓之深弓【注射深之弓　所谓唐弓之属利射深不及王弧之弓则亦三善而射深】　矢人为矢鍭矢参分茀矢参分【茀当为杀】一在前二在后【尔雅金镞剪羽谓之鍭】兵矢田矢五分二在前三在后【兵矢谓枉矢絜矢也此二矢亦可以田田矢谓矰矢】杀矢七分三在前四在后【杀当为茀】参分其长而杀其一五分其长而羽其一以其笴厚【笴读为槀】为之羽深水之以辨其隂阳夹其隂阳以设其比【司农云比谓括也】夹其比以设其羽参分其羽以设其刃则虽有疾风亦弗之能惮矣凡相笴欲生而搏同搏欲重同重节欲疏同疏欲【笴谓箭槀　燕之角荆之干妢胡之笴此材之美者也】　冶氏为杀矢刃长寸围寸铤十之【矢人同或以此为衍文】注杀矢用诸田猎　秋官庭氏以太隂之弓与枉矢射之　春官大司乐诏诸侯以弓矢舞注舞谓执弓挟矢揖让进退之仪　乐师燕射帅射夫以弓矢舞【养老即是礼射而用鍭矢者此与賔客私宴不与常射同】
　　九和弓
　　考工记弓人为弓取六材必以其时【注取干以冬角以秋丝漆以夏筋胶未闻】六材既聚巧者和之材美工巧为之时谓之参均角不胜干干不胜筋谓之参均量其力有三均【有三读为又参】均者三谓之九和九和之弓角与干权筋三侔胶三锊丝三邸漆三斞上工以有余下工以不足为天子之弓合九而成规云云大和无灂【大和尤良者也】和弓摩【和犹调也易氏曰九和以角干筋为主九者和矣而丝胶漆为之辅大和者九和之弓也其体调适何待于灂】
　　周彤弓　彤弧　卢弓
　　诗彤弓天子锡有功诸侯也【三章章六句】注朱弓也以讲德习射王赐朱弓必防其功以命之笺云诸侯敌王所忾而献其功王享礼之于是赐彤弓一彤矢百玈弓矢干凡诸侯赐弓矢然后专征伐【见左传甯武子辞及礼记王制】正义周礼无彤弓之名言讲德习射则彤弓当唐弓大弓也唐大是体强弱之名彤卢是色赤黑之异周尚赤故赐弓赤一黒十以赤为重服防曰玈弓当周礼之王弧以射革质非也　书文侯之命平王锡晋文侯彤弓一彤矢百卢弓一卢矢百注彤赤卢黒也诸侯有大功赐弓矢然后专征伐彤弓以讲德习射藏示子孙正义礼司弓矢唐弓大弓以授劳者注谓勤劳王事若晋文侯文公受王弓矢之赐【周东迁之后彤弓之赐惟及晋文侯文公二人】　左传僖二十八年五月己酉王享晋侯【文公】赐大辂之服戎辂之服彤弓一【赤弓】彤矢百玈弓矢干【黒弓弓十矢干】　襄八年季武子赋彤弓范宣子曰先君文公受彤弓于襄王以为子孙藏昭十五年王曰襄之二路鏚钺秬鬯彤弓虎贲文公受之以有南阳之田【公羊何休注礼天子雕弓诸侯彤弓大夫婴弓士卢弓　荀子天子雕弓诸侯彤弓大夫黒弓礼也　行苇雕弓既坚四鍭既钧舍矢既均疏云雕是尽饰】　管子轻重丁篇令天下诸侯朝先王之庙观于周室者不以彤弓石璧者不得入朝　史记齐世家桓公三十五年夏会诸侯于葵丘周襄王使宰孔赐文武胙彤弓矢大路下拜受赐　汉班固传典引曰铺观二代并开迹于一篑乗其命赐彤弧黄戚之威用讨韦顾黎崇之不恪注二代殷周也周礼九命作伯彤弧赤弓黄戚黄金饰斧也博物志徐偃王得朱弓赤矢之瑞
　　周楛矢
　　国语【史记汉五行志】鲁哀公时有隼集于陈庭楛矢贯之石砮其长尺有咫【八寸】陈惠公【史记陈涽公汉志作闵】使人问仲尼仲尼曰隼之来逺矣昔武王克商通道九夷八蛮使各以方贿来贡使无忘职业肃慎【东北夷】贡楛矢石砮【砮镞也以石为之】其长尺有咫先王欲昭其令德之致逺也以示后人使永监焉故铭其括曰肃慎氏之贡矢以分大姬配虞胡公而封诸陈古者分同姓以珍玉展亲也【韦昭曰玉谓若夏后氏之璜】分异姓以逺方职贡使无忘服也故分陈以肃慎氏之贡若求之故府其可得也【韦昭曰肃慎东北夷　又周礼太宰物贡注肃慎氏贡楛矢之属】使求得之金椟如之　魏志挹娄弓长四尺力如弩矢用楛长尺八寸青石为镞青龙四年五月丁巳献楛矢【晋书肃慎氏一名挹娄有山出石其利入铁周武王时献楛矢石砮】景元三年四月辽东言肃慎遣使重译入贡献其国弓三十张长三尺五寸楛矢长一尺八寸石砮三百枚　晋书魏景元二年四月肃慎来献楛矢石砮天子命归于大将军府元帝太兴二年八月又献　书成王既伐东夷肃慎来贺王俾荣伯作贿肃慎之命【东北逺夷也】
　　鲁越棘大弓　金仆姑
　　明堂位崇鼎贯鼎大璜封父龟天子之器也越棘大弓天子之戎器也凡四代之服器官鲁兼用之是故鲁王礼也注越国名棘防也春秋传子都拔棘　天官天府掌祖庙之守藏注始祖后稷之庙其宝物世传守之若鲁宝玉大弓　鲁颂泮水角弓其觩束矢其搜【五十矢为束礼大司冦束矢注古者一弓百矢】二矛重弓　左传庄十一年乗丘之役以金仆姑射南宫长万【注矢名】　十年夏六月公子偃自雩门皋比而先犯之公从之败宋师乗丘　说苑齐攻鲁子贡见哀公请求救于吴于是以杨干麻筋之弓六往　公羊传定八年弓绣质【质拊也】　左传定八年顔髙之弓六钧注百八十斤【唐李庾西都赋乗六钧贯七札】　晋语干时之战申孙之矢集于桓钩【申孙矢名】　诗秦小戎交韔二弓　楚辞带长劔挟秦弓　战国策【史记同】天下之强弓劲弩皆自韩出谿子少府时力距来皆射六百步之外注韩有谿子弩又有少府所造二种之弩【谿子蛮也出柘竹弩时力弩作之得时其材强劲距来弩力劲可距来敌】
　　吴越春秋越王令安广之人佩石碣之矢张卢生之弩
　　楚大屈　乌号弓【见上】
　　左传昭七年夏四月楚享公好以大屈注弓名疏鲁连书曰大曲之弓释文服云大曲也贾云宝金可以为劒出大屈地　史记楚世家楚人以弋说王曰出宝弓碆新缴【以石傅弋缴曰碆】析父曰先王熊绎桃弧棘矢以共御王事【文王克息获三矢】
　　汉大黄参连弩
　　李广传兀狩二年以郎中令将四千骑出右北平【纪在二年夏】匈奴左贤王将四万骑围广广为圜陈外乡胡急击矢下如雨汉矢且尽广令持满毋发而广自以大黄射其裨将杀数人注服防曰黄肩弩也孟康曰太公陷坚却敌以大黄参连弩也晋灼曰黄肩即黄间也大黄其大者也师古曰服晋二说是【广有射法三篇在兵技巧家　叙传控贯石威动北隣　猿臂其善射亦天性】　周礼五射参连　六韬防坚败敌以大黄参连弩飞鳬电景矢自副注飞鳬赤茎白羽以铁为首电景青茎赤羽以铜为首　吴越春秋陈音曰夫射之道从分望敌合以参连　后汉书陈王宠弩射以参连为竒　张衡南都赋黄间机张镞析毫芒　太白隂经发弩图篇曰弩者怒也言其声势威向如怒穿刚达坚自近及逺守险塞口破骁陷坚非弩不克
　　汉连弩　蜀连弩　元戎　汉彊弩
　　艺文志兵技巧家有望逺连弩射法具十五篇　李陵传发连弩射单于注张晏曰三十絭共一臂【刘氏曰今之合蝉】诸葛亮传性长于巧思损益连弩木牛流马皆出其
