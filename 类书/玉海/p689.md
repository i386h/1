<!-- { "loadSidebar": true } -->
　　易系辞神农氏作斵木为耜揉木为耒耒耨之利以教天下葢取诸益【益震下巽上震巽二木之象木道乃行】释文耜耒下耓也广五寸耒耜上句木也疏明神农取卦造器之义【大庭氏教民耕农谓之神农获天雨粟之瑞】周礼匠人耜广五寸二耜为耦一耦之伐广尺深尺谓之甽注古者耜一金两人并发之今之耜岐头两金象古之耦也　车人为耒庛【音刺】长尺有一寸中直者三尺有三寸上句者二尺有二寸【耒谓耕耒庛谓耒下岐】自其庛缘其外以至于首以其内六尺有六寸与步相中也坚地欲直庛柔地欲句庛直庛则利推句庛则利发倨句磬折谓之中地　里宰以岁时合耦于耡以治稼穑趋其耕耨注两人相助耦而耕也耡者里宰治处若今街弹之室于此合耦使相佐助合人耦则牛耦亦可知也防周时未有牛耦耕至汉时搜粟都尉赵过始教民牛耕今郑云合牛耦可知者或周末兼有牛耦至赵过乃绝人耦【用必大曰疑耕犂起于春秋之间孔子有犂牛之言冉耕亦字伯牛月令出土牛示农耕早晚贾谊新书刘向新序载邹穆公曰百姓饱牛而耕暴背而耘】山虞凡服耜斩季材注季犹穉也　记月令季冬命农计耦耕事修耒耜具田器孟春天子亲载耒耜【注耜者耒之金也广五寸释文字林耒耕曲木垂所作】　祭义天子为借千亩躬秉耒　诗三之日于耜四之日举趾以我覃耜俶载南亩畟畟良耜俶载南亩载芟载柞其耕泽泽千耕其耘徂隰徂畛　齐语耒耜耞芟击菒除田以待时耕深耕疾耰以待时雨　説文耜耒端木也耒手耕曲木也垂作耒耜以振民
　　周稼器　铸器
　　礼遂人以时器劝甿注铸作耒耜钱镈之属　遂大夫正岁简稼器修稼政注耒耜镃基之属　鄼长岁时简器注稼器也　考工记粤镈段氏为镈器注田器钱镈之属　诗臣工庤乃钱镈　良耜其镈斯赵　周语农修其疆畔日服其镈　诗大田笺将稼者必先相地宜而择其种季冬命民出五种计耦耕事修耒耜具田器至孟春土长冒橛陈根可拔而事之　论语长沮桀溺耦而耕注耜广五寸二耜为耦
　　汉田器【又见代田】
　　列传晁错言劝农力本曰为室庐具田器　赵充国上田处及器用簿　龚遂至渤海敕属县持鉏钩田器者皆为良民　后传杜诗建武七年迁南阳太守造作水排铸为农器力少功多百姓便之　任延建武初守九真俗不知牛耕乃令铸作田器教之垦辟田畴岁广百姓充给　章纪元和元年二月甲戌诏郡国募人欲徙他界者恣听之到在所给公田为雇耕佣赁种饷贯与田器勿收租【武帝元鼎元年诏江南之地火耕水耨】
　　唐耦耕法　农器
　　王方翼传为夏州都督属牛疫民废田作方翼为耦耕法张机键力省而见功多百姓顺赖　百官志诸冶监令铸兵农之器给军士屯田　旧纪太和二年闰三月丙戌朔内出水车様令京兆造给郑白渠溉田
　　唐籍田耒耜
　　官志司农卿借田则进耒耜【乾元二年诏去耒耜雕刻命有司改造之】
　　淳化踏犂式　景德踏犂式
　　实録淳化五年三月癸亥内出踏犂数千分给宋亳人戸先是太子中允武允成献踏犂一具不用牛以人力运之至是上以宋亳间牛多死求得此制令尚方工官造成数千具先遣直史馆陈尧叟赍于宋州大起冶铸以给与贫民先是借民钱于江淮间市牛未至上以时雨沾足恐耕垦失时也参政蘓易简曰昔长沮桀溺耦而耕此其遗象也按耦耕以双耜并耕耳非踏犂之制也一本以陈颍宋亳民无牛者多自挽犂而耕二月乙卯命直史馆陈尧叟赍踏犂数千具往宋州委本处铸造以赐民戸【先是武允成尝进踏犂至是其制犹存命铸造赐焉】景德二年正月戊寅内出踏犂式付河北转运使令询访民间可用则官造给之河朔戎冦之后耕具颇阙淮楚间民用踏犂凡四五人力可比牛一具自尚方造様【二月甲午以河朔民乏农器除铁渡河之禁】　建炎二年三月二十六日有司言诸道阙耕牛请下转运访求旧制诏可
　　太宗尝贷陈蔡民钱使市牛而耕真宗用耿望之言置牛湖南而治屯田
　　雍熈借田耒耜
　　见耕借类
　　大中祥符农器图
　　二年六月庚子河东转运杜梦证上子詹所撰农器图诏褒之六年七月诏农器免税从知滨州吕夷简之言也
　　天圣二年九月辛卯祠太一宫驻辇赐道左耕者茶帛九年九月癸亥祠西太一宫赐耕者茶帛





　　玉海卷一百七十八
　　钦定四库全书
　　玉海卷一百七十九
　　宋　王应麟　撰
　　食货
　　贡赋
　　赋出于田自上税下贡出于土从下献上
　　尧制赋
　　诗甫田正义禹贡云五百里甸服云云注云甸服者尧制赋其田使入谷禹弼其外百里者赋入总谓入刈禾也二百里铚断去藁也三百里秸又去颖也四百里入粟五百里入米者逺弥轻也甸服之制本自纳总禹为之差使百里者从之耳　六韬帝尧王天下其自奉甚薄其赋役甚寡
　　禹九州贡法　九州赋法　田赋【见郡国】　夏贡
　　书禹别九州任土作贡【注禹制九州贡法此尧时事而在夏书之首禹之王以是功】冀州既载【注尧所都也先施贡赋役载于书疏此州帝都先赋后田殊于余州不言贡篚差于余州】厥赋惟上上错【疏上上第一也交错间杂之义郑云此州入谷不贡】济河惟兖州厥贡漆丝厥篚织文【注地宜漆林又宜蚕织文锦绮之属疏檿丝中琴瑟之织贝织如贝文汉世陈留襄邑县置服官是兖州绫锦美也】海岱惟青州厥贡盐絺海物惟错岱畎丝枲鈆松怪石厥篚檿丝海岱及淮惟徐州厥贡惟土五色羽畎夏翟峄阳孤桐泗濵浮磬淮夷蠙珠暨鱼厥篚纎缟淮海惟州厥贡惟金三品【注金银铜也】瑶琨篠簜齿革羽毛惟木厥篚织贝厥包橘柚锡贡【注锡命乃贡言不常】荆及衡阳惟荆州厥贡羽毛齿革惟金三品杶榦栝柏砺砥砮丹惟箘簵楛三邦厎贡厥名包匦菁茅【注齐责楚包茅不入】厥篚纁玑组九江纳锡大【注不常用锡命乃纳之】荆河惟豫州厥贡漆枲絺纻厥篚纎纩锡贡磬错华阳黑水惟梁州厥贡璆铁银镂砮磬熊罴狐狸织皮黑水西河惟雍州厥贡惟球琳琅玕【梁雍有贡无篚以其地不宜也四州杂赋冀上上错下上错豫错上中梁下中三错惟出正赋而无杂赋者五州兖青徐荆雍】厎慎财赋咸则三壤成赋中邦【注上中下田也凖则其田以定中国之赋法王氏曰土赋有及于四夷田赋止于中邦而已】五百里甸服百里赋纳总【禾藁】二百里纳铚【禾穗】三百里纳秸服【藁】四百里粟五百里米【注自总至米皆公田之税近粗而逺精近者易致逺者难致故也畿内不封建故田赋入天子甫田笺上古税法近者纳总逺者纳粟米正义其税皆当什一但所纳有精麄逺轻而近重】正义曰贡赋之法其来乆矣治水之后更复改新非禹始为贡也此所贡与周礼太宰九贡不殊其赋与周礼九赋全异不言作赋而言作贡取下供上之义【或曰贡者夏后氏田赋之总名】又曰赋谓税谷以供天子因九州差为九等税俱什一而为九等者人功有强弱收获有多少传以荆州田第八赋第三为人功脩雍州田第一赋第六为人功少郑云贡者百工之府受而藏之其实于篚者入于女功故以贡篚别之篚之所盛皆供衣服之用贡者以所出之谷市其土地所生异物献其所有谓之厥贡亦有不用赋物直随地所有采取以为贡者又曰五服尧之旧制洪水平之后禹为节文使赋役有常甸服去京师最近赋税尤多毎于百里即为一节侯服稍逺近者供役二百里内各为一节三百里外共为一节绥要荒三服去京师益逺毎服分为二内三百里为一节外二百里为一节甸服入谷故首言赋税侯服以外贡不入糓　孟子夏后氏五十而贡殷人七十而助周人百亩而彻其实皆什一也彻彻也助借也【注民耕五十亩贡上五亩耕七十亩以七亩助公家百亩彻取十亩为赋　诗正义史説助贡之法唯孟子为明　王制公田注引孟子】龙子曰治地莫善于助莫不善于贡贡者校数歳之中以为常【禹九州之赋虽曰较数歳之中以为常然歳有丰凶又使之错出他等之赋则凶年必无取盈之理孟子所谓不善者特救战国之失耳禹法实不然也】　史记自虞夏时贡赋备矣　诗正义禹贡九州之赋法凡有九等汉食贷志禹定九州制土田各因所生逺近赋入贡棐楙迁有无万国作乂　隋食货志禹制九等而康歌兴　通典禹任土作贡分田定税十一而赋万国以康吕　氏曰九州之贡皆服食噐用之物所谓惟正之供　林氏曰八州之贡兖雍至寡荆至多然各因地所宜虽有多寡而无轻重　左传夏贡金九牧　尚书璇玑钤禹治九贡
　　殷周军赋
　　见兵制　左传韩赋七邑皆成县也【成县赋百乗】鲁赋八百乗邾赋六百乗天子之老请帅王赋郑修车赋儆师徒悉索敝赋　公羊注十井为一乗公侯封方百里凡千乗伯四百九十乗子男二百五十乗　论语由也千乗之国可使治其赋也注孔曰兵赋　三礼义宗兵赋义曰郑注周礼军旅之数云此先王因农事而定军令也天子六乡六遂故有十二军诸侯三乡三遂故有六军次国二乡二遂故有四军小国一乡一遂故有二军乡为正军遂为副倅故云天子六军诸侯大者三军次二军小一军皆据正军而言不数副倅　周礼疏赵商问校人职云云荅曰司马法甸有戎马四匹长毂一乗此为民出军赋无与于天子国马之数卿大夫之采地王不特置司马各自使其家臣为司马主其地之军赋【夏官疏】礼杂问志云稍县都鄙地有公邑之民口率出泉于土也邦国都无口率之赋唯有军赋革车匹马士徒而已凡出军之法先六乡赋不止次出六遂赋犹不止召兵于公邑及三等采赋犹不止乃召兵于诸侯大国三军次国二军小国一军此军等皆出于乡遂赋犹不止则诸侯有遍境出之法则千乗之赋是也【小司徒】地之所出唯贡而已口率出钱及军法乃名赋郑并言赋者以民有地贡即有钱赋及军赋故兼言赋且禹贡地贡亦名赋【载师疏】　春秋正义案周礼有夫征家征夫征谓出税家征谓出车徒给徭役　小司寇大比登民数登于天府内史司防冢宰贰之以制国用注人数定而九赋可知国用乃可制　史通夏书则编于禹贡周书则托于王防亦有圗形九州之鼎列状四荒之经
　　周畿内贡法　邦国助法【见田制】　殷助【见上】
　　孟子请野九一而助国中什一使自赋【详见后】耕者助而不税【使出力助耕公田而不税其私田】　春秋初税亩胡氏曰讥宣公废助法而用税也　王制古者公田借而不税注孟子曰殷人七十而助古者谓殷时　甫田正义禾庾当在畿内若畿外则禾取羙物以当邦赋不入谷畿内虽有贡法亦校其嵗以为率掌客刍薪倍禾明周法有禾稼之税　説文商人七十而耡耤税也周礼兴耡
　　古者上下相亲上之于下则曰骏发尔私终三十里惟恐民食之不给下之于上则曰雨我公田遂及我私惟恐公田之不善故助法行而颂声作矣
　　周九贡　九赋　九职　九均　九税　九比九正　赋贡　九畡经入
