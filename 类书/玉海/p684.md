<!-- { "loadSidebar": true } -->
　　食货志唐开军府以捍要冲因隙地置营田天下屯总九百九十二司农寺每屯三顷州镇诸军每屯五十顷【诸本作十顷唐书作五十顷】水陆腴瘠播殖地宜与其功庸收率之多少皆决于尚书省苑内屯以善农者为屯官屯副御史巡行莅输上地五十畆瘠地二十畆稻田八十畆则给牛一诸屯以地良薄与岁之丰凶为三等具民田岁获多少取中熟为率有警则以兵若夫千人助收司农者岁三月卿少卿循行治不法者凡屯田收多者褒进之嵗以仲春籍来岁顷畆州府军镇之逺近上兵部度便宜遣之开元二十五年诏屯官叙功以丰凶为上下镇戍地可耕者人给十畆以供粮方春屯官循行讁作不时者凡天下屯田收谷百九十余万斛宪宗末天下营田皆雇民或借庸以耕又以瘠地易上地民间苦之穆宗即位诏还所易地而耕以官兵　百官志屯田郎中掌天下屯田司农有诸屯监一人丞一人掌营种屯田防功课屯主劝率营农督敛地课每屯主一人副一人诸冶监令掌铸兵农之器给军士屯田　通典大唐开元二十五年令诸屯司农寺者每三十顷以下二十顷以上为一屯州镇诸军者每五十顷为一屯应置者皆从尚书省处分取荒闲无籍广占之地其屯官取勲官五品以上及武散官并前资边州县府镇戍八品以上文武官内简堪者充据所收斗斛以定等级为功优劣天寳八年天下屯收谷百九十一万三千九百六十石闗内五十六万三千八百一十石河北四十万三千二百八十石河东二十四万五千八百八十石河西二十六万八千八石陇右四十四万九百二石　六典天下诸州屯九百九十有二河东道一百三十一屯大同军四十横野军四十二云州三十七朔州三蔚州三岚州一蒲州五关内道二百五十八屯北使二盐州监牧四太原一长春十单于三十一定逺四十东城四十五西城二十五胜州十四防州五盐池太原州四夏州二丰安二十七中城四十一河南道一百七屯陈州至夀州河西道一百五十六屯赤水至天山陇右道一百七十二屯渭州至西使【河西陇右二百六十屯岁入六十万石】河北道二百八屯幽州至渝闗劒南道九屯嶲州八松州一开元二十三年【一云二十二年】河南道陈许豫夀又置百余屯二十五年敕以为不便并长春田三百四十余顷并分给贫民　防要开元八年六月同州刺史姜师度兼营田长春宫使二十九年十一月十七日敕新丰朝邑屯田令长春宫使检校　列韦机髙宗时擢司农少卿主东宫营田苑宦者犯法杖乃奏帝嗟赏　李元纮当国时废京师职田议者欲置屯田元纮曰军国异制以闲手耕弃地省馈运实军粮于是有屯田内地为屯古未有也调役则业废于家免庸则赋阙于国遂止　严郢上疏论陵阳渠以内苑莳稻验之秦地膏腴田上上耕者皆畿人月一代功甚易又人给钱月八千粮不在然有司常募不能足合府县共之计一农岁钱九万六十米月七斛二斗大抵岁僦丁三百钱二千八百八十万米二千一百六十斛臣恐终岁获不酬费　顾少连留守东都表禁苑及汝闲田募耕以便民　杜亚贞元中留守东都奏垦苑中为营田可减度支岁禀诏许之先是苑地可耕者皆留司中人及屯士占假
　　唐甘州屯田
　　郭元振武后拜为凉州都督元振遣甘州刺史李汉通辟屯田尽水陆之利稻收丰衍旧凉州粟斛售数千至是岁数登至匹缣易数十斛支廥十年牛羊被野陈子昻传武后时子昻上言凉州岁食六万斛甘州
　　所积四十万斛观其山川诚河西咽喉地广粟多户止三千胜兵者少屯田广夷仓庾丰衍瓜肃以西皆仰其餫一旬不往士已枵饥是河西之命系于甘州矣且其四十余屯水泉良沃不待天时岁取二十万斛但人力寡乏未尽垦发今甘州积粟万计兵少不足以制赋若吐蕃大入则河西何以守宜益屯兵外得以防盗内得以营农其后吐蕃果入冦终后世为边患　六典甘州一十九屯
　　刘仁轨为带方州刺史平百济镇守葺复戸版复防堰劝耕种营屯田以经畧髙丽
　　唐桂州屯田　山南屯田　河源垦田　寳应屯田　洪泽芍陂屯田
　　列传王晙景龙末授桂州都督州有兵旧常仰饷衡永晙筑郛罢戍卒埭江开屯田数千顷以息转漕人刻石颂徳诏刘幽求为辞　薛大鼎为山南道副大使开屯田以实仓廪【循吏】　黑齿常之调露中拜河源道经畧大使建言河源当冦冲宜増兵镇守广运饟乃斥地七十所垦田五千顷岁取粟斛百余万食衍士精戍逻有备【娄师徳以河源军司马知营田事详见农官】　哥舒翰天寳八载攻吐蕃以赤岭为西塞开屯田备军实　徐申迁韶州刺史按公田之废者募人假牛犂垦发以所收半畀之岁入三万斛　薛珏迁楚州刺史初州有营田宰相遥领使而刺史以得专达俸及他给百余万田官数百岁以优得迁别戸三千备刺史厮役珏至悉条去之　李元谅节度陇右治良原辟美田数十里劝士垦辟岁入粟菽数十万斛　杜佑镇淮南决雷陂广灌溉斥海濒弃地为田积米五十万斛列营三十区士马整饬　韦丹刺容州屯田二十四所教种荼麦　地理志寳应县西南八十里有白水塘羡塘证圣中开置屯田长庆中兴白水塘屯田发青徐州之民以凿之　通典上元中【肃宗】于楚州古射阳湖置洪泽屯夀春置方陂屯厥田沃壤大获其利　河间王孝恭迁荆州大总管置屯田立铜冶百姓利之
　　唐嘉禾屯田
　　唐文粹李翰苏州嘉兴屯田纪绩颂其序曰自羯戎乱常兵连不解十有四年编戸三耗其二归耕之人百无其一将多于官吏卒众于农夫古者八家为一邻一家从军七家从之犹曰兴师十万内外骚动不得操农桑者七十万家今乃一夫家食一伍余子衣一卒圣上所以旰食宵兴求古今令典可以济斯难者莫出乎屯田广徳初【代宗】相国元公唱其谋分命诸道节度观察都团练使统其事择封内闲田荒壤人所不耕者为屯求天下良材善政以食为首者掌其务屯有都知郡士为之都知有治即邑为之官府官府既建吏胥备设田有官官有徒野有夫夫有伍上下相维如郡县吉凶相恤如乡党有诛赏之政驭其众有教令之法颁于时此其所以为屯也虽天子命之股肱賛之至于宣上命齐下力经地役制地事辨土直均土法简稼器修稼政陈三壤之种以敛其始考九农之要以成其终则都知之职专掌其事浙西观察兼吴郡賛皇公谨择厥官以对明命浙西有三屯嘉禾为之大【二十七屯广轮曲折千余里】乃以大理评事朱自勉主之元年冬收若干斛数与浙西六州租税捋颂曰夫伍棊布沟封绮错旱则溉之水则泄焉曰雨曰霁以沟为天
　　唐河南稻田
　　见农官
　　唐耕河中
　　通鉴大厯元年郭子仪以河中军食常乏乃自耕百畆将校以是为差于是士卒皆不劝而耕是岁河中野无旷土军有余粮
　　唐丰州屯田
　　食货志建中初【三年四月】宰相杨炎请置屯田于丰州发闗辅民凿陵阳渠以増溉京兆尹严郢尝从事朔方知其利害以为不便【见上】疏奏不报郢又奏五城旧屯其数至广以开渠之粮贷诸城约以冬输又以开渠功直布帛先给田者据估转谷如约则闗辅免调发五城田辟比之浚渠利十倍也时杨炎方用事议不用而陵阳渠亦不成　娄师徳天授初为左金吾将军检校丰州都督衣皮袴率士屯田积谷数百万兵以饶给无转饷和籴之费　李景略传拜丰州刺史地塉卤乃凿咸应永清二渠溉田数百顷
　　唐北庭屯田
　　刘昌传贞元三年入朝诏以宣武兵八千出五原寻授京西行营节度使歳余改四镇北庭行营兼泾原节度七年城平凉开地二百里扼弹筝峡又西筑保定扞青石岭凡七城二堡旬日就十四年归化堡军乱逐大将张国诚诏昌经畧昌入堡诛数百人复使国诚统之昌在边凡十五年身率士垦田三年而军有羡食兵械锐新边障安宁裴识传宣宗以识帅泾原治堡障整戎器开屯田将士守边者与立戍限满者代
　　唐郑滑营田
　　李复传贞元十年郑滑节度使李融卒以复代复下令垦营田以廪其军而赋不及民众恱
　　唐振武屯田　唐邠宁营田
　　食货志初度支岁市粮于北都以赡振武天徳灵武盐夏之军费钱五六十万缗泝河舟溺甚众【别本増一段见丰州屯田】然振武天徳良田广袤千里元和中【七年冬韩文六年冬】振武军饥宰相李绛请开营田可省度支漕运及絶和籴欺隠宪宗称善乃以韩重华为振武军京西营田和籴水陆运使起代北垦田三百顷出赃罪吏九百余人给以耒耜耕牛假借种粮使偿所负粟三岁大熟因募人为十五屯每屯一百三十人人耕百畆就髙为堡东起振武西逾云州极于中受降城凡六百余里列栅二十垦田三千八百余里岁收粟二十万石省度支钱二千余万缗【韩文省钱千三百万　通鉴云四年之间开田四千八百顷收谷四十余万斛】重华入朝奏请益开田五千顷法用人七千可以尽给五城防李绛已罢后宰相持其议而止【韩文八年冬】灵武邠宁土广肥而民不知耕太和末王起【判度支】奏立营田【防要开成十年】后党项大扰河西【宣宗时】邠宁节度使毕諴亦募士开营田岁收三十万斛省度支钱数百万缗【云时戍兵调饟乏諴募士置屯田】　卢坦传表韩重华为代北水陆使开废田列壁二十益兵三千人岁收粟二十万石　卢简方传徙大同军防御使大开屯田沙陀畏附
　　唐灵盐屯田
　　李聴传为夏绥银宥节度使又徙灵盐部有光禄渠乆廞废聴始复屯田以省转饷即引渠溉塞下地千顷人赖其饶
　　唐郾城屯田　颂
　　髙承简传蔡平诏析四县为溵州拜承简刺史治郾城始开屯田列防庸濒溵绵地二百里无复水败皆为腴田将吏立石颂功
　　纪大厯八年八月甲子废华州屯田给贫民
　　唐泾原屯田【又见上】
　　杨元卿穆宗擢泾原渭节度使元卿垦发屯田五千顷屯筑髙垣牢键闭冦至耕者保垣以守居六年泾人徳之　段秀实为营田官
　　唐义昌营田　纪功
　　殷侑文宗即位【太和三年】李同捷既平帝以侑尝为沧州行军司马遂拜义昌军节度使于时痍荒之余骸骨蔽野墟里生荆棘侑单身之官与下共劳苦以仁恵为治岁中流戸襁属而还遂为营田丐耕牛三万诏度支赐帛四万匹佐其市初州兵三万仰禀度支侑初至一岁自以赐入赡其半二岁则周用乃奏罢度支所赐戸口滋饶廥储盈腐上下便安请立石纪政
　　端拱河北营田　营田使　方田
　　端拱二年二月壬子朔【稽古录二月癸亥】以左谏议大夫陈恕为河北东路招置营田使魏羽副之右谏议樊知古为河北西路招置营田使索湘副之先是自雄州东际海多积水戎人患之未尝敢由是路惟顺安军西至北平二百里地方无阂故多从此入寇议者以为宜作方田实边廪而限戎马于是命使欲大兴营田也癸亥诏曰河朔之间富有膏腴之地法其井赋令作方田三农必致于丰穰万世可知于利泽先是雍熙三年岐沟闗君子馆败衂之后河朔之地耕桑失业者众屯戍又倍于往日故遣恕等为方田积粟以实边【恕传云诏罢营田止葺堡壁】防要凡诸路惟襄定唐三州有营田使而河北河东转运使兼之
　　淳化河北屯田　屯田使
