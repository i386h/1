<!-- { "loadSidebar": true } -->
　　礼运仲尼与于蜡宾释文夏曰清祀殷曰嘉平周曰蜡秦曰腊字林作防【疏清祀以清洁祭祀嘉平嘉善也平成也以岁终方物善成就而报功蜡腊义见下】　明堂位秋省而遂大蜡天子之祭也周礼籥章国祭蜡龡豳颂撃土鼓以息老物【通典用六奏之乐】注万物助天成岁事至是为其老而劳乃祀而老息之于是国亦养老焉月令孟冬劳农以休息之是也【隋志周法以嵗十二月建亥之月也】　大司乐凡六乐者六变而致羽臝鳞毛介象物及川泽山林丘陵坟衍土示天神注此谓大蜡索鬼神而致百物六奏乐而礼毕东方之祭用太蔟姑洗南用宾西用夷则无射北用黄钟为均焉每奏有所感罗氏蜡则作罗襦注致鹿与女以戒诸侯　大宗伯以疈辜祭四方百物注谓蜡祭　党正国索鬼神而祭祀则属民饮酒于序注谓岁十二月大蜡之时【建亥之月也】左传虞不腊矣疏月令孟冬腊门闾及先祖五祀腊之见于传记者唯月令与此二文而已秦本纪惠王十二年初腊始皇三十一年更改腊曰嘉平蔡邕独断云腊者岁终大祭纵吏民宴饮非迎气故但送不迎应劭风俗通云案礼传夏曰嘉平殷曰清祀周曰大蜡汉改曰腊腊者猎也曰猎取兽祭先祖也此言虞不腊明当时有腊祭周时腊与大蜡各为一祭汉改曰腊不蜡而为腊耳【说文冬至后三戌腊祭百神　髙堂隆议曰王者各以其行之终而腊水以辰火以戌木以未金以丑土以辰】
　　周显王四十三年秦初腊按春秋时已称虞不腊非始于秦也始皇更名腊曰嘉平亦复用殷之旧名也周蜡于十有二月秦腊于孟冬皆建亥之月也蜡以息老物腊以息民　栁宗元有防说
　　郊特牲云云既蜡而收民息已故既蜡君子不兴功注息民与蜡异则黄衣黄冠而祭为腊必矣疏先蜡后息民是息民为腊与蜡异也上文黄衣黄冠在蜡祭之下故知是腊也月令腊在祈天宗之下但不知腊与蜡祭相去几日准隋礼及今礼皆蜡之后日　月令孟冬祈来年于天宗大割祠于公社及门闾腊先祖五祀注此周礼所谓蜡也疏此等之祭总谓之蜡若细别言之天宗公社门闾谓之蜡其祭则皮弁素服葛带榛杖其腊先祖五祀谓之息民之祭其服则黄衣黄冠郑注郊特牲云息民与蜡异也党正饮酒在蜡祭之后此大饮在蜡祭之前属民饮酒在后劳农也若天子诸侯羣臣大饮在蜡祭之前凡蜡皆在建亥之月而皇氏以为夏殷蜡各在已之岁终蔡邕云夏曰清祀殷曰嘉平周曰蜡秦曰腊案左传云云是周亦有腊名也诗甫田农夫之庆笺谓大蜡劳农以休息之正义郊特牲曰天子大蜡八嵗十有二月合聚万物而索飨之是说大蜡之祭也月令孟冬腊门闾及先祖五祀劳农以休息之是说休息之事也郊特牲蜡祭之下又曰黄衣黄冠而祭息田夫注云既蜡腊先祖五祀于是劳农以休息之是腊即次蜡之后与蜡异也【月令之腊祭与特牲息田夫为一】杂记云子贡观于蜡曰一国之人皆若狂是恣民大饮也以嵗丰场功毕入而特聴之故谓之庆赐劳息汉家每有国庆而赐民大酺亦此义也【乡饮酒义疏大蜡祭党中于学饮酒子贡观蜡是也】
　　周祈年田祖
　　礼籥章国祈年于田祖龡雅撃土鼔以乐田畯注田祖始耕田者谓神农诗甫田琴瑟撃鼓以御田祖笺设乐以迎祭先啬谓郊后始耕也周礼祈年田祖大田来方禋祀以其骍黑笺成王之来则又禋祀四方之神祈报焉　黄冠野服骏奔皇皇自古有年神其降康
　　汉腊赐
　　何敞传元和中奏记宋由曰腊赐自郎官以上公卿王侯以下至于空竭帑藏损耗国资注汉官仪腊赐大将军三公钱各二十万牛肉二百斤粳米二百斛特进侯十五万卿十万校尉五万尚书三万侍中将大夫各二万千石六百石各七千虎贲羽林郎二人共三千以为祀门戸直　礼仪志季冬之月星回岁终隂阳以交劳农大享腊苇防桃杖以赐公卿将军特侯诸侯注汉官名秩曰大将军三公腊赐钱各三十万牛肉二百斤粳米二百斛特侯十五万卿十万校尉五万尚书丞郎各万五千千石六百石各七千侍御史谒者议郎尚书令各五千郎官兰台令史三千中黄门羽林虎贲士二人共三千以为当祠门戸直各随多少受也　东观记每腊诏赐博士人一羊甄宇取痩者　风俗通以腊祭夕饰桃人悬苇索画虎于门以御凶【东京赋注引之】　　月令孟冬大饮烝注十月农功毕天子诸侯与其羣臣饮酒于太学以正齿位今天子以燕礼郡国以乡饮酒礼代之诗云跻彼公堂称彼兕觥是颂大饮之诗天子乃祈来年于天宗大割祠于公社及门闾腊先祖五祀注周礼蜡祭也腊以田猎所得禽祭也　劳农以休息之注党正属民饮酒是也　东方朔传伏日诏赐从官肉
　　唐蜡祭百神
　　志蜡祭百神大明夜明在坛上神农伊耆各在其坛上后稷在东五官田畯各在其方五星十二次二十八宿五方之岳镇海渎等各在方之坛龙麟至于莵猫各在其方坛之后【志又云髙尺广丈蜡坛也】　通典贞观十一年房龄等议曰按月令蜡法惟祭天宗近代蜡五天帝人帝五地极皆非古典今并除之季冬寅日蜡祭百神于南郊凡百八十七座明日又祭社稷于社宫开元中制仪季冬腊日蜡百神于南郊之坛　　后周用夏后之时行姬氏之防【孟冬丁亥】隋开皇四年十一月诏以十二月为腊
　　建隆防祭　元丰防坛
　　建隆四年【即干徳元年癸亥】六月二十三日和岘言防者腊之别名汉火行戌日为腊唐土德贞观之际以寅防百神卯祭社宫辰腊宗庙开元定礼三祭皆以腊辰应土徳也圣朝火徳腊宜以戌而前七日辛卯行防礼恐未合宜于是如开元礼腊日防百神祀社稷享宗庙皆用戌日天圣三年十一月二十二日庚子知礼院陈诂言防祭一百九十二位祀文惟载一百八十二位而阙五方田畯邮表畷十位下礼官议曰后稷祝文已云爰及田畯其五方神祝文请增邮表畷郊祀正辞録司天监神位圗虎为于莵盖避唐讳请改于莵为虎从之元丰六年正月癸未详定礼文所言歴代防祭在南郊为一坛唯周隋四郊之兆合礼请四郊各为一坛以祀其方之神先期司农言不顺成之方不修报祀又月令以防与息民为二祭请息民祭在防后奏可绍兴十九年五月乙酉诏定防祭【从戸部郎周庄仲之言也】乾道四年十一月二十七日礼官王防等言东西防备登歌三献而南北方正配从祀一奠而已请如中祀仪式从之
　　皇祐防坛
　　志腊日防百神坛髙四尺东西七步二尺南北六步四尺皇祐定坛髙八尺广四丈
　　绍兴腊飨
　　二十六年十二月戊戌腊飨太庙【罢朔祭】以礼官援淳化故事有请也明年六月戊午定冬飨祭功臣腊飨祭七祀祫飨兼之【用太常博士张庭实请也】　隋志蜡者索也古之君子使人必报之故周法以嵗十二月合聚万物而索飨之仁之至义之尽也其祭法四方各自祭之若不成之方则阙而不祭
　　禖祀
　　王者以髙辛氏有嘉祥故立髙禖祀之以祈子【郑康成谓由髙辛氏有吞鸟之异故称髙禖祀之以配帝蔡邕谓髙禖祀名髙犹尊也禖犹媒也吉事先见之象详见下】
　　髙辛氏郊禖
　　诗生民克禋克祀以弗无子注云无子求有子古者必立郊禖焉鸟至之日以太牢祠于郊禖天子亲往后妃率九嫔御乃礼天子所御带以弓韣授以弓矢于郊禖之前【疏祭天用太牢者以兼祭先禖之神异于常郊盖祭天而以先禖配之】笺禋祀上帝于郊禖【疏云后稷未生之前已有郊禖之祀】鸟天命鸟降而生商注春分鸟降汤之
　　先祖有娀氏女简狄配高辛氏帝率与之祈于郊禖而生契故本其为天所命以鸟至而生焉疏大戴礼帝系篇说帝喾卜其四妃之子皆有天下　月令防郑义稷契当尧时案命厯序云帝喾传十世则稷契不为帝喾之子是后世子孙之子郑注生民云姜嫄髙辛氏之世妃则简狄亦后世之妃此立为禖神者是简狄之夫不得为帝喾祭髙禖是祭天故生民传云从于帝而见于天髙禖为配祭之人祭天特牲此用太牢者此谓配祭之人也【生民疏姜嫄得祈郊禖者是二王之后得祭天也毛以帝为髙辛氏帝亲行禋祀姜嫄从于帝而往见于天郑以帝为上帝即苍帝灵威仰也长发笺云帝黒帝以下有王故言黒帝】
　　周祠髙禖
　　月令仲春鸟至至之日以太牢祠于髙禖天子亲往后妃帅九嫔御乃礼天子所御带以弓防授以弓矢于髙禖之前注鸟燕也燕以施生时来巢人堂宇而孕乳嫁娶之象也媒氏之官以为髙辛氏之世鸟遗卵娀简吞之生契后王以为媒官嘉祥而立其祠变媒言禖神之也御谓从往侍祠天子所御谓令有娠者于祠大祝酌酒饮于髙媒之庭以神惠显之也带以弓韣授以弓矢求男之祥也王居明堂礼曰带以弓韣礼之禖下其子必得天材疏逸礼篇名禖在坛上御者在下故云禖下髙辛氏之世有吞鸟之异是为媒官嘉祥【中契握云鸟翔水遗卵娀简狄吞之生契　诗疏云毛氏不信防纬以天无命鸟生人之理】后王立髙辛为禖神蔡邕以为禖神髙辛巳前旧有髙者尊也生民鸟毛传曰姜嫄从帝祠郊禖简狄从帝祈郊禖则前此矣郑志焦乔荅王权云先契之时必自有媒氏祓除之祀位在南郊则契已前祭天南郊以先媒配谓之郊禖后王即以髙辛立为禖神以配天其古昔先禖则废矣【尊贵先禖当是伏羲】　续汉志注月令鸟至之日以太牢祠月令章句曰髙犹尊也禖犹媒也吉事先见之象盖为人求子孙之祀鸟感阳而至其来主为孕乳蕃滋故重其至日因以用事契母简狄盖以有事髙禖而生契焉故诗曰天命鸟降而生商郑谓后王以禖官嘉祥而立其祠卢植谓鸟至时隂阳中万物生于是以三牲请子于髙禖之神居明显之处故谓之髙因其求子故谓之禖以古者有媒氏之官因以为神　通典周制月令仲春鸟至之日以太牢祠髙禖　诗閟宫有侐实实枚枚注孟仲子曰是禖宫也疏盖以姜嫄祈郊禖而生后稷故名姜嫄之庙为禖宫
　　汉禖祝
　　枚臯传武帝春秋二十九乃得皇子羣臣喜臯与东方朔作皇太子生赋及立皇子禖祝受诏所为皆不从故事重皇子也【元朔元年春太子据生】注师古曰髙禖求子之神也武帝晚得太子喜而立此禖祠而令臯作祭祝之文戾太子传上年二十九乃得太子甚喜为立禖使东方朔枚臯作禖祝注禖之祝辞　东方朔传朔之文辞有皇太子生禖赋　晋元康中髙禖坛上石破诏问出何经典束晢答曰汉武晚得太子始为立髙禖之祠髙禖者人之先也故立石为主祠以太牢【许慎曰山阳人以石为主】
　　汉城南髙禖庙
　　后礼仪志仲春之月立髙禖祠于城南祀以特牲　晋礼志汉仪云【同上】　通典谓武帝立后汉因之　禋祀祓无子始见于诗太牢以祠禖复着于月令汉臯朔亦为皇子禖祝然则尚矣
　　晋禖坛
　　礼志元康时洛阳犹有髙禖坛百姓祠其旁或谓之落星　隋志晋惠帝元康六年禖坛石中破为二诏问石毁今应复不博士议礼无髙禖置石之文束晢议以石在坛上盖主道也宜埋而更造后得髙堂隆故事魏青龙中造立此石诏更镌石令如旧置坛上埋破石入地一丈案梁太庙北门内道西有石如竹叶小屋覆之宋元嘉中修庙所得陆澄以为孝武时郊禖之石然则江左亦有此礼后齐为坛于南郊傍广轮二十六尺髙九尺四陛三壝春分亲帅六宫祀青帝于坛以太昊配而祀髙禖之神以祈子礼用青珪束帛牲共以一太牢隋制祀于南郊坛牲用太牢一隋经籍志宋太始祭髙禖歌辞十一卷
　　唐祀髙禖
