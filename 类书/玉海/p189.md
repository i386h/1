<!-- { "loadSidebar": true } -->
　　三年七月丁亥工部郎中王轸直秘阁轸上五朝春秋二十五卷【记始于吴越】特擢之庚寅集贤院学士孙冲上五代纪七十七卷诏奬谕
　　庆厯纪年通谱【见改元】
　　七年六月九日丁亥参政宋庠上所撰纪年通谱庠取十七代正史并百家杂説凡正伪年号成一书诏送史馆　中兴书目十二卷　纪年通谱自汉文帝后元戊寅止周防帝显徳庚申为九篇以本朝建隆之元至庆厯辛巳为一篇皆曰统元以甲子贯之有五号曰正闰伪贼蛮夷以王莽十九年系孺子更始以接建武东魏十七年附西魏豫王六年天后十五年系中宗绪神龙朱梁十六年通济隂天祐续同光据晋防帝禅宋之嵗对魏眀元泰常五年尊北降南始主正朔乃通谱之新意也别二篇举字为类各部分为类元　毕仲荀续一卷起庆厯壬午迄徽宗　易纬稽览图甲寅伏羲氏至无怀氏五万七千八百八十二年神农五百四十年黄帝一千五百二十年少昊四百年颛顼五百年帝喾三百五十年尧一百舜五十年禹四百三十一年殷四百九十六年周八百六十七年秦五十年已上六万三千六百一十三年庚戌年四百九十一年筭上右总六万四千一百三年相基加二年　皇极经世三四二卷列世数与歳甲子下纪帝尧至于五代厯年表以见天下离合治乱之迹以天时而验人事五六二卷列世数与歳甲子下纪自帝尧至五代书所载兴废治乱得失邪正之迹以人事而验天时三皇春也五帝夏也三王秋也五伯冬也七国冬之余冽也汉王而不足晋伯而有余三国伯之雄者也十六国伯之丛者也南五代伯之借乗也北五代伯之舍也隋晋之子也唐汉之弟也隋季诸郡之伯江汉之余波也唐季诸镇之伯日月之余光也后五代之伯日未出之星也【甲辰尧肇位于平阳　尧舜其犹夏之至日之向中乎】
　　治平资治通鉴【编年通志　目録　考异外纪　举要厯　纪事本末纲目见后】
　　治平三年四月辛丒命龙图直学士侍读司马光编集歴代君臣事迹初光患歴代史繁重学者不能综况于人主欲上自战国下迄五季正史之外旁采他书关国家兴衰系民生休戚善可为法恶可为戒者依左氏体为编年一书名曰通志【因春秋编年之体仿荀悦简要之文】遂约战国至秦二世为八卷以进英宗悦之命续其书置局秘阁以刘恕赵君锡同修【后以刘攽代君锡　又范祖禹同修　表云于崇文院置局许借龙图天章阁三馆秘阁书籍赐以御府笔墨缯帛】四年十月己酉初御迩英甲寅【九日】初进读赐名资治通鉴神宗亲制序而赐光【令候书成写入又赐颖邸旧书二千四百二卷】序曰光之志以为威烈王命韩赵魏为诸侯周虽未灭王制尽矣此亦古人述作造端立意之所繇也其所载眀君良臣切摩治道议论之精语徳刑之善制天人相与之际休咎庶证之原威福盛衰之本规模利害之効良将之方畧循吏之条教断以邪正要于治忽辞令渊厚之体箴谏深切之义良谓备焉凡十六代博而得其要简而周于事是亦典刑之总防册读之渊林矣【表云宠以冠序锡之嘉名每开经筵常令进读元丰元年十月光奏子康为检阅文字从之熙宁元年二月十一日又进读移刻乃罢一本云二年诏光进读于迩英】元丰七年十二
　　月戊辰【或云十一月进呈】书成二百九十四卷上起战国下终五代凡一千三百六十二年又畧举事目年经国纬为目録三十卷参考羣书评其同异俾归一涂为考异三十卷合三百五十四卷自治平开局迄今始成凡十九年【表云西京留司御史台及提举崇福宫前后六任聴以书局自随】诏书奬谕赐银帛衣带鞍马【每编始末识以睿思寳章】上谕辅臣曰前代未甞有此书过荀悦汉纪逺矣以光为资政殿学士辅臣请观之遂命付三省　光编集通鉴既成撮精要之语为目録三十卷晚病目録太简更着举要厯八十卷而未成【绍兴初资政学士臣克家上之　书目八十卷】光又着厯年图七卷通厯八十卷稽古録二卷　刘恕作外纪十卷恕谓光为厯代书而不及周威烈王之前以包羲至未命三晋为诸侯可为前纪本朝一祖四宗一百八年可为后纪及恕病废絶意于后纪乃更前纪为外纪犹春秋外之义又有目録三卷起包羲讫周威烈王二十二年【起三皇止周共和载其世次而已起共和庚申至威烈王二十二年丁丑四百三十八年为一编】　通鉴问疑一卷刘恕子羲仲记恕议论及问荅之语　通鉴释文三十卷史炤绍兴三十一年上　前例一卷乾道间光曽孙伋分类三十六例为前例又为四图　纪事本末四十二卷袁枢编淳熈三年十一月二十四日参政龚茂良言袁枢编通鉴纪事有补治道或取以赐东宫増益见闻诏严州摹印十部仍先以卿本上之【淳熈元年三月戊子杨万里为序　始于三家分晋终于世宗征淮南】　陈傅良续通鉴节要十卷　张栻通鉴笃论　司马康曰资治通鉴之成书盖得人焉史记前后汉则刘贡父【攽】自三国厯七朝而隋则刘道原【恕】唐讫五代则范纯甫【祖禹】此三公者天下之豪英也我公以纯诚粹识不懈昼夜乆乃成就之其在正史外而有以愽约之楚汉事则司马彪荀悦袁宏南北朝则崔鸿十六国春秋萧方等三十国春秋李延寿书虽无表志而可观太清记亦时有足采者建康实録犹桧而下无讥焉唐以来稗官野史暨夫百家谱録正集别集墓志碑碣行状别幸多存而不敢少忽也要是栁芳唐厯为最可喜
　　厯年图
　　司马光读史患其文繁事广不能得其纲要又诸国分列嵗时先后参差不齐乃采共和以来讫五代畧记国家兴衰大迹集为五图每图为五重每重为六十行每行记一年之事其年取一国为主而以朱书他国元年缀于其下凡一千八百年曰厯年图　刘攽编年纪事十一卷
　　治平补日厯
　　四年六月癸酉监修韩琦乞差实録检讨陈绎同补未修日厯从之
　　熈宁百官公卿表　绍兴续百官公卿表
　　见官制　绍兴二十九年七月十七日戊戌史院言知成都双流县李焘有续皇朝百官公卿表一百十二卷【内九十卷系私自编纂】乞给札抄録从之　蔡幼学亦为续公卿百官表年厯大事记备志辨疑编年政要列举要等百余篇表凡二十卷质疑十卷自治平讫绍兴五年
　　熈宁编年通载
　　书目十卷熈宁间起居舍人兼判史馆章衡撰其序云修史者十一人事讹舛因编厯代帝系名年始自唐虞至于治平四年总三千四百年大率编年之例首国号庙諡以表元系日月以记事以便观采【七年八月十一日延和殿进呈赐三品服】　晁氏志编歴代年号贯以甲子凡系于存亡纲纪之大者无不详録且刋正谬误如史记载舜年虞书不同汉纪载魏受禅与魏志受禅坛碑各异之类
　　皇朝十国纪年　疑年谱
　　书目秘书丞刘恕撰记五代僣伪吴唐前后蜀吴越闽汉楚荆南北汉十国君臣事迹本四十二卷今存止四十卷恕又有疑年谱一卷恕谓先儒叙包羲女娲下逮三代享国之嵗惟大庭至无怀氏无年而有总数及后世计尧舜之年众说不同三统厯次夏商西周与汲冢纪年及商厯差异故载周厉王以前三千五百一十九年为谱　晁氏志十国纪年四十二卷长于考异同而拙于属文
　　髙宗日厯　建炎中兴日厯　绍兴修日厯
　　绍兴元年四月甲戌【八日】诏修日厯用程俱请也【以日厯所为名】七月九日诏长贰通修纂二年二月丙戌初置著作官二员编次日厯自渡江无史官至是沈与求以为请三年九日戊寅正字陈祖言请修建炎以来日厯从之六月庚戌左相颐浩提举修国史时未有日厯始命大臣典领　二年十月甲辰诏汪伯彦董耘梁扬祖耿延禧髙世则编类元帅府事迹以付史馆用著作虞请也其后悉以书闻六年四月戊戌朔史馆修纂皇帝大元帅府事迹十卷上之九年六月汪伯彦上建炎中兴日厯五卷最备　三十二年二月丙戌着佐张震言自建炎元年至绍兴十二年日厯已成者五百九十卷多所舛误而十二年以后迄今所修未成书者至八百三十余草卷未得立者七百七人望令长贰同修纂内因故相所作时政记者并审订修改从之　乾道七年汪大猷言太上日厯重修未备者十七年陛下龙飞七载而日厯所修未及一年望稍増史贠编修　淳熈三年袐书监李寿编次成一千卷三月三日戊申进呈辛亥恭进并如进圣政之制　淳祐八年袐省校雠缮冩上之　绍兴二年十一月壬午知湖州汪藻言太上渊圣及建炎改元至今三十余年并无日厯本朝宰相皆兼史馆故书榻前议论之辞则有时政记柱下见闻之实则有起居注类而次之谓之日厯修而成之谓之实録望许臣编集元符庚辰至建炎己酉三十年间诏防以备修日厯官采择许之凡六年乃成【一本云汪藻言太上皇元符以来至上建炎之元并无日厯上曰无以易藻寻知湖州领日厯如故复命辟官属二员书成凡八百册上之赐茶药进官二等防録成用藻所着为多】
　　绍兴歴代帝王年运铨要
　　书目十卷绍兴初朱绘纂以欧阳修作正统图黄帝五十六氏一切采録乃起自伏羲　政和间吴逵撰帝王系谱一卷自两汉迄显徳一千一百六十五载　胡宏作皇王大纪八十卷
　　绍兴孔子编年
　　书目胡仔撰【绍兴初】起鲁襄公二十二年讫哀公十六年自孔子始生至卒凡七十三年五卷
　　孝宗日厯
　　绍兴三十二年七月诏日厯所自三十一年六月十一日起修日厯既而淳熙五年闰六月有诏修纂至淳熙四年六年三月十八日上之成书一千一百五十五卷十六年二月己丑诏编类寿皇日厯成书朕当遵行之仰称付托之意自淳熙五年正月续修【止淳熙十六年二月一日】绍熙元年八月戊戌【十六日】进日厯二千卷己亥恭进淳祐十一年袐省校雠补写上之
　　裒鸾台时政之编合螭陛史臣之法　作春秋而因史记为唐厯而效编年　萃四七载之懿铄为二十卷之成书
　　乾道资治通鉴纲目
　　绍兴八年胡安国因司马光遗藁修成举要补遗文约而事备乾道壬辰朱熹因两公之书别为义例为纲目五十九卷【序例一卷】纲效春秋而叅取羣史之长目效左氏而稽合诸儒之粹【纲者春秋着事之法目者左氏备言之体】序例曰表嵗以首年【逐年之上行书其甲子遇甲字子字则朱书以别之虽无事依举要以备年】而因年以着统【凡正统之年嵗下大书非正统者两行分注】大书以提要【凡大书有正例变例正例如始终兴废灾祥沿革及号令征伐生杀除拜之大者变例如不在此例而善可为法可为戒者皆特书之】而分注以备言【凡分注有追原其始者有遂言其终者有详陈其事者有备载其言者有因始终而见者有因拜罢而见者有因事类而见者有因家世而见者有温公所立之言所取之论有胡氏所敢之说所着之评而两公所遗与夫近世大儒先生折衷之语今亦颇采以附于其间】嵗周于上而天道眀统正于下而人道定大纲槩举而鉴戒昭众目毕张而几微着
　　乾道续资治通鉴长编【举要】
