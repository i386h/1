<!-- { "loadSidebar": true } -->
　　地官鼓人掌教六鼓四金之音声以节声乐以和军旅以正田役教为鼓而辨其声用以雷鼓鼓神祀【注雷鼓八靣神祀祀天神也　大司乐雷鼓雷鼗祀天神圜丘奏之】以灵鼓鼓社祭【灵鼔六靣社祭祭地示也大司乐灵鼓灵鼗祀地示方丘奏之秋官防氏攻猛兽以灵鼓敺之】以路鼓鼓享【路鼓四靣享飨宗庙也大司乐路鼓路鼗宗庙奏之　大仆　御仆　大司乐见上下】以鼖鼓鼓军事【大鼓谓之鼖鼓长八尺　诸侯执贲鼓】以鼛鼓鼓役事【鼛鼓丈二尺典司者掌之】以晋鼓鼓金奏【晋鼓长六尺六寸金奏谓乐作撃编钟军将执之镈师掌金奏之鼓注主撃晋鼓以奏钟镈】以金錞和鼓【錞錞于也】以金镯节鼓【镯钲也形如小钟军行鸣之以为鼓节】以金铙止鼓【铙如铃无舌有柄】以金铎通鼓【大铃也】凡军旅夜鼓鼜【鼜夜戒守鼓司马法曰昏鼓四通为大鼜　掌固夜三鼜以号戒　镈师夜三鼜皆鼓之守鼜亦如之注守鼜备守鼓也鼓之以鼖鼓】　冬官韗人为臯陶【注司农云韗书或作臯陶鼓木也谓者以臯陶名官疏臯陶即是长六尺六寸者依先郑从为鼓木还以为人之官是臯陶官名也字从革不取韗字为官名　仪礼大射疏臯陶鼓名长六尺六寸　言如陶穴之中虚也】长六尺有六寸左右端广六寸中尺厚三寸穹者三之一【谓此鼓合二十版】上三正【贾侍中云晋鼓大而短近晋鼓也谓此鼓两靣以六鼓差之】鼓长八尺鼓四尺中围加三之一谓之鼖鼓【靣四尺其围十二尺加以三分一四尺则中围十六尺径五尺三寸三分寸之一也今亦合二十四版则版穹六寸三分寸之二耳】为臯鼓长寻有四尺鼓四尺倨句磬折【磬折中曲之不三正也中围与鼖鼓同以磬折为异】凡冒鼓必以啓蛰之日【孟春之中蛰虫始闻雷声而动鼓所取象也】良鼓瑕如积环【革调急也】鼓大而短则声疾而短闻鼓小而长则其声舒而逺闻　夏官大司马中春教振旅王执路鼓诸侯执贲鼓军将执晋鼓师帅执提【谓马上鼓有曲木提持鼓立马鬛上者】旅帅执鼙卒长执铙两司马执铎公司马执镯【辨鼓铎镯铙之用　疏案司马法云十人之长执钲百人之帅长铎千人之帅执鼙万人之主执大鼓】中冬教大阅羣吏以旗物鼓铎镯铙各帅其民而致中军以鼙令鼓鼓人皆三鼓司马执铎羣吏作旗车徒皆作鼓行鸣镯车徒皆行及表乃止三鼓摝铎羣吏弊旗车徒皆坐【注中军中军之将令鼓鼓以作其士众之气也鼓人者中军之将帅帅旅帅也司马两司马也振铎以作众鼓人撃鼓以行之伍长鸣镯以节之郑司农曰司马法曰鼓声不过闾鼙声不过阘铎声不过琅】又三鼓振铎作旗车徒皆作鼓进鸣镯车骤徒趋及表乃止坐作如初乃鼓车驰徒走及表乃止鼓戒三阕车三发徒三刺乃鼓退鸣铙且却疏左传张侯曰师之耳目在吾旗鼓进退从之于是右援枹而鼓之赵简子云鼓音不衰是皆将居鼓下卒长执铙以下皆金非鼓也陈子云吾闻鼓不闻金亦是鸣铙退军法　诗緜鼛鼓弗胜注鼛大鼓也言乐功劝事疏韗人为臯鼓长寻有四尺【一丈二尺】疏传以鼛鼓为二鼓凡大鼓之侧有小鼓谓之应鼙朔鼙此经鼛是大鼓也鼓谓鼙也大射云一建鼓在阼阶西应鼙在东一建鼓在西阶之西朔鼙在其北　灵台贲鼓唯镛鼍鼓逢逢【贲鼓大鼓也　书贲鼓在西房　汉上林赋建灵鼍之鼓】　乐记鼓鼙之声讙讙以立动动以进众君子听鼓鼙之声则思将帅之臣　谷梁传天子救日置五麾陈五兵五鼓
　　周应鼓　鞉鼓
　　春官小师【上士四人】掌教鼓鼗【注鼗如鼓而小持其柄揺之旁耳还自撃疏云依汉法而知】大祭祀登歌撃拊下管撃应鼓彻歌大飨亦如之【注应鼙也应与朔皆小鼓其所用别未闻】瞽蒙眂了掌播鼗　诗有瞽应田县鼓鞉磬柷圉【注应小鞞也县周鼓也鞉鞉鼓也　緜笺凡大鼓之侧有小鼔谓之应鼙朔鼙】礼器庙堂之下县鼓在西应鼓在东注小鼓谓之应疏按大射礼建鼓在阼阶西南鼓应鼙在其东【应鼙应朔鼙也】西阶之西建鼓在南东鼓朔鼙在北【朔始也先撃朔鼙次撃应鼙乃撃大鼓】建鼓在西阶之东南靣【诸侯之法】　宋志小鼓有柄曰鼗大鼗谓之鞞月令仲夏脩鼗鞞是也
　　周路鼓【又见上】
　　夏官大仆建路鼓于大寝之门外而掌其政以待达穷者与遽令闻鼓声则速逆御仆与御庻子注大寝路寝也政鼓节与早晏司农云穷谓穷寃失职则来撃此鼓以达于王若今时上变事撃鼓矣遽传也若今时驿马军书当急闻者亦撃此鼓谓达穷谓朝士以肺石达穷民听其辞告于王遽令邮驿上下程品御仆御庻子直事鼓所者受其事以闻　御仆以序守路鼓　大司马中春教振旅王执路鼓【谓王不执贲鼓尚之于诸侯也　疏王用路鼓者以雷灵祭天地之鼓不敢用故用祭宗庙之路鼓也】　大仆凡军旅田役赞王鼓【注王通鼓佐撃其余靣】
　　周土鼓
　　春官籥章掌土鼔籥仲春昼撃土鼓龡诗以逆暑中秋夜迎寒亦如之凡国祈年于田祖龡雅撃土鼓以乐田畯国祭蜡则龡颂撃土鼓以息老物注杜子春云鼓以瓦为匡革为两靣可撃也郑司农云籥地之竹谓籥人吹籥之声章明堂位曰蒉桴土鼓苇籥伊耆氏之乐也【籥如笛三孔】疏土鼓因于中古神农之器黄帝已前未有瓦器　秋官壶涿氏炮土之鼓注瓦鼓也
　　周密须鼓
　　左传定四年卫子鱼曰成王分唐叔大路之旂密须之鼓阙巩之甲姑洗之钟命以唐诰而封于夏墟　昭十五年晋荀跞如周以文伯宴樽以鲁壶【文伯荀跞也鲁壶鲁所献壶尊】王曰【景王也】叔父唐叔成王之母弟也其反无分乎密须之鼓与其大路文所以大搜也【密须国也在安定阴密县文王伐之得路鼓以搜】
　　武王鼗鼓
　　淮南子主术训武王立戒慎之鼗注欲戒君令慎疑者揺鼗鼓【邓析子同】
　　周石鼓
　　郡县志【李吉甫撰】石鼓文在凤翔天兴县南二十里许石形如鼓其数有十盖纪周宣王畋猎之事即史籕之迹也【窦泉以为宣王猎碣】贞观中吏部侍郎苏勉纪其事云虞褚欧阳共称古妙虽岁久讹缺遗迹尚可观歴代地理志不记录尤可叹惜【杜诗曰陈仓石鼓又已讹大小二篆生八分】　韦应物诗有周宣大猎岐阳之语【或曰应物以为文王之鼓至宣王始刻】韩愈以为宣王搜岐阳防功勒成从臣撰刻愈为博士请于祭酒欲致太学郑余庆始迁之凤翔孔子庙而鼓亡其一皇祐四年向传师得于民间十鼓乃足大观中致之辟雍以金填其文后入保和殿三代石刻存于世者坛山吉日癸巳刻与此耳欧阳氏有三疑以为字画高妙非史籕不能作苏子瞻诗曰上追轩颉下挹氷斯薛尚功郑樵为音释王厚之考正集录之程大昌以为成王之鼓郑樵摘丞殹二字见于秦斤秦权而指为秦鼓【书目郑樵石鼓文考一卷】　其文可见者四百六十五有曰我车既攻我马既同麀鹿速速君子之求其豆孔庶其鱼维何维鱮维鲤何以□之维杨及柳田车既安左骖旛旛右骖騝騝秀弓时射崆峒之碑不传后世卒以为陶唐氏之碑岣嵝之碣不存后世卒以为有夏氏之碣岐阳石鼓之文漫灭芜秽至不可攷后世或以为周宣王搜于岐阳而作开明堂受诸侯朝贺之后铭功勒成以告万世汉宣祠蓬山石社石鼓于临朐　　后汉邓隲传注今岐州石鼔铭云云　桥庙有石钲钺石鼓【见蔡邕集】
　　鲁鼓　薛鼓
　　礼记投壶第四十鲁令弟子辞曰云云薛令弟子辞曰云云注记鲁薛者礼衰乖异不知孰是鼓○□○○□□○□○○半○□○□○○○□□○□○鲁鼓○□○○○□□○□○○□□○□○○□○□○半○□○○○□□○薛鼓注此鲁薛击鼓之节圜者撃鼙方者撃鼓古者举事鼓各有节闻其节则知其事矣取半以下为投壶礼尽用之为射礼注投壶之鼓半射节者投壶射之细也射谓燕射正义鼓节有圜有方防记者因鲁薛撃鼓之异图而记之鲁鼓○□○○□□○○半○□○○□○○○○□○□○薛鼓○□○○○○□○□○□○○○□○□○○□○半○□○□○○○○□○注此二者记两家之异故兼列之
　　汉十二鼓　八鼓　大乐鼓
　　志哀帝诏罢乐府官郊祭乐及古兵法武乐在经非郑卫之乐者条奏别属他官丞相孔光大司空何武奏郊祭乐人员六十二人给祠南北郊大乐鼓员六人嘉至鼓十人邯郸鼓二人骑吹鼓三人江南鼓员三人淮南鼓四人巴渝鼓三十六人歌鼓二十四人楚严鼓一人梁皇鼓四人临淮鼓二十五人兹邡鼓三人凡鼓十二员百二十八人朝贺置酒陈殿下应古兵法不可罢安世乐鼓二十人十九人可罢沛吹鼓十二人族歌鼓二十七人陈吹鼓十三人商乐鼓十四人东海鼓十六人长乐鼓十三人缦乐鼓十二人凡鼓八员百二十八人朝贺置酒陈前殿房中不应经法楚鼔员六人皆郑声可罢【案大乐伶官八百二十九人奏罢四百四十一人唯置三百八十八人】
　　汉金鼓
　　郊祀歌天地八璆磬金鼓灵其有喜百官济济各敬厥事呉王传弓高侯执金鼓见胶西王　纪元始二年九月
　　戊申晦使谒者大司马掾行边兵遣执金吾侯陈茂假以钲鼔注应劭曰将帅乃有钲鼓　韩信传建大将旗鼓鼓行出井陉口　尉缭勒卒令曰鼓之则进重鼓则击金之则止重金则退一鼓一击而左一鼓一击而右一步一鼓步鼓也十步一鼓趋鼓也音不絶骛鼓也商将鼓也角帅鼓也小鼓伯鼓也三鼓同而将帅伯其心一也竒兵则反是周礼鼓人云军动则鼓其众疏曹刿云一鼓作气齐语三军故有中军之鼓有国子之鼓有高子之鼓史记秦纪天子使召公过贺缪公以金鼓
　　汉建鼔
　　何并传建鼔注建鼓一名植鼓县有此鼓者所以召集号令为开闭之时
　　汉严鼓　鼙鼓
　　史丹传元帝建昭之间留好音乐或置鼙鼓殿下天子自临轩槛上隤铜丸以擿鼓声中严鼓之节定陶王亦能之注晋灼曰疾击鼓师古曰鼙骑上之鼓【晋傅有节鼓赋】　上林赋鼓严簿注张揖曰鼓严鼓也【李善注击严鼓卤簿之中也】　东京赋奏严鼓之嘈囐【西京赋注严更督行夜鼓】　乐志楚严鼓员一人
　　汉鼍鼓
　　上林赋建翠华之旗植灵鼍之鼓注以鼍皮为鼓
　　汉刚鼓
　　志哀帝时丞相孔光奏刚别拊员二人给盛徳不可罢注师古曰刚及别拊皆鼓名【拊音肤】　西京杂记汉甘泉卤簿有刚鼓中道
　　汉铜鼓
　　马援传于交趾得骆越铜鼓铸为马式注广州记曰狸獠铸铜为鼓鼓惟高大为贵面濶丈余初成县之于庭尅晨置酒招致同类来者盈门豪富子女以金银为大钗执以叩鼓叩毕留遗主人　虞喜志林曰汉建武二十四年南郡献铜鼓有铭　宋大明七年六月江夏蒲圻获铜路鼓四靣独足
　　汉灵鼓　鼖鼓
　　东京赋夏正三朝撞洪钟伐灵鼓【注六靣鼓也】旁震八鄙軯礚隐訇若疾霆转雷而激迅风也鼖鼓路鼗
　　汉陔鼓
　　周礼注郑司农云若今时行礼于太学罢出以鼓陔为节【乐师】杜子春云裓读为陔鼓之陔疏汉有陔鼓之法【钟师】祢衡为鼓史作渔阳参挝
　　晋登闻鼓　唐登闻鼓
　　晋武纪泰始五年六月西平人麴路伐登闻鼓言多妖谤卫瓘传刘繇等执黄幡挝登闻鼓上言　后魏书世祖
