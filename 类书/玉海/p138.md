<!-- { "loadSidebar": true } -->
　　皇初起【即遂皇也】　东京赋龙图授羲书姒【扬雄覈灵赋大易之始河序龙马雒贡书见文选注】　干凿度入戊午蔀二十九年受録应河图【通卦验言文王得赤乌而演易】又云河图八文易变而为一一变而为七七变而为九九者气变之究也乃复变而为一【九宫数见天文】　礼纬含文嘉伏羲徳合上下天应以鸟兽文章地应以河图洛书则而象之乃作八卦【孔安国马融王肃姚信云伏羲得河图而作易】　书目易龙图一卷陈撰序曰龙马始负图出于羲皇之代在太古之先今存已合之位或疑之以陈其未合之数耶于仲尼三陈九卦之义探其防所以知之且龙图本合则圣人不得见其象所以天意先未合而形其象圣人观象而明其用是龙图者天散而示之伏羲合而用之仲尼黙而形之始龙图之未合也惟五十五数上二十五天数也中贯三五九外包之十五尽天三天五天九并十五之用后形一六无位又显二十四之为用也所谓天垂象矣下三十地数也亦分五位皆明五之用也十分而为六形坤之象焉六分而几四象【七九八六】地六不配在上则一不用形二十四在下则六不用亦形二十四后既合也天一居上为道之宗地六居下为气之本天三干地二地四为之用三若在阳则避孤阴在隂则避寡阳大矣哉龙图之变今述其梗槩焉　闗子明曰河图之文七前六后八左九右　朱文公曰伏羲仰观俯察见隂阳有奇耦之数故画一奇以象阳画一耦以象隂见一隂一阳有各生一隂一阳之象故自下而上再倍而三以成八卦三画已具八卦已成则又三倍其画以成六画而于八卦之上各加八卦以成六十四卦河图以五生数统五成数而同处其方洛书以五奇数统四耦数而各居其所皆以五为中又曰河图与易之天一至地十者合而载天地五十有五之数则固易之所自出也洛书与洪范之初一至次九者合而具九畴之数则固洪范之所自出也八卦者河图四正四隅之位洛书四实四虚之数也又曰河图之位一与六共宗而居乎北二与七为用而居乎南三与八同道而居乎东四与九为友而居乎西五与十相守而居乎中【刘牧以九数四十五为河图朱震因之朱文公以五位五十五为河图】　董铢曰天地之数五五者数之祖也河图自天一至地十积数凡五十有五而其五十者皆因五而后得故五虚中洛书自一五行至九五福积数凡四十有五而其四十者亦皆因五而后得故五亦虚中大衍之数五十即此五数衍而乘之各极其十则合为五十也　康节邵氏曰圆者星也厯纪之数其肇于此乎方者土也画州井田之法其仿于此乎圆者河图之数方者洛书之文故牺文因之以造易禹箕叙之而作范也　张行成曰河图九数五居中央而八卦应其八位伏羲八卦易之体也成体要中故干上坤下着隂阳之已定文王八卦易之用也致用自初故离南坎北取隂阳之始交河图无十散为九位洛书有十聚为五类无十者地未成形造物之初天之气数也故圆以象天有十者地已成形生物之后地之形数也故方以应地八卦数偶用之体也九畴数奇体之用也河图九而卦止于八以五代九则八数方而奠位然中虚天九以代八者之用则体无非用矣洛书十而畴止于九法十用五则九数圆而运行然中建皇极以干八卦之体则用无非体矣先天图外圆为天内方为地圆者河图之数也方者洛书之文也系辞曰圣人则之画易之初葢兼河洛之数备方圆之理矣惟变易之道以天为宗大禹重衍洪范以地承天如扬雄作赞大易也天究于九地尽于十九十者天地之终也究则不中尽则无变圣人弗用也河图之数四十五八卦之数三十六一八二七三六四五交数皆九非不用九也藏九于八也洛书之数五十五九畴之数四十五始于五行终于六极实有十事非不用十也藏十于九也以体藏用则用不穷以用藏体则体不穷此天地变化之机圣人用数之法也　朱震曰河图之数四十有五而五十之数具洛书之数五十有五而五十之数在焉惟十即五也　唐仲友曰河图雒书易范兼取之矣河图之数四十五四象也四象奠方八卦成列而居中以贯之者五也洛书之数五十五五行也以奇生者以耦成以耦生者以奇成而得位以合之者亦五也三五以变错综其数者易之取河图也五位相得而各有合易之取洛书也总其凡则自一至九其数四十五范之取河图也总其目则自行至极其数五十有五范之取洛书也易之中爻范之皇极则贯象数而通之者中而已河图象也天五错综而地十之数隠于错综之间洛书数也天五有合而地十之数显于有合之际隠显不同而土之为十五者常自若也大衍之数五十防隠显而通象数图显其十书隠其五参天两地隠于术数之外显于生爻之中圣人所以则图书而妙象数也月令河图十之数也故土藏十【主盛徳言故四象皆举成以见生土之盛徳不以成数言者非土之盛而分寄于四象春八夏七中央五秋九冬六】画井田【八家皆私百亩公井居中三三为九以一役八】制军法【陈法四头八尾中为握奇】奉时令咸出于此系辞曰天一至地十天数五地数五位相得而各有合天数二十有五地数三十凡天地之数五十有五此河图之数也自汉孔安国刘歆魏闗子明有宋邵雍皆谓十为图九为书至刘牧始两易其名【以九为图十为书】而朱震诸家因之【朱震以列子为证】朱文公复之悉从其旧然汉书谓八卦九章相为表里朱文公云图亦可以为书书亦可以为图又云河图洛书皆圣人所取以为八卦者而九畴亦并出焉以其象观之则虚其中者所以为易实其中者所以为洪范也闗氏洞极经以九数为洛书【应九畴而皇极居中】十数为河图【应大传天一至地十】河图九宫洛书五行【或曰先天图为河图五行生成数为洛书　或曰大衍之数五十退参倚之数五而为河图之数进皇极之数五而为洛书之数】
　　伏羲十言教
　　左传定四年正义云易曰伏羲作十言之教曰乾坤震巽坎离艮兑消息【康成曰云云无文字谓之易】
　　黄帝河图
　　晋天文志黄帝受河图始明休咎　魏志注黄帝受命风后受河图河图挺佐辅云天老告黄帝曰河有龙图洛有书帝游翠妫之川有大鱼出鱼没而图见　诗正义六艺论云太平嘉瑞图书之出必龙衔负焉黄帝尧舜周公是其正也
　　尧河图洛书
　　诗生民疏中候稷起注云尧受河图洛书后稷有名録苖裔当王【握河纪云尧即政七十年受河图其末云斯封稷契臯陶赐姓号注云或云七十二年】
　　夏连山　宓戏连山
　　周礼春官大卜掌三易之法一曰连山经卦皆八别皆六十有四注易者揲蓍变易之数可占者连山似山出内气也杜子春云连山宓戏疏郑易赞云夏曰连山皇甫谧记亦云夏人因炎帝曰连山连山易其卦以纯艮为首艮为山山上山下是名连山云气出内于山夏以十三月为正人统艮渐正月故以艮为首　人掌三易以辨九之名一曰连山　唐志连山十卷司马膺注梁元帝连山三十卷【五行类　隋刘炫伪造连山易鲁史记】　古三坟书有连山　易正义郑云夏曰连山象山之出云连连不絶【孙盛以为夏禹重卦】　帝王世纪连山易曰禹娶涂山之子名曰攸女生余　水经注连山易曰有崇伯鲧伏于羽山之野
　　殷归藏　黄帝归藏　殷坤干
　　周礼大卜三易二曰归藏经卦皆八别皆六十四注万物莫不归而藏于其中杜子春云归藏黄帝疏郑易賛云殷曰归藏案今归藏坤开筮帝尧降二女为舜妃又见节卦云殷王其国常毋谷盖子春之意宓戏皇帝造其名夏殷因其名以作易是以皇甫谧云殷人因黄帝曰归藏归藏易以纯坤为首坤为地万物莫不归而藏于其中殷以十二月为正地统故以坤为首　人掌三易【同上】　礼运观殷道吾得坤干焉注得隂阳之书其书存者有归藏正义殷易以坤为首　唐志归藏十三卷司马膺注　隋志归藏十三卷【晋薛氏注】归藏汉初已亡案晋中经有之唯载卜筮不似圣人之防【春秋正义以为伪妄之书非殷易】　崇文目三卷汉初有归藏已非古经今书三篇不可究矣　中兴书目晋太尉参军薛贞注今但存初经齐母本蓍三篇文多缺乱不可训释　史记正义七録云归藏载卜筮之书杂事　杂卦正义圣人因时随宜不必皆相因袭故归藏名卦之次亦多异于时　文心雕龙归藏之经大明迂怪乃称羿毙十日常娥奔月【又见后】　毛渐三坟书有归藏乾坤　书正义引归藏易云羿彃十日　尔雅注引两壶两羭疏成汤所作也初学记引啓筮　文选注引易归藏曰君子戒车小人戒徒又引夏啓为璿台又引归藏殷筮【月赋注亦引归藏】　庄子释文引归藏曰昔穆王子筮卦于禺强　御览引归藏曰有白云自苍梧入大梁昔女娲筮张云幕枚占之曰吉昭昭九州日月代极平均土地和合四国黄神将战筮于巫咸明夷曰昔夏后啓乘龙飞以登于天睾陶占之曰吉　朱震易丛説引归藏之干小畜
　　周易
　　礼太卜三易三曰周易经卦皆八别皆六十四疏郑虽不解周易其名周易者连山归藏皆不言地号以义名易则周非地号以周易以纯干为首干为天天能周帀于四时故名易为周周以十一月为正天统故以干为首　系辞易之兴也其于中古乎正义连山起于神农归藏起于黄帝周易起于文王及周公此谓周易也系辞又曰四营而成易十有八变而成卦八卦而小成引而伸之触类而长之天下之能事毕矣正义每一爻有三变谓初一揲不五则九第二揲不四则八第三揲亦不四则八若三者俱多为老隂俱少为老阳两少一多为少隂两多一少为少阳三变既毕乃定一爻【朱文公曰四营为分二挂一揲四归奇也易变也谓一变也三变成爻十八变则成六爻也九变而成三画得内卦已成六爻而视爻之变与不变以为动静则一卦可变而为六十四卦以定吉凶凡四千九十六卦也】　左传庄二十一年周史有以周易见陈侯者筮之遇观之否注易之为书六爻皆有变象又有互体圣人随其义而论之正义易之为书揲蓍求爻重爻为卦爻有七八九六七八者六爻皆不变卦下总为之辞曰彖九六者当爻有变每爻别为其辞曰象不变者聚而为彖其变者散而为象二至四三至五两体交互各成一卦先儒谓之互体巽变为干六四变为九四从二至四互体有艮之象洪范通筮以同卿士之数　昭二年韩宣子见易象注上下经之象辞　左传后序汲冢古书周易上下篇与今同别有隂阳説无彖象文言系辞　干凿度孔子曰阳三隂四位之正也易卦六十四分而为上下象隂阳也阳道纯而奇故上篇三十以象阳隂道不纯而偶故下篇三十四以法隂　正义案前汉孟喜易本云分上下二经【上经三十下经三十四】是孟喜之前已题经字子夏传分为上下二篇未有经字　扬子易始八卦而文王六十四其益可知也　史记司马季主曰文王演三百八十四爻越王勾践仿文王八卦　汉志蓍十五家有周易三十八卷　朱震曰文王作易以乾坤坎离为上篇之用以艮兑震巽为下篇之用　邵雍曰乾坤纵而六子横易之本也震兑横而六卦纵易之用也乾坤天地之本离坎天地之用是以易始于乾坤中于离坎终于既未济而泰否为上经之中咸恒为下经之首皆言乎其用也
　　周三易
