<!-- { "loadSidebar": true } -->
　　明道二年二月十一日丁未行借田礼罢冬至郊祀借田所施一准郊例悉用端拱之制而加损益焉贡举人自请陪位许父老纵观勿令呵止　仁宗皇帝即位十一年明道元年【岁次壬申】十二月【一本十二月一本正月】庚子【三日】诏以来岁仲春涓日行耕借之礼命有司草具仪辛丑尚书司封员外郎直集贤院王举正太常博士直集贤院李淑与礼官详定仪注【国史志李淑耕借类事五卷】七日礼官请就端拱坛位因加修饰八日请改撰借田乐章二十二日上之付太常习肄甲子有司新制耒耜【二十七日学士院撰青城诸门及殿名正门为崇礼左右为清和厚德正东为寅賔正西为西成后三门为咸寜侧门为宜耀延清大殿为受禧之殿门同名殿前东西门为宣仁章义便殿为含德苑殿为临芳后园门为凝华】越明年【二年】正月戊寅太史奏用二月十一日丁未行礼直集贤院李淑等上耕借类事五卷庚辰诏以皇兄建雄军节度允升摄左卫上将军蒋国公为祀先农亚献彰信军节度观察畱后允宁摄右卫上将军莱国公为三献并摄行五推礼宁国军节度使驸马都尉李遵朂等摄行九推礼二月乙亥上御天安门阅大仆寺新置车辂二月丙午上斋宿于东郊日傍有黄气如龙鳯丁未服衮冕执圭祀神农后稷于坛乃就耕位搢圭执耒行礼礼仪使张士逊奏三推而止上曰朕既亲耕不以古礼为式愿耕之终畆以劝天下之农士逊奏曰王者三推礼经旧式皇慈勉劝度越古先请命公卿进耕以循典礼帝曰朕志在千畆卿等固请遂耕十有二跬而止帝升观耕台南面坐观公侯等耕王公以下执耒悉过五九之数借田令奉穜稑之种司农卿受而播之率属以终千畆帝受贺于受禧殿还御正阳门大赦天下【肆赦内一条云太宗皇帝亲耕耒耜其令太仆寺秘藏之】进借田青牛四下芳林园养之十六日赐百官福酒有差辛亥上作借田诗赐近臣己未命宰臣吕夷简参政晏殊撰借田记【二十三日】四月夷简殊罢五月丙子命宰臣张士逊典领翰学冯元编修直史馆宋祁检讨【开元故事端拱旧章】　防要二年二月十一日借田礼毕御天安殿受册三月二日丁卯设劳酒宴于集英殿庚午百官加恩宋祁上颂曰丙午之旦次于帷宫淳濯圭洁昧明乃顿大次欵嘉坛索先农以享之因太稷以配之乃降灵塲俨朱纮绀辕储驾洪縻序进遂推而进之几十墢而后释乃始弭节容与御观耕之台王公羣后班趋以耨迈五逾九大农洒种庶人终畆　学士院撰享先农登歌乐章　其后景祐作观稼殿皇祐作宝岐殿景祐元年司天监校土牛经【书目一卷】去其复重释牛色等四篇为农事之占十月己巳命知制诰丁度序之攽天下其牛色及执策者衣并以岁月支干纳音相配　前绍端拱后遗绍兴
　　元丰借田【图】　先农坛　神仓　仪注
　　元丰二年【己未岁】十月癸卯诏于京城东南度田千畆为借田【置令一员以辛公祐兼】徙先农坛于其中神仓于东南三年十月庚辰辛公祐请下有司定耕借仪注増修防麦殿以备行幸【先是五月九日王存等请以南郊防麦殿前地及玉津园东南茭地并民田共一千百畆为借田外以百畆建先农坛兆开阡陌沟洫建神仓斋宫及耕作人牛庐舎之类绘图上之诏付礼院】四年八月壬戌【八日】借田司言九谷皆稔请修讲观麦视禾临幸仪注【详见后】
　　政和借田仪注
　　八年正月辛卯礼制局上借田仪注　宣和元年正月乙亥躬耕帝借【防要二年二月诏曰岁二月己亥躬耕帝借　当攷】
　　绍兴借田　耕借卤簿　仪注　观耕坛
　　十五年十一月十七日诏以来岁之春祈袚青坛亲载黛耜躬三推之礼以风示于四方从司封郎中李涧之请也太常讨论典故请营建于行宫之南车驾服履袍乗平辇诣思文殿进膳毕服通天绛纱行亲耕之礼耕借卤簿仪仗依政和新仪用六百八十八人闰十一月六日丁丑兵部太常以地狭请止用其半【用三百四十四人】奏可庚辰【九日】以宰臣桧为耕借使十六年正月五日礼官修定亲享先农亲耕仪注上之二十二日壬辰皇帝衮冕亲享先农行借田礼推至七至九【一云正月辛酉初借千畆】二十五日乙未百官表贺二月四日癸卯诏曰朕亲耕借田以先黎庶三推复进劳赐耆老嘉与世俗跻于富厚【先是上曰诏须语简意足使民晓然知厚本之意】时临安守张澄设灵坛御耦幄殿次舎　十五年閠十一月甲申司农薄宋朴请令守令以歳仲春出郊劳农遂为故事　亲耕七曲出大次至归大次并用干安享先农宫架奏静安之乐储灵锡羡之舞三成　给田五百七十余畆以备亲耕　十五年初除康与之为借田令三十一年罢　淳熙元年十月二十七日复置借田令　自端拱至绍兴亲耕者四　绍兴十六年正月五日修定仪注前期于观耕坛上设御幄南向设御座于幄内皇帝升观耕坛宫架乐作　正升自午阶登歌乐作礼毕耕借使升卯阶立御幄前西向四方馆使引陪耕耆老立坛下北向云云皇帝降座登歌乐作至坛下升辇　祥正而青旗肃事土膏而朱纮戒典将使杏花菖叶耕获不愆清畛泠风述遵无废　阡陌绣错原隰龙鳞蒸膏冒橛协风囘春　谨察天庙申勅阳官　悠悠春旗覛土于畿阳膏泽泽迈于三推　拥耒成林酾流降雨阳春如膏原隰如鳞我稼既华六合生云稻粱黍稷万井龙文　民一于耜家万斯箱　甸师清畿野庐扫路封人壝宫掌舎设枑青坛岳立翠幕云布　后妃献种稑之种司农撰播植之器御玉辇荫华盖金根照耀龙骥沛艾　降灵坛抚御耦逰场染屦洪縻在手三推而舎庶人终亩贵贱以班或五或九　捎防獝以防野杂荆牟以守燎　孟春之帅三公九卿大夫亲驾于东郊绀辕黛耜躬御帝借三推一墢竣事而旋弥文濶典创见一时民大和防阗郭溢郛歌讴鼓舞声闻于天　在丰念匮在饫思饥　炎帝之教后稷之功方我王度明而未融　稑出椒掖器成大农　瞻榆束耒望杏开田　望朱纮之光听銮辂之音作为歌诗以告成功而继载芟之作其必有日矣　千亩之田三推之礼　躬稼以供粢盛所以致孝也劝穑以足百姓所以固本也能本而孝盛徳大业至矣哉此一役也二美显焉　史奉载耜之礼民奏举趾之歌　千轸风行万辔雾转顺动而取诸豫时行而应乎干　我疆我理必躬必亲农扈允臧　祥鳯发于耒耜瑞雪掩于郊防　农祥
　　晨晰土膏初起春原俶载青坛致祀敛跸长阡回旌外壝亲事朱纮躬持黛耜　景集天庙脉壤祥农青坛岳立翠幕烟平百司骏奔三公肃事绀辕黛耜绿耦朱纮王者必借千畆庸劝九农载御耦于介间脉阳膏于
　　防左借民之力时辟于甫田为神之仓岁储于馨稷服黛耜以天临防朱纮而身劝本宜一墢遂过九推






　　玉海卷七十六
<子部,类书类,玉海>
　　钦定四库全书
　　玉海卷七十七
　　宋　王应麟　撰
　　礼仪
　　亲蚕
　　周中春蚕北郊
　　礼内宰中春诏后帅外内命妇始蚕于北郊以为祭服岁终稽其功事【注蚕于北郊妇人以纯阴为尊郊必有公桑蚕室焉疏按月令三月后妃亲东乡躬桑此云二月】佐后而受献功者比其大小麤良　大宰九职嫔妇化治丝枲　典丝掌丝入而辨其物　内司服王后六服鞠衣注鞠衣黄桑服也色如鞠尘象桑叶始生月令三月荐鞠衣于先帝告桑事【先帝太昊之属为蚕求福也】疏谓季春将蚕后服之告先帝　巾车翟车注后所乗以出桑　记月令季春鸣鸠拂其羽戴胜降于桑【蚕将生之】具曲植蘧筐后妃斋戒亲东乡躬桑禁妇女毋观省妇使以劝蚕事蚕事既登分茧称丝效功以供郊庙之服【注后妃亲采桑示帅先天下也夏小正曰妾子始蚕执养宫事】孟夏蚕事毕后妃献茧乃收茧税以桑为均贵贱长幼如一以给郊庙之服【注内命妇献茧于后妃收茧税者收于外命妇】季夏命妇官染采　祭统王后蚕于北郊以共纯服【亦冕服也】夫人蚕于北郊以共冕服【夫人不蚕于西郊妇人礼少变也】祭义古者天子诸侯必有公桑蚕室【公桑犹公田也】近川而为之筑宫仞有三尺棘墙而外闭之及大昕之朝君皮弁素积卜三宫夫人世妇之吉者使入蚕于蚕室奉种浴于川桑于公桑风戾以食之岁既单矣【三月之末四月之初】世妇卒蚕奉茧以示于君遂献茧于夫人遂副袆而受之用少牢以礼之及良日夫人缫三盆手遂布于三宫夫人世妇之吉者使缫遂朱绿之黄之以为黼黻文章服既成君服以祀先王先公敬之至也　玉藻唯世妇命于奠茧注世妇以下蚕事毕献茧乃命之疏谓世妇及命妇入助蚕毕献茧也　鲁语王后亲织紞公侯夫人加以纮綖社而赋事烝而献功　孟子礼曰诸侯耕助以共粢盛夫人蚕缫以为衣服　公羊注后夫人亲西郊采桑以共祭服　礼内宰疏马质注天文辰为马引蚕书日蚕为龙精月值大火则浴其种是蚕与马同气故此亦仲春始蚕亦谓浴种　诗蚕月条桑　书禹贡兖州贡丝　穆天子传甲寅天子作居范宫以观桑者乃饮于桑中命桑虞出桑者禁暴民汉祠先蚕　汉织室蚕　茧馆　蚕官
　　后礼仪志永平二年三月皇后帅公卿诸侯夫人蚕祠先蚕礼以少牢注丁孚汉仪曰皇后出乗鸾辂青羽盖驾驷马龙旂九斿大将军妻参乗太仆妻御前鸾旗车皮轩闟防雒阳令奉引亦千乗万骑车府令设卤簿公卿五营校尉司校尉河南尹妻皆乗其官车带夫本官绶从其官属导从皇后置虎贲羽林骑戎头黄门鼓吹五帝车女骑夹毂执法御史在前后亦有金钲黄钺五将导桑于蚕宫手三盆于茧馆毕还宫月令曰禁妇女无观按谷永对四月壬子皇后蚕桑之日也则汉桑亦用四月汉旧仪曰春桑生皇后亲桑于苑中蚕室养蚕千簿以上祠以中牢羊豕令蚕神曰苑窳妇人寓氏公主凡二神羣臣妾从桑还献于茧观皆赐从桑者乐皇后自行凡蚕丝絮织室以作祭服祭服者冕服也天地宗庙羣臣五时之服其皇帝得以作缕缝衣得以作巾絮而已置蚕官令丞诸天下官皆诣蚕室亦妇人从事故旧有东西织室作法晋后祠先蚕先蚕坛云云【见晋志】　舆服志汉制皇后蚕服青上缥下贵人助蚕服纯缥皇后以蚕衣为朝服　宋志汉东郊非古也魏北郊依周礼也晋西郊与借田对其方也　董巴舆服志曰汉皇后桑于东郊苑中　傅毅洛都赋桑宫茧馆区制有矩后率九嫔躬敕工女
　　汉亲蚕
　　纪文帝十三年春二月甲寅诏曰朕亲率天下农耕以供粢盛皇后亲蚕以奉祭服其具礼仪　景帝后二年四月诏后亲桑以奉祭服为天下先　王莽传请元后春幸茧馆率皇后列侯夫人桑师古曰汉宫阙防上林苑有茧馆盖蚕茧之所也　后纪明德皇后置织室蚕于濯龙中【前书有东织西织属少府】
　　魏蚕北郊
　　宋志魏黄初七年正月命中宫蚕于北郊　韦诞亲蚕颂曰嘉柔桑之肇敷思郊庙之至敬命皇后以亲蚕俾躬桑于外坰尔乃皇英参乗涂山奉舆摠姜任于后陈载樊卫于贰车千乗隠其雷动万骑粲以星敷登崇坛以正位觌休气于朝阳歩雕辇而下降手柔条于公桑嫔妾肃以莅事各奉职而承箱供副袆之六服昭孝敬于烝尝【初学记】　隋礼志呉韦昭制西蚕颂则孙氏亦有其礼
　　晋亲蚕　先蚕礼　先蚕仪注
