<!-- { "loadSidebar": true } -->
　　开寳二年二月戊午诏亲征太原三月戊戌傅城下乙巳壅汾水灌城丙午又壅晋水围之累月闰五月壬戌班师兴国二年太宗曰彼弱我强我计决矣四年【巳夘歳】正月庚寅命宣徽南院使潘美等进师二月二日诏亲征甲子上亲征二十九日次徳清军三月庚辰朔次真定四月壬戌克岢岚乙丑克隆州己巳克岚州继元外援不至饟道絶王师四合庚午上次太原驻跸汾水东二十三日幸城四面按行营垒阅视攻具翌日夜漏未尽幸城西督诸军发机石攻城二十七日命马仁瑀慕容福超白重贵李继升等分道攻城帝自草诏赐继元五月壬午幸城南上曰翌日重午当食于城中癸未诸将急攻城欲坏帝恐屠城麾众少退是夜继元纳欵甲申幸城北张乐宴从臣于城防受降乙酉赦河东【自刘旻厯四主凡二十九年】御制平晋赋及七言诗命从臣和以行在所为平晋寺御制平晋记刻石直使馆宋白从征因献平晋颂【丁亥上幸太原】　石介颂曰往吊其民王泽时雨往伐其罪王师虎旅抚我则怀并人肯来降旗出城并门夜开尹洙皇雅帝御我师百万貔虎锋镝始交梯冲如舞
　　我士奋扬愿究吾武皇帝曰吁念彼黎庻匪鲸匪鲵复为王土维我艺祖亦勤于征匪贷晋罪俟其贯盈
　　太平兴国亲征幽州
　　四年既下并州上欲乘胜取范阳殿前都虞崔翰曰乘破竹之势时不可失六月甲寅发京东河北军储赴北面行营庚申上北征丁夘上躬率兵攻东易州其刺史刘宁以州降留兵千人守之戊辰涿州降以万人戍守庚午驻跸幽州城南敌不敢居城中有万余众屯城北上率兵乘之斩千余级余党遁壬申命诸将攻城旬有五日以士卒疲且食尽七月甲申班师河东有地名三交敌之所保多由此入冦八月癸亥命潘美屯三交口潜师袭之敌弃城美因积粟屯兵以守之十月契丹寇闗南左龙武将军崔彦进与崔翰及镇州都监李继隆将兵八万御之三战大破之庚午闗南言大破敌于遂城西斩获数十万十一月辛丑又言破其众数万太平兴国亲征契丹　谕渤海　车驾凯旋【又见御诗类】
　　五年十一月契丹万骑寇雄州壬子上北征癸丑闗南言破其万余众戊午次大名府雄州言敌遁十二月上欲乘胜取幽蓟学士李昉扈防请旋斾上即日【庚辰】下诏还京乙酉至京师六年正月辛亥易州言破敌兵数千七月丙午将大举北伐遣使赐渤海王诏谕意曰今灵旗扫北宜率部族来应然竟无至者七年五月辛丑髙阳闗败敌众数万于唐兴口巳未府州破万余众于朔州界
　　给事中知代州破契丹
　　雍熙三年正月庚寅北伐五月将至岐沟闗王师不利签书宻院张齐贤请行七月丁亥命知代州十二月敌骑薄代州城下副总管卢汉赟保壁自固齐贤选厢军二千出征之誓众感慨一以当百敌遂却循胡卢南河而西齐贤夜发兵二百人持一帜负一束刍距州城西三十里列帜然刍敌见火光中有帜意谓并师至骇而北走齐贤先伏歩卒二千于上墱寨掩击大败之斩获甚众捷奏至归功汉赟上嘉之
　　河西都总管禽李继捧克夏州
　　赵保吉【继迁】寇灵州淳化五年正月癸酉命李继隆为都总管尹继伦为都监率兵讨之四月赵保忠【继捧】奏已与保吉解讐乞罢兵上怒命继隆移兵击之王师压境保吉反图保忠夜袭其帐保忠脱身走赵光嗣开门纳王师继隆克夏州禽保忠送阙下保吉逺遁漠北【五月丙寅保忠入见释之】
　　劒南两川招讨使王继恩平李顺
　　淳化五年正月成都府言狂贼李顺等攻刼州郡防嘉眉甲戌命昭宣使河州团练使王继恩为劒南两川招讨使率兵讨之二月甲申朔命王杲率兵趋劒门尹元率兵由峡路讨贼并受继恩节度其月贼陷成都府又分攻劒州成都府都监宿翰与劒门都监上官正合兵迎击大破贼众斩馘殆尽四月继恩由小劒门路入研石寨【壬寅抜劒门】破贼五千余众于栁池驿贼众望风奔走杀戮溺死不可胜计又克阆绵巴三州五月至成都破贼十余万获李顺及僣伪服用甚众戊辰奏至羣臣称贺六月蜀平
　　髙阳闗贝冀州路都总管破契丹
　　咸平二年十二月甲寅车驾发京师甲子次大名府三年正月范廷召等引兵追契丹丁亥至莫州东二十里大破之斩万余级余众遁庚寅奏捷羣臣称贺上作喜捷诗题行宫壁甲子车驾发大名
　　庐州观察使知益州兼川峡南路招安捉贼事雷有终平王均　咸平喜闻捷奏诗【见御诗类又见前】
　　咸平三年正月巳夘朔神卫军都虞王均叛防汉州遂趋绵州攻之不下至益州逐知州牛冕甲午诏以户部使雷有终为招安使李惠石普李守伦并为川峡招安廵检使给歩骑八千讨之二月十四日贼败王师李惠没焉均尽胁蜀中僧道士民以为兵四月大败贼众于升仙桥东官军进至清逺江为浮桥而渡筑垒于城北门造冲梯攻具贼将赵延顺中流矢死八月收羊马城遂设敌棚覆洞车进逼罗城招安使秦翰至于城北鱼桥别筑土山九月官军由城道入焚贼望橹礟架至夕贼众与其党二万余由南门而遁王均奔富顺监遣杨怀忠追贼冬十月甲辰朔斩均于富顺监传首至成都枭于市乙丑有终遣杨崇勲乘传告捷羣臣入贺崇政殿　直秘阁黄夷简直史舘曾致尧盛元刘锴直集贤院任随右賛善大夫宋贻序并上平蜀寇歌颂诏付史馆
　　景徳亲征
　　景徳元年闰九月二十四日乙亥北面言契丹与其母举国入寇统军顺国王达兰引兵掠威虏顺安军保州三路总管等帅兵御之败其前锋斩偏将翌日攻北平总管官田敏击走之东侵保州攻州城不利而北自是辽主与母并统军之兵合势以攻定州王超阵于唐河厉兵蓐食以待之其轻骑为我禆将所击遂率众东驻阳城淀二十八日巳夘岢岚军贾宗奏敌数万来寇率兵撃败之俘获甚众翌日再至又击走之十月四日甲申府州折惟昌言奉诏率所部兵自火山军入契丹朔州界前锋破大狼水寨杀戮甚众丙戌北面上言敌主与母率众至唐河三路总管王超案兵以待既而不接战縁胡卢河而东下遂南攻瀛州乙巳威敌岢岚军保州莫州北平寨并上言击破契丹羣臣奉贺二十六日丙午契丹遣人以殿前都虞王继忠奏乞许通和诏以殿直曹利用为閤门祗往荅其意十一月辛亥朔北面上言敌众急攻瀛州昼夜鼓噪乘城其为城兵所杀者三万余人伤者倍之遂解围既而游兵逼冀州知州王屿击走之十八日戊辰以车驾北廵命李继隆石保吉等为驾前东西排阵使二十日庚午上北廵契丹又令王继忠为奏乞和辛未车驾次长垣契丹又遣使李兴以王继忠奏至二十四日甲戌散直张皓自贝州赍王继忠奏状至行在且言契丹不敢刼掠以待主人命帝曰敌人虽有善意然深入吾土又河氷已合宜过为之备可再督诸路将帅速防驾前仍令枢宻陈尧叟乘传赴澶州北寨宻谕将帅整饬戎容以便宜从事二十五日乙亥李继隆等言契丹过天雄犯徳清军抵澶州北直犯大军围合三面轻骑由西北隅突进大军既成列敌骑止而不进臣等分伏劲弩控其要害有敌帅异其旗帜出行军伏弩齐发殒之见其数十百骑竞前舆去敌师悉遯所害者即顺国王达兰达兰勇所统皆鋭兵及是朔人防气敌骑渐北但时命轻骑来窥大军二十八日丁丑曹利用至自契丹与其使韩杞同至十二月庚辰朔对韩杞于行宫前殿是日复同往契丹求割闗南地帝不许而增其歳币甲申曹利用与契丹使姚柬之至丙戌命奬州刺史李继昌假左卫大将军持荅书及誓约与柬之报聘柬之奏已议通和北朝方收众归国虑沿边诸军出兵邀击望降诏约束诏如其请戊子上作诗赐辅臣是冬氷判又车驾离京日轻风南至占者以为善应故圣制及之幸北寨劳军宴从臣于行宫甲午车驾发澶州契丹各团结北去不敢侵掠十八日丁酉李继昌与契丹使丁振奉其国主及母誓书见于行在【誓书每歳以绢二十万疋银十万两助军资】时国主暗弱其母萧氏专其政萧氏有机畧多杀罸其下皆禀服焉戊戌车驾至自澶州【法驾前导鼓吹振作】　景徳元年九月丁酉帝谓辅臣曰国家重兵多在河北不乘此时决战则边防之忧未巳朕决亲征卿等共议宰臣毕士安等曰陛下已命将出师委任责成必立功效如亲征宜驻跸澶渊就便处事然城郭非广兵难乆聚况冬犹逺顺动之事更望深思冦凖曰大兵在外须劳车驾暂安澶渊进发之期不可稽缓知枢宻院王继英曰契丹举国入冦朝廷必期决胜所宜顺动以壮兵威仍督诸路进军临事得以裁制然将来驻跸不可更越澶州庶不损谨重所议进发尤宜缓图若速至彼势难久图乃诏士安等各述所见具状以闻而帝决意亲征十一月二十日庚午车驾发京师次卫南北敌遣使致书乞和【日抱珥黄气充塞司天言不战而却有解和之象】帝谓宰相曰敌人虽有善意亦宜过为之备可督诸路师速防驾二十五日乙亥李继隆奏契丹入平泸州二十六日至澶州城北直犯大军臣等分伏劲弩杀其先锋綂军顺国王达兰敌师悉遁车驾将前进防契丹请和十二年甲午班师　庆厯五年九月癸巳诏近臣考先朝史为景徳御冦图
　　广东西安抚使平宜州贼
　　景徳四年六月丙辰宜州澄海军校陈进因众怒害守臣刘永规拥判官卢成均为帅僣号南平王婴城拒兵攻桞州七月乙丑朔至桞江不能渡守臣王昱遁去防桞城官军退保象州甲戌以东上閤门使曹利用供备库使张煦为广东西安抚使张从古张继能为副发荆湖蕲黄兵讨之命内侍周文质使广州监屯军控要路八月贼攻怀安军知军任吉等撃走之攻天河寨又败之上手诏谕利用等守万全之计九月贼攻象州守臣何邴城守利用命于徳润以千兵倍道袭贼于武仙县败之追于象州城下斩伪将陈进及其党遂入城分兵捕余冦卢成钧挈其族降十月癸卯奏至
　　黎雅州水陆都廵检使平泸州夷
　　祥符二年泸州夷人【实录云黎州蛮】集众为乱四月戊子遣閤门祗侍其晓乘传招抚未服八月甲申以文思副使孙正辞为都廵检使同晓发陜西兵分三路入其境【张继勲等副之】九月戊午又以丁谓招抚防州蛮令防血为盟刻石铁柱境上三年二月庚子正辞言安抚夷人已平定六年泸戎蛮酋斗望冦淯井监夺盐井转运使冦瑊
　　合两路兵至江安诱溪蓝等十一州长吏及八姓乌蛮首领伐之七月乙未上遣王怀信往与瑊议招抚之宜瑊言不讨除则为害乃发陜西兵益以白芀子弟六千人讨之【怀信为嘉眉戎泸等州都廵检使康训符承训副之】十一月缘淯井溪与斗望鬬凡十一战破之贼多坠崖死斗望犹不服瑊命怀信分兵拔其栅大破之贼遂降【十二月壬午怀信言蛮冦悉平】七年三月辛夘怀信言溪洞已宁更城淯井监濬三濠以环之【自是不复为冦】
　　宜融廵检平抚水州蛮
