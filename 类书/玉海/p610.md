<!-- { "loadSidebar": true } -->
　　纪髙祖武徳六年十二月庚戌【防要九月旧纪乙巳】以奉义监为龙跃宫【即髙祖旧居】七年十月丁夘如庆善宫十二月丁夘八年十月壬午如龙跃宫太宗贞观六年九月己酉幸庆善宫【上欢甚赋诗】十六年十一月丙辰猎于武功甲子幸庆善宫　地理志京兆府髙陵县西四十里有龙跃宫本髙祖旧宅髙祖置为宫【后徳宗以宫为修真观贞元中吴通微作修真宫铭】武功县南十八里临渭水有庆善宫武徳元年髙祖以旧第置宫【后废为慈徳寺】　防要武徳元年十月十八日以武功旧宅为武功宫【四年闰十月己未次武功旧第】六年十二月九日【一本云庚戌】改为庆善宫贞观六年九月二十九日太宗幸庆善宫宴从臣于渭濵上赋诗云指麾八荒定懐柔万国夷单于陪武帐日逐卫文防端扆朝四岳无为任百司共乐还谯宴欢此大风诗赏赐闾里有同汉之宛沛焉起居郎吕才播于乐府被之管弦名曰功成庆善乐【初太宗尝过旧宅赋诗曰新丰停翠辇谯邑驻鸣笳一朝辞此去四海遂为家后重幸武功诗云积善欣余庆畅武恱成功白水廵前迹丹陵幸旧宫列筵欢故老高宴聚新丰瑞气萦丹阙祥烟散碧空】其年谏议大夫苏世长侍宴于披香殿酒酣奏曰臣昔在武功幸常陪侍见陛下宅宇才蔽风雨当此之时亦以为足今初有天下而于隋宫之内又加雕餙欲拨乱其可得乎　旧史太宗生于武功之别馆时有二龙戏于馆门之外贞观十六年十一月丁夘宴武功士女于庆善宫南门酒酣上与父老等泣涕论旧事老人等逓起为舞争上万嵗夀【通鉴十六年十一月壬戌校猎岐阳田幸宫宴赐故老】窦后传初太宗生而有二龙之符后于诸子中爱视尤笃及即位过庆善宫览观哽欷享后于正寝【太宗以隋开皇十八年十二月戊午生】　尉迟敬徳侍宴庆善宫　庆善宫记【莫冲】唐髙祖神尧皇帝膺上天之正命仗旗建号是承隋作民主天下既定作都长安属邑武功之南故第存焉乃即位之元年诏以为武功宫六年十二月庚戌锡名庆善明年十月亲临幸焉惟武功宅关中之奥直太华而临泾水广川名阜左右回环天府神臯瓌伟絶特盖神设鬼造以遗我神尧也践祚之后九重防宇仰模帝居其髙明显敞瑰丽靓深虽千百神功之旧而帝心拳拳未尝一日不在武功也宅基业之宏大念开创之本初思有以显餙而章异之以贻子孙万世之矧惟密迩畿甸去邑不百里而近讵可以朝夕弗临为戒爰诏有司闳其地而斥大焉云云推原帝意夫岂为宫室之奉游观之娱而已哉昭上帝之贶施耸率土之观瞻不忘其初期于乆逺使子孙知创业之艰难持守盈成之弗易也处心积虑其深逺哉太宗嗣服斯宫实笃生之地灵贶肇甄厥惟二龙仰宪光烈以昭掲休命圣心尤垂意焉玉车再戾合乐张燕赋诗十篇有懐柔万国指挥八方之语吕才等谓帝以武定天下而守之以文制礼兴乐袚餙隆平尤为帝王之极功至于声诗纪述加惠开迹之所庀允协雅颂之正因取而被之管弦名其乐曰功成庆善乐成而斯宫之羙益彰太宗之雅志其休矣乎关中汉旧都也上囿禁苑之内离宫别馆三十六所室宇之制盛矣然长杨五柞止为投宿更衣之所厪身于不急之务至于慨念畴昔睠懐枌榆肇作新丰置立社邑外有劳民动众之过而故址湮没不彰后世无攷焉今庆善之作槩以西京宫室之制虽未足竞丽而争雄若乃营缮之本防为昭休命而示子孙者则西京之主盖未知出此也
　　唐仁智宫
　　髙祖纪武徳七年五月丙戌【防要十七日】作仁智宫【旧纪防要造于宜州宜君县】六月辛丑如仁智宫　地理志坊州宜君县有仁智宫武德七年置　韦挺武德七年帝避暑仁智宫
　　唐太和宫　翠微宫【颂】　翠微殿
　　地理志京兆府长安县南五十里太和谷有太和宫【元和志太和宫在县南五十五里终南山太和谷】武徳八年置【四月二十一日甲申造于终南山】贞观十年废二十一年复置曰翠微宫【四月乙丑改】笼山为苑元和中以为翠微寺有子午关天寳二年尹韩朝宗引渭水入金光门置潭于西市以贮林木大厯元年尹黎干自南山开漕渠抵景风延喜门入苑以漕炭薪干纪髙祖武徳八年四月甲申如鄠猎于甘谷作太和宫【太和谷在终南山后】六月甲子如太和宫太宗贞观二十一年四月乙丑作翠微宫五月戊子幸翠防宫二十三年四月乙亥幸翠微宫　防要武徳八年四月二十一日造太和宫于终南山贞观十年废二十一年四月九日公卿上言请修废太和宫厥地清凉可以清暑诏从之【乙丑】遣将作太匠阎立徳于壊顺阳王第取材瓦以建之包山为苑自栽木至设幄九日毕工因改为翠微宫正门北开曰云霞门视朝殿名翠防殿寝殿名含风殿并为皇太子建别宫去台连延里余正门西开名金华门内殿名喜安殿　列崔仁师以帝幸翠微宫上清暑赋以讽上称善赐帛　张昌龄贞观末翠微宫成献颂阙下召见试息兵诏少选成文帝大悦　徐贤妃【防要云徐充容】贞观末【防要云二十二年】言翠微玉华宫虽因山借水无筑构之苦而工力和僦不谓无烦有道之君以逸逸人无道之君以乐乐身　马周帝幸翠微宫求胜地为起第旧纪贞观二十一年四月乙丑营太和宫于终南之上改为翠微宫【宫在丽山絶顶太宗避暑于此后为寺】　通鉴二十一年五月戊子幸翠微宫庚辰上御翠微殿问侍臣曰朕才不逮古人而成功过之止由五事耳　太宗有秋日翠防宫诗
　　唐九成宫　万年宫
　　地理志鳯翔府麟游县西五里有九成宫【宫成増筑二十七】本隋仁夀宫【开皇十三年二月丙子营十五年成三月丁亥幸】义宁元年废贞观五年复置更名永徽二年曰万年宫【九月癸巳改通鉴戊戌】干封二年【二月辛丑】复曰九成宫周垣千八百歩并置禁苑及府【一作武】库宫寺等　纪太宗贞观六年三月戊辰五月癸未八年三月庚辰十三年四月戊寅十八年四月辛亥皆如九成宫【贞观六年四月己亥太宗避暑于宫以杖刺地有泉涌出饮之可以愈疾秘书监检校侍中魏征作醴泉铭碑在鳯翔】髙宗永徽五年三月戊午麟徳元年二月癸夘如万年宫总章元年二月戊寅二年四月己酉咸亨元年四月庚午如九成宫　防要永徽二年九月八日【通鉴戊戌】改九成宫为万年宫干封二年二月十日【辛丑】复为九成宫三年四月将作大匠阎立徳造新殿成移仗御之谓侍臣曰朕性不宜热所司频奏请造此殿既作之后深惧人劳今暑热朕在屋下尚有流汗匠人暴露事亦可悯所以不令精妙意者祗避炎暑耳长孙无忌曰圣心每以恤民为念天徳如此臣等不胜幸甚五年三月幸万年宫上谓太尉无忌曰此宫非直凉冷且去京不逺朕离此十年屋宇无多损壊昨者不易一椽一瓦便己可安乃亲制万年宫铭并序七百余字羣臣请刻石于永光门诏从之【集古录万年宫碑以永徽五年立】　列窦后太宗幸九成宫梦后若平生明日诏有司发仓赈贫以为后报　魏徴帝幸九成宫吏改馆宫御以舎李靖王珪徴曰靖珪皆腹心大臣　马周上疏曰明诏以二月幸九成宫太上皇春秋髙宜朝夕视膳今所幸宫去京三百里而逺非能旦发暮至也上皇留热处而陛下走凉处温清之道臣所未安　姚思廉太宗幸九成宫思廉以为离宫游幸是秦皇汉武事非尧舜禹汤所为帝谕曰朕岂为游赏者乎　姜确贞观中为少匠防作九成宫　薛仁贵永徽五年高宗幸万年宫水暴至仁贵大呼以警宫内　百官志武徳初改隋仁夀宫监曰九成宫监【一本云总监】　礼乐志高宗幸九成宫复奏破阵乐叹曰不见此乐垂三十年　旧纪咸亨四年七月庚午九成宫太子新宫成上召五品以上宴太子宫极欢而罢　徳宗纪即位三年正月戊午罢九成宫贡立兽炭　王勃九成宫颂扄牖六合奔走八神梯霄架极考遗基于汶上稽故典于淹中阳灵开避暑之宫景福制追凉之殿铜龙对霤鐡鳯连甍浮丹丽紫栖霞冠月礼讃三宫诗歌百堵
　　唐西宫
　　会要贞观二年八月上日视膳西宫公卿奏以宫中卑湿请立一阁上恐所费过露台不许　纪开元四年正月戊寅朔朝太上皇于西宫【受朝正殿毕亲朝上皇】　肃宗元年建子月戊戌冬至朝圣皇于西宫
　　唐东宫
　　见储宫
　　唐未央宫
　　实録太宗贞观七年十二月丙辰校猎少陵原戊午还宫从上皇置酒故汉未央宫三品以上咸侍上皇命突厥颉利可汗起舞又命南蛮酋长冯智戴咏诗既而笑曰胡越一家古未有也太宗奉觞上夀曰今四夷入臣皆陛下教诲非臣智力所及昔汉高祖亦从太上皇置酒此宫妄自矜大臣所不取也　太宗尝幸未央宫草中见一人带刀遽引还顾谓太子纵遣之　中宗景龙二年十二月甲寅幸汉故未央宫旧基引从臣赐宴防要寳厯二年五月神防军于苑内古长安城中修汉未央宫获白玉牀长六尺　栁公权从幸未央宫帝驻辇曰朕有一喜边戍赐衣乆不时今中春而衣已给当贺我以诗　按两京记隋文帝増修未央池会要寳厯二年修未央宫长安志武宗会昌元年因游畋至未央宫见其遗址诏葺之总三百四十九间作正殿曰通光【黄图未央有通光殿盖采旧名】东曰韶芳亭西曰凝思亭立端门其内门揭未央宫名命学士裴素撰记【素重修汉未央宫记曰细草迎辇神颷引衣】　赵彦昭李乂有和幸长安故城未央宫诗　吕大防图以未央宫为通光殿
　　唐飞山宫　明徳宫
　　纪太宗贞观十一年正月庚子作飞山宫六月丁巳幸明徳宫【在洛阳】七月壬寅废明徳宫之圃院赐遭水家髙宗显庆二年五月丙申幸明徳宫【避暑】　防要贞观十一年正月十四日新作飞山宫七月二十日废明徳宫及飞山宫之圃院以分给遭水之家　魏征帝作飞山宫征上疏谏于是废明徳圃院赐遭水者
　　唐昭仁宫
　　魏徴太宗幸洛【政要云贞观十二年】次昭仁宫【政要谏录云显仁宫】多所谴责徴谏曰隋惟责不献食或供奉不精而至于亡今正当兢惧戒约何令人悔为不奢
　　唐襄城宫　清暑宫
　　太宗纪贞观十四年八月庚午作襄城宫十五年三月戊辰【防要七日】如襄城宫　防要贞观十七年八月五日营襄城宫　阎立徳【又防要】太宗幸洛阳诏立徳按爽垲建离宫清暑乃度地汝州西山控汝水睨广成泽号襄城宫役凡百九十万杂费称是宫成烦燠不可居十五年三月九日【旧纪庚午】帝废之以赐百姓　地理志临汝有清暑宫在鸣臯山南贞观中置
　　唐玉华宫　玉华殿
