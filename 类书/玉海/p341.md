<!-- { "loadSidebar": true } -->
　　田锡章疏匣
　　田锡事真宗为御史知杂迁諌议大夫真宗见之色必荘严仁宗谓翰林学士彭乘曰田锡好言事其章疏一漆匣先帝甞自收之今尚在朕因观之皆有益国家乗奏曰锡天资骨鲠不可防进故不得大用然至今天下士人皆称之【锡立朝以来封疏五十二奏悉焚之　兴国六年九月甲辰锡以左拾遗上疏言军国要机一朝廷大体四】


　　玉海卷九十
<子部,类书类,玉海>
　　钦定四库全书
　　玉海卷九十一
　　宋　王应麟　撰
　　器用
　　屏障
　　释名屏风言可以屏障风也帷围也帐张也【贾公彦云屏风之名岀于汉世春秋后语云孟尝君屏风后常有侍史记客语则前已有屏风】
　　周黼依
　　春官司几筵大朝会大飨射凡封国命诸侯王位设黼依依前南乡注斧谓之黼其绣白黑采以绛帛为质其制如屏风斧取割断之义画斧无柄设而不用之意【外有虎门昭其勇也内有黼依昭其断也】正义依状如屏风绛质长八尺屏风之名出于汉世【典丝凡饰邦器者受文织丝组注谓茵席屏风之属】　明堂位周公朝诸侯于明堂之位天子负斧依南向而立注负之言背也斧依为斧文屏风于戸牖之间　觐礼天子设斧依于戸牖之间左右几天子衮冕负斧依　诗公刘既登乃依正义既登堂负扆而立也明堂位注云云然则斧者是屏风之名扆则户牖之闲地耳　北史李谧传郑氏礼图説扆制曰従广八尺画斧文于其上今之屏风也
　　周氊案　皇邸
　　天官掌次王大旅上帝则张氊案设皇邸注以氊为牀于幄中郑司农云皇羽覆上邸后版也谓后版屏风与染羽象鳯凰羽色以为之疏大旅谓冬至祭天圆丘毡案皇邸谓王坐所置也【并有大次小次之幄】后版者为大方版于坐后画为斧文言屏风者据汉法况之禹贡羽畎夏翟谓贡夏翟之羽【后世无】周礼钟氏染鸟羽象鳯皇色以为之覆于版上明堂位司几筵皆云黼扆此不在寝庙无扆故别名皇邸　公羊传注礼天子外屏诸侯内屏大夫帷士帘
　　汉黼依
　　严助传淮南王安上书陛下玩心神明负黼依南面而听断注师古曰依读为扆扆形如小屏风而曲之画以黼文张于户牖之间白与黑画为斧形谓之黼　西域传赞天子负黼依【注同上】　东京赋负斧扆注屏风　曲礼天子当依而立疏依状如屏风以绛为质髙八尺东西当戸牖之间绣为斧文亦曰斧依觐礼郑注云依如今绨素屏风也有绣斧文所以示威也　尔雅牖户之间谓之扆注窻东户西也
　　汉书囊帷
　　东方朔传文帝集上书囊以为殿帷　文帝纪赞帷帐无文绣示朴为天下先　丙吉传驿骑持赤白囊边郡发奔命书　翟酺传酺上疏曰文帝爱百金于露台饰帷帐于皁囊【皁囊见上类】　周举上疏欲帝置章御座以为规戒　上书言事始于孝文二年贾山　王嘉传哀帝初易帷帐去锦绣乗舆席缘绨缯而已
　　汉武帐
　　汲黯传上尝坐武帐黯前奏事望见黯避帷中使人可其奏注应劭曰武帐织成帐为武士象也孟康曰今御武帐置兵兰五兵于帐中也韦昭曰以武名示威　　霍光传太后被珠襦盛服坐武帐中期门武士陛防陈列殿下　史记索隠引舆服杂事云六尚尚席掌武帐帷幔梅福上书曰愿壹登文石之陛涉赤墀之涂当户牖之法坐注师古曰户牖之间谓之扆法坐正坐也犹言法宫法驾
　　汉甲乙帐
　　东方朔传陛下诚能用臣之计推甲乙之帐燔于四通之衢注帐多故以甲乙第之　贡禹传陛下诚深念髙祖之苦醇法太宗之治去甲乙之帐　西域传孝武兴造甲乙之帐落以随珠和璧天子负黼依袭翠被冯玉几而处其中注师古曰扆如小屏风画为黼文帐其数非一以甲乙次第名之　汉武故事以琉璃珠玉明月夜光杂错珍宝为甲帐其次为乙帐甲以居神乙上自御之
　　汉紫幄
　　见郊祀类　四合象宫曰幄　飨神之幄
　　汉刘向列女传屏　御坐列女屏
　　刘向七畧别录臣向与黄门侍郎歆所校列女传种类相従为七篇以着祸福荣辱之效是非得失之分画之于屏风四堵　后汉宋传御坐新屏风图画列女帝数顾视之曰未见好德如好色者也帝即撤之
　　汉幄坐画屏风
　　班固叙传班伯为侍中光禄大夫时乗舆幄坐张画屏风画纣妲己因指画而问伯云云上曰今日复闻谠言子房运筹帷幄中
　　汉绨素屏风
　　觐礼天子设斧依于户牖之间注依如今绨素屏风也疏绨赤也素白也汉时屏风以绨素为之象古者白黑斧文【白与黑谓之黼刃白而銎黑则为此斧字】
　　汉屏风铭
　　三辅决录何敞为汝南太守章帝南巡过郡设刻镂屏风帝命侍中黄香铭之曰古典务农雕镂伤民忠在竭节义在修身　李尤亦有屏风铭　东方朔传有屛风赋　淮南王有屛风赋　羊胜屛风赋重葩累绣沓璧连璋
　　汉云母屏风　吴御屏
　　郑传元和元年为太尉时举将第五伦为司空班次在下每正朔朝见曲躬而自卑帝问其故遂听置云母屏风分隔其间由此以为故事　吴录景帝时纪亮为尚书令子隲为中书令每朝防诏以御屛风隔其座焉　古今注孙亮作瑠璃屏风镂作瑞应图一百二十种
　　魏素屏几
　　魏志太祖平柳城以素屏风素冯几赐毛玠曰君有古人之风赐以古人之服　唐贞观十六年七月以素屏几赐魏征
　　唐疏屛　十渐屛【又见奏议类】
　　魏徴传【日月据通鉴】贞观十三年五月甲寅诏五品以上上封事徴上疏极言不克终十渐疏奏帝曰朕今闻过矣方以所上疏列为屏障庶朝夕见之兼录付史官【赐金十斤廏马二匹】政要贞观三年太宗谓司空裴寂曰比有上书奏事条
　　数甚多朕黏之屋壁出入观省　　吴兢传上疏曰太宗好悦至言有上书益于政者黏寝殿之壁坐望卧观宋璟传开元十二年璟为留守帝曰宜有嘉谋以示朕璟因一一极言手制答曰所进当书之坐右出入观省裴耀卿传宗有事岱宗上书数百言帝曰朕置书
　　坐右以自戒
　　唐刺史姓名屏风
　　循吏传序唐兴承隋乱离刬袚荒荼始择用州刺史县令太宗尝曰【贞观二年太宗谓侍臣曰云云见贞观政要通鉴同　防要作三年】朕思天下事丙夜不安枕永惟治人之本莫重刺史故录姓名于屏风卧兴对之得材否状辄疏之下方以拟废置又诏内外官五品以上举任县令者于是官得其人民去愁叹就妥安　通鉴贞观二年上曰朕为养民惟在都督刺史云云【同上】县令尤为亲民不可不择乃命内外五品以上各举堪为县令者以名闻　通典太宗疏督守之名于屛俯仰视焉其人善恶必书其下州郡无不率理　会要贞观十一年八月马周上疏云云太宗因谓侍臣曰刺史朕当自简县令诏京官五品以上举一人
　　唐列女传屏风
　　虞世南传太宗命写列女传于屏风于时无本世南暗疏【一作书】之无一字谬【一云一无遗失】
　　唐眞草书屏风
　　见御书类　梁萧子云上飞白书屏风
　　唐黼扆
　　官志尚舎局奉御大朝防设黼扆施蹑席薰鑪朔望设幄而已　李德裕传文宗指坐扆前示宰相曰此德裕争郑注处
　　唐古今家诫屏
　　房龄传集古今家诫为屏令诸子各取一具曰留意于此足以保躬矣
　　唐五王帐
　　通鉴宗素友爱于殿中设五幄与诸王更处其中谓之五王帐【五王宋申兄也岐薛弟也豳従兄也】　传世谓天子友悌古无有者帝于顺睦盖天性然虽谗邪无以摇
　　唐麟德殿汉名臣屏风
　　见图类【贞元十二年二月】
　　唐连屏
　　李绛传元和二年为学士宪宗称太宗宗之盛欲庶几二祖道德风烈何行而至绛曰陛下诚能正身励已尊道德远邪佞进忠直与大臣言敬而信无使小人参焉与贤者游亲而礼无使不肖与焉去官无益于治则材能出斥宫女之希御则怨旷销将帅择士卒勇矣官师公吏治辑矣法令行而下不违敎化笃而俗必迁如是可与祖宗合德号称中兴言之不行无益也行之不至无益也帝曰美哉斯言朕将书诸绅即诏绛与崔羣钱徽韦景白居易等搜次君臣成败五十种为连屏张便坐帝每阅视顾左右曰而等宜作意勿为如此事论事集四年图画美恶题写其事文王得吕望以兴
　　周桓公得管仲以覇齐宣王诛阿大夫京房对汉元帝周幽二世陈后主梁武帝圣君明主忠臣义士既不敢遗而闇君乱臣亦取鉴戒君臣合体事迹可观录五十条贤愚成败勒为两卷张之便坐　按艺志实録防要君臣事迹十四篇书于六扇屏风自君臣道辨邪正至于简田猎录勲贤与绛等所次五十种详畧之不齐篇数之不类一为绛等所次一为宪宗所制未可合而为一
　　唐前代君臣事迹屏风
　　见杂御制类　防要元和四年七月【实录乙巳朔　会要宰相杂录云三年七月宣示宰臣非】　旧纪元和四年秋七月乙巳朔御制前代君臣事迹十四篇书于六扇屛风【志儒家类十四篇】是月出书屏以示宰臣李藩等表谢之　实录李藩等表贺曰列在玉座分为书屏覩名臣之事业诚所厚顔观圣主之规模我无慙德岂敢于此屏之后辄近谀佞诏答曰卿等徇公献纳正救之益既多朕亦遐想圣贤谏诤之规是渇所以列其事迹文以丹青庶几启发蒙昧辨察正邪　白居易批李夷简贺御撰君臣事迹屏风表云朕思求理化亲阅典坟至于去邪纳谏之规勤政谨兵之戒取而作鉴书以为屏与其散在图书心存而景慕不若列之绘素目覩而躬行庶将为后事之师不独观古人之象【明君直臣前言往事森然在目如见其人】　李绛论事集所载答宰相贺屏风状卿等献纳云云与实录所载诏答之辞叶同但五十种之事如吕望管仲皆绛等所次而事迹十四篇乃宪宗御制固未可合为一也
　　唐政要屏风
　　通鉴宣宗大中二年二月庚子以令狐绹为翰林学士上尝以太宗所撰金镜授绹使读之至乱未尝不任不肖至治未尝不任忠贤上止之曰凡求致太平当以此言为首又书贞观政要于屏风每正色拱手而读之咸平御览御屏风　太宗太平御览【见著书类】
　　咸平中【通畧咸平四年十二月】田锡知通进银台封驳司尝因对曰陛下好古不倦若师皇王之道十年必致太平旧有御览但记分门事类不如钞略经史子集为御览三百六十卷日览一卷周嵗而徧又取经史要切之言为御屏风十卷置御座之侧上嘉纳诏史馆以羣书借之每成数卷即先进内又先上御览三十卷御屏风五卷御览序曰可以铭于座隅者书之于御屏可以用于帝道者录之于御览经语取易晓之意史传取其可行之事或总之于杂录文集或附之于逐篇悉求切当之言用达精详之理御屏风序曰古者帝王之盘盂皆铭几杖有戒轩帝舆几皆铭焉曰吾居民之上惴惴恐不及武王户席必训焉席铭曰无行可悔户之铭曰名难得而易失太公金匮亦曰武王铭于几杖墨子又曰尧舜汤禹书事于竹帛瑑之盘盂曰君子福大而愈惧臣每览经史子集因取其语要总一十卷辄因进献可题于屏置之御座之右则圣德日新矣二书不就而终　天禧五年以赐皇太子梁鼎守吉州太宗记其名于御屏　　杨徽之能诗太宗写其警句十聮御屏上　　吕夷简治开封有声眞宗识其姓名于屏风
　　景祐迩英延义阁无逸屏
