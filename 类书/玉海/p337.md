<!-- { "loadSidebar": true } -->
　　庆厯七年八月二十四日丙寅御崇政殿召近臣观御书真宗加谥位版又观新作郊庙祭器以景表尺较其制度未合者悉令改造太常礼院请皇帝献天帝配帝坐以匏爵亚献以木爵亲祠太庙酌以玉斚亚献以金斚郊庙饮福皇帝皆以玉斚诏饮福惟用金斚亚终献酌银斚八年五月甲辰知制诰吕公绰典领制造郊庙祭器十一月戊戌御延和殿【一云崇政殿】召辅臣两制观新造祭器皇祐五年六月乙亥御紫宸殿奏乐观宗庙祭器　宋朝郊庙陈樽罍之数皆准古而不实以五齐三酒及明水明酒其郊庙天地配位止一樽酌献一樽饮福余皆虚器庆厯元年十月壬辰同判太常吕公绰请实樽罍配以明水明酒从之　防要凡酒齐皇帝初献用玉斚亚献用金斚终献用瓢斚余皆用爵　　维帝之徳如玉之温继帝之孝如湑之醇
　　皇祐玉爵　金斚　匏爵　　元丰玉爵
　　皇祐二年九月二日礼仪使言太庙一人奉玉爵及饮福金斚三人奉亚献三献饮福银斚明堂一人进匏爵并饮酒金斚二人奉亚献三献木爵及饮福银斚三人奉分献木爵元丰三年八月二十一日详定礼文言隋志曰明堂之礼方郊为文则不容陶匏请以玉爵代匏爵其豆登簋俎尊罍并用宗庙之器从之绍兴四年五月王普言政和新仪宗祀上帝吏部侍郎跪取玉爵于篚则不用陶匏久矣二十五日礼官言陶匏用于郊丘玉爵用于明堂今明堂兼郊礼而举之器用陶匏盖未可易
　　元丰宗庙尊彞
　　元丰元年九月十七日详定礼文所言周礼宗庙尊彞之数随时而设欲春嗣夏禴用鸡一鸟彞一牺尊二象尊二罍六秋尝冬烝用斚一黄彞一着尊二壶尊二罍六大祫从郑众説用虎彛一蜼彞一大尊四山尊六罍六为十八尊禘享如祫但减山尊二为十六尊以本周礼南郊禘祫旧无大尊至是皆正之
　　元丰百寳酒船
　　元丰二年四月癸卯太皇太后皇太后幸金明池上扶太皇太后登辇又豫为百寳酒船于是持以上夀
　　文王尊彞　周斚
　　绍圣间宗室仲忽获此器以献有旨下秘阁考騐仲忽以器铭上一字与小篆卤字相类遂读为鲁曰此鲁公享周文王庙器也馆中以为伪仲忽坐罚金其器犹藏秘阁　嘉定十六年十月以蜃樽一藏秘府易名周斚【礼鬯人山川四方用之】
　　绍兴金爵　玉爵
　　绍兴十年九月辛亥祀明堂始用饮福金爵【政和大礼旧用万夀玉尊今以金爵代之】十三年亲祠内出古制爵坫以易雀背负醆之陋二月二十七日臣僚请攽宣和博古图改造祭器十二年十二月礼官言亲飨太庙饮福用玉爵今欲权用金爵三十二年七月孝皇飨庙礼官请用玉爵　　绍兴五年正月以韩世忠刘光世张俊为淮东西江东宣抚使壬申朝辞命内侍出金盘尊斚赐酒一行并以所饮器赐之　博古图髙克尊铭曰惟十有六年十月既生魄乙未伯太师锡伯克仆山夫伯克敢对天祐王伯友用作朕穆考后仲尊高克用丏睂寿无疆克克其子子孙孙永寳用享　师艅尊铭曰王汝上侯师艅从王夜功锡师艅金艅则对乃德用作乃文考寳孙孙子子寳　召公尊【铭七十二字】　卣铭曰穆从师淮父戍于古阜蔑歴锡贝山锊穆拜稽首对师淮父休用作文考日乙寳尊彛其子子孙孙永福　乐大司徒子象之子洪作旅卣其眉夀子子孙孙永寳用　丙寅王锡賔朋用作母乙彞【上尊曰中尊曰卣下尊曰壶】　已举彞【李公麟得古爵于夀阳紫金山腹有二字曰已举王玠获古爵于洛下有二字曰丁举】
　　笾豆
　　尔雅木豆谓之豆竹豆谓之笾注礼器也
　　夏四琏　殷六瑚　周八簋
　　明堂位有虞氏之两敦夏后氏之四琏【説文作橽】殷之六瑚周之八簋注皆黍稷器疏郑注周礼舍人云方曰簠圆曰簋郑注论语云夏曰瑚殷曰琏者误也【陈氏曰瑚以玉簋以竹为之　春秋正义记明堂位夏器名琏殷器名瑚而包咸郑防注论语贾服杜注左传皆云夏曰瑚】　诗伐木陈馈八簋权舆每食四簋易损卦彖云二簋可用享【以木为之】　地官人凡賔客共簠簋之实　考工记旊人为簋实一觳崇尺厚半寸唇寸豆实三而成觳崇尺疏祭宗庙皆用木簋今此用瓦簋祭天地及外神尚质器用陶匏之类也　祭统祭者八簋之实美物备矣祭有馂以四簋黍　礼器管仲镂簋注天子饰以玉尧舜土簋
　　夏楬豆　殷玉豆　周献豆
　　明堂位夏以楬豆殷玉豆周献豆注楬无异物之饰也献素何反疏刻之　方氏曰楬豆以木为柄若蜡氏之楬而已玉豆于楬之上又饰之以玉献豆若周官再献之献
　　禹雕俎
　　唐书禇遂良传禹雕其俎諌者十余不止
　　周四笾　四豆
　　天官人【奄一人】掌四之实朝事之笾其实防蕡白黑形盐膴鲍鱼鱐馈食之笾其实枣防桃干橑榛实加笾之实蓤芡防脯【疏重言之则八笾】羞笾之实糗饵粉餈注笾竹器如豆者其容实皆四升朝事谓祭宗庙荐腥之事【疏云朝践】馈食荐孰也加笾谓尸既食后亚献尸所加之笾羞笾谓若少牢主人献尸宰夫荐房中之羞于尸侑主人主妇皆右之　凡祭祀共其笾荐羞之实防事及賔客共荐笾羞笾醢人【奄一人】掌四豆之实朝事之豆【亦谓朝践】其实韭菹醓醢昌本麋臡菁菹鹿臡茆菹麇臡馈食之豆其实葵菹蠃醢脾析蠯醢蜃蚳醢豚拍鱼醢加豆之实芹菹兔醢深蒲醓醢箈菹鴈醢笋菹鱼醢羞豆之实酏食糁食凡祭祀共荐羞之豆实賔客亦如之　疏笾是竹器依汉礼器制度而知也云如豆者皆面径尺柄尺亦依汉礼知之朝事谓祭宗庙二灌之后祝延尸于户外后荐此八笾仪礼特牲少牢士二笾二豆大夫四笾四豆诸侯宜六天子宜八醢人馈食之豆有八笾人馈食之笾言六不类上文朝事之笾言八下加笾亦八豆与笾并设节数与四笾同时　周语品其百笾修其簠簋礼器天子之豆二十有六笾豆之荐四时之和气也
　　周玉豆　鲁玉豆雕篹
　　春官内宗掌宗庙祭祀荐加豆笾及以乐彻则佐传豆笾　外宗佐王后荐玉豆眂豆笾以乐彻亦如之王后以乐羞齍则賛　大宗伯大祭祀王后不与则摄而荐豆笾彻　夏官司士帅属割牲羞俎豆　郊特牲云云疏掌客云上公豆四十侯伯三十二子男二十四礼器云天子之豆二十有六诸公十六诸侯十二上大夫八下大夫六【公羊传注云士三】　明堂位鲁祀周公于太庙灌用玉瓒大圭荐用玉豆雕篹注篹笾属以竹为之雕刻饰其直疏玉豆以玉饰豆下云殷玉豆是也篹笾也形似筥雕镂其柄　武王于觞豆为铭　　考工记以瓦为豆　醢人四豆以木　齐晏子言四升为豆以金为之　公羊传田狩一曰干豆注豆祭器名状如镫
　　周房俎【夏嶡　殷椇】
　　明堂位季夏六月以禘礼祀周公于太庙俎用梡嶡注梡始有四足也嶡为之距疏两代俎也虞俎名梡按礼图云梡长二尺四寸广二尺二寸髙一尺诸臣加云气天子牺饰之虞氏尚质未有余饰夏渐文夏俎名嶡亦如梡而横柱四足中央如距贺云直有脚曰梡加脚中央横木曰嶡【嶡为之距犹少牢礼言俎距也俎足间有横似有横蹷之象】俎有虞氏以梡夏后氏以嶡殷以椇周以房俎注梡断木为四足嶡之言蹷也谓中足为横距之象周礼谓之距椇之言枳距也谓曲挠之也【疏椇枳之木枝多曲桡殷俎似之】房谓足下跗也上下两间有似于堂房鲁颂曰笾豆大房　鲁颂注大房半体之俎疏引明堂位曰周以房俎周语云王公立饫则有房烝云云周公之庙用梡嶡鲁公之庙用大房　陆氏曰椇所谓全烝　陈氏曰诗言大房传言房烝此房俎也少牢礼言俎距此横距也雕俎始于禹韩非子尧有天下饭于土簋饮于土铏舜作为食器流漆墨其上禹作为祭器墨染其外而朱画其内觞酌有采樽俎有饰此弥侈矣
　　汉算器
　　史记郑当时传餽遗人不过算器食注徐广曰算先管反竹器索隠曰言无铜漆也汉书作具器食
　　汉嘉笾　笾豆
　　礼乐志郊祀歌惟泰元章嘉笾列陈庶防宴享　后礼仪志注春秋释疴曰汉家郡守行大夫礼鼎俎笾豆工歌
　　唐宗庙笾豆　光禄式
　　六典奉礼郎凡祭器之位簠簋为前登钘次之笾豆为后每坐四簋四簠次以六钘六登笾豆为后　防要永徽二年礼部尚书许敬宗言按光禄式祭天地日月岳渎先笾豆各四宗庙笾豆各十二社稷先农防各九风雨师防各二笾豆以多为贵宗庙乃逾于天请大祀十二中祀十小祀八诏可【传云显庆中】干封元年六月二十三日诏宗庙荐享爵及簠簋登钘各宜别奠开元二十三年正月十八日赦令以笾豆之荐未能备物诏礼官学士共议太常卿韦縚请宗庙笾豆皆加十二又奠爵小宜増大之【韦縚传同】兵部侍郎张均职方郎中韦述议曰物有品器有数不可变古従俗旧制一升曰爵五升曰散礼凡宗庙贵者以爵贱者以散此贵小贱大以示节俭请如故賔客崔沔曰未有进时馔用古器者徒以近侈见訾縚又请室加笾豆各六每四时以新果珍羞实之制可天寳五载四月十六日每室加常食一牙盘贞元九年十二月博士韦彤裴堪防议曰礼前代故事宗庙无朔朢祭食之仪园寝则有自贞观至开元修定礼令皆遵旧典天宝十一载闰三月二十九日初令尚食朔朢进食于太庙礼司无着令　礼志载笾豆簠簋防钘之实　博古图铭曰叔邦父作簠用征用行用从君王子子孙孙其万年无疆　京叔作飨簋其万寿永宝用　单疑生作养豆用享　弡伯作旅匜其子子孙孙永宝用　周太师望簋铭曰大师小子师望作防彛刘公铺铭曰刘公作杜嬬尊铺永宝用【是器形若丰然豆类丰似豆而卑】　刘敞在长安得煑簋铭曰叔髙父作煑簋其万年子子孙孙永宝用





　　玉海卷八十九
<子部,类书类,玉海>
　　钦定四库全书
　　玉海卷九十
　　宋　王应麟　撰
　　器用
　　赐予器用
　　春秋传曰夫有勲而不废有绩而载奉之以土田抚之以器旌之以车服明之以文章子孙不忘所谓福也
　　舜赐车服
　　舜典五载一巡守羣后四朝敷奏以言明试以功车服以庸注诸侯四朝各使陈进治礼之言明试其言以要其功功成则赐车服以表显其能用【又益稷注以功大小为差】疏人以车服为荣故天子之赏诸侯皆以车服赐之觐礼云天子赐侯氏以车服是也【觐礼注赐车者同姓金路异姓象路服则衮鷩毳】
　　周分物　器　锡命诸侯
