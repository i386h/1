<!-- { "loadSidebar": true } -->
　　后魏书张渊【北史作张深】明占候晓内外星分为太史令着观象赋言天文甚备【文选注引之云张泉撰　隋志总集类观象赋一卷】　陟秀峯以遐眺望灵象于九霄覩紫宫之环周嘉帝坐之独标瞻华葢之荫蔼何虚中之迢迢观阁道之穹隆想灵驾之电飘尔乃纵目逺览傍极四维北鉴玑衡南覩太微三台皦皦以双列皇座炯炯以垂晖虎贲执鋭于前阶常陈屯聚于后闱遂回情旋首次目文昌仰见造父爰及王良傅説登天而乘尾奚仲托精于津阳织女明列于河湄牵牛焕然而舒光五车亭柱于毕隂两河侠井以相望灼灼羣位落落幽纪设官分职罔不悉置储贰副天庭延三吏论道纳言各有攸司将相次序以卫守九卿珠连而内倚天街分中外之境四七列九土之异左则天纪枪棓摄提大角二咸防奢七公理狱库楼烱烱以灼明骑官腾骧而奋足天市建肆于房心帝坐磥落而电烛于前则老人天社清庙所居明堂配帝灵台考符丈人极阳而慌怱子孙嘒嘒于参嵎天狗接狼以吠守野鸡伺晨于参墟右则少微轩辕皇后之位嫔御相次尊卑有秩御宫典仪女史执笔内平秉礼以伺邪天牢禁愆而察失于后则有车府舍匏天津扶匡照曜丽珠佩珍人星丽以闲逸哭泣连属而趋坟河鼓震雷以礚腾蛇蟠萦而轮菌于是周张髙眄还旋辰极既觌钩陈中禁复覩天帝休息渐台可升离宫可即酒旗建醇醪之旌女牀列窈窕之色辇道屈曲以微焕附路立于云阁之侧其列星之表五车之间乃有咸池鸿沼玉井天渊建木百果竹林在焉江河炳着于上穹素气霏霏其带天神龟曜甲于清泠龙鱼摛光以映莲又有南门鼓吹器府之官奏彼丝竹为帝娱懽熊罴绵络于天际虎豹儵煜而晖烂弧精引弓而持满狼星揺动于霄端其外则有燕秦齐赵列国之名雷电霹雳雨落云征陈车防驾于氐南天驷骋歩于太清园苑周回以曲列仓廪区别而殊形内则尚书大理太一天一之宫柱下着术传示无穷六甲大帝之所湏内厨进御膳于皇躬天船横汉以普济积水灾于其中隂徳播洪施以恤不足四辅翼皇极以阐风恢恢太虚寥寥帝庭五座并设爰集神灵乃命荧惑伺彼骄盈执法刺举于南端五侯议疑于水衡金火时出以成纬七宿匡卫而为经暐晔昱其并曜粲若三春之荣覩夫天官之罗布故作则于华京及其灾异之兴出无常所归邪缤纷飞流电举妖星起则殃及晋平蛇乗龙则祸连周楚或取证于逢公或推变于午乃有钦明光被填逆水府洪波滔天功隆大禹此则防数之大运非治纲之失绪葢象外之妙不可以麤理寻重之内难以荧燎覩至于精灵所感迅逾骇向荆轲慕丹则白虹贯日而不彻卫生画策则太白食昴而摛朗鲁生指麾而曜灵为之回驾严陵来游而客星着于乾象斯皆至感动于神祗诚应效于既往尔乃四气鳞次斗建辰移虽无声言三光是知星中定于昏明影度以之不差测水旱于未然占方来之安危隂精乗箕则大飚暮鼓西南入毕则淫雨滂沲譬犹晋钟之应铜山风云之从斑螭若夫车潜驾时乗六虬大仪四运万象俱流北斗俄其西倾羣星忽以匿幽望舒纵辔以骋度灵轮浃旦以过周尔乃凝神逺瞩矖目八荒察之无象视之茫状若浑元之未判别又似浮海而观沧浪幽遐逈以希夷寸眸焉能究其傍于是乎夜对山水栖心髙境逺寻终古悠然独咏美景星之继昼大唐尧之徳盛嘉黄星之靡锋明虞舜之不竞畴吕尚之宵梦善登辅而翼圣钦管仲之察微见虚危而知命叹荧惑之舍心髙宋景之守政壮汉祖之入秦竒五纬之聚映尔乃厯象既周相佯岩际寻圗籍之所记着星变乎书契监前代之将沦咸谴告于昏世桀斩谏以星孛纣酖荒而致彗恒不见以周衰枉蛇行而秦灭谅人事之有由岂妖灾之虚设诚庸主之难悛故明君之所察尧无为犹观象而况徳非乎先哲【注不録】　魏书有天象志一卷载天文日变二卷载月变三四卷载星变今魏收志第三四卷亡后人取佗人所撰志补足之【疑为张太素书志　隋志天文志十二卷吴云撰又杂占一卷】初学记有梁陆云公星赋　后魏陆旭撰五星要诀
　　及两仪真圗　晋成公绥天地赋　任常五星赋一卷刘启明定风占诗云气则赋占风雨赋各一卷彭彻七政浑仪赋　事类赋注引张衡灵宪赋曰太
　　素之前寂寞防黙不可为象周礼注引天问疏云离骚有天问篇
　　梁天文录
　　隋志梁奉朝请祖暅天监中受诏集古天官及圗纬旧説撰天文录三十卷【唐志崇文目同】　国史天文录经要诀一卷钞祖暅书　御览引天文录平星鱼星格泽之占乾象新书亦引之
　　梁天仪说要　星经
　　隋志陶景天仪説要一卷　中兴书目像厯一卷梁陶景较定推演巫咸氏甘氏石氏等説案崇文总目天文星经五卷梁陶景校合三垣列宿中外官三百十九名各设圗象着巫咸甘徳石申所记【阙】　　以【阙】变【阙】即景所定也【国史志经五卷】
　　周灵台秘苑　隋垂象志　观台飞
　　北史元魏髙允集天文灾异依洪范天文志为八篇周太史令庾季才撰灵台秘苑一百二十卷占验益备【隋志一百十五卷唐志一百二十卷】隋髙祖令季才与其子质撰垂象志一百四十二卷【隋志一百四十八卷】刘祐着观台飞六卷元象要记五卷　唐志元魏孙僧化等星占三十三卷史崇十二次二十八宿星占十二卷　崇文目有康氏天文总论十二卷【乾象新书引天文总论】徐承嗣星书要略六卷陈卓星述一卷天象应验录二十卷
　　唐十二家天文
　　志子录十曰天文始于赵婴甄鸾注周髀终于季淳风乙巳占二十家三十部三百六卷　若赵婴甄鸾李淳风之注释周髀张衡王蕃之灵宪浑天姚信虞喜之昕天安天则仪象之书也若甘氏石氏之赞法刘表刘叡陈卓孙僧化史崇之星占则星占之书也若刘叡陈卓集占韩杨要集吴云杂占庾季才秘苑祖氏之录髙文洪之圗则天文之书也星圗则有孝经内记周易分野及二十八宿度数之论杂占则有黄道晷景元机内事五星兵法及乙巳占其不着録者六家一百七十五卷有淳风天文大象秘奥法象太白防运之书武宻通占悉达占经董和徐升有论有圗李播王希明有赋有歌【自淳风天文占至丹元子歩天歌不着録】　六典秘书四部十一曰天文【周髀等九十七部六百七十卷隋志六百七十五卷】灵台郎凡占天文日月薄蚀五星陵犯有甘石巫咸三家中外官占瑞祅星气有诸家杂占【天文生不得读占书】太史令每季录灾祥送中书门下入起居注嵗终总録送史馆【崇文总目天文占书五十一部百九十七卷自荆州刘石甘巫占至乾象新书　中兴目十六家九十九卷】
　　唐古厯星度　三代考正星次　五星常数
　　厯志大衍日度议曰古厯星度及汉洛下闳等所测其星距逺近不同然二十八宿之体不异古以牵牛上星为距太初改用中星入古厯牵牛太半度于气法当三十二分日之二十一自帝尧演纪之端在虚一度及今开元甲子却三十六度夏后氏四百三十二年日却差五度太康十二年戊子冬至在女十一度新厯仲康五年癸巳嵗九月庚戍朔日蚀在房二度颛顼厯正月七曜直艮维之首周因殷厯昏明中星率差半次汉太初厯复得上元本星度推月令小正皆不与古合商六百二十八年日差八度太甲二年壬午冬至在女六度又引国语武王伐商嵗在鹑火星在天鼋自宗周讫春秋之季日却差八度古厯分率简易嵗乆輙差达厯数者随时迁革以合其变故三代之兴皆揆测天行考正星次为一代之制战国及秦日却退三度始皇十七年辛未冬至在斗二十二度秦厯上元正月己巳朔立春日月五星起营室五度古厯冬至昏明中星去日九十二度率一气差三度九日差一刻汉四百二十六年日差五度自太初下至麟徳差四日自太初上及僖公差三日推古厯之作皆在汉初却较春秋朔并先天则非三代之前明矣古厯南斗至牵牛上星二十一度入太初星距四度故六家或以南斗命度或以建星命度方周汉之交日已潜退贾逵考厯亦云古厯冬至皆起建星两汉冬至日皆后天故宿度多在斗末今以仪测建星在斗十三四度间古之六术并同四分四分之法乆则后天【晋用魏景初厯其冬至亦在斗二十一度少太元九年姜岌更造三纪术退在斗十七度宋何承天上元嘉厯曰四分景初厯冬至同在斗二十一度以开元厯考元嘉十年冬至日在斗十四度与承天所测合】五星议曰五事感于中而五行之祥应于下五纬之变彰于上若声发而响和形动而景随故王者失典刑之正则星辰为之乱行汩彞伦之叙则天事为之无象五星留逆伏见之效表里盈缩之行皆系于时象于政日月所以着尊卑不易之象五星所以示政教从时之义故日月之失行微而少五星之失行着而多今畧考常数以课疏宻畧例曰较麟徳厯荧惑太白见伏行度过与不及荧惑凡四十八事太白二十一事余星所差葢细不足考又各立嵗差以究五精运周二十八舍之变较史官所记嵗星二十七事荧惑二十八事镇星二十一事太白二十二事辰星二十四事开元厯课皆第一【又有歩五星术五星爻象厯】日蚀议曰较厯必稽古史亏蚀深浅加时朓朒阴阳　嵗星【东春木五常仁五事貌赤黄而鋭其野大穰】荧惑【南夏火礼视】填【中央季夏土信思】太白【西秋金义言】辰【北冬水知聴】隋志凡五星聚其国主天下从木火土三星行迟夜半经天金水二星行速而不经天三经天二不经天防天两地之道也　李寻曰五星五行之精五帝司命应王者号令为之节度嵗星主嵗事为统首号令所纪　大宗伯疏星备云嵗星一日行十二分度之一十二嵗而周天荧惑日行三十三分度之一三十三嵗而周天镇星日行二十八分度之一二十八嵗而周天太白日行八分度之一八嵗而周天辰星日行一度一嵗而周天是五纬所行度数　二十八宿随天左转为经五星右旋为纬
　　唐五星爻象厯
　　厯志大衍厯七术七曰步五星术五星有终率变差象算爻算辰秒微分之法以一象一爻之算除之而知所起究所入其曰五星爻象厯每星皆有隂阳少老损益进退之殊自初至上者凡再以所入爻与后爻损益率相减为前差又以后爻与次后爻损益率相减为后差二差相减为中差星之顺逆疾徐皆有常度变之前后则知其入阳爻隂爻与黄道之南北矣　汉志有颛顼五星厯书四卷　隋志梁有五星集占六卷日月五星集占十卷洪范五行星厯四卷　尚书考灵耀曰嵗星得度五谷孳荧惑顺行甘雨时镇星得度地无灾太白出入当五谷成熟人民昌
　　唐天文大象赋　太一枢防赋
　　蓺文志天文类黄冠子李播【淳风之父】天文大象赋一卷李台集解五行类李淳风太一枢会赋一卷宗注　中兴书目大象赋一卷题张衡撰李淳风注备述众星名义如古赋之体【一本云大象赋杨炯撰毕懐亮注】　乾象新书引大象占唐法象志【书】　乾坤秘奥　天文占　泰干秘要　乙巳占
