<!-- { "loadSidebar": true } -->
　　诗酌告成大武也言能酌先祖之道以养天下于铄王师遵养时晦时纯熈矣是用大介笺周公摄六年制礼作乐归政成王祭于庙而奏之燕礼若舞则勺注颂篇告成大舞之乐歌也　内则十三舞勺注先学勺后学象文武之次也疏熊氏曰勺籥也学舞籥之文舞　汉志周公作勺言能勺先祖之道也【武帝防贤良曰虞氏之乐莫盛于韶于周莫盛于勺】　春秋繁露周公辅成王作汋乐以奉天　子华子周公歌雍咏勺六服承德　左传象箾南籥注皆文王之乐疏郑注象云此乐名象　吕氏春秋仲夏纪古乐篇成王立商民反王命周公践伐之商人服象为虐于东夷周公遂以师逐之至于海【一作江】南乃作三象以嘉其德【三象周公所作乐】　淮南子齐俗训周乐大武三象棘下注三象棘下武象乐也　文选上林赋韶濩武象之乐注【汉书注同】张揖曰象周公乐也南人服象为虐于夷成王命周公以兵追之至于海南乃为三象乐　墨子三辩篇武王因先王之乐又自作乐命曰象成王因先王之乐命曰驺虞　白虎通周乐曰大武象周公之乐曰酌　晏子春秋晋范昭观齐国政顾太师曰为我奏成周之乐大师曰不习也
　　周恺乐
　　黄帝作之　礼大司乐王师大献令奏恺乐注献防于祖恺乐献功之乐郑司农説以春秋晋文公振旅恺以入于晋　乐师凡军大献教恺歌遂倡之疏恺谓恺诗师还未至之时预教瞽蒙入祖庙遂使乐师倡道为之眡了宾射奏钟鼓鼜恺献亦如之注恺献献功恺乐
　　也　镈师军大献则鼓其恺乐疏献防于祖作恺歌亦以晋鼓鼓之　大司马师有功则左执律右秉钺以先恺乐献于社注兵乐曰恺司马法曰得意则恺乐恺歌示喜也司农云城濮之战振旅恺疏郑志荅赵商问曰司马主军事之功故献于社大司乐宗伯之属宗伯主宗庙之礼故献于祖【选注引乐稽耀嘉曰武王兴师诛商万国咸喜前歌后舞　诗大明疏引大誓曰师乃鼓噪前歌后舞】　后礼仪志汉有短箫铙歌周官所谓凯乐凯歌也【晋志永平改大予其有五方之乐者云云短箫乐所谓王师大防令军中凯歌】
　　周燕乐　缦乐
　　礼磬师教缦乐燕乐之钟磬祭祀奏缦乐注缦谓杂声之和乐者也学记曰不学操缦不能安燕乐房中之乐所谓隂声也疏缦谓杂弄调和燕乐即闗雎二南也钟师祭祀飨食奏燕乐【以钟鼓奏之】掌鼙鼓缦乐【作缦乐击鼙以】
　　【和之　疏磬师作则钟师和之】　笙师祭祀飨射共其钟笙之乐燕乐亦如之　旄人祭祀宾客舞其燕乐　汉志哀帝罢乐府有缦乐鼓员十三人【注杂乐也】
　　周祴乐
　　笙师掌教龡竽笙埙籥箫篪篴管舂牍应雅【以此三器筑地为之行节】以教祴乐注祴夏之乐宾醉而出奏祴夏疏此则乡饮酒及乡射宾出奏陔是也
　　周金奏乐
　　礼镈师凡祭祀鼓其金奏之乐飨食宾射亦如之疏金奏之乐即八音是也亦以晋鼓鼓之【钟师注金钟镈也燕礼注云以钟鑮播之鼓磬应之所谓金奏也　传金奏肆夏】
　　周乐仪
　　礼乐师教乐仪行以肆夏趋以采齐车亦如之环拜以钟鼓为节【行趋者接宾之仪环拜者宾拜之仪】注教乐仪教王以乐出入于大寝朝廷之仪郑司农云肆夏采荠皆乐名或曰逸诗若今时行礼于大学罢出以鼓陔为节谓王出既服至堂而肆夏作出路门而采荠作其反入至应门路门亦如之尚书传曰天子将出撞黄钟之钟右五钟皆应入则撞防宾之钟左五钟皆应大师于是奏乐　内宰正后之服位诏其礼乐之仪注荐彻之礼当
　　与乐相应　　乐师凡乐成则告备注成谓所奏一竟书曰箫韶九成燕礼曰大师告于乐正曰
　　正歌备
　　周乡乐
　　仪礼燕礼乃间歌鱼丽笙由庚歌南有嘉鱼笙崇丘歌南山有台笙由仪【间代也谓一歌一吹也　乡饮酒礼同】遂歌乡乐周南闗雎葛覃卷耳召南鹊巢采蘩采苹大师告于乐正曰正歌备升歌鹿鸣下管新宫遂合乡乐若舞则勺注周南召南王后君夫人房中之乐歌也昔太王王季居于岐山之阳躬行召南之教以兴王业及文王而行周南之教以受命云云夫妇之道生民之本王政之端此六篇其教之原也故国君与其臣下及四方之賔燕用之合乐也乡学者风也小雅为诸侯之乐大雅颂为天子之乐乡饮酒升歌大雅礼盛可以进取燕合乡乐者礼轻可以逮下也春秋传曰肆夏繁遏渠天子以享元侯文王大明绵两君相见之乐然则诸侯相与燕升歌大雅合小雅也正歌者升歌及笙各三终间歌合乐三终为一备【郊特牲疏云间者谓堂上堂下一歌一吹更递而作合者上下之乐并作又云郑作诗谱云天子诸侯燕羣臣及聘问之宾皆歌鹿鸣合乡乐　射义天子以驺虞诸侯以貍首卿大夫以采苹士以采为节　投壶命者曰请奏貍首间若一　吕氏春秋涂山之女禹于涂山之阳乃作歌曰人倚兮实始为南音周公召公取风焉注高诱曰取南音以为歌乐也】
　　周四时祭乐　养老乐
　　郊特牲飨禘有乐而食尝无乐隂阳之义也春禘而秋尝春飨孤子秋食耆老注禘当为禴王制曰春禴夏禘疏此谓夏殷礼也若周则四时祭皆有乐祭统云内祭则大尝禘升歌清庙下管象是秋尝有乐也按王制夏养老以飨礼用春时有乐无秋食之礼殷养老以食礼秋时不作乐无春飨之礼周人脩而兼用之则周人养老春夏用飨礼秋冬用食礼四时皆用乐文王世子云凡大合乐必遂养老注云春合舞秋合声下云遂发咏焉登歌清庙是秋时养老亦用乐也【又祭义疏见后】
　　周乐歌　乐章
　　周颂释文周颂三十一篇皆是周室太平徳洽着成功之乐歌南陔白华华黍释文此三篇葢周公制礼用为乐章吹笙以播其曲　诗正义变风之作齐衞为先陈最在后变雅始厉王　诗谱序曰文武时诗有周南召南雅有鹿鸣文王之属及成王周公制礼作乐而颂声兴焉谓之诗之正经　先儒说二南二十五篇为正风鹿鸣至菁莪二十二篇为正小雅文王至卷阿十八篇为正大雅皆文武成王时诗周公所定乐歌之词尚书大传于穆清庙周公升歌文王之功烈德泽茍在庙中尝见文王者愀然如复见文王　水经注竹书穆天子传曰甲寅天子浮于荥水乃奏广乐又引乐纬曰昔归典叶声律大荒西经曰夏后开上宾于天得九辩与九歌焉　曲礼疏熊氏曰按春秋説题辞乐无大夫士制郑箴膏盲从题辞之义无乐者谓无祭祀之乐故特牲少牢无乐
　　鲁四代乐　禘乐　四代乐器【见乐器】
　　左传襄十年荀偃曰鲁有禘乐宾祭用之注禘三年大祭则作四代之乐疏唯周公之庙得用天子之礼别祭羣公则用诸侯之乐诸侯之乐谓时王所制之乐大武是也明堂位禘祭唯用大武大夏而不言韶濩以二十九年鲁为季札舞四代之乐知四代之乐鲁皆有之祭义禘有乐而尝无乐　三礼义宗禘乐用夹钟为歌奏以无射之调　颍容释例曰周用六代礼乐鲁受四代礼乐故不舞云门咸池示有降杀也
　　吴季札观周乐
　　左传哀二十九年【夏六月周景王九年】吴公子札来聘请观周乐【鲁以周公故有天子礼乐　乐记疏献王乐记季札第十八】使工为之歌周南召南曰美哉始基之矣勤而不怨歌衞曰美哉渊乎忧而不困为之歌王曰美哉思而不惧歌郑曰美哉其细已甚齐曰美哉泱泱乎大风也哉国未可量豳曰乐而不淫秦曰能夏则大魏曰大而婉险而易行唐曰思深哉其有陶唐氏之遗民乎陈曰国无主其能久乎自郐以下无讥焉【后仲尼删定次第故不同】小雅曰其周德之衰乎犹有先王之遗民焉【服防以为叹变小雅也】大雅曰曲而有直体其文王之德乎颂曰至矣哉五声和八风平节有度守有序盛德之所同也见舞象箾南籥者【文王乐】曰美哉犹有憾见舞大武者【武王乐】曰美哉周之盛也【正义鲁为季札先歌诸诗而后舞诸乐】韶濩【汤乐】曰圣人之也而犹有慙德圣人之难也见舞大夏者【禹乐】曰美哉勤而不德韶箾【舜乐】曰德至矣哉虽甚盛德其蔑以加于此矣观止矣若有他乐吾不敢请已注鲁用四代乐故及韶箾而知其终也季札贤明才博在吴时已涉见此乐歌之文然未闻中国雅声故请作周乐欲听其声然后依声以参时政知其兴衰也舞毕知其乐终是素知其篇数正义鲁唯用四代之乐不得用大卷大咸乐有歌有舞歌则咏其辞而以声播之舞则动其容而以曲随之歌在堂而舞在庭以贵人声也故先歌后舞
　　晋赐魏绛金石乐　齐君臣相説乐
　　左传襄十一年郑人赂晋悼公以师悝师触师蠲兵车百乗歌钟二肆及其镈磬女乐二八晋侯以乐之半赐绛曰子教寡人和诸戎狄以正诸华八年之中九合诸侯如乐之和无所不谐请与子乐之魏绛于是乎始有金石之乐疏大夫得有钟磬之乐有功乃赐之【晋语悼公十二年】　孟子齐景公召大师曰为我作君臣相恱之乐盖徴招角招是也其诗曰畜君何尤　乐记师乙曰齐者三代之遗声也齐人识之









　　玉海卷一百三
　　钦定四库全书
　　玉海卷一百四
　　宋　王应麟　撰
　　音乐
　　乐【二】
　　汉制氏雅乐　宗庙乐　休成乐
　　志汉兴乐家有制氏【艺文志同】以雅乐声律世世在太乐官但能纪铿锵鼓舞不能言其义髙祖时叔孙通因秦乐人制宗庙乐大祝迎神于庙门奏嘉至犹古降神之乐也皇帝入庙门奏永至以为行步之节犹古采齐肆夏也干豆上奏登歌独上歌不以筦弦乱人声欲在位者徧闻之犹古清庙之歌也登歌再终下奏休成之乐【注服防曰叔孙通所奏作也】美神明既享也皇帝就酒东箱坐定奏永安之乐美礼已成也【又见舞类后志注　礼记祭先师注乐有制氏】
　　汉昭容礼容乐
　　志髙祖六年作昭容乐礼容乐昭容犹古昭夏也主出武徳舞礼容主出文始五行舞舞入无乐将至至尊之前不敢以乐也出用乐者言舞不失节能以乐终也大抵皆因秦旧事焉注言昭容乐生于武徳舞【魏改昭容曰昭业乐】隋志牛曰昭容生于武徳犹古之韶礼容生于文
　　始矫秦之五行
　　汉安丗房中乐
