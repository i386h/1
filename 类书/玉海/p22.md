<!-- { "loadSidebar": true } -->
　　二年【壬子嵗】九月甲子诏太史局令丁师仁等造浑天仪后不果成三年正月辛未【六日】工部郎袁正功献浑仪木式【是月壬戌进呈】十六日太史令丁师仁等请折半制造许之【用铜一万斤　先是二年十一月一日正功言浑仪安立非子午之正则有差诏李继宗等测验定正】初东京浑仪凡四至道仪在刻漏所皇祐仪在翰林天文院熙宁仪在太史局元祐仪在合台每座约重二万斤城破皆为虏所索扬州之陷也吕颐浩得浑仪法物二事献诸朝至是折半但用铸八千四百八斤有竒卒不就五月丙辰命工部侍郎李擢提举制造浑仪十一月甲戌工部郎谢伋言宜先询考制度敷求通晓天文厯数之学如汉贾逵张衡本朝之苏颂者参访是非然后可作望下温州访求苏颂遗书考质制度初师仁等言若往他州则临时定北极髙下量行移易有吕璨者言师仁等所募工不知铸法况浑天无量行更易之制若用于临安与天参合移往他州必有差忒诏别听指挥十四年四月丙戌【五日】命太师秦桧提举制造浑仪【秘书省修制】诏有司求苏颂遗法来上上曰宫中制成小范可窥测日以晷度夜以枢星为则【枢星中星也】非久降出用以为式但广其尺寸耳遂命内侍邵谔主其事久之乃成三十二年授太史局乾道三年正月诏太史局置台设浑仪测验七政行度演造新厯庆元四年七月秘省筑浑仪台髙二丈一尺　资中士人张大檝以木为盖天言可备军幕中验绍兴七年夏制使席益献诸朝
　　总叙浑天
　　下闳妄人寿昌之后永平中贾逵上游仪顺帝时张衡妙尽璿玑之正在魏则晁崇斛兰吴则葛衡陆绩王蕃隋则耿询宋则钱乐之唐则淳风一行　黄帝题期盖图是兴颛顼御厯浑仪肇制舜徳文明璿玑齐政有周郅隆厥有土圭　玉仪之游铜浑之转　义取玑衡智起浑葢　神橅巧械眎古无比　治厯不难于筭平朔而难于定气差制仪不难于规赤道而难于步黄道尧厯日月玉仪是稽舜在玑衡七政攸齐课宻周髀
　　用越土圭　自舜以玑衡齐七政汉洛下闳始复创制迄于隋唐代有制作其最精宻者张衡之灵宪淳风之黄道令瓉之木游一行之铜浑　占虽有器齐平必以徳　以璿为玑故运而不已者有以观其变以玉为衡故躔次有度者有以定其位　盖轩谓天转如磨盘日月星辰俱北回求合左旋之义宣夜称天无形质莫如浑天为可据天周于气气周于水水周于地地内而天外天大而地小　天包地地依天天体周围皆三百六十五度四分度之一径一百二十一度四分度之三天左旋东出地上西入地下一昼一夜行三百六十六度四分度之一地体径二十四度其厚半之【邵雍谓水火土石合而为地所谓径二十四度乃土石之体土石之外水接于天皆为地体】地之径亦一百二十一度四分度之三　周髀序云浑天有灵宪之文葢天有周髀之法　事类赋注浑天仪曰天地各乘气而立载水而浮日月星辰绕地下故二十八宿半隠天转如车毂之运　杨泉物理论曰儒家立浑天以追天形从车轮焉周髀立葢天言天气循边而行从磨石焉　王蕃浑天说曰旧说天地之体状如鸟卵天包地外犹殻之裹黄周回如弹丸故曰浑天言其形浑浑如也　天文录曰天如欹车盖北髙南下　关令内曰天地南午北子相去九千万里东卯西酉亦九千万里四隅空相去九千万里天去地四十千万里天有五亿五万五千五百五十里地亦如之各以四海为脉　邵子曰天圆而地方天北髙而南下是以望之如倚盖然地东南下西北髙是以东南多水西北多山也天覆地地载天天地相函故天下有地地上有天又曰天以理可尽而不可以形尽浑天之术以形尽天可乎　张行成曰古之言天有三家曰宣夜曰盖天曰浑天宣夜之学人谓絶无师法盖天之学惟唐一行知其与浑天不异盖天之法如绘像止得其半浑天之法如塑像能得其全尧之厯象盖天法也舜之玑衡浑天法也浑法宻于盖天创意者尚畧述作者愈详也宣夜人虽非之窃谓作者不无所见但论述者失其本防尔郗萌记曰日月众星自然浮生虚空之中其行其止皆须气焉此则东西运转气即天虚即气也虞喜曰天确乎在上有常安之形者北极不动之义天之顶也邵子曰望之如倚盖此兼取盖天之説也　朱氏书说天体至圆周围三百六十五度四分度之一绕地左旋常一日一周而过一度日丽天而少迟一日绕地一周无余而常不及天一度月丽天而尤迟一日常不及天十三度十九分度之七　三礼义宗圣人因躔次之常定时度之变以天道既逺不可以尺度穷乃因两耀运行以一昼一夜为一度积三百六十五度四分度之一而日周天盖因星以推之取星周为度之徧故周髀云以牛星初来正在南方昏中之时用为求度之始东西为隂阳之中故度数少南北为隂阳之极故度数多故东少于南西少于北

　　玉海卷四
<子部,类书类,玉海>
　　钦定四库全书
　　玉海卷五
　　宋　王应麟　撰
　　天文
　　圭景
　　周土圭　八尺表　识景规
　　周礼大司徒以土圭之法测土深正日景以求地中日南景短多暑北景长多寒东景夕多风西景朝多隂日至之景尺有五寸谓之地中凡建邦国以土圭土其地制其域注郑司农云夏至日立八尺之表其景适与土圭等谓之地中今颍川阳城为然正义周公度日景置五表今阳城是周公度景之处古迹犹存通卦验云冬日至立八尺之表日中视其晷是以知用八尺表以昼漏半度景也　日至之景尺有五寸郑氏注云南戴日下万五千里地与星辰四游升降于三万里之中是以半之得地之中正义三光考灵曜云云又曰周公摄政四年欲求土中营王城故以土圭度景　冯相氏冬夏致日注冬至景丈三尺夏至景尺五寸　典瑞土圭以致四时日月封国则以土地注以致四时日月者度其景至不至以知其行得失也冬夏以致日春秋以致月土地犹度地也封诸侯以土圭度日景观分寸长短以制其域所封也郑司农説以求地中故谓之土圭疏通卦验冬至立八尺之表昼漏半度之表北得丈三尺景若春秋致月之法亦于春秋分于十五日而望夜漏半而度之日景一寸其地千里则一分百里封诸侯无过五百里已下止可言分不合有寸也　土方氏掌土圭之灋以致日景以土地相宅而建邦国都鄙　玉人土圭尺有五寸以致日注度景至不疏言土圭者谓度土地逺近之圭云致日者于地中立八尺之表于中漏半夏至日表北尺五寸景与土圭等冬至日丈三尺为景至若不依此皆为不至故云度景至不也但景至与不至皆由君政得失而来度之者若不至使君改徳教也云夏日至之景尺有五寸冬日至之景丈三尺者皆通卦验文大司徒亦云夏日至之景尺有五寸谓之地中度地封诸侯日景一分地差百里五等诸侯取五分景
