<!-- { "loadSidebar": true } -->
　　元年十二月刘尧仁进父光世绍兴间太上皇帝临写王羲之兰亭脩褉序【绍兴七年十二月赐光世】御制跋三年三月十四日御跋太上皇帝御书圣主得贤臣颂赐宰臣虞允文　淳熈八年八月八日御笔赐王希吕等宜尽忠极言
　　乾道选徳殿亲札
　　七年十二月辛酉诏仆射之名不正欲采周汉旧制改左右丞相明年【八年】二月乙巳降诏庚戌【八日】宣词臣周必大入选徳殿上袖出亲札云比来一二大臣同心辅政夙夜匪懈渐革茍且之风以副综覈之意虞允文可特进左丞相梁克家可正奉大夫右丞相御前设小案用牙尺压纸一幅傍有漆匣歙研寘笔墨于玉格必大书除目进呈自复道秉烛鎻院　七年二月七日壬子御选徳殿以立皇太子御札宣示大臣允文等奏元良天下大本陛下独出睿断为天下得人各再拜贺癸丑宣诏出麻制丁酉受册　淳熈十四年十一月己亥手诏皇太子可令参决庶务十五年陈康伯家以绍兴位亲札来上十二月壬申遣中使宻持赐宰臣必大
　　乾道书政论
　　六年八月二十八日【孝宗临御之九年】御书汉议郎崔寔政论赐宰臣虞允文等允文书于下方曰寔所谓师五帝式三王弃茍全之政蹈稽古之踪此圣学之所缉熈特稷契之佐伊吕之辅未如卒章所云臣所甚惧也惟陛下选建其人极于三五之隆
　　乾道御书诗草书
　　七年正月八日癸未御书郭熈秋山平逺诗赐宰臣虞允文等十一日丙戌赐左相允文养生论右相梁克家长笛赋皆太上真书又赐克家御草书古柏行一轴二月御书孙绰天台赋赐夏执中　虞允文曰见石墀上皆陛下草圣笔力天纵有风动之状
　　乾道跋太上真行草书　淳熈宣示宸翰
　　乾道七年【辛夘】春以太上皇帝真行草书十卷示宰臣【宋玉髙唐赋毅舞赋陆机文赋嵇康琴赋曹植洛神赋王粲登楼赋史节故事段陈羽古意诗苏轼养生论周兴嗣千字文】三月二日御跋曰窃惟书法自东汉讫晋唐代有名家然莫不祖述钟张宪章羲献而各得一偏未有超轶拔乎其萃者光尧皇帝髙蹈羲皇之上游戏翰墨之间初若无意而笔力所到自得之妙集乎大成如春云行空千状万态固知天纵之能心与神防非众庶曲学之所可及也淳熈二年三月四日叶衡奏谢宣示太上宸翰十轴令臣阅毕可饮巵酒以庆荣遇仍宣示执政侍从台谏以其书付秘省臣欲置酒都省与执政而下侈非常之赐参政臣茂良等奏此藏在御府羣臣无繇见者上曰太上于翰墨间盖是天纵非学力所到钟王辈不足道翌日拜谢乞勒石率与观臣僚奉表称谢从之上曰当以表转于徳寿宫　十一年四月二十四日以光尧宸翰洛神赋雪赋騘马行千文临献之帖五轴赐史浩　绍兴十二年十一月十五日贵妃呉氏题御书云机政之暇择钟王而下三十帖亲御毫素并加临冩龙蟠鳯翥变态万象希世之伟迹也
　　髙宗翰墨志曰自魏晋以来至六朝笔法无不临摹
　　乾道书益稷篇　淳熈书旅獒【赐进士】
　　八月【壬辰】四月己未【二十六日】赐进士黄定等御书益稷篇先是二十日宣示辅臣梁克家奏益稷首载治水播食事末载君臣更相训敕之意学者因宸翰味经防必知古人用心矣上曰如无若丹朱傲等语见古者君臣警戒之深又曰圣人待天下之人先之以教及不格则以刑威之　淳熈五年【戊戌】四月二十四日御书旅獒篇赐进士姚頴等
　　乾道钦宗御书　三朝御书
　　七年九月二十一日呉敏孙楠进一百轴十月二十二日刘愈进二轴八年七月十二日毛奎孙劝进十轴毛勒进一百轴九年二月二日陈过庭孙述进十四轴张伯成进诏防一轴程邵进御笔八十八轴及东宫书诗赋各一轴【并钦宗】伯成又进三朝御书十三轴【深曽孙】　大观四年六月乙亥张商英为右仆射久旱是夕大雨彗亦不见上亲书商霖一尺字赐之
　　乾道书魏征语
　　七年【辛夘】八月六日戊申上召吏部侍郎王之奇詹事陈良翰礼部侍郎周必大同对选徳殿赐坐从容访以治道久之袖出御笔一通首以魏征答唐太宗徳仁功利之问而继书其后曰朕即位十年功则未能有成至于安养黎元俾遂生业正今日急务卿各极陈其当否若夫仁徳帝王之髙致朕亦不敢自居方以魏征之言为鉴耳之奇等退诣政事堂以所被御笔示宰执丙辰后殿奏事上以问大臣右相虞允文奏四者当兼修并用然徳仁之责在己功利之责在人不可不察于是良翰等皆奏疏庚申上复以三从官奏牍示辅臣允文复奏今日之务莫急于论相云云
　　淳熈书七徳舞【又见殿类】　御书扇
　　元年五月一日书唐元稹牡丹诗扇赐吴琚六月一日书刘禹锡诗赐张子仁五年五月十五日书杨杰二轩记赐子仁十一月二十五日书白居易七徳舞赐翰林学士周必大六年五月十五日御书梅诗赐步帅岳建寿御书扇赐殿帅郭棣
　　淳熈太上皇帝御书
　　三年九月十五日太上书白居易大巧若拙赋赐夏执中五年三月七日太上书陆机文赋及团扇等赐工部侍郎赵磻老四月一日又赐王元之待漏院记并御书扇
　　淳熈书杜牧战论　赐皇太子诗
　　三年十一月一日御书杜牧战论赐皇太子又御书诗赐皇太子嗣濮王士輵永阳郡王居广各一轴　六年五月一日书苏辙北狄论并御书扇赐工部侍郎吴渊御书二十八将传论赐萧燧
　　淳熈制秋雨诗
　　四年八月四日东宫讲毕袖出御制新秋雨过书懐诗一篇六日又防送示和章词翰双絶【周必大集】
　　淳熈书旧学
　　五年四月书旧学二字赐史浩十四年再赐史浩以旧学字
　　淳熈摹秘阁累朝御书
　　八年二月【一云三月】二十四日诏秘书省摹秘阁所藏累朝御书刻石从少监赵汝愚之请也凡御书法帖十卷五十六段十一年七月少监沈揆等进呈并以飞白秘阁字及賛序刻石十二年三月以名贤墨迹摹刻十三年七月毕　十三年四月二日朱震之孙继先进所赐两朝宸翰十月二日学士洪迈进钦宗宸翰石刻付史馆十四年八月赵子崧之孙进太上赐书　十五年五
　　月王似之子进太上奬谕宸翰石刻一册十月陈康伯之孙进髙宗所赐诏书　十六年正月书欧阳修琅琊山诗三首赐吴琚
　　淳熈书苏轼苏辙诗
　　七年十二月十五日书苏轼蟠龙寺诗赐步帅岳建寿十七日书轼和雪诗赐殿帅郭棣八年闰月既望以御书苏轼四诗赐范成大十五年十二月又赐损斋所书苏辙诗二轴是月辛夘书石湖二字赐成大成大跋云天纵圣能游艺超絶典则髙古如伏羲画体势奇逸如神禹碑又跋云跳龙卧虎之势漏屋画沙之迹皆神动天随沕穆无间譬犹叶气絪緼蒸为云汉辉光所丽自成文章非复世间笔墨畦迳所能拟议【又书野处二字赐洪迈】十年三月二十六日书三都赋序赐工部尚书知临安王佐
　　淳熈书诗赋　制春昼诗
　　十二年九月癸巳洪迈直禁林赐宸翰唐白居易诗二首十三年三月乙未复召对赐之酒殽出御制春昼即事絶句并以所书苏轼一诗为宠越九日甲辰迈进诗四月辛亥天笔俯和十四年四月乙亥迈召对清华于御榻之右取宸翰宋鲍照舞鹤赋一轴赐之【迈又谓云汉昭囬之妙得之自然神摹心造自古帝王名能书者所不能窥测万分一一字之出人间秘以为寳一章之天下诵以为训　孝宗笔法之妙明堂严宗祀之恭经阁崇奎章之奉赐书楙进士之训诗篇侈臣工之荣钩珥昭回超冠八法】　十四年防庆节书心经于禁中观堂
　　淳熈御笔掌记
　　上勤劳万机每临朝以方寸纸作掌记微偃两旁而中折之寘在御手若内殿则留香案上三省宻院各奏事毕即视所记一一宣谕已乃收之率以为常淳熈十一年八月七日后殿坐亲以此纸授枢臣周必大盖陈有功颛大举赵善诵三人姓名玉音云此是去年臣僚荐可奉使接送伴副使者卿选择谁可
　　庆元光宗御笔
　　二年五月十一日诏详定官许及之编次太上领尹日御笔为七十一册总目一册御笔六十五轴兵籍一册十一月十一日与寛恤诏令同进
　　嘉定秘阁御制御札目録
　　秘阁藏御制御札六百七轴三十五册五道续藏六百五十二轴十一册挂屏扇靣九十有九嘉定三年编次为目録藏之后张守孙拭上髙宗御札二幅十月附于目録后　嘉防元年御书书之説命易之防诗之天保以赐辅臣
　　庆元进太上皇帝领尹判押案牍【又见上】
　　二年十一月十五日上诣寿康宫恭进圣安寿仁太上皇帝领尹御笔判押案牍共七十一卷　礼存谦下晋尝纪于批牋事美英明汉亦崇于辨牍龙筋绚藻凤尾摛华倬云汉之为章比春秋之决事　景祐三年二月甲子命崇政殿説书贾昌朝王宗道同编次太宗尹京日押字时范仲淹权知开封府上太宗所判案牍故命编次四年十一月成书凡七百一十卷
　　端平御书张九龄进金镜事
　　二年正月丙辰赐学士真徳秀先是徳秀论致寿之道五无逸亲贤以孝奉先仁有徳则寿
　　淳祐御书大学三铭
　　元年读仁皇训典终篇亲御奎章以礼记大学张载西铭吕大临克已铭程颢顔乐亭铭分赐辅臣　西铭明理一而分殊推亲亲之厚以大无我之公因事亲之诚以明事天之道推人以知天即近以明逺
　　晏殊飞白书赋
