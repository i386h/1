<!-- { "loadSidebar": true } -->
　　肃宗　杨炎作颂序曰灵武宫皇帝跃龙之所丁夘广平王俶等排闼以诉曰陛下渉渭则洪流涸廻銮则庆云见布泽而川池广勤道而嘉禾生帝乃洒斋宫啓金匮大赦改元曰至徳是日黄龙见于东野紫气满于天门以一旅成百万之师率胡夷平社稷之难是以白鹿扰于王庭灵芝产于延英赫赫河图啓天之祜云从亿万皇在九五尽武之善去汤之慙【广平王俶请筑宫当考】　肃宗纪天寳十五嵗七月辛酉太子至灵武甲子即位改元至徳
　　唐鱼藻宫【又见池类】
　　顺宗纪为皇太子尝侍宴鱼藻宫【禁苑池中有山山上建鱼藻宫在大明宫北　徳宗贞元十二年九月癸夘十三年七月幸　王建诗谓池底张锦亦奢矣】张水戏防舰宫人为櫂歌众乐间发徳宗欢甚顾太子曰今日何如太子诵诗好乐无荒以对　穆宗纪元和十五年九月辛丑观竞渡角抵于鱼藻宫【旧纪元和十五年七月壬辰幸鱼藻池发神防六军二千人浚之九月辛丑大合乐于鱼藻宫观竞渡】　敬宗纪寳厯元年五月庚戌二年三月戊寅五月戊寅观竞渡于鱼藻宫　西京杂记汉有鱼藻宫
　　唐宫室制
　　百官志左校令宫室之制自天子至士庶有等差　车服志文宗下诏【太和元年五月】王公之居不施重栱藻井三品堂五间九架门三间五架五品堂五间七架门三间两架六品七品堂三间五架庶人四架而门皆一间两架常参宫施悬鱼对鳯瓦兽通栿乳梁
　　建隆洛阳宫殿图　东京大内　大宁宫
　　东京大内据阙城之西北宫城周回五里【即唐宣武节度使治所梁以为建昌宫后唐复为宣武军治晋为太宁宫国朝建隆三年五月诏广皇城命有司画洛阳宫殿按图而修之自是皇居壮丽矣】南三门曰宣徳左掖右掖东一门曰东华西曰西华北曰拱宸宣徳门内南门曰大庆正殿曰大庆次北文徳殿门次文徳殿殿东南隅有鼓楼漏室西南钟楼殿次北门曰左右银台西紫宸殿【即视朝之前殿】次西垂拱殿其后福宁殿次后柔仪殿钦明殿其西睿思殿福宁殿东庆夀宫庆夀萃徳二殿福宁殿西寳慈宫寳慈姒徽二殿福宁殿后坤宁殿凡禁中殿阁有嘉庆殿观文殿延真门积庆殿感真阁福圣殿夀宁堂庆云殿玉京殿清景殿西凉殿慈徳殿景宁殿垂拱殿门次西皇仪殿次西集英殿殿后需云殿【即玉华殿】东有升平楼【旧曰紫云】廊北龙图阁阁东序资政崇和二殿西序宣徳述古二殿其北天章阁阁东西序羣玉藻珠二殿次北寳文阁阁东西序嘉徳延康二殿东华门外西北廊元符观有謻门门内南廊庆宁宫西华门内延福宫穆清灵顾性智三殿次北广圣宫宣祐门内东廊次北资善堂讲筵所西廊次北崇政殿殿东西延义迩英二阁阁后隆儒殿次北景福殿殿南延和殿殿西北迎阳门门内后苑有太清楼延春阁仪鳯翔鸾二阁宜圣殿嘉瑞宣明安福寳岐化成金华清心流杯清辉亲稼殿华景翠芳亭瑶津亭象瀛山池　建隆三年正月甲戌发开封浚仪民数千广皇城之东北隅命义成节度韩重赟董役四年五月十四日诏重修大内以李懐义赵仁遂防役二十四日明徳门成学士陶谷撰碑
　　干徳修宫阙
　　建隆三年正月十五日广皇城东北五月大修宫阙干徳元年【即建隆四年】五月十四日复増修宫阙【长编五月乙丑命李懐义等増修宫阙　当从长编月日】凡规为制度并上指授既成【二十四日明徳门成】坐寝殿中令洞开诸门皆端直通豁谓左右曰此如我心少有邪曲人皆见之直史馆梁周翰为五鳯楼赋以进其辞曰伊京师之权舆也遐哉邈乎验河图之象按舆地之书宅禹贡豫州之域距天文辰马之墟因四履建侯之地为六代兴王之居城峻而都河而渠结坤之络振干之枢星甍栉堵我民之庐海漕山廥我田之租势雄跨胡气王吞吴茫茫万国鱼贯而趋惟圣皇之受命应期运而握符光潜跃于龙徳践元亨于帝衢道徳何师尊卢赫胥揖让何比陶唐有虞英畧神武威惮八区长鲸尽刳封豕必诛虎皮包刅鹄板捜儒坠典皆索阙政咸铺成天下之大务若雷奋而风驱乃顾京室时行圣谟陋宸极之非制稽紫垣之旧图且曰不壮不丽岂万世禹之卑宫盖勿暇之计尧之茅茨非经乆之制矧象魏之县法伊亿兆之所视况我力如天我赀如地不渔尔民不牟尔利一毫之费差足为易乃诏共工度景之中因旧谋新庀徒僝功台卑若丰栋易而隆椽斵而砻去地百丈在天半空五鳯翘翼若鹏运风防龙蟠首若鼇戴宫丹楯霞绕神光何融朱楹虹植晴文始烘绣楣焜燿雕栱玲珑椒壁涂赭绮窻晕红防阙偶立突然如峯平见千里深映九重奔星坠而交触灵景互而相逢门呀洞缺若天之裂纵举百武横驾六辙金铺烁人光景明灭舞阳之力莫得而排叔梁之力胡可以抉其下则冠盖葳防剑佩陆离车如流水待漏而驰驾肩排踵兼蛮浑夷万众纷错鱼龙尊卑咸去来之由此竞奔凑于玉墀亶皇风之无外岂朝盈之有时三事庶尹乃拜表萧墙谒帝未央以落大壮登謌永昌曰元圣明兮帝道昌威四海兮君万方时髙阙兮冠百常赫宋徳兮垂无疆瞻天顔兮献夀觞愿君王兮长乐康帝曰俞哉尔觞且置当听朕言庶晓朕意顷于戎马之暇详窥歴代之纪乃知乎夏徳之衰璇室自庇商政之壊倾宫大侈楚王章华一身何寄秦皇阿房三世而弃汉武柏梁孽火随炽陈后三阁义师寻至岂非乎祸生于渐欲起于恣亦如崇饮不已必至昏醉嗜色不已必至乏瘁迁怒不已必絶人祀穷兵不已必暴人胔甘谀不已必杜忠义溺谗不已必斥贤智亡国之君未尝不尔朕皆知之得以趍避淫于土木雅不如是羙其成功良以为愧不举君觞恐骄朕志其大者天地所重者神器尾虎足冰终日惴惴当共重之勿使颠坠谨谢公卿无忘纳诲羣臣乃退咸呼万岁　长编开寳元年正月乙巳大内营缮毕赐诸门名令洞开诸门
　　开寳修洛阳宫室　西京大内
　　开寳八年十月十九日【通畧作丁巳】将议巡幸遣王仁珪李仁祚焦继勲同修洛阳宫室明年三月辛巳帝至洛覩其壮丽甲申继勲等并进秩四月庚子郊丙午发西京辛亥至东京【太祖生于洛阳乐其土风常有迁都之意】　防要西京大内据京城之西北宫城【旧名紫防城】周回九里三百歩南靣三门南曰五鳯楼东曰兴教西曰光政东一门曰苍龙西门曰金虎北门曰拱宸正殿曰太极殿殿前有左右龙尾道日楼月楼次天兴殿后有殿阁太极殿门之西靣南曰应天门北乾元门次北敷政门次北文明殿次垂拱殿建礼门之西曰广夀殿其北明徳殿其次天和殿其次崇徽殿明福门内曰天福殿其次太清楼其次思政殿延春殿北曰武徳殿明福门之西曰金銮殿【唐曰太极】其次夀昌殿玉华甘露长夀干阳嘉兴殿金銮之西曰含光殿殿东廊后有紫云楼楼前射殿南有讲武殿殿后有后殿后苑内有长春殿东宫在苍龙门之西宫后有飞龙院西有散甲殿　景徳二年八月修西京大内以将朝陵故也四年二月命崇文院详定殿名己巳次西京三月己亥至自西京熙宁四年二月十一日复诏修之政和三年十二月亦诏修大内【元丰七年七月四日河南守韩绛请修长春殿等】　太祖幸西京有留都之意李符陈八难不从李懐忠进说晋王切谏帝悟即日还京上曰吾将西迁者欲据山河之胜而去冗兵循周汉故事
　　开寳歴代宫殿名
　　书目一卷开寳中翰林学士李昉承诏以前代宫殿池苑台观门阙名号见于载籍者集为一篇上之　古者天子之居总言宫其别名皆曰堂明堂是也诗言自堂徂基礼言天子之堂初未有称殿者秦纪言作阿房甘泉前殿疑起于秦时
　　咸平万安宫
　　咸平二年闰三月丁亥宰臣张齐贤等言汉制帝母称长乐宫唐穆宗郭太后居兴庆宫敬宗王太后居义安宫文宗萧太后居积庆宫今请命有司为皇太后【李】建宫立名【纪云上宫】戊子诏以万安宫为名遂以滋福殿为宫祥符二年又以宫为滋福殿　章惠杨后名保庆宫景祐元年九月庚子诏四年改慈徳殿　建隆元年二月上太后尊号诏曰王者立显亲之殿所以尊母仪开长乐之宫所以伸子道
　　天圣长宁宫
　　地理志天圣三年延福宫北建长宁宫内有太清玉清冲和集福防祥五殿降真阁景祐二年改长宁宫曰广圣降真阁曰崇真
　　景祐广圣宫
　　二年正月己酉改长宁宫为广圣宫宫在禁中【在承天门之北】前殿有道家天神【三清玉皇】之像后起观阁【降真阁】奉真宗神御占宫城西北隅【天圣二年建】　皇祐元年八月丁亥召近臣宗室台谏广圣宫朝拜真宗神御殿以殿新成也
　　景祐延福宫
　　二年二月戊午御延福宫阅乐器政和二年十二月二十三日宴辅臣三年九月朔幸赐宴宣和七年三月十七日宴羣臣于延福宫之睿谟殿　宫在承天门北有穆清成平防宁睿谟凝和昆玉羣玉七殿【地理志延福宫有穆清殿】
　　嘉祐潜龙宫
　　嘉祐四年【阙】月修潜龙宫真宗为开封尹时廨舍也
　　嘉祐庆宁宫
　　嘉祐七年十一月戊辰皇子【英宗】迁新位【实録七年八月庚寅一云嘉祐八年四月十九日于内香药库之西偏建皇子位】嘉祐八年英宗即位九月庚戌以旧位名兴庆宫吕诲言唐有此宫名十二月改名庆宁【会要又云在謻门内南廊治平二年赐名有阁藏御览书籍二月十一日吕公着请俟既郊岁丰乃修宫从之】
　　治平慈夀宫
　　治平元年七月二十一日中书门下表言在汉之隆实居长乐有唐之盛亦阐义安请以皇太后【曹】所居为慈夀宫殿为慈夀殿【纪实録云五月丙辰上皇太后宫殿名曰慈夀】　五月壬子诏皇太后令称圣防出入唯不鸣鞭他仪卫如章献明肃故事
　　熙宁庆夀宫　寳慈宫
　　熙宁元年三月十五日戊子中书门下言太皇太后【曹】宫殿请以庆夀为名皇太后【高】宫殿以寳慈为名从之后庆夀宫建庆夀萃徳二殿寳慈宫建寳慈姒徽二殿二年五月太皇太后迁居庆夀宫七月皇太后迁居寳慈宫
　　元祐崇庆宫　隆祐宫　绍圣慈徳宫　圣瑞宫
　　元祐元年闰二月十九日丁未诏曰汉家致孝有朝夕供御之廷唐室承顔严岁时庆贺之礼逮于列圣咸有旧章建太皇太后【高】宫曰崇庆殿曰崇庆夀康皇太后【向】宫曰隆祐殿曰隆祐慈徽绍圣元年闰四月十八日诏改隆祐宫曰慈徳宫前殿曰慈徳中曰仁明后曰夀昌二年五月以皇太妃【朱】宫为圣瑞宫　昭懐刘后宫曰崇恩显肃郑后宫曰宁徳
　　元祐睿成宫
　　元年闰二月二十一日诏神宗所居东宫为睿成宫元符元年四月幸先朝从龙官并推恩
　　元符龙徳宫
　　三年二月辛酉徽宗诏懿亲宅潜邸名龙徳宫有申福臻祥二殿
　　政和龙徳太一宫【见祠宫类】
