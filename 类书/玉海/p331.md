<!-- { "loadSidebar": true } -->
　　纪宝应元年建巳月壬午楚州献定国宝玉十有三【旧纪云楚州刺史崔侁表献定国宝玉十三枚一曰元黄天符如笏长八寸阔三寸上圆下方近圆有孔黄玉也二曰玉鸡毛文悉备白玉也三曰谷璧白玉也径可五六寸其文粟粒无雕镌之迹四曰西王母白环二枚白玉也径六七寸五曰碧色宝圆而有光六曰如意宝珠形圆如鸡卯光如月七曰红靺鞨大如巨粟赤如樱桃八曰琅玕珠二枚长一寸二分九曰玉玦形如玉环四分缺一十曰玉印大如半手斜长理如鹿形陷入印中以印物则鹿形着焉十一曰皇后采桑钩长五六寸细如筯屈其末似真金又似银十二曰雷公石斧长四寸阔二寸无孔细致如青玉十三宝置于日中皆白气连天侁表云楚州寺尼真如者恍愡上升见天帝投以十三寳曰中国有灾宜以第二宝镇之乙丑改元宝应　礼志亲蚕尚功奉金钩皇后受钩采桑】　地理志楚州宝应县上元三年以获定国宝更名【五行志云上元二年献宝玉十二其一阙】
　　建隆于阗玉圭
　　建隆元年【一云二年】十二月甲午于阗王李圣文遣使贡玉圭一盛以玉匣兴国三年三月沙州曹延禄贡玉圭
　　干徳镇圭
　　干徳元年十一月十三日斋崇元殿翌日服通天冠绛纱袍执镇圭乗玉辂由明徳门朝飨太庙十六日服衮冕执圭合祭天地　圭以表特达之美镇以示弹压之强蕴五徳之符采冩四镇之峰峦　周礼王搢大圭执镇圭镇圭显诸仁大圭藏诸用开元开宝礼明堂亲祠皆搢镇圭非古也元丰奠镇圭于缫上而执大圭后周张昭该博问六玺所出并议三礼图祭玉鼎釡援引经据
　　至道皇太子桓圭　乾道桓圭
　　至道元年八月二十五日戊戌诏以九月册皇太子有司言礼天子执镇圭公执桓圭无太子执圭之文请定制太子服逺游冠朱明衣执桓圭以受册朝防谒庙亦如之诏可　乾道元年八月癸巳【十七日】礼官言礼玉人命圭九寸谓之桓双植谓之桓博三寸厚半寸剡上左右各寸半玉色如政和新仪之制二十九日诏皇太子桓圭用玉制以一尺
　　祥符玉牒　唐苍璧
　　祥符元年七月甲子文思院玉工言封禅玉牒玉册请用阶州石可速就上曰碔砆目之曰玉以奉天于礼可乎翌日曰朕记即位初内府文籍有玉牒玉印之目因徧召玉工询之有赵荣言太平兴国中至内府阅视美玉与众工为牒册嵗余方就纳于崇圣殿库亟命取之明润与常玉不类此先帝圣谟垂裕也即遣知制诰朱巽等监视瑑刻【八月壬寅遣中使赍唐明皇禅社首玉册及苍璧付王钦若等令藏于旧处先是兴国中议封禅内官至岳下得之藏于内府】十月辛亥享上帝于圜台太祖太宗并配摄中书侍郎周起读玉册讫又读玉牒文曰以仁守位以孝奉先祈福逮下侑神昭徳云云又读配座玉册上饮福酒摄中书令王旦跪称曰天赐皇帝太一神策周而复始永绥兆人三献毕封金玉匮壬子禅地只于社首山封玉册石防同封祀之礼　先是五月壬戌详定所言开宝通礼封祀玉牒长尺二寸广五寸厚三分唐贞观中顔师古奏长尺三寸广厚各五寸麟徳中许敬宗奏长尺二寸广寸二分厚三分编以金绳盛以玉匮太平兴国九年详定玉牒用五简毎简长尺二寸广五寸厚五寸刻玉为字填以金联以金绳盛以玉匮切详制度歴代不同今请为五牒毎牒长尺二寸广五寸厚一寸刻字填金聫绳缄匮如兴国之制甲子又言泰山圜台祀天社首坛祭地并以太祖太宗升配共用玉册六依开宝通礼制度毎简长一尺二寸广寸二分厚三分刻字填以金昊天玉册牒地只玉册并盛以玉匮配帝玉册盛以金匮【匮长尺三寸检厚二寸濶五寸长尺三寸纒以金绳封以金泥又为石防石检金绳石泥五色土封封石防用天下同文宝封金玉匮用受命宝】丙寅命王旦撰昊天玉牒文冯拯撰地只玉册文赵安仁撰祀天及泰山社首二坛配坐太祖太宗玉册文仍各书之首叙上天降监次述为民祈福之意七月己未朔上玉牒玉册文
　　祥符大食国玉圭
　　祥符元年将封禅七月己未朔大食航主陁婆棃请以方物陪位太山十月戊申其国蕃官李麻遣使贡玉圭长尺二寸自言五代祖得于西天竺长者传云谨守此中国圣君行封禅礼即驰贡之【知青州凌防贡玉环玉版各一】仁宗【阙】　　年永兴奏长安民穿井得二玉璧上曰郊庙之宝弃于此国家常戒其亡则玉为国宝
　　祥符桓圭
　　二年三月二十五日庚辰赐兖州曲阜文宣王庙桓圭【先是以木为圭至是始易以玉】大观【阙】年始用镇圭绍兴十四年正月戊寅内出镇圭付国子监以奉文宣王先是有司请以珉石上曰崇奉先圣岂可用假玉诏以真玉圭降出
　　祥符苍璧　黄琮　两圭
　　三年八月辛未诏汾隂坛后土地只黄琮神州两圭有邸令文思院以美玉制之【五年闰十月甲申诏恭谢玉皇用苍璧】六年八月戊寅诏奠献太清宫用苍璧【先是圣祖用四圭有邸礼象曰谓之邸以托宿取名圭邸璧则以青圭挿苍璧璋邸琮则以赤璋挿黄琮】　庆厯三年七月乙亥礼院言祀天用苍璧感生帝用四圭有邸近制同用四圭请考正从之元丰七年八月己丑礼部言开元礼社稷以两圭有邸诏有司造之
　　皇祐明堂礼神玉
　　皇祐二年三月诏享明堂五月丁亥朔太常礼院上新作明堂礼神玉及燔玉【丈彦博表曰瑑十玉之温洁】明堂祭玉惟苍璧不用外定用四圭有邸黄琮圭璧各二青圭赤璋白琥黝璜两圭有邸凡十一玉并择嘉玉参周礼义疏聂崇义三礼图造之指尺为度一以礼神置于神位祀毕藏之少府一以为燔玉加牲体之上燔燎之十月辛未诏明堂礼神玉令少府监择寛洁库室奉藏【九月四日礼官言神道尚右礼神玉置位版之右诏可】　实録初上谓辅臣曰前代礼神有祭玉燔玉今独有燔玉于祀典无乃缺乎文彦博曰唐以来礼神之玉已不备王起为太常卿下有司求良玉造琮璧九器而燔玉止用珉上曰朕事天地祖宗玉有所爱乎其令有司备制时【四月甲子】沙州适贡良玉乃造璧琮九器其黝璜尤粹祭玉之备始于此【一云囘纥贡璞数十枚剖之制为琮璧九品各二】　防要少府供玉太府供币【其长一丈八尺】　元丰三年八月辛卯诏明堂改用苍璧礼天五帝依大宗伯陈玉　社稷有瘗玉而无礼神玉元丰七年八月二十二日礼官请造两圭有邸二为社稷礼神之器从之
　　皇祐两圭
　　二年六月五日礼院言明堂行礼分祀九宫贵神用两圭有邸凡九玉制以珉【玉随币色依九宫一白二黒三緑四碧五黄六白七赤八白九紫】　政和夏祭方泽两圭与黄琮并用明堂大享苍璧及四圭并用　庆厯七年郊制昊天用苍璧开宝通礼明堂祀天用四圭有邸皇祐明堂如通礼
　　元丰大圭　政和元圭　嘉泰圭邸
　　志元丰三年五月详定所言郊庙之礼有镇圭无大圭于礼为阙诏议大圭尺度考工记大圭长三尺杼上终葵首天子服之説者曰或谓之珽后魏以降又改为笏珽以白玉为之长尺有二寸方而不折考之周礼长三尺西魏隋唐长尺有二寸盖随宜为之请揆玉之有无制之　按孔頴达言天子执镇圭以朝日夕月祭天地宗庙以奉祭祀执镇圭者挚也搢大圭者笏也唐礼亲祀天地搢大圭执镇圭有事宗庙执镇圭而已王泾郊祀録曰大圭质也事天地之礼质故执而搢之镇圭文也宗庙之礼文故无兼执之义不知大圭天子之笏通用于郊庙请自今亲祠郊庙搢大圭执镇圭既接神再拜执镇圭为挚执大圭为笏仪注曰搢镇圭宜改为奠盥手饮福则授之人又请乘辂不执圭御大辇亦如之又言大圭中必之制中必与绚组一也【聘礼纁繋长尺绚组】绚以荐玉组以约圭二者谓之缫借今镇圭无之请制荐玉缫借以木板为中榦广袤如其玉用韦衣之韦上画五采前后垂之约圭缫借长尺上下绛五采五就为饰奠圭则以荐缫陈于地执圭以约缫备失队因垂之为饰从之【元丰二年四月详定所请元防朝贺上夀不执镇圭】元祐元年五月礼部言元丰新礼祀天搢大圭其制圆首前绌于礼未合欲放西魏隋唐玉笏之制方而不折上下皆博三寸长尺二寸其厚以镇圭为约从之　政和二年宦者谭穆献圭【一云王景文上之】两旁刻十二山上锐下方外黑内赤长尺有二寸议者以为周王执镇圭饰以四镇之山云云帝乃以是嵗冬【十一月戊寅】御大庆殿受圭三年又诏冬祀搢大圭执圭绍兴元年五月八日癸卯以圭宣示辅臣【上曰圭映日则色红】　嘉泰四年十月九日侍读顔棫等言近进读髙宗圣政至绍兴元年降出苍玉璞因奏窃闻有以四圭有邸来献陛下付之奉常事与光尧相类上曰此中原旧物极大且厚色甚温润臣奏髙宗得苍璧而喜陛下得圭邸而喜盖诚于奉天故喜于得祀天之器况中原故物湮没七十年一旦得之至诚所感也乞付史馆书简策从之
　　绍兴礼神玉　苍璧　赤璋　镇圭【见上】
　　礼神十二玉天以苍璧地以黄琮感生帝以四圭有邸神州社稷以两圭有邸日月以圭璧五帝以青圭赤璋白琥璜中兴阙祭玉绍兴元年二月五日命随方色奠币八月七日始命访美玉为苍璧黄琮辛未【八日】出苍玉璞付文思院上喜见玉色曰祀天不当计费时明堂不祀五帝等他玉未及也四年宗祀四月十六日始制五帝日月等玉初未得美璞将用天圣故事以珉为之既而得真玉五月十六日乙丑遂命改制其中赤璋最粹美他玉多不及礼经尺寸云【先是阙苍玉礼官请以木为璧绘天地之色圣意不以为安乃徧求得之　旧制圭瓉璋瓉惟用珉石政和六年十一月一日礼制局请改用玉】　建炎四年大食贡珠玉诏却之绍兴二十六年罢防州贡珠






　　玉海卷八十七
<子部,类书类,玉海>
　　钦定四库全书
　　玉海卷八十八
　　宋　王应麟　撰
　　器用
　　鼎鼐
　　以木巽火飬人之象
　　泰帝神鼎
　　见后汾阴鼎
　　黄帝神鼎　黄帝宝鼎　三鼎【详见汉汾阴鼎段】
　　子华子黄帝之治天下百神受职于明堂之庭帝乃采铜于首山作大鑪铸神鼎于山上鼎成羣龙下迎　史记黄帝纪天下有不顺者黄帝从而征之平者去之未尝宁居东至于海登九山及岱宗西至于空峒登鸡头南至于江登熊湘北逐荤粥合符釡山而邑千涿鹿之阿迁徙徃来无常处以兵师为营卫官名皆以云命为云师置左右太监监于万国万国和而神山川封禅与为多焉获宝鼎迎日推防举风后力牧常先大鸿以治民
　　郊祀志公孙卿曰今年得宝鼎其冬辛巳朔旦冬至与黄帝时等卿有札书鬼臾区对曰黄帝得寳鼎神防是嵗己酉朔旦冬至凡二十推三百八十年黄帝仙登于天　瑞应图黄帝造三鼎以象太一　曹植有黄帝三鼎賛　文选江淹诗广成爱神鼎　虢州有黄帝铸鼎原唐王【阙】作铭
　　舜甑
　　韩诗外传舜甑盆无膻饭乎土簋啜乎土型　古史考黄帝始作甑
　　丹甑　神鼎
