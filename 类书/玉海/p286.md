<!-- { "loadSidebar": true } -->
　　地官乡师正嵗稽乡器比共二服闾共祭器【簠簋鼎爼之属】党共射器【弓矢楅中之属】州共賔器【尊爼笙瑟之属】乡共礼乐之器　仪礼乡射命弟子纳射器注弓矢决拾旌中筹楅丰也大射仪命有司纳射器射器皆入君之弓矢适东堂賔之弓矢与中筹丰皆止于西堂下众弓矢不挟总众弓矢楅皆适次而俟　贾谊新书悬弧之礼东方以梧南方以栁中央以桑西方以棘北方以枣　大射仪疏熊侯而谓之大者言畿外诸侯亦得用三侯其数上同于天子故于熊侯加大以别之天子三侯则虎熊豹诸侯不得用虎侯而以熊糁豻为三侯若畿内则但有熊豹天子大射賔射六耦三侯畿内诸侯则二侯四耦畿外诸侯大射賔射皆三侯三耦畿外内各有一伸一屈畿外三侯逺尊得申三耦则屈畿内二侯近尊则屈四耦则申若燕射则天子诸侯例同三耦一侯而已以其燕私屈也若卿大夫士例同一侯三耦侯射布也三侯皆以布为之而以皮为鹄侯旁亦以皮饰之乏即周礼所谓容　射义疏天子大射射皮侯【虎熊豹】畿内诸侯大射张熊侯豹侯若畿外诸侯大射亦张三侯郑注云逺尊得伸故亦张三侯一曰大侯【熊】二曰糁侯【杂也豹鹄而麋饰】三曰豻侯【胡犬皮饰侯】若畿内卿大夫射麋侯畿外卿大夫射侯无文降君一等则糁豻侯其大射之侯皆有鹄　乡射记君国中射则皮树中以翿旌获白羽朱羽揉【城中也谓燕射也】于郊则闾中以旌获【大射于大学王制大学在郊】于竟则虎中龙【谓与邻国君射也】大夫兕中各以物获士鹿中翿旌以获【谓小国之州长也】唯君有射于国中其余否【臣不习武事于君侧也】　礼司裘注所射正谓之侯者天子中之则能服诸侯诸侯以下中之则得为诸侯侯中之大小取数于侯道乡射记曰弓二寸以为侯中则九十弓者侯中广丈八尺七十弓者侯中广丈四尺五十弓者侯中广一丈尊卑异等梓人为侯广与崇方参分其广而鹄居一则侯中丈八尺者鹄方六尺丈四尺者鹄方四尺六寸大半寸一丈者鹄方三尺三寸少半寸疏侯中上下俱有布一幅夹之所饰者唯两旁　射人注今儒家云四尺曰正二尺曰鹄鹄乃用皮其大如正此说失之矣疏賔射射正大射射鹄儒家以正鹄为一解故郑破之侯道者各以弓为度九节者九十弓七节者七十弓五节者五十弓疏弓之上制六尺六寸中制六尺三寸下制六尺六尺与歩相应　春秋正义屈荡为连尹服防云连尹射官言射相连属也
　　周泽宫
　　夏官司弓矢泽共射椹质之弓矢大射燕射共弓矢如数并夹注郑司农云泽泽宫也所以习射选士之处也射义曰天子将祭必先习射于泽泽所以择士也已射于泽而后射于射宫射中者得与祭并夹矢籋也疏射椹质是试弓习武在泽宫矢籋之言出于汉时　射义天子将祭必先习射于泽已射于泽而后射于射宫疏泽所在无文盖于寛闲之处近水泽而为之非唯祭而择士余射亦在其中书传云凡祭取余获陈于泽然后卿大夫相与射论主皮射云向之取也于囿中勇力之取也今之取也于泽宫揖让之取也是主皮之射亦近于泽选士于泽不射侯也但试武而已【于泽中射椹质】　郊特牲卜之日王立于泽亲听誓命受教諌之义也注泽泽宫也所以择贤之宫也既卜必到泽宫择可与祭祀者因誓敕之以礼也正义于其宫以射择士因呼为泽宫王者猎在囿而主皮射亦在泽　賔之初筵笺先王将祭必射以择士射礼有三有大射有賔射有燕射正义将祭再为射礼泽宫言习射则未是正射射于射宫乃行大射乡射记曰于郊则闾中注云于郊谓大射于学则射宫者西郊之学也泽宫之所在则无明文毛以此篇为燕射【注云大侯君侯也有燕射之礼】郑则为大射大射者将祭择士于射宫賔射者谓诸侯来朝与之射于朝燕射者因燕賔客即与射于寝三者其处不同其侯亦别冬官梓人皮侯即大射也五采之侯賔射也兽侯燕射也不言乡射者乡射是州长与其民射于州序之礼天子诸侯无之射礼主于射畧于乐大射云司射命曰不鼔不释言射不与鼓节相应不释筭也乐正命大师曰请奏貍首间若一言调其疏数以节射也然则射之乐者撃鼓作歌与射者为节而已不必大作诸乐　车攻注禽虽多择取三十焉其余以与大夫士以习射于泽宫田虽不得禽射中则得取禽古者以辞逊取不以勇力取疏所谓班余获射也【书传谷梁传畧同　小宗伯注诗传云习射于泽宫而分之　尚书大传已祭取余获陈于泽然后卿大夫相与射注泽射宫也】又射夫既同疏田无射礼既田乃有班余获射在于泽宫言同复将射之位在泽宫之位也乡射礼云礼射不主皮不胜者降即此是也家语郊问篇王亲立于泽宫以听誓命　说文泮诸
　　侯乡射之宫西南为水东北为墙
　　周射宫
　　诸子掌国子之倅秋合诸射注射射宫也疏射宫即国之小学在西郊则虞庠是也【司几筵疏大射席在虞庠】　大司马大射合诸侯六耦注大射王将祭射于射宫以选贤也【司裘注凡大射各于其射宫疏西郊之学】　大射仪公入骜注射宫在郊以将还为入　射义诸侯嵗贡士于天子天子试之于射宫其容体比于礼其节比于乐而中多者得与于祭已射于泽然后射于射宫正义其射宫天子大射则在庙也司服云享先公飨射则鷩冕天子賔射则在朝射人云诸侯在朝皆北面是也其服皮弁服天子诸侯燕射则在寝诸侯燕于小寝天子路寝之朝谓之燕朝乡射记云君国中射则皮树中注谓燕射其服则冠缁衣素裳诸侯大射在郊学乡射记于郊则闾中注云大射于大学其服皮弁诸侯賔射若在国则亦在朝若在国外相防则在竟乡射记于竟则虎中其服亦皮弁其卿大夫以下射之所在无明文【礼大射之礼王将祭射宫择士以助祭张虎侯熊侯豹侯若今之的天子射中可以服诸侯也天子侯丈八尺】　乐记疏郊射射于射宫在郊学之中天子于郊学而射所以择士简徳习礼射于学故贯革之射止息也熊氏云殷礼小学在公宫南之左大学在郊武王犹用殷制故小学射貍首大学射驺虞言为射宫于郊者大学也贯革所谓军射也　燕义疏仲秋之时合其诸子在于射宫【择士习射之宫也】　谷梁传习射于射宫
　　周射节
　　乐师凡射王以驺虞【大司乐及射令奏驺虞】诸侯以貍首大夫以采苹士以采蘩为节注皆乐章名在国风召南惟貍首在乐记射义曰驺虞乐官备貍首乐防时采苹乐循法采蘩乐不失职也郑司农说以大射礼曰乐正命大师曰奏貍首间若一疏乐记曰左射貍首右射驺虞间若一者谓七节五节之间缓急稀稠如一　大师帅瞽而歌射节注王歌驺虞　钟师凡射王奏驺虞诸侯奏貍首卿大夫奏采苹士奏采蘩　射人九节七节五节注奏乐以为射节之差【详见大射】驺虞九节貍首七节采苹采蘩皆五节言节者容侯道之数射义云云诗曰曽孙侯氏四正具举大夫君子凡以庶士小大莫处御于君所以燕以射则燕则誉注此貍首节也疏乡射注云五节歌五终四节四拾其一节先以听也然则九节者五节先以听七节者三节先以听皆以四节应乗矢拾发也郑注大射云貍之言不来也其诗有射诸侯首不朝者之言大射礼献大夫之后乃后工入乐作而后射若燕射则说屦升堂坐之后乃射矣孔子曰射者何以射何以听循声而发发而不失正鹄者其惟贤者乎疏射中与乐节相防为难　郊特牲孔子曰射之以乐也何以听何以射士使之射不能则辞以疾悬弧之义注多其射容与乐节相应也　大射仪司射与司马请以乐于公注云请奏乐以为节也射用应乐为难疏礼射其节比于乐也司射命曰不鼓不释注鼔亦乐之节凡射之鼓节投壶其存者也周礼射节天子九诸侯七卿大夫以下五疏今礼记投壶篇圗出鲁鼓薛鼓云取半以下为投壶节尽用之为射节奏貍首注逸诗曾孙也【汉郊祀志苌设射不来史记设射貍首史记有原壤所歌之辞曰貍首之班然或曰貍首鹊巢也篆文貍似鹊首似巢】
　　周射
　　见朝仪
　　汉射法　射书　唐射经【又见后】
　　艺文志兵技巧十三家百九十九篇逢门射法二篇隂通成射法十一篇李将军射法三篇【李广】魏氏射法六篇强弩将军王围射法五卷望逺连弩射法具十五篇防军射师王贺射书五篇　晁错传居则习民于射法李广传世世受射注射法【控贯石威动北隣】　唐志蓻术有王琚射经一卷张守忠射记一卷【通典兵制引赵国公王琚教射经上下篇】
　　汉辟雍大射【射宫】
　　纪明帝永平二年三月临辟雍初行大射礼【月令季春注大合乐今天子以大射郡国以乡射代之】　和帝永元十四年三月戊辰临辟雍飨射　顺帝阳嘉元年三月庚寅帝临辟雍飨射大赦改元阳嘉　礼仪志永平二年三月上始帅羣臣养三老五更于辟雍行大射礼注袁山松书曰天子皮弁素积亲射大侯【周雅颂乐辟雍飨射之乐】　舆服志行大射礼于辟雍公卿诸侯大夫行礼者冠委貌衣端素裳执事者冠皮弁衣缁麻衣皁领袖下素裳　百官志太常卿大射养老皆奏其礼仪　东京赋春日载阳合射辟雍设业设虡宫县金镛鼖鼓路鼗植羽幢幢伯夷相仪后防为工张大侯制五正设三乏厞司旌并夹既设储乎广庭天子乃抚玉路时乗六龙发鲸鱼铿华钟大丙弭节风后陪乗摄提运行徐至于射宫礼事展乐物具王夏阕驺虞奏决拾既佽雕弓斯彀仁风衍而外流谊方激而遐骛　列传曹充建武中议立大射养老礼仪　樊凖上疏明帝每飨射礼毕正坐自讲虽阙里之化矍相之事不足言　陈王羡子思王钧立不法私行天子大射礼注谢承书曰陈国户曹史髙慎谏曰诸侯射豕天子射熊八彛六尊礼数不同奢僣之渐不可听也　张敏永初元年【安帝】召拜司空六年春行大射礼陪位
　　汉乡射　郡县飨射
