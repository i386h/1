<!-- { "loadSidebar": true } -->
　　实録康定元年七月戊午【五日】太常博士集贤校理胡宿言窃闻南京鸿庆宫灾此上天示变以告人主臣未暇推言灾异愿国家修火祀谨按春秋士弱对晋侯曰古之火正或食于心或食于咮陶唐之火正曰阏伯居商丘祀大火纪时焉说者曰火正火官也掌祭火星行火政后世以为火祖相土契之曾孙代阏伯后主火星宋其后也商丘在今南京太祖受命之地当房星之次以宋建号用火纪徳实本于此至真宗【祥符七年正月】始升建京邑号为三都【南京正殿以离明为名】则阏伯之神上配大火祀典尤宜超异今阏伯祀在商丘之上丘髙二十余丈祠屋制度狭小又不领于天子之祀官嵗时但府吏享祀非报本尊始崇神秩祀之意愿诏太常列于祠官春秋二时遣使持祝版祠具或遣近臣或委留司长吏摄行祠事对祭大火仍崇饰祠宇以申严奉诏礼院详定以闻十月辛丑【十七日】宿又言春秋传髙辛二子长曰阏伯迁于商丘主辰故辰为商星且五行之官祀为贵神五时祀之谓之五祀大辰房心尾也大火谓之大辰周官保章氏分星郑氏云大火宋也左氏传曰宋大辰之墟汉地理志宋房心之分野按圗经云商丘在宋城县西南二里髙八十丈周回二百步今阏伯之祠直当其上盖房心天帝之明堂太祖于此受命传序四圣享祀弗及又按国语董因曰君之出也岁在大火阏伯之星也是为大辰辰以成善又曰嗣续其祖如糓之滋韦昭以为辰为农祥周先后稷之所经纬以成善道则东方七宿房心通有农祥之称若因旧丘古祠除坛对祭不惟讲修火政亦足以祈求年丰诒厥子孙永锡纯嘏礼院言阏伯为髙辛火正实居商丘主祀大火能宿其官后世因之祀为贵神配火侑食亦如周弃配稷后土配社之比宜因兴王之地商丘之旧作为坛兆秩祭大火以阏伯配之其阏伯旧庙并坛兆之制官为修崇每遇辰戌出纳之月内降祝版诏留司长吏奉行祭事笾豆牲币视中祀于是令礼官详定十二月乙酉礼院上言南京大火坛髙五尺广二丈出四陛陛五尺壝一重四面距坛各二十五步位版以黑漆朱书曰大火位配位曰阏伯位牲用羊一豕一器凖中祠岁以三月九日择日命南京长吏及以次官分三献摄祠从之【一本云诏陪京尹正之臣行事】　庆厯七年二月十六日胡宿又请増葺坛场及商丘祠宇诏南京増修靖国元年建阳徳观崇奉荧惑【政和六年六月五日幸阳徳观】崇宁元年七月甲申朔建长生宫以祀荧惑四年七月六日礼官请于南郊赤帝坛外为荧惑坛以时致祭大观三年七月封阏伯商丘公庙曰光徳绍兴二年十二月丙申博士赵霈请设位望祭三年正月癸酉初复大火之祭七年六月礼官讨论于辰戌之月依五方帝之礼望祭十八年五月四日辛酉礼官请建一殿奉火徳配以阏伯其后建于太一宫道院名曰明离　宋城县阏伯庙曰光徳绍兴七年三月加封王爵锡諡宣明　髙辛有祝融陶唐有阏伯　士弱之对晋侯公孙侨之告叔向
　　庆厯钦天坛
　　纪庆厯三年五月辛夘筑钦天坛于禁中　仁宗事天地斋栗或时灾变必跣足露立致祷于禁中　凡水旱甚则车驾亲祷寺观仁宗八【皆为旱】
　　皇祐五帝坛
　　礼志四立土王日祀五方帝青帝坛髙七尺方六步四尺赤帝坛髙六尺东西六步三尺南北六步二尺黄帝坛髙四尺方七步白帝坛髙七尺东西七步南北七步一尺黑帝坛髙五尺方三丈七尺皇祐定坛如唐郊祀録各广四丈其髙用五行八七五九六为尺数【皇祐五年闰月定诸坛】
　　皇祐地只坛
　　志皇祐三年礼官冯浩言皇地只坛各再成面广四丈九尺东西四丈六尺上等髙四尺五寸下等髙五尺方五丈三尺陛广三尺五寸大抵卑陋不应礼典礼院请如郊祀録增广五年诸坛皆改孟冬祭神州地只坛方三丈一尺皇祐定坛髙三尺广四十八步四出陛
　　皇祐朝日夕月坛
　　志皇祐五年定朝日坛旧髙七尺东西六步一尺五寸增脩髙八尺广四丈如唐郊祀録夕月坛与隋唐制度不合从旧则坛小如唐则坎狭定坎深三尺广四丈坛髙一尺广二丈四方为陛降入坎中然后升坛
　　皇祐先农坛　先坛
　　志立春后亥日享先农坛髙九尺东西十步南北十步三尺明道二年二月亲耕籍田修饰先农坛如雍熙制皇祐定坛髙五尺周四十步如唐制季春吉已享先坛髙四尺五寸周四步二尺皇祐定坛如新礼髙五尺方四丈四出陛陛各五尺
　　元丰四望坛
　　元丰二年知湖州陈侗请依周礼建于四郊八月详定礼文所言小宗伯兆四望郑注为坛之营域祭法四坎坛祭四方也【坛以祭山川丘陵坎以祭山谷泉泽】魏立四望位于祭地坛隋史官南郊圗有东西南北望之位各居其方唐开元礼祈岳镇四渎于郊四方山川各附岳渎下请兆四望于四郊毎方岳镇海渎共为一坛望祭【以五时迎气日祭之用血祭瘗貍】四年三月礼官言五时望祭制两圭有邸及瘗玉六年二月请每位皆一牢八月脩白帝夕月西方岳镇海渎马祖四坛政和三年八月加四镇王封建炎元年九月四日常少滕康请如虞望秩周时迈循幸祭所过名山大川诏望祭绍兴七年五月十一日举岳渎祀典从博士黄积厚之言也
　　元丰雩坛
　　五年七月己丑【五日】礼部奏太常参详雩坛当立圜坛于南郊之左已地依郊坛逺近髙一丈广轮四丈周十二丈四陛为三壝二十五步周垣四门燎垣一如郊坛之制从之【祀上帝以太宗配】
　　元丰朝日夕月坛
　　天禧元年四月戊寅【十日】监察御史王博文言祀称夕月坛号夜明飜居昼祭恐未合宜请于未后三刻行礼从之【唐刘禹锡夕月坛诗注云其礼用昼】元丰六年正月二十三日礼部言熙宁祀仪朝日坛广四丈夕月坛广二丈以唐王泾郊祀録考之夕月坛方广四丈今止方二丈比日坛甫及其半望改造夜明坛为坎深三尺从广四丈为坛于坎中髙一尺方广四丈从之绍兴三年四月十五日司封郎郑士彦上言始举祀典【于惠照院望祭斋宫行事元祐七年三月庚寅诏朝日夕月去祀字】
　　建炎受命中兴坛
　　髙宗即位于南京建炎元年五月庚寅朔王登坛告天礼毕即位于府之正衙坛在府治中门之东实耿延禧建议所筑后名曰受命中兴之坛　汉高在泛光武在鄗魏受汉禅设坛繁阳　即位坛王者所以兴也汉鄗南魏繁阳坛至今皆在
　　绍兴圜丘
　　绍兴十三年三月丙午诏修筑圜丘于龙华寺之西【先是二月二十五日命杨存中等相视】坛四成上成纵广七丈下成二十有二丈分十三陛陛七十有二级坛及内壝凡九十步中壝外壝共二十五步以龙华寺为望祭殿不筑斋宫十一月二十九日太常礼部言已修建圆坛凡祀天及非时庆贺奏告宜于本坛行礼从之【先是建炎二年于江都县筑坛十一月壬寅祀昊天上帝奉太祖配自元符三年再罢合祀因不改绍兴十三年十一月庚申郊祀始复合祭设大神大示及太祖太宗配位十六年十一月丙子再郊十九年十一月壬辰二十二年十一月戊申二十五年十一月癸亥二十八年十一月己卯郊】乾道五年九月十一日林栗等言岁祀上帝者四春祈夏雩秋飨冬报其二在南郊圆坛其二在城南惠照院望祭斋宫今未建雩坛端诚殿欲四祭并即圎坛以遵旧制从之【绍兴圜丘在嘉防门外南四里】　中兴祀典冬至圜丘夏至皇地只【太祖配】孟春祈糓孟夏雩祀神州地只【并太宗配】季秋明堂【淳熈十六年改高宗配】感生帝【僖祖配　已上宰执充献官】髙禖【青帝配以太昊髙辛】朝日【大明】夕月【夜明】九宫贵神【太一摄提权星招揺天符青龙咸池太隂天一】荧惑【商丘宣明王配】太社太稷【土正后稷】出火纳火祀大辰【宣明王配】蜡祭【东蜡大明配以神农后稷西蜡夜明配以神农南蜡神农无配北蜡神农配以后稷】五方岳镇【无配】四海四渎【无配】风雨雷师【无配】先农【神农后稷配】先至圣文宣王【兖邹公配】昭烈武成王【留侯配】祚徳庙【强济英畧启佑公今为忠佑显应庆善崇福王忠利彰应庆逺隆福王忠济灵应庆顺嘉福王】绍兴初大祀三十有六止行二十三其五帝神州蜡祭等十二祭皆为中祀二十七年五月辛卯【一云四月二十六日】臣僚建请复为大祀乾道四年九月十九日礼部郎李涛请复岳渎农风雨雷师之祀从之

　　玉海卷一百一
<子部,类书类,玉海>
　　钦定四库全书
　　玉海卷一百二
　　宋　王应麟　撰
　　郊祀
　　羣祀【山川附】
　　天有四时地载神气妙万物而无不在也圣人因物之精制为之极使人承祀而致生之洋洋如在其上勿勿欲其飨之也　祀者自有以感于无自实以通于虚必以气合气然后可冀其格
　　神农时祀
　　吕氏春秋神农氏有天下也时祀尽敬而不祈福【又庄子亦云】注时四时祈求也
　　黄帝祭山川　山川封禅
　　史记黄帝纪万国和而神山川封禅与为多焉通典黄帝祭于山川与为多焉　　汉志申公曰黄帝万诸侯而神灵之封君七千【张晏曰山川之守也师古曰尊山川之神令主祭祀即国语所云注芒氏君守封嵎之山也】　管子万帝问伯髙对曰山见其荣者封而祭之距封十里为一坛　通厯黄帝兴封禅之礼
　　舜禋六宗
　　舜典禋于六宗　孔丛子论书篇宰我问禋子曰所宗者六皆洁祀之也埋少牢于太昭祭时也祖迎于坎坛祭寒暑也主于郊官【祭法作王宫】祭日也夜明祭月也幽禜祭星也雩禜祭水旱也禋于六宗此之谓也【孔安国曰四时寒暑日月星水旱与祭法同王肃亦引此与孔注同】　书正义汉世以来説六宗者多矣欧阳大小夏侯云上不谓天下不谓地旁不谓四方在六者之间助阴阳变化实一而名六宗孔光刘歆谓乾坤六子水火雷风山泽贾逵谓天宗三日月星地宗三河海岱马融云天地春夏秋冬郑谓星辰司中司命风师雨师晋初张髦上表云祀祖考三昭三穆司马彪歴难诸家及自言己意天宗者日月星辰寒暑之属地宗社稷五祀之属四方之宗四时五帝之属惟王肃据家语与礼同各言其志未知孰是【张迪云六宗六代帝王　元魏髙闾曰议者不同凡十一家】司马彪续汉书云安帝元初六年立六宗于洛阳城西北亥地魏亦因之晋荀顗以六宗之神诸説不同废之挚虞驳之谓宜依旧近代以来皆不立六宗之祠【详见下】　汉郊祀志禋于六宗注孟康曰六宗星辰风伯雨师司中司命一説云乾坤六子又一説天宗三日月星辰地宗三太山河海或曰天地之间防神也师古曰洁精以祀谓之禋六宗之义説者多矣乾坤六子其最通乎　月令孟冬祈天宗注日月星辰　　异义春秋鲁郊祭三望言郊天日月星河海山凡六宗鲁下天子不祭日月星但祭分野星其中山川故言三望与古尚书説同【杜祐从魏孝文之説曰徧祀六天】　公羊传注礼祭天牲角茧栗社稷宗庙角握六宗五岳四渎角尺
　　舜望祭九州山川　望秩山川　唐虞柴燎五岳
