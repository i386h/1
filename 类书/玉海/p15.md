<!-- { "loadSidebar": true } -->
　　厯志大衍合朔议曰新厯本春秋日蚀古史交防加时及史官簿所详稽其进退之中以立常率然后以日躔月离先后屈伸之变偕损益之故经朔虽得其中而躔离或失其正若躔离各得其度而经朔或失其中则参求累代必有差矣三者迭相为经若权衡相持使千有五百年间朔必在昼望必在夜其加时又合则三术之交各当其正麟徳厯有总法开元厯有通法日度议曰古厯日有常度天周为嵗终故系星度于节气其説似是而非故久而益差虞喜觉之使天为天嵗为嵗乃立差以追其变使五十年退一度何承天以为太过乃倍其年而反不及皇极【刘焯】取二家中数为七十五年盖近之矣考古史及日官簿以通法之三十九分太为一嵗之差自帝尧演纪之端在虚一度及今开元甲子却三十六度而干策复初矣【刘依大明厯四十五年差一度梁武帝据虞厯百八十六年差一度经籍所载合于嵗差者淳风皆不取而专取于吕氏春秋　嵗差者日与黄道俱差也】以太史注记月蚀冲考日度麟徳元年九月庚申月蚀在娄十度至开元四年六月庚申月蚀在牛六度较麟徳厯率差三度日躔盈缩畧例曰刘焯立盈缩躔衰术与四象升降麟徳厯因之更名躔差日蚀议曰自开元治厯史官每嵗较节气中晷因检加时小余【详见记注类】
　　唐天文篇
　　书目长短经天文篇一巻唐赵防撰【乾象新书尝引之】　志杂家赵防长短要术十卷【开元中召之不赴】
　　唐九曜占书
　　见浑天图　通志九星行度歌一卷九星长定厯一卷九曜星罗立成厯一卷
　　祥符星度
　　防要祥符三年七月五日司天监冬官正韩显符上外官星位去斗极度数　崇文目宿曜度分域名録一卷
　　景祐乾象新书
　　御制序曰粤若钦崇上帝寅奉明威莫不观乎天文以察时变是以帝尧稽古恭日月以授时虞舜诞敷处璿玑而齐政故曰天垂象见吉凶圣人则之繇是谨而行之者吉以之从怠而弃之者变由是应未有人事得于下而天时告于上也书契所载丹青炳如古之善言天者凡有三家存于世者今惟一二盖天宣夜之学名存而实亡浑天之仪事彰而验寡后有作者脉散岐分缣素委阗昏明交错故裨灶有焉知之诮仲尼惑不雨之言推厯者嵗久而积差占象者天逺而难必气者休祥之靡效眡祲者煇监之不昭迭授未工仰观奚审布于众説殆若空言朕千载膺期万机多暇属旰朝之适寝或乙夜以观书间因图纬之文黙究天人之学虽五兵不试靡烦风角之占而三象腾辉可通神明之徳遂眇觌防古总览羣编而史传之中星文兼载隂阳之説畴人旷官乃命太子洗马兼司天春官正权同判监杨惟徳春官正王立翰林天文李自正何湛等于资善堂将歴代诸家天文占书并自春秋至五代已来史书采摭撰集又遣内侍任承亮邓保信皇甫继和周惟徳等总其工程庀事数月书成夫两仪之形天地定位有周天之轨度量去斗之逺近天之数三百六十度为之经地之形八十有一州环其海故为天占地占各一卷曜之二晖隂阳交防阳有璚珥晕蚀之异隂有侵掩侧匿之祥故为太阳太隂占各上下二卷丽天之照环极着明在朝象官在野象物然去极入度躔次有伦故为周天星座去极入宿度一卷羲驭望舒主昼与夜以中星而定节序揆七曜而明分野土圭测其寒暑金虬准其时刻故为晷景昼夜刻中星七曜行数分野一卷五星所在祸福随之一舎或差凌犯攸属故为嵗星荧惑填星太白辰星之占各一卷太微为五帝之廷紫垣居太帝之座分南北之位有东西之蕃安静则福生侵犯则谴告故为紫微垣太微垣天市垣占各一卷二十八舎主十二州缀于天轮以应下土故为角亢至翼轸凡二十八宿为之占共七巻宿离之见附于四方物色之客主于一事故为东北西南杂座之占四卷前述五星止于槩举采之众论各有一长谓之总占以备广览故为五星总占一卷彗孛之起同灾异形长短之间见此应彼故为彗星孛星占一卷格泽景星之属为瑞蚩尤枉矢之类为妖复有客星具于载籍故为瑞星妖星客星占一卷流星之名为天之使大小之变迟速是占故为流星占一卷凡三十卷至景祐元年七月五日编成因命曰景祐乾象新书【惟徳等迁秩】其间占之微观验之妙行度之精宻祥变之盈虚莫不备举其纲各明其正文不繁而易晓理有贯而有规置之几舆之间坐明天地之大古所谓不窥牖而知天道其兹之谓乎庶甘公石氏之书潜而复耀唐都洛下之厯举而可行故朕所裁成谊无遗畧庶几垂后以示方来逺谢汉皇临白虎而称制近追唐帝冠天文而作序将谨嵗月首之以篇时景祐元年七月五日序【初命惟徳等以周天星宿度分及占测之术纂而为书至是上之甲寅以权判司天监杨惟徳为殿中丞少监何湛为冬官正以新书成也】　新书云天文録并诸家占书所载石申甘徳巫咸三家星座共二百八十三座总一千四百六十四星年代寖逺宿次舛讹验天文则去极不同赜星书则次舎靡定臣等将司天监铜浑仪测验周天星次较定前书符契天道具列于左石申列舎星二十八座共一百六十六星赤
　　石申中官星五十四座共三百一十八星赤
　　石申外官星三十八座共二百七十一星赤
　　甘徳中官星五十九座共二百一星黒
　　甘徳外官星三十九座共二百九星黒
　　巫咸中官星九座共三十一星黄
　　巫咸外官星二十座共九十五星黄
　　石申紫微垣星一十二座共五十四星赤
　　甘徳紫微垣星二十座共一百一星黒
　　巫咸紫微垣星四座共一十八星黄
　　庆厯三年五月辛夘筑钦天坛于禁中【纪】
　　景祐三式太一福应集要【御制序】
　　天极之星明者太一也其佐乃有五帝其神实首九宫古者天子东南之郊春秋必祭黄帝始着神厯之法汉武乃置甘泉之祠【元光二年始立祠】画北斗于牡荆承祝宰以绣服建灵旗而指伐国奉瑄玉而见云阳由是太一之神遂为兵祷【班固蓻文所纪泰一之説曰泰一二十九卷曰兵法一篇杂星二十八卷云雨三十四卷隂阳二十三卷嵗二十二卷凡此数名其篇皆逸】命权司天监杨惟徳春官正王立翰林天文李自正何湛等于资善堂撰集以诸家言太一者编为一集凡十卷【崇文目十卷五行类】书之所録其始纪于上元明君棊臣棊之位大游小游之名九州十二次之灾祥三年十二年之考治具分部类其末则雪霜风雨之不时兵革饥馑之所系祈祭之法禬禳之科行师出军指方辨位丛出于内无所不该【汉志神仙家又有泰一杂子方黄冶唐志兵书有黄帝太一兵厯一卷隋志五行有黄帝太一杂书十六卷宋琨太一经二卷太一式杂占二卷太一九宫杂占十卷黄帝式经三十六用一卷曹氏撰】　景祐五年六月戊子杨惟徳等请移闰于庚辰嵗以避正旦日食上不许曰惟自责可以答天变【崇文总目有景祐遁甲符应经三卷六壬神定经十卷三式目録一卷并杨惟徳奉诏撰】寳元二年二月庚午司天主簿元轸言三式隂阳家所重而学者絶希请招来之上谓宰臣士逊曰隂阳家使人拘忌岂若观人事之实以应天道也且令司天监详定【康定二年徐复上太一主客立成厯】庆厯二年二月侍讲林瑀上周易天人防元纪中丞贾昌朝言瑀以隂阳小説惑天听不宜劝讲绍兴元年九月二十一日张冲进太一光照辨误归正论十卷命赵公竑看详上曰朕不好占卜术数当修人事以承天命【后汉髙彪传作箴曰天有太一五将三门注太一式凡举事皆欲发三门顺五将三门开休生五将天目文昌等　选注引抱朴子军术曰大将军当明案九宫唐六典太卜令卜筮之法一曰龟二曰兆三曰易四曰式　隮临孝恭着九宫龟经一百十卷太一式经三十卷　唐志李鼎祚连珠明镜式经十卷开耀中上之开元中诏王希明撰太一金镜式经十卷　马先天寳太一灵应式记五卷　本朝景徳二年龙图阁书太一一百三十九卷】
　　寳元天人祥异书
　　寳元二年十一月癸巳以皇子生燕宗室于太清楼读三朝寳训赐御诗又出寳元天人祥异书【御撰】示辅臣其书葢上集天地辰纬云气杂占凡七百五十六离【分】三十门为十卷　隋志祥异图十一卷
　　康定洪范政鉴　风角集占【又见御制】
　　康定元年十一月丙辰内出御制洪范政鉴【十二卷】审音要记【四卷　一作审乐要记】风角集占【三卷】示辅臣【集占并赐陜西诸路总管】书目政鉴十二卷御制有序采五行六沴前世察稽应者以为政治之龟鉴【以皇极为本】风角占一卷康定间司天奉诏集诸家风之説前有御制序【集占熙宁五年十二月赐王韶】御集又有洛书五事图一卷　景祐元年召
　　逈对延和殿阁问洪范雨旸之应寳元二年十月乙丑御迩英问丁度洪范酒诰大义度悉以对命录二篇以进皇祐三年九月庚午讲易命王洙揲蓍得坎之艮令写大衍一章经注疏翼日又问龟筮之事令进洪范稽疑经注疏四年九月己巳讲洪范五事帝曰王者用五事皆本五行乎洙对曰王者治五行得其性则五事皆善故五事得则有休证失则有咎证是以圣人克谨天戒以修其身上曰奉天在于修徳戒谨于未形必俟谴告然后修徳岂畏天之道也
　　庆厯注天官书　洪范论
　　庆厯五年闰五月龙图直学士欧阳修上泽州进士刘羲叟注释司马迁天官书及着洪范灾异论召试学士院六月癸亥命为大理评事　羲叟兼通大衍诸厯起汉元以来为长厯羲叟以春秋时变异考以洪范灾应斥古人所彊合者著书十数篇视日月星辰以占国家休祥未尝不应着十三代史志刘氏辑厯春秋灾异苏洵作洪范三论斥末而归本援经而击传复列二图以指其谬一以形吾意五行含罗九畴五事检御五行皇极裁节五事　康定二年四月丙午徐复召对上洪范论
　　皇祐岳台晷景新书【浚仪太岳台】
　　国史志翰林学士范镇序曰观天地隂阳之体以正位辨方定时考闰莫近乎圭表何承天始立表日景十年间知冬至比旧用景初厯常后天三日唐一行造大衍厯用圭表测知旧厯气节后天一日今司天监圭表石晋赵延义所建表既欹倾圭亦垫陷天度无所取正皇祐初诏周琮于渊舒易简改制之改古法立八尺铜表厚二寸博四寸下连石圭一丈三尺以尽冬至景长之数面有双水沟为平凖于沟双刻尺寸分数又刻二十四气岳台晷景所得尺寸置于司天监之三年知气节比旧厯后天半日书成三卷名曰岳台晷景新书其论前代测是非步算之法颇详琮谓二十四气所得尺寸比钦天厯王朴算为宻【五代司天考王朴厯法测岳台之中晷以辨二至之日夜而晷漏实矣】
　　皇祐星官
　　国史志歴代叙天文惟晋隋为备国史前志止载二十八舎及大角至屏星四十二官盖天不言以象示人而占法不全何以考灾祥之度皇祐中太史以浑仪测周天星总二百八十三官经纬距度静躁变动吉凶之验视前志及晋隋天文粲然为最详今备存之使后世有考焉
　　皇祐司辰星漏厯
　　国史楚衍传天圣初授灵台郎与掌厯官宋行古等九人制崇天厯进司天监丞皇祐中同造司辰星漏厯十二巻　天文图书藏秘阁西偏有内侍专掌禁私习者嘉祐中校经史兵法小学医术礼书唯天文五行未尝是正诸儒亦莫得考也
　　元丰天文书
