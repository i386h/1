<!-- { "loadSidebar": true } -->
　　元年八月四日戊辰参政张守等上绍兴新勅一十二卷令五十卷格三十卷式三十卷目録十六卷申明刑统及随勅申明三卷政和二年以后赦书徳音一十五卷及看详六百四卷诏自二年正月一日颁行以绍兴重修勅令格式为名【总六百六十卷】先是建炎三年四月八日诏并遵用嘉祐条法于是下勅令所嘉祐与政和条法对修绍兴元年五月二十八日先修勅十二卷至是续修上之三年九月二十七日朱胜非等上重修吏部勅令格式【系年録云绍兴三年十月癸未朱胜非等上吏部七司勅令格式一百八十八卷先是吏部尚书洪拟兵部侍郎章谊同修以省记旧法及续降防详定至是成书】
　　绍兴在京令式
　　十年十月戊寅【七日】宰臣等上重修在京通用勅十二卷令二十六卷格八卷式二卷目録七卷【共四十八卷】申明十二卷看详三百六十卷诏自十一年正月朔行之名曰绍兴重修在京勅命格式十二年十二月壬申【十四日】上六曹寺监通用勅令格式四十七卷申明六卷看详四百十卷【六曹并目録十二卷寺监并目録十卷库务并目録七卷六曹寺监库务通用申明并目録共二十四卷】诏自十三年四月朔行之
　　绍兴太学勅令　贡举令式
　　十三年十月六日己丑宰臣等上国子监勅令格幷目録十四卷太学勅令格式并目録十四卷武学勅令格式并目録十卷律学勅令格式并目録十卷小学令格并目録二卷申明七卷指挥一卷【总为二十五卷】诏自来年二月朔行之二十六年十二月癸丑上重修贡举勅令格式共四十五卷【一本云二十六年十二月癸丑右仆射万俟卨上重修贡举勅令格式五十卷看详法意四百八十七卷】
　　绍兴常平勅格式
　　十七年十一月刑部尚书周三畏等详定重修常平免役勅令格式五十四卷书成丙寅宰臣上之　熙寜常平勅二卷七十条分七门五年修
　　绍兴申明刑统
　　淳熙十一年臣僚言刑统繇开宝元符间申明订正凡九十有二条目曰申明刑统同绍兴格式勅令为一书自乾道书成进表虽有遵守之文而此书印本废而不载淳熙新书不载遵守之文而印本又废而不存谳议之际无所据依乞仍镂板附淳熙随勅申明之后四年六月令国子监重镂板颁行
　　乾道勅令格式
　　四年十一月二十八日诏删修绍兴建炎法令以重修勅令所为名【六年八月癸丑复置勅令所乙亥进海行法】　六年八月二十八日虞允文言绍兴勅与嘉祐勅及建炎四年至乾道四年续防参酌删修今成勅十二卷令五十卷格三十卷式三十卷目録百二十二卷存留照用防挥二卷【会粹法令至二万二千有竒烦复者刋踳驳者正】诏以乾道重修为名自八年正月朔行之【一本云六年三月癸酉诏以建炎元年至乾道四年续降删修成书】　淳熙三年以乾道新书编削未尽多有抵牾诏刋修明年书成一百四十八卷
　　淳熙条法事类　条法枢要
　　三年十月己夘通判潭州潘焘进祖宗以来因革法令并修法枢要诏迁秩四年八月三日戊子进重修勅令格式御笔圏去戸令一条捕亡令一条及无额上供赏并令删去六年正月庚午赵雄奏士大夫罕通法律吏得舞文今若分门编次聚于一处则遇事悉见吏不能欺乃诏勅局取勅令格式申明体仿吏部七司条法总类随事分门纂为一书七年五月二十八日成书【四百二十卷】为总门二十三别门四百二十以明年三月一日颁行赐名条法事类【六年七月六日进一州一路酬赏法】　自乾道后新修之书共三千一百二十五卷
　　淳熙吏部条法总类
　　二年十二月二日上重修吏部格式勅令申明一千一百五册参政茂良等撰三年三月二十九日上吏部条法总类四十卷为类六十八为门三十　书目左选令格式申明三百卷修纂绍兴三十年以后续防乾道中从吏侍周操胡沂之言也　嘉泰二年诏重修七司法开禧元年书成三百二十三卷上之以淳熙二年正月一日至嘉泰四年十月续防增修
　　庆元重修敕令格式　条法事类
　　二年二月丙辰复置编修勅令所遂抄録乾道五年正月至庆元二年十二月终续降防挥得数万事参酌淳熙旧法五千八百条删修为书縂七百二册勅令格式及目録各百二十二卷申明十二卷看详四百三十五册【防要云二百六十六卷书目云二百五十六卷】四年九月丙申【十一日】上之嘉泰二年八月二十三日上庆元条法事类四百三十七卷书目云八十卷元年诏编是书
　　嘉定吏部条法縂类
　　六年三月四日上一百一十四册成五十卷【凡改正四百六十余条】并百司吏职补授法二百六十三册一百三十三卷七年五月颁行　近酌唐铨别荐绅之流品逺参汉律旌刀笔之劳能
　　淳祐重修勅令格式
　　二年二月上表云奎文大掲于华榱　十一年上条法事类
　　玉海卷六十六
　　钦定四库全书
　　玉海卷六十七
　　宋　王应麟　撰
　　诏令
　　赦宥
　　古者眚灾肆赦周有三宥三赦之灋春秋荘二十年书肆大眚范甯曰有时而用非经国之常制秦孝文荘襄元年皆有赦初即位肆赦始此秦并诸侯曰大赦天下由汉以来或即位建储改元立后皆有赦遂为常制大赦者不以罪大小皆原其或某处有灾或车驾行幸则曰赦某郡已下谓之曲赦复有递减其罪谓之徳音者比曲赦则恩及天下比大赦则罪不尽除
　　舜肆赦
　　书舜典眚灾肆赦【注眚过灾害肆缓也过而有害当缓赦之】流宥五刑【宥寛也以流放之法寛五刑】　大禹谟宥过无大刑故无小罪疑惟轻功疑惟重【法过误所犯虽大必宥不忌故犯虽小必刑】
　　周赦宥
　　礼秋官司刺掌三刺三宥三赦之灋壹宥曰不识再宥曰过失三宥曰遗忘【注不识谓愚民无识过失若今律过失杀人不坐死者遗忘若间帷薄忘有在焉而以兵矢投射之】壹赦曰幼弱再赦曰老耄三赦曰憃愚书吕刑五刑之疑有赦其审克之墨辟其罚百锾【六两】
　　【曰锾锾黄铁也】劓辟其罚惟倍【二百锾】剕辟其罚倍差【五百锾】宫辟其罚六百锾大辟其罚十锾【五刑疑各入罚不降相因古之制也】　礼记疑狱泛与众共之众疑赦之　管子赦者先易而后难小利而大害者也无赦者小害而大利者也　春秋荘公二十二年春王正月肆大眚杜预注赦有罪也易称赦过宥罪书称眚灾肆赦传称肆皆荡涤众故以新其心
　　汉大赦天下
　　髙帝纪五年二月甲午即皇帝位于汜水之阳五月西都长安六月壬辰大赦天下
　　汉立太子赦天下
　　髙帝纪二年六月壬午　宣帝地节三年四月戊申安帝元初六年四月丙寅　顺帝建康元年四月并立太子赦天下　晋明帝太宁三年三月戊辰立太子大赦增文武位二等大酺三日赐帛
　　汉郊赦
　　文纪十五年【丙子】夏四月上幸雍始郊见五帝赦天下
　　唐承天门大赦
　　实录贞观十七年四月丙戌立晋王为皇太子帝御承天门楼大陈仗卫当道植金鸡大赦天下　景云元年七月己巳平王为皇太子大赦【声应吹铜望惟当璧司空读册侍中授玺申洊雷之泽纪景云之瑞改元】开元二十六年七月己巳册皇太子大赦　乾元元年十月甲辰御宣政殿册成王为皇太子大赦　元和四年十月庚寅册皇太子癸巳制曰爰以吉日册于明庭鼓钟载和文物大备宜布泽申恩
　　唐丹凤楼大赦
　　实录至德二年十二月戊午御丹凤楼大赦天下乾元元年二月丁未御明凤门大赦四月甲寅享庙乙卯御丹凤门大赦　建中元年正月辛未有事南郊还御丹凤楼大赦　贞元四年正月庚戌朔御丹凤楼大赦　元和二年正月辛卯有事于南郊御丹凤楼大赦　建鸡竿伐鼍鼓帝命出皇恩溥扬巽风作解雨【苏颋颂】　六甲迎黄气三元降紫泥【沈佺期】　周矢汉薪咸从荡涤郑书晋鼎弥切哀矜齐臣羞委辔之言楚国愧封钱之陋【李商隠】　通典大唐令曰赦日武库令设金鸡及鼓于宫城门外之右勒集囚徒于阙前挝鼓千声讫宣制放其赦书颁诸州用绢写行下
　　干德明德门大赦　太平兴国丹凤楼大赦端拱乾元门肆赦　祥符封禅坛肆赦　仪注
　　国朝每郊祀前一日有司设百官蕃国朝贡使缁黄耆老位于宣徳门外太常设宫县置钲鼓其日刑部録囚以俟车驾还改御常服登楼升御坐仗衞如仪侍臣宣敕立金鸡太常撃鼔集囚少府监立鸡竿于楼东南隅竿木伎人縁绳争上取鸡口所衔绛幡获者即与之楼上以朱丝绳贯木鹤僊人乗之捧制书循绳而下至地以画台承鹤取制书宣之还授中书门下转付刑部侍郎承制释囚羣臣称贺若徳音赦书自内出者并如文徳殿宣制之仪　建隆四年十一月甲子郊祀毕御明徳门楼大赦改干徳元年　太平兴国三年十一月丙申合祭南郊御丹凤楼大赦【即明徳门也七月庚戌改】　端拱二年七月二十三日以彗见令肆赦八月八日御乾元门肆赦　祥符元年十月二十六日东封泰山毕御朝觐坛肆赦少府监请制金鸡从之　三年九月甲辰详定所上寳鼎县朝觐肆赦仪注　干兴元年正月朔改元二月朔御正阳门宣制覃庆如郊祀例有司具仪注礼院言旧制御楼仪仗千九百人今请用四千人又请细仗导卫　晏殊颂曰颁凤诺之诏植鸡星之竿贯索静而天牢空丰隆惊而蛰户震　丹凤衔诏苍蝇漏音　旋雕轸御端闱　国史志仁宗世大赦二十二曲赦五徳音十五録系囚五十八先王之时虽不三歳一赦而书曰灾肆赦宥过无大在周则三赦三宥则赦宥所从来逺矣后世之于民富而教之既不如先王之备则责之迁善逺罪亦未可如先王之详
　　绍兴肆赦仪注
　　绍兴四年七月臣僚请御端门肆赦既而给事中唐辉言行宫南门外地陿不可布仪衞望诏有司止于常御殿宣赦从之十三年十月十三日礼部奉常修立行宫门肆赦仪注其仪大畧如前礼部侍郎奏中严外办帘卷干安之乐作扇合皇帝临轩即御坐鸣鞭扇开乐止立金鸡礼毕扇合干安之乐作放仗令舎人于门下宣劳将士讫退十一月八日南郊礼毕御丽正门肆赦如仪　殷作解之恩宣在宥之典　疏汉网祝汤罗涤濯刬磢吏投丹笔人脱赭衣合动籥之前言
　　鄙封钱之小虑　星飞彩诏云涌欢声　翔鸡
　　植竿坠鹄宣制　法鸡星而肆赦漏蝇笔之先
　　知云油然而泽布萧蓼彼而露垂　赏出千庾
　　恩流百川令未脱口雷运风　大明升而六
　　合晓一气薰而万物春　风行电举未寸景而
　　浃九埏
　　刑制
　　汉书先王制礼以崇敬作刑以明威刑罚威狱以类天之震曜杀戮也圣人因天讨而作五刑
　　舜象刑
　　书舜典象以典刑【注象法也疏天垂象圣人则之】　益稷臯陶方祗厥叙方施象刑惟明【朱氏曰象如天之垂象示人也王氏曰若周官垂刑象】　汉书文帝诏有虞画衣冠异章服以为戮而民弗犯武帝诏唐虞画象而民不犯　礼司圜注弗使冠饰者着墨幪若古之象刑与疏孝经纬云三皇无文五帝画象三王肉刑画象者上罪墨象赭衣杂屦中罪赭衣杂屦下罪杂屦而已【公羊注孔子曰三皇设言民不违五帝画象世顺机三王肉刑揆渐加应世黠巧奸伪多】尚书大唐虞象刑上刑赭衣不纯中刑杂屦下刑
