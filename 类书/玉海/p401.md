<!-- { "loadSidebar": true } -->
　　二年九月六日壬午何执中奏礼部郎陈旸撰乐书二百卷欲加优奨【靖国初给笔札冩进】旸欲考定中声更乞送讲议司施行迁旸一秩旸乐书首采礼记诸经言乐处为训义次取成周至本朝事为之图论又有正误一卷【旸兄祥道为礼书并行于丗】杨万里序曰逺自唐虞三代近逮汉唐本朝上自六经下逮子史百氏内自王制外逮戎索网罗放失贯综烦悉放郑而一之雅引今而复之古味其论玩其图忽乎先王金钟天球之音锵如于左右也粲乎前代鹭羽玉戚之容跃如于前后也　彭几进乐书论五音云本朝以火徳王而羽音不禁徴调尚阙刘诜亦上徴声大观二年三月三十日诏自唐以来世无徴角之音刘诜所上徴声令大晟府同教坊依谱按习仍増徴角二谱政和二年八月二十八日曹棐撰徴调舜韶新曲命为大晟府制撰　呉仁杰乐舞新书二卷凡二十六篇
　　绍兴射殿奏新乐【见钟类】　朝会乐
　　十六年十月二日御射殿召辅臣观新制郊庙礼器侍従台諌管军宗室两省礼官馆阁皆预命作朝会乐次作宫悬乐
　　绍兴化成殿乐
　　二十七年十月乙巳【十三日】经筵读三朝寳训终篇赐宴皇城司用化成殿等乐赐香茶
　　庆元乐书
　　元年五月十七日布衣姜防进鼔瑟制度乐书三卷送太常防详
　　雷出地奋豫先王以作乐崇徳乐之出虚盖本阴阳之气自无而生有故因器而成声禘有乐而尝无乐因雷之收发　圣人作乐以养情性育人材事神只和上下防典乐教胄子周大司乐教国子弟孔子亦曰兴于
　　诗成于乐所以养中和之徳救气质之偏也　有舜之徳不可无防之音以发之有防之乐不可无舜之徳以充之　音起于声声出于情知此则知先王作乐之本矣　后防所制有瞽所颂大司乐所掌　工人巧士肄业修声　周雅各得其所虞韶无相夺伦　颂猗那羙于铄　求器得耕野之尺吹律有听鳯之箫　展诗会舞应律合节












　　玉海卷一百五
<子部,类书类,玉海>
　　钦定四库全书
　　玉海卷一百六
　　宋　王应麟　撰
　　音乐
　　乐章【御制乐章附】
　　乐章者声依永律和声也乐辞曰诗诗声曰歌
　　葛天氏歌　八阕　八曲
　　上林赋听葛天氏之歌注张揖曰葛天氏三皇时君号其乐三人持牛尾头足以歌八曲一曰载氏二曰鸟三曰育草木四奋五谷五敬天常六彻帝功七依地徳八总禽兽之极师古曰见吕氏春秋李善曰本注以民为氏遂为育建为彻皆误　隋乐志葛天八阕　吕氏春秋仲夏纪云昔葛天氏之乐三人卷【一作掺一作持】牛尾头【一投】作以歌八阕一曰载民二曰鸟三曰遂草木四曰奋五谷五曰敬天常六曰建帝功七曰依地徳八曰得方外之极【注一本总万物之极】　文心雕龙钧天九奏既具上帝葛天八阕爰及皇时昔葛天乐辞鸟在曲黄帝云门理不空弦尧有大唐之歌舜有南风之诗观其二文辞逹而已大禹成功九叙惟歌黄歌断竹质之至也唐歌在昔则广于黄丗虞歌卿云文于唐时夏歌雕墙缛于虞代商周篇什丽于夏年　徐景安乐书曰山海经云帝俊八子是始为歌故歌有八阕九序敬天常达帝功也书曰歌永言九叙惟歌韩诗云有章曲曰歌无章曲曰謡　楚辞大招云伏戯驾辩楚劳商只【古曲名】
　　韩非子师旷曰黄帝合神于泰山之上作为清角
　　禹康歌
　　见贡赋类
　　周九徳歌
　　春官大司乐宗庙奏九徳之歌注春秋传九功之徳皆可歌也疏此本大禹谟之言贾服先郑并不见古文故引春秋【宗庙用九徳之歌者以九徳为政之具】　瞽蒙掌九徳六诗之歌以后大师　汉志周官自卿大夫师瞽以下皆选有道徳之人朝夕习业以教国子学歌九徳【注九功之徳】诵六诗【诗注曰古者教以诗乐诵之歌之之舞之】　左传子产曰为九歌八风七音六律以奉五声　诗注明王使公卿献诗以陈其志遂为工师之歌焉【卷阿篇】作是工师之诵【崧髙篇】　书九功惟叙九叙惟歌劝之以九歌
　　周九夏　三夏　祴夏【见上】
　　春官大司乐王出入奏王夏尸出入奏肆夏牲出入奏昭夏【注三夏皆乐章名疏三夏即下文九夏】大射王出入奏王夏及射奏驺虞【乐章名】　钟师掌金奏【金奏击钟以为奏乐之节金谓钟及镈】凡乐事以钟鼓奏九夏王夏肆夏昭夏纳夏章夏齐夏族夏祴夏骜夏注以钟鼔者先击钟次击鼓以奏九夏夏大也乐之大歌有九故书纳作内杜子春云内当作纳祴读为陔鼔之陔王出入奏王夏尸出入奏肆夏牲出入奏昭夏四方賔来奏纳夏臣有功奏章夏夫人祭奏齐夏族人侍奏族夏客醉而出奏陔夏公出入奏骜夏肆夏诗也春秋襄公四年夏传曰穆叔如晋晋侯享之金奏肆夏之三【乐曲名】不拜工歌文王之三又不拜歌鹿鸣之三三拜曰三夏天子所以享元侯也使臣不敢与闻【刘炫曰杜解颇允杜预注云九夏其二曰肆夏一名樊三曰韶夏一名遏四曰纳夏一名渠击钟而奏此三夏曲肆夏文王鹿鸣俱称三谓其三章也】国语曰金奏肆夏繁遏渠天子所以享元侯所谓三夏吕叔玉云肆夏繁遏渠皆周颂也肆夏时迈也繁遏执竞【傹】也渠思文也肆遂也夏大也言遂于大位也故时迈曰肆于时夏允王保之繁多也遏止也言福禄止于周之多故执傹曰降福穰穣降福简简福禄来反渠大也言以后稷配天王道之大也故思文曰思文后稷克配彼天故国语谓之曰皆昭令徳以合好也谓以文王鹿鸣言之则九夏皆诗篇名颂之族类也此歌之大者载在乐章乐壊亦従而亡是以颂不能具疏大司乐王出入奏王夏尸出入奏肆夏牲出入奏昭夏注三夏皆乐章名奏纳夏章夏齐夏族夏四夏皆无明文或子春别有所见故后郑従之乡饮乡射燕礼大射賔醉将出皆奏陔恐其失礼故陔切之公出入奏骜夏者按大射云公入奏骜夏【唐文粹有补九夏皮日休作九篇并序】　乐师教乐仪行以肆夏趋以采齐注司农云乐名或曰皆逸诗　笙师注祴乐祴夏之乐　夏官大驭凡驭路行以肆夏　郊特牲賔入门而奏肆夏示易以敬也【賔朝聘者　礼器其出也奏肆夏而送注出谓诸侯之賔也】大夫之奏肆夏也由赵文子始也正义案大射礼公升即席奏肆夏燕礼云若以乐纳賔则賔及庭奏肆夏是诸侯之礼今文子亦奏之故云僭诸侯此谓纳賔乐也若登歌下管正乐则天子用三夏以享元侯元侯相与亦得用之周礼九夏王夏者天子所用其余八夏诸侯皆得用之其陔夏卿大夫亦得用之乡饮酒客醉而出奏陔夏但非堂上正乐所用也　诗时迈肆于时夏笺云乐歌之大者称夏思文陈常于时夏笺云陈其常功于是夏而歌之夏
　　之属有九正义曰此与时迈皆周公所作俱云时夏则以此二者为大功故于乐为大歌也夏之属有九即钟师九夏也　仪礼乡射賔兴乐正命奏陔燕礼賔及庭奏肆夏賔降奏陔大射仪賔降奏陔公入骜注其篇今亡　大射仪公升即席奏肆夏注乐章名今亡吕叔玉曰肆夏时迈也太平祭山川之乐歌奏此以延賔其着宣王徳劝贤与周礼曰賔出入奏肆夏　汉礼乐志皇帝入庙门奏永至犹古肆夏昭容乐犹古昭夏　通典禹作大夏言禹能大尧舜之徳也禹命登扶氏为承夏之乐钟以记其徳椎鼔以谋有道击磬以待有忧揺鞉以察有讼理天下以五声为铭于簨簴自禹立乐名多以夏名如九夏者当时歌诗之义在乐章者也【周礼注三夏皆乐章名】　刘子辨乐篇通九歌之分注乐有九奏盖九夏也　周礼疏王夏惟天子得奏其肆夏则诸侯亦得用故燕礼奏肆夏大夫已下不得用故郊特牲云大夫之奏肆夏由赵文子始其昭夏以下诸侯亦用之若天子享元侯升歌肆夏颂合大雅享五等诸侯升歌大雅合小雅享臣子歌小雅合乡乐九夏本颂以其大而配乐歌之则为乐章亡在秦始皇之丗　春秋正义三夏各有别名周礼谓之肆昭纳鲁语谓之繁遏渠　王褒讲徳论周公咏文王之徳而作清庙建为颂首　后魏志有王夏肆夏之属二十三曲犹得击奏　唐奏舒和代肆夏肃和代昭夏【通典】　　汉永至犹古肆夏昭容犹古昭夏　　刘敞曰春秋传夏云金奏文王云工歌则夏非颂篇明矣九夏乃有声而无辞
　　者也
　　周登歌　彻歌　六歌　十二调
　　春官乐师及彻帅学士而歌彻注彻者歌雍在周颂臣工之什疏帅学士使舞瞽人歌雍诗　太师大祭祀帅瞽登歌令奏撃拊注歌者在堂贵人声也拊形如鼔以韦为之　小师大祭祀登歌击拊下管击应鼔彻歌大飨亦如之注拊者击石于有司彻而歌雍疏乡饮酒之属升歌皆有瑟　祭统声莫重于升歌此周道也　乡饮酒义升歌三终笙入间歌合乐　汉郊祀志周官天墬之祀凡六乐奏六歌而天墬神只之物皆至　隋志周制立二王三恪通已为六代之乐至四时祭祀则分而用之以六乐配十二调一代之乐则用二调　诗清庙正义书传说清庙之义云于穆周庙周公升歌文王之功烈徳泽茍在庙中尝见文王者愀然如复见文王周礼六师教六诗六曰颂乐师帅学士歌彻谓歌雍也制礼之时得取颂诗为乐是制礼之前有颂也外传引思文时迈皆言周文公之颂礼记每云升歌清庙祭宗庙之盛歌文王之徳莫重于清庙故为周颂之首其祭皆升堂歌之以为常曲
　　周郊社歌
　　周颂正义按今周颂云云颂之作也主为显神明多由祭祀而为惟敬之小毖不言庙祀而承谋庙之下亦当于庙进戒求助但太平歌颂君徳亦有非祭祀者臣工有客烈文振鹭闵予小子小毖等皆不论神明之事今颂昊天有成命我将思文噫嘻载芟良耜及桓是郊社之歌也清庙维天之命维清天作执竞雝武酌赉为祖庙之祭也烈文臣工振鹭丰年潜有瞽载见有客闵予小子访落丝衣等虽有祖庙之事颂徳又与上异也时迈与般有望祭河岳之事是山川之祭也
　　周恺歌
　　见乐类
　　汉十九章歌　邹子乐　乐府歌謡　诗乐初诗　郊庙诗歌
