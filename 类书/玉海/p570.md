<!-- { "loadSidebar": true } -->
　　宣纪元平元年七月太仆以軨猎车奉迎曾孙入未央宫注軨猎小车前有曲舆不衣也师古曰未备天子车驾且取其轻便耳　夏侯婴以兵车破李由　李陵传卒与虏遇陵以大车为营引士于内千弩俱发
　　汉轻车　武刚车
　　舆服志轻车古之战车也洞朱轮舆不巾不葢建矛防幢麾辄弩箙藏在武库大驾法驾出射声校尉司马史士载以次属车在卤簿中诸车有矛防其饰幡斿旗帜皆五采制度从周礼吴孙兵法云有巾有葢谓之武刚车武刚车者为先驱又为属车轻车为后殿焉　史记霍去病传大将军令武刚车自环为营注有巾有葢谓之武刚车　张晏曰武刚车兵车也　公孙贺以轻车出云中
　　汉戎车
　　舆服志戎车其饰皆如之蕃以矛麾金鼔羽析幢翳胄甲弩之箙注汉制度曰戎立车以征伐周官其矢箙通俗文曰箭箙谓之歩义干寳亦曰今之歩义
　　汉元戎
　　史记三王世家虚御府之藏以赏元戎注诗曰元戎十乗韩婴章句曰元戎大戎谓兵车也车有大戎十乗谓车缦轮马被甲衡扼之上尽有劒防名曰陷军之车所以冐突先启敌家之行伍也毛傅云周曰元戎先良也窦宪燕然铭曰元戎轻武长毂四分注元戎兵车轻武言疾也　汉叙冲輣闲闲輣音彭兵车名
　　汉楼橹战车
　　后南匈奴初光武造战车可驾数牛上作楼橹置于塞上时人见者或相谓曰防言汉九世当却北狄地千里岂谓此耶其后果拓地焉
　　汉获车
　　礼仪志立秋之日自郊礼毕始威武其仪乗舆御戎路射牲大宰令谒者各一人载获车驰驷送陵庙
　　汉马车
　　段颎以骑五千歩万人车三千两三冬二夏大破诸羌杨璇为零陵守制车数十乗以御贼
　　魏霹雳车
　　魏志袁绍在官渡起土山射曹公营曹公发石击绍楼皆破绍众呼为霹车　魏武新书攻车七十五人守一队共二十五人田豫与虏战亦用车而战详见阵法诸葛亮围陈仓使人说郝昭不下昭兵才千余人亮进攻之起云梯冲车临城昭以火箭逆射其梯又以绳连石磨压其冲车冲车折亮乃更为井阑百尺以射城中以土瓦填堑欲直攀城昭又于内筑重墙亮又为地突欲踊出于城里昭又于城内穿地横截昼夜相攻拒二十余日
　　晋偏箱车
　　马隆虏陷凉州河西断絶隆请募勇士三千人鼓行而西以隆为武威太守隆募限腰引弩二十六钧弓四钧立标简试得三千五百人请自至武库选仗于是西渡温水树机能等众数万乗险设伏以拒之隆依八阵图作偏箱车地广则鹿角车营路狭则为木屋施于车上且战且前弓矢所及应而倒或夹道累磁石贼负铁铠行不得前　太宗李靖问对晋马隆讨凉州亦是依八阵图作偏箱车地广则用鹿角车营路狭则为木屋施于车上且战且前信手正兵古人所重乎又曰偏箱鹿角兵之大要一则治刁一则前拒一则束部伍三者迭相为用斯马隆得古法深矣
　　晋发石军
　　陶侃杜据临贺因机乞降遂与温邵反侃直至广州遣使伪降侃知其诈先于封口起发石车俄而率轻兵至侃追击破之　刘伐南燕以车四千乗为左右翼方轨徐进败之伐秦假道于魏魏遣军邀之遣白直队主丁午日帅仗士七百人车百乗渡北岸去水百余歩为却月阵
　　唐戎辂
　　李勣勣从太宗平窦建徳降王世充振旅而还皆服金甲乗戎辂告防于太庙　禇遂良谏伐髙丽翔旝云輣【蒲庚反】兵车也　李靖问对草浅地坚可驰可突
　　唐狻猊车
　　实录天寳十三载哥舒翰节度陇右造战车防以狻猊象击刺于后行则载兵甲止则为营阵或塞险道以遏奔冲居一年陈兵一万开广以习战教其坐作进退之法收黄河九曲　马燧传大厯中为河东节度使造甲者必令长短三等称其所衣以便进趋又造战车防【一作冒】以狻猊象列防于后行以载兵甲止则为营阵或塞险阨以遏奔冲器械无不犀利　宋范仲淹言唐马燧造战车行则载甲兵止则为营阵或塞险以遏奔冲调露元年突厥反裴行俭为定襄大总管讨之行俭诈为粮车三百乗伏壮士五軰赍陌刀劲弩以羸兵挽进又伏精兵冲其后虏果掠车羸兵走险贼驱就水草解鞍收马方取粮车中壮士突出伏兵至杀获几尽自是粮车无敢近者
　　唐櫑石车
　　李光弼至徳初守太原史思明来攻光弼彻民屋为櫑石车车二百人挽之石所及辄数十人贼死伤十二三
　　干徳轻车
　　【原阙】
　　咸平吴淑车战法
　　咸平四年十一月辛巳秘阁校理吴淑上防请复古车战之法臣以车战之利自古有之故衞青李陵田豫马隆及汉光武与虏战皆用车而胜近事符彦卿破虏阳城亦以拒马为行寨因大风出其不意开拒为出骑兵掩击之惟天寳禄山之乱房琯于潼关陈车以战遂致败绩葢狭隘之地非用车之所也夫匈奴所长者骑兵也必湏平原广野云布雾散驰逐徃来士卒前无所依后无所据故胡骑雷动颷至易致退缩茍非连车以制之则何以御其奔突哉故用车战为便其制取常用车接其衡扼驾以牛马布为方阵四面皆然东西鳞次前后栉比车上置枪以刃外向又垂皮革以防火攻列士卒于车外前行持枪楯后行持弓弩贼至令兵士上车每车载四人皆持弩车之内数十歩间建六车或四车上为重楼施强弩贼至击鼓为节以射之虏不能犯必当散去乃出骑兵击之此中国制虏之要术也夫人平居犹复谨藩篱固关键以备不虞何况当胡虏之战阵御突骑之轻剽而无所蔽防哉夫人之被甲铠所以蔽防其身也而战之用车亦一阵之甲铠也夫鳞介之虫肌肉在内鳞介在外所以自蔽岂可使肌肉居外而鳞介反在内乎夫用车以战亦一阵之鳞甲也故可以行则载甲止为营阵贼至则敛兵附车以拒之贼退则乗胜出兵以击之用竒掩袭见可而进故出借此为所归之地入则以此为所居之宅故人心有依据不惧胡骑之陵突也　景徳初契丹入寇李继隆以澶渊不足守命掘濠堑以大车数十乗环之歩骑处中
　　至和战车法
　　至和二年二月壬申以汾州团练推官郭固为衞尉寺丞初知并州韩琦言固尝造车战法今以固所说就民车约古制为之临阵御敌缓急易集其车前锐后方置七鎗【或作枪】以为前后二拒此马燧战车以刺防于后行载兵甲止为营阵者也古有鹿角车以戈防在前故有鹿角之号今前后俱挿鎗者拟此也又以民车之箱增为重箱髙四尺四寸前后二户髙与箱等用革挽之吴起所谓革车掩户挽轮笼毂是也箱置床子弩一车上容五人弓二弩二其一人击金鼔以为一车进止前辕置防幢一以阵牵车者也其车周廻悉覆以氊以备矢石火箭也凡一车二十五人车上五人前后推十四人执器械六人凡车十乗约以歩多少随之三军所止横列直布以为寨脚夜则聨制铁索以撅陷地制其两轮两车之间用人五十其车相去不过五人行止挟辕以为队所谓伍承弥缝也唐李靖尝引汉魏之法五车为队仆射一人十军为帅率长一人凡车十乗将吏二人以今法推之则跳荡为骑兵也战锋队相半也驻队无事乗而出也臣以为可用于平川之地一则陷阵以抑奔冲二则下营以为阵脚今令固自赍船式诣阙进呈既试用之而有是命　杨偕创作兵车
　　嘉祐兵车　拒马车
　　嘉祐三年六月十九日章询造阵脚兵车赐帛五十匹五年四月乙丑郭谘献所造拒马车　知澧州宋守信遣李锡持新様流星弩拒马牌寨脚车山字甲八种来进
　　治平万全车
　　治平三年六月十八日黄懐信造战车一名为万全车诏以小様进入
　　熈宁战车
　　熈宁六年十二月丁亥诏贾逵郭固教习车战队法伍法及令程昉于沿河采车材三千两下军器监定様制造战车上修严武备既采唐李靖三人队法乃欲试行之且以北边地平可以用车为营衞令二府讲求以闻而有是诏七年正月庚戌判军器监吕惠卿等上编成弓式初在京及诸路军器多劣恶河北尤甚至是所制兵器皆精剸其后遂诏赍新造军器付诸路作院为式长编熈宁七年八月先是遣内侍用民车以备边沈
　　括曰车战之制见于歴世臣但未知一事古人所谓轻车者也今之民车以牛挽之日不能行三十里俗谓之太平车恐兵间不可用事寝
　　建炎车制图
　　建炎元年六月丙戌李纲言歩不足以胜骑骑不足以胜车请以车制颁于京东西路使制造教习因绘图进呈其法用张行中所创两竿双轮上载弓弩又设支篱以捍矢石下设铁裙以卫人足长兵御人短兵御马傍施鐡索行则布以为阵止则聨以为营每车用卒二十五人四人推竿以运车一人登车以发矢余执军器夹车之两傍每军二千五百人以五之一为辎重及衞兵余当车八十乗即布方阵则四面各二十乗而辎重处其中　建炎初宗泽建车战法运车者十有一执器械辅车者十有四毎车计二十五人
　　绍兴战车　神武战车
　　绍兴二年初王大智请造战车六月甲辰以所造霆击车电击车各一乗进呈上观于内殿既而车不可用一本云绍兴元年进呈王大智造车器上曰车战可用否古法既废不闻用车所胜莫若令多造弩　防要二十九年三月宰执进呈陈敏战车之议上曰战车虽出于古然用各有宜兼一事之费差大其用材有非东南所产者姑令三帅一议之免令武夫有弃一得一之叹上谓辅臣曰车制虽古然用各有宜况其物料多南
　　方所无且古人用车亦或不利如骖絓而止之类葢用车于战阵间亦非利器也席益曰古人之战彼此皆用车至于彼徒我车已有侵轶之虑而后人毎以车敌骑其败固宜房琯陈涛斜是也
　　隆兴车阵
　　隆兴元年八月六日进呈陈敏军中教习车阵陈康伯曰数年前陈敏增制造行下三衙相度有车様阵图见在上曰车战古法平原旷野可以备驰突尔亦卒不用
