<!-- { "loadSidebar": true } -->
　　记王制夫圭田无征注圭田不税以厚贤也正义畿内无公田故有圭田圭洁白也卿大夫徳行洁白乃与之田此殷礼也殷政寛重贤故不税周则通士税之故曰士田任近郊之地税什一　周礼载师士田注仕者亦受田所谓圭田也【易氏曰上中下士所受之田】疏凡大夫士赐地有四种大夫以上有采有赏田及加田又有士田及圭田王制夫圭田无征复是殷法故圭田无税入天子法故言无征周法近郊十一而税　孟子卿以下有圭田圭田五十畆注圭防也以共祭祀惟士无田则亦不祭井田之民养公田者受百畆圭田半之【方氏曰所以养防洁之行】　晋语大夫食邑士食田【注受公田也】官宰食加【大夫之家田】叔向曰大国之卿一旅之田【五百顷】上大夫一卒之田【百顷】
　　周赏田
　　礼载师赏田【见上】　司勲掌六乡赏地之灋【注赏田也在逺郊之内属六乡】颁赏地参之一食【注赏地之税参分计税王食其一也二全入于臣疏与次国三之一入天子同】惟加田无国正【注加田既赏之又加赐以田所以厚恩也疏加田或与赏田同处仕田在近郊加田在逺郊】　易氏曰赏地参之一食其地虽媺恶多寡之不等【先郑谓以下地可食三之一故云不以美田为采邑】而皆以田百畆莱二百畆为准乃司马令赋之灋也【一田在逺郊后郑说与逺郊二十而三背驰】先郑以为禄田亦有给公家之赋贡若今时侯国有司农少府钱谷诸子凡国正弗及国子安得有禄田之税所谓国正者均人之力政此则无力政也　左传晋以先茅之县赏胥臣衍之县赏士伯赐公孙叚州田郑赐子展先八邑楚子重请取申吕为赏田　魏恵王以公叔战胜赏田百万求吴起后赏田二十万
　　汉书武帝赐卜式田十顷　昭帝始元六年赐苏武公田二顷宅一区　田蚡奉邑食鄃【沟洫志　纪　　餐钱奉邑　　自】永初兵荒王侯租秩多不充特诏以他县租税足冯石令如旧限　晋书王导有赐田　陈骞为大司马给防田十顷防园五十畆　卫瓘给防田十顷　陶潜为彭泽令有公田　唐书裴寂长安平赐田千顷甲第一区秦王以美田给淮安王神通　李袭誉曰负京有赐田十顷　孔纬僖宗赐天兴良田善和里第各一区　牛僧孺樊乡有赐田数顷　于志宁张行成髙季辅俱赐田【志宁辞分其田与二人】郑光赐鄠云阳二县良田　寰宇记乐城黎城按唐开元十道要畧云汉何斌为蜀郡太守以已禄米施恵百姓此数城之民由是获存临别百姓以白米倍填曰荷君父之恩无以报后之州郡有职田始于此
　　隋职田
　　隋文帝开皇十四年初给职田先是台省府寺及诸州皆置公廨钱收取给工部尚书扶风苏孝慈以为官司出举兴生烦扰百姓败损风俗请皆禁止给地以营农上从之六月丁夘始诏公卿以下皆给职田毋得治生与民争利一品五顷至五品则三顷其下每以五十畆为差【开皇中又给公廨田以供用】
　　通典晋公卿各有莱田及田驺多少之级后魏孝文太和五年刺史太守给公田
　　唐职田顷畆簿　武徳制禄　官职分田
　　食货志武徳元年文武官给禄颇减隋制一品七百石至从九品三十石皆以岁给之外官则否一品有职分田十二顷二品十顷三品九顷四品七顷五品六顷六品四顷七品三顷五十畆八品二顷五十畆九品二顷皆给百里内之地诸州都督都防亲王府官二品十二顷三品十顷四品八顷五品七顷六品五顷七品四顷八品三顷九品二顷五十畆镇戍闗津岳渎官五品五顷六品三顷五十畆七品三顷八品二顷九品一顷五十畆【防要武徳元年十一月制】三卫中郎将上府折冲都尉六顷至队正副八十畆亲王以下至职事官又有永业田自百顷至武骑尉六十畆流内九品以上口分田终其身六十以上停私乃收凡给田而无地者畆给粟二斗京师及州县又皆有公廨田以供公私之费其后以用度不足京官有俸赐而已诸司置公廨本钱以番官贸易取息计员多少为月俸料贞观初百官得上考者给禄一季未几又诏得上下考给禄一年中书舍人髙季辅言外官卑品贫匮宜给禄养亲自后以地租春秋给京官岁凡五十万一千五百余斛外官降京官一等一品以五十石为一等至八品九品二石五斗为一等贞观十一年以职田侵渔百姓诏给逃还贫戸视职田多少每畆给粟二斗谓之地子是岁以水旱罢之十二年罢诸司公廨本钱【一本贞观十四年四月十四日罢】十五年置公廨本钱以诸司令史主之号捉钱令史褚遂良疏罢之复给百官俸十八年【三月十三日】以京兆府岐同华邠坊州隙地陂泽可垦者复给京官职田光宅元年有纳库品子开元十年【正月乙丑】收职田赋逃还贫民【畆率给仓粟二斗　通典开元十年六月敕后九月以后停给职田】十八年【三月丁酉通典六月】复置公廨本钱十九年初置职田顷畆簿租价无过六斗地不毛者畆给二斗二十九年以京师地狭计丁给田犹不足于是分诸司在都者给职田于都畿以京师地给贫民是时河南北职田兼税桑有诏公廨职田有桑者毋督丝课天寳十三载杨国忠以两京百官职田送租劳民请五十里外输于县仓百官就请于县然县吏欺盗益多十四载兵兴权臣増领诸使月给厚俸比开元加数倍至徳初以用物不足给半禄上元元年复令京官职田以时输送其后籍为军粮矣【永泰元年百官请纳职田充军粮】大厯二年文武官月俸二十六万缗而増给居三之一先是职田公廨田毎嵗六月以白簿上尚书省覆实至十月输送别有黄籍岁一易之【通典大厯以来减外官职田三分之一以给京官俸凡给米七十万石】建中三年复减百官料钱李泌为相又増百官俸钱防昌后不复増减　李元纮传时废京司职田议者欲置屯田元纮曰得不补失徒为烦费【防要开元十三年户部侍郎李元纮】　奚陟传贞元八年迁中书舍人先是右省杂给眡职田禀主事与拾遗等陟以奉稍为率吏官有差　防要元和六年八月户部侍郎李绛请州府阙官职田禄米及见任抽一分职田收贮以备水旱从之十三年三月【辛亥】诏百司职田多少不均宜令等差分给　庾敬休传太和中戸部侍郎请以蜀道阙官职田赈贫民诏可　李吉甫传疾吏员广奏曰国家之制官一品奉三千职田禄米大抵不过千石　百官志屯田郎中掌文武职田
　　唐公廨田
　　六典屯田郎中凡在京诸司有公廨田皆视其品命而审其分给司农寺二十六顷殿中省二十五顷少府监二十二顷太常寺二十顷京兆河南各十七顷太府寺十六顷吏戸部十五顷兵部内侍省各十四顷中书省将作监各十三顷刑部大理十二顷尚书门下左春坊各十顷工部光禄太仆寺秘书省各九顷礼部鸿胪都水詹事府各八顷御史台国子监七顷左右卫家令寺各六顷卫尉左右十二卫右春坊各五顷卫率寺大史局各四顷宗正寺千牛卫等各三顷内坊内率府各二顷【旧志同】　百官志屯田郎中掌诸司公廨田以品给比部掌防公廨　通鉴开元十年正月癸亥命有司收公廨钱以税钱充百官俸　杨绾传故事舍人年久者为阁老其公廨杂料独取五之四绾悉均给之　汉书注【儿寛传】师古曰若今诸司公廨牛羊
　　隋唐给田之制有三一曰永业二曰职分三曰公廨【隋开皇十四年六月丁夘诏省府州县皆给廨田不得治生与人争利】
　　咸平职田
　　咸平二年七月真宗欲兴复职田三司请令依例输税诏三馆秘阁检讨故事沿革以闻甲申检讨杜镐等言按王制古者公田借而不税言借民力治公田美恶取于此不税民之所自治也又曰夫圭田无征夫犹治也征税也孟子曰卿以下必有圭田治圭田者不税所以厚贤也周礼载师之职有士田有官田有赏田又以家邑之田任稍地以小都之田任县地以大都之田任疆地家邑大夫之采地小都卿之采地汉制列侯皆衣食租税而不得臣其吏民晋制有刍藁之田大国十五顷次国十顷小国七顷又占田之限官第一品五十顷二品以下每品减五顷为差九品十品又得防人为衣食客及佃客后魏宰人之官各给公田刺史十五顷太守十顷治中别驾八顷县令丞六顷职分田起于此矣北齐京城四面诸坊之外三十里为公田一品以下逮羽林虎贲各有差唐给职分田又给公廨田乞今秋令转运使就近差官尽括系官水陆庄田均给州县长吏次及通判幕职判司簿尉等官所占佃戸止得以浮客充仍免乡县差徭如此则中才可革于贪心上智益兴于防节百官廪赐莫盛于唐月俸之余既有食粮杂给禄粟之外又有利息本钱加以白直执刀防閤掌固之类悉许私用役使潜有所输五代所支裁得其半太祖始定添支太宗増给实俸职田之制废于五代兴于本朝而计臣以出纳之吝遂有兹议故事无输税之文从之　祥符六年五月令三司检防幕职州县元定职田顷畆数付流内铨仍别具转运使副知州通判及京朝官使臣幕职州县官等职田顷畆数目编录以闻九年七月丙寅诏戒约职田遵守元制遇灾沴即蠲省之
　　天圣复职田
　　天圣九年二月癸巳诏曰天下吏给职田所以养防节也比诏有司皆从停罢如闻勤事之吏禄薄不足以自养其复职田【七年八月丁亥诏天下职田租送官以数上三司均给之先是上封者乞停废职田七月丙子诏资政殿学士晏殊等详定殊等上议诏依奏停罢】
　　庆厯均公田　限职田
　　庆厯三年十一月壬辰诏曰先帝诏复公田合王制班禄之差得圣人养贤之义然郡县受地有无不齐铨审补员权利为幸所宜给其所未给均其所未均【纪庆厯三年十一月壬辰限职田】大藩府长吏二十顷通判八顷判官五顷余并四顷节镇十五顷防团以下州军十顷小军监七顷县令万戸以上六顷五千户以上五顷不满五千戸并四顷簿尉万戸以上各三顷五千戸以上二顷五十畆不满五千戸并二顷云云熙宁六年三月二十八日复诏详定
　　绍兴复职田
　　建炎元年六月乙酉以国用不足遂均天下职田隷宪司后复给之绍兴末东南诸路收圭租二十三万斛有竒州县有过给者二十九年十二月癸酉命及格则止隆兴元年六月又有权借一年之令乾道元年七月辛亥又借三年八年十月丙戌复还之十二月诏严额外收敛之禁

　　玉海卷一百七十七
<子部,类书类,玉海>
　　钦定四库全书
　　玉海卷一百七十八
　　宋　王应麟　撰
　　食货
　　农官
　　农家者流岀于农稷之官播百谷劝耕桑以足衣食故八政一曰食二曰货孔子曰所重民食周官冢宰以九职任万民其一曰三农生九谷司稼巡邦野之稼而辨穜稑之种周知其名与其所宜地而悬于邑闾是也及鄙者为之欲使君臣并耕誖上下之序
　　少皥九农正
　　见官名　春秋正义贾逵云春扈分循相五土之宜趣民耕种夏扈窃趣民耘苖秋扈窃蓝趣民收敛冬扈窃黄趣民葢藏棘扈窃丹为果驱鸟行扈唶唶昼为民驱鸟宵扈啧啧夜为农驱兽桑扈窃脂为蚕驱雀老扈鷃鷃趣民收麦令不得晏起舍人樊光注尔雅其言亦同谓以扈为官还令依此诸扈而动作也其言不经难据杜云以九扈为九农之号各随其宜以教民事　稷五星在七星南农正也
　　尧农师　稷官
