<!-- { "loadSidebar": true } -->
　　纪文帝十二年赐孝悌廉吏帛【冯唐以孝着为郎中】　武帝元光元年十一月初令郡国举孝廉各一人【董仲舒对防请令诸侯郡守二千石各择吏民之贤者嵗贡各二人以给宿卫故州郡举茂才孝廉皆自仲舒发之　犹有乡举里选诸侯贡士之遗法　廉为已仕孝为未仕者】元朔元年冬十一月诏曰朕旅耆老复孝敬选豪俊讲文学稽参政事祈进民心深诏执事兴亷举孝庶几成风绍休圣绪夫十室之邑必有忠信三人并行厥有我师今或阖郡而不荐一人是化不下究而积行君子雍于上闻也其与中二千石礼官博士议不举者罪有司奏议曰不举孝不奉诏当以不敬论不察廉不胜任也当免奏可【孝与廉待之有轻重故法有轻重　后汉陈忠曰孝廉之贡发于孝武】　宣帝地节三年十一月诏令郡国举孝弟有行义闻于乡里者各一人　张敞奏明饬长吏举孝廉廉吏务得其人　孟喜王吉京房盖寛饶王骏师丹杜邺鲍宣冯谭逡并以孝廉为郎龚胜为郡吏三举孝廉　路温舒刘辅举孝廉为丞令　刘茂察孝廉再迁五原属国侯　后纪章帝建初元年三月诏曰乡举里选必累功劳今刺史守相不明真伪茂才孝亷嵗以百数既非能显而当授之政事甚无谓也前世举人贡士或起甽亩不系阀阅其令太傅三公二千石举贤良方正直言极諌之士各一人夏五月辛酉初举孝亷郎中寛博有谋任典城者以补长相　和帝永元七年四月诏曰旧典因孝亷之举以求其人云云悉以所选郎出补长相十三年十一月丙辰诏幽幷凉州户口率少邉役众剧良吏进仕路狭抚接夷狄以人为本其令縁邉郡口十万以上嵗举孝亷一人不满十万二嵗一人五万以下三嵗一人【从丁鸿刘芳之请也　孝亷之始得也人务本行其终失也计口缪举】　安帝永初二年九月庚子诏王主官属墨绶下至郎谒者其经明任博士居乡里有亷清孝顺之称才任理人者国相嵗移名与计偕上尚书公府通调令得外补元初六年二月地震壬子诏选孝亷郎寛博有谋清白行髙者五十人补令长丞尉　顺帝即位十二月甲申令郡国守相视事未满嵗者一切得举孝亷吏【注汉法视事满嵗乃得举】阳嘉元年十一月辛夘初令郡国举孝廉限年四十以上诸生通章句文吏能牋奏乃得进选其有茂才异行若顔渊子竒不拘年齿闰月丁亥令诸以诏除为郎年四十以上课试如孝亷科者得参亷选嵗举一人　桓帝本初元年七月丙戌诏曰孝亷亷素皆当典城宰民禁奸举善兴化之本其令秩满百石十嵗以上有殊才异行乃得参选杜絶邪伪请托之原令亷白守道者得信其操　百官志凡郡国嵗尽遣吏上计并举孝亷郡口二十万举一人　列传丁鸿时大郡口五六十万举孝亷二人小郡二十万并有蛮夷者亦举二人帝以为不均下公卿防议鸿与司空刘防上言自今郡国率二十万口嵗举孝廉一人四十万二人至百二十万六人不满二十万二嵗一人不满十万三嵗一人从之　樊儵永平元年上言郡国举孝亷率取年少能报恩耆宿大贤多见废弃宜勅郡国简用良俊显宗从之　左雄阳嘉元年太学新成雄上言郡国孝亷古之贡士出则宰民宣协风教孔子曰四十而不惑礼称强仕请自今孝亷年不满四十不得察举皆先诣公府诸生试家法文吏课牋奏副之端门练其虚实以观异能若有茂才异行自可不拘年齿帝从之【胡广驳曰可宣下百官参其同异帝卒用雄奏】于是颁下郡国明年有广陵孝廉徐淑年未及举台郎疑而诘之对曰诏书有如顔回子竒不拘年齿雄诘之曰顔回闻一知十孝亷闻一知几淑无以对乃遣还郡于是济隂大守胡广等十余人皆坐缪举免黜唯汝南陈蕃颍川李膺下邳陈球等三十余人得拜郎中自是牧守畏栗莫敢轻举迄于永嘉察选清平多得其人张衡为太史令阳嘉二年六月对防自初举孝亷迄今二百嵗皆先孝行行有余力始学文法辛夘诏书一以能诵章句结奏案为限虽有至孝不当其科所谓捐本而求末者也黄琼为尚书令以雄前所上孝亷之选专用儒学文吏于取士之义犹有所遗乃増孝廉及能从政者为四科【通鉴汉安二年　亷作悌】又雄前议举吏先试之于公府又覆之于端门后尚书张盛奏除此科琼复上言覆试之作将以覆实虚滥不宜改革帝乃止论曰汉初诏举贤良方正州郡察孝亷秀才斯亦贡士之方也【百官志注决録注云故事尚书郎以令史久缺补之世祖始改用孝亷为郎以丁邯补焉邯称病不就诏问实病羞为郎乎对曰臣实不病耻以孝亷为令史耳世祖怒杖之数十诏问欲为郎否对曰能杀臣者陛下不能为郎者臣诏遣出竟不为郎】中兴以后复増敦朴有道贤能直言独行髙节质直清白敦厚之属荣路既广觖望难裁自是窃名伪服浸以流竞权门贵仕请谒繁兴自左雄任事限年试才虽颇有不察固亦因识时宜而黄琼胡广张衡崔瑗之徒泥滞旧方互相诡驳循名者屈其短筭实者挺其効故雄在尚书天下不敢妄选十余年间称为得人　胡广顺帝时尚书令左雄议改察举之制广与尚书郭防史敞上书驳之不从　周防韦彪包咸陈唐檀杜根髙彪【郡举孝廉试经第一】举为郎中江革钟兴杨仁张元崔琦徐防桓彬桓典举为郎周嘉雷义举为尚书侍郎谢夷吾第五访刘宠刘梁刘陶举为令长刘平钟离意第五伦董钧宋意郑袁安曹褒魏霸张敏程曽周磐【诵诗至汝坟之卒章乃觧韦带就孝亷举】张霸周章许荆庞参葛龚左雄王龚李郃陈禅陈蕃杜乔李膺朱穆陈球刘祐宗慈檀敷羊陟贾彪延笃吴祐范滂尹勲刘矩孟尝王脩荀彧陈重应劭许慎服防傅燮臧洪皆举孝廉　法雄察胡广孝廉到京师试以章奏安帝以为天下第一　江革永平中举孝廉为郎元和中天子思革至行制诏齐相曰夫孝百行之冠众善之始也国家每推志士未尝不及革　种暠始为县门下史河南尹田歆谓王谌曰今当举六孝廉多得贵戚书命不宜相违欲自用一名士以报国家谌见暠异之白歆曰得孝廉矣近洛阳门下史也　举孝廉不就者刘昆赵孝淳于恭张衡周燮蔡顺戴良张纲黄宪种岱孔季彦周勰頴容王烈王畅杨彪桓赵咨向栩而四察孝廉皆不应者徐穉也礼宰夫注若今举孝廉贤良方正茂才异等防孝廉谓孝弟廉絜贤良即良者谓有贤行而良善也方正方幅正直者茂才汉光武讳秀时号为茂才即能者也云异等者四科不同等级各异故云异等　乡大夫注变举言兴者谓合众而尊宠之疏文王世子云或以事举或以言故今贡人皆称举　魏志黄初二年正月乙亥初令郡国口满十万者嵗察孝廉一人其有秀异无拘户口　华歆传三府议举孝廉本以徳行不复限以试经歆以为恐学业从此而废　通典魏黄初三年【正月庚午】始除汉限年之制令郡国所选勿拘老幼儒通经术吏逹文法到皆试用【晋袁宏曰古者四十而仕非谓仕必是年也举其大限耳顔渊子竒旷代一有而欲以斯为格不亦偏乎】
　　汉察廉
　　纪文帝十二年诏廉吏民之表也朕甚嘉此二三大夫之行今万家之县云无应令诏赐三老孝悌廉吏帛有差　景帝后元二年五月诏其唯廉士寡欲易足今訾筭十防上廼得官廉士筭不必众云云訾筭四得官亡令廉士久失职　宣帝黄龙元年夏四月诏曰举廉吏欲得其真也六百石位大夫毋得举　平帝元始元年正月令宗室其为吏举廉佐史补四百石　传赵广汉为平准令察廉为阳翟令朱博以太常掾察廉补安陵丞薛宣以大司农斗食属察廉补不其丞光禄勲于永除王嘉为掾察廉为南陵丞复察廉为长陵尉冯逡太常察孝廉为郎平当以大鸿胪文学察廉为顺阳长【此九卿察廉也】御史大夫魏相除萧望之为属察廉为治礼丞班彪察司徒廉为望都长【此三公察廉也】黄霸察补河东均输长复察廉为河南太守丞王尊以幽州刺史从事察廉补盐官长尹赏以郡吏察廉为楼烦长琅邪守赵贡察薛宣廉迁都尉丞尹翁归以督邮举廉为缑氏尉农都尉张敞以太守卒史察廉为甘泉仓长严延年察狱史廉坐选举不实贬秩【此郡国察廉也】池阳令举廉吏狱掾王立【此县道察廉也】韩安国所推举皆廉士贤于已者于梁举壶遂臧固　张敞奏宜明饬长吏举孝廉廉吏务得其人【天子召上计吏使侍中临饬】　光武诏三公中二千石嵗察廉吏一人凡郡国守相视事未满嵗不得察防以未久不周知也
　　汉举茂才　建武诏书
　　纪武帝元封五年名臣文武欲尽诏曰跅弛之士在御之而已令州郡察吏民有茂才异等可为将相及使絶国者【注应劭曰旧言秀才避光武讳傅子曰元封五年举秀才】　宣帝元康四年正月遣太中大夫彊等十二人循行天下存问寡众览观风俗察吏治得失举茂才异伦之士　元帝初元二年三月诏举茂才异等直言极諌之士【陈汤】元光元年三月壬戌朔诏郡国举茂才异等贤良直言之士各一人【薛宣】建昭四年夏四月诏举茂才特立之士　汉官目录建武十二年八月乙未诏书三公举茂才各一人廉吏各二人光禄嵗举茂才四行各一人察廉吏三人中二千石嵗察廉吏各一人廷尉大司农各二人将兵将军嵗察廉吏各二人监察御史司州牧嵗举茂才各一人　列传董仲舒对防推明孔氏立学校之官州郡举茂才孝廉皆自仲舒发之　陈汤得大官献食丞元帝诏列侯举茂才张勃举汤汤有罪勃坐削户二百薛宣幽州刺史举茂才　冯逡光禄勲举茂才　龚
　　胜州举茂才为重泉令　赵广汉举茂才　贾捐之荐杨兴曰明诏举茂才列侯以为首　萧咸为丞相史尹赏为楼烦长举茂才　师丹建始中州举茂才复补博士　后传牟融以司徒茂才为丰令　班彪举司茂才拜徐令　王涣举茂才除温令　孟尝防孝廉举茂才拜徐令　玉堂举光禄茂才　杨震周举崔瑗应奉皇甫嵩葛龚陈重皆举茂才　种岱桓晔赵典杨彪举茂才不就　徐穉三举茂才不就　张俭举茂才以刺史非人不起　黄琬稍迁五官中郎将时陈蕃为光禄勲数议事旧制光禄举三署郎以髙功久次才徳尤异者为茂才四行然权富子弟多得举而贫约守志者见遗京师謡曰欲得不能光禄茂才于是琬蕃同心显用志士平原刘醇河东朱山蜀郡殷参等并以才行举　周礼乡大夫兴贤者能者注郑司农云兴贤者若今之举孝亷兴能者若今举茂才
　　汉察举
　　丈翁传通春秋以郡县吏察举为蜀守蜀生皆成就以为右职用次察举官有至郡守刺史者
　　汉计偕【贡举簿】
