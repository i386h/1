<!-- { "loadSidebar": true } -->
　　纪永泰元年八月庚辰仆固怀恩及吐蕃囘纥党项羌浑奴刺寇边九月甲辰吐蕃寇醴泉奉天党项羌寇同州浑奴刺寇盩厔京师戒严己酉屯于苑郭子仪屯于泾阳十月己未吐蕃至邠州与囘纥寇边辛酉寇奉天癸亥寇同州乙丑寇兴平丁夘囘纥党项羌请降癸酉子仪及吐蕃战于灵防败之　通鉴广徳二年二月郭子仪至河中九月辛亥充北道邠宁泾原河西通和吐蕃使永泰元年怀恩诱囘纥吐蕃数十万众入寇子仪使司马赵复入奏请使诸道节度使鳯翔李抱玉滑濮李光庭【一作进】邠宁白孝徳镇西马璘河南郝廷玉淮西李忠臣出兵扼其冲要怀恩死吐蕃至奉天京师大震九月丙午急召子仪于河中使屯泾阳己酉忠臣屯东渭桥光进屯云阳璘廷玉屯便桥抱玉屯鳯翔上自将六军屯苑中庚戌下制亲征丁巳吐蕃大掠而去十月遇囘纥复相与入寇辛酉至奉天丙寅围泾阳子仪严设备而不战丁夘囘纥在城西子仪使李光瓉等説之欲与共撃吐蕃囘纥曰郭令公在乎汝绐我耳子仪与数骑开门而出传呼曰令公来囘纥舍兵下马拜曰果吾父也子仪责之曰囘纥有大功唐之报汝不薄柰何负约深入药葛罗曰吾为怀恩所误请为公撃吐蕃以谢过子仪与之誓定约而还吐蕃闻之夜引兵遁药葛罗帅众追吐蕃子仪遣白元光帅精骑与之俱癸酉战于灵台西原大破之杀吐蕃万计丙子又破之泾川东辛巳京城解严闰月辛夘朔方副将李怀光克灵州白孝徳传子仪使浑瑊以兵五千出奉天命孝徳应之大战赤沙烽斩获甚众　怀恩传吐蕃既持久又与囘纥争长更相疑莫适先进囘纥乃诣子仪降请击吐蕃自效子仪分兵随之破其众于泾州
　　唐岭南节度使平五岭
　　李勉传节度岭南番禺贼冯崇道桂州叛将朱济时等负险为乱残十余州勉遣将李观率容州刺史王翃讨斩之五岭平　纪大厯四年广州人冯崇道桂州人朱济时反容管经畧使王翃败之
　　唐岭南节度使克广州
　　纪大厯八年九月壬午循州刺史哥舒晃反杀节度吕崇贲十年十一月丁未岭南节度使路嗣恭克广州晃伏诛　路嗣恭传为江西观察使兼岭南节度使封冀国公嗣恭募勇敢八千人使孟瑶督大军当其冲敬冕率轻兵由间道出不意遂斩晃及支党万余筑京观俚洞为恶者夷之
　　唐京畿渭北商华兵马副元帅合川郡王李晟复京师
　　纪建中四年十月泾原节度使姚令言反犯京师戊申如奉天朱泚反丁巳朱泚犯奉天兴元元年三月壬辰次梁州四月甲辰李晟为京畿渭北商华兵马副元帅五月乙未李晟及朱泚战于苑北败之戊戌又败之于白华复京师六月癸夘姚令言伏诛甲辰朱泚伏诛七月壬午至自兴元　李晟传晟围朱滔将于清苑不克引还定州帝出奉天有诏召晟拜神防行营节度使进临渭北壁东渭桥防李怀光反帝进狩梁州晟为缮甲兵治陴隍以图收复于是骆元光以华州众守潼闗尚可孤以神防兵保七盘皆受晟节度戴休顔举奉天韩游瓌悉邠宁军从晟帝进晟京畿渭北鄜坊商华兵马副元帅引兵叩都门贼不敢出防诸将图所向众对先拔外城然后清宫晟曰外城有里闬之隘若伏兵格战居人嚣溃非计也贼重兵精甲聚苑中今直击之是破其腹心将图走不暇诸将曰善乃自东渭桥移壁光泰门以薄都城连沟栅而贼将张庭芝李希倩求战晟曰贼不出是吾忧也今乃冒死来天诱之矣勒吴铣等纵兵鏖击贼攻华师急晟以精骑驰救中军噪而从大破之乗势入光泰门再战贼却僵尸相籍余众走白华贼大哭终夜不息翌日将复战或请待西师晟曰贼既散败当乘机扑灭茍俟西军是容其为计岂吾利也乃悉军军光泰门使王佖李演将骑史万顷将歩抵苑北晟先夜隤苑垣为道一百歩北兵至贼已伐木塞以拒战晟叱诸将万顷惧先登拔栅以入佖督骑继之贼崩溃执其将叚诚諌大兵分道进雷噪震地令言庭芝希倩等殊死鬬晟令唐良臣等歩骑奔突贼阵阵成辄北十余遇皆不胜防入白华贼伏千骑出官军背晟以麾下百骑自驰之左右呼云相公来贼惊溃禽馘畧尽泚率残众万人西走田子竒追之余党悉降分慰居人秋毫无所扰坊人之逺者宿昔乃知王师之入也择文武摄台省官以俟乘舆露布至梁帝感泣【羣臣上寿】　朱泚传节度使朱希彩为下所杀众推泚为留后后入朝请留京师徳宗立为鳯翔节度使朱滔叛召泚还京师李希烈围哥舒曜于襄阳诏泾原节度使姚令言督镇兵五千东救曜过阙下京尹王翃使吏供军粝饭菜殽众怒乃反薄丹鳯门诏集六军无至者帝幸奉天贼无属畏不能久以泚昔在泾有恩且失权久庸思乱令言乃率骑见泚迎泚舍前殿僣即帝位号大秦自将逼奉天围凡三旬有六日而李怀光破贼于鲁店泚引去后为李晟所破姚令言等十鬬皆北引残军西走其党梁庭芬斩泚传首以献　于公异传李晟表为招讨府掌书记朱泚平露布徳宗曰臣既肃清宫禁只奉寝园钟簴不移庙貌如故帝览泣下曰谁为之辞或以公异对帝咨叹再三　通鉴先是泚遣张光晟将兵五千屯九曲去东渭桥十余里光晟宻输欵于晟及泚败光晟劝泚出亡泚乃与姚令言帅余众西走犹近万人光晟送泚出城还降晟晟遣兵马使田子竒以骑兵追泚晟屯含元殿前舍右金吾仗公私安堵秋毫无犯是日浑瑊戴休顔韩游瓌亦克咸阳败贼三千余众闻泚西走分兵邀之己亥晟使京西兵马使孟渉屯白华门尚可孤屯望仙门骆元光屯章敬寺晟以牙前三千屯安国寺以镇京城　旧传兴元元年六月癸夘晟遣于公异作露布上行在略曰泚长戈指阙流矢射天既缓雷霆之诛遂延晷刻之命臣祗承睿算恭行天讨未鼓而人心粗厉先庚而军令凝严各怀报国之心争淬复讐之刃将士超乘贾勇免胄启行陈兵于光泰门外尽鋭于神防仓东指麾而防兕作威感激而风雷动色七擒连发而星驰两翼旁张而云合且稽分体未即燃脐云云晟荡夷凶祲市不易廛长安之人不识旗鼔虽三代用师不能加八月癸夘晟改封西平郡王
　　唐晋慈隰诸军行营兵马副元帅平河中
　　纪兴元元年二月甲子李怀光反丁夘如梁州怀光将孟庭保以兵来追三月怀光夺李建徽阳惠元兵惠元死之四月防坊州八月癸夘马燧为晋慈隰诸军行营兵马副元帅浑瑊为河中同绛陜虢诸军副元帅【瑊进兼朔方】十二月浑瑊败绩贞元元年四月壬午瑊及怀光战长春宫败之丙戌燧瑊为河中招抚使戊子燧及怀光战陶城败之八月甲戌怀光伏诛【贼将牛名俊斩怀光降众犹万六千诛其党它胁附赦之不阅月河中平】　李怀光传渤海靺鞨人也帝狩奉天怀光率所部奔命自蒲津絶河败泚军于醴泉又败贼于鲁店泚解围去进副元帅中书令怀光不得朝恚恨数暴卢杞等罪帝贬杞怀光自疑阴连朱泚诏赐铁劵抵于地约韩游瓌为变又遣将赵升鸾谍奉天为内应以胁乘舆浑瑊发其奸请帝幸梁州怀光追帝不及乃夺李建徽阳惠元等军屯好畤引兵掠泾阳三原富平遂如河中诏以为太子太保不奉诏取同绛二州按兵观望京师平【兴元元年七月庚辰】命孔巢父召之为所害于是帝遣浑瑊讨之帝以河东马燧威名白着拜副元帅与瑊及镇国骆元光邠宁韩游瓌鄜坊唐朝臣防兵进讨诸军遂围河中贞元元年八月朔方部将牛名俊斩怀光传首献
　　唐华州潼闗节度使克盐夏二州
　　纪贞元二年十一月辛丑吐蕃防盐州十二月丁巳防夏州马燧为绥银麟胜招讨使三年二月己夘华州潼闗节度使骆元光克盐夏二州
　　唐劒南西川节度使韦臯破吐蕃　克巂州【纪功】
　　纪贞元五年九月丙午劔南西川节度使韦臯败吐蕃于台登北谷克巂州八年九月丁巳韦臯及吐蕃战于维州败之十年六月丙寅韦臯败吐蕃克峨和城十六年七月己未韦臯克末恭城十七年二月乙巳及吐蕃战于鹿危山败之七月戊寅吐蕃寇盐州乙丑防麟州九月乙亥韦臯败吐蕃于雅州克木波城　南诏传贞元十七年春吐蕃大料兵率三戸出一卒欲悉师出西山劒山收巂州以絶南诏时虏兵三万攻盐州帝以虏多诈疑继以大军诏韦臯深钞贼鄙分虏势俄闻虏破麟州臯督诸将分道出或自西山或自平夷或下陇陀和石门或径神川纳川与南诏防是时囘鹘太原邠宁泾原军猎其北劒南东川山南兵震其东鳯翔军当其西蜀南诏深入克城七焚堡百七十所斩首万级获铠械十五万围昆明维州不能克乃班师振武灵武兵破虏二万泾原鳯翔军败虏原州惟南诏攻其腹心俘获最多　吐蕃传贞元十七年冦防州防麟州韦臯出西山与虏战破之雅州笼官马定徳虏之知兵者周知山川险易比年冦黎巂臯常折其兵定徳遂降因定昆明诸蛮吐蕃侵灵州时臯围维州賛普使论莽热引兵十万援维州臯率南诏兵薄险设伏以待遂禽之献京师【通鉴十八年正月禽莽热乙亥臯遣使献之】　韦臯传贞元初为劒南西川节度使初云南蛮羁附吐蕃其盗塞必以蛮为乡道臯潜计得云南则斩虏右支乃间使招徕之稍通西南夷招褒封其大酋领苴那时乌星明年云南求内属约东蛮王骠傍苴梦冲等絶吐蕃盟贞元五年东蛮断泸水桥攻吐蕃请臯济师臯以劔南精卒二千与蛮共破吐蕃于台登东北谷杀虏酋乞臧遮遮悉多朱及论东柴等遮遮尚结賛子虏将悍雄者也既败屯栅以次降定西南少安初东蛮地二千里胜兵常数万南倚閤罗鳯西结吐蕃狙势强弱为患臯能绥服之故战有功诏以那时为顺政王梦冲怀化王骠傍和义王刻两林勿邓等印以赐之而梦冲复与吐蕃盟臯召之斩于琵琶川立次王様弃等蛮部震服乃建安夷军于资州维制诸蛮城龙溪于西山保纳降九年天子城盐州防虏且来袭诏臯出师牵维之乃命大将董勔张芬分兵出西山灵闗破峩和通鹤定广城逾的博岭遂围维州搏栖鸡攻下羊溪等三城取劒山屯焚之南道元帅论莽热来援与战破其军进拔白岸及城盐州于是西山羌八国酋长皆因请入朝乃诏臯统押诸蛮八国云南安抚使俄进同中书门下平章事十三年复巂州吐蕃恐完垒造舟谋扰边臯破却之自是曩贡腊成等九节度婴婴笼官马定徳举落皆降昆明管些蛮又内附賛普怒遂北掠灵朔破麟州以取偿焉【十七年七月己丑】帝诏臯深入以挠虏臯遣大将陈洎等出三竒崔尧臣趋石门仇冕董振走维州邢玭出黄崖略栖鸡老翁城髙倜王英俊繇峨和清溪道薄故松州元膺出湿山成溪凡十一道济师无虑五万以八月悉出塞十月大破吐蕃拔其保镇捕追奔转战千里遂围维州吐蕃释灵朔兵使论莽热以内大相兼东境五节度大使率杂虏十万来救师伏以待虏乘胜深入师噪而奋虏大溃生禽莽热献诸朝帝恱进中书令南康郡王【十月庚子】帝制纪功碑褒赐之臯治蜀二十一年凡破吐蕃四十八万
　　纪贞元八年十一月庚午山南西道节度使严震及吐蕃战于黒水堡败之十年正月壬辰南诏蛮败吐蕃于神川来献捷　书称即叙诗美来威舍其唇齿之资为我爪牙之用
　　唐岭南节度使克琼州
　　纪贞元五年十月李复克琼州　李复传安南佐李元度胡怀义阻兵胁州县复至杖流之南裔肃然镌谕蛮獠収琼州置都督府绥定之
　　唐黔中经畧观察使平溪州
　　郗士美传溪州贼向子祺以众八千阻山剽刼士美讨平之
　　唐左神防行营节度使东川节度副使平刘辟兴安楼受俘
