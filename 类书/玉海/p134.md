<!-- { "loadSidebar": true } -->
　　天圣五年四月辛夘赐进士王尧臣等闻喜宴于琼林苑中使赐御诗又人赐御书中庸篇各一轴自后遂以为常初上欲赐中庸先命中书録本既上乃令宰臣张知白进读至修身治人之道必使反复陈之上倾聴终篇始罢是嵗进士三百七十七人　景祐元年四月乙夘赐新第张唐卿诗及中庸【诗云寒儒逢景运报徳合如何】　庆厯二年四月己亥又赐杨寘　皇祐元年四月戊子赐冯京御诗及中庸五年四月壬辰赐郑獬　嘉祐二年四月乙亥赐章衡四年四月戊子赐刘辉
　　天圣织成飞白字图　飞白崇真殿牓　篆碑额
　　五年九月癸夘召辅臣至崇政殿西庑观孙奭等讲书赐织成御飞白字图己酉召辅臣观御飞白书慈孝寺崇真殿牓于承明殿崇真殿者真宗神御殿也十一月戊戌上亲篆慈孝寺碑额夏竦撰文宋绶书　庆厯五年十二月庚申以寳相佛阁为慈尊阁御飞白书牓赐之
　　天圣赐进士大学篇
　　天圣八年四月丙戌赐进士王拱辰宴于琼林苑遣中使赐御诗及大学篇各一轴自后登第者必赐儒行或中庸大学篇　寳元元年四月甲午赐新第人闻喜宴于琼林苑赐御诗及大学　庆厯六年四月丁丑赐贾黯等　嘉祐六年四月丁丑赐新进士王俊民等同上天圣龙图阁天章阁观三圣御书　赐飞白
　　八年八月丁亥召近臣宗室龙图天章阁观三圣御书又诏观瑞谷于元真殿命从臣赋诗赐御飞白书字各一轴遂宴蘂珠殿壬辰幸瑞圣园观刈谷燕从臣
　　天圣太清楼赐近臣飞白【又见上】
　　九年闰十月二十四日戊辰宴近臣于太清楼【迎阳门内后苑有太清楼贮四库书与玉宸殿相望】饯翰林学士孙奭知兖州又召太子少保致仕晁逈初奭侍讲迩英至前世成败之际未尝不反覆讽规每至见仁宗必优礼之三请致仕召对承明殿慰谕奭以年老固请泣下上亦恻然诏与冯元讲老子三章各赐帛二百疋以不得请求近郡拜工部尚书知兖州【七月癸酉】诏颁宴而行又留之数月乃特宴太清楼近臣及太子少保晁逈预上作飞白书大字以赐二府而小字赐诸学士独奭与逈兼赐大小字羣臣即席赋诗又别出禁中珍器宠贲之翌日奭入谢又命讲老子赐袭衣金带鞍马及行【十一月癸未】赐宴瑞圣园上既赐诗又诏近臣皆赋诗送之　至和中书待诏李唐卿撰飞白三百防以进自谓穷尽物象上乃特为清浄二字赐之其六防尤奇絶　皇祐二年云台观道士元亨进歌诗三篇帝属以诗又飞白清浄宇赐之　刘子仪建阁藏所赐书上为飞白书曰真宗圣文秘奉之阁
　　景祐篆律准【见律类】　御书庆基殿
　　景祐二年二月戊寅御书奉先院宣祖神御殿牓为庆基殿　仁皇下议乐之诏以考钟石之和置写书之官以缀经坟之学
　　寳元紫微阁御篆
　　寳元元年七月庚戌作舍人院阁上亲篆其牓曰紫微阁以赐之　夏竦诗曰右省层楹建西清寳字宣神明逺藻画法象出奎躔　元祐中刘攽请复建紫微阁于西　庆元五年御书
　　寳元赐辅臣飞白书
　　二年十一月二日己丑遣内侍就辅臣第赐御飞白书各一轴次日辅臣张士逊等入谢奏曰陛下万几之烦翰墨不倦神笔奇奥旷古未有上曰朕聴政之暇无所用心以此自娱耳
　　康定赐翰林飞白书
　　康定二年六月二十八日以飞白文词字赐翰林侍读李淑淑出守许州为飞白寳章记摹石州廨　至和元年九月王洙为学士仁宗尝以涂金龙水牋为飞白词林二字赐之
　　庆厯寳奎殿御书　摹太宗御书
　　大相国寺额太宗御书也【至道元年五月重修大相国寺广殿庭门廊楼阁凡四百五十五区御题额】庆厯元年八月甲申上谓辅臣曰近剏一小殿禁中而有司过为侈丽不欲毁其成功今大相国寺方营殿藏太宗亲书寺额可迁置之吕夷简因言陛下孝以奉先俭以率下圣人之盛徳也二年正月辛未诏以大相国寺新修太宗御书殿为寳奎殿摹太宗御书寺额于石上飞白题之命宰臣吕夷简撰记章得象篆额枢宻使晏殊撰御飞白书记【翔翚结宇液金填画腾虬龙于螭首润云雾于翠珉】二月庚寅又以鍼灸图石壁堂为仁济殿　前是咸平六月甲辰车驾幸五年名后阁曰资圣
　　庆厯迩英阁御书　荅迩英圣问
　　四年三月己夘上御迩英阁出御书十三轴凡三十五事一曰遵祖宗之训二曰奉真考之业三曰念祖宗艰难四曰思祖宗爱民五曰守信义六曰不巧诈七曰亲硕学八曰精六艺九曰谨言语十曰敬耆老十一曰崇静退十二曰求忠正十三曰惧贵骄十四曰保勇将十五曰尚儒术十六曰议释老十七曰重良臣十八曰广视聴十九曰功无迹二十曰戒喜怒二十一曰明巧媚二十二曰杜希防二十三曰从民欲二十四曰谨满盈二十五曰伤暴露二十六曰爱鳏寡二十七曰访屠钓二十八曰讲逺图二十九曰絶朋比三十曰斥谄佞三十一曰察小忠三十二曰监迎合三十三曰约己为民三十四曰损躬抚军三十五曰求善使过又出危竿论一篇述居髙谨危之意顾侍臣丁度等曰朕取臣僚上书及进对事目有可施于政治者书以分赐卿等度暨侍讲曽公亮杨安国王洙等既拜赐因请注释其义上许之丙戌丁度等上荅迩英圣问一卷即所注释三十五事也【志儒家　丁度有迩英圣览十卷】其序曰伏奉宣示御书十三轴仰窥圣防皆陛下上念祖宗下思政治述安危成败忠邪善恶之事询谋下臣使进裨补敢不竭愚窃思自古求治之主靡不欲兴理道安邦国纳忠直退奸邪广聪明成功业然行此数者在明与威断耳明则不惑威则善柄断则能行总是三者守而勿失非圣人孰能为之臣等尝读唐书见宪宗英悟留心庶政宰臣陈説政事必反覆诘问既尽其理则曰凡事言之则易行之则难卿等既为朕言则当行之勿空陈而已李绛对曰非知之艰行之惟艰天下之人从陛下之所行不从陛下之所言惟愿每言则必行之宪宗深所嘉纳今臣等亲承圣谕敷明治要亦愿陛下日与辅臣举此事目推而行之毋使唐之君臣専美前代也上览之终篇指其中体大者六事付中书枢宻令奉行之　景祐二年正月癸丑置迩英延义二阁　元祐六年三月一日【庚申朔】御迩英阁吕大防奏曰仁宗所书三十六事禁中有否上曰有大防请图写置坐隅以备亲览从之大防又言危竿论一事在三十五事之前　仁宗进用大臣欲更天下之治数开延阁以访先务又降神翰以督施为
　　庆厯崇政殿赐飞白书
　　仁宗御崇政殿防贤良方正太常博士钱彦逺等　实録庆厯六年八月癸亥防试贤良并试武举赐宰臣贾昌朝等洎从臣御飞白书人一幅【一云彦逺上所对防命宰相读之因有是赐】　知河中府钱晦入辞上以钱氏自镠已来世効臣顺问其家鐡劵晦并三朝御书以进皆亲识其末还之因戒以陕西民困为朕爱抚飞白安民二字以赐皇侄宗望献所为文赐全监书又以金泥文罗御书好学乐善字赐之第中建御书阁上为题其牓【年月未详】　书博学二字赐翰林学士杨亿
　　庆厯崇政殿观御书　延和殿观御书
　　六年八月丙寅御崇政殿召近臣观御书八年九月己亥御延和殿召辅臣观御书
　　庆厯飞白开先殿牓
　　六年八月乙亥太平兴国寺重修太祖神御开先殿成上飞白书牓十月己酉奉安太祖御容庚戌酌献
　　庆厯飞白端敏二字　文儒字
　　庆厯中仁宗以飞白端敏二字飞白笔一赐太子太傅王举正【苏轼记之又见后】　八年三月书文儒二字赐学士张方平　庆厯中【盛夏】飞白书圆扇为和平字赐赵师民赐辽使刘六符飞白书八字曰南北两朝永通和好飞白书博学二字赐侍读学士张锡　飞白直清二字赐任布　飞白帝笔二字赐向傅范　飞白千嵗字赐太张士逊士逊进歌一章【二年八月】　飞白清忠二字赐王徳用　以涂金纹罗书曰李昭亮亲贤勲旧以赐晏殊得龙二字　绍兴六年十一月二十五日王洙孙楚老上庆厯皇祐御札手诏飞白赐银帛百
　　皇祐飞白天性字
　　皇祐元年三月十五日飞白天性字赐端明殿学士李淑时帝以御书赐近臣淑方侍飬遣使就第赐之三年三月丁丑飞白书赐讲读官各一轴【皇祐以后重午必赐飞白书扇】楚建中得飞白帝字
　　皇祐篆明堂
　　二年九月二十一日【乙巳】上将祀明堂太常礼院言大庆殿为明堂即明堂及门当为殿牓如黒缯金书为明堂字殿门牓加朱缯黒字为明堂之门四字于礼为便上谓辅臣曰二牓当亲书是日上于禁中服靴袍篆明堂二字飞白明堂之门四字自昼逮夜半而毕诏宣示羣臣牓于门大享礼毕藏宗正寺又诏模刻二牓为副本颁于二府及近侍被锡者皆谓不世之遇中外荣之【长编九月庚子掲御篆飞白】　归田録明堂额御篆以金填字门牌亦御飞白神翰雄伟势若飞动余诗云寳墨飞云动金文耀日晶谓二牌也【欧阳修所作】　元绛诗曰尧章粲云汉羲画露乾坤日字光芒动奎钩气象温　绍兴元年九月十一日进士黄朝美上仁宗御书明堂牌碑本诏藏于秘府壬寅进呈上曰已别书六字
　　皇祐篆碑额
　　皇祐中王子融以唐明皇所题裴耀卿碑额上进仁宗遂赐其兄曽碑曰旌贤又亲篆冦准碑曰旌忠自王曽至程琳赐碑额者二十二人　英宗二人贾昌朝宋庠　神宗五人韩琦至曾公亮　哲宗二人富弼司马光　徽宗二人　钦宗一人　篆凤延鸾珍图袐刻
　　皇祐赐飞白
　　五年九月甲戌皇侄宗懿上飞白大字十轴初宗懿进飞白书上赐更切进学飞白四字至是再上之
　　皇祐书铜鼎鸾刀
　　五年九月戊寅铸鼎十有二天地圆丘用五宗庙用七又作鸾刀郊庙各一先是贾昌朝侍经筵帝问鼎卦圣人亨以享上帝今郊何以无鼎遂命阮逸胡瑗铸铜鼎制鸾刀帝亲书鼎名曰牛鼎羊鼎豕鼎皆书而刻之鸾刀亦亲书刀名而书之有司皆篆刻其下　刘敞献律钟鼎鸾刀铭四章　世准进鼎颂
　　至和寳章阁两朝御书　嘉祐迎阳门观御书
　　至和初五台山真容院脩殿藏太宗真宗御书二年二月丙申赐名寳章阁嘉祐二年六月癸亥御迎阳门召近臣观御书五台真容院寳章阁牓三年七月二十四日壬辰御迎阳门召宰臣以下观御书妙法正觉殿额次赴天章阁观御书
　　至和飞白书
　　至和二年二月辛丑召近臣观飞白凤翔上清宫牓于迎阳门　嘉祐四年正月上赐近臣墨字以稽古二字赐刘敞　垩帚之挥千奇万巧　亲作飞白侍臣纵观心合造化生成笔端书幅逾百大均宠攽　仁宗遣使赐贾昌朝三圣御书凡百八十七轴　陈师道仁宗御书后序神文好飞白书时一为之以侈其好将相宗戚家有藏焉防法而忘世防理而忘法所谓有其道而进于技者王者之于蓺盖如此　仁宗赐文彦博御书元丰六年十二月二十九日彦博言以卷轴甚大建阁奉安　仁宗作飞白书荅契丹宗真　蔡襄知开封赐以御书　赐允弼飞白二字　宗室从古善书仁宗屡以御诗及飞白赐之　叔鱼好学飞白好学字赐之　又赐宗懿御飞白十一轴
　　嘉祐御书文宣王庙牓
　　见观御书门　御篆文宣王庙门并殿牌张师中进奎文光鲁颂六年三月乙酉召辅臣观之命内侍刘温良赍往兖州
　　嘉祐寳文阁飞白书　龙图天章阁观三圣御书
