<!-- { "loadSidebar": true } -->
　　玉海卷一百八十七
<子部,类书类,玉海>
　　钦定四库全书
　　玉海卷一百八十八
　　宋　王应麟　撰
　　兵捷
　　檄书【下】
　　唐移檄张士贵
　　张士贵传隋大业末起为盗攻剽城邑髙祖移檄招之即降
　　唐山南招慰大使徇巴蜀檄
　　通鉴义宁元年十二月癸未唐王渊使左光禄大夫李孝恭招慰山南【纪云赵郡公孝恭徇山南】自金川出巴蜀檄书所至降附者三十余州甲辰遣使者詹俊李衮等徇巴蜀下之　河间王孝恭髙祖巳定京师诏拜山南招慰大使徇巴蜀下三十余州进击朱粲破之繇是腾檄所至辄下　韦仁寿髙祖入闗遣使者徇定蜀
　　唐使者徇荆襄
　　髙祖纪义寜元年二月己夘太常卿郑元璹定樊邓使者马元规徇荆襄【吕子藏传云慰辑山南】
　　唐大将军河南道招慰使招谕闗东州县檄
　　夏侯端李宻之降闗东地未有所属端请假节诏谕乃拜大将军为河南道招慰使传檄州县东薄海南接淮二十余州遣使顺附　通鉴武德二年四月甲辰秘书监夏侯端安抚淮左十月端至黎阳李世勣发兵送之自澶渊济河檄州县【宻以元年十月己夘降　山东平郑善果持节为招抚大使】
　　唐参旗将军谕突厥
　　郑元璹传武德二年刘武周将宋金刚与突厥处罗可汗犄角冦汾晋诏元璹谕罢可汗兵不听
　　唐金州总管府司马抚樊邓
　　李大亮传王烈据襄阳诏大亮安抚樊邓因图之进击下十余城【蘓世长与烈及豆卢行褒戍襄阳髙祖数遣使者谕降】
　　唐晋州道行军总管檄郡县
　　裴寂武德二年留抚河东飞檄郡县促入营垒相保
　　唐陜东行台讨王世充檄
　　薛收为记室判陜东行台金部郎中时方讨世充收为书檄露布或马上占辞
　　唐荆州刺史招慰南方　岭南抚慰大使檄冯盎
　　李靖传萧铣降江汉列城争下以功检校荆州刺史乃度岭至桂州分道招慰酋领冯盎等皆以子弟来谒南方悉定得郡凡九十六戸六十余万　通鉴武德四年十一月靖遣使分道招抚诸州所至皆下【一本云四年十一月遣安抚大使李靖狥岭南诸州皆下之】明年以靖为岭南抚慰大使桂州总管七月丁酉隋汉阳太守冯盎承李靖檄帅所部来降岭南悉平　李袭志武德初以书谕之【伪桂州总管】约岭南酋李光度归国及铣平岭南六十余州皆送欵袭志诱而致云　河间王孝恭破铣迁荆州大总管又迁襄州道行台左仆射岭表未平分遣使绥辑安慰其欵附者四十九州朝廷号令畅南海矣【岑文本説孝恭曰若纵兵剽掠恐江领以南狼顾麕惊不如厚抚荆州劝未附陈天子厚惠谁非王人孝恭下令止侵畧　林士赵郡王孝恭招慰降循潮二州】　汉阳郡王瓌代孝恭为荆州都督岭外酋豪数相攻遣使谕威德皆如约不敢乱
　　唐散骑侍郎谕髙丽
　　武德初建武再遣使入朝髙祖下书修好后三年【七年二月】拜上柱国辽东郡王明年新罗百济上书言建武闭道使不得朝且数侵入有诏散骑侍郎朱子奢持节谕和建武谢罪乃请与二国平　朱子奢贞观初髙丽百济同伐新罗连年兵不解新罗告急帝遣子奢持节谕防平三国之憾
　　唐襄州道行台击辅公祏檄
　　岑文本孝恭平荆州以为别驾从击辅公祏典檄符
　　唐散骑常侍谕冯盎
　　传冯盎武德五年降授上柱国髙州总管越国公贞观初或告盎叛盎举兵拒境太宗发江淮甲卒将讨之魏征曰当怀之以德乃遣散骑常侍韦叔谐喻盎盎遣子智戴入侍五年盎入朝　通鉴贞观元年十月乙酉遣员外散骑侍郎李公掩持节慰谕盎盎遣子入朝
　　唐南会州都督谕党项
　　党项汉西羌别种贞观三年南会州都督郑元璹镌谕其酋细封歩赖举部降
　　唐中郎将谕吐谷浑
　　吐谷浑贞观八年伏允遣使入朝未还即冦鄯州太宗遣使者责且召伏允以疾为解为子求昏帝召子亲迎亦称疾有诏止昏遣中郎将康处真临谕
　　唐左卫郎将谕兹
　　阿史那社尒禽兹王遣左卫郎将权祗甫徇诸酋长示祸福降者七十余城宣谕威信　西域遣使者谕降小城七百余
　　唐谏议大夫谕河北
　　魏征为谏议大夫河北州县素事隐巢者不自安思乱征曰不示至公祸不可解太宗曰尔行安谕河北道遇李志安李思行传送京师即贷而后闻
　　唐瀚海都防谕阙泥熟别部
　　贞观中突厥鐡勒部内附即其地为瀚海都防府诏李素立领之于是阙泥熟别部数梗邉素立以为不足用兵遣使谕降夷人感其惠
　　唐岷州都督谕党项
　　胶东郡王道彦贞观中拜岷州都督间遣入党项谕国威灵　圣厯初灵胜二州党项诱北胡冦邉诏监察御史陆余庆招慰喻以恩信
　　唐岐州都督谕吐谷浑
　　传太宗以刘师立检校岐州都督上书请讨吐谷浑未报即遣使开谕部落多降附列其地为开桥二州党项酋拓拔赤辞先附吐谷浑亦遣説下之诏赤辞为西戎州都督【党项传云岷州都督刘师立谕之降】
　　唐右卫率府长史召吐蕃邻国兵檄
　　王元防【见兵捷破天竺段贞观二十二年五月】
　　唐使者谕思结部
　　张俭传为朔州刺史李靖既平突厥有思结部穷归于俭俭受而安辑之俭徙胜州后将奏思结叛朝廷议进讨以俭为使者抚纳之俭单骑入其部召酋帅慰谕咸归命因举徙代州
　　唐辽东道行台大总管檄髙丽
　　纪干封元年十二月己酉李勣为大总管率六总管兵以伐髙丽　元万顷传从李勣征髙丽管书记使万顷草檄责髙丽
　　唐监察御史喻邕岩二州
　　李峤传髙宗击邕岩二州叛獠诏监其军峤入洞喻降之
　　唐安抚大使喻鐡勒九姓
　　契苾何力传龙朔初鐡勒九姓叛诏何力为安抚大使以轻骑五百驰入其部喻曰朝家知而诖误使我贳尔过得自新罪在凶渠取之则已九姓大喜共擒伪叶防及特勒等二百人以归何力数其罪诛之余众遂安
　　唐监察御史谕吐蕃
　　娄师德传上元初吐蕃盗邉刘审礼战没【三年九月】师德奉使洮河因使吐蕃其首领论賛婆等自赤岭操牛酒迎劳师德喻国威信开陈利害虏畏悦
　　唐广州都督檄安南
　　冯元常传安南酋领李嗣仙杀都防刘延祐刼州县诏元常讨之率士卒航海驰檄先示祸福贼党多降【垂拱三年八月】
　　广桂州都督招慰讨击使谕始安贼
　　裴懐古传始安贼欧阳倩众数万剽没州县以怀古为招慰讨击使未逾岭逆以书谕祸福贼迎降自陈为吏侵而反懐古自至壁抚谕岭外平【武后时】
　　唐岭南采访使谕崖振五州
　　宋庆礼崖振五州首领相掠民苦于兵庆礼身到其境谕首领大谊皆释仇相亲
　　唐监察御史张孝嵩檄诸国　勒石纪功
　　通鉴开元三年监察御史张孝嵩陈碛西利害请察其形势枝汗那者古乌孙也内附歳乆吐蕃大食共立阿了达为王发兵攻之枝汗那兵败奔安西求救孝嵩遂帅戎落兵万余人出兹西数千里下数百城长驱而进十一月攻阿了达于连城屠其三城俘斩千余级阿了达逃入山谷孝嵩传檄诸国威振西域大食康居大宛罽宾等八国皆遣使请降勒石纪功而还
　　唐益州大都督长史移巂州蛮
　　蘓颋开元八年按察节度劔南诸州巂州蛮苴院与吐蕃连谋入冦获谍者吏请讨之颋不听移书还其谍苴院羞悔不敢侵邉
　　唐安西副都防兼北廷都防安西北廷节度使谕葛逻禄
　　程千里　见献功类
　　唐常山太守传檄河北讨安禄山【一本云卫尉卿兼御史中丞今从通鉴】
　　顔杲卿禄山表为营田判官假常山太守禄山反与真定令贾深内丘令张通幽定谋图贼使子泉明计议隂结太原尹王承业为应使平卢节度副使贾循取幽州谋泄禄山杀循时真卿在平原约起兵讨贼乃斩李钦凑械贼将髙邈何千年送京师即传檄河北言王师二十万入土门遣郭仲邕领百骑为先锋驰而南望者谓大军至日中数百里贼张献诚方围饶阳弃甲走于是赵钜鹿广平河间并斩伪刺史传首常山而乐安博陵上谷文安信都魏邺诸郡皆自固　通鉴天寳十四载十二月顔杲卿将起兵冯防贾深崔安石翟万德张通幽皆预谋丙午斩李钦凑又禽髙邈何千年千年谓杲卿宜深沟髙垒俟朔方军至并力齐进檄赵魏断燕蓟要膂彼则成禽矣今宜声云李光弼引歩骑一万出井陉因使人说张献诚必解围遁此一竒也杲卿用其防献诚果遁其团练兵皆溃杲卿乃使人入饶阳城劳将士命藁城尉崔安石等徇诸郡云大军已下井陉朝夕当至先平河北诸郡先下者赏后至者诛于是河北诸郡响应凡十七郡皆归朝廷兵合二十余万又使人入渔阳招贾循
　　唐户部侍郎平原太守河北招讨采访使移清河等郡讨安禄山檄
　　顔真卿为平原太守天寳十四载安禄山反河朔尽陷独平原城守具修使司兵参军李平驰奏时平原有静塞兵三千益募兵得万人大飨士城西门众感动时饶阳守卢全诚济南守李随清河王怀忠景城司马李暐邺城守王焘各以众归有诏北海守贺兰进明为助从父兄杲卿为常山守斩贼将十七郡同日自归推真卿为盟主兵二十万絶燕赵诏拜戸部侍郎佐李光弼讨贼十五载三月壬午加河北招讨采访使清河太守使李蕚乞师乃檄清河等郡遣大将李择交平原令范冬馥等与清河博平士五千屯堂邑　穆寜传调盐山尉禄山反以刘道元为景城守宁募兵斩之檄州县幷力捍贼真卿以为采访支使
　　唐州大都督府长史淮南节度使移将校檄
　　髙适永王叛召计事肃宗竒之除淮南节度诏与江东韦陟淮西来瑱率师会安陆方济师而王败未渡淮移檄将校絶永王俾各自白君子以为义而知变　通鉴至德元载永王璘领四道节度都使镇江陵璘募勇士数万人子襄城王玚有勇好兵薛镠等为之谋主以为宜据金陵保有江表如东晋故事【十月反丹徒郡】上召髙适谋之适具言璘必败之状十二月置淮南节度使领广陵等十二郡以适为之淮西领汝南等五郡以来瑱为之使与江东节度韦陟共图璘甲辰璘擅引舟师东廵沿江而下军容甚盛分兵袭李希言于吴郡袭李成式于广陵进至当涂希言成式遣将元景曜李承庆拒之皆降于璘江淮大震适与瑱陟会于安陆结盟誓众以讨之【二载二月戊戌璘伏诛】
　　唐中书侍郎同中书门下平章事兼河南节度使都统淮南诸军事告浙东浙西淮南青州濠州救睢阳檄
　　张镐诏兼河南节度都统淮南贼围宋州张廵告急镐倍道进檄濠州刺史闾丘晓趣救　张廵传肃宗诏张镐代贺兰进明节度河南率浙东李希言浙西司空袭礼淮南髙适青州邓景山四节度犄角救睢阳　通鉴至德二载八月甲申张镐兼河南节度采访等使睢阳士卒才六百人廵逺分城而守时许叔冀在谯郡尚衡在彭城贺兰进明在临淮皆拥兵不救城中日蹙廵令南霁云告急临淮进明无出师意十月尹子竒乆围睢阳城中食尽廵逺以为睢阳江淮之保障弃之贼必长驱不如坚守镐闻睢阳围急倍道亟进檄浙东浙西淮南北海诸节度及谯郡太守闾丘晓起共救之比镐至城已陷三日【十月癸丑陷】
　　唐御史大夫江东节度使招谕江淮【详见上】
