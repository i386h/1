<!-- { "loadSidebar": true } -->
　　百石掌祭祀牺牲鴈骛之属【汉官曰丞一人三百石员吏四十人】中兴属河南尹　和纪永元十年九月庚戌复置廪牺官【董钧举明经迁廪牺令】礼仪志注郊仪先郊日未晡夕牲廪牺令跪曰请省牲举手曰腯大祝令绕牲举手曰充【周有牧人共之牛人养之充人系之展牲告牷若今夕牲硕腯则赞　奉牲以告民力普存　孔子为司职吏畜蕃息】　掖庭有牛官令
　　郡国诸仓农监【中兴省】都水六十五官丞【皆属焉】食货志大农置农官　志荥阳敖仓官中兴属河南尹
　　騪粟都尉　表武帝军官不常置【桑羊赵过杨敞为之　赵过奏平都令光为丞】　治粟都尉【韩信】　食货志元封元年桑羊为治粟都尉领大农　续志注魏志曰曹公置典农中郎将秩二千石都尉六百石或四百石校尉比一千石司金都尉【附】　魏志韩暨为监治谒者旧时治作马排【为排以吹炭】每一熟石用马百匹更作人排又费功力暨乃因长流为水排计利三倍于前在职七年器用充实就加司金都尉班亚九卿【嵇喜有箴】
　　市长　表左冯翊有长安四市长丞京兆有长安市令丞【司马迁自序毋怿为汉市长　西京赋广开九市云云周制大胥今也惟尉　详见京辅类　周司市下大夫二人士二十八人统于司徒周市一夫】　志雒阳市长中兴属河南尹注汉官曰市长一人秩四百石丞一人二百石明法补员吏三十六人又有檝櫂丞三百石【第五伦为督铸钱掾领长安市平铨衡正斗斛市无阿枉百姓悦服　洛阳市长沐茂上疏请李云贬秩　礼仪志注旧典市长执鴈建安八年始令执雉　文选注陆机洛阳记曰洛阳凡三市金市马市洛阳县市　晋成公绥市长箴】
　　大司农史【萧望之李宫】　斗食属【薛宣】
　　汉少府
　　表少府秦官【章邯为之　周玉府内府犹秦汉少府也】掌山海池泽之税以给共养【应劭曰名曰禁钱以给私养自别为藏少者小也师古曰大司农供军国之用少府以养天子】髙帝五年阳城延【始为之至宗伯鳯凡四十一人　蔡义薛宣陈咸萧望之梁丘贺后苍师丹许商召信臣　孝武时咸阳仅言山海宜属少府陛下不私以属大农佐赋　毋将隆曰共养劳赐壹出少府　竟宁中召信臣为少府奏请上林离逺宫馆希幸御者勿复缮治共张奏省乐府黄门倡优诸戯及宫馆兵弩什器减过泰半大官不时非法食物悉奏罢省费数千万　元帝时少府钱十八万万初元元年四月诏江海陂湖园池属少府者以假贫民　列侯至饮酎少府省金正月朔朝防少府给璧】　志卿一人中二千石掌中服御诸物衣服寳货珍膳之属【汉官曰员吏三十四人小故称少府王者以租税为公用山泽陂池之税以供王之私用古皆作小府汉官仪曰田租刍藁以给经用山泽鱼盐市税少府以给私用　杜林杨赐丁鸿丁恭孔融】承秦凡山泽陂池之税名曰禁钱属少府世祖改属司农【周礼注汉法侯国有司农少府钱谷　谷入司农钱入少府】　雄箴实实少府奉养是供嗜不可不察欲不可不图未尝失之于约常失于奢府臣司共【栢梁诗乗舆御物主治之　文帝逸游之乐絶竒丽之赂塞后六年四月弛山泽减服御　明王奉养有节】莽改曰共工
　　汉少府属官　符节令【符玺郎】　太官令【丞】　尚食五尚　大官献丞　汤官令丞　乐府令若卢令　左弋令　织室令　黄门令　侍郎给事中　钩盾令　尚方令　御府令　掖
　　庭令　守宫令　上林令
　　表有六丞　志丞一人比千石【世祖省五　谯为少府丞】
　　主簿【朱晖】
　　表属官有尚书符节大医大官汤官导官乐府若卢考工室左弋居室甘泉居室左右司空东织西织东园匠十二官令丞【此凡十六官言十二误也左右司空分为二凡十七官】又胞人都水均官三长丞【胞与庖同】又上林十池监又中书谒者黄门钩盾尚方御府永巷内者宦者七官令丞【此八官言七非】诸仆射署长中黄门皆属焉
　　尚书【见后】
　　符节令【有丞】　志一人六百石为符节台率主符节事凡遣使掌授节尚符玺郎中四人【表无】旧二人在中主玺及虎符竹符之半者【应劭汉官仪符节令千石位次御史中丞领尚符玺四人】符节令史二百石掌书【表无】　髙后纪八年太尉勃欲入北军襄平侯纪通尚符节廼令持节矫纳勃北军　霍光召尚符玺郎郎不肯授光光増秩二等注孟康曰汉初三玺天子之玺自佩行玺信玺在符节台【奏昌邑王自之符玺取节十六】严延年注应劭曰竹使符藏在符节台欲有所拜
　　召治书御史符节令发符下太尉胡广曰治书侍御史与符节郎共平廷尉奏事【眭孟蔡衍为符节令】　来歴符节令张敬诣鸿都门证太子无过　舆服志注符节令掌幡信金虎故位从大夫车有韬沂冠有两梁　崔子玉有箴符臣司节　周礼掌节典瑞注若今符玺郎【秦赵髙兼行符玺令　赵尧为符玺御史】
　　太医令【见前】
　　太官令【师古曰主膳食　周膳夫】　表太官七丞【东方朔传伏日赐从官肉大官丞不来】　志令一人六百石【殇纪注周官也秩千石】掌御饮食注【兼舆服志注】汉官曰员吏六十九人卫士三十八荀绰晋百官表注曰汉制大官令秩千石丞四人【左甘汤官果】秩四百石不与志同【汉官仪丞四人郡孝防年五十光禄上名乃召拜皆秩四百石三嵗为令】又曰建元中尚书陈忠以为令史质堪上言大官宜着两梁尚书孟希奏太官职在鼎俎不列陛位不宜许臣伏惟太官令典掌王饔綂六清之饮列八珍之馔正百品之羞纳四方之贡明诏谨口实之御增崇其选侍御史主捕案太医令奉方药符节令掌幡信金虎故位从大夫车有韬沂冠有两梁博士秩卑以其先王之训故尊而异之令服大夫之冕由此言之两梁冠非必列于陛位也如堪言可行【光武时陈正为大官令葛龚为大官丞　孙程长乐大官丞王国】　纪景帝后二年四月诏不受献减太官宣帝本始四年正月诏歳不登令太官损膳省宰元帝初元元年八月令损膳【竟宁中少府召信臣奏罢不时之物】初元五年四月令大官毋日杀所具减半【谷永请减用度】光武建武十三年正月戊子诏曰徃年已郡国异味不得有所献御今犹未止其令太官勿复受和帝时旧南海献龙眼荔支十里一置五里一临武长唐羌上书陈状帝下诏勅太官勿复受【羌谏曰上不以滋味为德下不以贡膳为功】殇帝延平元年六月己未诏减大官导官尚方诸服御珍膳靡丽难成之物【邓后诏】邓后纪自非供陵庙稻粱米不得导择朝夕一肉饭而已旧太官汤官经用歳且二万万太后勅止省珍费自是裁数千万安帝永初五年二月丁卯省减太官口食顺帝永建四年五月壬辰诏太官减膳珍玩不御【封还桂阳大珠】桓帝永夀二年十一月置太官右监丞官【汉官仪秩比六百石】延熹元年使大官令得补二千石　列霍去病从军上为遣大官赍数十乗昌邑王诏大官趣其亡闗食监贡禹为諌大夫廪食大官鲍宣为諌大夫羙食大官李寻待诏黄门食大官衣御府张禹为太傅朝夕进食成帝遣大官致餐赵孝大官送供具　恵纪宦官尚食比郎中应劭注尚主也旧有五尚尚冠尚帐尚衣尚席尚食如淳曰主天子物曰尚主文书曰尚书又有尚符玺郎汉仪注省中有五尚而内官有诸尚【冯唐传文帝曰居代时尚食监髙袪言赵将李齐之贤条侯顾谓尚席取箸注顾氏按舆服杂事曰六尚尚席掌武帐帷防　宣帝舎长安尚冠里　郊祀志长安厨官　东观记永平五年秋御云台召尚席取卦具】　雄大官令箴时惟膳夫实司王饔祁祁庶羞口实是共【栢梁有大官令诗　六典周庖人外饔之任禹菲饮食　不贵异物　惟辟玉食　厚味腊毒　既醉以酒尔殽既将　穷海之错极陆之毛　味重九沸和兼芍药　奉养有节　文帝食不二味明帝食无兼珍　朱晖赐食　江革给醪膳】
　　大官献丞　陈汤西至长安求官得大官献食丞张勃举汤为茂才注苏林曰主贡献物【周官膳夫掌膳祭祀之致福及以挚见者　髙帝减献赋　文帝令郡国无来献景帝不受献减大官　光武不受异味】　平纪元始元年六月置少府海丞果丞各一人【主海税掌果实】　志大官左丞主饮食甘丞主膳具果丞主果各一人【荀绰云甘丞掌诸甘肥果丞别在外诸果菜茹　六典注桓帝时置四丞又有左右丞　晋大官令有果官】
　　汤官令丞【师古曰主饼饵　周人】　志世祖省汤官令置丞【邓后纪见上】汤官丞一人主酒【禹恶旨酒　沬土之诰賔筵之刺掊仲榼碎尧钟　五齐　九醖】导官令【见前】
　　乐府令　表乐府三丞　乐志武帝定郊祀之礼立乐府注师古曰始置【然恵帝二年已有乐府令夏侯寛】　纪宣帝本始四年正月诏乐府减乐人就农业元帝初元元年六月减乐府贠【竟宁中省乐府黄门倡优诸戯】哀帝绥和二年六月省乐府【王吉言宜去角觝减乐府】　张放乐府音监景武注孟康曰监主乐人　乐志内有掖庭材人外有上林乐府皆以郑声施于朝廷【文帝抑止丝竹晏衍之乐憎闻郑防幼眇之声光武耳不听郑衞之音　工师诵诗御瞽几声】　协律都尉【李延年】
　　若卢令　表注服防曰若卢诏狱也邓展曰旧洛阳两狱一名若卢如淳曰官名也藏兵器品令曰若卢郎中二十人主弩射汉仪注有若卢狱令主治库兵将相大臣师古曰如説是【左将军请召王商诣若卢诏狱孟康曰黄门北寺也　王吉补若卢右丞厐参坐法输作若卢】　和纪永元九年十二月己丑复置若卢狱官
　　考工室令　表武帝太初元年更名为考工【臣瓒曰冬官为考工主作器械　刘辅传共工狱苏林曰考工也工用高曾之规矩　田蚡请考工地益宅】
　　左弋令【师古曰左弋地名秦纪佐弋竭】　表太初元年更左弋为佽飞掌弋射有九丞两尉【汉仪注佽飞具矰缴射鳬雁给祭祀　神爵元年三月发佽飞射士诣金城初元二年三月罢少府佽飞外地　荆有兹非刺蛟取古勇力人以名官　周射鸟氏下士一人夏官之属】
　　居室令　表武帝太初元年更名居室为保宫甘泉居室为昆台【世祖省】昆台五丞【灌夫繋居室　衞青尝从人至甘泉居室　李陵母系保宫　儒林传周庆丁姓待诏保宫】
　　织室令　表河平元年省东织更名西织为织室【三辅黄图织室在未央宫又有东西织室应劭曰主织作文绣郊庙之服五行志云奉宗庙衣服东织室令史张赦地节四年　贡禹言三工官费五千万东西织室亦然　谷永请止织室造作以助大农】　志世祖省织室令置丞【周典妇功典丝典枲　诵服之无斁之章知周所以兴诵休其织之章知周所以衷】
　　中书谒者【见后】
　　黄门令【史游勤心纳忠】　志一人六百石【董巴曰禁门曰黄闼以中人主之】宦者主省中诸宦者【贠吏十八人】丞从丞各一人【从丞主出入从】黄门画室玉堂署长各一人皆四百石黄绶各主中宫别处中黄门冗从仆射一人六百石居则宿衞直守门户出则骑从夹乗舆车　黄门倡【蓺文志车忠　礼旄人散乐注若今黄门倡　乐志黄门名倡丙彊景武之属】　倡监【东方朔传】　黄门驸马【苏武　初元二年三月罢黄门乗舆狗马　杨得意为狗监　李延年给事狗监中　黄门有书者画者】
