<!-- { "loadSidebar": true } -->
　　释文序录子夏易传三卷【卜商　释文引子夏传】七畧云汉兴韩婴传中经簿录云丁寛所作张璠云或馯臂子弓所作薛虞记【虞不详何许人】　唐防要开元七年三月六日诏子夏易近无习者令儒官详定四月七日刘子议曰案汉志易有十三家无子夏作者至梁阮氏七録有子夏易六卷或云韩婴作或云丁寛作司马贞议曰案刘向七畧有子夏易但此书不行已久今所存多失真本又荀朂中经簿云子夏四卷或云丁寛所作是先达疑非子夏矣其书错谬无益后学不可帖正经五月五日诏子夏逸篇令帖易者停　国史志子夏易十卷假托真子夏一行所论是然残缺　中兴书目十卷或题卜子夏按隋志周易二卷魏文侯师子夏已残阙【梁六卷】唐志卜商二卷今乃十卷案陆徳明音义所引与今本间有合者若云地得水而柔水得地而流故曰比今本作地藏水而泽水得地而安但小异尔至束帛戋戋作又云五匹为束三二纁象隂阳今本并无此文盖后人附益者多自唐已无全文诸儒请不帖正经　晁氏志此书约王弼注为之者止杂卦【十卷】景迂云唐张弧伪作　正义子夏元始也亨通也利和也贞正也　家语孔子读易至损益喟然而叹子夏避席问云云　孙坦曰世有子夏传以为亲得孔子之緼观其辞畧而不粹间或取左氏春秋语证之晚又得十八占称天子曰县官尝疑汉杜子夏之学及读杜传见引明夷对策疑始释然不然班固叙儒林何以言易始于商瞿子木而遽遗卜商也哉　程迥曰子夏易传京房为之笺先儒疑非卜商作近世有陋儒用王弼本为之注亦托云子夏凡先儒所引此本皆无之朱震曰孟喜京房之学其书槩见于一行所集大要皆自子夏传所出　晁説之云今号为子夏易传者崇文总目亦斥其非是而不知其所作之人予知其为唐张弧之易也　子夏序诗传礼　公羊髙亲受经焉【孔子以春秋属之】　尚书大传引子夏曰云云　子夏造防亲受春秋　夫子读易至韦编三絶铁擿三折矧未及将圣者乎
　　汉易十三家　三家易经　九师説　古文易经
　　志易经十二篇【上下经及十翼】施孟梁丘三家易周氏二篇【字王孙】服氏二篇【光　刘向别録云齐人号服光】杨氏二篇【何字叔元】蔡公二篇【卫人事周王孙】韩氏二篇【婴】王氏二篇【同】丁氏八篇【寛字子襄梁人】古五子十八篇【自甲子至壬子説易隂阳】淮南道训二篇【淮南王安聘明易者九人号九师説】古杂八十篇杂灾异三十五篇神输五篇图一孟氏京房十一篇灾异孟氏京房六十六篇五鹿充宗畧説三篇京氏段嘉十二篇【唐志孟喜京房章句十卷】章句施孟梁丘氏各二篇凡易十三家二百九十四篇易道深矣人更三圣世厯三古汉兴田何之讫于宣元有施孟梁丘京氏列学官而民间有费髙二家之説刘向以中古文易经校施孟梁丘经或脱去无咎悔亡字唯费氏经与古文同【汉言易者六家费氏最近古最见排摈千载之后岿然独存岂非天哉】　释文序録孟喜章句十卷无上经七録云又下经无旅至节无上系京房章句十二卷七録云十卷一卷目　文中子九师兴而易道微　文选七啓注引九师道训　思赋注引淮南九师道训曰遯而能飞吉孰大焉　刘向别録曰所校讐中易淮南九师道训除复重定着十二篇淮南王聘善为易者九人从之采获故中书题曰淮南九师书所校讐中古五子书除复重定着十八篇分六十四卦着之日辰自甲子至壬子凡五子【初学记】商瞿受易孔子五而至田何汉之易书盖自田何始何而上未尝有书易家著书自王同始不过训诂举大义云耳　太史公受易于杨何　魏相明易经有师法
　　汉易四家博士
　　前儒林传初易唯有杨孝宣世立施孟梁丘【甘露三年立梁丘】元帝立京氏　后田何授丁寛寛授田王孙王孙授施孟梁丘由是有施孟梁丘之学又京房受于焦延寿别为京氏学费直授王璜为费氏学【本以古字号古文易】又髙相授子康及毋将永为髙氏学施孟梁丘京氏四家皆立博士费髙二家未得立光武中兴立五经博士易有施孟梁丘京氏【苏竟平帝世以明易为博士】
　　施氏　前施讐从田王孙田王孙为博士复从卒业梁丘贺荐讐诏拜讐为博士　张禹从施讐受易甘露中对易及论语大义久之试为博士　彭宣治易事张禹举为博士
　　孟氏　前博士阙人荐孟喜上闻喜改师法遂不用喜授白光翟牧皆为博士　后洼丹建武初以孟氏易为博士　任安受孟氏易除博士
　　梁丘氏　前梁丘贺从京房更事田王孙子临代五鹿充宗为少府充宗授士孙张为博士　朱云从博士白子友受易时少府五鹿充宗为梁丘易自宣帝时善梁丘氏説元帝好之欲考其异同令充宗与诸易家论云抗首而请既论难连拄五鹿君繇是为博士　后范升习梁丘建武二年迁博士辞曰臣与博士梁恭山阳太守吕羌俱修梁丘愿推博士以避恭羌不许时尚书令韩歆上疏欲为费氏易左氏春秋立博士四年正月朝公卿大夫博士见于灵防帝曰范博士可前平説升对云云与歆辨难退而奏曰近有司请置京氏易博士羣下执事莫能据正京氏既立费氏怨望左氏春秋亦希置立京费已行次复髙氏春秋之家又有驺夹五经奇异并复求立乖戾分争云云今费左二学无有本师而多反异疑道不可由疑事不可行　张兴习梁丘建武中迁博士
　　京氏　前传京房授殷嘉姚平乘皆为郎博士后戴慿习京氏易征试博士　樊英习京氏安帝初召为博士　郎顗父宗学京氏以博士召之顗父业
　　晋江左中兴【大兴初】唯置王氏博士太常荀崧奏请置郑易博士不果立崧上疏曰郑注其书根源　宋元嘉王郑两立顔延之为祭酒黜郑置王
　　汉易
　　儒林自鲁商瞿受易孔子授鲁桥庇庇授江东馯臂馯臂授燕周丑丑授东武孙虞子乘子乘授齐田何及秦禁学易为筮卜之书者不絶汉兴田何授王同周王孙丁寛服生皆着易数篇【四人皆注易传】同授淄川杨何齐即墨成广川孟但鲁周霸莒衡胡临淄主父偃皆以易至大官要言易者本田何【五行志光和元年蔡邕对引易传　周举引易传曰阳感天不旋日　郎顗引易曰公能其事序贤进士后必有喜当靁不靁太阳弱也】韩婴言诗亦以易授人推易意而为之涿郡韩生曰尝受韩诗不如韩氏易深盖寛饶本受孟喜见韩生更受焉【寛饶引韩氏易传】　蓺文士心易【见前】　崇文目田何之易卦象爻彖与文言説卦等离为十二篇而自为章句易之本经也陆澄云易自商瞿之后虽有异家之学同以象数为
　　宗　晁説之曰易家著书自王同始同授杨何所谓易杨者是也丁寛授田王孙王孙授施讐孟喜梁丘贺三家皆立学官其子弟颛门者众后又有京房之学亦得立而学官自杨何始其后有费直髙相之易唯民间房自谓其学即孟氏学相自言出于丁将军惟费氏之传晚而益盛东都陈元郑众马融郑荀爽魏王肃王弼皆其人也自肃而上莫敢悖其所唯弼厌旧喜新摈弃师法攘庄老虚无之论専于人事　释文序録马融十卷【七録云九卷】荀爽注十卷【七録云十一卷】郑注十卷【録一卷七録云十二卷】刘表章句五卷【中经簿録云注易十卷七録云九卷録一卷】宋注九卷【七志七録云十卷】虞翻注十卷陆绩述十三卷【七志云録一卷】董遇章句十二卷【七志七録云十卷】王肃注十卷王弼注七卷【七志云十卷　注易上下经六卷作易畧例一卷又注老子】姚信注十卷【七録云十二卷】王廙注十二卷【七志七録云十卷】干寳注十卷黄頴注十卷蜀才注十卷【范长生】尹涛注六卷费元珪注九卷
　　汉易説　小章句
　　儒林丁寛字子襄梁人事田何学成东归何谓门人曰易以东矣至雒阳复从周王孙受古义号周氏传景帝时寛为梁孝王将军号丁将军作易説三万言训故举大谊而已【师古曰故谓经之防趣他皆类此】今小章句是也【志丁氏八篇】寛授同郡田王孙王孙授施讐孟喜梁丘贺繇是易有施孟梁丘之学施讐为博士甘露中论石渠授张禹彭宣繇是施家有张彭之学孟喜得易家候隂阳灾变书诈言师田生枕喜防独喜又蜀人赵宾为易饰易文以为箕子明夷万物方荄兹也【释文刘向云今易箕子作荄滋】宾持论巧慧易家不能难皆曰非古法也云受孟喜喜为名之宾死喜因不肯仞博士缺众人荐喜上闻喜改师法遂不用喜授白光翟牧繇是孟家有翟白之学【隋志孟氏易八卷曲台长孟喜章句梁十卷　唐志十卷　建武中范升孟氏易　景鸾理施氏易作易説　袁良夏恭习孟氏易】梁丘贺以筮有应近幸子临亦入説甘露中奉使问诸儒于石渠临学精熟専行京房法【自别一京房杨何弟子也贺从受易】梁丘有士孙【张】邓【彭祖】衡【咸】之学京房受易梁人焦延寿【名赣】延寿云尝从孟喜问易房以为延寿易即孟氏学翟牧白生不肯皆曰非也至成帝时刘向校书考易説以为诸易家説皆祖田何杨叔丁将军大谊畧同唯京氏为异党焦延寿独得隠士之説托之孟氏房授殷嘉姚平乘繇是易有京氏之学【易传见后】
　　汉易家异同
　　朱云【见上】
　　施氏讐从田王孙授梁丘临张禹　禹授彭宣有张彭之学　刘昆受施氏易于戴宾建武二十二年授太子诸王小侯子轶业
　　孟氏喜师田王孙授白光翟牧有翟白之学　洼丹世孟氏　觟阳鸿　任安　范升授杨政　袁安祖父良与子京习孟氏易作难记三十万言敞易经【本传】　徐淑　夏恭【文苑传】
　　梁丘氏贺从杨何弟子京房更事田王孙传子临临授五鹿充宗王骏充宗授士孙张邓彭祖衡咸有士孙邓衡之学杨政从范升善说经　张兴著录万人为梁丘家宗
　　京氏房受易焦延寿房以为延夀即孟氏学　戴凭习京氏　沛献王辅善说京氏【以下本】　度尚通京氏　郎宗善京氏
　　费氏陈元郑众之　马融为传授郑【本　何休见郑注易谓其道出系表】
　　髙氏相授子康及母将永其学亦亡章句自言出于丁将军　费髙皆未立博士【以上并前后儒林传】
　　汉古文易
　　儒林费直字长翁东莱人长于卦筮亡章句徒以彖象系辞十篇文言解説上下经王璜之髙相沛人亦亡章句専説隂阳灾异自言出于丁将军繇是易有髙费皆未立于学官　后费直易其本皆古字号曰古文易以王横未得立陈元郑众皆费氏学马融为授郑作易注荀爽又作自是费氏大兴京氏遂衰【隋志同】　前志汉兴田何传之有施孟梁丘京氏列于学官而民间有费髙二家之説刘向以中古文易经校施孟梁丘经或脱去无咎悔亡唯费氏经与古文同　隋志费直注四卷【亡　释文序録云费直章句四卷残缺】　唐志费直章句四卷马融荀爽章句郑董遇宋忠王肃注各十卷　晋志十二次度数费直説周易所言颇有前后中兴书目王肃十一卷后人纂释文所取者附益
