<!-- { "loadSidebar": true } -->
　　建隆二年正月【乙酉】上御明徳门观灯宴从臣江南吴粤使皆与楼前设灯山火木露台张乐陈百戏外国客各献本国歌舞遂赐以酒食
　　干徳髙丽部乐
　　干徳四年七月镇州进伶官二十八人习髙丽部乐赐衣物银带遣还
　　至道西南夷歌舞
　　至道元年九月三日西南蕃王龙汉遣使进奉西南防柯诸蛮来贡方物帝召其使询以地理风俗因令作本国歌舞一人吹瓢笙数十軰连袂宛转以足顿地为节问其曲译者曰水曲诏加汉等官赐使者遣还先是三月二十六日定州送新罗二人于阙下召见便殿皆手持大螺吹之其曲曰单于云在契丹学此
　　元丰崇政殿奏蕃乐
　　元丰六年五月二十六日召见米脂寨所降蕃乐人四十二人奏乐于崇政殿　汴都赋宾旅巴渝之舞僸侏狄鞮之倡逺人面内而进技逾山海而梯航故纳之庙者周公所以广鲁观之庭者安帝喜其来王



　　玉海卷一百八
<子部,类书类,玉海>
　　钦定四库全书
　　玉海卷一百九
　　宋　王应麟　撰
　　音乐
　　乐器
　　钟【金类附】
　　八音之列数者金为长金声之动物者钟为大黄帝景钟　五钟　镈钟　十二钟【又见乐类】
　　管子五行篇昔黄帝以其缓急作五声【调政理之缓急作五声也】以正五钟令其五钟【吕氏春秋亦云帝作五声以正五钟】一曰清钟大音【大音东方钟名】二曰赤钟重心三曰黄钟洒光四曰景钟昧其明【名不以色特谓之景景者大也应西方之声以象成功】五曰黑钟隐其常五声既调而后作五行以正天时五官以正人位人与天调然后天地之美生注谓甘露醴泉之类也【自大音重心以下皆钟名其义则未闻】　宋志钟者世本云黄帝工人垂所造　隋志镈钟每钟悬一簨虡各应律吕之音即黄帝所命伶伦铸十二钟和五音者也　通典世本云黄帝工人垂造钟【山海经云炎帝之孙鼓延始为钟又礼记云垂之和钟郑曰垂尧时钟工未知孰是】
　　高辛氏钟
　　册府元龟高辛氏使鼓人拊鞞撃钟凤凰鼓翼而舞通厯高辛氏制鼙鼓钟磬埙箎　拾遗记颛顼居位文徳者则锡以钟磬　山海经鼓延始为钟为乐风
　　尧和钟　舜镛　禹钟　文王钟
　　明堂位垂之和钟叔之离磬注垂尧之共工和离谓次序其声县也世本曰垂作钟无句作磬正义舜典垂作共工郑不见古文以为尧垂所作调和之钟宋均曰舜臣铸大钟　书笙镛以间注镛大钟孙炎曰镛深长之声　孟子高子曰禹之声尚文王之声以追蠡注禹时钟在者追蠡也追钟钮欲絶文王之钟不然　鬻子禹以五音听政喻以义者撃钟　商颂庸鼓有斁注大钟曰庸　周雅贲鼓维镛于论鼓钟注镛大钟【郑氏云西方之乐谓之镛镛功也】　宋志高堂隆曰尚书传曰舜定钟石论人声
　　夏龙簨虡　殷崇牙　周璧翣
　　明堂位夏后之龙簨虡殷之崇牙周之璧翣注簨虡以县钟磬横曰簨饰之以鳞属植曰虡饰之以臝属羽属簨以大版为之谓之业殷又于龙上刻画之为重牙以挂县纮也周又画缯为翣戴以璧垂五采羽于下植于簨之角上饰弥多也周颂曰设业设虡崇牙树羽正义龙簨虡以龙饰之云云夏时簨虡皆饰之以鳞至周乃别故云龙簨虡【鲁有三代乐县之饰】　禹为铭于笋虡【见招谏类】　诗有瞽注崇牙上饰卷然可以悬也
　　商金奏
　　商颂那奏鼓简简笺云奏鼓奏堂下之乐也以金奏堂下诸县其声和大又奏升堂之乐歌之　庸鼓有斁注大钟曰庸笺云钟鼓斁斁然有次序
　　周编钟　笋虡
　　春官磬师掌教撃磬撃编钟教缦乐燕乐之钟磬注教眡了也磬亦编于钟言之者钟有不编不编者钟师撃之【疏钟不编十二辰零钟也若书传左五钟右五钟】缦谓杂声之和乐也燕乐房中之乐也　眡了掌凡乐事播鼗击颂磬笙磬【磬在东方曰笙笙生也在西曰颂颂亦作庸庸功也】掌大师之县賔射皆奏其钟鼓镈师【中士二人】注镈如钟而大疏独在一虡　典庸器及祭
　　祀帅其属而设笋虡　冬官鳬氏为钟已厚则石已薄则播侈则柞弇则郁长甬则震　磬氏为磬已上则摩其旁【大上声清故摩鑢其旁鑪音虑】已下则摩其耑【大下声浊也耑音端】　梓人为笋虡【乐器所县横曰笋植曰虡　谓钟磬镈】天下之大兽五宗庙之事脂者膏者以为牲【致美味也】臝者羽者鳞者以为笋虡【贵野声也】厚唇弇口出目短耳大胷燿后大体短脰若是者谓之臝属恒有力而不能走则于任重宜大声而宏则于钟宜若是者以为钟虡是故击其所县而由其虡鸣锐喙决吻数目顅脰小体骞腹若是者谓之羽属恒无力而轻其声清而远闻无力而轻则于任轻宜其声清而远闻于磬宜若是以为磬虡故撃其所县而由其虡鸣小首而长搏身而鸿若是者鳞属以为笋　三礼图钟磬十六枚【同在一簨虡十六枚之数起于八音倍而设之故十六】　隋志编钟小钟也　春官大司乐凡乐事大祭祀宿县遂以声展之　小胥正乐县之位王宫县【乐县谓钟磬之属县于笋虡者宫县四靣象宫室四靣有墙】诸侯轩县【三靣其形曲如车舆春秋传成二年曰请曲县繁缨以朝诸侯之礼也去南靣避王也】卿大夫判县【又去其一靣左右之合又空北靣】士特县【又去其一靣县于东方或于阶间】辨其声凡县钟磬半为堵全为肆【钟磬编县之二八十六枚而在一虡谓之堵钟一堵磬一堵谓之肆半之者谓诸侯之卿大夫士也诸侯卿大夫半天子之卿大夫西县钟东县磬士亦半天子之士县磬而已春秋传曰歌钟二肆】疏左氏众仲云舞节八音行八风故以八为数乐县之法取数于此又倍之为十六　诗虡业维枞注植曰虡横曰栒业大版枞崇牙也皇氏曰崇牙者崇重也谓刻画大版重叠为牙三礼图制度曰为龙头反顾衘璧璧下有旄牛尾饰簨虡鸟兽皆开动颊
　　周鳬氏钟
　　考工记鳬氏为钟【鳬羽物也轻莫尚焉为钟以鳬氏取其声之轻】两栾谓之铣【钟口两角】铣间谓之于于上谓之鼓鼓上谓之钲钲上谓之舞【四名钟体也于钟唇上祛鼓所撃处】舞上谓之甬甬上谓之衡【二名钟柄】钟县谓之旋旋虫谓之干【旋所以县之以虫为饰今时旋有蹲熊盘龙辟邪疏曰汉法钟旋之上以铜篆作之】钟带谓之篆篆间谓之枚枚谓之景【枚钟乳也今时钟乳侠鼓与舞毎处有九靣三十六疏汉法一带有九】于上之攠谓之隧十分其铣去二以为钲以其钲为之铣间去二分为鼓间以鼓间为舞脩去二分为舞广【钟之大数以律为度广长圜径假设之耳其铸之形则各随钟之制为长短大小也疏即所图者是也】以钲之长为甬长以甬长为围参分其围去一为衡围参分甬长二在上一在下以设其旋钟已厚则石已薄则播侈则柞弇则郁长甬则震大钟十分其鼓间以其一为之厚小钟十分其钲间以其一为之厚【疏据上所图鼓外有铣间乃铣外有二间钲外唯一间就外中十分之一为厚古之乐器应律之钟状如今之铃不圜故有两角】钟大而短则声疾而短闻小
　　而长则声舒而远闻【三礼图此特县钟谓黄钟律倍半而为之】
　　周无射钟【大林】
　　国语景王二十三年将铸无射【钟名】而为之大林【无射之覆】单穆公曰不可王不听问律于伶州鸠对曰律所以立均出度也古之神瞽【古乐正】考中声量之以制度律均钟百官轨仪纪之以三平之以六成之于十二天之道也细钧有钟无镈昭其大也大钧有镈无钟鸣其细也王卒铸大钟二十四年钟成　左传昭二十一年春天王将铸无射泠州鸠曰夫乐天子之职也音乐之舆也钟音之器也天子省风以作乐器以钟之舆以行之小者不窕大者不槬则和于物物和则嘉成今钟槬矣【槬横大不入】王心弗堪其能久乎疏其声应无射之宫故以律名钟无射钟在王城铸之敬王移洛阳秦灭周徙于长安歴汉魏晋常在长安刘裕灭刘移于江东及开皇九年平陈又迁于西京置太常寺十五年敕毁之　高堂隆传周景王既铸大钱又作大钟　慎子鲁庄公铸大钟曹刿入见曰国褊小而钟大　成王分康叔以大吕唐叔以姑洗　史记乐毅报燕惠王书大吕陈于元英索曰大吕齐钟名　吕氏春秋齐之衰也作为大吕
　　周六钟
　　汉郊祀志周官天墬之祀乐有别有合其合乐曰以六律六钟五声八音六舞大合乐注六钟以六律六钟之均也　三礼义宗堂下之乐以钟为重故举钟而言堂上之乐以人声为贵故以歌为称言歌者知是堂上之音称奏者知是堂下之乐　大司乐注以黄钟之钟大吕之声疏曰奏者奏撃以出声故据钟而言歌者发声出音故据声而说又曰凡乐皆先奏钟以均诸乐郑云黄钟阳声之首大吕为之合此据十二辰之斗建与日辰相配合皆以阳律为之主阴吕来合之
　　周三钟
　　春官大司乐凡乐圜钟为宫黄钟为角大蔟为征姑洗为羽冬日至于圜丘奏之凡函钟为宫大蔟为角姑洗为征南吕为羽夏日至于方丘奏之黄钟为宫大吕为角大蔟为征应钟为羽于宗庙奏之若乐六变八变九变则天神地只人可得而礼矣注此三者皆禘大祭也天神则主北辰地祗则主昆仑人则主后稷先奏乐以致其神圜钟夹钟也生于房心之气为大辰天帝之明堂函钟林钟也生于未之气坤位或曰天社黄钟生于虚危之气为宗庙以此三者为宫用声类求之天宫夹钟地宫林钟人宫黄钟凡五声宫之所生浊者为角清者为征羽此乐无商者祭尚柔商坚刚也疏曰若十二律相生终于六十即以黄钟为首终于南事今此三者为宫各于本宫上相生为角征羽　三礼义宗凡乐之变数皆用宫之本数为终黄钟在子数九故九变而终夹钟在卯数六故六变而毕林钟在未数八故八变而止凡乐以辰数为终均者取其中声之调各得依其辰始之音凡用十二调而作者各用本数为乐终非独此三也　后魏志春秋昭二十年晏子曰七音服子慎注云黄钟之均黄钟为宫大蔟为商姑洗为角林钟为征南吕为羽应钟为变宫防賔为变征一县十九钟十二县二百二十八钟八十四律　周书世俘云奏镛大享一终注奏镛撃钟　徐景安乐书曰镈钟律钟也　吕氏春秋黄帝命伶伦铸十二钟世本倕氏作钟【自黄钟至应钟各当辰位】编钟十六枚同一簨虡通黄钟大吕二均之声其大架二十四枚通十二律正倍合二十四声歌钟亦编十六枚郊祀设于坛上宗庙设于堂上皆居歌磬之东以节升歌之句
　　周左右五钟
　　周礼乐师注尚书传曰天子将出撞黄钟之钟右五钟皆应入则撞防賔之钟左五钟皆应大师于是奏乐疏黄钟阳声之首阳主动出则撞之右五钟谓林钟至应钟右阴主静是动以告静者防賔在午阴生之月阴主静入亦是静左五钟谓大吕至中吕左阳主动入静以告动也大师于时奏采齐肆夏【亦见韩诗外传汉扬雄传注东都赋注】
　　周十二钟
　　春官典同凡为乐器以十有二律为数度以十有二声为齐量注数度广长也齐量侈弇之所容疏乐器谓钟也古之神瞽度律均钟以律计倍半十二声则十二辰零钟钟则声也十二钟皆有所容多少之齐量此职掌十二律之钟是十二辰之零钟非编者【磬师疏钟不编者十二辰零钟也若书传云左五钟右五钟也】
　　周清庙钟　铭　宋三钟　梁周代古钟　晋六钟
