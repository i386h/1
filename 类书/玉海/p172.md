<!-- { "loadSidebar": true } -->
　　周官大司徒六艺注数九数之计　保氏以六艺教国子六曰九数注郑司农云方田粟米差分少广商功均输方程赢不足旁要今有重差夕桀【音的】勾股也【礼记正义周礼注九数方田粟米差分少广商功均输方程赢不足旁要今有重差句股九数之名书本多误儒者所解方田一粟米二差分三少广四商功五均输六方程七赢不足八旁要九云今有重差句股者郑司农指汉时云今世于九数之内有重差句股二篇其重差即与旧数差分一也去旧数旁要而以句股替之为汉之九数即今之九章也先师马融干寳等云今有夕桀各为一篇未知所出今依司农所注余并不取　见后刘徽筭经序】正义方田已下皆依九章筭术而言重差夕桀句股此汉法増之马氏以重差夕桀亦是筭术之名与郑异按今九章以句股替旁要则旁要句股之类也　后汉郑康成通九章筭术注周公所作也凡九篇方田粟米差分少广均输方程旁要赢不足钩股　马续善九章筭术注刘徽九章筭术曰商功五均输六盈不足七方程八【并无重差夕桀　马传注无旁要郑注无商功】　晋隋律志引九章粟米商功法　考工记注引于今粟米法疏云筭术有筭粟为米之法　玉人疏引盈不足术曰玉方寸重七两石方寸重六两　禹贡疏引九章筭术云海岛邈絶不可践量　诗绵疏引九章筭术云穿地四为壤五为坚三　召旻疏引粟米法　春秋疏引九章筭术云粟率五十凿二十四　伏湛注引九章筭术曰粟五十粝率三十一斛粟得六斗米　汉律志一曰备数纪于一协于十长于百大于千衍于万其法在筭术宣于天下小学是则职在太史羲和掌之【夏侯阳序云汉备五数汉志八嵗入小学学六甲五方书计之事】厯谱有许商筭术二十六卷杜忠筭术十六巻　沟洫志博士许商治尚书善为筭能度功用商及乘马延年皆明计筭能商功利　食货志耿寿昌习于商功分铢之事【研桑心计】　张苍传善筭律厯定章程　后传卓茂习厯筭究极师法　刘瑜善厯筭　郑康成善筭　翟酺何休善厯筭　张衡致思厯筭　西京杂记成帝时嵩真曹元理并明筭术　夏侯阳筭经序筭数起自伏牺而黄帝定三数为十等首因以着九章汉备五数云云五曹孙子述作滋多甄鸾刘徽为之详释尧典正义天之三光四时变化以此为政故命羲和
　　令以筭术推步累歴其所行法象其所在具有分数节【左传史赵曰亥有二首六身下二如身是其日数也】　魏志王粲善筭作筭术畧尽其理　吴志赵达治九宫一筭之术　南史顾越于九章七曜音律图纬咸尽精微　北史刘焯九章筭术周髀七曜厯书十余部推步日月之经量度山海之术莫不覈根本穷秘奥苏绰善筭术　隋志古之九数圆周率三圆径率一其术疏舛自刘歆张衡刘徽王蕃皮延宗之徒各设新率未臻折衷宋祖冲之更开宻法以圆径一亿为一丈圆周盈数三丈一尺四寸一分五厘九豪三秒七忽朒数三丈一尺四寸一分五厘九豪三秒六忽正数在盈朒二限之间宻率圆径一百一十三圆周三百五十五约率圆径七周二十二又设开差羃立兼以正员参之指要精宻筭氏之最也所著书名缀术【六卷】学官莫能究其深奥刘徽九章术义序一卷九章筭术十卷徐岳甄鸾重述二卷李遵义疏一巻杨淑九九筭术二巻岳鸾等撰别术二巻筭经二十九卷又徐岳注二卷刘徽九章六曹筭经一卷重差图一卷又有孙子赵夏侯阳张丘建筭经五经筭术黄钟筭法张峻九章推图经法【又刘炫着筭术一卷】　唐志刘向九章重差一卷徐岳九章筭术九卷甄鸾九章筭经九卷【又董泉三等数一卷甄鸾注　史记正义引甄鸾注筭经】刘祐九章杂筭文一巻刘徽九章重差图一卷李淳风注九章筭术九巻要畧一巻谢察微筭经三卷【御览引谢察微筭经曰易称太极是生两仪葢数之先也自首作术容成造厯显筭斯兴　一位筭法按孙子筭经　又引发象筭经】　防要永隆元年十二月太史令李淳风进注释孙子等十部筭经分为二十巻【传云奉诏与筭博士梁述助教王真儒等是正五曹孙子等书刋定注解立于学宫　志注五曹孙子等筭经二十卷筭经表序一卷　淳风又注周髀二卷注九章九卷注九章筭经要畧一卷注五经张丘建海岛甄鸾孙子筭经共九卷释祖冲之缀术五卷注王孝通缉古筭术四卷】　百官志筭学九章海岛孙子五曹张丘建夏侯阳周髀五经筭缀术缉古为颛业兼习记遗三等数　王孝通上缉古表周公制礼有九数之名即九章是也其理幽而微其形秘而约汉张苍删补残缺校其条目颇与古术不同魏刘徽为之注触类増长乃造重差之法列于终篇贺循徐岳王彪甄鸾之辈防通之数无闻焉祖暅之缀术时人称精妙方邑进行之术全错不通刍亭方亭之间于理未尽九章商功篇有平地役功受袤之术至于上寛下狭前髙后卑阙而不论臣于平地之余续狭斜之法凡二十术【唐志四卷李淳风注】　徐岳数术记遗黄帝为法数有十等及其用也乃有三焉十等者谓亿兆京垓秭壤沟涧正载三等者谓上中下也其下数者十十变之若言十万曰亿十亿曰兆十兆曰京也中数者万万变之若言万万曰亿万万亿曰兆万万兆曰京也上数者数穷则变若言万万曰亿亿亿曰兆兆兆曰京也从亿至载终于大衍【徐岳生于汉末受厯学于刘洪其书甄鸾注宇文周时造天和厯者　唐志数术记遗一巻】世人言三不能比两乃云捐闷与四维【注艺经曰捐闷者周公作也先本位以十二时相从徐援称捐闷乃是奇两之术三不能比两者孔子所造也布十千于其方戊己在西南维四维东莱子所造】
　　【也布十二时四维】　魏刘徽九章筭经序包羲氏始画八卦作九九之术以合六八之变黄帝神而化之引而伸之建厯纪协律吕用稽道原然后两仪四象可得而效焉记称首作数其详未之闻也周公制礼而有九数九章是矣汉北平侯张苍大司农中丞耿寿昌皆以善筭命世苍等因旧文之遗残各称删补故校其目与古或异而所论者多近语也且筭在六艺古者以賔兴贤能教习国子其能穷纎入微探测无方以法相传亦犹规矩度量可得而共今好之者寡虽通才达学未必能综于此周官説云南戴日下万五千里按九章立四表望逺及因木望山之术皆端旁互见无有超邈若斯之类苍等为术犹未足以博尽羣数也九数有重差之名原其指趣乃所以施于此凡望极高测絶深而兼知其逺者必用重差句股则必以重差为率辄造重差并为注解以究古人之意缀于句股之下方田以御田畴界域【筭田畆】粟米以御交质变易【变造谷米精麄分数】衰分以御贵贱禀税【若律管不成寸者余分】少广以御积羃方圆【若东西广南北狭】商功以御功程积实【计功役】均输以御逺近劳费【租赋之属】盈不足以御隠杂互见【以多补少一云盈朒】方程以御错糅正负【开方法若礼为方千里者一】句股以御髙深广逺【今天文家筭天象所用】　李籍周髀音义云以九数句股重差筭日月周天行度逺近之数皆得于股表即推步葢天之法也髀者股也以表为股周天厯度本包牺氏立法其传自周公受之于大夫商髙周人志之故曰周髀　崇文目筭术三十一部七十九卷始于周髀筭经至数术记遗【御览引周髀筭经天不可阶而升地不可尺寸而度周髀曰周公问于殷髙曰闻子大夫善数　详见天文】景徳二年龙图阁子书有筭术六卷　书目五经筭术二卷汉甄鸾注唐李淳风等注释引五经之説如诗毛郑数书定闰法月令黄钟律管法礼求地中法易策数法之类故名周髀筭经二卷赵君卿【君卿赵爽字也】注并序甄鸾重述淳风等注释以葢天有周髀之法大抵句股乘除之数古一卷今分为二海岛筭经一卷甄鸾撰李淳风等注释元丰间袐书监赵彦若等校定皆以物设为乘除法唐志崇文目魏刘徽撰云海岛者取其首篇所筭言之注九章筭经九卷不知作者魏刘徽注并序淳风释其序言九章九九之数也周官测日景求地中亦九章立四表望逺及因木望山之术故辄造重差并为注解以究古人之意缀于句股之下张丘建筭经三卷凡一百问设为乘除法中言臣淳风等当是注释【隋志二卷】夏侯阳筭经三卷以明乘除法为首篇条五乘五除之异【隋志二卷】缉古筭经一巻唐太史丞王孝通撰并注赵彦若等校定以九章商功篇有平地役功受袤之术世人不达遂于平地之余续狭斜之法凡二十术名曰缉古崇文目云淳风注【唐志四卷　唐令筭学习业缉古三年　今亡其三】孙子筭经三卷淳风注彦若等校定首言度量所起次言乘除之法亦设为之数谢察微筭术三卷设为乘除法凡一百六事五曹筭经五卷淳风注彦若等校定以地利生人之本故首田曹田畴必资人功故次兵曹人众必用食饮故次集曹防集必务储蓄故次仓曹仓廪货币交贸变易故次金曹或云五曹法出于孙武九章音义一巻【李籍】又周髀音义一卷【仝上】
　　周五驭
　　地官保氏六艺四曰五驭注五驭鸣和鸾逐水曲过君表舞交衢逐禽左正义驭车有五种鸣和鸾者和在轼鸾在衡韩诗云升车则马动马动则鸾鸣鸾鸣则和应逐水曲谓驭车随水势之屈曲而不坠水也过君表者谓若毛传云褐纒旃以为门裘纒质以为槸间容握驱而入轚则不得入谷梁亦云艾兰以为防置旃以为辕门以葛覆质以为槷流旁握御轚者不得入舞交衢者御车在交道车旋应于舞节逐禽左者谓御驱逆之车逆驱禽兽使左当人君以射之人君自左射礼记云佐车止则百姓田猎是也　大司徒三物教万民三曰六艺注御五御之节　记问大夫之子长曰能御　晋语铁之战邮无正【王良】御曰两靷将絶吾能止之云云　吕氏春秋乘雅作御寒哀作御【世本韩哀作御】造父始习于大豆【造父师泰豆得于足应于心　列子】　淮南子尹需学御三年中夜梦受秋驾于师注善御之术【吕氏春秋作尹儒】　孔丛子孔子曰以礼齐民譬之御则辔也以刑齐民譬之于御则鞭也执辔于此而动于彼御之良也无辔而用策则马失道矣古之善御者执辔如组两骖如舞非策之助也【吕氏春秋诗曰执辔如组孔子曰审此言也可以为天下】　韩非子赵襄王学御于王子期对曰御之所贵马体安于车人心调于马而后可以进速致逺　説苑御者使人恭射者使人端　韩诗外传孔子云善哉颜无父之御也云云至于颜伦少衰矣云云至于颜夷而衰矣　范我驰驱　车轨尘马候蹄御者不失其驰　吾执御矣
　　周公尔雅　释诂　汉小尔雅　叔孙通补尔雅　晋尔雅音义图谱　魏广雅　隋博雅唐续尔雅　元丰埤雅
