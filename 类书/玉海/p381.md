<!-- { "loadSidebar": true } -->
　　魏志景初元年冬十月乙卯营洛阳南委粟山为圜丘注诏曰号圜丘曰皇皇帝天方丘所祭曰皇皇后地天郊所祭曰皇天之神地郊所祭曰皇地之只【至晋泰始二年并圜丘方丘二至之祀于南北郊】十二月壬子冬至始祀　续汉志注雒阳魏氏春秋曰有委粟山在隂乡魏时营为圜丘　魏志注魏略曰正始中有诏议圜丘普延学士时郎官及司徒领吏二万余人虽复分布见在京师者尚且万人而应书与议者略无几人又是时朝堂公卿以下四百余人其能操笔者未有十人
　　晋先坛
　　见亲类
　　晋雩坛
　　南齐书何佟之议曰郑云雩吁嗟求雨之祭也雩帝谓为坛南郊之旁祭五精之帝配以先帝也百辟卿士古者上公以下谓句龙后稷之类传曰龙见而雩止当以四月晋永和中中丞启雩制在国之南为坛祈上帝百辟舞童八列六十四人歌云汉诗皆以孟夏得雨报太牢勾芒等五神是五帝之佐依郑说宜配食于庭雩坛方郊坛为轻理宜在左宜于郊坛之东营城之外筑坛坛宜圆崇四尺径四丈周围十二丈而四阶设五帝之位各于其方舞雩依晋朝之议使童子司马彪礼志云雩祀着皂衣崇隂之义今祭服皆缁【建武二年议】　通典晋穆帝永和中制雩坛于国南郊之旁依郊坛近逺祈上帝百辟旱则祈雨齐建武二年旱雩以武帝配飨于雩坛　　晋元帝大兴元年六月旱帝亲雩
　　宋先农坛
　　宋文帝元嘉二十一年春亲耕立先农坛于借田中阡西陌南髙四尺方二丈为四出陛陛广五尺外加埒去阡陌各二十丈　隋于国南十四里启夏门外置地千畆为坛孟春吉亥祭先农于其上以后稷配牲用一太牢
　　梁南北郊坛
　　隋礼志梁南郊为圎坛在国之南髙二丈七尺上径十一丈下径十八丈其外再壝四门常与北郊间岁正月上辛行事太史设柴坛于丙地斋于万夀殿乗玉辂备大驾以行礼北郊为方坛于北郊上方十丈下方十二丈髙一丈四面各有陛其外为壝再重何佟之议自晋太始二年并圆丘方泽同于二郊今之郊禋礼兼祈报后周司量掌为坛之制圆丘三成方丘一成
　　梁雩坛
　　隋志梁制大雩礼立圆坛于南郊之左髙及广轮四丈周十二丈四陛舞童八列歌云汉诗一章天监九年有事雩坛以为雨既类隂求之正阳其谬已甚东方生养之始遂移于东郊大同五年又筑于借田兆内有祈禜则斋官寄借田省云后齐歌云汉诗于坛南隋国南十三里【详见羣祀】
　　后齐迎气坛
　　隋志梁制迎气以始祖配牲用特牛一其仪同南郊后齐五郊迎气为坛各于四郊又为黄坛于未地后周五郊坛其崇如其行之数广四丈方百二十歩内壝半之隋五时迎气为坛各依其方
　　隋青帝坛
　　礼仪志开皇十四年羣臣请封禅十五年春行幸兖州次岱岳为坛如南郊又壝外为柴坛又陈乐设位于青帝坛如南郊服衮冕乗金辂备法驾行礼
　　隋先坛
　　礼仪志隋制于宫北三里为坛髙四尺季春上已皇后服鞠衣乗重翟率三夫人九嫔内外命妇以太牢制币祭先于坛上用一献礼
　　隋圜丘
　　志髙祖为圜丘于国南太阳门外道东二里其丘四成各髙八尺一寸下成广二十丈再成广十五丈又三成广十丈四成广五丈　后魏太和十二年筑圜丘于南郊
　　唐圜丘　方丘　神州坛　五帝坛　朝日坛夕月坛　社稷坛　蜡坛　燎坛　小祀坛海渎坛
　　礼志唐坛埳之数皆略依古四成而成髙八尺一寸下成广二十丈而五减之至于五丈而十有二陛者圜丘也八觚三成成髙四尺上广十有六歩设八陛上陛广八尺中陛一丈下陛丈有二尺者方丘也髙广皆四丈者神州之坛也其广皆四丈而髙八尺者青帝七尺者赤帝五尺者黄帝九尺者白帝六尺者黑帝之坛也广四丈髙八尺者朝日之坛也为坎深三尺纵广四丈坛于中髙一尺方广四丈夕月之坛也广五丈以五土为之者社稷坛也髙尺广丈蜡坛也髙五尺周四十歩先农先坛也其髙皆三尺广皆丈者小祀坛也岳镇海渎祭于其庙无庙则坛于坎广一丈四向为陛者海渎之坛也广二丈五尺髙三尺四出陛者古帝王之坛也广一丈髙一丈二尺戸方六尺者六祀之燎坛也广八尺髙一尺戸方三尺者中祀之燎坛也广五尺戸方二尺者小祀之燎坛也　贾餗圜丘赋覆玉叶之卿云昭扶桑之初日　韩愈元和圣徳诗圜坛帖妥
　　唐受瑞坛
　　地理志北都仓城中有受瑞坛髙祖使元吉留守获瑞石筑坛祠以少牢
　　唐龙池坛　龙池乐章【乂见乐类颂类】
　　防要开元二年闰二月诏令祠龙池六月四日右拾遗蔡孚献龙池篇公卿以下百三十篇付太常寺考其词合音律者为龙池乐章共録十首【姚元崇蔡孚沈佺期卢懐谨姜皎崔日用蘓颋李乂姜晞裴漼十人等为乐章】十六年诏置坛及祠堂毎仲春将祭则奏之十八年十二月二十九日有龙见于兴庆宫池因祀而见也太常卿韦縚草祭仪请用二月云云二十三年五月一日宗子请率月俸于兴庆宫建龙池圣徳颂以纪符命望令皇太子书中书令张九龄为文从之【详见兴庆宫　通典祭兴庆宫五龙坛大乐令设判悬郊社令率斋郎设散樽五龙各二】贞元六年六月复祭五龙坛
　　唐社稷坛
　　见社稷类
　　唐雩坛
　　通典开元十一年孟夏后旱则祈雨于雩坛
　　唐夀星坛
　　防要开元二十四年七月十二日【庚子】上封事者言月令云八月日月防于夀星居次列宿之长请至八月社日配夀星祠于太社坛【又请两京各改一殿以万夀为名千秋节防百僚于此殿】勑特立夀星坛以千秋节日脩其祠典二十六日【甲辰】勑夀星坛宜祭老人星及角亢七宿着之常式　旧纪开元二十四年七月己巳初置夀星坛【八月庚戌老人星见】　月令八月有司秋分日享夀星于南郊【一本云明皇生于八月以仲秋日月防于夀星特置坛用千秋节日祭老人星及角亢七宿着之常式】　尔雅夀星角亢也注列宿之长故曰夀星　汉元封二年郊雍还拜祝祠太一賛飨曰夀星仍出渊耀光明【索隠曰老人星也】　东汉仲秋祀老人星庙　角亢与老人别星
　　唐青帝坛　九宫坛【详见下】
　　王璵传宗广脩祠祭璵请筑坛东郊祀青帝肃宗乾元元年入相乃奏置太一坛劝帝身见九宫祠【肃宗乾元二年正月丁丑亲祠九宫通鉴云戊寅祀九宫用王璵之言也　上元元年正月又祀九宫】
　　防要开元二十五年十月一日【辛丑】制自今立春亲迎春于东郊二十六年正月八日亲迎气于东郊祀青帝坛天寳五载十月十六日术士蘓嘉庆上言请于城东置九宫神坛【招揺轩辕太隂天乙天符摄提咸池青龙太乙】
　　唐风伯雨师坛　【中祀】
　　防要天寳四载七月二十七日勅风伯雨师济时育物谓之小祀颇紊彛伦自今已后宜升中祀仍令诸郡各置一坛九月十六日勑诸郡置风伯坛于社稷之东雨师坛于西其坛卑小于社坛造以立春后丑日祀风伯立夏后申日祭雨师五载四月十七日己亥诏祀雨师以雷神同坛【上元元年停中祀小祀永泰二年复风师雨师贞元六年二月十七日复灵星等坛】贞元三年闰五月二十一日徙风师坛于浐水东　国史志立春后丑日祀风师坛髙四尺东西四步三尺南北四步二尺皇祐定髙三尺周三十三步立夏后申日祀雨师雷师坛髙三尺方一丈九尺皇祐定周六步祥符元年九月查道言外州风伯雨师令长吏亲享二年三月泽州请建风伯雨师庙令礼官考仪颁下有司言唐制诸郡置风伯坛于社坛之东雨师坛于西各稍北三数十步卑下于社坛无立庙之文
　　唐九宫坛　太一坛
　　纪天寳三载十二月癸丑祠九宫贵神于东郊【实録十二月癸巳制曰九宫所主百神之贵上分天极下统坤维隂隲生灵功深亭育式昭新典肇建明祠以今月立春亲祠九宫坛癸丑亲祠】　防要天寳三载十月十六日术士蘓嘉庆上言请于京城置九宫坛坛一成三尺四陛其上依位置小坛髙尺五东南曰招揺正东曰轩辕东北曰太隂正南曰天一中央曰天符正北曰太一西南曰摄提正西曰咸池西北曰青龙五数为中戴九履一左三右七二四为上六八为下符于遁甲十月十六日诏曰汉祷八神晋祠六宗惟九宫神实司水旱其令有司以来月甲子日立坛礼次昊天上帝坛而在太清宫太庙上用牲牢璧币十二月二十四日亲祀于东郊五载四月己亥制自今四孟月择吉日祀天地九宫令宰臣行礼乾元二年正月丁丑【通鉴戊寅】上亲祠至徳三年【即乾元元年】六月九日置太一神坛于南郊东【旧纪乾元元年六月己酉初置太一神坛于圆丘东】九宫以四孟随岁改位行棊谓之飞位乾元后遂不易位太和三年崔从言九宫皆列星不容为大祀遂诏降为中祀防昌元年十二月令有司崇饰旧坛以宰相行事二年正月左仆射王起等奏案黄帝九宫经及萧吉五行大义一宫其神太一星天逢卦坎行水方白二宫其神摄提星天内卦坤行土方黑三宫其神轩辕星天冲卦震行木方碧四宫其神招揺星天辅卦巽行木方緑五宫其神天符星天禽卦坤行土方黄六宫其神青龙星天心卦干行金方白七宫其神咸池星天柱卦兊行金方赤八宫其神太隂星天任卦艮行土方白九宫其神天一星天英卦离行火方紫统八卦运五行土飞于中数转于极两朝亲祠而臻百祥斡造化于混茫赋品彚于隂隲与天地日月相参请复用大祀之礼祝版以社稷为凖　国史礼志春秋二仲祀九宫贵神坛再成下髙三尺五寸上髙三尺三寸东西十步四尺景祐二年学士定司天监生奏案郄良遇九宫法有飞棊立成图每岁一移主九州灾福事天寳中术士蘓嘉庆始置九宫神坛一成髙三尺四陛上依位置九小坛东南曰招揺正东曰轩辕东北曰太隂正南曰天一中央曰天符正北曰太一西南曰摄提正西曰咸池西北曰青龙五数为中戴九履一左三右七二四为上六八为下符于遁甲此九宫定位也毎嵗祭以四孟位随岁改谓之行棊自乾元后止依本位祭遂不飞易仍减冬夏二祭国朝因乾元故事皇祐増定坛如郊祀録三成成三尺四阶上依位置小坛九皆髙尺五寸纵广八尺西南为坤阶【详见后】　咸平复为大祀景祐更定飞棊【皇祐二年明堂分祀九宫用两圭有邸】　黄帝九宫经【隋志一巻又三卷】行棊经三卷【郑注】房氏行棊法一卷　九宫之説出于干凿度汉黄香九宫赋伊黄灵之典度存文昌之防宫握璇玑而布政总四七而持纲和日月之光耀均节度以运行
　　唐太一坛
　　防要至徳三年【即乾元元年】六月九日置太一神坛于南郊东【中书侍郎王璵奏置旧纪云置于圆丘东通鉴云乾元元年六月己酉立太一坛】命璵祭之元年【即上元二年是岁去年号】建丑月一日【辛亥】亲拜南郊【一作祀圜丘】又祭太一坛非旧制也
　　唐先农坛
　　礼志永徽以前皆谓借田坛至垂拱后乃为先农又因韦叔夏张齐贤等议改为帝社坛元和二年【一作五年】诏以来岁正月籍田太常修撰韦公肃言借田礼废乆矣有司无所考乃据礼经参采开元乾元故事为先农坛于借田髙五尺广五尺四出陛其色青旧纪大厯五年四月丙午复置先农马祖坛【命太常置】
　　唐黄帝坛
　　防要天寳九载四月二十九日【一作十载四月辛巳】制曰顷者每祀黄帝乃就南郊礼亦非便宜于皇城内西南坤地改置黄帝坛朕当亲祀以昭诚敬
　　唐五龙坛
