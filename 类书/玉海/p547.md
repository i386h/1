<!-- { "loadSidebar": true } -->
　　帝稍益禁卫渐修边防闗中有朔方泾原陇右三帅以扞西戎河东有太原全军以控北虏此四军皆声势雄盛士马精彊又召诸道戍兵每嵗乗秋备塞开元天宝间控御西北两畨唯朔方河西陇右三节度而已犹虑权分势散或使兼领中兴已来未遑外讨侨四镇于安定权附陇右于扶风所当西北两畨亦朔方泾原陇右河东四节度而已闗东戍卒至则属焉顷又分朔方之地凡三使其余镇军数且四十皆承特诏委寄各降中贵监临人得抗衡莫相禀属代朔邠灵之骑士自昔之精骑也上党盟津之步卒当今之练卒也　乌重徙横海军建言河朔能拒命者镇将领军能作威福也使刺史得职大帅岂能据一州而叛臣所管三州还刺史职各主其兵因请废景州　李固言为西川节度使始置驘军千匹又募锐士三千　王彦威开成初判度支言至徳讫元和天下观察者十节度者二十有九防御者四经略者三大都通邑皆有兵最凡八十余万长庆籍戸三百五十万而兵乃九十九万率三户资一兵又为供军图上之
　　永徽始有节度之名景云始有节度之职接于开元文武迭用不久任不兼领不遥授自天宝分置十节度致渔阳之变安史平而藩镇之祸方始　唐平安史用朔方太原两军平黄巢用忠武大同两军
　　唐彍骑　长从宿卫
　　兵志开元六年始诏折冲府兵六嵗一简自髙宗武后时天下久不用兵府兵之法寖壊畨役更代多不以时卫士稍稍亡匿至是益耗散宿卫不能给宰相张说乃请一切募士宿卫十一年【十二月戊子】取京兆蒲同岐华府兵及白丁而益以潞州长从兵十二万号长从宿卫嵗一畨命尚书左丞萧嵩与州吏共选之明年更号曰彍骑又诏诸州府马阙公私共补之今兵贫难致乃给以监牧马然自是诸府兵益多不补折冲将又积嵗不得迁人耻为之十三年始以彍骑分十二卫【旧纪开元十三年二月乙亥初置彍骑分十二卫】总十二万为六畨每卫万人京兆彍骑六万六千华州六千同州九千蒲州万二千三百绛州三千六百晋州千五百岐州六千河南府三千陜虢汝郑懐汴六州各六百内弩手六千其制皆择下户白丁宗丁品子强壮五尺七寸以上不足则兼以户八等五尺以上皆免征镇赋役为四籍兵部及州县卫分掌之十人为火五火为团皆有首长又择材勇者为畨头颇习弩射又有羽林军飞骑亦习弩射凡伏逺弩自能防张纵矢三百步四发而二中擘张弩二百三十步四发而二中角弓弩二百步四发而三中单弓弩百六十步四发而二中皆为及第天宝以后彍骑之法又稍变废士皆失拊循八载折冲诸府至无兵可交【既以征戍耗亡而不复补自然无兵可交】李林甫遂请停上下鱼书其后徒有官吏兵额而已　张说为朔方大使时卫兵贫弱畨休者亡命略尽说请募勇强士不旬日得胜兵十二万分补诸卫以强京师　防要开元十一年十一月二十日【戊子】张说置长从宿卫兵十万人至十三年二月二十一日【乙亥】始名彍骑十六年二月二十五日【壬辰】彍骑弩手改为左右羽林军飞骑　吴凑言掌闲彍骑飞龙内园芙蓉园禁兵诸司杂供役手资课太繁宜有蠲省
　　唐神武军
　　地理志代州有守捉兵其北有大同军本大武军调露二年曰神武军天授二年曰平狄军大足元年复更名其西有天安军天宝十二载置
　　唐天兵军
　　张嘉贞突厥九姓新内属杂处太原请置天兵军绥防其众　通鉴开元五年嘉贞请宿重兵镇之七月辛酉置天兵军于并州集兵八万嘉贞为大使　地理志太原府城中有天兵军开元十一年废　防要天兵军圣厯二年四月置大足元年五月十八日废长安元年八月又置景云元年又废开元五年六月二十四日张嘉贞又置十一年三月四日改为太原已北诸军节度使【张说为天兵军节度大使】　通鉴开元十六年十二月丙寅立长征兵分畨酬勲法分五畨嵗遣一畨还家五年酬勲五转
　　唐泽潞步兵　昭义步兵
　　实録代宗永泰元年正月戊申加陈郑泽潞节度使李抱玉鳯翔陇右节度使以其从弟殿中少监抱真为泽潞副使【本观察泽潞凡八年】抱真以山东有变上党为兵冲而荒乱之余土瘠民困无以瞻军乃籍民每三丁选一壮者免其租徭给弓矢使农隙习射嵗暮都试行其赏罚比三年得精兵二万【本缮甲淬兵遂雄山东天下称昭义步兵为诸军冠】既不费廪给府库充实遂雄视山东天下称泽路步兵为诸夏最【讨刘稹杜牧请以忠武武宁两军益青州精甲五千宣润弩手二千道绛而入】　李抱真徳宗嗣位领昭义节度使建中中田恱反围邢及临洺抱真与河东马燧合神策兵救之败恱于双冈斩其将杨朝光又破之临洺遂解临洺邢之围进围魏战城下大败会朱滔王武俊反抱真退保魏帝仓猝狩奉天诸将皆各引麾下还屯于时李希烈防汴李纳反郓李懐光相次反河中抱真以数州截然横絶溃叛中离沮其奸为羣盗所惮云　官志殿中侍御史京畿诸州兵皆焉
　　唐山河子弟
　　吕元膺为东都留守东都川谷旷深人皆趋悍善鬭号曰山棚【东都防御使管将士六千七百三十人元和三年五月省防御使副七月复置兵七百人九年十月吕元膺留守裴次元为副】元和十年元膺募为山河子弟使卫宫城【旧纪十二月壬子请募置】　元和十二年正　辛酉河东张靖置子弟兵三千人三月义武陈楚置子弟义军一万栁氏家学録曰周以井田置六军【七十一万】齐以寄政置
　　五乡【一十万】汉以良家子置六郡【四十万】唐以折冲府置诸军【五十六万】宗召缘边诸道兵【六十万】韩滉之于两浙置子弟军大州一千小州八百强者习弓弩弱者习排枪缓则脩农急则为兵　六典秦成岷渭河兰六州有高丽羌兵黎雅卭翼茂五州有镇防团结兵　宪宗时泾原节度朱忠亮隠覈军籍得窜名者三千人宣宗时徐商为河中节度时突厥千帐度河自
　　归诏商绥定商表处山东寛乡置备征军凡千
　　人襞纸为铠　李锜反路应发乡兵救湖常二
　　州【应为宣歙池观察使】　张镒为濠州刺史团阅乡兵　孙樵曰兵籍于郡则易为役卒出于边则习其险
　　唐雄边子弟
　　李徳裕南燕保义等十一军【见筹边楼】
　　唐七军
　　见阵法类
　　唐六军
　　昭宗纪天复三年正月辛未崔判六军十二卫事【云六军者左右龙武神武羽林其名存而已】天祐元年正月乙巳裴枢判左三军事独孤损判右三军事
　　五代三衙将帅年表
　　李夀一卷

　　玉海卷一百三十八
<子部,类书类,玉海>
　　钦定四库全书
　　玉海卷一百三十九
　　宋　王应麟　撰
　　兵制
　　兵制【四】
　　宋朝侍卫亲军　三衙
