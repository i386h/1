<!-- { "loadSidebar": true } -->
　　门下省　门下省后汉谓之侍中寺【熹平六年改侍中寺】晋志曰给事黄门侍郎侍中俱管门下众务或谓门下省　唐龙朔二年改门下省为东台咸亨初复旧武后光宅初改为鸾台开元元年改为黄门省至五年复旧　侍中晋志曰侍中案黄帝时风后为侍中于周为常伯之任【应劭曰侍中周官也】秦为侍中本丞相史也汉为加官【秦汉无定员】冠武弁大冠【亦曰恵文冠】加金珰附蝉为文貂尾为饰【汉谷永对曰昔龙筦纳言而帝命惟允四辅既备成王靡有过事诚敕正左右斋栗之臣戴金貂之饰执常伯之职者皆使学先王之道知君臣之义羣寮仰法也】魏晋选用稍増华重后周初有御伯中大夫二人掌出入侍从保定四年改为纳言斯侍中之职也唐初为纳言武徳四年改为侍中龙朔二年改为左相光宅元年改为纳言开元元年又改黄门监五年复为侍中天寳元年改为左相至徳初复为侍中按令文掌侍从献替赞相礼仪审覆奏抄駮正违失监起居注总判省事【晋任恺魏舒山涛嵇绍王坦之唐刘洎王珪魏征元忠马燧宋璟郝处俊髙俭魏知古】门下侍郎秦有黄门侍郎汉因之凡禁门黄闼故号黄门其官给事于黄门之内故曰黄门侍郎魏晋以来并为侍卫之官唐龙朔二年改黄门侍郎为东台侍郎光宅初改鸾台侍郎神龙初复旧天寳元年改为门下侍郎员二人掌侍从駮正违失通判省事【黄门侍郎魏杜恕任嘏晋稽绍张华】　给事中加官也秦置汉因之所加或大夫博士议郎掌顾问应对东京省魏复置晋无常员【任熈袁凖】隋初无至开皇六年始置吏部给事郎炀帝乃移吏部给事郎为门下之职员四人以省读奏案唐武徳三年改为给事中龙朔二年改为东台舍人咸亨元年复旧前代虽有给事中之名非今任也今之给事中盖因其名用隋之职　散骑常侍秦置汉因之并加官魏文帝用孟达为之【魏蒋济卫臻髙堂隆何晏晋郑黙阮孚华峤傅王珣谯周】　諌议大夫秦置掌议论无常员二汉并属光禄勲后周地官府有保氏规諌天子盖此其任也隋亦曰諌议大夫置七人属门下省炀帝废之唐武徳五年复置属门下省凡四人掌侍从规讽　起居郎舍人周官有左右史记其言事盖今起居之本汉武帝有禁中起居注后汉马皇后撰明帝起居注则汉起居似在禁中为女史之任自魏至晋起居注则著作掌之北齐有起居省后周有内史掌书王言及动作之事以为国志隋以纳言统之至炀帝以为古有内史今著作如外史矣宜置起居官以掌其内乃于内史置起居舍人二员唐贞观二年省于门下省置起居郎二人显庆中复置遂与起居郎分掌左右龙朔三年改为左右史神龙初复旧每皇帝御殿则对立于殿有命则临轩俯听退而书之以为起居注史馆得之以撰述焉
　　中书省中书之官旧矣谓之中书省自魏晋始焉梁陈时凡国之政事并由中书省后魏谓之西台隋初改为内史省唐武徳三年复中书省龙朔二年改为西台光宅元年改为鳯阁神龙初复旧开元元年改为紫微省五年复旧　中书令舜摄位命龙作纳言出入帝命周官内史掌王之八柄爵禄废置生杀与夺执国法及国令之贰以考政事盖今中书之任其所置中书之名因汉武游宴后庭始宦者典事尚书谓之中书谒者置令仆射元帝时恭显秉势用事萧望之以为中书政本宜以贤明充选更置士人自武帝改用宦者掌出入奏事非旧制也成帝建始四年改中谒者令更以士人为之皆属少府魏文帝黄初初改为中书令又置监【魏黄初初改秘书为中书以刘放为监孙资为令掌机宻】及明帝时中书监令号为専任其权重矣晋因之【张华为监裴楷为令和峤为令荀朂为监王献之洽温峤为令王沈张华华表顾荣庾亮王蒙刘琰王济为郎】自魏晋以来中书监令掌赞诏命记防时事典作文书以其地在枢近多承宠任是以人固其位谓之鳯皇池焉唐武徳初为内史令三年改为中书令龙朔二年改为右相光宅二年又为内史神龙元年复旧开元元年改为紫微令五年复为中书令天寳元年复为右相按令文掌侍从献替制敕册命敷奏文表监起居注总判省事　中书侍郎汉置中书领尚书事有丞郎魏初中书既置监令又置通事郎掌诏章后改为中书侍郎【晋王基羊祜李重范甯殷康王蒙】隋初为内史侍郎唐初因之武徳三年改为中书侍郎龙朔以后随省改号而侍郎之名不易员二人掌侍从献替制敕册命敷奏文表通判省事　中书舍人魏置中书通事舍人晋江左谓之通事舍人【晋刘超徐邈宋鲍照梁裴子野北齐魏收】武冠绛服掌呈奏案章后省之而以侍郎一人直西省【晋孝武以来常居内殿武官主书于中通呈以省官一人司诏诰位在西省因谓之西省郎】即侍郎兼其职而掌其诏命齐永平初置中书通事舍人四员各住一省时谓之四户权倾天下梁用人殊重専简才能不限资地后除通事直日中书舍人専掌诏诰自是诏诰之任舍人専之隋内史舍人八员専掌诏诰唐初为内史舍人武徳三年改为中书舍人置六员龙朔以后随省改号而舍人之名不易専掌诏诰侍从书勅宣防劳问分判省事自永淳以来天下文章道盛台阁髦彦无不以文章达故中书舍人为文士之极任朝廷之盛选【梁陈五人分掌二十一局事】
　　尚书省昔尧试舜于大麓领録天下似其任也周之司防又其职焉汉成帝罢中书宦者置尚书五人然其任犹轻至后汉则为优重【唐六典秦置尚书禁中有令丞掌通章奏而已事皆决丞相府汉武宣后稍委任光武亲总吏职天下事皆上尚书与人主参决乃下三府】出纳王命敷奏万机盖政令之所由宣选举之所由定罪赏之所由正斯乃文昌之府众务渊薮故李固云陛下之有尚书犹天之有北斗斗为天喉舌尚书亦为陛下喉舌斗斟酌元气运平四时尚书出纳王命赋政四海令及左丞总领纲纪无所不统仆射及右丞分领钱谷二汉皆属少府【详见少府属官】自魏晋重中书之官尚书之职日以疎逺至梁陈举国机要悉在中书献纳之任又归门下尚书但聴命受事而已后周无隋唐皆有制畧同凡尚书省事无不总龙朔二年改为尚书省为中台光宅初改为文昌台垂拱元年又改为都台长安三年又改为中台神龙初复为尚书省都堂居中左右分司都堂之东有吏部户部礼部三行毎行四司左司统之都堂之西有兵部刑部工部三行每行四司右司统之凡二十四司分曹共理而天下之事尽矣　尚书令商制有冡宰为天官六卿总属焉秦置尚书汉因之后汉众务悉归尚书三公但受成而已尚书令主总领纲纪事无不统与司中丞朝防専席而坐号曰三独坐魏晋以下任总机衡事无大小咸归令仆【令晋乐广王戎裴秀荀朂王彪之卫瓘卞壸刁协谢石王述蜀琬费袆　左丞汉黄香杨乔晋却诜孔坦梁徐勉贺琛右丞汉杨乔晋傅咸】隋亦总领众务唐武徳初太宗为秦王时尝为之其后人臣莫敢当故自龙朔二年【二月七日】制废尚书令【旧尚书令有大防当省之中今谓之都堂】仆射秦官汉因之成帝初置尚书五人以一人为仆射后汉尚书仆射一人书尚书事经魏至晋省置无常隋开皇三年诏左右仆射从二品左掌判吏部兵部礼部三尚书右掌判都官度支工部三尚书唐左右仆射因前代本副尚书令自令废二仆射则为宰相武后改二仆射为文昌左右相神龙初复旧开元元年改为左右丞相天寳元年复　唐六典后汉以令仆射六曹尚书为八座魏氏省为五曹则仆射有二若仆射省一则尚书有六今以二丞相六尚书为八座【后汉尚书称台魏晋已来为省　唐贞观十年治书侍御史刘洎言尚书万机本八座比于文昌二丞方于管辖爰至曹郎上应列宿　中书令张説择丞辖以王丘左齐澣右】唐左仆射【裴寂房龄于志宁】右仆射【裴寂萧瑀杜如晦李靖温彦博髙士亷张行成】左丞【戴胄王丘韦景仁约席豫顔真卿崔从】右丞【魏徴宇文节齐澣韦温思谦杜正伦刘洎庾承宣】
　　西汉中书之权重东汉尚书之权重至魏中书重尚书渐轻　政归尚书汉事也归中书魏事也元魏时归门下世谓侍中黄门为小宰相后世相承并号三省　隋大业三年四月壬辰以中书省与尚书门下内史秘书为五省増谒者司台与御史为三台分太府寺置少府监与长秋国子将作都水为五监　唐代宗以前中书在上宪宗以后门下在上　杨收曰汉制总羣官而聴曰省分务而専治曰寺
　　汉御史台　二台　三台　兰台　令史五曹隋监察御史
　　古者有御史之名见于周官中士下士为之特小国命令者【掌赞书授法令】至战国其职益亲故献书多云献书于大王御史渑池之防【秦赵】各命御史书事淳于髠曰御史在前执法在后【皆记事之职】至秦人主自亲事以操制臣下侍御仆从其势益重而御史大夫遂与丞相分权矣【通典云秦汉为纠察之任】
　　表御史有两丞一曰中丞在殿中兰台掌圗籍秘书外督部刺史内领侍御史十五人受公卿奏事举劾按章元夀二年更名御史长史　续志中丞一人御史大夫之丞也旧别监御史在殿中察举非法及大夫转为司空因别留中为御史台率后又属少府注蔡质汉仪中丞故二千石为之或选侍御史髙第执宪中司朝防独坐内掌兰台督诸州刺史纠察百僚出为二千石　髙纪十一年二月诏御史中执法下郡守注晋灼曰中丞也　陈咸为中丞总领州郡奏事课第诸刺史内执法殿中　薛宣数举奏部刺史郡国二千石执宪毂下不吐刚茹柔　赵后诏记盛緑绨方底封御史中丞印　于定国中丞从事　周礼注小宰若今御史中丞　汉旧仪中丞督司　后宣秉建武元年拜中丞特诏与司校尉尚书令三司各専席而坐号三独坐　赵礼冯绲周纡樊凖马严为中丞【周纡中丞典司京辇韦昭曰居殿中故曰中丞】
　　志治书侍御史二人六百石【表御史治书者有印绶】选明法律者为之凡天下谳疑事掌以法律当其是非注蔡质汉仪曰选御史髙第补之胡广曰宣帝斋居决事令侍御史二人治书御史起此冠法冠秩百石与符节郎共平廷尉奏事【铜印青绶】　严延年传注天子欲有拜召持书【一作治书】御史发符下太尉　来歴有持书侍御史龚调　通典中丞旧持书侍御史也云云魏置治【持】书执法梁天监初始重其选车前依尚书二丞给三驺执盛印青囊唐永徽初改为中丞【隋改中丞为治书侍御史】
　　志侍御史十五人六百石掌察举非法受公卿羣吏奏事有违失举劾之凡郊庙祠及大朝防封拜则一人监威仪有违失劾奏　和帝纪注十三州志侍御史周官即柱下史秩六百石掌记注言行纠诸不法员十五人出有所案则称使者　张苍秦时为柱下御史　汉官仪冠以铁为柱汉仪注衣绛给事殿中宿庐在石渠门外　列严延年劾霍光　张汤儿寛杜林杜诗张纲朱穆王景王涣王允桓典陈翔何敞杨秉　晋志侍御史汉所掌有五曹曰令曹掌律令印曹掌刻印供曹掌斋祀尉马曹掌厩马乘曹掌防驾豹尾之内便为禁省　通典周柱下史秦改为侍御史冠法冠一名柱后恵文后汉皆公府掾属髙第为之【蔡质汉仪云初称守满嵗拜真出治剧为刺史二千石平选补令见中丞执板揖　寒明以谒者守】魏置八人所掌凡八部有持曹课第曹余则史阙云晋置九人所掌十三曹吏课第直事印中都督外都督媒符节水中垒营军法筭【东晋初省课第曹置库曹分为外右内左库曹宋置十八人】
