<!-- { "loadSidebar": true } -->
　　春官司服凡兵事韦弁服注以韎韦为弁又以为衣裳春秋传韎韦之跗注今时伍伯缇衣古兵服之遗色疏以韦为冕又以为服韎是蒨染赤色也郑杂问志以跗为幅注为属以韎韦幅如布帛之幅而连属以为衣而表裳聘礼云卿韦弁归饔饩注云韎韦之弁盖韎布为衣而素裳与此不同彼非兵事入庙不可纯如兵服言素裳以屦从裳色天子诸侯白舄大夫士白屦皆施于皮弁故也【易氏曰即爵弁也　荀子士韦弁注谓以爵韦为韠而戴弁也　诗六月四牡骙骙载是常服笺云戎车之常服韦弁服也　采芑服其命服朱芾斯皇笺云天子之服韦弁服朱衣裳也　曕彼洛矣韎韐有奭以作六师笺祭服之韠】眂朝则皮弁服注眂内外朝之事皮弁之服十五升白布衣积素以为裳王受诸侯朝觐于庙则衮冕疏天子三朝外朝二内朝一【注又云诸侯自相朝聘皆皮弁服此天子日视朝之服疏聘礼主君及宾皆皮弁　士冠礼云皮弁素积　诗有頍者弁注皮弁也其弁伊骐注皮弁笺云骐当作以玉为之】　凡甸冠弁服注甸田猎也冠弁委貌其服缁布衣亦积素以为裳诸侯以为视朝之服诗缁衣之宜兮【缁衣注卿士听朝之正服疏云即士冠礼朝服缁带素韠】谓王服此以田卒食而居则端【易氏曰冠弁即端也】疏士冠礼郊特牲云委貌周道以色言曰冠士冠礼云冠朝服缁带素韠注云天子与其臣冕以视朔皮弁以日视朝诸侯与其臣皮弁以视朔朝服以日视朝引诗证诸侯服缁衣为朝服之义朝服与端大同小异冠缁布衣皆有正幅为端则同但易其裳耳玉藻韠君朱大夫素士爵韦注天子诸侯端朱裳大夫素韠则素裳士言爵是不纯之名冠弁习兵之时若四时则当戎服月令季秋天子厉饰执弓挟矢以猎注谓戎服尚威武左传卫献公不释皮冠则皮弁韦弁同但色异耳是正田用韦弁也【诗六月疏皮韦同类孝经注曰田猎战伐冠皮弁援神契云皮弁素积军旅也军士之服通皆韦皮坊记注云在军同服左传均服振振】　夏官弁师王之皮弁防五采玉璂象邸玉笄注防缝中也綦结也皮弁之缝中每贯结五采玉十二以为饰谓之綦诗云防弁如星其弁伊綦邸下柢也以象骨为之疏诗注云弁之缝中饰之以玉皪皪而处其状似星也【易氏曰王之吉服其弁三兵田之弁有时而用皮弁日眡朝其用数矣弁师所以特言皮弁之制二弁相似微有损益】诸侯及孤卿大夫之冕韦弁皮弁各以其等为之注缫旒玉璂如其命数也韦弁皮弁则侯伯璂饰七子男璂饰五玉亦三采孤则璂饰四三命之卿璂饰三再命之大夫璂饰二玉亦二采不言冠弁兼于韦皮　郊特牲祭之日王皮弁以听祭报示民严上也　玉藻皮弁以日眂朝遂以食日中而馂奏而食日少牢朔月大牢五饮【上水浆酒醴酏】卒食端而居诸侯皮弁听朔于太庙【注皮弁服皆素韠】　明堂位皮弁素积裼而舞大夏疏皮弁三王服　学记视学服皮弁皮弁祭菜　士冠礼初加缁布冠次加皮弁次爵弁　觐礼王使人皮弁用璧劳侯氏　春秋正义大辂之服谓鷩冕之服戎辂之服谓韦弁服
　　周裨冕
　　乐记武王克商裨冕搢笏而虎贲之士说剑也注衣裨衣而冠冕衮之属也疏天子六服大裘为上其余为裨【裨从防冕以下皆是也　觐礼注同】　玉藻诸侯端以祭裨冕以朝注朝天子也裨冕公衮侯伯鷩子男毳也　觐礼侯氏裨冕【荀子大夫裨冕注禆卑也曽子问云诸侯裨冕注禆卑也】　汉官仪周冕与古冕畧等周加垂旒天子前后垂真白珠各十二　礼司服疏裨衣自衮以下【先郑独以鷩为裨衣其言不足矣】
　　周王后六服
　　天官内司服【奄二人】掌王后之六服袆衣【司农云画翚祭统云夫人副袆谓伊维而南素质五色成章曰翚王后之服刻缯为之形而采画之缀于衣以为文章袆衣画翚者】揄狄阙狄【司农云画羽饰谓狄当作翟翟雉名江淮而南青质五色成章曰揺揄翟画揺者阙翟刻而不画此三者皆祭服从王祭先王则服袆衣祭先公则服揄翟祭羣小祀则服阙翟今世有圭衣者盖三翟之遗俗】鞠衣【司农云黄衣也谓色如鞠尘象桑叶始生月令三月荐鞠衣于先帝告桑事疏曰鞠草名华色黄告桑之服】展衣【司农云白衣也谓以礼见王及宾客之服字当为礼诗瑳兮瑳兮其之展也记云世妇襢衣】缘衣【谓杂记夫人服税衣揄狄丧大记曰士妻以褖衣褖衣御于王之服亦以燕居褖衣黑六服备于此矣其色则阙狄赤揄狄青袆衣妇人尚专一衣裳不异其色　疏王之祭服有六首服皆冕后之祭服有三首服皆副】素沙【谓今之白防也音绢六服皆袍制以白防为里使之张显今世有沙縠者名出于此】辨内外命妇之服鞠衣【九嫔　其夫孤】展衣【世妇　其夫卿大夫】缘衣【女御　其夫士】素沙【注三夫人及公之妻其阙狄以下乎侯伯之夫人揄狄子男之夫人亦阙狄唯二王后袆衣】　追师【下士二人】掌王后之首服为副编次追衡笄　内宰正其服禁竒衺　阍人竒服不入宫　玉藻王后袆衣夫人揄狄君命屈狄【周礼作阙】再命鞠衣一命襢衣士褖衣　诗何彼秾矣序王姬之车服下王后一等笺谓车乗厌翟勒面缋总服则揄翟　三礼义宗阳爻九故王服有九隂爻六故后服惟六天子九服祭服有六王后六服祭服有三阳色尚文故有章数等级之别隂色尚质故无殊章之品
　　周爵弁
　　周颂丝衣其紑载弁俅俅注丝衣祭服笺爵弁弁而祭于王士服也疏爵弁之服衣纁裳　士冠礼爵弁服纯衣注爵弁其色赤而微黑如爵头然纯衣丝衣也玉藻一命緼韨幽衡再命赤韨幽衡三命赤韨葱衡注此冕爵弁服之韠尊祭服异其名耳　春官司服疏爵弁之形以木为体广八寸长尺六寸以三十升布染为爵头色赤多黑少前后平　弁师注士变冕为爵弁疏爵弁制如冕但无旒为异无旒之冕与爵弁不殊诗韎韐有奭笺云祭服之韠合韦为之其服爵弁服防衣纁裳　书二人雀弁执惠注雀韦弁四人綦弁执戈注鹿子皮弁疏曰礼大夫服冕士服弁雀弁制如冕黑色但无藻耳阮谌三礼圗云以三十升布为之【三礼圗爵弁士助君祭之服无旒】此执兵以韦为之异于祭服　释名曰弁如两手相合拚时也以爵韦为之谓之爵弁以鹿皮谓皮弁以韎韦谓韦弁　公羊注皮弁武冠爵弁文冠夏曰收殷曰冔周曰弁加旒曰冕礼天子朝皮弁夕端朝服以听朝端以燕皮弁以征不义取禽兽行射诸侯朝朝服夕深衣端以燕裨冕以朝天子以祭其祖祢卿大夫冕服而助君祭朝服祭其祖祢士爵弁黻衣裳以助公祭端以祭其祖祢
　　周九服
　　三礼义宗辨章数法象之理曰十二章法天之大数虞之服也九章者法阳数之极周之服也周礼王吉服有九后吉服有六九服者何一曰大裘而冕二曰衮冕三曰鷩冕四毳五希六六者祭祀之服也皮弁素积衣素裳缁衣端此又三服所谓吉服有九【六冕之服上纁下皆同章数则异故分为六服　皮弁法古上质故衣裳皆白衣缁裳者兼夏殷之制】衣朱裳燕乐之服非庙祭之服故不入九服之数韦弁戎服亦不入吉服之例　明天子朝燕之服曰天子皮弁素衣素裳为蜡祭之服黄衣黄冠腊祭先祖息田夫之服衣朱裳燕居之服韦弁即戎之服此四服非时朝燕无常故不入九服　明周礼六服斿章义曰大裘其服无章其冕无斿天道至尊难可比拟舎去雕饰服以其质衮冕之服以龙为目龙体九星故以九为终　聘礼疏周礼春官司服王之吉服有九祭服之下先立兵事韦弁服后云视朝皮弁服则韦弁尊于皮弁　王制疏臯陶谟云五服五章哉郑注云五服十二也九也【谓公侯之服自山而下】七也【伯之服自华虫而下】五也【子男之服自藻而下】三也【卿大夫之服自粉米而下】郑注觐礼云上公衮无升龙其旒则九　宋志周监二代典制详宻弁师掌六冕司服掌六服设拟等差各有其序故夫子曰服周之冕【周之祭冕缫米备饰】　后魏志周礼及礼记三冠六冕承用区分　玉藻冠紫緌自鲁桓公始也朝服以缟自季康子始也　觐礼秋时赐侯氏车服及箧服
　　周赤舄
　　天官屦人【下士二人】掌王及后服屦为赤舄黒舄赤繶黄繶青句【絇】注复下为舄襌下曰屦王吉服有九舄有二等赤舄为上冕服之舄诗云王锡韩侯衮赤舄则诸侯与王同下有白舄黒舄【白舄皮弁之舄黒舄端之舄士皆着屦】王后吉服六唯祭服有舄舄为上袆衣之舄下有青舄赤舄鞠衣以下皆屦　诗狼跋赤舄几几　车攻赤芾金舄防同有绎【金舄即礼之赤舄也笺云黄朱色加金为饰故谓之金舄】
　　鲁逢掖衣
　　儒行孔子少居鲁衣逢掖之衣注大袂襌衣也此君子有道艺者所衣正义夫子襌衣与庶人同其袂大与庶人异故谓衣为逢掖此则大袂深衣也　荀子士君子之容其冠进其衣逢其容良　深衣古者深衣盖有制度以应规矩绳权衡云云　庄子儒者冠圜冠者知天时履句屦者知地形缓佩玦者事至而断
　　汉刘氏冠　长冠　齐冠
　　纪髙祖为亭长乃以竹皮为冠令求盗之薛治【注应邵曰以竹所生皮为冠今鹊尾冠是也师古曰谓笋上所解之萚今人为笋皮巾】时时冠之及贵常冠所谓刘氏冠也八年春三月令爵非公乗以上毋得冠刘氏冠　淮南子髙帝造刘氏之貌冠　续汉志长冠一曰斋冠髙七寸广三寸促漆纚为之制如版以竹为里初髙祖微时以竹皮为之谓之刘氏冠楚冠制也民谓之鹊尾冠非也【独断云鄙人不识谓之鹊尾冠】祀宗庙诸祀则冠之皆服袀绛縁领袖为中衣绛绔示有赤心奉神也五郊衣帻绔各如其色此冠髙祖所造故以为祭服尊敬之至也【汉官仪曰汉家赤行斋者绛绔韈】显宗初服旒冕云云以承大祭百官执事者冠长冠注东观画曰永平二年正月公卿议春南北郊东平王苍议曰孔子曰服周之冕为汉制法髙皇帝始受命创业制长冠以入宗庙礼仪志日变执事者冠长冠衣皁以行礼　官志王国谒者比四百石掌冠长冠　通典晋依汉制去竹用漆纚
　　汉通天冠　五时袍
　　后志通天冠髙九寸正竪顶少邪却乃直下为铁卷梁前有山展筩为述【驳犀簪导】乘舆所常服【独断曰汉受之秦礼无文　东京赋夏正三朝冠通天佩玉玺纡黄组要干将】服衣深衣制有袍随五时色袍者或曰周公抱成王宴居故施袍孔子衣逢掖之衣逢掖其袖合而缝大之近今袍也今下至贱吏小史皆通制袍单衣皁缘领袖中衣为朝服云　晋志通天冠本秦制【又曰汉明帝更服防章天子冠通天而佩玉玺】前后有展筩冠前加金博山述【述即鹬也知大雨故冠象马】郊祀天地明堂宗庙元防临轩介帻通天冠平冕冕皁表朱绿里广七寸长二尺二寸加于通天冠上前圎后方垂白玉珠十二旒以朱组为缨无緌　通典宋加黑介帻齐加玉簪导梁加冕于上为平天冕唐改缨以翠緌　隋志按董巴志冠髙九寸云云前有髙山故礼圗或谓之髙山冠晋起居注成帝咸和五年制诏殿内曰平天通天冠可更修理之虽在礼无文知天子所冠其来尚矣徐爰曰博山附蝉谓之金顔唐志通天冠冬至受朝贺祭还燕羣臣养老之服也
　　二十四梁附蝉十二施珠翠金博山介帻组缨翠緌玉犀簪导绛纱袍朱里红罗裳白纱中单朱领褾裾白裙襦绛纱蔽膝白罗方心曲领白韈黑舄白假带　齐志后代沿革见汉志晋服制令其冠十三品见蔡邕独断宋朝天圣二年八月丙寅改承天冠后复旧
