<!-- { "loadSidebar": true } -->
　　宋璟传开元十七年为尚书右丞相张说为左丞相源乹曜为太子太傅同日拜有诏太官供食太常奏乐会百官尚书省东堂帝赋三杰诗自写以赐　苏晋序咨日于朔择时于秋对命王庭受职公府
　　唐开元朝英集
　　志总集类朝英集三卷开元中张孝嵩出塞张九龄韩休崔沔胡皓贺知章所撰送行歌诗
　　唐正声诗集
　　旧史孙季良开元中为集贤院直学士撰正声诗集三卷元思敬撰诗人秀句两卷
　　唐杜甫诗
　　书目二十卷王洙序云甫集初六十卷定取千四百五篇凡古诗三百九十九近体千有六分十八卷别录赋及杂著二十九篇为二卷【合二十卷】又外集一卷三十五首吴铸为序　志杜甫集六十卷小集六卷樊晃集【狄遵度嗜甫诗讃其集后】　本传賛唐兴诗人承陈隋风流浮靡相矜至宋之问沈佺期等研揣声音浮切不差而号律诗竞相袭沿逮开元间稍裁以雅正然恃华者质反好丽者壮违而人得一槩皆自名所长至甫浑涵汪茫千彚万状兼古今而有之元稹谓诗人以来未有如子美者甫又善陈时事律切精深至千言不少衰世号诗史韩愈于文章慎许可至歌诗独推李杜文章在光焰万丈长诚可信云【程子曰诗之盛莫如唐唐人善论文莫如韩愈愈之所称独高李杜】　大歴十才子卢纶吉中孚韩翃钱起司空曙苗发崔峒耿湋夏侯审李端能诗齐名宪宗诏中书舍人张仲素访集遗文文宗尤爱纶诗悉索家笥得五百篇
　　唐曲江亭应制诗
　　刘太真传德宗贞元四年【九月癸丑】重阳节赐百僚宴于曲江亭帝自赋诗以清字为韵仍勑宰相择文人应制赓和李泌等请羣臣皆和诗成帝自加考校以李纾太真等四人为上于邵鲍防等四人为中张蒙二十三人为下与择者四十一人【会要作三十三人】惟泌晟燧三宰相无所差次【按曲江亭为宴乐之地所谓江头宫殿鎻千门是也】
　　唐元和圣德诗
　　韩愈作凡千有二十四字
　　唐平淮夷雅
　　栁宗元作　皇武方城二篇
　　唐河岳英灵集
　　志总集类殷璠二卷　书目集常建至阎防二十四人诗总二百三十四首【各序其诗格于首　序曰贞观标格渐高开元风骨始备】
　　唐中兴间气集
　　志高仲武二卷　书目集至德大厯名人钱起张众甫等二十六人诗一百三十二首【序云五言诗一百四十七言附之】略品叙其诗格且摘警句列于首【以至德兴复风雅复振故名】
　　唐诗　唐诗类选
　　志李戡唐诗三卷　李戡传常恶元和有元白诗多纎艶不逞而世竞重之乃集诗人之类夫古者断为唐诗以讥正其失　志顾陶唐诗类选二十卷【大中校书郎书目凡一千二百三十二首分二十卷】
　　诗评　诗品
　　志文史类顔竣诗例録二卷钟嵘诗评三卷　书目诗评一卷自汉以来能诗者一百二十二人分三品为评旧唐史李嗣真撰诗品一卷【王昌龄诗格】　诗评序陈思
　　为建安之杰公干仲宣为辅陆机为太康之英安仁景阳为辅谢客为元嘉之雄颜延年为辅此皆五言之冠冕文辞之命世近彭城刘士章俊赏之士疾其淆乱欲为当世诗品口陈标榜其文未遂嵘感而作焉
　　唐百家诗选
　　书目二十卷以明皇德宗所制为首
　　唐绝句诗
　　宋朝淳熙中洪迈编唐人绝句诗为六帙后入翰林孝宗召对偶及宫中书扇事迈因以所编进上命寘复古殿书院迈自序谓初编得五千四百篇后采乐府小说诸诗撮其可读者合为八十二卷
　　唐雅
　　宋朝仁宗时李及之进唐雅十篇
　　范师道进咏唐史诗五轴【仁宗时侍御史】
　　太平兴国升平诗
　　四年田锡献升平诗三十章迁左拾遗直史馆赐绯鱼万适雍熙诗二百首　梁鼎着学古诗五十篇　真
　　宗祀汾阴钱易献宋雅一篇
　　淳化赏花诗
　　三年三月丙午宴后苑上临池钓鱼诏羣臣赋诗特召杨亿赋诗御座之侧因习射丁未以羣臣所赋赏花诗五十二首付史馆　宋绶祥符中从幸后苑赏花羣臣皆赋诗命绶晏殊为序
　　祥符诸王唱酬诗
　　五年三月庚寅制诸王唱酬诗序示辅臣【郓王安王及德润德明诗集序共四首】以集付秘阁六月甲寅内出续求访安王诗笔示辅臣上作序冠篇仍付秘阁　徐王元偓献与允中唱和诗一卷制序赐之后取其歌诗文记纂为六卷墨迹三卷上亲作二序命藏秘府【又见御诗类】
　　祥符玉宸殿赋诗
　　见观书类
　　天禧贺建储闱礼成诗
　　见册礼类
　　天圣清辉殿赋诗　蘂珠殿赋诗
　　四年四月乙夘出后苑双头牡丹图示辅臣令馆阁献诗赋两制自章得象以下十三人三馆自康孝基以下二十七人歌诗一百四十篇【表云永平神爵之颂孝明称美者五人贞元重九之篇德宗考第于三等】八年三月十九日壬申观唐明皇山水字石于清辉殿命从臣作歌诗中书第优劣秘阁校理韩羲辞独不成八月六日丁亥天章阁观书元真殿观谷宴蘂珠殿宰臣以下赋诗九年三月十七日赏花钓鱼命从臣赋诗【以新字为韵】闰十月戊辰宴太清楼从臣赋诗各一篇
　　皇雅
　　尹洙撰十篇天监西师耆武宪古大卤帝籍庶土帝制皇治太平
　　皇朝玉堂诗
　　书目三十二卷集皇朝诗歌以神宗御制元丰宫词等十五篇为首
　　宋百家诗选
　　曾慥绍兴中采名人诗起冦准终叶梦得倂记其行事凡五十卷如欧苏王黄之诗为世所传者皆不载又续选二十卷
　　绍兴中兴复古诗
　　十八年七月癸未敷文阁待制张嵲献之八月二十七日诏嘉奬
　　绍兴圣綂诗　中兴圣德诗
　　十八年黄友端进绍兴圣綂诗一篇二月十七日诏免解二十一年十一月二日程端厚献圣德诗除直徽猷阁二十二年九月二十四日刘一止进中兴圣德诗除敷文待制十一月十一日钱周材进绍兴圣德诗除集英修撰
　　嘉定熙朝盛典诗
　　二卷赵师撰嘉定九年取郊祀明堂大朝防孟飨典礼为一百四十二诗纪仪文之盛
　　次韵作诗于古无有高严韦郭来往杜少陵间不过和意【自元白诸人兹体稍出】　五言诗之源生于国风广于离骚着于李苏盛于曹刘　郑都则七子均赋梁苑则三英接曲唱酬之制由是生焉　诗为乐心声为乐体乐体在声瞽师务调其器乐心在诗君子宜正其文乐辞曰诗诗声曰歌　文心雕龙王泽殄竭风人辍采春秋观志讽诵旧章逮楚国讽怨则离骚为刺秦皇灭典亦造僊诗【史记始皇使博士为仙真人诗及行所游天下传令乐人謌之】汉成帝品录三百余篇朝章国采亦云周备而辞人遗翰莫见五言所以李陵【赠苏武诗】班倢妤【怨歌行】见疑于后代也案召南行露始肇半章孺子沧浪亦有全曲则五言久矣又古诗佳丽或称枚叔【文选注古诗盖不知作者或云枚乗】其孤竹一篇则傅毅之词【古诗有冉冉生孤竹】至于张衡怨篇清典可味【见文选注太平御览】仙诗缓歌雅有新声暨建安初五言腾踊晋世羣才稍入轻绮江左篇制溺乎风　朱文公曰古今之诗凡有三变葢自书传所记虞夏以来下及汉魏自为一等自晋宋间顔谢以后下及唐初自为一等自沈宋以后定着律诗下及今日又为一等然自唐初以前其为诗者固有髙下而法犹未变至律诗出而后诗之与法始皆大变以至今日益巧益宻而无复古人之风矣　欧阳文忠公曰古者登歌清庙太师掌之诸侯之国亦各有诗以道其风土性情至于投壶飨射必使工歌以达其意以为宾乐葢诗者乐之苗裔与汉之苏李魏之曹刘得其正始宋齐而下得其浮淫流佚唐之时子昂李杜沈宋王维之徒或得其淳古淡泊之声或得其舒和高畅之节而孟郊贾岛之徒又得其悲愁郁堙之气　敖陶孙器之评诗曰魏武帝如幽燕老将气韵沈雄曹子建如三河少年风流自赏鲍明远如饥鹰独出奇矫无前谢康乐如东海扬防风日流丽陶彭泽如绛云在霄舒卷自如王右丞如秋水芙蓉倚风自笑韦苏州如园客独茧暗合音徽孟浩然如洞庭始波木叶微脱杜牧之如铜丸走坂骏马注坡白乐天如山东父老课农桑事事言言皆着实元微之如李年说天宝遗事貌悴而神不伤刘梦得如镂冰雕琼流光自照李太白如刘安鸡犬遗响白云覈其归存怳无定处韩退之如囊沙背水惟韩信独能李长吉如武帝食露槃无补多欲孟东野如埋泉断劒卧壑寒松张籍如优工行乡饮醻献秩如时有诙气栁子厚如高秋独眺霁晚孤吹李义山如百宝流苏千丝铁网绮宻瓌妍要非适用本朝苏东坡如屈注天潢倒连沧海变百怪终归雄浑欧公如四瑚八琏止可施之宗庙荆公如邓艾缒兵入蜀要以险絶为功山谷如景祗诏入官析理谈而松风之梦故在梅圣俞如关河放溜瞬息无声秦少游如时女步春终伤婉弱后山如九皋独泪深林孤芳冲寂自妍不求识赏韩子苍如梨园按乐排比得伦吕居仁如散圣安禅自能竒逸其他作者未易殚陈独唐杜工部如周公制作后世莫能拟议【巩仲至曰潄六艺之芳润以求真澹】
　　黄鲁直曰以俗为雅以故为新百战百胜如孙吴之兵棘端可以破镞如甘蝇飞卫之射此诗人之竒也
　　赋
　　文章流别论曰赋者敷陈之称释名曰敷布其义谓之赋
　　汉诗赋五种　诗赋百六家
　　艺文志自屈原二十五篇至王褒十六篇凡赋二十家三百六十二篇自陆贾三篇至朱宇三篇赋二十一家二百七十四篇【入扬雄八篇】自孙卿十篇至路恭八篇赋二十五家百三十六篇自客主赋十八篇至隠书十八篇凡杂赋十二家二百三十三篇自高祖歌诗二篇至南郡歌诗五篇凡歌诗二十八家三百一十四篇凡诗赋百六家千三百一十八篇【入扬雄八篇】登高能赋可以为大夫春秋之后大儒孙卿及楚臣屈原离谗忧国皆作赋以风咸有恻隠古诗之义其后宋玉唐勒汉兴枚乘司马相如下及扬子云竞为侈丽闳衍之词没其风谕之义是以扬子悔之自孝武立乐府而采歌谣于是有代赵之讴秦楚之风皆感于哀乐亦可以观风俗知薄厚云序诗赋为五种【六义附庸蔚成大国】　两都赋序武宣之世崇礼官考文章云云孝成之世论而录之奏御者千有余篇
　　汉皇太子生赋　八言七言诗　魏赞述太子赋
　　枚皋传武帝春秋二十九乃得皇子羣臣喜故皋与东方朔作皇太子生赋【元朔元年春】及立皇子禖祝受诏所为皆不从故事重皇子故也衞后立皋奏赋以戒终从行至甘泉雍河东东巡狩封泰山塞决河宣房游观三辅离宫馆临山泽弋猎射驭狗马蹵鞠刻镂上有所感辄使赋之【凡可读者百二十篇】　东方朔传朔之文辞有封泰山责和氏璧及皇太子生禖屏风殿上栢柱平乐观赋猎八言七言上下【晋灼曰八言七言诗各有上下篇】　王襃传虞侍太子作甘泉洞箫颂太子令后宫左右诵读之　志枚皋赋百二十篇王褒赋十六篇【隋唐志王褒集五卷】　文选有洞箫赋艺文类聚有甘泉宫颂　魏卞兰有赞述太子赋　曹植有皇子生颂
　　汉司马迁赋　相如赋
　　志司马迁赋八篇司马相如赋二十九篇
　　汉扬雄赋
