<!-- { "loadSidebar": true } -->
　　天文志中晷之法初李淳风造厯定二十四气中晷与祖冲之短长颇异然未知其孰是及一行作大衍厯诏太史测天下之晷求其土中以为定数其议曰周礼大司徒以土圭之法测土深日至之景尺有五寸谓之地中郑氏以为日景于地千里而差一寸尺有五寸者南戴日下万五千里地与星辰四游升降于三万里内是以半之得地中今颍川阳城是也宋元嘉中南征林邑五月立表望之日在表北交州影在表南三寸开元十二年【四月壬子】测交州夏至在表南三寸三分与元嘉所测畧同使者大相元太言交州望极才髙二十余度【防要云才出地三十余度】八月海中望老人星下列星粲然明大者甚众古所未识乃浑天家以为常没地中者又铁勒北有骨利干昼长夜短既夜天如曛不暝夕胹羊胛才熟而晓盖近日出没之所【防要开元十二年四月二十三日壬子命太史监南宫説太史官大相元大等驰往安南武陵蔡蔚等州测数年还京与一行校之】太史监南宫説择河南平地设水凖绳墨植表以引度之自滑台始白马夏至之晷尺五寸七分又南得浚仪岳台晷尺五寸三分又南得扶沟晷尺四寸四分又南至上蔡武津晷尺三寸六分半大率五百二十六里二百七十步晷差二寸余而旧説王畿千里晷差一寸妄矣今以勾股校阳城中晷夏至尺四寸七分八厘冬至丈二尺七寸一分半定春秋分五尺四寸五分以覆矩斜视极出地三十四度十分度之四自滑台浚仪扶沟上蔡武津表视之其北极去地虽秒分微有盈缩难以目校大率三百五十一里八十步而极差一度极之逺近异则黄道轨景固从而变矣比嵗武陵晷以图测之定气四尺四寸七分按图斜视极髙二十九度半差阳城五度三分蔚州横野以图测之定气六尺六寸二分半按图斜视极髙四十度差阳城五度三分凡南北之差十度半其径三千六百八十八里九十步自阳城至横野武陵大率夏至与南方差少冬至与北方差多又以图校安南日在天顶北二度四分极髙二十度四分冬至晷七尺九寸四分定春秋分二尺九寸三分夏至在表南三寸三分差阳城十四度三分其径五千二十三里至林邑日在天顶北六度六分彊极髙十七度四分周围二十五度常见不隐冬至晷六尺九寸若令距阳城而北至铁勒之地亦差十七度四分与林邑正等吴中常侍王蕃考先儒所传以戴日下万五千里为勾股斜射阳城考周径之率以揆天度当千四百六里二十四步有余今测日晷距阳城五千里已在戴日之南则一度之广皆三分减二南北极相去八万里其径五万里宇宙之广岂若是蕃之术以蠡测海也【通典云用勾股法筭之大约南北极相去才八万余里】十三年至岱宗时山下夜漏未尽自日观东望日已渐髙据厯法晨初迨日出差二刻半今差三刻余原古人所以步圭景之意将以节宣和气辅相物宜不在于辰次之周径其所以重厯数之意将以敬授人时钦若乾象不在于浑盖之是非若乃述无稽之法于视听之所不及则君子当缺疑而不议也而或者各守所传之器以述天体谓浑元可任数而测天象可运筭而闚终以六家之説迭为矛盾诚以为盖天耶则南方之度渐狭果以为浑天耶则北方之极寖髙此二者浑盖之家尽智毕议未见能通其説也则王仲任葛稚川之徒区区于异同之辨何益人伦之化哉凡晷差冬夏不同南北亦异先儒一以里数齐之遂失其实今更为覆矩图南自丹穴北暨幽都每极移一度辄累其差可以别日食之多少定昼夜之长短而天下之晷皆协其数矣昭宗时太子詹事边冈修厯术服其精粹以为不刋之数也　旧书天文志曰一行覆矩图自丹穴以暨幽都之地凡为图二十四以考合蚀之分数知定漏之长短今载诸州测景尺寸如左　太平御览交州去洛九千余里孙悚云立表效景景在表南岂古郡以日南为名者其斯义乎又有比景县北比二字相似　晋太康记河南阳城县是为土中夏至景尺有五寸　南越志日南五月立表望之日在表北景居南　山海经长留之山其神白帝少昊居之主司反景　淮南天文训日行九州七舍有五亿万七千三百九里视日出入前表中一寸是寸得一里也　隋志梁祖暅曰考灵曜先儒求得天地相去十七万八千五百里以晷影验之失于过多王蕃所考校之前説不啻减半盖近宻乎刘焯云以二至之影定去极晷漏周官夏至日影尺有五寸张衡郑王蕃陆绩先儒等皆以为影千里差一寸言南戴日下万五千里表影正同天髙乃异考之筭法必为不可寸差千里亦无典説今交爱之州表北无影计无万里南过戴日是千里一寸非其实差请一水工并解筭术士取河南北平地量数百里南北使正审时以漏平地以绳随气至分同日度影得其差率里即可知　厯志中气议曰厯气始于冬至稽其实盖取诸晷景步轨漏术曰南方戴日之下正中无晷自戴日之北一度乃初数千三百七十九自此起差　易通卦验曰冬至之日立八神植八尺之表日中规其晷之如度者则嵗美民和晷进则水退则旱进尺二寸则月食退尺则日食晷进为嬴晷退为缩吕氏春秋曰审堂下之隂而知日月之行白民之南
　　建木之下日中无影呼而无响盖天地之中也
　　干徳司天台景表
　　见律厯
　　皇祐岳台晷景新书　圭表
　　见天文　岳台今京师岳台坊地曰浚仪近古景之所洛诰称自土是也　表长八尺见于周髀　厯志载皇祐元年己丑二年庚寅三年辛夘自小雪至立冬气之盈缩新表测影王朴筭影新法筭影测影长加时早晚岳台晷影周嵗筭数　皇祐初为圭法置于司天监
　　熙宁景表议
　　七年六月二十一日进表影【御迎阳门观】　沈括上景表议曰步景之法定南北为难臣在本局景入浊出浊之节日日不同参考旧闻别立新术景之表三其崇八尺博三寸三寸杀一以为厚圭首剡其南使偏鋭其趺方厚各二尺环趺刻渠受水以为凖以铜为之表之四方墨以为中刻之缀四绳垂以铜丸先约定四方以十二表南北相重相去二尺各使端直三表相去左右上下以度量之令相重如一自日初出则量西景三表相去之度又量三表之端景之所至各别记之至日欲入东景亦如之长短同相去之疎宻又同则以东西景端随表景规之半折以求最短之景五者皆合则半折最短之景为比表南墨之下为南东西景端为东西五一有不合未足以为正既得四方则惟设一表方首表下为石席以水平之植表于席之南端席广三尺长如九服冬至之景自表趺刻以为分分积为寸寸积为尺为宻室以栖表当极为霤以下午景使当表端凡景表景薄不可辨即以小表副之　元丰五年正月二十三日详定浑仪官欧阳发言至道皇祐之器及影表皆有差谬【防要】
　　绍熙铜表
　　见厯法
　　水臬
　　国史天文志韩显符造铜仪之制有九九曰水臬十字为之其水平满北辰正以置四隅各长七尺五寸髙三寸半深一寸四隅水平则天地凖唐贞观初李淳风于浚仪县古岳台测北极出地高三十四度八分差阳城九分今测定北极高三十五度以为常凖　月令正义郑注考灵曜夏至之日上极万五千里星辰下极万五千里故夏至之日下至东井三万里　叶氏曰日仲春在奎十四度仲秋在角五度景居二至长短之中去极俱九十一度
　　隂阳五行书
　　黄帝隂阳　　神农五行　黄帝泰素
　　前志五行家泰一隂阳二十三卷黄帝隂阳二十五卷黄帝诸子论隂阳二十五卷神农大幽五行二十七卷隂阳家黄帝泰素二十篇【六国时韩诸公子所作刘向别録云韩诸公孙言】
　　【隂阳五行以为黄帝之道】　崇文目黄帝朔书一卷【托师旷东方朔太公撰】法言或问黄帝终始曰托也
　　黄帝四序堪舆
　　元魏太安四年殷绍上一卷表云先师所注黄帝四序经文三十六卷合三百二十四章言天地隂阳之本撮要为一卷　隋志二卷【作堪余】　唐志五行类一卷又地节堪舆二卷　崇文目五行类一卷　周礼占梦疏郑荅张逸问案堪舆黄帝问天老事云四月有癸亥十月丁巳为隂阳交防云今八会其遗象者案堪舆大防有八小防亦有八【堪舆天老曰正月阳建于寅】　前汉志堪舆金匮十四卷隋志八防堪余一卷堪余厯二卷唐志堪舆厯注二卷国史志商绍太史堪舆厯一卷　扬雄传注张晏曰堪舆天地总名孟康曰神名造图宅书者　保章氏注堪舆有郡国所入度非古数也　日者传褚先生载孝武时聚防占家有五行堪舆建除丛辰厯天人太一家　后汉许慎云堪天道舆地道　唐吕才云堪舆经黄帝对天老有五姓之言　吕氏春秋羲和作占日尚仪作占月后益作占嵗
　　黄帝式经
　　隋志五行类黄帝式经三十六用一巻曹氏撰【唐志同】又黄帝岀军遯甲式法一巻　史记正义引六甲孤虚法【刘歆七畧云有风角孤虚二十卷】　唐志黄帝式用常阳经一卷　汉志五行有羡门式法二十卷羡门式二十卷　史日者传分策定卦旋式正棊　月令正义耕用亥日故云元辰知用亥者以隂阳式法正月亥为天仓【又云按隂阳式法丑鱼鼈蟹】
　　黄帝隂符经
　　唐志神仙家集注隂符经一卷【太公范蠡谷子张良诸葛亮李淳风李筌李洽李鉴李鋭杨晟】李筌骊山母传隂符义一卷【筌号少室山达观子于嵩山虎口岩石壁得黄帝隂符本题云魏道士冦谦之传诸名山筌至骊山老母传其説】李靖隂符机一卷韦隂符经正卷一卷张果太无传一卷又辨命论一卷　中兴书目一卷分上中下篇骊山老母注少室山布衣李筌撰序云得此经于嵩山石壁中不晓其义后至骊山逢一老姥有火生于木祸发必尅之语【见上篇】因问之姥乃授以隂符义隂符经者黄帝之书或云受之广成子或云受之女或云黄帝与风后玉女论隂阳六甲退而自着其事【隂者暗也符者合也天机暗合于事机故曰隂符】隂符经疏一卷表淑真疏并序有讃沈该注一卷又元谭一卷【不知作者】　上篇观天之道执天之行宇宙在乎手万化在乎身天人合发万化定基中篇动其机万化安下篇三返昼夜用师万倍心生于物死于物机在目【蔡元定注】　咸平三年蔡望进新注隂符经八月十八日宋白看详付史馆　蔡氏序曰隂符经三百言李筌得于石室中云冦谦之所藏出于黄帝河南邵氏以为战国时书程子以为非商末则周末世数乆逺不得而详知以文字气象言之必非古书然非深于道者不能作也大要以至无为宗以天地文理为数谓天下之故皆自无而生有人能自有以返无则宇宙在手矣筌之言曰百言演道百言演法百言演术道者神仙抱一法者富国安民术者强兵战胜而不知其不相离也一句一义三者未尝不备道者得其道法者得其法术者得其术三之则悖矣或曰此书即筌之所为也得于石室者伪也其词支而晦故人各得以其所见为説耳　唐李筌传骊山老母之言曰此符三百余言百言演道百言演法百言演术上有神仙抱一之道中有富国安民之法下有强兵战胜之术分为三章又有六注谓太公范蠡谷张良诸葛亮及筌也系以正义不言谁作后序中谓出于骊山老母亦间有无主名者畧计太公之言八张良之言九谷六诸葛五范蠡才一见而筌及正义尤详后有断章三赞又道士希严作赞三十九首可谓备矣　程子曰老子言甚杂如隂符经却不杂然皆窥测天道之未尽者也　黄庭坚曰隂符出于筌熟读其文知非黄帝书
　　殷隂阳书
