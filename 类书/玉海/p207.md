<!-- { "loadSidebar": true } -->
　　隋志光武中兴笃好文雅明章继轨尤重经术四方鸿生钜儒负袠自逺而至者不可胜算石室兰台弥以充积又以东观及仁夀阁集新书校书郎班固傅等典掌焉并依七畧而为书部固又编之以为汉书艺文志董卓之乱献帝西迁图书缣帛军人皆取为帷囊所收而西犹七十余载　后汉班昭就东观藏书阁踵成汉书　黄香诣东观读所未尝见书　窦章入东观刘瑜上书曰陛下开东序金縢史官之书
　　魏中经　晋中经簿　四部　秘阁四部书
　　隋志魏氏代汉采掇遗亡藏在秘书中外三阁魏秘书郎郑黙始制中经【黙删省旧文着魏中经时中书令虞松曰而今而后朱紫别矣】秘书监荀朂又因中经更着新簿分为四部摠括羣书一曰甲部纪六艺及小学等书二曰乙部有古诸子家近世子家兵书术数三曰丙部有史记旧事皇覧簿杂事四曰丁部有诗赋图讃汲冢书【朂传云得汲冢中古文竹书诏朂撰次以为中经列在秘书　穆天子传序谨以二尺黄纸冩上请付秘书缮冩藏之中经副在二阁　春秋正义太康元年得竹书七十五卷有周易上下经二卷纪年十二卷琐语十一卷周王逰行五卷今谓穆天子传此四部差为整顿诏荀朂和峤以字冩之】大凡四部合二万九千九百四十五卷但録题及言盛以缥嚢书用缃素至于作者之意无所论辨【朂与中书令张华依刘向别録整理记籍】东晋之初渐更鸠聚著作郎李充以朂旧簿校之其见存者但有三千一十四卷充遂摠没众篇之名但以甲乙为次【充传云字度为大著作郎时典籍混乱充删除烦重以类相従分作四部五经为甲史记为乙诸子为丙诗赋为丁甚有条贯秘阁以为永制】晋中经十四卷荀朂撰【唐志云晋中经簿十四卷】晋义熈以来新集目録三卷【唐志丘深之　归藏案晋中经有之】　续晋阳秋孝武宁康十六年诏著作郎徐广校秘阁四部见书凡三万六千卷　魏志注周生烈所著述见晋武帝中经簿
　　晋撰定官书
　　张华尝徙居载书三十乘秘书监挚虞撰定官书皆资华本以取正　荀崧西阁东序河图秘书禁籍志成帝建始四年置尚书五人一人为仆射四人分为四通掌图书秘记章奏之事　文选注晋令曰秘书郎掌中外三阁经书　南史何宪该通羣籍天阁寳秘无遗焉任昉刘沨共执秘阁四部书问其所知自甲至丁莫见所遗　任昉诗刘畧班艺虞志荀录
　　宋四部目録　七志
　　隋志其后中朝遗书稍流江左宋元嘉八年秘书监谢灵运造四部目録大凡六万四千五百八十二卷元徽元年秘书丞王俭又造目録大凡万五千七百四卷俭又别撰七志一曰经典志纪六艺小学史记杂传二曰诸子志纪今古诸子三曰文翰志纪诗赋四曰军书志纪兵书五曰隂阳志纪隂阳图纬六曰术艺志纪方技七曰图谱志纪地域及图书其道佛附见合九条然亦不述作者之意但于书名之下每立一而又作九篇条例编乎首卷之中文义浅近未为典则【七志七録大体虽凖向歆而逺不逮　宋书元徽元年八月辛亥秘书丞王俭表上七志三十卷　南史本传云四十卷　齐书俭撰定元徽四部书目　俭集序云采公曾之中经刋度之四部依刘歆七畧更撰七志　隋志宋元徽元年四部书目録四卷王俭撰今书七志七十卷王俭撰唐志贺縦补注　文选后汉书注引今书七志】中原文教之盛苻姚而已宋武入闗收其图籍才四千卷赤轴青纸文字古拙魏孝文徙都洛邑借书于齐【魏阙书目録一卷】逺覧马史班书近观王阮志録挹其风流体制削其浮杂鄙俚　唐韦述开元初为栎阳尉秘书监马懐素奏述与诸儒即秘书续七志五年而成　旧唐志晋总括羣书裁二万七千九百四十五卷江表所存官书凡三千一十四卷至宋谢灵运造四部书目録凡四千五百八十二卷其后王俭复造书目凡五千七十四卷【卷数与前不同】
　　宋秘书阁四部书目
　　宋书殷淳为秘书丞在秘书阁撰四部书目凡四十卷行于世【谢灵运为秘书监整理秘阁书】　史通宋孝王闗东风俗亦有坟籍志其所録皆邺下文儒之士讐校之司所列书名惟取当时撰者
　　齐四部要畧　四部书目　总明观四部书
　　齐书竟陵王子良集学士抄五经百家依皇览例为四部要畧千卷　永明三年省总明观于王俭宅开学士馆以总明四部书充之　隋志齐永明中秘书丞王亮监谢胐又造四部书目大凡一万八千一十卷【梁纉为秘书郎帝执四部书目曰读此毕可言优仕矣】
　　梁四部　七録　五部目録
　　隋志齐末兵火延烧秘阁经籍遗散梁初秘书监田昉躬加部集又于文徳殿内列藏众书华林园中总集释典大凡二万三千一百六卷而释氏不预焉梁有秘书监任昉殷钧四部目録【任昉传自齐永元以来四部篇卷纷杂昉手自讐校由是第目定焉殷钧传校定秘阁四部书更为目録】又有文徳殿目録术数之书更为一部使奉朝请祖暅撰其名故梁有五部目録【武帝敕到洽抄甲部书为十二卷】普通中有防士阮孝绪沈静寡欲防好坟史博采宋齐以来王公之家凡有书记参校官簿更为七録一曰经典録纪六艺二曰记传録纪史传三曰子兵録纪子书兵书四曰文集録纪诗赋五曰技术録纪数术六曰佛録七曰道録其分部题目颇有次序剖析词义浅薄不经【史通曰阮孝绪七録书有文徳殿者丹笔写其字】元帝收文徳之书及公私经籍归江陵大凡七万余卷陈天嘉中又更鸠集考其篇目遗阙尚多七録十二卷阮孝绪撰【唐志同】梁天监以来四部书目四卷殷钧撰【唐志丘賔卿】梁东宫四部目録四卷刘遵撰梁文徳殿四部目録四卷刘孝标撰古今四部书目五卷梁刘杳撰陈秘阁图书法书目録一卷陈天嘉六年夀安殿四部目録徳教殿四部目録各四卷承香殿五经史记目録二卷【唐志有陈天嘉四部书目四卷】史记正义引七録
　　魏甲乙新録
　　北史孙恵蔚迁秘书丞见典籍新故杂揉首尾不全请依前丞卢昶所撰甲乙新録欲禆残补缺损并有无校练句读以为定本其无本者广加捜求
　　隋嘉则殿藏书　开皇书目　秘阁书三品四部　七林
　　北史隋西京嘉则殿有书三十七万卷炀帝命秘书监栁顾言等诠次除其重复猥杂得正御本三万七千余卷纳于东都脩文殿又写五十副本简为三品分置西京东都宫省官府其正御书皆装翦华绮寳轴锦标于观文殿前为书室十四间窻户褥幔咸极珍丽【大业十一年増秘书省百二十员并以学士补之】　隋志开皇三年秘书监牛表请搜访异本每卷赏绢一匹于是异书间出平陈已后经籍渐于是总集编次为正副二本蔵于宫中其余以实秘书内外之阁凡三万余卷炀帝即位秘阁书写五十副本分为三品上品红瑠璃轴中品绀瑠璃轴下品漆轴扵东都观文殿东西厢贮之东屋藏甲乙西屋藏丙丁又聚古迹名画于殿后起二防东曰妙楷台藏古迹西曰寳台藏古画又集道佛经别撰目録【帝好著述成新书三十一部万七千余卷】唐武德五年平伪郑収图书古迹命宋遵贵载之行经底柱多被漂没存者十不一二其目録亦为所渐濡时有残缺今考见存分为四部合条为一万四千四百六十六部有八万九千六百六十六卷六艺经纬六百二十七部五千三百七十一卷【班固列六艺为九种合纬书为十种】史之所记八百一十七部一万三千二百六十四卷凡十三种诸子合八百五十三部六千四百三十七卷【叙为十四种】集部凡五百五十四部六千六百二十二卷【合为三种】凡四部经传三千一百二十七部三万六千七百八卷通计亡书合四千一百九十一部四万九千四百六十七卷道经三百七十七部一千二百一十六卷佛经一千九百五十部六千一百九十八卷大凡经传存亡及道佛六千五百二十部五万六千八百八十一卷约文绪义凡五十五篇各列本条之下以偹经籍志　唐志牛隋开皇四年书目四卷【隋志云四部目录】王劭隋开皇二十年书目四卷隋志又有开皇八年四部书目録四卷大业正御书目録九卷　许善心时图籍淆乱效阮孝绪七録更制七林各为总叙冠于篇首　牛开皇初上表请开献书之路曰周官外史掌三皇五帝之书及四方之志武王问黄帝颛顼之道太公曰在丹书有国家者曷尝不以诗书而为教孔子制礼刋诗修春秋易道及秦皇驭防下焚书之令此书之一厄也汉建藏书之防置校书之官及王莽末并従焚烬此书之二厄也光武下车求文雅肃宗亲临讲肄和帝数幸书林及孝献移都图书缣帛皆取为帷囊此书之三厄也魏文更集经典皆藏在秘书内外三阁遣秘书郎郑黙删定旧文论者美其朱紫有别晋荀朂定魏内经更着新簿刘石凭陵从而失坠此书之四厄也刘平姚收图籍四千卷僣伪之盛莫过二秦齐梁之间经史弥盛王俭撰七志阮孝绪为七録总其书数三万余卷萧绎有江陵收文徳殿书及公私典籍七万余卷悉送荆州周师入郢悉焚之所收十才有二三此书之五厄也今御书单本合一万五千余卷部秩残缺比梁旧目止有其半年逾千载数遭五厄兴集之期属膺圣世上纳之扵是下诏献书一卷赉缣一疋一二年间篇籍稍偹
　　唐十九家目録
　　志目録类十九家二十二部四百六卷始于七畧别録终扵羣书四録书目有刘向歆别録七畧荀朂中经簿丘深之义熙集目王俭元徽书目今书七志阮孝绪七録丘賔卿天监书目刘遵梁东宫书目牛开皇书目王劭开皇书目殷淳四部书目序録杨松珍史目虞龢法书目録元行冲四録文章叙録则有荀朂新撰文章家集叙挚虞宋明帝沈约傅亮文章志失姓名者陈天嘉书目及名手画録二家不着録者十二家一百十四卷始于毋煚之録韦述吴兢蒋彧之目宗諌十三代史目李肇经史释题常宝鼎文选著作人目尹植文枢秘要目唐书叙目及孙玉汝唐宝録目河南东斋史目终杜信东斋籍　六典史类十三曰略録纪史策条目七略等三十部二百十四卷【隋志簿録篇同　旧志书目十八部凡二百十七卷】
　　唐秘书省四部图籍
　　百官志秘书省监一人少监二人丞一人监掌经籍图书之事郎三人掌四部图籍以甲乙丙丁为次皆有三本曰正曰副曰贮校书郎正字掌雠校典籍　六典秘书郎掌四部图籍分库藏之经类十史类十有三子类十有四集类三　崇文总目唐秘书阁书目四卷
　　唐贞观内库书　内府四部羣书
