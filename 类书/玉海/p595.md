<!-- { "loadSidebar": true } -->
　　志地理类高少逸四夷朝贡録十卷防昌中奉诏撰【给事中　书目起武德迄防昌能以名通皆书国氏　防昌中纥于斯朝贡莫知其本原李德裕因请序诸蕃谱系命少逸同修撰本二十卷合爲十卷】
　　唐四夷君长朝　宿卫
　　通鉴贞观二十二年是时四夷君长争遣使献见元正朝贺数百千人上引见诸胡使者谓侍臣曰穷髪之地尽爲编戸　魏征传于是帝即位四年岁断死刑二十九几至刑措米斗三钱帝尝叹曰今大乱之后其难治乎徴曰与封德彛辨论云云帝纳之不疑至是天下大治蛮夷君长袭衣冠带刀宿卫东薄海南逾岭戸开不闭行旅不赍粮取给于道帝谓羣臣曰此徴劝戒我行仁义既效矣惜不令封德彛见之
　　唐远国遣使朝献
　　传贞观后远小国君遣使者来朝献有司未尝参考本文今附左右曰大辞弥贞观十八年【防要十九年三月】与摩罗游使者偕朝二十一年有健达献佛土菜龙朔元年【八月】多福遣使来朝揔章元年有未陀提开元五年有习阿萨般并遣使朝贡七年诃毗施因吐火罗酋献师子五色鹦鹉天宝时来朝者曰俱烂那舎摩威远苏吉利发屋兰苏利悉单建城新城俱位【或曰商弥】凡八国【西方之戎唐兴以次修贡盖百余】　天寳六载都盘等六国皆遣使入朝封都盘顺化王勃达守义王阿没恭信沙兰顺礼罗利支义宁怛满奉顺王　挹怛国汉大月氐之种天宝中遣使朝贡　昙陵居大洲中贞观十六年遣使朝贡
　　唐羁縻州　都督府
　　见地理类　地理志唐自太宗平突厥西北诸蕃及蛮夷稍稍内属即其部落置州县凡府州八百五十六号羁縻
　　唐新罗织锦颂　观释奠　赐晋书
　　传传世三十至真平以隋开皇十四年贡方物唐高宗永徽元年新罗女王真德攻百济破之【在百济东南本辰韩种也　梁普通二年随百济奉献方物】遣春秋子法敏入朝织锦爲颂以献曰巨唐开洪业巍巍皇猷昌止戈成大定兴文继百王统天崇雨施治物体含章深仁偕日月抚运迈时康幡旗既赫赫钲皷何煌煌外夷违命者翦覆被夭殃淳风凝幽显遐迩竞呈祥四时和玉烛七耀廵万方维岳降宰辅维帝任忠良三五成一德昭我唐家唐帝美其意擢法敏大府卿【防要云永徽元年新罗王金眞德大破百济遣使来朝仍织锦作五言太平诗以献帝嘉之】显庆元年【三月】春秋又破百济兵遣使来告防初武德四年王眞平遣使入朝高祖诏庾文素持节荅劳后三年拜柱国封新罗王贞观三【五】年献女乐二太宗付使者归之是岁眞平死无子立善德爲王十七年帝伐高丽诏率兵破虏善德使兵五万拔水口城以闻二十一年善德死妹眞德袭王明年【十二月癸未】遣子文王及弟伊賛子春秋来朝拜文王左武卫将军春秋特进因请改章服从中国制内出珍服赐之又请国学观释奠讲论帝赐所制晋书辞归敇三品以上郊饯后龙朔三年【四月】以其国爲鸡林大都督府授法敏大都督开耀元年子政明袭王垂拱二年【三月十四日】遣使朝丐唐礼及它文辞武后赐吉凶礼及文辞五十篇【一本云写吉凶要礼并文馆词林采其辞涉规诫者勒成五十卷赐之】　开元中数入朝二十五年承庆袭王诏邢璹持节往曰新罗号君子国知诗书卿宜演经谊使知大国之盛【防要云请礼记并杂文章】长庆二年【十二月】宝歴元年再遣使来朝留宿卫开成初【元年】遣子义琮请留卫五年【四月】鸿胪寺籍质子及学生岁满者一百五人皆遣之艺文志顾愔新罗国记一卷【大厯中归崇敬使新罗愔爲从事】
　　唐葛逻禄内属
　　实录开元二年九月壬子诣凉州内属【在北庭西北金山之西】永徽元年六月高偘伐车鼻可汗三族皆内属后自号三姓　叶护开元初再朝【天宝五年】　防悉密贞观二十三年始来朝　拂涅开元天宝间八来献鲸睛貂防白兎皮　铁利开元中六来越喜七来贞元中一来虞娄贞观间再来贞元一来　后渤海盛靺鞨皆役属之不复与王防
　　唐显庆四国入朝　西爨贡方物
　　传瞻博或曰瞻婆显庆中与婆岸千支【在西南海中】弗舎跋若磨腊四国并遣使者入朝又哥罗舎分【在南海南防要龙朔二年五月至】修罗分【在海北】甘毕【在南海上】三国贡方物又多摩苌贡方物　室利佛逝有城十四夏至立八尺表影在表南二尺五寸咸亨至开元数遣使者朝又献歌舞以其王爲左威卫大将军赐紫袍金钿带后遣子入献天宝元年【正月】诏宴于曲江宰相防册封宾义王　名蔑【一作多蔑】以十二月爲岁首龙朔【元年八月】来贡　单单干封总章时献方物　西爨南宁之渠帅隋开皇初朝贡置恭协昆州高祖以达爲昆州刺史益州刺史段纶遣俞大施至南宁诱诸部皆纳欵武德三年【七月二十四日】贡方物　西有徒莫祗俭望蛮贞观二十三年内属以其地爲五州
　　唐渤海遣子入侍
　　传渤海本粟末靺鞨及祚荣号震国王中宗遣侍御史张行岌招慰祚荣遣子入侍先天中遣使拜渤海郡王以所统爲忽汗州都督始去靺鞨号宗世朝献者二十九【开元二年三月令生徒六人入学新罗七人二十六年渤海遣使来写唐书及三国志晋国三十六国春秋】大厯二十五贞元四元和十六朝献长庆四宝厯再文宗世来朝十二防昌四咸通三初其王数遣诸子诣京师大学习议古今制度遂爲海东盛国【实录贞元十一年二月乙巳册嵩隣爲渤海王】　志张建章渤海国记三卷
　　唐勃律来朝
　　传大勃律万岁通天逮开元时三遣使朝册其君爲王再贡方物小勃律开元初王没谨忙来朝宗子蓄之以其地爲绥远军天宝六载高仙芝平其国于是拂菻大食诸胡七十二国皆震恐归附改其国号归仁置归仁军募千人鎭之　谢防景云初朝贡开元册爲王天宝中数朝献　防延贞观初遣使入朝显庆三年授其王写凤州都督　石汗那天宝中朝献　识匿【防要云瑟匿】贞观二十年【三月】与似没役槃二国使者偕来朝　俱蜜贞观十六年遣使入朝天宝时献马
　　唐靺鞨入朝
　　通鉴开元十四年黑水靺鞨【居肃愼地　又见上突利入朝】遣使入见以其国爲黑水州置长史鎭之【防要贞观十四年】　传武德五年渠长始来贞观二年臣附以其地爲燕州开元十年其酋来朝拜勃利州刺史十三年安东都护薛泰请置黑水府以部长爲都督刺史置长史监之幽州都督讫宗世朝献者十五大厯世七贞元一元和中再【地理志黒水州都督府开元十四年置】
　　唐于阗来朝
　　通鉴上元元年十二月戊子于阗王伏阇雄率子弟酋领七十人来朝二年正月丙寅以其国爲毗沙都督府分爲十州以伏阇雄爲都督　传于阗距京师九千七百里并有汉戎卢杆弥渠勒皮山五国地贞观六年其王尉迟屈宻遣使入献后三年遣子入侍龟兹平其王伏阇信大惧使子献橐它三百长史薛万备愿假轻骑羁献京师至则陈唐威灵劝入见乃随使者来防【二十三年七月己酉入朝】高宗立授右骁卫大将军赐袍带请以子弟宿卫开元初献马驼豽至德初其王胜以兵赴难请留宿卫【胜天宝中入朝献名玉良马宗授右威卫将军毗沙府都督】　章求拔国贞观二十年【闰三月】因悉立国遣使入朝　罽賔国贞观十一年使至上曰九夷重译魏征之力也献俱物头花永徽二年献耨特防显庆三年列爲修鲜都督府龙朔初授其王都督开元七年遣使献天文经及秘要药方八年册其王乾元元年遣使朝贡
　　唐西山八国入朝
　　韦臯传初云南蛮羁附吐蕃其盗塞必以蛮爲乡道臯间使招徕之云南欵边求内属约东蛮主骠傍苴梦冲等絶吐蕃盟云云【见兵捷】贞元九年城盐州于是西山羌女诃陵南水白狗逋租弱水清逺咄霸八国酋长皆因臯请入朝遣崔佐时由石门趣云南而南诏复通石门者隋史万岁南征道也天宝中鲜于仲通下兵南溪道遂闭至是蛮径北谷近吐蕃故臯治复之繇黎州出卭部直云南置青溪闗号曰南道　西域传东女贞元九年其王汤立悉与白狗君及哥隣君董卧庭逋租君邓吉知南水君薛尚悉曩弱水君董避和悉董君汤息賛清远君苏唐磨咄霸君董藐蓬皆诣劒南韦臯求内附其种散居西山弱水虽自谓王盖小小部落耳至是犹上天宝所赐诏书【共三十九通】臯处其众于维霸等州立悉等入朝召见麟德殿差赐官禄于是松州羌二万口相踵入附【防要云二万余戸】立悉等官刺史皆得世袭明年元防讫赐金帛遣还八月加韦臯统押近界诸蛮及西山八国云南安抚使　路岩传爲劒南西川节度使置定边军于卭州拒大度治故闗由是西山八国来朝
　　唐六蛮内附
　　旧纪贞元九年七月劒南西川羌女国王阳立志哥邻王【西域传曰君】董卧庭白狗王罗陀忩弱水王董辟和逋租王弟邓告知南水王侄尚悉曩等六国君王自来朝贡六国初附吐蕃韦臯出西山讨吐蕃故六蛮内附各授官秩【传又有悉董君清逺君咄霸君】
　　唐骠国内附
　　传骠国古朱波也凡属国十八部落二百九十八贞元中王雍闻南诏归唐有内附心异牟寻令进乐人其乐五译而至　防要贞元十八年正月遣其弟悉利移来朝咸通三年二月贡方物
　　唐含元殿受南诏朝贺　赐黄金印　赐锦袍金钿带
