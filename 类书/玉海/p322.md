<!-- { "loadSidebar": true } -->
　　神宗是正典礼诏侍臣作天子皇帝六玺追琢未就崇寜五年有献玉印方寸者【以龟为纽】其文曰承天福延万亿永无极遂以九字为文命工更刻螭纽方盘上圆下方名为镇国宝又作受命宝皆方四寸有竒篆以虫鱼帝自为记并元丰六玺通为八寳【镇国受命二宝宝而不用藏之内府诏曰获全玉于异域得妙工于编氓】大观元年遂黜皇祐镇国元符受命二宝不用二年正月壬子朔御大庆殿受八宝【置符宝郎四员门下省二员以中人掌宝于禁中内外各二员　亲制八宝九鼎记】后又从于阗得大玉逾二尺又制定命宝赤螭纽文曰范围天地幽賛神明保合太和万夀无疆篆以鱼虫其寳九寸检亦如之合前八宝为九以九寳为称【乾元用九之义】政和八年正月甲申朔受定命宝皆赦天下宣和四年十一月丙辰朔修饰旧宝玺用之郊禋则辇官奉宝舆导驾九宝为五重前列香案定命受命及天子宝在左镇国及皇帝宝在右行礼则陈于宫架之前
　　绍兴受命中兴宝　八宝　十一寳　三御寳
　　靖康二年四月丁卯谢克家奉玉玺至大元帅府文曰大宋受命之宝绍兴元年五月八日癸卯内殿宣示大宋受命中兴之寳视定命宝犹大半分【玉甚明润追琢精巧　是嵗宗祀不陈八宝十六年始陈于郊祀如旧仪二十八年宗祀亦设之乾道初郊复诏省约及皇太子受册符寳郎陈八宝于御坐之左右绍熈二年礼官以八宝非奉神之物请遵乾道省约之制】　中兴御府藏玉宝十有一一曰镇国神宝【文曰承天福延万亿永无极】二曰受命宝【文曰受命于天既夀永昌　二宝封禅用之】三曰天子之寳【荅外夷书用之】四曰天子信寳【举大兵用之】五曰天子行寳【封册用之】六曰皇帝之宝【荅隣国书用之】七曰皇帝信寳【赐隣国书及物用之】八曰皇帝行宝【降御劄用之】所谓八宝也【皆髙宗作绍兴十六年再郊始备八宝】九曰大宋受命之寳【太祖作】十曰定命寳【徽宗作】十一曰大宋受命中兴之寳【髙宗绍兴元年作】　金寳三皆建炎二年秋所作一曰皇帝钦崇国祀之寳【印香合祠表】二曰天下合同之寳【印中书门下省文字】三曰书诏之寳【印诏书　建炎二年八月甲寅新铸钦崇国祀天下合同书诏之寳自是月乙卯行用】
　　绍兴尊号册宝
　　天圣二年皇太后玉寳方四寸九分厚一寸二分龙纽元祐元年十二月丙午中书省言太皇太后同此制皇太后太妃并金寳绍兴十年奉上慈宁殿册寳三十二年七月朔孝宗诏制太上皇帝尊号册寳册用珉玉简长尺二寸聮以金绳刻龙镂金玉宝方四寸九分填以金盘龙纽系以锦大绶太上皇后册寳参用慈寜之制乾道七年正月淳熙二年十二年加上尊号册寳绍熙元年庆元二年上寿皇太上册寳【详见册礼类】
　　嘉定大庆殿受寳
　　嘉定十四年京东河北节制使贾涉缴进北方大将扑鹿花所献皇帝恭膺天命之寳及元符三年御府寳圗一册镇江都统翟朝宗以玉检来上其文若合符契又得受命于天既夀永昌玉玺七月丁亥太常奏受寳之礼制寳舆法物十一月诏曰朕观前代宜阳受瑞江寜阐珍犹能洪济大业今朕曷敢不承闰十二月丙午奏献宗庙【以内臣为内符宝郎】十五年正月庚戌朔御大庆殿设黄麾半仗受玉寳奉安天章阁己未大赦十六年七月置奉安符寳所建殿以内臣掌之　后汉李尤有印铭胡广有印衣铭　晋傅印铭曰乃设印章作信万国唐咸阳获寳符赋玉钮惟旧芝泥尚新螭文外发鸟
　　篆中陈　五代史臣曰国以玉玺为传授神器遂古无闻运斗枢曰舜为天子黄龙受玺世本曰鲁昭公始作玺秦兼七国称皇帝李斯取蓝田之玉玉工孙寿刻之方四寸斯为大篆书文之形制如鱼龙鳯鸟之状希世之至宝也

　　玉海卷八十四
　　钦定四库全书
　　玉海卷八十五
　　宋　王应麟　撰
　　噐用
　　符节
　　顔师古曰符谓合符以为契节以毛为之上下相重取象竹节因以为名将命者持之以为信
　　黄帝合符釡山
　　史记帝修徳振兵未尝寜居东至于海登丸山及岱宗西至于空峒登鸡头南至于江登熊湘北逐荤粥合符釡山而邑于涿鹿之阿正义合符谓合诸侯符瑞于釡山封禅也犹禹防防稽玉帛万国括地志釡山在妫州懐戎县北三里上有舜庙郭子横洞防记称东方朔云东海大明之墟有釡山山出庆云应王者之符命黄帝有黄云之瑞故合符应于釡山也索隠合诸侯符契圭瑞而朝之于釡山犹禹防诸侯于涂山也　汉志公玉帯曰黄帝封东泰山禅凡山合符　河圗女出兵符与黄帝战蚩尤　抱朴子黄帝陟王屋而受丹经列鼎湖而飞流珠登崆峒而问广成之具茨而事大隗适东岱而奉中黄入金谷而谘子心论导养而质素二女精推歩则访山稽力牧讲占则询风后着体诊则受雷岐审攻战则纳五音之防穷神奸则记白泽之辞相地理则书青鸟之说救伤残则缀金冶之术
　　周六节　邦节　玉节　角节　金节　符节玺节　旌节　路节　节传　管节
　　礼地官大司徒若国有故令无节者不行于天下注节六节【见下文】　掌节【上士二人中士四人】掌守邦节而辨其用以辅王命【注邦节者珍圭牙璋谷圭琬圭琰圭】守邦国用玉节守都鄙用角节【注玉节之制加玉为之以命数为小大角用犀角其制未闻　郑曰玉节有五见下　公羊传云与之玉节而走之】凡邦国之使节山国用虎节土国人节泽国龙节皆金也以英荡辅之【注今汉有铜虎符英荡画函】门关用符节【注如今宫中诸官诏符】货贿用玺节【注今之印章也　司市凡通货贿以玺节出入之　司闗掌国货之节注玺节也　懐方氏致方贡致逺物逹之以节】道路用旌节【注使中所拥节是也　乡大夫以旌节辅令则逹之　布宪执旌节以宣布于四方行夫凡其使也必以旌节　环人掌送逆賔客以路节逹诸四方注路节旌节也　比长掌其比之治若徙于他则为之旌节而行之若无节则唯圜土内之　司救以节廵国中注旌节也　阍人几其出入注须使者符节乃行防道路旌节乃得行　司险若有故则塞阻路唯有节者逹之　国语周之秩官曰行理以节逆之】皆有期以反节【注凡节有法式藏于掌节】凡通逹于天下者必有节以传辅之【司闗凡所逹货贿者以节传出之有外内之送令以节传出内之　易氏曰节所以辅王命传所以辅邦节先王之时天下为公虽有节传以示信而信行于节传之外】无节者有几则不达【注圜土内之】秋官小行人逹天下之六节山国用虎节土国人节泽国龙节皆以金为之道路旌节门关符节都鄙管节皆以竹为之【注此邦国之节诸侯使臣行頫聘以金节授之为行道之信管节如今之竹使符凡节有天子法式存于国正义掌节所云畿内也虎人龙三者诸侯使臣所执旌符管在国所用小行人达诸侯国亦如大行人达瑞节畿内货贿用玺门关用符畿外同用符节国国皆有瑞节法式】　野庐氏掌逹道路凡有节者至则为之辟　修闾氏唯执节者不几　掌交掌以节巡邦国　康诰越小臣诸节注小臣诸有符节之吏
　　周瑞节
　　地官调人凡和难弗辟则与之瑞节而以执之注瑞节玉节之剡圭也和之而不肯辟者不从王命也王以剡圭使调人执之　春官典瑞注珍圭牙璋谷圭琬圭琰圭王使之瑞节【郑曰玉节有五】珍圭王使之瑞节王使人召诸侯则授之执以徃致王命如今使者持节凡瑞节归又执以反命正义人节虎节是诸侯使人之瑞节此珍圭等是王使之瑞节也　秋官大行人王之所以抚邦国诸侯者十有一嵗逹瑞节同度量　冬官玉人注琬圭王使之瑞节也琰圭诸侯有为不义使者征之执以为瑞节【王用玉节】　左传文十二年秦西乞术来聘曰不腆先君之敝器致诸执事以为瑞节要结好命　周语内史过曰为车服旗章以旌之挚币瑞节以镇之班爵贵贱以列之令闻嘉誉以声之　仪礼聘礼所以朝天子圭与缫皆九寸剡上寸半厚半寸博三寸缫三采六等朱白仓【注圭所执以为瑞节也剡上象天圆地方也杂采曰缫以韦衣木板饰以三色再就所以荐玉重慎也九寸上公之圭也】问诸侯朱緑缫八寸皆纁繋长尺绚组【繋玉因以为饰用五采组上以下以绛为地】　礼记玉藻凡君召以三节疏节者以玉为之所以明信辅于君命者也
　　太公隂符　周书隂符
　　后汉方术传钤决之符注兵法有玉钤篇及女六韬要诀曰太公对武王曰主将有隂符八等有大胜得敌之符长一尺破军擒将之符长九寸降城得邑之符长八寸却敌执逺之符长七寸交兵【一作警众】坚守之符长六寸请粮益兵之符长五寸败军亡将之符长四寸失利亡卒之符长二寸【见六韬龙韬隂符篇又有隂书】　隋志兵书类太公隂符钤録一卷周书隂符九卷【唐志同】　史记苏秦读周书隂符以出揣摩　战国防苏秦得太公隂符之谋谷子隂符七术注本太公兵法　通典周书隂符太公曰歩车骑三军同名异用　张衡思赋李善注引周书隂符　后汉百官志注引太公隂符曰为君守城为吏守职为民守事　文选注引太公隂符曰并我勇力重坚壁垒周书隂符太公曰好用小善不得真贤初学记引周书隂符治国有三常
　　鲁龙辅
　　左传昭二十九年公赐公衍羔裘使献龙辅【玉名】于齐侯齐侯喜与之阳谷【邑名】正义周礼泽国用龙节皆金也以英荡辅之杜子春云以函噐盛此节谓铸金为龙以玉为函辅盛龙节谓之龙辅此献函不献节故直云献龙辅卿云盛龙节之玉函案说文龙祷旱玉也为龙文又玉人云上公用龙今辅与龙连文故云龙辅玉名
　　魏虎符　兵符
　　史记魏公子无忌传安厘王二十年秦昭王破赵长平军进兵围邯郸赵请救于魏王使将军晋鄙将十万众救赵复使人止晋鄙留军壁邺名为救赵实持两端公子患之数请魏王畏秦终不聼公子因问侯生曰嬴闻晋鄙之兵符常在王卧内而如姬最幸出入王卧内力能窃之公子请如姬必许诺则得虎符夺晋鄙军北救赵而西却秦此五覇之伐也公子从其计请如姬果盗晋鄙兵符与公子　后汉书杜诗传魏公子假兵符以解赵围
　　汉功臣符　丹书铁契
　　髙纪六年十二月甲申始剖符封功臣曹参等为通侯【师古曰剖破也合符而分授之】又与功臣剖符作誓丹书铁契金匮石室藏之宗庙【如淳曰金匮犹金縢也师古曰以金为匮以石为室重缄封之】　南粤王传汉十一年立尉佗为南粤王与剖符通使　说文符汉制以竹长六寸分而相合　周礼司约小约剂书于丹图注今俗语有铁劵丹书旧典之遗言
　　汉节
