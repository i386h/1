<!-- { "loadSidebar": true } -->
　　康定七年七月十五日庚午御延和殿阅诸军习阵法上封事者言诸军止教坐作进退虽整肃可观然临敌难用请自令遣官阅阵毕令解镫以弓弩射营置弓三等自一石至八斗弩四等自一石八斗至二石五斗以次阅习诏行之陜夷经略安抚副使韩琦言昨诸班中选武艺优者为寨主监拘然拘于一城未能各适其用欲下陜西诸部主司分所武中人鄜延路十五员环庆泾原秦鳯路十员为逐路教押军阵以士卒所习精粗赏罚如此则老懦者不能自容勇壮者各思奋身复免主将争占精兵専为已卫也鄜延钤辖张亢上疏请下韩琦范仲淹分按逐路以马步军八千上止万人择才位兼高者为总管其下分为三将一为前锋一为防前锋一为后阵每将以使臣将佐三二人分屯要害之地若贼小入则一将出大入则大将出量贼数多少又使数路兵应援之此所谓常山蛇势也　元年三月以高志宁为河北诸州军安抚使元昊初反志宁时知隰州上言请乘贼未发选骁将鋭兵急趣所
　　谓疾雷不及掩耳章数十上不报至是思其言召至阙问今宜为何防志宁曰今将不达权而兵不识法故败乃请禁兵五百以故阵法教之既成上临试之
　　皇祐弓箭手阵图
　　皇祐三年正月泾原经略使夏安期上弓箭手阵图初安期选弓箭手三千人分东西路都巡检下属嵗丰稔召至州大阅技艺精强且言可当正兵五七万既图上阵法乃降诏奬谕
　　皇祐崇政殿阅阵法
　　皇祐元年四月甲子御崇政殿阅知澧州供备库副使宋守信所献冲阵无敌流星弩拒马竹皮牌火鎌石火钢三刃黒漆顺水枪山字铁甲野战拒马刀弩寨脚车冲阵劒轮无敌车大风翎弩箭八种
　　至和八阵图
　　至和二年四月甲寅代州兵马钤辖苏安静上八阵图降勑奬谕
　　至和御制攻守御图
　　见兵法
　　嘉祐八阵图
　　嘉祐四年六月四日翰林学士胡宿看详驾部员外郎尹瞻所进裴子新令及八阵图颇精降诏奬谕【唐志裴子新令二卷】　书目采拾诸家部伍习阵之法五行诸形势凡三十二篇
　　熙宁崇政殿阅阵法
　　熙宁三年五月五日丁未诏以泾原路蔡挺衙校阵队于崇政殿引见仍颁其法于诸路　长编三年十月泾渭仪原四州义勇万五千人旧止戍守经略使蔡挺始令遇上番依诸军结阵队分诸将与正兵相防战守熙宁元年狄青子谘奏事延和殿上问青征南有遗书存否谘上平蛮记及归仁铺战阵二图
　　熙宁议队法　结队图
　　熙宁七年六月上论结队法因叹州兵之难以谓今之边城晓知竒正之体者已自无人况竒正之变乎且天地五行之数不过五数五阵之变出于自然非强为耳韩绛曰臣昔尝谓置讲説之官令诸路帅各具战阵之法来上取其所长立以为法上可之乃诏五路安抚使各具可用阵队法及访采知阵队法者陈所见以闻九月上与辅臣论战阵之法因曰兵阴事也主杀尚右而阳多者胜如高者可以胜下长者可以胜短是也内出攻守图二十五部赐河北又出敌楼様造军器监颁降修制　十月上以新定结队法并赏罚格及置阵形势等遣近侍李宪付鄜延帅赵卨俾讲求推及诸路于是卨奏伏详置阵之法以结队为先今圣制虽与古同而用法尤为精密此葢陛下天锡勇智不待学而后能也然而议者云四十五人而一长不若五人而一长之密且以五人而一长即五十人而十长也推之于百千万则为长多而统制不一也至如周制五人为伍属之比长五伍为两属之闾胥四两为卒属之族师五卒为旅属之党正五旅为师属之州长五师为军属之命卿此犹今之军制百人为都五都为营五营为军十军为厢四厢都指挥使而下各有节级有员品亦昔之比长闾胥族师党正之任也况八阵之法久失其圣制焕然一新稽之前闻若合符节葢法制一定易以致人臣有所见不敢不闻　九年五月诏诸保甲可依新降队法结队并印新结队图付兵部每一都保给与一图结队之法三人为一小队三小队为一中队五十队为一大队并引战一人居前拥队一人执刀居后兼二人居左右执旗一人居中凡五十人皆选士也有马人与无马人各为队队中兵械或
　　纯用一色或杂用弓弩刀斧枪楯皆于结队时
　　商定取防
　　熙宁八军法
　　熙宁八年二月戊寅上批见校试七军营阵以分数不齐前后抵牾难为施用可令见校试官采其可取者草定八军法以闻初诏枢密院唐李靖兵法世无全书杂见通典离析譌舛又官号物名与今称谓不同武人将佐多不能通其意可令枢密院兵房检详官与检正中书刑房王震等四人校正分类解释令今可用后又差枢密副都承旨张诚一入内押班李宪与震等行视寛广处闗殿前司差马步军二千八百人教李靖营阵法以步军副都指挥使杨遂为都大提举诚一宪为同提举震及郭逢原参议公事夏元象臧景等为将副部队将勾当公事凡三十九人诚一等初用李靖六花阵法约受兵二万人为率为七军内虞军各二千八百人取战兵千九百人为七十六队战兵内每军弩手三百弓手三百马军五百跳荡四百竒兵四百辎重每军九百是为二千八百人上谕李宪等曰黄帝始置八阵法败蚩尤于涿鹿诸葛亮造八阵图于鱼复平沙之上垒石为八行晋桓温见之曰常山蛇势也文武皆莫能识之此即九军阵法也后至韩擒虎深明其法以授其甥李靖靖以时遭久乱将帅通晓其法者颇多故造六花阵以变九军之法使世人不能胜之大抵八阵即九军九军者方阵也六花阵即七军七军者圆阵也葢阵以圆为体方阵者内圆而外方圆阵则内外俱圆矣故以方圆物验之则方以八包一圆以六包一此九军六花阵之大体也六军者左右虞各一军为二虞军左右厢各二军为四厢军与中军共为七军八阵者加前后二军共为九军本朝祖宗以来置殿前马步军三帅即中军前后军帅之别名而马步军都虞是为二虞军天武捧日龙神卫四厢是为四厢军也中军帅总九军即殿前都虞専总中军一军之事务是其名实与古九军及六花阵相符而不少差也今论兵者俱以唐李筌太白阴经中所载阵图为法失之逺矣今可约李靖法为九军营阵之制然李筌之图乃营法非阵法也朕采古之法酌今之宜曰营曰阵本出于一法而已止则曰营行则曰阵竒正言之则营为正阵为竒也是年八月丁巳大阅八军阵于城南之荆家陂
　　熙宁二年十一月癸未管勾鄜延路机宜文字赵卨言乞诏多闻博识之士讲求诸葛亮八阵法以授边将使知应变诏郭逵与卨讲求其法度本地路形定为阵图以闻　熙宁收复熙河阵法三卷观文学士王韶撰
　　元丰飞虎立成阵图
　　元丰六年五月壬午东方戒上飞虎立成阵图步人制戎骑法乞面陈利害诏枢密院召问之　元丰三年赵卨言今欲大阅汉蕃阵队且以万二千五百人为法旌旗麾帜各随方色战国时大将之旗以龟为饰葢取前列先知之义今中军亦宜以为号其八队旗别绘天地风云龙虎鸟蛇天地则状其方圆风云则状其飞龙虎则状其猛厉鸟蛇则状其翔盘之势以备大阅枢密院言阵队旗号若绘八物虑士众难辨且其间亦有无形可绘者遂诏大阅旗幡止依方色仍异其形制令勿杂而已
　　元丰五阵法
　　元丰七年六月十七日降五阵法令诸将教习　元祐元年二月殿前马步军言准朝旨相度到高翔上言依旧教阅御阵子事欲于教阵日与新阵法相兼诏遇教阵隔日更互教习先是神考置九军营阵为方圆曲直鋭凡五变为五阵遂罢教习阵至是后以旧阵互教
　　建炎五车队
　　建炎元年始颁枢密院教阅格法凡经两阅者每五十人为一队随队多少分五军谓如五百人每队五十人即每军两队之类人多依此每军各置旗号以顔色様制物号为别谓前军用绯旗以飞鸟为号后军皂旗为号左军青旗蛟为号右军白旗虎为号中军黄旗以神人为号又别以顔色様制物号错招旗分旗举招旗则五军以旗相应合而成阵举分旗则五军以旗相应分而成队左右前却或分藏为伏或分出为竒并举旗为号并更鸣小金应鼓为号以备望旗不及预约伏藏之处慢打小金即住急打应鼓即竒兵出阵趋战急打小金即伏兵出　建炎三年吕颐浩奏曰天下多事圣哲驰骛而不足虏近复引兵渡河驻于澶濮之境臣愿庙算先定申饬诸州训习强弩以俟夹淮一战夫虏兵虽勇而无阵法若节制之兵一败必至颠沛但令主帅仿古阵法常山蛇势虽茫昧不而阵图别有可攷愿早图之　绍兴二十六年呉璘领御前诸军都统制判兴州璘尝著书号兵要大略谓金人有四长我有四短当反我之短以制彼之长至于阵法则有图而无书焉
　　隆兴车阵图
　　隆兴元年八月六日进呈陈敏军中教习车阵图
　　乾道三阵【见讲武】
