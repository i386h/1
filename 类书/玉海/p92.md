<!-- { "loadSidebar": true } -->
　　沟洫志韩使水工郑国间説秦令凿泾水自中山西邸瓠口为渠【即谷口】并北山东注洛三百余里渠成而用溉注填阏之水溉舄卤之地四万余顷亩皆收一钟关中为沃野无凶年秦以富彊后武帝太始二年【郑国渠至此百五十二嵗自六辅渠起至此十六嵗】赵中大夫白公复奏穿渠引泾水首起谷口尾入栎阳注渭中袤二百里【水经注云出于郑渠下南】溉田四千五百余顷因名白渠民得其饶歌之曰田于何所池阳谷口郑国在前白渠起后举臿成云决渠为雨泾水一石其泥数斗且溉且粪长我禾黍衣食京师亿万之口言此两渠饶也　地理志邯郸有堵山牛首水所出东入白渠魏郡武安钦口山白渠水所出武始有拘涧水东北至邯郸入白渠　西都赋郑白之沃衣食之源提封五万疆场绮分沟塍刻镂原隰龙鳞决渠降雨荷臿成云五糓垂颖桑麻铺棻　潘岳西征赋浸决郑白之渠漕引淮海之粟　水经注渭水又东得白渠口理道要诀唐永徽中雍州刺史长孙祥奏曰郑白渠昔溉田四万余今止万许于是毁碾硙至大厯中才六千二百余顷【唐事见后】
　　汉龙首渠　井渠
　　沟洫志武帝时严熊【河渠书庄熊罴】言临晋民愿穿洛以溉重泉以东万余顷故恶地【临晋重泉皆冯翊县】得水可令亩十石于是发卒万人穿渠自征引洛水至商顔下【徴即所谓澄城也商颜商山之顔】岸善倾乃凿井深者四十余丈往往为井井下相通行水水隤以絶商顔东至山岭十余里间井渠之生自此始穿渠得龙骨故名曰龙首渠作之十余嵗渠颇通犹未得其饶【志不言年月】　括地志伏龙祠在同州冯翊县西北四十里故老云汉穿渠得龙骨其后立祠因以伏龙为名　长安志龙首渠在长安县东北五里自万年县界流入注于渭【一名浐水渠自万年县界龙首乡马头控堰浐水入此渠西流由府城东过入长安县界　西京道里记曰隋开皇三年引浐水北流入苑渠在长乐坡上　堰近龙首即大明宫所据龙首原也　汉武所穿在同州商顔山下谓浐渠名龙首渠者误也】后周武帝保定二年正月壬寅初于蒲州开河渠同州开龙首渠以广灌溉【唐见后】
　　汉灵轵渠　成国渠　湋渠　昆明渠　修旧渠
　　沟洫志武帝封禅明年塞瓠子是后用事者争言水利朔方西河河西酒泉皆引河及川谷以溉田而关中灵轵【地理志扶风盩厔县有灵轵渠武帝穿　括地志灵轵渠一名防笼渠首起雍州盩厔东十五里平地水经注防笼源亦曰灵轵源】成国【地理志渠在右扶风郿县首受渭东北至上林入防笼渠】湋渠引诸川溉田万余顷【注如淳曰成国渠在陈仓湋水出韦谷　成国地志与本注不同】黄图汉圆丘在昆明故渠南　水经注渭水东合昆
　　明故渠　后西羌虞诩曰雍州厥田惟上因渠以溉水舂河漕用功省而军粮足　后纪和帝永元十年三月壬戌诏曰隄防沟渠所以顺地理通利壅塞刺史二千石其随宜疏导安帝元初二年二月辛酉诏三辅河内河东上党赵国太原各修理旧渠通利水道以溉公私田畴
　　汉均水约束　水门隄阏　钳卢陂　六门堰【又见陂类】
　　召信臣迁南阳太守好为民兴利躬劝耕农出入阡陌令视郡中水泉开通沟渎起水门提阏凡数十处以广溉灌嵗嵗増加多至三万顷为民作均水约束刻石立于田畔以防分争　张衡南都赋其陂泽则有钳卢玉池赭阳东陂　通典建昭中信臣于穰县南六十里造钳卢陂累石为隄旁开六石门【又曰邓州穰县有六门堰钳卢陂并召信臣所作溉田三万顷】　后杜诗建武七年迁南阳大守修治陂池广拓田土时人方于召信臣为之语曰前有召父后有杜母　晋杜预预修召信臣遗迹激用滍淯诸水以浸原田万余顷分疆刋石使有定分众庶赖之号曰杜父【预表曰所领部曲皆居南乡界所近钳卢大陂下有良田】
　　汉郭昌直渠【又见河隄】
　　沟洫志宣帝地节中光禄大夫郭昌使行河北曲三所水流之埶皆邪直贝丘县恐水盛隄防不能禁廼各更穿渠直东经东郡界中不令北曲渠通利百姓安之成帝初清河都尉冯逡言地节时郭昌穿直渠后三嵗河水更从故第二曲间可六里复南合今其曲埶复邪直贝丘宜复穿渠东行
　　汉笃马河
　　沟洫志鸿嘉四年丞相史孙禁以为开通大河令入故笃马河【韦昭曰在平原县】至海五百余里许商以为孙禁所欲开者在九河南笃马河失水之迹处埶平夷旱淤水败不可许公卿皆从商言　地理志平原有笃马河东北入海五百六十里
　　汉荥阳漕渠　水门
　　沟洫志待诏贾让言若多穿漕渠于冀州地使民得以溉田分杀水怒恐议者疑河大川难禁制荥阳漕渠足以卜之【如淳曰今砾谿口是也】其水门但用水与土耳　地理志河南郡荥阳卞水冯池皆在西南有狼汤渠首受泲东南至陈入颍【有敖仓】
　　汉王渠　御水
　　王嘉哀帝为董贤治大第开门乡北阙引王渠灌园池注苏林曰王渠官渠也犹今御沟晋灼曰渠名在城东覆盎门外　后宦者朱瑀盗取御水以作鱼钓注水入宫苑为御水　水经注故渠东出城分为二渠即王渠也　西京赋横西洫而絶金墉
　　汉狼汤渠　鲁渠　涡渠
　　地理志河南郡荥阳卞水冯池皆在西南有狼汤渠【音浪宕】首受泲东南至陈入颍陈留郡陈留有鲁渠首受狼汤渠东至阳夏入涡渠浚仪故大梁睢水首受狼汤水东至取虑入泗淮阳国扶沟涡水首受狼汤渠东至向入淮　水经河水又东过荥阳北莨汤渠出焉阴沟水出河南阳武县莨荡渠
　　汉太白渠
　　地理志常山郡蒲吾县有铁山太白渠首受緜曼水东南至下曲阳入斯洨太原郡上艾县緜曼水东至蒲吾入虖池水真定国緜曼县斯洨水首受太白渠东至鄡入河
　　汉濮渠　沛渠
　　地理志陈留郡封丘有濮渠水首受泲东北至都关鲁国蕃县南梁水西至胡陵入沛渠　水经注濮水枝津上承濮渠
　　汉黄沟　七里渠
　　地理志陈留郡外黄注臣瓒曰县有黄沟故氏之张晏曰魏郡有内黄故加外　魏郡内黄注臣瓒曰国语呉子防诸侯于黄池掘沟于齐鲁之间今陈留外黄有黄沟是也　文选西征赋注长安图曰汉时七里渠有饮马桥
　　汉朔方渠
　　匈奴【见城类】
　　汉木里沟
　　水经沔水又南得木里水防注楚时于宜城东穿渠上口去城三里汉南郡太守伍宠又凿之引蛮水灌田谓之木里沟迳宜城东而东北入于沔谓之木里水口引水灌田七百顷白起渠溉三千顷
　　汉都水　水官　陂官　湖官　晋都水官河隄四部
　　百官表太常属官有都水长丞【注如淳曰律都水治渠隄水门黄图云三辅皆有都水】治粟内史都水官长丞皆属少府属官有都水长丞水衡都尉属官有水司空都水甘泉上林都水长丞京兆尹属官有都水长丞左冯翊属官有左都水长丞右扶风属官有都水长丞列冯参领防左冯翊都水刘向召拜为中郎使领防三辅都水【向云防左都水使者】息夫
　　躬持节领防三辅都水躬立表欲穿长安城引漕注太仓下以省转输议不可成廼止　许杨为都水掾【后方术】任延拜武威太守河西旧少雨泽乃为置水官吏修
　　理沟渠皆其利【后循吏】　后百官志郡有都水官者随事广狭置令长及丞有水池及鱼利多者置水官主平水收渔税　前地理志九江郡有陂官湖官　周礼注汉始置司亦使将徒治道沟渠之役　晋志都水使者汉水衡之职也武帝省水衡置都水使者一人以河隄谒者为都水官【江左省河隄谒者】大司农统襄国都水长华峤峤奏浚导河渠循禹之旧迹置都水官　傅上疏曰先帝分河隄为四部凡五谒者以水功至大与农事并兴非一人所周也　通鉴开元十六年正月丙寅宇文融为汴州刺史河南北沟渠隄堰决九河使　管子度地篇桓公问备五害之道管子曰以水为始请为置水官令习水者为吏大夫大夫佐各一人率部校长官佐各财足乃取水左右各一人使为都匠水工令之行水道城郭堤川沟池云云
　　汉河隄谒者　都尉【又见官名】　唐河隄谒者
　　王景传永平十三年夏汴渠成帝亲自廵行诏滨河郡国置河隄员吏如西京旧制【注十三州志曰成帝时河隄大坏泛滥青徐兖豫四州畧徧乃以校尉王延世领河隄谒者秩千石或名其官为防都水使者中兴以三府掾属为之】十五年从驾东廵狩至无盐帝美其功绩拜河隄谒者赐车马缣钱【汉官仪旧河隄谒者世祖改以三府掾属为谒者领之迁御史中丞刺史或为小部监察】后五行志云云注陈宣为河隄谒者【王莽簒位不仕光武即位召】平当以经明禹贡使行河为骑都尉领河隄　李寻以寻言且有水灾故拜寻为骑都尉使防河隄　前沟洫志遣大司农调河决所灌之郡谒者二人徙民避水河隄使者王延世使塞以竹落小石两船夹载而下之三十六日河隄成河隄都尉许商与丞相史孙禁共行视图方畧哀帝初平当使领河隄奏言九河今皆窴灭　晋志汉都水长丞主陂池灌溉保守河渠属太常东京省都水置河隄谒者【崔瑗有河隄谒者箴】魏因之【晋见后】　水经济水又东合荥渎注渎水受河水有石门谓之为荥口石门门南际河有故碑云惟阳嘉三年二月丁丑使河隄谒者王诲防达河川述荒庶土云大河冲塞侵齧金隄以竹笼石葺苇土而为遏坏隤无已功消亿万请以滨河郡徙疏山采石垒以为鄣功业既就徭役用息诏书许诲立功府乡规基经始诏防加命迁在沇州乃简朱轩授使司马登令缵茂前绪称遂休功登以伊洛合注大河南则缘山东过大伾回流北岸其势郁幪涛怒湍急激疾一有决溢弥原淹野蚁孔之变害起不测盖自姬氏之所常蹙昔崇鮌所不能治我二宗之所劬劳于是乃防涉躬亲经之营之比率百姓议之于臣伐石三谷水匠致治立激岸侧以捍鸿波随时庆赐説以劝之川无滞越水土通演役未逾年而功程有毕斯乃元勲之嘉课上徳之表也昔禹修九道书録其功后稷躬稼诗列于雅夫不惮劳谦之勤夙兴厥职充国惠民亦得湮没而不章焉故遂刋石记功垂示于后【使河隄谒者司马登字伯志王诲字孟坚】　唐志都水监河隄谒者六人正八品下掌隄堰沟渎渔浦之事泾渭白渠以京兆少尹一人督视
　　汉阳渠
　　张纯建武二十三年为大司空明年上言穿阳渠引洛水为漕百姓得其利注阳渠在洛阳城南　水经注城之西南有阳渠周公制之
　　汉汴渠　浚仪渠　莨荡渠　鸿沟　浚仪二渠　禹贡图　河渠书
