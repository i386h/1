<!-- { "loadSidebar": true } -->
　　祥符六年八月庚午诏以起居院详定所为礼仪院命兵部侍郎赵安仁翰林学士陈彭年同知院初置详定所即命彭年领之以彭年修起居注故命就起居院置局【长编注详定所自元年四月置至六年八月庚午改名礼仪院徙起居院于三馆】按唐制有知礼仪院礼仪使之目自建中后唯郊祀权置礼仪使事毕即罢国初止以礼院掌其事雍熙初议封禅特命学士常参官扈等七人同详定仪注事毕即罢大中祥符元年东封又命学士待制晁逈等五人与判礼院李维等三人详定仪注事毕遂不废至七年二月庚辰以参知政事丁谓判礼仪院而翰林学士陈彭年知院如故自是多以参政一员判院以学士丞郎诸司三品以上一员知院揭榜刻印移文他局悉以银台司为准所掌有四案又选判礼院官二人赴院编修其后别置院于右掖门外凡行礼所用仪仗法物有未合典礼者悉裁定制度内外书奏中书礼房所主者悉付之天圣元年四月枢宻副使张士逊言礼仪院占公人二十二人嵗费钱千七百贯详定仪制久来属太常寺及礼院勾管今请停罢辛丑遂废焉以知礼仪院翰学晏殊龙图阁直学士冯元为判太常礼院而同判太常礼院为同知院明道元年五月庚辰诏太常礼院日轮知院一人在院检防典礼公事初知礼院薛绅言汉魏以来朝廷大政必下礼官博士定议唐六典太常博士四人今知院古博士职也国初同知院四员日更直本院其后或别领职事请如故事乃下两制议翰学冯元等言咸平元年正月敕日轮一员在院祥符七年四月敕同判院四员张复张嵎専主祠祭而宋绶晏殊常在礼仪院移三馆于左掖门西与礼仪院礼院相接同判院官皆带馆职今既废礼仪院又三馆移入禁中请如绅奏康定元年十一月礼院言奉常礼乐之司请改判院为判寺兼礼仪事其同知院凡事先申寺然后施行乙丑改命李仲容兼礼仪事判太常礼院吴育宋祁同判院兼礼仪事熙宁三年五月诏以太常礼院为审宫西院其礼院归太常寺置局四年六月二十四日以旧审刑院为太常礼院元丰五年更官制以太常卿少领之始复古制总局十有三
　　祥符嘉庆院　礼防院【见宗室类】
　　祥符九年五月乙巳以新昌坊第一区为皇亲礼防院额曰嘉庆　景祐三年九月庚寅以潞王旧宅嘉庆院为殿前都虞候公廨宝元元年十一月乙未以嘉庆院为景灵宫道院熙宁初以嘉庆院为将作监
　　天禧纳质院
　　天禧元年七月乙巳命府州置纳质院蕃落毎为冦盗虑其复叛因置是院收其子弟　景徳三年九月乙丑诏西靣诸州纳质院系戎人皆编遣之　汉质馆【见上】
　　明道谏院
　　端拱元年二月乙未改补阙拾遗为司谏正言天禧元年二月丁丑置御史谏官十二人【两省谏官六贠谏院以两省官一贠判院事其员有左右谏议大夫司谏正言御史台置侍御史以下六员毎日领一员奏事】国朝承五代之敝官失其守官职差遣离而为二今之官用以定俸入不亲职事谏议大夫司谏正言别降敕许赴谏院供职乃曰谏官天圣九年七月甲戌右正言陈执中罢三司度支判官谏院供职旧未有治舍明道元年【即天圣十年】七月辛卯【一作辛亥二十七日】以门下省为谏院徙旧省于右掖门西【执中请选臣僚主判诏谏院印并公事命石中立兼领】自先朝除谏官未尝置院及执中为谏官屡请之置谏院自此始【真宗于门下省置谏院御史台别立宪官后执政畏忌而罢之天圣元年上封者请増置言职诏翰学以下各举一贠以名闻擢谏官御史自后言职始备】庆厯三年三月癸巳命王素欧阳脩知谏院余靖右正言谏院供职四月己酉蔡襄知谏院熙宁八年闰四月丙午诏知谏院缀两省班元丰用唐制置谏官八员分左右两省建炎三年七月辛卯诏谏院别置局不后省许与两省官相见议事淳熙十五年林栗奏谏官侵御史之事愿仿唐制置遗补不任纠劾之职上命考前代本末曰若谏官専务规正虽增十员亦可正月八日复置拾遗补阙二月八日命薛叔似许及之【元丰正名左右散骑常侍阙不除而谏议大夫遂为谏垣之长六年十月六日初以赵彦若为右谏议　淳熙十六年三月省遗补之官】　真宗下诏增置十二员月责谏疏后才得四人谏官二人【鲁宗道刘晔】御史二人【刘平章颖】孜孜献替唯宗道而已【司马光谏院题名记云天禧初诏置谏官六员责其职事】仁宗复置谏官又得四员谏官二人【刘随孔道辅】御史二人【曹修古王硕】天圣元年四月丁巳诏近臣举谏官御史庆厯五年
　　正月乙亥复置言事御史四年八月戊午诏毋以辅臣所荐官为谏官御史　汉谏大夫列职清近日侍人主谏官于隋属门下省唐初因之亦尝属中书省及分列两省夫御史谏官均任言责然御史台在外而独谏官既为侍从又别两省盖不在政事之地则无以尽闻政事之过差不列待从之班则无以尽知人主之阙失元祐元年令隔截两省谏官别开门出入不得与给舍相通欲以后省常侍谏议起居舍人正言防为制敕院王岩叟王觌言之十二月十八日诏谏官直舍令依旧
　　景祐朝集院
　　咸平四年四月癸丑【一作癸亥】置朝集院于朱雀门外凡百余区以朝臣外任代还者寓逆旅故置焉寻罢景祐二年十月辛亥朔诏曰国家分建羣臣外厘庶务毎代还于京辇或寓止于客坊稽信书于往载有朝邸之旧规爰饬攸居用昭予眷宜于京师置朝集院三年十月甲寅新作朝集院成诏常参官并以至阙先后为次仍令三司御史台检辖之
　　建炎承庆院
　　建炎元年十二月时先朝嫔御皆至行在建承庆院以处之又置升旸宫以治兵器及服御所须之物戊辰右谏议卫肤敏上疏
　　绍兴御书院
　　建炎三年罢御书院绍兴十六年十一月十七日癸未复置于宫门内资善堂后翰林院学生试五体书祗试六体书艺学待诏试七体书十七年四月十七日毕工二十年正月十七日罢御书院
　　歴代院名
　　隋
　　椒房　朝采　　含香　春风　滋兰　南风大业东西　　　芳华　延光　承华　凝晖丽景　飞英　　流芳　耀仪　结绮　百福万善　长春　　永乐　清暑　明徳
　　唐
　　飞香　袭芳　仙居　山斋　花光　翔龙
　　神居
　　歴代房名
　　隋
　　永徽　流景
　　丹台新録所载
　　东华　九灵　上清　琳房　髙晨寝　琼室







　　玉海卷一百六十八
　　钦定四库全书
　　玉海卷一百六十九
　　宋　王应麟　撰
　　宫室
　　门阙【上】
　　释名阙在门两旁中央阙然为道也门阙天子号令赏罚所从出也
　　舜辟四门
　　舜典賔于四门四门穆穆注四方之门四方诸侯来朝者舜賔迎之皆有美徳无凶人　询于四岳辟四门注开辟四方之门未开者广致众贤　汉武帝制曰虞舜游岩廊之上注晋灼曰堂边庑严峻之廊
　　周五门　九门　法门　三朝【详见朝仪类】　寝门应门
　　周礼大宰治朝注在路门外【宰夫同】　阍人掌守王宫之中门之禁注中门于外内为中若今宫阙门郑司农云王有五门外曰臯门二曰雉门三曰库门四曰应门五曰路门路门一曰毕门康成谓雉门三门也春秋雉门灾及两观疏雉门为中门雉门外有臯库内有应路于外内为中【玉藻疏天子宗庙在雉门之外】毕门者从外而入路门为终毕凡诸侯三门曰臯应路诗廼立臯门廼立应门是也若鲁三门则有库雉路眀堂位库门天子臯门则库门向外兼臯门雉门天子应门则雉门向内兼应门则天子五门库门在雉门外眀矣雉门有两观　师氏居虎门之左司王朝注虎门路寝门也门画虎以眀勇猛大仆建路鼓于大寝之门外注大寝路寝也门外则
