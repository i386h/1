<!-- { "loadSidebar": true } -->
　　循吏传贾敦颐永徽中迁洛州发奸擿伏下无能欺咸亨初弟敦实为洛州长史亦寛惠人心怀向始洛人为敦颐刻碑大市旁及敦实入为右庶子人复为立碑其侧故号棠棣碑【两京记碑建于东都】
　　唐泰华二山碑
　　安金藏传宗属其事于史官诏镵其名于泰华二山碑以为荣　通鉴开元二十年三月赐爵代国公于东西岳立碑以铭其功
　　唐韦丹刻功碑
　　韦丹传宪宗时韦丹为江西观察使计口受俸罢八州冗食者教民陶瓦置南北市为营以舍军筑隄扞江长十二里为陂塘五百九十八所灌田万二千顷大和中裴谊上言为丹立祠堂刻石纪功不报宣宗读元和实录见丹政事卓然与宰相语元和治民孰第一【大中一年正月】周墀对臣尝守江西韦丹有大功德被八州没四十年老幼思之不忘乃诏观察使纥干泉上丹功状命刻功于碑【乙亥诏史馆修撰杜牧撰遗爱碑擢其子宙为御史　元和中韩愈为丹铭曰爰及江西功德具全子宙亦为江西观察使政简易南方称为世官】　韩愈传父仲卿为武昌令有美政旣去县人刻石颂德
　　淳化公政铭
　　五年九月真宗以寿王尹京呉王元杰献公政铭
　　元丰黄楼铭
　　陈师道撰
　　蔡邕铭论【见上】　文心雕龙飞廉有石椁之锡灵
　　公有蒿里之諡【庄子博物志石椁铭云灵公夺之我里】赵灵勒迹
　　于畨吾秦昭刻博于华山【赵主父令工施钩梯而缘畨吾刻疎人迹】
　　【其上而勒之曰主父尝游于此秦昭王令工施钩梯而上华山以松栢之心为博勒之曰】
　　【昭王尝与天神博于此】始皇勒岳政暴而文泽若班固燕
　　然之勒【见后汉书】张昶华阴之碣【见古文苑文选注有张昶】
　　【华山堂阙铭】序亦盛矣蔡邕铭思独冠古今桥公之钺吐纳典谟【桥黄钺铭见艺文类聚】朱穆之鼎全成碑文【文章流别云见上】敬通杂器【冯衍见上】准矱戒铭崔骃品物讃多戒少李尤积篇义俭辞碎魏文九宝器利辞钝唯张载劒阁其才清采
　　事始无怀氏封泰山刻石纪功此碑之始　述异记崆峒山中有尧碑禹碣皆籀文　檀弓注丰碑斵大木为之形如石碑桓楹形如大楹　祭义祭之日牵牲入庙门丽于碑　聘礼宾自碑内听命又曰东面北上碑南　宫必有碑所以识日景知阴阳也　孙何曰古所谓碑乃葬祭飨聘之际所植一大木耳其字从石取其坚且久易之以石者后儒所增耳六经所载无刻石之事又曰碑非文章之名也葢后人假以载其铭耳陆机曰碑披文而相质则本末无据焉　王俭曰石志不出典礼宋元嘉中顔延之为王球石志　欧阳公曰后汉以来始有冢墓碑文门生故吏相与立碑颂徳
　　颂
　　颂者容也所以美盛德而述形容也【朱文公曰颂容古字通】
　　有焱氏颂
　　庄子天运篇北门成问于黄帝曰帝张咸池之乐于洞庭之野云云帝曰天机不张而五官皆备此之谓天乐无言而心说故有焱氏为之颂曰听之不闻其声视之不见其形充满天地苞裹六极注此乃无乐之乐乐之至也【孔子歌焱氏之风】
　　黄帝六德颂
　　类要黄帝妃嫫母训宫人而有淑德奏六德之颂
　　黄帝龙衮颂
　　太平御览夏侯辨乐论曰昔伏羲氏因时兴利教民田渔天下归之时则有网罟之歌神农继之教民食谷时则有丰年之咏黄帝备物始垂衣裳时则有龙衮之颂　拾遗记轩辕始造书契服冕垂衣故有衮龙之颂文心雕龙帝喾之世咸墨为颂以歌九招
　　虞乐颂
　　董仲舒传虞氏不为政久矣然而乐颂遗风犹有存者是以孔子在齐而闻韶也
　　商名颂
　　鲁语闵马父曰正考父校商之名颂十二篇于周太师以那为首注名颂颂之美者郑司农云自考父至孔子又亡其七篇故余五那烈祖鸟长发殷武五篇十六章百五十四句　史记襄公脩行仁义其大夫正考父美之作商颂注裴骃引韩诗章句美襄公　乐记注商宋诗
　　周成王冠颂
　　见冠礼类　家语冠颂
　　周文公颂
　　周语祭公谋父曰周文公之颂曰载戢干戈载弓矢诗正义【时迈篇】外传引思文时迈皆言周文公之颂国
　　语云周文公之为颂曰思文后稷克配彼天此篇周公所自歌与时迈同　春秋正义常棣之诗周公所作周语曰周文公之诗　吕氏春秋周公旦乃作诗曰文王在上于昭于天以绳文王之德　王襃讲德论周公咏文王之德而作清庙　史记乐书成王作颂推已惩艾周颂三十一篇多周公所定鲁颂四篇商颂五篇
　　汉高祖颂
　　高纪賛刘向颂高祖云汉帝本系出自唐帝降及于周在秦作刘涉魏而东遂为丰公【志刘向赋二十五篇】
　　汉高祖著录勲臣颂
　　祭遵传博士范升上疏高祖著录勲臣颂其德美　晋陆机作汉高功臣颂自萧何至侯公三十一人
　　汉孝景皇帝颂
　　志李思孝景皇帝颂十五篇【赋家】
　　汉长安都国颂
　　淮南王安传入朝献颂德及长安都国颂每宴见谈说得失及方技赋颂
　　汉圣主得贤臣颂　中和乐职宣布诗
　　王襃传宣帝修武帝故事讲论六艺羣书博尽奇异之好神爵五凤间天下殷富数有嘉应上颇作歌诗欲兴协律之事益州刺史王襄欲宣风化于众庶闻王襃有俊才请与相见使襃作中和乐职宣布诗选好事者令依鹿鸣之诗习而歌之时泛乡侯何武选在歌中武等学长安歌太学下转而上闻宣帝召见武等观之皆赐帛谓曰此盛德之事吾何以当之襃旣为刺史作颂又作其传益州刺史因奏襃有轶材上乃征襃旣至诏襃为圣主得贤臣颂【唐志襃集五卷】
　　汉甘泉洞箫颂
　　王襃传太子喜襃所为甘泉及洞箫颂令后宫贵人左右皆诵读之宣帝诏襃等之太子宫虞侍太子朝夕读诵奇文及所自造　文选有洞箫赋　类聚有甘泉宫颂
　　汉碧鸡颂【又见郊祀】
　　文选刘孝标论注王襃碧鸡颂曰持节使者王襃谨拜南崖敬移金精神马缥【一作剽】碧之鸡云云归来归来汉德无疆广乎唐虞泽配三皇黄龙见兮白虎仁归来归来可以为伦归来翔兮何事南荒
　　汉赵充国画颂
　　赵充国传以功德与霍光等列画未央宫成帝时西羌有警上思将帅之臣追美充国乃召黄门郎扬雄即充国图画而颂之曰明灵惟宣戎有先零先零猖狂侵汉西疆汉命虎臣惟后将军整我六师是讨是震旣临其域谕以威德有守矜功谓之弗克请奋其旅于防之羌天子命我从之鲜阳营平守节屡奏封章料敌制胜威谋靡亢遂克西戎还师于京方宾服罔有不庭昔周之宣有方有虎诗人歌功乃列于雅在汉中兴充国作武赳赳桓桓亦绍厥后
　　汉列女传颂
　　志刘向所序六十七篇新序说苑世说列女传颂图也
　　汉光武受命中兴颂
　　东平王苍传显宗永平十五年春行幸东平帝以所作光武本纪示苍【显宗作光武本纪】苍因上光武受命中兴颂帝甚善之以其文典雅特令校书郎贾逵为之训诂　东观记上问校书郎此与谁等皆言类相如扬雄史岑【文选东平齐声于扬史】　魏志昔唐叔归禾东平献颂
　　汉德颂
　　传临邑侯复【北海兴王之子】永平中着汉德颂复子騊駼与从兄平望侯毅并有才学毅元初元年上汉德论并宪论十二篇【又曹朔作汉颂四篇】
　　汉神爵颂
　　贾逵传显宗永平中【东观记永平十四年】有神爵集宫殿官府冠羽有五采色帝异之以问临邑侯刘复复不能对荐逵博学多识帝乃召逵问之对曰昔武王终文之业鸑鷟在岐宣帝威怀夷狄神雀仍集此胡降之征也因敕兰台给笔札使作神雀颂拜为郎【唐志逵集二卷】　论衡永平中神雀羣集孝明诏上神雀颂百官上颂文比瓦石唯班固贾逵傅毅杨终侯讽五颂金玉孝明览焉　西域都防班超献大雀诏曹大家作颂　隋许善心亦有神雀颂
　　汉显宗颂
　　傅毅传建初中肃宗博召文学之士以毅为兰台令史拜郎中与班固贾逵共典校书追美孝明皇帝功德最盛而庙颂未立乃依清庙作显宗颂十篇奏之由是文雅显于朝廷【唐志毅集五卷】　文选注引傅毅显宗颂曰荡荡川渎既澜且清又引杜笃众瑞颂傅毅明帝颂表　太平御览引傅毅西征颂　晋袁宏见傅毅作显宗颂乃作颂九章颂简文之徳上于孝武帝
　　汉四巡颂　广成颂
　　章帝记建初七年冬十月癸丒西巡狩幸长安丙辰祠高庙遂有事于十一陵以中牢祠萧何霍光岐山得铜器形似酒樽献之又获白鹿帝曰上无明天子下无贤方伯斯器曷为来哉又幸长平御池阳宫每有所到幸辄会郡县吏人劳赐作乐十二月丁亥车驾还宫八年十二月东巡狩幸陈留梁国淮阳颍阳元和元年八月丁酉南巡狩诏所经道上无得设储峙赐鳏寡孤独人不能自存者粟人五斛九月辛丒幸章陵祠旧宅冬十月乙未进江陵诏庐江太守祠南岳又诏长沙太守祠长沙定王舂陵侯还幸宛十一月乙丒车驾还宫二年二月丙辰东巡狩乙丒耕于定陶使使者祠尧于成阳灵台【成阳县有尧母庆都墓】辛未幸泰山柴告岱宗有黄鹄三十经祠坛进幸奉高壬申宗祀五帝于汶上明堂癸酉告祀二祖四宗大会内外羣臣丙子赦天下复博奉高嬴无出今年田租戊寅进幸济南三月己丒进幸鲁祠东海共王陵庚寅祠孔子于阙里及七十二弟子赐襃成侯及诸孔男女帛进奉祠陵四月乙夘还宫【帝东巡凤皇黄龙并集杨终賛颂嘉瑞上述祖宗洪业十五章上之】三年正月丙申北巡狩辛丒帝耕于怀二月戊辰进幸中山遣使祠北岳癸酉幸元氏祠光武显宗于县舎正堂明日又祠显宗于始生堂皆奏乐三月丙子诏高邑令祠光武于即位坛复元氏七年徭役辛夘还宫章和元年八月南巡狩幸梁沛彭城寿春汝阴賛曰儒馆献歌【谓崔骃游太学时上四巡等颂】戎亭虚候崔骃传元和中肃宗始修古礼巡狩方岳骃上四巡颂以称汉德辞甚典美文多故不载帝嗟叹之谓侍中窦宪曰卿宁知崔骃乎对曰班固数为臣言之然未见也帝曰公爱班固而忽崔骃此叶公之好龙也试请见之崔骃集有南北东西四巡颂【隋唐志骃集十卷】　骃东封颂
　　曰伊汉中兴三叶矩坤度以范物规干则以陶钧重雍袭熈代増其德乘舆登大灵之威辂驾太一之象车升九龙之华旗建扫霓之旌旄　班固数入读书禁中每行巡狩辄献上赋颂【固有东巡南巡颂见类聚】　张衡东巡诰惟二月初吉帝将狩于岱岳展义省方备法驾届灵宫是日也有双凤集千台壬辰祀上帝于明堂帝曰上帝有灵不替朕命诞敢不祗承　马融传永初四年校书东观邓太后临朝俗儒以为文德可兴武功宜废遂寝搜狩之礼息战阵之法故猾贼纵横乘此无备融以为文武之道圣贤不坠五材之用无或可废元初二年上广成颂以讽谏述搜狩之义【广成苑在今汝州梁县西】延光三年东巡岱宗融上东巡颂帝奇其文【唐志融集五卷】
　　汉颂　从臣嘉颂
　　论衡宣汉篇观杜抚班固等所上汉颂颂功德符瑞汪濊深广滂沛无量逾唐虞入皇域　西都赋采游童之欢谣第从臣之嘉颂注宣帝颇好神仙王褒张子侨等并侍诏所幸宫馆辄为歌颂第其高下以差赐帛
　　汉孝竹颂
　　秦中记【一云述异记】章帝三年子母笱生白虎殿前时谓之孝竹羣臣献孝竹颂【诗义曰南中生子母竹今慈竹是也】
　　汉百官颂
　　见乐舞类
　　汉高士颂
