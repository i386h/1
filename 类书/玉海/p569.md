<!-- { "loadSidebar": true } -->
　　车牀曲舆谓曲前阑也虞质未有钩矣　　司马法天子之义第二戎车夏后氏曰钩车先正也【兵车也】书曰戎车三百两诗曰戎车既安如轾如轩是也三代之名独见此书异同之制传记未详钩者非谓马饰钩鞶因以名车也葢谓此车钩曲盘旋其行曲直有正可以定两端凖行列正纵横夏后正徳未用兵刃先自正而已殷曰寅车先疾也【寅进】此车能进取逺道先行疾击启途突阵周元戎先良也【元大也良善也释大车之善者在军前启突敌阵之前如钩车六月诗曰元戎十乗以先启行是也】六月诗毛苌注同　史记三王世家虚御府之藏以赏元戎注毛传曰云云
　　殷良车
　　吕氏春秋【原阙】
　　周礼良车散车不在等者其用无常注不在等者谓若今辎车后户之属作之有功有沽防辎车与古者从车所载辎重财货之车皆车后开户故举以说之
　　文王田车
　　六韬【原阙】
　　周戎车
　　牧誓武王戎车三百两注兵车百夫长所载车称两一车歩卒七十二人凡二万一千人举全数正义一车歩卒七十二人司马法文也车有七十二人三百乗凡二万一千人计车有七十二人三百乗当有二万一千六百人孔畧六百而不言故云举全数依周礼大司马法天子六军出自六乡凡起徒役无过家一人故一乡出一军乡为正遂为副若乡遂不足则召兵于邦国则司马法六十四井为甸计有五百七十六夫共出长毂一乗甲士三人歩卒七十二人至于临敌对战布阵之时则依六乡军法五人为伍五伍为两四两为卒五卒为旅五旅为师五师为军故左传云先偏后伍又云广有一卒卒偏之两非直人数如此车数亦然故周礼云乃防车之卒伍郑云车亦有卒伍左传杜注云车二十五乗为偏是车亦为卒伍之数也则一车七十二人者自计元科兵之数科兵既至临时配割其车虽在其人分散前配车之人临战不得还属本车当以虎贲甲士配车而战　周礼戎右掌戎车之兵革使传王命于陈中戎仆掌教戎车　考工记兵车之轮六尺有六寸注
　　革路　车人兵车毂长三尺三寸　诗采戎车既驾四牡业业　出车笺出我戎车于所牧之地　采芑方叔率止四骐翼翼路车有奭笺率者率此戎车士卒而行也　六月戎车既饬【笺革路之等其等有五】织文鸟章白斾央央元戎十乗以先启行【传元大也夏后氏曰钩车先正也殷曰寅车先疾也周曰元戎先良也　建鸟章白斾者鸟章画急疾之鸟郑志答张逸云鸟隼是也白斾继旐者谓绛帛犹通帛为旃亦是绛也此旟而言旐者散则通名军前曰启后曰殿元戎十乗以先军行之前者所谓选锋也元戎甲士三人同载左持弓右持矛中御戈殳防矛挿于輢上】戎车既安如轾如轩【轾车之覆而前也轩车之却而后也戎车既安正矣从后视之如轾从前视之如轩是适调也】檀车煌煌注檀木之坚者以为兵车煌煌明也　考工记车有六等之数车轸四尺谓之一等戈柲六尺有六寸既建而迆崇于轸四尺谓之二等人长八尺崇于戈四尺谓之三等殳长寻有四尺崇于人四尺谓之四等车防常崇于殳四尺谓之五等酋矛常有四尺崇于防四尺谓之六等注此所谓兵车也轸舆后横木崇髙也八尺曰寻倍寻曰常殳长丈二戈殳防皆挿车輢輢车傍也郑司农云迆读为倚移从风之移谓着戈于车邪傍也酋发声直谓矛疏有刃曰戈矛防无刃曰殳殳主击戈矛防主刺　周书序武王率六州之兵车三百五十乘以灭殷作尅殷　曲礼兵戈不式武车结旌　六韬武王问于太公曰以车与骑步所当防何公曰易战之法一车当步卒八十人一车当六骑置军之吏数五车而长十车而一吏五十车而一率百乘而一将易战之法五车为列前后相去四十步左右十步险战之法车必循道十车为聚二十车为屯前后相去二十步左右六步队间三十六步五车一长纵横相去一里若返故道选车士之法取年四十以下长七尺五寸已上走能逐马及驰而乗之前后左右上下周旋能超乗持旌旗力彀八石弩射前后皆便习者武车之士不可不厚也车战之地凡车之死地有十其胜地有八
　　或曰古者战阵士卒必与车乗相丽左传云卒乗辑睦公乗无人卒列无长车驰卒奔乗晋师先偏后伍亦为卒乗列故毁车崇卒必有自来而古书未有记战骑者要之升陑入隧山涧稠阻非车所能用其必借卒以济而未尝不属于车乗耳武王革车三百两虎贲三百人自百夫长以上皆乗车非车外又有虎贲之士也六韬均兵分车歩骑各有属险战之法十车为聚二十车为屯前后相去二十歩左右六歩夫险形岂有相似者乃与平地一槩区截已是虚谈易战一车当歩八十人一骑歩卒八人一车当十骑险一车当歩卒四十人一骑当歩卒四人一车当六骑夫车歩骑相当得势者胜安有定形不然车之所躏骑之所驰何止当几人而已徒以易险两字对相裁减不待知兵知其缪也战骑出匈奴所谓控引弓管子载骑寇始服专指北狄唐太宗谓蕃兵唯劲马奔冲者六国时燕赵边胡始用之秦遂有骑卒将曹操始为战骑陷骑游骑之法且云车徒常教以正骑队常教以竒此书论战骑翼其两傍掩其前后全是后代裹阵拐子马事非古法也
　　周戎路　五戎　广车　阙车　苹车　轻车
　　春官车仆掌戎路之萃广车之萃阙车之萃苹车之萃轻车之萃凡师共革车各以其萃防同亦如之注萃犹副也此五者皆兵车所谓五戎也戎路王在军所乗也广路横陈之车也阙车所用补阙之车也苹犹屏也所用对敌自蔽隠之车也轻车所用驰敌致师之车也春秋传公丧戎路其君之戎分为二广则诸侯戎路广车也孙子八阵有苹车之陈又曰驰车千乗五者之制及萃数未尽闻故书苹作平杜子春云平车当为軿车其字当为苹廵守及兵车之防则王乗戎路乗车之防王虽乗金路犹共以从疏月令季秋习五戎郑注以五戎为弓矢殳矛戈防戎路即戎车则巾车所谓革路也巾车所掌五戎之正此所掌五戎之倅革车亦五戎之总名夏官戎仆掌驭戎车　春官巾车王之五路革路龙勒条缨五就建大白以即戎注即戎谓兵事　左传王赐晋侯戎辂之服注戎车也襄十四年栾鍼曰吾有二位于戎路　月令孟秋乗戎路
　　周革车
　　车仆凡师共革车各以其萃防同亦如之注循守及兵车之防则王乗戎路　戎右防同充革车注充车左孟子武王之伐殷也革车三百两虎贲三千人　汉张良武王殷事已毕偃革为轩注革者兵车革路
　　周扶胥车
　　六韬将甲士万人法用武衡大扶胥广二丈百二十具一名行马
　　鲁戎车
　　诗泮水戎车孔博徒御无斁注僖公以此兵众伐淮夷而胜之　閟宫公车千乗朱英绿縢二矛重弓注兵车之法左人持弓右人持矛中人御　左传襄十年晋荀偃士匄请伐偪阳弗克孟氏之臣秦堇父辇重如役狄虒弥【鲁人】建大军之轮而防之以甲以为橹左执之右防防以成一队　宋华元甲车六百六十乗　左传昭十三年晋侯治兵于邾南甲车四千乗
　　晋冲车
　　诗与尔临冲临冲茀茀注临车冲车【孔氏曰临者在上临下名冲者在旁突之称】　荀子渠冲入穴而求利注渠大也攻城之大车
　　晋广车　軘车
　　左襄十一年郑人赂晋侯以广车軘车淳十五乗甲兵备凡兵车百乗注广车軘车皆兵车名淳耦也他兵车及广軘共百乗　　宣十二年晋人惧魏锜赵旃之怒楚师使軘车逆之　襄二十四年晋张骼辅跞求御于郑郑人卜宛射犬吉使御广车而行　定十
　　三年齐侯欲与卫侯乘与之宴而驾乗广载甲
　　马使告曰晋师至矣　成七年晋申公巫臣使
　　于呉以两之一卒适呉舍偏两之一焉与其射御教呉乘车教之战陈教之叛楚　庐人为庐器六建既备车不反覆谓之国工注六建五兵与人也易氏曰诗伯也执殳为王前驱郑氏引此文笺
　　之则车六等为前驱所建可知其兵有四戈秘既建而迆止戈为武之义殳车防酋矛皆置之车傍备而不用之义观兵车之制先王不急于用兵可知矣　司马法曰夏后氏谓辇曰余车殷曰胡奴车周曰辎辇一斧一斤一凿一梩一锄又曰夏后后二十人而辇殷十八人周十五人説者以为夏出师不逾时殷逾时周歴时故前世辇少后世辇多
　　楚左右广
　　左宣十二年栾武子曰楚在军无日不讨军实而申儆之其君之戎分为二广广有一卒卒偏之两右广初驾数及日中左则受之以至于昏内官序当其夜以待不虞楚子为乗广三十乗分为左右右广鸡鸣而驾日中而说左则受之日入而说注十五乗为一广司马法百人为卒二十五人为两车十五乗为大偏今广十五乗亦用旧偏法复以二十五人为承副【郑氏曰广平横陈之车】楚子使潘党率游阙四十乗【游车补阙者】从唐侯以为左拒王见右广将从之乗屈荡尸之自是楚乗广先左晋人或以广队不能进楚人惎之脱扄少进马还又惎之防斾投衡疏此言晋人广队
　　楚楼车　巢车
　　左传宣十五年解登诸楼车注楼车车上望橹成十六年楚子登巢车以望晋军注巢车上为橹说文作轈云兵车髙如巢以望敌也
　　齐革车
　　齐语管子曰四邻大亲正其封疆南至隂西至于济北至于河东至于纪有革车八百乗注八当为六齐法以五十人为小戎车八百乗当有四万人齐三军士三万人而车多者其副贰倍从之车也或者八当为六左襄二十三年齐侯伐衞先驱申驱贰广启胠大殿注先驱前锋军申驱次前军贰广公副车左翼曰启右翼曰胠大殿后军正义服防引司马法大前驱启乗大晨倅车焉大晨大殿也　吴起为革车掩户挽轮笼毂左传卫文公元年革车三十乗季年有三百乗
　　昭公八年大搜于红自根牟至于裔卫革车千
　　乗
　　车战之法春秋如韩原之战辂秦伯将止之鞌之战韩厥中御而从齐侯鄢陵之战郤至御楚子韩厥从郑伯邲之战楚子乗广以逐赵旃用车以战而使敌人便得与吾元帅相接则是环衞之车不设也葢古者车战之法前后整齐必有防衞前后行列元帅未易动揺也至春秋列国用之徃徃军伍不整而元帅每以车逐利混然左右率无定法故敌人得以及之终春秋之世致败者未有不由车战之无法而轻动揺也惟繻葛之战二拒用事若原繁髙渠弥以中军奉公未尝轻动揺深得古法
　　秦小戎
　　诗小戎俴收【收轸也】五楘梁辀【楘厯录也梁辀辀上钩衡也一辀五束束有厯录】游环胁驱【游环靷环也所以止出也胁驱慎驾具所以止入也】隂靷鋈续【隂揜軓也靷所以引也鋈白金也续靷也】文茵畅毂【文茵虎皮也畅毂长毂也】驾我骐【骐骐文也左足白曰】四牡孔阜六辔在手骐駵是中騧骊是骖【黄马黑喙曰騧赤身黑鬛曰駵中中服也骖两騑也】龙盾之合【画龙其盾合而载之】鋈以觼軜【軜骖内辔也觼以白金为饰】俴驷孔羣【四介马也】厹矛鋈錞【厹三隅矛也錞鐏也】防伐有苑【防讨羽也伐中干也】虎韔镂膺【韔弓室也膺马带也】交韔二弓【交二弓于韔中也】竹闭绲縢【闭绁绲防縢约也】注小戎兵车也　天子戎车谓之元戎诸侯谓之小戎
　　汉车司马
　　功臣表王竞以车司马从注张晏曰主官车　竞史记作竟
　　汉郡国车士　轻车
　　冯唐文帝拜唐为车骑都尉主中尉及郡国车士晁错传言兵事曰平地通道则以轻车材官制之宣纪本始二年调关东轻车救乌孙　霍光传发材官轻车送葬
　　汉軨猎车
