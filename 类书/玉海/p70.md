<!-- { "loadSidebar": true } -->
　　南京【应天】宋州景德三年二月甲申升应天府祥符七年正月丙辰升南京【正殿曰归德御制南京颂】诏曰洪惟蓺祖歴试是邦同豳土之始基应舂陵之王气稽唐氏晋阳之制肇建新都【先是咸平四年八月刘叟上宋都赋】　王仲旉南都赋曰祥符之际观紫气于芒山辨白水于南阳于是建南京陪上国对列乎浚郊相辉乎洛宅颁庆洞开归德峻峙旁立原庙殿实有三　祥符七年二月二日名门曰崇礼双门曰祥辉外西门曰廻銮三月十三日名东门曰昭仁延和西曰顺成北曰靖安隔门曰承庆　正门以东封囘赐赦观酺赐名重熙颁庆楼　汉启南阳之都唐重北门之馆并资壮丽以示威神
　　北京【大名】唐魏博节度【后唐同光元年四月为东京三年三月改邺都】周天雄军庆厯二年五月戊午升大名府为北京【正殿日班瑞】诏曰广万盈之懿兆冠千里之上腴隠然北门壮我中夏六月戊子任中师为修建使【戊戌苏绅副之】七月癸丑名行宫门曰顺豫三年二月甲辰名便殿曰靖方熙宁八年十二月九日赐北京内外城门名左右四厢凡二十三坊　刘敞作魏京诗
　　崇宁四年七月丁巳京畿四面置辅郡以澶郑许三州升襄邑为拱州是为四辅　景祐元年三月升郑州节镇诏曰周制九畿盖尊寰内汉设二部实陪京师相宅浚都夹右荥圃爰稽扶翊之义参领防遏之兵　皇祐五年十二月壬戌以曹陈许郑滑州为辅郡畿内置京畿转运使　至和二年十月己丑诏京畿毋领辅郡范仲淹谓洛阳险固而汴为四战之地太平宜都汴
　　即有事必都洛阳可渐广储蓄缮治宫室
　　绍兴行都
　　建炎中驻驆临安【三年二月丙戌次杭州】绍兴八年三月诏复还【二年正月以杭州为临安府】十五年十一月十一日髙衮上三都赋十七年十二月十三日施谔上行都赋乾道七年四月甲子皇太子尹临安辛未宣制九年三月乙丑请解罢専意讲学从之　髙宗御制中和堂诗曰六龙转淮海万骑临吴津王者本无外驾言苏逺民　续书目有临安志十五卷
　　绍兴临安定都
　　绍兴四年将还临安始命有司建太庙十二年作太社太稷皇后庙都亭驿太学十三年筑圜丘景灵宫髙禖坛秘书省十五年作内中神御殿十六年广太庙建武学十七年作玉津园太一宫万夀观十八年筑九宫贵神坛十九年建太庙斋殿二十年作玉牒所二十二年作左藏库南省仓二十五年建执政府二十六年筑两相第太医局二十七年建尚书六府凡定都二十年而郊庙宫省始僃







　　玉海卷十六
<子部,类书类,玉海>
　　钦定四库全书
　　玉海卷十七
　　宋　王应麟　撰
　　地理
　　郡国
　　神农九州
　　管子轻重戊【第八十四】神农作植五谷淇山之阳九州之民乃知谷食而天下化之　帝王世纪诸子称神农之王天下地东西九十万里南北八十五万里　周礼职方疏自神农以上有大九州柱州迎州神州之等至黄帝以来徳不及逺惟于神州之内分为九州括地象云昆仑东南万【一作方】五千里名曰神州【文选注引河图括地象曰昆仑东南地方五千里名曰神州中有五岳地图帝王居之　邹衍以为中国名赤县神州赤县神州内自有九州禹所叙也中国外若赤县神州者九所谓九州也】　续汉志注张衡灵宪曰天有九位地有九域天有三辰地有三形有象可效有形可度圣始纪纲而经纬之八极之维径二亿三万二千三百里南北则短减千里东西则广增千里自地至天半于八极则地之深亦如之用钩股悬天之景薄地之仪皆移千里而差一寸宇之表无极宙之端无穷其可覩枢星是也谓之北极在南者不着故圣人弗之名焉　山海经海外东经曰帝命孺亥步自东极至于西极五亿十选【选万也】九千八百步孺亥右手把筭左手指青丘北【一曰禹令孺亥　一曰五亿十万九千八百步】注诗含神雾曰天地东西二亿三万三千里南北二亿一千五百里天地相去一亿五万里　吕氏春秋四海之内东西二万八千里南北二万六千里水道八千里受水者亦八千里通谷六名川六百陆注三千小水万数四极之内东西五亿有九万七千里南北亦五亿有九万七千里
　　黄帝画壄分州　九州　万国
　　前汉地志黄帝作舟车济不通旁行天下方制万里画壄分州得百里之国万区故易称建万国亲诸侯书云协和万国周爵五等千八百国太昊黄帝之后唐虞侯伯犹存帝王图籍相踵可知　郊祀志申公曰黄帝万诸侯而神灵之封君七千　地理志叙自昔黄唐经畧万国　通鉴外纪黄帝画壄分州以分星次经地设井以塞争端立步制亩以防不足八家为井井开四道而分八宅凿井于中其利有十地气不泄无费一家同风俗齐巧拙通货财存亡相守出入相司嫁娶相媒有无相贷疾病相救是也井一为隣隣三为朋朋三为里里五为邑邑十为都都十为师师十为州【出通典】　史记黄帝置左右监监于万国万国和而山川封禅与为多焉通典黄帝方制天下立为万国易称首出庶物万国
　　咸寜　晋志黄帝则东海南江登空蹑岱至于昆峯振辔风山访道　禹贡释文黄帝布九州【见职录】　后汉天文志庖牺氏观法于地谓水土州分
　　颛顼九州
　　通典颛顼置九州帝喾受之创制九州统领万国九州之区域在昔颛顼及于陶唐分而为九其制最大周之本制起于颛顼辨其疆界始于禹贡　后汉志注帝王世纪曰颛顼帝喾建万国而制九州　晋志高阳帝喾东逾蟠木西济流沙北至幽陵南抚交趾日月所经舟车所至莫匪王臣　史记高阳北至于幽陵南交趾西流沙东蟠木动静之物大小之神日月所照莫不砥属高辛日月所照风雨所至莫不从服
　　尧九州
　　説文尧遭洪水民居水中高土故曰九州　禹贡正义九州之境旧定而云禹别者尧遭洪水万事改新陶唐有冀方是冀州尧所都也诸州冀为先治水先从冀起
　　尧五服
　　益稷弼成五服至于五千孔氏注每服五百里四面相距为方五千里正义王肃云五千里者直方之数二千五百人为师每州十有二师通计之一州用三万人功九州用二十七万【孔注同】郑云面方各五千里四面相距为方万里九州州立十二人为诸侯师以佐牧尧初制五服服各五百里要服之内方四千里曰九州其外荒服曰四海此禹所受地记书曰昆仑山东南地方五千里名曰神州者禹弼五服之残数亦毎服者合五百里故有万里之界万国之封犹用要服之内为九州方七千里百国一师州十有二师则州千二百国也八州凡九千六百国其余四百国在圻内王肃难之【诗绥万邦岂周之建国复有万乎】　禹贡五百里甸服正义甸侯绥要荒五服之名尧之旧制洪水既平禹乃为之节文使赋役有常逺近有较故其任不等周语云先王之制邦内甸服邦外侯服侯卫宾服夷蛮要服戎狄荒服彼宾服当此绥服　诗殷武正义郑以禹所山川西被流沙东渐沧海南距衡阳北临碣石经涂万有余里周礼九服蛮畿之内尚至七千舜禹之功不应劣于周世若要服内止四千以下等计之容六千余国安得有万国乎【禹平水土后每服更以五百里辅之　禹贡言五百里一服是尧旧更言三百里二百里是禹所弼】郑以尚书之文上下相校至于禹贡厯数服名正合五千之数参之以周汉之域验之于山川之图则广万里为得其实【王肃云禹之功在治山川不在广土土地之广三倍于尧而书无称焉　司马迁以诸小数皆五百里服之别名大界与尧不殊得之矣】　晋志帝尧协和万邦制八家为隣三隣为朋三朋为里五里为邑十邑为都十都为师州十有二师【郑曰州凡四十三万二千家葢虞夏之制顾野王云尧时制】
　　禹贡五服自侯服而外有百里二百三百里之别与周九畿何异禹贡一面言之率五百里为限周礼二面言之率二百五十里为限自镇畿而内二畿而当一服蕃畿在九州之外所谓东渐西被朔南暨声教也行人之言与周官六服合【康诰注五服与禹贡异制】
　　舜十二州
　　舜典肇十有二州【咨十有二牧】注禹治水之后舜分冀州为幽州幷州分青州为营州始置十二州正义舜摄位元年九州始毕当是二年之后以境界太逺始别置之禹登王位还置九州　益稷州十有二师　史记注马融曰禹平水土置九州舜以冀州之北广大分置幷州燕齐辽逺分燕置幽州分齐为营州于是为十二州【舜纪十二牧行而九州莫敢辟违】　汉志尧遭洪水天下分絶为十二州禹平水土更制九州列五服【与孔马説异】　后郡国志注帝王世记曰尧遭洪水分为十二州今虞书是也及禹平水土还为九州今禹贡是也　郑曰舜以青州越海分齐为营冀州南北太逺分卫为幷燕以北为幽【禹贡正义营州即辽东也】　易氏周礼说曰孔安国以禹贡九州为尧之制遂谓治水分十二州非也舜典始言肇十二州次言咨牧然后命禹平水土其序可考班固之言所以发明置州之意　夏氏曰周官有幽并而无徐梁尔雅有幽营徐而无梁青并若洪水之前有此名平水土之后岂至商周而犹存
　　唐虞旧域　舜山河疆界　周九州地域六服
　　王制凡九州千七百七十三国天子之元士诸侯之附庸不与注禹防诸侯于涂山执玉帛者万国唯谓中国耳禹承尧舜而然要服之内地方七千里乃能容之夏衰夷狄内侵诸侯相并地减国少殷汤承之更制中国方三千里之界分为九州而建千七百七十三国周公复唐虞之旧域分其五服为九其要服之内亦方七千里而因殷诸侯之数广其土增其爵孝经说曰周千八百诸侯布列五千里内正义谓治水之后旧域许慎以汉地考之自黑水至东海衡山之阳至朔方经畧万里周官六服羣辟注周礼九服此惟言六者夷镇蕃在
　　九州之外王者于夷狄羁縻而已不可同华夏六服惟言侯甸者二服去圻最近六年五服一朝周礼无此法孔以五服为侯甸男采卫葢以要服逺不能常及期故不数【大行人注六服去王城三千五百里相距方七千里公侯伯子男封焉　周语先王规方千里以为甸服其余以均分公侯伯子男使各有寜宇】　大司徒以天下土地之图周知九州之地域广轮之数注九州扬荆豫青兖雍幽冀并　职方氏注周九州之界方七千里疏先王作土有三太平之时土广万里中国七千中平之世土广七千中国五千衰末之世土广五千中国三千　晋志尧帝时禹平水土为九州虞舜登庸表提类而分区宇判山河而考疆域冀北创并部之名燕齐起幽营之号书所谓肇十有二州封十有二山也周成王时改作禹贡徐梁入于青雍冀野析于幽并职方均天下之土以周厥利保章辨九州之野皆有分星东南曰扬正南曰荆河南曰豫正东曰青河东曰兖正西曰雍东北曰幽河内曰冀正北曰并　干宝晋纪论掩唐虞之旧域注贾捐之曰尧舜之盛地方不过数千里
　　舜分置州域
　　舜典正义史言舜既巡守复分置州域于禹治水后始分置十有二州每州以一大山为镇殊大者十有二山深其州内之川使水通利
　　黄唐经畧万国
　　汉地理志叙自昔黄唐经畧万国燮定东西疆理南北左传楚无宇曰天子经畧诸侯正封古之制也
　　人皇氏九州
　　通鉴外纪人皇氏依山川土地之势财度为九州谓之九囿各居其一而为之长人皇居中州以制八辅驾六羽乘云车使风雨
　　禹九州　禹迹
