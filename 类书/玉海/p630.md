<!-- { "loadSidebar": true } -->
　　国史地理志徐州沛县有仲虺城汉歌风台枌榆社丰县有始皇厌气台彭城有项羽戯马台【宋武帝至彭城大防戯马台赋诗】青州临淄有遄台单州单父有宓子贱琴台开封府祥符有岳台崇台澶州濮阳有昆吾台沧州南皮有魏文射雉台无棣有蒲萦台秦始皇萦蒲系马之地
　　汉鸿台
　　三辅黄图长乐宫有鸿台秦始皇二十七年筑高四十丈上起观宇帝常射飞鸿于台上故号鸿台惠四年三月长乐宫鸿台灾凉风台在长安故城西建章宫北闗辅记曰建章宫北有凉风台积水为楼长乐宫有鱼池台酒池台始皇造又有蓍室台鬭鸡走狗台坛台汉韩信射台又未央宫有果台东西山二台未央宫有钩弋台通灵台望鹄台眺蟾台桂台商台避风台【见池类】　上林赋累台増成　甘泉赋洪台独出　思赋聘王母于银台注仙人所居也　闗中记云宫北有井干台高五十丈积水为楼言筑累方木转于交架如干司马彪云井栏也　史记正义云甘泉有瑶台
　　汉露台
　　文帝纪賛尝欲作露台召匠计之直百金上曰百金中人十家之产也吾奉先帝宫室常恐羞之何以台为注师古曰今新丰县南骊山之顶有露台乡极为高显犹有文帝所欲作台之处　翼奉上疏曰孝文欲作一台度用百金重民之财废而不为其积土基至今犹存注师古曰今在新丰县南骊山顶上也　括地志新丰县南骊山上犹有露台之旧址其处名露台　唐孙樵露台遗基赋曰有土如积其高逾尺隠于修冈屹若环堂
　　汉曲台　【射宫】
　　列翼奉上疏孝文时未央宫有曲台殿【见黄图】　邹阳书谏呉王曰秦倚曲台之宫垂衡天下注应劭曰始皇所治处若汉未央宫　枚乗说呉王游曲台临上路不如朝夕之池注张晏曰长安台临道上　王尊奏成帝正月行幸曲台临飨罢卫士注诸侯士更尽得代去故天子自临而飨之　孟喜举孝亷为郎曲台署长注师古曰曲台殿名署主其事也【儒林】　孟卿东海人【喜父也】事瑕丘萧奋学礼因授后仓鲁闾丘卿仓说礼数万言号曰后氏曲台记授沛闻人通汉子方梁戴徳延君戴圣次君沛庆普注服防曰在曲台校书着记因以曲台记为名师古曰曲台殿在未央宫【儒林】　蓺文志曲台后仓九篇注如淳曰行射礼于曲台后仓为记故名曲台记汉官仪曰大射于曲台晋灼曰天子射宫也西京无太学于此行礼　文选注七畧曰宣帝时行射礼博士后仓为之辞至今记之曰曲台记　长门赋【司马长卿】覧曲台之央央注三辅黄图未央东有曲台殿　长安志于曲台凡三出
　　梁平台【睢阳城】
　　梁孝王孝景时筑东苑方二百余里广睢阳城七十里【北征记曰城周三十七里凡二十四门　太康地记曰城方十三里梁孝王筑之皷倡节杵而后下和之者称睢阳曲】大治宫室为复道自宫连属于平台三十余里招延四方豪桀注如淳曰平台在大梁东北师古曰今城东二十里有故台基　文选沈约宋书谢灵运论缀平台之逸响注梁孝王作平台招延四方才子逸响谓枚臯司马相如之文
　　汉栢梁台　【栢梁　铜诗　　柱】
　　武纪元鼎二年春起栢梁台【汉武旧事曰以香栢为梁香闻数十里】大初元年十一月乙酉栢梁台灾【夏侯始昌先言其日】　郊祀志武帝铸栢梁铜柱　食货志粤欲与汉用船战廼大修昆明池列馆环之治楼船高十余丈旗帜加其上甚壮天子感之乃作栢梁台高数十丈宫室由此日丽　三辅黄图在长安城中北帝尝置酒其上诏羣臣和诗　三辅故事台高二十丈　武帝故事起栢梁台以处神君长安志庙记曰在北阙内道西【三秦记曰上有铜鳯名鳯阙】　括地志在雍州长安故城中　元和志在长安故城中未央宫北　古文苑汉武帝元封三年作栢梁台诏羣臣二千石有能为七言诗者乃得上座帝曰日月星辰和四时自梁王以下作诗者二十五人【所纪之年不同盖台建于元鼎而赋诗乃元封也】　文选注引汉武栢梁台卫尉诗　韩子齐景公登栢寝之台
　　汉登单于台
　　武纪元封元年冬十月诏曰南越东瓯咸服其辜西蛮北夷颇未辑睦朕将循边陲择兵振旅躬秉武节置十二部将军亲帅师焉行自云阳北歴上郡西河五原出长城北登单于台至朔方临北河勒兵十八万骑旌旗径千余里威震匈奴遣使者告单于曰南越王头已县于汉北阙矣单于能战天子自将待边不能亟来臣服何但亡匿幕北苦寒之地为匈奴詟焉
　　汉通天台　承露仙人掌　【别见长乐宫】
　　武纪元封二年春幸缑氏遂至东莱夏四月还祠泰山至瓠子临决河还作甘泉通天台【史记云通天茎台】注师古曰言此台高上通于天汉旧仪曰高三十丈【去长安三百里】望见长安城　郊祀志初公孙卿言仙人可见上往常遽以故不见今为馆如缑氏城置脯枣神人宜可致且仙人好楼居于是上令长安作飞亷桂馆甘泉则作益夀延夀馆使卿持节设具而神人乃作通天台置祠具其下将招来神仙之属注师古曰为塞河及造台而有神光之应【通鉴元封二年作】　汉武故事筑通天台去地百余丈望云雨悉在其下去长安三百里望见长安城黄帝以来祭天圜丘处武帝祭太一上通天台舞八嵗童女三百人置祠祀招仙人祭太乙令人升通天台以天神天神既下祭所若大流星乃举烽火而就竹宫望拜上有承露仙人掌擎玉杯承云表之露【汉武故事又有通天宫】王温舒上欲作通天台覆中尉脱卒得数万人作上説拜为少府　西域賛营千门万户之宫立神明通天之台　三辅黄图亦曰神台又曰望仙台武帝时作栢梁柱承露仙人掌之属注建章宫承露盘高二十丈大七围【以铜为之】上有仙人掌承露和玉屑饮之　括地志云阳宫在雍州云阳县西北八十一里有通天台即黄帝以来祭天圜丘之处　元和志在甘泉宫中高三十五丈望雷雨悉在下【武帝于甘泉宫中为台画天地泰台诸鬼神而祭之】　上林赋置酒乎颢天之台注张揖曰台高上干颢天也甘泉赋乃望通天之绎绎直嶤嶤以造天　西京赋通天訬以竦峙径百常而茎擢上辬华以交纷下刻陗其若削伏櫺槛而頫聴闻雷霆之相激采少君之端信庶栾大之贞固立修茎之仙掌承云表之清露屑琼蘂以朝飡必性命之可度　文苑英华唐黎通天台赋危槛岧嶤廻途鬰律植承露之盘开肃神之室将以接上元期太一丹槛栖于列宿飞梁歴于倒景　任公叔赋嶝道邈以特立通天赫其无俦托神灵于秦甸结元气于雍丘白日旁转青云上浮八垓可接于咫步万象无逃于寸眸爟火周起神光来召安期于沧海降王母于黄屋　杨系赋若瑶台之霞駮冠鼇山于溟海若琼楼之云蔚照龙烛于昆丘高揖八极俯窥万井拂轩楯之宛虹步檐槛之倒景玉女下视金乌上廻　南史沈烱字初明行经汉武通天台为表奏之　后周圜丘歌辞云王城七里通天台紫微斜照影徘徊连珠合璧重光采天策蹔转钩陈开　列子周穆王筑中天之台其高千仭
　　汉渐台【详见建章宫】
　　邓通文帝觉而之渐台求得通注未央殿西南有苍池池中有渐台【元和志在未央宫西水经注沈水迳渐台东】　郊祀志太初元年二月起建章宫其北治大池渐台高二十余丈名曰泰液注渐一音子亷反浸也水所浸三辅黄图作瀐亦浸义　黄图渐台在建章宫太液池中高二十余丈渐浸也言为池水所渐又一説渐台星名法星以为台名未央宫有沧池池中有渐台王莽死于此　西京赋顾临太液沧池漭沆渐台立于中央赫昈昈以敞晋天文志织女东足一星曰渐台临水之台也主晷漏律吕之事
　　汉武台
　　李陵召见武台叩头请罪臣愿以少击众步兵五千人涉单于庭上许之注师古曰未央宫有武台殿【文臣见于宣室武臣见于武台】　九域志沧州有汉武台舆地志云汉武帝至此筑　唐纪功次汉武台【见下】
　　汉玉台　珍台　腾光台　招仙台
　　西京赋西有玉台聫以昆徳【注台殿名】珍台蹇产以极壮隥道逦倚以正东【珍台台名】　天马歌游阊阖观玉台注上帝所居　甘泉赋珍台闲馆　洞防记建元二年起腾光台以望四逺常有飞光如星集于台上亦曰经星台集方士説仙事又起招仙之台于明庭宫【即甘泉别名】于台上撞碧玉钟太初二年起甘泉望风台
　　汉神明台
　　郊祀志太初元年作建章宫【纪二月起建章宫】其南立神明台井干楼高五十丈辇道相属焉注师古曰汉宫阁疏神明台高五十丈上有九室常置九天道士百人然则神明井干俱高五十丈也井干楼积木而高为楼若井干之形也【水经注黄图曰在建章宫中今人谓之九子台非也】　东方朔左鳯阙右神明　黄图神明台祀仙人处上有铜仙舒掌捧铜盘承云表之露　括地志在长安县西北二十里长安故城在西汉建章宫有神明台　西都赋神明鬰其特起轶云雨于大半虹霓廻带于棼楣　三辅宫殿簿长乐宫有临华台神仙台
　　汉登仙台
　　文选注戴延之西征记曰嵩中岳也东谓大室西谓少室相去十七里嵩高总名也汉武帝作登仙台在少室峯下　淮南王安立思仙台
　　汉龙台
　　司马相如【上林赋】登龙台注张揖曰观名在丰水西北近渭　史记正义三辅故事云龙台高六丈去丰水五里汉时龙见陂中故作此台括地志云龙台一名龙台观在雍州鄠县东北三十五里
　　汉望海台
　　水经注浮渎又东北迳汉武帝望海台又东注于海魏氏土地记曰章武县东百里有武帝台南北有二台相去六十里基高六十丈俗云汉武帝东廵海上所筑文苑英华有观风台赋
　　汉豫章台
　　见昆明池
　　汉符节台　三台
　　严延年上欲徴延年符已发注应劭曰符竹使符也臧在符节台欲有所拜召治书御史符节令发符下大尉也　霍光皇帝信玺行玺注汉初三玺天子之玺自佩行玺信玺在符节台　后百官志符节令一人六百石为符节台率主符节事凡遣使掌授节属少府【秦中车府令髙行符玺令事】　后五行志中平二年二月南宫云台灾延及尚书符节兰台　官志注蔡质汉仪曰客曹郎主治羌胡事剧迁二千石或刺史其公迁为县令诏书赐钱三万与三台祖饯余官则否　蔡邕传以侍御史转治书御史迁尚书三日之间周歴三台　文选坐领三台注应劭汉官仪曰尚书为中台御史为宪台谒者为外台【汉官典职谢灵运晋书曰云云是为三台】　晋志魏别为一台位次御史中丞掌授节铜虎竹使符及泰始九年武帝省并兰台置符节御史　魏都赋符节谒者典玺储吏注宣明门外东入最南有谒者台阁次中央符节台阁最北御史台阁三台并列西向符节台东有丞相诸曹　晋刘长升为尚书左丞正色在朝三台清肃
　　汉上林清台　灵台铜表【事见太初厯】　灵台台【见浑仪】　　唐清台【见瑞星】
