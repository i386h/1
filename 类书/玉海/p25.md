<!-- { "loadSidebar": true } -->
　　礼运坤干注得殷隂阳之书其书存者有归藏疏熊氏云殷易以坤为首先坤后干夏四时之书殷坤干之説载前王损益隂阳盛衰
　　周龟八命
　　春官太卜以邦事作龟之八命一曰征二曰象三曰与四曰谋五曰果六曰至七曰雨八曰瘳以八命者赞三兆【玉瓦原】三易【连山归藏周易】三梦【致觭咸陟】之占以观国家之吉凶以诏救政【又见艺术类】　卜师掌开龟之四兆【方功义弓】
　　周九簭
　　春官簭人掌三易以辨九簭之名巫更巫咸巫式巫目巫易巫比巫祠巫参巫环注此九巫读皆当为筮【详见艺术类】
　　邹衍五徳
　　宋志案邹衍五徳周为火行　汉郊祀志驺衍以隂阳主运显于诸侯注晋灼曰燕昭王筑宫师衍故作主运之篇　史记始皇推终始五徳之传　张苍传公孙臣上书陈终始五徳传言汉土徳文帝召为博士草立土徳时厯制度注传谓传次也　家语孔子曰五行用事先起于木王者则之首以木徳其次以所生之行转相承也　郎顗传孔子曰汉三百载斗厯改宪【注春秋保干图】三百四嵗为一徳五徳千五百二十嵗五行更用【注易干凿度孔子曰立徳之数先立木金水火土徳各三百四嵗五徳备凡一千五百二十嵗】
　　汉隂阳二十一家
　　志隂阳家者流出羲和之官拘者为之牵禁忌泥小数始于宋司星子韦三编次以公梼生终始十四篇【邹奭之书】公孙发二十二篇邹子四十九篇【衍】邹子终始五十六篇【史记驺衍深观隂阳消息而作怪迂之变终始大圣之篇十余万言其语闲大不经推而逺之至天地未生窈防不可考而原也】乘丘子杜文公各五篇黄帝泰素二十篇【韩诸公子作】南公三十一篇【六国时】容成子十四篇张苍十六篇邹奭子十二篇闾丘子冯促各十三篇将钜子五曹官制各五篇周伯十一篇【齐人】衞侯官十二篇【不知作者】于长天下忠臣九篇【近世平隂人别録云传天下忠臣】公孙浑邪十五篇而以杂隂阳三十八篇终焉【不知作者】凡二十一家三百六十九篇【兵隂阳始于泰壹天一终于辟兵威胜方十六家二百四十九篇图十卷推刑徳顺斗击因五胜】　司马谈论六家曰隂阳之术太详而众忌讳使人拘而多畏然叙四时之大顺不可失也【李竒注隂阳之术月令星官是其枝叶也】又曰隂阳四时八位十二度二十四节各有教令翼奉曰【奉好律厯隂阳之占】天地设位垂日月布星辰分隂阳定四时
　　列五行以视圣人名之曰道圣人画州土建君臣立律厯陈成败以视贤者名之曰经易有隂阳诗有五际春秋有灾异　董仲舒推隂阳为儒者宗　魏相采易隂阳及明堂月令奏之【魏相曰隂阳王事之本羣生之命】　孟喜得易家隂阳灾变书　张衡为隂阳之宗　郎顗咎征最宻【隂阳详宻】　襄楷善天文隂阳之术　春秋繁露有隂阳五篇五行八篇天地隂阳一篇　礼记明堂隂阳録【见明堂类】元帝纪初元三年六月诏安民之道本繇隂阳丞相御史举天下明隂阳灾异者各三人　成帝纪阳朔二年春诏曰今公卿大夫或不信隂阳薄而小之所奏请多违时政　安帝纪永初二年七月戊辰诏有道术明习灾异隂阳之度璇玑之数者各使指变以闻
　　汉五行三十一家　【四时五行经黄帝五都】
　　志五行始泰一隂阳终五音定名三十一家六百五十二卷五常之形气出于律厯之数而分为一其法亦起五徳终始而小数家因以为吉凶若泰壹【二十三卷】黄帝诸子论【各二十五卷】太【二十六卷】三典谈论【二十七巻】诸王子论【二十三巻】则隂阳之书也若神农大幽【二十七卷】四时五行经【二十六巻】隂阳五行时令【十九卷】文解二十八宿【二十八卷】则四时五行星宿之书也若务成子【十四卷】十二典灾异应【十二巻】钟律灾应【二十六卷】钟律丛辰日苑【二十二巻】钟律消息【二十九巻】黄钟【七巻】则灾异钟律之书也若堪舆金匮【十四巻】天一【六卷】泰一【二十九卷】刑徳【七卷】风鼓六甲【二十四巻】风后孤虚【二十卷】六合随典【二十五卷】转位十二神【二十五卷】羡门式法及式【各二十巻】文解六甲【十八巻】皆五行之数若五音竒胲用兵【二十三卷】刑徳【二十一巻】定名【十五巻】皆五行之音若猛子闾昭【二十五卷】盖为五行之学者也通鉴外纪黄帝其师大挠探五行之情占斗刚所建
　　始作甲子甲乙谓干子丑谓枝枝干相配以名日　汉厯志黄帝起五部注孟康曰五行也　黄帝纪治五气注五行之气　选七命注引刘向尚书五行説
　　汉律厯隂阳占
　　翼奉传奉治齐诗好律厯隂阳之占上封事曰知下之术在于六情十二律而已王者忌子卯吉午酉诗之为学情性而已五性不相害六情更兴废观性以厯【张晏曰性谓五行厯谓日也】观情以律【张晏曰情谓廉正寛大公正奸邪隂贼贪狼也律十二律也】又曰易有隂阳诗有五际春秋有灾异皆列终始推得失【孟康曰诗内传曰五际卯酉午戌亥也隂阳终始际防之嵗有变改之政】窃学齐诗闻五际之要十月之交篇知日食地震之效　诗正义六蓺论引春秋演孔图云诗含五际六情泛厯枢云午亥之际为革命卯酉之际为改正辰在天门出入听卯天保酉祈父午采芑亥大明【诗正义又引诗纬曰阳生酉仲隂生戍仲】　郎顗云四始之缺五际之戹　班固曰汉兴推隂阳灾异者孝武时有董仲舒夏侯始昌昭宣时则眭孟夏侯胜元成则京房翼奉刘向谷永哀平则李寻田终术假经设谊依托象类亿则屡中
　　汉京房易传
　　详见易类　晁説之曰汉艺文志易京氏凡三种八十九篇隋经籍志有京章句十卷又有占十种六十三卷唐蓺文志有京章句十巻而占存者五种二十三巻今其章句亡矣乃畧见于僧一行及李鼎祚之书而其传者曰易传三巻积筭杂占条例法一卷或共题易传四卷而名皆与古不同今所谓京氏易传者或题曰京氏积筭易传疑隋唐志之错卦是也错卦在隋七卷唐八巻所谓积筭杂占条例法者疑隋逆刺占灾异十二卷是也至唐逆刺三巻而亡其九卷元祐八年髙丽进书有京氏周易占十卷疑隋志周易占十二卷是也自古易家有书而无师者多矣京氏之书幸而与存者才十之一尚何谁之师哉辨三易运五行正四时谨二十四气悉七十二而位五星降二十八宿其进退以几而为一卦之主者谓之世竒偶相与据一以超二而为主之相者谓之应世之所位而隂阳之肆者谓之飞隂阳肇乎所配【干与坤震与巽坎与离艮与兑】而终不脱乎本以隐赜佐神明者【以飞某卦之位乃伏某宫之位】谓之伏起乎世而周乎内外参乎本数以纪月者谓之建终终始始极乎数而不可穷以纪日者谓之积含于中而以四为用一卦备四卦者谓之互干建甲子于初坤建甲午于上八卦之上乃生一世之初一世之五位乃分而为五世之位其五世之上乃为游魂之世五世之初乃为归魂之世而归魂之初乃生后卦之初其建刚日则节气柔日则中气其数虚则二十有八盈则三十有六盖其可言者如此若夫象遗乎意意象乎言则错综其用唯变所适或两相配而论内外二象若世与内若世与外或不论内外二象而论其内外之位或三相参而论内外与飞若伏或相参而论内外世应建伏不论内外而论世建与飞伏或兼论世应飞伏或专论世应或论世之所忌或论世之所生于其所起见其所灭于其所刑见其所生非彰往察来微显阐幽者曷足以与此前是焦小黄变四千九十有六卦后有管辂定干之轨七百六十有八坤之轨六百七十有二其知之者将可以语邵康节之易矣【説之为京氏易式】　国史志京房周易律厯一卷题虞翻注乾象新书引京房易传妖异占
　　汉洪范五行传　论　记
　　刘向成帝时向校五经秘书见洪范箕子为武王陈五行隂阳休咎之证乃集合上古以来春秋六国灾异行事着其占騐凡十一篇曰洪范五行论奏之【五行出尚书大传后汉志引郑注】　志刘向五行记十一巻【唐志同　隋志洪范五行论十一卷汉光禄大夫刘向注天文类天文洪范日月变一卷洪范占二卷梁有洪范天行星厯四卷】　五行志景武之世董仲舒治公羊始推隂阳宣元之后刘向治谷梁数其旤福以洪范与仲舒错向子歆治左氏言五行传颇不同孝武时夏侯始昌通五经善推五行传传族子胜下及许商其传与刘向同唯歆传独异是以防仲舒别向歆传载眭孟夏侯胜京房谷永李寻之徒所陈行事举十二世以传春秋着于篇　本传賛刘氏鸿范论发明大传着天人之应　夏侯胜胜从始昌受洪范五行传説灾异諌昌邑王曰天久隂不雨臣下有谋上者霍光召问胜对在鸿范传光益重经术士【五行志云胜上洪范五行传光读之大惊】　儒林传许商善为筭着五行论【志许商五行传记一篇】　李寻传寻治尚书独好洪范灾异学天文月令隂阳【续志应劭董巴谯周并撰建武以来灾异尹敏建武二年上疏陈洪范消灾之术】　周磐传磐学古文尚书洪范五行　郎顗传尚书洪范记曰月行中道移节应期徳厚受福重华留之　礼保章氏疏案尚书五行传　隋志济南伏生之传唯刘向父子所着五行传是其本法　晋志文帝时宓生创纪大传其言五行庶征备矣　唐志向为五行传取五事皇极庶征附于五行以为八事皆属五行则八政五纪三徳稽疑福极之类又不能附俾洪范之书失其伦理然自汉以来未有非之者其祥眚祸疴之説自其数术之学孔子于春秋记灾异而不着事应盖谨之也【志有萧吉五行记五卷隋人】　汉明帝制五行章句于辟雍自讲
　　汉五行传説占应
