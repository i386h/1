<!-- { "loadSidebar": true } -->
　　绍兴慈宁宫上夀
　　十二年十月甲申皇太后生辰燕于慈宁宫始用乐上夀十三年五月丁丑天申节宰臣率百官上夀始用乐【三月庚子许近臣进金酒器银香合马郡县锡宴皆如承平时】二十六年十月丙戌上皇太后回銮事实进读毕内庭行捧觞上夀之礼
　　隆兴紫宸殿上夀
　　孝宗以六月二十二日为防庆节元年紫宸殿上夀光宗以九月四日为重明节　宁宗以十月十九日为瑞庆节　理宗以正月五日为天基节
　　淳熙徳夀宫庆夀礼
　　淳熙二年十二月十七日甲午立春诣徳夀行庆夀礼太上皇帝新嵗七十皇帝服鞾袍升辇至宫八次簪花云云赦天下十三年正月一日【庚申朔】行庆夀礼【圣夀八十贺表曰位在九五而事父母于一堂年登八十而阅子孙于四世涓辰而陈寳册献夀而奉玉巵】十年太上皇后新嵗七十十二月十六日丙子以立春行庆夀礼绍熙五年后年八十行庆夀礼
　　淳煕康夀殿上夀
　　十三年正月庚辰朔上率百官花簪用乐【太上皇夀登八十逐行庆典】上夀于康夀殿廷癸未百官称贺于文徳殿又移班稍东笺贺中宫又奉玉巵于前殿汉展未央之仪响鸾佩于后宫唐行兴庆之礼虽云盛举曾不同时前殿奉巵企髙皇而踵武大安进膳迈贞观之弥文
　　庆元重明节上夀
　　五年重明节上诣夀康宫起居上夀如宫中仪宰臣百寮拜表贺六月丙戌以重明节前十日上初诣夀康宫进香　陛防百重鸾旂的歴辇降云霄划闻鸣跸庻邦冡君骈玉交舄鼎臑俎胾笾豆有秩挹彼注兹泰樽盎齐貂蝉鵔鸃驩声传胪日华五色岳灵三呼祥风和气蜿蜒扶舆泛漾璧珰披拂绮疏澄河一色瑞日再中感星梦日舒虹烁电山称万夀河庆千年百末防酒酌彼金垒干闿坤怿丛祥効竒社鸣河清
　　养老
　　三礼义宗天子养老义曰一以尊年敬徳二以乞言修治
　　三王养老　燕礼　飨礼　食礼
　　王制凡养老有虞氏以燕礼夏后氏以飨礼啇人以食礼周人修而兼用之【又详见学校类】五十养于乡六十养于国七十养于学逹于诸侯有虞氏深衣夏燕衣啇缟衣周衣而养老凡三王养老皆引年【燕者体解节折而共饮食之又为折俎加豆惠丰而徳洽飨以训恭俭酒盈而不饮肉干而不食设几而不倚一献而百拜食者无百拜之恭无一献之节所谓养口体者也　刘敞曰以养老莫善于燕养其体也以养义莫善于飨养其贤也】正义皇氏曰人君养老有四一养老更二子孙死难养其父祖三养致仕之老四养庻人之老飨礼有四一诸侯来朝天子飨之大行人上公飨礼九献是也二王亲戚及诸侯来聘王飨之国语亲戚宴享则有殽烝左传王飨有体荐宴有折俎公当飨卿当宴是也三戎狄之君使来王享之国语戎狄坐诸门外而体委与之是也四飨宿卫及耆老孤子酒正凡享士庶子耆老孤子共其酒是也食礼有二一礼食大行人诸公三食之礼有九举及公食大夫礼是也二燕食谓臣下自与賔客共食曲礼酒浆处右是也燕礼有二燕同姓夜则饮之燕异姓譲之则止诗湛露郑笺是也飨礼在庙燕礼在寝　内则云云【同王制】凡养老五帝宪三王有乞言五帝宪养气体而不乞言有善则记之为惇史三王亦宪既养老而后乞言亦微其礼皆有惇史【余见四代学】　文王世子天子视学适东序释奠于先老遂设三老五更羣老【庶老也】之席位焉适馔省体养老之珍具遂发咏焉退修之以孝养也及登歌清庙既歌而语以成之也下管象舞大武而上下之义行矣有司告以乐阕王乃命公侯伯子男及羣吏曰反养老幼于东序终之以仁也　郊特牲飨有乐食无乐春飨孤子秋食耆老疏谓夏殷礼也　夏官罗氏中春罗春鸟献鸠以养国老行羽物　通监外纪皇甫谧云大戊修先王之政明养老之礼　尚书大传武丁明养老之道　三礼义宗简民中贤者及朝之致仕者养之若朝之贤者但养于太学不养于乡若民中贤者则由乡而进先养于乡然后养于学凡一年之中养国者有四皆用天子视学之时一年之内视学有四故养老之法亦有四皆用视学之明日春夏以飨礼为先秋冬以食礼为主郑注文王世子合乐云谓春入学秋颁学此为二也学记未卜禘不视学禘常在夏既有夏视学之礼冬不宜无诗书礼乐四时教之故知有四视学之义【一时教一术】郊特牲云飨禘有乐而食尝无乐一云此乃夏殷法周礼之文食礼有乐
　　文王养老
　　诗思斋雝雝在宫笺云宫谓辟雍宫也羣臣助文王养老则尚和　尚书大传齐宣王问于春子曰寡人欲行孝弟之义为之有道乎春子曰昔者卫闻之乐正子曰文王之治岐也五十者杖于家六十者杖于乡七十者杖于朝见君揖杖八十者杖于朝见君揖杖君曰趋见客无俟朝以朝乗车輲轮御为仆送至于家而孝弟之义逹于诸侯九十杖而朝见君建杖君曰趣见毋俟朝以朝车送之舍太子重乡养卜筮巫医御于前祝咽祝哽以食乗车輲轮胥与就膳彻送至于家君如有欲问明日就其室以珍从而孝弟之义逹于四海此文王之治岐也君如欲行孝弟之大义盍反文王之治岐　孟子西伯善养老【文王为西伯】制其田里使养其老文王之民无冻馁之老者
　　周食三老五更
　　乐记武王克商食三老五更于大学【礼运三老在学】天子袒而割牲执酱而馈执爵而酳冕而总干所以教诸侯之弟也【注老人知三徳五事者周名大学曰东胶】夏官罗氏【见上】　诗行韦序养老乞言以成其福禄肆筵设席授几有缉御或献或酢洗爵奠斚酌以大斗以祈黄耉　陈祥道云古者建国必立三卿乡饮酒必立三賔而养老必立三老礼曰三公在朝三老在学三公非一人则三老五更亦非一人矣郑康成曰三老五更各一人皆年老更事致仕者名以三五者取象三辰五星误矣
　　汉养老令
　　文纪元年三月诏曰老者非帛不暖非肉不饱今闻吏禀当受鬻者或以陈粟岂称养老之意哉具为令有司请令县道年八十已上赐米人月一石肉二十斤酒五斗其九十以上赐帛人二匹絮三斤赐物及当禀鬻米者长吏阅视丞若尉致不满九十令史啬夫致二千石遣都吏循行不称者督之有罪耐以上不用此令【晁错防賔礼长老爱育少孤　贾山至言陛下礼髙年九十一子不事八十者二筭不事】　武纪建元元年二月八十复二筭九十复甲卒四月诏民九十以上有受鬻法为复子若孙遂其供养【元朔元年十一月诏曰旅耆老复孝敬】章纪章和元年七月壬戌诏令是月养衰老授几杖
　　行麋粥饮食其赐髙年二人共布帛各一匹以为醴酪元和二年五月赐天下髙年爵三级　安纪元初四年秋九月辛丑诏曰月令仲秋养老授几杖行麋粥方今案比之时郡县多不奉行甚违诏书养老之意　髙祖二年冬十月汉王如陜镇抚关外父老
　　汉辟雍养三老五更　辟雍礼殿　飨礼
　　后礼仪志永平二年三月【与纪不同】上始帅羣臣躬养三老五更于辟雍行大射之礼养三老五更之仪先吉日司徒上太传若讲师故三公人名用其徳行年耆髙者一人为老次一人为更皆服都纻大袍单衣皁缘领袖中衣冠进贤扶玉杖五更亦如之不杖皆斋于太学讲堂其日乗舆先到辟雍礼殿御坐东厢遣使者安车迎三老五更天子迎于门屏交礼道自阼阶三老升自賔阶天子揖如礼三老升东面三公设几九卿正履天子亲袒割牲执酱而馈执爵而酳祝鲠在前祝饐在后五更南面公进供礼亦如之明日皆诣阙谢恩以见礼遇大尊显故也【前志注邓展曰汉直以一公为三老用大夫为五更行礼乃置李竒曰王者父事三老兄事五更诗云三夀作朋】注宋均云三老知天地人事者也五更知五行更代之事者也郑礼记注曰三五者取象三辰五星又一注云老人更知三徳五事者也应劭曰三者道成于天地人老者久也旧也五者训于五品更者五世长子更更相代言其能以善道更改已也【蔡邕明堂论云更应作叟叟老人之称】月令章句曰三老国老也五更庶老也　明纪永平二年冬十月壬子【志月与此不同非误也】幸辟雍初行养老礼诏曰间者暮春吉辰初行大射令月元日【令月十月也】复践辟雍尊事三老兄事五更安车輭轮供绥执授侯王设酱公卿馔珍朕亲袒割执爵而酳祝鲠在前祝饐在后升歌鹿鸣下管新宫八佾具修万舞于庭三老李躬年耆学明五更桓荣授朕尚书其赐荣爵闗内侯赐天下三老酒人一石肉十斤有司其存耆耋恤幼孤称朕意焉八年冬十月丙子临辟雍养三老五更賛曰登台观云临雍拜老懋惟帝绩增光文考　章纪有司奏孝明备三雍之教躬养老之礼儒林传序中元元年初建三雍明帝即位亲行其礼天子始冠通天衣日月备法物之驾盛清道之仪坐明堂朝羣后登灵台望云物袒割辟雍之上尊养三老五更射享礼毕帝正坐自讲诸儒执经问难于前冠带缙绅之人圜桥门而观听者盖亿万计　列传桓荣永平二年三雍初成拜为五更大射养老礼毕引荣及弟子升堂执经自为下説　周泽永平中拜侍中后数为三老五更【儒林】　冯鲂建初三年冬为五更诏朝贺就列侯位伏恭永平四年帝临辟雍于行礼中拜恭司空建初二年冬肃宗行飨礼以恭为三老杨赐光和元年冬行辟雍礼以光禄大夫为三老
　　东京赋日月防于龙恤人事之劳疚因休力以息勤致懽忭于春酒执鸾刀以袒割奉觞豆于国叟降至尊以训恭送迎拜于三夀敬慎威仪示民不偷我有嘉賔其乐愉愉声教布濩盈溢天区辟雍诗皤皤国老乃父乃兄　魏甘露三年八月丙寅王祥为三老郑小同为五更行养老礼于大学【晋志云甘露二年宋志云今无其注然汉礼具存】
　　汉中兴养老礼仪
　　通典谯周五经然否曰汉中兴定礼仪羣臣欲令三老答拜城门校尉董钧【钧永平初为博士】駮曰养三老所以教事父之道也若答拜是使天下答子拜也诏从钧议虞喜曰据汉仪于门屏交礼交礼即答拜中兴谬从钧议后革之和帝以鲁丕为三老安帝以鲁丕李充为三老灵帝以袁逢为三老赐以玉杖
　　汉劳飨三老
　　纪建武十九年九月幸汝南南顿县舎置酒防赐吏人永平十年闰月甲午幸南阳日北至祠旧宅礼毕召校官弟子作雅乐奏鹿鸣帝自御埙箎和之以娱嘉賔还幸南顿劳飨三老官属建初七年九月己酉幸邺劳飨魏郡守令已下至三老
　　汉赐髙年帛
　　纪地节三年三月元康二年三月三年春神爵元年三月四年二月五鳯二年三月甘露二年正月初元四年正月永光元年正月三月鸿嘉元年二月永始四年正月元始四年二月并赐帛【又后汉章和元年七月】
　　元魏养老　赐鸠杖　汉鸠杖【见赐物】
　　纪孝文太和十六年二月赐京邑老人鸠杖【旧说云鸠不噎之鸟一云取春物始化以助生气】八月己酉养老于明堂尉元为三老游明根为五更又养国老庶老于阶下【禄三老以上公五更以元卿】二十年三月丙寅宴羣臣及国老庶老于华林园【假守令赐鸠杖衣裳】　后周纪武帝保定三年四月以于谨为三老赐延年杖戊午幸太学以食之北面立而访道再拜受言
　　唐太学养三老五更
