<!-- { "loadSidebar": true } -->
　　春秋宣公十五年秋初税亩【杜氏注公田之法十取其一今又履其余亩复十收其一故哀公曰二吾犹不足遂以为常故曰初】左氏初税亩非礼也谷出不过借以丰财也【注周法民耕百亩公田十亩借民力而治之税不过此】谷梁古者什一借而不税非公之去公田而履亩十取一也【注私得其什官税其一故曰什一】公羊讥始履亩而税也古者什一而借什一者天下之中正什一行而颂声作矣　哀公十二年春用田赋左传注别其田及家财各为一赋公羊注田赋若今汉家敛民钱以田为率礼税民公田不过什一军赋十井不过一乗胡氏田以出粟为主而足食赋以出军为主而足兵今用田赋军旅之征非矣【家语季氏以一井田出赋法　亩本籍而为税井本税而为赋丘本赋而为甲皆自四而増】　左氏昭公四年九月郑子产作丘赋注丘十六井当出马一匹牛三头今子产则赋其田如鲁之田赋【服防以为子产作丘赋赋此一丘之田使之出一马三牛复古法耳】　哀二年初周人与范氏田公孙尨税焉十一年夏陈辕颇为司徒赋封田【注封内之田悉赋税之】　王制千里之内曰甸千里之外曰采注甸谓服治田出谷税曰采九州之地内取其美物以当谷税也又防曰郑荅临硕云王畿方千里者凡九百万夫之地三分去一定受田者三百万夫出都家之田以其余地之税禄无田者　管子桓公践位十九年弛闗市之征五十而取一赋禄以粟案田而税二嵗而税一上年什取三中年什取二下年什取一嵗饥不税嵗饥弛而税　史记年表秦孝公十四年初为赋　秦有口赋
　　汉筭赋
　　纪髙帝四年八月初为筭赋【注如淳曰汉仪注民年十五以上至五十六出赋钱人百二十为一筭治库兵车马二年五月注如淳曰律年二十三之畴官】　惠帝六年冬十月令女子年十五以上至三十不嫁五筭【注应邵曰汉律人出一筭筭百二十钱唯贾人与奴婢倍筭令使五筭罪谪之也】贾捐之孝文偃武行文民赋四十丁男三年一事【注如淳曰常赋嵗百二十一事时天下民多故出赋四十三嵗一事】　贾山礼髙年九十者一子不事八十者二筭不事　景纪二年冬十二月令天下男子年二十始傅【注旧法二十三】后二年五月诏今訾筭十以上廼得官朕甚愍之【注服防曰訾万钱筭百二十七也应劭曰十筭十万也贾人有财不得为吏亷士无訾不得官故减訾四筭】訾筭四得官　武纪建元元年春二月赦天下年八十复二筭九十复甲卒【注张晏曰二筭复二口之筭复甲卒不豫革车之赋】　盐铁论御史曰今陛下寛力役之政二十三始赋五十六而免　贾捐之孝武时民赋数百　宣纪地节三年十月诏流民还归者且勿筭事【注师古曰不出筭赋及给徭役】甘露二年正月诏减民筭三十【一筭减钱三十】　成纪建始二年正月辛巳诏减天下赋钱筭四十【注孟康曰本筭百二十今减四十为八十】　周礼注寛疾若今癃不可事不筭卒可事者半之也【大司徒注】老者谓若今八十九十复羡卒也【乡大夫注】赋口率出泉也今之筭泉民或谓之赋此其旧名与闗市山泽谓占防百物币余谓占卖国中斥币皆未作当增赋者若今贾人倍筭矣【大宰注】　晁错秦之发卒也死事之后不得一筭之复　食货志错论贵粟曰令民有车骑马一匹者复卒三人【如淳曰复三卒之筭钱也或曰除三夫不作甲卒也师古曰当为卒者免其三人不为卒者复其钱】车骑天下武备故为复卒　西域征和中诏曰前有司奏欲益民赋口三十助邉用【师古曰毎口转增三十钱也】是重困老弱孤独也当今务在禁苛暴止擅赋文选王元长防秀才文充都内之金注桓子新论曰
　　汉宣已来百姓赋钱一嵗余二十万藏于都内　纪武帝元光六年冬初筭商车元狩四年冬初筭缗钱【千钱出筭二十】元封元年登封诏四县无出今年筭【自博至梁父】昭帝元鳯二年六月令三辅太常郡得以菽粟当赋后纪章帝元和元年二月甲戌募人耕公田与田器勿收租五嵗除筭三年二年正月乙酉诏曰令云人有产子复勿筭三嵗今复其夫勿筭一嵗【髙帝七年春民产子复勿事五光武建武中民有产子者复以三年之筭】　后汉书论汉法常以八月筭民【汉仪注曰八月初为筭赋】
　　汉田租
　　帝纪髙帝元年四月留萧何收巴蜀租给军粮食二年二月癸未蜀汉民给军事劳苦复勿租税二嵗【复者除其赋役也】十一年冬诸县坚守者复租三嵗　惠帝髙十二年即位五月丙寅减田租复十五税一【邓展曰汉家初十五税一中间废今复之】　文帝二年九月诏赐天下民今年田租之半三年复晋阳中都民三嵗租十二年三月诏赐农民今年租税之半十三年六月诏曰农厪身从事而有租税之赋本末无以异其除田之租税【李竒曰官农与贾俱出租无异故除田租】　景帝元年五月令田半租　武帝元封元年除四县民田租四年赐汾隂等三县无出今年租赋五年四月赦天下所幸县无出今年租赋　昭帝始元二年诏毋令民出今嵗田租　宣帝本始五年五月鳯皇集赦天下租税勿收四年四月壬寅地震勿收租赋大赦神爵元年诏所过无出今年田租甘露三年二月诏毋出今年租元帝初元元年夏四月诏曰闗东今年谷不登毋出
　　田租　成帝建始元年十二月郡国被灾什四以上毋收田租　食货志髙祖约法省禁轻田租十五而税一量吏禄度官用以赋于民文帝时晁错说上曰使天下人入粟于邉以受爵免罪邉食足支五嵗可令入粟郡县足支一嵗以上可时赦勿收农民租上从其言廼下诏赐民十二年租税之半明年遂除田之租税后十三年孝景二年令民半出田租三十而税一武帝时董仲舒说曰秦除井田田租口赋盐鐡之利二十倍于古或耕豪民之田见税十五汉兴循而未改宜限民名田沟洫志元鼎六年上曰今内史稻田租挈重不与郡同其议减注租挈收田租之约令也　列贡禹上书以为今农夫已奉谷租又出槀税乡部私求不可胜供宜除其租铢之律【师古曰租税之法皆依田亩不得杂计百物之铢两】　儿寛为左内史以负租课殿当免民输租繦属课更以最　何武弟显家有市籍租常不入县数负其课　后纪光武建武六年十二月癸巳诏曰顷者师旅未解用度不足故行什一之税今军士屯田粮储差积其令郡国以见田租三十税一如旧制二十二年令南阳勿收今年田租中元元年四月己夘改元勿出今年田租二年九月赦陇西勿收今年租调　明帝永平五年十月常山三老言于帝曰上生于元氏愿优复其复元氏田租更赋六嵗　章帝元和二年二月丙子复博奉髙嬴无出今年田租刍槀　和帝永平元年三月庚寅复流民田租安帝元初元年十月乙夘诏除三辅三嵗田租更赋
　　口筭　顺帝永建元年十月甲辰令人半输今年田租永平四年六年九年十二年十四年十六年元初元
　　年延光元年三年永建元年三年六年永和三年延熹八年已上并勿收田租刍槀　礼司稼以年之上下出敛灋注若今十伤二三实除减半
　　史记年表秦简公七年初税禾【秦作阿房收大半之赋】
　　汉献赋
　　帝纪髙帝十一年二月诏曰欲省赋甚今献未有程吏或多赋以为献而诸侯王尤多民疾之令诸侯王通侯常以十月朝献及郡各以其口数率人嵗六十三钱以给献费　文帝元年六月令郡国无来献施惠天下诸侯四夷逺近欢洽后六年夏四月令诸侯无入贡　景帝后二年四月诏不受献减大官省繇赋　后纪安帝永初五年二月丁夘诏省减郡国贡献　顺帝永建四年五月桂阳献大珠封以还之　隋志汉之常科土贡方物
　　汉军赋【即筭赋】
　　惠纪髙二十年五月丙寅即位令吏六百石以上及故吏尝佩将军都尉印将兵及佩二千石官印者家唯给军赋他无有所与　食货志殷周之盛云云有赋有税税谓公田什一及工商衡虞之入赋共车马兵甲士徒之役【秦头会箕敛以供军费】
　　汉口赋
　　帝纪昭帝元鳯二年六月诏曰朕闵百姓未赡颇省乗舆马及苑马以补边三辅传马其令郡国毋敛今年马口钱【租及六畜】三辅太常郡得以菽粟当赋四年春正月丁亥帝加元服毋收四年五年口赋【仪注民年七至十四出口赋者钱人二十三二十钱以食天子其三钱者武帝加口钱以补车骑马】元鳯元年春二月诏减口赋钱有司奏请减什三上许之　宣帝五鳯三年三月诏减天下口钱　贡禹禹以为古民无赋筭口钱起武帝征伐四夷重赋于民产子三嵗则出口钱故民重困至于生子辄杀甚可悲痛宜令儿七嵗去齿乃出口钱年二十乃筭天子下其议令民产子七嵗乃出口钱自此始　后纪光武建武二十二年九月诏曰其口赋逋税勿收责　明帝永平九年春三月辛丑诏郡国死罪囚减罪与妻子诣五原朔方又复其口筭　安帝永初四年正月辛夘诏三辅人庻流冗除三年逋租过更口筭刍槀元初元年十月乙夘诏除三辅三嵗田租更赋口筭六年四月防稽除田租口赋建光元年十一月地震被灾甚者勿收口赋　顺帝永建三年正月乙未诏勿收汉阳田租口赋阳嘉元年三月禀冀州贫民勿收更租口赋永和三年春地震除今年田租尤甚者勿收口赋　食货志董仲舒曰秦田租口赋盐鐡之利二十倍于古　盐铁论文学曰今田虽三十而顷亩出税加以口赋更繇之役率一人之作中分其功农夫悉其所得或假贷而益之
　　汉更赋　繇赋
　　帝纪文帝二年十一月诏省繇费以便民　景帝后二年四月诏省繇赋　昭帝元鳯四年正月丁亥帝加元服三年以前逋更赋未入者皆勿收注如淳曰更有三品有卒更有践更有过更古者正卒无常人皆当迭为之一月一更是谓卒更也贫者欲得顾更钱次直者出钱顾之月二千是谓践更也天下人皆直戍边三日亦名为更律所谓繇戍也虽丞相子亦在戍边之调不可人人自行三日戍又行者当自戍三日不可往便还因更住一嵗一更诸不行者出钱三百入官官以给戍者是为过更也律说卒践更者居也居更县中五月乃更也后从尉律卒践更一月休十一月也食货志曰【董仲舒云】月为更卒已复为正一嵗屯戍一嵗力役三十倍于古此汉初因秦法而行之也【董仲舒曰汉兴循而未改谓卒嵗嵗一月正卒二嵗大畧与秦相似　正谓二十三后应为卫士材官者】后遂改易有谪乃戍边一嵗耳逋未出更钱者也师古曰更卒谓给郡县一月而更正卒谓给中都官者　元平元年二月诏减外繇霍光知时务之要轻繇薄赋与民休息　宣帝五鳯四年正月以边塞亡冦减戍卒什二　元帝永光三年冬用度不足民多复除无以给中外繇役　百官表爵四不更【言不豫更卒之事也】十二左更十三中更十四右更【言主领更卒部其役使也】沟洫志河平元年卒治河者为着外繇六月【注以卒治河有】
