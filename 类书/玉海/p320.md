<!-- { "loadSidebar": true } -->
　　百官表相国丞相太尉秦官金印紫绶【髙帝即位置一丞相十一年更名相国緑绶】御史大夫秦官银印青绶太傅太师太保前后左右将军金印紫绶诸侯王髙帝初置金玺盭绶【晋灼曰盭草名出琅邪平昌县似艾可染緑因以为绶名师古曰玺之言信也古者印玺通名今则尊卑有别汉旧仪云诸侯王黄金玺橐佗纽文曰玺谓刻云某王之玺】彻侯金印紫绶【避武帝讳曰通侯或曰列侯】凡吏秩比二千石以上皆银印青绶【师古曰汉旧仪云银印背龟钮其文曰章谓刻曰某官之章也】光禄大夫无秩比六百石以上皆铜印墨绶大夫博士御史谒者郎无其仆射御史治书尚符玺者有印绶比二百石以上皆铜印黄绶【汉旧仪云六百石四百石至二百石以上皆铜印鼻钮文曰印谓钮但作鼻不为虫兽之形而刻文云某官之印】绥和元年长相皆黒绶建平二年复黄绶【汉官仪曰孝武元狩四年令通官印五分王公侯金二千石银千石以下铜】　续志乘舆黄赤绶四采黄赤绀缥淳黄圭长丈九尺九寸五百首诸侯王赤绶四采【徐广曰太子及诸王金印纽纁朱绶】太皇太后皇太后皇后绶与乘舆同相国緑绶三采公侯将军紫绶二采【汉官仪马防为车骑将军银印青绶在卿上絶席窦宪始加金紫次司空】公主封君服紫绶【长公主与诸侯王同】九卿中二千石二千石青绶三采【一号青緺绶　自青绶以上縌皆长三尺二寸与绶同采而首半之縌者古佩璲也紫绶以上縌绶之间得施玉环鐍】千石六百石黒绶三采【四百石三百石长同】四百石三百石二百石黄绶一采【自黒绶以下縌绶皆长三尺】百石青绀绶一采注东观书建武元年复设诸侯王金玺綟绶公侯金印紫绶九卿至二千石银印青绶中外官尚书令至四百石铜印黒绶诸舎长至丞尉校长铜印黄绶【汉旧仪六百石至二百石铜印鼻纽文曰印其断狱者印为章　汉官仪曰尚书仆射铜印青绶　百官志大鸿胪皇子拜王賛授印绶】　前传赵尧髙祖持御史大夫印弄之曰谁可以为御史大夫者　周勃谢请归相印朱买臣拜防稽太守懐其印绶步归郡邸少见其绶守邸前引其绶视其印防稽太守章也　东郭先生佩青緺绶　杨仆懐银黄垂三组　金赏嗣侯佩两绶　朱博敕告吏民欲言县丞尉者刺史不察黄绶各自诣郡欲言二千石墨绶长吏者行部还诣治所　扬雄解嘲纡青拕紫【注谓绶之色】　孔光拜相刻侯印书賛　西域传凡国五十自译长城长君监吏大禄百长千长都尉且渠当户相至侯王皆佩汉印绶凡三百七十六人南粤传髙皇帝幸赐臣佗玺以为南粤王使为外臣时内贡职天子赐其丞相银印及内史中尉太傅印　严助传淮南王安上书曰以方寸之印丈二之组填抚方外　乌孙传都护韩宣奏乌孙大吏大禄大监赐金印紫绶　匈奴传汉赐单于印言玺不言章　后传董宣以尝为二千石赐艾绶　冯石赐紫艾绶　仲长统昌言身无半通青纶之命【注十三州志曰有秩啬夫得假半章印】　张衡绶笥铭服其令服鸾封艾緍　捜神记张颢为梁相得金印文曰忠孝侯印议郎樊衡上言尧舜时旧有此官风俗通冯绲为议郎发绶笥有二赤蛇卜曰当为边将说文汉律曰绶组谓之首　扬子五两之纶半通之
　　铜　通典后汉封禅尚书令以五寸印封石检【志同】　记缁衣注纶令有秩啬夫所佩也　礼秋官疏先郑引汉法墨绶为贵　太元经緺
　　汉乘舆六玺　传国玺　三玺　建武受传国玺
　　续志乘舆黄赤绶注汉旧仪曰玺皆白玉螭虎纽文曰皇帝行玺皇帝之玺皇帝信玺天子行玺天子之玺天子信玺凡六玺皇帝行玺凡封之玺赐诸侯书信玺发兵召大臣天子行玺策拜外国事天地神玺皆以武都紫泥封青囊素里尺一板玺以金银縢组侍中组负以从【虞喜曰六玺殊名与传国为七】　霍光传召符玺郎取玺郎不与光壮之増秩二等【周有典瑞掌节秦有符玺令汉有符节令领符玺郎赵尧为符玺御史】昌邑王受皇帝信玺行玺就次发玺不封注孟康曰汉初有三玺天子之玺自佩行玺信玺在符节台　元后传髙祖入咸阳至霸上秦王子婴降于轵道奉上始皇玺【汉元年冬十月秦王子婴封皇帝玺降】及髙祖即天子位因御服其玺世世传受号汉传国玺　光武纪建武三年闰正月丙午赤眉奉髙皇帝玺绶【时帝幸宜阳】二月己未祠髙庙受传国玺　晋志乘舆六玺秦制也曰皇帝行玺之玺信玺天子行玺之玺信玺汉遵而不改秦蓝田玉玺螭虎纽在六玺外汉髙祖佩之后世名为传国玺与斩蛇剑俱为乘舆所寳【虞喜志林曰传国玺在六玺外凡七玺】　唐六典注徐令言玉玺记曰传国玺秦始皇取蓝田玉刻之其书李斯制面文曰受命于天既夀永昌【续志注徐广曰传国玺文曰受天之命皇帝夀昌】玺上隠起为盘龙文文曰受天之命皇帝夀昌方四寸纽五龙盘汉元后投于地遂一角缺公賔就上更始盆子降上光武吴书曰汉乱六玺不自随掌玺者投井中孙坚入洛甄官井上旦有五色气入井探得汉传国玺方围四寸上有纽文盘五龙瑨七寸管龙上一角缺【两汉皆传秦六玺及传国玺】袁术夺之徐璆得玺还许上之魏至晋懐玺没于刘聦石勒季龙又刻曰天命石氏冉闵败蒋干以送建业永和八年八月也【晋纪永和八年八月冉闵子智以邺降督防戴施获其传国玺送之文曰受天之命皇帝夀昌百僚毕贺　慕容廆获皇帝玉玺三纽遣长史裴嶷送建邺】歴宋齐梁为侯景所得陈永定三年得之又传隋西京杂记中书以武都紫泥为玺室加緑绨其上　蔡邕独断天子六玺　东京赋冠通天佩玉玺　祭祀志封禅用玉玺一寸二分一枚方五寸尚书令奉玉牒检皇帝以玺封之
　　汉列侯印
　　髙纪十二年三月诏为列侯食邑者皆佩之印赐大第室　东平王苍传永平十一年正月来朝月余还国帝懐思乃遣使手诏国中傅曰日者问东平处家何等最乐王言为善最乐其言甚大今送列侯印十九枚诸子年五嵗以上能趋拜者皆令带之　地理志汝南郡滇阳注阚骃云永平五年失印更刻遂误以水为心
　　汉大将军印
　　卫青传元朔五年春令青三万骑出髙阙围右贤王得右贤禆王十余人还至塞天子使使者持大将军印即军中拜青为大将军诸将皆以兵属立号而归　韩信曰汉王授我上将军印　景帝赐汝南王非将军印击吴
　　汉乘舆双印　灵殳
　　舆服志佩双印长寸二分方六分【一本云方七分】乘舆诸侯王公列侯以白玉中二千石至四百石皆以黒犀三百石以下皆以象牙上合丝乘舆以縢贯白珠赤罽防诸侯王以下以綔赤丝防縢綔各如其印质刻书文曰正月刚卯既决灵殳四方赤青白黄四色是当帝令祝融以教防龙疾日严卯帝令防龙谨尔周伏化兹灵殳既正既直既觚既方庻疫刚瘅莫我敢当凡六十六字　王莽传刘之为字卯金刀也正月刚卯金刀之利皆不得行注服防曰则卯以正月卯日作佩之长三寸广一寸四方或用玉或用金或用桃着革带佩之【韩诗外传齐桓公出游遇一丈夫带着桃殳问之曰人之戒在桃殳来年正月庻人皆佩】晋灼曰刻其上面作两行书云云师古曰今徃徃有土中得玉刚卯者
　　汉正郡国印章
　　马援传建武十七年玺书拜伏波将军注东观记曰援上书臣所假伏波将军印书伏字犬外向城臯令印臯字为白下羊丞印四下羊尉印白下人人下羊即一县长吏印文不同恐天下不正者多符印所以为信也所宜齐同荐晓古文字者事下大司空正郡国印章奏可　周礼玺节注今之印章也　武纪太初元年五月正厯数用五注张晏曰用五谓印文也若丞相曰丞相之印章　郊祀志官更印章以五字
　　汉斗检封
　　周礼司市注玺节印章如今斗检封矣疏案汉法斗检封其形方上有封检其内有书则周时印章上书其物识事而已
　　蜀汉玉玺
　　蜀志关侯围樊襄阳襄阳男子张嘉王休献玉玺玺潜汉水伏于渊泉晖景烛燿灵光彻天
　　魏玉玺　璧玉印
　　晋志魏太和元年四月洛邑初营宗庙掘地得玉玺方二寸九分其文曰天子羡思慈亲明帝为之改容以太牢告庙　魏志咸熈元年六月卫瓘至成都得璧玉印文似成信字宣示百官藏于相国府
　　晋神玺　镇玺
　　元帝纪白玉麒麟神玺出于江寕其文曰长夀万年以为中兴之象　唐六典注晋阳秋云孝武太元十九年八月西燕慕容永遣子求救于雍州刺史郗恢献玉玺一纽【方六寸厚一寸七分髙四寸六分与传国玺同】送建业自晋至梁相传谓之镇玺及侯景败侍中赵思齐接以渡江郭元建送于齐传周隋隋文帝初亦谓之传国玺开皇二年【五月甲子】改为受命玺九年平陈得真传国玺乃改前玺名神玺至大业初着之于令
　　晋玉玺　白麒麟玺
　　元帝纪太兴三年三月慕容廆奉送玉玺三纽四年春二月鲜卑末波奉送皇帝信玺庚戌告于太庙乃受之穆帝纪永和八年八月冉闵子智以邺降督防戴施
　　获其传国玺送之文曰受天之命皇帝寿昌百僚毕贺【通鉴云谢尚自枋头迎至建康】　宋符瑞志晋建武元年三月己酉丹阳江寜民虞由垦土得白麒麟玺一纽文曰长夀万年献晋王　宋纪晋义熙十三年九月平长安先收其彛器及秦始皇玉玺　元魏太平真君七年四月戊子邺城得玉玺二其文皆曰受命于天既夀永昌其一刻其旁曰魏所受汉传国玺　西魏大统三年槐里获神玺大赦
　　晋金玺
　　舆服志皇太子金玺纽朱黄绶三夫人金章紫绶九嫔银印青绶皇太子妃金玺龟纽纁朱绶【汉制皇后金玺】　宋志吴无刻玉工以金为玺六枚
　　晋印龟
　　孔愉传封余不亭侯铸侯印而印龟左顾三铸如初【初愉尝行经余不亭见笼龟于路者愉买而放之溪中龟中流左顾者数四至是铸印而龟左顾】　宋孔琳之传曰传国之玺歴代迭用袭封之印奕世相传今世唯尉一职独用一印至内外羣臣每迁悉改谓即用一印无烦改作
　　晋朱绶
　　后汉舆服志注荀绰晋百官表注曰皇太子朱绶三百二十首　许曼传陇西太守冯绲始拜郡开绶笥有两赤蛇分南北走曼筮之曰当为边将
　　唐八宝　七宝　六宝　神玺　受命元玺承天大宝　传国玺　符宝郎　寳书
