<!-- { "loadSidebar": true } -->
　　天圣莲花漏　景祐水秤
　　天圣八年八月龙图阁待制燕肃上莲花漏法其制琢石为四分之壶剡木为四分之箭以测十二辰二十四气四隅十干洎百刻分布昼夜【箭四面面二十五刻刻六十分四面百刻总六千分以效日面千五百分昼夜总六千分】凡四十八箭一气一易【二十四气各有昼夜故四十八箭】岁统二百十六万分悉刻箭上铸金莲承箭铜乌引水而下注金莲浮箭而上登不假人力其箭自然上下司晨者谨视而易之其行漏之始又依周官水地置臬之法考二交之景得午时四刻十分为午正南北景中以起漏焉【其法置水于柜引以渴乌导以铜荷水自荷茄下注于壶壶中为金莲花覆之荷心有窍容箭下挿方水之未注也箭首适与花平逮水旣至箭则随起视箭所底而时刻可以坐致矣　肃作于梓潼来献门下】九月诏司天监王立等与挈壶正考定其法于钟鼓楼下立等言黄道日躔进退盈缩度数不应今崇天厯不可施用罢之景祐元年九月十一日肃奉诏于资善堂与司天少监杨惟徳测騐并合天道而知制诰丁度等详定以为难久行二年四月己未诏学士章得象冯元与肃同议九月乙未诏司天监制百刻水秤以测昼夜三年二月【丙辰】复命得象等重定水秤刻漏四月辛亥得象言水行有迟疾请增用平水壶一渴乌二昼夜箭二十一【于钟鼓楼测量漏水　凡定夺三年而卒用莲花漏焉盖壶以贮水乌以引注秤以平漏漏以识刻肃所至皆刻石以记其法所临州郡必为之虽巧者莫能损益又为海潮论二篇造指南记里鼓车】　夏竦颍州莲华漏铭序舜史日永星火昼漏多也日短星昴昼漏少也周官有以火爨鼎之制齐诗有折栁樊圃之讥汉令甲第六着常符漏品施于李兰始变古法权器程水以准时刻唐之诸道率循此制至今器存莫能施用唯司天官漏迄今用之参以中星因时升降而置箭之制世不复传景祐中更为颍漏其漏志一篇刋诸左方【再考晷度以梓潼在南比古法昼增一刻夜损一刻青社稍北昼增三刻夜损三刻颍处梓青之间昼増二刻夜损亦如之作室秘漏得天愈密】铭曰极星建中黄道营外度有迩遐时有明晦圣人观象女史诒则孔壶为漏浮箭为刻资始巧歴稽合小余重黎是司羲和是图秦氏遗法汉京垂制歴世弥文旧规加丽玉虬吐水分灌两壶金龙转注下激衡渠天道可观神化无迹日运波澄气分箭易猗嗟燕君文学余力博贯旧章肇新景式象魏旣登潼川旣营建于青闉作于颍廷五夜持宵三商定夕【仪礼注日入三商为昏尚书纬谓刻为商】杪忽无差升降靡息意侔造化数穷天地茫茫有生孰参其智于铄圣宋世祚无疆刋此乐石永宪万方　徐州用卫朴所造有壶无箭通守傅杨得肃之法改作莲花漏苏轼为铭天地之寒暑日月之晦明昆仑旁薄于三十八万七千里之外而不能逃于三尺之箭五斗之缾如缾受水不过其量如水浮箭不失其平　天有昼夜人为刻辰昔在黄帝制器以分周设六官挈壶令军惟汉暨晋变律改经臣肃思妙创为度程壶以石琢箭以木成渴乌上引荷茄仰承水注壶口箭涌莲心自子徂亥兹焉取平二十四气或亏或盈箭实倍之随气以更辰有长短刻因损增惟箭无私与水皆升风雨不废如鸡之鸣铢两莫差如衡之称【铭】　中兴书目莲花漏法一卷　李肇国史补云越僧灵澈取铜叶制器为莲花漏置盆水之上底孔漏水半之则沈每昼夜十二沈为行道之节
　　皇祐漏刻　文徳殿漏刻
　　国史志自黄帝观漏水制器取则三代因以命官则挈壶氏其职也后之作者或下漏或浮漏或浮刻或轮漏或权衡制作不一国朝司天之属有挈壶正掌司辰刻置文德殿门内之东偏设鼓楼钟楼于殿廷左右刻漏之法有水秤以木为衡衡上刻防之曰天河【志云以水为权衡】其广长容水箭箭有四木为之长三尺有五寸着时刻更防纳于天河中昼夜更用之衡右端有铜锾连钩为铜覆荷形荷下铜索三条以系铜壶又为髹漆大奁曰水柜中安铜盆曰水海铜盆隅有铜渴乌一引水下注壶中衡左端有大铜锾贯衡锾下大铜索连铜权为立象形又有铁竿髙五丈于铁莲跗中屈上端为方锾形曰鸡竿每移改时刻司辰者以衡尾纳方锾中以组绳挽权上大铜锾进退之秤之所系以大木双植有跗如钟簴之制画五采金龙为饰上有铁胡门大铁钩锾以系之其制度精巧不知作者为谁盖唐五代用之久矣漏刻每遇添减必移报门司及皇城门与鏁门使臣常以卯正后一刻为禁门开籥之节每时八刻二十分每刻一击鼓八鼔后进时牌【牌有七以象牙刻金字】余二十分为鸡唱唱絶击一十五鼓为时正　一本至景祐三年再加考定而水有迟疾用有司之议增平水壶一渴壶二箭二十一然时刻相侵殆半至皇祐初诏舒易简于渊周琮更造用平水壶重均调水势分百刻于昼夜后晋马重绩言漏刻之法以中星考昼夜为一百刻八刻六十分刻之二十为一时时以四刻十分为正此自古所用也请依古改正从之
　　熙宁迎阳门观浮漏　熙宁晷漏书　元丰浮漏【又见前】
　　神宗即位之初星辰不正上令别造仪漏改正厯书久而未成熙宁五年九月提举司天监沈括言楚州人卫朴精于术学乞令赴监参校得失六年六月辛巳上令朴创造浮漏七年六月乙酉括乞以新制浮漏于迎阳门进呈上从之丁亥上御门召辅臣观之令于翰林天文院安置初括上浮漏议言凡播水之壶三受水之壶一曰求壶曰度壶曰复壶曰建壶又言制器之法及下漏之法【防要其年六月二十一日丁亥崇政殿召辅臣观】　沈括云厯家言晷漏者自颛厯至今见于世者二十五家谓之大厯其歩漏之术皆未合天度今考数下漏成书四卷谓之熙宁晷漏　元丰五年正月学士王安礼言详定浑仪官欧阳发言至道皇祐之器皆差今造浑仪浮漏木様进呈臣等看详司天监浮漏疎谬乞依新様改造从之　沈括笔谈云更造浑仪创为玉壶浮漏铜表皆置天文院
　　元祐漏刻
　　元祐元年苏颂造浑天仪象又制刻漏四【曰浮箭漏曰秤漏曰沈箭漏曰不息漏】置别室与仪象互参考【浮箭秤漏与今太史朝堂所用畧同沈箭不息漏采他法式】
　　绍兴刻漏　刻漏图
　　绍兴二年六月十四日诏西安进士陈元助制刻漏一座送尚书省补其子为局生乾道三年造厯刘孝荣上二十四气昼夜进退日出没刻立成之法【祥符三年春官正韩显符上二十四气昼夜刻立成法防要取其气节之初裁之】　书目绍兴初太常博士王普撰官厯刻漏图一卷并序言百刻分十二辰昼夜长短以岳台为定九服之地冬夏至昼夜刻数或与岳台不同则二十四气前后易箭之日亦皆少差又有后记及莲华漏图　行漏法一卷不知作者以周官军事垂壶司马穰苴立表下漏此古行漏见于书者也今此表漏测景之法简而易知殆古之遗法　洪迈新刻漏铭有智者创为一筩方不能以尺挹水中居窍其颠以受箭气叙长短刻于箭间以昔之升为今之降水尽箭沈一日终矣又挹水如式以伺夜漏维天苍苍维地直方日星昭光宰其隂阳燠夷寒凉隠显迭相孰为测量肆有智囊缄机翕张制乃短长四周其皇如辕服箱水声宫商泄若线芒箭之匪棘匪详由髙而藏有退不卬大明煌煌夜漏未央注之天浆视我作纲挈壶保章周制则亡莲华洸洸于用或妨勒铭以飏与燕雁行尧典正义古今厯术与太史所皆云夏至昼六十
　　五刻夜三十五刻冬至昼四十五刻夜五十五刻春秋分昼五十五刻夜四十五刻此不易之法也然今太史细之法则校常法半刻从春分至夏至昼渐长增九刻半夏至至秋分所减亦如之秋分至冬至昼渐短减十刻半冬至至春分増亦如之又于每气之间增减刻数有多有少不可通而为率　南史陈沈洙议漏刻今古不同汉书律厯何承天祖冲之父子漏经并自闗鼓至下鼓晡鼓至闗鼓皆十三刻冬夏四时不异其日有长短分在中时前后今用梁末改漏下鼓之后分其短长夏至之日各十七刻冬至之日各十二刻　易氏周礼说云挈壶之制以唐制推之水海浮箭四匮注水始自夜天池以入于日天池自日天池以入于平壶以次相注入于水海浮箭而上以浮箭为刻分昼夜计十二时每时八刻二十分每刻六十分箭四十八二箭当一气岁统二百一十九万一千五百分悉刻于箭上铜乌引水而下注浮箭而上登至于昼夜之别分至之冬夏长短昏晓隠见与周官晷景无差　太经植表施景揄漏率刻注揄写也写水下漏审刻知时　挈壶掌分数之令太史陈立成之法军将以之垂【阙】壶郎以之趋奏　度遗篇承天垂防　可使大禹日惜寸隂可使宣王夜知向晨　自古在昔挈壶有职匪器则人亡政息其政谓何弗棘弗迟君子小人兴息维时　勿谓小器虽废何伤齐侯见刺颠倒衣裳挈壶弛职风人所讥作器能铭大夫之责　灵虬传箭　凡黄道升降差二度四十分则随厯増减改箭每时初行一刻至四刻六分之一为时正终八刻六分之一则交入次时天道之妙千岁可致而基于一刻之弗差治道之盛庶绩咸熙而原于寸隂之无旷昕夕监观宜有成则器若小而用实重者惟漏为然

　　玉海卷十一
<子部,类书类,玉海>
　　钦定四库全书
　　玉海卷十二
　　宋　王应麟　撰
　　律厯
　　时令
　　炎帝分八节
　　晋志炎帝分八节以始农功伏羲造八卦作三画以象二十四气　家语黄帝治五气髙辛厯日月之生朔而迎送之　左传少皡有分至啓闭之官　史记髙阳载时以象天　月令章句大挠探五行之情占斗刚所建始作甲乙以名曰谓之干作子丑以名日谓之枝枝干相配以成六旬　宋志髙阳氏以十一月为正玉以赤缯髙辛氏以十三月为正玉以白缯【又见后】
　　黄帝迎日推策
　　史记注策数也未来而推之曰迎黄帝得蓍以推筭厯数于是逆知节气日辰之将来故曰推策迎日
　　尧授人时　舜协时月正日
　　书尧典乃命羲和钦若昊天厯象日月星辰敬授人时舜典协时月正日注合四时之气节月之大小日之
　　甲乙使齐一也正义周礼太史正岁年颁告朔于邦国则节气晦朔皆天子颁之世本云容成作厯大挠作甲子皆黄帝之臣盖自黄帝以来始用甲子纪日每六十日甲子一周　宋志髙堂隆曰尚书传曰舜定钟石更四时改尧正
　　夏四时书　小正
