<!-- { "loadSidebar": true } -->
　　五代于唐六军诸卫之外别为私兵　艺祖诏殿前侍卫之司各阅所掌兵简其骁勇升为上军复籍郡国骁勇之卒致之阙下又申严一阶一级之法使截然知分守所存临试有法劝惩有方民不知兵而安于耒耜兵卫乎民而习于干戈去其冗滥而不使有伤财之患严其法制而不使有犯上之忧故能以十五万之众方行天下　五代史五代军制无足称惟侍卫亲军之号今犹因之而甚重然原其始起微矣当唐末方镇之兵凡一军有指挥使一人而合一州之诸军又有马步军都指挥使一人盖其卒伍之长也自梁以宣武军建国因其旧制有在京马步军都指挥使【本方镇军校之名】后唐因之至明宗时始更为侍卫亲军马步军都指挥使【康义诚为之】当是时天子自有六军诸卫之职六军有统军诸卫有将军而又以大臣宗室一人判六军诸卫事此朝廷大将天子国兵之旧制也而侍卫亲军者天子自将之私兵也推其名号可知矣【后唐秦王从荣以河南尹为大元帅典六军】天子自为之将则都指挥使乃其卒伍之都长耳然自汉周以来其职益重汉有侍卫司狱凡朝廷大事皆决侍卫狱是时史肇为都指挥使与宰相枢密使并执国政然是时方镇各自有兵天子亲军不过京师之兵而已今方镇名存实亡诸六军诸卫又益以废朝廷无大将之职而举天下内外之兵皆属侍卫司矣亲军之号始于明宗其后又有殿前都指挥使亦亲军也皆不见其更置之始今天下之兵皆分属此两司矣　殿前司始于周世宗太祖为殿前都虞初诏募壮士送京师命太祖择武艺精髙者为殿前诸班而置都防检位都指挥使上太祖由此受禅【后周显徳三年十月甲申以太祖皇帝兼殿前都指挥使十二月壬申以张永徳为殿前都防检】建隆二年闰三月戊辰慕容延钊罢自是都防检不除【建隆二年七月庚午髙懐徳罢殿前副都防检自是亦不除】殿前司与侍卫司马军步军为三衙【唐制有十二卫为南衙汉之南军也六军为北衙汉之北军也末年以大臣总之】其实两司而侍卫司都指挥使外又分置马步军都指挥使殿前司亦参马步军总于都指挥使两司三衙合十一员分天下兵而领之此祖宗制兵之大畧也三衙用边臣戚里及军班出身各一人太宗时侍卫都虞候以上各置十员职位相亚易于迁改且使军伍素相服习边藩缓急亦得选用【故事择边将有威望者为三衙军政号令则在密院旧制不许接坐宰相坐待漏院管军于帘外倒杖声喏而过与汉周间异矣　朝廷待遇二帅礼继二府而不入品序止于本官为次　政和四年六月诏有司定班序　古者天子必有亲兵实自将之以备不虞强主威汉北军唐神防之类是也　祥符八年六月四日诏宣取兵士见御宝文字乃得交付】　建隆元年正月辛亥酬翼戴之勲殿前副都防检则髙懐徳都指挥使则王审琦侍卫马步军副都指挥使则石守信都虞候则张令铎马军都指挥使则张光翰步军都指挥使则赵彦徽【后唐明宗时药彦稠迁侍卫步军都虞候　雍熙以来田重进傅潜王超继为都虞候自超罢职无复任者　殿前司都指挥使副都虞副国初有都防检后不复置】　国朝兵制禁军殿前侍卫司分领之殿前司领骑兵之额三十七步兵之额二十六侍卫司领骑兵之额三十五步兵之额八十三御前忠佐军头司领步骑之额四皇城司领步兵之额二左右骐骥院领骑兵之额二【两朝志殿前司骑军额三十步军额十有六侍卫司骑军额三十有三步军额五十有六　建隆三年十一月甲子殿前侍卫两司将校毋得冗占直兵限其数着于令干徳四年闰八月乙亥诏诸军不得选军中骁勇自为牙队　景徳四年十月丁未枢密院上新置殿前侍卫司将校具员】侍卫马军都指挥使以节度使充副都指挥使以观察使以上都虞候以防御使以上充侍卫步军国初有都指挥使副使都虞候自后多缺【干徳四年六月杜审琼权知步军事】　神宗史志殿前侍卫司以节度使为都指挥使而副使都虞候无定员以刺史以上充备则通治缺则互摄兼统制四厢军【设吏殿前二十八马司十八步司二十四各分案六】殿前有神武宣武骁骑上下军宁朔骁胜虎翼左右五军各十指挥并有指挥使都虞候马军有云骑武骑各十指挥步军有虎翼左右五军十指挥每军有指挥使一员都虞候副之【范祖禹曰枢密有发兵之权而无握兵之重二帅有握兵之重而无发兵之权彼此相维不得专制所以无兵变也　熙宁中裁定神卫剰员万有千人官制正名归步军司】凡军校迁至军都指挥使又迁则遥领刺史又迁为厢都指挥使则遥领团练使员隘则从上落军职为正团练刺史之本任或为他州总管钤辖　哲宗史志殿前司掌殿前诸卫殿陛出则扈从乘舆大礼则提防编排整肃禁卫卤簿仪仗掌宿卫之事侍卫亲军马军步军司掌马军步军诸指挥之名籍
　　艺祖平定天下养兵止二十二万而京师十万余明强榦弱枝之势也如周畿兵如汉中垒
　　宋朝六军
　　龙武羽林神武六军掌郊祀朝防仪仗判司官一人以判金吾街仗将军兼领左右各三军自左右卫以下官名存而事废太祖太宗朝以处将帅后多以皇族为之天禧元年令内职兼摄环卫熙宁三年令边将统摄咸平五年加楚王元佐左羽林上将军旧制六军置统军无上将军之名盖有司之误祥符八年二月丙寅元佐天防上将军　治平三年九月诏六军更不除上将军
　　宋朝四厢军
　　职官志殿前司有捧日天武左右四厢马军司有龙卫左右厢【端拱初以龙卫左厢都指挥使孔守正习练军旅特置龙神卫四厢都指挥使以宠之　端拱元年十月甲子置四厢都指挥使以范廷召孔守正为之】步军司有神卫左右厢各有都指挥使每军有都指挥使都虞候每指挥有都副指挥使每都有军使副兵马使捧日旧曰日骑【旧曰铁骑兴国二年改日骑】雍熙四年改天武旧曰控鹤兴国二年改龙卫旧曰龙捷兴国二年改神卫旧曰虎捷兴国二年改【长编兴国二年正月庚辰以美名易禁军旧号　国初张光翰虎防左厢赵彦徽虎防右厢都指挥使】捧日四厢管旧城左厢及殿前司马军天武四厢管旧城右厢及殿前司马军龙卫四厢管新城左厢及马军司马军神卫四厢管新城右厢及步军司马军谓之上四军各有左右厢厢各三军【王城之兵以内政寄令立厢部之帅总车骑之军拱严轩陛徼循都城　周之七萃汉之八屯】左右厢起于唐本用李靖兵法诸军各分左右厢统之自府兵法坏京师变为彍骑谓之禁兵诸道变为长征谓之镇兵昭宗之末禁旅尽矣朱梁以方镇建国遂以镇兵之制用之京师京师兵有四厢而诸军两厢其厢使掌城郭烟火之事而军旅渐有厢军之名自周世宗于方镇寄招禁军别立营部由是州郡始有禁军太祖作阶级法专治禁军而天下镇兵通谓之厢军【张洎谓甲卒战马数十万萃京师】　熙宁三年五月置左右厢公事所以京朝官分治京城四厢从韩维之请也　绍兴十三年五月甲子兵部郎钱时敏言今将享庙及郊当用仗内马步导从之人而龙神卫上四军未及旧额三分之一诏殿前马军司招填
　　宋朝捧日奉宸队　绍兴宿卫亲兵
　　黄帝以师兵为营卫周有虎贲旅贲秦置宫门屯卫汉置期门羽林后汉五营魏中领军三营晋中卫左右卫江左镇卫四军宋齐领军掌禁兵梁有五将军扈卫唐初十二卫后置北门四军梁置六军为亲卫后唐置捧圣马军严卫步军晋改为护圣奉国周初改龙虎捷显徳置殿前诸班为亲兵取唐殿前射生官之义今有殿前指挥使内殿直散指挥散都头散只候金枪班东西班内员寮直钧容直散直外殿直皆马军又有簇御马太宗改为御龙直复有骨朶弓箭直皆步军捧日队殿前诸班也奉宸队殿前诸直也捧日谓君如日左右承捧之奉宸即唐千牛卫营尝更是名唐朝黄麾为近仗其后七军仪仗又为禁兵今捧日奉宸二队称亲兵扈卤簿捧日队每队三十一人奉宸队分左右充禁卫兴国九年二月御崇政殿改转诸军将校自军都指挥使以下员僚以上按名籍劳绩升之数日而毕先循谨能御下者武勇次之咸平三年五月御便殿迁补千三十一人四年十月己亥朔谓宰臣正曰向于军校超擢八九人委以方任五年四月谓枢臣周莹曰国朝之制军员有缺但权领之三嵗一迁补乃御便殿按籍次补祥符四年八月二日诏内外禁军军员补转未均今汾隂转员宜立久逺规制【指挥使以下不别迁补皆自下而升龙卫不入捧日神卫不入天武宁朔如骁胜例二十日谕王钦若朕阅殿前诸班直名籍每班唯及三百人以下宜増置押班二人】七年又诏殿帅曹璨等详定密院详酌十月诏御龙诸直为一转员僚直拱圣骁云骑骁胜武骑宁朔神骑以上为一转水军神勇宣武殿司虎翼卫圣步军虎翼奉节广勇神射以上为一转天禧元年十月诸班直诸军分三番引验于崇正殿
　　建隆兵様
　　建隆二年五月甲戌令殿司及诸州升强壮退老弱初置剩员以处退兵三年五月帝以六师老壮不等乃搜强壮曰兵様其后更为木梃差以尺寸髙下之制谓之等杖诸州设旗给赏募之祥符中重定等杖自五尺八寸至五尺五寸为五等诸州部送阙下及等者次军嘉祐二年复定等杖自上四军至武肃忠靖皆五尺以上差以分寸而视其奉钱之数
　　建隆飞山营
　　二年二月丙寅幸飞山营阅炮军
　　干徳骁雄雄武军
　　干徳三年八月戊戌朔诏郡国选兵之骁勇者部送阙下九月二日己巳诸道藩郡长吏先奉诏于本城兵士内选择骁勇者相继到阙太祖御讲武殿亲阅之中选者万余人以骑军为骁雄步军为雄武仍命武臣习其行阵之势教以申严之令二军并隷侍卫亲军　曾巩曰太祖修教习之法黜老懦之兵举中国之兵才十六万人平五强国不知兵之少也
　　开宝归圣归化军　水军
　　开宝七年十一月泰宁军节度使李从善部浙中及江南水军凡千三十九人并令黥面籍为王师以归圣归化为军额
　　太平兴国易禁军号
　　太平兴国二年正月庚辰诏改簇御马直曰簇御龙直铁骑曰日骑龙捷曰龙卫控鹤曰天武虎捷曰神卫骨防子直曰御龙骨防子直散手雄威曰雄勇龙骑曰雄猛以美名易禁军之旧号也雍熙四年五月庚辰改殿前司日骑曰捧日骁猛为拱辰雄勇为神勇又改上铁林为殿前司虎翼腰弩为神射步军铁林为虎翼端拱二年正月改军头引见司为御前忠佐军头引见司有马步两直【雍熙四年置步直端拱元年置马直熙宁四年十二月壬申诏拨入殿前司】　建隆二年十一月改左右雄捷骁武军为骁捷左右备征为云骑左右平逺为广捷懐徳为懐顺
　　太平兴国皇城司
