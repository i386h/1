<!-- { "loadSidebar": true } -->
　　官志起居郎掌録天子起居法度天子御正殿郎居左舍人居右有命俯聴退书之季终授史官贞观初以给事中谏议大夫知起居注仗下议政事起居郎一人执笔记録于前后置舍人分侍左右秉笔随宰相入殿若仗在紫宸内閤则夹香案分立殿下直第二螭首和笔濡墨皆即坳处时号螭头高宗临朝不决事许敬宗李义府为相奏请多畏人知命郎舍人对仗承防仗下与百官皆出不复闻机政长寿中【二年正月戊申】宰相姚璹建议仗下后宰相一人録军国政要为时政纪月送史官然率推美让善事失其实开元中【五年九月戊申】诏修史官非供奉者皆随仗入位郎舍人之次李林甫专权又废太和九年诏入閤日郎舍人具纸笔立螭头下复贞观故事六典宣政之左曰东上閤右曰西上閤
　　唐宣光閤
　　李适擢修文馆学士睿宗时待诏宣光閤　列裴寂视朝引与同坐入閤则延卧内　宇文士及太宗延入閤语或至夜分　姚崇宗诏五日一参入閤供奉苏颋为中书舍人宗平内难书诏填委独颋在太
　　极后閤口所占授功状百绪思若涌泉　谏议大夫阳城等伏閤极论裴延龄
　　淳熙清华閤
　　五年学士周必大对清华閤【苑中】十四年洪迈召对清华閤















　　玉海卷一百六十三
<子部,类书类,玉海>
　　钦定四库全书
　　玉海卷一百六十四
　　宋　王应麟　撰
　　宫室
　　楼
　　初学记公玉带上黄帝明堂图为复道上有楼从西南入盖楼之始也其后魏有丽谯越有飞翼汉有井干
　　黄帝五城十二楼　迎年
　　汉郊祀志太初三年东廵海上考神仙之属未有验者方士有言黄帝时为五城十二楼【昆仑圃五城十二楼仙人之所居】以候神人于执期【地名】名曰迎年上许作之如方名曰明年【言明其得延年也】上亲礼祠上犊黄焉　十洲记昆仑山有十二玉楼
　　周候楼
　　司市思次注郑司农云次市中候楼也【又见候馆】　陆机洛阳记洛阳城周公所制城上百歩有一楼橹【上林赋见后】孟子之滕馆于上宫注上宫楼也　墨子城备三十步置坐楼出堞四尺百步一木楼楼前靣九尺二百步一立楼去城中二丈五尺
　　越飞翼楼
　　吴越春秋范蠡为句践立以象天门为两蟉绕栋以象龙角
　　魏丽谯
　　庄子徐无见魏武侯曰无盛鹤列于丽谯之间注鹤列陈兵也丽谯高楼也【亦作嶕谓华丽而嶕峣　战楼名】
　　汉井干楼
　　详见建章宫　郊祀志注在建章宫中高五十丈积木而高为楼若井干【音寒】之形也井干井上木栏也其形或四角或八角张衡两京赋云井干叠而百层即此楼也【太初二年起】　西都赋攀井干而未半目眴转而意迷　史记正义干司马彪云井栏也闗中记云宫北有井干台高五十丈积木为楼言筑累方木转于交架如干
　　汉玉女楼
　　见建章宫　甘延夀超逾羽林亭楼赵充国为壍垒木樵校聨不絶注师古曰樵与谯同谓为高楼以望敌也　上林赋泰山为橹郭璞曰橹望楼也　东观记光武至广阿止城门楼上披舆地
　　图
　　魏层楼
　　水经注籍水即洋水也北西北角筑之谓之金墉城魏文帝起层楼于东北隅晋宫阁名曰金墉有崇天堂即此地上架木为榭故曰楼南曰干光门夹建两观观下列朱桁于堑以为御路东曰含春门北有退门城上西面列观五十歩一睥睨屋台置一钟以和漏鼓洛阳记云陵云台西有金市金市北对洛阳垒又东歴大夏门下故夏门也陆机云门有三层高百尺魏明帝造门内东侧际城有魏文帝所起景阳山余基尚存
　　吴疑城假楼
　　魏志黄初五年【吴黄武三年】八月魏主御龙舟至广陵吴安东将军徐盛列舟舰于江植木衣苇为疑城假楼自石头至江乗联緜数百里一夕而就时江水盛长魏主临望叹曰虽有武骑千羣无所用也未可图也
　　吴落星楼
　　吴都赋飨戎旅乎落星之楼置酒若淮泗积肴若山丘金陵地记吴嘉禾元年于桂林苑落星山起三重楼
　　名曰落星楼　吴纪吴有白雀楼
　　晋凤皇楼　翔凤楼　仪凤楼
　　晋宫阁名洛阳有凤皇楼总章观仪凤楼在观上广望观之南又别有翔凤楼又有庆云楼伺星楼
　　宋庆云楼　连理堂　嘉禾殿
　　南史孝武大明元年五月丙寅芳香琴堂防橘连理改为连理堂景阳楼上梁栱间有紫气改曰庆云楼清暑殿西甍生嘉禾一株五茎改嘉禾殿　后周长孙俭为荆州刺史吏民请为俭建清徳楼立碑颂徳诏许之
　　南齐却敌楼
　　百官志宫城诸却敌楼上本施鼔持夜者以应更唱太祖以鼓多惊眠改以铁磬　武帝登烽火楼诏羣臣赋诗　汉赵充国奏曰今留步士万人屯田地势平易多高山逺望之便部曲相保为壍垒木樵校聨不絶便兵弩饬闘具防火幸通势及并力以逸待劳兵之利者也
　　梁北顾楼　晋北固楼
　　梁史武帝大同十年三月己酉幸京口城北固楼更名北顾初京城之西有别岭入江高数十丈三面临水号曰北固【见水】蔡谟起楼其上以置军实顶有小亭梁南徐州刺史正义广其路傍施栏楯上登望久之　武帝有登北顾楼诗　柳恽和武帝登景阳楼诗　文选谢灵运从游京口北固应诏诗　庾亮登武昌南楼
　　唐丹霄楼　丹霄殿
　　魏征太宗宴丹霄楼【贞观六年闰八月乙卯实録云丹霄殿楼】长孙无忌魏征王珪等侍酒上谓长孙无忌曰魏征王珪事隠太子巢刺王时诚可恶我能弃怨用才无羞古人然每谏我不从輙不应何哉征曰事有不可故谏若不从輙应恐遂行之帝曰第别陈论顾不得耶征曰若面从别论非稷卨所以事尧舜因言舜戒羣臣汝无面从退有后言之义帝大笑曰人言征举动防慢我但见其妩媚耳　通鉴贞观六年七月辛未宴三品以上于丹霄殿上曰四海乂安皆公卿之力勿矜强盛以自满闰月乙卯宴近臣于丹霄殿【在九成宫】长孙无忌曰云云【此闰八月也】　防要永徽五年秋九月乙亥高宗御丹霄楼观三品以上行大射礼
　　唐顺天楼
　　太极宫南即承天门　李靖擒颉利太宗告俘于太庙帝御顺天楼陈仗卫士民纵观
　　唐安福楼　钟皷楼　应天楼
　　孙樵读开元杂报云某日百寮行大射礼于安福楼南高宗永徽三年二月甲寅御安福门楼观百戱乙卯
　　谓侍臣曰昨登楼欲观人情风俗　宗开元二十二年闰十一月壬午朔长至日食【癸未】御应天楼受朝贺防要太和二年八月敇修安福楼　开元二十一年赐射于安福楼下　六典皇城西面二门北曰安福　严挺之先天二年正月睿宗【上皇】御安福楼门观乐挺之谏　白敏中为邠宁节度宣宗御安福楼以饯　仪卫志朝日百官班于殿庭左右廵使二人分于钟皷楼下
　　唐神武制胜楼
　　旧纪神龙三年八月丙子改武门为神武门楼为制胜楼　防要神龙三年八月二十一日改为神武制胜楼
　　唐勤政楼　花蕚楼【并详见兴庆宫】
　　六典兴庆宫在皇城之东南东拒外郭城东垣即明皇潜龙旧宅开元初以为离宫宫之南曰通阳门西曰花蕚楼楼之西即宁王故第盖取诗人常棣之义　让皇帝传初睿宗五子列第东都号五王子宅及赐第上都隆庆坊亦号五王宅宗为太子常置大衾长枕将与诸王共之睿宗知之喜甚先天后【开元二年九月】尽以隆庆旧邸为兴庆宫而赐宁王薛王第于胜业坊申岐二王居安兴坊环列宫侧天子于宫西南置楼西曰花蕚相辉之楼南曰勤政务本之楼【一本作开元二年七月于是宫置楼韦述东京记开元八年造二楼】帝时时登之闻诸王作乐必召升楼与同榻坐或就幸第赋诗燕嬉赐金帛侑欢诸王五日朝侧门既归则具乐纵饮击毬闘鸡驰鹰犬为乐如是岁月不絶世谓天子友悌古无有者帝于敦睦盖天性然【十六年正月庚申御兴庆宫楼宴羣臣】防要二十五年宗戒诸王曰吾奉先帝宫室不敢有加兴庆创制所以表休征之地【谓宫侧小池有龙祥也】新作南楼本欲采风謡察甿俗是亦辟四门达四聪之意时有宴乐不徒然也又因大哥【宁王】逊朱邸以成花蕚相辉之美歴观自古圣王有所兴作所以助教化也吾所冀者式崇教化渐渍薄俗令其人信厚尔二十年六月【一本作天寳十三年六月　一本作开元二十六年此是出处不同非误】广花蕚楼筑夹城入芙蓉园十二月三日毁东市西北角道政坊西北角以广花蕚楼【二十八年八月己未诞日宴花蕚】天寳二载帝御花蕚楼覆实选人判入等人中才十一二　突厥天寳四载杀白睂可汗以献毗伽可汗妻率众自归天子御花蕚楼宴羣臣赋诗美其事　纪天寳十三载五月壬戌观酺勤政楼北廷都护程千里俘阿布思以献　选举志十月一日御勤政楼试四科举人【杨绾及第】策外更试诗赋各一道制举试诗赋自此始【登科记开元十三年进士试花蕚楼赋】　乐志宗教舞马百匹舞于勤政楼下后赐宴设酺亦防勤政楼高仙芝安禄山反荣王为元帅仙芝副之宗御勤政楼引荣王受命宴仙芝以下　哥舒翰守潼闗御勤政楼临送【宗大陈乐勤政楼卢绚按辔絶道去帝美其有蕴借】　五行志肃宗乾元二年十月诏百官上勤政楼观安西兵赴陜州　实録穆宗元和十三年八月乙亥御勤政楼问人疾苦　防要元和十四年三月诏左右军容各以官健三千修勤政楼【四年乙卯御阁陈杂乐】太和三年十月修勤政楼明光楼　旧史明皇八月五日生因名其日为千秋节燕百僚于楼下观舞倾杯开元二十五年正月己丑以望日宴羣臣八月丁未千秋节宴羣臣二十八年正月壬寅望日御楼宴羣臣天寳元年正月丁未朔御楼受朝贺改元四载三月甲申宴羣臣七载五月壬午御楼大赦十三载三月壬戌御楼大酺十四载三月丙寅宴羣臣奏九部乐上赋诗效柏梁体八月辛卯宴羣臣【并于勤政楼】开元十七年八月癸亥以诞日张乐宴百寮于花蕚楼下十八年四月丁卯侍臣宴于春明门外宁王宪之园池上御楼邀其囬骑八月丁亥千秋节百官献贺上御楼赋八韵诗又制秋景诗二十八年正月壬寅望日宴天寳元年九月辛亥御楼宴突厥降者【毗伽可汗妻一云辛卯】十月庚辰宴蕃客【并于花蕚楼】　李庾西都赋对里开街帝宅王家青门列槛常棣分华勤政外名花蕚分题屹云中而佩鳯杳天外而舒蜺家人齿筵愉愉济济此王者示悌也【又见后】　高盖花蕚楼赋开元中筑长安东郛起楼瞰于外银牓天题金扉御阙望驰道而通禁林走建章而抵长乐攅画栱以交映列绮牕以相薄金铺珠缀飞梁廽绕于虹光藻井倒垂乎莲蕚　王諲赋朝有土阶之约宫靡瑶台之奢饰旧馆而纳景建飞观而临霞非徒拟花蕚之丽盖取诸棠棣之华归梁国于上苑通代邸于平乐于城之陬建此飞楼横逦迤而十丈上峻嶒而三休仰接天汉俯瞰皇州牓题仲将之手颂登文公之赋宫阙超遥其若浮　陶举赋睦亲亲以相及乐韡韡以同华敬括赋罗防仗驻鸣驺开绣户之银鏁卷珠帘之玉钩奉常陈百戱之乐大官进千钟之酒虹梁蟉而霞赩皓壁晶晃而月素　张甫赋阴移翠仗日上金题钦其号则知昆弟之相穆见其仪则知君臣之有序
　　唐丹凤楼
