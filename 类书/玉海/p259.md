<!-- { "loadSidebar": true } -->
　　沈既济徳宗时言选举之敝云云夫古今选用之法九流常叙有三科而已曰徳也才也劳也吏部甲令虽曰度徳居任量能授职计劳升叙然考校之法皆在书判簿厯言辞俯仰之间安行徐言非徳也空文善书非才也累资积考非劳也　陆贽谏试官按甲令有职事官有散官有勲官有爵号其赋事受奉者唯职事一官以叙才能位贤徳所谓施实利而寓虚名也勲散爵号止于服色资荫以驭崇贵甄功劳所谓假虚名而佐实利也虚实交相养故人不渎赏轻重互相制故国不废权今之员外试官颇同勲散爵号【奏议云命秩之载于甲令者】　志凡选有文武每嵗五月颁格于州县选人应格则本属或故任取选解
　　唐六条
　　太宗纪贞观二十年正月丁丑遣使二十二人以六条黜陟于天下　会要遣大理卿孙伏伽等二十一人以六条廵察　唐官品志司台大夫掌廵察所掌六条一察品官以上理政能二察官人贪残害政三察豪强奸猾侵害下人及田宅逾制四察水旱虫灾不以实言枉征赋役及无灾妄蠲免者五察部内盗贼不能穷逐隠而不申者六察徳行孝弟茂材异行而不贡者每年二月乗轺郡县十月入奏【又百官志四十八条】　通典隋置司台唐无司校尉而有京畿访采使亦其职也　武后纪永昌元年正月戊午颁九条以训百官　李峤上疏曰垂拱时诸道廵察使科条四十有四至别敇令又三十而使以三月出尽十一月奏事今所察按凖汉六条而推广之则无不包矣乌在多张事目也
　　唐刑法要録
　　志卢纡十卷【大理丞】裴向上之【会要宝厯二年十月裴向进】赵仁本崔知悌法例各二卷张伾判格三卷
　　唐学令　选举令　仓库令
　　会要太和五年十二月祭酒裴通奏按学令
　　史记索隠即今之学令　汉书注顔师古曰功
　　令若今选举令金布令若今仓库令　志唐取
　　士之科有三凡学六教人取士着于令者大略
　　如此
　　唐品秩令式
　　防要防昌二年九月中丞李囘奏文武常参官据品秩令式合置引马　吕温道州律令要録序曰尚书省御史台诸曹多书令式格律于屋壁日夕省览目存心悟吏无以欺临事不惑
　　唐式苑　律令手鉴
　　志元泳式苑四卷【崇文目同】王行先律令手鉴二卷李崇法鍳八卷【崇文目同】
　　唐水令
　　见河渠类
　　唐车舆衣服令
　　见车服类
　　唐司门式
　　见门类
　　唐光禄式
　　见边豆类
　　唐兵部格
　　通典按兵部格破敌战功各有差等其授官千才一二天宝以后边帅怙宠便请署官易州遂成府坊州安台府别将果毅之类每一制则同授千余人其余可知虽在行间仅无白身者　后唐天成中下学士院作诗赋为贡举格
　　唐刑法二十八家
　　艺文志史録十曰刑法二十八家六十一部一千四卷始于汉建武律令故事终于开元格后长行敕失姓名九家建武律令故事名臣奏廷尉决事駮事杂诏书南台奏事议駮名臣奏事则汉氏之书也驳事弹事刑法律本晋令以至张斐刘邵之解论则晋氏之书也齐梁陈有宗躬蔡法度范泉等之律令而条钞晋宋齐梁律附焉北齐周隋有赵王叡赵肃苏绰高颎牛等之律令式而麟趾格附焉有唐之兴始定于武徳之裴寂者五十七卷更定于贞观之龄者九十一卷无忌撰于永徽源直心删于龙朔刘仁轨着于仪鳯为卷一百二十有六裴居道撰于垂拱韦安石删于神龙及赵崔之法例为卷七十有二岑羲删于太极元年姚崇删于开元三禩宋璟裴光庭删于七年十九年为卷八十有六大凡律之外有疏例式之外有式本格有留司散颁行格格后新格敕有格长行不着録者开元新格而下有事类科要及度支长行防元和格敕制敕而下有太和格后敕开成详定格大中刑法总要格后敕及刑律统类法家所着有律令手鉴式苑刑法要録判格终于李崇法鉴凡十三家三百二十三卷　隋志三十五部七百十二卷自杜预律本至陈新制　崇文目刑法五十一部七百十六卷　景徳二年龙圗阁书目刑法三百七十卷　淳熙书目自御制八行八刑条至刑统赋解六十一家定着一千五百三十七卷续目二十三家一千九百三十九卷
　　建隆新定刑统　编勅
　　周显徳四年五月二十四日中书门下奏朝廷所行用者律十二卷律疏三十卷式二十卷令三十卷开成格十卷大中统类十二卷后唐以来至汉末编勅三十二卷【广顺元年六月侍御史卢亿等以勅条二十六件编为二卷名为续编勅】及制勅等律令文辞古质览者难明格勅条目繁多阅者疑误于是命侍御史张湜等十人训释删定为大周刑统五年七月丙戌初行凡二十卷别有目録凡二十一卷与律疏令式通行　国初用唐律令格式外有后唐同光刑律统类清泰编勅天福编勅周广顺类勅显徳刑统皆参用焉　建隆四年二月五日工部尚书
　　判大理寺窦仪言周刑统科条繁浩或有未明
　　请别加详定乃命仪与权大理少卿苏晓等同
　　撰集凡削出令式宣勅一百九条増入制勅十
　　五条又録律内余条准此者凡四十四条附于
　　名例之次并目録成三十卷取旧削去格令宣勅及后来续降要用者凡一百六十条为编勅四卷其厘革一司一务一州一县之类不在焉至八月二日上之诏并模印颁行一本建隆四年七月己夘【即干徳元年十一月方改元】工部尚书判大理寺窦仪进建隆重定刑统三十卷编勅四卷诏付大理寺刻板摹印颁行天下仪表云臣与大理少卿苏晓正奚璵丞张希逊等同考详旧二十一卷今并目録増为三十一卷旧疏议节略今悉备文字难识者音于本字之下义似难晓并例具别条者悉注引于其处有今昔异轻重难同禁约之科刑名未备臣等起请总三十二条其格令宣勅削出及后来至今续降要用者凡一百六条今别编分为四卷名曰新编勅【刑统凡三十一卷二百十三门律十二篇五百二条并疏令式格勅条一百七十七起请条三十二】先是建隆三年十二月乡贡明法张自牧尝上封事駮刑统之不便者凡五条诏下有司参议而厘正之诏仪等撰集【建隆三年十二月庚午有司上捕盗条颁行之开寳元年三月庚寅増修令尉捕盗功过令颁行之】端拱二年十月诏赐宰臣执政刑统各一部诏中外臣僚常读律书天圣七年学士孙奭奉诏校定刑统作律文音义一卷【天圣四年十一月辛亥诏国子监摹印律文并疏颁行】稽古録建隆二年十月癸巳初定编勅二十条干徳元年八月辛巳【长编七月己夘】行新定刑统【是年三月癸酉始定折杖法】　崇文目显徳刑统二十卷开宝刑统三十卷　艺祖立奏案之法以革藩侯専戮之敝颁折杖之法以除狱官过用之刑至仁如天覃及百世
　　太平兴国编勅
　　三年六月诏有司取国初以来勅条纂为编敕颁行凡十五卷名曰太平兴国编勅【崇文目同】　建隆三年十一月丁巳令州县置勅书库
　　淳化编勅
　　端拱二年十月诏翰林学士宋白等详定端拱以前诏敕至淳化二年三月白等上淳化编勅二十五卷赦书徳音目録五卷帝阅之谓宰相曰其间赏罚条目颇有重者难于久行宜重加裁定即诏翰林承防苏易简右谏议大夫知审刑院许骧职方员外郎李范同详定至五年八月二十一日庚子骧范上言重删定淳化编勅三十卷　一本淳化二年八月庚子右谏议大夫判审刑院许骧以新定编勅一部三十卷上献编勅与刑统并行上以其滋章烦碎因命重删定至是毕付有司颁行天下　稽古録淳化五年八月初行淳化编勅太宗以开元二十六年所定令式修为淳化令式　太宗録系囚至日旰
　　咸平新定编勅　祥符重定编勅【见后】
　　元年十二月二十三日丙午给事中柴成务上删定编勅仪制车服勅赦书徳音十三卷诏镂版颁行先是十二月诏戸部尚书张齐贤専知删定淳化后尽至道末续降宣勅【去繁宻之文以便民】十一月齐贤等上新编勅又诏成务等重详定【十二月丁酉初令诸州大辟可疑者具奏】　实録十二月丙午成务等上言其表曰臣闻王者发号施令诞告万方先徳后刑大赉四海故书曰慎乃出令令出惟行又曰刑期无刑民协于中葢拯邦之典也自夏商之际训誓聿兴隋唐已还律令兼着自唐开元至周显徳咸有格勅兼着简编国初重定刑统止行编勅四卷才百有六条洎方隅平定文轨大同太宗临朝声教弥达遂增太平编勅十五卷淳化中又増后勅为淳化编勅三十卷编缉之始太宗亲戒有司务存体要当时臣下不能申明圣意以去繁文又自淳化元年六月以后止至道三年终续降宣勅至多颇为繁宻乃命权判刑部李范等七人同加删定取刑部大理寺在京百司诸路转运司所受淳化编勅及续降编勅一万八千五百五十五道徧共披阅凡勅文与旧条重出者及一时机冝非永制者并删去之凡取八百五十六道为新编勅有止为一事前后累勅者令聚为一本元是一勅条理数事者各以类分取其条目相因不以年代为次其间文繁意局者量理制事增损之情轻法重者取约束刑名削去之皆条奏以闻降勅方定凡成二百八十六条准律分十二门幷目録为十一卷又以仪制车服等勅一十六道别为一卷附仪制令又以续降勅书徳音九道别为一卷附淳化中赦书合为四卷又诏成务等【共九人】重加详定众议无殊谨诣閤门上进诏曰国家创业以来诏令所下年纪浸久科条实繁爰命有司重定厥要宜颁下诸路　会要咸平二年七月三十日戸部使索湘上三司删定编勅六卷　景徳二年八月戊子诏咸平编勅后续降宣勅令诸郡置籍二本具数以闻转运使亦如之景徳四年七月己巳上曰王济上刑名勅五道烦简
　　不等朕尝览显徳中勅语甚烦碎王旦曰诏勅理宜简当近代亦伤于烦
　　景徳三司新编勅　景徳农田编勅
　　二年九月癸亥三司上新编勅十五卷请雕印颁行从之十月庚辰盐铁副使林特上三司编勅三十卷三年正月七日右谏议大夫三司使丁谓等上景徳农田编勅五卷【崇文目同】三年二月己丑赐辅臣洎王钦若新印农田编勅各一部【详见田制】
　　大中祥符编勅
　　六年四月判大理寺王曾等言咸平后诏勅共三千六百余道宜删定诏曾与陈彭年等九人详定止六年终又以三司编勅条目烦重令彭年等重详定增损九年八月己夘上之名重定编勅翰林学士彭年等详定新旧编勅并三司文卷续降宣勅尽祥符七年六千二百二道千三百七十四条分为三十卷仪制赦书徳音别为十卷目録二卷九月乙巳彭年等三人加阶勲【转运司编勅二十卷陈彭年等编】　会要九年九月二十一日编勅所上删定编勅议制赦书徳音目録四十三卷诏颁行　稽古録八月己夘行新编勅　天禧元年七月壬寅判寺李虚已请以新编勅镂板颁行从之
　　天禧编勅
　　元年六月甲戌【十日】上在京三司勅共十二卷四年二月辛夘【九日】参政李迪等上一州一县新编勅五十卷【实録云一司一务三十卷先是元年七月庚戌诏迪与吕夷简等详定至是上之】壬辰盛度等加阶勲十一月甲子【十七日】迪等上删定一司一务编勅三十卷赐银帛　皇祐中修定一司勅二千三百十七条一路勅千八百二十七条一州一县勅千四百五十一条【此又在编勅之外】
　　天圣删定咸平编勅
