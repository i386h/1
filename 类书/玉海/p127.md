<!-- { "loadSidebar": true } -->
　　三年三月癸夘赐宰执御制春赋上曰人主不可不知民事七月之诗陈王业艰难近尝作春赋放苏轼赤壁赋为之大意言农事方兴要使无失其时宰臣魏杞请窥圣作故赐之四年二月庚子赐宰臣蒋芾等辛丑芾奏圣学髙妙虞舜之歌不能远过　赋略曰吾将观登台之熙熙包八荒而为家穆然若东风之振槁洒然若膏雨之萌芽心游造化之表寄妙用于无言洪迈跋曰乾道四年正月庚寅诏赐臣迈春赋一首凡四百七十有二言云汉为章奎璧绚耀昭回之光下饰万物臣拜而言曰古今能文者多矣惟广大高明开阖造化然后足以为帝王之文章帝王之文多矣惟经纬天地鼓舞动植然后足以尽圣人之能事元首之歌薫风之辞汤盘之铭方策所载昭然若揭日月汉祖沛中之歌高简雄伉读之竦然使人毛髪欲立武帝悼河功之不成作瓠子之歌纡徐屈折可以一唱而三叹然鸿鹄高飞之讴连娟修嫮之赋惑于嫔嫱心折气沮彼二君者岂眞帝王之所以为文者哉陛下以天纵之圣高视万古肆笔成书震撼一世巍乎其如天暖乎其如春嵩衡岱华不足以为高黄钟大吕不足以为清乾坤施生之妙隂阳动化之赜探端索至发其机缄大哉言乎直与诗书丘索相表里天之斯文于是无复余地　淳熙十三年三月乙未出御制春昼絶句赐迈四月辛亥和迈所进幸玉津诗迈谓深得无逸之余防　唐太宗有首春诗
　　御制碑铭
　　黄帝铭　巾机法　孔甲盘盂【见著书类】
　　汉志道家黄帝铭六篇杂家孔甲盘盂二十六篇　田蚡传学盘盂诸书应劭曰黄帝史孔甲所作铭也凡二十六篇书盘盂中所以为法【七畧曰孔甲黄帝之史】　皇览记黄帝金人噐铭曰武王问尚父曰五帝之戒可得闻乎尚父曰黄帝之戒曰吾居民上揺揺恐夕不及朝故为金人三封其口曰古之愼言人　文心雕龙黄帝刻舆几以弼违大禹勒笋簴而招谏　朱穆传注黄帝作巾机之法孔甲有盘盂之诫　刘存事始蔡邕铭论曰黄帝有金几之铭【又文选注引蔡邕铭论云云　德非此族不在铭典】
　　禹笋簴铭　禹碑
　　笋簴铭见招谏　碑见御书
　　汤盘铭
　　大学汤之盘铭曰茍日新日日新又日新正义汤沐浴之盘而刻铭为戒朱子曰汤以人之洗濯其心以去恶如沐浴其身以去垢故铭其盘成汤所以反之而至圣者正惟有得于此故称其德有曰不迩声色不殖货利以义制事以礼制心从諌弗咈改过不吝与人不求备检身若不及皆足以见日新之实至于所谓圣敬日跻则言愈约意愈切矣伊尹自谓汤咸有一德而于复政太甲之初复以终始惟一时乃日新为戒周之武王于几席觞豆刀劒户牖莫不铭焉盖闻汤之风而兴起者于常用之器各因事刻铭以致戒欲其常接乎目毎警乎心而不至忽忘也　墨子尧舜禹汤书其事于竹帛瑑之盘盂曰君子福大而愈惧爵隆而益恭　汉志小家説天乙三篇注谓汤其言皆依托也　选注太公金匮师尚父谓武王曰舜之居人上矜矜如履薄氷汤之居人上翼翼惧不敢息　蔡邕铭论殷汤有甘誓之勒贾谊新书汤曰学圣人之道者譬其如日
　　周武王丹书　诫书　铭　起居诫　武王几杖书
　　学记大学之礼虽诏于天子无北面所以尊师也注尊师重道焉不使处臣位也武王践阼召师尚父而问焉曰昔黄帝颛顼之道存乎意亦忽不可得见与师尚父曰在丹书王欲闻之则齐矣王齐三日端冕师尚父亦端冕奉书而入负屏而立王下堂南面而立师尚父曰先王之道不北面王行西折而南东面而立师尚父西面道书之言疏曰皆大戴礼武王践阼篇大戴礼唯云帝颛顼之道无黄字或古本不与今同丹书者师説云赤雀所衔丹书也云师尚父亦端冕案大戴礼无此文郑所加也其书之言曰敬胜怠者强怠胜敬者亡瑞书云敬胜怠者吉怠胜敬者灭义胜欲者从欲胜义者凶与瑞书同矣【后汉纪注引太公金匮亦有敬义二句此四句亦见荀子议兵篇及六韬太公对文王至道之问】凡事不强则枉不敬则不正枉者灭废敬者万世以仁得之以仁守之其量百世以仁得之以不仁守之其量十世以不仁得之以不仁守之必倾其世王闻书之言惕然若惧退而为戒书于席之四端为铭及几鉴孟盘楹杖带履劒矛为铭铭皆各有语在大戴礼【丹书凡三十九字安乐必敬为十六铭之首传心之要也】　大戴礼武王践阼第五十九武王践阼三日召师尚父而问焉云云道书之言曰敬胜怠者吉云云敬者万世藏之约行之行可以为子孙常者此言之谓也且臣闻之以仁得之云云王闻之惕若恐惧退而为戒书于席之四端为铭曰安乐必敬无行可悔一反一侧亦不可不志所监不远视尔所代机之铭曰皇皇惟敬鉴之铭曰见尔前虑尔后盥盘之铭曰与其溺于人宁溺于渊溺于渊犹可游也溺于人不可救也楹之铭曰毋曰胡残其祸然毋曰胡害其祸大毋曰胡伤其祸长杖之铭曰恶乎危于忿防恶乎失道于耆欲恶乎相忘于富贵带之铭曰共则寿履屦之铭曰劳则富觞豆之铭曰戒之防防则逃户之铭曰名难得而易失牖之铭曰随天之时以地之财敬祀皇天敬以先时劒之铭曰带之以为服动必有德弓之铭曰屈申之义废兴之行无忘自过矛之铭曰造矛造矛少间弗忍终身之羞余一人所闻以戒后世子孙【注贻厥孙谋以燕翼子武王之诗也】　太公金匮武王曰吾随师尚父之言因为书铭随身自戒其冠铭曰宠以着身不正为咎书履曰行必虑正无懐侥幸书劒曰常以服兵而行道德镜曰以镜自照则知吉凶书车曰自致者急载人者缓取欲无度自致而反书锋曰忍之须防乃全汝躯书刀曰刀利皑皑无为汝开书井曰原泉滑滑连旱则絶取事有常赋敛有节砚之书曰邪心谗言无得污白牖之书曰闚望审且念所得可思所忘　诗正义中候我膺云季秋之月甲子赤雀衔丹书入丰止于昌戸　是类谋曰受赤雀衔书【注入戊午蔀二十九年云云】　春秋元命包曰鳯皇衔丹书于文王之都【丹书命云雒授金钤师名吕　周礼疏案中我膺云季秋七月甲子赤雀衔丹书入酆至昌户再拜稽首受　诗正义又云大戴礼説武王盘盂几杖皆有铭】　史记正义尚书帝命验云季秋之月甲子赤雀衔丹书入于酆止于昌戸其书曰敬胜怠者吉义胜欲者从以仁得之以仁守之其量百世【与践阼篇同】吕氏春秋文王见火鸟衔丹书集于周社故色尚赤【淮南子至徳之世洛出丹书】　晏子春秋公游于纪得金壶发而视之中有丹书曰食鱼无反勿乗驽马晏子曰食鱼无反毋尽民力乎勿乗驽马无置不肖者于侧乎分曰纪有书何以亡也对曰君子有道悬之闾纪有此言注之壶不亡何待乎　邓析子汤有司直之人武有戒谨之铭　后汉朱穆传上疏曰古之明君有辅德之臣规谏之官下至器物铭书成败以防遗失注黄帝作巾机之法孔甲有盘盂之诫太公阴谋曰武王衣之铭曰桑蚕苦女工难得新捐故后必寒镜铭曰以镜自照见形容以人自照见吉凶觞铭曰乐极则悲沉湎致非社稷为危【唐罗衮曰太公陈觞镜之铭】　崔骃传铭诸几杖刻诸盘杅注太公金匮【选注引阴谋同】武王曰吾欲造起居之诫随之以身几之书曰安无忘危存无忘亡熟惟二者必后无凶杖之书曰辅人无茍扶人无咎【几杖之铭见于太公金匮之书而注于后汉崔骃之传觞镜之铭见于阴谋之书而注于朱穆之传又有衣铭焉】　太平御览太公阴谋武王曰吾欲造起居之诫随之以身棰书曰马不可极民不可剧马极则踬民剧则败金匮门之书曰敬遇賔客贵贱无二戸之书曰出畏之入惧之钥之书曰昏谨守深察讹　蔡邕铭论武王践阼咨于太师作席几楹杖器械之铭十有八章周庙金人缄口书背铭之以谨言所以勉令德也【文选注蔡邕铭论曰武王践阼咨于太师而作席几楹杖杂铭】　武王金版铭【见铭类】　唐归崇敬传言春秋释奠孔子皇帝北面揖以为太重宜准武王受丹书于尚父行东面之礼　宋朝宁宗初【绍熙五年闰十月戊午】侍讲朱熹讲大学至盘铭日新因论武王有丹书皆人主忧勤警戒之意上曰近有人进此书盖黄庭坚所书也　武王始克商访洪范于箕子始践阼又访丹书于太公可谓急于问道矣　孔子賛易于坤之六二曰敬以直内义以方外自黄帝而武王自武王而孔子其一道与怠欲既泯敬义斯存直方以大协德于坤
　　周钟山铭
　　穆天子传观临钟山【一作舂山】乃为铭迹于平圃之上以诏后世【谓刋石纪功】纪名迹于弇山之石曰西王母之山登赞皇山以望临城　山海经穆王至昆仑之丘眺钟山之岭勒石西王母之山絶迹圃之上　文心雕龙周穆纪迹于弇山之石　集古録赞皇坛山有穆王刻石曰吉日癸巳　文粹夏后开宛委之图周穆纪舂山之石水经注碣石山汉武帝登之以望巨海而勒其石
　　汉四皓碑
　　见后
　　唐晋祠碑
　　唐叔虞祠也高祖初起兵祷是祠太宗为立碑　贞观二十年正月幸晋祠立碑制文亲书于石【金石録太宗制并行书二十年七月】
　　唐玉华宫铭　万年宫铭
　　防要贞观二十二年四月太宗御制玉华宫铭令皇太子已下并和永徽二年九月改九成宫为万年宫五年三月【一云五月】亲制万年宫铭并序七百余字羣臣请刋石建于永光门从之【金石録在鳯翔麟游县行书永徽六年五月】
　　唐底柱铭
　　太宗【见后】金石録有御制温泉铭　司马公曰唐太宗刻铭底柱之阴魏郑公撰字几没然残缺仅可读
　　唐慈恩寺碑
　　显庆元年四月戊申御安福门楼观僧元奨等迎御制书慈恩寺碑文
　　唐游仪铭
　　集贤注记开元十二年沙门一行造黄道游仪成以进上御制铭学士陆去泰奉勅题制造年月及工匠姓名于盘下【御书塡以金字余题记塡以银字】
　　唐华岳祠碑铭
　　吕向传宗勒石西岳诏向为防勒使　防要开元十二年十一月四日庚午上幸东都十日至华州命刺史徐知仁与信安王祎勒石华岳祠南道上御制碑文仍书之明年七月七日碑成张应天门以示百僚【铭序曰十二载孟冬之月铭曰高标赫日半壁飞雨】　通典十三年于华州岳祠南立碑实録开元十三年五月戊戌以亲制西岳碑示百僚
　　有五色云见于前　文粹又有御制后土神祠碑铭皆张説之辞也
　　唐纪泰山铭
　　开元十三年十一月有事于泰山上制纪泰山铭亲扎勒石于石壁【金石録八分书十四年九月】又有龙角山纪圣铭【开元十七年九月】　太宗作魏徴碑【贞观十七年正月】　　高宗作李勣碑【仪鳯二年十月】　明皇作张说碑【开元十八年】　　徳宗作段秀实碑【兴元元年】　崔圆为蜀留后宗亲制遗爱碑以宠之　司马子微諡正一先生亲文其碑又亲制一行碑文并书于石　　东都圣善寺中宗为太后追福自制碑
　　唐纪功碑
　　李晟复两京帝纪其功自文于碑勅皇太子书立于东渭桥晟谢表云上援彦范次述子仪　韦臯擒论莽热献诸朝帝制纪功碑褒赐之
　　唐钟铭
　　西域传摩揭它本中天竺属国贞观二十一年始遣使自通高宗遣王元策至其国摩诃菩提祠立碑后德宗自制钟铭赐那烂陀祠　金石録天宝三载六月明皇撰眞源观钟铭八分书
　　唐宸扆台衡铭
