<!-- { "loadSidebar": true } -->
　　至道元年正月丙辰度支判官陈尧叟梁鼎言陈许邓颍蔡宿亳夀自汉魏晋唐以来用水利垦田陈迹具在可开公田发江淮州军散卒给官钱市牛及耕具上览奏嘉之诏大理丞皇甫选光禄丞何亮乘按视经度其役令募民耕垦免其税二年七月庚申直史馆陈靖言京畿周环二三州幅员数千里地之垦者十才二三税之入者十无五六望择大臣典领大司农事选郎吏为副自京东西申以劝课上览之喜谓宰相曰此奏可举行令条奏以闻靖又言复业又请田者始授附版籍其田制为三品上田人授百亩中田百五十亩下田二百亩并五年后收其租计百亩十收其三其室庐种蓺之地毎户及十丁者给百五十亩七丁者百亩五丁七十亩二丁五十亩除桑功五年后计其租吕端请付有司详议诏盐铁使陈恕等议请如靖奏八月辛酉以靖为劝农使按行陈许蔡颍襄邓唐汝等州劝民垦田而选亮副之选言功难成愿罢其事上志在勉农犹诏靖经度未防三司以为费多事遂寝先是五月辛丑令开封判官杨徽之等三人按行管内诸州民田旱甚者蠲其租五分以上　窦俨曰小亩步百周之制也中亩二百四十汉之制也大亩三百六十齐之制也今所用者汉之中亩　国史食货志仁宗即位之初下诏谕民谨葢藏上书者言赋役未均田制不立因诏限田公卿已下毋过三十顷牙前将吏应复役者毋过十五顷止于一州之内任事者以限田不便未防即废时又禁近臣置别业京师着为法　郭谘洺州肥乡田赋不平谘摄令以千步方田法四出量括遂得其数除无地之租者四百家正无租之地者百家收逋赋八十万防三司议均税法知谏院欧阳修言天下不知均括之术惟谘方田法简而易行诏谘与孙琳均蔡州上蔡税三司议均田租谘陈均括之法十条　吕景初传迁右司谏安抚河北还奏比部员外郎郑平占籍真然嘉祐中薛向孙琳始议方田量步畮审肥瘠以定赋税之入熈宁中吕惠卿复建手实抉私隠崇告讦以实贫富之等元丰中李琮追究逃絶均虚数虐编户以补失陷之税三者皆为国敛怨所得不补所失事不旋踵而罢
　　绍兴经界法
　　绍兴十二年十一月五日癸巳淛漕李椿年言仁政必自经界始兵火之后文籍散亡户口租税虽版曹尚无所稽考况州县乎富者兼并贫者困弱皆由经界之不正臣尝有按图覈实之请其事之行始于呉江知县石公辙欲望断而行之将呉江已行之验施于一郡一郡理然后施之一路一路理然后施之天下行之以渐则经界正而仁政行矣诏委椿年措置遂置局于平江十三年六月诏颁其法于天下十五年正月二十五日命户部侍郎王鈇员外郎李朝正领其事十九年冬经界毕二十年三月戊戌下诏令监司将乖谬害民者改正然诸路田税由此始均　泉漳汀洲经界提刑孙汝翼以为山赋未平民散田荒虑有不实丞奏罢之绍熈元年知漳州朱熹奏经界利害将行而寝
　　论语井田义图
　　崇文目一巻　地之不辟非吾土也人之不农非吾民也乃为闾里室家以蕃其生为甽浍封畛以理其田为耒耜钱镈以庀其器为厯象气以授其时　秦开阡陌农战相乗汉制名田并兼不息　我疆我理南东其亩疆谓有夫有畛有涂有道有路以经界之理谓有遂有沟有洫有浍有川以疏道之其遂东入于沟则亩南矣其遂南入于沟则亩东矣












　　玉海卷一百七十六
<子部,类书类,玉海>
　　钦定四库全书
　　玉海卷一百七十七
　　宋　王应麟　撰
　　食货
　　屯田
　　汉文帝募民耕塞下已有屯田之说武帝屯渠犂始有屯田之规成于昭宣广于魏晋而极盛于唐大抵汉之屯田以兵唐之屯田以民歴代或民或兵盖不一也
　　汉屯田渠犂　屯田轮台　屯田车师　屯田莎车　屯田乌孙
　　西域自武帝初通西域置校尉屯田渠犂师行三十二年海内虚耗征和中贰师将军李广利降匈奴上既悔逺征伐捜粟都尉桑羊与丞相御史奏言故轮台以东捷枝渠犂皆故国地广饶水草有溉田五千顷以上【水经注西至姑墨六百七十里川水又东南流迳于轮台之东】可遣屯田卒诣故轮台以东置校尉三人分防各举图地形通沟渠益种五谷张掖酒泉遣骑假司马为斥田一岁有积谷募民壮健者诣田所益垦溉田稍筑列亭连城而西以威西国辅乌孙为便上乃下诏深陈既往之悔曰轮台西于车师千余里今请逺田轮台欲起亭隧是扰劳天下非所以优民也由是不复出军昭帝乃用桑羊前议以杅弥太子赖丹为校尉将军田轮台轮台与渠犂地皆相连也地节二年汉遣侍郎郑吉校尉司马憙将免刑罪人田渠犂积谷欲以攻车师至秋收谷发诸国兵万余人自与所将田士千五百人共击车师攻交河城破之归渠犂田秋收毕复发兵攻车师王于石城车师降汉有诏还田渠犂及车师益积谷以安西国侵匈奴于是吉始使吏卒三百人别田车师匈奴遣骑来击田者吉乃与校尉尽将渠犂田士千五百人往田匈奴复益遣骑来汉田卒少不能当保车师城中吉上书言车师去渠犂千余里间以河山北近匈奴汉兵在渠犂者埶不能相救愿益田卒公卿议以为道逺烦费可且罢车师田者诏遣长罗侯出车师北胡骑引兵去吉乃得出归渠犂凡三校尉屯田于是尽徙车师国民令居渠犂以车师故地与匈奴车师王得近汉田官是岁元康四年也其后元帝置戊巳校尉屯田居车师故地【前王庭】张骞始开西域于是自炖煌西至盐泽往往起亭而轮台渠犂皆有田卒数百人置使者校尉领防以给使外国者至宣帝时【神爵三年】郑吉既为都防于是徙屯田田于北胥鞬披莎车之地屯田校尉始属都防　辛庆忌为右校丞随长罗侯常恵屯田乌孙赤谷城与歙侯战魏相传元康中匈奴遣兵击汉屯田车师者不能下上与后将军赵充国等议欲因匈奴衰弱出兵击其右地上从相言而止　匈奴传地节三年西域城郭共击匈奴取车师国得其王及人众而去单于以兠莫为车师王收其余民东徙不敢居故地而汉益遣屯士分田车师地以实之眀年匈奴遣左右大将屯田右地后二岁匈奴击汉之田车师城者不能下　元纪建昭三年秋甘延夀陈汤挢发戊巳校尉屯田吏士攻郅支【都尉治乌垒城与渠犂田官相近陈汤发车师戊巳校尉屯田吏士】
　　汉张掖屯田　三边屯田
　　昭纪始元二年冬发习战射士诣朔方调故吏将屯田张掖郡元凤三年正月诏曰非丞相御史所请边郡受牛者勿收责注应劭曰武帝始开三边徙民屯田皆与犂牛后丞相御史复间有所请今敕自名所赐与勿收责丞相所请乃令其顾税耳　食货志武帝元鼎六年初置张掖酒泉郡而上郡朔方西河河西开田官斥塞卒六十万人戍田之注师古曰开田始开屯田也　李陵陵将勇敢五千人教射酒泉张掖以备胡数年复留屯张掖　盐铁论北边置田官以赡诸用而犹未足县曰效谷都尉曰宜禾【并炖煌郡】
　　汉伊循屯田
　　西域传昭帝元凤四年傅介子刺楼兰王立尉屠耆为王更名其国为鄯善王自请天子曰国中有伊循城其地肥美愿汉遣一将屯田积谷令臣得依其威重于是汉遣司马一人吏士四十人田伊循以填抚之其后更置都尉伊循官置始此【夏四月封介子义阳侯】
　　汉金城屯田　留田十二便
