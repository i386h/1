<!-- { "loadSidebar": true } -->
　　五年七月十日诏曰朕刺经稽古度以九筵分其五室通以八风上圜下方参合先王之制相方视址于寝之南僝工鸠材自我作古八月壬子以明堂小様于崇政殿宣示百官【御书明堂字】七年六月明堂成御制上梁文及明堂颂十月御明堂颁朔布政十一月御明堂朝百辟绍兴宗祀明堂　仪注　御书明堂【金爵】
　　绍兴元年二月十六日诏宗祀明堂一遵皇祐二年诏书合祭天地并侑祖宗四月礼官言皇祐移郊为大飨以大庆殿为之今请于常御殿行礼九月九日壬寅内殿进呈仁皇亲篆明堂及飞白门牓上曰行宫殿小难以模设遂别书六字十八日辛亥上合祭天地于明堂以太祖太宗并配四年五月甲戌国子监丞王普言明堂有未合典礼者十二事一祭器据政和新仪宗祀用玉爵今误用陶匏请改正二太牢以牛羊豕为序政和间以我将之诗言维羊维牛于荐牲之时颠倒其序宜改正三按周礼六尊之数凡十有二所用者四设而不酌者八今明堂所用尊罍初无攷据以实六罍反在三酒之下请改正四按政和礼泛齐代以供内法酒醴齐代以祠祭法酒供内在祠祭之上非菲饮食致孝神之意请以五齐三酒为称五礼器放三礼圗不应经典宜从古器制度六改冕服之制七致斋改用质明以成三日之礼八致斋去给酒之文九唐大祀致斋以侍臣夹侍今两省官不侍立于旧典不合十设席升烟以太社令设版以太史令奠册以太祝十一雅乐先制乐章而后运谱【崇宁以来制谱而后命祠故不协声律宜如旧制】十二还版位奏黄钟误用郊祀乐请改正从之八月壬寅明堂行礼殿成九月辛酉合祀天地于明堂元年九月太常定仪注自斋戒至进熟九年八月讨论祭服礼器十年九月十日辛亥复行明堂礼太常定仪注自誓戒致斋至饮福燎瘗是岁始用大乐饮福用金爵十三年六月二十九日礼官言十年明堂设昊天地只太祖太宗天皇神州以下从祀四百四十三位共四百四十七位今郊祀増设众星三百二十四位通七百七十一位从之三十年八月礼官言徽宗配帝明堂若依皇祐徧羣神其礼烦依元丰罢从祀其礼畧欲如熙宁设五方五人帝五方神从祀位从之三十一年九月辛未祀明堂以徽宗配
　　绍兴宗祀【见上】
　　初绍兴宗祀止设天地祖宗四位至四年始设从祀神位四百四十三用祭器七千五百七十一登歌乐四十祭服六十三玉十二犊四羊豕各二十有二分献官五十八奉礼郎四乐舞工共二百八十七而五帝神州地只上不亲献用崇宁礼也始议设从祀诸神七百十一位议者请裁省礼官言十二阶三百六十位无神名请每阶各设三十五位七月戊辰请如祖宗故事权御台门肆赦议者以宫门地隘仪卫不能容乃止宣赦于常御殿前赦文云遵皇祐之遗则举合祠并配之仪续防稽之缺文处四望六宗之位
　　淳熙明堂　【御书　诗　赋　颂】
　　六年九月辛未【十六日】有事明堂先是三月十七日礼官奏黄帝祀上帝于明堂唐虞祀五帝于五府成王歌我将之颂以祀文王皇祐绍兴合祭天地并侑祖宗盖得圣经遗意陛下一讲祈谷四躬冬祀【国家大祀四春祈谷夏雩祀秋明堂冬郊祀】惟合宫雩坛之礼犹未亲行今若用仁宗时李泰伯明堂严祖説及治平中吕诲司马光钱公辅等集议近岁李焘奏疏特举秋飨于义为允从之四月十九日礼官奏依南郊例设神位七百七十一大庆殿四位从祀七百六十七位于东西朶殿二十五东廊二百八十西廊二百四十八南廊六十六七月二十八日御书明堂明堂之门六字并嗣天子臣御名恭书六字令修内司制碑礼成上曰积雨骤霁星月粲然殊可喜九月三日诏明堂免奏祥瑞上曰朕自有真祥瑞丰年是也百姓家给人足瑞莫大焉十月八日以少傅史浩等三十四人进明堂庆成诗忠州文学程宏繇进明堂赋太常丞胡南逢等三人进明堂颂送日厯所采择七年四月二十二日太常寺奉安太上御书及今上御书明堂并明堂之门牌四面于玉牒殿门内建殿奉安毕上曰朕字画岂敢望太上皇帝宰臣赵雄等奏帝王中之羲献也既而令临安府刋石赐近臣九年十五年洊举是礼【见上】
　　开禧明堂严父配天议
　　仁宗皇祐二年以太祖太宗真宗配神宗熙宁四年以英宗配【元丰三年同】哲宗元祐元年以神宗配【见蘓轼制词追配烈考以侑上帝又曰陟配文考自后两行明堂无改配之文】徽宗大观元年【考防要无改易神宗配之文自政和七年之后皆以神宗配】髙宗绍兴七年议臣以道君山陵未卜不可遽议配侑三十一年以徽宗配【二十九年五月二日诏曰孝莫大于严父礼莫重于飨帝宗祀昭配之仪乆阙不讲何以彰皇考之烈令有司讨论典礼】孝宗淳熈六年以太祖太宗配十五年髙宗几筵未除亦止配祖宗　开禧二年礼部侍郎倪思奏周家明堂本为严父自皇祐定制以太祖太宗真宗参配事祖严父于是两尽独夀皇累行重屋之礼是时髙宗尊御德夀陛下初款合宫而光宗頥神夀康是以止于并侑祖宗今光宗颷御在天升祔云乆望亟命有司讨论旧典以光宗与祖宗并配天地诏集议参政李璧奏窃考神宗圣训有曰周公宗祀乃在成王之世成王以文王为祖则明堂非以考配明矣大哉王言皇祐故事后为南郊止云且奉三圣并侑司马光谓孔子以周公辅成王致太平之业而文王其父也故引之以证圣人之德莫大于孝答曾子之问而已非谓凡有天下者皆当以父配天然后为孝也近世祀明堂者皆以其父配帝此误识孝经之意而违先王之礼不可以为法也光所指近世谓唐故事代宗用杜鸿渐等议以考肃宗配天一时误礼本不足据故钱公辅等于治平初推本经训亦谓当先朝时惜无一引古义而争者使宗周令典不明于圣代有唐曲学流乎后人光公辅之言与神宗圣训相为表里有合乎祀无丰昵之义思又奏易之豫曰配祖考则是飨帝可以兼配祖考也晋摰虞之议曰郊丘之祀扫地而祭牲用茧栗器用陶匏事反其始故配以逺祖明堂之祭备物以荐三牲并陈笾豆成列礼同人理故配以近考此诸儒之论有合于经者皇祐参配绍兴专配未尝不严父璧又奏淳熈诏书曰具殚尊祖之诚则是严父之説已经厘正足以刋千载之误垂万世之规欲再举淳熈以前典礼则与夀皇所既改者又将抵梧因阜陵之已行申神考之明训复先王之旧礼一洗魏晋以来之曲説诏祀事日迫将来别议思又奏圣莫圣于神宗贤莫贤于司马光固可以为定论然熈宁四年元丰三年两行明堂亲祠实以英宗配元祐初光相哲宗而明堂之祀实以神宗配已见于议论终不轻改旧制盖以经文及汉晋以来典章故耳集议官谓豫卦非为明堂立文考之正义云配祀明堂以考文王也则是为明堂立文分明【思着合宫严父书】　皇祐二年明堂诏若有虞之典类禋徧于羣方叶东汉之文举秩仅乎千腏祖考并侑轩庑具延交百灵于窈防瑑十玉之温洁篆素辉焕笙镛和清　　淳熈六年明堂赦文云累躬泰畤之禋未备总章之飨维周成宗祀洛中陟配于文王维汉武合祠汶上推严于髙帝皆用亲郊之礼具殚尊祖之诚俶经路寝有皇祐之彛仪徧秩羣神有绍兴之近制两仪合祛二后并侑扁牓大书祺祥免奏　九年赦文云礼间举于宗祈义咸推于祖侑若成王有我将之颂葢配以文王如武帝得公玉之圗故对惟髙帝新作彤庭大书华牓懐多福者虽上帝之祐畏无难者乃圣人之圗　庆元六年赦文云谓黍稷非馨既有惭于至治谓神明可考又蔑底于成功特以肃祗之心冀囘开右之意　嘉定十七年赦文云虽旂常婀娜不能御法驾以安行然羽卫周张亦已敞明庭而对越其奉粢盛端出丰年之赐其陈牲醴必言民力之存昔河北阻山川之隔神为之不宁今岱宗率海岳以朝灵祉无乎不下
　　陈祥道礼书明堂论【附诸家论】
