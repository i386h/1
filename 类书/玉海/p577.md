<!-- { "loadSidebar": true } -->
　　百官志诸牧监监各一人副监各二人丞二人主簿一人掌羣牧孳课凡马五千为上监三千为中监不及为下监马牛之羣有牧长有尉马之驽良皆着籍良马称左驽马称右三嵗别羣孳生过分有赏死耗亦以率除之每嵗孟秋羣牧使以诸监之籍合为一以仲秋上于寺嵗终监牧使巡按以功过相除为考课注麟德中置八使分总监坊秦兰原渭四州及河西之地凡监四十八南使有监十五西使有监十六北使有监七盐州使有监八岚州使有监二自京师西属陇右有七马坊置陇右三使领之又有沙苑楼烦天马监沙苑监掌畜陇右牛羊给宴祭及尚食所用【会要有东使九末云其后益置八监于盐州三监于岚州而陇右三使领坊七　兵志云岚州三监与此不同东使监九无陇右三使又不同　李岘传有鳯翔七马坊押官　地理志同州冯翊有沙苑宪州本楼烦监牧岚州刺史领之贞元十五年别置监牧使】　太宗纪贞观二十年八月庚辰次泾州丙戌逾陇山关次瓦亭观马牧【太宗遣使赍金帛诸国市马魏征谏遂止】　兵志马者兵之用也监牧所以蕃马也其制始于近世【隋志陇右牧置总监副监丞以统诸牧其骅骝牧及二十四军马牧每牧置仪同及尉六都督帅都督等员】唐之初起得突厥马二千匹又得隋马三千于赤岸泽徙之陇右监牧之制始于此其官领以太仆其属有牧监副监监有丞有主簿直司团官牧尉排马牧长羣头有正有副嵗课功进排马又有掌闲调马习上又有尚乗掌天子之御左右六闲一曰飞黄二曰吉良三曰龙媒四曰騊駼五曰駃騠六曰天苑总十二闲为二廏一曰祥麟二曰鳯苑以系饲之其后禁中又増置飞龙廏初用太仆少卿张万嵗领羣牧自贞观至麟德四十年间马七十万六千置八坊岐豳泾宁间地广千里一曰保乐二曰甘露三曰南普润四曰北普润五曰岐阳六曰太平七曰宜禄八曰安定八坊之田千二百三十顷募民耕之以给刍秣八坊之马为四十八监【张说云置八使以董之设四十八监以掌之】而马多地狭不能容又析八监列布河西丰旷之野凡马五千为上监三千为中监余为下监监有左右因地为之名其时天下以一缣易一马万嵗掌马久恩信行于陇右后以太仆少卿鲜于匡俗检校陇右牧监仪鳯中以太仆少卿李思文检校陇右诸牧监使监牧有使自此始又有羣牧都使闲廏使使皆置副【王朘为太仆少卿陇右羣牧使　玄宗兼知内外闲廏检校陇右羣牧大使押左右万骑进封平王】又立四使南使十五西使十六北使七东使九诸坊若泾川亭川缺水洛赤城南使统之清泉温泉西使统之乌氏北使统之木硖万福东使统之他皆失其传其后益置八监于盐州三监于岚州盐州使八统白马等坊岚州使三统楼烦池天池之监【元和十一年九月丙戌以楼烦监马百五十匹给昭义军】凡征伐而发牧马先尽强壮不足则取其次录色嵗肤第印记主名送军以帐防之数上于省自万嵗失职马政颇废永隆中夏州牧马失亡者十八万四千九百九十景云二年诏羣牧嵗出髙品御史按察之开元初【二年九月】国马益耗太常少卿姜晦乃请以空名告身市马于六胡州率三十匹酬一游击将军命王毛仲领内外闲廏马稍稍复始二十四万至十三年乃四十三万【王毛仲为辅国大将军内外闲廏知监使持法不避权贵为可喜事两营万骑及闲廏官吏畏之无敢犯虽官田草莱樵敛不敢欺于牧事尢力娩息不訾初监马二十四万后至四十三万牛羊皆数倍莳茼麦苜蓿二千九百顷以御冬后从东封取牧马数万匹每色一队相间如锦绣天子才之十三年十一月癸巳加毛仲仪同三司】其后突厥款塞宗厚抚之嵗许朔方军西受降城为互市以金帛市马于河东朔方陇右牧之既杂胡种马乃益壮【王忠嗣请徙朔方河东骑以实军迄天寳末益滋息天宝八载诏哥舒翰以朔方河东羣牧兵攻石堡】天宝后诸军战马动以万计王侯将相外戚牛驼羊马之牧布诸道百倍于县官皆以邑封号名为印自别将校亦备私马议者谓秦汉以来唐马最盛遂弱西北蕃十一载诏二京旁五百里勿置私牧十三载【六月一日】陇右羣牧都使奏马牛驼羊总六十万五千六百而马三十二万五千七百【王忠嗣在朔方至互市髙马直以空虏资】肃宗收兵至彭原抵平凉【天宝十五载六月辛丑】搜监牧及私羣得马数万军遂振【陆贽曰诸牧有马肃宗资以复兴】后吐蕃陷陇右苑牧畜马皆没乾元后囘纥嵗入马取缯【郭子仪传回纥赤心请市马万匹有司以财乏止市千匹子仪以中原须马请纳一嵗俸佐马直不听】代宗下制禁马出城者建中元年市关辅马三万实内廏贞元三年诏禁大马出蒲潼武关者元和十年伐蔡命中使以绢二万市马河曲其始置四十八监据陇西金城平凉天水幅员广千里繇京度陇置八坊【会要自贞观至麟德马四十万匹皆在河陇间开元中尚有二十七万杂以牛羊等不啻百万置八使四十八监自长安至陇西置七马坊为会计所都领至徳以后西戎陷陇右国马尽没牧监使与七坊尽废其地利归节度使志云给贫民余见后】六典驾部监牧六十有五皆分使以统之南使十五监西使十六北使七东使九盐州使八岚州使三【旧志亦云六十有五】　开元十三年张说为陇右羣牧使颂曰周礼校人掌王马之政天子十二闲马六种闲为一廏马二百一十六应干之防也六廏成校五良一驽是之谓小备校有左右闲成十二合月之道也驽马三良马之数凡三千四百五十六是之谓大备秦并一海内六万骑之国马尽归之帝家则周制陋矣汉孝武当文景俭约之积雄卫霍张皇之师勒兵塞上廏马有四十万匹及东汉晋魏国马陵夷不可复逮武帝时矣大唐接周隋乱离之后承天下战阵之弊鸠括残烬仅得牝牡三千从赤岸泽徙之陇右始命太仆张万嵗葺其政焉而奕世载德纂修其绪肇自贞观成千麟德四十年间马至七十万六千匹置八使以董之设四十八监以掌之跨陇西金城平凉天水四郡之地幅员千里犹为隘狭更析八监布于河曲丰旷之野乃能容之于斯之时天下以一缣易一马秦汉之盛未始闻也张氏中废马官乱职开元皇帝既登大宝水瑞感而河龙出星精应而天驷下二年春乃更以王毛仲主之观夫春祭马祖夏祭先牧秋祭马社冬祭马步敬其本也日中而出日中而入焚原燎牧除蓐亹廏时其事也洁泉美荐庌凉栈湿翘足而陆交颈相靡宣其性也攻驹教駣讲驭臧仆刻之剔之羁之防之就其才也不反其性故节乐如舞之心自生不穷其才故窃辔诡衔之态不作尔乃举其神异则騊駼騕褭乗黄兹白别其种类则研蹄繁鬛小领逺志龙騋戎骥差其毛物则苍白骊黄骍紫驈皇骓駓驒骆骃騢駵雒□駮驓駩騧骐騽騝豪骭馵足狼尾鱼目以至宗庙齐豪戎事齐力田猎齐足罔不毕有元年牧马二十四万十三年乃四十三万匹皇帝封岱羽卫咸备大驾百里烟尘一色行如动地止若屯云百蛮震耸四方抃跃颂曰皇天考牧兮圣之君四十三万兮马为羣堑汧渭兮垣陇阪飞黄皁兮昆蹄苑山崆峒兮水呜咽泉喷玉兮草汗血天王驾兮仗黄麾大仆骖兮展辂仪舞月驷兮蹀云螭神倜傥兮态权竒颂皇灵兮篆石鼓万斯年兮羣玉府　开元二十五年胄曹参军郄昂撰岐邠泾宁四州八坊碑颂【书目一卷】序云张万岁傍陇右字之四十年间成七十万六千匹开元初唯得二十四万匹至十九年复成四十四万匹上耕借之明年命邠公典马政公召入咨元祐作小司空兼牧圉匪烧匪剔斯马斯才先是国家以岐山近甸豳土晚寒宁州壤甘泾水流恶泽茂丰草地平鲜原当古公走马之郊接非子大丘之埜度其四境分署八坊其五在岐余在三郡保乐第一甘露第二保乐者隋石门马坊也甘露先置在九成苑外有诏令新保乐徙甘露云云【先是国家以岐豳宁泾四境分置八坊岐州有其五三州各有一】折冲果毅苏忠等八人各主一坊苑总监韦绩统之八坊有田千二百三十余顷分为十屯皇朝知鳯州廖康上此碑请推行其法　会要贞观十五年尚乗奉御张万嵗为太仆少卿领羣牧不入衔麟德三年正月少卿鲜于匡俗检校陇右羣牧虽入衔未置使仪鳯三年十月少卿李思文检校陇右诸牧监使始有使号其后苏干等二十九人为之元和十二年十月闲廏使张茂宗奏取麟游岐阳牧地三百四十七顷尽归国家侍御史范传式覆实【志云尽牧岐阳坊地民失业者甚众　茂宗传至德时陇右监及七廏皆废而闲廏私其地入宝应初始以其地给贫民茂宗奏悉收其赋长庆初尽以其地还民　志云监牧使与坊皆废故地以给贫民】　防要武徳二年正月于鄜州南故马坊置坊州【地理志坊州周天和中元皇帝为敷州刺史置马坊髙祖因以名州】　髙宗纪永徽二年九月癸夘以同州苦泉牧地赐民　会要天寳六载十二月九姓坚昆及室韦献马六千匹于西受降城纳之　徳宗纪贞元三年八月庚戌禁大马出蒲潼武关　艺文志艺术有韩干画相马图宗试马图　汉惠纪师古注骑常所养马并其人使行充骑若今武马陆贽奏议代朔邠灵之骑士自昔之精骑也
　　唐乗黄令
　　百官志乗黄署令一人从七品下丞一人从八品下掌天子车路与驯驭之法　管子对桓公云昔之受命者龟龙假至河出图洛出书地出乗黄注乗黄神马名坤利牝马之贞故从地出乗黄渥洼神马之比乗黄古神马名亦曰飞黄背有角日行万里淮南子云天下有道飞黄伏皁后汉有未央廏长乐廏丞魏改为乗黄廏晋因之宋太常属官有乗黄令一人掌乗舆金根车及安车追锋诸车齐职仪云乗黄兽名也龙翼马身黄帝乗之而仙因以名廏乗黄令品第七秩四百石梁太常属官有乗黄丞令陈因之后魏有乗黄令丞北齐掌诸辇辂隋太仆寺统乗黄局令丞唐因之黄帝时神马生泽中一曰吉光又曰吉良飞龙有吉良廏自此也贞观十三年三月吉良廏产白马朱騣　山海经曰犬戎之国有文马缟身朱鬛目若黄金名曰吉彊乗之夀千嵗【彊或作良】
　　唐东宫羣牧
　　百官志东宫官仆寺仆一人丞一人主簿一人掌廏牧廏牧署令一人掌车马闲廏牧畜皇太子出则率典乗先期习路马率驾士驭车乗凡羣牧隶东宫者皆受其职事典乗四人翼驭十人驾士十五人掌闲六百人太仆寺属有东宫九牧监丞二人录事一人掌牧养马与皇太子之用【马牧使有丞以下　汉惠帝纪有太子御骖乗】
　　唐监牧
　　元和志贞观中自京师东赤岸泽移马牧于秦渭二州之北会州之南兰州狄道县之西置监牧使以掌其事仍以原州刺史为都监牧使以管四使南使在原州西南一百八十里西使在临洮军西二百二十里北使寄理原州城内东使寄理原州城内天寳中诸使共有五十监【南使管十八监西使管十六监北使管七监东使管九监】监牧地东西约六百里南北约四百里天宝十三年诸监见在马总三十一万九千三百八十七匹内一十三万五千五百九十八匹课马沙苑一名沙阜在冯翊县南十二里东西八十里南北三十里宜六畜置沙苑监　纪武德六年十一月辛夘猎于沙苑　唐世牧地与马性相宜西起陇右金城平凉天水外暨河曲之野内则岐豳泾宁东接银夏又东至楼烦此唐养马之地也
　　唐中御诸廏
　　髙宗纪咸亨元年九月甲戌以旱减中御诸廏马仪鳯元年八月庚子损食粟马　文宗纪大和八年五月己巳飞龙神驹中廏火
　　唐骨利干十骥
