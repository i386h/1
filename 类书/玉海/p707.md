<!-- { "loadSidebar": true } -->
　　宦者有五局五曰内府主中藏给纳有令丞　陆贽奏议裴延龄于左藏之内分建六库之名意在别贮赢余以奉人主私欲　杨炎至徳后四方贡献悉入内库
　　唐诸司甲库
　　关播迁给事中故事诸司甲库以令史直曹刓脱为奸播悉易以士人时韪其法【会要贞元十三年正月云云】
　　唐三库
　　防要太和九年十二月勅中书门下吏部各有甲厯名为三库以防奸伪今请改转授官先下三库委给事舎人郎中检勘
　　唐延资库　备边库　【备边録】
　　食货志防昌末【防要五年九月】置备边库收度支户部盐铁钱物宣宗【防要大中三年十月】更号延资库初以度支郎中判之至是【四年八月】以属宰相【白敏中崔铉相继判】其任益重户部歳送钱帛二十万度支盐铁送者三十万【防要同】诸道进奉助军钱皆输焉　通鉴防昌五年九月太尉徳请置令户部歳入钱帛十二万缗疋度支盐铁歳入十三万缗疋【咸通五年七月延资库使夏侯孜奏户部每年合送二十六万四千一百八十五缗匹】明年减其三之一凡诸道所进助军财货皆入焉以度支郎中判之大中三年十月改曰延资库四年八月以白敏中判之其后夏侯孜杜琮曹确王绎【李徳又有西南备边録十三卷】宣宗尝私行经延资库见广厦连绵钱帛山积问左右曰谁为此库对曰李徳执政以天下每歳备用之余尽实于此自是以来边廷有急支用不乏兹实赖用　南诏卢携奏宣宗收三州七关平江岭以南至大中十四年内库资积如山户部延资充满　百官志宰相甚则为延资库使
　　干徳讲武殿内库　太平兴国内藏库　景福内库　崇政殿库【即讲武殿】
　　太祖削平诸国收其帑藏充内府干徳中府库充溢上曰军旅饥馑当为之备不可临事厚敛乃于讲武殿廊别为内库以贮金帛凡歳终用度赢余之数皆入焉号曰封桩库【长编附三年平蜀后】太宗太平兴国三年十月分左藏北库为内藏库【置使】并以讲武殿后封桩库属焉改封桩库为景福内库初太祖别置封桩库尝宻谓近臣曰欲俟斯库所蓄满三五十万遣使与契丹约茍归我土地民庻则当以金帛充赎直如不可则散财募士以图攻取太宗初即位幸左藏语辅臣曰金帛如山用何能尽于是分为内藏至道二年七月诏河北淮南山南东道京东江南绢并纳内藏【歳入不过钱百余万缗银十余万两　太宗用刘蒙正掌内藏二十年】　东京记云国初置景福内库兴国三年改名内藏相对有封桩库景徳四年赐名内藏西库【四月壬辰徙新衣库为之】别有景福殿库焉祥符八年分内藏为四库　志内藏库天子之别藏也县官有钜费左藏之积不足给则发内藏佐之　职官志内藏库在银台门外又有西库景福殿库焉以诸司使副为监官内侍一人防检盖周官内府汉少府禁钱也东京记所云封桩库乃
　　真宗别以新衣库地为之【实録景徳四年四月壬辰徙新衣库以其地为内藏西库】非太祖时封桩库也别有景福殿库又恐非太宗所改景福内库今但以食货志为据更俟考详　惟内府之兴自先朝之画莭用于已图俭于丰收六尚之羡赢为九年之备豫　祖宗盛时止收经费之余或坊场课利不以多寡初无定额时以州郡上供拨入而不齐集守藏之臣每以为言上亦不察察也　内藏歳入金帛皇祐中二百六十五万七千十一治平中一百九十三万三千五百五十四　真宗咸平元年上尝幸景福殿库阅金帛谓左右曰此库金帛虽多朕不敢私用自今非时取索并经三司出纳景徳四年八月壬寅幸内藏库十月乙巳内出龙图待制陈彭年所撰内藏库记示宰臣王旦等曰太祖已来有景福内库太宗改名内藏所贮金帛备军国之用非自奉也二圣削平诸国亲祀郊丘所费钜万皆出于是不取于民三司所假凡六千万自淳化迄景徳每歳多至三百万少亦不下百万累年不能偿即蠲除之昨令彭年述其事此库乃为计司备经费耳且计司有缺必取之民非节用何以济祥符二年四月戊戌提举刘承珪新修库簿【一云都帐】出纳周宻诏奬之赐马及器币四年九月陈彭年表请上作内藏库铭九月壬申作铭王旦曰陛下述先圣制度皆节俭爱民之防可以垂训无穷【承规掌是库三十年检察精宻动着条式故作铭宠之即承珪也】五年十一月丙午承珪编宣敕条贯为须知五卷诏褒之六月癸丑发禁钱佐边籴粮　八年八月五日再幸库天圣四年十月辛巳出缗钱二十万籴军储庆厯元年五月甲子出内藏缗钱一百万助军费二年六月甲戌出银帛给边费皇祐二年閠十二月丙辰出钱帛助河北军储四年七月乙巳亦如之至和二年十月乙未出钱百万籴军储十一月丙辰出帛三十万市籴【其出以助经费前后莫可胜数至于储积赢缩有司莫得详】嘉祐元年七月己丑出内藏银绢三十万赈贷河北三年十月乙巳同四年出钱助籴常平六年九月癸丑出缗钱一百万助籴熙宁二年正月十九日神宗语大臣曰太宗时内藏财货每一千计用一牙钱记之每物不同所用钱色亦异他人莫能晓常匣而置之御閤以参验帐籍定数晚年出钱以示真宗曰善保此足矣
　　景祐四年正月内藏库言自天禧三年歳斥缗钱六十万以助三司【祥符九年正月癸亥发内藏钱给三司】即诏毋得更贷而明道末距今才四年所贷钱帛凡九百十七万请申以旧诏甲午从之然三司切于用缓急不能无请上亦无所吝
　　太平兴国中令玉工治美玉为牒册寘崇政殿库祥符元年封禅取而用之
　　太平兴国左藏库　三库　淳化左右库
　　在左长庆门内东廊受天下金银钱帛给邦国之用国初止为左藏一库太平兴国二年正月丙寅分为丝绵金银疋帛三库【置合同凭由印】淳化三年分置左右藏各二库右藏受之左藏给之俟右藏既盈即复以给凡六库迭为受给四年废右并之于左分为四库曰钱金银曰丝绵曰生帛疋帛曰杂色疋帛祥符二年并钱金银丝绵为一库七年又并生帛杂色二库为生熟疋叚库又以祗库宣索之物件并入以京朝官诸司使副三班内侍监库旧两库三人后减四人通掌别以三班二人监门【祥符以来并为南北两库　祥符八年八月壬辰幸左藏内藏　韩琦监左藏奏复宣合同一司以相防察罢内臣监受纲运以革稽留之】庆厯二年五月乙丑罢左藏库月进钱千二百缗政和六年闰正月建新库以东西库为名　实録兴国二年正月丙寅命贾黄中程能冯瓒分掌三库先是货泉与金帛通掌至是以帑藏充溢始命分之【汉有中藏晋有左右藏唐有左藏库以太府少卿知左藏出纳自晋始也】　绍兴二十二年作左藏库二十七年选丞簿为辖官乾道七年始颛置【淳熈中左藏幇三衙百官请给约计三千万缗合同凭由司歳取金银钱帛率以百万计版曹但照数除破】
　　熈宁二年六月一日诏左藏歳拨金三百两银五十万两入内藏淳熈末两浙歳输在内藏库钱至千二百万缗
　　祥符尚衣库
　　内衣库在天宁门内掌乗舆衮冕镇圭服御繖扇筤驾头之名物祥符二年七月戊寅改为尚衣库　内衣物库在文徳殿后掌时服给受初为衣库开寳三年四月命赵孚监之后改熈宁四年六月戊寅并尚衣库于内衣物库仍改为尚衣库　新衣库掌锦绮杂帛在太平坊熈宁四年五月废　御前甲库绍兴中置百工技艺萃焉二十九年冬罢之
　　康定奉宸库
　　宜圣殿五库在延福宫一曰宜圣殿内库二曰穆清殿库三曰崇圣殿库四曰真珠库五曰崇圣乐器库康定元年九月合为一改今名掌珠寳金银领以内臣铸印给之　庆厯四年二月丙申出奉宸库银下陜西籴谷麦振饥皇祐五年以良玉作神寳熈宁元年十月乙卯出珠二千三百四十万买马河北　真宗尝使郭皇后观宜圣殿诸库后辞曰国之寳库非所当入　寳元二年十一月戊子朔出禁中真珠赐三司助籴边储志太府寺受财赋之入则归左藏内藏库金玉良货贿则归奉宸库赐予则归祗库【在横门外】香药寳石则归内香药库【在謻横门外南廊凡二十八库旧在内中天禧五年六月徙　茗布杂物皆有库】　太宗用刘蒙正掌内藏二十年
　　康定神御库
　　康定元年十二月甲午【十三日】判太常宋祁言太庙藏神御及防宝法物已满夹室庙壖狭不可更为藏室请于宗正寺西偏别建神御库命宗寺领之周礼天府掌祖庙守藏寳物世者皆在　唐太常有天府御衣院　兴国二年置朝服法物库分三库一在大庆殿后一在右掖门内北廊一在正阳门外西廊掌百官朝物仪仗　景徳四年置玉津园南郊库
　　元丰库　元祐库
　　神宗愤北狄倔强有复幽燕之志于景福殿内帑库聚金帛自制四言诗一章曰五季失图玁狁孔炽蓺祖造邦思有惩艾爰设内府基以募士曽孙保之敢忘厥志每库以诗一字目之储积皆满又别置库赋诗二十字分掲其上曰每防夕心妄意遵遗业顾予不武姿何【日】成戎捷库在崇政殿后【张舜民曰设二十四库亲制库铭　二诗与太祖之意合】
　　【欲先取灵夏灭西羌乃图北伐也】元丰元年始更库名三年于司农寺南创元丰库几百楹四年正月十八日中书门下言元丰库已兴脩五年三月十一日诏司农趣常平坊场钱五百万缗输元丰库十月壬申【二十五日】诏户部右曹发十二路【京东等】常平钱八百万缗输之【凡山海坑冶等利皆贮焉】　元祐三年正月丁巳【九日】改封桩钱物库为元祐库左右司三月乙丑【十八日】改元丰元祐库为元丰南北库五月丙辰并北库钱物于南库总名元丰六年九月诏歳出内库五十万缗赴元丰库桩管助边　后有崇宁库大观库【贮坑冶所入】大观西库【贮钱】不见初置年月【防要】
　　真宗御制诗为库额曰每歳沉檀来远裔累朝珠玉实皇居今辰内府初开处充牣尤宜史笔书
　　宋朝军器五库
　　见兵器　军器五库在崇政殿东横门外掌禁兵器衣甲枪弩箭各为一库又有什物库在清平坊淳化二年置拣选衣甲器械库【在内弓箭库门内】祥符元年正月甲子内职射于军器库　太祖讨泽潞维下荆广川峡征河东平江南命魏丕先期治兵器无不精锐　天圣八年六月癸未朔试武举人弓马于军器库　熈宁六年七月甲寅置内弓箭南库储御前所制军器命官提举曽巩政要防云弓矢取睽始见于经周官考工五兵之法详矣太祖命魏丕主作每造兵器十日一进谓之旬课上亲阅之作治之巧尽矣国工有南北作坊歳造甲铠具装鎗劒刀锯器械箭箶簏皮笠弩橦床子弩凡三万二千又有弓弩院歳造弓弩箭镞等凡千六百五十余万诸州歳造弓弩箭劒甲鍪镞等凡六百二十余万又别造什器凡诸兵械置五库以贮之戎具精劲近古未有景徳中以歳造之器可支三十年遣秦翰阅武库所聚权罢作治　周邦彦汴都赋云割蛟革以连函剫兕觡以为弭剸鱼服以怀锷百工备尽霜凝电烁故有彊冲劲弩云梯防车修铩延鏦铦戈兑殳繁弱之弓肃慎之矢谿子之弩夫差之甲蛇之旐鸟隼之旟军事蚤正用戒不虞
　　枢宻院有机要库【见神宗御集类】建隆二年十一月丁巳令州县置勅书库
　　建炎内军器库
