<!-- { "loadSidebar": true } -->
　　食货志文帝时鼂错说曰令民有车骑马一匹者复卒三人车骑天下之武备也故为复卒【师古曰当为卒者免其三人不为卒者复其钱】武帝令民得畜边县官假马母三嵗而归及息什一用充入新秦中车骑马乏县官钱少买马难得乃着令令封君以下至三百石吏以上差出牝马天下亭亭有畜字马嵗课息　武纪元狩五年春三月天下马少平牡马匹二十万注如淳曰贵平牡马贾欲使人共畜马　西域传征和中搜粟都尉羊请屯田轮台以东上诏曰当今务在禁苛暴止擅赋力本农修马复令以补缺毋乏武备而已郡国二千石各上进畜马方畧补边状与计对【师古曰马复因养马以免繇赋也】　货殖传马蹏噭千【为马二百】　景纪中四年春二月御史大夫绾奏禁马高五尺九寸以上齿未平不得出关　昭纪始元五年夏罢天下亭母马及马弩关注孟康曰旧马高五尺六寸齿未平弩十石以上皆不得出关今不禁也【新序上从主父偃之计因关马及弩不得出　唐贞元二年八月庚戌禁大马出蒲潼武关防要作元年】霍去病传卫霍两军之出塞阅官及私马凡十四
　　万匹后入塞不满三万匹乃置大司马位大将军票骑皆为大司马【自青围单于后不击匈奴者以汉马少】　王温舒为河内太守令郡具私马五十匹为驿自河内至长安
　　周校人六廏凡三千四百匹颁之官府卿大夫之共军事者也而丘甸之马民自备之以从戎自井田既壊凡有师役皆赋马与民孝武末年籍吏民马而课息徧于天下古之军赋殆不如此
　　汉苑马　牧师苑　内外廏【又见前】　流马苑
　　景纪中六年六月匈奴入鴈门至武泉入上郡取苑马注如淳曰汉仪注太仆牧师诸苑三十六所分布北边西边以郎为苑监官奴婢三万人养马三十万匹师古曰养鸟兽者通名为苑故谓牧马处为苑【留侯曰关中北有胡苑之利】　食货志景帝始造苑马以广用【师古曰为苑以牧马】武帝时吿緍没入奴婢分诸苑养马　昭纪元鳯二年六月诏颇省乗舆马及苑马防补边郡三辅传马【传马驿马也】令郡国毋敛今年马口钱　元纪初元二年六月省苑马以振困乏　地理志武威以西水草宜畜牧故凉州之蓄为天下饶安定郡参防有主骑都尉　和纪永元五年二月戊戌诏有司省减内外廏及凉州诸苑马注汉官仪曰未央六廏长乐承华等廏令皆秩六百石又云牧师诸苑三十六所分置西北边分养马三十万头安纪永初六年春正月庚申诏越巂置长利髙
　　望始昌三苑又令益州郡置万嵗苑犍为置汉平苑　续志太仆有牧师苑皆令官主养马分在河西六郡界中【六郡陇西天水安定上郡北地西河】中兴皆省唯汉阳有流马苑但以羽林郎监领未央廏令一人【六百石】长乐廏丞一人【注汉官曰苜蓿苑官田所一人守之　汉阳即天水永平十七年更名】　尔雅注秦有騉蹄苑　周官牧师掌牧地下士四人【主牧放马而养之】　高纪至阳城收军中马骑四年八月北貉燕人来致枭骑助汉八年三月令贾人毋得乘骑马【注乗驾车骑单骑】　食货志汉初天子不能具□驷武帝初众庶街巷有马天子为伐胡盛养马马徃来食长安者数万匹卒掌者关中不足乃调旁近郡县官不给天子乃解乘舆驷　郄昂曰始皇并防内六万骑之国马尽归秦汉武崇饰战马至四十万匹　匈奴传票骑之出匈奴虽逺去汉马少无以复徃　平准书发三河以西骑击西羌　货殖传塞之斥也唯桥桃以致马千匹　错传益以边郡之良骑　赵充国传军马一月之食度支田士一嵗奏罢骑兵省大费至四月草生发郡骑及属国胡骑伉健各千倅马十二就草　雄赋方驰千驷校尉万师光武以所乗大骊马赐李忠　寇恂拜河内太守委以率厉士马恂讲兵肄射养马三千匹　吴汉曰渔阳上谷突骑天下所闻选乌桓突骑三千余人张堪迁谒者使领骑七千匹诣大司马吴汉军　元初中虞诩说任尚以兵法弱不攻强走不逐飞莫如罢数郡兵各令出钱数千二十人共市一马以万骑之众逐数千之虏追尾掩截其道自穷　顺帝永建元年五月丁丑诏幽并凉州刺史严勑障塞缮设屯备立秋之后简习戎马
　　汉九逸
　　西京杂记文帝自代还有良马九匹皆天下骏足也名曰浮云赤电絶羣逸骠紫燕骝绿螭骢龙子驎驹絶尘号为九逸有来宣能御【选注引此一名飞燕骝】　穆王八骏有骅骝騄耳之号汉文九逸有浮云絶尘之目
　　汉千里马　四骏马　滇池神马　魏泽马
　　贾捐之传孝文时有献千里马者诏曰朕乗马独先安之还马与道里费诏曰朕不受献也令四方毋献【太宗却走马】　匈奴传千里马匈奴宝马也　西域賛蒲梢龙文鱼目汗血之马充于黄门注孟康曰四骏马名　后循吏传建武十三年异国有献名马者日行千里【东观记曰名都王国献名马诏以马驾鼔车】　南蛮传肃宗元和中蜀郡王追为益州太守政化尤异有神马四匹出滇池中【滇池周迥二百余里源深广而末浅狭有似倒流　七命注陇西神马山有渊池龙马所生】　东京赋圉林氏之驺虞扰泽马与腾黄【注山海经大封国有丈马缟身朱鬛名曰吉良乗之夀千嵗瑞应图曰腾黄神马一名吉光吉良腾黄一马异名也】却走马于粪车何惜騕褭与飞兔　晋载记苻坚时大宛献天马千里驹皆汗血朱鬛五色鳯膺麟身命羣臣作止马诗而遣之　宋顔延之赋帝轩陟位飞黄服皁后唐膺箓赤文日汉道亨而天骥呈才魏德懋而泽马效质【谢庄传河南献舞马诏羣臣为赋庄上其辞曰辉大驭于国皁贲上襄于帝闲双璧应范三封中图又作舞马歌令乐府歌之　魏文帝以纤骊马遗吴　李斯书乗纤离之马】　宋志腾黄王者德御四方则出白马朱鬛王者任贤良则见泽马王者劳来百姓则至　蜀都赋乗骥子服鱼文黄异校结驷缤纷
　　汉余吾水马　渥洼水天马　中卢马
　　武纪元狩二年夏马生余吾水中【在朔方北】元鼎四年秋马生渥洼水中【注南阳新野有暴利长当武帝时遭刑屯田敦煌界数于此水旁见羣野马中有竒者与凡马异来饮此水利长先作土人持勒绊于水旁后马既玩习之代土人持勒绊收得其马献之欲神异此马云从水中出】作宝鼎天马之歌五年十一月诏曰渥洼水出马朕其御焉　礼乐志郊祀歌十九章第十章曰太乙况天马下沾赤汗沫流赭志俶傥精权竒籋浮云晻上驰体容与迣万里今安匹龙为友元狩三年马生渥洼水中作【按武纪乃云元鼎四年又云元狩二年夏马生余吾水中亦非三年】　后郡国志南郡中卢【卢一作庐】注襄阳耆旧传曰县西山中有一道汉时常有数百匹马出其中马形皆小似巴滇马　华子云尧汉皆得马者以皆火德正斗南方乗德而至汉乌孙天马　西极马　宛天马　西极天马歌　汗血马
　　张骞传元狩中得乌孙马好名曰天马及得宛汗血马益壮更名乌孙马曰西极马宛马曰天马初天子发书易曰神马当从西北来汉使少从率进孰于天子【随使而出外国者为少从进孰者但进成熟之言】言大宛有善马在贰师城匿不肯示汉使天子旣好宛马闻之甘心使壮士车令等持千金及金马以请宛王贰师城善马宛国饶汉物相与谋曰汉去我逺而盐水中数有败出其北有胡冦出其南乏水草又且往往而絶邑乏食者多汉使数百人为辈来常乏食死者过半是安能致大军乎且贰师马宛宝马也遂不肯予汉使怒妄言椎金马而去宛中贵人怒曰汉使至轻我　李广利传太初元年为贰师将军发属国六千骑及郡国数万人期至贰师城取善马益发戍甲卒十八万七科适而拜习马者二人为执驱马校尉备破宛择取善马攻四十余日乃出其马令汉自择之汉军取其善马数十匹中马以下牝牡三千余匹西域传宛别邑七十余城多善马汗血言其先天马子也张骞始为武帝言之遣使者持千金及金马以请宛善马宛王以汉絶逺大兵不能至爱其宝马不肯与汉使妄言宛遂杀汉使【期门车令】取其材物于是天子遣贰师将军李广利将兵前后十余万人伐宛连四年宛人斩其王毋寡首献马三千匹汉军乃还贰师斩宛王更立贵人素遇汉善者名昧蔡为宛王后嵗余宛贵人以为昧蔡讇使我国遇屠相与共杀昧蔡立毋寡弟蝉封为王遣子入侍宛王蝉封与汉约嵗献天马二匹【孟康曰言大宛国有髙山其上有马不可得因取五色母马置其下与集生驹皆汗血因号天马云】传賛闻天马则通大宛　武纪太初四年春贰师将军李广利斩大宛王首获汗血马来作西极天马之歌【应劭曰大宛旧有天马蹋石汗血汗从前肩髆出如血一日千里】　礼乐志天马徕从西极涉流沙九夷服天马徕出泉水虎脊两化若天马徕歴无草径千里循东道天马徕执徐时【太嵗在辰曰执徐时嵗在辰】将揺举谁与期天马徕开逺门竦予身逝昆仑天马徕龙之媒游阊阖观玉台【上帝所居】天马十太初四年诛宛王获宛马作史记乐书得神马渥洼水中为太一歌后伐大宛得
　　千里马名蒲梢作天马歌　冯奉世传宣帝时至大宛得名马象龙而还【师古曰言马形似龙者】　后传建初三年赐东平王苍及琅琊王京书云并遗宛马一匹血从前髆上小孔中出常闻武帝歌天马霑赤汗今亲见其然也【又建武二十六年南单于献文马十匹二十八年北匈奴贡马永平十七年耿恭檄乌孙遣使献名马】　论都赋驭宛马鞭駃騠　晋武帝泰始六年九月大宛献汗血马
　　汉栘中监　平乐监
　　昭纪始元六年诏栘中监苏武前使匈奴云云注如淳曰栘园之中有马廏也监官也【按诗注栘唐棣也】　金日防传拜为马监　傅介子传以平乐廏监使诛楼兰王　后汉礼震为淮阳王廏长马融为河间王廏长史
　　汉宣德殿马式　东门京铜马法　相马经
　　马援传字文渊好骑善别名马建武二十年征交趾还于交阯得骆越铜鼔乃铸为马式还上之因表曰夫行天莫如龙行地莫如马马者甲兵之本国之大用安宁则以别尊卑之序有变则以济逺近之难昔有骐骥一日千里伯乐见之昭然不惑【伯乐秦穆公时善相马者也桓寛盐铁论曰骐骥负盐车垂头于太行之坂见伯乐喷而长鸣】近世有西河子舆亦明相法子舆传西河仪长孺长孺传茂陵丁君都君都传成纪杨子阿臣尝师事子阿受相马骨法考之行事辄有效验臣愚以为传闻不如亲见视影不如察形今欲形之于生马则骨法虽备具又不可传之于后孝武皇帝时善相马者东门京铸作铜马法献之有诏立马于鲁班门外更名鲁班门曰金马门臣谨依仪氏防【居竒反】中帛氏口齿谢氏唇鬐丁氏身中备此数家骨相以为法马髙三尺五寸围四尺五寸有诏置宣德殿下以为名马式焉注援铜马相法曰水火欲分明水火在鼻两孔间也上唇欲急而方口中欲红而有光此马千里颔下欲深下唇欲缓牙欲前向牙欲去齿一寸则四百里牙劒锋则千里目欲满而泽腹欲充膁欲小季肋欲长悬薄欲厚而缓悬薄股也腹下欲平满汗沟欲深长而膝本欲起肘腋欲方蹄欲厚三寸坚如石　武纪注应劭曰永平五年至长安取飞亷并铜马置上西门外平乐馆【东京赋平乐都塲天马半汉注铜马也】　金马式赋哂求市之三年无相肥于一槩仰沛艾以龙翥若骖驔而鹿超牛以石驼以铜作赂大宛为神蜀郡作镜域中垂衡天下称骥德颂駉牧铜马赋研精以范酌宪于心张戎容程国步状赤文
