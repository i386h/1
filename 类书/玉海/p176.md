<!-- { "loadSidebar": true } -->

　　玉海卷四十四
<子部,类书类,玉海>
　　钦定四库全书
　　玉海卷四十五
　　宋　王应麟　撰
　　艺文
　　小学
　　晋四体书势
　　晋卫恒传恒【赠长水都尉】善草隷为四体书势【隋唐志一卷】曰黄帝作书契字有六义云云黄帝至三代其文不改及秦用篆书烧焚古典而古文絶矣汉武帝时鲁恭王壊孔子宅得尚书春秋论语孝经时人已不复知有古文谓之科斗书汉世袐藏希得见之魏初传古文者出于邯郸淳恒祖敬侯觊写淳尚书后以示淳而淳不别至正始中立三字石经转失淳法因科斗之名遂效其形太康元年汲县人盗发魏襄王冢得防书十余万言案敬侯所书犹有髣髴古书亦有数种其一卷论楚事者最为工妙恒窃恱之故竭愚思以赞其美愧不足厠前贤之作兾以存古人之象焉古无别名谓之字势云信黄唐之遗迹为六艺之范先籀篆盖其子孙隷草乃其曽昔周宣王时史籀始着大篆十五篇或与古同或与古异世谓之籀书者也秦始皇帝初兼天下丞相李斯乃奏益之罢不合秦文者斯作苍颉篇中车府令赵髙作爰歴篇太史令胡母敬作博学篇皆取史籀大篆或颇省改所谓小篆者或曰下土人程邈为衙狱吏得罪始皇幽繋云阳十年从狱中作大篆少者増益多者损减方者使员员者使方奏之始皇善之出以为御史使定书或曰邈所定乃隷字也自秦壊古文有八体一曰大篆二曰小篆三曰刻符四曰虫书五曰摹印六曰署书七曰殳书八曰隷书王莽时使司空甄丰校文字部改定古文复有六书一曰古文孔氏壁中书也二曰竒字即古文而异者也三曰篆书秦篆书也四曰佐书即隷书也五曰缪篆所以摹印也六曰鸟书所以书幡信也及许慎撰说文用篆书为正以为体例最可得而论也秦时李斯号为工篆诸山及铜人铭皆斯书也汉建初中扶风曹喜少异于斯而亦称善邯郸淳师焉畧究其妙韦诞师淳而不及也太和中诞为武都太守以能书留补侍中魏氏寳器铭题诞书也【江式曰当时台观牓题寳器之铭悉是诞书　世说魏明帝起殿使诞登梯题牓既下头须皓然因敕子孙勿复学书】汉末又有蔡邕采斯喜之法为古今杂形然精密闲雅不如淳也【法书要録曰李丞相见周穆王书七日兴叹患其无骨蔡尚书入鸿都观中十旬不返嗟其出羣】邕作篆势曰云云扬波振撆鹰跱鸟震籕诵拱手而韬翰云云秦既用篆奏事烦多篆字难成即令隷人佐书曰隷字汉因行之独符印玺幡信题署用篆隷书者篆之捷也上谷王次仲始作楷法至灵帝好书时多能者而师宜官为最大则一字径丈小则方寸千言甚矜其能毎书輙削而焚其柎梁鹄乃益为版而饮之酒其醉而窃其柎鹄卒以书至选部尚书宜官后为袁术将今钜鹿宋子有耿球碑是术所立其书甚工云是宜官也梁鹄在袐书以勤书自効是以今者多有鹄手迹魏武帝以为胜宜官今宫殿题署多是鹄象鹄宜为大字邯郸淳宜为小字鹄谓淳得次仲法然鹄之用笔尽其势鹄弟子毛教于袐书今八分皆法也汉末有左子邕小与淳鹄不同然亦有名魏初有钟胡二家为行书法俱学之于刘徳升而钟氏小异然亦各有巧今大行于世【晋荀朂领袐书监立书博士置弟子教习以钟繇胡昭为法】作隷势曰蠲彼繁文崇此简易云云【齐周颙得卫恒散书法学之甚工何以倒薤书求换之】汉兴而有草书不知作者姓名至章帝时齐相杜度号善作篇后有崔瑗崔实亦皆称工杜氏杀字甚安而书体防瘦崔氏甚得笔势而结字小踈农张伯英者因而转精甚巧凡家之衣帛必书而后练之临池学书池水尽黒下笔必为楷则号忩忩不暇草书韦仲将谓之草圣伯英弟文舒次伯英罗叔景赵元嗣者与伯英并时见称于西州故英自称上比崔杜不足下方罗赵有余河间张超亦有名然虽与崔氏同州不如伯英之得其法也崔瑗作草书势曰抑左扬右望之若﨑竦企鸟跱志在飞移应时谕指用于卒迫【唐志崔瑗飞龙篇篆草势合三卷】　初学记崔瑗草书体云书体之兴始自颉皇写彼鸟迹以定文章爰暨末叶典籍弥繁惟作佐旧字是删草书之法盖尤简畧兼功并用爱日省力纯俭之变岂必古式成公绥书体云虫篆既繁草藁近伪适之中庸莫尚于规矩有则用之简易八分玺法殊好异制钟氏书势云焕若星陈郁若云布鲍照飞白书势云云萧子良古今篆文体有藁楷蓬悬针垂露飞白填奠鸟虎爪偃波鹤头书象形尚方大篆鳯鸟科斗虫龙虎仙人芝英十二时倒薤龟麒麟金错蚊脚书凡数十种皆出于六文八体之书而因事生变　王愔文字志悬针小篆体也倒薤小篆体也八体书亦图此法【或云出曹喜】金错书八体书法不图其形或云以铭金石垂露书如悬针
　　羊欣笔阵图云萧何善篆□为前殿成【又苍龙白虎阙】以题其额【使秃笔书】　本朝任玠序范度五体书文五体曰篆曰八分曰真曰行曰草其体虽五其流唯三篆则统乎科斗玉筯垂露薤叶大小之属也则统乎羲献钟庾欧虞顔栁真草之辈也八分则酌乎篆之间通是三者可冠羣书　孔安国书序科斗书废已久时人无能知者定其可知者为古定疏就古文体而从以定之虽而犹古
　　隋志自苍颉讫汉初书经五变曰古文【苍颉】大篆【史□】小篆【李斯】书【程邈】草书【汉初】秦废古文始用八体汉以六体教学童并藁书楷书悬针垂露飞白波鹤头芝英倒薤等二十余种之势皆出于上六书因事生变也魏世有八分书【程逈曰八分始于汉初王次仲】　唐六典书学注字体有五一曰古文【废而不用】二曰大篆【惟石经载之】三曰小篆【印玺旙碣所用】四曰八分【石经碑碣所用】五曰书【典籍表奏公私文疏所用】　唐志古今八体六文书法一卷古来篆诂训名録一卷　庾肩吾曰书今之正书也张懐瓘六体书论亦云书者程邈造字皆真正亦曰真书自唐以前皆谓楷字为至欧阳集古録误以八分为书自是凢汉石刻皆目为汉东魏大觉寺碑题曰书盖今楷字也　晋索靖传与卫瓘【恒之父】俱善草书作草书状曰婉若银钩漂若惊鸾　杨泉草书赋惟六书之为体美草法之最竒杜垂名于古昔皇着法于今斯　说文注按书传云张竝作草又云齐相杜操作　汉书安息国旁行为书记顔氏曰今西方胡国南方林邑书皆横行不直下也　隋志后汉得西域胡书以十四字贯一切音文省义广谓之婆罗门书【志一卷】
　　晋王羲之书
　　本传羲之字逸少善书笔势飘若浮云矫若惊龙宴集兰亭自为之序写道徳经毎自称我书比钟繇当抗行比张芝草犹当雁行也羲之书初不胜庾翼郗惜暮年方妙以章草答庾亮而翼深叹伏云吾昔有伯英章草十纸过江亡失常叹妙迹永絶忽见足下书焕若神明顿还旧观子献之工草尝书壁为方丈大字议者以为羲之草江左中朝莫有及者献之骨力逺不及父而颇有媚趣制曰书契之兴肇乎中古绳文鸟迹不足可观末代去朴归华舒牋防翰争相夸尚竞其工拙伯英临池之妙无复余踪师宜悬帐之竒罕有遗迹钟王以降畧可言焉钟虽擅美一时亦为逈絶论其尽善或有所疑至于布纎浓分疎密霞舒云卷无所间然但其体则古而不今字则长而逾制献之虽有父风殊非新巧字势疎瘦笔踪拘束子云近出擅名江表然仅得成书无丈夫之气行行若萦春蚓字字如绾秋蛇此数子者皆誉过其实详察古今研精篆素尽善尽美其惟王逸少乎观其防曳之工裁成之妙烟霏露结状若断而还连凤翥龙蟠势如斜而转直心慕手追此人而已梁萧子云云着晋史至二王列传欲作论草法言
　　不尽意遂不能成畧指论飞白一事而已见勅防论书一卷商畧笔状洞彻字体始变子敬全范元常逮尔以来自觉功进　梁武帝评羲之字势雄逺如龙跳虎卧　卫夫人笔阵图曰若初学书先须大书
　　不得从小善鉴者不写善写者不鉴多骨微肉者筋书多肉防骨者墨猪多力丰筋者圣无力无筋者病一二从其消息而用之【国史志笔阵图一卷声韵图一卷不知撰人】
　　晋凤尾诺
　　陆龟说凤尾诺曰自晋讫梁陈以来藩邸之书也凡封子弟为王则开府辟僚属取当时士有学行才藻者中是选其所下书东宫则曰令上书则曰牋诸王下书则曰教上书则曰啓应和文章则应令应教下其制一等故也其事行则曰诺犹汉天子肯臣下之奏曰可也晋元帝为琅琊王时帝美其才令通习外事常使批凤尾诺南齐江夏王锋年五嵗使学凤尾诺下笔便工帝大恱以玉麒麟赐之余未见其出【鳯尾所诺牋之文若今批答】唐志皇太子令书左庶子画诺至道元年诏改诺为准九月二十三日崇文院言按唐防要贞观十九年髙士廉刘洎等请定皇太子与百官书疏体式诏凡处分论事之书太子并画诺令左右庶子已下着姓名宣奉行书案画日其余与诸亲及师傅等不在此限
　　齐王僧防书赋
　　王僧防传齐髙帝示僧防古迹十一卷就求能书人名僧防得人间所有卷中所无者呉大帝景帝归命侯桓书及王导洽珉张芝索靖卫伯儒张习共十一卷奏之僧防著书赋俭为注序【宋孝武欲擅书名僧防不敢显迹僧防答髙帝曰臣书臣中第一又曰臣正书第一草书第二又上羊欣所撰能书人名一卷】　赋见艺文类聚云手以心麾毫以手从
　　梁五十二体书　百体　五十六体　书品
