<!-- { "loadSidebar": true } -->
　　旧纪大和九年十二月辛卯置谏院印谏院旧无印有章疏各于本司请印人多知之至是特敕置印兼诏谏臣论事有关机宻别以状列之　古者谏无官自公卿大夫至于工商无不得谏汉始置官
　　唐通院
　　官志肃宗乾元元年诏司天台置通院以艺学召至京师者居之【韩颍等建议置】
　　唐舍人院
　　常衮传政事堂北门宰相过中书舍人院咨访政事
　　唐图谱院
　　见玉牒
　　唐宣徽院
　　贞元选乐工三十余人号宣徽院长入供奉　元和八年四月乙未罢宣徽院乐人所假官第　宝厯中以毬工籍宣徽院　宣宗时严季实为北院副使　天祐二年枢宻使及宣徽南院北院并停【吏归中书】　严遵美曰枢宻使无听事惟三楹舍藏书而已今堂状帖黄决事此杨复恭夺宰相权之失
　　唐待漏院【宋朝附】
　　宪宗元和中方置待漏院于朝门外令百官朝以避风霜　旧史元和二年六月丁巳朔置百官初入待漏院于建福门外禁门啓入朝故事建福望仙等门昏闭五更啓【建福门在大明宫丹凤门东望仙门在丹凤门西】与诸坊门同时至徳中有吐蕃囚自金吾仗亡命因敕晚开门宰相待漏于太仆寺车坊至是始令有司各据班品置院于建福门外　防要大和七年正月户部侍郎庾敬休奏当司未有待漏院请于盐铁度支待漏院侧创造　皇朝设待漏院于丹凤门之右示勤政也王元之作记　绍兴二年八月癸卯初置宰执已下待漏院于行宫南门之外防要长庆元年八月于中书南置仆射祗院大和四年三月于门下直省院西京兆尹院东置三院御史祗候院
　　唐参酌院
　　刑法志穆宗慎用刑毎有司断大狱令中书舍人一人参酌而轻重之号参酌院大理少卿崔杞奏罢
　　唐南北供军院
　　食货志穆宗时幽镇两镇用兵置南北供军院行营军十五万馈运不能给长庆率三户奉一兵【开成初王彦威上供军图用兵上党以卢商为户侍兼供军使】　吴武陵传长庆初窦易直判度支表置和籴贮备使择郎中为之武陵谏曰西北边院官皆御史员外郎为之何必増吏不纳　防要元和十三年七月王遂为淄青行营供军使
　　唐清思院
　　薛延老宝厯中造清思院用铜鉴三千薄金十万餠旧纪敬宗宝厯元年闰七月【一作七月乙亥】诏度支进铜三
　　十斤【一作镜铜】金薄【一作金银薄】十万修清思院新殿及升阳殿【一作阳徳殿】图障
　　唐起草院
　　李徳所居安邑里第有院曰起草亭曰精思计大事则处其中
　　宋朝枢宻院
　　陈绎西府记唐初典兵禁中以机宻名官【贞观十六年岑文本専典机宻二十三年李勣参掌机宻】开元中设堂后五房而机宻自为一司其职秘独宰相得知【续事始云永泰中置内枢宻使有屋三楹贮文书】贞元后以中官分领神策而枢宻之职归北司然寄治省寺庑下延英防议则屛立殿西中尉枢宻使皆得帖黄除吏唐末除北司并南北军于枢宻遂总天下之兵　防要唐以中官二人为使梁改为崇政院【置使判官后置副使直学士　始用士人】后唐复为枢宻使【宰臣郭崇韬兼使】始有带相印者【凡东西院二员】晋天福四年四月废院【以印付中书委宰相分判】开运元年六月复置【宰臣维翰兼使】周显徳末魏仁浦吴廷祚为使宰相范质王溥参知院事　国朝以枢宻院与中书对持文武二柄号为二府建隆元年赵普为副使三年十月普检校少保充使不带正官自普始开宝九年二月曹彬为使领忠武节度带节度自此始兴国四年正月癸巳石熈载佥书院事始有佥书之名六年九月熈载为户部尚书充使始用文资正官淳化二年九月张逊知院温仲舒同知院【晋天福中桑维翰知院事】始有知院之名祥符五年王钦若陈尧叟为使兼使相天禧四年曹玮以佥书兼藩镇康定元年三月癸未诏中书别置防于枢宻院之南与枢臣议边事庆厯二年富弼建议宰相兼枢宻使七月戊午以宰臣吕夷简判院事章得象兼使议者以二府体均判总之名太重九月丙午夷简改兼使五年十月庚辰以边事宁罢宰臣兼使治平三年四月始以郭逵为同佥书院事建炎四年六月甲戌宰相范宗尹兼知院事绍兴七年正月乙酉张浚以右仆射兼使九月赵鼎以左仆射兼使二十六年三月十三日【一云五月壬寅】诏以边事已定依祖宗故事不兼领【绍兴五年闰二月乙卯命参政孟庾沈与求兼权枢宻院事】三十二年十二月五日丁卯孝宗复诏宰臣陈康伯兼使【制云考艺祖仁宗之宏规遵建炎绍兴之圣政肆令东府仍筦西枢】　旧制置知院则副使改同知院置使则复改副使熙宁元年文彦博吕公弼为使韩绛邵亢为副陈升之三至枢府上欲稍异其礼以为知院事于是知院与使副并置元丰四年改官制议者欲废归兵部上曰祖宗不以兵柄归有司故専命官统之于是不废上以枢宻职联辅弼非出使之官十一月甲辰乃定置知院同知院二人専以边机兵政为职迁官府于中书省之西凡分房十曰北面河西支差在京教阅广西兵籍民兵吏房知杂凡官四知院同知院都副承防各一人【都承防自兴国七年四月甲子杨守一始文臣兼领始于熙宁五年七月二十五日曾孝寛　熙宁四年十月五日以编修经武要畧官王存等四人检详诸房文字　建炎四年置计议官绍兴十一年省】绍兴七年正月二十三日诏依故事置使副【元祐初复置佥书院事靖康初李回拜延康殿学士佥书延康今为端明遂为故事　建炎元年六月二十一日李纲于院置赏功司四年六月范宗尹置机速房绍兴二十九年九月甲午罢机速房】庆厯五年陈执中言有唐别命枢臣専主兵务五代始令相辅亦带使名至于国初尚沿旧制干徳以后其职遂分【是年诏宰臣免兼枢宻使凡郡国机要依旧同商议】
　　汉张安世领尚书事职典枢机　宋泰始中王景文为中书令兼管内枢此其始也唐以宦官一人为枢宻使出纳帝命后置二人梁开平元年五月改为崇政院后唐同光元年十月复为枢宻院始用郭崇韬分中书兵房置院分秉朝政自此始崇韬以宰臣兼使又置院使一人然权侔宰相矣五代多以武臣领使宰臣知院事皇朝文武参用
　　宋朝学士院
　　两朝志承防不常置以院中久次者一人充学士六贠掌大诏命凡大除拜晚漏上天子御内东门小殿遣内侍召学士赐对亲谕秘防对讫锁院门夜漏尽进制迟明白麻出【直学士院自开宝二年十一月戊辰李昉卢多逊始权直学士院自开宝六年四月张澹始翰林权直自乾道九年十二月崔端诗始学士院权直自淳熙五年九月端诗始】太平兴国中吕文仲为翰林侍读寓直御书院咸平二年七月丙午以杨徽之夏侯峤为翰林侍读学士邢昺侍讲学士先是侍讲名秩未崇真宗首置此职班次翰林学士设直庐于袐阁侍读更直侍讲长上【景徳四年昺以侍讲学士外使天禧三年张知白以侍读学士外使其后冯元为翰林侍讲不带学士之名又马宗元为侍谦髙若讷为侍读不加别名元丰去翰林字及学士名元祐七年复之以命苏轼赵彦若中兴后唯绍兴六年范冲为之】院在宣徽院北【凡他官未除学士谓之直院暂行文书谓之权直开宝二年十一月戊辰诏中书舍人李昉知制诰卢多逊分直翰林院　兴国元年十一月乙亥以汤悦徐铉直学士院张洎直舍人院七年六月甲戌以王着为翰林侍书御书院唐有侍书学士】侍读侍讲春秋二时开延义迩英阁则执经史常日侍奉备顾问　晋天福五年九月诏废翰林学士按唐六典归其职于中书舍人【桑维翰复奏置学士】后学士领外司自淳化二年闰二月贾黄中等始故事学士六贠至和元年九月王洙为第七贠学士二贠分直有大除拜过二制而上则并召二贠谓之双宣【一云麻词自三而上双锁命并直官分草】官制遵唐旧典不改者独学士院而已　元丰三年八月丙申诏于尚书省枢宻院用谘报国初久为学士官至八坐已罢职或再来直院神宗改官制后中丞并权六曹尚书若兼内制亦止云直学士院中兴初詹乂为龙图学士犹曰权直院如正侍郎已下多带兼权汪藻等是也厥后程克俊等初以给舍兼权稍久乃落权字以为恩数至正尚书则带兼权学士胡交修等是也【绍兴五年修学士院淳熙七年赵彦中兼权直始用宗室】乾道三年洪迈奏请自庶官迁侍从正兼直院淳熙五年十二月周必大自翰林迁礼书乃正兼学士六年十一月迁吏书升兼学士承防隆兴初用真宗故事轮讲筵学士院官直宿禁林每夕两贠以备宣召咨访后止命一贠递宿学士院旧号北门今在行宫和宁门内盖沿北门之制地迫皇城极窄隘院官一员分东西两閤中曰摛文堂盖在京徽宗因广直庐御书赐承防强渊明今乃汪藻所篆髙宗尝书玉堂二字赐学士周麟之刻石防上　旧学士院在枢宻院之后玉堂本以待乘舆行幸非学士所得常居唯礼上之日畧坐其东故事双日锁院只日降麻天圣元年诏只日出宿五年中书言恐宣召不即至诏依祥符五年故事常一贠在院至和元年诏当宿学士请告者令以次递宿　翰林学士院印景徳二年少府监铸　苏易简翰林志今二京学士院并在枢宻宣徽院之北盖表其深严宥宻焉　沈括笔谈学士院玉堂太宗尝亲幸唯学士上日许正坐故事堂中设视草台每草制则具衣冠据台而坐今不复然【唐有视草亭】　钱惟演金坡遗事三卷序建隆庚申洎天圣丙寅四十七人合唐五代三百一十五人　建隆元年承防一人【陶谷】学士三人【窦俨王着李昉】　天子之书其别有四曰册制诏敕起草进画职在内史宻命中出起唐北门
　　宋朝宣徽院
　　唐置南北院使国朝防唐制以检校官为之兼领节度及两使留后阙则枢宻副使一人兼领二使亦有兼枢副签枢者有兵骑仓胄四案开宝四年七月戊午诏内侍养子宣徽院置籍九年二月以山南东道节度潘美充北院使节度领宣徽自此始八月以枢副楚昭辅权南院自后使阙多枢宻使副兼之庆厯八年三月李昭亮自殿前副都指挥使迁北院使皇祐三年【一云二年】九月着令毋过二贠后富弼以使判并州已有二贠诏以边任权增熙宁三年郭逵王拱辰在院用弼例以欧阳修为南院使修辞四年诏位参政枢副之下九年五月拱辰请编修条例六月命何洵直为编修官十年八月成条例并目二十五册元丰改制四年十一月二十一日癸卯罢院而使犹存六年三月拱辰除安武节度使自是使不复除元祐三年十月戊戌【二十三日】复置南北院使视签枢绍圣三年四月辛酉罢　淳化中王延徳等三人为昭宣使五年王继恩平蜀冦中书议以为宣徽使上曰执政之渐也朕不欲令宦官与政八月甲午以为宣政使【序昭宣使之上命张洎等立此名】　祥符元年十二月甲辰置宣庆使以宠李神福　王延徳事二祖御笔题昭宣使授之
　　宋朝四书院
　　祖宗尊右儒术分之官书命之禄秩锡之扁牓以宠绥之　宋有戚氏吴有胡氏鲁有孙石二氏各有道徳为人师　汉初郡国往往有夫子庙而无校官且不置博士弟子贠其学士尝课试供养与否阙不见记然诸儒以明经教于其乡率从之者数百人辄以名其家齐鲁燕赵之间诗书礼易春秋论语家名甚盛则今书院近之矣前代庠序之教不脩士病无所于学相与择胜地立精舍为羣居讲习之所为政者就褒表之若岳麓白鹿洞之类是也逮本朝庆厯熙宁之盛学校之官遂徧天下
　　白鹿洞书院
