<!-- { "loadSidebar": true } -->
　　唐瑞橘
　　李徳裕瑞橘赋序曰汉武致石榴于异国灵根遐布此西域柔服之应魏武植朱橘于雀园华实不就乃吴人未格之兆　天宝十载九月宫柑结实与江劔无殊李峤贺灵桃四实共蔕又贺瑞桃云汉宫留核卫国报琼　梁元帝咏连理木云江浦同心橘上苑合欢枝
　　唐瑞栁
　　建中末中书省有枯栁徳宗自梁还复荣茂人以为瑞栁礼侍吕渭令贡士赋之【贞元十三年丁丑试西掖瑞桞赋】　汉书仆栁起于上林而宣帝即位
　　干徳瑞木成文
　　干徳六年和岘言国朝合州进瑞木成文者合播在管弦荐于郊庙诏岘作瑞木等乐章
　　开寳木连理图　祥符崇政殿龙图阁瑞木庆厯绍兴瑞木
　　开寳五年三月眉州木连理画图来献六月癸丑和州木连理画图来献兴国二年十月壬申郓州言平隂县柞木连理五年十月丙申资州言梅青防二木合成连理九年七月癸酉凤翔奏青杨木连理景徳元年四月己巳莱州献木连理图四年三月丙辰徳州言棠榆二木连理　祥符元年撰瑞木曲六月乙夘出并蔕桃示辅臣二年五月丙寅召近臣崇政殿观瑞物百余种凡瑞木十有三三年八月甲寅召近臣观瑞木于龙图阁【有文字者有佛手蛇形北斗七星形者各一】十月戊申开封言尉氏木连理【杨侃赋爰有仁木应乎嘉瑞二棠合生双榆连理良宰画图大尹奏异】五年十一月戊申襄州言瑞木有文如龙鱼凤鹤之状　天圣元年二月河阳栁二本连理　庆厯三年十二月沣州献瑞木有文曰太平之道【隶书四字】诏送史馆刘敞作颂曰上天之载兮无臭无声眷我圣徳兮告以太平非笔非墨兮自然而成【木仁也所以明天子之仁河图洛书与今之瑞木皆文字显明者也】谏官欧阳修请诏天下毋献祥瑞从之　元丰三年唐州甘棠木连理　绍兴十四年四月六日防州言木柱内有天下太平年五字诏送史馆十五年作瑞木成文曲　厚坤效珍嘉木纪瑞
　　端拱合欢木图　祥符连理槐栢诗　槐杏连理图
　　端拱元年八月辛巳广州言清逺县有合欢木髙百余尺今年三月十日有凤髙六尺栖集其上众禽从之木下生芝草三茎画图来献【二年十二月辛亥舒州得瑞木文成大吉二字以献　顺五事则木得其宜惟一徳则动罔不吉】　祥符六年三月丙申宴后苑诏从臣观苑中连理槐屏风连理栢丁酉上作五七言诗二首赐近臣和【二月丁夘清心殿宜圣东殿园木连理上作七言诗二首赐近臣夏竦和御制太清楼屏风栢连理诗云非烟结翠滴露凝华雍熙初温州进瑞木成文魏宸作诗赋以献】　咸平二年十月癸酉商州贡连理木图　祥符二年正月丁巳朔出昭应宫瑞木断之有文如防漆体若书四年三月甲申幸西京应天院观院之连理木五年四月甲辰瑞圣园槐杏连理绘图以示辅臣　爰有嘉木含章自天宛成洛画粲若奎躔珍符显著灵意昭宣永告洪业时万斯年【天圣七年瑞木曲】　匪刻匪雕具文见意三登太平允协圣治【绍兴十五年瑞木曲】　直榦旁合繁枝内附四夷賔将耀我王度【祥符元年晏殊连理木赞】　化洽八方之占仁及庶类之应
　　祥符木连理
　　九年七月丁未信州言甘棠连理八月己夘邓州言木连理天禧元年正月丙寅韶州献瑞木文曰天下太平三年十月丙戌宗正寺言太庙杏连理
　　景徳瑞竹图　景祐　皇祐　瑞竹【颂　赋】
　　景徳四年十一月庚申蓬州上麦秀两歧瑞竹二图【祥符元年十二月庚寅温州献瑞竹灵芝图】　祥符九年正月癸亥蜀州献合欢竹图景祐二年六月十九日辛未幸后苑观稻赏瑞竹宴太清楼十一月荣州言竹一本上分两歧【天圣九年七月永康军青城生双竹一本十一月荣州言瑞竹生】　皇祐三年三月二十二日甲戌召辅臣两制馆阁官观后苑瑞竹其竹一本两茎退多为赋颂以献【宗室克循献瑞竹颂】是年后苑产双竹召从臣与观皆赋诗颂美宋祁献赋曰彼神苑之嘉竹挺双个而呈美交繁枝之萧森等密叶焉葱翠遂并节以自髙乃聨茎而告瑞梢绀纛以俪脩干緑玉而均直既内附以无外盖不孤而有徳诏飞緌以荣观列佩荷以赋诗若曰所以苍筤将兆庆乎震维双者最多且繁衍乎本支一以为羣情协恭一以为四表共防愿裁管乎伶伦期汗简于良史　胡宿后苑观双竹诗瑞植昭天产祥枝感帝临均承元化力同抱歳寒心蒙润非烟近含滋御水深又代谢瑞竹图表翠本交枝骈生禁囿钿轴争鲜青玕对耸庆昭緜瓞瑞等并柯　刘敞瑞竹诗应将古人比孤竹君夷齐　毛滂双竹赞惟此君子云仪玉骨劲秀有节空洞无物姿傲氷霜韵含风月冲和所被疎简亦合苍龙并跃丹凤和鸣云日下临风雪莫悴天光玉色俯照寒翠　乾道元年七月三日池州守鲁詧以图上瑞竹罢　唐王勃慈竹赋叠干龙廻攒根凤跱宗生族茂天长地久万柢争盘千株竞纠如母子之钩带似闺门之悌友恐孤秀而成危每羣居而自守何美名之天属而和气之冥受不背仁以贪地不藏节以遁时　李峤贺瑞笋表緑箨含霜紫苞承雪陵九冬而擢颖冒重隂而发翠
　　陈子昻贺慈竹再生表　晋江逌竹赋含虚中以象道体圆质以仪天　戴凯之竹谱曰竹之别类有六十一【选注引竹谱】
　　治平木成文
　　四年六月知汀州周约进桐板二片其木成文有天下太平四字诏奬谕付史馆
　　光尧御制盘松赞
　　天锡瑞木得自嵚岑枝蟠数万干不倍寻怒腾龙势静奏琴音凌寒郁茂当暑隂森封以腴壤迩以碧浔越千万年以慰我心【防湖园获竒松植禁苑】
　　瑞草　芝
　　炎帝朱草　丹蕖
　　拾遗记炎帝敎民耒耜百谷滋阜朱草蔓于阶【见瑞谷】圣徳所感陆地丹蕖骈生如葢香露滴沥下流成池因为豢龙之圃黄帝有石蕖一茎百叶千年一花周穆王时西王母进昆仑素莲一房百子凌冬而茂　白虎通徳至草木朱草生朱草赤草也可以染绛别尊卑也　文苑英华朱草合朔赋月始而生月亏而落或产水涯或生岩侧布赤叶之蒨练挺朱柯之翕赩既周复而莫穷与乾坤而不极瑞不慙于蓂荚珍岂逊夫灵芝　选注尚书大传曰徳先地序则朱草生　古瑞命记王者慈仁则芝生神农论芝云山川云雨四时五行隂阳昼夜之精以生五色神芝为圣王休祥
　　黄帝屈轶草【又见后】
　　宋志黄帝羣瑞毕臻有屈轶之草生于庭佞人入朝则草指之是以佞人不敢进【又博物志】　唐书惟袁与薛人中屈轶
　　黄帝神芝图
　　水经注大騩即具茨山也黄帝登具茨之山受神芝图于黄盖童子即是山也　黄帝内传王母遣仙人歌万年长生之曲授帝以石函玉笈之书会阆风瑶池之上授神芝图十二卷
　　尧朱草
　　帝王世纪尧时景星曜甘露降朱草生于郊凤凰止于庭嘉禾孶于畆醴泉涌于山　大戴礼明堂篇朱草日生一叶至十五日生十五叶十六日一叶落终而复始汉书制曰上古至治嘉禾兴朱草生
　　尧萐莆
　　説文萐莆瑞草也尧时生于庖厨扇暑而凉　宋志萐莆状如蓬大枝叶小根根如丝转而成风杀蝇尧时生于厨又曰厨中自生肉其薄如萐摇动则风生食物寒而不臭名萐脯　白虎通萐莆木名王者孝道至则出庖厨其叶大于门扇不摇自扇【春秋潜潭巴曰君和则孶于庖厨】　瑞应图一名倚萐倚扇賔闾舜时生于厨　论衡儒者言萐脯生于庖厨厨中自生肉脯薄如萐形摇鼓生风寒凉食物
　　尧蓂荚　厯草　舜蓂荚
　　帝王世纪尧时有草夹阶而生月朔旦生一荚月半生毕十六日后落一荚月晦而尽若月小余一荚焦而不落王者占厯一名厯荚一名灵　选王融曲水诗序佞枝植厯草孶注田俅子曰黄帝时有草生于庭阶若佞人入朝则草指之名曰屈轶是以佞人不敢进又曰尧为天子蓂荚生于庭为帝成厯尚书帝命验曰舜受命蓂荚孶　东京赋海内同悦曰吁汉帝之徳侯其祎而葢蓂荚为难莳也故旷世而不觌惟我后能植之以至和平方当数诸朝阶注蓂荚瑞应之草王者贤圣太平和气之所生生于阶下始一日生一荚至月半生十五荚十六落一荚至晦而尽小月则一荚厌不落王者以知月之大小【张衡转瑞轮蓂荚于阶下】　宋志蓂荚一名厯荚尧时生阶舜即位蓂荚生于阶　瑞应图一名蓂荚尧时生又曰舜时夹阶而生叶圆而五色【徐整三五厯曰黄帝时蓂荚为厯】抱朴子尧观蓂荚以知月　孝经纬上古蓂荚生于阶取以调味徳及于地嘉禾生蓂荚起秬鬯出　集韵蓂荚实
　　尧指佞草
　　梁肃指佞草赋体嘉生于浩气秉直道于彤庭昔在尧帝至化惟馨伊屈轶之芳正协王猷与国经风力论道禹咎陈謩瑞草在前畴敢以谀　沈封赋恶佞允叶于圣心　郑辕赋翠影如植灵草无心以圣人为心得诗人之无邪行孔门之逺佞如执法之不回奉直道而自必　论衡儒者言太平之时屈轶生于庭之末若草之状主指佞人
　　周蓂荚
　　周颂正义中擿雒戒云曰若稽古周公旦钦惟皇天顺践祚即摄七年鸾凤见蓂荚生青龙衔甲元龟背书宋志周公即摄七年凤凰见蓂荚生　白虎通厯日
　　得其分度则蓂荚生于阶间【木名也】　吕諲赋承荣金殿旁沾三露之滋每奉玉阶上防五云之施　论语摘辅象照景饮醴蓂荚为厯
　　汉甘泉九茎芝
　　武纪元封二年夏四月作甘泉通天台六月诏曰甘泉宫中产芝九茎连叶上帝博临不异下房赐朕洪休【如淳曰瑞应图云王者敬事耆老不失故旧则芝草生】其赦天下赐云阳都百户牛酒作芝房之歌　礼乐志郊祀歌齐房十三元封二年芝生甘泉齐房作齐房产草九茎连叶宫童效异披图按谍元气之精回复此都蔓蔓日茂芝成灵华　汉旧仪芝有九茎金色绿叶朱实夜有光乃作芝房之歌西京赋濯灵芝于朱柯
　　汉函徳殿金芝
　　宣纪神爵元年三月诏曰乃元康四年嘉谷稷降于郡国金芝九茎产于函徳殿铜池中【详见神鱼舞河】注金芝色象金也铜池承霤也以铜为之　中黄藏府之传函徳铜池之美　甘泉歌美函徳书竒
　　汉芝英
　　汉志神仙家有黄帝杂子芝菌十八卷注服饵芝菌之法　隋志芝英图一卷　唐志芝草图一卷　孙绰赋五芝含秀而晨敷注本草经赤芝一名丹芝黄芝一名金白芝一名玉黑芝一名紫芝一名木芝　宋志芝草王者慈仁则生芝英王亲敬耆老飬有道则生汉章帝元和中芝英生郡国　春秋繁露摇光得则出芝太黄菌不诞俟于庆云注黄菌灵芝也【神农本草经生于五】
　　【岳者汉武宣世始见之先秦之世未有称述芝草】
　　汉分枝荷
　　拾遗记黄图昭帝始元元年穿琳池中植分枝荷一茎四叶状如骈葢日照则叶低隂根茎若葵之卫足名曰低光荷实如珠可以饰佩　昭帝防栁池有芙蓉紫色大如斗莲实如珠　灵帝渠中植莲大如葢长一丈南国所献其叶夜舒昼卷一茎有四莲丛生名曰夜舒荷亦曰望舒荷　唐崔融贺千叶瑞莲表绿里红葩缃茎素蕚
　　汉朱草
