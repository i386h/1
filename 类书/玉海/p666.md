<!-- { "loadSidebar": true } -->
　　旧曰上源西驿在惠宁西坊掌河西蕃部贡奉祥符元年改今名　祥符九年四月七日以京城西旧染院为夏州蕃驿　熙宁五年四月乙亥命修都亭驿以待夏使
　　祥符迎銮驿
　　元年五月九日庚午改郓州临酅驿曰迎銮砂沟驿曰翔銮六月十四日癸卯改兖州葛石驿曰回銮知沟驿曰太平
　　熙宁来远驿
　　在崇化坊熙宁三年五月戊午【十九日】置以待蕃客【以马军都虞候旧廨増葺　八年闰四月十八日诏都亭西驿监官兼领】　绍兴六年十月二十四日戊午以广州奉真观为来逺驿从舶司之请以备招来诸国贡使
　　熙宁同文馆
　　在延秋坊熙宁中置以待髙丽使【舍宇一百七十八间】七年正月以内臣掌之绍兴三年二月四日以髙丽遣使入贡诏葺法慧寺为之旣而不至
　　都亭以待大辽都亭西驿以待西蕃阿黎于阗新罗渤海怀远以待交趾同文以待青唐髙丽
　　元丰乐宾馆　通津驿
　　元丰二年明州及定海县作髙丽贡使馆五月二十五日赐名乐宾【亭曰航济】四年十月二十一日名滑州新作辽使驿曰通津【初题曰武成诏改是名】　元祐元年八月二日诏河阳剙修北使驿亭温县宿顿以至德河阳县中顿以清沇汜水县中顿以行庆馆为名
　　本朝诸路邮传毎二十五里置一递役卒十有二人军兴以来凡通蜀道者皆増斥堠递九里一置其后黄敏行措置江浙荆襄之间旧无斥堠者一切创增　汉唐之兴建邸槀街筑馆鸿胪　以垣觇晋司里觇陈











　　玉海卷一百七十二
<子部,类书类,玉海>
　　钦定四库全书
　　玉海卷一百七十三
　　宋　王应麟　撰
　　宫室
　　城【上　边城附】
　　公羊传城雉者何五板而堵五堵而雉百雉而城说文城以盛民也
　　颛顼城
　　九域志广信军新城髙阳记曰本颛顼所造又名伏龙城开徳府【澶州】颛顼城颛顼之所都【帝丘本颛顼之墟】　左传凡土功龙见而毕务戒事也火见而致用水昏正而栽日至而毕
　　尧城　舜城　汤城
　　后汉郡国志河东郡平阳尧都此注晋地道记曰有尧城　説文陶丘有尧城　汉高纪注师古曰许慎说文解字云陶丘再成也在济隂夏书曰东至陶丘陶丘有尧城尧尝居之后居于唐改尧号陶唐氏　括地志尧城在濮州鄄城县东北十五里　汾隂故城俗名殷汤城在蒲汾隂县北九里　唐会要元和八年河东节度使张靖奏修古舜城从之　唐孙樵有舜城碑　愽物志禹作三城强者攻弱者守敌者战城郭自禹始也淮南子鲧作九仞之城
　　周城
　　后汉志右扶风美阳有岐山有周城注杜预曰城在县西北帝王世纪曰周大王所徙南有周原
　　周王城　周城成周　九六城
　　通鉴外纪武王既克商瞻河洛而叹曰此天室也遂迁九鼎于郏鄏周公摄政七年二月己未成王在丰将宅洛邑使太保先周公相宅【史记曰成王在丰使召公复营洛邑如武王之意周公复卜申视卒营筑居九鼎焉曰此天下之中四方入贡道里均作召诰洛诰焉】乃卜涧水东瀍水西三月七日庚戌至王城【汉志曰周公致太平营以为都是为王城】十一日甲寅而成谓之宗周【左传桓二年臧哀伯曰武王克商迁九鼎于洛邑宣三年王孙满曰成王定鼎于郯鄏注今河南也武王迁之成王定之】后有西戎之难至平王即位元年嵗在辛末东迁于王城【至考王封其弟于河南王城是为桓公以续周公之官职桓公卒子威公立威公卒子惠公立惠公封少子班于巩以奉王号东周恵公而河南惠公自为西周自敬王十年几一百六十三年至赧王即位之元年嵗在丁未东西周始分治赧王复徙都西周凡六十年在丙午秦昭襄之元年秦防东周】作雒解周公作大邑成周于土中立城方千六百二十丈郛方七十二里南系于洛水北因平郏【一作陜】山以为天下之大凑【博物记曰上城方七百二十丈郛方七十里南望洛水北至陜山　左传襄二十四年齐人城郏杜预注曰郏王城也谷洛鬬毁王宫齐为王城之周语灵王二十二年　帝王世纪河南城西有郏鄏陌】　王城面有三门凡十二门以通十二子【礼地官司门注王城十二门】南城门曰圉门【见庄二十一年】东城门曰鼎门北城门曰干祭【见昭二十四年】毎门有涂男子由右妇人由左车从中央南北之道为纬途阔十二步王宫当涂之经左祖右社面朝后市王宫有五门宫有六寝其内有王后六寝九嫔以下分居之近郊三十里之地为明堂以祀天天子祀上帝左巷【昭二十三年子朝入王城次左巷注近东城】庄宫【二十六年十二月王入庄宫注在王城】　帝王世纪太王邑于岐山之阳美阳县西北岐城旧址是也南有周原始改号曰周【续汉志右扶风美阳有岐山有周城注杜预曰城在县西北帝王世纪曰云云】王季徙程文王受命徙都于酆在今京兆之西【诗筑城伊淢作丰伊匹注淢成沟也笺云文王筑丰邑之城大小适与成偶大于诸侯小于天子之制】武王徙都镐【亦京兆界】及伐纣营洛邑而定鼎焉今洛阳西南洛水北有鼎中观是也【又曰东南门九鼎所从入　郡国志河南东城门名鼎门】周公相成王以酆镐偏处西方【贡不均】乃使召公卜洛云云　洛诰卜涧水东瀍水西【注今河南城】又卜瀍水东【注今洛阳】　召诰云云注规度城郭郊庙朝市之位处于戊申三月庚戌以众殷之民治都邑之位于洛水北今河南城池【防匠人王城方九里典命又以公城方九里天子城十二里　匠人营国方九里疏郑异义駮云周亦九里城】　史记成王卜居九鼎而周复都丰镐至平王乃东徙正义括地志云洛阳故城在洛阳县东北二十六里周公所筑即成周城也【详见京辅类】　汉志河南郡雒阳县周公迁殷顽民是为成周河南县故郏鄏地周武王迁九鼎周公致太平营以为都是为王城至平王居之初雒邑与宗周通封畿【注师古曰宗周镐京也方八百里八八六十四为方百里者六十四雒邑成周也方六百里六六三十六为方百里者三十六二都得百里者百方千里】东西长而南北短短长相覆为千里至襄王以河内赐晋文公又为诸侯所侵故其分地小【至是七城而已】　后汉志雒阳【挚虞曰古之周南今之洛阳】周时号成周【公羊传曰成周者何东周也何休曰周道始成王之所都也帝王世纪曰成周城东西六里十一步南北九里一百步晋太康地道记曰城内南北九里七十步东西六里十步为地三百顷一十二畆有三十六步】有狄泉在城中【左传僖二十九年盟于狄泉杜预曰城内太仓西南池水或曰本在城外定九年城成周乃绕之晋时此水在东宫西北】有上程聚【世纪文王居程徙都丰故此加为上程】河南周公时所城雒邑也春秋时谓之王城【郑诗谱曰周公摄政五年成王宅雒邑使召公先相宅既成谓之王城　礼大司马注畿犹限也自王城以外五千里为界】卷有长城经阳武到密【史记苏秦曰西有长城之界】　春秋昭二十六年冬十月天王入于成周十一月癸酉王入于成周【注今洛阳】　三十二年冬仲孙何忌防晋韩不信齐髙张宋仲几衞世叔申郑国参曹莒薛小邾人城成周秋八月王使富辛与石张如晋请城成周【注子朝之乱其余党多在王城敬王畏之徙都成周成周狭小故请城之】天子曰昔成王合诸侯城成周以为东都崇文徳焉今我欲徼福假灵于成王修成周之城俾戍人无勤诸侯用宁蝥贼逺屏晋之力也冬十一月晋魏舒韩不信如京师合诸侯之大夫于狄泉寻盟且令城成周己丑士弥牟营成周计丈数揣髙卑度厚薄仞沟洫物土方议逺迩量事期计徒庸虑财用书糇粮以令役于诸侯属役赋丈书以授帅而效诸刘子韩简子临之以为成命定元年正月城成周庚寅栽【设板筑】城三旬而毕乃归诸侯之戍七年王入于王城【公羊传仲几不蓑城注若今以草衣城礼诸侯为天子治城各有分丈尺汉志以为不蓑城以差次受功赋也】　晋太康地道记曰王城去洛城四十里城内南北九里七十步东西六里十步为地三百顷一十二畆三十六步陆机洛阳记曰洛阳城周公所制东西十里南北十三里城上百步有一楼橹外有沟渠华延隽洛阳记曰陆机所谓洛阳城即成周也后汉魏隋并都于此城东西六里南北九里俗亦云九六城【帝王世纪云初晋合诸侯之大夫于狄泉以成周小不受三都故坏翟泉而广焉】汉张良山东人劝上都雒阳东有成臯西有殽黾背河乡洛其固亦足恃良曰其中不过数百里四面受敌非用武之国洛阳记曰左成臯右函谷前有伊阙后背孟津　杜预曰作成周迁殷民以为京师之东都所以崇文王之徳盖周公以商之大夫士从武庚叛者未从周化召公既相宅又卜瀍水东周公徃营之是谓下都【书谓之东郊】迁殷顽民于周周公亲监之周公没成王以君陈代之君陈卒康王以毕公代之自平王避西戎之难东迁洛邑居于王城【王城即郏鄏】更十三王凡三百六十年至敬王十年嵗在辛卯王子朝之乱其党多居王城敬王畏之徙都成周　吕氏曰王城在涧瀍之间下都在瀍水之外成周其总名杜预孔頴达皆以下都为成周谓敬王自王城徙都之其说不然左氏未尝有敬王自王城迁成周之明文第言子朝既逐王入于成周而已东京赋先王之经邑掩观九隩靡地不营土圭测景
　　不缩不盈总风雨之所交以建王城召伯相宅卜惟洛食周公初基其绳则直苌魏舒是广是极【详见洛宫】　吕温古东周城铭文王受命肇兴西土周公作洛始防风雨居中正本拓统开祚盛则骏奔衰则夹辅二伯之后时无义声大夫苌言抗其倾坐召诸侯广崇王城虽微逺猷实被令名立臣之本委质定分为仁不卜临义不问兴亡理乱在徳非运罪之违天不可以训
　　夏官掌固掌修城郭沟池之固颁其士庶子及众庶之守设其饰器【兵甲之属今城门之器亦然】任其万民用其材器【所谓堑筑及为藩落】凡守者受灋以通守政若造都邑则治其固与其守灋【都邑亦为城郭】若有山川则因之【若殽黾河汉】　考工记匠人营国国中九经九纬经涂九轨左祖右社云云王宫门阿之制五雉以为都城之制宫隅之制七雉以为诸侯之城制城隅之制九雉云云注国中城内也轨谓辙广乗车六尺六寸旁加七寸凡八尺是为辙广雉长三丈髙一丈都四百里外距五百里王子弟所封其城隅髙五丈诸侯畿以外也其城隅制髙七丈防按异义古周礼说云天子城髙七雉隅髙九雉公之城髙五雉隅髙七雉侯伯之城髙三雉隅髙五雉都城之髙皆如子男之城髙　左传郑祭仲曰都城过百雉国之害也注侯伯之城方五里径三百雉故其大都不得过百雉
　　武王钩陈垒
　　水经注河南有钩陈垒世武王伐纣八百诸侯所防处尚书所谓不期同时也紫微有钩陈之宿主兵阵故遁甲攻取之法以所攻神与句陈并气下制所临之辰是以垒资其名
　　周城朔方　城东方
