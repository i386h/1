<!-- { "loadSidebar": true } -->
　　唐江陵古隄二桥
　　地理志江陵贞元八年节度使嗣曹王臯塞古隄广良田五千顷亩收一钟又规江南废洲为庐舍架为二桥荆俗饮陂泽乃敎人凿井人以为便　嗣曹王臯初江陵东北傍汉有古鄣不治嵗辄溢臯修塞得其下良田五千顷规江南废洲为庐舍架二桥跨江南流人自占者二千余家繇荆抵乐乡二百里其间墟聚凡数十不井饮臯始命凿井以便人　防要贞元八年三月嗣曹王皐为荆南节度观察使先是江陵东北七十里有废田旁汉古隄坏决凡二处每夏则为浸溢臯始命塞之广良田五千顷云云
　　唐侍郎堰
　　地理志彭州导江有侍郎堰其东百丈堰引江水以溉彭益田龙朔中筑又有小堰长安初筑汉州雒县贞元末刺史卢士珵立隄堰溉田四百余顷　贾敦颐贞观时为瀛州刺史州濒滹沱滱二水嵗湓溢寖洳数百敦颐为立堰庸水不能暴百姓利之
　　唐扞江隄　扞水隄　邵父隄
　　韦丹元和时【二年二月】江西观察使筑隄扞江长十二里窦以疏涨凡为陂塘五百九十八所灌田万二千顷【丹遗爱碑云湖入江节以斗门以走瀑涨凿六百陂塘灌田一万顷锢以长隄缭四千步明年水平人始歌舞】地理志洪州建昌南一里有捍水隄防昌六年摄令
　　何易于筑饶州鄱阳县东有邵父隄东北三里有李公隄建中元年刺史李复筑以捍江水成都有江渎祠北十八里有万嵗池天寳中长史章仇兼琼筑隄积水溉田南百步有官源渠隄百余里天寳二载令独孤戒盈筑
　　唐海隄　漳隄
　　地理志福州闽县东五里有海隄太和三年令李茸筑先是每六月潮水咸卤禾苖多死隄成潴溪水殖稻其地三百户皆良田长乐东十里有海隄太和七年令李茸筑立十斗门以御潮旱则潴水雨则泄水遂成良田海州朐山东二十里有永安隄北接山环城长七里以捍海潮开元十四年刺史杜令昭筑兾州南宫西五十九里有浊漳隄显庆元年筑堂阳有漳水隄开元六年筑武邑有衡漳石隄显庆元年筑宿州符离东北九十里有隋故牌湖隄灌田五百余顷显庆中复修　韦景骏传为肥乡令【神龙中】县北濒漳旧防迫漕渠輙坏景骏相地势益南千步因髙筑障水至隄趾辄去　髙瑀为忠武节度使州比水旱无年瑀相地宜筑隄庸百八十里时其钟泄民赖不饥加检校尚书右仆射　百官志水部诸州堤堰刺史县令以时检行而涖其决筑有埭则以下户分牵禁争利者
　　汉南北湖
　　地理志寿春合肥受南北湖皮革鲍木之输亦一都防也
　　后周河隄
　　显徳六年二月丙子朔命王朴如河阴按行河隄立斗门于汴口甲申命韩令坤自大梁城东导汴水入于蔡水以通陈颍之漕命袁彦浚五丈渠东过曹济梁山泊以通青郓之漕
　　建隆翟桥堰
　　翟桥堰在开封县建隆元年置　天圣四年十月辛卯淮南转运言楚州北神堰真州江口堰修水闸成漕运便之嵗省堰卒十余万
　　干徳河隄
　　周显徳元年十一月遣李糓按视河隄【三旬而毕】干徳元年正月丁巳发近甸民数万修畿内河隄【陈承昭防役】二年正月治郓州遥隄四年八月命韩重赟修滑州灵河隄十月壬午成河复故道五年正月命开封大名及郓澶等十五州长吏兼河隄使事戊戌调民数万治河隄【六年筑开封府阳武县之越隄】开寳三年正月癸丑十二月癸巳治河隄五年正月丙子命开封天雄等十一处各置河隄判官六月戊申命曹翰发徒一万五千人修阳武河隄塞阳武濮阳决河十二月成六年正月癸酉调民夫修魏县河隄兴国二年七月塞荥泽决河命李崇矩自陜至沧按行河隄缮治之三年正月遣使十七人分治河隄五年正月命六人发民夫治卫澶濮济郑贝河隄八年九月遣使行视滑州河两岸古遥隄雍熙二年正月命十三人治河隄淳化二年三月以霖雨诏诸州河隄使豫图缮治祥符五年八月命使者秦义等乘传至郓视河隄城池图上利害【先是五月决河棣州】七年河决澶州发徒数千筑新隄二百四十步水乃顺复庆厯元年命王克恭【内臣】议塞滑州横陇决河克恭请先治金隄天雄守李廸亦请修金隄御下流三月诏止勿塞皇祐元年九月修黄汴御河隄元丰三年四月郓州筑遥隄成长二十里广六十尺髙一丈【役夫六千一月而成诏奬守臣李肃之真宗时河决滑州陈尧佐凿木如编齿置于湍流随水而下谓之木龙隄乃成又防以长隄郡人谓之陈公隄】　景祐三年五月丙午诏防大名府金隄庆厯元年三月庚戌修金隄　庆厯七年五月乙酉知保州王中庸増秩以提举筑河北五州军隄道成特迁之　程子曰河北只见鲧隄无禹隄鲧堙洪水故无功禹则导之而已
　　祥符利民隄
　　鳯州梁泉之利民隄硙子堰祥符二年置
　　祥符钱塘江隄
　　杭州江隄旧以竹笼石而潮齧之率数嵗辄复壊祥符七年潮直抵郡城守臣戚纶漕臣陈尧佐议实薪土以捍之【实録云累木为岸】或言非便命发运使李溥按视十月壬戌溥请如钱氏旧制立本积石以捍潮波从之【其后逾年隄不成卒用薪土】天圣四年二月辛酉侍御史方谨言请修江岸二斗门【实録云北闸】庆厯六年【志云二年】漕臣杜杞筑钱塘隄【起官浦至沙陉】以捍风涛【仁宗时俞献卿知杭州凿西山石作堤长十里　庆厯中漕臣田瑜叠石数万为龙山隄】　浙江石塘剏于钱氏景祐中工部郎中张夏为转运使置捍江兵采石修塘【志云为石隄】人为立祠【嘉祐六年十月辛巳赠夏太常少卿　苏轼曰自古本用木岸张夏始易以石】　绍兴二十年修石隄二十二年十一月二十五日吏部尚书林大鼐言潮为呉患其来已久捍御之防见于浙江亭碑自江流失道潮与洲鬬怒号激烈千霆万皷民以不宁宜颛置一司究利病而后兴工乾道七年十一月十八日帅臣沈复修石隄成増石塘九十四丈　吴越春秋吴王取子胥尸投之江中因随流波依潮往来荡激崩岸【又曰前潮伍子胥也重水大夫种也】　史记秦始皇三十六年东游至钱塘临浙江水波恶乃西百二十里从狭中渡以此知钱塘江之险　唐白居易为杭州刺史筑隄捍钱塘湖　文选注山谦之南徐州记曰京江禹贡北江有大涛至江乘北激赤岸尤迅猛　水无涯而合岸山孤映而若浮金只理辔素月告望宏涛郁起重流电骧【涛赋】　呼吸万里吐纳灵潮　漂飞云运艅艎【江赋】浮天无岸　吐星出日天与水际　浮天沃日　包干之奥括坤之区【海赋】　钱塘汹然以独起殊百川之进退仲秋忽尔而自兴异三时之滂霈　浙者折也潮出海屈折而倒流也其地形右蟠呉而大江覃其腹左挟越而巨泽灌其喉独兹水夹羣山而逺入射一带而中投潮以平来百川皆就浙入既深激而为鬬　羣阴既
　　归水与天违当宵分【八月】之际避至烈之辉因圆光之既对引大海以羣飞【卢肇海潮赋】　淋淋若白鹭下翔飘飘如轻车勒兵【枚乘】　注天波于析木敛东极乎扶桑【庾阐江赋】万古波涛中分二淛一时形胜宻拱九重　涛声动地浪势粘天　川后回澜波臣受职　修鲲吐浪　惊浪雷奔
　　天圣泰州捍海堰
　　海陵郡有古堰亘百有五十里久废不治秋涛冒民田监西溪盐税范仲淹言于发运副使张纶请修复之议者谓将有蓄潦之忧纶曰涛之患嵗十而九潦之灾嵗十而一防九而亡一不亦可乎天圣四年八月丁亥诏修捍海堰【纶奏仲淹知兴化县总其役诏遣中使按视命转运使胡令仪度其可否令仪请必行前议纶请身自董役兼领海陵郡五年六月辛卯从之筑堰自小海寨东南至景庄一百八十里于运河置闸纳潮水以通漕】起于天圣三载之秋成于六载之春复逋户二千六百民为纶立祠仲淹作颂七月甲午令仪纶迁秩【仲淹去职二人实成之　实录云筑堰凡一百八十一里五年十二月乙夘纶请以问因二十顷垦耕收租増筑隄防辛夘赐役卒缗钱】　　淳熙四年十月泰州修桑子河堰
　　乾道捍海堰
　　乾道七年九月十一日知秀州丘崈言华亭东南大海古有堰十八所欲兴修从之八年正月二十二日筑捍海塘堰成二月十五日御史萧之敏按视言捍海堰并东西两岸塘通计八十四里可以永久诏増崈秩
　　乾道六堰
　　兴元府山河堰溉民田四万余顷世传萧何所为嘉祐中史炤奏上堰法获降敕书刻石堰上乾道七年呉拱修六堰浚大小渠六十五复见古迹溉南郑褒城田二十三万余顷五月诏褒之　绍兴七年五月吴玠等修兴元府洋州渠堰诏奬之
　　乾道江陵二隄
　　七年十月十七日湖北漕臣李焘请修江陵潜江县里社虎渡二隄诏明年修筑八年六月十六日荆南守臣叶衡请筑襄阳沿江大隄
　　运路二十一堰
　　国史职官志堰楚州之黄蒲寳应北神西河髙邮之新河樊良扬州之邵伯洲润州之京口吕城常州之望亭奔牛秀州之杉青杭州之长安越州之曹娥梁湖钱青孟州之济源汝州之梁县泰州之白莆捍海总二十一监官各一人余堰不居运路者皆领于州县渡六十五【天文罗堰三星在牵牛柬主隄塘灌溉】
　　孙叔敖起芍陂楚受其惠文翁穿防水蜀以富饶白公引泾水谷口歌禾黍史起凿漳河邺旁咏稻粱张闿筑新丰李袭引雷陂灌晋陵惟扬之田各八百余顷召父杜母之惠靡不由之　洒沉炎导流恶数旬而马牛辨经时而桑田复　因地则气不壅达变则民不倦　复地力阜财求民糇不愆神糈可怀御菑键患莫匪嘉绩昔邺中渠成邑思西门鸿隙陂坏郡怨方进　斯民
　　之生理无极而陵陆川浸之埶屡迁　决漳灌邺旁之田凿泾沃关内之土　隄繇　平繇行水　唐樊珣绛岩湖记云昔叔敖芍陂能张楚国史起漳水竟富魏邦秦称郑白汉歌召杜

　　玉海卷二十三
<子部,类书类,玉海>
　　钦定四库全书
　　玉海卷二十四
　　宋　王应麟　撰
　　地理
　　泉井
　　玉井四星在参左东南四星曰军井易以巽木入乎坎水之下而上出其水故为井曰木上有水井君子以劳民劝相以君养民使民相养皆取井养之义
　　神农九井　社
　　汉郡国志南阳郡随县注盛之荆州记曰随县北有厉乡村重山有一穴相传云神农所生又有周回一顷二十畆地外有两重堑中有九井神农既育九井自穿每汲一井则众井水动即以此地为神农社嵗祀之【水经注同】　史记索隐淮阳有神农井　帝王世纪神农起列山为列山氏今随厉山是也　国史志潞州长子县有神农井
　　黄帝井　益井
　　易井卦释文周书云黄帝穿井世本云化益作井宋衷云伯益也尧臣　淮南子本经训伯益作井而龙登元云神栖昆仑能愈多徳愈薄矣注伯益佐舜初作井【郭璞井赋曰益作井龙登天】
　　黄帝泉
　　史记正义阪泉今名黄帝泉在妫州懐戎县东五十六里出五里至涿鹿东北与涿水合晋太康地理志云涿鹿城东一里有阪泉上有黄帝祠
　　尧井
　　论衡言伯益作井龙登元云神栖昆仑神农敎民耕耨耕土以为田凿地以为井尧时五十之民击壤于涂观者曰大哉尧之徳也击壤者曰吾日出而作日入而息凿井而饮耕田而食尧何等力尧时已有井矣　郡国志注尧井在汜水东十五里
　　舜井
　　郡国志濮州姚墟有二井是舜井也　水经泺水注山上有舜祠山下有大穴谓之舜井抑亦茅山禹井之比矣
　　舜甘泉
　　水经注中山记曰郭东有舜氏之甘泉有舜及二妃祠
　　禹井
