<!-- { "loadSidebar": true } -->
　　内朝之中如今宫殿端门下【寝门即路门也】　小宗伯建神位右社稷左宗庙注库门内雉门外之左右皆夹治朝春秋所云间两社　槁人外内朝注内朝路门外之朝也疏天子三朝【见朝仪】　小司防外朝致万民而询注在雉门外　朝士外朝注司农云王有五门【同阍人注】外朝在路门外内朝在路门内康成谓眀堂位説鲁公宫曰云云言鲁用天子之礼此名制二兼四则鲁无臯门应门矣王五门雉门为中门雉门设两观与今之宫门同阍人几出入者穷民盖不得入也小宗伯职曰右社稷左宗庙然则外朝在库门之外臯门之内与疏后郑破先郑外朝在路门外之说若外朝在路门外中门内外朝有肺石达穷民中门既有阍人几则何得度中门入路门乎以此知外朝在库门外臯门内也　大驭行以肆夏趋以采荠注行谓大寝至路门趋谓路门至应门　司士正朝仪之位注此王日视朝事于路门外之位　太史闰月诏王居门终月注门谓路寝门也司农云月令十二月分在青阳眀堂总章堂左右之位惟闰月无所居居于门故于文王在门为闰　匠人庙门容大扄七个【二丈一尺】闱门容小扄参个【六尺】路门不容乗车之五个【大寝门丈六尺五寸】应门二彻参个【正门二丈四尺】疏庙中之门曰闱门即杂记夫人至入自闱门是也路门以近路寝特小为之应门内路门外有正朝臣入应门至朝处君臣正治之所故谓应门郑云谓朝门也　诗緜乃立臯门臯门有伉乃立应门应门将将注毛曰王之郭门曰臯门伉髙貌王之正门曰应门【孙炎曰朝门也】将将严正也美太王作郭门以致臯门作正门以致应门笺云诸侯之宫外门曰臯门朝门曰应门内有路门天子之宫加以库雉正义言太王本作郭门正门耳文王之兴以为臯门应门致者由小致大之辞文王因其制度増而长之以为天子之制郭门者宫之外门正门朝门谓之应门皆宫门也【书以应门为南门尔雅曰正门　明堂位云云故以臯应为正门之名】鲁以诸侯而作库雉则诸侯无臯应卫亦有库门或以褒康叔也谓应门为朝门寝门一曰路门以朝位在应门内路寝在路门内故名之檀弓鲁有库门春秋定二年雉门及两观灾以明堂位攷之库雉制如臯应成王特襃之使制二兼四余诸侯不然襄十七年宋有臯门诸侯法有臯应太王自为诸侯之制非作天子之门【毛以诸侯门不名臯应与郑别】礼记文王为世子朝于王季日三鸡初鸣而衣服至于寝门外问内竖之御者曰今日安否何如曰安文王乃喜日中及莫亦如之世子之记曰朝夕至于大寝之门外【大寝路寝也门外则内朝之地】　月令【蔡邕王肃云周公作】季春之月田猎罝罘罗罔毕翳餧兽之药毋出九门是月也命国难九门磔攘注天子九门者路应雉库臯国近郊逺郊闗门也【吕氏春秋注九门三方九门也】　眀堂位九采之国应门之外北面东上注正门谓之应门二伯帅诸侯而入牧居外而紏察之正义明堂更无重门非路门外之应门　尔雅正门谓之应门李廵云宫中南向大门应门也应当也当朝正门宫内有路寝故应门之内有路门明堂无路寝故无路门及以外诸门但有应门耳　聘礼夕币于寝门外注寝门外朝也　书顾命逆子钊于南门之外【注路寝门外　谷梁僖二十一年春新作南门南门者法门也注法令所出入】二人雀弁执恵立于毕门之内【注路寝门一名毕门】疏天子五门臯库雉应路【毕门或谓之虎门或谓之路门路门指路鼓而言虎门指虎贲而言一也】　康王之诰王出在应门之内【注出毕门立应门内之中庭】太保率西方诸侯入应门左毕公率东方诸侯入应门右【文选七命云应门八袭注正南门】　周书作雒篇应门库台元阃　尝麦篇王陟陛在东序乃北向繇书于内楹之门　三礼义宗明天子诸侯门数义周礼天子有九门法阳九之义宫门有五法五行外门有四法四时合为九门一曰闗门二曰逺郊门三曰近郊门四曰国门五曰臯门六曰库门七曰雉门八曰应门九曰路门皆从外而数故月令云天子九门磔攘也臯门者王宫之外门臯之为言髙也谓其制髙显也库门因其近库即以为名也雉门雉施也其上有观阙以藏法故以施布政教为名也周礼曰乃县治象之法于象魏阙也应门谓应接诸侯羣臣常在此门之内也路门路寝之门也【周礼疏路大也人君所居皆曰路】诸侯七门一曰闗门二曰逺郊门三曰近郊门四曰国门五曰臯门六曰应门七曰路门鲁以周公之故雉门兼天子应门之制库门兼天子臯门之制【用二兼四明堂位曰库门天子臯门雉门天子应门明鲁虽得用天子之礼但立三门而名制兼五不得特立五门以同天子也郊特牲曰绎之于库门内失之矣正义鲁失礼又曰献命库门之内戒百官也注库门在雉门之外入库门则至庙门外矣　曽巩曰诸侯有臯应路门天子加库雉然春秋鲁有库雉家语卫有库门或谓褒周公康叔非诸侯常制】天子诸侯朝位义天子路寝门有五其最外者曰臯门二曰库门三曰雉门四曰应门五曰路门路门之内则路寝也臯门之内曰外朝朝有三槐左右各九棘近库门有三府九寺库门之内有宗庙社稷雉门之上有两观连门观外有询事之朝在宗庙社稷之间雉门内有百官宿卫之廨应门内曰中朝中朝东有九卿之室九卿治事之所　礼象多士曰古者百里之国三十里之遂二十里之郊九里之城三里之宫七十里之国二十里之遂九里之郊三里之城一里之宫五十里之国九里之遂三里之郊一里之城以城为宫盖百里之国外城九里雉门是也中城七里库门是也内城五里路门是也七十里之国外城七里中城五里内城三里五十里之国外城五里中城三里内城一里于百里之国言外城则伯子男外城可知于七十里五十里之国言内城则公侯内城可知一里之城以城为宫则其宫府在中城之内矣孟子曰三里之城七里之郭此侯伯之国也由是言之天子外城宜十二里而匠人营国为城九里者盖中城也外城臯门在焉若今南薫门矣中城雉门在焉若今朱雀门矣内城库门在焉若今宣徳门矣应门若今大庆殿门矣路门若今垂拱殿门矣库门适当臯雉应路之中谓之中门周官中门之禁盖在是矣郑氏谓天子加以库雉非是盖诸侯之宫外门曰雉门朝门曰库门内有路门天子加以臯应明堂位曰云云此以言鲁王礼故制库门以臯门之制制雉门以应门之制则诸侯之门本无臯应矣王寝宗庙其正门皆曰应门其内一门皆曰毕门言王于此出而应物入而毕也　春秋正义凡人君内朝二外朝一内朝二者路门内外之朝也外朝一者库门外之朝也若诸侯三门臯应路外朝则在应门外鲁之三门库雉路则外朝在雉门外郑考校礼文以为鲁门三门库雉路天子诸侯皆三朝图宗人之嘉事则有路寝庭朝日出视朝则在路门之外其询国危云云朝士所掌外朝之位乃在雉门之外【曲礼正义天子外屏屏在路门之外诸侯内屏屏在路门之内】　刘敞曰天子诸侯皆三门而名不同以诗书礼春秋考之天子有臯应毕诸侯有库雉路天子外朝在臯门之内诸侯外朝在库门之内天子治朝在应门之内诸侯治朝在雉门之内天子内朝在毕门之内诸侯内朝在路门之内又曰何谓毕门毕者跸也王出至于此则跸也师氏掌焉何谓应门应应也王居治朝正天下之政四海之内莫不敬应也何谓臯门臯告也王者外朝播告万民谋大事也【楚辞君之门以九重】　方氏曰天子五门自内而出一曰路门路大也正寝之门二曰应门应和也路门倡之应门和之三曰雉门观阙筑于此四曰库门器械藏于此五曰臯门臯缓也近则迫逺则缓臯门为五门之逺者【陈氏曰臯者始事之辞周官有臯舞五门始于此故曰臯　五门以路为大故曰路　路车路马路寝路鼓皆名曰路　明堂位注臯之言髙也】　朱氏曰雉门之外悬治象所以待民应门之外设宗庙社稷所以严神位路门之外则九室九卿朝焉路寝之内亦九室九嫔居焉　后汉纪明帝永平八年诏曰昔应门失守闗雎刺世注春秋说题辞曰人主不正应门失守故歌闗雎以感之宋均注曰应门听政之处薛君韩诗章句曰人君退朝入于私宫后妃御见有度应门击柝鼓人上堂退反宴处体安志明今内倾于色贤人见其萌故咏闗雎说淑女正容仪以刺时【中门守禁竒服不入严内治也应门击柝鼔人上堂正燕处也】　后汉志河南周公时所城雒邑也春秋时谓之王城东城门名鼎门【帝王世纪曰东南门九鼎所从入】北城门名干祭　唐志顔师古曰周书叙明堂有应门雉门之制　太防三光之庭南四星执法中端门左右掖门后旁一星将位【天文志】
　　周虎门
　　地官师氏掌以媺诏王居虎门之左司王朝注虎门路寝门也王日视朝于路寝门外画虎焉以明勇猛于守宜也司犹察也察王之视朝若有善道可行者当前以诏王疏司士所掌路门外是常朝日所朝之所经云司王朝故郑以路寝门外解之师氏守中门外保氏守王闱门　冬官匠人闱门容小扃参个【其广凡六尺释宫曰宫中之门谓之闱】王元长曲水诗序入虎闱而齿胄注翰曰敎国子之
　　学所也李善曰蔡邕明堂月令论曰周官有门闱之学【闱旁出之门也】　刘氏曰太保命以二千戈虎贲百人逆子钊于南门之外指虎贲而言故曰虎门　齐晏平仲端委立于虎门之外　汉有白虎阙神虎门
　　周和门　渠门【见旂类】　辕门　棘门　旌门人门
　　大司马中夏教茇舍帅以门名【注以门名者所被徽识如其在门所植者也古者军将盖为营治于国门鲁有东门襄仲宋有桐门右师皆上卿为军将者也】中冬教大阅遂以狩田以旌为左右和之门羣吏各帅其车徒以叙和出左右陈车徒有司平之注军门曰和今谓之垒门立两旌以为之叙和出用次第出和门也左右或出而左或出而右有司平之乡师居门正其出入之行列也正义师克在和故曰和门汉时军垒为门名曰垒门【司马法殷誓于军门之外欲民先意以待事　汉中垒校尉掌北军垒门　周亚夫有军门都尉壁门士】　虎贲氏守王闲【注梐枑为周卫】司戈盾及舍设藩盾土方氏王廵守则树王舍　天官掌舍掌王之防同之舍设梐枑再重【杜子春谓行马康成谓再重者周卫有内外列】设车宫辕门【两乘车辕相向以表门】为坛壝宫棘门【司农云以防为门】为帷宫设旌门【王行昼止则树旌以表门】无宫则共人门【立长大之人以表门】　春官司常祭祀各建其旂防同宾客亦如之置旌门【彼官树之此供旌】　秋官修闾氏宿互【司农云互为行马以障互禁止人】　谷梁传艾兰以为防置旜以为辕门【诗传褐纒旃以为门】　战国策张孟谈遇智过辕门之外【以车为门而辕外向】　孙子两军相对曰交和【军门曰和　齐章子与秦交和而舍】　汉书文帝后六年冬匈奴入上郡云中以河内太守周亚夫为将军次细栁【匈奴传云军长安西细栁】宗正刘礼次防上祝兹侯徐厉次棘门【孟康曰在长安北秦时宫门也如淳曰黄图在横门外　匈奴传云渭北棘门防上　括地志棘门在渭北十余里秦王门名　水经注横门外郭有棘门】　项羽传羽见诸侯将入辕门【张晏曰军行以车为陈辕相向为门】
　　周王城十二门
