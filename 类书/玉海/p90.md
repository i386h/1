<!-- { "loadSidebar": true } -->
　　禹贡兖州九河既道又北播为九河同为逆河入于海注河水分为九在兖州界平原以北是正义尔雅九河之名曰徒骇太史马颊覆釡胡苏简絜钩盘鬲津郑云周时齐桓公塞之同为一河今河间弓髙以东至平原鬲津往往有其遗处春秋纬寳干图云移河为界在齐吕填阏八流以自广郑元据此文言塞其东流八枝并使归骇也释水云河出昆仑虚汉西域传云河有两源一出葱岭一出于阗于阗在南山下其河北流与葱岭河合东注蒲昌海南出于积石为中国河九河将欲至海更同合为一大河名为逆河而入于渤海　周颂允犹翕河郑氏笺河自大陆之北敷为九祭者合为一正义郑志答张逸云钜鹿今名广河泽然则河从广河之北分为九也　尔雅从释地已下至九河皆禹所名也疏李廵曰禹疏九河以徒众起故曰徒骇【颜氏曰人徒惊骇】大使徒众通其水道故曰太史河势上广下狭状如马颊故曰马颊水中多渚往往而处形如覆釡故曰覆釡胡苏下流也简河水深而大也絜言水多山石治之苦絜钩盘言河水曲如钩屈折如盘鬲津河水狭小可隔以为津也孙炎曰徒骇禹疏九河用功虽广众惧不成故曰徒骇胡蘓水流多散胡苏然【颜氏曰下流急疾之貌】其余同郭云徒骇今在成平东光县今有胡苏亭鬲盘今皆为县余名皆云其义未详【汉地志魏郡邺县故大河在东北入海勃海郡东光有胡苏亭成平虖池河曰徒骇河平原郡鬲平当以为鬲津般顔注云尔雅九河钩盘郭璞以为水曲如钩流般旋也】禹陈九河云复其故道名应先有不宜徒骇太史因禹立名此郭氏所未详也或禹治水更别立名许商上书曰古记九河之名云云是知九河所在徒骇最北鬲津最南盖徒骇是河之本道东出分为八枝也许商上言三河下言三县则徒骇在成平胡苏在东光鬲津在鬲县其余六者大史马颊覆釡在东光之北成平之南简絜钩盘在东光之南鬲县之北也其河填塞时有故道郑云齐桓公塞之【诗书正义同　史记正义　骇在沧州景城马颊覆釡在徳州安徳胡苏鬲津在沧州胡蘓简在贝州歴亭县界】　汉志齐人延年上书开大河上领出之胡中东注之海武帝报曰河廼大禹所道也圣人作事为万世功通于神明恐难改更成帝时许商以为古説九河之名有徒骇胡苏鬲津今见在成平东光鬲界中【师古曰此九河之三也】自鬲以北至徒骇间相去二百余里孙禁所欲开者在九河南冯逡言禹非不爱民力以地形有执故穿九河今既灭难明李寻解光言议者常欲求索九河故迹而穿之今因其自决可且勿塞以观水埶哀帝初平当奏言九河今皆窴灭宜求能浚川疏河者贾让言禹凿龙门辟伊阙析底柱破碣石堕断天地之性王莽召能治河者关并言河决常于平原东郡左右禹治河时本空此地韩牧以为可略于禹贡九河处穿之纵不能为九但为四五宜有益王横言九河之地已为海所渐禹之行河水本随西山下东北去周谱云定王五年河徙则今所行非禹之所穿也賛曰中国川原以百数莫着于四渎而河为宗叙曰商竭周移秦决南涯自兹距汉北亡八支注九河余有一也【杜佑通典九得其六四在景城二在平原其太史简絜未详处所　许商得其三】　史河渠书禹以为河所从来者髙水湍悍难以行平地数为败乃厮二渠以引其河北载之髙地过降水至于大陆播为九河同为逆河入于勃海【谓北分为九河以杀其怒又至沧州同合为一大河名逆河至平州碣石山而入勃海皆禹所加功故叙之碣石海边山名在北平郡骊城西南河口之地今平州之南地志魏郡邺县有故大河在东北直达于海疑即禹之故河】　舜纪唯禹之功为大牧九山通九泽决九河定九州　李斯韩子曰禹疏九河曲九防　孟子禹疏九河　荀子成相禹北决九河通十二渚疏三江　淮南子禹剔河而道九歧凿江而通九路【又曰禹为水以身请于阳旴之河】　贾谊新书大禹鬟河而道之九牧凿江而导九路澄五湖而定东海　礼匠人注禹凿龙门播九河为此逆阞与不理孙出也　左传西至于河正义释例曰河出西平西南二千里从西平东北经金城故北地朔方五原至故云中南经平阳河东之西界东经河东河内之南界东北经汲郡顿丘阳平平原乐陵之东南入海案验其地自大伾以上河道不改大伾以下即是汲郡以东河水东流秦汉以来始然也古之河道自大伾而北过洚水故迹不可复知其大陆则赵地之广泽也大陆以北播为九河九河故道河间成平以南平原鬲县以北徙骇最西以次而东中候云齐桓覇遏八流以自广计桓公之时齐之西竟当在九河之最西【徙骇齐之西界】　穆天子升于盟门九河之隥注尸子曰河出于盟门之上【水经注穆天子曰北登盟门九河之蹬东入般县为般河盖亦九河之一道也】　楚词与女游兮九河【选注春秋命厯序曰人皇九头提羽盖乘云车出旸谷分九河】　徐干齐都赋川渎则洪河洋洋发源昆仑九流分逝北朝沧渊惊波沛厉望沫扬奔　山海经昆仑墟在西北河水出其东北隅河水出勃海又海水西北入禹所道积石山　水经注河出昆仑重源潜发沦于蒲昌出于海水故洛书曰河自昆仑出于重野成公子安大河赋曰潜昆仑之峻极出积石之嵯峨释氏西域曰河自蒲昌潜行地下南出积石　通鉴开元十六年正月丙寅宇文融请用禹贡九河故道开稻田以融为九河使事不就　蔡氏书传九河其一则河之经流先儒不知遂分简洁为二徒骇地志云滹沱寰宇记在沧州清池许商云在成平马颊元和志在徳州安徳平原南东寰宇记在棣州滴河北舆地志即笃马河覆釡通典在徳州安徳胡苏寰宇记在沧之饶安无棣临津三县许商云在东光简洁舆地记云在临津钩盘寰宇记云在乐陵东南从徳州平昌来舆地记云在乐陵鬲津寰宇记在乐陵东西北流入饶安许商云在鬲县舆地记云在无棣太史不知所在自汉以来讲求九河汉世近古止得其三唐人集累世积之语遂得其六欧阳忞舆地记又得其一或新河而载以旧名或一地而互为两説皆无依据郑氏求之不得又以为齐桓塞其八流以自广夫曲防齐之所禁塞河宜非桓公所为惟程氏以为九河之地已沦于海引碣石为证今沧州之地北与平州接境相去五百余里禹之九河当在其地后为海水沦没故其迹不存汉王横言昔天尝连雨东北风海水溢西南出浸数百里九河之地已为海水所渐郦道元亦为九河碣石苞沦于海【碣石之地沦入于海河益徙而南】　曽氏曰其一不名者河之经流先儒分简絜为二非也【林氏以为不然河自大陆以北播为九道其势均也安得以一为经流八为支派哉】禹之前既有九河洪水湮塞禹乃疏之故此言九河既道但疏通复其故道耳播之者非禹也【河自冀之大陆北流入兖分为九道　张洎曰河自魏郡贵乡县界分为九道下至沧州合为一河】
　　禹二渠
　　史河渠书夏书曰禹抑鸿水十三年过家不入门陆行载车水行载【汉志作乘】舟泥行蹈毳山行即桥【汉志作则梮】以别九州随山浚川任土作贡通九道陂九泽度九山然河菑衍溢害中国也尤甚唯是为务故道河自积石歴龙门南到华阴东下砥【汉志作底】柱及孟【汉志作盟】津雒汭【汉志作内】至于大伾【臣瓉曰黎阳山】于是禹以为河所从来者髙水湍悍难以行平地数为败乃厮【汉志作酾】二渠以引其河【孟康曰酾分也分其流泄其怒二渠其一出贝丘西南南者也其一则漯川也贝丘河自王莽时其流遂塞唯用漯耳　贝丘属清河今清河郡西书称北过洚水至于大陆是也漯川在汲郡东一里漯水出东郡东武阳东北至千乘入海桑钦言出平原髙唐书浮于漯是也】北载之髙地过洚水【在信都】至于大陆【钜鹿郡禹贡大陆泽　程氏曰大陆孙炎曰钜鹿北广河泽去古河絶逺杜佑李吉甫以邢赵深三州为大陆者得之】播为九河同为逆河【汉志云迎河　王莽改勃海曰迎河】入于勃海【注瓒曰禹贡夹右碣石入于河然则河口入海乃在碣石也武帝元光二年河徙东郡更注勃海禹时不注勃海也】九川既疏九泽既洒【汉志作陂】诸夏艾安功施于三代自是之后荥阳下引河东南为鸿沟【索隐曰为二流一南经阳武为官渡水一东经大梁城今之汴河是也】以通宋郑陈蔡曹卫与济汝淮泗防于楚西方则通渠汉水云梦之野东方则通沟江淮之间于呉则通渠三江五湖于齐则通菑济之间于蜀蜀守冰【李氷】凿离辟沫水之害穿二江成都之中【杜预益州记云二江者郫江流江也】此渠皆可行舟有余则用溉浸百姓飨其利至于所过引水益用溉田畴之渠以万亿计然莫足数也【沟洫志同】　武帝道河北行二渠复禹旧迹【同上】　封禅书至瓠子塞决河徙二渠复禹之故迹　大事记周威烈王十三年晋河岸倾壅龙门至于底柱春秋后河患见史传始于此秦汉以后始为大患【贾让曰隄防起战国雍防百川各以自利】周语太子晋曰古之长民者不堕山不崇薮不防川不窦泽夫川气之导也泽水之钟也疏为川谷以导其气陂唐汚庳以钟其美故气不沈滞而亦不散越昔共工壅防百川堕髙堙庳以害天下伯禹疏川道滞钟水丰物封崇九山决汩九川陂障九泽丰殖九薮汩越九原宅居九隩合通四海　孟子禹之行水行其所无事也文选司马相如难蜀父老夏后堙洪塞原洒沈澹灾
　　东归之海
　　禹沟洫
　　益稷禹曰决九川距四海濬畎浍距川注九州名川通之至海正义以小注大故从畎遂沟洫乃以入浍浍入于川川入于海是畎内之水亦入海也　论语泰伯篇禹卑宫室而尽力乎沟洫正义田间通水之道应劭曰沟广四尺深四尺洫广深倍于沟　史记纪禹致费于沟淢注包氏曰方里为井井间有沟沟广深四尺十里为成成间有淢淢广深八尺
　　周沟洫
