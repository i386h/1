<!-- { "loadSidebar": true } -->
　　天圣八年三月壬申幸后苑赏花钓鱼观唐明皇山水字石于清辉殿因命从臣皆赋歌诗遂宴太清楼翌日尽取诗付中书第优劣六月丙戌校理韩羲以恶诗落职【王琪歌曰奎钩粲粲光芒动羣玉森森气象新】
　　天圣赐孙奭诗　赐进士诗【见御书】
　　九年十一月十日癸未翰林侍讲学士孙奭知兖州赐近臣馆阁官饯于瑞圣园帝作七言诗宠其行诏近臣皆赋先是闰十月戊辰奭辞曲宴太清楼命从臣赋诗召晁逈及近臣预帝赐飞白　赵师民知耀州帝自写诗宠行目以儒林旧德　李端懿知郓州帝赐诗宠之命端明曽公亮知郑州赐诗一首宠行公亮刋石以墨本上进
　　明道借田诗
　　明道二年二月十六日辛亥赐百官福酒帝作借田礼毕诗七言一首赐宰相吕夷简等次韵和进己未命夷简殊撰借田记三月丁卯大宴集英殿
　　景祐赏花钓鱼诗
　　景祐三年三月六日乙酉曲宴后苑赏花钓鱼帝赋诗羣臣席上和进移宴太清楼
　　景祐化成殿芝草诗　奉禋歌【见乐章】
　　景祐四年五月二十五日丙寅御化成殿以芝草生于殿楹召辅臣两制等观帝作瑞芝五言诗赐宰臣王随以下翌日各为诗赋颂以献熙宁四年五月召辅臣观化成殿芝草旧曰玉宸明道元年改四方贡珍果常贮此殿
　　宝元太清楼赐诗
　　宝元二年十一月六日癸巳以皇太子生宴辅臣宗室于太清楼读三朝宝训赐御诗　庆厯四年九月丁亥召宗室宴太清楼射苑中
　　庆厯喜雨诗
　　庆厯七年春旱三月癸巳上下责躬之诏避殿减膳宰相贾昌朝陈执中等乞罢不许及昌朝罢执中再请第降一官辛丑幸西太一宫祈雨彻盖不御及还而雨羣臣请复膳御殿上乃复执中等官下诏以交修庶职不忘罪已引过之义四月丁未幸西太一宫谢雨壬子御殿复膳又赐喜雨诗一章以勉之【赐二府】　又至和二年五月庚申雨赐喜雨燕于中书
　　皇祐幸资善堂诗
　　元年七月壬子朝拜真宗神御囘幸资善堂作诗云先皇教善敞东闱云云畴日学文亲政地仰懐慈训倍依依堂中藏先朝赐书有楹书乍啓钦遗泽之句
　　嘉祐赐李淑诗
　　二年九月十一日翰林侍读学士李淑出守河中制五言六韵诗赐之是年九月丁丑龙图直学士梅挚出守杭亦赐诗宠其行
　　嘉祐赏花钓鱼诗
　　六年三月二十五日戊申幸后苑赏花钓鱼宴太清楼出御制诗一首命从臣属和　四月丁丑赐新进士闻喜燕于琼林苑遣中使赐御诗及大学篇各一轴　是岁之夏赐判定州李昭亮御诗一章
　　嘉祐飞白御制观书诗
　　七年十一月二十三日丙申幸龙图天章阁召辅臣侍制台谏官皇子宗室观三圣御书又幸寳文阁帝亲为飞白书以分赐从臣仍出御制观书诗一首赐近臣继和【命韩琦等属和】遂宴羣玉殿是日复诏翰林学士王珪撰诗序刋石寳文阁【纪作丙申】王珪序曰臣琦等二十有八人赓宸唱以进壬子再召观瑞物又陈先朝述作之文复宴羣玉殿大合乐出禁中肴醴【本纪实録庚子召从臣于天章阁观瑞物】又王珪和诗云笔回丹穴鳯歌起沛中云臣僚应制诗三十八首
　　仁宗御集百卷而诗二卷为之冠乐章二卷次之　章圣受元符之锡亲作法曲十六章仁宗当景祐之隆聿修祀典亦制雅歌六十八章
　　元丰赐文彦博诗
　　七年三月二日辛丑宴文彦博于琼林苑赐御制诗以彦博入觐也　又元丰三年闰九月壬子赐彦博御筵上自为诗赐之命参政章惇为序诏曰来觐外廷相成宗祀崇进公品徃莅洛师锡燕赐诗昭示殊礼仍敕近辅序而识之
　　元祐迩英阁赐诗
　　见前
　　建炎御制中和堂诗
　　建炎三年四月壬戌上登中和堂瞩稽山思夏后之功瞰涛江懐子胥之烈制诗五月辛丑张浚至行在复为知枢密院上亲书御制中和堂诗赐浚曰愿同越勾践焦思先吾身卒章曰高风动君子属意种蠡臣　淳熙十一年十一月一日丙戌宰执谢赐太上稽山诗石上曰太上诗规模宏大所以赐卿者正欲仰体太上之意如属意种蠡臣之句　堂在杭州旧治有清风亭望海楼至和三年杭州守孙沔重修钱氏阅礼堂更名中和髙宗御书谓斯堂伟特之观无愧上都薰风南来我
　　意虽快愿庶人共之后改为伟观堂
　　绍兴喜霁诗
　　绍兴十九年太史令胡平言十一月十二日行礼景灵宫登辇出内天气开明见帝坐及三台星体明耀十三日车驾至青城隂雾收敛登坛至礼毕天气澄肃星月明莹回銮肆赦有彩云之瑞乞宣付史馆从之上因是亲制喜霁诗宰辅从臣皆和以进【诗曰气囘爼豆羣工泰喜入貅万马秋】魏文帝有喜霁赋【文选注】唐太宗有初晴诗【初学记】
　　隆兴康寿殿金芝诗
　　隆兴二年三月二十四日作七言四韵诗有永将四海奉双亲之句太上皇御制賛曰律身以道既济则亨煌煌竞秀结液蟠英
　　乾道赐虞允文诗
　　乾道八年九月虞允文以少保节度宣抚四川上以诗送之曰不辞论道虚台席暂假宣威筑将坛归来尚想终霖雨未许乡人衣锦看用李纲故事御正衙亲酌巵酒赐之俾即殿门乗马持节而出都人以为宠　洪迈跋孝宗御诗谓制作之懿播之诗章与天为徒辟阖造化盖与舜元首之歌汤之盘铭汉祖沛中所作相为表里自横汾瓠子以下不足议也　孝宗咏冷泉堂曰平生雄武心览镜朱顔在岂惜常忧勤规恢须广大淳熙宴射诗【见射类】　赐张子仁史浩诗
　　淳熙元年九月十八日幸玉津宴射赋七言诗赐曽懐以下与宴者皆和二年五月十日制诗赐进士詹骙三年六月一日制诗书扇赐集撰张子仁四年三月一日制众妙堂诗赐淮东提举吴琚十月一日制诗赐少保史浩浩以旧学锡宴内苑命宿于玉堂翌日有诗来上因俯同其韵赐之浩恭题御制和诗　季秋壬子锡宴于澄碧殿命宿玉堂之直庐是夕裁成古诗三十韵上进陛下赐以宸章俯同其韵有曰跻民期仁寿有曰朕瘠天下肥见陛下之用心有曰都防万年觞何当至庭戺见陛下之立志十一月壬寅召学士周必大至清华阁上曰朕和浩诗卿可和以进赐诗本并茶墨进和篇云淳熙视贞观何啻相表里五年十月史浩除少傅赐第城中出御制长春花诗酬和至再示眷留之意六年六月四日又赐张子仁诗八年八月十一日又赐浩诗【浩丐归于其行锡宴以赐之】十一年四月二十五日又制诗饯浩行
　　淳熙秋日幸秘书有诗
　　五年九月十二日壬申幸秘书省观图书宴右文殿翌日癸酉内出御制近体诗赐宰臣史浩以下羣臣咸和又有赏春喜晴因想中原诗苑中即事诗冷泉堂古风
　　淳熙玉津喜晴诗
　　十二年三月二十六日车驾宿戒幸玉津园命下大雨将晓有晴意已而天宇豁然洪迈进诗歌咏四月四日扈从景灵宫赐圣制云比幸玉津园纵观春事适霁色可喜卿有诗来上因俯同其韵春郊柔緑遍桑麻小驻芳园览物华应信吾心非暇逸顿回晴意絶咨嗟每思富庶将同乐敢务游畋漫自夸不似华清当日事五家车骑烂如花
　　淳祐讲礼记赐诗
　　六年十月讲礼记毕锡宴秘书省御制七言唐律一首云天高地下礼居中【云云】彻章赐御制诗自此始　十一年讲易终篇赐诗　琼章宝字嫓坟袭经日星昭回被物成饰精能之至入神出天白云起而帝歌翠华飞而臣赋雅颂之盛与三代同风黄竹白云垂芳帝籍虞舜股肱之歌汉皇日月之唱沛邑有歌唐殿有诗然志于威加未尝思治安于已欲念不及民　迈殷汤之晨露掩虞舜之薰风【谢中和节御制诗】　沛筑永言汉台清什发丛云之宝思询仪凤之雕章七言超沛邑之歌五字掩芙蓉之作集灵七字粲星纬以腾华沛邑三侯戛咸韶而俪曲间持错宝之跗独掞飞云之思沛筑有章柏梁有咏诗纪灵台篇述宫体布尧言于天下粲王字于日中尧思安安周文郁郁东井珠连于五字北辰杓贯于七言超汾水素波之咏异建章黄鹄之辞尧言炳焕禹律铿纯丽越汾辞清逾沛曲放勋之文有焕帝舜之歌惟防日月光华金玉英润若登羣玉之府聆钧天之奏虽大风之歌宣房之诗横汾之诵固不足以比儗睿作之万一奏薫风咏丛云汤制局促于盘铭虞歌澹泊于琴曲横汾乃纵赏之事黄竹匪劝戒之文






　　玉海卷三十
<子部,类书类,玉海>
　　钦定四库全书
　　玉海卷三十一
　　宋　王应麟　撰
　　圣文
　　御制赋
　　汉武帝所造赋
　　志上所自造赋二篇【注武帝】
　　魏文帝戒盈赋
　　见艺文类聚　文帝善辞赋
　　魏喜霁赋
　　文帝有喜霁赋云激清风以漂潦发皎日之阳晖【见艺文类聚】
　　梁歴代赋
　　天监十七年周舍奉敕注武帝所制歴代赋啓周兴嗣助焉　隋志歴代赋十卷梁武帝撰
　　唐威鳯赋　懐昔赋
　　太宗与长孙无忌共艰难作威鳯赋以赐且况其功【贞观政要作威鳯赋以自喻因赐房龄】　杨琮与秦王同里居武德初为王府参军隐太子事平诏亲王宰相一人入宴而琮独预太宗赐懐昔赋申以恩意【文苑英华云感旧赋】　初学记赋曰有一威鳯憩翮朝阳晨游紫雾夕饮霜资长风以举翰戾天衢而高翔徘徊感德顾慕懐贤
　　唐借田赋
　　见借田类　高宗仪鳯二年　梁武帝有借田诗
　　唐玉华宫赋
　　高宗为太子贞观二十二年二月引庶子少詹事司议舍人赋诗言志援笔制序翌日太宗以示王公司徒无忌对曰太子禀承天训羣艺日新是岁太子制玉华宫山铭又献玉华宫赋
　　唐宗喜雨赋
　　见张説集　洁斋坛墠五精是祠暴立炎赫三日为期上帝临我衷诚不欺重泉蒸润触石吐滋纳清阴之浮凉混和气而飘洒感作霖于殷命讽其滂于周雅体云行而雨施吾何事乎天下　张説等和者五人　韩休赋昭宸文于合璧式王度其如金　徐安贞赋大舜之庆云已发武帝之秋风莫比　贾登赋十有六年
　　唐紫宸殿受朝贺赋
　　防要元和九年正月朔御制【恐是赋诗当考】
　　太平兴国平晋赋　銮舆凯旋赋
　　四年五月己丑御制平晋赋赐从官皆令继作又制平晋五七言诗各一首赐从官俾之属和丁酉诏曰并门底定銮辂凯旋宜崇众善之因以纪一戎之业其行在所创为佛庙赐号平晋寺御制平晋记刻石建于寺内辛丑次榆次县御制銮舆凯旋赋赐从官令继作癸卯制回銮至侧石书懐诗一首
　　淳化大言赋
　　四年八月一日行书赐苏易简曰宋玉遇楚王未足以为美易简逢眞主堪师法于后人今赐卿大言赋名四句曰少年盛世兮为词臣古往今来兮有几人云云
　　乾道御制春赋
