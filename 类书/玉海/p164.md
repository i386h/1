<!-- { "loadSidebar": true } -->
　　实录至和元年十二月丁未殿中丞直秘阁司马光上古文孝经指解一卷诏送秘阁【或作皇祐四年误】　序曰圣人言则为经动则为法孔子与曾参论孝而门人书之谓之孝经汉兴顔芝之子得十八章儒者传之是为今文及鲁恭王坏孔子宅而古文始出凡二十二章今文之学已盛古文排摈不得列于学官独孔安国及马融为之传隋开皇中王孝逸得之河间刘作稽疑一篇将兴坠起废时人已多讥笑之唐开元中诏议孔郑二家刘知几以为宜行孔废郑诸儒争难蠭起卒行郑学及明皇自注遂用十八章为定前世孝经多者五十余家少亦不减十家今秘阁所藏止有郑氏明皇及古文三家古文有经无传按孔安国以古文时无通者以书写尚书而传之则论语孝经不得独用古文盖后世好事者用孔氏传本更以古文写之其文则非其语则是也臣輙以写古文为之指解其今文旧注有未尽者引而伸之其不合者易而去之　表曰圣人之徳莫加于孝犹江河之有源草木之有本源逺则流大本固则叶繁秘阁所藏古文孝经先秦旧书传注遗逸孤学堙微不絶如线妄以所闻为指解一卷　范祖禹复为之说一卷元祐中上　桓谭新论古孝经一巻二十章千八百七十二字今异者四百余字【见上】
　　元祐尚书论语孝经要义　三经要语
　　元祐二年九月庚午吕公着言伏覩今月十五日以经筵讲论语毕赐执政及讲筵官御筵是日内出御书唐贤律诗分赐臣等各一篇次日臣于延和谢今来论语终失进讲尚书二书皆圣人之格言为君之要道臣輙于尚书论语及孝经中节取要语凡一百段惟取明白切于治道者庶便省览他日太皇太后宣谕公着曰所进尚书论语等要义百篇皇帝每日书写看览甚有益学问与写诗不同　范祖禹言臣谨节尚书论语孝经要切之语训戒之言得二百一十九事以备圣札所冀手书之目覩之心存之以助圣徳之万一名曰三经要语
　　绍兴御书孝经
　　二年八月十六日癸卯上出其写孝经诗书篇章宣示吕頥浩等　九年六月十二日辛酉宰臣桧乞以上所赐御书真草孝经刻之金石上曰十八章世以为童蒙之书不知圣人精微之学不出乎此十四年七月辛未诏诸州以御书孝经刋石赐见任官及学生从汪勃之言也
　　绍兴资善堂孝经图
　　见堂类
　　绍兴孝经解
　　八年四月庚午王悱献孝经解义诏赐帛十年十二月十日程全一进孝经解命为大学职事十一年十一月二十七日林独秀进孝经指解赐束帛　绍兴中王文献进详解一卷赵湘进孝经议一卷沈处厚进解一卷
　　汉忠经【附】
　　书目儒家一卷马融撰郑注融述孝经之意作忠经陈事君之要道始于立徳终于成功凡十八章【崇文目小说两朝志海鹏忠经】
　　唐武孝经【附】
　　书目一卷【崇文目小说】唐郭良辅设太公孙子问答仿孝经篇章以述武事【崇文目有兵书论语三卷国史志一卷】
　　民生日用之常后王降徳之本　孝经道之根本学之基址其言近其防远其守约其施博自微至显自小至大自身体髪肤受之至于严父配天自亲生之膝下至于天下和平自事父母至于天地明察通神明光四海充其道者舜文王周公是也【范祖禹】
　　孟子
　　韩愈曰孔子之道大而能博独孟轲氏之传得其宗故求观圣人之道者必自孟子始
　　孟子十一篇
　　汉志儒家孟子十一篇名轲邹人子思弟子有列传注师古曰圣证论曰轲字子车而此志无字未详其所得史记列传轲与万章之徒序诗书述仲尼之意作七
　　篇【汉志十一篇四篇外书也】　韩文轲之书非自着既没其徒万章公孙丑相与记所言耳　朱子集注史记近是【道性善注曰门人不能尽记其词决汝汉注曰记者之误吴伯丰问朱子答曰两处失之】　晁氏志按此书韩愈以为弟子所会集今考其书载孟子所见诸侯皆称諡死然后有諡轲著书时所见诸侯不应皆前死且惠王元年至平公之卒凡七十七年轲始见王目之曰叟必已老矣决不见平公之卒也
　　汉赵岐注孟子
　　隋志孟子十四卷齐卿孟轲撰赵岐注　唐志赵岐注孟子十四卷【分上下篇梁惠王至尽心】　赵岐传字邠卿【又字台卿】多所述作着孟子章句　题辞孟子治儒术之道垂宪言以诒后人著书七篇二百六十一章三万四千六百八十五字包罗天地揆叙万类仁义道徳性命靡所不载帝王公侯遵之可以致隆平颂清庙卿大夫士蹈之可以尊君父立忠信守志厉操者仪之可以崇髙节抗浮云孔子自衞反鲁然后乐正雅颂各得其所乃删诗定书系周易作春秋孟子退自齐梁述尧舜之道而著作焉此大贤拟圣而作者也七十子会集夫子所言以为论语孟子之书则而象之秦灭经术孟子徒党尽矣书号诸子篇籍得不泯絶汉孝文置博士后罢迄今诸经通义得引以明事谓之博文儒家惟有孟子闳远微妙蕴奥难见宜在条理之科
　　外书四篇
　　题辞又有外书四篇性善辨文说孝经为正其文不能深不与内篇相似非孟子本真后世依放而托之者也　论衡孟子作性善之篇以为人性皆善及其不善物乱之也　法言孟子曰夫有意而不至者有矣未有无意而至者也　说苑【太平御览】孟子曰人皆知粪其田而莫知粪其心　顔氏家训图景失形　汉伍被传孟子曰纣贵为天子死曾不如匹夫是纣先自絶久矣非死之日天去之也　史记注孟子称禹生石纽西夷人也艺文类聚滕文公云云孟子谏曰　坊记注舜生五十
　　而不失其孺子之心　史通尧舜不胜其美桀纣不胜其恶　文选注太山之髙参天入云
　　汉孟子章句
　　儒林传程曾著书百余篇皆五经通难又作孟子章句【髙诱正章句】
　　唐六家孟子
　　志赵岐注十四卷刘熈注七巻郑注七卷綦母防注七卷【隋志梁有綦母防撰九巻亡】陆善经注七卷张镒音义三卷儒家六十九【孟子有六家】
　　唐续孟子
　　崇文目续孟子二卷唐咸通中林慎思撰
　　祥符孟子音义　正义
　　晁氏志孙奭采张镒丁公着所撰参附益其阙为二卷大中祥符中书成上于朝又撰正义
　　元祐五臣解孟子
　　晁氏志十四卷范祖禹孔武仲吴安诗丰稷吕希哲元祐中同在经筵所进讲义贯穿史传辞防精赡　又伊川孟子解十四卷【程頥】　横渠孟子解十四卷【张载】　王安石王雱许允成解各十四卷　冯休删孟二卷【十七篇】司马光疑孟一卷【并晁氏志】　绍兴中吴表臣于经筵讲髙宗书于坐右屏又书刋石太学
　　淳熙孟子集注或问　精义
　　朱文公熹撰各十四卷【详见论语类】
　　程子曰学者当以论语孟子为本二书既治则六经可不治而明又曰读论语孟子而不知道所谓虽多亦奚以为　张栻孟子说十七卷　魏了翁要义十四卷

　　玉海卷四十一
<子部,类书类,玉海>
　　钦定四库全书
　　玉海卷四十二
　　宋　王应麟　撰
　　蓺文
　　经解　总六经
　　记之经解指诗书礼乐易春秋之教未始正六经之名庄子天运篇始述老子之言曰六经先王之陈迹实昉乎此太史公滑稽传以礼乐诗书易春秋为六蓺而班史因之又以五学配五常而论语孝经并记于六蓺畧中自时厥后或曰五经或曰六经或曰七经至唐贞观中谷那律淹贯羣书褚遂良称为九经库九经之名又昉乎此其后明经取士以礼记春秋左传为大经诗周礼仪礼为中经易尚书春秋公谷为小经所谓九经也国朝方以三传合为一又舍仪礼而以易诗书周礼礼记春秋为六经又以孟子升经论语孝经为三小经今所谓九经也
　　孔子经解
　　记经解第二十六孔子曰入其国其教可知也其为人也温柔敦厚诗教也疏通知逺书教也广博易良乐教也洁静精微易教也恭俭庄敬礼教也属辞比事春秋教也正义按郑目録云记六艺政教之得失于别録属通论经解一篇总是孔子之言记者録之皇氏曰解者分析之名此篇分析六经体教不同故名经解六经其教虽异总以礼为本故记者録入于礼　荀子善为诗者不説善为易者不占善为礼者不相　文中子门人有问姚义孔庭之法曰诗曰礼不及四经何也曰四者非具体不能及故圣人后之　经典序録经解以诗为首七畧艺文志用易居前阮孝绪七録亦同此次王俭七志孝经为初
　　孔子十二经
　　庄子天道篇孔子西藏书于周室繙十二经以説老聃释文六经六纬一説云易上下经并十翼一云春秋十二公经也　南史周续之受业范通五经五纬号曰十经　蜀志秦宓曰文翁遣相如东受七经还教吏民　隋志樊文深七经义纲二十九卷七经论三卷　宋官志国子助教十人周易尚书毛诗礼记周官仪礼春秋左氏公羊谷梁各为一经论语孝经为一经合十经助教分掌
　　孔子二经　二学
　　中庸注孔子曰吾志在春秋行在孝经二经固足以明之孔子祖述尧舜之道而制春秋断以文王武王之法度　公羊何休序孔子有云吾志在春秋行在孝经此二学者圣人之极致治世之要务也疏案孝经钩命决云孔子在庶徳无所施功无所就志在春秋行在孝经是也二学者春秋孝经也
　　汉古文旧书　古今学
　　列传河间献王徳景二年立修学好古从民得善书必为好写与之留其真所得书皆古文先秦旧书周官尚书礼礼记孟子老子之属其学举六艺立毛氏诗左氏春秋博士　司马迁十嵗诵古文　刘向上方精于诗书观古文诏向领校中五经袐书　刘歆欲建立左氏毛诗逸礼古文尚书列学官移书曰鲁恭王得古文于壊壁之中逸礼有三十九书十六篇天汉之后孔安国献之及春秋左氏丘明所修皆古文旧书多者二十余通臧于秘府伏而未发孝成闵学残文缺乃陈发袐臧校理旧文得此三事考学官所传经或脱简传或间编抑此三学以尚书为备谓左氏不传春秋古文旧书皆有证验外内相应礼失求之于野古文不犹愈于野乎蓺文志易刘向以中古文易经校唯费氏经与古文
