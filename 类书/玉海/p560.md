<!-- { "loadSidebar": true } -->
　　李靖问对太宗曰四兽之阵又以商羽徴角象之何道靖曰诡道也假以四兽之阵又加商金羽水徴火角木之配此皆兵家自古诡道也　曲礼行前朱鸟而后武左青龙而右白虎注以此四兽为军阵象天也疏此明军行象天文而作陈法也前南后北左东右西朱雀武青龙白虎四方宿名也军前宜捷故用雀军后须殿捍故用武武也左为阳阳能发生象其龙变生也右为隂隂沈能杀虎沈杀也何云如鸟之翔如蛇之毒龙腾虎奋无能敌此四物郑注四兽为军陈则是军阵之法也但不知何以为之耳今之军行画此四兽于旌旗以标前后左右之军阵
　　唐五行阵　五色旗
　　李靖问对太宗曰五行阵如何靖曰本因五方色立此名方圆曲直鋭实因地形使然凡兵不素习此五者安可临敌乎兵诡道也故强名五行焉文之以行数相生相克之义兵形象水因地制流　李靖其舅韩擒虎每与论兵辄叹曰可与语孙呉非斯人而谁其后平萧铣于江陵列城争下禽辅公祏于丹阳而江南平帝曰古韩白卫霍何以加后为定襄总管以骑三千蹀血虏庭禽颉利斥地自阴山北至大漠后为西海总管平吐谷浑世言靖精风角鸟占云防孤虚之术是不然特以临机果料敌明根于忠智而止　崇文目五阵图一卷通典李靖兵法曰诸军将五旗各准方赤南方火白
　　西方金皂北方水碧东方木黄中央土土既不动用为四旗之主而大将行动持此黄旗于前立如东西南北有贼各随方色举旗当方面兵急须装束旗向前亚方面兵急须进旗正竪即徃卧即回审细看大将军所举之旗须依节度诸每队给一旗行则引队住则立于队前其大总管及副总管则立十旗以上子总管则立四旗以上行则引前住则立于帐侧綂头亦别给异色旗拟临阵之时则辨其进退驻队等旗别様别造令引辎重令本军营队识认如兵多营众各别画禽兽标记不然旗身脚但取五方色回互为之务使指麾分明诸教战阵每五十人以为队云云一云凡教旗于平原旷野登高逺视处大将居其上南向左右各置鼓角十二左右各树五色旗六纛居前列旗次之左右牙官驻队如偃月形为后骑下临平野使士卒目见旌旗耳闻鼓角心存号令云云褚遂良太宗册天兵电扫月阵风驱
　　唐武徳五兵八阵图法要
　　志一卷
　　唐飞骑战阵图
　　吕才太宗诏才造方域图及教飞骑战阵图屡称旨
　　唐修八阵图　经
　　防要开元十七年十一月上令左相张説修八阵图十卷及经二卷成
　　唐黄公太公二阵图
　　李靖问对太宗曰深乎节制之兵得其法则昌失其法则亡卿为纂述歴代善于节制者具图来上朕当择其微垂于后世靖曰臣前进黄公太公二阵图并司马法诸葛亮竒名之法此已精絶歴代各将用其一二成功者亦众矣但史官鲜克知兵不能纪其实迹臣敢不纂述以闻太宗曰兵法孰为最深者靖曰臣尝为分三等使学者当渐至焉一曰道二曰天地三曰将法
　　文苑英华王叡二阵图论　文心雕龙六韬二论后人追题六韬霸论
　　典文论文帅武论　杜牧作罪言原十六卫作战论中论
　　裴绪八阵【见后】
　　新令
　　志裴子新令二卷
　　干徳阵图
　　干徳元年闰十二月龙栖军校王明诣阙献阵图
　　太平兴国阵图
　　太平兴国四年契丹入寇镇州都钤辖刘延翰帅众御之先定于滁河崔彦进潜师出黒卢隄北缘长城口衔枚蹑虏后崔翰兵继至先是上以阵图示诸将俾分为八阵至是虏骑坌至赵延进乘髙望之东西亘野不见其尾翰等方按图布阵相去百步延进谓翰等曰今虏骑若此而我师星布彼若乗骑我将何以济不若合而击之李继隆亦曰兵贵通变安可预料于是分二阵前后相副大破之　是年曹翰遣五骏骑为斥授以五色旗人执其一前有林木则举青旗烟火举赤旗虏寇举白旗陂泽举黒旗丘陵举黄旗先是虏至必举狼烟翰分遣人举烟境上虏疑有伏引去　元年十一月阅武殿使骑兵步兵各数百东西列阵上曰此殿庭阅数百人尔犹兵威可观况堂堂之阵数万成列乎
　　雍熙平戎万全图
　　雍熙四年五月庚寅上制平戎万全图以示宰相枢密院及掌兵将校凡九围共成一阵内三为方阵一为前锋一为后殿二为左翼三为右翼凡中心连排方阵三每阵三各大将一人主之其阵各方五里又相去一里东西占十七里每阵周囘二十里计七千二百步每五步为一地分用战车一乗兵士二十二人一阵计一千四百四十地分战车干四百四十乗地分兵士三万一千六百八十八人无地分兵士五千人以三十人为一队计百六十六队余二十人其兵士队于二阵前列行东西阵各用骑兵万人解镫分为两行配五十骑为一队计百二十五陈三路标马计三十队每路各陈图子排列计百六十五骑前后阵各用骑五千解镫分为两行配五千人骑为一队计六十二队后行配三十人骑为一队计六十三队余十五人路探马计五十队每路各陈图子排列计二百七十五骑三阵图凡用兵士十四万九百三十人时虏未殄太宗尝驿召边将潘美田重进崔翰王承衍等入对并召在京掌兵将帅访以备边之防帝又亲为规制为此图以示之　实录上制平戎万全图出示近臣因召边将田重进潘美崔翰等升殿亲授其进退攻击之方略重进等顿首谢　吕祖谦赞呜呼休哉平戎万全太宗所制在汉高祖君鲁臣智兵不沿中羣雄外鸷光武龙飞君强臣弱寇邓景贾咸授方略我之蓺祖光武是若于皇太宗亦我蓺祖沈几英断超今夐古法驾徂征并汾纳土八埏九垓方圆焘载销戈铸镈无有内外太宗曰吁武不可怠天下虽安忘战必危吾谋既定畴协予咨臣美臣进驿召必来日几天卫羣帅如虎佥奏具陈什什伍伍孰否孰去孰臧孰取睿断临之要领悉画乃画方图以诏郡国中营参运左右骈翼前锋启途后殿从之内环临冲外骑毕驰戈矛森立劒盾纷施部分行列星明举燎首尾皈脇交杖互绕离合启闭不可尽晓二府元臣干庐列校拜首稽颡惟帝之教神谟圣略出入天巧汉有八阵平沙是列唐有六花取数于八孰如此图虑天之法以此众战孰能御之开边拓境惟帝使之犂庭扫穴挽河洗之帝曰无庸安边是务于我子孙以御外侮皇帝在御思念祖宗观图效法振武平戎王旅万全朔庭其空告于清庙以乐太宗呜呼休哉
　　至道崇政殿教阵图
　　至道二年九月夏州延州行营言两路合势破贼于乌白池贼首李继迁遁去上初以方略授诸将将先阅兵于崇政殿列阵为攻击之状刺射之节且令多设强弩及遇贼布阵万弩齐发贼无所施其技矢才一发贼皆失走凡十六战皆捷上因顾傅潜常曰大抵行军布阵当务持重布阵乃兵家大法非常情所究朕自为阵图与王超令勿妄示人超回日汝可取图观之先是运粮灵州上亦令丁夫悉持弓矢为方阵而行寇至则成列待之后诸将亦卒以违节制致败
　　咸平御军阵图
　　咸平四年十月诏高阳闗三路兵増骑二万为前锋又命将五人各领骑三千阵于先锋之前命桑賛领万人为竒兵荆嗣领万人以断西山之路仍列绘为图遣示王显等曰设有未便当极言之　闰十二月甲午上问王超计防超上二图其一置资粮在军中布兵周防贼无以钞略其一遇贼即变而为方阵阵形之外分列游兵持劲弩贼至则易聚而可并力图颇采李靖辎重法上甚奬之
　　咸平三十二阵图
　　咸平二年十二月车驾亲征河北辛酉内出阵图示殿前都指挥使王彦超等令识其部分三年六月戊寅内出阵图三十二以示辅臣　一本云咸平二年契丹入寇车驾幸河北内出阵图示王彦超等一实录咸平二年八月丙寅大阅东武村王超执五方旗以进退又以行列遐逺号令所不能及遂于两阵中起台相望使人执旗如台上招之初举黄旗则诸军旅拜举赤旗则骑进举青旗则步进每旗动则鼓作而士噪之声振于百里皆三挑而后退次举白旗则诸军复拜逐黒旗以振旅军于右者畧左阵以还详见讲武
　　咸平阵图　景徳阵图　庆厯阵图
　　咸平四年六月戊辰二十九日对辅臣于崇政殿观阵图上曰北戎寇边常遣精悍为前锋若捍御不及即有侵轶之患今盛选锐兵命骁将统领别为一队遏其奔冲彼既挫锐而退其余望风不敢进矣又始遣骑兵出阵后断粮道又别选良将领数万师殿其后则无虑矣六年六月自望都失利上日访御戎之防因命两府防议李沆等或请合镇定州寇来坚守勿逐俟信宿寇疲则挑战又量分兵屯威虏及保州北平三处使其腹背受敌又量分兵屯宁边军及邢州扼东西路　长编咸平六年六月御便殿内出阵图示辅臣曰今虏势未憗犹须过防屯兵虽多必择精鋭先据要害以制之凡镇定高阳正路兵悉防定州夹唐河为大阵以骑卒居中步卒环之短兵接战毋离保伍　冯拯建议今防秋宜于唐河増屯兵至六万控定武之北为大阵邢州置都部署为中阵天雄军置钤辖为后阵上多采用其议【本传云上从之按所出阵图不书依拯言】　景德元年八月乙卯帝御崇政殿后庑出阵图示辅臣十一月驾幸澶渊亲征乙亥内出阵图二一行正付殿前都指挥使高琼等　庆厯五年帝御迩英阁进读三朝经武要略是日出阵图数本并陜西僧所献兵器铁挥拨以示讲读官六年六月壬申诏河北教阅诸军并用祖宗旧定阵法其后来所易阵图亦令主将间习之　咸平三年八月王均自升仙之败因垒依濠为土山分设鹿角造梯冲洞车攻具石普专主之奏翰设雁翅势敌棚覆洞车以进逼罗城贼亦对敌棚号喜相逢楼九月戊寅官焚其敌楼　庆厯八年四月明镐言贝州筑矩闉贼亦于城上设战棚与官军相当名曰喜相逢
　　咸平鞭箭阵图
　　咸平六年十月己夘殿前都指挥使高琼上鞭箭阵图
　　咸平崇政殿教三阵
　　咸平六年十一月己亥御崇政殿阅捧日军教三阵一曰连珠必胜二曰应机摧敌三曰应捷五虎节以金鼓戎容甚整事讫复命强弓劲弩及鬭槊以角胜技其趫勇者第迁之仍赐缗钱巵酒
　　祥符北面榆桞图
　　祥符五年十月
　　景徳初真宗访冯拯以边事拯谓备边之要当须扼襟喉据险隘以制敌之冲若于保州威虏间依徐鲍河以布阵裹粮其势足以决胜今防秋请于定州北唐河増屯军马至六万为大阵邢州置都摠管为中阵天雄军置钤辖为后阵而罢莫州狼山两路屯兵从之
　　天禧飞山雄武营习战阵
　　天禧二年四月戊子幸彰化桥北飞山雄武营教场驻跸幄殿命诸军卫士发炮石习战阵艺精者四十四人迁擢宴从臣　仁宗十有二年幸安肃教观飞山雄武发炮又命上四军虎翼为战阵之法
　　天圣崇政殿阅战阵
　　天圣五年九月庚戌御崇政殿召辅臣阅龙卫神勇等军习战阵遂命射第进补七年十月壬寅御崇政殿阅虎翼武骑习军阵迁补有差
　　景祐崇政殿观阵图
　　咸平二年八月先是诏有司择地于含辉门外为广上至行营诸军阵于台府云云又于两阵中起台相望六年九月募近京城强壮补禁卫诏高琼阅习阵势
　　召近臣观之上覩行伍整肃喜曰昨日村氓皆为精鋭矣
　　康定便殿阅阵
