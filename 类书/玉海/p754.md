<!-- { "loadSidebar": true } -->
　　纪元封元年春正月行幸缑氏诏曰亲登嵩髙御史乗属在庙旁吏卒咸闻呼万歳者三登礼罔不答其加増太室祠太始三年二月礼日成山登之罘浮太海山称万歳　志二月东幸缑氏礼登中岳太室从官在山上闻若有言万歳云　唐武徳二年三月安昌县言太行山圣人崖响云唐国兴治万年【又见五行志】
　　汉漅湖黄金
　　纪永平十一年漅湖出黄金庐江太守以献时麒麟白雉醴泉嘉禾所在出焉　随车表舜还雨来秦
　　不爱其寳厥贡惟金　栎阳之雨林邑之流昆田之祥
　　汉河图
　　西都赋大汉受命而都之也俯协河图之灵注雒书曰河图命纪五经纬皆河图也　典引图书亮章天哲也
　　晋氐池元石　魏寳石负图
　　武纪泰始三年夏四月戊午张掖太守焦胜上言氐池县大栁谷有元石一所白画成文实大晋之休祥诏以制币告于太庙藏之天府【汉晋春秋云苍石晋初马象焕彻如玉】　乐志灵之祥石瑞章旌金徳出西方　唐志杂家孟众张掖元石图一卷【选注引程猗説石图】髙堂隆元石图一卷　魏氏春秋曰青龙三年张掖删丹县金山元川溢涌宝石负图状象灵龟立于川西有石马七有玉匣上有玉字玉玦二璜一麟凤白虎牺牛又有若八卦列宿之象　张臶传青龙四年辛亥诏书张掖川溢宝石负图苍质素章麟凤龟马焕炳成形髙堂隆以为东序之世宝事班天下臶曰此当今之变异而将来之符瑞也　魏都赋山图其石川形其宝　搜神记魏之初兴张掖栁谷有开石焉始见于建安形成于黄初文备于太和周围七寻中髙一仭苍质素章龙马麟鹿凤凰仙人之象粲然咸着魏晋代兴之符也晋泰始三年焦胜图上　唐五行志石金类晋室之瑞
　　庆厯四年五月乙亥抚州金谿得生金山重三百二十四两
　　晋临平湖开
　　咸宁二年七月临平湖自开父老相传湖开天下平
　　晋金胜　金铎
　　穆帝永和元年二月春谷民得金胜一长五寸状如织胜明年平蜀建兴二年十二月晋陵武进民得铜铎五枚　王廙传晋陵有金铎之瑞郭璞云必致中兴　宋志金胜国平盗贼四夷賔服则出　元嘉十九年九月戊申广陵出石钟九口
　　唐徳宗大厯十四年七月庚午诏王者所宝维贤邕州奏金坑任人开采
　　宋河清颂
　　元嘉中【二十四年二月戊戌】河济俱清鲍照为河清颂云澄波昆岳镜流葱山泰阶既平洪河既清大人在上区宇文明张畅亦有颂　京房易传曰河水清天下平　易干
　　凿度曰圣人受命瑞应先见于河河水先清　易坤灵图曰圣人受命瑞见于河　李康运命论黄河清而圣人生
　　唐受瑞坛瑞石
　　地理志北都仓城中有受瑞坛唐初髙祖使子元吉留守获瑞石有文曰李渊万吉筑坛祀以少牢　武徳三年五月郇州献瑞石有文曰天子万年
　　唐水清
　　会要武徳元年七月新丰鹦鹉谷水清世传此水清天下太平开皇初暂清复浊至是复清七年九月丹州言河水清　志大中八年正月陜州河清寳应元年九月甲午太州至陜州二百余里河清澄澈见底
　　唐蒲州河清
　　五行志火沴水武徳九年二月蒲州河清襄楷以为河诸侯象清阳明之效也　贞观十六年正月怀州十七年十二月郑滑州二十三年四月灵州河清
　　唐河清
　　贞观十四年陜州刺史房仁裕称正月元日黄河载清二月司空无忌等上表曰丹并辉竒青丘表异嘉苖合颖天驷蹑云西鹣南雉之贡日至月书连珠涌醴之祥云飞雾集纳渭含泾混流同洁凌门泑泽别俱清马颊驰波详观若镜龙门激箭回眺飞空千寻明澈俯映珠一曲澄鲜遥观紫贝　十六年许敬宗表徳水清漪浊流澄镜
　　唐景云河清歌
　　贞观十四年二月四日陜州言黄河清而有景云见协律郎张文收采古天马作歌之义作景云河清歌名曰燕乐首元会第一奏是也【志十四年二月陜州秦州河清】　权徳舆贺滑州黄河清表澄澈如练沦漪成文　五行志永徽元年正月济州二年十二月卫州五年六月济州调露二年夏丰州开元二十五年五月戊寅淄棣州建中四年五月乙巳滑濮州长庆元年灵州河清【详见上】
　　唐凉州瑞石
　　纪贞观十七年十一月壬午以凉州获瑞石赦凉州五行志贞观十七年八月凉州昌松县鸿池谷有石五【都督李袭誉表奏】青质白文成字八十八字【合百一十字】太宗遣使祭之曰天有成命表瑞正石文字昭然厯数惟永既旌髙庙之业又锡身之祚迨于皇太子治亦降祯符具纪姓氏甫惟寡薄弥增寅惧　十月甲寅诏曰厚地降祉正名表祥营翠色而流光发素质而成字十一月己夘有事南郊读谢天瑞文【上官仪有贺表】　二十年十一月陜州言有石成文曰李君王三字　开元十九年四月壬辰河南登封县石文旧有帝字新生上字
　　唐瑞盐
　　会要武徳七年闰七月十三日长安古城盐渠水中生盐色红白而味甘状如方印大厯八年七月解县安邑两池生乳盐户部侍郎韩滉请荐于清庙编之史册从之十二年十一月赐号宝应灵庆池【又地理志详见池类】　天宝十载火寻献黑盐　宋朝祥符三年九月辛巳赐近臣及馆阁解池瑞盐【陈尧叟所献凡四千七百斤】　夏竦进瑞盐赋太平兴国瑞石　祥符神告帝统石　诗赞
　　太平兴国四年九月癸巳嘉州得黑石二皆丹文缄其石来献【晏殊为赞曰辉煌丹文见于介石】七年三月辛酉舒州民柯蕚【一作孙蕚】于万歳山得石有白文其文乃志公所记以石来献　祥符五年冯仁杰表言太祖后唐天成二年二月十六日降诞太宗丙子嵗即位并符合闰十月丁丑车驾谒唘圣院太宗神御殿于龙图阁取舒州石召从臣宣示云云　政和二年晋州确山得石文曰尧天正又左边见一瑞字制天正尧瑞旗五年建明堂采石荥阳石有明字制文石旗
　　祥符河清
　　三年十一月庚子陜州言宝鼎县河清遣官往祭羣臣称贺十二月二日三日再清庚戌上作七言诗晏殊上河清颂　夏竦赋曰失汹涌之黄流湛清冷之素液银潢之影横秋帝台之浆映日将祀汾南为民祈谷大河载清于陜之服岂比夫兰叶朱文涌黄灵之箓芝泥玉柙泛帝妫之图　雍熙五年正月戊辰澶州言黄河清二百里　淳化三年河清曲沔彼经渎澄明鉴如清应宝运光涵帝居洞分沈璧澈见防鱼　景徳三年河清曲曰徳水汤汤发源灵长皎鉴澄澈千年効祥　襄楷曰春秋以来及古帝王未有河清唯京房易传曰河水清天下平　国朝宰相上事判案三道一司天监夀星见二开封府嘉禾合穗三澶州黄河清并判准　绍兴十四年六月甲辰准东漕臣言楚州盐城于五月二十五日乙亥海水澄清宣付史馆十五年撰沧海澄清曲
　　醴泉
　　炎帝醴泉
　　宋志炎帝神农氏有圣徳嘉禾生醴泉出　史记禹本纪言河出昆仑其上有醴泉瑶池
　　尧醴泉
　　世纪尧时醴泉涌于山　礼纬神农作耒耜地应以醴泉尧徳匪懈醴泉出　中候帝尧即位七十载醴泉出山【俊乂在官则醴泉出】　援神契徳至深泉则醴泉涌　宋志水之精也甘美王者修理则出
　　汉醴泉
　　宣纪甘露二年春诏曰醴泉滂流枯槁荣茂　后纪光武中元元年夏【宋志五月】醴泉涌出京师饮者痼疾皆愈明帝永平十一年醴泉嘉禾所在出焉　列传上林赋醴泉涌于清室【师古曰瑞水味甘如醴】　校猎赋上猎三灵之流下决醴泉之滋　郊祀歌象载瑜云云饮荣泉【言泉有光华】
　　魏醴泉
　　文帝初郡国二言醴泉出　文选魏都赋徳连木理仁挺芝草皓兽育薮丹鱼生沼矞云翔龙泽马于阜山图其石川形其宝莫黑匪乌三趾而来仪莫赤匪狐九尾而自扰嘉颖离合以防防醴泉涌流而浩浩河洛开奥符命用出　景徳殿赋醴泉涌于池圃注魏志曰延康元年
　　唐醴泉　铭
　　会要天宝三载三月六日丙子武威郡【凉州】奏畨禾县嘉瑞乡天宝山有醴泉涌出石化为瑞麫取以食改县爲天宝【志同】　张九龄龙池颂灵泉云泌之洋洋其甘如醴清徳之鉴柔道之体　贞观六年四月避暑九成宫己亥西城髙阁下有泉涌出承以石槛引为一渠清若镜甘如醴秘书监魏徴醴泉铭曰杂遝景福葳繁祉云氏龙官龟图凤纪日含五色乌呈三趾颂不辍工笔无停史流谦润下潺湲皎洁蓱旨醴甘氷凝镜彻用之日新挹之无竭道随时泰庆与泉流我后夕惕虽休勿休人玩其华我取其实还淳反本代文以质居髙思坠持满戒溢【九成即仁夀也欲太宗以隋为戒　册府元龟贞观六年四月癸夘醴泉出丹霄殿之西命公卿以上示之因置酒于侧赐帛有差】七年二月醴泉涌于緜州香溪痼疾者饮之多愈十一年九月醴泉出　景云二年十月江州言神泉涌　开元二十二年十月丞相奏醴泉涌三十三年五月丁夘兰州有浪井出及醴泉滂涌　大厯二年京兆尹李勉奏栎阳县醴泉涌出独狐及贺表云厚徳载物与坤同符以善利人如水润下后土献瑞灵源酌而不竭　常衮贺表无源独涌平地滂流昔唐尧至圣光武中兴霈然发祥千载一覩　贞观十八年五月眉州言醴泉出
　　雍熙润徳泉
　　见地理
　　祥符醴泉
　　元年六月庚戌赐百官泰山醴泉十二月丁酉内出泰山玉女白龙王母池新醴泉赐辅臣
　　天禧醴泉
　　二年九月乙酉钱暧献醴泉赋赐及第　三年闰四月丁未醴泉出京师拱圣营上谓辅臣曰营卒初睹龟建真武祠今泉出其侧有疾者饮之多愈甲寅命王钦若建观名祥源【十月辛夘成仁宗重建改为醴泉观】　爰有神泉涌兹福地甘如饮醴美可蠲疴
　　寳玉
　　虞白环
　　文选景福殿赋翔岐阳之鸣凤纳虞氏之白环注世本曰舜时西王母献白环及佩
　　禹赤珪　东海玉珪
　　开山图曰禹开宛委山得赤珪如日碧珪如月长一尺二寸　又曰禹逰东海得玉珪碧色长一尺二寸圆如明月以自照【选注】　公羊疏礼説宋氏云命以赤鸟故周尚赤汤以白狼故尚白禹以珪故尚黑　穆天子传己未天子大朝于黄之山乃披图视典用观天子之珤器曰天子之宝玉果璿珠烛银黄金之膏
　　周瑞鼎
　　公羊注周家以世孝天瑞之鼎以助享祭　马遰尧坛凤衔虞册元后降祥于典午赤伏锡命于炎精虫蠧成文鱼麟吐匣丹书集于昌户緑错荐于尧坛
　　汉祋祤玊寳　明珠
　　郊祀志上自幸河东之明年正月凤凰集祋祤于所集处得玉宝【详见器用类】　伏无忌古今注章帝元和元年明珠出馆陶大如李有光耀三年明珠出豫章围四寸八分和帝永元五年郁林得大珠围五寸七分　礼斗威仪君乘金而王则黄银紫玉见
　　汉神鼎
　　栁宗元贞符汉用大度克怀于有氓兹其为符也妄臣上引天光増以驺虞神鼎俾东之泰山石闾作大号谓之封禅
　　晋玉册神玺
　　元纪时有玉册见于临安白玉麒麟神玺出于江寜其文曰长夀万年日有重晕皆以为中兴之象太兴四年二月鲜卑末波奉送皇帝信玺庚戌告于太庙乃受之【建武元年三月己酉丹阳江寜民虞由垦土得白麒麟玺一纽文曰长夀万年献晋王　建兴二年十月大将军刘琨掘地得玉玺使叅军郎硕奉之归京师】　义熙十二年六月左卫兵陈阳于东府前淮水中得玉玺一枚　元魏延和三年三月获玉玺一文曰皇帝玺太平真君七年四月戊子邺城得玉玺二其一刻曰汉传国玺
　　晋玉鼎
