<!-- { "loadSidebar": true } -->
　　志坛埳之制广四尺髙八尺者朝日之坛也为坎深三尺纵广四丈坛于其中髙一尺方广四丈者夕月之坛也【旧志有乐章十六首贞观中作】朝日夕月无配日以圭璧币以青月以圭璧币以白大明青犊夜明白犊　通典二分朝日夕月于国城东西各用方色犊　陆贽东郊朝日赋载青旂俨翠华　栁宗元朝日说曰古者旦见曰朝暮见曰夕　楚辞九歌有东君日神也汉志亦有东君隋志后周以春分朝日于国东门外为坛如其郊用特牲青币青圭有邸秋分夕月于国西门外为坛于坎中方四丈深四尺燔燎礼如朝日隋开皇初于国东春明门外为坛以春分朝日于国西开逺门外为坎深三尺广四丈为坛于坎中髙一尺广四尺以秋分夕月
　　元丰朝日夕月坛
　　见祠坛类　景徳三年撰朝日三曲【降神送神髙安奠玉币酌献嘉安】夕月三曲　绍兴十曲【升殿正安捧俎丰安亚终献文安送神礼安】羲御寅宾　载严大采示民有尊光下烛煜爚东门　蠁是屇礼神以兄　羲和驾兮其容杲杲大采黝冕乃昭其文　珪奠春舒钟歌晓溢　端肃事紫幄兴祥　扶光若英合璧重轮　　载严姊事用答隂灵　光凝冕服气肃环佩　坎祀贻则郊禋展敬　璧荐登光金歌动映　有齐斯防有牲斯硕　纎阿案晷
　　星祠
　　尔雅祭星曰布　祭法幽宗祭星【宗当为禜】注幽禜谓星坛也星以昏始见疏星至夜而出故曰幽为营域而祭之故曰幽禜
　　舜五星祠
　　拾遗记虞舜在位十年有五老游于国都舜以师道尊之言则及造化之始舜禅于禹五老去不知所从舜乃置五星之祠以祭之其夜有五长星出薰风四起连珠合璧祥应备焉
　　周祭灵星
　　通典周制仲秋之月祭灵星于国之东南【就岁星之位】　丝衣绎賔尸髙子曰灵星之尸【正义张晏曰农祥】　周语辰马农祥也后稷所经纬【晋语辰以成善后稷是相】　周书作雒农星皆与食
　　周夀星祠
　　通典周制秋分日享夀星于南郊【注南极老人星祠以祈福夀】又曰周立夀星祠于下杜亳时奉焉　汉志秦于杜亳有五杜【史记作三社】主之祠夀星祠各以岁时奉祠【史记正义角亢在辰为夀星三月之时万物始生春气布养各尽其性故夀　尔雅夀星角亢也与老人别星】
　　周祀司中司命【详见后四类】
　　大宗伯以实柴祀日月星辰以槱燎祀司中司命风师雨师注郑司农云司中三能三阶司命文星宫星谓司中司命文星第五第四星或曰中能上能风师箕雨师毕正义实柴无玉有牲币槱燎止有牲武陵太守星传三台一名天柱上台司命中台司中下台司禄【楚辞九歌有大少司命　上台文昌第四星故有两司命】春秋纬月离于箕风沙【箕风师也】诗云月离于毕俾滂沱矣【毕雨师也】
　　周祭司民司禄
　　见后四类
　　汉灵星祠
　　郊祀志髙祖二年冬撃项籍还后四岁天下已定诏安置祀官其后二岁【即髙祖八年也】或言曰周兴而邑【一有邰字】立后稷之祠至今血食天下于是髙祖制诏御史其令天下立灵星祠【注张晏曰龙星左角曰天田则农祥也晨见而祭之　服防云祠角星以后稷配食】常以岁时祠以牛孝武元封三年夏旱乃下诏令天下尊祠灵星【史记赤星寛舒之祠官岁时行礼正义赤星即灵星祠龙左角色赤　汉旧仪云五年脩复周家旧祠祀后稷于东南为民祈农报厥功】　后祭祀志汉兴八年有言周兴而邑立后稷之祀于是髙帝令天下立灵星祠【注三辅故事长安城东十里有灵星祠庙记同】言祀后稷而谓之灵星者以后稷又配食星也旧说星谓天田星也一曰龙左角为天田官主糓【注张晏曰农祥农见而祭也】祀用壬辰位祠之壬为水辰为龙就其类也牲用大牢县邑令长侍祠【注汉旧仪曰古时嵗再祠灵星春秋用大牢礼也　史记正义辰之神为灵星故以壬辰日祠于东南】舞者用童男十六人【注服防应劭曰即古之二羽也】舞者象教田初为芟除次耕种芸耨驱爵及获刈舂之形象其功也【注古今注曰元和三年初为郡国立稷及祀社灵星礼器　通典周仲秋辰日祭灵星于国之东南王者所以复祭灵星者为人祈时以种五谷故别报其功唐六典立秋后辰日祀灵星于国城东南晋志江左以来灵星配飨南郊不复特置】　长安志
　　灵星坛在万年县南一十五里启夏门外　嵩髙山记孝武游登五岳尊祠灵星移祠置岳南筑作殿坛立圎石阙　论衡今灵星秋之雩也
　　汉雍诸星祠
　　志雍有日月参辰南北斗荧惑太白岁星填星辰星二十八宿风伯雨师四海九臣十四臣之属百有余庙【史记正义汉旧仪祭参辰星于池阳谷口夹道左右为坛文王都丰武王都镐二都有昭明祠　河圗云荧惑星散为昭明春秋传昭明起有徳如太白】成帝时衡谭条奏长安祠凡六百八十三所其二百八十所应礼奉祠如故余四百七十五所不应礼皆罢奏可雍旧祠三百三所惟山川诸星十五所为应礼云　地理志扶风旧有五畤太昊黄帝以下祠三百三所
　　汉岁星祠
　　志宣帝神爵元年立岁星辰星太白荧惑南斗祠于长安城旁
　　汉南郊祀老人星【又见祀髙禖】
　　后礼仪志仲秋之月县道皆按戸比民年始七十者授玉杖餔之麋粥八十九十礼有加赐玉杖长尺端以鸠鸟为饰鸠不噎之鸟也祀老人星于国都南郊老人星庙【通典周立夀星祠于下杜亳汉志亳有夀星祠各以岁时奉祀】郊祀志元丰二年郊雍还祠太一賛飨曰夀星仍出渊燿光明【索隠曰老人星也】晋天文志老人一星在弧南一曰南极见于丙没于丁见则治安以秋分之南郊
　　汉城南坛祠心星
　　后礼仪志季秋祠心星于城南坛心星庙【晋志引汉仪云】　心三星天王正位也
　　晋祠灵星
　　北史刘芳传灵星本非礼事兆自汉初专为祈田常郡县晋祠令云郡县国祠社稷先农县又祠灵星
　　隋司中司命司禄坛
　　志陈制令太史以二月八日于庭中以太牢祠老人星兼祠天皇大帝天一太一日月五星钩陈北极北斗三台二十八宿丈人星子孙星四十六坐　隋制于国城西北十里亥地为司中司命司禄三坛同壝祀以立冬后亥国城东北七里通化门外为风师坛祀以立春后丑国城西南八里金光门外为雨师坛祀以立夏后申【坛皆三尺牲以一少牢　旧礼兆风师于西方司中司命于南郊雨师于北郊开皇三年四月皇帝亲祀雨师】
　　唐从祀星辰圗
　　六典见郊祀春祀青帝岁星东方三辰七宿并从祀夏祀赤帝荧惑南方三辰七宿从祀季夏祀黄帝镇星从祀秋祀白帝太白西方三辰七宿从祀冬祀黑帝辰星北方三辰七宿从祀　许子儒传初太尉无忌等议祠令及礼用郑说以昊天帝当北辰耀魄寳郊明堂当太防五帝唐家祀圎丘太史所上圗昊天上帝外自有北辰李淳风曰昊天上帝位于坛北辰斗列第二垓与纬书驳异司马天官书太微宫五精之神五星所奉有人主象故名曰帝犹房心有天王象安得尽为天乎羣星从坐错落侈哆
　　唐灵星祠
　　通典立秋后辰日祀灵星祝曰九糓方成三时不害冯兹多祐介其农穑开元祀于国城东南天寳四载升中祠【上元元年四月停贞元六年二月十七日甲申太常卿崔纵奏勅灵星司中司命等坛准开元礼配飨】　　宗天寳三载二月戊寅升日月五星为大祀诸星为中祀　　隋开皇初于国城东南七里延兴门外为灵星坛立秋后辰祠以一少
　　牢
　　唐祀夀星【详见坛壝门】
　　防要开元二十四年七月己巳置夀星坛以千秋节日修祠祭老人星及角亢七宿着之常式【明皇生于八月以仲秋日月防于夀星置坛用千秋节日祭　文苑英华有南郊享夀星赋　尔雅夀星角亢也注列宿之长故曰夀星】通典隋令太史以二月八日以太牢祠老人星兼祀天皇大帝等四十六坐
　　唐五星坛
　　宗天寳十四载三月时雨未降二十五日令给事中王维等分祭五星坛
　　景徳享夀星　绍兴享夀星
　　见祠坛类　志秋分享夀星　王钦若传请置先并夀星祠升天皇北极帝座于郊坛第一龛増执法孙星位所著书有列宿万灵朝真圗　祥符二年九月翰林天文邢中和言景徳中周伯星出亢宿之下天文志角亢为太山之根符上封之应望于亲郊日特置周伯星于亢宿间礼官司天监议周伯星出氐三度亢氐相去不逺并郑分兖州寿星之次望设于氐宿之间从之
　　皇祐司中夀星灵星坛
　　志司中坛方丈三尺夀星坛方丈八尺灵星坛东西丈三尺南北丈二尺马祭坛在城西北髙三尺五寸东西丈五尺南北丈四尺皇祐定如唐司中周二十五步夀星灵星周八步四尺马祭周九步皆髙三尺
　　皇祐汴河祭星
　　四年春二月丁亥诏每岁汴口祭河兼祠十七星　初司天监灵台郎王太明言汴河之祭不及星诏司天详定汴河口祭星自此始箕斗奎东井天江咸池积水天渊天潢水位水府四渎九坎天船王良罗堰【凡十七星】
　　防祭
　　古之王者以岁事成熟捜索羣神而报祭之而谓之大蜡仁之至义之尽也又为腊祭先祖五祀因属民饮酒而劳赐农夫以休息之
　　伊耆氏蜡　八蜡
　　郊特牲天子大蜡八【所祭有八神】伊耆氏始为蜡【古天子号疏皇氏云神农释文或云帝尧】蜡者索也岁十二月合聚万物而索飨之也【建亥之月】蜡之祭主先啬【神农】而祭司啬也【后稷】祭百种以报啬也飨农【田畯】及邮表畷【田畯督约百姓于井间之处　诗曰下国畯邮】禽兽【猛兽】仁之至义之尽也迎猫虎而祭之【迎其神也】祭坊与水庸【沟也】事也曰土反其宅水归其壑昆虫毋作草木归其泽【此蜡祝辞也】黄衣黄冠而祭息田夫也【谓既蜡腊先祖五祀】大罗氏天子之掌鸟兽者也诸侯贡属焉草笠而至尊野服也罗氏致鹿与女以戒诸侯八蜡以记四方【先啬一司啬二农三邮表畷四猫虎五坊六水庸七昆虫八疏郑数八神约上文也王肃分猫虎为二无昆虫】顺成之方其蜡乃通既蜡而收民息已君子不兴功【息民与蜡异】　周礼伊耆氏共杖咸盖蜡以息老故共杖咸者以名官　明堂位土鼓苇籥伊耆氏之乐
　　夏清祀【嘉平】　殷嘉平　周蜡　秦腊
