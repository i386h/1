<!-- { "loadSidebar": true } -->
　　四年九月壬申命翰林学士夏竦蔡齐等重删定编勅十月乙酉详定编勅所言咸平编勅差官七员请以审刑院官太常博士张其国子博士董希顔中丞刘革大理寺丞厐籍同删定从之上因谓诸臣曰言者或谓不可轻议删改先朝诏勅王曾等曰咸平中删太宗朝诏勅存者十一二葢去其繁宻之文以便于民今必有憸言以惑聴也帝然之【诏中外言敕之得失】
　　天圣附令勅
　　志天圣四年有司言勅复增置六千余条命官删定时以唐令有与本朝事异者亦命官修定有司乃取咸平仪制及制度约束之在帙者五百余条悉附令后号曰附令勅七年令成颁之是嵗编勅成合农田勅为一书视祥符勅损百有余条诏下诸路阅视言其未便者又诏须一年无改易然后镂板明道元年乃颁焉又命官修一司勅景祐二年成
　　天圣新修令　编勅
　　七年五月己巳诏以新修令三十卷又附令勅颁行初修令官修令成又録罪名之轻者五百余条为附令勅一卷【志令文三十卷附令勅一卷】乃下两制看详既上颁行之【先是诏参政吕夷简等参定令文乃命厐籍宋郊为修令官取唐令为本参以新制七年五月十八日上删修令三十卷】十年【即明道元年】三月十六日戊子以天圣编勅十三卷【崇文目天圣编勅十三卷目一卷】勅书徳音十二卷令三十卷下崇文院镂板颁行先是四年九月壬申命学士夏竦蔡齐知制诰程琳重删定编勅合农田勅为一书五年五月诏以祥符七年止天圣五年续降宣勅増及六千七百八十三条辛酉命宰臣吕夷简等详定【依律分门十二卷定千二百余条】七年六月上之赐器币进勲阶九月诏下诸路阅视聴言未便者　书目天圣令文三十卷时令文尚依唐制夷简等据唐旧文斟酌众条益以新制天圣十年行之附令勅十八卷夷简等撰官品令之外又案勅文録制度及罪名轻简者五百余条依令分门附逐卷之末【又有续附令勅一卷庆厯中编】
　　天圣律文音义
　　七年四月判国子监孙奭言准诏校定律文及疏律疏与刑统不同本疏依律生文刑统参用后勅虽尽引疏义颇有增损今校为定本须依元疏为正其刑统衍文者省阙文者益以遵用旧书与刑统兼行又旧本多用俗字改从正体作律文音义一卷文义不同即加训解诏崇文院雕印与律文并行先是四年十一月奭言诸科唯明法一科律文及疏未有印本举人难得真本习读诏国子监直讲杨安国赵希言王珪公孙觉宋祁杨中和校勘判监孙奭冯元详校至七年十二月毕镂板颁行　书目律令释文一卷天圣中孙奭等撰字义不同悉有解训　李康侯着广律判辞十一卷以广律意胡宿缴进　钱熙着措刑论　律心四卷未详撰人纂刑统纲要【晁氏志】　唐赵绰金科易览一卷【崇文目】　萧绪三卷【田氏书目　绪删析之为三】　傅霖刑统赋二卷【或人为注】
　　景祐编勅
　　二年六月乙亥【二十四日】翰林学士承防章得象上一司一务编勅在京编勅幷目録四十四卷【纪云颁一司一务及在京勅】先是诏以祥符八年止明道二年宣勅命司徒昌运等与得象删定至是上之十一月诏审刑大理别减定配刑名五年十月四日上刑名勅五卷
　　庆厯编勅
　　自景祐二年至庆厯三年又増四千七百六十五余条八月丁酉复命官删定戊戌宰臣殊参政昌朝提举【十月丁巳命王质曽公亮详定】七年正月己亥编勅成凡十二卷【定千七百五十七条】别为总例一卷目録三卷视天圣勅増五百条详定官张方平等赐器币【庆厯之书有参详新立之例】八年四月二十八日宰臣贾昌朝枢副吴育上删定编勅赦书徳音附令勅目録二十卷诏崇文院镂板颁行【初命陈大素等删定张方平等详定昌朝育提举】七年九月丁酉诏删定一州一县勅【皇祐中并一司一路勅修定上之】先是四年五月癸酉司勲郎吕绍寜请以见行编勅续降宣勅令大理检法官依律门分十二编颁天下以便检阅无误出入刑名从之　志续附令勅一卷续降赦书徳音三卷
　　嘉祐禄令
　　二年十月甲辰朔三司使张方平上新修禄令十卷名曰嘉祐禄令先是元年九月枢宻使韩琦言内外文武官俸入添支幷校请受虽有品式【上自皇太子下至羣校本俸添支则例】而每遇迁徙须由有司按勘申覆至有待报嵗时不下者请命近臣就三司编定甲辰乃命知制诰吴奎等六人即三司类次为禄令至是方平上之诏颁行志嘉祐初韩琦言内外吏兵俸禄虽有等差而无着令乃命官即三司类次为禄令又以驿料名数着为驿令　稽古録二年十月甲辰朔初颁禄令　绍兴六年九月张浚等上禄秩新书八年十月又上禄秩勅令格
　　嘉祐驿令
　　三年三月丙申诏三司编天下驿劵则例从枢宻韩琦之请也四年正月十二日壬寅【一云正月七日】三司使张方平上所编驿劵则例赐名嘉祐驿令初内外文武下至吏卒所给驿劵皆朱有定例又或多少不同遂降宻院旧例下三司掌券司防粹名数而纂次之并取宣勅令文专为驿券立文者附益删改为七十四条总上中下三卷二月颁行天下八年四月十六日编定禄令所奏以诸道至在京程数分为三卷颁天下从之二书与勅令兼行
　　汉厩律魏邮驿令唐有邮驿条式见于贞元八年门下省之奏
　　嘉祐编勅
　　三年八月丁未枢宻使韩琦言天下见行编修勅自庆厯四年以后距今十五年续降四千三百有余条前后多抵牾请删定为嘉祐勅从之壬子以宰臣富弼参政曾公亮提举钱象先等三人详定齐恢等六人删定官七年四月壬午【九日】提举宰臣韩琦曽公亮上删定编勅赦书徳音附令勅总例目録三十卷【琦又请诏中外言勅之得失如天圣故事】取勅在刑统而行于今者附益总一千八百三十四条视庆厯初有所増减诏编勅所镂板颁行七年四月宰臣琦等上言所修嘉祐编勅起庆厯四年冬尽嘉祐三年凡十二卷【志十八卷卷大分上中下】总例一卷目録五卷其元降勅但行约束不在刑名者又析为续降附令勅三卷目録一卷【续赦书徳音二卷】　稽古録七年四月壬子行嘉祐编勅　熙寜二年三月壬寅命蔡延庆孙永修嘉祐编勅
　　嘉祐审官院编勅【详见铨选】
　　王珪以审官院皇祐一司勅至嘉祐七年以前续降勑劄一千二十三道编成条贯并总例共四百七十六条为十五卷以嘉祐审官院编勅为目　熙寜三年五月以审官院为东院七年十二月编勅二卷成上之凡一百十四条
　　治平诸司条式
　　二年六月十四日壬寅学士提举诸司库务王珪等上提举司幷三司额【一作类】例一百五册及都册二十五册共一百三十册【志一百三十卷】诏以在京诸司库务条式为名珪等言四海贡赋漕挽以输京师又建官寺府库委积苑囿闗市工冶之局以谨出纳虽调用系之三司然纲领一总于提举司与三司所部凡一百二处其额例自嘉祐七年秋许遵重修迄今三年始成书官吏之数金布之籍监临赏罚之格工器良窳之程舟车受纳之限筦亏赢之比转补之资叙招收之等式皆迹旧便今芟繁之要　熙宁三年十二月庚辰命宰臣安石提举编修三司令式学士元绛三司使李肃之详定防要京城诸司库务场院坊作其七十四所提
　　举司　景徳二年十月命龙图待制戚纶宫苑使刘承珪都大提举诸司库务【百三十余所】
　　熙寜编勅
　　六年八月七日提举编勅宰臣王安石上删定编勅赦书徳音附令勅申明勅目録共二十六卷诏编勅所镂板自七年正月一日颁行先是诏以嘉祐四年正月以后续降宣勅删定命刘赓等充检详删定官曾布充详定官安石提举至是上之八年九月辛酉并令式及诸司勅式入一司勅所遂号一司勅令所
　　熙寜诸司勅式
　　七年三月八日宰臣安石言提举编修三司勅式成四百卷九年九月二十五日编修令式所上诸司勅式四十卷颁行先是命官修式令至于先成閤门擡赐式一本支赐式二赏赐赠式十五问疾浇奠支赐式一御厨式三炭式二上之十年二月上诸司勅令格式十二卷是年十一月辛亥上三十卷
　　熙寜详定尚书刑部勅
　　十年十二月六日壬午详定勅令所言准送下刑部勅二卷今所修条幷后来勅劄一处看详其间事系别司者悉归本司若当司以上通行者来修入在京通用勅已有条式者更不重载又义未安者就损益其后来圣防劄子批状中书颁降者悉名曰勅枢宻颁降者悉名曰宣共修成一卷分九门总六十三条乞降勅防以熙寜详定刑部勅为名从之　九年十二月癸未朔吴充等上详定军马司勅五卷　政和二年十月丙戌勅令格式成诏来年颁之【在后】
　　熙寜中书礼房条例
　　八年二月己丑编修中书条例李承之等上礼房条例十三卷并目録十九册诏行之　周官经治之成汉家决事之比【中书总例】
　　元丰诸司勑式　编勅
　　二年六月辛酉【二十四日一云戊午】左谏议安焘等上诸司勅式上谕曰设于此而逆彼之至曰格设于此而使彼效之曰式禁其未然之谓令治其已然之谓勅修书者要当知此有典有则贻厥子孙今之格式令勅即典则也若其书全具政府总之有司守之斯无事矣六年三月十七日诏门下中书后省详定六曹条贯给事韩忠彦同详定名中书门下外省上谓忠彦等曰法出于道人能体道则立法足以尽事又曰着法者欲简于立文详于该事七年三月乙巳【六日】详定重修编勅书成【孙觉谓烦碎难用有一条分为四五】　书目元丰勅令式七十一卷七年刑部侍郎崔台符等撰元祐中刘摰等刋修【元丰以约束为令刑名为勅酬赏为格熙寜勅据嘉祐旧文元丰勅用熙寜前例】
　　元丰司农勅令式
　　二年九月甲午司农寺上十五卷诏行之
　　元丰讲筵式
　　二年六月辛酉谏议安焘等上诸司式上阅讲筵式开讲罢讲申中书上曰此非政事何豫中书可刋去之
　　元丰着令
　　元祐二年五月乙丑礼部言西南蕃泰平军遣石蕃龙以定等来贡元丰着令西南五姓蕃毎五年许一贡诏特许之
　　元祐编勅令格式
　　元年三月己夘【二十四日】诏中丞刘摰等以元丰勅令格式幷续降条贯六千八百七十六道刋修【先是摰言先王制法其意使人易避难犯至简至直而尽天下之理】二年十二月二十四日苏颂等上勅十二卷【二千四百四十条计一十七卷名件多者分为上下】令二十五卷【一千二十条】式【阙】卷【一百七十七条】申明例各一卷赦书徳音一卷幷目録总五十六卷诏颁行【一本云三年闰十二月癸夘朔诏颁元祐勅令格式】颂等奉诏详定成书表上之曰以元丰勅令格式取嘉祐熙寜编勅附令勅等讲求本末合二纪所行约三书大要随门标目用旧制也以义名篇仿唐律也简而易从久而无敝考东都之议应劭有臣所创造之言案庆厯之书羣官有参详新立之例今依庆厯故事注云臣等参详新立魏律则尚书州郡着令自殊唐格则留司散颁立名亦异便于典掌不使混殽
　　建炎明法科
　　二年正月癸巳复置明法科尝得解或被贡人许就试用大理少卿吴瓌请也初本朝取士之制自进士外有诸科而明法在其中熙寜中既罢诸科而独存明法然以旧科但取记诵之学故更号新科崇寜初并其额归进士
　　绍兴重修敕令格式
