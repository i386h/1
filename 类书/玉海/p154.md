<!-- { "loadSidebar": true } -->
　　刘歆传歆欲立逸礼列于学官移书太常博士曰鲁恭王得古文于坏壁逸礼有三十九天汉之后孔安国献之孝成得此三事以考学官所传　儒林传平帝时又立逸礼【元始五年正月召天下通逸经古记者】　礼记正义汉志云汉兴始于鲁淹中得古礼五十七篇其十七篇与今仪礼正同其余四十篇藏在秘府谓之逸礼其投壶礼亦此类也又六艺论曰汉兴髙堂生得礼十七篇后孔壁得古文礼五十七篇其十七篇与前同而字多异　朱氏曰仪礼存者十七篇其逸见他书者犹有投壶迁庙衅庙中霤等篇其不可见者又有古经增多三十九篇而明堂阴阳王史氏记数十篇又河间王所辑至五百余篇傥或有逸在其间者曲礼少仪内则玉藻弟子职篇所记皆礼之微文末节　周礼疏半璧曰璜者逸礼记文【大宗伯】烝尝之礼有射豕者据逸烝尝礼而知【射人】　记月令注王居明堂礼正义云逸礼篇名凡祭五祀于庙用特牲有主有尸皆先设席于奥正义云皆中霤礼行在庙门外之西正义云皆中霤礼文【泉水正义有中霤之礼　礼记注亦引逸礼　记奔丧正义引逸礼】　王制疏逸礼云皆升合于太祖　文选注逸礼曰三皇禅云云五帝禅亭亭　论衡宣帝时河内女子坏老屋得佚礼　后汉舆服志注引逸礼王度记　蔡邕明堂论引礼记保傅篇古大明堂之礼王居明堂之礼大学志昭穆篇月令记　通典引逸礼本命篇　天官内宰注引天子巡狩礼　聘礼注引朝贡礼觐礼注引朝事仪　诗正义引杂问志云天子巡狩
　　礼无六军之文　汉书引礼明堂记曰周公朝诸侯于明堂　贾谊传引学礼　论衡案礼记瑞命篇　礼记正义案大戴礼衅庙篇　荀子引聘礼志
　　汉礼器制度　汉制度【附】
　　周礼凌人注汉礼器制度云云疏叔孙通前汉时作【髙祖诏叔孙通制作仪品十六篇】多得古之周制故郑君依而用之【缝人注亦引之】典瑞注汉礼瓒槃疏此汉礼器制度文叔孙通所作弁师疏凡冕体周礼无文叔孙通作汉礼器制度取
　　法于周今取彼以释之　笾人疏郑知笾器者亦依汉礼器制度　匠人疏牛鼎之扄长三尺膷鼎之扄长二尺亦汉礼器制度　梓人疏礼器制度云觚大二升觯大三升　仪礼士冠礼疏案礼器制度弁冕　聘礼疏以韦衣木板饰以三色再就者依汉礼器制度而知昏礼疏案汉礼器制度洗之所用士用铁大夫用铜诸侯用白银天子用黄金也【案礼器制度尊卑皆用金罍】　记王制疏凡冕之制皆上纁下案汉礼器制度广八寸长尺六寸　明堂位疏周之璧翣垂五采羽于下树于簨之上者案汉礼器制度而知　礼器疏壶大一石瓦甒五斗者汉礼器制度文　书益稷疏柷敔之状经典无文汉礼器制度其说皆然　诗行苇疏汉礼器制度注勺五升径六寸长三尺【有瞽疏亦引之】　春秋疏汉礼器制度云冕长尺六寸　两汉诸儒去古未远己不能尽识三代遗制凡冕服车旗类以汉礼制度为据其所臆度者无以名之则曰犹今某物然孔贾疏义又谓去汉久远虽汉法亦不可考　后汉书光武纪注汉制度曰帝之下书有四【建武元年】又曰汉礼制度曰人君之居前有朝后有寝　舆服志注汉制度曰戎立车以征伐　百官志注胡广汉制度曰特进在三公下　礼仪志注谢沈书曰太胡广博综旧仪立汉制度蔡邕依以为志谯周后改定以为礼仪志　儒林传序注胡广汉制度曰天子岀有大驾法驾小驾
　　汉中庸说
　　志中庸说二篇注师古曰今礼记有中庸一篇亦非本礼经盖此之流
　　汉石渠礼论
　　隋志石渠礼论四卷戴圣撰【梁有羣儒疑义十二卷戴圣撰　前汉传圣以博士闻人通汉以太子舍人论石渠　志议奏三十八篇石渠】　后志注石渠论曰乡射合乐而大射不何也韦成曰乡人本无乐故合乐以同其义【礼仪志】冠朝服戴圣曰冠委貌也朝服布上素下缁帛带素韦韠【舆服志】　王制正义石渠论白虎通云周以后稷文武特七庙张融以石渠论证七庙　诗既醉正义石渠论云周公祭天用大公为尸　通典汉石渠议曰乡请射告主人乐不告何也戴圣曰请射告主人者賔主俱当射也乐所以乐宾也故不告宣帝甘露三年三月黄门侍郎临奏经曰乡射合乐大射不何也戴圣曰乡射合乐者质也大射人君之礼仪多故不合乐也闻人通汉曰乡射合乐所以和百姓也大射不合乐者诸侯之礼也韦成曰乡人本无乐故合乐所以和百姓而同其意诸侯当有乐故不云合乐时公卿以成议是又继宗子议引石渠礼议曰经云宗子孤为殇言孤何也闻人通汉戴圣云云
　　汉三礼　目录　解诂
　　后儒林传郑众传周官经后马融作周官传【唐志十二卷】授郑作周官注本习小戴后以古经校之取其义长者为郑氏学又注小戴所传礼记四十九篇通为三礼焉【注仪礼礼记又着鲁礼禘祫义答临孝存周礼难】　卢植传熹平四年拜九江太守作尚书章句三礼解诂时始立太学石经以正五经文字植上书曰少从通儒马融受古学颇知今之礼记特多回穴臣前以周礼诸经发起粃缪敢率愚浅为之解诂愿得将能书生二人诣东观专心研精合尚书章句攷礼记失得庶裁定圣典刋正碑文古文科斗近于为实而厌抑流俗降在小学中兴通儒班固贾逵郑兴父子并悦之今毛诗左氏周礼各有传记与春秋相表里宜置博士为立学官以广圣意岁余拜议郎校五经【元行冲曰小戴礼行于汉末马融为传卢植合二十九篇为之解世所不传　隋志北中郎将卢植注礼记十巻　诗疏引卢植礼记注】　马融传注三礼　隋志今周官六篇古经十七篇小戴记四十九篇凡三种唯郑注立国学郑撰三礼目录一卷【梁有陶景注一卷亡正义每篇案郑目录】唐志郑注小戴礼记二十卷【卢植注卷同】又礼议二十卷注周官十三卷注仪礼十七卷
　　汉周礼解诂【又见上】
　　礼疏马融传云杜子春永平之初年且九十能通其读颇识其说郑众贾逵往受业焉众逵洪雅博闻又以经书记转相证明为解逵解行于世众解不行然众时所解说近得其实独以书序言作周官则此周官也失之矣逵以为六乡大夫则冢宰以下及六遂为十五万亘千里之地甚谬焉云云谓之周官传　郑序云世祖以来通人达士大中大夫郑少彰【名兴】及子大司农仲师【名众】议郎衞次仲侍中贾君景伯南郡太守马季长皆作周礼解诂又云窃观二三君子之文章顾省竹帛之浮辞其所变易灼然如晦之见明其所弥缝奄然如合符复析斯可谓雅达广揽者也二郑者同宗之大儒今赞而辨之庶成此家世所训也
　　周礼古今文
　　天官注嫔故书作賔疏言故书者郑注周礼时有数本刘向未校之前或在山岩石室有古文考校后为今文古今不同郑据今文注故云故书作賔【天官注緌今礼家定作蕤　今礼家定赍作资】　桓谭新论古秩礼记有五十六卷　崇文目礼记字例异同一卷
　　周礼三家
　　天官疏周礼之内郑康成所存注者有三家司农之外【郑众字仲师】又有杜子春郑大夫大夫者郑少赣二郑皆康成之先故言官不言名字杜子春非已宗故指其名也【后舆服志注引郑众周礼传】
　　魏三礼解
　　王肃传肃善贾马之学而不好郑氏采会同异为尚书诗论语三礼左氏解肃父朗字景兴着易春秋孝经周易传肃撰定皆列学官　隋志王肃注周官礼十二卷仪礼十七卷礼记三十卷【刘昌宗礼音一卷】
　　三礼大义　宗略
　　隋志三礼大义十三卷又四卷杂大义三卷　北史后魏刘献之撰三礼大义四巻沈重着周礼义三十一卷仪礼义三十五卷礼记义三十卷【李公绪礼质疑五卷】　南史梁戚衮撰三礼义记礼记义四十卷简文礼大义二十卷【唐志十卷】　唐志元延明三礼宗略二十卷【隋志元延明五经宗略二十三卷】　后魏卢辩以大戴礼未有解诂乃注之
　　晋礼通论
　　儒林传董景道字文博三礼之义专遵郑氏着礼通论非驳诸儒演广郑防　范隆着三礼吉凶宗纪
　　晋礼博士
　　荀崧传元帝践祚【太兴初】周官礼记郑氏置博士崧上疏曰仪礼一经所谓曲礼郑于礼特明皆有证据宜置郑仪礼博士一人
　　宋新撰礼论
　　宋书传隆传元嘉十四年为太常太祖以新撰礼论付隆隆上所见五十二事表曰髙堂生颇识旧义师资相传共枝别干闻人二戴俱事后苍俄已分异卢植郑偕学马融人各名家　隋志梁有宋傅隆议二卷祭法五卷宋徐广礼论答问八卷【百余条】　史记礼书取荀卿礼论
　　宋何承天礼论
　　传先是礼论有八百卷承天删减并合以类相从为三百卷【何佟之读礼论三百篇畧皆上口周续之通毛诗六义及礼论】王俭抄写八帙又别抄条目为十三卷朝仪旧典晋宋来施行故事撰次无遗【宋志引礼论舆驾议】　隋志宋御史中丞何承天撰礼论三百卷【唐志云三百七卷】庾蔚之礼论钞二十卷王俭撰礼论要钞十卷贺玚要钞一百巻任预礼论条牒十卷【大司乐疏按条牒论云郊特牲疏案条牒论稷坛在社坛西】礼论帖三卷邱季彬论五十八卷【亡】　南史梁孔子祛续承天礼论一百五十卷文中子礼论二十五篇十卷乐论二十篇十卷董常曰夫子以礼论乐论为敎化　唐会要圣厯元年张齐贤议案礼论王珉范甯等议有明堂每月告朔之礼王方庆云晋末礼乐扫地无复旧章军国所资临事议定宋何承天纂集其文为礼论隋大业中命学士撰江都集礼抄撮礼论更无异文会昌六年五月礼仪使奏按礼论晋太常贺循云庙以容主为限无拘常数　隋志梁有齐荀万秋抄略二卷礼答问有徐广二卷【梁十一卷】庾蔚之六卷王俭三卷何佟之十卷礼杂问有范甯十卷何佟之礼杂问答抄一卷梁有晋吴商礼难十二卷杂议十二卷又礼议杂记故事十三卷宋传隆议二卷缑氏礼记要钞一卷【隋辛彦之撰礼要】
　　宋礼记义疏
　　隋志礼记新义疏二十卷贺玚撰【梁有义疏三巻宋雷肃之撰】义疏九十九卷讲疏四十八卷皇侃撰义疏四十卷沈重撰义十卷何氏撰义证十卷刘芳撰【北史又周官仪礼义证各五巻】　经典序录梁皇侃撰礼记义疏五十卷【礼记释文引隠义云】
　　梁礼统　中庸讲疏
　　唐志贺述礼统十二卷【又有礼统郊祀六巻班固传注引礼统】　隋志梁武帝礼记大义十卷中庸讲疏一卷【大同十年张绾朱异贺琛述制防礼记中庸义　武帝撰讲疏及孔子正言使孔子祛检阅羣书以为义证】梁有仪曹郎邱季彬论五十八卷议一百三十卷疏六卷【亡】宋戴颙中庸传二卷
　　梁三礼义宗
　　唐志崔灵恩周官集注二十卷【南史传四十卷】又三礼义宗三十卷【传云四十七卷与今不同南史三十卷】　梁传灵恩徧习五经尤精三礼三传【陆诩习灵恩三礼义】　唐会要王方庆云梁崔灵恩撰三礼义宗但捃摭前儒因循故事　书目梁天监中国子博士崔灵恩撰三十卷其书合周礼仪礼礼记诸儒之说敷绎其义凡一百五十六篇【义宗始于明天地以下岁祭终于明周礼仪礼礼记废兴义　庆厯中髙阳许闻诲为之序】　唐儒学传孔颖达闇诵三礼义宗
　　隋江都集礼
