<!-- { "loadSidebar": true } -->
　　始　唱名自雍熙二年始　庭赐袍笏自祥符元年始　糊名之制始于淳化而诸州糊名自明道二年始易书之制立于祥符而诸州易书自景祐四年始　进士以防擢髙第自天圣二年叶清臣始　廷试不黜始于嘉祐之二年三嵗一举始于治平之四载　赐钱燕集始于开宝八年【玉嗣宗】　未命官先解褐始兴国二年【吕正】　金吾给七驺传呼自蔡齐始　熙宁六年始赐新进士钱三千缗为期集费自余中始渡江后赐千七百缗　新进士廷谢始淳熙二年　旧制赐宴琼林苑舍法行改赐于辟雍宣和复旧绍兴十八年始赐宴于礼部贡院　咸平二年二月试于太常寺景德三年正月试于国子监天圣五年正月试于武成庙　自崇宁至政和中都外郡咸有贡院贡院之备昉此　三元淳化二年孙何　咸平五年王曾　庆厯二年杨寘　皇祐元年冯京　嘉祐四年始更贡士令奏名者才二百人　举人兼经赋论策自更制后惟绍兴十四年二十九年两行之而止　初贡士踵唐制犹用公卷宝元中贾昌朝言可罢自是不复有　张方平知贡举言文章之变与政通今设科选才专取辞艺士惟性资之敏而学问以充之故道义积于中英华发于外以文取士所以叩诸外而质其中之蕴也　路授为长赋张方平摈斥而其文遂正刘几为僻句欧阳修革去而其风复雅　嘉祐间尚西昆体而欧阳修典举首取古文绍圣后尚王氏説而陈瓘主别试多取史学　仁宗凡十三贡举官进士四千五百七十人诸科四千九百五十四人特奏名四千九百八十七人设科取士非古也畴咨登庸尧靡遗野明目达聪舜称得人立贤无方汤辅尔嗣济济多士文王以宁鹤鸣子和鸢飞鱼跃何其盛也于时虽有三徳六徳之辨八元八凯之殊三宅三俊之异非规规以此绳度人才准的斯世司徒所掌徳行暨艺皆以六别乐正所职曰术曰教俱以四名恒因其资是训是迪王制选俊造进论定任官似若区别而比闾族党事举言意象轩濶浑浑如也汉以经术求士士为青紫而明经唐以辞艺取士士为科目而业文　孝廉失之缪辟举失之诡限年失之同九品失之伪
　　古者学校选举之法始于乡党而达于国都教之以徳行道艺而兴其贤者能者盖其所以居之者无异处所以官之者无异术所以取之者无异路是以士有定志而无外暴蚤夜孜孜惟惧徳业之不修而不忧爵禄之未至夫子所谓言寡尤行寡悔禄在其中孟子所谓修其天爵而人爵从之盖谓此也若夫三代之教艺为最下然皆犹有实用而不可阙其为法制之密又足以为治心养气之助而进于道徳之归此古之为法所以能成人才而厚风俗济世务而兴太平也今之为法不然虽有乡举而其取人之额不均又设太学利诱之一途监试漕试附试诈冒之捷径以啓其奔趋流浪之意其所以教者既不本于徳行之实而所谓艺者又皆无用之空言至于甚弊则有所谓空言者又皆怪妄无稽而适足以败壊学者之心志是以人才日衰风俗日薄朝廷州县每有一事之可疑则公卿大夫官人百吏愕眙相顾而不知所出是可以验其为教之得失矣盖尝思之必欲乘时改制以渐复先王之旧而善今日之俗则必如明道先生熙宁之议然后可以大正其本而尽革其末流之弊如曰未暇则莫若且均诸州之解额以定其志立徳行之科以厚其本罢去词赋而分诸经子史时务之年以齐其业又使治经者必守家法命题者必依章句荅义者必通贯经文条举众説而断以已意学校则遴选实有道徳之人使専教导以来实学之士裁减解额舍选谬滥之恩以塞利诱之途至于制科词科武举之属亦皆究其利病而颇更其制则有定志而无奔竞之风有实行而无空言之弊有实学而无不可用之才矣此其大畧也云云【朱文公议】

　　玉海卷一百十六
<子部,类书类,玉海>
　　钦定四库全书
　　玉海卷一百十七
　　宋　王应麟　撰
　　选举
　　铨选
　　王者各有所贵尧舜贵道徳夏贵功商贵老周贵同姓秦贵法吏西汉贵才谋东汉贵经术魏贵文章晋贵名理周隋贵氏族观其所贵知治体之优劣然最无谓者其氏族乎
　　周司士　汉选部　魏九品官人法【见科举】
　　夏官司士下大夫二人中士六人下士十有二人掌羣臣之版【版名籍故书版为班】以徳诏爵以功诏禄以能诏事以久奠食【王制曰司马辨论官材论进士之贤者以告于王而定其论论定然后官之任官然后爵之位定然后禄之】凡邦国三嵗稽士任而进退其爵禄　通典乡大夫乡老举贤能而賔其礼司徒教三物而兴诸学司马辨官材以定其论太宰诏废置而持其柄内史赞予夺而贰于中司士掌其版而知其数择材取士如此之详也【天官太宰当为尚书令非吏部之任今吏部之始宜出于夏官之司士云】汉成帝建始四年初置尚书有常侍曹主公卿事又有二千石曹掌郡国二千石后汉改为吏曹主选举祠祀【东汉初置选职】尚书令总之后又为选部【灵帝以梁鹄为选部尚书董卓以周毖为吏部尚书】魏改选部为吏部主选事【陈羣延康元年始建九品官人之法拜吏部尚书毛玠亦为之崔琰及玠为丞相椽典选举　赵戬为尚书选部郎许靖除尚书郎典选举　文帝俾防军将军主武官选　吴有选曹尚书】裴子野曰周礼始于学校论之州里告诸六事而后
　　贡于王庭其在汉家州郡积其功能然后为五府所辟五府举其掾属而升于朝三公参其得失尚书奏之天子一人之身所阅者众一贤之进其课也详故官得其才魏晋易是所失多万品千羣俄折于一面庶僚百位専断于一司吏曹按阀阅而选举不遑访采于乡邑江总表曰汉置五曹魏隆八凯
　　汉郡国选举【又见前】
　　龚胜为司直郡国皆谨选举　后传冯严上疏曰故事州郡所举上奏司直察能否以惩虚实　郎顗言今选举皆归有司非有周召之才而当则哲之重不如还属尚书【宦者传】　陈蕃为光禄勳与五官中郎将黄琬共典选举上疏曰陛下宜择从忠善尺一选举委尚书三公　吕强上疏曰旧典选举委任三府三府有选参议掾属咨其行状度其器能若无可察然后付之尚书今但任尚书或复敕用　梁沈约上疏曰汉代无士庶之别学优而仕始自乡邑本于小吏干佐方至文学功曹积以嵗月乃得察举人才秀异始为公府所辟迁为牧守入作台司汉之得人于斯为盛　唐薛谦光上疏曰汉法所举之主终身保任雄之坐田仪责其冒荐成子之居魏相酬于得贤　韦嗣立上疏曰古者取人先采乡曲之誉然后辟于州郡州郡有声然后辟于五府才着五府然后升之天朝用一人所择者甚悉擢一士所歴者甚深　陆贽上疏曰周命伯煚慎简乃僚汉求多士不惟公府辟召而已又有父任兄任皆得为郎魏晋以后暨于国初采择庶官多由选部惟髙位重职考庶官之有成者请而命焉晋山涛为吏部尚书中外员品多所啓授宋以蔡广为尚书徐羡之云黄散已下悉以委之广犹以为失职【宋书云选案黄纸録尚书与吏部尚书名故广云书纸尾】匡衡随牒在逺方注师古曰随选补之常牒不被超擢者　何武传欲除吏先为科例以防请托　王制注命于天子者天子选用之如今诏书除吏矣
　　晋山公啓事
　　山涛泰始间【通鉴在十年】涛为吏部尚书典选十余年每一官缺辄择才资可为者啓拟数人得诏防有所向然后显奏甄拔人物各为题目时称山公啓事子简领吏部欲令朝臣各举所知以广得才之路史臣曰恵絶臣名恩驰天口世称山公啓事者岂斯之谓与【通典涛用人皆先密啓然后公奏举无失才凡所题目终始如其言惟用陆亮寻以贿败　陆贽曰晋山涛为吏部尚书中外品员多所啓授】　隋志总集类山公啓事三卷别集类山涛集九卷【梁五卷又一本十卷齐裴聿注】　唐志山涛啓事十卷　唐会要王方庆上疏曰山涛啓事称皇太子而不言名　山公啓事法帖有之云侍中尚书仆射奉车都尉新沓伯臣涛言臣近啓崔谅史曜陈淮可补吏部郎诏书可尔此三人皆众可称谅尤质止少华可以崇教虽大化未可仓卒风尚所劝为益者多臣以为宜先用谅谨随事以闻　文选注引山涛啓事曰保傅不可不高天子之选又引贾弼之山公表注【蜀志注世説注引啓事　啓事曰臣欲以郗诜为温令诏可寻义啓有异同之议请更选之】　傅咸正始中任何晏以选举内外众职各得其才　王戎户调门选
　　晋选例　梁选簿　选品　元魏停年格
　　晋传李为吏部刋定选例而着令　李重着选曹箴　王戎领吏部始为甲午制凡选举皆先治百姓然后授用【沈约曰东西两汉左雄孤絶于前南北二晋山涛莫嗣于后】　宋时吏部尚书领吏部删定三公比部四曹谢庄上表孝武曰提钧悬衡委之选部一人之鉴易限天下之才难源请大臣各举所知付尚书铨用不从大明二年【六月戊寅】分吏部尚书置二人以散其权【庄及顾觊之补选职】省五兵后还置一尚书齐和帝时梁武帝表曰前代选官皆立选簿贯鱼有次臧否素定自今选曹宜立簿使冠屦无爽名实不违天监中徐勉为尚书定百官九品为十八班【七年正月定官品】又撰选品三卷【唐志职官类徐勉梁选簿三卷　谢览三世居选部　谢庄再典选至举又三为此职　隋志梁勲选格一卷】后魏吏部统吏部考功主爵三曹孝明时神二年尚书崔亮为停年格不问贤愚以停解日月为断刘景安与书曰殷周以乡塾贡士两汉由州郡荐才魏晋因循又置中正朝廷察孝防惟论章句不及治道立中正不考才行空辨姓氏宜改张易调反为停年格以限之谁复修厉名行哉后甄琛等踵行之魏之失才自亮始【太和十六年七月壬戌诏选举每以季月本曹与吏部铨简】薛淑上言选曹惟取年劳不问贤否义均行鴈次若贯鱼勘簿呼名一吏足矣数人而用何谓铨衡请令王公荐贤依汉立四科不从东魏元象元年【一云二年】乃革崔亮年劳之制务求才实【一云髙澄摄尚书始改年劳之制衡镜之美辛术一人而已】齐王俭曰选曹之始近自汉末今若反古使州郡贡计王府辟士与众共之犹贤一人之意隋制尚书举其大者侍郎铨其小者五品以上中书门下择之六品以下选部奏而授之一命以上州郡无复辟置【通典以为执政参吏部之职吏部总州郡之权　牛为尚书选举先徳行后文才侍郎髙孝基鉴赏机寤推心委任隋之选举于斯为最】唐三铨　选格　四事　十铨　宏词　拔萃又武选　小选
