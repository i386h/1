<!-- { "loadSidebar": true } -->
　　纪武徳七年二月丁巳【十七日】贞观十四年二月丁丑【十日】皆幸国子学亲临释奠　礼志皇帝视学设大次于学堂后皇太子次于大次东设御座堂上讲榻北向皇太子座御座东南西向其日皇帝乘马祭酒帅监官学生迎于道左皇帝入次执经侍讲执如意者与文武学生皆就位堂下侍中奏外办皇帝升北阶即坐皇太子乃入就位在位皆再拜侍中敕皇太子王公升皆再拜乃坐执读执经释义执如意者授侍讲秉诣论义坐问所疑退以如意授执者还坐皆降若赐防则侍中宣制皇帝返次羣官既会皇帝还监官学生辞于道左　陆徳明武徳七年髙祖已释奠召博士徐文逺等各讲经徳明随方立义徧析其要帝大喜赐帛五十匹　徐文逺髙祖幸国学观释奠文逺发春秋题论难风生【诏诸王公子弟各就学】　孔颖达贞观四年为祭酒诏讲孝经颖逹作颂　吕温颂曰辟雍沈沈天子所临或弦或歌讲古述今其徒八十缨弁森森濊貊羌髳咸咏徳音羽林孤儿亦垂青衿
　　建隆幸国子监
　　建隆二年十一月己巳【九日】幸大相国寺移幸国子监三年正月癸未【二十五日】幸二月丙辰【二十三日】幸四年四月丁亥【六日】幸国子监谒文宣王庙【遂幸武成王庙】七月丁夘又幸　周显徳二年以天福普利禅院初建国子监国初又増置学舍太祖亲撰先圣及亚圣賛十哲以下分命宰臣两制撰太祖三幸国子监阅土木之功落成　建隆元年二月太祖幸国子监诏加饰祠宇及塑绘先圣先贤先儒之像帝亲制文宣王及兖公二賛　艺祖即位之月首幸国学次月又幸【祖宗故事云建隆元年正月初幸二月再幸】　范祖禹于帝学言之曰启祐后嗣立太平之基范百禄上哲宗视学疏又言之曰祖宗隆儒师古躬化天下之意而续通鉴长编会要曰厯等书皆逸不载【防实録本纪太祖以建隆二年十一月始幸国子监三年正月又幸】　赵师民劝讲箴在太祖神武披攘亲驾辟廱真儒有光
　　太平兴国幸国子监　端拱幸太学
　　太平兴国四年二月二十一日【壬子】幸国子监因幸玉津园习射　端拱元年八月庚辰【二十六日】车驾幸国子监谒文宣王庙命博士李觉讲周易泰卦赐防段【帛百匹】移幸玉津园习射辛巳上谓丞相曰朕昨日听说泰卦文理深奥足以为君臣鉴戒与卿等遵守之赵普等顿首谢政要上幸国子监谒文宣王毕召觉令对御讲説觉
　　曰陛下六飞在御何敢辄升髙坐帝为降辇令有司张防幕设列坐觉讲泰卦从臣皆列坐因述天地感通君臣相应之防帝説
　　讲防卦者太宗李觉　真宗冯元　仁宗杨安国　髙宗髙闶
　　淳化幸国子监
　　淳化五年十一月丙寅【十七日】上幸国子监赐直讲孙奭五品服因幸武成王庙徧阅塑像至郭子仪曰名将无震主之威宜其祀享至李晟曰徳宗播越非晟克复则唐运已去咨嗟久之复幸太学赐羣臣坐时侍讲李至执经讲尧典一篇未毕令奭讲説命三篇帝曰尚书主言治世之道説命最备文王得太公髙宗得傅说皆贤相也至事不师古以克永世匪説攸闻上曰诚哉是言因叹曰何髙宗之时而有贤相如此饮从官酒三行赐奭帛三十匹
　　咸平幸国子监　景徳幸国子监【见观书】
　　咸平二年七月甲辰幸国子监谒先圣因览壁画三礼图移幸武成王庙复至国学命学官崔偓佺讲大禹谟赐绯祭酒邢昺以下银防还幸崇文院阅羣书命从臣纵览登秘阁观太学圣制墨迹恻怆久之赐秘书监杨徽之等器帛职掌緍钱【秘丞刘锴献幸太学颂九月壬午以为直史馆】
　　天圣幸国子监【阅三礼图】
　　天圣二年八月己卯【二十四日】幸国子监谒文宣王召从臣升讲堂令直讲马符説论语一篇赐三品服已而观七十二贤讃述阅东序三礼图因问侍讲冯元三代制度元引经以对又幸武成王庙还幸继照堂宴从臣【赐符金紫】
　　庆厯幸国子监
　　庆厯四年五月壬申【十一日】幸国子监谒文宣王有司言旧仪止肃揖而上再拜之【赐直讲孙复五品服】又幸武成王庙又幸玉津园观稻燕从臣射于园中上中的者九五年正月己巳诏择地建学
　　元祐幸大学　荣观集
　　元祐六年十月十五日庚午朝献景灵宫退幸国子监诣文宣王殿行释奠礼一献再拜幸大学御崇化堂召宰臣执政官亲王赐坐监官侍立学生坐东西庑侍讲吴安诗执经祭酒豊稷讲无逸终篇国子监进书籍凡七十部轴上命留论语孟子各一部遂幸武成王庙肃揖酌献赐稷三品服学官赐帛先是八月戊子朔学士范百禄请视学故有是举【书目有元祐幸大学仪一卷】　书目元祐六年十月庚午释奠大学礼成学正汪浃记视学始末及以诗章赋颂奏记类为荣观集五卷　宣和中幸太学学谕莫若纪奉安宣圣讫于临幸三十四条为崇圣恢儒集三卷
　　崇宁幸太学辟雍
　　崇宁三年十一月四日甲戌幸太学辟雍【先是十月六日定仪注】书手诏赐司业吴絪等【学官迁秩赐章服两学授官免举赐帛】宣和四年三月辛酉幸太学命祭酒韦寿隆讲书无逸司业权邦彦讲诗下武学官迁秩赐诏并御制宣圣賛【幸精防造士二斋】
　　绍兴幸太学
　　绍兴十四年二月戊子司业髙闶等上表请车驾幸大学七月诏宣王复古采芑着咏于新田世祖纬文建武肇兴于大学云云将欵谒于先圣仍备举于旧章三月十八日【己巳】车驾幸太学只谒先圣御崇化堂命礼部侍郎秦熺执经髙闶讲泰卦赐三品服遂幸飬正持志二斋上览太祖真宗徽宗所制賛文命有司悉取从祀诸賛并録以进遂颁手诏赐诸生乙亥上制文宣王賛其后又制七十二子賛并刋石太学【一本云出文宣三賛刻石赐学宫】上曰唐明皇作賛斥先圣先师之名非尊儒重道之意闶曰尤见圣学髙出前代之上二十六年十二月二十一日臣僚请以御制賛石本赐诸郡学校从之
　　淳熙幸太学【诏】　讲中庸九经
　　淳熙四年二月五日乙亥幸太学幸崇化堂命礼部侍郎李焘执经祭酒林光朝讲中庸九经一段【光朝释行之者一谓一乃中庸上曰深得圣人之防先儒未及】次幸武学诏曰【诏词周必大所草】昔我艺祖开基之月首幸国学越二月又幸既宏先师之宇复审象而为賛本原治道厥有深防太上中兴开设学校乘舆临幸儒术益光肆朕纉图储精稽古爰以仲春谒欵将圣躬释菜之礼阐中庸之义洙泗遗风俨然在目朕甚嘉之夫孝于事亲忠于事君学之本也业精于勤行成于思学之序也子大夫其念哉当为君子之儒毋慕人爵之得初降诏上谕执政曰朕得两句云云执政奏大哉王言及幸学复谕曰多士济济可嘉四方闻之亦须兴起亦幸武学文武并用弛张之术也复赐钱二万緍修葺五月二十四日诏重塑文宣武成王并从祀十二位旧像权迁于首善阁下上谓塑像多俗王淮等奏以禁中善本宣布学官俾之重塑依政和新仪制度六月十三日以幸学诏书颁行诸路十九日光朝请刻训辞于琬琰以风动四方从之
　　嘉泰幸太学
　　嘉泰三年正月二十八日幸太学祭酒李寅仲讲尚书周官篇礼部侍郎林采执经诏有勉忠孝笃行义之训
　　淳祐视太学
　　淳祐元年正月戊申十日临视太学祭酒曹觱
　　讲大学吏部侍郎杜范执经御制圣贤十三賛
　　宣示诸生厘正从祀隮五贤黜安石诏有明义
　　理脩文行涵养忠厚砥砺廉隅之训　咸淳三
　　年正月二十日幸太学讲中庸首章三句　亲
　　屈车驾临幸太学崇儒术也制定六经罢黜百
　　家揭正道也奋辞摛藻昭囘云汉明圣作也秘
　　殿之下锦几之上论经居前劝诵在后道问学
　　也
　　释奠
　　释奠释菜祭之畧者也古之入学者释菜礼其先师其学官四时之祭乃皆释奠释奠有乐无尸后世不徧举于四时独春秋行事而已记曰释奠必有合乐国有故则否谓凡有国各自祭其先圣先师其国之无者必合邻国而祭之自孔子没后之学者莫不宗焉天下皆宗为先圣隋唐天下州县皆立学而释奠之礼遂以着令
　　周入学舍采　释奠
　　春官大胥春入学舍采合舞注始入学必释菜礼先师也菜苹繁之属【郑氏谓入学释菜苹蘩之属始立学释菜芹藻之属　礼书曰释菜之礼犹摰也妇人之摰枣栗腵脩若庙见则释菜弟子之摰束脩若礼于先师则释菜】　占梦乃舍萌于四方注舍萌犹释菜也古书释菜释奠多作舍字萌菜始生也　王制天子受命于祖受成于学出征执有罪反释奠于学以讯馘告注释菜奠币礼先师也诗曰在頖献馘疏大胥云舍菜文王世子亦云释菜注云释菜礼轻也唯释苹藻而已无牲牢币帛文王世子又云始立学者既兴器用币注云用币告先圣先师以器成则徒用币而无菜亦无牲牢也又云凡始立学者必释奠于先圣先师及行事必以币是释奠有牲牢币帛无用菜之文今注云礼先师不云祭先师则未必有牲牢也周礼宗伯师还献恺于祖司马职云恺乐献于社不云献恺于学者文不具　月令仲春上丁命乐正习舞释菜注将舞必释菜于先师以礼之夏小正曰丁亥万用入学文王世子凡学春官释奠于其先师秋冬亦如之【注官谓礼乐诗书之官周礼曰凡有道徳者使教焉死则以为乐祖祭于瞽宗此谓先师之类也若汉礼有髙堂生乐有制氏诗有毛公书有伏生亿可以为之也不言夏夏从春可知也释奠者设荐馔酌奠而已无迎尸以下事疏释奠无尸者主于行礼非报功也】凡始立学者必释奠于先圣先师及行事必以币【注谓天子命之教始立学官者也先圣周公若孔子疏立学为重故及先圣常奠为轻故惟祭先师　通典云周制】凡释奠者必有合也有国故则否【注国无先圣先师则所释奠者当与邻国合也若唐虞有防伯夷周有周公鲁有孔子则各自奠之不合也　刘敝曰合合乐也　乐书曰合舞与声】始立学者既兴器用币然后释菜不舞不授器【注释菜礼轻也释奠则舞舞则授器司马之属司兵司戈司盾祭祀授舞者兵也　释菜于虞庠】天子视学乃命有司行事兴秩节祭先师先圣焉【注使有司摄其事举常礼不亲祭之者视学观礼耳】　适东序释奠于先老【注亲奠之者已所有事也】学记云皮弁祭菜郑注礼先圣先师又云未卜禘不视学则祭菜与视学为一也凡释奠有六始立学一也四时有四通前五也王制师还六也释菜有三春入学释菜合舞一也衅器释菜二也学记皮弁祭菜三也秋颁学合声无释菜之文释币唯一即此衅器用币是也【三礼义宗四时入学不及先圣天子视学乃祭先圣】　祭义祀先贤于西学注周之小学疏祭先贤所通之经各于所习之学若瞽宗则在国虞庠为小学则在西郊　学之释奠有常时者春释奠先师秋冬亦如之是也有非时者始立学天子视学出征执有罪反以讯馘告必释奠焉是也释奠或施于山川庙社大祝大防同造庙宜社过大山川则用事反则舍奠甸祝舍奠于祖庙祢亦如之是也或施于学大司乐祭乐祖于瞽宗文王世子释奠先圣先师适东序释奠于先老王制出征执有罪反释奠以讯馘告是也或曰四代之学以舜禹汤文王为先圣当时左右四圣成其徳业者为先师配飨　释奠之礼有牲币有合乐有献酬
　　汉孔子庙【见羣祀类】
