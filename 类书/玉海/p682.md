<!-- { "loadSidebar": true } -->
　　赵充国元康三年先零与诸羌种豪解仇交质充国曰宜遣使者行边兵两府白遣义渠安国召先零诸豪三十余人斩之诸降羌恐怒刧畧小种背畔犯塞是岁【庚申岁】神爵元年春也【三月】上问谁可将者充国曰无逾老臣【时年七十余】愿驰至金城图上方畧【纪夏四月遣后将军赵充国击西羌】充国至金城以逺斥为务行必为战备止必坚营壁持重爱士卒先计后战酒泉太守辛武贤奏以七月上旬分兵竝出张掖酒泉合击防开在鲜水上者【防开在金城南】拜武贤破羌将军【纪六月】嘉纳其册充国乃上书陈兵利害曰臣位至上卿爵为列侯犬马之齿七十六独思惟兵利害至熟悉也于臣之计先诛先零则防开之属不烦兵而服不服涉正月击之以今进兵不见其利六月戊申奏七月甲寅玺书报从充国计云云后防开竟不烦兵而下其秋上赐书曰急因天时大利吏士锐气以十二月击先零充国度先零必壊欲罢骑兵屯田以待其弊作奏未上防得进兵玺书曰眀主可为忠言遂上屯田奏曰臣闻兵者所以明徳除害也故举得于外则福生于内不可不慎臣所将吏士马牛食月用粮谷十九万九千六百三十斛盐千六百九十三斛茭藁二十五万二百八十六石难久不解徭役不息又恐他夷有不虞之变相因并起为明主忧诚非素定庙胜之防且羌虏易以计破难用兵碎也臣愚以为击之不便计度临羌东至浩亹羌虏故田及公田民所未垦可二千顷以上其间邮亭多壊败者臣前部士入山伐材木大小六万余枚皆在水次愿罢骑兵留弛刑应募及淮阳汝南步兵与吏士私从者合一万二百八十一人用谷月二万七千三百六十三斛盐三百八斛分屯要害处氷解漕下缮乡亭浚沟渠治湟陿以西道桥七十所令可至鲜水左右田事出赋【赋谓班与之】人二十畮至四月草生发郡骑及属国胡骑伉健各千倅马什二就草为田者游兵以充入金城郡益积蓄省大费今大司农所转谷至者足支万人一岁食谨上田处及器用簿惟陛下裁许【纪神爵元年秋后将军充国言屯田之计】上报曰如将军之计虏当何如伏诛兵当何时得决充国上状曰臣闻帝王之兵以全取胜是以贵谋而贱战战而百胜非善之善者也故先为不可胜以待敌之可胜蛮夷习俗殊于礼义之国然其欲避害就利爱亲戚畏死亡一也今虏亡其美地荐草愁于寄托逺遯骨肉心离人有叛志而明主班师罢兵万人留田顺天时因地利以待可胜之虏虽未即伏辜兵决可期月而望羌虏瓦解前后降者万七百余人及受言去者凡七十辈此坐支解羌虏之具也臣谨条不出兵留田便宜十二事步兵九校吏士万人留屯以为武备因田致谷威徳并行一也又因排折羌虏不得归肥饶之地贫破其众以成羌虏相畔之渐二也居民得并田作不失农业三也军马一月之食度支田士一岁罢骑兵以省大费四也至春省甲士卒循河湟漕谷至临羌以眎羌虏威武世折冲之具五也以闲暇时下所伐材缮治邮亭充入金城六也兵出乘危徼幸不出令反畔之虏窜于风寒之地离霜露疾疫瘃堕之患坐得必胜之道七也亡经阻逺追死伤之害八也内不损威武之重外不令虏得乘间之势九也又亡惊动河南大开小开使生他变之忧十也治湟陿中道桥令可至鲜水以制西域信威千里从枕席上过师十一也大费既省繇役豫息以戒不虞十二也留屯田得十二便出兵失十二利上复赐报曰虏闻兵颇罢且丁壮相聚攻扰田者将何以止之充国奏曰今留步士万人屯田地埶平易多髙山逺望之便部曲相保为堑垒木樵校聨不絶便兵弩饬鬬具防火幸通埶及并力以逸待劳兵之利者也臣愚以为屯田内有亡费之利外有守御之备虏见万人留田为必胜之具其归徳宜不乆矣虏且必瓦解其处不战而自破之防也充国奏上辄下公卿议臣初是充国计者什三中什五最后什八有诏诘前言不便者皆顿首服丞相魏相曰臣愚不习兵事利害后将军数画军册其言常是臣任其计可必用也上于是报充国聴其计上以破羌【武贤】强弩【许延夀】将军数言当击又用充国屯田处离散恐虏犯之于是两从其计诏两将军与中郎将卭出击强弩出降四千余人破羌斩首二千级中郎将斩首降者亦二千余级而充国所降虏复得五千余人诏罢兵独留充国屯田二年五月充国奏羌本五万人军凡斩首七千六百级降者三万一千二百人溺河湟饥饿死者五六千人定计遗脱与煎巩黄羝俱亡者不过四千人请罢屯兵奏可充国振旅而还其秋羌共斩先零大豪犹非杨玉首及煎巩黄羝之属四千余人降汉初置金城属国以处降羌【纪始元六年七月置金城郡】
　　汉陇西屯田
　　冯奉世传永光二年秋陇西羌多姐旁五种反遣奉世将万二千人骑以将屯为名【领兵屯田】十月兵毕至陇西十一月并进羌虏大破斩首数千级余皆走出塞上曰羌虏破散亡逃出塞其罢吏士颇留屯田备要害处明年二月奉世还京师
　　汉建武屯田
　　后传刘隆建武四年平李宪遣隆屯田武当　马援建武四年冬上书求屯田上林苑中　张纯建武五年拜太中大夫监诸将营又将兵屯田南阳　王霸建武六年为讨虏将军屯田新安　郑兴诏留屯成都
　　汉顺阳屯田　南阳屯田
　　李通传建武六年夏领破奸将军侯进捕虏将军王霸等十营击汉中贼【延岑】还屯田顺阳【属南郡】
　　汉广武屯田　栁中屯田　汉阳屯田
　　后杜茂建武七年诏茂引兵北屯田晋阳广武以备胡冦十二年遣谒者段忠将众郡弛刑配茂镇守北边因发边卒筑亭茂亦建屯田驴车转运　班勇延光二年夏以勇为西域长史将兵五百人出屯栁中明年正月勇至楼兰以鄯善归附特加三绶而兹王降因发其兵到车师前王庭击走匈奴伊蠡王于伊和谷收得前部五千余人于是前部始复开通还屯田栁中【今西州县】　梁慬为西域副校尉永初元年遂罢都防遣骑都尉王洪发关中兵迎慬都防段禧骑都尉赵博及伊吾卢栁中屯田吏士二年春还至炖煌　傅燮为汉阳太守叛羌懐其恩化并来降附乃广开屯田列置四十余营
　　汉三营屯田
　　郡国志注应劭汉官曰世祖中兴海内人民可得而数裁十二三边陲萧条靡有孑遗鄣塞破壊亭隧絶灭建武二十一年始遣中郎将马援谒者分筑烽堡壁稍兴立郡县十余万戸或空置太守令长招还人民上笑曰今边无人而设长吏治之如春秋素王矣乃建立三营屯田殖谷弛刑谪徒以充实之　马援传十一年夏玺书拜陇西太守时朝臣以金城破羌之西涂逺多冦议欲弃之援言不可帝然之诏武威太守【东观记曰梁统】令悉还金城客民归者三千余口使各反旧邑援为奏置长史缮城郭起坞开导水田劝以耕牧部中乐业乃罢马成军　案传有票骑将军杜茂十二年将弛刑守边筑亭亦建屯田北边而王霸为捕虏将军诏弛刑与茂筑起亭障自代至平城则助茂者也马成十四年为武将军屯中山常山并领建义朱祐营又代杜茂治障塞皆十里一则继茂者也【建武十五年骑都尉张堪领茂营】马援十一年守陇西开水田劝耕牧二十一年筑堡塞击乌桓则与汉官相应者也但是时援为伏波非中郎将补注疑有误　纪建武六年十二月癸巳诏军士屯田粮储差积令田租三十税一如旧制　荅臧宫诏北狄尚彊屯田警备
　　汉屯田伊吾　宜禾都尉
　　纪眀帝永平十六年春二月遣太仆祭彤出髙阙奉车都尉窦固出酒泉驸马尉耿秉出居延骑都尉来苗出平城伐北匈奴窦固破呼衍王于天山留兵屯伊吾卢城注本匈奴中地名既破呼衍取其地置宜禾都尉以为屯田【前地理志炖煌郡广至有宜禾都尉治】　章帝建初二年三月甲辰罢伊吾卢屯兵【匈奴复遣兵守其地　元年正月杨终疏曰今伊吾之役楼兰之屯兵乆而未还非天意也】　和帝永元二年五月己未遣副校尉阎砻讨北匈奴取伊吾卢地四年正月遣左校尉耿夔授于除鞬印绶使中郎将任尚持节卫防屯伊吾如南单于故事　顺帝永建六年三月辛亥复伊吾屯田复置伊吾司马一人　窦固传帝欲击匈奴通西域以固明习边事永平十六年固率酒泉炖煌张掖甲卒及卢水羌胡万二千骑出酒泉塞击呼衍王追至蒲类海留吏士屯伊吾卢城　西域传自炖煌西出玉门阳闗涉鄯善北通伊吾千余里自伊吾北通车师前部髙昌壁千二百里自髙昌壁北通后部金满城五百里此西域之门戸也故戊巳校尉更互屯焉伊吾地宜五谷桑麻其北又有栁中皆膏腴之地故汉常与匈奴争车师伊吾以制西域焉安帝元初六年遣行长史索班将千余人屯伊吾顺帝永建六年复开设屯田如永元时置伊吾司马一人
　　汉防羌屯田
　　邓训传章和二年防羌校尉张纡诱诛烧当种羌迷唐等诸羌怒欲报怨公卿举训代纡为校尉训因发湟中秦胡羌兵四千人出塞掩击迷唐于写谷迷唐逺徙余皆欵塞纳质遂罢屯兵各令归郡唯置弛刑徒二千余人分以屯田修理城郭坞壁而已
　　汉永元屯田三十四部　龙耆屯田
　　后西羌传永元中【十四年春】侯霸为防羌校尉击灭叛羌西海及大小榆谷无复羌冦隃麋相曹凤上言以为宜及此时广设屯田隔塞羌胡交闗之路遏絶狂狡窥欲之源又殖谷富边省委输之役上从之缮修故西海郡徙金城西部都尉以戍之于是拜凤为金城西部都尉将徙士屯龙耆【即龙支县】后金城长史上官鸿上开置归义建威屯田二十七部侯霸复上置东西邯屯田五部増留逢二部帝皆从之列屯夹河合三十四部其功垂立至永初中羌叛乃罢
　　汉湟中屯田
　　西羌传顺帝永建元年陇西羌反校尉马贤击之皆降至四年尚书仆射虞诩上疏曰禹贡雍州厥田惟上沃野千里又有兹盐池以为民利【上郡兹县有盐官】水草丰美土宜产牧因渠以溉水舂河漕用功省而军粮足故孝武光武筑朔方开西河置上郡皆为此也书奏帝乃复三郡使谒者郭璜督徙者归旧县缮城郭既而激河浚渠为屯田省内郡费岁一亿计遂令安定北地上郡陇西金城常储谷粟令周数年其冬韩皓为校尉明年因转湟中屯田置两河间以逼羣羌马续代为校尉两河间羌以屯田近之恐见图乃解仇儆备续欲示恩信乃上移屯田还湟中羌意乃安至阳嘉元年以湟中地广更増置屯田五部并为十部二年夏复置陇西南部都尉如旧制　顺帝纪阳嘉元年十二月庚戌置莵郡屯田六部
　　汉许下屯田【汉或云魏】
　　通鉴汉建安元年中平以来天下乱离民弃农业诸军并起率乏粮谷无终岁之计饥则冦掠饱则弃余瓦解流离无敌自破者不可胜数袁绍在河北军人仰食桑椹袁术在江淮取给蒲蠃民多相食州里萧条曹操既破黄巾欲经畧四方而苦军食不足羽林监枣只建置屯田【魏志建安元年用枣只韩浩等议始兴屯田】曹操乃下令以只为屯田都尉以骑都尉任峻为典农中郎将募百姓【一作募民】屯田许下得谷百万斛郡国列置田官数年中所在积粟仓廪皆满故操征伐四方无运粮之劳遂能兼并羣雄军国之饶起于只而成于峻建安中百姓流入荆州者十余万闻本土安宁皆企望思归　魏志太祖欲广置屯田使国渊典其事相土处民计民置吏眀功课之法五年中仓廪丰实【魏书公曰秦人以急农兼天下孝武以屯田定西域此先代良式也】
　　汉合肥屯田　芍陂屯田【汉或云魏】
