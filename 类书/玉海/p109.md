<!-- { "loadSidebar": true } -->
　　汉书髙祖六年九月韩王信以马邑降匈奴七年冬十月冒顿围帝于白登七日用陈平秘计解围出八年上问刘敬对曰以适长公主妻之厚奉遗之九年冬上取家人子名为长公主以妻单于使敬往结和亲约惠帝三年春冒顿为书遗髙后辞极亵嫚髙后大怒召将相大臣议斩其使者发兵击之樊哙曰愿得十万众横行匈奴中中郎将季布曰哙可斩也前匈奴围髙帝于平城汉兵三十二万哙为上将军不能解围今伤夷甫起而哙欲揺动天下是面谩也且匈奴之犷悍得其善言不足喜恶言不足怒也后曰善报书谢之因献马遂和亲文帝六年十月单于遗汉书愿除前事复故约帝报书老上单于立中行説降单于令汉所输缯絮米糵量中必善美梁太傅贾谊上防曰天下之埶方倒悬匈奴嫚侮侵掠而汉嵗致金絮采缯以奉之足反居上首顾居下可为流涕者此也翫细娱而不图大患非所以为安也欲试属国施五饵三表以系单于【师古注爱人之状好人之技仁道也信为大操常义也爱好有实已诺可期十死一生彼将必至此三表也赐之盛服车乘以壊其目赐之盛食珍味以壊其口赐之音乐妇人以壊其耳赐之髙堂邃字仓库奴婢以壊其腹于来降者上以召幸之相娱乐亲酌而手食之以壊其心此五饵也　本】时匈奴强冦边上发兵以御之十一年正月晁错上言兵事曰臣闻汉兴以来胡虏数入边地小入则小利大入则大利髙后时再入陇西攻城屠邑敺畧畜产其后复入陇西杀吏卒大冦盗切闻战胜之威民气百倍败兵之卒没世不复自髙后以来陇西三困于匈奴矣民气破伤无有胜意今兹陇西之吏赖社稷之神灵奉陛下之明诏和辑士卒底厉其节起破伤之民以当乘胜之匈奴以少击众杀一王败其众而有大利非陇西之民有勇怯乃将吏之制巧拙异也故兵法曰有必胜之将无必胜之民由此观之安边境立功名在于良将不可不择也臣又闻用兵临战合刃之急者三一曰得地形二曰卒服习三曰器用利臣又闻大小异形强弱异势险易异备夫卑身以事强小国之形也合小以攻大敌国之形也以蛮夷攻蛮夷中国之形也今匈奴地形技蓺与中国异上下山阪出入溪涧中国之马弗与也险道倾仄且驰且射中国之骑弗与也风雨罢劳饥渇弗困中国之人弗与也此匈奴之长技也若夫平原易地轻车突骑则匈奴之众易挠乱也劲弩长防射疏及逺则匈奴之弓弗能格也坚甲利刃长短相杂游弩往来什伍俱前则匈奴之兵弗能当也材官驺发矢道同的则匈奴之革笥木荐弗能支也下马地鬬劔防相接去就相薄则匈奴之足弗能给也此中国之长技也以此观之匈奴之长技三中国之长技五陛下又兴数十万之众以诛数万之匈奴众寡之计以一击十之术也虽然兵凶器战危事也故以大为小以强为弱在俛仰之间耳夫以人之死争胜跌而不振则悔之无及也帝王之道出于万全今降胡义渠蛮夷之属来归谊者其众数千饮食长技与匈奴同可赐以坚甲絮衣劲弓利矢益以边郡之良骑令明将知习俗和辑其心者以陛下之明约将之即有险阻以此当之平地通道则以轻车材官制之两军相为表里各用其长技衡加之以众此万全之术也又言守边备塞之防曰胡人衣食之业不着于地其势易以挠乱边境何以明之胡人食肉饮酪衣皮毛非有城郭田宅之归居如飞鸟走兽于广埜美草甘水则止草尽水竭则移以是观之往来转徙时至时去此胡人之生业而中国之所以离南亩也今使胡人数处转牧行猎塞下或当燕代或当上郡北地陇西以候备塞之卒卒少则入陛下不救则边民絶望而有降敌之心救之少发则不足多发逺县才至则胡又已去聚而不罢为费甚大罢之则复入如此连年则中国贫苦而民不安矣陛下幸忧边境遣将吏发卒以治塞甚大惠也然令逺方之卒守塞一嵗而更不知胡人之能不如选常居者家室田作且以备之以便为之髙城深堑具蔺石布渠荅复为一城其内城间百五十歩要害之处通川之道调立城邑毋下千家为中周虎落先为室屋具田器廼募辠人及免徒复作令居之不足募以丁奴婢赎辠及输奴婢欲以拜爵者不足募民之欲往者皆赐髙爵复其家予冬夏衣廪食能自给而止此与东方之戍卒不习地势而心畏胡者功相万也上从其言募民徙塞下【本传】武帝元光元年匈奴请和亲上下其议大行王恢习胡事议曰汉与匈奴和亲率不过数嵗即倍约不如勿许举兵击之御史大夫韩安国曰匈奴负戎马足懐鸟兽心迁徙鸟集难得而制得其地不足以为广有其众不足以为强自上古弗属汉数千里争利则人马罢乏虏以全制其敝势必危殆臣故以为不如和亲羣臣议者多附安国上许之明年鴈门马邑豪聂壹因王恢言匈奴初和亲亲信边可诱以利致之伏兵袭击必破之道也上乃召问公卿王恢曰臣闻全代之时北有强胡之敌内连中国之兵然尚得养老长幼种植以时仓廪常实匈奴不轻侵也今以陛下之威海内为一天下同任又遣子弟乘边守塞转粟挽输以为之备然匈奴侵盗不已者无他以不恐之故耳臣窃以为击之便安国曰不然臣闻髙皇帝困于平城匈奴至者投鞭髙如城者数所平城之饥七日不食天下歌之及解围反位而无忿怒之心夫圣人以天下为度者也不以己私怒伤天下之功故乃遣刘敬奉金千斤以结和亲至今为五世利孝文皇帝又尝壹拥天下精兵聚之广武常谿然终无尺寸之功而天下黔首无不忧者孝文寤于兵之不可宿故复合和亲之约此二圣之迹足以为效矣臣窃以为勿击便恢曰不然臣闻五帝不相袭礼三王不相复乐非故相反也各因世宜也且髙帝身被坚执鋭雾露沐霜雪行几十年所以不报平城之怨者非力不能所以休天下之心今边境数惊士卒伤死中国槥车相望此仁人之所隐也臣故曰击之便安国曰不然臣闻利不十者不易业功不百者不变常是以古之人君谋事必就祖发政占古语重作事也自三代之盛夷狄不与正朔服色非威不能制强弗能服也以为逺方絶地不牧之民不足烦中国也且匈奴轻疾悍亟之兵也至如猋风去如收电畜牧为业弧矢防猎逐兽随草居处无常难得而制今使边郡久废耕织以支胡之常事其势不相权也臣故曰勿击便恢曰不然臣闻鳯鸟乘于风圣人因于时昔秦穆公都雍地方三百里知时宜之变攻取西戎辟地千里并国十四陇西北地是也及后恬为秦侵胡辟数千里以河为境累石为城植榆为塞匈奴不敢饮马于河置防然后牧马夫匈奴独可以威服不可以仁畜也今以中国之盛万倍之资遣百分之一以攻匈奴譬如以强弩射且溃之痈也必不留行矣若此则北发月氏可得而臣也臣故曰击之便安国曰不然臣闻用兵者以饱待饥正治以待其乱定舍以待其劳故接兵覆众伐国隳城常坐而役敌国此圣人之兵也且臣闻之冲风之衰不能起毛羽强弩之末不能入鲁缟夫盛之有衰犹朝之有暮也今将卷甲轻举深入长敺难以为功从行则迫胁衡行则中絶疾则粮乏徐则后利不至千里人马乏食兵法曰遗人获也意者有他缪巧可以擒之则臣不知也不然未见深入之利也臣故曰勿击便恢曰不然夫草木遭霜者不可以风过清水明镜不可以形逃通方之士不可以文乱今臣言击之者固非发而深入也将顺因单于之欲诱而致之边吾选枭骑壮士隂伏而处以为之备审遮险阻以为其戒吾势已定或营其左或营其右或当其前或絶其后单于可擒百全必取上曰善廼从恢议六月将车骑材官三十余万匿马邑旁【安国】元朔三年通西南夷东置苍海北筑朔方公孙谏上使朱买臣难以置朔方之便发十防不得一【传】宣帝元康中匈奴遣兵击汉屯田车师者不能下上与后将军赵充国等议欲因匈奴衰弱出兵击其右地使不敢复扰西域魏相上书谏曰兵义者王兵应者胜兵忿者败兵贪者破兵骄者灭此五者非但人事乃天道也今边郡困乏难以动兵出兵虽胜犹有后忧恐灾害之变因此以生上从相言而止【相传】成帝河平元年伊邪莫演言欲降下公卿议议者或言宜如故事受其降光禄大夫谷永议郎杜钦以为今既享单于聘贡之质而更受其逋逃之臣是贪一夫之得而失一国之心拥有罪之臣而絶慕义之君也或者设为反间欲因而生隙受之适合其防使得归曲而直责不如勿受以昭日月之信抑诈谖之谋懐附亲之心从之【匈奴】严尤曰匈奴为害所从来乆矣未闻上世有必征者也周秦汉征之然皆未有得上防者周得中防汉得下防秦无防焉当周宣王时猃狁内侵至于泾阳命将征之尽境而还其视戎狄之侵譬犹蟁蝱之螫敺之而已故天下称明是为中防汉武帝选将练兵约赍轻粮深入逺戍虽有克获之功胡辄报之兵连祸结二十余年中国罢耗匈奴亦创艾而天下称武是为下防秦始皇不忍小耻而轻民力筑长城之固延袤万里转输之行起于负海疆场既全中国内竭以防社稷是为无策班孟坚賛曰久矣夷狄之为患也故自汉兴忠言嘉谋之臣曷尝不运筹防相与争于庙堂之上乎髙祖时刘敬吕后时【惠帝三年】则樊哙季布孝文时则贾谊晁错孝武时则王恢韩安国朱买臣公孙董仲舒人持其所见各有异同然总其要归两科而已搢绅之儒则守和亲介胄之士则言征伐皆偏见一时之利害未究匈奴之终始也自汉兴至今其与匈奴有修文而和亲之有用武而克伐之有卑下而承事之有威服而臣畜之诎伸异变强弱相反董仲舒欲守旧文颇増其约以为义动君子利动贪人如匈奴者非可以仁义説也独可説以厚利结之于天耳与之厚利以没其意与盟于天以坚其约质其爱子以累其心匈奴虽欲展转奈失重利欺上天杀爱子何察仲舒之论考诸行事廼知其未合于当时而有阙于后世也呼韩邪始朝汉议其仪萧望之曰宜待以客礼逊而不臣如其后嗣逃窜伏使于中国不为叛臣及孝元时议罢守塞之备侯应以为不可可谓盛不忘衰安必思危见识逺微之明矣若乃征伐之功秦汉行事严尤论之当矣春秋内诸夏而外夷狄夷狄之人圣人外而不内疎而不戚政敎不及其人正朔不加其国来则惩而御之去则备而守之其慕义贡献则接之以礼逊羁縻不絶使曲在彼盖圣王制御蛮夷之常道也
　　汉羣臣议匈奴　朔方十防
　　张汤匈奴求和亲羣臣议前博士狄山曰和亲便上问汤汤曰此愚儒无知【通鉴元狩三年】　严安上书曰今狥南夷朝夜郎降羌僰略薉州建城邑深入匈奴燔其龙城议者美之此人臣之利非天下之长防也【元朔元年】　主父偃上书言九事一事谏伐匈奴曰务战胜穷武事者未有不悔者也【元朔元年】偃盛言朔方地肥饶外阻河恬筑城以逐匈奴内省转输戍漕广中国灭胡之本也上览其説下公卿议皆言不便公孙曰秦时尝发三十万众筑北河终不可就已而弃之朱买臣难诎遂置朔方本偃计也【二年】　公孙迁御史大夫时东置苍海北筑朔方之郡数谏以为罢弊中国以奉无用之地愿罢之上廼使朱买臣等难置朔方之便发十防不得一谢曰山东鄙人不知其便若是愿罢西南夷苍海专奉朔方上廼许之【三年春】　匈奴扬雄上书曰往时尝屠大宛之城蹈乌桓之垒探姑缯之壁借荡姐之场艾朝鲜之旃防两越之旗近不过旬月之役逺不离二时之劳固已犂其庭扫其闾郡县而置之云彻席卷后无余菑惟北狄为不然真中国之坚敌也【建平四年谏不许单于朝书奏许之】
　　汉议匈奴
