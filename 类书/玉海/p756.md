<!-- { "loadSidebar": true } -->
　　至道瑞麦图
　　至道三年真宗即位五月甲戌夀州贡緑龟又上瑞麦一本百枝五穗图丙戌合州献麦两穗图丁亥黄州献麦两歧图　咸平四年五月己亥亳州言麦一茎两穗六月戊午益州言麦秀两歧祥符二年七月乙丑梓州言甘露降麦五歧三年六月戊申朔同州言麦五歧七月癸未原州言木连理麦四歧四年七月己亥光州言麦八歧九年五月辛未施州言麦两歧　天禧三年四月壬寅制玉宸殿观瑞麦七言诗赐近臣五月辛巳开封言麦一茎两穗
　　咸平嘉禾　景徳嘉禾图　祥符嘉禾图　嘉谷诗
　　咸平元年七月戊寅遣中使持后苑嘉禾一茎二十四穗示辅臣丙戌雅州言禾一茎十七穗二年九月壬寅徐州言禾一茎五穗戊申梓州禾一茎九穗十月辛亥洺州嘉禾合穗景徳元年正月乙未赵州献嘉禾合穗图四年十月己亥广成军上嘉禾芝草图九月乙酉卫州戊子徳州献嘉禾图　祥符元年十月壬辰嘉州言禾九穗木连理三年十月己酉岚州言嘉禾合穗四年十一月辛未隰州言异畆同颖六年七月己未召辅臣观粟于后苑有一本七穗至二十四穗者复阅御书及嘉禾图上作嘉谷诗赐近臣【是日皇太子从防】八月甲子出后园嘉谷图示近臣【翌日朝堂示百官】　夏竦和嘉谷诗琼粒蕃滋龙枝屈曲摇风秀色交卿霭垂颖余光近帝星东极龙枝环丘玉粒进瑞稻图状初擢一茎异刘钦之界内乍分三穗疑蔡茂之梦中维扬昔日
　　追媿稆生南海遐方遥惭九熟禾逊竒于同颖麦贻诮于两岐掩周祖之维穈陋汉宣之灵稷天孙助祭愿陪北里之禾清庙荐新敢继神仓之谷
　　景祐三年九月荣州言禾一茎九穗庆厯二年八月己亥河南府言夀安县嘉禾合穗皇祐五年三月资州言嘉禾一茎九穗及甘露降熙寜八年七月礼部言定州谷五陇合一穗成徳军嘉禾合穗九年七月又言渠州粟一苖九穗忠武军麦秀两歧凤翔二县一枝六穗火山军深忻濵州嘉禾合穗元丰二年十一月袁州粟一茎八穗至十一穗三年齐州禾一茎五穗睂州九穗越州二本合穗大观四年九月右相张商英言袁州产瑞禾髙逾九尺分布七穗上瑞禾图宋大雅十有二章诗曰彼修者禾相臣报上也请画瑞禾于中书省壁辛夘从之
　　祥符嘉禾合穗
　　九年八月壬午大名府言嘉禾合穗是夜老人星见于丙九月壬戌永静军言禾异垅合穗八年六月癸夘眉州言禾一本九穗七月乙丑卭州言禾一茎九穗祥符蚕麦顺成诗　天禧稼穑倍登诗
　　见御诗
　　天禧嘉谷图　玉宸殿瑞谷图【见御诗】
　　天禧二年十月辛丑资州言禾一茎九穗三年七月癸酉益州贡嘉谷一茎九穗图庚申深州言嘉禾异畆同颖四年七月辛酉召宗室近臣及寇准等观内苑嘉谷宴玉宸殿八月戊戌出瑞谷图示辅臣作歌　天禧元年七月丁巳渠州言禾一茎九穗　天圣八年八月丁亥【六日】诏辅臣两制元真殿观瑞谷赐宴蕋珠殿
　　天圣　皇祐瑞麦图
　　天圣六年六月陈州献瑞麦图两歧共秀命两制馆阁赋诗【五月陈州言瑞麦一茎二十穗】　皇祐三年五月辛亥眉州彭山县上瑞麦图凡一茎五穗者数十本上曰朕比禁四方无献瑞物今得西川麦秀图可谓真瑞矣赐田夫束帛以劝之六月丁亥无为献芝草上曰朕以丰年为瑞贤人为宝至于草木鱼虫之异焉足尚哉自今毋得以闻五年六月资州言麦秀两歧嘉祐三年六月绵州言麦一穗两歧七月泰州进瑞麦图一本百穗　伊阙之野有麦穟合干上飞白瑞麦字赐守臣　宋祁陈州瑞麦赋冠三辅之上者莫迩于陈接五谷之乏者孰先于麦当乘离之令序挺降麰之瑞殖盛气云郁混鳞隰之初霏宻穗金繁动星田之霁色两歧旁秀六穗牙出厥华芃芃厥颖栗栗田畯奔告守臣骇观伻来以图悉上送官它谷弗书示麦禾之最重吾王攸助知稼穑之惟艰沫北爰采罔劭乎力农关中益种无闻于锡祉讵若天极归贶明神效异偕蕃椒之盈升配命禾而合穗迎层宙之休气冠中田之嘉谷缋我于瑞图辨我于凡菽蒙至尊之渥惠播颂声于次上可以荐清庙之馨品下可以助外饔之食剂
　　景祐稻再熟
　　元年十月安州稻再熟成徳军言禾一本九穗
　　绍兴瑞粟　嘉禾　瑞麦
　　十四年八月抚州临川产瑞粟一本十九穗一本九穗一本八穗诏付史馆十二月朔潼州献嘉禾一茎九穗者二【十五年作瑞粟呈祥之曲有嘉生骈穗之句】十五年正月二日戊申泸南献嘉禾九穗十九年四月台州寜海生瑞麦一本两穗二十五年郊赦文云灵芝连叶于庙柱昭朝飨之孝祥嘉禾合颖于甸郊备粢盛之洁荐
　　景定御制嘉禾嘉粟诗
　　四年九月昌化县进嘉禾嘉粟御制诗赐宰臣曰一徳交孚协两仪嘉禾嘉粟献珍竒祥呈属邑信非偶瑞应明禋若有期周纪唐封生秀颖汉歌郊庙产灵芝何如近在王畿内庆典珍符萃一时　祥符元年诸路大稔米斗七八钱　天圣六年十一月京西言谷斗十钱　庆厯八年庐州合肥县稻再实　祥符六年十月甲子亳州太清宫枯桧再生真源县菽麦再实上作歌示近臣八年八月庚寅知汝州杨亿言粟一本至四十穗　宋祁大有年颂【春三言夏七言秋九言冬六言】刘光世奏枯桔生穗髙宗斥之曰军中有十万铁骑乃为祥瑞其他皆不足信　宋祁代进亲稼殿新稻仪凤阁双竹诗表一禾实颖凖歳取之且千众节共苞示世支之维百　芒芒其稼参参其穑尧禾五尺汉苖九穗含滋发馨素颖玉鋭　八月其获乃登尔稼滞穗栖
　　原余粮厌野　异畆同颖一桴二米　纷十穗于唐禾粲六歧于温麦　广文王之声芑生丰水诞后稷之穑秠降有邰
　　瑞木　竹
　　汉白麟竒木　木枝内附
　　终军传武帝异其文拜谒者从上幸雍祠五畤获白麟一角而五蹄时又得竒木其枝旁出辄复合于木上上异此二物博谋羣臣军上对曰垂圣恩于勒成奉燔瘗于郊宫献享之精交神积和之气塞明而异兽来获宜矣今郊祀未见于神只而获兽以馈此天所以示飨也宜因昭时令日改定告元苴白茅于江淮发嘉号于营丘以应缉熙使着事者有纪焉今野兽并角明同本也众枝内附示无外也若此之应将有解编髪削左衽袭冠带要衣裳而蒙化者对奏上异之由是改元为元狩后数月越地及匈奴名王有率众来降者时皆以军言为中　明纪永平十七年本枝内附五月朝堂上夀注内附谓木连理也　西都赋神木丛生　洞冥记太初二年东方朔从西那国得风声木十枚实如细珠风吹枝如玉声曰缙云之世生于阿阁　京房易传木同本异枝其君有庆邻邑来附者吉
　　汉木连理
　　章帝元和中木连理生郡国　安帝元初三年正月丁丑东平陵上言木连理延光三年七月颍川上言木连理　东观记延和三年卫县定陵县木连理　宋志延光三年七月左冯翌有木连理王者徳泽纯洽八方合为一则木连理生　孝经援神契徳至草木则木连理朱草生【中兴书云王者徳泽浃洽八方大同则木连理】
　　賔连
　　木名　白虎通王者继嗣平明则賔连生于户阔逹生于房【连累相承象继嗣也】　瑞应图男女有别则生于房　宋志賔连阔逹生于房室王者御后妃有节则生　梁元帝览赋天不爱道地不爱宝賔连紫逹华平朱草　李徳裕瑞橘赋赩朱草与屈轶燿紫芝与賔连
　　阔达
　　瑞应图男女有别则生于房一名连逹【余见前】
　　平露
　　木名　瑞应图政平则生　白虎通王者使贤不肖位不相逾【官位得人】则平露生庭状如葢政平则正不平则倾一名平虑　宋志平露如葢以察四方之政其国不平则随方而倾　文苑英华平露赋不窥于牖可以辨百僚之贤不下于堂可以观四方之政平以表太平之时露以彰雨露之泽荐祉彤庭合荣紫殿亭亭茎擢的的规圆偶香阶之蓂荚对玉户之賔连似能存于明戒岂独效于休祥又赋云或政有所缺道有未光则低枝倾葢应事知方　沈封指佞草赋云平露之倾叶知方
　　紫脱
　　瑞应图王者仁义行则生　礼斗威仪君乘木而王政太平蔓竹紫脱为之常生　选王元长序紫脱华注礼斗威仪曰人君乘土而王其政太平则逺方神献紫脱宋均注北方物也
　　淮南子若木在建木西其华照下地末有十日　山海经少室山有木其枝五衢南山之首山有木其华四照汤谷有扶木九日居下枝一日居上枝十日所浴　搴弱水之九衢翫宻山之五色　迷谷四照之异文玉五色之竒穆天子传天子观姑繇之木注大木也
　　汉华平
　　文选东京赋植华平于春圃薛综注华平瑞木也天下平其华则平有不平处其华则向其方倾李善曰孝经援神契曰徳至于地则华平盛瑞应图曰木名　艺文类聚东观汉记曰章帝元和二年芝英华平日月不絶载于史官不可胜纪　册府元龟自元和二年至章和元年华平见郡国　宋志其枝正平王者有徳则生徳刚则仰徳弱则低汉元和中生郡国　瑞应图其枝平王者政令均则生　类要天子孝徳属于四海故有华平【瑞应图以双莲为苹】　梁简文南郊颂紫脱神草华平瑞芝唐贞观十七年五月雍州献三足乌己未湖州言甘露降润州言庆云见华平出于武门之池　顔师古圣徳颂华平挺干朱草曜芒　扬雄传甘泉赋注如淳曰并闾其叶随时政政平则平政不平则倾师古曰如氏所説自是平虑耳　吴淑事类草赋云蓂荚屈轶之祥濶逹华平之瑞
　　汉孝竹颂
　　见颂类　今慈竹也
　　魏连理木
　　文帝纪注连理之木同心之五采之鱼珍祥瑞物杂沓其间　魏都赋徳连木理仁挺芝草　延康元年木连理芝草生于乐平郡黄初初郡国二言木连理
　　晋木连理
　　宋志晋武泰始元年十二月至太康十年十一月木连理二十八【干宝记咸寜三年至太康元年木连理心生】　泰始二年六月壬申嘉柰一蔕十实生酒泉　成帝咸和六年庾亮献嘉橘一蔕十二实　宋孝武大明中芳香琴堂双橘连理改连理堂　湛方生木连理颂同根连柯本支俱昌晋元帝太兴三年十一月木连理生零陵　孝武太元十九年正月丁亥华林园延贤堂西北李连理　隋志木连理颂二卷晋太元十九年羣臣上
　　宋瑚连理
　　大明七年正月己酉瑚连理生郁林　瑚钩王者恭信则见
　　唐玉华宫木连理
　　武徳二年二月涪州言李连理贞观十八年十月八日山南献木连理交错玲珑有同罗木【目】一丈之干并【并】枝者二十余所二十一年正月玉华宫李木连理隔涧合枝【一云二十二年】　常衮贺太清宫连理柰云必有削衽之类亦表强干之休　潘炎李连理赋族茂宗荣盘枝合理　陈讽连理木赋灵根得地耸质齐芳分条表异合干呈祥肤含玉润文蔚龙章云交翼壮影附枝强晋得华林汉生广殿　韩愈河中府连理木颂
　　唐太原甘棠连理
　　开元十一年正月幸北都纪功太原府之南街有连理李及连理甘棠生于太原县　权徳舆贺连理棠云珍木敷荣异根合榦　潞州李连理【见十九瑞】　许州棠连理【上官説进图栁宗元有贺表】
　　唐瑞木
　　大厯十二年五月甲子成都人郭逺获瑞木一茎有文曰天下太平四字献之宰臣奏贺曰至徳之化先贲草木太平之时遂形文字望藏秘阁付史馆　叶镂五衢荣分四照　交屈轶友賔连　润矞露浏祥风　枝以万年为名木以五衢称瑞　平虑罗植于阶戺朱草丛生于庭霤　崔融表开阳门之肇建飞柱潜移太极殿之初营浮梁逺至
