<!-- { "loadSidebar": true } -->
　　马燧传燧平河中【贞元元年】还太原德宗赐宸扆台衡二铭【并序】以言君臣相成之美勒石起义堂西偏帝牓其顔以宠之【防要云止为题额】　宸扆铭曰求贤惟广辨理惟精逆心怫志必嘉乃诚顺旨茍容亦察其情斥去奸防全度中贞凡将有为靡不三思喜怒以节动静以时　台衡铭曰天列日星象垂于人圣人则天亦建辅臣以翼以弼为衡为钧如耳目应心如股肱运形【自求贤辨理至宣猷同德】　权德舆为燧行状云贞元元年上赐杜希全君臣箴公奉表贺因赐是铭各一首令男畅谢恩请掲而书于起义堂诏优荅曰比夫盘盂自铭亦兾辅佐同德　会要九年十月【册府元云元年恐防要误】上以燧平汴宋魏博河中功益高赐二铭并序　文苑英华燧请到御制箴铭曰援申甫以作诫绍唐虞而追踪目以勲贤称其威武内以为子孙藏外以垂金石刻
　　太平兴国戒子铭
　　太宗九子兴国八年并封上作戒子铭及诗赐之
　　太宗戒石铭
　　绍兴二年六月癸巳诏有司摹黄庭坚所书太宗戒石铭勒诸坚珉徧赐守令命刻之庭石置诸坐右七月癸酉吕頥浩等跋　洪迈曰耿焕野人闲话首篇颁令箴载蜀王孟昶为文颁诸邑云凡二十四句唯经表出者词简理尽遂成王言太宗书此以赐郡国立于聴事之南谓之戒石铭【铭曰尔俸尔禄民膏民脂下民易虐上天难欺】
　　至道制赵普碑
　　至道三年六月制韩王赵普神道碑铭亲八分书以赐之并额人谓三絶　皇祐二年六月制太师中令陇西郡王李用和神道碑仍篆曰亲贤之碑　仁宗御集有铭六卷
　　祥符泰山铭赞　防眞宫碑　泰山述二圣铭汾阴配飨铭　祀汾阴圣制　上清宫铭
　　明道宫碑
　　祥符二年五月戊午对辅臣于后苑出御制御书登泰山谢天书述二圣功德铭司命天尊仁圣天齐王同文宪王圣文宣王讃玉女像记示之十月丙午遣内侍以御制泰山铭赞九轴赐丁谓等寻分赐近臣十二月辛夘出圣制防眞宫碑示王旦等三年正月戊寅召近臣观龙圗阁书又至资政殿出圣制防眞宫碑九天司命天尊殿铭泰山重修圣像记上又制五言诗一首赐王旦等和　晏殊作东封圣制颂【见前】　四年二月辛酉祀汾阴壬戌上作汾阴二圣配飨铭河渎显圣灵源公西海广润王赞示辅臣又作七言诗赐留守向敏中三月壬午幸上清宫作上清宫铭及七言诗示近臣八月壬戌诏辅臣于后苑观御制御书祀汾阴二圣配飨铭记十八本九月辛卯内出圣制祀汾阴碑铭賛记凡十八本于朝堂示百官从御史赵湘之请也丁谓晁逈李宗谔杨亿等十三人咸上歌颂以赞盛美诏褒之五月五日辛卯对辅臣于崇政殿观御制汾阴铭赞　七年七月御制朝谒太清宫颂南京颂明道宫碑圣祖殿等铭賛示近臣八月丁丒于景福殿示辅臣十月己未诏奉祀陪位五使导驾扈从官勒名碑阴　书目眞宗御集铭六卷碑铭六卷賛八卷颂六卷
　　祥符宗室坐右铭
　　祥符三年九月时帝亲制五箴以自儆判宗正寺赵湘日对请御制文以戒宗室使知孝悌恭俭之节【湘言宗室风化所本宜有以训厉愿特制铭以赐南北邸】丁亥上作宗室坐右铭并注分赐宁王元偓以下因谓近臣曰凡为童稚时训导之为益且久茍聪悟者读书便能成诵终身不忘朕旧在藩邸先帝令朕遵行然宗子既众当须辅导得人自今十岁以上并令入学委时大雅教之判宗正寺赵湘请朕着箴以戒之又以示宗室因制此铭以申诲导可付学士院降诏赐之宁王等亦降诏谕意分赐并及湘谕之曰卿宗姓也故有此赐【防要与实録同】
　　祥符龙门铭
　　祥符四年祀汾阴囘三月癸未幸西京龙门山诸寺作游龙门诗有宝塔一新辉胜概玉毫遍饰罄殊功之句又作龙门铭
　　祥符内藏库铭
　　祥符四年九月辛未朔壬申上作内藏库铭【述先帝节用爱人之意】初命陈彭年撰记彭年表请圣文故从之五年八月辛丒幸内藏库观所立圣制内藏库铭亭　述储之通规昭祖宗之懿范　元丰有景福殿库诗
　　天禧防灵观铭
　　天禧元年二月戊寅作防灵观铭元符观颂思政论四年十一月癸丑赐辅臣防灵观铭石本　晏殊谢表汉章鸾藻述眞宇之有严龙篆龟趺播天声于不朽
　　天禧干文殿圣制碑　脩河碑
　　四年二月癸未朔诏滑州新建侩院赐名福宁院御制碑文以宠之作干文殿以奉安圣制碑石丁酉滑州言决河塞丙戌上作滑州脩河碑示近臣己亥以河平致祭庚子羣臣诣崇德殿称贺
　　熈宁制韩琦碑
　　熙宁八年十一月御制尚书令韩琦碑以宠勲旧
　　崇宁帝鼐铭
　　三年十月戊午
　　淳祐训亷谨刑铭【章圣七条　熙陵戒石十六字】
　　四年正月一日御制谓祖宗以仁立国以礼义廉耻待士大夫而有位者或淫于刑或冐于贿爰作二铭以儆以训　谨刑铭民吾同胞疾痛犹已报虐以威刑非得已仰惟祖宗若保赤子明谨庶狱恻怛温旨金科玉条豪析铢累夫何大吏蔑弃法理逮于郡邑滥用笞棰典听朕言式克钦止　训亷铭周典六计吏治条陈以廉为本乃良而循彼肆贪虐与豺虎均肥于而家多瘠吾民纵逭于法愧其冠绅货悖而入菑及后人我朝忠厚黜贪为仁咨尔羣辟是训是遵铭者名也因其器名书以为戒　帝尧作书灵后氏象形以铭钟鼎【事始】
　　御制箴赞颂
　　尧戒
　　淮南子人间训尧戒曰战战栗栗日谨一日人莫踬于山而踬于垤　孟子放勲曰劳之来之匡之直之辅之翼之使自得之又从而振德之　贾谊新书脩政语帝尧曰吾存心于先古加志于穷民帝舜曰取之以敬得之以敬　隋志防纬尧戒舜禹一卷　皇王大纪黄帝作舆几之箴以警宴安作金几之铭以戒逸欲　史记赵良曰虞舜有言曰自卑也尚矣
　　夏箴
　　周书文传解第二十五文王受命九年时维暮春在鄗召太子发曰吾语女所保所守厚德广惠忠信爱人君子之行夏箴曰中不容利民乃外次【孔晁注夏禹之箴戒书也利福业次舍于田】开望曰土广无守可袭伐土狭无食可围竭【开望古书名也】夏箴曰小人无兼年之食遇天饥妻子非其有也大夫无兼年之食遇天饥臣妾舆马非其有也国君无兼年之食遇天饥百姓非其有也【注古者国家三年耕必有一年之储非其有言流亡也】戒之哉弗思弗行至无日矣【有十年之积者王有五年之积者霸无一年之积者亡】　文选王元长策秀才文注周书夏箴曰小人无兼年之食妻子非其妻子也【太平御览引之】　文心雕龙夏商二箴余句颇存【吕氏春秋有商箴周箴】　五子之歌述大禹之戒其一曰皇祖有训　魏绛述夏训晏子述夏谚　汉志杂家大□三十七篇传言禹所作其文似后世语师古曰□古禹字墨子夏书曰禹七年水周书曰国无三年之食者国非其国也家无三年之食子非其子也贾谊新书大禹曰民无食也则我勿能使也功成而
　　不利于民我弗能劝也　胡广百官箴序曰墨子著书称夏箴之辞　后魏李彪曰传着夏氏之箴
　　唐陆机王羲之赞
　　太宗制晋史撰二帝及陆机王羲之赞
　　唐太宗凌烟阁功臣讃
　　志一卷
　　唐睿宗汉高祖讃
　　初学记赫赫汉祖应若兴云
　　唐顔子赞
　　见释奠类　金石録孔子弟子赞明皇与宋璟等撰元和十年十一月孟简立又睿宗撰老子孔子顔子赞
　　唐开元十八学士赞
　　开元十一年丽正学士进诗上嘉赏之自燕公以下十八人各赐賛以褒美之勅曰得所进诗甚为佳妙并据才能略为賛述上自于五色牋八分书之尹鳯翔赍就院散付学士寻勅画像书賛于含象亭车驾东行不果【又见圗类　十八学士名及賛并见后】
　　唐起义堂颂　啓圣宫颂【见宫室】
　　开元十一年正月辛卯幸并州上亲制起义堂颂及书刻石纪功于太原府之南街【详见堂类】　姬咏同原刘歌沛邑于昭义堂誓众资始天命所起于胥颂美
　　唐鹡鸰颂
　　宁王宪传宗时有鹡鸰千数集麟德殿廷木魏光乗作颂以为天子友悌之祥帝喜亦为作颂　颂云我所息宴桂宫兰殿九月辛酉雍渠伊见飞鸣行摇在原之趣急难有情逼之不惧顾惟凉德天下所效友于亲贤实以为教鲁卫分政游处其睽召之至庭邕邕怡怡蓐收御节寒露微结观此翔禽我心以悦昆季纵目咏诗棠棣良史爰褒有惭虚昧　张説和诗云神藻飞为鹡鸰赋　金石録鹡鸰颂明皇撰并行书
　　唐陜州听事賛
　　卢奂传为陜州刺史开元二十四年帝西还次陜嘉其美政题賛于听事曰专城之重分陜之雄亦既利物内存匪躬斯为国寳不坠家风寻召为兵部侍郎【又赐宰相竹扇及賛】　金石録明皇撰并行书开元二十四年十月
　　唐开元令长新戒
　　通鉴二十四年二月甲寅宴新除县令于朝堂上作令长新戒一篇赐天下县令　集古録宗自择县令一百六十三人赐以丁宁之戒天下为县者皆刻石今所得凡六【河内至舞阳　金石録又有开元二十六年六月诫牧宰勅】　令长新戒曰我求令长保乂下人人之所为必有所因侵渔浸广赋役不均使夫离散莫保其身征诸善理寄尔良臣与之革故政在惟新调风变俗背伪归眞教先为富惠恤于贫无大无小以躬以亲责躬劝农其惟在勤墨绶行令孰不攸遵曷云被之我泽如春　汉表云万户以上为令减万户为长
　　唐汜水纪功颂
　　见纪功
　　唐君臣箴
　　奉天之狩朔方节度使杜希全分兵赴难贼平贞元九年十二月迁检校尚书右仆射灵盐等州节度使献体要八章砭切政病帝嘉纳之赐君臣箴一篇　防要【旧史同】载箴云从谏则圣共理惟贤将负扆以虚心期尽忠而纳诲在昔稷契实正舜禹逮兹魏征佐我皇祖恋阙方甚嘉言乃昌词高理要入德知方纵彼千虑被于八章汝其夙夜明保朕躬华戎仰德时乃之风
　　唐政刑箴
　　崔位贺圣制政刑箴表云致理和平跻人寿域犹懐兢业重设箴规酌裁成立政之中求司牧措刑之本信成康之能事盖尧禹之用心可以万邦作孚千载垂范金石不朽日月俱垂勤万机于一日二日立盛德于先天后天　金石録德宗撰政刑箴八分书【贞元十四年十二月】　旧史贞元十二年十二月乙未上着政刑箴一首【以听政之余深思理本】　德宗谥册云政刑有箴宸扆有铭焕乎文明之化成也
　　建隆御制先圣二賛
　　国初増脩国子监学舎脩饰先圣十哲画像七十二贤及先儒二十一人像于东西廊之板壁建隆二年十一月己巳上幸学御制先圣文宣王及亚圣兖国公賛十哲以下命两制分賛之唐开元七年图七十二子于壁上作顔子賛而已　书目国子监两庙賛二卷太祖眞宗御制及羣臣分撰文宣武成王二庙賛　文宣賛曰尼父挺生河海标异祖述尧舜有德无位　梁元帝自图宣尼像为賛而书之
　　太平兴国戒子篇
　　太平兴国初太宗至东宫出戒子篇命皇子侍读郭贽注解且令委曲讲説以谕诸王【本传】
　　端拱修身箴　淳化赐进士箴
　　端拱三年三月壬寅御崇政殿亲试进士陈尧叟等赐第上作修身箴赐之勉以修身谨行稽古効官之意【初内殿策士赐诗至尧叟始易以箴】　淳化三年三月癸卯赐进士孙何等御制箴一首丙辰赐宴琼林苑又赐御诗三首己酉又赐儒行篇为座右之戒诗箴并赐时论荣之【唐故事礼部放榜勅下之日为闻喜宴于曲江近世多于名园佛庙】
　　淳化秘阁賛序
