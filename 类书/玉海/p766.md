<!-- { "loadSidebar": true } -->
　　志贞观十七年八月凉州昌松县鸿池谷有五石清质白文成字太宗遣使祭之曰天有承命表瑞贞石既旌髙庙之业又锡躬之祚迨于皇子治亦降贞符具纪姓氏甫惟寡薄弥増寅惧　防要贞观十二年六月六日滁州言野成茧徧于山阜至十三年野又食槲叶成茧大如柰色緑凡收六千五百七十石至十四年又收八千三百石十四年二月十四日陜州刺史房仁裕奏所管界内二百余里正月元日河水变清四日乃止十六年四月二日皇太子初立有雄雉飞集东宫明德殿前上问禇遂良是何祥也遂良对曰昔秦文公时有童子化为雉雌者鸣于陈仓雄者鸣于南阳童子言得雌者霸文公遂以为宝鸡祠汉光武得雄遂起南阳而有四海陛下旧封秦王故雄雉见于秦地所以彰表明德也上大悦曰立身之道不可无学十七年九月皇太子寝室中产素芝十四茎并为龙鳯形十八年十月八日山南献木连理交错玲珑有同罗目一丈之干并枝者二十余所司徒长孙无忌曰自顷嘉祥杂遝陛下推而不居遂令史臣阁笔无以示后因相率贺帝曰瑞应之来朕当苦心劳力以答天地何烦致贺二十一年八月十七日骨利干遣使朝贡献良马百匹其中十匹尤骏太宗各为制名乃叙其事曰喷沫则千里飞红流汗则三条振血尘不及起影不暇生二十年十一月汾州言青龙白龙见白龙吐物初在空中有光如火至地陷入地二尺掘之得金也二十一年正月玉华宫李树连理隔涧合枝　贞观中罽賔国献名马贞观四年二月陜州秦州河清十六年正月怀州河清十七年二月郑州河清二十三年四月灵州河清　髙祖册文翠鳯栖梧丹鱼在藻水浮元贝阶荣朱草要荒合轨鞮羯遐通没羽沉浪飞轮驾风　太宗册文龙乡委贡鸟服来仪文浮沼应龙在淀潏露飞甘卿云呈绚　太宗颂东池溟渤西苑嵎丘至德潜洽元化滂流先天不违灵物效质丹羽仪韶翠黄承辔甘露零草祥风应律嘉禾醴泉此焉自出　顔师古圣德颂勿用枹鼔无虞亭障賮纳鲛人朔班狼望至諴感庆休气致祥驯扰一角栖集五章华平挺干朱草曜芒良耜畟畟多稌穰穰国储亿庾家登万箱　政要贞观六年符瑞日至请封禅魏徴以为不可曰符瑞虽臻而罻罗犹宻二年太宗谓侍臣曰比见众议以祥瑞为盛事频有贺表如朕本心但使天下太平家给人足虽无祥瑞亦可比德尧舜昔尧舜在上百姓敬之如天地爱之如父母动作兴事人皆乐之发号施令人皆悦之此大祥瑞也诸州祥瑞并不用申奏　述圣赋瑞草竒色祥木嘉名交九衢而结影分四照以开荣　宪宗即位八月庚戌诏曰所宝惟贤至如嘉禾神芝竒禽异兽葢王化之虚美光武形于诏令春秋不书祥瑞自今不得上闻元和二年八月甲戌中书奏大瑞表闻中瑞下瑞申有司元日奏瑞依令式　开元礼正至朝贺给事中以祥瑞按俟于左延明门外入诣东阶下黄门侍郎跪奏祥瑞　元日奏瑞仲春告瑞太庙见张大隐传　开成三年五月诏诸道有三等祥瑞不得奏
　　唐祥瑞録
　　志杂传记类魏徴十卷【崇文目十卷】　隋志五行类瑞应图三卷【崇文目十卷又有稽瑞一卷】瑞图讃二卷祥瑞图十一卷杂传祥瑞记三卷符瑞记十卷许善心撰【沈约宋书有符瑞志三卷】嘉瑞记三卷陆琼撰【梁武敕陆云公撰嘉瑞记子琼述其防而续焉自永定迄至德成一家言】唐志杂家类顾野王符瑞图十卷又祥瑞图十卷侯亶祥瑞图八卷孙柔之瑞应图记三卷熊理图讃三巻【选注引瑞应图　后汉书注引孙柔之瑞图　文苑郑权表引熊氏瑞应图】　武德元年六月癸巳禁言符瑞者开元十三年九月丙戌罢奏祥瑞德宗大厯十四年闰五月丙戌宪宗元和元年八月庚戌罢献祥瑞文宗开成元年五月乙亥诏诸道有瑞皆无得以闻元日受朝奏祥瑞皆停　孙朴瑞箴曰妖至而防瑞至而狂恃物灭德未或不亡　桞宗元传著书一篇号贞符言唐家正德受命于生人之意曰仲尼书叙于尧曰克明俊德于舜曰濬哲文明于禹曰文命祗承于帝于汤曰克寛克仁于武王曰有道曽孙惟兹徳实受命之符后之好怪之徒乃始陈大电大虹鸟巨迹白狼白鱼流火之乌以为符受命不于天于其人休符不于祥于其仁商之王以桑谷昌以雉雊大宋之君以法星寿郑以龙衰鲁以麟弱白雉亡汉黄犀死莽恶在其为符也【通鉴贞观二年九月有白鹊巢于寝殿槐上合欢如腰鼓上命毁其巢縦鹊于野外】唐上党十九瑞图　潞州瑞应图　圣应图【又见啓圣宫】
　　防要开元十三年九月十三日【丙戌】潞州献瑞应图上谓宰臣曰朕在潞州靖共职业不知此事今既固请编録可召藩僚问其实事然后修图昔史官惟记灾异将令王者修德故春秋不书祥瑞唯记有年圣人之意明矣遂敕天下毋得奏祥瑞【纪开元十三年九月丙戌罢奏祥瑞】　旧史记景龙二年四月兼潞州别驾州境有黄龙升天尝出畋有紫云在其上从后者望而得之前后符瑞凡一十九事艺文志永王府长史陈宏书上党十九瑞图　纪开
　　元十一年正月庚辰次潞州以故第为飞龙宫　地理志上党县有啓圣宫本飞龙宫有瑞阁　张说潞州祥瑞颂十九首日抱戴月重轮赤龙逐鹿嘉禾黄龙羊头山北童谣仙洞大王山三垒疑山凿断赤鲤黄龙再见紫云李连理神蓍金桥紫气大人迹神人传庆　潘炎赋十四篇日抱戴月重轮赤龙据按潞河逐鹿嘉禾合穗黄龙见童谣漳河赤鲤黄龙再见九月紫气李树连理神蓍立金桥寝堂紫气　宗初临潞州景龙元年四月二十七日日有抱戴八月十四夜月重轮二年四月二十五日【一云十七日】防事据案假寐白鹤观道士见赤龙在案五月二十八日帝驰鞭逐鹿潞河获之八月二十五日长子县嘉禾合穗九月五日黄龙见州城东又童谣曰羊头山北作朝堂襄垣北有仙洞忽开十数里魏望气者言上党山有天子气故太武垒石为三封以厌之孝文见此山有伏龙遂断山东麓以厌之因名疑山景龙三年三月漳水上有赤鲤腾跃六月十五日黄龙再见于伏牛山九月九日壶口山东北有紫云光采照日延唐寺有李树连理十五日将朝京师使术士韩拟礼【一云韩礼】筮之卦未成而一蓍翘立拟礼曰此天人之瑞金桥在潞南二里有童谣云圣人执节度金桥十月二十五日由此桥朝京师还京后州内所居寝堂上有紫气七日不散宅内及州卫有大人迹长二尺五寸唐隆元年六月二十日夜除妖孽明日索祟嗣闻空中有人云临淄王诛韦氏相王得天下　张说述圣颂帝昔居是邦也紫云在天神光照室白鹿来扰黄龙上升陇出仙洞而神鱼跃山开禅穴而灵钟韵谣言合防巨迹引途嘉李傍连神蓍自起　将表潜龙之馆勒启圣之图　张九龄圣应图賛曰陛下龙潜上党或托类于云物或效灵于卜筮又以潞水之深山鹿之防走驰骑是获厉流不濡非力可能以明或跃葢天瑞非常之后以决如神之防　册文曰一蓍献兆百灵翼圣跃马截流水不敢竞潜龙变海池亦呈庆　大厯八年四月壬申潞州上言宗十九瑞阁有白鹤来翔　杜悰对文宗曰宗即位潞州奏十九瑞图　名贤画録云江都王画潞州十九瑞应图
　　唐二十一瑞
　　实録开元二十一年十月左丞相萧嵩率百寮奏曰所司奏今年祥瑞祥风起日抱戴嘉禾秀芝草生甘露降醴泉涌木连理同蒂竹再生李成实驯鸠元鹤慈乌鹡鸰宝鼎鱼铭钱刀字等二十有一事臣闻惟德感神惟祥祚圣祥风昭乎号令抱戴表以约忠嘉禾主以同文芝草明于敬老甘露洒神灵之液醴泉发德泽之滋草木秀其地灵羽毛呈其天瑞其余山川异气器用殊姿举而必然不可胜纪请宣付史官从之　旧纪元和二年八月甲戌中书奏先停诸道奏祥瑞伏以所献祥瑞皆縁腊飨告庙元防奏闻令后诸大瑞随表闻奏中瑞下瑞申有司其元日奏祥瑞请依令式从之
　　唐三瑞　四瑞
　　志礼部掌祥瑞凡景云庆云为大瑞其名物六十有四白狼赤兎为上瑞其名物三十有八苍乌朱鴈为中瑞其名物三十有二嘉禾芝草木连理为下瑞十名物十四大瑞则百官诣阙奉贺余瑞嵗终员外郎以闻有司告庙宗庙晨祼太庙令帅其属陈瑞物大阶之西上瑞为前列次瑞次之下瑞后又陈伐国之宝器太常四院一曰天府院藏瑞应及伐国所获之宝禘祫则陈于庙庭【门下侍郎元日冬至奉天下祥瑞】　崔祐甫奏礼部式列三瑞开元礼祭祀奠玉币若宗庙祼之日太庙令帅属陈瑞物泰阶之西上瑞为前列中瑞次之下瑞为后　贞观二年九月丁未诏大瑞听表闻诸瑞申所司
　　唐玉谍真纪
　　谢偃玉谍真纪云披丹霄而轩鹏翼架海而截鲸鳞俯拔嵩华仰廻星汉流雕矢于日谷横文劒于天外八狄承风九夷请朔航海极琛梯山穷贝宿彗收芒朝云解阵阶蓂晦落庭轶晨鲜【见封禅类】
　　建隆三瑞颂
　　王着传建康二年时亳州献紫芝郓州获白兎陇州贡黄鹦鹉着上颂曰庚申逮于辛酉休祥有三亳社紫芝汶阳白兎陇右黄鹦鹉其芝也共本殊茎无根自植其兎也明眸皓质厥性惟驯鹦鹉色禀中央状殊同类毛灿金丝舌传人意不逺千里上达九重颂美羣臣升歌清庙紫芝颂匪根其土匪叶于春枢电分彩天香降真擢秀尧风飞英舜日在晦含华逄时显质谠言获进愿比用于刍荛佞者难前讵争芳于屈轶白兎颂精分建卯瑞降穹玉肌莹澈霜毛混同和气内融竒形外皎白为色也位列金方王者好义是告殊祥兎为兽焉名载礼秩宗庙严禋俄呈异质黄鹦鹉颂金缕裁衣土惟方以色正琼簧转舌人异类而言同着因以献规太祖嘉其言下诏褒之　汴都赋乾象表贶坤维荐祉灵物仍降嘉生屡起穹负图龙马载文汾隂之鼎函德之芝肉角之兽箫声之禽同颖之禾旅生之谷游郊栖庭光畦冒畤非烟非云萧索轮囷映带乎阙角葱蔚乎城垒
　　干德瑞物旗　五瑞乐　四瑞乐　淳化五瑞曲【见乐类】
　　干德六年亲郊有司请制金鹦鹉【建隆三年陇州献之】驯象玉兎三旗【郓州献白兎驯象自来详见旗类】　绍兴二十五年八月十七日刑部郎许兴古言灵芝生于庙楹瑞麦秀于留都宜如汉齐房之歌制为乐章登歌郊庙诏学士院于圆坛景灵宫太庙所奏乐章増制　淳熙六年九月三日诏明堂免奏祥瑞上曰朕自有真祥瑞丰年是也　绍兴二十六年四月甲午诏诸路不得奏祥瑞上曰唯年丰可以为瑞真贤可以为宝
　　太平兴国瑞物六十三种图
