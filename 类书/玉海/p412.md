<!-- { "loadSidebar": true } -->
　　隋律厯志山谦之记云殿前三钟悉是周景王所铸无射也端门外钟案其铭题定皆夷则其西厢一钟验其镌刻乃是大蔟宋武平中原使将军陈倾致三钟小大中各一则今之太极殿前二钟端门外一钟是也按西钟铭则云清庙撞钟秦无清庙此周制明矣又一铭曰大蔟钟征则林钟宫所施也【武帝钟律纬云云】　音乐志梁武帝善钟律立为四器名之曰通又制十二笛用笛以写通声校古钟玉律并周代古钟并皆不差　晋义熙十二年五月庐江霍山获六钟献之十四年汉中崖际有铜钟十二出焉　　宋泰始四年二月丙申豫章获古钟　姚察有建康三钟记　郭缘生述征记洛阳太极殿大钟六
　　周金奏　金錞　镯　铙　铎　汉錞于　晋錞于
　　地官鼓人教六鼓四金之音声以晋鼓鼓金奏【注金奏谓乐作击编钟　镈师祭祀鼓金奏之乐掌金奏之鼓　钟师掌金奏以钟鼓奏九夏注撃金以为奏乐之节金谓钟及镈　疏凡作乐先击钟次撃鼓　传金奏肆夏之三】以金錞和鼓【注錞錞于也圜如碓头大上小下乐作鸣之与鼓相和　疏曰錞于之名出于汉之大予乐官　晋语赵宣子曰伐备钟鼓声其罪也战以錞于丁宁儆其民也　呉语鸣钟鼓丁宁錞于丁宁钲也　小师注和錞于】以金镯节鼓【注钲也形如小钟军行鸣之以为鼓节司马职曰军行鸣镯公司马执镯鼓进鸣镯　疏诗有钲人伐鼓形如小钟者据汉法而言】以金铙止鼓【注铙如铃无舌有秉执而鸣之以止击鼓司马职曰鸣铙且却卒长执铙　疏亦约汉法而知】以金铎通鼓【注大铃也振之以通鼓司马职曰司马振铎两】
　　【司马执之大阅三鼓摝铎　司马法曰铎声不过琅疏大铃亦约汉法知之　金铃金舌曰金铎三金皆大司马在军所用金錞不见在军所用作乐之时和鼓】　齐始兴王鉴为益州刺史什邡民段祖以錞于献鉴古礼器也高三尺六寸六分围二尺四寸圆如筩上有铜马以绳县马令去地尺余灌之以水又以器盛水于下以芒茎当心跪注錞于以手振芒则其声如雷后周自蜀得之皆莫之识斛斯徴曰此錞于也依干宝周礼注以芒筒将之其声极振乃取以合乐　宣和博古图説云其制中虚椎首而杀其下今乐府金錞就撃于地灌水之制不复考矣【今太常作伏虎于其上武舞入则撞之】　梁简文金錞赋协宫和征节徃通来映似月之遥羽飞如鳬之去旌军鱼丽而齐上阵龙膝而俱行望鸟云之入敌闻条风之入营听响而先登闻鸣而为节制六师之进旅惊三军之武志如陈器栢寝出鼎汾阴　刘贶太乐令壁记淳于圜如碓头大上小下垂以龙　　芒莛搏以和鼔沈约宋书云今人间时有之则宋非庭庙所用后周平蜀获之斛
　　斯徴观曰錞于也依干寳周礼注试之如其言
　　博古图有虎龙山纹圆花絷马龟鱼鱼双鱼鳯虎蜼錞【凡十九】
　　周木铎　夏木铎
　　左传襄十四年师旷曰夏书曰遒人以木铎徇于路注遒人行人之官木舌金铃求歌謡之言　书征每岁孟春遒人以木铎徇于路注遒人宣令之官木铎所以振文教　礼小宰正岁帅治官之属观治象之灋徇以木铎曰不用法者国有常刑注古者将有新令必奋木铎以警众使明听也木铎木舌文事奋木铎武事奋金铎疏檀弓云自寝门至于库门振木铎明堂位振木铎于朝天子之政也铎皆以金为之以木为舌则曰木铎以金为舌则曰金铎武事奋金铎者鼔人云金铎通鼔大司马云两司马振铎是也宫正春秋修火禁小司徒徇教灋乡师四时之征令有常者徇于市朝小司冦令刑象士师徇五禁于朝司燬氏中春脩火禁于国中皆以木铎　月令仲春先雷三日奋木铎以令兆民　汉食货志行人振木铎徇于路以采诗【师古曰行人遒人也】　鬻子禹曰教以事者振铎　子使诸儒金口而木舌　博古图有栖凤铎雷柄铎
　　鲁林钟　晋景钟　铭
　　左传襄十九年季武子以所得于齐之兵作林钟而铭鲁功焉注镈钟声应林钟因以为名【臧武仲曰夫铭天子令徳诸侯言时计功大夫称伐】　礼典庸器注司农云庸器有功者铸器铭其功春秋传曰云云　晋语魏颗却秦师于辅氏其勲铭于景钟【景公之钟　崔骃传勒景襄之钟】
　　齐镈钟　大钟
　　管子霸形篇桓公起行笋虡之间管子从至大钟之西大钟鸣管子曰古者言乐于钟磬之间者不如此言脱于口而令行乎天下游钟磬之间而无四靣兵革之虞公于是伐钟磬之县　淮南子齐景公铸大钟　博古图齐侯镈钟铭曰师于淄陲命汝政于朕三军缀成朕师旟之政乃敢用拜稽首弗敢不对扬朕辟皇君之锡休命择吉金鉄镐鐼□用作铸其宝镈用祈眉寿令命难老不显皇祖其作福元孙其万福纯鲁龢协而九事俾若钟鼓汝考寿万年永保其身俾百斯男又齐侯钟四铁镐镠鐼铝乃用作铸其宝钟周蛟篆钟铭曰择乃吉金万叶无疆用之协相昔张懐瓘在翰林时见古钟纪夏禹之绩皆紫金钿以蛟篆迟父钟铭曰迟父作姬齐姜龢林夹钟用昭乃穆穆不显龙光乃用蕲丐多福矦父洎齐万年眉寿子子孙孙无疆宝聘钟铭曰宫令宰仆锡聘钟十有二聘敢拜稽首汉辟邪钟二环钮钟二对螭钮钟
　　晋歌钟　寳镈
　　左传襄十一年十二月郑赂晋以歌钟二肆【注三十二枚疏歌必先金奏故钟以歌名之孔晁注钟以节歌也】及其镈磬【国语云宝镈注小钟也】女乐二八晋侯以乐之半赐魏绛绛始有金石之乐【国语悼公十二年】成十年郑赂晋以襄钟注郑襄公之庙钟　博古图
　　有齐侯镈钟铭四百九十二字宋公防钟铭曰宋公成之防钟【六钟铭文无异防字与茎通用】
　　楚九龙之钟
　　淮南子泰族训阖闾伐楚烧高府之粟破九龙之钟注楚为九龙之以县钟也　初学记十龙之钟【见贾谊新书】郑以楚金铸三钟
　　秦昭和钟
　　秘阁有秦昭和钟形制瑰谲其始得之豳雍间其铭首曰不显朕皇且十有三公直集贤院刘敞为赋曰阅故府之藏器歴先秦之遗踪云云上搫拏而夭矫若腾蛟兮升龙下纷结而扶倚状菱华与芙蓉洵款识之尚传兮邈沮颉之遗迹响沉潜以寂黙兮文幽晦而蔽匿　秦收兵器销以为钟鐻
　　伯牙递钟
　　汉王襃传圣主得贤臣颂曰伯牙操递钟注晋灼曰二十四钟各有节奏击之不常故曰递臣瓒曰楚辞云奏伯牙之号钟师古曰琴名是也【选注傅琴赋序齐桓公有鸣琴曰号钟　马融笛赋曰号钟高调】
　　丰山九钟
　　山海经曰丰山有九钟焉是知霜鸣郭璞曰霜降则钟鸣【后郡国志注】
　　汉大钟　奏咸池
　　淮南汜论训高帝总邹鲁之儒墨通先圣之遗教戴天子之旗乘大辂建九斿撞大钟击鸣鼓奏咸池扬干戚刘子文武篇【见乐类】　前志孔光奏钟工磬工员各一
　　人不可罢　魏高堂隆传青龙中西取长安大钟隆上疏　周礼疏后郑举汉法钟旋之上以铜篆作蹲熊及盘龙辟邪
　　汉高庙钟　温室钟【见室类】
　　三辅黄图高祖庙在长安西北故城中关辅记曰秦庙中钟四枚皆在汉高祖庙中三辅旧事云高庙钟重十二万斤汉旧仪云高祖庙钟十枚各受十石撞之声闻百里　古今乐録明帝徙二钟在南宫
　　汉钟虡乐　崇牙
　　后纪建武二十八年正月己巳赐东海王疆虎贲旄头钟虡之乐　郊祀志建章未央长乐宫钟虡铜人生毛时以为美祥　　上林赋撞千石之钟立万石之虡　甘泉赋金人仡仡其承钟虡嵌岩岩其龙鳞　西都赋列钟虡于中庭　　东京赋崇牙张镛鼓设　贾谊虡赋妙雕文以刻镂象巨兽之屈竒负大钟而欲飞　李尤钟虡铭曰鸿钟怒虡物得其宜　初学记引三辅黄图曰始皇造虡高三丈钟小者千石　隋卢贲曰周武克殷得鹑火天驷之应其音用七汉兴加应钟故十六枚而在一虡【郑注周礼二八十六虡】　东方朔传武帝时未央宫殿前钟无故自鸣
　　汉乐均
　　礼大司乐六律六同注国语曰律所以立均出度也古之神瞽考中声而量之以制度律均钟言以中声定律以律立钟之均疏中声谓上生下生定律之长短均即是应律长短者【注又云以黄钟之钟大吕之声为均疏欲作乐先击此二者以均诸乐钟师以钟鼓奏九夏郑云先击钟次击鼓论语始作翕如也谓金奏】　国语周景王将铸无射单穆公曰先王制钟大不出钧重不过石【注钧所以钧音之法也以木长七尺者系之以为钧】伶州鸠曰律所以立均出度也注均者均钟木长七尺有系之以均钟者度钟大小清浊也汉大予乐官有之　后汉律志天子以冬夏至御前殿合八能之士陈八音听乐均度晷景候钟律权土灰冬至阳气应则乐均清夏至阴气应则乐均浊【前志听工以律知日冬夏至一人】　张衡赋考理乱于律钧注乐叶图征曰圣人承天以立均宋均注均长八尺施弦以调六律五声傅毅舞赋奏均曲注乐叶图征曰圣人立五均均者亦律调五声之均也　月令疏易纬通卦验云夏至人主从八能之士或调黄钟或调六律或调五音【注金为钟革为鼓石为磬竹为管丝为弦】或调五声或调五行【注谓五英】或调律厯【谓六茎】或调阴阳【谓云门咸池】或调正徳所行【谓韶夏濩武】
　　汉黄钟
　　纪中平三年二月铸黄钟四注其音中黄钟也子为黄钟钟县于玉堂及云台殿前
　　汉黄钟乐器
　　见迎气乐
　　汉华钟　魏华钟
　　东都赋【东京赋同】发鲸鱼铿华钟注薛综曰海中有大鱼曰鲸海边有兽名蒲牢素畏鲸鲸鱼击蒲牢辄大鸣凡钟欲令声大者作蒲牢于上所以撞之者为鲸鱼钟有篆刻之文故曰华　景福殿赋开南端之豁达张笋虡之轮华钟杌其高县悍兽仡以俪陈体洪刚之猛毅声訇磤其若震
　　汉金镛　洪钟
　　东京赋设业设虡宫县金镛撞洪钟伐灵鼓　西京赋洪钟万钧猛虡趪趪　校猎赋撞鸿钟建九旒　河东赋鸣洪钟建五旗　礼仪志岁首钟鸣受贺
　　汉铙
　　礼鼓人疏铙如铃无舌者亦约汉法而知也　博古图有汉舞铙二舞戚一
　　魏防賔无射钟　唐防賔钟
　　魏都赋长庭砥平钟虡夹陈刘逵注曰文昌殿前有钟虡其铭曰惟魏四年岁在丙申龙次大火五月丙寅作防賔钟无射钟建安二十一年七月始设钟虡于文昌殿前岁月及铭各铸于钟之甬　王粲铭防賔曰皇命孔昭造兹衡钟纪之以三平之以六度量允嘉气齐允淑表声韶和民听以睦时作防賔永享遐福铭无射曰造兹衡钟有命自皇三以纪之六以平之厥量孔嘉厥齐孔时音声和协人徳同熙听之无射用以啓期　唐仪卫志乗舆入门太乐令命击防賔之钟左五钟皆应鼓柷奏采茨之乐至太极门戛敔乐止既入鼓柷奏太和之乐至门戛敔乐止
　　魏铜钟
　　杜防传黄初中为太乐令协律都尉汉铸钟工柴玉巧有意思防令玉铸铜钟其声钧清浊多不如法数毁改作
　　晋铜铎栈钟
