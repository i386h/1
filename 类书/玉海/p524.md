<!-- { "loadSidebar": true } -->
　　纪髙祖二年二月立汉社稷施恩惠赐民爵五年五月诏军吏爵不满大夫者皆赐爵为大夫故大夫以上赐爵各一级七大夫以上皆令食邑十二年二月诏赐燕吏六百石以上爵皆一级来归者赦之加爵亦一级惠帝三【即位五月赐民爵一级中郎郎中满六嵗爵三级四嵗二级外郎满六嵗二级中郎不满一嵗一级外郎不满二嵗赐钱万宦官尚食比郎中谒者执仗执防武士驺比外郎太子御骖乗赐爵五大夫舍人满五嵗二级元年赐民爵戸一级五年长安城成赐民爵戸一级】髙后一【元年二月赐民爵户一级】文帝二【即位赐民爵一级元年建太子赐为父后者爵一级】景帝七【三年六月立胶西中山王四年六月赦赐民爵一级七年四月丁巳立太子赐民为父后者爵一级中元年四月赦五年六月赦皆赐民爵一级后元年三月赐民爵一级中二千石诸王侯相爵右庶长三年正月太子冠赐民为父后者爵一级】武帝五【建元元年二月赦赐民爵一级元光元年四月赦赐民长子爵一级元狩元年四月丁夘立太子赐中二千石爵右庶长民为父后者一级元鼎四年十月祠五畤元封元年封泰山皆赐民爵一级】昭帝二【始元五年六月赐中二千石以下吏民爵各有差元凤四年正月丁亥帝加元服赐中二千石以下及民爵】宣帝十四【本始元年五月凤皇集赐吏二千石诸侯相下至中郎官宦吏六百石爵各有差自左更至五大夫赐人爵各一级孝者二级二年六月尊世宗庙赐民爵一级地节三年四月戊申立太子赐御史大夫爵关内侯中二千石爵右庶长天下当为父后者爵一级元康元年二月凤皇集甘露降赐勤事吏中二千石防下至六百石爵自中郎吏至五大夫佐史以上二级民一级二年三月以凤皇甘露降集赐吏爵二级民一级三年春四年三月神爵元年三月皆赐吏爵二级民一级神爵四年二月赐民爵一级四月颍川黄霸治行赐吏民有行义者爵人二级力田一级五凤元年正月太子冠赐列侯嗣子爵五大夫为父后者爵一级三年三月甘露二年正月皆赐民爵一级三年二月单于朝赐民爵一级】元帝八【初元二年正月赐云阳民爵一级四月丁巳立太子赐御史大夫爵关内侯中二千石右庶长天下当为父后者爵一级四年三月祠后土赐民爵一级永光元年三月二年二月赐吏民爵建昭五年三月赐民爵一级竟宁元年正月皇子冠赐列侯嗣子爵五大夫天下为父后者爵一级】成帝七【建始三年三月赐孝弟力田爵二级河平元年三月改元赐吏民爵四年正月赐孝弟力田爵二级鸿嘉元年二月赐民爵一级永始二年二月吏民入谷者百万以上加赐爵右更三十万以上赐爵五大夫四年正月赐云阳吏民爵绥和元年二月癸丑立太子赐天下当为父后者爵】哀帝二　平帝一　光武三【建武二十九年二月庚申三十年五月三十一年五月戊辰赐男子爵人二级】显宗六【中元二年即位四月丙辰赐天下男子爵人二级三老孝弟力田人三级爵过公乗得移与子及流人无名数欲自占者人一级永平三年二月甲子立太子十二年五月丙辰同十五年四月庚子赐男子爵人三级十七年五月戊子赐男子爵人二级三老孝弟力田人三级流人无名数欲占者人一级十八年四月己未赐男子爵人二级流民无名数欲占者人一级】肃宗四【永平十八年即位十月丁未大赦赐民爵人二级为父后及孝悌力田人三级脱无名数及流人欲占者人一级爵过公乗得移与子建初三年三月癸巳立后赐爵人二级三老孝悌力田人三级民无名数及流人欲占者人一级元和二年五月戊申诏祖宗旧事或班恩施其赐天下吏爵人三级九月壬辰诏凤皇黄龙所见亭部加赐男爵人二级先见者帛二十疋近者三疋太守三十疋令长十五疋丞尉半之它如赐爵故事】和帝三　安帝七　顺帝五　质帝三　桓灵献皆一　赐爵故事立社稷即位立皇太子王皇子皇太子冠改元征代力役募民徙塞【晁错言守备曰募民以往皆赐高爵复其家】封禅祥瑞帝加元服尊庙号褒吏治灾异匈奴来朝惠六年文后六年令民得卖爵荀氏汉纪曰赐民爵
　　所以宣恩惠慰人心也庾峻曰秦时不知徳惟爵是闻故闾阎以公乗侮其乡人郎中以上爵傲其父兄大事记普赐天下民爵自惠帝始　后纪注商鞅为秦制爵二十级赐爵者有罪得赎贫者得卖与人汉制赐爵自公士已上不得过公乗故过者得移授也【明帝纪爵过公乗得移与子注云云】
　　汉二十等爵　列侯印　执帛　执圭　上闻爵
　　百官表爵一级曰公士【师古曰言有爵命异于士卒也】二上造【言有成命于上也】三簮袅【以组带马曰袅言饰此马也】四不更【言不豫更卒之事】五大夫【列位从大夫】六官大夫七公大夫【加官公者示稍尊也】八公乗【得乗公家之车】九五大夫【大夫之尊也】十左庶长【卜式桑羊为之】十一右庶长【庶长言为众列之长】十二左更十三中更十四右更【更言主领更卒部其役使】十五少上造十六大上造【言皆主上造之士也　商鞅为大良造即大上造也白起为左庶长明年为左更迁为国尉明年为大良造公孙衍为大良造】十七驷车庶长【言乗驷马之车而为众长也】十八大庶长【又更尊也】十九关内侯【言有侯号而居京畿无国邑】二十彻侯【言其爵位上通于天子】皆秦制【左传正义云成十三年有不更女父襄十一年有庶长鲍庶长武春秋之世已有此名盖后世以渐増之商君定为二十非是商君尽新作也】彻侯金印紫绶避武帝讳曰通侯或曰列侯改所食国令长名相又有家丞门大夫庶子诸侯王高帝初置金玺盭绶掌治其国【蔡邕云汉制皇子封为王其实诸侯也汉旧仪云诸侯王黄金玺橐駞纽文曰玺】　髙纪五年五月诏曰民各归其县复故爵七大夫以上皆令食邑【师古曰七大夫公大夫也爵第七臣瓉曰秦制列侯乃得食邑令七大夫以上皆食邑所以宠之】又曰七大夫公乗以上皆髙爵也诸侯子及从军归者甚多髙爵吾数诏吏先与田宅及所当求于吏者亟与爵或人君上所尊礼久立吏前曽不为决异日秦民爵公大夫以上令丞与亢礼今吾于爵非轻也吏独安取此其令诸吏善遇髙爵八年春三月令爵非公乗以上毋得冠刘氏冠十二年三月诏有功者上致之王次为列侯下乃食邑为列侯食邑者皆佩之印赐大第室吾于功臣亡负矣【惠纪云爵五大夫上造以上】　续志列侯所食县为侯国【黄琼曰诸侯以戸邑为制不以里数为限】本注曰承秦爵二十等为彻侯【后避武帝讳为列侯】金印紫绶以赏有功功大者食县小者食乡亭得臣其所食吏民旧列侯奉朝请在长安者位次三公中兴以来唯以功徳赐位特进者次车骑将军【胡广汉制度曰功徳优盛朝廷所敬异者赐位特进在三公下不在车骑下】赐位朝侯次五校尉赐位侍祠侯次大夫其余以肺附及公主子孙奉坟墓于京师者亦随时见防位在博士议郎下诸王封者受茅土归以立社稷列侯特进朝侯贺正月执璧云云云关内侯承秦赐爵十九等无土寄食在所县民租多少各有戸数为限【荀绰晋百官表注曰时六国未平将帅家皆关中故以为号　古今注曰建武六年初令关内侯食邑者奉月二十五斛】注刘劭爵制曰春秋【襄十一年】有庶长鲍【左不更女父注秦爵　秦纪有庶长弗忌商鞅为左庶长白起为左更樗里子爵右更】商君为政修其法品为十八级合关内侯列侯凡二十等其制因古义古者天子寄军政于六卿居则以田警则以战在国则以比长闾胥族师党正州长乡大夫为称在军则以卒伍司马将军为号所以异在国之名也秦依古制其在军赐爵为等级其帅人皆更卒也有功赐爵则在军吏之例自一爵以上至不更四等皆士也大夫以上至五大夫五等比大夫也九等依九命之义也自左庶长以上至大庶长九卿之义也关内侯者依古圻内子男之义也列侯者依古列国诸侯之义也然则卿大夫士下之品皆仿古比朝之制而异其名亦所以殊军国也古者以车战兵车一乗步卒七十二人分翼左右公士步卒之有爵者上造造成也古者升司徒曰造士虽依此名皆步卒也簮褭御驷马者要褭古之名马也驾驷马者其形似簮不更者为车右不复与凡更卒同也大夫者在车左者也官大夫公大夫公乗五大夫皆军吏也吏民爵不得过公乗得贳与子若同产然则公乗者军吏之爵最髙者也云云自左庶长已上至大庶长皆卿大夫皆军将也所将皆庶人更卒故以庶更为名大庶长即大将军也左右庶长即左右偏裨将军也　货殖秦汉之制列侯封君食租税嵗率户二百千戸之君则二十万朝觐聘享出其中　列樊哙却敌赐爵国大夫【即官大夫】击章邯军赐爵列大夫【即公大夫】破李由军赐上闻爵【如淳曰魏文侯胜齐天子赏文侯以上闻见吕氏春秋晋灼曰名通于天子也】成武却敌赐爵五大夫破赵贯军赐爵卿攻宛陵先登赐爵封号贤成君东攻宛城西至郦赐重封【师古曰加二号】汉王赐哙爵为列侯号临武侯【商君为法于秦战斩一首者赐爵一级有军功者各以率受上爵】　曹参赐爵七大夫迁五大夫封执帛迁执珪【张晏曰孤卿执帛侯伯执珪以朝位比之如淳曰吕氏春秋得伍员位执珪古爵也　战国防楚昭阳曰官为上柱国爵为上执珪】　灌婴赐爵七大夫执帛执圭　夏侯婴赐爵七大夫五大夫执帛执圭赐爵封赐爵列侯号昭平侯　周勃下邑先登赐爵五大夫　傅寛以魏五大夫骑将从赐爵卿　朱博为丞相封阳乡侯食邑二千戸上书让曰故事封丞相不满千戸愿还千戸许之　表元朔三年十一月乙丑平津侯公孙以丞相诏所褒侯三百七十三戸征和四年六月丁巳富民侯车千秋以丞相侯八百戸　平当御史大夫至丞相以冬月赐爵关内侯注如淳曰汉仪注御史大夫为丞相更春乃封李竒曰以冬月非封侯时　关内侯食邑【旧无邑此特恩也】　田广明宗正徳典属国武萧望之李沮李息窦如意骑士孟已校尉敢陈汤后汉桓荣【又邓彪赐爵关内侯】
　　汉卖爵令
　　食货志文帝十二年错説上曰今募天下入粟县官得以拜爵帝从之令民入粟边六百石爵上造稍増至四千石为五大夫万二千石为大庶长各以多少级数为差【晁错言郡县之民得买其爵以自増至卿注师古曰二十等爵无卿盖谓其等级同卿者】景帝时上郡以西旱复修卖爵令裁其贾【音价】以招民【景纪后二年五月诏曰今訾算十以上召得官云訾算四得官亡令亷士失职注十算十万也】武帝时民多买复及五大夫千夫征发之士益鲜于是除千夫五大夫为吏不欲者出马令吏入谷补官郎至六百石入财得补郎羊请令民得入粟补吏入粟甘泉各有差【卜式数入财佐县官超拜中郎赐爵左庶长　黄霸入钱赏官补侍郎谒者复入谷沈黎郡补左冯翊二百石卒史】纪成帝鸿嘉三年夏四月令吏民得买爵贾级千钱
