<!-- { "loadSidebar": true } -->
　　宸章帝藻粲如琬琰之传神画圣谟较若天人之备【此表头神画圣谟及天人之备便见易与书之意如此方切题不可泛泛説御书经书也】启函拜赐拭目知荣窃以法始四营莫辩乎易文兼五典皆聚此书续东鲁之韦编发先秦之竹简意广大而孰测辞灏噩以莫窥其在累朝以为古训顾宣帝立梁丘之学岂革荄兹之谈彼明皇覩洪范之篇徒改陂颇之字【荄兹对陂颇亦工】未有留神乙夜探前经删妄论于九师掇徽言于四代写之缣帙示于荐绅体飞动于龙鸾义昭囬于星斗月将日就彰圣学于祗勤墨妙笔精竦侯藩之瞻戴懋乃非常之绩属我中兴之朝恭惟皇帝陛下识际道真行髙世表垂衣裳而致治葢取乾坤广视聼以御图一似尧禹故此躬行之至见乎心画之间【葢取乾坤一似尧禹上句説易下句説书与前表説云説日之意合而工则过之】教兼被于臣邻赐不殊于中外秘书深刻已参淳化之孝经方国咸颁逺陋汉光之手札【固可用不若更寻亲切事用之为佳】臣叨分符竹获覩寳奎【对未停当】八法难如徒惊端劲遒伟之状一圻所治愿布精防疏通之风
　　表断句须要有力如洪景卢但惊奎璧之辉从天而下莫测龙之秘行地无疆
　　罗畴老代髙丽修贡表全篇皆穏其间一聮云地濒日出每输倾藿之心天阔露零亦被蓼萧之泽二事人用之极熟此聮稍变言语遂为佳句大抵用事当如此不然则泛滥雷同矣其断句云矢来肃慎用昭逺慕之诚弓挂扶桑永荷诞敷之徳亦好
　　林虡谢赐修都城记表全篇皆好但断句无力其中云天造地设示根本于华夷阳曜隂藏壮规摹于今古警句也
　　之道表头不甚工　刘才邵表竒　袁植表伤于太长
　　前人表如谢上表固无用然其间亦有可用者如颂徳之类又谢修史成转官表则可用于进史表也【盘洲洪公拟宰臣贺复河南表有宣王复文武之土光启中兴齐人归郓讙之田不失旧物之句　齐斋倪公曰荆公表云旌旃所指燕及氐羌楼橹相望诞弥河陇此摘取诗语两字用之前辈多如此】
　　西山先生曰表章工夫最宜用力先要识体制贺谢进物体各不同累举程文自可概见前辈之文惟汪龙溪集中诸表皆精致典雅可为矜式录作小册常常诵之其他亦须徧阅
　　前辈表章如夏英公宋景文王荆公欧阳公曽曲阜二苏王初寮汪龙溪綦北海孙鸿庆诸公之文皆须熟诵而龙溪北海所作尤近场屋之体可以为式
　　一表中眼目全在破题二十字须要见尽题目又忌体贴太露如前辈庆云瑞粟野蚕成茧表用参着两仪之瑞五色雀瑞麦瑞芝用覩珍符于动植【便见三者分明】安南国谢加恩并赐对衣金带鞍辔表用式兼名器之荣葢只用两字该尽题目最可法也贴题目处须字字精确且如进书表实录要见实录不可移于日厯国史要见国史不可移于玉牒乃为工也
　　进书一门诸书体制各不同玉牒乃纪大事之书国史乃已成纪传之书实录乃编年之书寳训则分门日厯则繋日会要则会稡各是一体若出进玉牒表须当纯用玉牒事不可以他事之举此一端其余皆然若泛滥不切可以移用便不为工矣
　　大抵表文以简洁精致为先用事不要深僻造语不可尖新铺叙不要繁冗此表之大纲也
　　表有贺【郊祀　宗祀　册寳　建储　立后　诞生皇子孙　肆赦　祥瑞　改元　奉安史策礼成兵捷之类】有谢【赐宴　赐御制　御书　赐器服茶药等类　除授　转官加恩　代外国谢赐物】
　　【赐厯】经筵进读【正説　寳训三朝两朝　髙宗　孝宗仁皇训典　髙宗孝宗圣政　九朝通畧稽古录　通鉴纲目　帝学　续帝学　大学衍义　陆贽奏议　魏徴谏录　名臣奏议】进讲【易】
　　【书　诗　二礼　春秋　语孟　孝经　中庸大学讲彻赐象简金带鞍马香茶　　秘书省赐宴　读彻赐金砚匣余同　或赐御书御制诗及进诗】有进贡【进奉圣节　代外国贡献之类】有进书【玉谍　国史纪志传　实录　日厯　寳训　政要会要　仙源类谱　积庆图　御集　经武要畧　勅令格式　寛恤诏令】其体颇不同除单题易区处有总数事为一题者破题须包尽至于琐碎工夫尤为繁多且如出一贺册表非胸中有五六件册寳如何展布得一篇又有不可测者如宣和间顺州进枸杞表【綦北海作】固非场屋中出万一试日或遇此题平时不知枸杞为何物焉能作灵根夜吠之语哉须灯窻之暇将可出之题件件编类如初学记六帖艺文类聚太平御览册府元等书广博捜览多为之备向年尝见临安进野蚕茧及丝绵纱绢因谓同学者曰万一以此命题中间将何铺叙皆相顾无语某后拟一聮云檿丝纎纩无惭禹贡之供冰素方空不数齐官之献丝绵纱绢四者皆全须如此用工可也
　　夷狄贡献须考证今与中国通者几国且如安南国日本阇婆须考究在古为何国有何故事可以引用字面可以体贴如安南则有南交浪泊龙编铜柱之类若非素备宁免荒疎须将歴代夷狄传本朝会要参考则得之矣
　　刘三杰文字合中程忘写年月日臣某上表遂黜之代嗣髙丽王修贡表俱是先説袭封方及来王之意惟第一人黄符先説夲朝首聮云仰被王灵获承基绪敬修臣职敢后要荒罗畸曰中国明昌适际圣神之运逺邦奔走宜修臣子之恭虽不及嗣王之意亦以首言中国遂为第二
　　刘弇谢赐重修都城记表首聮先説迩臣而后及上圣不若前名以帝室为首又曰岐鼓靡闻于逮下峄山何补于示夸辞无所愧皆写诸琬琰之余家有其传非副在京师之比皆警聮也
　　宣和取燕山羣臣称贺令一馆职作表仍语以燕人悦则取之一句不得不使其人捜经句欲对未得王初寮曰何不曰昆夷维其喙矣遂用之
　　胡交修代谢赐御制御书夏祭神应记表曰圣谟焕发纪休应于柔只宸翰昭垂霈宠恩于迩服第二人便説御书不甚分明
　　欧阳瓌谢赐御制宣徳楼上梁文表曰端门层观虹梁郁起于中天奎画寳章芝检骤来于清禁首聮虽见赐宰臣之意而奎画寳章芝检不无稠叠矧是御制不应用奎画芝检此所以为第三人也又曰相周王之考室初无补于涓埃仰虞帝之作歌乃获窥于黼黻此聮却工【范同表曰五门岌业规摹非万户之奢肆笔纵横雕琢鄙两都之陋】
　　周益公代交趾进驯象表首聮云效牵灵囿备法驾之前驱已见象为有用又曰名应周郊之五路克协驭仪耳闻舜乐之八音能参率舞　靡惮奔驰幸舍鸢飞之跕跕无烦教扰俾陪兽乐之般般曲尽驯象生意【就试之士仅能形容画象及塑象俱不见驯服生动态度惟益公説出象之步趋来庭之意遂中首选】
　　华阳贺老人星见表曰金行贯叙颢气肃乎西成珠纬躔空祥辉丽乎南极干文朗润宵景澄夷又曰荐人君之夀既稽元命之图表天下之安又载西京之志一时庆语无出其右
　　谢景思曰荆公在金陵有中使传宣抚问并赐银合茶药公作表云信使恩言有华原隰寳奁珍剂増贲丘园五事见四句中言约意尽
　　攻媿楼公曰顺州得枸杞宿根于土中綦北海属聮曰灵根夜吠变异质于千年驲骑朝驰荐圣人之万夀眷荒裔沈藏之久实王师恢复之初物岂无知时如有待表既进天子为之改容
　　诚斋杨公曰有用古人全语而雅驯妥贴如已出者介甫贺册妃表云闗雎之求淑女无险诐私谒之心鸡鸣之思贤妃有警戒相成之道
　　四六有作流丽语者须典而不浮汪彦章贺神降万嵗山表云恍若壶天金成宫阙浩如玉海虹贯山川有作华润语而重大者最不多得曽子固云钩陈太防星纬咸若昆仑渤澥涛波不惊
　　起联
　　东观书林久徯汉仪之覩西昆防府载瞻周驭之临【东莱贺车驾幸秘书省】
　　皇治宪天垂宏模于万世史编系日昭成法于一王【倪正父进夀皇日厯】
　　徳茂重华接璿源而诒燕书严大典续寳牒以垂鸿【进夀皇玉牒】
　　侍言虎观陈三圣之宏规锡宴麟台讲一时之盛礼【周益公谢读三朝寳训终篇宴赐】
　　圣皇至孝荷神鉴之溥临清庙储祥挺灵华之秀发【説斋贺仁宗英宗室前柱上生芝草】
　　上圣绍休丕衍洪图之庆元储正位茂膺显册之仪【陈正父贺皇太子受册】
　　治继三朝丕阐诒谋之懿法垂万世聿严纪事之书【西山进三朝国史帝纪】
　　圣神御极广推徧覆之仁动植休共効太平之瑞【叶谦亨进五色雀瑞麦芝草图】
　　圣而济众亲成垂世之经予以驭臣例及称藩之国【李公彦代夏国谢赐圣济经】
　　烈祖文孙一本纉承之懿皇支帝载两全笔削之公【王器之进三祖类谱今上重修玉牒】
　　三后在天轶鸿猷于今古百王冠徳纪茂实于典谟【东莱进三朝国史】
　　规模宏逺更三圣以重光宪度着明参四书而并载【进庆元勑令格式】
　　惟皇上帝将开与子之祥有侐閟宫肆蒇尊禖之事【野处贺祠髙禖】
　　舜厯在躬大一人之圣孝尧言布下辑三纪之睿谟【东莱进建绍兴诏防】
　　投戈讲艺载信三代之风肆笔成书増贲七篇之训【野处谢赐御书孟子】
　　九月授衣骏发先庚之防百官承式溥霑令甲之恩【同上谢冬衣】
　　亲年有永方齐箕翼之辉圣孝无前并上乾坤之防【贺太上帝后尊号册寳礼成】
　　宸襟典学稽上古之圣谟帝幙疏恩锡先儒之义賛【许苍舒代讲读官谢赐尚书正义】
　　镂牒编年并纪光华之旦防辰蒇事聿新尊阁之仪【傅景仁贺奉安玉牒日厯】
　　明圣寅恭写作宸居之监书言深润勒为册府之珍【代宰臣进秘书省石刻御书御制敬天图】
　　御府分珍焕切磋之文采使轺临赐新指画之威仪【龙溪谢赐象简】
　　皇天笃佑忽垂象以示人圣主灵承乃侧身而修行亟销变异宜即彞仪率吁庶工仰干渊听【星变请御殿复膳】
　　保章瞻象既除星祲之灾太仆诏王盍正朝仪之位【龙溪星变请御正殿】
　　窃以用事
　　真宗着清景之题必言省费仁祖述危竿之谕葢谨居髙【周益公谢御制损斋记】
　　徳如尧帝祝多子于封人圣若文王咏百男于诗雅【贺生皇子】
　　世祖推恩长安列六子之舎明皇广爱华清建百孙之居【盘洲代郡王谢赐第】
　　周有采薇之诗因命率以卫中国汉着大风之咏期得士以守四方【初寮谢赐御诗】
　　被阜以生验汉庭之熈洽食槲而化彰唐室之隆平【滕子济贺野成茧】
　　汉文继统每惟代邸之优唐帝嗣图尤轸潞宫之念【鲁可宗代常徳府谢赐府额】
　　姬姓作藩未成人而赐履汉宗受社方在褓以锡封【元章简代皇子谢】
　　尧言布下犹资五典之传汉制恤人尚赖六经之续【进续修寛恤恤令】
　　永平神爵之颂孝明称美者五人贞元重九之篇徳宗考第于三等【晏元献进诗】
　　笙镛列于舜陛无相夺伦管磬设于周庭既备乃奏【初寮贺燕乐成】
　　与史册以并驱唐有嘉名之创焕文风而可述汉称洪业之遵【陈益父贺奉安玉牒御集】
　　犀来徼外表章帝之重熈雉贡越裳慕成王之极治【周益公交阯进象】
　　拥篲迎门汉祖悟栎阳之敬望楼执鞚唐宗羞兴庆之欢玉巵惟志于夸毗寳册不忘于授受奋乎百世在我一时【野处贺加太上尊号】
　　颂采羽于汉贤盛述威懐之应纪来牟于周雅备陈率育之休惟効异之灵华亦腾歌于乐府【莫冲五色雀瑞麦芝草图】
