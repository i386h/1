<!-- { "loadSidebar": true } -->
　　太宗贞观十四年二月丁丑幸太学观释奠命孔颖逹讲孝经【贞观三年十二月乙酉上问孔颖逹以论语有若无实若虚颖逹具释其义且曰易称以防养正明夷莅众】　永徽初赵洪智为陈王师讲孝经百福殿于是宰相文馆学大学士皆在洪智举五孝诸儒更诘辨随问酬悉高宗喜曰试为陈经之要对曰天子有争臣七人帝喜赐绢二百名马一　邺侯家徳宗曰朕幼好论语觉其篇名浅近注释又疎即为卿制一殿名为讲论殿殿成与卿日夕讨论共注成之
　　天圣庆厯皇祐讲论语【元祐绍兴】
　　干兴元年十一月辛巳仁宗初御崇政殿西閤命侍讲孙奭冯元讲论语侍读李维晏殊与焉【诏以双日讲读后或以只日】十二月甲辰崇政殿西庑召辅臣孙奭讲论语上亲书唐贤诗分赐【自是召辅臣至经帷多赐御书】天圣元年九月戊寅召辅臣观冯元讲论语赐御飞白书二年八月己卯幸国子监命直讲马符説论语一篇庆厯七年三月己亥迩英讲论语序至安昌侯张禹帝曰师臣不忠读书何为皇祐元年四月戊子讲直哉史鱼帝曰蘧伯玉不若史鱼之直癸巳讲季氏篇帝曰所先无如信【赵师民传讲论语问修文徳帝曰所先者无若信】复问改火又问子夏子张所言交道孰胜英宗嘉祐八年十二月己巳始御迩英讲论语治平
　　元年四月甲申御迩英吕公着讲论语因进戒元丰八年十二月乙亥【十五日】哲宗初御迩英阁讲论语【宴资善堂赉银币讲读官日赴资善堂以双日讲读】元祐二年九月十五日终篇赐宴东宫赐诗　建炎二年三月甲午初御经筵侍讲王宾讲孝悌为仁之本绍兴七年閠十月十二日説书尹焞入见讲卫灵公末章称防遂给笔札解论语以进八年四月二十日上之五月四日赐绯鱼复命解孟子　祥符八年三月癸卯崇文检讨冯元讲论语首篇赐绯又作孝经诗三章
　　天圣崇政殿讲孝经
　　二年二月乙丑召辅臣观讲孝经于崇政殿西庑六月己未讲彻赐马宗元三品服庆厯七年三月丙申讲于迩英己亥赐曽公亮三品服　皇祐四年书四章为图
　　孟子
　　元祐绍兴讲孟子
　　元祐四年司马康言孟子书最醇正陈王道明白诏进讲讲官为节解十四卷范祖禹讲今乐犹古乐及公刘太王章绍兴八年八月丙寅命侍讲吴表臣讲孟子十六年三月十九日辛卯终篇　绍熙五年八月十七日诏续潜邸所讲之章嘉泰元年十一月三日讲彻
　　史　祖训
　　唐元和读列圣实録　读政要
　　防要元和三年十一月上鋭于为理既相裴垍喜于得人听政之暇徧读列圣实録见贞观开元故事竦慕不能释卷　文宗读贞观政要　宣宗读元和实録　　宗质史籍疑义
　　天圣景祐读史
　　天圣四年闰五月甲子召辅臣于崇政殿西庑观宋绶等读唐书景祐二年正月癸丑御延义阁召辅臣观盛度读唐书【贾昌朝讲春秋】四年九月丁卯御迩英读唐书诏列传取事切规戒者读之庆厯四年二月丙辰御迎阳门召辅臣观图画皆帝王美恶之迹侍讲曽公亮讲诗王洙读祖宗圣政録侍读丁度读前汉书帝曰汉称文景景不及文数刻乃罢【自元昊及罢讲赵师民上疏献劝讲箴复命讲读经史】五年二月丙申读元帝纪语及元成二帝政理三月己卯讲陈平蹑足事而叹汉祖之从谏七年四月己巳读贾谊传三公三少因谓崔遵度为良师辛未读贞观政要八年八月甲午读政要皇祐二年四月己卯读东方朔传乙丑读后汉安帝纪谓推咎台衡莫若罪已荅天眚二年十月癸未丁度等修前史精要至和二年十月丁未孙抃读史记策十一月丙寅李淑读太史公嘉祐八年十一月己巳【英宗】刘敞读史记陈舜孝友熙宁十年十月庚辰侍读润甫襄读史记元祐八年八月二十一日侍读苏轼等请以钞节汉唐正史间日进读绍圣元年七月进读新唐书　　祥符作读十九代史诗
　　景祐迩英读正説【淳熈】
　　四年十月甲戌宋绶读谨罚篇述光武罢梁统从重之奏上曰深文峻法非善政丙戌读化民篇上曰尸子言君如杅民如水何也丁度曰水随器方员若民从君好恶是以人君谨所好至养民篇见歴代户口登耗之数问天下民籍几何梅询对曰先帝述前代帝王恭俭则増羡因诏编修院三司检讨以闻寳元二年三月壬寅上歴代户数十月丙寅读终篇上曰先帝训言敢不遵奉辛巳宴近臣于崇政殿　淳熙七年五月乙卯三朝寳训彻章翌日诏真宗正説藏秘阁宜以进读九月侍读臣浩读正心篇论黄帝无为天下治上曰无为岂燕安无所事事之谓乎读刚断篇论郭解事上曰武帝洞照事情读大中篇论为政之道本乎大中上曰勿浑浑而浊勿察察而明八年四月二十九日壬申诏丞相赵雄等赴经筵听独正説终篇浩等言陛下孳孳典训愈乆愈明嵗时甫浃篇帙再周请付史馆五月四日赐宴翌日进诗　仁宗诏经筵日读一篇　晏殊有彻篇赐宴诗
　　寳元读三朝寳训【元祐　绍兴　淳熙】
　　寳元二年十月丙寅诏侍读李淑读三朝寳训丁度李仲容读所编经史规鉴事迹十二月二十日诏淑于资善堂删整备来春进读【十一月癸巳太清楼读寳训赐诗】庆厯四年二月丙辰王洙读祖宗圣政録五年十一月癸未读三朝经武圣畧【康定元年王洙为天章阁侍讲专读实训要言于迩英阁】　元祐元年正月甲戌御迩英韩维进读三朝寳训至真宗戒尚食杀羔事因言陛下仁爱发于天性见昆虫蝼蚁违而过之此仁术也愿推此心及百姓四年二月壬戌迩英读寳训癸丑终篇五年九月壬午迩英读寳训赐御书诗一首上亲书姓名于后八年正月丁亥顾临读至仁宗家法吕大防言祖宗家法甚善行之足以为天下【苏轼读寳训因及时事】　绍兴五年闰二月二十三日丙寅殿中侍御史张绚言陛下复开经筵宜仿仁宗时读三朝寳训命侍读之臣如李淑所请先取论政体听断益以谨灾祥省费用进读则内修之道尽矣次取议武备制军旅论边防抚夷狄进读则外攘之防举矣帝命讲筵録进读之更不立义三月丁丑诏郑滋胡交修进读八年八月丙寅诏侍读曽开进读二十七年十月戊申【十六日】终篇孝宗绍兴三十二年七月甲子诏读三朝寳训九月甲辰洪遵进读至吕防正论君子小人事上以君子小人系时运盛衰为不然十月丙寅读至眞宗论政理上曰天下本无事庚午读太宗乘快指挥事上曰为人上奈何不敬又读太宗事上曰祖宗精于治道如此壬午读孙冕上言事上谓得大体隆兴元年九月乙巳张阐读至太宗欲拜昌言上叹赏癸丑读寳训上曰威福不可轻乙卯读至真宗优容讦直上曰祖宗盛徳之言乾道三年三月癸亥周执羔读寳训九月丁丑读至太宗命官重修太祖实録上曰善恶无遗史臣之职淳熙四年四月壬申周必大读田锡疏上曰有谏臣风越二日又读太宗考才器之语上曰刚毅近仁九月乙丑史浩读太祖用王祜段思恭事奏太祖得王道正先用儒生上曰须用真儒七年五月四日谓浩必大曰祖宗谟训日尽一卷未为多双日休假当特坐自是讲读率漏下十刻十一日终篇赐宴道山堂及牙简金带研匣涂金鞍马香茗翌日进诗诏宣付史馆
　　熙宁读资治通鉴
　　二年九月戊辰初开经筵己巳召中丞吕公着侍经筵先是治平四年【神宗已立】十月己酉【四日】初御迩英讲读甲
　　寅司马光读通鉴熙宁元年二月十一日御阁召王珪范镇司马光吕公着吴申周孟阳讲礼记读史记资治通鉴【光读至苏秦事】二年十一月庚辰光读通鉴汉纪曹参事因言参得守成之道三年四月癸未读贾山疏因言从谏之美拒谏之祸丁亥读张释之论啬夫事元丰元年三月壬午侍读吕公着读后汉书论治体【又论唐太宗公着以屈己从谏讽上】
　　元祐读稽古録
　　见后
　　建炎通鉴解义
　　二年三月甲午诏经筵读资治通鉴侍读周武仲进读上掩卷问曰司马光何故以纪纲为礼武仲敷述甚详因为通鉴解义以进绍兴二年二月癸未始御讲殿【经筵久辍至是复】乾道三年正月丙寅洪迈对选徳殿上曰朕以闲暇取尚书通鉴孜孜读之帝王所以为帝王法戒其兴亡　孝宗毎览通鉴【谓通鉴万世不刋之书于人主尤切】凡前事废兴人才邪正必亲题其要或为赞论箴诗寓褒贬之法　庆元乙卯二月读通鉴嘉定十一年戊寅季春终篇进读续帝学四月己未宴秘书省
　　淳熙读陆贽奏议
　　八年七月四日丙子进读十三年癸卯【二十七日】令日读半册作六讲终篇五月十三日以终篇宴赐侍读萧燧等进诗六月十三日程大昌奏唐人以谏名者更有魏徴贽事徳宗仁义为空言征事太宗仁义为实效请以魏征谏録接续览观诏缮冩以进先是九年四月辛亥上曰朕每见贽论徳宗事未尝不寒心恐未免有徳宗之失卿等可条具缺失来上十三年三月十一日燧等言退朝之后听数千言而不倦又特于双日躬御迩英盖故事所未有请付史馆彰不矜不伐执古御今之意从之　淳熙元年九月蔡戡奏论贞观谏録上曰从谏太宗所长此书置之坐右可为规鉴
　　庆元读两朝圣政　嘉定读髙宗寳训
　　庆元元年正月诏秘省冩髙孝圣政二书御殿日阅数条以为定式　髙宗圣政始于嘉泰三年四月凡六年而六十卷之书毕　嘉定六年十一月三日读髙宗寳训十四年七月阅八年而七十卷之书毕十八日侍读叶时等奏陛下以圣继圣骏惠先猷商宗监成宪成王酌祖道不专美矣
　　太平兴国读文选
　　吕文仲兴国中上召文仲与舒雅杜镐吴淑诣便殿读古碑一篇又令文仲读文选赐鞍勒翌日又召文仲读江海赋赐钱三十万充翰林侍读寓直御书院与侍书王着更宿又书学葛湍亦直禁中太宗每暇日或多召从容问文仲以书史着以笔法湍以字学再为侍读一日召于崇政殿读上章书经史故实数十轴诏模刻于石　崔颐正雍熈中太宗召见令説庄子一篇赐钱五万　杜镐太宗观书秘阁询镐经义赐金帛张揆进读汉马后纪至服大练抑止外家因言今妃族太盛不可不裁损使保其家仁宗嘉纳　赵师民读汉纪问长安城因陈自古都雍年世旧址所在若画诸掌帝悦　聂冠卿进读左氏春秋必引尊王黜覇之义以讽　孙抃读史记防传帝问古人动作必繇此乎对曰圣人不专人谋黙与神契　治平二年司马光言讲觧未尽乞赐诘问或记忆未详许退归讨论敷奏　开寳读汉书而感于张治狱之无寃【六年五月】雍熙读晋史而谓后宫烦费之当戒【元年正月丁丑】端拱读汉书而感贾谊之激切【元年】淳化览唐史而讥太宗之好名　真宗谓三国志足为监戒【景徳二年二月】适时用莫若汉史【四年】景徳览六朝实録而言褒贬之不当【四年四月丁丑】祥符读前史必防事之终始有未见本末者必记之他日异书中可以质正【元年正月壬申】　苏轼进读金华日陈六事【元祐】　读汉书摘切于治体者【绍兴二十七年十月王师心奏】　惟昔咸平之盛稍循天策之规遴择英髦进陪讲读昼则宻承于顾问夕则递宿于禁严程頥以敬涵养君徳范祖禹以和开导主意劝讲犹有分章析理之劳进读专以因事献言为职　进阳爻退隂位如昭素之辨干龙辟君子阖小人若冯元之推泰象【易】　扶圣人之精意大义安国所以被遇于仁宗绎孔子之善行嘉言尹焞所以受知于髙庙【论语】

　　玉海卷二十六
<子部,类书类,玉海>
　　钦定四库全书
　　玉海卷二十七
