<!-- { "loadSidebar": true } -->
　　地官遂人掌邦之野【野谓甸稍县都】凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿注十夫二邻之田百夫一酂之田千夫二鄙之田万夫四县之田遂沟洫浍皆所以通水于川也遂广深各二尺沟倍之洫倍沟浍广二寻深二仞经畛涂道路皆所以通车徒于国都也万夫者方三十三里少半里九而方一同以南畮图之则遂从沟横洫从浍横九浍而川同其外焉稻人掌稼下地【以水泽之地种谷】以猪蓄水以防止水以沟荡水以遂均水以列舍水【非一道以去水也】以浍写水以涉扬其芟作田注偃猪者蓄流水之陂也防猪旁隄也遂田首受水小沟也列田之畦防也浍田尾去水大沟　冬官匠人为沟洫【主通利田间之水道】耜广五寸二耜为耦一耦之伐广尺深尺谓之甽田首倍之广二尺深二尺谓之遂【夫间小沟】九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍【此畿内采地之制采地制井田】专逹于川各载其名【识水所从出】凡天下之地埶两山之间必有川焉大川之上必有涂焉凡沟必因水埶防必因地埶善沟者水漱之善防者水滛之凡沟防必一日先深之以为式【程人功也】里为式然后可以傅众力疏六乡六遂与公邑皆为沟洫法三等采地乃为井田按遂人则百里之内八十一浍此井田则一同惟一浍彼遂在夫间故以南亩遂则纵矣此井田云田首倍之为遂以南畆图之遂即横也【遂人沟涂之制与匠人异　遂人言五沟之制而始于遂匠人言五沟之制而始于甽地形有逆顺水埶有迟速故遂人之沟浍防匠人之沟浍宻至于下地又有　稻人之法遂人成周之制匠人兼异代之制】　夏官司险设国之五沟注遂沟洫浍川也　掌固修沟池渠之固秋官雍氏掌沟渎浍池之禁春令为沟浍之利民者
　　疏按遂人匠人惟有遂沟洫浍川不见有渎此云渎亦田间通水者　诗筑城伊淢　战国防东周欲为稻西周不下水　郑子驷为田洫正封疆而侵四族田子产作封洫　呉防黄池阙深沟于商鲁之间城邦沟通江淮　公刘居豳观其流泉召伯营谢泉流既清
　　秦郑国渠
　　汉沟洫志至于他往往引其水用溉田沟渠甚多然莫足数也魏史起引漳水溉邺【见后】其后韩闻秦之好兴事【秦嬴政元年】欲罢之无令东伐廼使水工郑国间説秦令凿泾水自中山以西邸瓠口为渠【师古曰中读曰仲即今九嵏之东仲山也邸至也　史记索隠曰瓠口即谷口与池阳相近故曰池阳谷口】并北山东注洛三百余里【洛水即冯翊漆沮水】欲以溉田中作而觉秦欲杀郑国郑国曰始臣为间然渠成亦秦之利也臣为韩延数嵗之命而为秦建万世之功秦以为然卒使就渠渠成而用溉注填阏之水溉舄卤之地四万余顷收皆亩一钟【六斛四斗】于是关中为沃野无凶年秦以富彊卒并诸侯因名曰郑国渠　史记表始皇元年乙卯作郑国渠　地理志始皇之初郑国穿渠引泾水溉田沃野千里民以富饶【冯翊□徳洛水东南入渭】　通典京兆云阳县有郑国渠　水经注沮水东注郑渠　唐夷狄传杜佑谓秦汉郑渠溉田四万顷白渠溉田四千五百顷永徽中两渠灌浸不过万顷大厯初减至六千亩亩朘一斛嵗少四五百万斛复两渠之饶诱农夫趣耕河陇可复
　　秦石犀渠
　　舆地广记秦时李冰作石犀五以厌水精穿石犀渠于南江命之曰犀牛里【唐置犀浦县属益州取此为名】　蜀都赋演以潜沫浸以緜雒沟洫脉散疆里绮错黍稷油油粳稻莫莫指渠口以为云门洒滮池而为陆泽虽星毕之滂沱尚未齐其膏液注李冰于湔山下造大堋以壅江水分散其流溉灌平地故曰渠口
　　魏十二渠　漳渠
　　史记西门豹为邺令凿十二渠以富民　汉沟洫志魏文侯时西门豹为邺令有令名文侯曽孙襄王与羣臣饮酒祝曰令吾臣皆如西门豹史起进曰魏氏之行田以百亩邺独二百亩是田恶也漳水在其旁西门豹不知用是不智也知而不兴是不仁也仁智豹未之尽何足法也于是以史起为邺令遂引漳水溉邺以富魏之河内民歌之曰邺有贤令为史公决漳水兮灌邺旁终古舄卤兮生稻梁【括地志漳水源出潞州长子县西力黄山】　史河渠书西门豹引漳水溉邺以富魏之河内　汉安帝纪元初二年春正月修理西门豹所分漳水为支渠以溉民田注渠今在相州邺县西　左思魏都赋西门溉其前史起灌其后墱流十二同原异口菑为屯云泄为行雨【注今邺下有十二墱】　晋束晳传晳上议曰两周争东西之流史起惜漳渠之浸明地利之重也
　　汉塞决河　宣防宫　复禹迹　瓠子歌
　　沟洫志汉兴三十九年孝文时河决酸枣东溃金隄东郡兴卒塞之后二十六嵗孝武元光中【三年五月】河决瓠子东南注钜野通淮泗上使汲黯郑当时兴人徒塞之辄复坏时田蚡奉邑食鄃鄃居河北河决而南则鄃无水灾因言以人力强塞未必应天而望气用数者亦以为然是以久不复塞后三十余嵗嵗数不登梁楚尤甚元封元年上封禅祭山川明年【二年】干封少雨夏四月使汲仁郭昌发卒数万人塞瓠子决河上用事万里沙还【括地志在莱州掖县东北二十里】自临决河湛白马玉璧【以礼水神】令羣臣从官自将军以下皆负薪窴决河下淇园之竹以为揵上悼功之不成廼作歌曰瓠子决兮将奈何浩浩洋洋虑殚为河吾山平兮钜野溢鱼弗欝兮栢冬日归旧川兮神哉沛不封禅兮安知外一曰搴长茭兮湛美玉河公许兮薪不属隤林竹兮揵石菑宣防【史记作宣房】塞兮万福来【歌有二章】于是卒塞瓠子筑宫其上名曰宣防而道河北行二渠复禹旧迹而梁楚之地复宁无水灾　武纪元封二年四月至瓠子临河决塞河隄作瓠子歌　宣纪本始二年诏曰武帝封泰山塞宣防【苏林曰隄名在东郡界】　河渠书余从负薪塞宣房悲瓠子之诗作河渠书　封禅书至瓠子自临塞决河留二日沈祠而去使二卿将卒塞决河徙二渠复禹之故迹焉　郊祀志河溢皋陆隄繇不息　枚皋从行至甘泉塞河宣房上有所感辄使赋之　石庆通八神以合宣房　叙文陻枣野武作瓠歌　括地志故龙泉宫俗名瓠子宫亦曰宣房宫在濮阳县北十里【今开徳府濮阳有瓠子口河名也】　九域志濮州有瓠子河又开徳府亦有之　水经瓠子河出东郡濮阳县北注县北十里即瓠河口亦谓瓠子堰为宣房堰【水经又曰瓠河北过东郡范县东北为济渠与将渠合又东北过茌平县东为邓里渠】　通典秦始皇二十二年攻魏决河灌其郡决处遂大不可复补　前地志金城郡河关县注积石山在西南羌中河水行塞外东北入塞内至章武入海过郡十六行九千四百里
　　汉河决凡七孝文时酸枣孝武元光中瓠子又北决馆陶元帝永元五年清河灵鸣犊口成帝初后三嵗馆陶后二嵗平原鸿嘉四年渤海清河信都河水溢
　　张良渠
　　水经注汉中安阳县水北有七女池池东有明月池状如偃月皆相通注谓之张良渠盖良所开也
　　汉漕渠　漕直渠　汾河渠　渠田　朔方溉渠　汉运渠【见下唐广运潭】
　　武纪元光六年【壬子嵗】春穿漕渠通渭　沟洫志元光中河决于瓠子时郑当时为大司农言异时关东漕粟从渭上度六月罢而渭水道九百余里时有难处引渭水穿渠起长安旁南山下至河三百余里径易漕度可令三月罢渠下民田万余顷又可得以溉此损漕省卒而益肥关中之地得糓上以为然令齐人水工徐伯表【师古曰行穿渠之处而表记之今之立标是也】发卒数万人穿漕渠三嵗而通以漕大便利其后漕稍多而渠下之民颇得以溉矣后河东守畨系言漕从山东西嵗百余万石更底柱之艰败亡甚多而烦费宜穿渠引汾溉皮氏汾隂下引河溉汾隂蒲坂下度可得五千顷故尽河堧弃地民茭牧其中今溉田之度可得糓二百万石以上糓从渭上与关中无异而底柱之东可毋复漕上以为然发卒数万人作渠田数嵗河移徙渠不利田者不能偿种久之河东渠田废子越人【师古曰越人习于水田】令少府以为稍入其后人有上书欲通褒斜道及漕【见漕运】哀帝初贾让言多穿漕渠于冀州地使民得以溉田分杀水怒虽非圣人法然亦救败术也据坚地作石隄冀州渠首尽当卬此水门治渠非穿地也东方一隄北行三百余里入漳水中其西因山足髙地诸渠股引取之旱则开东方下水门溉冀州水则开西方髙门分河流通渠有三利　食货志先是十余嵗河决灌梁楚地而縁河之郡隄塞河辄坏决费不可胜计其后畨系欲省底柱之漕穿汾河渠以为溉田郑当时为渭漕回逺凿漕直渠自长安至华隂而朔方亦穿溉渠作者各数万人歴二三期而功未就费亦各以钜万十数　班固西都赋东郊有通沟大漕溃渭洞河泛舟山东控引淮湖与海通波　杜笃赋鸿渭之流径入于河大船万艘转漕相过
　　汉运渠
　　见下唐广运潭
　　汉六辅渠
　　沟洫志自郑国渠起【始皇元年乙卯】至元鼎六年【庚午】百三十六嵗而儿寛为左内史奏请穿凿六辅渠【师古曰在郑国渠之里今尚谓之辅渠亦曰六渠】以益溉郑国傍髙卬之田上曰农天下之本也泉流灌浸所以育五糓也左右内史地名山川原甚众细民未知其利故为通沟渎蓄陂泽所以傋旱也今内史稻田租挈重不与郡同【租挈收田租之约令也郡谓四方诸郡也】其议减令吏民勉农尽地利平繇行水勿使失时【平繇者均齐渠堰之力役】　儿寛迁左内史表奏开六辅渠【韦昭曰六辅谓京兆　冯翊扶风河东河南河内也刘徳曰于六辅界中为渠也师古曰二説皆非也沟洫志云益溉郑国旁髙卬之田此则于郑国渠上流南岸更开六道小渠以辅助溉灌耳今雍州云阳三原两县界此渠尚存乡人名曰六渠亦号辅渠河渠书云关内则辅渠灵轵是也焉説三河之地哉】定水令以广溉田【为用水之次具立法令皆使得其所】收租税时裁濶狭与民相假贷　史河渠书自宣房后用事者争言水利朔方西河河西酒泉皆引河及川谷以溉田而关中辅渠灵轵引堵水汝南九江引淮东海引钜定【泽名】泰山下引汶水皆穿渠为溉田各万余顷佗小渠披山通道者不可胜言【志同】　理道要诀汉文翁为蜀郡太守穿防口溉灌繁田千七百顷
　　汉屯氏河
　　沟洫志自塞宣房后河复北决于馆陶分为屯氏河东北经魏郡清河信都勃海入海广深与大河等因其自然不隄塞也此开通后馆陶东北四五郡虽时小被水害而兖州以南六郡无水忧元帝永光五年河决清河灵鸣犊口而屯氏河絶成帝初清河都尉冯逡奏言郡承河下流所以濶无大害者以屯氏河通两川分流也新絶未久其处易浚许商行视以为可且勿浚　地理志魏郡馆陶河水别出为屯氏河东北至章武入海过郡四行千五百里清河郡灵县河水别出为鸣犊河东北至蓨入屯氏河信成张甲河首受屯氏别河
　　汉白渠　两渠
