<!-- { "loadSidebar": true } -->
　　续志注汉官曰雒阳令秩千石丞三人孝亷左右尉秩四百石【桥为左尉　王涣公正任峻威风祝廉得百姓心董宣亷洁　六典注洛阳置尉东南西北部晋置六部尉　西汉义纵尹赏朱博薛宣为长安令】又曰三边始孝武皇帝所开县户数百而或为令荆江南七郡唯有临湘南昌呉三令尔及南阳穰中土沃民稠四五万户而为长【表县令长皆秦官万户以上为令秩千石至六百石减万户为长秩五百石至一百石】　西汉循吏不载县令者郡守得以自辟而郡亦自课之也【六典注齐晋云大夫鲁卫云宰楚为令尹秦曰令长通典周官有县正四百里为县】东都循吏载于传者十二人而令长居其二【雒阳令王涣须昌长童恢宻中牟之两令颍川之四长元和二年春诏曰安静之吏悃愊无华襄城令刘方吏民同声谓之不烦】　顔师古注曰汉律近塞郡皆置尉百里一人士史尉史各二人【鴈门尉史行徼】通典主簿汉有之【缪彤仇览】晋制不经宰县不得入为台
　　郎唐县有赤【三府共六县】畿【八十二】望【七十八】紧【百十一】上【四百四十六】中【二百九十六】下【五百五十四】六等之差凡一千五百七十三县令各一人
　　汉洛阳寺
　　和纪永元六年七月京师旱丁巳幸洛阳寺【官舍也】録囚徒举寃狱未及还宫而雨
　　唐临轩册刺史【赐刺史诗】
　　通典【兼防要】魏晋刺史任重者为使持节都督轻者为持节【铜印墨绶进贤两梁冠绛朝服领兵者武冠庶姓为州无将军者谓之单车刺史】隋开皇三年罢郡以州充县大业初罢州置郡【司台大夫一人察畿内刺史十四人察畿外诸郡亦有六条之制】唐武徳元年六月十九日改郡为州太守为刺史而雍州置牧天寳元年正月二十日改州为郡刺史为太守至徳二年十二月十五日改郡为州太守为刺史　通鉴【兼纪传】贞观二年太宗谓侍臣曰治人之本莫重刺史故录姓名于屛风武后天授二年正月出绣袍赐新除都督刺史宗因张九龄言诏择京官为刺史嵗十月按察使校殿最自第一至第五校考使及户部长官总覈为升降【凡官不歴州县不拟台省】开元十二年以山东旱选台阁名臣补刺史六月壬午王丘崔沔韩休等五人出为刺史十三年二月自择刺史十一人赐诗十韵十四年六月壬戌诏州传长官言事二十四年十月甲子次华州赐刺史县令中上考天寳元年正月丁未诏京文武官材堪刺史者自举　防要元和三年正月诏刺史于宣政门谢讫进辞之任旧制凡命都督刺史皆临轩册命近嵗虽无册拜而牧守受命后便殿召对赐衣服时河南尹裴复求速之任李吉甫为奏请遂有是命非旧制也【开元时已辞仍请侧门进止所以光宠守臣】
　　唐岳牧举
　　旧纪调露元年十一月甲寅临轩试应岳牧举人【员半千举岳牧髙宗御武成殿问兵家三阵对策擢髙第】
　　唐宣政殿策县令　举县令【详见诠选】
　　【阙二字】开元四年五月宗召县令策于廷问所以安人者对凡二百人惟鄄城令韦济居第一擢醴泉令考下第者罢之侍郎卢从愿李朝下迁【坐拟选失实　志云悉集新除县令宣政殿临问以治人之防　通鉴云二百余人不入第且令之官四十五人放归学问　元稹诗谓长官清平由姚宋之作相】　纪【兼实録传等】大厯八年正月甲辰诏京官三品以上及郎官御史嵗举刺史县令一人贞元三年柳浑为相帝尝亲择吏宰畿邑政有状宰相贺得人浑不贺曰此代尹择令非陛下所宜四年正月庚戌制举刺史县令当亲策试十月召京兆诸县令对延英殿访人疾苦各赐衣一袭　薛珏传时诏举堪刺史县令者且百人延问人间疾苦吏得失取尤通达者什二宰相欲校以文词珏曰求良吏不可责文学宜以上爱人之本为心郑珣瑜传贞元初诏择十省郎治畿赤　会要开元
　　四年十一月勅县令户口增益界内丰稔清勤著称赋役均平者先与上考天寳九载三月十二日勅选司取县令必限书判文学政事本自异科古来良宰岂必文人今后郎官御史先于县令三考已上有政绩中取元和二年正月勅江淮大县委三省御史台诸司长官节度观察使各举堪任县令四年正月依平选人例分入三铨注拟停四时集　宋朝宝元元年十一月乙卯复奏举县令绍兴五年四月壬子诏馆职正字已上专举县令二十八年七月辛未左正言何溥言望用建隆天圣故事择大县阙为堂除仍借五品服优其廪给俟终更甄擢之上曰县令末也监司郡守本也
　　唐牧宰政术　令县新戒【见御制】
　　艺文志杂家类萧佚牧宰政术二卷【耒阳令】鲁人初【不着姓】公侯政术十卷　汉循吏六人而五人出于
　　宣帝唐循吏十五人而出于武徳贞观之时者半
　　祥符府牧
　　祥符八年二月丙寅楚王元佐天策上将军行兴元牧府牧自此始天禧元年元佐领雍州牧州牧自此始二年加兴元牧其雍州牧如故兼州府两牧自此始景祐二年荆王元俨为荆南淮南节度大使行荆州州牧二州牧自此始淳熙四年四月五日魏王授江陵尹五年闰六月授雍州牧【亲王带牧随本镇】　虞十二州则十二牧夏九牧周九州则九伯而王制言八州八伯则王畿之内不建伯焉郑以为殷制畿内王所自治故不设伯明堂位谓九采左氏谓九牧　唐百官志京兆河
　　南牧皆亲王遥领两府之政以尹主之
　　戒吏
　　刘勰曰戒勅为文实诏之切者戒者慎也禹称戒之用休
　　汉六条　九条【详见律令】
　　表武帝元封五年夏初置部刺史掌奉诏条察州郡注师古曰汉官典职云刺史班宣周行郡国省察治状黜陟能否断治寃狱以六条问事非条所问即不省一条彊宗豪右田宅逾制以彊凌弱以众暴寡二条二千石不奉诏书遵承典制倍公向私旁诏守利侵渔百姓聚敛为奸三条二千石不恤疑狱风厉杀人怒则任刑喜则淫赏烦扰刻暴剥截黎元为百姓所疾山崩石裂訞详讹言四条二千石选署不平茍阿所爱蔽贤宠顽五条二千石子弟恃怙荣势请托所监六条二千石违公下比阿附豪彊通行货赂割损正令也【以秋分行部到郡国各遣一史迎之界上所察六条】　汉旧仪云惠帝三年【一云六年】相国奏遣御史监察三辅郡所察者九条监者二嵗一更常以十一月奏事
　　晋五条诏书　刺史六条制　宋二十四条梁五条【见元防】　西魏六条　后周九条　唐六条四十八条
　　晋纪武帝泰始四年十二月班五条诏书于郡国一曰正身二曰勤百姓三曰抚孤寡四曰厚本息末五曰去人事【隋志班五条诏十卷　晋刺史六条制一卷　咸熙六条见律令类】　宋文帝元嘉三年遣使廵行天下班宣二十四条诏书　魏丞相泰欲彊国富民度支尚书苏绰为六条诏书一曰清心二曰厚教化三曰尽地利四曰擢贤良五曰恤刑狱六曰均赋役泰常置座右又令百司习诵其牧守令长非通六条及计帐者不得居官【崇文目职官类苏绰六条一卷】　后周宣政元年八月制九条宣下州郡　唐贞观二十年正月丁丑遣使二十二人以六条黜陟天下【见后】监察御史以六条察十道【见御史台】武后永昌元年正月戊午布政明堂颁九条训百官长安三年分命使者以六条察州县　韦方质删定四十八条察州县　五术八计【陆防传见考课类】
　　晋勅戒百官
　　文心雕龙周穆命邓父受勅宪及晋武勅戒备告百官勅都督以兵要戒州牧以董司警郡守以恤隠勤牙门以御卫有训典焉　宋礼志晋武太始四年诏刺史二千石长吏
　　唐百寮新诫　令长新戒
　　元万顷传武后讽帝召诸儒论撰禁中万顷与范履氷等与选凡撰列女传臣轨百寮新诫乐书等九千余篇【志百竂新诫五卷旧志四卷】　通鉴宗深于治道开元十三年二月自择刺史赐诗十一月封泰山庚申还至宋州宴从官于楼上刺史防泚预焉上谓张说曰向屡遣使臣分廵诸道察吏善恶今封禅歴诸州乃知使臣负我多矣又言王丘崔沔裴耀卿皆良吏以防泚不借誉于左右举酒赐之【丘沔耀卿皆迁官先是四年五月集县令二百人于宣政殿廷试以理人策韦济为第一】二十三年十月采访使以陜洛等十二州刺史崔希逸等治状异绩陆浑及诸道二十六县令李常等政号循良皆玺书奬饬刺史赐绢八十匹县令五十匹二十四年二月甲寅宴新除县令于朝堂上作令长新戒一篇赐天下县令　处分语【见地理】
　　太平兴国淳化祥符天圣戒谕辞
　　兴国八年四月丁未【二十三日】上作戒谕辞二付閤门一戒京朝司【有深刻聚敛避事偷安之戒】一戒幕职州县官【有正身干事之训贪慢残民之戒】朝辞曰舍人宣示之【圣训曰大臣又欲刚柔相济是嵗赐王显军诫】淳化五年五月戊寅又出戒励辞云公务刑政惠爱临民奉法除奸方为劳绩书印纸之前以示知审官院钱若水吕祐之厥后咸平二年二月己酉之诏戒其坚操业祥符元年正月己卯之诏戒其崇匪懈四月丁酉又赐京朝幕职州县官戒词俾协大中之道布清静之风至天圣元年五月令閤门口宣戒谕又有修身励节之训宝元元年十月丙寅戒以钓名庆厯四年十一月己巳训以清静至和二年五月戊寅戒其邀荣嘉祐五年七月庚戌戒其浮竞六年七月癸巳戒其厚行实
　　祥符文武七条　手札十六条
　　祥符二年【己酉】十一月丙辰【稽古録云乙卯作七条】上谓宰辅曰先帝以儒行篇赐羣臣今当摹印以赐文臣申谕先帝之防且汉制刺史以六条问事齐有五条晋有六条武臣有诸葛亮七戒但前世令长未覩训勉之辞今当谕以举政经急民病为本乃御制文臣武臣七条文臣一清心【平心待物】二奉公【公直洁已】三修徳【以徳化人】四责实【勿竞虚誉】五明察【勤察民情】六劝课【劝孝悌农桑】七革弊【求民疾苦】以赐京朝官任提刑转运知府军监通判知县者【序曰羣臣受命奉法居先】武臣一修身【使士卒有法则】二守职【不侵挠民政】三公平【均抚士卒】四训习【教训武艺】五简阅【识勤惰勇怯】六存恤【甘苦皆同】七威严【制御士卒】以赐牧伯洎诸司使而下任外郡钤辖知州军县监押驻洎廵检者【序曰礼存九法传载七徳】又以礼记儒行篇赐亲民厘务官【仍别勅戒谕】三年五月乙未赐辅臣御注文武七条八年六月辛未防漕臧奎请令诸道州府军监县以所赐七条刻石或书公宇之防壁从之仁宗庆厯四年十二月丁酉以官吏不遵守先朝文武七条下诏申儆曰先帝亲着七条垂戒百执辞去之日并令拜赐亦有刋石题门书屛示座自今以后务革前失以圣考七条更相诲励使美绩嵗茂善状日闻元祐四年九月辛卯文彦博请举行此法命监司遍牒遵守绍兴十年十一月辛亥班文武七条十六年四月己酉令镂板于防事【从王循友之请也】　祥符三年九月甲辰内出手札十二条【实録云十六条】示辅臣颁下江淮安抚使谕以绥抚之道
　　治平戒诸路帅十四条
　　四年十二月壬子枢宻院言西事方兴用兵有渐预戒诸路帅凡十四条
　　绍兴戒石铭
　　二年六月癸巳颁黄庭坚书太宗戒石铭【尔俸尔禄民膏民脂下民易虐上天难欺】于郡县十年十一月十一日臣僚奏成汤制官刑以儆有位成王作周官以训厥官我朝戒石之铭戒勅之辞及文武七条虽成汤成王用心不是过也
　　绍兴戒谕诏书
