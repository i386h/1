<!-- { "loadSidebar": true } -->
　　汉志管仲相桓公通轻重之权人民有余则轻之故人君敛之以轻民不足则重之故人君散之以重　管子轻重篇　地数篇管子曰昔者武王有巨桥之粟贵籴之数立重泉之戍令曰民有粟者不行民举所最粟以避重泉之戍而国谷二十倍巨桥粟亦二十倍楚有汝汉之金齐有渠展之盐燕有辽东之煮此三者亦可当武王之数　揆度篇管子曰燧人以来未有不以轻重为天下也尧舜之王北用禺氏之玉南贵江汉之珠令诸侯之子将委质者皆以双虎之皮卿大夫豹饰列大夫豹幨大夫散其邑粟财物以市虎豹之皮此尧舜之数也桓公问管子曰吾闻海内玉币有七防可得而闻乎对曰阴山之礝防燕之紫山白金发朝鲜之文皮汝汉水之右衢黄金江阳之珠秦明山之曾青禺氏邉山之玉此谓以寡为多以狭为广天下之数尽于轻重矣【又山至数篇管子曰黄金一防也江阳之珠一防也秦明山之曾青一防也此谓以寡为多以狭为广】轻重乙篇桓公曰吾欲杀商贾之利益农夫之事对曰请重粟之价　轻重丁篇桓公曰欲西朝天子而贺献不足为此亦有数乎管子对曰使玉人刻石以为璧管子西见天子曰诸侯不以彤弓石璧者不入朝诸侯载金玉五谷布帛输齐以收石璧桓公曰峥丘之战民多称贷负息以给上之急管子对曰表称贷之家垩其门而高其闾使使者式璧聘之　盐铁论文学曰管仲设九府徼山海　史记管仲太史公曰吾读管氏牧民山高乗马轻重九府注刘向别录曰九府书民间无有索隠曰皆管仲著书篇名九府盖钱之府藏其书论铸钱之轻重　货殖管子设轻重九府桓公以覇
　　魏平籴
　　汉食货志李悝既为魏文侯作尽地力之教又曰籴甚贵伤民甚贱伤农民伤则离散农伤则国贫故甚贵与甚贱其伤一也善为国者使民无伤而农益劝今一夫挟五口治田百亩歳收畮一石半为粟百五十石除什一之税十五石余百三十五石食人月一石半五人终嵗为粟九十石余有四十五石石三十为钱千三百五十除社闾尝新春秋之祠用钱三百余千五十衣人率用钱三百五人终歳用千五百不足四百五十不幸疾病死丧之费及上赋敛未与此农所以常困有不劝耕之心而令籴至于甚贵者也是故善平籴者必谨视嵗有上中下熟上熟其收自四余四百石中熟自三余三百石下熟自倍余百石小饥则收百石中饥七十石大饥三十石故大熟则籴三而舍一中熟则籴二下熟则籴一使民适足价平则止小饥则发小熟之所敛中饥则发中熟之所敛大饥发大熟之所敛而籴之故虽遇饥馑水旱籴不贵而民不散取有余而补不足也行之魏国国以富强
　　常平乃古法周官司稼以年之上下出敛法出则减价粜敛则增价籴也是非常平乎自郑氏以出其敛法为解后人遂攻周礼耳孟子曰狗彘食人食而不知敛涂有饿莩而不知发今文作检汉食货志作敛是也今世言常平出耿中丞不知乃古法
　　汉平凖　均输
　　史记平凖书食货志武帝元狩间以东郭咸阳孔仅为大司农丞领盐铁而桑羊贵幸孔仅使天下铸作器三年中至大司农而羊为大司农中丞管诸会计事稍稍置均输以通货物元封元年卜式贬为太子太傅以羊为治粟都尉领大司农尽代仅斡天下盐铁羊以诸官各自市相争物以故腾踊而天下赋输或不偿其僦费乃请置大农部丞数十人置均输盐铁官令逺方各以转贩者为赋而相灌输置平凖于京师都受天下委输召工官治车诸器皆仰给大农大农诸官尽笼天下之货物贵则卖之贱则买之如此富啇大贾无所牟大利则反本而万物不能腾踊故抑天下之物名曰平凖天子以为然而许之于是天子北至朔方东封太山廵海上旁北边以归所过赏赐用帛百余万疋金钱以钜万计取足大农羊又请令民得入粟补吏及罪以赎令民入粟甘泉各有差以复终身不复告缗他郡各输急处而诸农各致粟山东漕益歳六百万石一歳之中太仓甘泉仓满边余谷诸均输帛五百万匹民不益赋而天下用饶　盐铁论文学曰今郡国有均输与民争利是以百姓就本寡而趋末众愿罢均输大夫曰往者郡国诸侯各以其物贡输往来烦杂物多苦恶故郡置输官以相给运以便逺方之贡故曰均输开委府于京师以笼货物是以县官不失实商贾无所牟利故曰平凖文学曰古者赋税于民也农人纳其获女红効其功今释其所有责其所无百姓贱卖货物以便上求未见输之均也县官猥发阖门擅市物腾踊则商贾牟利自市牟利自市则吏容奸豪吏富商储物以待急轻贾奸吏收贱以取贵未见凖之平也古之均输所以齐劳逸便贡输非以为利也【尝观桓寛之论从大夫之计则曰脩鄣塞备屯戍必蕃货长财以御不轨通有无调缓急必建本抑末以制豪人文学之防则曰广道徳开仁义必本脩民慤以兴教化遏贪鄙醇至诚必防塞利门以劭农业】　　管子通轻重之权曰凡轻重敛散之以时则凖平　地理志千乗郡有均输官百官表大司农属官有均输平凖令丞水衡都尉属官有均输令丞上林均输四丞　黄霸河东均输长赵广汉举茂才为平凖令　续志平凖令一人六百石掌知物贾主练染属大司农均输等皆省　刘盆子光武赐荥阳均输官地以为列肆使食其税　朱晖传肃宗召拜尚书仆射尚书张林上言宜自交阯益州上计吏来市珍怪武帝所谓均输也诏议之晖曰均输之法与贾贩无异非明主所宜行帝卒以林言为然后纪灵帝熹平四年十月改平凖为中凖使宦者为令列于内舍　六典注和帝改平凖为中凖以宦者为令丞晋少府有平凖令丞唐因之　周礼地官质人中士二人下士四人【主平定物贾者】掌成市之货贿珍异凡卖儥者质剂稽市之书契同其度量壹其淳制　王莽立五均官六斡
　　汉酤
　　纪武帝天汉三年二月初酤　昭帝始元六年二月议罢酤七月罢酤官令民得以律占租卖酒升四钱　志王莽时羲和鲁康令官作酒　贾捐之元帝初上书今天下民赋数百造盐铁酒之利以佐用度犹不能足　翟方进上赐册曰制诏下君君云卖酒醪后请止未尽月复奏议令卖酒醪　盐铁论大夫以心计防国用参以酒
　　陈天嘉中虞荔奏请酤隋开皇三年罢唐广徳三年十二月勅天下州量定酤酒戸随月纳税【大厯十四年七月辛邜罢酤】建中三年官自酤【正月辛未复酤】收利助军费贞元二年十二月行酒法【每斗一百五十文】元和六年罢京师酤肆太和八年二月九日罢京师酤【王仲舒罢江西酤钱九十万　裴谞不对酒】酒有非古也妺土之诰萍氏之几文帝之诏皆害之惩匪利之夺也【文帝后元年三月诏为酒醪以糜谷者多景中三年夏旱禁酤酒】
　　汉司农少府钱糓
　　周礼司勲防先郑云禄田亦有给公家之赋贡举汉法侯国有司农少府钱糓者汉法糓入司农钱入少府钟离意张恢坐臧以资物簿入大司农诏赐降胡子缣帝见司农上簿
　　唐广闗辅籴
　　食货志贞观开元后边土西举髙昌兹焉耆小勃律北抵薛延陀故地缘边数十州戍重兵营田及地租不足以供军于是初有和籴牛仙客为相【开元二十五年九月戊子】有彭果者献防广闗辅之籴京师粮廪益羡自是宗不复幸东都天寳中歳以钱六十万缗赋诸道和籴斗增三钱每歳短逓输京仓者百余万斛米贱则少府加估而籴贵则减价而粜【八年闗内河东河西陇右和籴一百十三万九千五百三十石】贞元初吐蕃刼盟召诸道兵十七万戍边闗中为吐蕃蹂躏者二十年矣北至河曲人戸无几诸道戍兵月给粟十七万斛皆籴于闗中宰相陆贽以闗中糓贱请和籴可至百余万斛计诸县船车至太仓糓价四十余米价七十则一年和籴之数当转运之二年一斗转运之资当和籴之五斗减转运以实边存转运以备时【通鉴贞元八年九月减江淮运米令京兆邉镇和籴】要江淮米至河隂者罢八十万斛河阴米至太原仓者罢五十万太原米至渭桥者罢二十万以所减米粜江淮水葘州县斗减时五十以救之京城东渭桥之籴计增时三十以利农以江淮粜米及减运直市绢帛送上都帝乃命度支增估籴粟三十三万斛然不能尽用贽议【贽奏晁错论安边之防要在积糓充国建破羌之説务在屯田】宪宗初有司以歳丰请畿内和籴　防要证圣元年三月二十一日勅州县不得輙取和籴物兴元元年闰十月诏度支于淮浙加价和籴三五十万石减价出粜贞元四年八月诏京兆加估和籴先给直所司自运长庆元年三月戊申以春农方兴停京北京西和籴使【先是度支以邉储无备请置使　窦易直表置和籴贮备使择郎中为之】四年八月诏闗内外折籴和籴一百五十万石寳厯元年八月诏两京河西和籴二百万斛【赵充国曰金城湟中谷斛八钱吾谓景中丞籴三百万斛羌人不敢动矣中丞请籴百万斛乃得四十万斛耳】　列郑覃擢谏议大夫宪宗取五中官为和籴使覃奏罢之　杜佑建中初为和籴使　罗珦迁京兆尹请减平籴半以常赋充之【归融有平籴官】　百官志比部掌句防内外赋敛经费俸禄及和籴屯收所入
　　平籴之令始于李悝耿寿昌开常平之法至晋齐不能废【晋武帝欲立平籴法见常平仓】后魏定和籴之制北齐筑富人之仓隋置监唐置东西市之籴其法一也宋建隆间始因河内之稔脩边籴之事至淳化而天下之籴大备
　　唐常平法
　　见常平仓
　　唐市舶使
　　栁泽开元中【二月十二日】岭南市舶使周庆立造竒器以进泽上书曰露台无费明君不忍象箸非大忠臣愤叹王方庆广州都督南海旧有昆仑舶市外区珠琲秋
　　豪无所索　孔戣拜岭南节度使蕃舶泊歩有下碇税始至有阅货宴所饷犀琲下及仆戣禁止之　卢钧节度岭南海道商舶始至异时帅府争先往贱售其珍钧一不取　贞元中岭南请于安南置市舶中使陆贽奏曰玉毁椟中是将谁咎珠飞境外安可复追书曰不贵异物则逺人格岂必重中使轻外使
　　宋朝开寳四年六月壬申广州兼市舶使【初置】后又置于杭淳化中徙于明之定海明年复置于杭咸平中杭明各置司海舶至者视所载十筭其一市其三四元丰三年八月二广闽浙并以漕臣兼提举元祐二年十月六日增置于泉州三年三月置于宻州崇宁元年七月复置于杭明大观元年三月癸卯复置提举官建炎元年七月己亥闽浙并于漕臣二年五月丁未复置四年二月复置广司绍兴二年七月甲子废闽司八月并罢广浙提举官已而闽广复置乾道二年罢两浙提举市舶　海舶歳入象犀珠寳香药之类皇祐中五十三万有余治平中增十万【中兴歳入二百万缗】
　　唐和市法
　　张耀卿为长安令旧有配戸和市法人厌苦耀卿责豪门坐贾豫给以直絶僦欺之弊　百官志金部掌和市之事
　　宋朝天圣四年二月庚午置西界和市场　和预买起于兴国七年　景徳二年二月诸道歳市防绢百余万匹上供减三之一每匹给钱千后以虚劵充数以盐折支其后以歳额科纳建炎三年九月蠲四之一以寛民河北场四陜西二　太平兴国七年幽蓟还师始
　　置场于静戎军李允则典其事庆厯四年十二月辛亥置保安静戎军场
　　唐陆贽均节财赋六条
　　贞元十年五月贽奏请均节财赋凡六条一论两税之弊二请两税以布帛为额不计钱数三论长吏以增戸加税辟田为课绩四论税限廹促五请以税茶钱置义仓以备水旱六论兼幷之家私敛重于公税
