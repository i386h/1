<!-- { "loadSidebar": true } -->
　　元祐元年正月戊戌玉牒官黄履奏修熙丰玉牒属籍类谱十月己酉宗正丞王巩奏宗正寺条例玉牒十年一进修玉牒官以学士典领自熙宁中范镇等进玉牒之后神宗玉牒未修仙源类谱自庆厯八年张方平进书之后【庆厯三年七月壬午命张方平修玉牒补缀失亡为书数百卷】仅五十年并无成书请更立法玉牒二年一具草缴进类谱亦如之十年类聚修纂从之【二年五月修濮安懿王以下属籍宣和四年二月二十九日少卿赵子崧请纂神哲两朝帝系类谱九月书成命藏于玉牒殿】绍兴十二年六月十一日修玉牒杨愿请自宣祖后编修九朝宗派二十七年四月己未【二十四日】宰臣沈该上宣祖太祖魏王下仙源类谱【并玉牒等共三百七十六册用黄麾细仗教坊乐前导六月甲午官吏进秩】先是修玉牒陈康伯言先修太祖今上玉牒太祖今上皇后命氏之源三祖类谱五世昭穆【三月四日诏涓日登进】　淳熙五年十月戊戌进第六世类谱　嘉定六年二月二十五日修玉牒臣之柔请进第七世仙源类谱从之　书目天源类谱一卷起僖祖讫英宗以熙宁庙系图附其后
　　熙宁宗藩庆系録　【绍兴太祖庆系中兴圣统】
　　熙宁三年【一作元年十一月十八日】六月十八日宗寺言每歳正月一日装写仙源积庆图宗藩庆绪録【元祐六年八月十二日己亥改庆系】
　　【録】送龙图天章宝文阁【如汉宗正歳上名籍】今祖宗非袒免亲不赐名授官请定所修图册诏太常礼院详定礼官言圣王于其族上杀而殚于六世以明亲疎之异记其源流百世不紊以着世系之同亲疎异则恩礼不得不异世系同则图籍不得不同系以姓而不别缀以食而弗殊周道然也郑元注系之以姓谓若今宗室属籍葢据宗正歳上名籍又　今皇宗祖庙虽毁子孙皆于宗寺附籍歳送宗寺逺近之恩有差而谱牒之纪不可不存况皇族授官之制不与匹庶　法则属虽疏而恩礼不絶请仍旧修入图録在外者宗寺歳时取附籍从之　绍兴五年六月丁巳【十五日】宗寺上编修太祖庆系四册八年续修十年闰六月续修上之【又捜访庆绪録及宗正班位宗女宗妇簿十五册送宗寺】二十年五月己丑【八日】玉牒所王曮等上皇帝中兴圣统【权奉安于景灵宫天兴殿其后建玉牒殿二十七年三月十八日奉安圣统于殿】淳熙元年十二月乙巳【十六日】进三祖下五世庆系録十三年十一月二十一日【一云九月甲子】又进嘉定十三年五月又进【并宪圣慈烈皇后圣徳事迹】　绍兴八年五月六日柴宗愈上中兴圣统博采记序次详明
　　元丰宗室世表
　　元丰四年八月二十七日赵彦若司马光同修百官公卿表十卷彦若又修成宗室世表三卷上之赐银币　绍兴三年六月二十三日大宗丞谢伋请下州县索名籍修玉牒或先为宗室世表攽天下从之　杨杰作宗室世系表首着諡号名推爵徳也属次之亲亲也子孙次之源深而流长也
　　宗室撰名并用两字内一字相聨以别源派异昭穆熙宁二年十一月甲戌诏非袒免以下并罢赐名授官而天支训名皆无定制元祐七年九月甲午宗寺建言于是聨名之制始定　属籍诸王书以销金白绫纸银轴红锦褾带黒漆涂银匣银鏁钥公侯以下白绫纸牙轴它如诸王　汉有王子侯表唐有宗室世系表汉表止于王侯王侯以降族裔不可得知唐表略于明皇明皇以后本支不可得详　庆仙源之逺则亲亲之谊不可忘思祖烈之贻则继继之心不敢怠
　　绍兴仙源庆系属籍总要
　　绍兴五年四月二十六日少卿范冲等修纂仙源庆系属籍总要一太祖太宗一秦王一母氏一始生一宗妇一宗女一宫院一官爵一寿考一赐諡十一月辛未上之【宗丞孙纬进秩　分类书之各为一条】八年十二月十七日少卿张绚请续修从之十一年十月戊寅【十三日】宗丞邵大受言周官小宗伯掌三族辨亲疏小史奠系世辨昭穆汉唐以来建寺设官循古制也国朝宗寺旧掌之书有四曰皇宋玉牒曰仙源积庆图曰宗藩庆系録曰宗支属籍建炎南渡四书逸于江浒比命搜访阙遗重加修纂赐名总要合图録属籍三者而一之而玉牒独阙请裒次以备中兴盛典从之　九年正月少卿郑刚中言三京宗司所报与旧书抵牾请新旧俱存从之　十二年五月命起居舍人杨愿兼修玉牒十一月丁未范雩为校书郎兼检讨　裳裳者华其叶湑兮气相属润相滋也常棣之华鄂不韡韡体相亲意相承也
　　典故　【防要】
　　古者朝廷之政发号施令百司奉之藏于宫府各修其职守而弗忘周官御史掌治朝之法太史掌万民之约契然则百官庶府各藏其事太史之职又总而掌之汉时定律令制章程定仪法条流派别制度渐广
　　夏政典
　　书征政典曰先时者不及时者杀无赦注政典夏后为政之典籍若周官六卿之治典先时谓厯象之法四时节气望晦朔先天时则罪死不赦不及谓厯象后天时虽治其官茍有先后之差则无赦况废官乎疏侯夏之卿士引政典而不言古典则当时之书【禹有典有则贻厥子孙】　周礼大宰建邦六典四曰政典以平邦国正百官均万民
　　殷册书典籍
　　书多士惟殷先人有册有典注殷先世有册书典籍康诰罚蔽殷注用殷家常法请典刑故事　晋语阳人有夏商之嗣典
　　周六典
　　周礼大宰掌建邦之六典治教礼政刑事乃施典于邦国　小宰掌邦之六典之贰　司书掌邦之六典　大史掌邦之六典
　　周政　周法
　　汉志儒家周政六篇周时法度政教周法九篇法天地立百官河间周制十八篇河间献王所述
　　鲁象魏旧章　鲁故事　晋故府　周记府【象魏制】
　　左传哀三年夏五月【辛卯】司铎火火逾公宫季孙至御公立于象魏之外命藏象魏曰旧章不可忘也注周礼正月县教治之法于象魏使万民观之故谓其书为象魏晋士伯曰吾视诸故府　礼记檀弓夫鲁有初注初
　　谓故事也　礼运仲尼出游于观之上注象魏旧章之处　周语樊穆仲曰鲁侯赋事行刑必问于遗训而咨于故实【史世家作固实】　史记恬成王观于记府得周公旦书陈肃慎氏矢求之故府果得之　晋志熊逺奏周建象魏之制汉创画一之法刘颂上疏夏殷及周书法象魏　鲁语非故也【注云故事也】
　　楚故志　训典
　　楚语庄王使士亹傅太子葴问于申叔时叔时曰教之故志使知废兴而戒惧焉【注故志所记前代成败之书】教之训典使知族类行比义焉【训典五帝之书也又王孙圉曰左史倚相能道训典以叙百物以朝夕献善败于寡君寡君无忘先王之业】　战国策楚谷负鸡次之典谷献典五官得法赵牛赞谏曰国有固籍兵有常经　左传蒍敖为宰择楚国之令典王子朝奉周之典籍以奔楚　吕氏春秋荆王发平府而视故记　文选王简栖云择方城之全典酌龟之故实【注方城楚也龟鲁也】
　　汉故事诏书
　　魏相传宣帝始亲万机而相总领众职甚称上意好观汉故事及便宜章奏以为古今异制【元康中】方今务在奉行故事而已数条汉兴以来国家便宜行事及贤臣贾谊晁错董仲舒所言奏请施行之曰窃伏观先帝【孝昭帝】圣徳仁恩之厚勤劳天下垂意黎庶忧水旱之灾为民贫穷发仓廪振乏餧遣谏大夫博士循行天下察风俗举贤良平寃狱冠盖交道省诸用寛租赋弛山泽陂池禁秣马酤酒贮积所以周急继困慰安元元便利百姓之道甚备相不能悉陈昧死奏故事诏书凡二十三事【见诏令】上施行其策相又奏天子之义必纯取法天地而观于先圣髙皇帝所述书天子所服第八注如淳曰第八天子衣服之制也于施行诏书第八【表地节三年六月魏相代韦贤为相封髙平侯】　列传朱博曰故事封丞相不满千戸　孔光为尚书观故事品式数歳明习汉制及法令　恭习法令故事　史外戚世家褚先生曰臣为郎时问习汉家故事者　陆澄曰周称旧章汉言故事【汉家故事常以列侯尚主】
　　汉孝文故事
　　章纪永平十八年冬十二月癸巳有司奏言宜尊孝明帝庙曰显宗进武徳舞如孝文皇帝祫祭髙庙故事鼂错传为太常掌故注应劭曰掌故六百石吏主故事
　　汉武帝故事
　　郊祀志宣帝修武帝故事盛车服敬齐祠之礼颇作歌诗　列传何武宣帝时王褒作中和乐职宣布诗武共习歌之宣帝循武帝故事求通达茂异士召见武等于宣室　王吉宣帝颇修武帝故事宫室衣服盛于昭帝时　王褒宣帝时修武帝故事讲论六艺羣书褒待诏金马门　刘向宣帝循武帝故事诏选名儒俊材置左右更生以通达能属文辞与王褒等进对　张放鸿嘉中上欲遵武帝故事与近臣游宴　后窦固传明帝欲遵武帝故事击匈奴通西域以固明习边事　祭祀志建武三十二年求元封时封禅故事　唐志汉武帝故事二卷【隋志同】　崇文目五卷班固撰本题二篇今世误析为五篇　书目五卷杂记武帝旧事及神怪之説末略载宣帝事　通鉴考异汉武故事后人为之托班固名语多诞忘非固书【汉武故事二卷世言班固撰唐张柬之之书洞防记后云汉武故事王俭造】　尚书先发副封故事也魏相白去之歳漕闗东谷四百万斛故事也寿昌奏省焉
　　汉建武永平故事　【旧制】
