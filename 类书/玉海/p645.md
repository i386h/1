<!-- { "loadSidebar": true } -->
　　京师集贤院开元十一年分置此院大明宫光顺门外院内东西八十步南北六十九步院中有仰观台即一行师占之所
　　东都集贤院明福门外大街之西对武成宫东西四十一步南北五十八步开元十年三月始移书院于此西向开门
　　华清宫集贤院二十八年造在宫北横街西　羽林仗院院内东西四十八步南北五十步
　　兴庆宫集贤院二十四年驾在东都张九龄遣魏光禄先入京造此院在和丰门横街之南隣中书省院东西二十三步南北三十步【已上见集贤记注并防要】
　　百官志集贤殿书院学士直学士侍读学士修撰官掌刋缉经籍凡图书遗逸贤才隠滞则承防以求之谋虑可施于时著述可行于世者考其学术以闻凡承防撰集文章校理经籍月终则进课于内嵗终则攷最于外校书四人正字二人注开元五年乾元殿写四部书置乾元院使有刋正官四人押院中使一人知书官八人分掌四库书六年乾元院更号丽正修书院置使及检校官【防要五年十一月题为丽正殿修书院以马懐素褚无量为使初置院皆无量处置八年正月以元行冲充使】改修书官为丽正殿学士【六年十二月】八年加文学直又加修撰校理刋正校勘官【马懐素元行冲知丽正院奏陆绍伯等入校书由是秘书罢撰缉而学士皆在丽正矣】十一年【五月】置丽正院修书学士光顺门【西京】外亦置书院十二年【防要十一年】东都明福门外亦置丽正书院十三年改丽正修书院为集贤殿书院五品以上为学士六品以下为直学士宰相一人知院事常侍一人为副知院事又置判院一人押院中使一人宗尝选耆儒日一人侍读以质史籍疑义至是置集贤院侍讲学士侍读学士其后又增修撰官校理官待制官留院官知检讨官文学直之员至徳二载置大学士贞元初置编録官四年【五月十一日李泌奏】罢大学士八年【六月十二日陈京奏】罢校理置校书四人正字二人元和二年【七月】复置校理复开元故事罢校书正字四年集贤御书院学士直学士皆用五品如开元故事以学士一人年髙者判院事非登朝官者为校理余皆罢【裴垍建言】初大宗即位命京官五品以上更宿中书门下两省以备访问永徽中命文馆学士一人日待制于武徳殿西门文明元年诏京官五品以上清官日一人待制于章善明福门先天末又命朝集使六品以上二人随仗待制永泰时【元年三月壬辰朔】勲臣罢节制无职事皆待制于集贤门凡十三人【嗣吴王祗云大厯时勲臣无职事待诏于院给餐钱庐舍自左仆射裴冕等十三人为之】崔祐甫为相建议文官一品以上更直待制其后着令正衙待制官日二人【独孤及上疏曰诏书召裴冕等集贤待制以备询问此五帝盛徳也恐有容下之名无听谏之实　杜甫奏三赋待制集贤院　注记云开元二十年三月史惟则入院待制　张悱为集贤判官诏缀修魏书说林擢知图书括访异书使】　张説说为中书令开元十三年四月五日丙辰说因倡封禅议受诏与诸儒草仪多所裁正帝召说与礼官学士置酒集仙殿曰朕今与贤士乐于此当遂为集贤殿【旧纪四月丁巳改】乃下诏改丽正书院为集贤殿书院授说学士知院事后说罢中书令以右丞相在集贤院専修国史【十六年二月说兼学士】朝廷大述作多出其手帝好文辞有所为必使视草多引天下知名士以佐佑王化粉泽典章成一王法天子尊尚经术开馆置学士修太宗之政皆说倡之常典集贤图书之任始帝欲授说大学士辞曰学士本无大称中宗崇宠大臣乃有之臣不敢以为称固辞乃止后宴集贤院【马植传云开元中丽正殿赐酒大学士张说以下十八人不知先举者说以学士徳行相先遂同举酒】故事官重者先饮说曰吾闻儒以道相高不以官阀为先后于是引觞同饮时服其有体中书舍人陆坚以学士或非其人而供拟太厚无益国家议白罢之说闻曰古帝王功成则有奢满之失今陛下崇儒向道躬自讲论详延豪俊则丽正乃天子礼乐之司【集贤注记云丽正殿在东宫正殿崇教殿之北光天殿之南】所费细而所益者大陆生之言盖未达耶帝知遂薄坚　防要开元十三年四月五日【通鉴作四月丙辰文同】因奏封禅仪注敇中书门下及礼官学士等赐宴于集仙殿上曰与卿等贤才同宴于此宜改集仙殿曰集贤殿改丽正书院为集贤院乃下诏曰仙者捕影之流朕所不取贤者济理之具当务其实院内五品已上为学士六品已下为直学士中书令张说充学士知院事散骑常侍徐坚为副【开元十年张说都知丽正殿修书事徐坚为副】礼部侍郎贺知章中书舍人陆坚并为学士攷功贠外郎赵冬曦监察御史咸业左补阙韦述李子钊陆去泰吕向拾遗母煚太学助教余钦四门博士赵元黙校书郎孙季良并直学士太学博士侯行果四门博士敬防真右补阙冯朝隠并侍讲学士　集贤注记开元十三年三月因奏封禅仪注敕学士等赐宴集仙殿羣臣赋诗上制诗序时预坐者宰臣源乾曜侍中张说学士徐坚至冯朝隠等时樱桃新熟徧赐坐上饮以酴醿清酤之酒帘内出彩笺令羣臣赋诗焉【其后贺知章归老令所司供帐百官赋诗上自为序自余著名徐峤王逈质徐楚璧后名安正俱为集贤学士又有尹愔陆坚郑钦卢僎名稍着　吴兢为史官撰唐书及春秋未成后上书请毕功诏就集贤院成书】　旧纪开元十三年夏四月丁巳改集仙殿为集贤殿丽正殿书院为集贤殿书院院内五品已上为学士六品已下为直学士　十八学士张説知院徐坚为副贺知章陆坚赵冬曦咸业韦述李子钊陆去泰吕向母煚余钦赵元黙孙季良康子元侯行果敬防真冯朝隠【一有东方颢】　翰林盛事开元中拜张说等十八人为学士于东都上阳宫含象亭图象写御賛述之【其第五有冯朝隠】　翰林志开元中张说等十七人写真含象亭御制賛【张说至孙季良十七人賛】　康子元帝尝制賛赐说子元命工图其象陆坚图形禁中亲制賛　贺知章开元十三年兼集贤学士宗自为賛赐之【他学士传皆无闻】　集贤注记张燕公等献所赋诗上各赐賛以褒美之敕曰得所进诗甚有佳妙风雅之道斯焉可观并据才能畧为賛述上自于五色牋八分书之【尹鳯翔就院付学士】
　　张说徳重和鼎功逾济川词林秀色翰苑光鲜徐坚校书天禄论经上庠英词婉丽雄辩抑贺知章礼乐之司文章之苑学优艺博才髙思逺赵冬曦白简端严青史良直清词雅韵博文彊识康子元才识清逺言谈幽秘四科文学六书仁义侯行果洪钟伫叩明鉴不疲理穷系彖动中威仪韦述职参山甫业纂成六义述作四始飞英敬防真名乃防真迹惟契道抠衣讲习临庭振藻赵元黙才比丘明学兼儒墨叙述媺婉讲论道徳东方颢【校理】地游天禄门嗣滑稽三冬足用六艺斯齐李子钊干木流庆指树贻方讽谏遗缺啓发篇章吕向【校理】族茂非熊才髙班马考理篇籍抑风雅母煚轩墀之任谏诤之职闻诗闻礼有才有识陆去泰才光于晋价重于张州县斯屈文翰尤长咸业郁郁髙文英才博识持我刑宪是称谅直余钦文章两赡才术兼美思在専经学通旧史孙季良蓬山之秀芸阁之英雄词卓杰雅思纵横
　　十一年春于大明宫光顺门外造丽正书院夏诏学士侯行果等侍讲周易庄老频赐酒馔学士等燕饮为乐前后赋诗奏上凡数百首上毎嘉赏院中既有宰臣侍讲屡承珍异之赐燕公诗曰东壁图书府西垣翰墨林诵诗闻国政讲易见天心前后令赵冬曦张九龄咸业韦述等为诗序学士等赋诗编成卷轴以进寻敕善写真人貌学士等欲画象书賛于含象亭属车驾东行事竟不果上初令韦无忝殷季友殷分貌张说等燕公以画不精奏进同州僧法明独貌诸学士等图成奏之上称善令藏其本于书院　自马懐素至韦见素知院学士及修书使前后总十一人自卢僎至敬防真开元五年至十三年三月丽正学士及侍讲修理官前后总四十人【其年四月改院在院皆为学士承恩者十六人】自贺知章至窦华开元十三年四月至天宝十四载集贤院学士直学士二十三人自韦縚至髙瞻开元十三年四月迄天宝十五载二月集贤院修撰校理待制及文学直等总五十九人【集贤注记　其后崔郸柳公权蒋系为学士孔纬直学士】　防要贞元四年六月集贤院准六典有学士直学士准集贤注记有校理待制留院入院侍讲刋校修撰修书及直院等今请五品已上为学士六品已下为直学士最髙者判院事余并为校理从之元和二年七月集贤院奏伏准六典集贤院置学士及校理修撰官累圣崇儒不失此制至贞元八年判院事官陈京始奏停校理分秘书郎四员正字两员为集贤殿校理正字【陈京行状云在集贤奏秘书官六员殿内而刋校益理】今请校书郎正字并却归秘书省当司请依旧置校理官庶循名实且复开元故事从之
　　脩撰　王仲丘施敬本赵冬曦贺知章孙季良咸
　　业
　　校理　归崇敬郑钦说吕向东方颢萧颖士卢迈徐
　　浩冯定石洪张仲方郑涵
　　校勘　王嗣琳
　　校书郎　范正丁公着韦处厚崔郾
　　正字　柳宗元【已上见诸】
　　开成元年四月集贤殿御书院请铸印以御书为文【一云五月】大中六年正月大学士马植论奏始着令三馆学士不避行台【防要　又大和二年九月集贤院奏造昭庆门内西墙至集贤院门南廊舍三十九间】艺文志职官类韦述集贤注记三卷【述自登书府至天宝十五载凡四十年因纪置院经始及前后学士名氏时丙申嵗二月也】总集类集贤院壁记诗二卷杂艺术类殷韦无忝开元十八学士图　列传蒋乂父将明为集贤学士张镒以乂为集贤编録后为学士徳宗【贞元十八年】问神策军本末乂条据甚详宰相曰集贤有人矣翌日制判院事　李泌加集贤殿崇文馆大学士脩国史泌建言学士加大始中宗时及张说为之固辞乃以学士知院事至崔圆复为大学士亦引泌为辞而止【按崔圎在泌前误　防要贞元四年五月十一日泌奏张说恳辞大字众称达礼至徳二年崔圎为相加集贤殿大学士因循成例望削去大字元和二年大学士武元衡】　韦绶为学士穆宗九日宴羣臣曲江绶请集贤学士得别防【长庆三年九月】阳城求为吏集贤院窃院书读之【卓行】　张果宗
　　邀至东都舍集贤院有诏图形集贤院【方技】　姜抚开元末召至东都舍集贤院【方技】　儒学序集贤院部分经籍乾元殿博彚羣书至六万卷　韩文秘书御府也天子犹以为外且逺不得朝夕视始更聚书集贤殿别置校讐官曰学士校理常以宠丞相为大学士其他学士皆达官校理用文学者不计秩次集贤之书盛积尽秘书所有不能处其半
　　唐学士院　翰林院　北门学士
