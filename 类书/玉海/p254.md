<!-- { "loadSidebar": true } -->
　　宣纪地节四年九月诏曰令甲死者不可复生刑者不可复息此先帝所重而吏未称注文頴曰萧何承秦法所作为律今律经是也天子诏所増损不在律上者为令令甲前帝第一令也如淳曰令有先后故有令甲令乙令丙师古曰甲乙若令苐一苐二篇耳【甲者令篇之次】　吴芮赞着于甲令而称忠【史记长沙王着令甲称其忠】　叙景纪述务在农桑着于甲令民用寜康贾谊新书天子之言曰令令甲乙是也　后厯志令甲第六常符漏品章纪元和元年七月丁未诏曰令丙棰长短有数【景帝定棰令】　皇后纪论向使因设外戚之禁编置甲令注前书音义甲令者前帝苐一令也　晋志汉时决事集为令甲以下三百余篇　张释之注引乙令跸先至而犯者罚金四两　江充注引令乙骑乗车马行驰道中没入车马　哀纪名田注引令甲诸侯在国名田他县罚金二两　平纪顾山钱注令甲女子犯罪作如徒六月顾山遣归　光武纪女徒顾山注引前书音义令甲易先甲后甲注甲者创制之令疏汉谓令之重者谓甲
　　令
　　汉酎金律
　　后礼仪志八月饮酎注丁孚汉仪曰酎金律文帝所加以正月旦作酒八月成名酎酒因令诸侯助祭贡金汉律金布令曰皇帝齐宿亲帅羣臣承祠宗庙羣臣冝分奉诸侯列侯各以民口数率千口奉金四两竒不满千口至五百口亦四两皆会酎少府受入大鸿胪食邑九真交阯日南折用犀角二长九寸以上若玳瑁甲一郁林用象牙一长三尺以上若翡翠各二十凖以当金音义武帝时因八月尝酎令诸侯出金助祭所谓酎金也【左传晋有尝酎】　汉仪注诸侯王畿臣戸口酎黄金于汉庙武纪元鼎五年九月列侯坐献黄金酎祭宗庙不如法夺爵者百六人【志曰饮酎少府省金　诸侯王表武作左官之律设附益之法】　王子侯表地节四年襄隄侯圣坐酧金斤八两少四两免五鳯四年朝侯固城坐酎金少四两免　恩泽侯表魏相子丙吉子显甘露元年坐酎宗庙骑至司马门不敬削爵　赵广汉丞相奉斋酎入庙祠
　　汉田租税律　田令
　　史记大事记孝文十三年除田租税律　贡禹传上书曰除其租铢之律注师古曰租税之法皆依田畆不得杂计百物之铢两　后黄香延光元年迁魏郡守郡有内外园田与人分种香曰田令商者不农王制仕者不耕伐氷食禄之人不与百姓争利乃悉以赋人课令耕种　秦彭稻田三品条式【见田制】
　　汉定棰令
　　刑法志汉文帝即位十三年五月除肉刑外有轻刑之名内实杀人斩右趾者又当死斩左趾者笞五百当劓者笞三百率多死景帝元年下诏曰加笞与重罪无异幸而不死不可为人其定律笞五百曰三百笞三百曰二百犹尚不全至中六年又下诏曰加笞者或至死而笞未毕朕甚怜之其减笞三百曰二百笞二百曰一百曰笞者所以教之也其定棰令丞相刘舍御史大夫卫绾请笞者棰长五尺其本大一寸其竹也末薄半寸平其节当笞者笞臀毋得更人毕一罪乃更人自是笞者得全　景纪中六年五月诏有司减笞法定棰令【元年冬十月诏曰孝文除诽谤去肉刑】　后纪章帝元和元年七月丁未诏律云掠者唯得榜笞立又令丙棰长短有数
　　汉挈令　光禄挈令　廷尉挈令
　　张汤为廷尉时上方乡文学汤决大狱欲傅古义乃请博士弟子治尚书春秋补廷尉史平亭疑法奏谳疑必奏先为上分别其原上所是受而着谳法廷尉挈令扬主之明注师古曰挈狱讼之要也书于谳法挈令以为后式也韦昭曰在板挈也【应劭传廷尉板令　唐志刑法类有廷尉决事驳事杂诏书】　燕王旦又军都郎羽林道上移跸太官先置注张晏曰都试郎羽林也师古曰都大也谓大会试之汉光禄挈令诸当试者不防都所免之　説文乐浪挈令织徐铉曰挈令葢律令之书也沟洫志元鼎六年上曰令内史稻田租挈重不与郡同注师古曰租挈收田租之约令也
　　汉水令　公令
　　儿寛传寛表奏开六辅渠定水令以广溉田收租赋税时裁阔狭与民相假贷注师古曰用水之次具立法令皆得其所也　召信臣迁南阳大守躬劝农耕信臣为民作均水约束刻石立于田畔以防分争　何并传注如淳曰公令吏死官得法赙
　　汉功令　诏书律令
　　儒林公孙为学官【元朔五年六月】悼道之郁滞廼请曰丞相御史言制曰道民以礼风之以乐防姻居室之大伦也今礼废乐崩朕甚愍焉故详延天下方闻之士咸登诸朝其令礼官劝学讲艺洽闻举遗典礼以为天下先太常议与博士弟子崇乡党之化以厉贤才焉谨与太常孔臧博士平等议请因旧官而兴焉为博士置弟子五十人复其身太常择民年十八以上仪状端正者补博士弟子郡国县道邑有好文学敬长上肃政教顺乡里出入不悖所闻令相长丞上属所二千石二千石谨择可者常与计偕诣太常得受业如弟子【此郡国所择也诏书既曰崇乡党之化则太常所补不过取诸闗中而已】一嵗辄课能通一艺以上补文学掌故缺其高第可以为郎中太常籍奏有秀才异等辄以名闻【非常选也】其不事学若下材及不能通一艺辄罢之而请能称者臣谨按诏书律令下者明天人分际通古今之谊文章尔雅训辞深厚恩施甚美小吏浅闻弗能究宣亡以明布谕下以治礼掌故以文学礼义为官迁留滞请选择其秩比二百石以上及吏百石通一艺以上补左右内史大行卒史比百石以下补郡太守卒史皆各二人边郡一人先用诵多者不足择掌故以补中二千石属文学掌故补郡属备员请着功令它如律令制曰可自此以来公乡大夫士吏彬彬多文学之士矣注师古曰功令新立此条请以着于功令功令篇名若今选举令　史记太史公曰余读功令至于广厉学官之路未尝不废书而叹也索隠曰谓学者课功着之于令即今之学令是也　萧望之治齐诗以令诣太常受业【如淳引二千石奏上与计偕云云】　匡衡传射策甲科不应令
　　汉养老令　马复令
　　见养老及马政类
　　汉诸姬令　秩禄令
　　文纪注臣瓒引秩禄令及茂陵书姬并内官秩比二千石【史记吕后纪注同】　茂陵书禄秩令此二书亡失不得过江明此瓒是晋中朝人【疑是傅瓒】
　　汉宫卫令
　　张释之释之为公车令劾太子梁王不下司马门注如淳曰宫卫令诸出入殿门公车司马门皆下不如令罚金四两　葢寛饶为卫司马案旧令遂揖官属以下行卫者卫尉私使寛饶出寛饶以令诣官府门上谒辞
　　汉六条　九条
　　百官表武帝元封五年初置部刺史掌奉诏条察州秩六百石员十三人注师古曰汉官典职仪云刺史班宣周行郡国省察治状黜陟能否断治寃狱以六条问事非条所问即不省一条强宗豪右田宅逾制以强凌弱以众暴寡二条二千石不奉诏书遵承典制倍公向私旁诏牟利浸渔百姓聚敛为奸三条二千石不恤疑狱风厉杀人怒则任刑喜则任赏烦扰刻暴剥截黎元为百姓所疾山崩石裂天祥讹言四条二千石选署不平茍阿所爱蔽贤宠顽五条二千石子弟怙恃荣势请托所盗六条二千石违公下比阿附豪强通行货贿割损政令也　唐六典惠帝三年【旧仪作六年】相国奏御史监三辅不法事词讼盗贼铸伪钱狱不直繇赋不平吏不廉苛刻逾侈及弩力十石以上作非所当服凡九条　鲍宣迁豫州牧代二千石书史聴讼所察过诏条注出六条之外　翟方进迁朔方刺史所察应条辄举薛宣成帝初言阴阳不和咎在部刺史不循守条职注六条　宋百官志刺史班行六条诏书
　　汉决事比　律三家　汉宪令
　　刑法志武帝招张汤赵禹之属条定法令死罪决事比万三千四百七十二事　朱博传迁廷尉令掾吏试与正监共撰前事决事吏议难知者数十事持以问廷尉为平处其轻重十中八九官属咸服博之疏畧材过人也　后汉陈宠和帝永元六年代郭躬为廷尉宠钩校律令条法溢于甫刑者除之曰臣闻礼经三百威仪三千故甫刑大辟二百五刑之属三千礼之所去刑之所取失礼则入刑相为表里者也今律令死刑六百一十耐罪一千六百九十八赎罪以下二千六百八十一溢于甫刑者千九百八十九其四百一十大辟千五百耐罪七十九赎罪春秋保干图曰王者三百年一蠲法汉兴以来三百二年宪令稍増科条无限又律有三家其説各异宜令三公廷尉平定律令应经合义者可使大辟二百而耐罪二千八百共为三千悉删除其余令与礼相应以易万人视聴以致刑措之美传之无穷未及施行及宠免后遂寝而苛法稍繁人不堪之宠子忠畧依宠意奏上二十三条为决事比以省请谳之又上除蚕室刑解臧吏三世禁锢狂易杀人得减重论母子兄弟相代死聴赦所代者事皆施行　桓谭传世祖时因上疏陈时政所冝又见法令决事轻重不齐或一事殊法同罪易论今可令通理义明习法律者较定科比一其法度班下郡国蠲除故条如此天下知方而狱无寃滥矣书奏不省　晋志章帝时陈宠上疏曰唐尧着典曰流宥五刑灾肆赦舜命臯陶以五宅三居惟明克允文王重易六爻而列丛棘之聴周公作立政戒成王勿误庶狱冝荡涤烦苛轻薄棰楚以济羣生帝纳宠言永元六年宠代郭躬为廷尉复校律令刑法溢于甫刑者奏除之忠依宠意奏上三十三条为决事比【余同汉传】礼大司防庶民狱讼以邦成弊之注郑司农云若今时
　　决事比也士师八成注若决事比　唐志有廷尉决事二十卷驳事十一卷
　　汉尉律
　　昭纪更赋注如淳曰尉律卒践更一月　説文序尉律学僮十七已上始试讽籕书九千字乃得为吏以八体试之郡移太史并课最者以为尚书史书或不正輙举劾之今虽有尉律不课小学徐锴曰尉律汉律篇名功臣表靳亭高成孝文后三年坐事国人过律免
　　汉金布令　钱律【见钱币】
　　萧望之金布令甲曰边郡数被兵离饥寒天絶天命父子相失令天下共给其费注师古曰金布者令篇名也其上有府库金钱布帛之事因以名篇令甲者其篇甲乙之次　高纪八年十一月臣瓉注引金布令师古曰金布者令篇名若今言仓库令也　后汉礼仪志八月饮酎注亦引汉律金布令晋志魏司空陈羣等采汉律为魏法序畧引金布律【详见后】
　　汉任子令
　　哀纪绥和二年六月初除任子令及诽谤诋欺法注应劭曰任子令者汉仪注吏二千石以上视事满三年得任同产若子一人为郎不以徳选故除之　王吉传宣帝时上疏今俗吏得任子弟率多骄骜不通古今宜明选求贤除任子之令注子弟以父兄任为郎　父任若张安世苏武刘向汲黯萧育兄任若霍光爰盎杨恽族父任若侯覇宗家任若周阳由
　　汉法十家
　　艺文志李子三十二篇【名悝相魏文侯富国强兵】商君二十九篇【名鞅相秦孝公】申子六篇【名不害相韩昭侯】处子九篇【史记赵有处子】慎子四十二篇【名到】韩子五十五篇【名非】游棣子一篇晁错三十一篇燕十事十篇【不知作者】法家言二篇右法十家二百一十七篇法家者流葢出于理官信赏必罚以辅礼制　隋志六部合七十二卷
　　汉建武律令故事
