<!-- { "loadSidebar": true } -->
　　礼乐志皇帝亲养三老五更于太学所司先奏三师三公致仕者用其徳行及年髙者一人为三老次一人为五更五品以上致仕者为国老六品以下致仕者为庶老尚食具牢馔前三日尚舍设大次于太学堂之后前一日设御座于堂上东序西向三老座于西楹之东近北南向五更座于西阶上东向皆莞筵藻席众国老座于堂下西阶之西东面北上蒲筵缁布纯加莞席大乐令展宫县于庭设登歌堂上如元防仪其日銮驾将至学生青衿服就位銮驾入大次銮驾出宫遣使迎三老五更于第俱冠进贤冠乗安车前从导从其国老庶老则有司预戒之銮驾既至太学三老五更及羣老俱赴集侍中奏外办殿中监进大珪皇帝执大珪降迎三老于门内老更皆杖各二人夹扶左右敦史执笔以从皇帝再拜三老五更摄齐荅拜俱坐三公授几九卿正履殿中监尚食奉御进珍羞及黍稷等皇帝省之遂设于三老前皇帝执酱而馈乃诣酒尊所取爵侍中賛酌酒皇帝执爵而酳尚食奉御以次进珍羞于五更前皇帝即座三老乃论五孝六顺典训大纲格言宣于上恵音被于下皇帝乃虚躬请受敦史执笔录善言善行礼毕老更升安车导从而还【通典仲秋之月谨择良辰】
　　唐宴父老乾元殿
　　实录武徳五年三月宴京城父老赐布贞观六年五月宴岐州父老赐帛十一年正月宴长安父老于武门赐以粟帛三月癸卯幸洛阳宫召宴父老于乾元殿赐粟帛十二年二月宴洛阳父老十五年五月壬申并州父老请临幸赐宴武成殿赐物遣之十八年十一月壬午宴洛州父老一百九十人于仪鸾殿班赐有差二十年幸并州宴太原父老八月丁卯见京城父老于北阙赐食及粟帛显庆元年正月辛未立皇太子年八十以上赐粟帛己卯宴之开元二十四年八月千秋节宴京兆父老二十六年七月册太子赐粟帛　册府元贞观十五年二月癸丑宴从官及山东宗姓洛阳髙年于贞观殿奏九部乐赐帛十六年十一月甲子幸庆善宫召武功之邰城立节三时丰义四乡士女七十已上及居宫侧数百人赐宴父老争上夀赐帛有差十八年十月癸卯宴雍州父老千一百人于上林苑　循省风俗则先问髙年时临旧都乃宴衎故老或赐饮于端阙或回舆于私室而又因灵休之集毕嘉祀之礼则锡之鸠杖贲之束帛登版授之秩开石窌之封斯敎化之大本盛王之令典也
　　唐宴侍老含元殿　赐鸠杖
　　宗纪开元二年九月丁酉宴京师侍老于含元殿赐九十以上几杖八十以上鸠杖妇人亦如之赐于其家十一年正月癸巳版授侍老八十以上上县令十七年十一月戊申赐侍老帛二十年十一月庚申同二十三年正月乙亥耕籍田侍老百嵗以上版授上州刺史二十六年七月己巳赐侍老粟帛加版授【立太子大赦】二十七年二月己巳上尊号版授侍老百嵗以上下州刺史九十以上上州司马八十以上县令
　　唐赐氊衾
　　纪髙宗显庆二年二月癸亥【幸洛阳】赐百嵗以上氊衾粟帛四年闰十月辛巳赐民八十以上氊衾粟帛五年三月丙午皇后赐妇人八十以上氊衾粟帛　贞观十八年十月癸卯宴雍州父老百嵗以上氊被袍各一
　　唐祐燕京畿父老
　　二年九月辛亥大飨明堂十月乙亥燕京畿父老于锡庆院

　　玉海卷七十四
　　钦定四库全书
　　玉海卷七十五
　　宋　王应麟　撰
　　礼仪
　　射
　　射者进退周还必中礼内志正外体直然后持弓矢审固持弓矢审固然后可以言中此可以观徳行矣
　　虞射侯礼
　　书益稷帝曰侯以明之注当行射侯之礼以明善恶之教　礼记正义射起于黄帝【易弧矢世本挥作弓夷牟作矢是弓矢起于黄帝】
　　周大射　射仪射正　鹄　射法　射中
　　天官司裘【中士二人下士四人】王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄注大射者为祭祀射王将有郊庙之事以射择诸侯及羣臣与邦国所贡之士可以与祭者射者可以观徳行其容体比于礼其节比于乐而中多者得与于祭诸侯谓三公及王子弟封于畿内者卿大夫亦有采地焉将祀先祖亦与羣臣射以择之凡大射各于其射宫【疏云于西郊小学之中行大射之法】侯者其所射也以虎熊豹麋之皮饰其侧又方制之以为辜【本亦作准】谓之鹄着于侯中所谓皮侯王之大射虎侯王所自射也熊侯诸侯所射豹侯卿大夫以下所射诸侯之大射熊侯诸侯所自射豹侯羣臣所射卿大夫之大射麋侯君臣共射焉凡此侯道虎九十弓熊七十弓豹麋五十弓郑司农云方十尺曰侯四尺曰鹄二尺曰正四寸曰质【正鹄皆鸟之捷黠者】谓鹄小鸟而难中是以中之为隽用虎熊豹麋之皮示服猛也士不大射士无臣祭无所择　掌次射则张耦次注大射曰遂命三耦取弓矢于次　夏官射人【下大夫二人上士四人下士八人】掌三公孤卿大夫之位【疏仪礼内诸侯有燕朝及射朝】以射法治射仪王以六耦射三侯三获三容乐以驺虞九节五正【九十弓】诸侯以四耦射二侯二获二容乐以貍首七节三正【七十弓】孤卿大夫以三耦射一侯一获一容乐以采苹五节二正【五十弓】士以三耦射豻侯一获一容乐以采蘩五节二正【易氏曰大射则大司马合诸侯之六耦賔射则诸侯与王射而合卿大夫为六耦至诸侯之四耦孤卿大夫士之三耦各以等辨】注射法王射之礼治射仪谓肄之也郑司农云容者乏也待获者之所蔽也【大射礼唱获者居乏中中则举旌以宫下旌以商　乡射曰司马命获者执旌以负侯】九节析羽九重设于长杠三侯虎熊豹也谓三侯者五正三正二正之侯也二侯者三正二正之侯也一侯者二正而已此皆与賔射于朝之礼也梓人职曰张五采之侯则逺国属谓诸侯来朝者也五采之侯即五正之侯也正之言正也【仪礼注正亦鸟名齐鲁之间名题肩为正】射者内志正则能中画五正之侯中朱次白次苍次黄居外三正损黄二正去白苍而画朱绿九节七节五节者奏乐以为射节之差疏大射诸侯礼谓之司射天子谓之射人【易氏曰天子之射与诸侯卿大夫之射尊卑虽异而皆发乗矢四矢也故用四节未发矢之前而天子以五节为听诸侯以三节为听孤卿大夫士以一节为听此所以有九节七节五节之辨也】　若王大射则以貍歩张三侯注貍歩谓一举足为一歩貍善搏者也其发必获三侯虎熊豹也【易氏曰射人掌賔射之灋而兼及大射之张侯】　王射则令去侯立于后以矢行告卒令取矢祭侯则为位与太史数射中佐司马治射正注大射礼曰大射正立于公后以矢行告于公下曰留上曰左右曰方注射正射之法仪也疏射之威仪乃是礼之正　大司马若大射则合诸侯之六耦注王射三侯以诸侯为六耦【射人注列国之君大射亦张三侯数与天子同】　服不氏射则赞张侯以旌居乏而待获【仪礼大射仪司马正洗散遂实爵献服不】大仆王射则赞弓矢　司弓矢大射共弓矢并夹【详见兵制】缮人掌诏王射賛王弓矢之事【疏案大射礼大射正授弓小臣授矢天子】
　　【礼则缮人】　春官大史凡射事饰中舍筭执其礼事注司农云中所以盛筭谓设筭于中以待射时而取之中则释之乡射礼曰君国中射则皮竪中于郊则闾中于竟则虎中大夫兕中士鹿中天子之中未闻【射人注射中数肘者中侯之筭也　礼记投壶之礼主人奉矢司射奉中疏其中之制刻木为之状如兕鹿而伏背以盛筭】　车仆大射共三乏【疏乏者矢至此乏极】　司常凡射共获旌　大司乐大射王出入令奏王夏及射令奏驺虞诏诸侯以弓矢舞　礼记月令季春之末择吉日大合乐天子率公卿诸侯大夫亲往视之注大合乐所以助阳逹物风化天下其礼今亡天子以大射郡国以乡射代之
　　周乡射　五物
