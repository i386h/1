<!-- { "loadSidebar": true } -->
　　二寸天子守之【疏诗注小球尺二寸礼纬天子纯玉尺二寸　三礼图凡圭广三寸厚半寸剡上左右各半寸】天子圭中必【必以组约其中执之以备失坠　疏必绚组】
　　周桓圭　信圭　躬圭　命圭
　　大宗伯公执桓圭【注公二王后及王之上公双植谓之桓桓宫室之象所以安其上也亦以桓为瑑饰疏桓谓若屋之桓楹植即棱也下二棱着圭不见惟有上二棱故云双植　桓圭言其德之植立不挠足以辅乎王】侯执信圭伯执躬圭【信当为身身圭躬圭皆象人形为瑑饰文有麤缛耳欲其谨行以保身　信圭言其徳之伸而直躬圭言其躬而屈旧图瑑为人形误矣】　典瑞掌玉瑞玉器之藏辨其名物与其用事设其服饰【人执以见曰瑞礼神曰器】公执桓圭侯执信圭伯执躬圭缫皆三采三就以朝觐宗遇防同于王诸侯相见亦如之【春秋传曰邾子执玉髙其客仰】大行人以九仪等诸臣之爵上公之礼执桓圭九寸缫借九寸冕服九章诸侯之礼执信圭七寸缫借七寸冕服七章诸伯执躬圭其他皆如诸侯之礼　玉人之事命圭九寸谓之桓圭公守之命圭七寸谓之信圭侯守之命圭七寸【故书或云五寸杜子春云当为七寸】谓之躬圭伯守之【注命圭王所命之圭也朝觐执焉居则守之疏防命诸侯之时非直加之以车服以圭授之为瑞信】　唐张仲素信圭赋将比徳以省躬云云比楚玉之无瑕哂夏璜之有考　吴语命圭有命固曰呉伯　　左传朝聘有珪
　　周谷璧　蒲璧
　　大宗伯子执谷璧男执蒲璧注谷所以养人蒲为席以安人二玉盖或以谷为饰或以蒲为瑑饰璧皆径五寸不执圭者未成国也　典瑞子执谷璧男执蒲璧缫皆二采【朱緑】再就以朝觐宗遇防同于王诸侯相见亦如之注郑司农云以圭璧见于王觐礼曰侯氏入门右坐奠圭再拜稽首侯氏见于天子诸侯亦执圭璧以相见大行人诸子执谷璧五寸缫借五寸冕服五章诸男执蒲璧其它皆如诸子之礼　小行人成六瑞公用桓圭侯用信圭伯用躬圭子用谷璧男用蒲璧【不言执而言用言其为上下之所通用尊卑有定用名分正而礼法严故谓之成】　子华子吾之宗君始有蒲璧以朝　杂记圭子男五寸注子男执璧此失之觐礼乃朝以瑞玉有缫注瑞玉谓桓圭至蒲璧　沈括云今人得蒲璧刻文如蒲花敷时谷璧如粟粒
　　周大圭　介圭
　　玉人大圭长三尺杼上终葵首天子服之注王所搢大圭也或谓之珽终葵椎也为椎于杼上眀无所屈也杼閷也相玉书曰珽玉六寸明自炤疏以其长故称大圭搢于衣带之间同于衣服故以服言之齐人谓椎为终葵　典瑞王晋大圭执镇圭缫借五采五就以朝日注缫有五采文所以荐玉木为中干用韦衣而画之就成也故书镇作瑱郑司农云晋读为搢谓插于绅带之间若带劒也五就五帀也【易氏曰圭以大名象道之体三尺为数象道之成抒上终葵首象道之用不瑑象天道之质朝日次于祀天故晋之　三礼图曰比它圭最长故谓之大圭】　诗崧髙锡尔介圭以作尔宝笺圭长尺二寸谓之介非诸侯之圭故以为宝诸侯之瑞圭自九寸而下　韩奕以其介圭入觐于王笺觐于宣王奉享礼贡国所出之宝书曰黑水西河贡璆琳琅玕疏毛氏于崧髙以介圭为所执之瑞　鲁语大采朝日少采夕月注周礼王搢大圭执镇圭藻五采五就少采三采也　左传衮冕黻珽疏珽一名大圭　荀子天子御珽诸侯御荼大夫服笏礼也【注荼古舒字玉之上员下方者】　礼象珽与大圭异珽无所屈天子见诸侯见卿大夫之笏也大圭椎其上犹诸侯荼前屈后直见天地见先王之笏也珽玉六寸大圭长三尺眀非一物王执镇圭晋大圭镇圭尺有二寸故大圭长三尺王执冒搢珽冒圭四寸故珽六寸
　　周冒圭
　　玉人天子执冒四寸以朝诸侯天子用全注名玉曰冒者言徳能覆盖天下也四寸者方以尊接卑以小为贵全纯色也疏案书传云古者圭必有冒言不敢专达之义天子执冒以朝诸侯见则覆之注云君恩覆之臣敢进此冒朝觐诸侯时执之【诗疏在国受朝下诸侯故执冒】　书上宗奉同瑁【注见上】疏礼天子执瑁者诸侯即位天子赐之以命圭圭头邪鋭其瑁当下邪刻之其刻濶狭长短如圭头诸侯来朝执圭以授天子天子以瑁之刻处冒彼圭头若大小相当则是本所赐其或不同则圭是伪作知诸侯信与不信故天子执瑁所以冒诸侯之圭以齐瑞信犹今之合符以一瑁冒天下之圭则公侯伯之圭濶狭等也此瑁惟冒圭不冒璧　易氏曰其形方正其制邪刻之天子之冒圭邪刻其下而诸侯之瑞圭邪鋭其首合以为验
　　周六器　礼神玉
　　大宗伯以玉作六器以礼天地四方以苍璧礼天黄琮礼地青圭礼东方赤璋礼南方白琥礼西方璜礼北方皆有牲币各放其器之色云云涖玉鬯注玉礼神之玉也疏天地有礼神之玉无郁鬯宗庙无礼神之玉而有郁鬯宗庙仍有圭瓉璋瓉亦是玉　天府季冬陈玉以贞来嵗之媺恶注陈玉陈礼神之玉　典瑞掌玉器之藏【注礼神曰器】大祭祀大旅凡宾客之事共其玉器而奉之　郊特牲疏五时迎气其中央无文先师以为亦用黄琮熊氏以为亦用赤璋　三礼义宗云昊天及五精之帝圭璧皆长尺二寸
　　周苍璧
　　大宗伯以苍璧礼天【径九寸好三寸两边各三寸】注此礼天以冬至谓天皇大帝在北极者也礼神又象其类璧圆象天疏苍是天色故用苍此六玉所用上璧下琮觐礼惟上圭下璧与此违彼上下之神是日月故陈玉与此不同尔雅肉倍好谓之璧【肉边也好孔也】　三礼图阮郑二图皆云苍璧九寸厚寸
　　周黄琮
　　大宗伯以黄琮礼地【剡出一寸六分长八寸厚一寸】注礼地以夏至谓神在昆仑者也琮八方象地疏用黄琮依地色【黄者中之色】郊特牲疏祀中央黄帝亦用黄琮宜九寸以别于地
　　只开元礼避讳云礼西方白帝以驺虞晋中兴书云白琥尾参倍其身
　　周青圭　赤璋
　　大宗伯以青圭礼东方【径九寸厚寸博三寸剡上各一寸半】以赤璋礼南方注礼东方以立春谓苍精之帝而太昊勾芒食焉礼南方以立夏谓赤精之帝而炎帝祝融食焉圭鋭象春物初生半圭曰璋象夏物半死疏杂记圭剡上左右各寸半公羊传璋判白
　　周白琥　璜
　　大宗伯以白琥礼西方【长九寸广五寸髙三寸】以璜礼北方注礼西方以立秋谓白精之帝而少昊蓐收食焉礼北方以立冬谓黒精之帝而颛顼防食焉琥猛象秋严半璧曰璜象冬闭藏地上无物惟天半见也【疏半璧曰璜者逸礼记文色黄　春秋传赐子家双琥】
　　周四圭
　　典瑞四圭有邸以祀天旅上帝注郑司农云于中央为璧圭着其四面一玉俱成尔雅曰邸本也圭本着于璧圭末四出故也祀天谓夏正郊天上帝五帝也疏用一大玉琢出中央为璧形亦肉倍好为之四面琢各出一圭四厢圭各尺二寸与镇圭同其璧为邸盖径六寸总三尺与大圭长三尺又等故云一玉俱成也或説四圭有邸有四角也以无正文故两释之　玉人四圭尺有二寸以祀天【易氏曰四圭备天德也尺有二寸备天数也】　典瑞共其玉器注谓四圭祼圭之属　三礼图四圭亦博三寸厚寸【色赤】周官义四圭邸璧两圭邸琮　典瑞掌其用玉人掌
　　其制
　　周两圭
　　典瑞两圭有邸以祀地旅四望【三礼图色青　于六寸璧两边各琢一圭长二寸半】注两圭者以象地数二也僢而同邸祀地谓所祀于北郊神州之神疏僢谓两足相向两圭亦两足同邸四圭同邸者亦是各自两足相向　玉人两圭五寸有邸以祀地以旅四望注邸谓之抵有邸僢共本也疏一玉俱成两圭足相对为僢　易氏曰天以健为体其徳无不周故其用为四圭地以顺为体其徳有所止故半之为两圭
　　周祼圭　玉瓉　祼器　祼玉　鲁鬯圭　汉瓉槃
　　春官典瑞祼圭有瓉以肆先王以祼宾客注郑司农云于圭头为器可以挹鬯祼祭谓之瓉国语谓之鬯圭【鲁语臧文仲以鬯圭如齐告籴　郑瓘斚玉瓉　明堂位灌用玉瓉大圭注瓉形如槃容五升以大圭为柄是谓圭瓉】康成谓爵行曰祼汉礼瓉槃大五升口径八寸下有槃口径一尺疏肆先王谓祭祀先王则宗伯六享也祼宾客则大行人云上公再祼侯伯一祼也云汉礼瓉槃云云者此汉礼器制度文叔孙通所作大祭祀大旅凡宾客之事共其玉器而奉之注玉器谓四圭祼圭之属小宗伯祭祀宾客以时将瓉祼注天子圭瓉诸侯璋
　　瓉　郁人掌祼器凡祭祀宾客之祼事和郁鬯以实彜以陈之凡祼玉濯之陈之以賛祼事注祼器谓彛及舟与瓉郁鬯谓筑郁金草煮之以和鬯酒郑司农云郁草名十叶为贯一百二十贯为筑祼玉谓圭瓉璋瓉疏王制云诸侯赐圭瓉然后为鬯王度记云天子以鬯诸侯以薰大夫以兰芝士以萧庶人以艾礼纬云鬯草生庭以和鬯酒因号为鬯草郊特牲云灌以圭璋用玉气也王用圭瓉后用璋瓉　鬯人共秬鬯以饰之注秬鬯不和郁者也　司尊彜云云注祼谓以圭瓉酌郁鬯始献也后以璋瓉酌亚祼【祼用郁齐】　冬官玉人祼圭尺有二寸有瓉以祀庙注祼始献酌奠也瓉如盘其柄用圭有流前注诗旱麓六章其二章曰瑟彼【周礼注云防彼】玉瓉黄流在中注玉瓉圭瓉也黄金所以饰流鬯也九命然后锡以秬鬯圭瓉笺云黄流秬鬯也圭瓉之状以圭为柄黄金为勺【与玉人云黄金勺鼻等同也】青金为外朱中央殷王帝乙之时王季为西伯以功徳受此赐【见孔丛子子思云】　江汉厘尔圭瓉秬鬯一卣【召虎】　棫朴左右奉璋注半圭笺云璋瓉亚祼　书序平王赐晋文侯秬鬯圭瓉　　洛诰王入太室祼注太室清庙祼鬯告神祭统君执圭瓉祼尸大宗执璋瓉亚祼注祼器以圭璋为柄　甘泉赋瓉觩防秬鬯泔淡
　　周圭璧
　　典瑞圭璧以祀日月星辰注圭其邸为璧取杀于上帝【三礼圗色白　六寸璧上琢出一圭长五寸】　玉人圭璧五寸以祀日月星辰【注同上　五寸象天之中】疏圭璧谓以璧为邸旁有一圭　诗圭璧既卒【是燔牲玉也】　觐礼设方明上圭下璧【谓日月之神】　礼象曰圭邸璧则以青圭揷苍璧璋邸琮则以赤璋揷黄琮
　　周璋邸
　　典瑞璋邸射以祀山川以造赠宾客注璋有邸而射取杀于四望郑司农云射剡而出也【诗书注及三礼圗云半圭曰璋　射言剡出而贯于邸象山川阻固賔客藩屛之功】　玉人璋邸射素功以祀山川以致稍饩注素功无瑑饰也　公羊传璋判白注璋所以郊事天尤重诗云奉璋峩峩髦士攸宜【笺云璋瓉也王祼以圭瓉诸臣亚祼以璋瓉　诗又云载弄之璋】左传享頫有璋
　　周土圭【详见圭景类】
　　大司徒以土圭之灋测土深正日景以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉凡建邦国以土圭土其地而制其域注土圭之长尺有五寸以夏至之日立八尺之表景适与土圭等谓之地中今颍川阳城地为然　典瑞土圭以致四时日月封国则以土地注郑司农云以求地中故谓之土圭疏洛邑以求地中自余或致四时之景或封诸侯所用不必要求地中先郑据大司徒而言耳　玉人土圭尺有五寸以致日以土地注土犹度也建邦国以度其地疏日景一分地差百里五等诸侯取五分景
　　周珍圭
