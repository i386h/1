<!-- { "loadSidebar": true } -->
　　志史籀十五篇【周宣王大史作大篆十五篇建武时亡六篇矣】八体六技【韦昭曰云云见后】苍颉一篇【上七章秦丞相李斯作爰歴篇中车府令赵髙作博学七章太史令胡毋敬作】凡将急就元尚训纂各一篇别字十三篇苍颉传一篇扬雄杜林苍颉训纂各一篇苍颉故一篇凡小学十家三十五篇【入扬雄杜林二家二篇】圣人易结绳以书契百官以治万民以察葢取诸夬夬扬于王庭其用最大也古者八嵗入小学故周官保氏掌养国子教之六书谓之象形象事象意象声转注假借造字之本也汉兴萧何草律亦着其法曰太史试学童能讽书九千字以上乃得为史又以六体试之课最者以为尚书御史史书令史吏民上书字或不正辄举劾【石建曰书马者与尾而五今乃四不足一获谴死矣】六体者古文竒字篆书书缪篆虫书皆所以通知古今文字摹印章书幡信也【初学记云秦废古文更用八体大篆至书王莽居摄使甄丰刋定六体古文至虫书】古制书必同文不知则缺问诸故老至于衰世是非无正人用其私故孔子曰吾犹及史之阙文也今亡矣夫葢伤其寖不正史籀篇者周时史官教学童书也与孔子壁中古文异体苍颉七章者秦丞相李斯所作也爰歴六章者车府令赵髙所作也博学七章者太史令胡毋敬所作也文字多取史籀篇而篆体复颇异所谓秦篆者也【説文序云所谓小篆】是时始建书矣起于官狱多事茍趋省易施之于徒也汉兴闾里书师合苍颉爰歴博学三篇断六十字以为一章凡五十五章并为苍颉篇武帝时司马相如作凡将篇无复字【唐志一卷】元帝时黄门令史游作急就篇【隋志谓之急就章　唐志一卷】成帝时将作大匠李长作元尚篇皆苍颉中正字也凡将则颇有出矣至元始中召天下通小学者以百数各令记字于庭中【五年正月召天下通知小学史篇者】扬雄取其有用者以作训纂篇顺续苍颉又易苍颉中重复之字凡八十九章臣班固复续扬雄作十三章【韦昭曰十三章后人不别疑在苍颉下篇三十四章中　唐志有太甲在昔篇】凡一百二章无复字六蓺羣书所载畧备矣苍颉多古字俗师失其读宣帝时征齐人能正读者张敞从受之传至外孙之子杜林为作训故并列焉【传云初杜邺从张吉学吉子竦从邺学问尤长小学邺子林清静好古亦有雅材其是正文字过于邺竦言小学者由杜公注小学谓文字之学　隋志梁有苍颉二卷杜林注　説文引杜林説扬雄説】韦昭曰八体一曰大篆二曰小篆三曰刻符四曰虫书五曰摹印六曰署书七曰殳书八曰书师古曰古文谓孔子壁中书竒字古文而异者篆书小篆葢秦始皇使程邈所作书亦邈所献主于徒从简易也缪篆谓其文屈曲纒绕所以摹印章虫书谓为虫鸟之形所以书幡信也説文序尉律学童十七已上始试讽籀书九千字乃得为吏又以八体试之郡移太史并课最者以为尚书史书或不正辄举劾之【秦时有八体大篆至书与韦昭注同】亡新使大司空甄丰等改定古文时有六书【古文竒字篆书佐书缪篆鸟虫书佐书即秦书】　书疏秦罢古文而有八体亡新六书于秦八体用其小篆虫书摹印书而加以古文与奇字去其大篆刻符殳书署书　愚按説文序尉律试八体书正义亦云秦有八体而六书乃亡新改定也志以为汉兴试六体恐误【尉律者廷尉治狱之律也】　元帝纪多材蓺善史书注应劭曰史籀所作大篆　许后传善史书　后纪安帝年十嵗好学史书和帝称之数见禁中注史书者周宣王太史籀所作之书也凡五十五篇可以教童幼　邓后六嵗能史书注史籕所作大篆十五篇也　梁后好史书　扬子或欲学苍颉史篇曰史乎史乎愈于忘阙也　汉官仪能通苍颉史籀篇补兰台令史满嵗为尚书郎　贡禹郡国择便巧史书者以为右职俗皆曰何以礼义为史书而仕宦　魏志胡昭善史书与钟繇邯郸淳卫觊韦诞并有名尺牍之迹动有楷焉　史籀六字见法帖　唐志古今八体六文书法一卷【南史梁谢善勋能为八体六文方寸千言】　萧子良古今篆文体曰殳书者伯氏之职也古者文既记笏武亦书殳　秦玺李斯鱼虫篆　隋志梁有苍颉二巻汉司空杜林注亡【唐志杜林苍颉训诂二巻】　考工记注苍颉篇有鞄又曰苍颉篇有柯欘疏云苍颉有七章李斯所作鞄是其一篇内有治皮之事　光武纪安纪注春秋释文文选注广韵注曲礼防皆引苍颉篇　韩非子曰苍颉之作书也自环者谓之私背私谓之公顔子推曰苍颉篇李斯所造而云汉兼天下海内并厠豨黥韩覆畔讨灭残非本文也　唐志凡将篇一卷　蓺文类聚引凡将篇曰钟磬竽笙筑坎侯　文选蜀都赋注引司马相如凡将篇曰黄润纎美宜制禅　急就章汉黄门令史游撰【杂记姓名诸物五官等字以教童蒙急就者谓字之难知者缓急可就而求焉有皇象钟繇卫夫人王羲之所书传于世】　唐志一巻曹夀解顔之推顔师古注　隋志二巻崔浩注【太宗即位元年敕浩解】又三巻豆卢氏撰　北史刘芳急就篇续注音义证三巻陆暐拟急就篇为晤章　书目颜师古急就篇注一巻叙曰其源出于小学家汉司马相如作凡将篇史游景慕拟而广之元成之间列于秘府文亦清靡义阙经纶至于包括品类错综今古详其意趣实有可观幼学相承犹竞习之既无良师祗增僻谬师古家苍雅尤精训故旧得皇象钟繇卫夫人王羲之所书篇本备加详覈凡三十二章又见崔浩刘芳所注未善遂为解训皆据经籍遗文先达旧指字有难识随而音之别理兼通亦即并载【隋唐志始谓之急就章】　急就篇旧分三十二章前代能书者多以草书写之今唯有一本相是吴皇象写比颜解本无焦灭胡以下六十三字才三十一章而已国朝大宗尝亲书此篇又于颜本外多齐国山阳两章凡为章三十四此两章葢起于东汉按急就篇末説长安中泾渭街术故此篇亦言洛阳人物之盛以相当而鄗县以世祖即位之地升其名为髙邑与先汉所改真定常山并列此为后汉人所续不疑　急就篇云急就奇觚与众异罗列诸物名姓字分别部居不杂厠注云觚者学书之牍或以记事削木为之葢简属也孔子叹觚即此之谓以有棱角故谓之觚言学僮急当就此竒好之觚其中深博与众书有异也今俗犹呼小儿学书简为木觚章葢古文遗语也　春秋正义引急就篇顷町界畆　天官武成正义引史游章司农少府国之渊考工记天官疏引急就章云蒲蒻蔺席　考工记正义引别部居　文选文赋注引竒觚　后汉张敏传注引臯陶造狱法律存　左传疏引盐豉
　　书断云章草书史游所作　扬雄史篇莫大于仓颉作训纂　説文序孝宣召通仓颉读者张敞从受之凉州刺史杜邺沛人爰礼讲学大夫秦近亦能言之孝平召礼等百余人説文字于未央庭中以礼为小学元士黄门侍郎扬雄采作训纂篇凡仓颉已下十四篇凡五千三百四十字司空甄丰等校文书之部颇改定古文时有六书【即前六体】説文史篇徐锴曰谓所作仓颉十五篇也　史记正义引训纂云户扈鄠三字一也　隋志三苍三巻【郭璞注】李斯作仓颉篇扬雄作训纂篇后汉郎中贾鲂作滂喜篇故曰三苍又三苍训诂三巻埤苍二巻魏博士张揖撰广苍一巻樊恭撰【唐志同】　唐志李斯等三苍三巻【郭璞解】杜林仓颉训诂二巻　元魏江式曰李斯破大篆为小篆造苍颉九章赵高造爰歴六章胡母敬造博学七章后人分五十五章为三巻上巻至哀帝元夀中扬子云作训纂为中巻和帝永元中贾叔郎接记滂喜为下巻故称为三苍　徐铉曰贾鲂以三苍之书皆为字字始广而篆籀转微　春秋释文史记索隠后汉书注文选注多引三苍解诂音释　文选注引埤苍三苍诂训　诗疏引陆玑疏云三苍説棫即柞也又引苍颉解诂埤苍礼记释文引郭璞三苍解诂　后汉戴就传注引説文三苍　张汤传爰书讯鞠论报　刘奉世曰赵高作爰歴狱吏用之　李阳冰论篆云秦始皇时王次仲制八分书萧子良曰汉灵时上谷王次仲与秦同姓名亦作八分书魏钟繇谓之章程书繇又善书始为楷法　书苑蔡文姬言割程字八分取二分割李篆字二分取八分于是为八分书　汉石经乃蔡邕八分书　钟繇善八分有隼尾波【太山铭有此体】　草书尺牍【牍书板长一尺】　北海敬王睦善史书世以为楷则永平中帝驿马令作草书尺牍十首　章帝好草书名章草　杜伯度张芝昶善草书　晋庾翼有伯英章草十纸　崔子玉着草书埶　庾肩吾云北海之牍西河之简　张超善草书　文选鹤书注萧子良古今篆文体曰鹤头书与偃波书俱诏板所用在汉则谓之尺一简【或云召隠逸之士】　陈遵善书与人尺牍主皆蔵去以为荣　晋习凿齿善尺牍　宋刘穆朱龄石并便尺牍北齐颜之推工尺牍
　　汉别国方言
　　唐志扬雄别国方言十三卷【积二十七嵗而书成名曰輶轩使者絶代语释别国方名葢尔雅之流也】　隋志十三卷郭璞注　中兴书目十四卷【雄书云十五巻】　郭璞序方言之作出于輶轩之使循游方国采览异言车轨所交人迹所蹈靡不具载　古文苑天下计孝防及由郡卫卒防者雄常把三寸弱翰赍油素四尺以问其异语即以鈆摘次之于椠雄以示张伯松曰是垂日月不刋之书也　刘歆从雄取方言书曰诏问三代周秦遒人轩车使者以嵗八月循路采童谣歌戯欲颇得其最目因从事郝隆求之篇中但有其目无见文者歆先君数为成帝言当使诸儒共集训诂闻子云独采集先代絶言异国殊词以为十五卷其所解畧多矣非子云澹雅之才沈郁之志不能经年鋭精以成此书【文选注同】欲验考四方之事不劳戎马髙车之使坐知谣俗雄报曰敕以殊言十五卷云云常闻先代輶轩之使奏籍之书皆藏于周秦之室严君平林闾深好训诂犹见輶轩之使所奏言君平财有千言耳　书疏春秋疏诗行苇疏考工记疏髙纪注文选注皆引方言【及郭璞注】左传注引扬雄方言孑者防也　北史刘延明着方言三巻　汉志注苏林曰五方之异书如今秘书学外国书也　孟子有夏谚左传有周谚
　　汉释名　唐纠缪正俗
　　刘珍传撰释名三十篇辨万物称号　吴韦昭传北海刘熈【字成国】作释名物类众多难详究时有得失而爵位之事又有非是因作官职训及辨释名各一卷　隋志【唐志同】刘熈释名八卷【崇文目云熈即物名以释义凡二十七目书目同　书正义引之】韦昭辨释名一卷【尚书释文引之　选注引韦昭释名辨位　月令正义引蔡氏辨名记云十人曰选倍选曰俊春秋正义引辨名记】　　北史李铉览説文苍雅删正六蓺经注中谬字名曰字辨　唐防要永徽三年三月三日符玺郎颜扬庭上父师古所撰刋谬正俗八巻付秘阁【志及崇文目同】　书目谬正俗八卷永徽二年师古子扬庭表上之其表云师古藁草才半部帙未终扬庭以遗文分为八卷　郑樵跋正八卷辨其差舛　唐祭酒李涪刋误二卷刋正古今沿习舛误凡五十条
　　汉説文　唐説文字源　雍熈校定説文【元丰重修】説文系传　韵谱　引经字源
