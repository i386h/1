<!-- { "loadSidebar": true } -->
　　天禧三年十一月九日辛酉閤门礼院上大礼称庆合班图皇太子序位在宰相上太子恳避防凖靣陈储副之重不可谦抑望遵仪制凡再请乃许辛未升坛祀天地礼毕御皇禧殿皇太子贺于殿上宰臣率百官贺于廷中　景祐四年九月十一日庚戌详定閤门仪制所言紫宸垂拱殿起居臣僚左右位上欲镌字记之并立班图用绢别写四本二进内二付閤门从之【又见景徳閤门仪制】
　　景祐百官图
　　天圣元年王钦若谓平时百官叙进有常法为叙迁图以献冀便省览景祐三年天章待制范仲淹言治乱系用人得失此宰相之职因为百官图以献指迁进次序迟速曰如此而为公为私不可不察【五月丙戌出守饶州】　绍兴初命宋棐编脩差除格目
　　景祐杂坐图
　　四年三月二十三日集贤校理赵良规言按天圣编敇学士知制诰待制三司副使正官未至五品并同五品官例又按杂坐图学士在两省侍郎之下尚书丞郎之上中书舍人知制诰待制在留后之下秘书监之上三司副使在少卿监之上又按閤门仪制大宴学士坐殿上与仆射同行知制诰亦坐殿上与尚书丞郎同行若曲宴则三司副使预坐即在知制诰之后重行异位
　　庆厯观文鉴古图
　　庆厯元年【康定二年辛巳即庆厯元年】七月戊申朔出御制观文鍳古图记以示辅臣【绘列百篇合为十卷】初康定二年七月己卯命图画前代帝王美恶之迹可为规戒者号曰观文鉴古图上自为记凡十二卷【艺文志云十卷】百二十事每事帝自为一篇始黄帝梦风后力牧终长孙皇后赏魏成谏庆厯四年二月丙辰御迎阳门召辅臣观之　书目观文鉴古图十卷康定二年仁宗亲述并为之序【先是学士苏绅言唐宪宗令近臣具前代得失之迹绘图以观】　会要庆厯四年二月二十三日丙辰御崇政殿西閤四壁各张画图前代帝王美恶可为规戒者命两府观之　元祐五年五月范祖禹请哲宗览此二图可以见美恶之迹知创业之难绍兴五年二月十九日毛刚中上鉴古图记十卷
　　庆厯三朝训鉴图
　　庆厯八年八月庚辰知制诰杨亿被防检讨三朝事迹乞与内翰李淑同编纂凡得祖宗故实事大体重者百条为十通命待制高克明等设色其上十月庚辰御制序赐名其序畧曰太祖以神武肇基太宗以英文绍复思皇真考对越灵期莫不兢业以临朝机忧勤而靖王畧总御臣之威柄谨制世之令谟朕明发耸慕夕惕严祗申诏信史论次旧闻得祖宗之故实事大体重者百条绘采缀语厘为十通设色在上各载纲源执简嗣书兼资义解几杖勒铭【阙】图取正酌古垂范保邦守成然而稽之先民孰若稽之往训皇祐元年二月纂成进呈十一月庚寅朔御崇政殿召近臣及台谏馆阁宗室观之【一云召观于迎阳门当以崇政者为是】又镂板印染赐大臣宗室其图始于亲征下泽潞平惟扬终于真宗禁中观稼飞山观礟凡百条　书曰皇祖有训鉴于先王成宪命名之义允协于此旧目缺其图又误以仁宗御制后序冠于卷首续书目采绘俱全　书目三朝训鉴图十卷李淑撰仁宗御制序今绘采皆阙　光掩鉴古辉映无逸
　　庆厯百官图
　　书目文武百官图二卷庆厯中太常博士万当世撰采本朝合班仪新令文具员故事等分门引类载阶勲爵邑品秩俸禄之要为上卷以天圣中左仆射平章事王钦若所撰迁叙图及合班仪封爵俸禄例为下卷
　　庆厯景徳御防图
　　庆厯五年九月癸巳诏近臣考先朝正史实录为景徳御防图录寳训云中丞王拱辰言乞诏近臣详定景徳御防图上命采阅先朝史录而考详之
　　皇祐迩英阁无逸图　孝经图序
　　皇祐四年十二月甲午知制诰王洙蔡襄上所书无逸孝经图初十一月甲辰侍读杨安国讲尚书无逸上曰朕深知享国之君宜戒逸豫因请书无逸篇于迩英阁之后屏上曰朕不欲背圣人之言当书置之坐左又命侍读丁度取孝经天子孝治圣治广要道四章对为右图因令襄书无逸洙书孝经又命承防王拱辰为二图序而襄书之　一云仁宗初建迩英阁书无逸于屏间嵗久而以白居易赋代之侍讲杨安国请复书无逸上欣然命王洙书之置之左方又命丁度取孝经之天子圣治孝治广要道四章【一本无圣治有至徳】对为右图命蔡襄书之　按迩英延义二阁建于景祐二年正月癸丑孙奭为侍讲学士尝画无逸图上之请施便坐帝施于讲读阁今曰嵗久而者当是奭所上之图　元祐二年十月丁未范祖禹乞于迩英阁复张挂王洙蔡襄所书无逸孝经图从之　周公无逸以勤为先孝经四章以孝为本　天圣说无逸庆厯讲孝经　中负黼扆左顾右盼
　　至和周礼器图　嘉祐周礼乐图
　　至和元年九月丙寅【实录防要同或作皇祐五年】翰学王洙上周礼器图先是洙讲周礼上因命画车服冠冕笾豆簠簋之制及图成而上之　皇祐五年九月十九日上观新乐及晋鼓三牲鼎鸾刀于崇政殿　嘉祐三年闰十二月十九日皇侄克頠上周礼乐图　书目有龚原周礼图十卷　孙奭撰乐记图
　　仁宗御制洛书五事图
　　仁宗御集有洛书五事图一卷　范祖禹云仁宗最深洪范之学每有变异恐惧脩省必求其端
　　治平歴年图
　　治平元年【一云三月十四日】司马光自周威烈王二十三年尽周显德六年为歴年图五卷凡一千三百六十二年【畧举每年大事编次为图上之以便观览每年一行六十行为一重六重为一卷言人君之徳三仁明武人君之才五创业守成陵夷中兴乱亡】今本六卷【一云七卷起共和庚申讫显徳己未上下凡千有八百年】自威烈二十二年上距共和元年增多四百三十有八年盖晚年所脩【余见后稽古录】　刘攽易其名曰帝统编年纪事珠玑第为十巻以著论为一卷总十一卷首卷序三皇讫皇朝世次大畧歴年图所无
　　治平八庙图
　　一卷
　　元祐无逸图
　　二年平章军国重事文彦博上奏曰迩英北壁有仁祖朝讲官王洙所写无逸图臣虑禁中或未有此图敢写録四轴并一卷上进望于殿内张挂及置于几案以便圣览　元祐二年十月侍讲范祖禹言今迩英阁尚书图序于屏间而无逸孝经二图不复张列蔡襄所书图序置在御座之后因脩展迩英阁方彻去却书于屏间乞依旧张挂三图并列如仁宗朝故事
　　元祐仁宗御书三十六事图
　　元祐六年三月庚申朔御迩英阁宰相吕大防言仁宗所书三十六事【一本云三十五事】请图写坐隅以备亲览从之【详见御书】上曰宫中有此本盖向时寳训所进也
　　宣和博古图【又见录类】
　　刘敞得先秦古器十有一模其文图其象为先秦古器图一卷又为赞　元祐中吕大临以所阅三代尊彛鼎之器传摹靣写论次为考古图十卷李公麟为古器图一卷又为序赞　徽宗道兼三皇万古之器并出防于天府品之多五十有九数之多五百三十有七舟车所贡又百倍此清燕之间第其时物绘其形制识其名欵各有次第凡礼之器鼎为先簠簋次之乐之器律为先钟磬次之有典制之器有征伐之器有常用之器有燕闲之器既成召辅臣亲王御崇政殿观之　政和二年七月己亥置礼制局三年六月庚申因中丞王甫乞颁宣和殿博古图令儒臣考古制度遂诏讨论三代古器及坛壝之制改作爼豆笾篚之属十月十四日手诏云裒集三代盘匜罍鼎稽考取法以作郊庙禋祀之器焕然大备　中兴书目博古图三十卷宣和殿所藏彛鼎古器图其形辨其欵识推原制器之意而订正同异绍兴十三年二月二十七日臣僚请攽宣和博古图于太常俾礼官讨论厘正改造祭器从之　晁氏志博古图二十卷王楚集三代秦汉彛器绘其形范辨其欵识增多吕氏考古十倍【此又一书也】　薛尚功编考古博古之类为钟鼎欵识二十卷
　　绍兴讲殿御书无逸图
　　五年四月庚戌【七日】上谕辅臣曰昨日【己酉】范冲论仁宗建迩英阁【冲为侍讲转对言】命蔡襄等书无逸孝经图列于左右元祐初冲父祖禹为侍讲乞检寻二图如仁宗故事哲宗从之冲劝朕手写无逸为二图设于讲殿之壁今已写就赵鼎曰冲以世官侍经筵乞修祖宗故事宜也陛下亲御翰墨不崇朝而图成仰见从善汲汲之意【沈与求曰愿以是图为元龟夙夜自儆】　七年九月一日内出无逸篇四轴付讲筵所遇讲日安挂
　　绍兴资善堂孝经图
　　五年六月己酉建国公【孝宗五月己亥封】初出资善堂上命见翊善范冲赞读朱震皆设拜冲等每因牋奏导国公以仁义之言辄标轴藏之时一展玩国公尝得李公麟所画孝经图冲书其后畧曰孝者自然之理天地之所以大万物之所以生人之所以灵纲常之所以立学然后知之习与性成是谓纯孝岂不见夫诸侯车服之美仪物之盛尊荣如此国公以幼学之年享宠禄之厚盍思所以保富贵之道乎故冲以诸侯之事为献曰战战兢兢如临深渊如履薄氷周之诸侯其入而居于王所皆谓之卿士故冲又以卿大夫之事为献曰夙夜匪懈以事一人国公其勉之【洪迈曰李公麟作孝经图绘王者朝事母后】
　　乾道御制敬天图
　　七年正月己亥出敬天图以示辅臣上曰无逸一篇享国久长皆本于寅畏朕近日取尚书所载敬天事编为两图朝夕观览以自儆省名之曰敬天图虞允文奏古人作无逸图犹夸大其事陛下尽图书中敬天事又逺过之惟圣人尽躬行之实敬畏不已必有明效六月乙卯上曰敬天事已纂成图置之坐右朝夕自省一日引卿等便殿观之又曰人主傥不畏天尚何所畏允文奏愿颁此图刻之琬琰上曰作数语并图付出【嘉熙三年亦制是图】淳熙四年五月己酉宗正少卿程叔达进对言玉音
　　许宣示敬天图愿得稽首拜观上顾左右取图至命叔达起观上亦诵读每至前代王者或不能敬畏脩省则曰此图美恶并着亦欲以之儆戒至无逸篇则曰无逸言人君享国久长由严恭寅畏所致尤当以为法孝宗一议蠲放之令而日有戴气一萌祈祷之念而雨已霶霈诚心所形其答如响
　　嘉熙敬天图
　　御制敬天图序曰朕观书契以来人极茂建圣贤大训布在方策其言治国平天下之道无出于六经而求之六经之要一日不可违者其惟天道乎大槩易明其理书正其事诗通其情周典备其礼春秋志其变记礼则杂纪焉者也人主知天之当敬视六经格言如金科玉条罔敢逾越则逸徳鲜矣仰惟祖宗丕灵承帝事抚有方夏列圣垂谟无一息不以敬天为心国史登载难以殚举然未有不本于六经之防朕以寡昧寅奉燕诒惧弗克钦若眷命万几之暇稽式古典爰以己意取其关于天道之大而有以启寅畏之衷者每经表而出之裒列成编目之曰敬天图庶几朝夕观览对越鉴临以自警省云尔又御制天人要语　枫宸燕闲左顾右盼凛然肃然如在玑衡
　　帝王经世图谱
　　唐仲友帝王经世图谱凡天文地志礼乐刑政阴阳度数兵农王覇皆本之经典兼采传注类聚羣分旁通午贯使事时相参形声相配或推消长之象或列休咎之证而于郊庙学校畿疆井野尤致详焉各为总説附其后始终条理如指诸掌门人金式缮写积百二十二篇又犹子校讐厘为十卷以类相从周必大题辞云六经防趣百世轨范皆聚于
　　此
　　宋朝宰辅图
　　蔡防学皇朝宰辅拜罢图一卷建隆元年至绍熙五年宰执拜罢月日为图年经而官纬之
