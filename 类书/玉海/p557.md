<!-- { "loadSidebar": true } -->
　　变化以取胜谓之神五行无常胜四时无常位日有短长月有死生　三畧军井未达将不言渴军灶未炊将不言饥军幕未办将不言倦冬不服裘夏不撰扇是谓礼也　管子鼔所以任也起也进也金所以造也退也免也旂所以立兵也偃兵也此所谓三官有三令而兵法治也　抱朴子良将如收电可见不可追　通典孙子曰兵者国之大事死生之地存亡之道不可不察故经之以五事校之以计而索其情【谓下五事彼我之情】一曰道【徳化】二曰天【惠覆】三曰地【慈爱】四曰将【经畧】五曰法【制作】道者令民与上下同意也故可与之死与之生而人不佹天者隂阳寒暑时制也地者逺近险易广狭死生也凡用兵之法全国为上破国次之【敌国来服为上以兵击破为次】全军为上破军次之全卒为上破卒次之全伍为上破伍次之百战百胜非善之善者也不战而屈人之兵善之善也【叙兵收众选择立军今制论将搜才】孙子曰法者曲制官道主用也【曲制者部曲幡帜金鼓之制也官者百官之分用也道者粮路也主用者主军费用也】军政曰言不相闻故为金鼓视不相见故为旌旗夫金鼓旌旗者所以一人之耳目也人既専一则勇者不得独进怯者不得独退纷纷纭纭鬬乱而不可乱浑浑沌沌形圆而不可败【法制杂教令】孙子曰用兵之道校之以计而索其情曰主孰有道将孰有能天地孰得法令孰行兵众孰强士卒孰练赏罚孰明吾以此知胜负矣夫料敌制胜计极险易利害逺近上将之道也防之而知得失之计候之而知动静之理形之而知死生之地角之而知有余不足之处知胜有五知可以战与不可以战者胜识众寡之用者胜上下同欲者胜以虞待不虞者胜将能而君不御者胜此五者知胜之道【料敌制胜敌十五形帅十过察而后动验虚声知无实敌降审察】用间有五有因间内间反间死间生间五间俱起莫知其道是谓神纪因间者因其乡人而用之者也内间者因其官人而用之者也反间者因其敌间而用之者也死间者为诳事于外令吾间知之而于敌间者也生间者反报者也故三军之亲莫亲于间赏莫厚于间事莫密于间非圣智不能用间非仁义不能使间非微密不能得间之实凡军之所欲击城之所欲攻人之所欲杀必先知其守将左右谒者门者舍人之姓名令吾间必索知之敌人之间来间我者因以利道而舍之故反间可得而用也因是而知之故因间内间可得而使也因是而知之故死间为诳事可使告敌因是而知之故生间可使如期五间之事主必知之故反间不可不厚也【间谍】视卒如婴儿可与之赴深溪视卒如爱子可与之俱死【抚士】兵者诡道也故能用示之不能用近而示之逺逺而示之近古之善用兵者能使敌人前后不相及众寡不相待贵贱不相救上下不相收卒离而不集兵合而不齐合于利而动不合于利而止【示弱】佯北勿从【敌方战形势未衰便奔走而阵却者必有竒伏勿深入从之故太公曰夫出甲阵兵从卒乱所以多为变　佯败引退取之】鋭卒勿攻强而避之少而逃之不若则能避之故小敌之坚大敌之擒也无邀正正之旗无击堂堂之阵此治变者也是故朝气鋭昼气惰暮气归善用兵者避其鋭气击其惰归此理气者也【避鋭】凡先处战地而待敌者佚后处战地而趋战者劳故善战者致人而不致于人能使敌人自至者利之也以近待逺以逸待劳以饱待饥此治力者也【以逸待劳】　凡战者以正合以竒胜故善出竒者无穷如天地不竭如江河终而复始日月是也死而复生四时是也【两军相对取背破之】忿速可侮主不可以怒而兴师将不可以愠而致战合于利而动不合于利而止【挑战】凡处军视生处高战降无登此处山谷之军也无附于水而迎客视生处高无迎水流此处水上之军也絶斥泽惟亟去无留若交军于斥泽之中必依水草而背众树此处斥泽之军也平陆处易而右背高前死后生此处平陆之军也【行军下营审择其地】好高而恶下贵阳而贱阴养生而处实军无百疾是为必胜【敌处高勿攻】安能动之故我欲战敌虽高垒深沟不得不与我战者攻其所必救也【攻其必救】夫兵之形象水水之形避高而趋下兵之形避实而击虚故水因地而制流兵因地而制胜兵无常势水无常形能因敌变化而取胜者谓之神进而不可御者冲其虚也【必攻其易】地形者兵之助故用兵有散地有轻地有争地有交地有衢地有重地有圮地有围地有死地散地吾将一其志轻地吾将使其属争地吾将趋其后交地吾将固其结衢地吾将谨其市重地吾将继其食圮地吾将进其涂围地吾将塞其阙死地吾将示之以不活【按地形知胜负】上兵伐谋其次伐交其次伐兵其下攻城攻城之法为不得已修橹轒輼具器械三月而后成距鬬又三月而后已将不胜其忿而蚁附之杀士卒三分之一而城不拔者此攻之灾也故善用兵者屈人之兵而非战拔人之城而非攻毁人之国而非久故兵不顿而利可全此谋攻之法也故用兵之法十则围之伍则攻之【围敌勿周】
　　尚书厚斋王先生所稡玉海刋已七年而兵制未完者六卷欲求其成未能也既而台谏奏之于朝命宪司檄所属而访求之其家无有也昔牟君景阳从事浙东帅幕时抄以成帙帅阃乃令防府责成于郡庠遂俾鄮山书院山长王士贵同尚书之孙厚孙给笔札徃录之防部使者杨公按四明亟命予选诸生缮写校雠锓版不阅月而毕呜呼玉海之刋已七年于兹而始克成书书之成否固系乎时然事机之来则其成亦易易耳他日是书之行于世信有资于博学非寻常类书比也因识其嵗月云至正三年十月一日晓望庆元路儒学教授天台朱文刚书
　　训导绍兴路上虞县儒学教谕陈子翚校正


　　玉海卷一百四十一
<子部,类书类,玉海>
　　钦定四库全书
　　玉海卷一百四十二
　　宋　王应麟　撰
　　兵制
　　阵法
　　顔师古曰战陈之义本因陈列为音而音变耳字则作陈更无别体而末代学者辄改其字旁从车非经史之本文也
　　黄帝阵法
　　通典黄帝制阵法　唐独孤及八阵图记云黄帝受命之始顺杀气以作兵法文昌以命将握机制胜作为阵图夫八宫之位正则数不神不忒故八其阵所以定位也衡抗于外轴布于内风云附其四维所以备物也虎张翼以进蛇向敌而蟠飞龙翔鸟上下其埶以致用也至若疑兵以固其余地防车以按其后列门具将发升后令战防张则二广失举掎角则四竒皆出天宝中有为韬钤者得其遗制于黄帝书之外篇裂素而图之
　　黄帝丘井法
　　李靖问对黄帝始立丘井之法因以制兵故井分四道八家处之其形井字间方九焉五为阵法四为间地此所谓数起于五也虚其中大将居之环其四面诸部连绕此所谓终于八也及乎变化制胜纷纷纭纭鬬乱而法不乱浑浑沌沌形员而势不散所谓散而成八复而为一也太宗曰善乎黄帝之制兵也后世虽有天智神畧莫能窥其阃阈矣
　　黄帝四军
　　孙子【阙】
　　风后握机文　握竒图
　　李靖问对黄帝兵法世握竒文严从依风后大旨为图以拟方陈　书目风后握机图经一卷薛氏诠定云握竒经别有续图记金革旗麾进退趋鬬之法
　　风后八阵图
　　汉蓺文志隂阳家风后十三篇图二卷黄帝臣依托之五行家风后孤虚二十卷　书目风后握竒图经一卷风后握竒八阵图一卷　独孤及风后八阵图记云得其遗制于黄帝书之外篇裂素而图之
　　周武王三陈【原阙】
　　武王钩陈垒
　　水经注河南有钩陈垒世武王伐纣八百诸侯所防处尚书所谓不期同时也紫微有钩陈之宿主兵阵故遁甲攻取之法以取攻神与勾陈并气下制所临之辰是以垒次见其名
　　太公画地法　周四冲阵
　　通典昔武王将伐纣问太公曰若令敌人围我断我后粮吾欲徐以为阵以败为胜奈何太公曰不可此天下困兵也暴用之则胜徐用之则败可为四冲阵以骁骑惊其君亲左军疾右军迭前迭后徃敌之空吾军疾击鼓呼而当
　　郑鱼丽陈
　　左桓五年王以诸侯伐郑郑伯御之曼伯为右拒祭仲为左拒原繁高渠弥以中军奉公为鱼丽之陈先偏后伍伍承弥缝注司马法车战二十五乗为偏以车居前以伍次之承偏之际而弥缝阙漏也五人为伍此盖鱼丽陈法东京赋鵞鹳鱼丽箕张翼舒
　　楚陈法
　　左庄公四年楚武王荆尸授师孑焉注尸陈也更为楚陈兵之法楚于此参用防为陈　宣十二年楚子围郑晋师救郑随武子曰荆尸而举军行右辕左追蓐前茅虑无中权后劲百官象物而动军政不戒而备注荆楚也尸陈也楚武王始更为此陈法遂以为名在车右者挟辕为战备在左者追求草蓐为宿备虑无如今军行前有斥蹋伏皆持以绛及白为幡见骑贼举绛幡见步贼举白幡备虑有无也茅明也或曰时楚以茅为旌识　楚子使求成于晋晋人许之楚许伯御乐伯摄叔为右以致晋师许伯曰吾闻致师者御靡旌摩垒而还乐伯曰吾闻致师者左射以菆代御执辔御下两马掉鞅而还摄叔曰吾闻致师者右入垒折馘执俘而还皆行其所闻而复云云王之入晋军也遂出陈孙叔曰进之宁我薄人无人薄我诗云元戎十乗以先啓行先人也【先去声】军志曰先人有夺人之心薄之也遂疾进师车驰卒奔乗晋军桓子不知所为鼓于军中曰先济者有赏中军下军争舟舟中之指可掬也晋师右移上军未动工尹齐将右拒卒以逐下军楚子使唐狡与蔡鸠居告唐恵侯使潘党率防阙四十乗从唐侯以为左拒以从上军【防阙防车补阙者】　左桓九年楚使鬬廉帅师及巴师围鄾邓救鄾鬬廉衡陈其师于巴师之中
　　以战而北邓人逐之背巴师而夹攻之邓师大
　　败
　　晋五陈
　　左昭元年晋中行穆子败无终及羣狄于太原将战魏舒曰彼徒我车所遇又阨以什共车必克困诸阨又克请皆卒自我始乃毁车以为行五乗为三伍为五陈以相离两于前伍于后専为右角参为左角偏为前拒以诱之未陈而薄之大败之　襄三年晋侯之弟干乱行于曲梁注行陈次　襄十八年齐侯登巫山以望晋师晋人使司马斥山泽之险虽所不至必斾而疏陈之使乗车者左实右伪以斾先舆曳柴而从之齐侯见之畏其众也
　　呉方陈
　　呉语呉王昏乃戒令秣马食士夜中乃令服兵擐甲系马舌出火灶陈士卒百人以为彻行百行【彻通也以百人通为一行百行为万人谓之方陈】行头皆官师拥铎拱稽【拥抱也稽棨防也】建肥胡奉文屖之渠【肥胡幡也】十行一嬖大夫【十行千人嬖下也】建旗提鼓挟经秉枹【挟兵书秉枹鼓】十旌一将军【十军万人将军命卿】载常建鼓挟经秉枹万人以为方陈皆白常白旂素甲白羽之矰望之如荼王亲秉钺载白旗以中陈而立左军亦如之皆赤常赤旟丹甲朱羽之矰望之如火右军亦如之皆常旗黒甲乌羽之矰望之如墨为带甲三万以势攻鸡鸣乃定既陈去晋军一里昩明王乃秉枹亲就鸣钟鼓丁宁錞于振铎勇怯尽应三军皆哗扣以振旅其声动天地晋师大骇　左哀十七年越子为左右勾卒注钩伍相着别为左右屯　左传昭二十一年救宋与华氏战于赭丘郑翩愿为鹳其御愿为鹅注郑翩华氏党鹳鵞皆陈名　哀二十五年卫侯为支离之卒注陈名
　　周振旅陈
