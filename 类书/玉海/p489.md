<!-- { "loadSidebar": true } -->
　　志将作监少监掌土木工匠之政总左校右校中校甄官等署武徳初改令少令曰大匠少匠【姜行本师度窦璡尹思贞韦凑为大匠　窦抗兼纳言　姜确杨务廉虞昶为少匠】龙朔二年改缮工监大匠少匠曰大监少监咸亨元年曰营缮监天寳十一载曰大监少监【后周匠师司木中大夫　北齐将作寺隋开皇二十年改为监大匠为大监】　左校署掌梓匠　右校署掌版筑　中校署掌供舟车兵械杂器武后时改曰营缮令垂拱元年复旧寻废开元初【二年】复置　甄官署掌琢石陶土　百工就谷库谷斜谷大隂伊阳监监各一人掌采伐材木武徳初置贞观中废髙宗置百工署开元十五年为监【太宗欲营一殿材用已具监秦而止修洛阳宫张元素谏即为罢役　薛収曰峻宇雕墙商辛以亡土阶茅茨唐尧以昌阿房兴而秦祸速露防罢而汉祚永　周语百工谏谓若匠师庆谏鲁荘公丹楹刻桷】
　　唐军器监
　　志军器监一人丞一人掌缮甲弩以时输武库総弩坊甲坊武徳初有武器监一人七年废八年复置九年又废贞观六年废入少府【通典贞观元年罢太监少监后省】开元三年置军器监【十二月庚午以使置监】十一年【十一月丁亥】废入少府为甲弩坊十六年复为监【通典十六年移其名于北都置军器监以太原尹兼领　韦凑以太原尹兼北都军器监边备修举诏赐时服劳勉之　天寳六载复置乾元元年六月改为军器使内官为之　后周武帝建徳四年正月戊辰初置营军器监】　弩坊田坊令丞各一人【周函人司弓矢弓人】　北都军器库【开元十一年五月己巳置　天寳中东都置武器所　六典注开元初分少府监置军器监十六年移向北都　诗严备器易重除戎　萃除戎器戒不虞　粤金妢笴兊戈和弓】
　　唐都水监
　　志都水监使者二人掌川泽津梁渠堰陂池之政总河渠诸津监署丞二人主簿一人武徳初废为局贞观六年【八月六日】复为监改令曰使者龙朔二年曰司津监使者曰监垂拱元年【二月】曰水衡监使者曰都尉【尚献甫】神龙元年复旧开元二十五年不将作监【天寳八年移都水监于省西北】初贞观六年置舟楫署令掌舟楫运漕漕正一人监漕一人开元二十六年废【周川衡　汉都水长丞　水衡都尉　晋都水使者　宋水衡令梁大舟卿　周司水中大夫】　河渠署【唐有河隄使者贞观初改谒者六人】　河隄谒者　诸津令丞唐改津尉曰令【列女有赵津吏监津吏后周掌津中】
　　唐待制【附】　次对
　　唐待制永徽中命文学士一人日待制武徳殿西门文明元年京官五品以上清官日一人待制章善明福门先天末朝集使六品以上二人随仗待制永泰元年二月【壬辰朔】勳臣罢节制待制于集贤门裴冕郭英乂等凡十三人【嗣吴王只传大厯时以太子宾客为集贤院待制时勳望大臣无职事者皆得待诏于院给餐钱第舍以厚其礼自左仆射裴冕等十三人为之】大厯十四年六月丙午徳宗诏六品以上清望官日二人待制【崔祐甫建议文臣一品以上更直待制其后着令待制官日二人以备顾问　一本云徳宗即位二人更直以备顾问葢举行先天故事其官取非供奉侍卫者】建中二年诏中书门下两省分置待诏官三十沈既济谏曰今患官烦不患员少患不问不患无人两省官自常侍谏议补阙拾遗四十员日止两人待对缺员二十一未补若广聪明先补其缺何事官外置官事遂寝【兴元元年九月丁亥帝谓宰臣曰时犹多难宜广延纳以达下情近谏官都无论奏自今每正衙及延英坐日常令朝臣三二人面奏时政得失庶有益贞元元年冬诏延英坐日引对常参官七人陈时政得失七年又诏】贞元七年诏每遇延英引见常参官二人访政道谓之次对官元和元年四月壬戌初令尚书省六品诸司四品以下职事官太子师傅宾詹王府傅日二人待制二年二月己巳罢两省官次对九年十二月诏刑部大理官朔望入对【是年中丞武元衡奏正衙待制官本置以备顾问比来正衙多不奏事自今请每坐日令二人待退朝诏于延英候对从之葢罢正衙待制置延英待制令尚书省六品以上清望官日二人待制】大和元年五月甲申召待制官礼侍崔郾工侍独孤明同对一刻开成元年正月敕入閤日次对官于东阶松下立待宰相奏事退至香案前奏事左右史待奏事讫同出大中三年三月诏待制官与刑法官谏官次对　员半千传武后曰宜留待制即诏入閤供奉与路敬淳分日待制显福门下【武后时崔神庆待制亿嵗殿】　集贤注记开元二十年三月史惟则入院待制　六典毎日以六品以上清官两人待制于衙内　纪贞元十八年七月乙亥罢正衙奏事　待制候对唐制也每正衙待制官两员正衙退后又令六品以下于延英候对皆所以备顾问其后每入閤即有待制次对官后唐天成中废宋朝建隆元年八月戊辰朔御崇元殿羣臣入閤置待制候对官淳化二年十一月一日诏复百官次对【每起居日常参官两人次对閤门受其章】　武徳九年十月癸未上谓裴寂曰比有上书奏事黏之屋壁出入观省
　　唐侍读【附】
　　旧纪开元三年十月甲寅制朕听政之暇常览史籍事关理道实所留心中有阙疑时须质问宜选耆儒博学一人每日入内侍读以光禄卿怀素为左散骑常侍与右散骑常侍无量并充侍读【后魏有侍读】　志十三年【四月丁巳】改丽正修书院为集贤殿书院选耆儒日一人侍读以质史籍疑义置集贤院侍讲学士侍讲直学士　元和末穆宗以韦处厚路隋并充翰林侍讲学士　文宗召王起许康佐为侍讲学士栁公权为侍书学士上每有疑义即召学士入便殿顾问讨论谓之三侍学士恩宠异等
　　宋朝列寺
　　太常　初以禁林之长主判而礼院有判同判之职祥符六年八月别建礼仪院七年二月辅臣主判而知制诰知院【赵安仁陈彭年】天圣元年四月省康定元年十一月置判寺同判兼礼仪事【李仲容宋祁】元丰五年四月正官名李常为少卿【卿不除　分案九博士初除何洵直】
　　宗正　判寺二人以宗姓两制以上充阙则以朝官以上知丞事【嘉祐六年十月壬辰以皇侄岳州团练使为秦州防御使知宗正寺癸巳王猎为宗正寺伴读】元丰改制掌修牒谱圗籍【丞初除赵君锡主簿初除杨全】六年诏长贰不专用国姓葢自有大宗正司以统皇族崇宁三年诏提举诸宫学绍兴五年复置寺【宗正不除卿常以亚列署寺事】大理　国朝以朝官判寺建隆二年用尚书窦仪熙宁九年置大理狱官制行分断刑治狱为左右
　　司农　国初有判寺熙宁三年以新法自司农讲行始重其任官制改掌仓储委积之政总苑囿库务之事官属凡五十仓二十有五草场十有二排岸司四园苑四绍兴三年十一月庚戌复置
　　太府　国初有判寺但掌祠祭香币及造量衡元丰改制始掌财货出纳贸易之事总局二十有四绍兴三年五月戊午复置
　　光禄　旧以朝官判【卫尉以下并同】元丰改制有卿少分案五总局八【元佑元年五月省】太官令元祐初罢二年正月卿令铄请复置　卫尉总局十有三　大仆总局十有二　鸿胪总同文馆至资圣宫院提点所十有三　中兴光禄并太常衞尉并兵部大仆并驾部鸿胪并礼部　绍兴二十三年二月丙子复光禄置丞一员二十五年十月庚辰复鸿胪【朱端儒为少卿】
　　淳化元年四月丁未诏九寺三监国之羽仪其选郎官张洎吕端等为少卿监
　　建隆少府监
　　四年七月命左庶子杨格监修少府监法物　少府监掌造门防旌节祭玉法物及供祭器铸印以朝官判元丰四年十一月五日诏铸省台等监印记凡六十三官制行总局四掌百工技巧乘舆服御之物祭祀朝防礼乐之器服皆有法式册寳符节度量权衡之制亦如之
　　嘉祐都水监
　　三年十一月己丑初置罢三司河渠司诏曰汉用平当领河隄刘向防都水皆名儒风迹可观【以吕景初判监杨佐同判孙琳王叔夏知丞事八年正月用龙圗直学士韩贽】元丰改制使者一人丞二人外监丞一人总局五元祐四年七月乙亥复置外都水使者
　　熙宁将作军器监
　　国初以朝官判监凡工匠之政三司修造案熙宁四年十一月二日以嘉庆院为将作监【范子竒判向宗儒同判】元丰改制总局九元祐元年三月十八日颁编修营造法建炎三年并工部绍兴三年十二月己丑复置十一年四月置长贰　国初军器四库领于三司胄案熙宁六年六月己亥【二十七日】按唐令置军器监两制二人领之以吕惠卿曾孝寛判监续诏以西作坊置监十月朔命朱伯虎等以军器付诸州为式元丰分案五总局五建炎并工部绍兴三年十一月庚戌复置丞十一年置长贰隆兴元年七月二十六日省唯置一丞乾道五年四月复少监六年十一月复监【器械之备诗人咏周工巧之精史氏美汉　吴之犀渠鲁之贝胄除戎之象着于羲易常徳之戒载于周诗】

　　玉海卷一百二十四
　　钦定四库全书
　　玉海卷一百二十五
　　宋　王应麟　撰
　　官制
　　古官名
　　三皇二帝传述其官书载唐虞之官夏殷无闻焉周官则备矣
　　太昊九庖官
　　崔寔政论太昊之世设九庖之官
　　黄帝四监　左右大监
　　通典州牧黄帝立四监以治万国【宋百官志刺史黄帝四监唐虞十二牧是其职也周改曰伯】　史黄帝纪以师兵为营卫官名皆以云命为云师置左右大监监于万国万国和举风后力牧常先大鸿以治民【左右大监即后世二伯也正义若周召分陜】　月令季夏命四监大合百县之秩刍以养牺牲季冬命四监收秩薪柴以共郊庙及百祀之薪燎注四监主山林川泽之官【吕氏春秋注四监周制也】　魏文帝诏曰昔轩辕建四面之号
　　黄帝李官
　　见兵法
　　黄帝四史　左右史
　　拾遗记黄帝置四史以主圗籍【黄帝置四史官令沮诵苍颉首孔甲居其职】帝王世纪黄帝云云其史苍颉取像鸟迹始作文字史
　　官之作盖自此始记其言行防而藏之名曰书契唐六典起居郎注宋衷世本云沮诵苍颉为黄帝左右史【一云黄帝之世始立史官至于夏商分置左右】　周书穆王时左史戎夫书前代存亡之诫诸侯之国亦立之【夏终商挚周聃晋黍　后汉窦章传注老子为柱下史四方所记文书皆归柱下　周有右史武见宋衷世本　楚左史倚相左史老】　鬻子注黄帝置史官　世本容成造厯大挠作甲子宋衷注皆黄帝史官也　荀子注仓颉黄帝史官　周礼疏世本作云仓颉造文字颉黄帝之史则文字起于黄帝　汉志孔甲盘盂二十六篇注黄帝之史
　　黄帝太医
　　汉书司马相如传诏岐伯使尚方注张揖曰岐伯者黄帝太医属使主方药也
　　黄帝乐师
　　文选张衡思赋注大容黄帝乐师
　　尧田师　农师　稷官　田正
