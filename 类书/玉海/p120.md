<!-- { "loadSidebar": true } -->
　　晏殊东封圣制颂序曰皇帝御极之十二载受灵贶对休命龙鸾丽藻封勒于宝文黼黻作绘彰施于翠琰日中丽乎王字天下布乎尧言眞圣明之述作也有司稽铭岳之典讲勒成之旧寅威宝命丕显祖烈于是有登泰山谢天书述二圣功德之铭神灵之府肇建福庭发生之宇増閟严祀于是有九天司命青帝广生之賛鲁瞻为羣岳之长禹迹播千里之润加隆徽号彰明视秩于是有天齐王灵源之賛旌霸王之辅畴制作之功于是有昭烈武成文宪王之賛懐柔百神登秩羣望于是有玉女泉石像之记几深极乎系象训诰示乎轨范垂之日月以宣景耀刻于金石以为表经矧复仙毫炳蔚鸿笔辉润风云动色造化为工温珉华玉镂若飞之翰石壁金记垂不朽之制所谓躬列辟之能事矣古者縢书秘语纪号专美而陛下顺命昭孝古者金箧玉策迎年探寿而陛下祈福庇民彼西弇纪名之罘刻颂风声逖听不其恧欤【详见碑铭类】　二年五月戊午于后苑示辅臣　三年正月丙子知枢密院陈尧叟上泰山封禅圣制颂诏答之上又以其词有规切之意作歌以赐戊寅作新制泰山铭记周备五言诗赐王旦　二年六月丙午内臣言圣制泰山铭已刻石于太平顶别刋于防眞宫又司命天尊仁圣天齐王元圣文宣王昭烈武成王澶州河渎灵源公賛刋石于各殿之东楹又定封祀社首朝觐三颂立石之所具图以闻诏元圣文宣王賛勒文于石壁社首坛颂立石更衣殿余从所奏十一月壬子朔奏泰山太平顶磨崖刋勒圣制功毕七年三月丁酉丁谓陈彭年请以奉祀缘路圣制刻石分立于太清明道宫洎亳州南京从之
　　天禧正説
　　眞宗读经史摭其可为后世法者着正説十卷凡五十篇始于正心终于诤臣有前后序备言监古为治之意天禧元年二月戊寅幸龙图阁出是书及春秋要言三卷示辅臣二年以赐皇太子三年十月辛卯赐辅臣书目正説十卷【一正心止容纳二辨才止审官三仁义止为政十灾异止诤臣】　后序有魏文之论聊以同时之语
　　天禧春秋要言
　　见上　书目五卷　实録三卷
　　天禧承明殿御制
　　四年十二月廿二日己亥对辅臣洎王钦若等于承明殿示以御制文章【一作文草】数轴及粉牋销金纸赐中宫诗什手书等【命辅臣典领修御集殿阁】
　　天禧承华要略　元良述　六艺箴　授时要録
　　咸平五年十月观书龙阁帝曰青宫要记【一作纪要唐志青宫纪要三十卷】继体治民论一书二名并列篇目盖求书之初务数多不嫌重复也天禧三年上以青宫纪要事有未备乃博采羣书广为承华要略二十卷【书目同始主器谨习终师古有常毎篇着赞】九月丙子【二十三日】召宗室宰臣两制以上对清景殿观御制赐皇太子元良述六艺箴各一卷承华要略十卷授时要録十二卷又以御览国史两朝实録太宗御集纬术秘书经史子集并御集御览羣书赐太子命从臣徧阅又作七言十韵诗赐宰臣准等遂宴于殿内十二月辛卯赐辅臣元良述六艺箴各一卷承华要略正説各十卷【要畧再赐则总为二十卷也】　承华要畧序曰皇太子爰自龆年即彰敏悟既亲外傅弥显英聪毎视膳之有余则披文而忘倦朕喜其好学念及贻谋昨者偶以清闲徧观册府因得青宫要记颇合素心洎夫详阅其中亦多未备于是精求雅诰更广异闻颇歴岁时渐成编轴或逢暇景乃运柔毫各附篇章述为论賛虽慙浅近无所发明庶俾元良愈隆至业聊题于此以记其端凡五十篇分为二十卷　周必大曰承华要畧皆述事于前立论于中为賛于后凡六经之文歴代之史百家之説撮其枢要无所不备虽圣谟渊懿未易窥测至于先后之序可得而言盖储贰正天下之本故先之以主器性质系染习之端故次之以谨习人之行始于事父母故次之以述孝孝之至在乎敬宗族故次之以睦亲行备于内必求正于外故次之以崇师崇师所以求益也故次之以务学学莫大乎六经故次之以宗经经所以明道也故次之以贯道道然后有德故次之以尚德德然后有仁义故次之以仁义本仁祖义不可不勤故次之以勤志志广功崇不可不谨故次之以持谦谦者卑以自牧之谓也故次之以恭谨恭者无所不敬之谓也故次之以戒谨戒谨其所不睹恐惧其所不闻故次之以兢惧临事而惧语不可以不择故次之以出言出言既善仪不可以不肃故次之以正容容正于外又当脩饬其内故次之以治身身脩于内人将取则故次之以好尚好尚不审必为物惑故次之以聦智聦明太过必失之察故次之以清心存其心则知其性矣故次之以养性性而不能守者利欲汩之也故次之以去奢去奢莫先乎俭故次之以节用节用者天所相也故次之以致福自是而上所以脩身行已者至矣尽矣又当选左右前后之人为己之助故次之以礼贤贤不易知也所礼非其人则贤者逺而不肖者进矣故次之以知人明乎知人则贤能可得而择故次之以选士士虽被选不用其言亦何补哉故次之以从谏虽然听言亦多端矣辨足以惑众智足以济奸为害不可胜言故虽帝尧之明壬人犹在所难孔子之圣佞人犹在所远况后世乎故以辨佞终焉盖佞者才也惟有才者为难辨今而能辨是乃学之大成也【淳熙二年十二月十一日必大进东宫故事　书目云终师古有常此云终辨佞又不及五十篇当考】远稽唐宗之范熟复章圣之书则三善皆得万邦以正
　　天禧赐东宫御制
　　天禧四年十一月甲戌翰林学士左庶子晏殊太子宫只候杨懐玉上新编赐东宫御制五十卷时辅臣论次御集乞降赐皇储文字遂命殊懐玉纂集至是来上
　　干兴真宗政要
　　干兴元年九月戊子内出眞宗政要十卷示辅臣盖上于章圣纪中掇其要而为此书
　　御制元良述
　　绍兴四年八月九日秦鲁国大长公主上家藏仁宗在东宫时眞宗所赐御制亲书元良述一轴诏送史馆秘书省
　　景祐乐髓新经【见乐类】
　　书目三卷　二年八月丁丒出乐髓新经六篇赐羣臣
　　康定洪范政鉴【又见天文类】　审乐要纪
　　康定元年十一月丙辰出御撰洪范政鉴【十二卷】审乐要记【一作纪四卷】以示辅臣【御集又有洛书五事图一卷】政鉴书以皇极为本上与王洙论五行五事之证采五行六沴及前代庶应成此书十二卷上自为序　上尝问丁度洪范大防命録以进　讲洪范上曰奉天在修德　治平三年六月壬子英宗书洪范于钦明殿屏【命王广渊书之因进张景论七篇而知三德为御臣之柄】　书目审乐要纪二卷康定元年御制上卷述声律均吕占候之法下卷载歴代乐制　永平着五行之説明皇改陂颇之文
　　皇祐御制明堂新曲谱
　　书目一卷二年制先是诏大乐并用清声御制新谱法准三首行礼曲数二十二首下太常按习　黄钟征角调二卷政和中御制依唐谱修定黄钟征角二调总四十五曲命教坊习学

　　玉海卷二十八
<子部,类书类,玉海>
　　钦定四库全书
　　玉海卷二十九
　　宋　王应麟　撰
　　圣文
　　御制诗歌
　　伏羲网罟咏
　　见乐类
　　神农丰年咏
　　见颂类
　　尧大唐歌
　　文心雕龙尧有大唐之歌舜造南风之诗二文辞达而已大禹成功九叙惟歌唐歌在昔则广于黄氏虞歌卿云文于唐时野老吐何力之谈郊童含不识之歌　尚书大传防然作大唐之歌【又见音乐】　诗正义六艺论云唐虞始造其初至周分为六诗
　　尧歌
　　古今乐録尧郊天地祭神座上有响诲尧曰水方至为害命子救之尧乃作歌谢希逸琴论曰神人畅尧帝所作尧弹琴感神人现故制此弄也　清庙穆兮承予宗百僚肃兮于寝堂醊祷进福求年丰有飨在坐敕予为害在元中钦哉皓天德不隆承命任禹写中宫
　　舜勑天命歌
　　书帝庸作歌曰勑天之命惟时惟几乃歌曰股肱喜哉元首起哉百工熙哉【勑正也时至几动可以观天命矣此二句乃导其意于诗歌之先】
　　舜南风诗
　　礼记防南风诗名孝子之诗舜以教天下之孝【见琴类】古今乐録舜弹五之琴歌南风之诗【谢希逸琴论舜作思亲操孝之至也】　史记乐书昔者舜作五之琴以歌南风注王肃曰南风育养之诗也索隠曰此诗之辞出尸子及家语家语其诗曰南风之薰兮可以觧吾民之愠兮南风
　　之时兮可以阜吾民之财兮
　　舜卿云歌
　　尚书大传舜时俊乂百工相和而歌卿云帝倡之曰卿云烂兮糺缦缦兮日月光华旦复旦兮【崔骃注引大传】八伯稽首曰明明上天烂然星陈日月光华于一人帝乃载歌曰日月有常星辰有行四时从经万姓允诚于予论乐配天之灵【宋符瑞志同】　选注大传曰虞舜歌乐曰和伯之乐舞鹤　吕氏春秋舜自为诗曰普天之下莫非王土率土之濵莫非王臣
　　禹九歌
　　书大禹谟九功惟叙九叙惟歌劝之以九歌　离骚启九辩与九歌注禹乐也九州之物可辩数九功之德可歌　尚书大传歌大化大训六府九原而夏道兴注四章皆歌禹之功
　　汤晨露歌
　　见乐类　徐陵云紫庭黄竹之词晨露卿云之藻　徐景安乐书曰南风卿云谓舜之歌也唐歌谓帝喾之歌也晨露汤之歌也
　　文王鳯皇歌
　　古今乐録有鳯皇衔书于文王之郊乃作鳯皇之歌曰衔书来游以命昌兮云云　又琴论【见琴类】
　　周饫歌
　　国语卫彪傒曰周诗有之曰天之所支不可壊也其所壊亦不可支也昔武王克殷而作此诗也以为饫歌名之曰支以遗后人使永监焉礼之立成者为饫
　　周成王仪鳯歌
　　琴操周成王时鳯皇来舞于庭成王乃援琴而歌曰鳯皇来仪百兽晨又曰鳯皇翔兮于【一作舞】紫庭余何德兮以感灵赖先人兮恩泽臻于胥乐兮民以宁【初学记引之】宋符瑞志鳯皇翔庭成王援琴而歌曰鳯皇翔兮于紫庭余何德兮以感灵赖先王兮恩泽凑于胥乐兮民以宁
　　穆王黄竹诗
　　穆天子天子南游于黄台之丘以观夏啓之所居猎苹泽【一云猎于鉼山】日中大寒北风雨雪有冻人天子作诗三章以哀民曰我徂黄竹员閟寒帝收九行嗟我公侯百辟冡卿皇我万民旦夕勿忘　天子觞西王母于瑶池之上西王母为天子謡天子荅之曰予归东土咊治诸夏
　　汉大风歌　风起诗　高祖歌诗　三侯章
　　高帝纪十二年冬十月上破布军于防缶上还过沛留置酒沛宫悉召故人父老子弟佐酒发沛中儿得百二十人教之歌酒酣上击筑自歌曰大风起兮云飞扬威加海内兮归故乡安得猛士兮守四方令儿皆和习之上乃起舞忼慨伤懐　礼乐志高祖既定天下过沛与故人父老相乐醉酒欢哀作风起之诗令沛中儿僮百二十人习而歌之至孝惠时以沛宫为原庙令歌儿习吹以相和常以百二十人为员沛吹鼔员十二人　艺文志高祖歌诗二篇　张良传高祖歌曰鸿鹄高飞一举千里羽翼以就横絶四海　史记乐书高祖过沛诗三侯之章令小儿歌之正义三兮也索隠云侯语辞诗侯其祎而是也沛诗有三兮故曰三侯　文中子大风安不忘危其霸心之存乎　文心雕龙大风鸿鹄之歌亦天纵之英作也
　　汉瓠子歌　盛唐枞阳歌
