<!-- { "loadSidebar": true } -->
　　典瑞珍圭以召守恤荒注杜子春云珍当为镇召守国诸侯若今召郡守以竹使符镇者国之镇诸侯亦一国之镇故以镇圭召之荒则民有逺志故以镇圭镇安之谓珍圭王使之瑞节制大小当与琬琰相依王使人召诸侯忧凶荒之国则授之执以往致王命如今使者持节凡瑞节归又执以反命正义玉人琬圭九寸此珍圭玉人不言故约与琬琰同　荀子聘人以珪问士以璧
　　周牙璋
　　典瑞牙璋以起军旅以治兵守注郑司农云瑑以为牙牙齿兵象故以牙璋发兵若今以铜虎符发兵也谓牙璋亦王使之瑞节疏牙璋亦素功大军旅用牙璋小军旅用中璋【璋为南方阳极生隂兵隂也故以起旅牙有森列之义　战守不同璋亦随异】玉人牙璋中璋七寸射四寸厚寸以起军旅治兵守注二璋皆有鉏牙之饰于剡侧先言牙璋有文饰也疏军多用牙璋军少用中璋中璋亦有鉏牙但牙璋文饰多故得牙名而先言也典瑞无中璋以其大小等
　　周璧羡
　　典瑞璧羡以起度【三礼图云色白】注郑司农云羡长也此璧径长尺以起度量谓羡不圜貌盖广径八寸袤一尺疏尔雅云肉倍好谓之璧此璧本径九寸今言羡则减傍一寸以益上下　玉人璧羡度尺好三寸以为度注郑司农云羡径也好璧孔也谓羡犹延其袤一尺而广狭焉疏璧好三寸好即孔也两畔肉各三寸共六寸是肉倍好也圜径九寸今减广一寸以益上下之袤一寸则上下一尺广八寸故云其袤一尺而广狭焉天子以为量物之度　易氏曰以好三寸推之肉倍好为六寸是两畔各三寸则璧之圆凡九寸延其旁之一寸以益上下则横径八寸袤十寸矣以十寸之尺而起度则十尺为丈十丈为引以八寸之尺而起度则八尺为寻倍寻为常　古人之度在乐则起于黄钟在礼则起于璧羡驵琮为权其意与此同璧之体圆琮之体方
　　周谷圭
　　典瑞谷圭以和难以聘女注谷圭亦王使之瑞节谷善也其饰若粟文然聘女则以纳徴焉疏执善圭和之使善聘女亦和好之事故用善圭昏礼有六五礼用鴈纳徴不用鴈以其有束帛可执徴成也春秋谓之纳币玉人谷圭七寸天子以聘女注纳徴加于束帛疏士已上皆用纁束帛天子加谷圭诸侯加大璋　子执谷璧
　　周琬圭
　　典瑞琬圭以治徳以结好注琬圭亦王使之瑞节诸侯有徳王命赐之使者执以致命也结好者诸侯使大夫来聘为坛防之使大夫执以命事大行人职曰时聘以结诸侯之好郑司农云琬圭无锋芒故治徳以结好玉人琬圭九寸而缫以象徳注琬犹圜也王使之瑞节也缫借也疏象徳据圭体而説治徳据使者而言　书琬琰在西序注琬琰之圭　汉司马相如传析圭而爵注如淳曰析中分也白藏天子青在诸侯也
　　周琰圭　剡圭
　　典瑞琰圭以易行以除慝注琰圭亦王使之瑞节郑司农云琰圭有锋芒伤害征伐诛讨之象易恶行令为善者以此圭责诮喻告之谓除慝亦于诸侯使大夫来覜既而使大夫执而命事于坛大行人职曰殷覜以除邦国之慝　玉人琰圭九寸判规以除慝以易行注凡圭琰上寸半琰圭琰半以上又半为瑑饰诸侯有为不义使者征之执以为瑞节也诛恶逆去烦苛疏判半也半以上琰至首规半以下为瑑饰　调人则与之瑞节注玉节之剡圭也　易氏曰琬圆其鋭以和顺为义彰诸侯之善琰剡其末以刚断为义瘅诸侯之恶九寸阳数之极以驭诸侯
　　周瑑圭璋璧琮
　　典瑞瑑圭璋璧琮缫皆二采一就以覜聘注璋以聘后夫人以琮享之也大夫众来曰覜寡来曰聘郑司农云瑑有沂鄂瑑起疏此遣臣行聘问之所执若君自朝执桓圭等若遣臣聘不得执君之圭璧无桓信躬蒲谷之文直瑑之而已朱緑二采共为一就圭以聘天子与诸侯而璧享之　玉人璧琮九寸诸侯以享天子注享献也聘礼享君以璧享夫人以琮疏二王后享天子及后用圭璋此引聘礼者见享天子用璧享后用琮九寸据上公九命若侯伯当七寸子男当五寸　瑑圭璋八寸璧琮八寸以覜聘注瑑文饰也覜视聘问众来曰頫特来曰聘聘礼曰凡四器者唯其所宝以聘可也疏此谓上公之臣执以頫聘用圭璋享用璧琮于天子及后也若两诸侯自相聘亦执之侯伯之臣宜六寸子男之臣宜四寸　瑑琮八寸诸侯以享夫人注献于所朝聘君之夫人疏诸侯自相朝所用致享者五等诸侯朝天子享用璧琮不降瑞若自相享降瑞一等上公二王后自相享用璧琮八寸侯伯当六寸子男用琥璜四寸不言瑑璧以享君文畧可知也【觐礼总称侯氏用璧明五等同也】　聘义圭璋特达徳也注特达谓以朝聘也璧琮则有币有徳者无所不达不有须而成也　　杂记賛大行曰圭公九寸侯伯七寸子男五寸博三寸厚半寸剡上左右各寸半玉也藻三采六等【藻荐玉者以朱白苍画之再行也】　　聘礼所以朝天子圭与缫皆九寸缫三采六等朱白苍问诸侯朱緑缫八寸　周语为贽币瑞节以镇之　左传朝聘有珪享覜有璋　公羊传注凡贽天子用鬯诸侯用玉卿用羔大夫用鴈士用雉【礼珪以朝璧以聘琮以发兵璜以发众璋以召】
　　周大璋　中璋　邉璋　三璋
　　冬官玉人之事大璋中璋九寸邉璋七尺射四寸厚寸黄金勺青金外朱中鼻寸衡四寸有缫天子以廵守宗祝以前马【中璋勺口径九寸鼻射寸邉璋七寸勺径璋厚薄鼻寸】注射剡出者也鼻勺流也凡流皆为龙口衡古文横假借字也衡谓勺径也三璋之勺形如圭瓉天子廵守有事山川则用灌焉大山川则用大璋加文饰也中山川用中璋杀文饰也小山川用邉璋半文饰也其祈沈以马宗祝亦执勺以先之礼王过大山川则大祝用事焉将有事于四海山川则校人饰黄驹【诗正义云皆是璋瓉　书秉璋以酢】正义圭瓉之形大三璋之勺径四寸所容似小　大璋亦如之诸侯以聘女【或曰错文当继于谷圭之后大字恐误】注亦纳证加于束帛也大璋者以大璋之文饰之也亦如之者如邉璋七寸射四寸疏天子谷圭七寸以聘女诸侯不可过于天子为九寸中璋以起军旅【见上】　圭璋皆祼玉也圭以象阳之生物璋以象隂之成事祼圭尺有二寸象阳以偶成大璋中璋九寸象隂以竒立此宗庙宾客山川隆杀之辨也
　　周驵琮　大琮
　　玉人驵琮五寸宗后以为权【注驵读为组以组系之因名焉郑司农云以为称锤以起量疏后所用五寸降于天子　驵琮可以为权之始而不可为权之用　五中数也以中数为权则中而不可易】大琮十有二寸射四寸厚寸是谓内镇宗后守之【注如王之镇圭也射其外鉏牙疏大琮对驵琮五寸为大内镇对天子执镇圭为内　射其外鉏牙者据八角锋】驵琮七寸鼻寸有半寸天子以为权【注以为权故有鼻　七成数也以成数为权则成而不可变】
　　周玉案
　　玉人案十有二寸枣防十有二列诸侯纯九大夫纯五夫人以劳诸侯注郑司农云案玉案也夫人天子夫人谓案玉饰案也夫人王后也玉案十二以为列王后劳诸侯皆九列聘大夫皆五列则十有二列者劳二王之后也枣防实于器乃加于案聘礼曰夫人使下大夫劳以二竹簋方被纁里有盖实枣烝防择兼执之以进疏聘礼诸侯夫人使下大夫劳无案直有枣栗此后劳有案【易氏曰后夫人皆与宾客之事】　掌次设重案注牀重席也文选注楚汉春秋淮隂侯曰汉王赐臣玉案之食
　　周六币
　　秋官小行人成六瑞云云合六币圭以马璋以皮璧以帛琮以锦琥以绣璜以黼此六物者以和诸侯之好故注合同也【两两相配故言合】六币所以享王也五等诸侯享天子用璧享后用琮其大各如瑞皆有庭实用圭璋者二王之后也子男于诸侯则享用琥璜下其瑞也疏马皮二者本非币以用之当币故总号为币六币配以六器之玉象徳也　觐礼设六玉上圭下璧南方璋西方琥北方璜东方圭注六色象其神六玉以礼之设玉者刻其木而着之上宜以苍璧下宜以黄琮而不以者上下之神非天地之至贵者也　书宾称奉圭兼币疏币即马是也圭是文马之物郑云此币圭以马盖举王者之后以言耳诸侯当璧以帛亦有庭实觐礼诸侯享天子马卓上九马随之【大宰之币贡释者曰玉币皮马也】　左传庭实旅百奉之以玉帛疏觐礼侯氏执圭见王王受圭礼成乃出又入行享礼献国之所有云云觐礼侯氏既见王乃云四享皆束帛加璧庭实唯国所有郑云四当为三大行人职曰诗侯庙中将币皆三享初享或用马或用虎豹之皮其次享三牲鱼腊笾豆之实龟也金也丹漆丝纩竹箭也其余无常货分为三享皆以璧帛致之礼器云束帛加璧尊徳也郊特牲曰往徳也贽币即璧帛也侯氏致享执玉致命王抚之而已不受之也侯氏降授宰币是庭实之币皆庭受之唯马受之于门外【觐礼侯氏用璧琮侯氏升致命王抚玉注王不受玉抚之而已轻财也】　礼掌讶将币为前驱至于朝诏其位　小宗伯受其将币之赍　服不氏抗皮校人受其币马　郑注曲礼云春受贽于朝受享于
　　庙　楚语共币帛以宾享于诸侯
　　周玉镇　大寳器　玉瑞
　　春官天府【上士一人中士二人】掌祖庙之守藏【始祖后稷之庙其宝物世传守之若鲁宝玉大弓】凡国之玉镇大宝器藏焉若有大祭大防则出而陈之既事藏之注玉镇大宝器玉瑞玉器之美者禘祫陈之以华国顾命曰陈宝赤刀大训璧琬琰在西序大玉夷玉天球河图在东序之舞衣大贝鼖鼓在西房兑之戈和之弓垂之竹矢在东房　上春衅宝器宝镇季冬陈玉以贞来歳之媺恶　典瑞【中士二人】掌玉瑞玉器之藏辨其名物注人执以见曰瑞【镇圭之等】礼神曰器【四圭之等】瑞符信也疏若天子受瑞于天诸侯不得受瑞于天唯受瑞于天子故名为瑞　周书世俘篇武王俘商旧玉亿有百万书越玉五重陈宝正义西序东序列玉五重又陈先王所宝之器物郑云大璧大琬大琰皆度尺二寸王肃云夷玉东夷之美玉天球玉磬也郑云大玉华山之球也夷玉东北之珣玗琪也【説文医无闾珣玗琪周书所谓夷玉也】天球雍州所贡之玉色如天者皆璞未见琢治故不以礼器名之　古者寳玉世守罔敢失坠以昭先祖之徳存肃敬之心　楚语国之寳六而已圣玉龟珠金山林薮泽
　　周珠槃　玉敦
　　天官玉府若合诸侯则共珠槃玉敦注敦槃类【音对】珠玉以为饰古者以槃盛血以敦盛食合诸侯者必割牛耳取其血防之以盟珠槃以盛牛耳尸盟者执之疏槃敦以木为之珠玉为饰　夏官戎右盟则以玉敦辟盟遂役之賛牛耳桃茢
　　周玉齍
　　天官九嫔凡祭祀賛玉齍【音咨】賛后荐彻豆笾注玉齍玉敦也受黍稷器后进之而不彻【疏云后亲执而设之】　春官大宗伯凡祀大神享大祭大示涖玉鬯奉玉齍注玉礼神玉也疏天地有礼神之玉而无郁鬯宗庙无礼神之玉而有郁鬯齍谓黍稷　小宗伯辨六齍之名物与其用注齍读为粢六粢谓六谷黍稷稻粱麦苽　秋官司烜氏【下士六人】掌以夫遂取明火于日以鉴取明水于月以共祭祀之明齍明烛共明水注夫遂阳燧也鉴镜属取水者世谓之方诸明齍谓以明水涤粢盛黍稷【晋志火出于阳燧燧员而火不员水生于方诸诸方而水不方】
　　周玉币爵　玉献　玉爵　　瑶爵
