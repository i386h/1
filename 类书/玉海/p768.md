<!-- { "loadSidebar": true } -->
　　博学宏辞唐制也吏部选未满者试文三篇【赋诗论】中者即授官韩退之谓所试文章亦礼部之类然名相如裴陆文人如刘栁皆繇此选制举又有博学通议博通坟典学兼流略辞擅文场辞殚文律辞标文苑手笔俊拔下笔成章文学优赡文辞秀逸辞藻宏丽文辞清丽文辞雅丽藻思清华文经邦国文艺优长文史兼优之名皇朝绍圣初元取士纯用经术五月中书言唐有辞藻宏丽文章秀异之科皆以众之所难劝率学者于是始立宏辞科二年正月礼部立试格十条【章表赋颂箴铭诫论露布檄书序记】除诏诰赦勅不试又再立试格九条曰章表露布檄书【以上用四六】颂箴铭诫谕序记【以上依古今体亦许用四六】四题分两场歳一试之大观四年五月以立法未详改为辞学兼茂科除去檄书增入制诏仍以四题为两内二篇以歴代故事借拟为题余以夲朝故事或时事葢质之古以觇记览之博参之今以观翰墨之华宣和五年七月职方员外郎陈磷奏歳试不无幸中乃有省闱附试之诏繇是三歳一试绍兴三年工部侍郎李擢请别立一科七月诏以博学宏词为名凡十二体曰制诰诏书表露布檄箴铭记賛颂序古今杂出六题分为三每场一古一今三歳一试如旧制【先是唯有科第者许试至是不以有无出身皆许应诏】先以所业三卷【每题二篇】纳礼部上之朝廷下中书后省考其能者召试其取人以三等五年王璧石延庆首与选嘉熈二年立辞学科以今题四篇分两场行之三年而废景定二年复辞学科至四年而止今唯存博宏一科葢是科之设绍圣颛取华藻大观俶尚淹该爰暨中兴程式始备科目虽袭唐旧而所试文则异矣朱文公谓是科习谄防夸大之辞竞骈俪刻雕之巧当稍更文体以深厚简严为主然则学者必涵泳六经之文以培其夲云
　　编题
　　东莱先生曰编题只是经子两汉唐书实録内编初编时须广宁泛滥不可有遗失再取其体面者分门编入再所编者并须覆诵不可一字遗忘所以两次编者葢一次便分门则史书浩博难照顾又一次编则文字不多易检阅如宣室石渠公车敖仓之类出处最多只一次编必不能尽记题目须预先半年皆合成诵临试半年覆试庶几于场屋中不忘
　　魏晋南北朝固不出题亦有相闗处如作厯序则此数代厯皆当略説作书目序则王俭七志嘉则殿书卷皆当略説
　　凡作工夫须立定课程【日日有常不可间断】日须诵文字一篇或量力念半篇或二三百字编文字一卷或半卷【须分两册一册编题一册编语巻帙太多编六七板亦得】作文字半篇或一篇熟看程文及前辈文字各数首此其大畧也【纵使出入及賔客之类亦须量作少许念前人文百字编文字半板非谓写半板但如节西汉半板作文字数句熟看程文及前辈文一首虽风雨不移欲求繁冗中不妨课程之术古人每言整暇二字葢整则暇矣】
　　西山先生曰始须将累举程文熟读要见如何命题用事如何作文既识梗概然后理会编题经史诸子悉用徧观其间可以出题引用并随手抄写未须分门且从头看凡可用者悉抄上册如尚书则舜典望秩禋宗九官之类皆录一书毕复理防一书以详且精为先不可少有遗缺经书中周礼题目最多官名皆可作箴制度名物皆可为铭为记【周礼题目亦有不入编者葢某别有节本故也】其次则礼记外三经皆有之【惟易全无】工夫多在三礼【易诗春秋三经无题目外如尚书周礼仪礼礼记三传尔雅大戴礼皆有之】有题目处须参注疏次及国语战国策史记两汉书荀悦袁宏汉纪三国志晋书【南北史少题目然亦须涉猎过】隋书唐书唐朝诸帝实录旧唐书通典唐六典唐会要贞观政要【五代史少题目然其中如李琪传入阁本未司天考王朴律准等事亦须编入　史记两汉唐史题目最多制诰时事尤为紧要正史之外汉有荀袁纪唐有会要六典韦氏两京新记集贤注记旧唐史皆合防会抄録温公通鉴亦可证年月考异最佳晋隋皆有题目南北史虽未必可出题然须畧知夲末可以引用露布檄书亦多不可不编】夲朝诸帝实录【太祖太宗真宗仁宗四朝事尤当精考髙宗孝宗国史诸志会要中兴会要】本朝题目须是盛徳大业礼乐文物崇儒右文等事方可出【不必泛记】子书则孟荀管淮南孔丛家语庄列文墨韩非子华亢仓文中鬻刘诸子汲周书吕氏春秋贾谊新书説苑新序兵书则六韬司马法孙吴尉缭李靖问对皆有题目须涉猎抄节集则文选文粹韩栁文文苑英华古文苑皇朝文鉴虽无甚题然可以引用处亦合编录皆当徧阅捜寻如前法编类不可缺畧俟诸书悉已抄过然后分为门目天文　律厯　浑仪　圭景　漏刻　地理
　　郡国　户口　版图　宫殿　堂室　省台
　　馆阁　寺监　邸院　苑囿　楼观　门阙
　　池沼　城　　邉城　河渠　田制　营屯
　　贡赋　盐铁　钱币　仓庾　府库　会计
　　漕运　仪礼　郊丘　明堂　辟雍　灵台
　　封禅　迎气　朝日　夕月　星祠　山川
　　髙禖　雩禜　社稷　羣祀　祠官　祠坛
　　耤田　先农　观稼　亲　大射　视学
　　养老　朝会　宴享　册礼　上夀　行幸
　　车舆　冕服　仪卫　旂常　鼎鼐　祭器
　　寳玉　环佩　笏带　符节　印玺　赐物
　　招谏　儆戒　屏障　音乐　乐曲　乐器
　　乐舞　夷乐　官制　官名　禄秩　封爵
　　学校　科目　铨选　荐举　考课　兵制
　　兵书　阵法　搜狩　符籍　马政　兵车
　　兵器　弓矢　军赋　刑法　律令　赦宥
　　图籍　帝学　经筵　御制　宸翰　诏令
　　易　　书　　诗　　礼　　春秋　论语孝经小学　儒臣经解　　臣下承诏撰述
　　百家杂著　　正史　实录　记注　编年
　　政要寳训　　谱牒　典故　奏疏　总集文章书目　类书　祥瑞　夷狄朝贡　　锡予外夷兵捷　纪防　露布　檄书
　　右分为数十门先理会一门竟然后以次编纂谓如厯法则凡经史百家所载厯事悉萃为一处而以年代先后为次第如黄帝厯为先颛帝厯次之夏殷周鲁厯又次之汉厯至唐厯又次之本朝厯又次之它可类推初编不厌其详俟成编旋加删削凡题目有数出处者须合为一如髙祖五星聚东井【纪五行志张耳传叙传后魏崔浩髙允传】才缺一处便不可而抄类之中复要认得出处端的如东井则夲纪为正它皆旁出又如编汉太初厯题凡两汉纪志所载太初厯事晋隋诸志及后来人评论太初厯事皆当萃为一处仍须认一出处以武帝纪太初元年五月为正余皆旁出举此一题他仿此凡编题目须其上可着朝代字如夏如殷如周方可作题出且如曲礼所载徳车结旌徳车二字岂不是题目然曲礼非纯是周制不可加周字则不可以为题但当收入汉徳车类以为引援之用若徒知曲礼徳车不可为题而略之或出汉徳车题不知援曲礼亦不可也举此一事他皆可以类推矣
　　有出处止数句而事散见诸处如汉太初官名建武封功臣之类是也编题之初徧加捜寻不可缺遗
　　箴题如周陶正【左传】铭题如汉瓒槃【周礼注】只三两字最易漏须着眼力捜求摘其名之雅者录为一帙要紧切工夫却用于众家本子所无者用心且如瓒槃车服制度古本何曽有之今所谓长乐未央宫之类皆不必十分熟记年月数目亦无害
　　编题用工数年虽不能全无缺遗然大概备矣兼其间亦有编类得法者颇多试以正文比对方知其不草草非止制举天禄阁数题而已【所编题苑再加工检防诸经子史采括无复遗矣今去试日已无多某所记已及五七分将来不患忘出处但患作文之工少以此敌它人不去耳　难题见作括子记颇有条理第恐场屋仓卒易于遗忘】紫宸殿正出处只如此若李石传所载之事不佳故删去之亦如延英殿出处亦多若宋申锡等传所载皆非善事故不录大抵宫殿题目出处多者当以事体重者为主如宣室只是贾谊传刑法志东方朔传为急如何武等传不用可也洛阳宫当以地理志为急如张元素皇甫徳参之谏畧之亦可也若泛然记泛然用适以害大体也唐中华殿【出令狐徳棻传】延嘉楼【出夷狄传宣宗事】思政殿【出文昌传】然不可出题若此可为题则汉显徳殿嘉徳殿宣平殿之类皆可为题矣鲁壶出处有葬后之事不佳难为出但合入周分物门汉校书郎见窦章终诸传但止一校书官亦难作箴如五门三朝曩者不曽看疏故有缺畧今已修正矣
　　所业题目已拟定但未有制表题如记序只是出眼前题葢好题可惜【与王器之珨书　平斋洪公曰好题须讨论纂组庶几得用如唐十道山川贡赋若非先整比纵使屋将唐书一部去如何成文汉振旅还京师若非参合诸传则独有夲纪山东数语岂无遗事】防好题畧记端绪
　　陈国正【晦】云乾元殿四部书百官志乃正出处使艺文志为正非是永平车服制度纪中恣极耳目乃正出处东平王传及舆服志注但可引用而已此説良当一时取予葢未必可凭【与王器之书　又曰东观事始来教谓元和中有之徧寻皆不见唯五行志注建初中有东观事耳周七律他无出处只见淮南子舜五弦琴注有之周九畿籍只是司马他无所考汉卫尉八屯出张衡赋与元帝纪司马门注与城门校尉八屯不同唐著作院只是艺文志一出处黄帝李法周木铎汉十三家易及赐民爵礼日成山已续编入题矣汉金鼓出郊祀歌广成苑出马融传周封圭莫只是翦桐为圭事否乞批教北宫歳月及光禄四科偶然遗之非不曾考究也　隋书无题如经籍天文志已编入册矣此亦非急务　但以作文为祝若记念则场屋彼此相参不患不记得实也】
　　水心曰宏词人世号选定两制【李防之曰自绍圣至绍熈至宰执者十一人绍熈后执政三人】
　　出题并不载出处如祖宗故事及时事未通晓者临时同巡捕官于帘前上请【礼部榜】
　　周礼音注当精考如五射襄尺音让九簭巫咸读为筮【陈时徐鳯】
　　周职录出禹贡释文周复旧域出王制注场中无知所出者然出处皆曰周公恐不可止出周字
　　周礼注多引汉制如汉大乐律上计律百官朝会殿之类
　　文籍卷帙不同者如崇文总目中兴馆阁书目当参考隋杜正开皇十五年举秀才试策髙第左仆射杨素志在试退正乃手题使拟司马相如上林赋王褒圣主得贤臣颂班固燕然山铭张载剑阁铭白鹦鹉赋曰可至未时令就正及时并了素读数徧大惊曰诚好秀才正弟正藏十六年举秀才时苏威监选试拟贾谊过秦论及尚书汤誓匠人箴连理木赋几赋弓铭应时并就【此拟题试士之始也】
　　钱文僖公曰学士备顾问司典诰于天下之书一有所不观何以称职
　　葛文康公曰记问之博当如陶隠居耻一事不知记问之审又当如谢安不误一事
　　作文法
