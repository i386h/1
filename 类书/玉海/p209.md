<!-- { "loadSidebar": true } -->
　　志西斋书目一卷分五十七部揔一万四百有三卷【崇文目同】又东斋史目三卷杜信东斋籍二十卷类书有虞世南北堂书钞一百七十三卷【崇文目有河南东斋史目録】
　　唐文殿四部羣书
　　见文馆【防要】
　　唐贞元御府羣书新録
　　栁文陈京行状云京为秘书少监自考功以来凡四命为集贤学士在集贤奏秘书官六员殿内而刋校益理求遗书凡增缮者乃作艺文新志名曰贞元御府羣书新録　徐坚碑迁太子文学时秘阁群籍讹谬敕召学士详定公为之刋缉卷盈二万崇文目唐秘书阁书目四卷
　　唐十三代史目
　　晁氏志三卷唐殷仲茂撰【唐志宗谏七卷】辑史记两汉三国晋宋齐梁陈后魏北齐周隋史籍篇次名氏国朝杜镐以唐五代书目续之
　　朱遵度羣书丽藻目録
　　中兴书目南唐朱遵度撰古今文章着为六例一曰六籍琼华二百五十卷二曰信史瑶英一百八十卷三曰玉海九流三百五十卷四曰集苑金峦五十卷五曰綘阙蘂珠四十卷六曰凤首龙编一百三十卷合为二百六十七门总杂文一万三千八百首勒成一千卷又别撰为目録五十卷
　　太平兴国三舘四库书籍　崇文院六库书籍
　　五季时三馆在右掖门内止十余楹书才数樻太平兴国二年始于乾元殿东改建三年成迁旧馆之书【实録兴国中始于乾元殿东创修三馆列四库书籍】二月丙辰朔【通畧庚辰】赐名崇文院院之东庑为昭文书库南庑为集贤书库西庑有四库分四部为史馆书库【辛巳幸观书】凡六库书籍正副夲八万卷雍熙中建秘阁于此分内库书籍藏之【或云秘阁藏图书国学藏经典三馆藏史传】　兴国九年正月壬戌诏中外上三馆阙书及三百卷当甄録自是四方书籍徃徃间出上谓侍臣曰教化之本治乱之原无书籍何以取法今三馆贮书数虽不少若观开元书目即遗逸尚多宜广行求访乃诏以开元四部书目比校阙者搜访具録所少书示中外政和八年四月二十九日滕康奏秘阁四部书秘书郎掌之四库书校书郎正字掌之宣和四年四月丙午【十八日】诏建局以补缉校正文籍为名缮写寘宣和殿太清楼秘阁又诏捜访阙书
　　太宗清心殿图籍　寳元编资善堂书籍
　　太宗于后苑建清心殿藏图籍以资逰观尝于此读御览致飞鹊之异【或云淳化元年正月作而御览成于兴国八年当考】　熈宁三年冬命李清臣刘挚等校观文殿御览书籍　寳元二年三月癸丑命贾昌朝王宗道编排资善堂书籍【四月癸未罢之】
　　淳化秘阁羣书【见阁类】
　　两朝艺文志祖宗藏书之所曰三馆秘阁在左升龙门北是为崇文院自建隆至祥符着録揔三万六千二百八十卷八年馆阁火移寓右掖门外谓之崇文外院借太清楼本补写既多损蠧更命缮还天圣三年成万七千六百卷归于太清九年冬新作崇文院馆阁复而外院废时增募写书史专事全缉景祐初命翰林学士张观知制诰李淑宋祁编四库书判馆阁官覆视録校二年上经史八千四百二十五卷明年上子集万二千三百六十六卷差赐官吏器币诏求逸书复以书有谬滥不全始命定其存废因仿开元四部録为崇文总目庆厯初成书凡二万六百六十九卷然或相重亦有可取而误弃不録者嘉祐四年右正言秘阁校理吴及言内臣监馆阁久不更书多亡失补写不精请选馆职分吏编冩求访所遗令陈襄蔡抗苏颂陈绎编定四馆书不兼他局二年一代遂用黄纸写印正本以防蠧败又选京朝州县官四人编校二年迁馆职阙即随补嵗余诏曰国初承五代之后简编散落三馆聚书仅才万卷其后平定列国先收图籍亦尝分遣使人屡下诏令访募异本校定篇目听政之暇无废览观然比开元遗逸尚众宜加赏以广献书中外士庶并许上馆阁阙书卷支绢一匹五百卷与文资官明年冬奏黄本书六千四百九十六卷补白本二千九百五十四卷赐宴如景祐自是编写不絶收献书二百一十七部千三百六十八卷合崇文总目除前志所载删去重复讹谬定着一千四百七十四部八千四百九十四卷篇列次于此　谢泌端拱初直史馆言图书多失次序唐景龙中尝分经史子集为四库命薛稷沈佺期武平一马怀素分掌遂令分典四部以泌知集库
　　咸平馆阁图籍目録【图一作书】
　　咸平元年十一月以三馆秘阁书籍歳久不治诏朱昻杜镐与刘承珪整比着为目録二年闰三月甲午诏三馆写四部书来上当置禁中以便观览三年二月丙午昻以司封郎中加吏部镐以校理为直秘阁赐金紫昻等受诏编馆阁图籍目録至是奏御故奨之【中兴书目有皇朝秘阁书目一卷十九门六千七百九卷不知作者　景徳四年五月己亥广秘阁先是上谓辅臣曰国家捜访图书其数渐广臣庶家有聚书者皆令借目録参校内府馆阁所有缺者借本补写所得甚多祥符中献书者十九人赐出身得万七百五十四卷】五年七月庚戌幸三馆秘阁阅四部书景徳三年四月丙子幸崇文院观四库图籍祥符八年十二月甲辰命枢使王钦若提防写校阁馆书籍翰林学士陈彭年副焉
　　景德太清楼四部书目　嘉祐补写太清楼书
　　景徳四年三月乙巳召辅臣对于苑中登太清楼观太宗圣制御书及新写四部羣书上亲执目録令黄门举其书示之总太宗圣制诗及故事墨迹三百七十五卷文章九十二卷经库二千九百一十五卷史库七千三百四十五卷子库八千五百七十一卷集库五千三百六十一卷四部书共二万五千一百九十二卷【长编云楼藏太宗御制及墨迹九百三十四卷轴四部羣书二万二千七百二十五卷】又出御制太清楼新写御览书籍记又东至玉宸殿云云初兴国四年建太清楼于迎阳门后苑真宗藏太宗御制墨迹石本咸平二年闰三月甲午诏三馆写四部书一置龙图阁一藏后苑太清楼四年十月直集贤院李建中言太清楼书宜选官重校上因阅书目见缺书尚多甲子诏求逸书五年十二月甲申以尚有舛误而未雠对者犹二万卷令流内铨择官详校试十五人诗论于银台得刘均聂震等七人于崇文院校勘大官供膳景徳元年三月丁酉直秘阁黄夷简等上校勘新写御书凡二万四千一百六十二卷【作九十二则与前目同但前目云五千】校勘六人授秘阁校理【赐緍帛】祥符五年八月庚申奉安太宗御集于楼七年三月癸巳天禧二年十一月辛未召羣臣观书于楼天禧元年八月壬申校勘所言学究侯惟哲刘漙献
　　太清楼无本书各五百卷请甄録从之初祥符中补写三馆书借太清本多损蠧遂留为三馆正本副写还之天圣三年四月丁丑写成万七千六百卷归于太清楼六月丙辰陈从易等以校太清楼所藏十代兴亡论妄加涂窜防职【寳元嘉祐屡观书于此】嘉祐七年六月丁亥秘阁上补写御览书籍先是欧阳修言太清楼书因宣取入内颇不全诏内臣检所缺书録上中书省缮写至是上之元祐七年五月十九日秘省言髙丽献书多异本馆阁所无诏校正二本别写藏太清楼天章阁
　　景徳玉宸殿藏书【详见观御书】
　　景德四年三月乙巳召辅臣至玉宸殿盖退朝燕息之所帷帐无文采歴翔鸾仪凤二阁作五言诗从臣皆赋殿在太清楼之东聚书八千余卷上曰此唯正经正史屡经校讐他小説不与其后羣书又增及一万一千二百九十三卷太宗御集御书又七百五十二卷
　　祥符龙图阁四部书【书目】景徳六阁图书
　　建隆初三馆书仅万二千余卷及平诸国收图籍蜀江南最多开寳中参以旧书为八万卷【凡得蜀书一万三千卷江南书二万余卷】至祥符凡三万六千三百八十卷崇文院龙图阁皆有四部【真宗谓辅臣曰臣庶家有聚书者朕皆借其目録参校借本抄填之】　志咸平二年闰三月甲午诏三馆写四部书籍二本一置龙图阁一置太清楼御制御书皆在上亲賛序刻石纪其数【四年十一月丁亥观书】祥符二年九月丁丑召寜王元渥等于龙图阁观书目祥符三年正月二十八日戊寅召近臣观龙图阁太宗御书及四部书籍又至阁西观画命马知节评之【东京记云祥符初建龙阁据此则咸平初已建矣】　实録景德二年四月戊戌幸龙阁阅太宗御书观诸阁书画阁藏太宗御制御书并文集揔五千一百十五卷轴册下列六阁经典揔三千三百四十一卷【目録三十卷正经经觧训诂小学仪注乐书】史传揔七千二百五十八卷【目録四百四十二卷正史编年杂史史抄故事职官传记嵗时刑法谱牒地理伪史】子书揔八千四百八十九卷【儒家道书释书子书类书小説筭术医书】文集揔七千一百八卷【别集揔集】天文揔二千五百六十一卷【兵书厯书天文占书六壬遁甲太一气神相书卜筮地理二宅三命选日杂録】图画揔七百一轴卷册【古画上中品新画上品　又古贤墨迹揔二百六十六卷】上曰退朝之暇聚图书以自娱【揔二万九千七百十四卷】又曰龙阁书屡经雠校最为精详已写一本置太清楼朕求书备至故竒书秘籍无隐焉　祥符六年正月庚戌赐王旦已下龙图阁书籍图画目六阁图书賛
　　祥符寳文统録
　　九年二月己酉王钦若上详定道藏经凡三洞四辅四千三百五十九卷初唐明皇撰琼纲裁三千余卷【唐明皇命方士为琼纲四卷　志道士张仙庭三洞琼纲三卷】皇朝得七千余卷命徐铉等校勘得三千七百三十七卷分寘上清太一宫祥符三年选官详校钦若揔之删一百二十卷又求得七百二十七卷揔为目録诏赐名圣制序　唐志神仙三十五家五十部三百四十一卷不着録六十二家二百六十五卷道藏音义目録一百一十三卷崔湜薛稷沈佺期道士史崇等撰　隋志道经三百七十七部一千二百一十六卷有经戒饵服房中符録　宋邓自和撰道藏书目一卷
　　景祐编三馆秘阁书籍　【崇政殿观书】
　　景徳元年闰六月辛酉命翰林学士张观知制诰李淑宋祁编排三馆秘阁书籍判馆阁盛度章得象石中立李仲容覆视之二年十月己未馆阁上所校两库经史八千四百二十五卷赐器币三年五月庚辰求逸书十月甲寅命知制诰王举正防详乙丑御崇政殿观二馆秘阁新校两库子集书凡万二千余卷赐校勘官器币又赐宴崇文院
　　庆厯崇文总目
　　庆厯元年十二月己丑翰林学士王尧臣等上新修崇文总目六十卷【尧臣与聂冠卿郭稹吕公绰王沬欧阳修等撰以四馆书并合着録　中兴书目云六十六卷当考　国史志崇文总目六十六卷序録一卷多所缪误　长编云总目亦有可取而误弃不録者】其书总数凡三万六千六十九卷自太祖平定四方天下之书悉归藏室太宗真宗访求遗逸小则偿以金帛大则授之以官又经书未有板者悉令刋刻由是大备起秘阁贮之禁中景祐元年闰六月以三馆秘阁所藏有缪滥不全之书辛酉命翰林学士张观知制诰李淑宋祁将馆阁正副本书防详定其存废伪谬重复并从删去内有差漏者令补写校对仿开元四部録约国史艺文志着为目録仍令翰林学士盛度等防详至是上之庚寅以提举张观宋庠王尧臣及冠卿稹并加阶封编修吕公绰等进职　崇文目有目録十九部一百七十九卷始于符瑞图目一卷终于学士院杂撰目一卷
　　嘉祐编定书籍　昭文馆书
