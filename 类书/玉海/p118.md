<!-- { "loadSidebar": true } -->
　　治平元年五月十一日丁未命天章阁待制吕公着修起居注邵必编集仁宗御制公着等奉敕悉发宝文旧藏而编次之【就资善堂编】二年十月甲寅编成一百卷以进【目録三卷】英宗御延和殿服靴袍观之两府皆侍诏以御集藏于宝文阁四年五月乙巳以公着兼宝文阁学士必为直学士　书目仁宗御集一百卷诗二卷乐章二卷述一卷铭六卷手诏一卷记一卷碑二卷边防一卷挽词一卷观文鍳古图述十卷审乐要记四卷乐府要畧二卷乐髓新经二卷迩英圣问三卷钦崇禋祀记三卷洪范政鉴二十四卷洛书五事图一卷风角集占三卷神武秘畧十一卷攻守图一卷释门十三卷道门二卷密表词五卷　英宗制序曰叙禋祀飨升歌乐章藏于有司荐于郊庙者多矣而登临游赏之适割鲜献获之乐前世所夸者未始一及焉万几之暇泊然凝神不见所好惟躬阅宝训陈经迩英究钟律之本元训师兵之武畧披图以监古铭物以自戒从事于清闲宴息之余者不过此类呜呼大禹之勤俭也永惟圣作刻之玉版藏之金匮以垂无穷俾知我圣考之所以为仁者自勤俭始　仁宗下议乐之诏以考钟石之和置写书之官以缀经坟之学迩英敷席图讲蓺也凝机袚宇资味道也藻思粹发穷圣作也飞毫洒落肆天纵也　驰仁圣之极摰蹈帝王之登闳
　　英宗御制
　　两朝蓺文志别集类英宗御制一卷
　　元祐神宗御集　圣制神宗文集序
　　元祐二年正月辛巳命中书舍人苏辙刘攽编次神宗御集四年三月己酉三省枢密院言请圣制神宗文集序从之序曰伏羲始作八卦尧记握河舜演洛书禹训汤铭周之文王有谟有诫皆以人文为后世法我国家祖谟宗烈咸有述作以垂典则神宗号令文辞天下传诵昧旦听朝至于日昃间下细札大臣絶企清先访问侍臣宿儒莫不自失指授诸将应变制宜虽在千万里外尽得形势之要先后缓急之机无遗画盖性与天道之自然故发言成章肆笔成书范围周密而不拘弥纶广大而不过信所谓大哉王言固天纵之将圣又多能也谨编集为九十卷始以诗颂而杂文次之以边防秘计终焉所以绍祖宗而垂法与诗书而并傅十月戊戌【二日】翰学苏辙进呈神宗御制集命宰执观读吕大防进读诗数篇戊申辙奏神宗御制集凡着録九百三十五篇为九十卷目録五卷内四十卷皆赐中书密院及边臣手札言攻守秘计先被旨録为别集不许颁行仍制集序一篇以纪盛德发明大训窃见祖宗御集皆于西清建重屋号龙图天章宝文阁以藏其书为不朽计又刻板模印徧赐贵近乞付三省依故事诏御集藏于宝文阁　六年九月诏以边机四十卷送宻院机要库掌之十月四日三省进神宗御笔一百七十五策　绍圣中诏再加编次至元符三年六月书成比元祐所集凡増八千八百七十二篇通为二百卷更以文辞政事边防三门为目靖国元年诏以文辞十卷政事一百五十卷镂板颁赐【总九千八百余篇】　元符元年四月十八日建显谟阁藏神宗御集【书目一百六十卷】　淳熙元年十二月十四日修职郎方拟上其父闳所藏诏付秘府　苏辙进神宗御集表曰伏观歴代帝王如汉武魏文唐德文宣三宗皆工于诗骚杂文与一时文士比长絜大至于经纶当世讲读利害以文墨尽天下事则皆不足仰望先帝之万一惟汉光武得治民驭兵之要毎以手迹十行细札号令海内窦融在河西诏书至探融等情伪河西皆惊以为不可欺第五伦毎读诏书曰此圣主也魏太祖自作兵书十余万言诸将征伐皆以新书从事又手为节度惟此二君近之然先帝之文其高处自当与典谟训诰为比非近世所能髣髴
　　崇宁哲宗御集
　　崇宁元年十二月十六日诏实録院编修哲宗御制五年七月二十七日书成共一百册凡二千五十七篇大观元年二月十三日诏重加编纂得五十册以元祐垂帘为前集绍圣元符亲政为后集四月又诏删定所存者凡六百九十三篇成三十册以进二年四月奉安于显谟阁【淳熙元年十二月方拟上之】　中兴书目前后集二十七卷前集政事十八卷文辞一卷【共十九卷】后集文辞一卷政事七卷【共八卷】　绍兴十六年七月陈泰初集神哲御集一百十八册乙酉进泰初一秩
　　崇观宸奎集
　　书目一卷徽宗御制记一序三诗章三百七十
　　绍兴徽宗御集
　　绍兴二十四年十一月十七日【系年作九月己巳　一作十月三十日壬午误】实録院奉诏编次徽宗御集成上之初检讨官朱翌言四方以徽宗圣制来上愿诏史官编类仿五阁之制藏之无穷于是翰苑拟撰阁曰敷文至是书成凡诗百九十有五宫词二百赋一序十二记十碑四策题九文七乐章二挽词二十七杂文十五诗解九论语解二道德经解八南华冲虚经解二十圣济经十科仪二政事手札千三百五十边机手札二百四十四通为百卷【上御垂拱殿再拜受书】　帝亲制序冠于篇首权奉安于天章阁
　　开禧高宗御集
　　开禧元年七月二十四日实録院上高宗御集一百卷初淳熙十五年六月二十九日诏实録院编纂七月十一日诏臣僚各上御制手诏等至是成书　进高宗御集表曰由姚虞迄于唐世宸章尝集于名公仰熙陵洎于徽皇睿制分藏于延阁诗陈夏禹列邦犹取于焦思赞首宣尼高第徧加于速肖郊祀摛声歌之荐禖祠致祝飨之防付国论于柄臣授边机于阃将布山东之诏老癃思及于化成赐河西之书远外莫逃于明见坦然帝制可举而行啓我后人咸正罔缺世更三圣教立百篇
　　庆元编孝宗御制
　　庆元元年十二月十八日诏实録院编修孝宗御制嘉泰元年十月二十七日诏编类光宗御制开禧元年十二月一日诏限二年成书　淳祐五年二月孝宗光宗御集成上之　景定二年三月宁宗御集成上之
　　杂御制
　　宓戏作八卦　文王重易六爻
　　汉志易曰宓戏氏始作八卦以通神明之德类万物之情文王重易六爻作上下篇孔氏为之彖象系辞文言序卦之属十篇易道深矣人更三圣世歴三古　左传正义引易云伏羲作十言之教【汉志神仙家宓戏杂子道二十篇　周外史掌三皇之书　书序三坟言大道】
　　黄帝书　黄帝四经　丹书【见铭类】
　　列子天瑞黄帝书曰谷神不死是谓牝牝之门是谓天地之根绵绵若存用之不勤又曰形动不生形而生影声动不生声而生响无动不生无而生有【又黄帝曰精神入其门】力命篇黄帝之书云至人居若死动若械【列子多引黄帝书盖古之防言久而差者也】　晋天文志黄帝书曰天在地外水在天外水浮天而载地者也　东京赋注风俗通曰黄帝书上古时有神荼鬰垒　吕氏春秋黄帝言曰声色禁重黄帝曰帝无常处也有处者乃无处也芒昧因天之威与元同气黄帝曰四时之不正也正五谷而已矣又云尝得学黄帝之所以诲颛顼矣爰有大圜在上大矩在下汝能法之为民父母　六韬黄帝曰一者阶于道几于神　汉蓺文志道家黄帝四经四篇黄帝铭六篇黄帝君臣十篇【起六国时与老子相似】杂黄帝五十八篇【六国时贤者所作】阴阳家黄帝泰素二十篇【六国时韩诸公子所作】小説家黄帝説四十篇兵阴阳黄帝十六篇图三卷五行家黄帝阴阳二十五卷医经黄帝内经十八卷外经三十七卷史记黄帝老子言正义曰黄帝道书十卷【盖公善治黄老言曹参治齐用黄老术窦太后好黄老言】　后汉志天文星官之书自黄帝始厯志黄帝班示文章　隋志汉时诸子道书之流有三十七家大旨皆去健羡处冲虚其黄帝四篇老子二篇最得深旨　周礼外史掌三皇五帝之书注所谓三坟五典　晋皇甫谧曰黄帝创制于九经【唐殷敬顺释列子云黄帝得长生之道在位百年】　唐独孤及风后八阵图记云得其遗制于黄帝书之外篇　梁肃导引图序朱少阳得其术于黄帝外书　贾谊新书修政语黄帝曰道若川谷之水其出无已其行无止【上疏曰黄帝曰日中必熭注见六韬】　淮南缪称训黄帝曰芒芒昧昧从天之道与元同气
　　汉高皇帝所述书　高祖传　孝文传
　　魏相传相为丞相数表采易阴阳及明堂月令奏之曰天子之义必纯取法天地而观于先圣高皇帝所述书天子所服第八【如淳曰天子衣服之制也于施行诏书第八】曰大谒者臣章受诏长乐宫曰令羣臣议天子所服以安治天下相国臣何御史大夫臣昌谨与臣陵臣通等议春夏秋冬天子所服当法天地之数中得人和臣请法之中谒者赵尧举春【服防曰主一时衣服制朝祭百事】李舜举夏儿汤举秋贡禹举冬四人各职一时大谒者襄章奏制曰可　志儒家高祖传十三篇【高祖与大臣述古语及诏防】孝文传十一篇【文帝所称及诏策】隋志梁有汉高祖手诏一卷【古文苑有高祖手勑太子】
　　汉五家要説章句　【刘向有五行传尹咸校三十家】
　　桓郁传永平十四年显宗自制五家要説章句令郁校定于宣明殿注华峤书曰帝自制五行章句此言五家即五行之家也宣明殿在正阳殿后东观记上谓郁曰卿经及先师致复文雅其冬上亲于辟雍自讲所制五行章句已复令郁説一篇上谓郁曰我为孔子卿为子夏起予者商也【十五年入授皇太子经】
　　汉光武本纪
　　东平王苍传显宗永平十五年三月幸东平以所自作光武本纪示苍苍因上光武受命中兴颂　班固传永平中为兰台令史与陈宗尹敏孟异共成世祖本纪【所示东平王恐一书也】　北史萧太圜云汉明为世祖纪章帝为显宗纪　宣和四年七月哲宗正史成御制纪
　　汉皇羲篇
　　灵帝自造五十章引诸生能为文赋者
　　魏文帝士操
　　隋志名家一卷
　　魏典论
　　明帝太和四年二月戊子诏太傅三公以文帝典论刻石立于庙门之外　唐儒家类五卷
　　梁孔子正言
　　隋志孔子正言二十卷梁武帝撰　又撰制旨新义任孝恭撰武帝集序　武帝撰五经讲防及孔子正言纪云撰通史六百卷金海三十卷制旨孝经义周易
　　讲防及六十四卦二系文言序卦等义乐社义毛诗春秋荅问尚书大义中庸讲防孔子正言孝经讲防凡二百余卷王侯朝臣奉表质疑皆为解释躬制賛序诏诰铭诔箴颂牋奏诸文百二十卷
　　唐金镜书　序
