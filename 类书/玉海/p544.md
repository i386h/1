<!-- { "loadSidebar": true } -->
　　隋书开皇十年五月乙未诏曰魏末役车嵗动未遑休息权置坊府南征北伐居处无定朕甚愍之凡军人可悉属州县垦田籍帐一与民同军府统领宜依旧式罢山东河南及北方缘边之地新置军府【按李繁家载蘓绰初置府兵与此利害优苦殊不同葢绰虽创始而地狭民寡而加以长征不归未得尽行其说至是平陈乃脩成法　叶氏曰未立府兵之前兵农本未尝相离何待寓也唯好战不息民失耕作无以转饷则国贫而兵弱宇文蘓绰患其然始令兵农各籍不相牵缀既府额长征莫返而居者晏然不知縁此国富兵强隋文因之平一宇内徒以兵农判而为二故也岂必髙祖太宗所以盛乃遵旧法行之耳】　邺侯家【邺侯李泌也】上访及安危曰朕欲复府兵之制如何对曰初置府兵于西魏大统中周文帝与度支尚书蘓绰之谋也自三代之后无与为比虽战国之教士武卒技击皆不及时西魏之境自陜而有闗中及陇右河西而已东魏河北河南三道殷实富彊而自襄邓蜀汉皆属于梁初置府不满百每府有郎将主之而分属二十四军每军以开府一人将焉每二开府属一大将军二大将军属一柱国大将军仍加号持节大都督以统之时皇家太祖景皇帝【李虎】为少师陇右行台仆射陇西公与臣五代祖弼太保大司徒赵郡公及大宗伯赵贵大司马独孤信大司寇于谨大司空侯莫陈崇等六家主之是为六柱国共有众不满五万初置府兵而东魏覇相髙欢大举来伐周太祖时为大丞相总百揆太师冡宰奉魏帝扫境内以敌之除守御之师共有众三万战于沙苑臣五代祖为右军以师七千伏渭曲欢大败遂取东魏河东汾绛之地后又得梁之蜀汉襄邓及汉东周受魏禅后竟平北齐灭梁于江陵破陈吴明彻于邗沟陈氏所保江南而已初置府兵皆于六户中等以上家有三丁者选材力一人免其身租庸调郡守农隟教试阅兵仗衣防牛驴及糗粮防蓄六家共备抚养训导有如子弟故能寡尅众隋受周禅九年而灭陈天下一统皆府兵之力也时晋王与杨素等凡十八人总管率师五十万伐陈而臣五代祖衍与弟椿侄寛皆为总管以平之后北破突厥西灭吐谷浑南取林邑东灭流求皆府兵也隋以府兵分于左右十二卫及东宫率府置卫大将军一人将军二人即开府之任也而柱国为勲官皇朝因之平定天下贞观中北灭突厥延陀列州府至翰海西取兹等城郭诸国置二庭尽臣西域君长灭吐浑已而复之降羌党项为三十六州髙宗东灭髙丽百济迁其人于中国列其地为州县以新罗为鸡林都督府以波斯为大疾陵都督府亦府兵也自置府兵未有能以之外叛内侮及杀帅自擅者自废以来召募长征健儿而禄山得以为乱至今不定复之为便府兵之制史册不甚详臣家自西魏以来代掌其任臣髙祖仲威从神尧入长安为左屯卫将军兼主太原从义之师于龙首监总南北禁军之任所以臣家备知上曰何因废之对曰初置府兵西魏周隋用之皆利及太宗之时每府畨上必引于殿庭亲自教射加以赏赐由是用之所向无敌自初属六柱国家及分十二卫皆选勲徳信臣为将军有事则命总之出征故抚绥训练备至以取功名又太宗明于知人拔用诸畨酋渠执失思力契苾何力阿史那社尔等委爪牙之任皆为名将不愧由余日防时出征多不逾时逺不经嵗而能尅捷髙宗始以刘仁轨为洮河镇守使以图吐蕃于是始屯军于境而师老厌战矣后以李敬为鄯城镇守使而败十八万于大非川时承平既久诸卫将军自武太后之代多以外戚无能者及降虏处之而卫佐之官以为畨上府兵有权朝要子弟解褐及次任之美官又多不旋踵而据要津将军畏其父兄之势恣其所为自置府以其畨上宿卫礼之谓之侍官言侍卫天子也至是卫佐悉以借姻戚之家为僮仆执役京师人相诋訾者即呼为侍官时闗东富实人尤上气乃耻之至有熨手足以避府兵者畨上者贫羸受雇而来由是府兵始弱矣时人为谚曰将军大彍骑卫佐小郎官是也将率相固为卫佐下视矣宗时奚契丹两蕃强盛数寇河北诸州不置府兵畨上以备两蕃诸道共六百三十府上府管兵千二百次千下八百通计约六十八万右左卫各领府六十余卫领府自五十下至四十七东宫六率领多至六少至三而已隋谓之鹰扬府皇朝改为折冲府折冲樽俎之间旋师袵席之上也改郎将为都尉又置果毅都尉二人为之副及别将一人全府召发则折冲都尉已下偕行不尽则果毅行少则别将行每发及皆下符契于本州及府刺史与折冲勘契而发之而给其食劵至幕所期处验其艺非精士不教习则罪其折冲甚则加罪州牧有功而回入塞便道策勲加赏而罢之开元中宗将东封告成纳裴光庭之策欲北幸太原扬师服狄而府兵寡弱张说为相乃请下诏募士但取材力不问所从来旬月之间募者十三万宗大恱遂以彍骑名后以左右神武军与龙武羽林备六军之数乃幸太原遣使告突厥东封召其大臣扈从自是府兵之阙渐不复补其戍边者旧制三年而代后以劳于途路乃募能更住三年者赐物二十段谓之召募遂令诸军皆募谓之健儿开元末李林甫为相又请诸军召募长征健儿以息山东兵士于是师不土著无家族之顾将帅胁一时之令而偏禆杀帅自擅之兆生矣及河西节度牛仙客为工部尚书同三品于是边将竞効积财以求恩矣及哥舒翰攻石堡发朔方河东四道之师十六万三千以攻之杀伤殆尽闗东之人西戍者边将利其死而没入轻赍之资故戍卒自天宝后回归者无一二其虐如是而不敢怨叛以取之土著恐累亲族也山东之人至今为贼用惩天宝之苦一失兵柄至今不复若使髙宗以来宰相得人安不忘危待府兵不失旧章安有叛臣贼子哉陛下谋及此太平有日矣上曰今已有神策六军如何对曰府兵为卫士神策等为禁军汉亦有南北及羽林孤儿禁军即北军隋卫士之外亦有骁果营国初太原从义之师愿留宿卫为心膂不归者六万于渭北白渠之下七县絶戸膏腴之地分给义师家为永业于县下置太原田以居其父兄子弟于龙首监置营以处并为臣髙祖起第于监内谓之元从禁军义宁元年初下京城为右骁卫将军主之贞观初以尉迟敬徳权领后二年复入领焉畧转右卫大将军主禁旅凡二十年太宗乃以元从军为龙武分为左右置将数员分掌之初髙祖好畋猎于元从防善射者百人分两畨于北门长上从猎谓之百骑太宗时亦然衣以五色赏赐优厚髙宗时渐众改为千骑于北门别置营垒犹统龙武军武太后朝召入转多改为万骑而名羽林军分左右置将军员如龙武羽林盛而龙武衰初元从军老及缺必取其家子弟乡亲代之谓之父子军及置羽林万骑但取材艺燕公请募彍骑之后以为神武军衰矣宗幸蜀六军扈从者千人而已肃宗赴灵武不满百人时朔方全军子仪领之东讨初即位之后众才数千后置元帅府收其子弟有众三万分畨于行在宿卫时择善马射者数百人谓之供奉射生官中贵监之以备出入翊从及收复京师龙武等六军之士存而复上者共不满万思明陷东都也元帅府兵多镇于陜州神策军者本河州西境磨环川之军号也中尉鱼朝恩监之以众七百赴难屯于陜而朝恩都监在陜之师代宗即位程元振并监元帅府禁军先皇幸陜朝恩以在陜之师迎驾及还京师遂为禁旅都以神策为号以朝恩为观军容使领之上曰八柱国言六家何也对曰其时周文帝是谓霸朝非人臣也广陵王欣元氏懿戚位太大宗师从容禁闼而已其总戎葢六家也上曰军戎之制非卿家累代腹心之地他人无因知待平河中后当与卿筹画云云对曰尽聼臣言不减戍兵军食必办府兵亦集上曰如何对曰闗东之师约三年而代今始一年矣给荒地牛种农具而官为之籴每人所获不啻绢百匹年将满下诏有愿住者给所开地为永业家口愿来令州府给长牒续食不二三更代则闗中已实不假征戍矣因遂以为府兵移旧府名即而置之分京师诸军诸卫有寇则以符契发付边将无寇分畨宿卫府兵成矣上曰此乃神谋也【诏下种麦之事军人愿者十有五六　通鉴贞元二年徳宗与李泌议复府兵泌歴叙西魏以来兴废之由上曰俟平河中当议之三年七月问泌以复府兵之策泌请募戍卒屯田旧制三年而代及其将满下令有愿留者即以所开田为永业不过数畨戍卒皆土著乃悉以府兵之法理之既而愿耕者什五六　杜牧曰府兵内铲边兵外作戎臣兵伍湍奔矢往内无一人尾大中干或燕偏重　本朝熙宁二年闰十一月问府兵之制曰何处言府兵最备王安石曰李邺侯言之详备　宋祁言唐时出师每十为五防法马牛任从所便什物锅幕之类皆具师行万里无所缺乏乞检求唐防幕法议可复与否或曰宇文周制府卫法七家共出一兵】　方镇表髙祖太宗之制兵列府以居外将列卫以居内有事则将以征伐事已各解而去兵者将之事也使得以用而不得以有之
　　唐南北衙兵　北卫六军　羽林军　龙武军神武军　元从禁军　北衙七营　左右屯
　　营　百骑　千骑　万骑　飞骑
