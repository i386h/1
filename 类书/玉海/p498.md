<!-- { "loadSidebar": true } -->
　　三年七月壬子裁减西川州县官以户口为率差减其员旧俸外月増给五千【诏曰与其冗员而重费不若省官而益俸】　丙辰诏天下州县官依西川例减省员数【一云八月戊辰】　四年正月丙午诏停摄官五年正月壬寅减省州县吏　咸平四年二月陈彭年上五事四曰省官六月癸夘直集贤院梅询言三司揔括诸路减省冗吏十九万五千八百二人请付史馆庆厯六年中丞张方平言臣在翰林见天圣中具员两制两省官三十员今已五十员及领中丞见本台天圣班簿京朝官不及二千员今已二千七百余员又领三班院见景祐中使臣不及四千员今六千贠又领流内铨今选人万计率用一年半阙恐数年间官不胜其敝其用兵已来权宜补官请先裁罢四月壬子从之　李淑议择官曰太平兴国初文武朝官班簿才二百人至咸平初四百人天圣元年已逾千人自去嵗覃恩又轶天圣之数　赵师民患近世官失其守作正官名议
　　建炎省官
　　三年四月庚申权罢秘书省【绍兴元年二月丙戌复置】废翰林天文局【绍兴二年七月壬寅复】并宗正寺归太常【绍兴三年六月复置少卿五年闰三月辛未建寺】省太府司农寺归户部【绍兴三年五月戊午复太府三年十一月庚戌复司农】鸿胪光禄寺国子监归礼部【绍兴三年六月丁未复国子监二十五年二月丙子复光禄二十五年十月庚辰复鸿胪】卫尉寺归兵部【后不复置】太仆寺归驾部【后不复置】少府将作军器监归工部【绍兴三年十一月庚戌复将作军器二监惟少府不复】皆用军兴并省也又减尚书六曹吏定为九百二十人分按总为一百七十有二丙子定两省吏额为三百三十八人丁丑定尚书省吏额凡二百二十四人建炎元年李纲言省冗贠以节浮费七月己亥诏省
　　台省寺监官减学官馆职之半【三年四月庚申又减】以常平事归提刑【绍兴八年十二月复】市舶事归转运【三年五月复】罢诸州分曹置掾县户不满万勿置丞执政官减俸钱三之一京官奉祠者亦如之【宰执子弟任待制以上者并罢】　绍兴四年五月甲寅大省淮南冗官诏州推判官县簿尉勿并置省路分都监巡检监押监当等员　元祐元年八月御史上官均言今士大夫列版籍者至冗京官自承务郎至朝议大夫凡二千八百余人选人一万余人大使臣二千五百余人小使臣一万三千余人　元丰中曽巩言景徳垦田百七十万顷官万员皇祐二百二十五万顷官二万员治平四百三十万顷官二万四千员祖宗时内外文武官通一万三千余员天圣中两制两省不及三十员京朝官不及二千三班使臣不及四千庆厯中两制两省至五十员京朝官二千七百余流内铨选人仅万计乾道中京朝官已三四千员选人七八千员绍熙二年京朝官四千一百五十九员合四选凡三万三千五百十六庆元二年四选凡四万二千有竒嘉泰元年春四选三万七千八百余员嘉定六年四选共三万八千八百六十四员
　　隆兴省官
　　元年七月乙夘中书门下言五月十九日谏议王大寳等奏裁减并省事诏令开具欲左右司郎官各一员减其二宻院编修省一员凖遣凖使并减为七十员圣政所并归日厯所六部除尚书不常置外吏户部置侍郎二员余各一员吏部郎除四选考功各一员其司封司勲一员兼领户部五司各置一员礼祠兵驾一员兼领刑部郎中二员都官比部共置一员工屯一员兼领寺监有卿不置少有祭酒不置司业有丞不置簿有簿不置丞秘书省贠数如旧以七员为额太常置丞博士省主簿宗正少卿一丞簿并省一员太府置卿丞省主簿司农置少卿丞省主簿光禄并太常兼领国子监置祭酒丞博士其正録以太学正録兼领太学博士二员省一主簿兼书库武学博士谕一员兼领军器将作监各置丞一员余并省架阁置吏户部二员余兼领从之古人有言曰十羊九牧羊既不得食人亦不得息书曰官不必备惟其人孔子讥管仲曰官事不摄焉得俭

　　玉海卷一百二十七
<子部,类书类,玉海>
　　钦定四库全书
　　玉海卷一百二十八
　　宋　王应麟　撰
　　官制
　　储官【训导东宫事附】
　　贾谊作保傅传其言有曰天下之命繋于太子太子之善在于早谕教与选左右教得而左右正则太子正太子正而天下定矣此天下之至言万世不可易之定论也至论教谕之方必以孝仁礼义为本而条目之详至于容貌词气之微衣服器用之细纎悉曲折皆有法度一有过失则史书之防宰彻其膳而又有进善之旌诽谤之木敢谏之鼓瞽史诵诗工诵箴谏士传民语必使至于化与心成中道若性而犹不敢怠其选左右之法则有三公之尊有三少之亲有道有充有弼有承上之必得周公太公召公史佚之流乃胜其任下之犹必取孝悌博闻有道术者不幸一有邪人厠其间则必逐而去之是以太子朝夕所与居处出入左右前后无非正人未尝见一恶行此三代之君所以有道之长也当谊之时已病此法之不备然攷孝昭之诏犹知诵习谊之所言而不忘先王之意降及近世帝王教子之法益疎略矣
　　周三公三少　二傅　四辅
　　汉贾谊传【新书大戴礼保傅篇同】昔者成王幼在襁褓之中召公为太保周公为太傅太公为太师保保其身体傅傅之德义师道之教训此三公之职也于是为置三少皆上大夫也曰少保少傅少师是与太子宴者也故乃孩提有识三公三少因明孝仁礼义以道习之逐去邪人不使见恶行于是皆选天下之端士孝悌博闻有道术者以卫翼之使与太子居处出入故太子乃生而见正事闻正言行正道左右前后皆正人也及既冠成人免于保傅之严则有记过之史彻膳之宰云云　文王世子凡三王教世子必以礼乐礼乐交错于中发形于外是故其成也怿恭敬而温文立太傅少傅以养之欲其知父子君臣之道也太傅审父子君臣之道以示之少傅奉世子以观太傅之德行而审喻之【太傅以身教少傅以言教】太傅在前少傅在后【在学时】入则有保出则有师【燕居出入时】是以教喻而德成也【以有四人维持之】师也者教之以事而喻诸德者也【天下无事外之德】保也者慎其身以辅翼之而归诸道也【天下无身外之道】记曰虞夏商周有师保有疑丞设四辅及三公不必备唯其人语使能也君子曰德德成而教尊教尊而官正官正而国治世子之记曰朝夕至于大寝之门外云云　大戴礼保傅篇明堂之位曰笃仁而好学多闻而道顺天子疑则问应而不穷者谓之道道者导天子以道者也常立于前是周公也诚立而敢断转善而相义者谓之充充者充天子之志也常立于左是太公也絜防而切直正过而谏邪者谓之弼弼者弼天子之过者也常立于右是召公也博闻彊记捷给而善对者谓之承承者承天子之遗忘者也常立于后是史佚也故成王中立而听朝则四圣维之是以虑无失计举无过事殷周之长久其辅翼天子有此具也注立道于前处承于后置充于左列弼于右顺名义也道者有疑则问或谓之疑充者辅善或谓之辅　通典太子师保二傅殷周已有【太傅少傅也】　后汉杨终传礼制人君之子年八嵗为置少傅教之书计以开其明十五置太傅教之经典以道其志　樊准传上疏曰贾谊有言人君不可以不学故虽成王贤主崇明师傅　唐于志宁周王升储见正毛毕汉帝居震取资黄绮姬旦抗法于伯禽贾生陈事于文帝莫不殷勤于端士恳切于正人
　　周世子齿于学　学正　父师
　　文王世子仲尼曰昔者周公摄政践阼而治抗世子法于伯禽使之与成王居欲令成王之知父子君臣长幼之义也行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而众知父子之道矣其二曰有君在则礼然然而众着于君臣之义矣其三曰长长也然而众知长防之节矣父子君臣长幼之道得而国治语曰乐正司业父师司成一有元良万国以贞世子之谓也【文王世子又云其登馂献受爵则以上嗣】　文选王融曲水诗序入虎闱而齿胄李善注蔡邕明堂月令论曰周官有门闱之学　周礼诸子【下大夫二人】掌国子之倅国有大事则帅国子而致于太子唯所用之　郊特牲天子之元子士也天下无生而贵者也【晋阎瓒云按古典太子居以士礼与国人齿】
　　周庶子官【又见宗官类】
　　燕义周天子之官有庶子官【注庶子犹诸子也周礼诸子之官司马之属】职诸侯卿大夫士之庶子之卒掌戒令教治别其等正其位国有大事则率国子而致于太子唯所用之凡国之政事国子存游卒使之修徳学道春合诸学秋合诸射以考其艺而进退之　夏官诸子下大夫二人注或曰庶子燕礼有庶子官疏天子谓之诸子诸侯谓之庶子文王世子古者庶子之官治而邦国有伦众乡方矣康诰外庶子训人注在外掌众子之官主训民者疏
　　即周官云诸子文王世子云庶子也以致教诸子故为训人周礼诸子之官亦是王朝之臣言在外者对父子兄弟为外惟举庶子之官者以其教训公卿子弟最为急也郑以训人为师长
　　晋太傅　楚师保傅　【诸侯世子】
　　晋语羊舌肸习于春秋以为太傅【平公】文公谓胥臣曰吾使阳处父傅驩也其能善之乎曰是在驩也昔文王在傅弗勤处师不烦事王不怒敬友二虢而惠慈二蔡及其即位也询于八虞而咨于二虢度于闳夭而谋于南宫诹于蔡原而访于辛尹重之以周召毕荣是则文王匪专教诲之力也【贾谊新书周文王使太公望傅太子发】　楚语钟仪曰其为太子也师保奉之以朝于婴齐而夕于侧也【共王】庄王使士亹傅太子葴【恭王名】曰赖子之善善之也对曰夫善在太子问于申叔时叔时曰教之春秋教之世教之诗礼乐教之令教之语教之故志教之训典教备而不从者非人也　秦亦有太子师傅　赵使周绍傅王子曰诗云立傅以行教少以学义之经也
　　汉太子太傅　少傅　家令　门大夫　先马中庶子　舍人　侍讲　詹事
