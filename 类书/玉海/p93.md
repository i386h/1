<!-- { "loadSidebar": true } -->
　　明帝纪永平十二年夏四月遣将作谒者王呉修汴渠自荥阳至于千乘海口千余里【注汴渠即莨荡渠也汴自荥阳首受河所谓石门在荥阳山北一里过汴以东积石为隄亦号金隄顺帝阳嘉中所作也　前志有狼汤渠　説文濄水受淮阳扶沟狼汤渠东入淮】十三年夏四月汴渠成辛巳行幸荥阳廵行河渠乙酉诏曰自汴渠决败六十余嵗【王景云平帝时汴河壊决】加顷年以来雨水不时汴流东侵日月益甚水门故处皆在河中漭瀁广溢莫测涯岸荡荡极望不知纲纪今豫兖之人多被水患乃云县官不先人急好兴他役又或以为河流入汴幽冀利故曰左隄强则右隄伤左右俱强则下方伤宜任水势所之使人随髙而处公家息壅塞之费百姓无防溺之患议者不同南北异论朕不知所从久而不决今既筑隄理渠絶水立门河汴分流复其旧迹陶丘之北渐就壤坟故荐嘉玉洁牲以礼河神东过洛汭叹禹之绩令五土之宜反其正色濵渠下田赋予贫人无令豪右得固其利庶几世宗瓠子之作因遂度河登太行进幸上党　王景沉深多技艺辟司空伏恭府时有荐景能理水者显宗诏与将作谒者王呉共修作浚仪渠【水经注云渠流东注浚仪】呉用景墕流法水乃不复为害初平帝时河汴决坏不及修建武十年阳武令张汜上言改修隄防光武尝发卒营功浚仪令乐俊上言新被兵革未可修理遂止后汴渠东侵日月弥广而水门故处皆在河中兖豫百姓怨叹以为县官恒兴他役不先民急永平十二年议修汴渠乃引见景问以理水形便景陈其利害应对敏给帝善之又以尝修浚仪功业有成乃赐景山海经【禹所作十三篇】河渠书【太史公】禹贡图及钱帛衣物夏遂发卒数十万遣景与王呉修渠筑隄自荥阳东至千乘海口千余里景乃商度地势凿山阜破砥绩直截沟涧防遏冲要疎决壅积十里立一水门令更相洄注无复溃漏之患景虽简约役费然犹以百亿计明年夏渠成帝亲自廵行诏濵河郡国置河隄员吏如西京旧制景由是知名王呉及诸从事掾吏皆増秩一等景为侍御史十五年从驾东廵狩至无盐帝嘉其功绩拜河隄谒者赐车马缣钱　章纪元和三年二月壬寅诏曰歴魏郡经平原升践隄防询访耆老徃者汴门未作深者成渊浅则泥涂追惟先帝勤人之徳底绩逺图复禹业圣迹滂流至于海表月令孟夏善相丘陵土地所宜今肥田尚多未有恳辟其悉赋贫民云　通典汴渠在河阴县南二百五十歩【坤元録云亦名莨荡渠今名通济渠首受黄河汉书有荥阳漕渠】　元和郡县志汴渠在河隂县南二百五十步【汉荥阳县】亦名莨荡渠禹塞荥泽开渠以通淮泗汉永平命王景修渠自宋武北征之后复堙塞大业元年更开导名通济渠【隋氏作之虽劳后代实受其利】　水经注浚仪县竹书纪年梁惠成王三十一年三月为大沟于此郛以行圃田之水陈留风俗曰县北有浚水像而仪之故曰浚仪续述征记曰汴沙到浚仪而分汴东注沙南流建宁四年于敖城西北垒石为门以遏渠口谓之石门故世亦谓之石门水门广十余丈西去河三里石铭云建宁四年十一月黄场石　史记髙纪四年项羽与汉王约中分天下割鸿沟而西为汉东为楚正义应劭云在荥阳东南二十里文頴曰于荥阳下引河东南为鸿沟【后志荥阳有鸿沟水】以通宋郑陈蔡曹卫与济汝淮泗防于楚【沟洫志河渠书】即今官渡水也张华云大梁城在浚仪县县西北渠水东经此城南又北屈分为二渠其一渠东南流始皇凿引河水以灌大梁谓之鸿沟楚汉防此处也一渠东经阳武县南为官渡水今鸿沟口在河口西百里鸿沟歴大梁城东南入睢泗俱入淮防于楚地【水经注云瓠子之水絶而不通唯沟渎存焉】　战国防秦决荥泽而水大梁又曰魏南有鸿沟　魏武纪建安七年正月至浚仪治睢阳渠　后魏书崔亮议修汴蔡二渠以通边运　説文汳水受陈留浚仪阴沟至为雝水东入于泗
　　汉蒲吾渠　石臼河　羊肠仓
　　郡国志常山国蒲吾注史记畨吾君杜预曰晋之蒲邑也古今注曰永平十年作常山呼沱河蒲吾渠通漕船也【南行唐有石臼谷】　雁门郡卤城注山海经曰泰【一作大】戱之山呼沱之水出焉周礼并州其川呼沱魏志曰建安十年凿渠自呼沱入汾名平虏渠　光武纪至呼沱河注在今代州繁畤县东流经定州深泽县东南即光武所度处今俗犹谓之危度口臣贤按呼沱河旧在饶阳南至魏太祖曹操因饶河故渎决令北注新沟水所以在饶阳北　章纪建初三年夏四月己巳罢常山呼沱石臼河漕注石臼河名在今定州唐县东北时邓训上言此漕难成遂罢之漕水运也　邓后纪父训为谒者使修石臼河嵗活数千人　邓训永平中理虖沱石臼河从都虑【一作卢】至羊肠仓欲令通漕太原吏人苦役连年无成转运所经三百八十九隘前后没溺不可胜筭建初三年拜训谒者使监领其事训考量隐括知大功难立具以上言肃宗从之遂罢其役更用驴辇嵗省费亿万计全活徒士数千人注郦元水经注云汾阳故城积粟所在谓之羊肠仓在晋阳西北石隥萦委若羊肠焉故以为名今岚州界羊肠阪是也　史记苏秦曰燕南有嘑沱易水　唐六典呼沲在定沧二州界与漳水合
　　汉方梁石洫
　　鲍昱永平五年拜汝南太守郡多陂池嵗嵗决坏费常三千万余昱乃作方梁石洫水常饶足溉田倍多人以富注洫渠也以石为之犹今之水门　马援峤南悉平所过为郡县治城郭穿渠灌溉以利民　类要蔡州石塘陂在真阳县西北二十里鲍昱甃石堰水灌田
　　汉鲖阳渠　樊惠渠
　　何敞和帝时为汝南太守敞疾文俗吏以苛刻求当世名誉故在职以寛和为政又修鲖阳旧渠百姓赖其利垦田増三万余顷吏人共刻石颂敞功徳注鲖阳县属汝南郡【鲖阳在鲖水之阳】故城在今新蔡县北水经注云葛陂东出为鲖水俗谓之三丈陂【水经注又云鲖陂东注为富水】　艺文类聚蔡邕京北樊惠渠颂光和五年京兆尹樊君立新渠
　　汉漳水支渠【魏漳渠见上】
　　安帝纪元初二年春正月修理西门豹所分漳水为支渠以溉民田注史记曰西门豹为邺令发人凿十二渠引水溉田　魏志建安十八年九月凿渠引漳水入白沟以通河　前地志上党郡长子鹿谷山浊漳水所出东至邺入清漳魏郡武始漳水东至邯郸入漳【又邯防县注云漳水之别】　魏都赋石杠飞梁出控漳渠疏通沟以濵路罗青槐以防涂注魏武帝堰漳水在邺西二十八里名曰漳渠堰东入邺城经宫中东出南北二沟夹道东行出城所经石窦也【东魏筑漳濵堰】　本朝志相州邺县有西门渠
　　汉太原旧渠
　　安纪元初三年春正月甲戌修理太原旧沟渠溉灌官私田注郦元水经注曰昔智伯遏晋水以灌晋阳后人踵其遗迹蓄以为沼分为二派北渎即智氏故渠也其渎乘髙东北注入晋阳城以溉灌东南出城注于汾水今所修沟渠即谓此　地理志晋阳晋水所出东入汾
　　汉三郡河渠
　　西羌顺帝永建四年虞诩上疏帝乃复三郡【朔方西河上郡】使谒者郭璜督趣徙者各归旧县缮城郭置候驿既而激河浚渠为屯田省内郡费嵗一亿计
　　汉盐监渠
　　见盐池
　　汉御沟
　　文选注洛阳记曰天渊南有召沟御沟也崔豹古今注曰长安御沟谓之杨沟植杨于沟上【亦见黄国】戴延之西征记曰御沟引金谷从阊阖门入雍州图经曰金谷水出蓝田西终南山西入霸水
　　汉平虏渠　泉州渠
　　魏志建安十一年三郡乌桓承天下乱破幽州略有汉民合十余万户袁绍皆立其酋豪为单于辽西单于蹋顿尤彊尚兄弟归之数入塞为害曹公将征之凿渠自呼沱入【音孤】水名平虏渠又从泃【音句】河口凿入潞河名泉州渠以通海【一云通运】十二年八月斩蹋顿【唐亦有平虏渠】
　　汉三渠
　　唐吐蕃大厯十三年虏大酋马重英以四万骑冦灵州塞汉御史尚书三渠以扰屯田为朔方留后常谦光所逐　史河渠书太史公曰迎河行淮泗济漯洛渠
　　魏成国渠　临晋陂　漕渠【详见屯田】
　　魏明帝青龙元年司马懿穿成国渠筑临晋陂溉田数千顷国以充实焉【出晋宣帝纪　时懿封舞阳侯迁大将军都督雍梁二州诸军事与汉诸葛亮相距方退】　食货志开成国渠自陈仓至槐里筑临晋陂引汧溉舄卤之地三千余顷【元和志在郿县东北九里受渭水溉田】　邓艾传时欲广田蓄糓为灭贼之资使艾行陈颍以东至寿春艾为田良水少不足以尽地利宜开河渠可以大积军粮又通军运之道乃着济河论以喻其指正始二年乃开广漕渠每东南有事大军出征泛舟而下达于江淮资食有余而无水害艾所建也【正始三年三月司马仲逹奏穿广漕渠引入汴溉东南陂始大田于淮北】　束晳传晳议曰谷口之謡载在史篇荆扬兖豫污泥之土渠坞必多不待天时而丰年可获以其云雨生于畚臿多稌生于决泄
　　魏淮阳渠　百尺渠　二渠　讨虏渠
　　见屯田类　文帝纪黄初六年三月行幸召陵通讨虏渠　晋食货志魏修广淮阳百尺二渠上引河流下通淮颍大治诸陂于颍南颍北穿渠三百余里溉田二万顷淮南淮北皆相连接　隋志颍川郡北舞县有百尺沟
　　魏贾侯渠
　　晋食货志贾逵为豫州刺史南与呉接修水战之具遏汝水造新陂又通运渠二百余里所谓贾侯渠也　魏志遏鄢汝造新陂又断山溜长谿水造小弋阳陂又通运渠云云
　　魏雁门渠
　　牵招传为雁门太守郡所治广武井水咸苦民皆逺汲招凖望地势因山陵之宜凿原开渠注水城内民赖其益　胡质都督青徐广农积糓有兼年之储置东征台且佃且守又通渠诸郡利舟楫严设备以待敌海边无事
　　魏五龙渠　千金渠　九龙渠　周阳渠
　　水经注河南县城东十五里有千金堨洛阳记曰千金堨旧堰谷水魏时更修此堰谓之千金堨积石为堨而开沟渠五所谓之五龙渠渠上立堨堨之东首立一石人腹上刻勒云太和五年二月八日庚戌造筑此堨更开沟渠盖魏文帝修王张故绩也堨是都水使者陈协所造语林曰晋文王欲修九龙堰阮步兵举协掘地得古承水铜龙六枚堰遂成水歴堨东注谓之千金渠晋世又广功焉石人东脇下文云大始七年六月二十三日大水荡坏二堨云云今故为令遏更于西开泄名曰伐【一作代】龙渠増髙千金于旧一丈四尺若五龙嵗久复坏可转于西更开二堨二渠合用二十三万五千六百九十八功以其年十月二十二日起作功重人少到八年四月二十日毕代龙渠即九龙渠也朝廷太和中【元魏】修复故堨晋造石渠于水上案桥西门之南颊文称晋元康二年十一月二十日改治石巷水门除坚枋更为函枋三年三月十五日毕汉司空王梁为河南将引谷水以溉京都渠成而水不流后张纯堰洛而通漕是渠今引谷水盖纯之创也案陆机洛记刘澄之永初记言城之西面有阳渠周公制之也亦谓之九曲渎故河南十二县簿云九曲渎在河南巩县西西至洛阳傅畅晋书云都水使者陈良凿运渠从洛口入注九曲至东阳门阳渠水南暨阊阖门又东迳亳殷南
　　魏车箱渠
