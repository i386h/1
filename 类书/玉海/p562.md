<!-- { "loadSidebar": true } -->
　　乾道四年十月十六日幸茅滩大阅上亲御甲胄指授方畧命三司合教为三阵戈甲耀日旌旗蔽天六师驩呼犒费有加焉　淳熙四年十二月幸茅滩大阅殿帅王友直举旗五阵毕十二年复大阅于龙山管军举青旗变三直阵皷音作分六行举白旗聚为四阵举绯旗为二阵举皁旗为一阵继又散为六行举一皷变品字作三阵　淳熙二年知荆门黄茂才言李靖六花阵法出于武侯尝因陛对画图以进比帅司奉诏令州军见管民兵以七十五人为一小阵正合李靖兵法遂将本军义勇兵或分为七军每军旗帜各别色号置造兵器皇上今冬躬自教习大阵包小阵大营包小营阵落相连曲折相对可以成六花阵法今将本军民兵自教两月却令荆南差知兵将官一员阅视从之唐李光弼与史思明战北邙使傅山阵仆固怀恩请阵诸原光弼曰有险可以胜可以败阵于原败斯歼矣且贼致死于我不如阻险不从军大溃　五代梁谢彦章幼事葛从周授以兵法以千钱置大盘为行阵偏伍之状示以出入进退之节彦章尽得之　唐郝廷玉善布阵鱼朝恩请观之叹曰吾处兵间久今始识训练法廷玉曰比临淮没无复校旗事此何赏哉　北齐许遵善占芒隂之役遵谓李业兴曰贼为水阵我为火阵必败果如其言　唐髙宗问员半千兵家有三阵何也半千曰古者星宿孤虚天阵也山川向背地阵也偏伍弥缝人阵也臣谓不然师以义出沛若时雨得天之时为天阵足食约费且耕且战得地之利为地阵举三军士如子弟从父兄得人之和为人阵帝曰善　咸平三年何承矩曰兵家有三阵日月风云天阵也山陵水泉地阵也兵车士卒人阵也　易师左次注行师之法欲右背而髙故左次　书不愆于四伐五伐六伐七伐乃止齐焉伐谓击刺　孙子夜战多火鼔昼战多旌旗所以变人之耳目也故朝气鋭昼气惰暮气归故善用兵者避其鋭气击其惰归无邀正正之旗无击堂堂之阵　吴子鼓鞞金铎以威耳旌麾旂章以威目禁令刑罚以威心　六韬以一击十莫善于阨以十击百莫善于险以千击万莫善于阻用众者务易用少者务阨也　贝胄朱綅流星白羽肃其戎容行行伍伍前垒杨叶后贯防枝连袂逢比肩由基　劔跃长虹弓翻满月怒气囘薄髪冲眦裂静如盘石动如飘风出竒入正灭没无踪　谋如涌泉势如转规兵动有功师进辄克　百楼忽起登云霄而俯临万弩俱发随雷霆而并震兵于九天之上决胜于千里之中　拔距从军麾挑战征斾凌沙漠戎行起霜霰戈文耿耿悬落星马足骎骎拥飞电终取狻而先鸣岂论功而后殿　叱咤则江山揺荡指挥则林壑飞腾举鹏力以威耀犀渠而贾勇　拥拔山起海之雄驱籋景腾雷之骑　火千旗而四面风动雷万鼓而一道地裂　勇冠三军众无一旅横倚天之剑挥驻日之戈吟啸四顾熊罴两集上可以决天云下可以絶地维翕振虎旅赫张王帅退如山立进若电逝　纷纭沸渭云合电发　机骇蠭轶炎腾波流　七萃连镳九游齐轨　羣师垒伍
　　神扶电击　云彻席卷　星流彗扫

　　玉海卷一百四十三
<子部,类书类,玉海>
　　钦定四库全书
　　玉海卷一百四十四
　　宋　王应麟　撰
　　兵制
　　讲武　田猎【上】
　　春秋曰春搜【振旅】夏苗【茇舍】秋狝【治兵】冬狩【大阅】皆于农隙以讲事三年而治兵入而振旅归而饮至以数军实昭文章明贵贱辨等列顺少长习威仪也
　　夏殷四时田
　　王制天子诸侯无事则嵗三田一为干豆二为宾客三为充君之庖注三田者夏不田葢夏时也疏案谷梁春曰田夏曰苗秋曰搜冬曰狩何休云运斗枢曰夏不田谷梁有夏田于义为短郑释之云四时皆田夏殷之礼诗云之子于苗选徒嚣嚣夏田明矣公羊既见纬文故以为三时田又郑释废疾云嵗三田谓以三事为田即一曰干豆之等大绥小绥是夏殷之法秋冬皆用绥异于周也夏不田葢夏时也夏生长之时禹以仁得天下故不田　月令季秋之月天子乃教于田猎以习五戎【教于田猎因教民以战法也】孟冬讲武注凡田之礼唯狩最备夏小正十一月王狩　左春搜夏苗秋狝冬狩疏公羊春曰苗秋曰搜冬曰狩谷梁春曰田夏曰苗秋曰搜冬曰狩皆与礼异丘明独与礼合白虎通义因谷梁为之说王者诸侯所以田猎何为苗除害上以共宗庙下以简集士众春田夏苗秋搜冬狩四时之田总名为田云云虽名通义义不通先儒皆依周礼左传尔雅之文每年常四时讲武三年而一大习【诗采芑疏征伐之时出军而对陈用治兵礼战止至还归用振旅法名异而礼同也唯公羊以治兵为祠兵】　易比九五曰王用三驱失前禽【马氏云一干豆二宾客三君庖】
　　周四时田法
　　地官乡师凡四时之田前期出田法于州里简其鼓铎旗物兵器修其卒伍及期以司徒之大旗致众庶而陈之以旗物辨乡邑而治其政令刑禁巡其前后之屯注田法人徒及所当有前后屯车徒异部也【大司马有司平之注云乡师居门正其出入之列】　春官甸祝掌四时之田表貉之祝号贾谊新书不抵禽不诡遇逐不出防此苗狝搜狩之义也苗者毛取之搜者捜索之狩者守留之夏不田何也天地阴阳盛长之时　尔雅春猎为搜【注搜索取不任者】夏猎为苗【为苗稼除害】秋猎为狝【顺杀气也】冬猎为狩【得兽取之无所择】宵田为獠【管子曰獠猎毕弋】火田为狩
　　周中冬大阅　振旅陈　虞人表
　　夏官大司马中春教振旅司马以旗致民平列陈如战之陈【注凡师出曰治兵入曰振旅皆习战也四时各教民以其一焉春习振旅兵入收众专于农平犹正也】辨鼓铎镯铙之用王执路鼓诸侯执贲鼓军将执晋鼓师帅执提旅帅执鼙卒长执铙两司马执铎公司马执镯以教坐作进退疾徐疏数之节【习战法】遂以搜田有司表貉誓民鼓遂围禁火弊献禽以祭社【春田为搜有司大司徒也立表而貉祭誓以犯田法之罚誓曰无千车无自后射火弊火止也春田主用火　田止虞人植旌众皆献所获禽】中夏教茇舍如振旅之陈羣吏撰车徒读书契辨号名之用帅以门名县鄙各以其名家以号名乡以州名野以邑名百官各象其事以辨军之夜事其他皆如振旅【注茇舍草止也军有草止之法夜事戒夜守之事草止者慎于夜　草舍未有营垒当为夜事之备】遂以苗田如搜之灋车弊献禽以享礿【夏田为苗　车弊驱兽之车止也夏田主用车】中秋教治兵如振旅之陈辨旗物之用王载大常诸侯载旂军吏载旗师都载旜乡遂载物郊野载旐百官载旟各书其事与其号其他皆如振旅遂以狝田如搜田之法罗弊致禽以祀祊【秋田为狝狝杀也罗弊罔止也秋田主用罔】中冬教大阅【春辨鼔铎夏辨号名秋辨旗物至冬大阅简军实备军礼】前期羣吏戒众庶修战灋虞人莱所田之野为表百则一为三表又五十步为一表田之日司马建旗于后表之中羣吏以旗物鼔铎镯铙各帅其民而致质明弊旗诛后至者乃陈车徒如战之陈皆坐【注后表之中五十步表之中央表所以识正行列也四表积二百五十步左右之广当容三军步数未闻疏曰谓从南表至北表东西不言步数】羣吏聴誓于陈前斩牲以左右徇陈曰不用命者斩之【注陈前南面乡表也月令季秋天子教田猎以习五戎司徒搢扑北面以誓之此大阅礼实正嵗之中冬而说季秋之政于周为仲冬为月令者失之矣疏曰皆据夏法周虽建子为正及行事皆用夏之正嵗】中军以鼙令鼓鼓人皆三鼓司马振铎羣吏作旗车徒皆作鼓行鸣镯车徒皆行及表乃止三鼓摝铎羣吏弊旗车徒皆坐【中军中军之将也天子六军三三而居一偏及表自后表前至第二表也】又三鼓振铎作旗车徒皆作鼓进鸣镯车骤徒趋及表乃止坐作如初【及表自第二前至第三】乃鼓车驰徒走及表乃止【及表自第三前至前表】鼓戒三阕车三发徒三刺【戒攻敌三而止象服敌】乃鼓退鸣铙且郤及表乃止坐作如初【退自前表至后表习战之礼出入一也异者废镯而鸣铙】遂以狩田【冬田为狩】以旌为左右和之门【军门曰和】羣吏各帅其车徒以叙和出左右陈车徒有司平之旗居卒间以分地前后有屯百步有司巡其前后险野人为主易野车为主【注乡师又巡其行陈】既陈乃设驱逆之车有司表貉于陈前【驱驱出禽兽使趋田逆逆要不得令走设此车者田仆也】中军以鼙令鼓鼓人皆三鼓羣司马振铎车徒皆作遂鼔行徒衔枚而进大兽公之小禽私之获者取左耳及所弊鼓皆駴车徒皆噪徒乃弊致禽馌兽于郊入献禽以享烝【徒乃弊徒止也冬田主用众春之振旅夏之茇舍秋之治兵以至鼓铎镯铙号名旗物之用皆兼举并习是为军礼之备故曰教大阅必用四表者所以寓王者纪律之师大武之四表实象之乐记言大武周家寓兵之良法　易氏曰惟中冬大阅合教三时不尽调发皆以人类递教稍人注曰凡用役者不必一时皆徧皆人数调之使劳逸递焉此递教之明证】田仆掌驭田路设驱逆之车令获者植旌及献比禽凡田王提马而走诸侯晋大夫驰　天官兽人及弊田令禽注于虞中【置虞人所立虞旗中】　地官山虞大田猎则莱山田之野及弊田植虞旗于中致禽而珥　泽虞莱泽野弊田植虞旌以属禽　春官大宗伯大田之礼简众也【因田习兵阅车徒之数】小宗伯若大甸则帅有司而馌兽于郊遂颁禽　肆
