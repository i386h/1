<!-- { "loadSidebar": true } -->
　　礼经常所秉以治天下也邦国官府谓之礼法常所守以为法式也常者其上下通名　小宰以灋掌祭祀朝觐会同宾客之戒具注谓其礼灋也【宰夫牢礼之灋】　秋官小行人掌邦国宾客之礼籍礼俗政事敎治为一书　左氏传隠公七年告终称嗣以继好自心民谓之礼经注此言凡例乃周公所制礼经也【王子朝曰敢布先王之经】　闵元年仲孙湫曰鲁犹秉周礼　僖二十五年卜偃曰周礼未改成风曰崇明祀保小寡周礼也　文十八年史克曰周公制周礼曰则以观徳　昭二十三年叔孙婼曰列国之卿当小国之君固周制也　哀三年司铎火子服景伯命宰人出礼书【宰人冢宰之属】七年子服景伯曰周之王也制礼上物不过十二天之大数也　杜预序韩宣子适鲁【昭二年春】见易象鲁春秋曰周礼尽在鲁矣【注春秋遵周公之典以序事】韩子所见盖周之旧典礼经也　国语晋子余曰礼志有之曰将有请于人必先有入焉周单子曰周制有之曰列木以表道立鄙食以守路畺有寓望国有郊牧薮有圃草囿有林池以御灾也其余无非谷土民无悬耜野无奥草不夺民时不蔑民功有优无匮有逸无罢国有班事县有序民　韩诗外传周制曰先时者死无赦不及时者死无赦　汉艺文志儒家河间周制十八篇【似献王所述】　礼乐志周监二代礼文尤具事为制曲为防故称礼经三百威仪三千注【艺文志注】韦昭曰周礼三百六十官也瓒曰礼经谓冠昏吉凶周礼三百是官名也师古曰威仪三千盖仪礼是也　记礼器注经礼谓周礼也六篇官三百六十曲犹事也事礼谓今礼也其中事仪三千　诗假乐笺成王循用旧典之文章谓周公之礼法【正义六典之法】　文中子圣人在上未有若周公其道则一而经制大备【又曰不暂舍周礼　如有用我执此以往　周礼敌王命】　叶氏曰礼器云经礼三百曲礼三千经礼制之凡也曲礼文之目也故中庸云礼仪三百威仪三千先王之世二者盖皆有书藏于有司祭祀朝觐会同则太史执之以涖事小史读之以喻众而卿大夫受之以敎万民保氏掌之以敎国子亦此书也周衰二者皆亡惟孔子知之故谓之执礼
　　周仪礼　汉髙唐生士礼　曲礼
　　三礼义宗仪礼者周公所制吉礼惟得臣礼三篇凶礼得四篇上自天子下至庶人其礼同等余三篇皆臣礼宾礼惟存三篇军礼亡失嘉礼得七篇【仪礼经五万六千一百十五字】仪礼疏序周公太平之书周礼为末仪礼为本本难
　　明末易晓【韩愈读仪礼以为周公文王法制在是恨不得揖逊其问掇其竒辞奥防　礼序曰礼体也履也统之于心为体周礼是也践而行之曰履仪礼是也】仪礼注后郑而已疏有二家齐黄庆隋李孟悊互有长短今择善而从兼增己义仍取李元植详论可否【唐志贾公彦疏五十卷】汉兴求录遗文有古书今文髙堂生传十七篇是今文也孔子宅得古仪礼五十六篇其字皆篆书是为古文十七篇与髙堂生同而字多不同余三十九篇絶无师说秘在于馆郑注礼以今古二字并之【十七篇士冠礼至有司彻　刘向别录皆尊卑吉凶次第伦叙故郑用之大小戴皆异】　郑礼序曰秦并天下收仪礼而归咸阳但采其尊君抑臣以为时用　史记正义七录云古经出鲁淹中其书周宗伯所掌五礼威仪之事有六十六篇无敢传者后博士侍其生得十七篇郑注今之仪礼是也余篇皆亡【仪礼疏云古文十七篇与髙堂生所传相以】　礼记正义郑君六艺论云按艺文志儒林传传礼者十三家唯髙堂生及五传弟子戴徳圣名在也又云五传弟子者髙堂生萧奋孟卿后苍及戴徳戴圣为五此所传皆仪礼也今礼行于世者二戴之学也　艺文志汉兴鲁髙堂生传士礼十七篇而鲁徐生善为颂不能通经【陆徳明贾公彦以为今仪礼按今仪礼中士礼有冠昏相见丧夕虞特牲馈食七篇他皆天子诸侯卿大夫礼必非髙堂生所传者不知贾陆何据而云】　王式传歌骊驹江翁曰经何以言之曰在曲礼【陆释文曰曲礼是仪礼之旧名委曲说礼之事　宗伯注曲礼五其别三十有六疏仪礼是曲礼周礼是经礼】　书目仪礼乃仪度委曲之书若后世仪注其初盖三千余条
　　汉十三家礼　礼古经　中庸説
　　艺文志礼十三家五百五十五篇礼古经五十六卷经十七篇【后氏戴氏】记百三十一篇【七十子后学者所记也】明堂阴阳三十三篇【古明堂之遗事】王史氏二十一篇【七十子后学者别录云六国时人】曲台后苍九篇中庸说二篇明堂阴阳说五篇周官经六篇【王莽时刘歆置博士】周官传四篇军礼司马法百五十五篇古封禅羣祀二十二篇封禅议对十九篇【武帝时】汉封禅羣祀三十六篇议奏三十八篇【石渠】汉兴髙堂生传士礼讫孝宣世后苍最明戴徳戴圣庆普皆其弟子三家立于学官礼古经者出于鲁淹中【里名】及孔氏与十七篇文相似多三十九篇及明堂阴阳王史氏记所见多天子诸侯卿大夫之制虽不能备犹愈苍等推士礼而致于天子之说　后儒林传孔安国所献礼古经五十六篇及周官经六篇前世传其书未有名家　前儒林传孟卿善为礼春秋授后苍疏广世所传后氏礼疏氏春秋皆出孟卿
　　汉周官经传【见上】　周官解故　训诂　晋周礼评
　　艺文志【见上】　河间献王传得古文先秦旧书周官尚书礼记孟子老子之属【礼记正义孝文时求得此书不见冬官一篇乃使博士作考工记补之隋志谓李氏得周官上河间献王购冬官以千金不得取考工记以补正义谓孝文时非也】　武帝开献书之路有李氏得周官上于河间献王独缺冬官取考工记以补之合成六篇奏之【正义云既出于山岩屋壁复入于秘府五家之儒莫得见焉】孝成时刘歆校秘书见之始着于录略众儒共排以为非惟歆独识而五官亦有残缺歆末年始信其为周公致太平之迹王莽时奏置博士弟子惟河南缑氏杜子春在颇识其说【正义子春永平初年九十能通其读识其义郑众贾逵往受业焉】贾徽及子逵郑兴及子众又以经书转相证为解郑注多引杜子春郑大夫【兴】司农【众】之义周礼起于刘歆成于郑【正义林孝存以为武帝知周官末世渎乱不验之书作十论七难以排之何休以为六国阴谋之书惟郑知为周公致太平之迹故能答林硕之论难林一作临　括囊大典网罗众家】仲长统以周礼为经礼记为礼之传贾公彦曰按书传周公一年救乱二年伐商三年践奄四年建侯衞五年营成周六年制礼作乐七年致政成王所制之礼即今周礼也以设位言之谓之周官以制作言之谓之周礼兵刑之官分为二礼乐之官合为一略天地详人事后之言治者必稽焉　后儒林传中兴郑众传周官经后马融作周官传授郑作周官注　列传贾逵作周官解故迁衞士令【故事之指意】　张衡着周官训诂崔瑗谓不能异诸儒　郑答临孝存周礼难　赵岐读周官二义不通一往造马融【本传注】　晋儒林传陈邵泰始中为燕王师撰周礼评甚有条贯　范宣着礼易论难烈女传韦逞母宋氏传周官音义　隋志马融郑王肃伊说干宝注周官礼各十二卷崔灵恩集注二十卷晋司空长史陈邵撰周官礼异同评十二卷孙略撰周官礼驳难四卷梁有周官驳难三巻【孙崎问干宝驳】晋散骑常侍虞喜撰刘儁礼记评十一卷　诗正义马融为周礼注云欲省学者两读故具载本文然则后汉以来始就经为注　齐书文惠太子镇雍州有盗发楚王冢获竹简书青丝编【一作纶】简广数分长二尺有得十余简以示王僧防僧防曰是科斗书考工记周官所阙文也　梁陆倕谓周官为羣经源本惟沈峻精此书
　　汉后氏曲台记　礼记章句　礼略　月令章句
　　儒林传孟卿事萧奋以授后苍苍说礼数万言号曰后氏曲台记授梁戴徳戴圣庆普【七略曰宣帝时行射礼博士后苍为之辞至今记之曰曲台记　服防曰在曲台校书着记因以为名师古曰曲台殿在未央宫】由是礼有大小戴庆氏之学【髙堂生之后传礼者五至二戴其学始盛　萧奋孟卿后苍二戴庆普】艺文志曲台后苍九篇注如淳曰行礼射于曲台后苍为记故曰曲台记汉官曰大射于曲台晋灼曰天子射宫也西京无太学于此行礼　隋志河间献王得仲尼弟子及后学者所记一百三十一篇至刘向考校经籍才获百三十篇第而叙之又得明堂阴阳记三十三篇孔子三朝记七篇王氏史记二十一篇乐记二十三篇凡五种合二百十四篇戴徳删繁重合为八十五篇【大戴记】戴圣又删为四十六篇【一云四十七篇为小戴记】马融又益月令明堂位乐记合四十九篇【曲礼至四制　中庸子思缁衣公孙尼子　月令吕不韦　王制汉文时博士所录】　后桥传七世祖仁从戴徳学着礼记章句四十九篇号曰桥君学成帝时为大鸿胪曹褒传庆氏学褒撰汉礼又传礼记四十九篇　儒林传景鸾撰礼内外记号曰礼略又作月令章句所著述五十余万言【中兴有大小戴博士】
　　汉大戴礼
　　隋志【唐志同】大戴礼记十三卷【隋志夏小正别为卷唐志无小正之别】　书目今所存止四十篇其篇第始三十九编次不伦【崇文目十卷三十五篇　又一本三十三篇】史记索隠大戴礼合八十五篇其四十七篇亡存三十八篇　序曰今大戴篇始三十九终八十一当为四十三篇缺者四篇重出一篇其上不见者犹三十八篇不能合八十五篇之数岂但为八十一邪哀公问投壶二篇与小戴书无异礼祭篇与经解不同曾子大孝篇与祭义相似则戴圣已取之篇也劝学礼三本见于荀卿子取舍之说及保傅见于贾谊疏间与经子同者尚多有之其探索阴阳穷析物理推本性命杂言礼乐器数必有自来以是知圣门之学无不备也【始于主言　终于易本命】　诗正义大戴礼遗逸之书文多假托不立学官世无传者
　　汉礼博士
　　儒林传赞武帝立五经博士礼后【后苍通诗礼为博士】孝宣立大小戴礼平帝时立逸礼【刘歆哀帝时建立】圣号小戴以博士论石渠礼有大小戴庆氏之学大戴授徐良斿卿为博士小戴授桥仁杨荣由是大戴有徐氏小戴有桥杨之学后传凡十四博士礼大小戴【二】前书大小戴庆氏礼
　　三家为博士【艺文志三家立于学官】中兴后亦有大小戴博士虽相传不絶未有显于儒林者董钧习庆氏礼永平初为博士　曹褒传父充持庆氏礼建武中为博士作章句辩难于是遂有庆氏学褒拜博士作通义十二篇演经杂论百二十篇又传礼记四十九篇庆氏学遂行于世【晋贺循庆普之后尤精礼传】　周官王莽时刘歆置博士
　　汉逸礼
