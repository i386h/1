<!-- { "loadSidebar": true } -->
　　实录咸平二年八月丙寅【十六日】大阅诸军先是诏有司择地于东北郊距都二十里得东武村度形势辟为广塲又凭髙筑台台上设幄建行宫于西北隅命殿前都指挥使王超为左右厢教阵都緫管龙神衞四厢都指挥使张进副之是日殿前司侍衞马歩诸军二十万自夜三鼓初分出诸门迟明乃絶诘旦上按辔出东华门诸王辅臣至给舍上将军等并赐戎服以从上顿于行宫诸军陈于台前左右相向歩骑交属绵亘二十里诸班衞士奕侍于台后军仪整肃天气爽霁有司奏成列上升台东向御戎幄召从臣坐而观之王超执五方旗以进退又以行列遐逺号令所不能及遂于两阵中起候台相望使人执旗如台上招之初举黄旗则诸军旅拜举赤旗则骑进举青旗则歩进每旗动则鼓作而士噪之声振千百里皆三挑而后退次举白旗则诸军复拜呼万歳者三有司奏军坚而整士勇而厉欲再举之上曰可止矣遂举黑旗以振旅军于右者畧左阵以还由台前出西南隅军于左者畧右阵而还由台前出西北隅并凯旋而入旌旗戈防照耀原野士民老幼观者坌集上顾王超曰七众严整戎行练习卿之力也退御幄殿召从臣宴饮回御东华门阅诸军还营钧容奏乐于楼下丁卯赐近臣饮于中书诸军将校于营中衞士饮于殿门外诏大阅所践民田蠲其租上作大阅五言诗令属和儒臣梁颢曾致尧盛元刘楷杨嵎等各上大阅赋颂铭诏付史馆十二月辛亥诏廵北边甲子次大名府上御铠甲于中军　三朝训鉴图云治兵振旅有邦令典先帝缵治之初边圉未靖注意征伐乃开师塲合禁围因时以讲事即田以训戎有赫威灵震叠无外不止于顺秋令正武节盖有儆于四鄙矣　曽巩云兴国有杨村之阅咸平有东武之搜　太平兴国后筑台杨村备大阅之礼咸平中又辟鬬塲于东武原发卒防射其后再幸飞山教塲躬亲训练不忘武备　丁谓作大搜赋
　　咸平便殿阅兵
　　咸平三年四月辛酉【十四日】上于便殿阅兵神骑副兵马使焦偓自称善盘铁槊舞于马上徃复如飞命迁军使【是年五月辛卯上阅兵于便坐】四年八月壬子幸御龙营阅射劲弓赐缗钱遂观稼北郊幸含芳园宴射十一月庚寅畋近郊宴从臣
　　咸平崇政殿阅教战
　　咸平三年十一月壬午【五日】上御崇政殿阅捧日天武右厢第一指挥使教战前列骑士歩卒次之举赤旗则骑进青旗则歩进弓弩齐发矢下如雨复以金鼔节其进退擢射御超伦者逓补军职十二月丁巳幸殿前指挥使班院阅马射又召挽弓至百斤者射于御前引满命中上恱宰臣曰陛下以神武训兵士旅精锐近古未有遂宴射后苑上七中的　五年二月丁卯朔草泽杨杰防仲宣自陈素习武艺召试便殿命为三班借职六年二月戊寅幸飞山教塲观发机石连弩移幸濳龙园宴射十一月己亥御崇政殿阅捧日军教三阵　景徳元年二月御崇政殿观前虎翼军习鞭箭及令弩手蹶张挽强鬬枪刀以角胜
　　咸平校猎近郊
　　咸平二年十一月三十日己亥狩于近郊朱迁顿三年十二月五日戊申校猎近郊翌日有司以所获狐兎荐于太庙余赐辅臣四年十一月二十二日庚寅校猎近郊至棘店顿宴从臣十二月丁未右赞善宋贻序献大阅赋
　　景徳校猎近郊
　　景徳元年十一月甲子上校猎于近郊至于陶村见民舍有墙頽室漏者因幸之赐钱免役调【时将幸澶渊亲征从官获兎者第赐马】三年十二月乙酉校猎近郊射兎荐庙
　　景徳崇政殿观神勇军习战
　　会要景徳二年七月【一云戊戌朔一云丁未朔】戊午上御崇政殿观神勇军习战初入殿庭北向成列一鼓再拜二鼔引而西向旗槊在前弓弩次之三鼓授矢再射分为五队互出而射复成列鼓作而进一歩一发矢凡四发金作而退如是者三行阵整肃观者增气复简武艺超絶者引强弓劲弩鬬槊斫刀角力防赐羊酒緍钱迁小校队长者十有余人
　　祥符便殿观习战　飞山雄武场习战
　　祥符元年二月戊申上御便殿召辅臣观捧日军士习战设金鼓于西阶一鼔下马再拜鼓成列又鼓之东向驰射凡三发金作而退又射者再又鼔之善槃矛者复东向驰射三发金作而退即槃矛击刺歩兵出于骑歩成列一鼔矢引满再鼓而发三鼓而止骑士复进如是五六乃毕部伍整肃进退如一上复召挽强用矟者十余人又召龙御骑士骁骑弩手习射上谓王钦若等曰拳勇出人者可录记于籍以次叙用　八年正月观骁骑云骑两军习战于殿庭　天禧二年四月戊子幸彰化桥北飞山雄武营教塲驻跸幄殿命诸军衞士发礮石习战阵艺精者四十四人迁擢宴从臣　两朝志仁宗即位十有二年欲渐修武备始幸安肃教场观飞山雄武发炮又命上四军虎翼为战阵之法
　　天圣崇政殿阅骑射　习军阵
　　天圣元年二月戊戌御承明殿阅试衞士迁补有差四年四月癸丑御崇政殿阅骑射五年五月丙午御崇政殿阅诸班骑射九月庚戌【十三日】御崇政殿临轩召辅臣阅龙衞神勇军列射于庭中习战阵之状先骑射次歩射进退节以钲鼓颇极精妙七年十月壬寅阅虎翼武骑习军阵　皇祐五年四月壬申御崇政殿观蕃落骑兵
　　景祐安肃门阅习战
　　纪景祐二年八月甲戌幸安肃门炮场阅诸军习战遂燕从官康定元年七月庚午九月辛巳阅诸军习战【二月乙丑阅虎翼军习战】庆厯二年六月丙申阅蕃落将士骑射三年三月壬申阅衞士武技至和元年十月戊午幸城北炮场观发炮燕从臣赐衞士缗钱
　　康定延和殿习阵法　天圣　庆厯【见前】
　　康定元年七月十五日庚午御延和殿阅诸军习阵法【详见阵法类】　庆厯三年三月三日壬申御延和殿阅卫士武校
　　庆厯校猎
　　稽古录庆厯五年八月直集贤院李柬之言讲武不可废十月庚午上始校猎于杨村　庆厯五年八月九日壬戌仁宗谓辅臣曰先帝封禅后不得田猎五坊之职废而放鹰犬于山林朕以四时之田盖因农隙而讲武云云诏密院讨祖宗校猎制度以闻是歳十月十七日庚午猎于杨村上亲射鹿及雉兎遣使驰荐太庙燕幄殿奏教坊乐既而召父老临问赐饮食茶防而退宰臣昌朝等言陛下顺时畋猎登庙爼以昭孝阅军实以讲武饮耆年以养老赐田夫以劝农一出而四美具望宣付史馆从之六年冬十一月二十九日猎城南之东韩村初至玉津关【十一月辛丑】降辇乗马分骑士数千为左右翼节以旌鼓合围场径十余里部队相属上按辔中道亲挟弓矢而屡获禽至棘店御帐殿召父老问以子孙供养几何土地种植宜否慰劳久之诏免所过民田租还次近郊遣衞士更奏技于前皆两两相当掉鞅挟槊以相决胜谓辅臣曰此可以观材勇也时交趾李徳政遣使献驯象久未及见上特召见使观焉于是羣臣争献赋颂有以田猎为戒者明年有司复以请上曰罢之吾不复猎也【七年三月二十一日诏自今罢猎于近甸　一本云七年三月乙亥将复出谏者甚多御史何郯及王畴上疏谏是日诏罢猎】
　　庆厯校猎图
　　六月二月朔左屯衞将军赵振上
　　治平阅武
　　治平元年十月阅诸军班直将校武艺擢授有差谕天武都指挥使王秀曰尔有战多以为正刺史谕散直都虞候胡从曰尔治军齐肃以为内园使命殿帅郝质戒诸军勤习武艺四年十二月御延和殿试亲从长行武艺迁补者百五十二人
　　熈宁颁河北教阅法
　　熈宁元年十月诏颁河北诸军教阅法凡弓分三等九斗为第一八斗为第二七斗为第三弩分三等二石七斗为第一二石四斗为第二二石一斗为第三本营教阅外逐州轮兵官提举训练凡州有五指挥日轮官教于教场当轮人不得以窠坐占留歩军先射三等弓弩枪刀手亦以髙下分三等置籍录等第艺精者给以例物艺下并别置籍抄记仍委兵官居常检阅自九月一日至二月各分番于城外洗马委兵马司或队伍部分就寛广处习战射其籍记姓名人经年教习不进委长吏体量如老疾羸弱即减充小分壮者充枪刀手教复不进即緫管司降置厢军以上都总管检察提教兵官如不职即日以名闻是日差陜西河东使臣等徃河北教阅定州路三人髙阳关路三人大名府路二人真定府二人都緫管司无得他使专以新法教习骑军如朝廷他时遣官防检武艺不进其教军队使臣并本路兵官当次第劾断若使臣等用心教习艺精都总管司保验以闻当议旌赏二年四月二十四日命郭庆井赟于京东西提举教阅如河北法五年四月庚戌朔立殿前马歩军春秋教试殿最法徧赐以鼓舞之
　　熈宁阅武后殿
　　六年十月十八日亲阅军校兵士试武艺赐银有差上厉精武事训肄有法每旬一御后殿程能否而劝沮之不数月兵气一新
　　熈宁宫城荆家陂大阅
　　九年初以八月丁巳大阅于宫城荆家陂以枢密副承防曾孝寛董视　元丰四年四月六日御延和殿阅试保甲六年正月乙巳二十九日御崇政殿阅殿侍七十人【燕游所肄习】各歩射弓一石四斗又加射一石七斗与三班借职赐袍笏银带
　　元丰教阅格　绍兴内教　乾道射铁帘
　　元丰二年九月壬辰内出教阅格行立歩射执弓发矢运手举足移歩及马射马上使蕃枪野战格鬬歩用标排皆有法凡千余言使人人诵之其后中书密院请使义勇保甲皆诵教法从之三年闰九月辛丑诏府界河北河东陜西提举保甲官各给内降教阅图格一本汴都赋连营百将带甲万伍控贯石动以千数其营则龙卫神勇飞山雄武奉节拱圣忠靖宣効吐浑金吾掷飏万胜浡海广备云骑武肃才能蹶张力能挟辀投石超距索铁伸钩水执鼋鼍陆拘貔貅于是训以鹳鹅鱼丽之形杀敌击刺之法　建炎元年七月十四日尚书省奏振华军教阅格法八月六日诏御营使副大阅五军士马　绍兴四年十一月二十五日御内殿按阅神武中军将校及効用一千四百七人赏赉有差十一年二月二日谓辅臣曰武备不可弛欲亲临阅试十一月甲子即宫中阅试将士艺精者锡赉自是歳以冬月行之号内教十八年十月十日上曰内教艺极精挽强者又加百人　隆兴元年二月五日诏祖宗御便殿阅衞士葢以严宿衞练爪士以备征讨命管军具训练法以闻二年五月十七日幸教场引三衙出戍四军劳赐之以遇雨止　乾道三年三月二十日宣殿前选锋等军马军九百骑入内射四月九日宣马军五百八十二人车二十四两入内教四年四月十三日九月七日亦如之十一月二日内中马射铁盆五年正月二十九日选锋等军入内射【五月十八日又射】七年二月一日宣歩军弓箭手于四月入内射铁帘赏赉有差四月十五日选锋弓箭手入内射【八年三月十二日凡三】九年二月六日上曰前日内阅忠锐军射艺可观十八日命左右军弩手入内一百歩射铁帘各六箭
　　建炎大阅五军
　　建炎元年八月癸亥命御营使副大阅五军人马自是执政皆有亲兵　绍兴四年三月壬申神武右军都统制张俊大阅将士上闻之赐俊白金万两钱三万缗为激赏之费
　　乾道白石茅滩大阅　淳熙龙山大阅
