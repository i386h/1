<!-- { "loadSidebar": true } -->
　　成帝时班伯为中常侍上方向学召郑寛中张禹朝夕説尚书论语于金华殿中【在未央宫】诏班伯受焉数年金华之业絶出　班斿以选受诏进读羣书【注于天子前读书】　肃宗降意儒术好古文尚书左氏建初元年诏贾逵入讲北宫白虎观南宫云台帝善逵説使发出左氏大义长于二者于是条奏左氏三十事帝嘉之赐布五百疋衣一袭【和帝永元四年幸北宫章徳殿讲白虎观】肃宗又论五经于白虎观【又令贾逵撰欧阳夏侯古文同异】
　　汉永平説尚书　庭中讲尚书
　　光武受尚书通大义召桓荣入説【建武中桓荣入防庭中诏赐竒果】明帝事荣通尚书永平十年召丁鸿説文侯之命篇赐御衣及绶禀食公车与博士同礼　张酺数讲御前为郎赐车马衣裳入授太子肃宗即位为东郡太守帝言酺侍讲屡有谏正訚訚恻恻有史鱼之风元和二年二月丙辰东廵狩幸东郡引酺及门生并郡县掾史并防庭中帝先备弟子之仪使酺讲尚书一篇然后修君臣之礼赏赐殊特莫不霑洽【时尚书令王鲔与酺相难帝欣悦】
　　唐贞观观尚书　开元讲尚书
　　贞观十五年八月谓侍臣曰昨观尚书帝王之道坦然可见朕毎庶几唐虞亦欲卿等齐肩稷契　开元二十年十月讲尚书及庄子冯朝隐等侍讲各赐衣两袭宗改陂颇之字观无逸之图
　　唐太液亭讲诗书
　　长庆元年三月壬子穆宗召学士韦处厚路隋于太液亭讲毛诗关雎尚书洪范等篇赐绯鱼　太液亭乃唐家右文之地文宗图尚书君臣事迹于亭宣宗钱崔铉于是亭赐诗　开成二年三月郑覃曰陛下乙夜观书无不该涉
　　淳化讲尧典説命
　　见视学　太祖常读尚书谓四凶之罪止从投
　　窜而叹近世法网之宻史臣以为有意于措
　　刑
　　咸平后苑讲大禹谟
　　元年正月丁丑诏国子监直讲崔颐正于后苑讲大禹谟赐五品服【自后日赴御书院待对説书至十卷】二月己亥召颐正讲尚书于景福殿二年七月幸学召祭酒邢昺直讲崔偓佺讲大禹谟赐偓佺绯昺器币　景徳四年崇和殿壁挂尚书图祥符七年作尚书诗三章　邢昺侍讲徧讲九经有三五过十余过者惟尚书凡十四讲
　　天圣崇政殿讲尚书　皇祐迩英阁讲尚书【元祐绍兴乾道】
　　天圣四年十一月孙奭等荐杨安国并召其父光辅入见令説无逸乙卯以为国子监丞六年二月壬寅召辅臣崇政殿西庑观侍讲孙奭讲尚书七年十月丁酉讲毕召近臣宗室燕太清楼皇祐四年三月丙辰杨安国讲嘉言防攸伏六府三事九月庚申讲微子己巳讲洪范五事帝曰奉天在修徳十一月甲辰讲无逸命王洙书为图五年四月丁酉讲冏命元祐四年二月【二十一日】迩英殿讲尚书侍讲司马康讲洪范乂用三徳五年二月壬寅【七日】讲无逸篇毕诏详録讲义以进九月壬午【二十一日】迩英讲书赐御书诗一首十月二十九日终篇赐御筵于东宫【无逸图　洪范旅屏】　绍兴七年九月一日内出无逸篇四轴付讲筵所【讲日设之】八年八月丙寅诏説书尹焞讲尚书【三月开讲】二十三年十一月七日终篇召宰执听讲越二日赐宴讲读官进诗三十二年孝宗即位七月甲子诏讲尚书九月甲辰初御讲筵张阐讲尚书【十月二十六日诏周礼尚书分篇进讲】乾道三年三月癸亥陈岩肖讲大禹谟至宁失不经上曰祖宗好生不杀最为忠厚【先是二年三月二十一日东宫讲孟子彻章上曰可讲尚书治国之道莫先于此朕毎无事必看数篇　御书益稷旅赐进士】　明道元年二月甲辰诏辅臣于崇政殿西庑观讲书晁逈传仁宗召对延和殿閤访洪范雨旸之应逈据经以对
　　诗
　　汉武帝説诗
　　武帝诏求能为韩诗者召蔡义待诏上疏愿赐清闲之燕得尽精思于前上召见义説诗甚説之擢光禄大夫给事中进授昭帝【大将军光曰以为人主师当为宰相】　宣帝受诗于东海澓中翁　肃宗建初元年召驯以韩诗侍讲拜左中郎将　韦贤进授昭帝诗张游卿以诗授元帝韦贤授哀帝伏理授成帝　陆贾时时前説诗书
　　晋讲诗
　　庾峻武帝讲诗中庶子何劭论风雅正变之义峻起难往反四坐莫能屈之
　　唐太液亭讲诗【见上】
　　宗讲读毛诗赐侍讲章绶【见张九龄集】
　　庆厯迩英阁讲诗
　　四年二月丙辰御迎阳门命天章阁侍讲曽公亮讲诗三月丁亥上曰国风多刺讥殊得以为监戒五年二月戊戌讲于迩英阁起鸡鸣尽南山上谓公亮曰善恶皆欲闻岂当有避三月戊午讲匪风谁能烹鱼上曰老子谓治民若烹小鲜义近是乎丁度曰烹鱼烦则碎治民烦则散甲申讲节南山问幽王所终三月己卯讲六月令再讲之曰鹿鸣至菁莪皆周家创业之事四月辛卯讲小旻问赵师民以水喻政之防【赵师民讲如彼泉流曰水之初出喻王政之发顺行则通通故清洁贤人用则王政通而世清平】丁未讲巷伯有谨嫌疑之言壬辰讲小弁至巧言十一月甲午讲角弓曰睦族帝尧之盛徳乙未讲都人士曰冠服必称其行六年十二月十七日癸巳讲彻宴近臣宗室及讲读官于崇政殿赐花作乐从官皆献诗颂　熙宁十年八月丙午讲诗丰年　祥符作毛诗诗三章　绍兴书车攻　张栻讲葛覃进説云治生于敬畏　　孙逢吉讲权舆反覆防绎以为讽　绍兴五年八月讲诗终于嘉定元年三月【宁宗】　袁燮讲诗二南于先王正始之本后妃辅佐之道所以自身而家自家而天下者敷演厥防深寓规儆之意至列国变风有关君徳治道者委曲开陈托其义以讽【嘉定九年】
　　礼
　　唐太宗读周礼
　　贞观中太宗召房杜魏入上曰朕昨夜读周礼眞圣作也【文中子附録】　汉文帝作王制　唐宗刋定月令　梁皇侃撰礼记讲疏五十卷奏上召入寿光殿説礼记义武帝善之
　　至和迩英阁讲周礼【元丰隆兴】
　　皇祐四年十月戊寅诏侍讲与贾昌朝先修节解以备讲説至和元年九月己巳杨安国讲缓刑薄征上曰天下皆吾赤子壬申讲三年大比上曰三年选士至为酌中二年三月乙丑卢士宗讲眡祲上曰妖祥由人事召之必修徳承天意己卯王洙讲至大罍谓祀以质信为本丙戌讲典瑞十月壬子讲至割羊牲登其首上曰天地简易非至忱其能应乎【至和元年九月丙寅王洙上周礼器图】元丰元年三月辛巳御迩英沈季长讲八法丁亥黄履讲八柄辛卯季长讲九赋癸巳讲九式四月丙寅讲小宰八月戊辰讲宰夫　绍兴三十二年七月甲子孝宗诏讲周礼九月甲辰金安节讲【召辅臣观之十二月十六日诏分篇讲】隆兴元年四月癸未安节讲大司马九伐之法上曰兵者徳之末九月乙卯讲正月始和上曰此周正月也　祥符作周礼诗三章
　　景徳讲中庸九经
　　见御诗
　　天圣讲礼记　读中庸
　　三年三月己酉召辅臣于崇政殿西庑观孙奭讲曲礼仍赐御书古诗各一章　五年十月庚辰讲礼记彻燕近臣崇政殿诏两制馆阁赋诗以进【四月命宰臣张知白进读中庸陈修身治人之道辛卯书赐进士】
　　熙宁迩英阁讲礼记【乾道】
　　熙宁元年二月十一日御阁召王珪范镇等讲礼记十月戊申诏经筵毋讲礼记　元祐八年正月丁亥迩英讲毕　乾道三年九月乙亥中书舍人梁克家讲年长以倍父事之因奏孝悌之道庚寅【二十四日】诏择诸篇最要切者如王制学记中庸大学之类先次进讲【先是克家言礼记出汉儒杂记非全经也欲如元祐范祖禹所请从之】淳熙四年二月乙亥幸太学讲中庸九经　【绍兴书儒行】　元祐中范祖禹讲王制祭祀以牺牲币帛粢盛皆出于民力　范成大讲天子不合围上曰此成汤祝网意也成大奏徳莫大于好生　绍熙五年侍讲朱熹讲大学闰月戊午朔讲至盘铭日新又进讲义册上欣然曰要处只在求放心
　　淳祐讲礼记赐制诗
　　见后
　　春秋
　　汉殿中议公谷同异　白虎观云台讲左传【见上】
　　宣帝召见蔡千秋説谷梁擢为諌大夫选郎十人从受又召江公孙为博士刘向受谷梁又召周庆丁姓待诏保宫授十人自元康中始讲至甘露元年积十余嵗皆明习廼召五经名儒太子太傅萧望之等大议殿中平公谷同异以经处是非公羊博士严彭祖待诏申挽伊推宋显谷梁议郎尹更始待诏刘向周庆丁姓并论公羊家请内许广使者并内王亥各五人议三十余事望之等十一人各以经谊对多从谷梁　朱买臣召见説春秋言楚词帝甚説之拜中大夫　光武令钟兴定春秋章句　明帝十嵗通春秋
　　唐论春秋
　　唐髙祖幸学徐文逺发春秋题论难锋生　太宗令羣臣以春秋酬难【张后允】　文宗读春秋问许康佐又观书蓬莱殿
　　咸平讲左氏春秋　宝元迩英讲左氏　绍兴讲春秋
　　咸平三年御便殿命侍讲学士邢昺讲左氏侍读与焉【时初置讲读】五年正月丙辰讲毕宴近臣宗室崇政殿赐昺袭衣金带器币丁巳迁工部侍郎景祐二年正月癸丑御延义阁贾昌朝讲春秋遂宴崇政殿四年十月甲午讲春秋诏取君臣政敎事节讲寳元二年十月丙寅御迩英观讲左传及读正説终上曰春秋述治乱足为监戒辛巳讲左氏彻曲宴近臣于崇政殿庆厯四年三月乙酉问辅臣三异同之説贾昌朝曰左氏多记事公谷专解经皆以尊王室正赏罚然考之有得失皇祐五年十月甲寅上春秋节解八十卷至和二年十月壬子讲左传郑铸刑书【王洙讲】上曰使民知法而乱可止不若不知而自化　真宗作春秋要言春秋诗三章　绍兴二年七月癸酉上谕辅臣令胡安国兼读春秋随事解释不必作义朕将咨询十二月五日上曰孔子作经经之祖左氏作史之祖也三年二月初侍读徐俯进春秋解义上以宰渠伯纠书名为贬宰臣胜非又奉亲笔请以宸翰编之记注癸巳从之五年三月丁丑诏侍讲朱震范冲专讲左氏传【上雅好左氏】八年八月丙寅诏张九成讲春秋吕本中讲左氏传十九年三月二日普安王读公谷终篇上曰须能识圣人之用心方有自得处　隆兴元年二月二十八日诏侍讲钱周材説书王十朋分篇进讲春秋　宁宗绍熙五年八月讲春秋嘉定七年十月彻章
　　论语孝经
　　汉始元通保论语孝经　金华殿説论语
　　昭帝始元五年六月诏曰夙兴夜寐修古帝王之事通保傅传孝经论语尚书未云有明令举贤良文学髙第宣帝师受论语孝经诏夏侯胜撰尚书论语説赐金建武中包咸授太子论语永平五年迁大鸿胪经
　　有疑辄就问赐珍玩束帛【包福授和帝】
　　晋讲孝经
　　穆帝永和十二年二月帝讲孝经升平元年三月帝讲孝经壬申亲释奠于中堂　孝武宁康三年九月九日帝讲孝经仆射谢安侍坐尚书陆纳侍讲侍中卞耽执读黄门侍郎谢石吏部郎袁宏执经车武子与丹阳尹王混擿句时论荣之【隋志袁敬仲集议孝经一卷唐志车武子讲孝经义四卷】
　　唐太学讲孝经　问论语　百福殿讲孝经
