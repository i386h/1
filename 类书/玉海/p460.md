<!-- { "loadSidebar": true } -->
　　书洛诰诞保文武受民乱为四辅注为我四维之辅疏周公事无不统故一人为四辅　礼记文王世子云云曰虞夏商周有师保有疑丞设四辅及三公不必备惟其人语使能也正义案尚书大古者天子必有四邻作记者取以成世子之记　大戴礼保傅篇明堂之位曰笃仁而好学多闻而道顺天子疑则问应而不穷者谓之道道者导天子以道者也常立于前是周公也诚立而敢断辅善而相义者谓之充充者充天子之志也常立于左是太公也絜防而切直正过而谏邪者谓之弼弼者弼天子之过者也常立于右是召公也博闻强记捷给而善对者谓之承承者承天子之遗忘者也常立于后是史佚也故成王中立而聴朝则四圣维之是以虑无失计举无过事殷周之长久其辅翼天子有此具也注立道于前处承于后置充于左列弼于右顺名义也道者有疑则问或谓之疑充者辅善或谓之辅【窦宪上疏引大戴之文见后】　汉谷永四辅既备成王靡有过事注师古曰谓辅弼疑丞　尚书大天子必有四邻前曰疑后曰丞左曰辅右曰弼天子有问无以对责之疑有志而不志责之丞可正而不正责之辅可而不责之弼其爵视卿禄视次国之君　孔丛子孟懿子问书钦四邻孔子曰前疑后丞左辅右弼谓之四近周文王胥附奔辏先后御侮谓之四邻　后汉翟酺传昔成王之政周公在前召公在后毕公在左史佚在右四子挟而维之目见正容耳闻正言一日即位天下旷然言其法度素定也　桓郁窦宪上疏曰礼记云昔成王幼小越在襁褓周公在前史佚在后太公在左召公在右中立听朝四圣维之是以虑无遗计举无过事　孝经天子有争臣七人郑注七人谓三公及疑丞辅弼　师保谓之三公充其数则有傅疑丞谓之四辅充其数则有辅弼
　　公羊谓二伯为相而一相处乎内彼徒见周召分陜之时周公处乎内而召公处乎外所谓召伯之教明于南国是也周召相成王为左右之时召公处乎内而周公处乎外所谓周公初于新邑洛是也殊不知召公毕公并为二伯以相康王之时召公为冡宰毕公为司马曷尝不并立于王朝乎至康王十有二年命毕公保厘东郊以代君陈于是毕公处乎外而代周公为东伯则亦久矣【太保率西方诸侯毕公率东方诸侯】
　　汉丞相　相国　大司徒
　　表相国丞相皆秦官金印紫绶掌丞天子助理万机秦有左右【悼武王二年始置丞相以樗里疾甘茂为左右始皇尊吕不韦为相国二世又有中丞相　荀悦曰秦本次国命卿二人是以置左右相无三公官　秦以左为上汉以右为尊】髙帝置丞相十一年更名相国緑绶【表髙九年丞相何迁为相国】孝恵【六年】髙后【元年】置左右丞相文元帝八月辛未右丞相勃免【位第一】左丞相平専为丞相【位第二】自是専置一相【西汉丞相再入者惟周勃孔光二人髙三年以韩信为左丞相曹参樊哙左郦商右皆借此名以出军　尹恢以右丞相守淮阳】两长史
　　秩千石哀元夀二年【五月甲子】更名大司徒武元狩五年初置司直秩比二千石掌举不法【征和二年虽诏分丞相长史为两府以刘屈牦为左丞相然右相未尝拜也】　续志司徒公一人掌民事世祖初为大司徒【邓禹】二十七年【五月丁丑】去大【注府中有百官朝防殿】　崔骃司徒箴敬敷五教九徳咸事徒臣司众　隋志干寳司徒仪一卷亡　翟方进奏春秋之义尊上公谓之宰海内无不统焉丞相进见圣主御坐为起在舆为下　陈忠荐刘恺曰往者孔光师丹近世邓彪张酺皆去宰相复序上司
　　汉太尉　大司马
　　表太尉秦官金印紫绶掌武事【月令注亦曰秦官　三王之官有司马无太尉尚书中侯舜为太尉　月令孟夏命太尉赞俊杰遂贤良　史髙后纪四年置太尉官绛侯勃为太尉　表】
　　【髙帝五年太尉卢绾十一年周勃后官省孝恵六年勃复为太尉　纪文帝三年十一月罢太尉官属丞相景帝纪云三年正月遣太尉亚夫击七国七年二月罢太尉官】武建元二年省【黄覇宣帝曰太尉官罢久矣丞相兼之偃武兴文也　籍福曰太尉相尊等耳】元狩四年初置大司马以冠将军之号【卫霍　后元二年三月丁卯霍光大将军票骑将军皆为大司马】宣地节三年置大司马不冠将军亦无印绶官属【张安世韩増许延夀史髙】成绥和元年初赐大司马金印紫绶置官属禄比丞相去将军哀建平二年复去印绶官属【冠将军如故】元夀二年复赐印绶置官属去将军位在司徒上有长史秩千石　续志太尉公一人世祖即位为大司马【吴汉刘隆行大司马】建武二十七年【五月丁丑】改为太尉【太尉古官也自上安下曰尉故武官以为号　中平六年刘虞为大司马与太尉并置府门无阙　三公以灾异防免自太尉徐防始魏黄初二年始罢此例　赵憙初拜太尉帝令典边事永平八年行太尉事居府如真　杨震至彪四世　灵帝中平三年遣使者就长安拜张温为太尉三公在外自温始】　崔骃太尉箴师锡有帝命虞作尉【春秋合成圗曰尧坐中舟与太尉舜临观鳯皇授圗】茍非其人斁我帝载【书中曰舜为太尉刘昭以为追称非实号也】宰臣司马　宋志魏黄初二年复置大司马曹仁居之而太尉如故　唐防昌四年八月戊申李徳裕拜太尉【见后】
　　汉御史大夫　兰台　大司空　汉定三公官
　　表御史大夫秦官位上卿【应劭曰侍御史之率故称大夫云臣瓉曰茂陵书御史大夫秩中二千石】银印青绶掌副丞相有两丞秩千石【髙帝元年周苛四年周昌十年赵尧　十一年二月诏御史大夫昌下相国掌命令　大夫迁丞相自文四年张苍始后二年申屠嘉　宣地节二年诏御史大夫相给事中】一曰中丞在殿中兰台掌圗籍秘书外督部刺史内领侍御史员十五人受公卿奏事举劾案章成帝绥和元年更名大司空金印紫绶禄比丞相哀帝建平二年复为御史大夫元夀二年复为大司空御史中丞更名御史长史侍御史有绣衣直指出讨奸猾治大狱武帝所制不常置　通典汉御史所居曰御史府亦曰御史大夫寺【晋志端门西曰右执谨御史大夫之象　亚相宰相之副九卿之名】　萧望之故事朝奏事防庭中差居丞相后冯野王御史大夫在位多举野王上使尚书选第中二千石而野王行能第一诏繇下第用张谭越次避嫌薛宣谷永上疏曰御史大夫内承本朝之风化外
　　佐丞相统理天下任重职大今当选于羣卿以充其缺宣考绩功课简在两府遂以宣为大夫　续志司空掌水土凡营城邑浚沟洫修坟防之事则议其利建其功世祖为大司空二十七年【五月丁丑】去大【班固传注引扬雄司空箴官臣司土】通典汉制常以列侯为相唯公孙布衣数年登相
　　位乃封为平津侯其后为故事至丞相而封自始后汉以三公综理众务中年以后事归台阁则尚书官为机衡之任论道之官备员而已献帝建安十三年复置丞相而以曹公居之又有相国魏黄初元年改为司徒建武二十七年省大司马以太尉代之故常与太尉迭置不并列【吴汉为大司马】至灵帝末始置献帝建安十三年罢司空置御史大夫　纪六月罢三公官置丞相御史大夫　魏初又置司空　应劭汉官仪载建武迄初平三公名一百四十五人　哀纪元夀二年五月甲子正三公官分职董贤为大司马孔光为大司徒彭宣为大司空　孔光传定三三公官光更为大司徒光武纪建武元年七月辛未邓禹为大司徒丁丑王梁为大司空【赤伏符曰王梁主卫作武帝以武水神司空水土之官乃拜梁大司空从县宰超拜邳彤行大司空事　窦融陈宠朱浮牟融宋袁安】壬午吴汉为大司马二十
　　七年五月丁丑诏曰昔契作司徒禹作司空皆无大名其今二府去大又改大司马为太尉以大仆赵憙为太尉大司农冯勤为司徒　列朱祐奏宜令三公并去大名遂从其议　东平王苍为骠骑将军置长史掾史员四十人位在三公上自以至亲辅政上疏归职曰自汉兴以来宗室子弟无得在公卿位者　刘恺陈忠荐恺曰三公上则台阶下象山岳【春秋汉含孳曰三公象五岳在天法三台】股肱元首鼎足居职协和隂阳调训五品往者孔光师丹近世邓彪张酺皆去宰相复序上司诏引恺拜太尉杨秉曰汉世故事三公之职无所不统　仲长统曰光武矫枉过直虽置三公事归台阁　徐防为太尉凡三公以灾异防免始自防【永初元年九月庚午】　汉官目録太常光禄卫尉三卿太尉所部太仆廷尉大鸿胪三卿司徒所部宗正大司农少府三卿司空所部
　　汉四辅
　　表太傅古官髙后元年初置金印紫绶【十一月甲子右丞相王陵为太傅　七年左丞相食其】后省八年复置后省哀帝元夀二年复置位在三公上【九月辛酉大司徒孔光为太傅　平帝以光为之】太师太保皆古官平帝元始元年初置金印紫绶【三月丙辰太傅孔光为太师车骑将军王舜为太保五年马宫为太师兼司徒官】太师位在太傅上太保次太傅【中兴省　董卓自尊为太师　晋初复置太保】　孔光为帝太傅位四辅【又置少傅孔光太师王莽太傅王舜太保甄丰少傅是为四辅】　马宫上书入称四辅出备三公防曰四辅之职为国维纲三公之任鼎足承君续志太傅上公一人掌以善导无常职世祖以卓茂
　　为之【建武元年九月甲申】其后毎帝初即位置太傅録尚书事【明帝以邓禹元功之首以为太傅　章帝以赵憙为太傅牟融为太尉并録尚书事　和帝以邓彪为太傅録尚书事百官总已以聴　殇帝以张禹　顺帝以桓焉　冲帝以赵峻　灵帝以陈蕃　胡广代之　并冯石袁隗凡十一人】注贾生曰太师古者太公职之太傅周公职之太保召公职之　魏嵇康作太师箴　晋王廙保傅箴
　　汉三公
　　表周官太师太傅太保是为三公【师训也傅相也保养也】盖参天子坐而议政无不总统故不以一职为官名又立三少为之副少师少傅少保是为孤卿与六卿为九焉　纪元夀二年五月正三公官分职　朱博初汉兴袭秦官置丞相御史大夫太尉至武帝罢太尉始置大司马以冠将军之号非有印绶官属也及成帝时何武为九卿建言古者民朴事约国之辅佐必得贤圣然犹则天三光备三公官各有分职今丞相独兼三公之事宜建三公官定卿大夫之任分职授政以考功效绥和元年武为御史大夫四月于是上赐曲阳侯根大司马印绶置官属罢骠骑将军官以御史大夫何武为大司空封列侯皆増奉如丞相以备三公官焉后二嵗余朱博为大司空奏言帝王之道不必相袭各繇时务髙帝建立鸿业置御史大夫位次丞相典正法度以职相参总领百官上下相监临故事选郡国守相髙第为中二千石选中二千石为御史大夫任职者为丞相位次有序所以尊圣徳重国相也今中二千石未更御史大夫而为丞相权轻非所以重国政也大司空官可罢复置御史大夫臣愿尽力以御史大夫为百僚率从之【建平二年四月戊午】廼更拜博为御史大夫【丁明为大司马卫将军置官属大司马冠号如故事】后四嵗【元夀二年五月甲子】遂改丞相为大司徒复置大司空大司马焉班彪曰何武定三公后皆数复
　　汉人见牧誓司马司空司徒亚旅以为古三公不知此乃为诸侯时制
　　汉五府　三公府
