<!-- { "loadSidebar": true } -->
　　表侍御史有绣衣直指出讨奸猾治大狱武帝所制不常置【天汉二年遣直指使者衣绣衣持斧　元始四年谯为绣衣使者持节　赵充国遣绣衣来责将军　伏湛王莽时为绣衣执法】　通典直指而行无私也衣以绣者尊宠之也江充拜直指绣衣使督三辅盗贼禁察逾侈又王贺武帝时为绣衣御史暴胜之亦为之后汉谯为绣衣御史持节分行天下观览风俗沈约云绣衣御史光武省顺帝复置魏罢之
　　表御史员三十人无印绶监御史秦官掌监郡汉省唐六典恵帝三年相国奏御史监三辅不法事凡九条【时未置三辅盖追书之】　萧望之御史有令不得擅便　监军御史胡建　督军御史见后　符玺御史【成尧表尚符玺者有印绶】　永初二年遣侍御史厐雄督诸郡兵明年遣中丞王宗持节发兵顺帝以中丞冯绲持节督州军事志兰台令史六百石掌奏及印工文书【汉官仪六人秩百石掌书劾奏班固班超傅毅李尤孔僖】　汉仪注御史大夫史员四十五人皆
　　六百石其十五人给事殿中余三十人留寺治百事皆冠法冠　御史大夫掾【严延年儿寛】主簿【孙寳】御史属【公孙益夀谷永匡衡传御史百石属诸葛丰孙寳薛广徳萧望之】少史【萧望之使少史冠法冠】通典所居之署汉谓之御史府亦谓御史大夫寺后汉谓之御史台亦谓之兰台寺赵岐生于御史台字台卿汉官仪廷尉按责上御史台谢灵运晋书曰汉尚书为中台御史为宪台谒者为外台是曰三台蔡邕以侍御史转持书御史迁尚书三日之间周迁三台【安帝亲政陈忠言注　成翊世新蒙表録显列三台注谓为侍御史尚书郎】　六典注汉名御史府后汉曰宪台魏晋宋齐曰兰台梁陈后魏北齐隋皆曰御史台【汉旧仪御史大夫寺在司马门内】　崔篆御史箴简上霜飞笔端风起傅咸御史中丞箴煌煌天文宿星是环爰立执法其煇有焕执宪之纲秉国之宪鹰虎视肃清迟慢謇謇匪躬是曰王臣既直其道奚顾其身　北齐司马子瑞云秦兴铁柱汉制绣衣簪白笔以绳违驭骢马而明目隋志梁建御史台置大夫　通典晋大元中始置检校御史【吴混之为之】掌行马外事后魏太和末亦置十二人隋开皇二年改为监察御史凡十二人【盖取秦监郡御史以名官】大业三年増十六员唐十员里行五员里行始自马周以布衣令于监察御史里行遂有此名髙宗龙朔元年八月王立本为之【防要里行之名始于龙朔六典旧志云始于马周贞观初】汉张忠为大夫以孙寳为主簿隋大业三年御史台始置主簿二人唐置一员贞观中张济为之遂为美职【李延夀为主簿】
　　汉御史乗属【乗曹见前】
　　武纪元封元年春正月诏曰翌日亲登崇嵩御史乗属在庙傍吏卒闻呼万嵗者三注如淳曰汉仪注御史亦有属晋灼曰天子出御史除一人为乘曹防车马师古曰如晋二説是【御史属公孙益夀谏祁连环兵擢为侍御史】
　　晋散骑省　宋集书省
　　通典汉散骑有常侍侍郎与侍中黄门侍郎后汉省散骑而中常侍改用宦者魏文帝黄初初【一云延康中】晋散骑合于中常侍谓之散骑常侍后用士人始以孟达补之久次者为祭酒散骑常侍掌规諌不典事【应璩济何晏卫臻徐宣】又有员外晋泰始中【十年】令员外散骑常侍二人与散骑常侍通员直因曰通直散骑常侍亦武冠右貂金蝉绛服佩水苍玉虽门下而别为一省【潘岳兼虎贲中郎将寓直散骑省】自魏至晋共平尚书奏事东晋乃罢之而以中书职入散骑省故散骑亦掌表诏焉【却诜阮孚郑黙傅华峤皆为散骑常侍吴隐之为员外常侍领大著作】宋置四人属集书省齐散骑侍郎通直散骑侍郎员外散骑侍郎【侍郎魏钟繇应璩刘劭荀顗晋王悦洽徐邈】并为集书省职而散骑常侍为东省官梁谓之散骑省天监六年诏又革之【贺琛为常侍】后魏北齐皆为集书省掌讽议左右从容献纳领诸散骑常侍侍郎及谏议大夫给事中等官兼以出纳王命位在中书之右唐贞观二年制散骑常侍为散官从三品后悉省十七年复置为职事官始以刘洎为之【七月四日】其后定制置四员属门下掌侍从规諌显庆二年【十二月二十八日】迁二员中书遂分为左右龙朔二年改侍极咸亨元年复旧【李百药褚亮于志宁孔頴达】左【徐坚褚无量魏知古马懐素崔沔崔元亮归崇敬柳冲】右【元行冲王丘栁公权贾隠林】员外散骑侍郎【虞世南张后裔】广徳二年五月升常侍正五品【大和五年左常侍崔元亮与诸官十四人伏奏】
　　晋泰始二年二月庚午诏保氏持以諌争为职今侍中常侍实处此位择能正色弼违者兼之九月乙未散骑常侍皇甫陶傅领諌官上书諌
　　晋都水台
　　唐六典注晋置都水台都水使者一人掌舟檝之事官品第四又有左右前后中五水衡【戴熊陈谨以都水使者领水衡都尉】宋孝武省都水台置水衡令齐复置都水台使者一人梁天监七年改大舟卿为冬卿班第九隋开皇三年省都水入司农十三年复置【仁夀改为监炀帝复为使者】
　　宋华林学省
　　宋书孝武使祖冲之直华林学省
　　梁夀光省
　　梁书任孝恭入西省撰史直夀光省为司文侍郎　岑之敬为夀光学士司义郎　周兴嗣直华林省进直文徳夀光省直西省　沈峻孔子祛补西省学士　皇侃召入夀光殿説礼记义　袁峻直文徳学士省　贺革于永福省为三王讲礼　江子一直华林省　简文开文徳省置学士庾信等充其选
　　陈永定三年闰四月甲午诏依前代置西省学士兼取伎术士
　　隋五省【又见上】
　　志开皇元年依前代【汉魏】之旧置三师三公及尚书门下内史秘书内侍五省御史都水二台及十一寺十二府【又十一等勲官七等散官】　通典大业三年始行新令有三台五省五监十二卫十六府　宋齐有三台五省之号【五省谓尚书中书门下秘书集书省】　梁以尚书中书门下秘书集书为五省
　　唐尚书省【详见三省】中台文昌台都省　六部
