<!-- { "loadSidebar": true } -->
　　地理志古云中城又西五十五里有绥逺城皆灵夏以北蕃落所居安西西拨换城一曰威戎城鄯州鄯城有河源军西六十里有临蕃城又西六十里有白水军绥逺城又西南六十里有定戎城　李元谅传贞元三年更节度陇右治良原【泾州县】良原隍堞湮圮元谅培髙浚渊又筑连弩台逺烽候为守备进据势胜列新壁泾陇以安　刘沔传徙振武节度开成三年突厥刼营田沔发吐浑契苾沙陀部万人击之贼一辔无返者筑都护府西北四垒
　　唐朔方五城
　　郭子仪传上书曰朔方国北门西御犬戎北虞猃狁五城相去三千里开元天寳中战士十万马三万匹仅支一隅自灵武从征讨比天寳中止十之一今吐蕃兼吞河陇杂羌浑之众势逾十倍与之角胜岂易得邪【家云大厯九年上表今以朔方减十倍之军当吐蕃加十倍之骑欲求制胜岂易为力】愿于诸道料精卒满五万列屯北边则制胜可必【通鉴九年二月癸巳】　地理志夏州朔方县长庆四年【防要三月】节度使李祐筑乌延宥州临塞隂河陶子等五城于芦子关北以护塞外宥州城寳应后废元和九年于经畧军复置【延思县有经畧军在榆多勒城天寳中王忠嗣奏置】十五年徙治长泽【元和十年五月修宥州城】为吐蕃所破长庆四年李祐复奏置
　　唐晋阳城
　　马燧传念晋阳王业所基宜固险以示敌乃引晋水架汾而属之城潴为东隍省守陴万人又酾汾环城树以固隄　防要建中四年河东节度马燧西引晋水架汾而城之东潴以为池
　　唐平凉城　连云堡　彰信堡
　　通鉴贞元四年刘昌复筑连云堡七年二月戊戌诏泾原节度刘昌筑平凉故城【平凉在原州西一百五十里诏曰平凉当四防之冲居北地之要】扼弹筝峡口浃辰而毕昌又筑朝谷堡甲子名堡曰彰信【在平凉西三十五里　实録三月筑】　刘昌传贞元七年城平凉开地二百里扼弹筝峡又西筑保定扞青石岭凡七城二堡旬日就以功检校右仆射　地理志泾州潘原县后省为彰信堡贞元十一年复置　旧纪贞元七年二月己巳泾原帅刘昌复筑平凉城城去故原州一百五十里本原之属县地当御戎之冲要浃辰而功毕分兵戍之边患稍弭三月甲子刘昌筑胡谷堡【实录作朝谷】改名彰义堡【实录作彰信】堡在平凉西三十五里亦御戎要地
　　唐盐州城
　　地理志盐州五原郡本盐川贞观二年梁师都平复置州【秦汉北地郡　以北近盐池因名州】有堡塞军贞元十九年置　吐蕃传贞元二年十一月吐蕃攻盐夏刺史杜彦光拓跋干晖不能守虏遂有其地【志三年没】自虏得盐州塞防无以障遏灵武单露鄜坊侵廹冦数入为边患八年【壬申嵗】帝复诏城之使泾原劒南山南深入穷讨分其兵毋令专向东方诏浑瑊【副元帅】杜希全【都统】张献甫【邠宁】邢君牙【神防行营】韩潭【夏绥银】王栖曜【鄜坊】范希朝【振武】合兵三万以左右神策将军胡坚张昌为盐州行营节度使板筑之役者六千人余皆阵城下九年二月辛酉始栽阅二旬讫功而虏兵不出以兼御史大夫纥干遂中丞杜彦光戍之【旧纪月日同】列传张献甫节度邠宁断山浚堑选岩要地筑烽堡
　　请复盐州及洪门洛原镇屯兵诏可献甫遣兵马使魏茪逐吐蕃筑盐夏二城【邠志曰八年议筑盐夏二城三月师赴五原去城百里而军】杜希全兼夏绥银节度都统建言盐州据要防为塞
　　保障请复城之诏希全及朔方邠宁银夏鄜坊振武及神策行营合选士三万五千屯盐州又敕泾原劒南山南牵挠其力使不得犯塞　杨朝晟为宁州刺史以副邠宁节度张献甫贞元九年城盐州召兵护外境朝晟分统士马屯水波堡　韦臯贞元九年朝廷城盐州诏臯出师牵维之　李晟薨【贞元九年】后城盐州复故池上恻然思晟　李光顔元和末镇邠宁时虏毁盐州城使光顔复城之以忠武军从　会要贞元九年二月诏复筑盐州城先是三年城为吐蕃所坏自后塞外无保障犬戎入冦既城之后边患顿息　白居易有城盐州诗
　　唐方渠三城　马岭城　【应圣泉】
　　杨朝晟传贞元九年为邠宁节度使十三年请城方渠合道木波以遏吐蕃路诏问湏兵几何报曰部兵可办帝曰前日城五原兴师七万今何易邪对曰盐州之役虏先知之今薄戎而城虏料王师不十万势难轻入若发部兵三日至塞下未三旬可毕积刍聚粮留卒戍之冦至不可防若大发兵阅月乃至虏亦来来必战战则不暇城矣帝纳其策师次方渠水乏有青蛇降险下走视其迹水从而流朝晟使筑防环之遂为停渊士饮仰足图其事以闻有诏置祠命泉曰应圣已城吐蕃悉众至度不能害乃引去复城马岭而归开地三百里　通鉴贞元十三年三月方渠三城成【邠志十三年二月十一日朝晟除使十八日发军二十六日军次石台谷三月二十八日功就】　地理志方渠马岭皆庆州属县节度张献甫置选险要为烽堡
　　唐保定城【又见上】
　　会要泾州临泾县贞元十一年正月节度使刘昌奏请于临泾界保定城置隂盘县敕改为潘原十一年以彰信堡复置【志潘原本隂盘天寳元年更名后省为彰信堡】
　　唐永信城　临泾城　良原城　潘原城　临汧城
　　地理志陇州汧源贞元十三年筑永信城于平戎川汧阳有临汧城太和元年筑原州平凉郡广徳元年没吐蕃节度马璘表置行原州于灵台之百里城贞元十九年徙治平凉【旧纪四月乙未刘昌奏】元和三年又徙治临泾　列传邢君牙节度凤翔吐蕃犯边君牙励耕战为备又城陇州平戎号永信城　郝玼贞元中为临泾镇将尝从数百骑出野还说节度使马璘曰临泾扼洛口其川饶衍利畜牧其西走戎道旷数百里皆流沙无水草愿城之为休养便地璘不听及段祐代节度玼复说曰天寳中天下以兵为防独西戎耳而塞至京师且万里自禄山反西陲尽亡寰内为边郡若筑临泾以折虏势便甚佑唯诺请于朝卒诏城临泾【通鉴元和三年正月庚子】为行原州【十二月庚子置】以玼为刺史戍之自是虏不敢过临泾玼在边积三十年虏大畏【旧纪元和三年正月庚子泾原节度段祐请修临泾城在泾州北九十里扼西戎之冲要诏从之十二月庚戌以临泾县为行原州命镇将郝玼为刺史自玼镇临泾西戎不敢犯塞】李元谅为陇右节度贞元四年初筑良原城距城筑台上张连弩又进筑新城据便地虏深惮之　朱忠亮宪宗时为泾原四镇节度筑潘原城【初贞元三年七月庚辰遣决胜军使唐良臣以六百人曰咸阳戍潘原堡】　王濳拜泾原节度使宪宗与对大恱濳至镇缮壁垒积粟偫兵遂引师自原州逾峡石取虏将一人斥烽候筑归化潘原二垒请复城原州度支沮议　王承元穆宗时为凤翔节度凤翔右袤泾原地平少岩险吐蕃数入承元据胜地为鄣置守兵千诏号临汧城以劳封岐国公　旧纪太和元年四月甲午凤翔筑临汧城于汧阳县西北八十里
　　唐清塞城
　　会要清塞军贞元十五年四月以清塞城为军
　　唐鄂城
　　牛僧孺传寳厯元年正月于鄂州置武昌军授僧孺节度使鄂城土恶亟圯岁增筑僧孺陶甓以城五年毕鄂无嵗费【志鄂州有武昌军元和元年置　吴志孙权黄初二年自公安都鄂改名武昌八月城武昌】唐杖义城　御侮城　柔逺城　【卭崃关】
　　李德裕传【兼旧史月日】太和四年十月戊申徙剑南西川节度使建筹边楼率户二百取一人使习战缓则农急则战谓之雄边子弟其精兵曰南燕保义保惠两河慕义左右运弩骑士曰飞星鸷击竒锋流电霆声突骑总十一军筑杖义城以制大度青谿关之阻作御侮城以控荣经【雅州县名】犄角之势作柔逺城以扼西山吐蕃六年五月甲辰奏复卭崃关徙巂州治台登【地理志六年徙治】以夺蛮险于是二边浸惧南诏请还所俘掠吐蕃维州将悉怛谋以城降后路岩置定逺军于卭州扼大度治故关由是山南八国来朝　地理志黎州有武侯广清肃宁大定要冲杖义等十一城巂州有清溪关维州武徳七年以羌户于姜维故城置广徳元年没吐蕃太和五年收复【徳遣将虞藏俭据之州南抵江阳岷山西北望陇山一面崖三涯江虏号无忧城为西南要扞寻弃之大中三年首领以州内附】雅州有伐谋制胜等八城荣经县有卭崃山有关
　　唐三原城　经畧城
　　史宪忠传防昌中筑三原城吐蕃因之数犯边拜宪忠泾原节度使以怖其侵防泾于隍积缗钱十万粟百万斛戌人宜之　李吉甫传元和八年请发夏州精骑五百屯经畧故城以护党项奏复宥州乃治经略军以绥银道　元和志丰安军灵武郡西黄河外一百八十余里万嵗通天初置管兵八千人马一千三百匹定逺东城灵武郡东北二百里黄河外景龙中韩公张仁愿置管兵七千马三千西城九原郡北黄河外八千里景龙中仁愿置管兵七千马一千七百西南去理所一千余里安北都护府亦曰中受降城景龙中仁愿于黄河北岸置管兵六千马二千西南去里所千三百里东城榆林郡东北二百里景龙中仁愿置管兵七千马一千七百西南去理所一十六百余里振武军单于都护府城内天寳中王忠嗣置管兵九千马一千六百西南至理所千七百里【灵州】旧置六胡州在灵州界内开元中废六州置宥州以领降户天寳末寄理经畧军元和八年李吉甫上言九年五月复于经畧军城置宥州【自新宥州北至天徳置新馆十一所从天徳取夏州乗奏事四日余至京师　吉甫云起夏州至天徳复驿侯十一区以通缓急】
　　唐新安城　【奋戎城　峨和城】
　　会要咸通六年四月西川节度牛藂于蛮界筑新安城以遏戎州　地理志巂州西有宁逺军有新安三阜沙野保塞西泸遏戎等九城自清溪关南经大定城百一十里戎州有奋戎城干符二年置翼州有峨和白岸都护祚鼎四城　文苑英华陈讽新筑峩和城赋数万落于屈指睇连营于寸目
　　唐安南城
　　高骈传咸通七年【十一月】为静海军节度筑安南城周三千歩又凿道五所通使者其径青石者或马援不能治有震碎其石乃得通因名道曰天威道骈镇成都筑城名曰大元城　寳厯元年安南都护李元喜请移城于江北岸图形势上之　王晙桂州筑城　康承训城邕州合容管之
　　建隆修都城　【太平兴国京城门名】　元丰修都城【记】
