<!-- { "loadSidebar": true } -->
　　《尔雅》曰：凫雁丑，其足蹼。（郭璞曰：脚间幕蹼相连也。）《广雅》曰：可鹅、仓可，雁也。扬雄《方言》曰：雁，自关而东谓可鹅，南楚之外谓之鹅，或谓之仓可。《周书》曰：白露之日鸿雁来。鸿雁不来，远人背畔。小寒之日雁北乡。雁不北乡，民不怀至。《仪礼》曰；大夫执雁，取其候时而行也。婚礼下达，纳采用雁。《礼记》曰：孟春之月鸿雁来，季秋之月鸿雁来宾，季冬之月雁北乡。《春秋繁露》曰：凡贽，大夫用雁。雁有类，长者在民上，必有先后。雁有行列，故以为贽。《山海经》曰：雁门山，雁出其间，在高柳北。《梁州记》曰：梁州县界有雁塞山。传云此山有大池水，雁栖集之，故因名曰雁塞。《十三州记》曰：上虞县有雁，为民田，春衔拔草根，秋啄除其秽。是以县官禁民不得妄害此鸟，犯则有刑无赦。

　　事对
　　【集玄塞 射上林】成公绥《鸿雁赋》曰：起寒门之北垠兮，集玄塞以安处；宾弱水之阴岸兮，有沙漠之绝渚。《史记》曰：苏武在匈奴中，昭帝遗使通和。武乃夜见汉使，教使谓单于曰：“天子射上林中，得雁，足有系帛书，言武等在某泽中。”使者如其言，单于于是大惊，乃使武还。
　　【过□梦 度塞门】成公绥《雁赋》曰：奔巫山之阳隅兮，趋彭泽之遐裔；过□梦以娱游兮，投江湘而中憩。盛弘之《荆州记》曰：雁塞北接梁州汶阳郡，其间东西岭，属天无际，□飞风翥。望崖回翼，唯一处为下，朔雁达塞，矫翮裁度，故名雁塞。同于雁门。
　　【嬉玄渚 濯清泉】羊祜《雁赋》曰；排云垆以颉颃，汰弱波以容与；进凌厉于泰清，退嬉游乎玄渚。成公绥《雁赋》曰：上挥翮于丹霄兮，下濯足于清泉；经天地之遐极兮，乐和气之纯暖。
　　【接羽 拂翼】曹植《离缴雁赋》曰：接羽翮以南北兮。羊祜《雁赋》曰：浮若漂舟乎江之涛，色若委雪乎岩之阿；邕邕兮悲鸣云间，因风临虚厉清和。眇眇兮瞥若入清尘，扶日拂翼扬光罗。
　　【背青春 翔玄月】孙楚《雁赋》曰：迎素秋而南游，背青春而北息；溯长川以鸣号，凌洪波以鼓翼。郭璞《江赋》曰：阳鸟爰翔，于以玄月；千类万声，自相喧聒。萧广济注曰：阳鸟，雁之属。
　　【出高柳 经景山】《山海经》曰：雁门山，雁出其间，在高柳北。《荆州图记》曰：沮县西北平里，有雁浮山，是《山海经》所谓景山、沮水之所出也。高三十余里，修岩遐亘，擢干干霄。雁南翔北归，遍经其上，土人由兹山名改焉。

　　赋
　　【魏曹植《缴雁赋》】怜孤雁之偏特兮，情怅焉而内伤；寻淑类之殊异兮，禀上天之休祥。含中和之纯气兮，赴四节而征行；远玄冬于南裔兮，避炎夏于朔方。白露凄以飞扬兮，秋风发乎西商；感节运之复至兮，假魏道而翱翔。接羽翮以南北兮，情逸豫而永康；望范氏之发机兮，播纤缴以凌□。挂微躯之轻翼兮，忽颓落而离群；旅朋惊而鸣逝兮，徒矫首而莫闻。
　　【陈后主《夜亭度雁赋》】春望山楹，石暖苔生；云随竹动，月共水明。暂逍遥于夕迳，听霜鸿之度声；度声已凄切，犹含关塞鸣。从风兮前侣驶，带暗兮后群惊；帛久兮书字灭，芦束兮断衔轻。行杂响时乱，响杂行时散；已定空闺愁，还长倡楼叹。空闺倡楼本寂寂，况此寒夜褰珠幔，心悲调管曲未成。手抚弦，聊一弹；一弹管，且陈歌，翻使怨情多。

　　诗
　　【唐太宗皇帝《赋得早雁出云鸣诗》】初秋玉露清，早雁出空鸣；隔□时乱影，因风乍含声。
　　【梁刘孝绰《赋得始归雁诗》】洞庭春水绿，衡阳旅雁归；差池高复下，欲向龙门飞。
　　【陈周弘正《于长安咏雁诗》】南思洞庭水，北想雁门关；稻粱俱可恋，飞去复飞还。
　　【隋王胄《送周员外充戍岭表赋得雁诗》】旅雁别衔阳，天寒关路长；行断由经箭，声嘶为犯霜。罹缴无人闵，能鸣反自伤；何如侣泛泛，刷羽戏方塘。
　　【周庾信《秋夜望单飞雁诗》】失群寒雁声可怜，夜半单飞在月边；无奈人心复有忆，今暝将渠俱不眠。
　　【虞世南《秋雁诗》】日暮霜风急，羽翮转难任；为有传书意，联翩入上林。
　　
　　○ 鹦鹉第八

　　叙事
　　《说文》曰：鹦鹉，能言鸟也。[B247]从鸟婴声，毋从鸟毋声。刘艾《汉帝传》曰：兴平元年，益州蛮夷献[B247]毋三。诏曰：往者益州献[B247]毋三枚，夜食三升麻子。今谷价腾贵，此鸟无益有损。可付安西将军杨定因，令归本土。《山海经》曰：黄山及数历之山有鸟焉，其状如，赤喙人舌，能言，名曰[B247]毋。（郭璞云：[B247]毋舌似小儿舌。有五色者，亦有纯白、纯赤者。）《广州记》曰：根杜出五色[B247]毋。曾见其白者，大如母鸡。《南方异志物》曰：[B247]鹉有三种，青大如乌臼，一种白大如鸱，一种五色，大于青者。交州巴南尽有之。及五色出杜薄州。凡鸟四指，三向前，一向后。此鸟两指向后。

　　事对
　　【缃翼 翠衿】曹毗《鹦鹉赋》曰：其形则雉顾鹄盼，鸾寺雁息，丹喙含映，缃葩焕翼。祢衡《鹦鹉赋》曰：绀趾丹嘴，绿衣翠衿。
　　【丹足 紫毛】傅玄《鹦鹉赋》曰：凤翔鸾寺，孔质翠荣；悬分于丹足，婉朱朱之荧荧。孙畅《异物志》曰：鹦鹉，其毛色或苍绿，或紫赤。喙曲如而目深，行如鸠雀而能效人言，故见殊贵。
　　【择林 啄蕊】祢衡《鹦鹉赋》曰：飞不妄集，翔必择林。郭璞《山海经图赞》曰：鹦鹉慧鸟，栖林啄蕊；四指中分，行则以嘴。
　　【如鸡 似】《吴时外国传》曰：扶南东有涨海，时出五色鹦鹉。曾见其白者，大如母鸡。《南方异物志》曰：鹦鹉有三种，一种大白如鸱。
　　【通梦忧贤 感神灭火】周宜《梦书》曰：鹦鹉为亡人居宅也。梦见鹦鹉，忧亡人也；其在堂上，忧豪贤也。刘义庆《宣验记》曰：鹦鹉飞集他山，山中禽兽辄相爱重。鹦鹉自念，虽乐不可久也，便去。后数月，山中火，鹦鹉遥见，便入水沾羽，飞而洒之。天神言：“汝虽有志，何足云也。”鹦鹉曰：“知不能救，然尝侨居是山，禽兽行善，皆为兄弟，不忍见耳。”天神嘉感，即为灭火。

　　赋
　　【後汉祢衡《鹦鹉赋》】惟西域之禽鸟兮，挺自然之奇姿；体金精之妙质兮，含火德之明辉。性辨慧而能言兮，心聪明而识机。故其嬉游高峻，栖寺幽深，飞不妄集，翔必择林；绀趾丹觜，绿衣翠衿；采采丽容，咬咬好音。虽同族于羽毛，固殊智而异心；配鸾皇而等美，焉比德于众禽。
　　【魏曹植《鹦鹉赋》】美中洲之令鸟，超众类而殊名；感阳和而振翼，遁太阴以成形。遇旅人之严网，残六翮而无遗。身挂滞于重纟，孤雌鸣而独归；岂余身之足惜，怜众雏之未飞。分縻躯以润镬，何全济之敢希；蒙育养之厚德，奉君子之光辉。怨身轻而施重，恐佳惠之中亏；常戢心以怀惧，虽处安其若危。永哀鸣以报德，庶终来而不疲。
　　【宋颜延之《白鹦鹉赋》】余具职崇贤，预观神秘，有白鹦鹉焉。被素履玄，性温言达，九译绝区，作玩天府。同事多士，贤奇思赋。其辞曰：禀仪素域，继体寒门；貌履玄而被洁，性既养而亦温。恨仪凤之无辨，惜晨翳之徒暄。
　　【宋谢庄《赤鹦鹉赋》】夫慧性昭和，天机自晓；审国音于中寰，达方声于遐表。及其云移霞峙，霰委雪翻；陆离渐，容与鸿轩。跃林飞岫，焕若轻电溢烟门；集场栖圃，晔若夭桃被玉园。至于气淳渚净，雾下崖沉；月图光于绿水，云写影于青林。

　　诗
　　【李义府《咏鹦鹉诗》】牵弋辞重海，触网去层峦；戢羽雕笼际，延思彩霞端。慕侣朝声切，离群夜影寒；能言殊可贵，相助忆长安。　　　　　

　　●卷三十 鳞介部
　　
　　○ 龙第九

　　叙事
　　《说文》曰；龙，鳞虫之长。能幽能明，能小能大，能长能短。春分而登天，秋分而入川。《广雅》云：有鳞曰蛟龙，有翼曰应龙，有角曰虬龙，无角曰螭龙。《方言》曰：龙未升天曰蟠龙。《河图》曰：黄金千岁生黄龙，青金千岁生青龙，赤白之金千岁各生龙。《左传》曰：古者畜龙，故国有豢龙氏、御龙氏。（豢，养也。）昔有<风>叔安，（<风>，古国名；叔安，其君名。）有裔子曰董父，实甚好龙，能求其嗜欲以饮食之，龙多归之。乃扰畜龙以服事帝舜，舜赐姓董氏。《元命苞》曰：龙之言萌也，阴中之阳，故言龙举而云兴。《山海经》曰：应龙处南极，杀蚩尤与夸父，不得复上。应龙遂在地，故下数旱。旱而为应龙状，乃得大雨。（气应所感。）《括地图》曰：龙池之山四方高，中有池，方七百里，群龙居之。多五花树，群龙食之。去会稽四万五千里。《淮南子》曰：夫蛟龙伏潜于川，而卵剖于陵。其雄鸣上风，其雌鸣下风。而化者，形精之至也。人不见龙之飞举而能高者，风雨奉之也。《抱朴子》曰：有自然之龙，有蛇化成之龙。又曰：山中辰日称雨师者，龙也。《瑞应图》曰：黄龙曰神灵之精，四龙之长也。王者不漉池而渔，德达深渊，则应气而游池沼。

　　事对
　　【跃渊 阶水】《周易》曰：九四，或跃在渊，无咎。赵晔《献帝春秋》曰：孙策获太史慈，乃出教曰：“龙欲腾翥，先阶尺水。且今署慈为门下督，须军还当更议。”
　　【衔烛 捧炉】《楚词》曰：烛龙何照？王逸注曰：大荒西北隅，有山而不合，因名之不周山。故有神龙衔烛而照之。赵晔《吴越春秋》曰：王允常聘欧冶子作剑。赤堇之山，破而出锡；若耶之溪，涸而出铜。雷公击橐，蛟龙捧炉，天帝装炭，太一下观。
　　【腾□ 乘火】《楚国先贤传》曰：宋玉对楚王曰：“神龙朝发昆仑之墟，暮宿于孟诸，超腾云汉之表，婉转四渎之里。夫尺泽之鳅，岂能到江海之大哉？”《管子》曰：蛟龙，水中之神者也。乘水则神立，失水则神废。
　　【五彩 九色】《河图》曰：舜以太尉即位，与三公临观。黄龙五彩，负图出，置舜前。《汉武内传》曰：王母乘紫□之辇，又驾九色之斑龙。
　　【翠鳞 赤带】扬子云《太玄》曰：作龙者施木为骨，绲缯为皮，丹黄为文，翠羽为鳞；水以游之，风以嬉之。沈怀远《南越志》曰：蟠龙身长四丈，青黑色，赤带如锦文。常随渭水而下，入于海。有毒，伤人即死。
　　【纪官 赐氏】皇甫谧《帝王世纪》曰：太昊庖牺氏，风姓，有景龙之瑞，故以龙纪官。《左传》曰：陶唐氏既衰，其后有刘累，学扰龙于豢龙氏，以事孔甲，能饮食之。夏后嘉之，赐氏曰御龙氏。
