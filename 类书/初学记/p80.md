<!-- { "loadSidebar": true } -->
　【顺德 敬名】《仪礼》曰：士冠礼，始加，祝曰：“令月吉辰，始加元服；弃尔幼志，顺尔成德；寿考惟祺，介尔景福。”再加，曰：“吉月令辰，乃申尔服；敬尔威仪，淑慎尔德；眉寿万年，永受遐福。”《礼记》曰：冠而字之，敬其名也。
　【成德 喻志】《仪礼》曰：士冠礼，三加，曰：“以岁之正，以月之令，咸加尔服。兄弟具在，以成阙德；黄无疆，受天之庆。”下见上。
　【一献 三加】《仪礼》曰：冠者见于兄弟，兄弟再拜，冠者答拜，见赞者，西面拜，亦如之。入见姑姊，如见母，乃易服，玄端爵弁。奠贽见小君，遂以贽见于卿大夫乡先生，乃醴宾以一献之礼。主人酬宾，束帛俪皮。三加见上。
　【正体 饰容】《礼记》曰：凡人之所以为人者，礼义也。礼义之始，在于正容体，齐颜色，顺辞令也。故曰：“冠者礼之始也。”应亨《赠四王冠诗》曰：令月惟吉日，盛服加元首；人咸饰其容，鲜能离尘垢。
　【卜日 筮宾】《礼论》云：王彪之以为礼冠自卜日，不必三元也。又：礼，夏冠用葛屦，冬冠用皮屦，明无定时也。《仪礼》曰：宗人告事毕，主人戒宾。宾礼辞，许，主人再拜，宾答拜。前期三日，筮宾如求日之仪。郑玄注云：筮宾，筮可使冠子者。
　【节金石 陈鼎俎】《左传》曰：襄公九年，晋会诸侯伐郑。公送晋侯，晋侯以公宴于河上。问公年，季武子对曰：“会于沙随之岁，寡君以生。”晋侯曰：“十二年矣。是谓一终，一星终也。国君十五而生子，冠而生子，礼也。君可以冠矣，大夫盍为冠具。”武子曰：“君冠必以享之礼行之，金石之乐节之，以先君之祧处之。今寡君在行，未可具也，请及兄弟之国而假备焉。”《东观汉记》曰：马防子钜，为常从小侯。六年正月斋宫中，上欲冠钜，夜拜为黄门郎。御章台下殿陈鼎俎，自临冠也。
【敬威仪 齐颜色】并见上。
诗
　【後汉应亨《赠四王冠诗》】永平四年，外弟王景系兄弟四人并冠，故贻之诗曰：济济四令弟，妙年践二九；令月惟吉日，成服加元首。虽无兕觥爵，杯醮传旨酒。
　颂
　【後汉黄香《天子冠颂》】以三载之孟春，建寅月之上旬，皇帝将加玄冕，简甲子之元辰。厥日，王于太，厥时叶于百神。既臻庙而成礼，乃回轸而及宫；正朝服以享宴，撞太簇之庭钟。祚蕃屏而鼎辅，暨夷裔之君王；咸进酌于金，献万年之玉觞。
　表
　【宋孝武帝《建平王宏冠表》】宏筮辰协吉，撰礼备容；资比成德，允被休典。
　【又广陵王《诞冠表》】臣诞年礼既升，择休申冠，顺弁有成，服美任典。
　文
　【梁沈约《冠子祝文》】蠲兹令日，元服肇加；成德既举，童心自化。行之则至，无谓道赊；敦以秋实，食以春华。无耻下问，乃致高车；子孙千亿，广树厥家。
○ 婚姻第七
叙事
　《周礼 大宗伯职》曰：以昏冠之礼亲成男女。（亲其恩，成其性。）《礼记》曰：合二姓之好，上以祀宗庙，下以继后世也。又曰：夫婚礼，万代之始也。娶于异姓，所以附远厚别也。又曰：男子五十而室，女三十而嫁，谓中古也。（《束皙论》曰：男十六可娶，女十四可嫁。）《昏礼》曰：婿执雁而入，再拜奠雁。婿出，御妇车，授绥轮三周，共牢而食，合卺。而。又曰：妇人年十五许嫁，笄而礼之。《白虎通》曰：婚者，谓昏时行礼，故曰婚。姻者，妇人因夫，故曰姻。（《尔雅》曰：婿之父母曰姻，妇之父母曰婚。又《释名》曰：婚者昏时成礼。凡姻者，女媒也。三说互有异同。）《仪礼》婚有六礼：纳采、（郑玄注曰：将为婚，必先媒通其言，乃后使人纳其采择之礼。用雁为挚，取其阴阳往来之义也。）问名、（郑玄注曰：问名者，将妇卜其吉凶。）纳吉、（郑玄注曰：卜于庙得吉兆，复使往告，婚姻之事于是定也。）纳徵、（《白虎通》曰：纳徵用玄，不用雁。）请期、（郑玄注曰：阳倡阴和，期日宜由夫家卜得吉日，乃使人往辞之。）亲迎。（其纳采问名请期，并用雁也。）《方言》曰：自家而出谓之嫁。《公羊传》曰：妇人谓嫁曰归。《考工记》曰：天子以谷圭聘女，诸侯以大璋聘女。（谷圭七寸。郑玄曰：谓纳征加于束帛。）《礼记》曰：男女非有行媒不相知名。（郑玄曰：媒之言，谋也。谋合异类，使和成也。）
事对
【合好 和成】并见上。
【附远 厚别】附远见叙事。《礼记》曰：娶妻，为酒食以召乡党僚友，以厚其别。
　【待礼 备物】《毛诗》曰：绸缪束薪，三星在天。《毛苌传》曰：三星参也，在天始见东方；男女待礼而成，若薪刍待人事而束也。《列女传》曰：邵南申女许嫁，而夫家礼不备。女曰：“夫家轻我，一物不备；守节持义，必死不往。”
　【亲成 判合】亲成见叙事。《周礼 媒氏职》曰：掌万民之判。注曰：判，半也。得偶合成夫妇。
　【委禽 纳币】《左传》曰：郑徐吾犯之妹，美，公孙楚聘之，子皙使强委禽焉。又崔る《婚礼文》曰：载纳嘉贽，内结ひ礻离；委禽奠雁，配以鹿皮。纳币见叙事。
　【结 施ひ】皇甫谧《女怨诗》曰：婚礼既定，婚礼临成；施衿结，三命丁宁。《春秋梁传》曰：女嫁，诸母施ひ绅，戒曰：“谨慎从尔父母之言。”徐邈注曰：ひ，佩襄也；绅，带也。诸母为施佩带，又戒之也。
　【结缡 施衿】《毛诗 东山篇》曰：亲结其缡，九十其仪。传曰：缡妇人之禧禅香缨也。女将嫁，母结缡而戒之也。施衿见上。
　【百两 三周】《毛诗》曰：之子于归，百两御之。《毛苌传》曰：两乘也。诸侯之子，嫁于诸侯，送迎皆百乘也。三周见叙事。
　【御轮 秣马】御轮见叙事。《毛诗》曰：之子于归，言秣其马。《毛苌传》曰：之子者是子也，谓女嫁适夫之时。
　【宋子 齐姜】《毛诗 衡门篇》云：岂其娶妻，必宋之子；岂其娶妻，必齐之姜。郑玄笺云：何必大国之女然后可妻，娶其贞顺而已。以喻在臣，何必圣人，取其诚孝而已。宋，子姓；齐，姜姓。
　【辞父母 远兄弟】丁仪《妇赋》曰：为女子之有行，信异代之彝伦；辞父母而言归，奉君子之清尘。《毛诗 泉水篇》云：女子有行，远父母兄弟。郑玄笺云：妇人有出嫁之道，远于亲故，礼缘人情，使得归宁也。
　【执巾栉 备扫洒】《左氏传》曰：晋太子圉为质于秦，将逃归，谓嬴氏曰：“与子归乎。”对曰：“子晋太子而辱于秦，子之欲归，不亦宜乎。寡君之使婢子侍执巾栉，以固子也；从子而归，弃君命也。不敢从，亦不敢言。”杜预注曰：嬴氏，秦所妻子圉怀嬴也。婢子，妇人之卑称。《礼记》曰：纳女于天子曰备百姓，于国君曰备酒浆，于大夫曰备扫洒。郑注云：纳女犹致女也。婿不亲迎，则女子家遣人致之，此其辞也。姓之言生也。
　【共牢而食 合卺而】《礼记 昏义》曰：共牢而食，合卺而。谨按：共牢是同一牲体，合卺是取一瓢断而为两杯以酌酒；，饮酒也。
　【男女以正 父子以亲】《毛诗》曰：男女以正，婚姻以时。《礼记 昏义》曰：婚礼所以成男女之别而立夫妇之义也。男女有别，而后夫妇有义。夫妇有义，而后父子有亲。父子有亲，而后君臣正。故曰：婚者礼之本也。
　【三日不举乐 三夜不息烛】《礼记 曾子问》曰：娶妇之家，三日不举乐，思嗣亲也。嫁女之家，三夜不息烛，思相离也。
　【仲春成婚 霜降送女】《周礼 媒氏职》曰：仲春之月，会合男女。郑玄注云：仲春阴阳交，以成婚礼，顺天时也。董仲舒论曰：圣人以男女阴阳，其道同类。天道向秋冬而阴气结，向春夏而阴气去，故曰霜降而送女，冰泮而止杀。
　【皆以秋冬 必用昏昕】《圣证论》曰：嫁娶古人皆以秋冬。《毛诗》曰：东门之杨，其叶。《毛苌传》曰：男女失时，不逮秋冬也。《仪礼 昏礼》曰：凡行事必用昏昕。郑玄注曰：用昕使也，用昏婿也。谨按：遣使行玄，古礼必用昕时，亲迎乃用昏时。
赋
　【後汉蔡邕《协和婚赋》】惟情性之至好，欢莫伟乎夫妇。受精灵之造化，固神明之所使；事深微以玄妙，实人伦之端始。考邃初之原本，览阴阳之纲纪；乾坤和其刚柔，艮兑感其每腓。葛覃恐其失时，В梅求其庶士；惟休和之盛代，男女得乎年齿。婚姻协而莫违，播欣欣之繁祉。良辰既至，婚礼以举。二族崇饰，威仪有序。嘉宾僚党，祈祈云聚。车服照路，骖如舞。既臻门屏，结轨下车。阿傅御竖，雁行蹉跎。丽女盛饰，晔如春华。
　【晋张华《感婚赋》】方今岁在己巳，将次四仲，婚姻者竞赴良时，粲丽之观，相继于路。嫁娶之会，不乏乎日，乃作《感婚赋》曰：彼婚姻之俗忌，恶当梁之在斯；逼来年之且至，迨星纪之未移。云云。
诗
　【唐高宗皇帝《太子纳妃太平公主出降诗》】龙楼光曙景，鲁馆启朝扉；艳日浓妆影，低星降婺晖。玉庭浮瑞色，银膀藻祥徽；云转花萦盖，霞飘叶缀旗。雕轩回翠陌，星驾归丹殿；鸣珠晓衣，镂璧轮开扇。华冠列绮筵，兰醑申芳宴；环阶凤乐陈，玳席珍羞荐。舞蝶神香新，歌分落素尘；欢凝欢懿戚，庆叶庆初姻。暑阑炎气息，凉早吹华辰；方期六合泰，共赏万年春。
　【後汉秦嘉《述婚诗》】群祥既集，二族交欢；敬兹新姻，六礼不愆。羊雁总备，玉帛戋戋；君子将事，威仪孔闲。猗兮容兮，穆矣其言。
　【又曰】纷纷婚姻，祸福之由；卫女兴齐，褒姒灭周。战战兢兢，惧其不仇；神启其吉，果获令攸。我之爱矣，荷天之休。
　【晋张华《感婚诗》】驾言游东邑，东邑纷禳禳；婚姻及良时，嫁娶避当梁。窈窕出闺女，燕婉姬与姜；素颜发红华，美目流清扬。к炜众亲盛，于我犹若常；譬彼暮春草，荣华不再阳。
　【晋嵇含《伉俪诗》】余执百两辔，之子咏采蘩；我怜圣善色，尔悦慈姑颜。裁彼双丝绢，著于同功绵；夏播比翼扇，冬坐蛩蛩毡。饥食并根粒，渴饮一流泉；朝蒸同心羹，暮庖比目鲜。挹用合卺，受以连理盘；朝采同本芝，夕掇骈穗兰。临轩种萱草，中庭植合欢。
　【梁何逊《看新婚诗》】雾夕莲出水，霞朝日照梁；何如花烛夜，轻扇掩红妆。良人以灼灼，席上自生光；所悲高驾动，环佩出长廊。
　【陈周弘正《看新妇诗》】莫愁年十五，来聘子都家；婿颜如美玉，妇色胜桃花。带啼凝暮雨，含笑似朝霞；暂欲轻纨扇，倾城判不赊。
　【杨师道《初宵看婚诗》】洛城花烛动，戚里画新蛾；隐扇羞应惯，含情愁已多。轻啼湿红粉，微睇转横波；更笑巫山曲，空传暮雨多。
