<!-- { "loadSidebar": true } -->
　【唐太宗《赋得浮桥》】曲岸非千里，桥斜异七星；暂低逢辇度，还高值浪惊。水摇文动，缆转锦花萦；远近随轮影，轻重应人行。
　【梁庾肩吾《石桥》】秦王金作柱，汉帝玉为梁；仙人飞往易，道士出归难。
　【后周王褒《和庾司水修渭桥》】东流仰天汉，南渡似牵牛；长堤通甬道，飞梁跨造舟。使者开金堰，太守拥河流；广陵候涛水，荆峡望阳侯。波生从故舶，沙涨涌新洲，天星识辨对，检玉应沉钩。空悦浮□赋，非复采莲讴。
　【后周宗羁《登渭桥》】仲山朝饮马，还坐渭桥中；南瞻临别馆，北望尽离宫。四面衣裾合，三条冠盖通；兰香想和季，□起忆成公。圯上相知早，鸡鸣幸共同。
　【周庾信《在司水看修渭桥》】大夫参下位，司职渭之阳；富平移锁柱，甘泉运石梁。跨虹连绝岸，浮鼋续断航；春舟鹦鹉色，流水桃花香。星精逢汉帝，钓叟遇周王；平堤石岸直，高堰柳枝长。羡言杜元凯，河桥独举觞。
　【张文琮《赋桥》】造舟浮渭日，鞭石表秦初；星文遥泻汉，虹势尚凌虚。已授文成履，空题武骑书；别有临濠上，栖偃独观鱼。
○ 关第八
叙事
　郑玄注《礼记》曰：关，境上门也。《月令章句》云：关在境，所以察出御入也。《汉书》云：在天文两河间，有天关星。《周礼》：司关掌国货之节，以听关，故有关之赋。国凶礼则无门关之征。（征亦赋也。）按春秋之时，骑境皆有关门，以察行李。鲁有六关，（臧文仲废六关是也。）楚有昭关，（伍子胥逃楚，关吏拘之，胁以吞珠之事是也。）秦地西有陇关，东有函谷关、临晋关，（今蒲津关所在。）南有关、武关，为关中。（武关即秦诈楚之处。）《汉书》云：汉兴都关中，置关都尉，以察伪游，用传出入。（传即今之过所也。）汉文除关无用传，汉景复置用传。汉武时，杨仆征南越有功，耻为关外人，为徙函谷关于新安。《洛阳记》云：汉洛阳四关，东成皋关，南伊阙关，西函谷关，北孟津关。（秦有榆中关，在边郡；汉有玉门关、阳关、五原关、萧关，在边郡。天井关在太行山，居庸关在上谷，江关在吴，壶关在上党，横浦关、湟溪关在越。後汉有散关、斜谷关，在秦西南，蓝田关在秦南，广城关、に辕关、旋门关、鄂坂关在洛阳，白水关在南郊，爵离关在河西。魏有潼关，在函谷西，金门关在函谷东；蜀有阳安关，晋有马溺关，在望都县。井陉关、高梁关在赵地。延寿关在新城，清泥关在秦西南，太行关在上党，鸿上关在中山，白马关在沙洲，铜关、铁关在吴，蓟关在卢氏县，冲关在蒲坂南，马耳关、皇兰关在边郡。）
　事对
　【北守 东封】《东观汉记》曰：王梁为中郎将，与景丹蔡遵合击蛮，破之，诏梁别北守天中关。又曰：隗嚣将王元谓嚣曰：“请以一丸泥，为大王东封函谷关，此万代一时也。”
　【宾叩 旅悦】《周礼》曰：凡四方宾客叩关，讥而不禁，则天下之行旅皆悦，而愿出于其路矣。
　【废六 据两】《左传》曰：臧文仲不仁者三：下展禽，废六关，妾织蒲。《汉书》曰：孝武时，霍去病击破匈奴左右地，分置武威等四郡，据两关。
　【秦诈 汉徙】谯周《古史考》曰：秦君遗楚子书曰：愿与会武关面相结。楚子往。秦君诈令一将军伏兵武关，称为秦王，楚子至则闭关。《汉书》曰：武帝元鼎三年冬，徙函谷关于新安，以故关为弘农县。
　【飞牡 亡珠】《汉书》曰：函谷关，成帝元延元年，函谷关决门，牡自亡。谷永对曰：函谷拒山东之险。关，守国之固，将去焉，故牡飞。《吴越春秋》曰：伍子胥奔吴，到昭关，关吏欲执之。伍子胥曰：“上之所索者，以我有美珠。今我已亡之矣。”将告子取吞之。关吏因舍焉。
　【楚塞 蜀门】《战国策》曰：楚有汾陉之塞。桓宽《盐铁论》曰：楚自陉山设关以拒秦。左思《蜀都赋》曰：廓灵关以为门。【察御 何留】察御见叙事。《汉书》云：厨传勿舍，关津何留。何，谓问是何人而停留之云。何，呵也。
　【石台 铜岭】郦元注《水经》曰：居庸关山上有石台三层，盖古关之侯台也。董览《吴地记》：穹崇山东两岭相趋，名曰铜岭。
　【白马 青牛】刘向《七略》曰：公孙龙持白马之论以度关。《关令内传》曰：周元极元年，岁在癸丑，冬十有二月二十五日，老子度函谷关。关令尹喜先敕门吏曰：“若有老翁从东来，乘青牛薄板车，勿听过关。”其日果见老翁乘青牛车求度关，授喜《道德经》五千。
　【弃 解印】《汉书》曰：初终军从济南当诣博士，步入关。关吏与军，弃而去。范晔《後汉书》曰：李固为广汉骆令，至白水关，解印绶还汉中。【裹传 封符】张莹《汉南记》曰：郭丹绝迹弃军，缠节裹传，从武关出谒更始。《东观汉记》曰：郭丹，字少卿，初之长安，买入关符，已入。封符乞人，叹曰：“不乘使者车不出关矣！”
　【白水 青泥】刘澄之《梁州记》曰：关地西南百八十里，有白水关。昔李固解印绶处。孙严《宋书》曰：高祖北伐，沈田子入武关，屯青泥。姚泓自率大众数万奄至青泥关。
　【春斗 冬奎】《太公金匮》曰：春三月斗星为天关，战背天关，向天梁，敌不可当。又曰：冬月奎星为天关。
　【鸡鸣 马入】《史记》曰：秦王囚孟尝君，遂变名姓。夜半至函谷关。关法：鸡鸣出客。孟尝君恐追至，客有居下坐者，能为鸡鸣，遂发传出。食顷追果至。郭子横《洞冥记》曰：东方朔得神马一匹，高九尺。武帝问朔是何兽也？朔曰：“此王母乘灵光之辇，以适东王公之舍。”税此马于芝田。臣之王公之坛，因骑绕日三匝，此马入汉关门犹未掩。
　【金城 玉门】阚る《上地十三洲记》曰：金城郡有金城关。《汉书》曰：上党有井关，敦煌龙勒有玉门关阳关。
　【识异言 禁游宦】《礼记》曰：关执禁以讥，禁异服，识异言。郑玄注：讥，呵察之也。贾子曰：关所以禁游宦诸侯，乃无得出焉。
　【襟带咽喉 击柝反拒】李尤《函谷关铭》曰：函谷险要，襟带咽喉。张衡《西京赋》曰：关门反拒，汉得久长。又《东京赋》曰：函谷击柝于东西，朝延颠覆而莫持。
　赋
　【後汉李尤《函谷关赋》】惟皇汉之休烈兮，包八极以据中；混无外之兮，惟唐典以极崇。万国喜而洞洽兮，向天衢以流通；襟要约之险固兮，制关键以擒并。其南则有苍梧荔浦，离水谢沐。淮浦零中，以穷海陆。于北则有萧居天井。壶口石陉，贯越代朔，以临胡庭；缘边邪指，阳会玉门，凌测龙推，或置以西。于西则有随陇武夷，白水江零，沔汉阻曲，路田山泉；奋水辽溢，连落是经。爰周览以泛观兮，历众关以游目；惟夸阔之宏丽兮，嗟莫盛于函谷。
　【晋江统《函谷关赋》】登彼函谷，爰览邱陵；地险逶迤，山冈相承。深壑累降，修岭重升。下杳冥而幽暖，上穹崇而高兴。带以河洛，重以崤阻，经略封畿，因固设险；异服则呵，奇言必捡。遏奸宄于未芽，殿邪伪于萌渐。及文仲之斯废，乃违仁而受贬。圣王制典，盖以防淫；万里顺轨，疆场不侵。抚四夷而守境，岂恃阻于高岑；彼桀纣以颠坠，非山河而不深。顾晋平之爱险，获汝叔之忠箴；鄙魏武之坠志，嘉吴起之弘心。末代陵迟，恶嬴氏之叛涣，乃因兹而自增。下凌上替，山冢崩。览孟尝之获免，赖博爱而多宠。惟七国之西征，仰斯阻而震恐；岂奥险之难犯，将群帅之无勇。咨汉祖之绝关，又见败于项。尹喜爰处，观妙研情，李老西徂，五千遗声。张禄既入，穰侯乃倾，营陵之出，禀筑由生。卫鞅及商，丧宗摧名，终军弃，拥节飞荣。睹浮伪于末俗，思玄真乎大庭。
　诗
　【唐太宗《入潼关》】崤函称地险，襟带壮两京；霜峰直临道，冰河曲绕城；古木参差影，寒猿断续声；冠盖往来合，风尘朝夕惊。高谈先马渡，伪晓预鸡鸣；弃怀远志，封泥负壮情。向有真人气，安知名不名。
　【陈周弘正《入武关》】武关设地险，游客好回；将军天上落，童子弃来。挥汗成□雨，车马尘埃；鸡鸣不可信，天晓莫先开。
　【隋虞茂《入关绝句》】陇□低不散，黄河咽复流；关山多道里，相接几重愁。
　【徐贤妃《秋风函谷应诏》】秋风起函谷，朔气动河山；偃松千岭上，杂雨二陵间。泫□愁广隰，落日惨重关；此时飘紫气，应诏真人还。
　【来济《出玉关绝句》】敛辔遵龙汉，衔栖度玉关；今日流沙外，垂涕念生还。
　【李行言《秋晚度废关》】秦郊平旧险，周德眷遗黎；始闻清夜柝，俄见落封泥。物色来无限，津途去不迷；空亭谁问马，关戍但鸣鸡。山月寒弥净，河风晓更凄；赠言杨伯起，非复是关西。
　【宋之问《过函谷关》】二百四十载，海向河纷纷；六国兵同合，七雄势未分。从成拒秦帝，策决问苏君；鸡鸣将狗盗，论德不论勋。
　【杨齐哲《过函谷关》】地险崤陵北，途经分陕东；逶迤泉石尽，荒凉古塞空。川光流晓日，树影散朝风；圣德今无外，何处是关中。
　箴
　【後汉崔瑗《关都尉箴》】茫茫九州，据为关津；唐尧积德，三代仁。越季不轨，爰失厥人；圣贤不用，顽へ是亲。汉溃武关，项破函谷；秦王子婴，缢为禽仆。尉臣司关，敢告并毂。　　　 
卷八 州郡部
○ 总叙州郡第一
叙事
