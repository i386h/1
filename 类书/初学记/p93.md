<!-- { "loadSidebar": true } -->
　　【积礼 富义】任嘏《道德论》曰：夫贤人者，积礼义于朝，播仁风于野，使天下欣欣然歌舞其德。《吕氏春秋》曰：魏文侯过段干木之闾而轼，曰：干木盖，贤人也。干木富乎义，贾人富乎财。
　　【国器 人表】王褒《圣主得贤臣颂》曰：夫贤者，国家之器用也。所任贤则趋舍省而功施普，器用利则功用少而就效众。班孟坚《幽通赋》曰：天造草昧，立性命兮；复心弘道，惟贤圣兮；浑元运物，周流而不处兮；保身遗名，人之表兮。
　　【宰予风举 戴矫云停】王е《宰我赞》曰：翩翩宰我，首名言语；志表义章，英辞风举。《吴先贤传 故扬州别驾从事戴矫赞》曰：猗猗茂才，执节云停，志励秋霜，冰洁玉清。
　　【顾承鸿飞 史胄凤立】《吴先贤传 奋武将军顾承赞》曰：于铄奋武，奕奕全德；在家必闻，鸿飞高陟。又《上虞令史胄赞》曰：猗猗上虞，金蓥玉贞，凤立莺寺，邈矣不倾。
　　【玉粹 金贞】孙绰《原宪赞》曰：原宪玄默，冰清玉粹；志逸九霄，身安陋术。常景《古贤诗》曰：严公体沉静，立志明霜雪；素节迈金贞，清标凌玉澈。
　　【避时 绝俗】《论语》子曰：贤者避世，其次避地，其次避色，其次避言。徐整《豫章列士传》曰：舒令施阳，字季儒，宜春人也。为人沉重谧静，清白绝俗，常以礼让先人后己为行，称为贤者。
　　【赠帛 推衣】《韩诗外传》曰：孔子遇齐程本子于谈郯之间，倾盖而语终日，甚说。顾子路曰：“由来，取束帛以赠先生。”子路曰：“由也闻之于夫子，士不中道相见，女无媒而嫁者，君子不行也。”孔子曰：“《诗》云：有美一人，清阳婉兮；邂逅相遇，适我愿兮。且夫齐程本子，天下之贤士也，吾于是而赠。”蔡邕《琴操》曰：昔思革子、成文子、叔儋子三人相为友，闻楚成王好士，相与俱往见之。于豪岩之间，卒遇飘风暴雨，俱伏于空柳之下。衣寒粮乏，度不俱活，三人相视叹曰：“与其俱死也，岂若并衣粮于一人哉。”二子以革为贤，推衣让之。
　　【ゼ光 戢景】谢万《八贤颂》曰：皎皎屈原，玉莹冰鲜，舒采翡林，ゼ光虬川。李尤《九贤 陈太丘颂》曰：懿矣太丘，惟德之纪；弭迹下邑，戢景百里。
　　【飞鸾 翔凤】《孙子荆八贤 管仲赞》曰：管生鸾弓，与桓是仇，骏奔从纠，块为累囚。沐浴西郊，鸾飞詹丘。李尤《九贤 华太尉颂》曰：敬侯，诞纵淑姿；令迹凤翔，清尘龙飞。
　　【主神明 安让稷】《家语》曰：夫贤人，百福之宗也，神明之主也。徐干《中论》曰：大贤之为行也，是非不与俗辨曲直。故得其志则邦国以和，社稷以安，兆人受其福，群生赖其祚。
　　【辨星辰 罩宇宙】《黄帝素问》曰：贤人者，辨星辰逆顺，分别四时。李尤《九贤 嵇中散颂》曰：肃肃中散，俊明宣哲；笼罩宇宙，高蹈玄辙。
　　【克勤克俭 知章知微】《尚书》曰：帝曰：“来禹，克勤于邦，克俭于家。弗自满假，惟汝贤。”挚虞《颜子赞》曰：颜子，仁心不违；行无贰过，知章知微。
　　【宣慈惠和 温良恭俭】《左传》曰：昔高辛氏有才子八人：伯奋、仲堪、叔献、季仲、伯武、仲熊、叔豹、季狸。忠肃恭懿，宣慈惠和，天下之人，谓之“八元”。《论语》曰：夫子温良恭俭让以得之。
　　【劳身苦体 砥节砺行】《乐动声仪》曰：召公，贤者也。明不能与圣人分职，常战栗恐惧，故舍于树下而听断焉。劳身苦体，然后乃与圣人齐，是《周南》无美而《召南》有之。《孔丛子》曰：鲁人有公仪潜，贤者也。砥节砺行，不事诸侯。穆公因子思欲以为相。
　　【挥金 让玉】裴启《语林》曰：管宁尝与华子鱼少相亲友，其园中Θ菜。见地有片金，挥Θ如故，与瓦石无异。华提而掷去。《刘向新序》曰：宋人有得玉者，献诸司城子罕，子罕不受。献者曰：“玉，人以为宝，故献之。”子罕曰：“子以玉为宝，我以不贪为宝，若与我皆丧宝也；不若各有其宝。”故宋国长者曰：子罕非无宝也，所宝异也。
　　【虚己 忘心】《任嘏别传》曰：为人纯粹恺悌，虚己如不足，恭敬如有畏，其修德履义，皆沉默潜行。《庄子》曰：养志者忘形，养形者忘利，致道者忘心。
　　【天授 神辅】周斐《汝南先贤传》曰：黄宪洁静通理，齐圣广渊，不矜名以诡时，不抗行以矫俗。论者咸曰：颜子复生乎汉代矣！而其祖族出自孤鄙，父为牛医，少无度教，而后能杰然秀出，可谓天授者也。《文子》曰：积道德者，天与之，地助之，鬼神辅之。
　　【参日月 象天地】《庄子》曰：余将去汶，入无穷之门，以游乎无极之野。与日月参光，与天地为常。谯周《法训》曰：好学以崇智，故得广业；力行而卑体，故能崇德。是以君子居谦而弘道，然后德能象天地。

　　论
　　【魏高贵乡公《颜子论》】心不违仁，行无贰过；用行舍藏，与圣合契。听承微言，罔有不谕；序之于易，以章殊异。死则悲恸，谓天丧己。所以殷勤至于此者，圣人嘉贤哲之效也。

　　碑
　　【後汉祢衡《颜子碑》】睿哲之姿，诞自初育；英绝之才，著于孩婴；知微知章，闻一知十。仲尼无舜禹之功，先生抱元凯之烈。

　　赞
　　【晋夏侯湛《左丘明赞》】世乱谗胜，君子道忧，丘明达圣，致意春秋。微言逃难，傍行不流。
　　【後汉王粲《正考父赞》】恂恂正父，应德孔盛；身为国卿，族则公姓。年则耆耋，三叶闻政；谁能不怠，申慈约敬。饣粥予口，伛偻受命；名书金鼎，祚及后圣。
　　【西晋嵇康《原宪赞》】原宪味道，财寡义丰；栖迟荜门，安贱固穷。弦歌自乐，体逸心冲；进应子贡，邈有清风。
　　【晋挚虞《左丘明赞》】丘明作史，时惟衰周；错综坟籍，思弘徽猷。阐明王典，光演春秋；诞宣圣旨，旷代弥休。
　　【东晋谢万《七贤 嵇中散赞》】邈矣先生，英标秀上；希巢洗心，拟庄托相。乃放乃逸，迈兹俗网；钟期不存，寄音谁赏。
　　
　　○ 忠第三

　　叙事
　　《韩诗外传》曰：忠之道有三。有大忠，有次忠，有下忠。以道覆君而化之，大忠也；以德调君而辅之，次忠也；以是谏非而怨之，下忠也。周公于成王，可谓大忠也；管仲于桓公，可谓次忠也；子胥于夫差，可谓下忠也。《礼记》曰：为人臣，杀其身有益于君者则为之。《左传》曰：楚子囊死，遗言谓子庚必城郢。（郢，楚所徙都，未有城郭。）君子谓子囊忠，君薨不忘增其名，将死不忘卫社稷，可谓忠乎。忠，人之望也。又曰：晋献公使荀息付奚齐。对曰：“臣竭股肱之力，加之以忠贞。其济，君之灵也；不济，则以死继之。”公曰：“何谓忠贞？”对曰：“公家之利，知无不为，忠也；送往事居，偶俱无猜，贞也。”又狐突曰：子之能仕，父教之忠；策名委质，贰乃辟也。又，季文子卒，无衣帛之妾，无食粟之马，无藏金玉，无器备。君子是以知季文子之忠于公室也。相三君矣，而无私积，可不谓忠乎。《东观汉记》曰：鲍永，字君长。行县，过更始冢，引车欲下，从事谏止之。永曰：“亲北面事人，何忍车过其墓？虽获罪司隶，不辟也。”遂下车哭，尽哀。上闻之，问公卿曰：“奉使如此，何如？”太中大夫张堪对曰：“仁者百行之宗，忠者礼义之宗。仁不遗旧，忠不忘君，行之高者。”上悦。《说苑》曰：卑身贱体，夙兴夜寤，进贤不解，数称往古，以厉主意，以安国家。如此者，忠臣也。又曰：逆命利君谓之忠。《东观汉记》曰：上于大会中，指王常谓群臣曰：“此家率下江诸将，辅翼汉室，心如金石，真忠臣也。”是日迁常为汉中将军。

　　事对
　　【孔达成卫 安于定赵】《左传》曰：晋以卫之救陈也，讨焉。使人弗去，曰：“罪无所归，将加而师。”孔达曰：“苟利社稷，请以我说。”遂缢而死。卫人以说于晋而免。卫人以为成劳，后以其子复代其位。又曰：智文子使告赵孟曰：“范中行氏虽为乱，董安于则发之，是安于与谋乱也。”赵孟患之。安于曰：“我死而晋国宁，赵氏定，将焉用生。”乃缢而死。
　　【扬仁被甲 应詹负戈】司马《续汉书》曰：扬仁，字文义，明帝待诏补北宫卫士。及帝崩时，诸国贵盛各争欲入宫。仁被甲持戟，严勒门卫，莫敢轻进者。王隐《晋书》曰：王敦将作逆，明帝问应詹曰：“如何？”詹曰：“陛下宜奋赫斯之威，臣等当负戈从戍。不顾族命之祸，以顺讨逆。”即日以詹为护军将，同心灭敦。
　　【张飞横矛 铫期奋戟】《蜀志》曰：先主奔荆州，曹公追之。先主弃妻子走，使张飞将二十骑距后。飞据水断桥，目横矛曰：“身张翼德也，可来共决战！”无敢近者。《东观汉记》曰：铫明从光武略地，时王郎檄书到，蓟中起兵应王郎。上趋驾出，百姓聚观，喧呼满道，遮路不得行。期骑马奋戟，目大呼左右曰走。众皆披靡。
　　【耿恭推诚 傅彤授命】范晔《後汉书》曰：“耿恭守疏勒，明帝崩，救兵不至。车师复叛，与匈奴共攻恭。恭与士推诚同死生，故皆无二心。”《蜀志》曰：先主退军义阳，傅彤断后。拒战，兵人死尽。吴将语彤令降，彤骂曰：“吴狗！岂有汉将军降者！”遂战死。拜子佥为左中郎将，后为关羽都督。景曜六年又临危授命。论者嘉其奕世忠义。
　　【纪信传纛 嵇绍端冕】《史记》曰：项羽围汉王于荣阳，纪信说汉王曰：“事已急矣！请为王，王可以间出。”纪信诈为汉王，乃乘黄屋车。传左纛，曰城中食尽，汉王降。楚军皆呼万岁。王隐《晋书》曰：“嵇绍以天子蒙尘，驰诣行在。王旅败绩于荡阴，百官左右皆奔散，惟绍俨然端冕，以身捍卫。兵交御辇，飞箭雨集，遂以见害。”
　　【王堪杖节 周处奋剑】傅畅《晋诸公赞》曰：惠帝幸长安，东海王越表王堪为尚书右仆射，假节都督奉迎诸军事，进于灞水上，与郭伟力战。堪杖节临阵，慷慨气冠六军。即斩伟，迎惠帝还洛阳。其后为石勒所袭，垒破，左右扶堪上马。堪慷慨叹曰：“我国家大将，不能御难，以至于此，奈何面目复还朝廷！”终不动骑，遂至被害。《周处别传》曰：氏贼齐万年为乱，以处为建威将军。进军大战，奋剑慷慨。仰天叹曰：“有进无退，以身殉国！”遂战而死。
