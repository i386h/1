<!-- { "loadSidebar": true } -->
　【白鹄翔 玄鹤舞】《瑞应图》曰：师旷鼓琴，通于神明，而白鹄翔。《韩子》曰：师旷鼓琴，有玄鹤衔珠于中庭舞。
　【穷变化 通神明】成公绥《琴赋》曰：穷变化于无极兮，尽人心之好善。《桓谭新论》曰：神农氏继宓羲而王天下，亦上观法于天，下取法于地；近取诸身，远取诸物。于是始削桐为琴，绳丝为弦，以通神明之德，合天人之和焉。
　【梁甫吟 楚妃叹】蔡邕《琴赋》：繁弦既抑，雅声乃扬，仲尼思归，鹿鸣三章。梁甫悲吟，周公越裳；青雀西飞，别鹤东翔。石崇《楚妃叹序》曰：楚妃叹，莫知其由。楚之贤妃，能立德垂名于后，唯楚妃焉，故叹咏之。
　【子期听声 君山献曲】子期见流水注。《後汉书》曰：桓谭，字君山，善鼓琴。成公绥《琴赋》曰：遂创新声，改旧用；君山献曲，伯牙奏弄。
　赋
　【後汉傅毅《琴赋》】历嵩岑而将降，睹鸿梧于幽阻；高百仞而不枉，对修条而特处。蹈通涯而远游，图兹梧之所宜；信唯琴之丽朴，乃升伐其孙枝。命离娄，使布绳，施公输之剞劂，遂雕琢而成器。揆神农之初制，尽声变之奥妙，抒心志之郁滞。
　【後汉蔡邕赋】清声发兮五音举，韵宫商兮动征羽，曲引兴兮繁弦抚。然后哀声既发，秘弄乃开，左手抑扬，右手裴亻回，指掌反覆，抑按藏摧。于是繁弦既抑，雅韵乃扬；仲尼思归，鹿鸣三章。梁甫悲吟，周公越裳；青雀西飞，别鹤东翔。饮马长城，楚曲明光；走兽率舞，飞鸟下翔。感激弦歌，一低一昂。
　【晋嵇康《琴赋》】错以犀象，藉以翠绿，弦以园客之丝，徽以钟山之玉。爰有龙凤之象，古人之形；伯牙挥手，钟期听声。华容灼烁，发彩扬明。伶伦比律，田连操张；进御君子，新声寥亮。及其初调，则角羽俱起，宫征相证，参发并趋，上下累应。若乃高轩飞观，广厦闲房；冬夜肃清，月明垂光；新衣翠粲，缨徽流芳。触扌如志，唯意所拟。初涉渌水，中奏清征；抚弦按歌，新声代起。曲引向阑，众音将歇；改韵易调，奇音乃发。裴亻回顾慕，拥郁抑按；盘桓毓养，从容秘玩。英声发越，彩彩粲粲。穆温柔以怡怿，婉顺序而逶迤。或乘险投会，邀隙趣危；嘤若离鸣清池，翼若游鸿翔增崖。远而听之，若鸾凤和鸣戏云中；迫而察也，若众葩敷荣曜春风。若次其曲引所宜，则广陵上息。东武太山，飞龙鹿鸣；鸡游弦，更唱迭奏。声若自然，下逮谣俗。蔡氏五曲，王昭楚妃，千里别鹤，论其体势，详其风声。器和则响逸，张急故声清；闲辽故音庳，弦长则徽鸣。性洁静以端理，含至德之和平，诚可以感荡心志，而发泄幽情云。
　【晋成公绥《琴赋》】伯牙弹而驷马仰秣，子野挥而玄鹤翔鸣；清角发而阳气亢，白雪奏而风雨零。
　【陈陆瑜《琴赋》】龙门奇树，上笼云雾。根带千仞之溪，叶泫三危之露；忽纷糅而交下，终摧残而莫顾。逢蔡子之见矜，识奇响于余烟；飞青雀兮歌绮殿，引黄鹤兮惨离筵。吟高松兮落春叶，断轻丝兮改夏弦；欢曲举而情踊跃，引调奏而涕流涟。亦有辞乡去国，对此悲年。
　诗
　【南齐谢《咏琴诗》】洞庭风雨干，龙门生死枝；雕刻分布，冲响郁清危。春风摇蕙草，秋月满阶池，是时别鹤叫，侵淫客泪垂。
　【梁刘孝绰《秋夜咏琴诗》】上宫秋露结，上客夜琴鸣；幽兰暂罢曲，积雪更传声。
　【到溉《咏琴诗》】寄语调弦者，客子心易惊；离泣已将坠，无劳别鹤声。
　【北齐马元熙《日晚弹琴诗》】上客敞前扉，鸣琴对晚晖；掩抑歌张女，凄清奏楚妃。稍视红尘落，渐觉白云飞，新声独见赏，莫恨知音稀。
　【陈沈炯《赋得为我弹清琴诗》】为我弹清琴，琴鸣伤我襟；半死无人觉，入灶始知音。空为贞女引，谁达楚妃心，雍门何假说，落泪自淫淫。
　【赵萧悫《听琴诗》】洞门凉气满，闲馆夕阴生；弦随流水急，调杂秋风清。掩抑朝飞弄，凄断夜啼声；至人齐物我，持此说高情。
　【隋江总《赋得咏琴诗》】可怜峄阳木，雕为绿绮琴，田文垂睫泪，卓女弄弦心。戏鹤闻应舞，游鱼听不沉；楚妃幸勿叹，此异丘中吟。
　【又《侍宴赋得起坐弹鸣琴诗》】丝传园客意，曲奏楚妃情；罕有知音者，空劳流水声。
　【杨希道《赋得起坐弹鸣琴诗》】北林鹊夜飞，南轩日斜进；调弦发清徽，荡心褊吝。变作离鸿声，还入思归引；长叹未终极，秋风飘素鬓。
　【又《咏琴诗》】久擅龙门质，孤竦峄阳名；齐娥初发弄，赵女正调声。嘉客勿遽反，繁弦曲未成。
　【刘允济《咏琴诗》】昔在龙门侧，谁想凤鸣时，雕琢今为器，宫商不自持。巴人缓疏节，楚客弄繁丝；欲作高张引，翻成下调悲。
　【刘希夷《夏弹琴诗》】碧山岑寂，素丝何清幽；弹为凤入松，崖谷飒已秋。呜呼钟子期，零落归山丘；死兮若有知，魂兮从我游。
　赞
　【晋殷仲堪《琴赞》】五声不彰，孰表大音；至人善寄，畅之雅琴。声由动发，趣以虚深。
　【晋王《琴赞》】穆穆和琴，至至；如彼清风，泠然经林。
　【宋谢惠连《琴赞》】峄阳孤桐，裁为鸣琴；体兼九丝，声备五音。重华载挥，以养人心；孙登是玩，取乐山林。
　铭
　【後汉李尤《琴铭》】琴之在音，荡涤邪心；虽有正性，其感亦深。存雅却郑，浮侈是禁；条畅和乐，乐而不淫。
○ 筝第二
叙事
　《风俗通》曰：筝，秦声也。或曰蒙恬所造，五弦筑身，并凉二州，筝形如瑟。（傅玄《筝赋》曰：上圆象天，下平象地，中空准六合，弦柱拟十二月。斯乃仁智之器，岂蒙恬亡国之臣所能开思运巧。）《释名》曰：筝，施弦高，筝筝然。阮《筝赋》曰：筝长六尺，以应律数。弦有十二象，四时；柱高三寸，象三才。
　事对
　【素质 朱弦】顾恺之《筝赋》曰：其器也，则端方修直，华文素质。侯瑾《筝赋》曰：物顺合于律吕，音叶同于宫商；朱弦微而慷慨兮，哀气切而怀伤。
　【应六律 总八风】应六律见上叙事。陶融妻陈氏《筝赋》曰：列柱成阵，既和且平；总八风而熙泰，羌贯微而洞灵。
　【不疾不徐 或离或和】阮《筝赋》曰：平调定均，不疾不徐；迟速合度，君子之衢。傅玄《筝赋》曰：追赴促弹，急击扣危；洪纤杂奋，或合或离。
　【移风易俗 推故引新】侯瑾《筝赋》曰：上感天地，下动鬼神；享祀宗祖，酬酢嘉宾。移风易俗，混同人伦，莫有尚于筝矣。傅玄《筝赋》曰：阴沉阳升，柔屈刚兴；玄黄之分，推故引新。迭为主宾，四时之陈。
　【有始有终 不盈不缩】傅玄《筝赋》曰：清浊代兴，有始有终；哀起清羽，乐混大宫。陶融妻陈氏《筝赋》曰：度中楷模，不缩不盈。
　赋
　【後汉侯瑾《筝赋》】于是急弦促柱，变调改曲，清商流转兮，若将绝而复属。若乃察其风采，练其声音，美哉荡乎。乐而不淫，虽怀思而不怨，似豳风之遗音。于是雅曲既阕，郑卫仍修；新声顺变，妙弄优游；微风飘裳，冷气轻浮。感悲音而增叹，怆憔悴而怀愁。
　【魏阮《筝赋》】惟夫筝之奇妙，极五音之幽微；苞群声以作主，冠众乐而为师；禀清和于律吕，笼丝木以成资。故能清者感天，浊者合地，五声并用，动静简易。
　【晋陶融妻陈氏《筝赋》】伊夫筝之为体，惟高亮而殊特。应六律之攸和，与七始乎消息；括八音之精要，超众器之表则。后夔创制，子野考成；牙氏攘袂而奋手，钟期倾耳以静听。奏清角之要妙，咏驺虞与鹿鸣；兽连轩而率舞，凤踉跄而集庭。
　【晋贾彬《筝赋》】温颜既缓，和志向说；宾主交欢，鼓铎品列；钟子授筝，伯牙击节。唱葛天之高韵，赞幽兰与白雪。剖状同形，两象著也；设弦十二，太簇数也；列柱参差，招摇布也；分位允谐，六龙御也。
　【晋顾恺之《筝赋》】其器也，则端方修直，天高地平；华文素质，烂蔚波成。君子嘉其斌丽，知音伟其含情；罄虚中以扬德，正律度而仪形。
　【梁简文帝《筝赋》】尔乃促筵命友，衔觞置酒；耳热眼花之娱，千金万年之寿。白日蹉跎，时淹乐久；玩飞花之度窗，看春风之动柳。命丽人于玉席，陈宝器于纨罗；抚鸣筝而动曲，譬轻薄之经过。若夫钩竿复发，蛱蝶初挥；动玉匣之余怨，鸣阳鸟之始飞。遂东趋于郑女，和西舞于荆妃；足使长廊之瓦虚坠，梁上之尘染衣。
　【陈顾野王《筝赋》】调宫商于促柱，转妙音于繁弦；既留心于别鹤，亦含情于采莲。始掩抑于纨扇，时怡畅于升天。
　诗
　【梁孝元帝《和弹筝人诗》】横筝在故帷，忽忆上弦时；旧柱未移处，银带手经持。悔道啼将别，交成今日悲。
　【又曰】琼柱动金丝，秦声发赵曲；流征含阳春，美手过如玉。
　【梁昭明太子《咏弹筝人诗》】故筝犹可惜，应度新人边；尘多移柱，风燥脆调弦。还作三州曲，谁念九重泉。
　【梁沈约《咏筝诗》】秦筝吐绝调，玉柱扬清曲；弦依高张断，声随妙指续。徒闻音绕梁，宁知颜如玉。
　【梁王台卿《咏筝诗》】依歌时转韵，按曲动花钿；促调移轻柱，乱手度繁弦。唯有高秋月，秦声独可怜。
　【陈陆琼玄《圃宴各咏一物得筝诗》】三五并时年，二八共来前；今逢泗滨树，定减琴中弦。鹤别霜初紧，乌啼月正悬。
○ 琵琶第三
叙事
　《风俗通》曰：琵琶，近代乐家所作，不知所起。长三尺五寸，法天地人与五行也；四弦，象四时也。《释名》曰：琵琶，本胡中马上所鼓也。推手前曰琵，引手却曰琶，因以为名。（傅玄《琵琶赋序》曰：《世本》不载作者，故老云：汉送乌孙公主，念其行道思慕，使知音者于马上作之。）傅玄《琵琶赋》曰：中虚外实，天地象也；盘圆柄直，阴阳叙也。释智匠《古今乐录》曰：琵琶出于弦兆。（杜挚以为兴之秦末，盖苦长城役百姓，弦兆而鼓之。）古之善于弹琵琶者，有朱生、（见《傅子传》。）阮咸。（见《竹林七贤传。》
　事对
　【马上 牖下】马上见叙事。刘义庆《世说》曰：谢仁祖在北牖下弹琵琶，故自有天际意。
　【丹桂 素桐】成公缓《琵琶赋》曰：乐则齐州之丹桂，柱则梁山之象犀。孙该《琵琶赋》曰：惟素桐之奇生，于丹泽之北垠；下修条以回固，上纷乱而干云。开黄钟以挺干，表素质于苍春。
　【骇耳 娱心】成公缓《琵琶赋》曰：好和者唱赞，善听者咨嗟；眩睛骇耳，失节蹉跎。又傅玄《歌诗》曰：所乐亦非琴，唯言琵琶与筝，能娱我心。
　【缓调 急节】孙该《琵琶赋》曰：缓调平弦，原本反始；温雅冲泰，弘畅通理。成公缓《琵琶赋》曰：改调高弹，急节促挝；飞龙引舞，赵女骈罗。
