<!-- { "loadSidebar": true } -->
　　【又《论语诗》】守死善道，磨而不磷；直哉史鱼，可谓大臣。见危授命，能致其身。克已复礼，学优则仕；富贵在天，为仁由已。以道事君，死而后已。
　　【又《毛诗诗》】无将大车，维尘冥冥；济济多士，文王以宁。明允君子，大猷是经；聿修厥德，令终有ㄈ。勉尔遁思，我言惟服；盗言孔甘，其何能淑。谗人罔极，有面目。
　　【又《周易诗》】卑以自牧，谦尊而光；进德修业，既有典常。晖光日新，照于四方；小人勿用，君子道长。
　　【又《周官诗》】惟王建国，设官分职；进贤兴功，取诸易直。除其不蠲，无敢反侧；以德诏爵，允臻其极。辩其可任，以告于正；掌其戒禁，治其政令。各修乃职，以听王命。
　　【又《左传诗》】事君之礼，敢不尽情；敬奉德义，树之风声。昭德塞违，不殒其名；死而利国，以为已荣。兹心不爽，忠而能力；不为利诏，古之遗直。威黜不端，勿使能植。
　　【李百药《礼记诗》】玉帛资王会，郊丘叶圣情；重广开环堵，至道轶金ぷ。盘薄依厚地，遥裔腾太清；方悦升中礼，足以慰余生。

　　启
　　【齐谢《谢随王赐〈左传〉启》】昭杀青，近发中汗，恩劝挟册，兹勖不帷。未睹山笥，早懵河籍，业谢专门，说非章句。庶得既困而学，括羽莹其蒙心。家藏赐书。ぷ金遗其贻厥；披览神胜，吟讽知厚。
　　【刘孝绰《谢为东宫奉经启》】皇太子四术夙知，三善非学，犹复帝求儒雅，应物稽疑，业光夏校，德茂周庠。诸侯宋鲁，于焉观则，参陪盛礼，莫匪国华。臣虽职典经图，而同官不一，推择而举，尚多髦俊，龙光曲被，独在选中。他日朝闻，犹甘夕死；况兹恩重，弥见生轻。
　　
　　○ 史传第二

　　叙事
　　按《世本》注曰：黄帝之世，始立史官。苍颉，沮诵居其职。至于夏商，乃分置左右，（言则左史书之，动则右史书之。）故曰左史记言，右史记事，言经《尚书》，事经《春秋》者也。《周官》有太史、小史、内史、外史、御史，凡五官。太史掌建邦之六典，八法，八则，以逆邦国之治；小史掌邦国之志，奠系世，辨昭穆，若有事则诏王之忌讳；内史掌王八柄之法，书王命而贰之；外史掌书外令，掌四方之志，掌三皇五帝之书，掌达书名于四方；御史掌邦国都鄙万民之治令，以赞冢宰，掌赞书。《曲礼》曰：史载笔，士载言。夏有太史终，殷有太史挚，周有太史佚、太史儋、太史叔服、史籀、史苏、史赵。孔子曰：周任，古之良史也。老子为周守藏室史，又为柱下史，则其职也。《春秋传》曰：晋赵穿弑灵公，太史董狐书曰：“赵盾弑其君”。盾曰：“不然。”对曰：“子为正卿，亡不越境，反不讨贼，非子而谁？”齐崔杼弑庄公，太史书曰“崔杼弑其君，”崔子杀之。其弟嗣书，又杀之。其弟又书，乃舍之。南史闻太史尽死，执简以往，闻既书矣，乃还。楚王与右尹子革语，左史倚相趋而过。王曰：“良史也！能读三坟、五典、八索、九丘。”《史记》曰：秦赵渑池之会，其君相为鼓瑟扣缶，皆命御史书之。是则周之列国，亦各有史官，书事记言，以裁讨典。不虚美，不隐恶；善以劝世，恶以示后，所以暴露成败，昭彰是非者也。遭秦灭学，官失其守。至汉武帝，始置太史令。天下计书，先上太史，副上丞相。故司马谈父子世居此职，得撰《史记》。故《史记 太史公自序传》云：述陶唐以来至麟止，自黄帝始，原始察终，考之行事，著十二本纪，三十世家，十表，八书，七十列传，凡一百三十篇，成一家言，是也。《後汉书》云：班彪续司马迁后传数十篇，未成而卒；明帝命其子固续之。固以史迁所记，乃以汉氏继百王之末，非其义也。大汉当可独立一史，故上自高祖，下终王莽，为纪表传九十九篇，逮上之。十志未毕，扶风马续及其妹曹大家所成，今《汉书》是也。其后又有《东观汉记》。《後汉书》云：诏刘珍、陶、伏无忌等述于东观，谓之《东观汉记》。列传载记凡百二十篇是也。世以《史记》、班固《汉书》及《东观汉记》为三史矣。后三国分方，魏吴各有史官，蜀无其职。晋初，陈寿采集其事，谓之《三国志》，凡六十五篇。自兹厥后，世有史书，虽不及迁固所修，亦其次也。

　　事对
　　【方志 直文】《周礼》曰：外史掌四方之志。郑玄注曰：志，记也，谓若鲁之春秋，晋之乘，楚之杌。《汉书》曰：刘向、扬雄皆称迁有良史之才。其文直，其事核，不虚美，不隐恶。
　　【不虚美 谓实录】《魏志》曰：王肃对明帝曰：“司马迁记事，不虚美，不隐恶。刘向、扬雄服其叙事有良史之才，谓之实录。”
　　【司籍 掌书】《左传》曰：荀跞如周，籍谈为介。王谓籍谈曰：昔而高祖孙伯司晋之典籍，以为大政，故曰籍氏《周礼》。内史掌书王命而贰之。
　　【记善 书过】《礼记》曰：五帝宪养气体而不乞言，有善则记之为史。《韩诗外传》曰：周舍对赵简子曰：“臣操牍秉笔，从君之后，伺君过而书之。”
　　【帝书 王籍】《周礼》：外史掌三皇五帝之书。陆士衡《晋书 限断议》曰：三祖实终为臣，故书为臣之事，不可如传，此实录之谓也。而名同帝王，故自帝王之籍，不可以不称纪，则追王之义。
　　【新载 旧章】张衡《表求合正三史》曰：臣伏见陛下思光先绪，以典籍为本；而史书枝别条异，不同一贯。建武以来，新载未就。杜预《春秋序》曰：其发凡以言例，皆经国之常制，周公之垂法，史书之旧章。
　　【嗣书 续记】《左传》曰：齐崔杼弑庄公，太史书曰：“崔杼弑其君，”崔子杀之。其弟嗣书，又杀之。而死者二人。《东观汉记》曰：班固征诣校书，除兰台令史，迁为郎，典校密书令史。卒前所续《史记》也。
　　【微文 隐切】班固《典引》曰：永平十七年诏曰：司马迁著书成一家言，扬名后世。至以身陷刑之故，反微文讽刺，贬损当代，非谊士也。《魏志》曰：明帝问王肃司马迁以受刑之故，内怀隐切。著《史记》，非贬孝武，则令人切齿。
　　【述汉 遵周】《东观汉记》曰：时人有上言班固私改作《史记》，诏下京兆收系。固弟超诣阙上书，具陈固不敢妄作，但续父所记述汉事。杜预《春秋序》：仲尼因鲁策书成文，考其真伪而志其典礼，上以遵周公之遗制，下以明将来之礼法。
　　【书名 循理】《左传》曰：郑为游楚乱、罕虎、公孙侨、公孙段、印段、游吉、驷带私盟于闺门之外，公孙黑强与于盟，使太史书其名，且曰《七子》。《晋中兴书》曰：仲尼遂因鲁史而书阳秋，皆循理而动，著为实录。
　　【方册 直书】《家语》曰：叶公问政于孔子，孔子曰：“文武之道，布在方册。”杜预《春秋序》曰：四曰尽而不污，直书其事，具文见意，丹楹刻桷。天王求车，齐侯献捷之类，是也。
　　【八书 十志】《史记》曰：迁为太史，著十二本纪十表八书。《东观汉记》曰：蔡邕徙逆方，上书求还，续成《十志》。
　　【书言 掌命】《礼记》曰：天子玉ロ十有二ヵ。朝日东门之外，听朔南门之外，动则左史书之，言则右史书之。《周官》：内史掌书王命，外史掌四方之志。
　　【掌邦国 建侯王】杜预《春秋序》曰：《周礼》有史官，掌邦国四方之事。《汉书》曰：《汉书》叙帝皇，列官司，建侯王。张晏注曰：十二纪百官表及诸侯王表也。
　　【别异同 明得失】杜预《春秋序》曰：记事者以日系月，以月系时，以时系年，所以纪远近，别同异也。子夏《诗序》曰：国史明乎得失之迹，伤人伦之废。

　　诗
　　【唐太宗文武圣皇帝《咏司马彪〈续汉志〉诗》】二仪初构象，三才乃分位；非惟树司牧，固亦垂文字。绵代更膺期，芳图无辍记；炎汉承君道，英谟纂神器。潜龙既可跃，术免奚难致；前史殚妙词，后昆沉雅思。书言扬盛迹，补阙兴洪志；川谷犹旧途，郡国开新意。梅山未觉朽，谷水谁云异；车服随名表，文物因时置。凤戟翼康衢，銮衡总柔辔；清浊必能澄，洪纤幸无弃。观仪不失序，遵礼方由事；政宣竹律知，时平玉条备。文囿雕奇彩，艺门蕴深致；云飞星且流，风扬月兼至。类遵令典，坛资良地；五胜竟无违，百司诚有庇。我皇承暇景，谈丛引泉秘；讨论穷义府，看核披经笥。大辨良难仰，小学终先匮；闻道谅知荣，含毫孰忘愧。
　　【晋潘岳《于贾谧坐讲〈汉书〉诗》】理道在儒，弘儒由人；光矣鲁侯，文质彬彬。笔下ゼ藻，席上敷珍；前疑惟辨，旧史惟新。将分尔史，既辨尔疑；延我僚友，讲此微辞。

　　表
　　【梁沈约《上宋书表》】若不观风唐代，无以见帝妫之美；自非睹乱秦余，何由知汉祖之业？是以常言未记，爰动天情，曲诏史官，追述大典。若夫英主启图，名臣建绩，拯世夷难之功，配天光宅之运，亦足以勒铭钟鼎，昭被方册。臣远愧南董，近谢迁固，以闾阎小才，述一代盛典。

　　铭
　　【宋颜延之《家传铭》】旷彼琅邪，实惟海宇；谁其来迁，时闻远祖。青州隐秀，爰始奠居；内乱鼎府，外康邦闾。建节中平，分竹黄初；刑清齐右，政偃营区。葛峄明懿，平阳总理；或荐公庭，或登宰士。刊美霸朝，双凤千里；华著之茂，于昭不已。
　　
　　○ 文字第三

　　叙事
