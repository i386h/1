<!-- { "loadSidebar": true } -->
　　卷26 器物部下
　　卷27 宝器部
　　卷28 果木部
　　卷29 兽部
　　卷30 鸟部  
　　


　　卷十七 人部上
　　　○ 圣第一

　　叙事
　　《尚书》曰：睿作圣。又曰：圣作则。《易》曰：备物致用，立成器以为天下利，莫大乎圣人。知进退存亡而不失其正者，其唯圣人乎。《礼记》曰：大哉圣人之道，洋洋乎发育万物。峻极于天，譬如天地之无不持载，无不覆焘。如四时之错行，如日月之代明。《家语》曰：昔哀公问曰：“何谓圣人？”孔子对曰：“所谓圣人者，智通乎大道，应变而不穷，测物之情性者也。”《六韬》曰：夫圣人者，与天下之人皆安乐。《管子》曰：圣人若天然，无私覆也；若地然，无私载也。私者，乱天下也。《老子》曰：圣人无常心，以百姓心为心。善者吾善之，不善者吾亦善之。《庄子》曰：夫卜梁倚者，有圣人之才而无圣人之道；我有圣人之道而无圣人之才。吾教之，其果为圣人也。《孙卿子》曰：天下无二道。圣人者，天下利器也。《说苑》曰：圣人之于百姓，其犹赤子乎。馁者食之，寒者衣之，将之养之，育之长之，唯恐其不至于大也。

　　事对
　　【受图 加算】《尚书考灵曜》曰：四千五百六十岁，精反初，握命几，起河图，圣受思。郑玄注曰：圣谓尧也。天握命人当起者，河乃出图，黄帝尧受而思之，以受历数也。《河图》曰：黄帝曰：凡人生一日，天帝赐算三万六千，人赐纪二十。圣人得三万六千七百二十月，人得三万六千。一纪主一岁，圣人加七百二十。
　　【烛远 照微】《尸子》曰：圣人之身犹日也。天日圜尺，光盈天地。圣人之身小，其所烛远。颜延之《论检》曰：圣人者，灵照烛微，理绝功外。
　　【虚心 正己】《老子》曰：圣人虚其心而实其腹。《尸子》曰：圣人中一正己也，故曰天地之府。
　　【参天 配地】《易》曰：昔者圣人之作《易》也，幽赞于神明而生蓍，参天两地而倚数。《大戴礼》曰：哀公问曰：“何谓圣人者？其事大，配乎天地，参乎日月，若天之司，莫之能识。”
　　【合节 应枢】《韩诗外传》曰：舜生于诸冯，迁于负夏，卒于鸣条，东夷之人也。文王生于岐周，卒于毕郢，西夷之人也。地之相去县隔，然得志而行乎中国，如合符节。孔子曰：先圣后圣，其揆一也。殷康《论易》曰：昔伏羲始画八卦，观象以应枢。
　　【穆穆 洋洋】《大戴礼》曰：哀公问曰：“何谓圣人？”孔子对曰：“所谓圣人者，智通乎大道，应变而不穷，穆穆纯纯，莫之能循，此则圣人也。”《尚书》曰：圣谟洋洋，嘉言孔彰。
　　【随时举事 以德分人】《文子》曰：圣人随时而举事，因资而立功。守清道，拘雌节，因循而应变，常后而不先。《庄子》曰：以德分人谓之圣，智似深渊、明如日月谓之圣。
　　【穷神知化 尽妙体道】姚信《士纬》曰：圣人高不可极，深不可测，穷神知化，此所禀于天也。《五行论》曰：圣人尽众妙，体至当，故不求有所示而物自亲之。
　　【先识 玄照】姚信《士纬》曰：圣人独见先识，仁若春阳，信若影响。扬雄《五经钩沉》曰：圣之生必资于阴阳。阴阳之理，即圣人所尽；但尽阴阳之理，则玄照之本自见。此谓不求于自知，而理尽自然知者。
　　【兼应 两忘】祖台之《道论》曰：大道以至虚顺通，圣人以忘怀兼应。刘瑾论曰：圣人体蕴乾坤，故有无两忘也。
　　【不相 无名】《史记》曰：唐举相蔡泽曰：“吾闻圣人不相，殆先生乎？”《庄子》曰：至人无己，神人无功，圣人无名。
　　【感而后应 言而后行】《庄子》曰：圣人感而后应，迫而后动，不得已而后起。《管子》曰：圣人择可言而后行。偷得利而后害，偷得乐而有忧，上圣人不为也。
　　【致用 备德】《易》曰：备物致用，立成器以为天下利，莫大乎圣人。《礼记》曰：圣人之记事也，虑之以大，爱之以敬，行之以礼，修之以孝，始之以义，终之以仁。是故古之人一举事，而众皆知其德之备也。
　　【成务 创物】《易》曰：夫《易》，圣人之所以极深而研几，唯深也，故能通天下之志，唯几也；故能成天下之务；唯神也，故不疾而速，不行而至。《周礼》曰：智者创物，巧者述之，百工之事，皆圣人之作。
　　【神化 天行】《文子》曰：圣人者，与天地合其德，与日月合其明，能以神化者也。《庄子》曰：圣人之生也天行，其死也物化。静而与阴同德，动而与阳同波。不为福先，不为祸始。
　　【天纵 玄达】《论语》曰：太宰问于子贡曰：“夫子圣者与，何其多能也？”子贡曰：“固天纵之将圣，又多能也。”《文子》曰：圣人诚使耳目精明玄达，无所诱慕，精神内守，形骸不越。即观乎往代之外，来事之内，何足见也。
　　【纯纯 荡荡】《大戴礼》：哀公问曰：“何谓圣人也？”孔子对曰：“所谓圣人者，穆穆纯纯，莫之能循，此则可谓圣人矣。”《列子》曰：孔子曰：“西方有圣者焉。不治而不乱，不言而自信，不化而自行，荡荡乎人无能名焉。”
　　【本天地 参日月】《礼记》曰：圣人作则，必以天地为本，以阴阳为端，以四时为柄，以日星为纪。《大戴礼》曰：孔子曰：“圣人者事大，配乎天地，参乎日月，而杂以霓云。”
　　【备九德 综三纲】孔融《圣人优劣论》曰：以为圣人俱受乾坤之淳灵，禀造化之和气；该百行之高善，备九德之淑懿。挚虞《孔子赞》曰：仲尼大圣，遭时昏荒，河图沉翳，凤鸟幽藏。爰整礼乐，以综三纲，因史立法，是谓素王。
　　【禀四时 贯万物】姚信《士纬》曰：圣人所禀于四时也，所禀于元气也。《淮南子》曰：圣人内修其道术，而不外饰仁义，不知耳目之宜，而游乎精神之和。若然者，横廓六合，兼贯万物，此圣人之游也。
　　【幽赞神明 弥纶天地】《易》曰：圣人作《易》，幽赞于神明，参天两地而倚数。又，扬雄《五经钩沉》曰：生而知之者上也。问曰孰生而知之乎，答曰圣人。二仪既判，悬象列晖；八风有序，四气错御。览日月而达阴阳之数，消摇八节，俯仰玄黄。弥纶天地之体，穷竟有生之机。瞻天为师，用醒己心，故曰生知，不亦审乎。

　　论
　　【後汉孔融《圣人优劣论》】孔子称大哉尧之为君，唯天为大，唯尧则之，是为覆盖众圣最优之明文也。尧作天子，九十余年，政化洽于人心，雅颂浪于众听，是以声德发闻，遂称为首。《易》所谓圣人久于其位而天下化成，百年然后胜残去杀，必世而后仁者也，故曰大哉尧之为君。尧之为圣也，明其圣与诸圣同，但以人见称为君也。
　　【梁沈约《辨圣论》】圣人遗情忘己，常以兼济为念。若不登九五之位，则其道不行，非以黄屋、玉玺为尊贵也。文王造周而未集，武王集之而未成；周公虽无王禄，而父兄二圣之烈，不可以不终。若不表示圣功，制礼作乐，则太平之业不著，二圣之美不彰。
　　【晋华谭《新论》】夫体道者圣，游神者哲。体道然后寄意形骸之外，游神然后穷理变化之端。故寂然不动，而万物为我用；块然玄默，而众机为我运。
　　【殷仲堪《天圣论》】天者为万物之根本，冥然而不言。百姓生而不用其功，万物成而不疲其劳。圣者承天之照，用天之业。圣，宣其道者也。

　　颂
　　【张文琮《太宗文皇帝颂》】赫矣神武，继期作圣；下括九围，上齐七政。业统文武，勋迈高光；何险不济，何患不攘。士女胥说，厥篚玄黄；斯物之至，昭于我皇。我皇覆育，资生怀造；配尧登唐，攘周在镐。翕受敷施，明徵定保；允迪厥德，惟清帝道。帝道钦明，天下和平；三时不害，百谷以成。我庾斯积，如坻如京；既富而教，讼息刑清。
　　【颜师古《圣德颂》】天下文明，日月贞观；百神受职，三灵叶赞。太阶既平，光华照烂；超轩跨，腾周轶汉。万寿无疆，永延遐算。
　　【後汉张超《尼父颂》】岩岩孔圣，异代称杰；量合乾坤，明参日月。

　　赞
　　【晋湛方生《孔公赞》】邈哉孔公，龙见九二；阐化击象，道映周季。
　　
　　○ 贤第二

　　叙事
　　《语林》曰：贤者，国之纪，人之望，自古帝王皆以之安危。故《书》曰：惟后非贤不义，惟贤非后不食。昔者周公，体大圣之德，而勤于吐握，由是天下之士争归之。向使周公骄而且吝，士亦当高翔远去，所至寡矣。後汉李固上表曰：“臣闻，气之清者为神，人之清者为贤，理身者以练神为宝，理国者以积贤为道。”《黄石公三略》曰：伤贤者殃及三代，蔽贤者身当其害，达贤者福流子孙，嫉贤者名不全。《吕氏春秋》曰：信贤而任之，君之明也；议贤而下之，臣之忠也。又曰：得地千里，不如得一贤士。又语曰：黄金累千，不如一贤。《列子》曰：治国之难，在于知贤，而不在自贤。《论语》曰：见贤思齐焉，见不贤而内自省也。《孙卿子》曰：古之贤者，食则{衍食}鬻不足，衣则短褐不完，然而非礼不进，非义不受。《说苑》曰：夫绝江海者托于舟，致远道者托于乘，欲伯王者托于贤。《西京杂记》曰：汉文帝为太子立思贤苑，以招宾客。《周书 阴符》曰：凡治国有三常：一曰君以举贤为常，二曰官以任贤为常，三曰士以敬贤为常。夫然虽百代可知也。

　　事对
　　【顺德 乐道】《周礼》曰：以贤制爵则民顺德。《孔丛子》曰：鲁人有公仪潜，贤者也。乐道好古，恬于荣利。
　　【建官 制爵】《尚书》曰：建官惟贤，位事惟能，崇德报功，垂拱而天下治。制爵见上。
　　【配圣 法天】西凉武昭王《贤明鲁颜回颂》曰：闻一洞十，速于神机，用舍行藏，配德圣师。《黄帝素问》曰：贤人者，法则天地，象以日月。
　　【季子玄览 林宗洞照】《孙子 荆八贤赞》曰：季子聪哲，思心精微，玄览幽寤，触类应机。李尤《九贤 郭有道颂》曰：峨峨有道，英风霞爽；玄览洞照，慧心秀朗。
　　【诗喻鹤鸣 易称鸿渐】《毛诗》曰：鹤鸣，诲宣王也。鹤在野闻其鸣声，喻贤者虽隐居，人咸知之。《易》曰：山上有水渐，君子以居贤德善俗。鸿渐于陆，其羽可用为仪，吉。
　　【管生抱璞 楚老含真】李尤《九贤 管征君颂》曰：管生含道，养志颐神，抱璞秉和，履信依仁。谢万《八贤 楚老颂》曰：楚老潜一，寂玩无为；含真内外，载戢羽仪。
