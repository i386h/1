<!-- { "loadSidebar": true } -->
　　【素封 丹穴】《史记》曰：富，人之情性，所不学而俱愿者也。今有无秩禄之俸，爵邑之入，而比之者，命曰素封。《汉书》曰：寡妇清，其先得丹穴，而擅其利，以致富焉。
　　【算金 量玉】徐广《晋记》曰：王戎殖财贿，家僮数百，计算金帛，有如不足，以此获讥于时。王子年《拾遗记》曰：郭况累金数亿。庭中起高阁，置衡石于其上，秤量珠玉。
　　【借车子 请如愿】干宝《搜神记》曰：有周啧者，贫而好道。夫妇夜耕困卧，梦天公过而哀之，敕外有以给与。《司录案籍》曰：此人相贫，限不过此，唯有张车子应赐千万。车子未生，请以借之，天公曰善。又《录异传》曰：庐陵欧明从贾客道经彭泽湖，每以舟中所有多少投湖中，云以为礼。积数年后复过，忽见湖中有大道，上多风尘，有数吏乘车马来侯明，云是青洪君使要。须臾达，见有府舍，门下吏卒，明甚怖。吏曰：“无所怖。青洪君感君前后有礼，故要君，必有重遗。君皆勿取，独求如愿耳。”明既见青洪君，乃求如愿。使随明去。如愿者，青洪君婢也。明将归，所愿辄得，数年大富。
　　【金沟 钱井】刘义庆曰：王武子移第北芒下，于时人多地贵。济好马射，买地作埒，编钱布地竟埒，时人号曰金沟。《风俗通》曰：河南平阴庞俭，遭仓卒之时，随母流转。客居庐中，凿井得钱千万，遂因得富。
　　【陶白 程罗】《史记》曰：范蠡浮海出济，变名姓，止于陶，致赀累巨万，天下称陶朱公。又曰：白圭乐观时变，趋时若猛兽鸷鸟之发。《汉书》曰：程郑，山东迁虏也。冶铁贾，富埒卓氏。又曰；成都罗裒，赀至巨万。
　　【积财如山 闭门成市】王隐《晋书》曰：石崇百道营生，积财如山。《东观汉记》曰：樊重素富，闭门成市。
　　【秦钅咸 魏冉】《左传》曰：秦后子有宠于桓，如二君。其母曰：不出惧祸。后子奔晋，其车千乘。注曰：景公母弟公子钅咸。《史记》曰：穰侯魏冉之富，富如王家。
　　【铜山 金穴】《汉书》曰：上使善相人相邓通，曰当贫饿死。上曰：“能富通在我。”于是赐蜀严道铜山，得自铸钱，布天下。《东观汉记》曰：郭况迁大鸿胪，上数幸其第，赐金帛甚盛。京师号况家为金穴，言其贵极也。
　　【卓郑 猗陶】《史记》曰：卓氏因铁冶富。又曰：程郑富埒卓氏。孔丛曰：猗顿大畜牛羊于猗氏之南，资拟王公，富于猗氏，故曰猗顿。《史记》曰：范蠡止陶，致赀累巨万，天下称陶朱公。
　　【辎车千乘 僮客万人】《史记》曰：穰侯富于王家，出关辎车千乘。《蜀志》曰：糜竺，字子仲，祖业货殖，僮客万人，赀产巨万。
　　【谷量牛马 阁称珠玉】《汉书》曰：乌氏，倮畜牧，及众斥卖，求奇缯物。间献遗戎王，王什倍其值与之，积畜至用谷量牛马。秦始皇令倮比封君。乌氏，县名，倮其名也。王子年《拾遗记》曰：郭况庭中起高阁，置衡石于其上，以称量珠玉。
　　【浆酒 藿肉】《汉书》曰：鲍宣上书曰：奈何独私养外亲，与幸臣董贤，多赏赐以千万数。奴从宾客，浆酒藿肉；苍头卢儿，皆用致富，非天意。

　　颂
　　【齐鲍昭《河清颂》】士民殷富，繁轶五陵；宫宇宏丽，崇冠山川。

　　论
　　【梁刘孝标《广绝交论》】富埒陶白，赀巨程罗；山擅铜陵，家藏金穴。
　　
　　○ 贫第六

　　叙事
　　吕忱《字林》曰：窭，贫，空也。《孙卿子》曰：货财粟米之于家，少有者谓之贫，至无者谓之穷。《方言》曰：南楚人贫，衣被丑敝，谓之须捷，（捷谓狎也。）或谓之褛裂，（褛裂，衣坏貌也。）或谓之蓝缕。（《左传》曰：荜路蓝缕，谓贫也。）颜延之《庭诰》曰：富则盛，贫则病，甚矣贫之为病也。不唯形色粗，或亦神心沮废，岂但交友疏弃，必有家人诮让，非廉洁深识者，何能不移其植。故欲蠲忧患，莫若怀古之志；当自同古人，见深则忧浅，识远则患浮。昔有琴歌于编蓬之中，用此道也。《毛诗》曰：出自北门，忧心殷殷；终窭且贫，莫知我艰。又曰：自我徂尔，三岁食贫。《论语》曰：贫与贱，是人之所恶，不以其道得之，不去也。又曰：贫而无怨难。（《列子》曰：凡为名者必廉，廉斯贫矣。）

　　事对
　　【六极 十盗】《尚书》：六极：一曰凶短折，二曰疾，三曰忧，四曰贫，五曰恶，六曰弱。太公《六韬》曰：武王问太公曰：“夫贫富岂有命乎？将治生不得其意？”太公曰：“盗在其室，计之不熟。一盗，收种不时；二盗，取妇无能；三盗，养女太多，四盗，弃事就酒；五盗，衣服过度；六盗，封藏不谨；七盗，井灶不便；八盗，举息就利；九盗，无事烧火；十盗，安得富也。”
　　【杼空 壁立】《毛诗》曰：小东大东，杼轴其空。笺云：谓无他货，唯丝麻耳。今尽杼轴不作也。《汉书》曰：梁孝王薨，司马相如归而家贫，徒四壁立。
　　【圭窬 荜户】《礼记》曰：儒有一亩之宫，环堵之室，荜门圭窬。又《左传》曰：荜户圭窦。符子曰：楚之交子，鲁之周子，齐之狂子，相与居乎泰山之阳，处乎环堵之室。荜户不扉，盖茨不翳，而高歌不辍。
　　【袍 短褐】《论语》曰：衣敝袍。《淮南子》曰：贫人夏则被褐带索，含菽饮水，以支暑热；冬则羊裘短褐不掩形而炀灶。【蓬室 棘庭】皇甫谧《高士传》曰：老莱子，楚人也。耕蒙山之阳，以ワ葭为墙，蓬蒿为室，杞木为床，蓍艾为席。《抱朴子》曰：洪贫无僮仆，离落颓决，荆棘丛生庭宇。
　　【牛衣 蜗庐】《汉书》曰：王章家贫，常卧牛衣中。鲁豢《魏略》曰：杨沛前后宰历城守，不以私计介意，故身退之后。家无余积，蜗牛庐居止其中，妻子冻馁。
　　【并日而食 同衣而出】《论语》曰：端木赐结驷连骑，以从原宪；宪居蓬蒿之中，并日而食。子贡曰：甚矣子之病也。《後汉书》曰：李元，字大逊，陈留人也，事母至孝。家贫，兄弟六人，同衣而出入。
　　【蓬溜 桑枢】《抱朴子》曰：洪家贫，荆棘丛于庭宇，蓬莠塞乎阶溜。《庄子》曰：原宪居环堵之室，桑为枢而瓮为牖。
　　【枯鲋 悬鹑】《庄子》曰：庄周家贫，故往贷粟于监河侯。侯曰：“待我得邑金，贷子三百金。”周忿然作色曰：“周昨来，视车辙有鲋鱼，呼我曰：‘君岂有斗升之水相活哉。’周曰：‘诺，我且游吴越，令激西江之水而逆子，可乎？’鲋鱼忿然作色曰：‘此曾不如早索我于枯鱼之肆。’”《孙卿子》曰：子夏家贫，鹑衣悬壁。
　　【一瓢 四壁】《论语》曰：贤哉回也，一簟食，一瓢饮。崔鸿《後燕录》曰：魏郡王高家贫，徒有四壁。
　　【茅宅 蓬庐】《李劭别传》曰：公居贫而不好修产业，有稻田三十亩，茅宅一区。张衡《归田赋》曰：感老氏之遗戒，乃回驾乎蓬庐。
　　【坎Б 落魄】《楚辞》曰：坎Б兮贫土，失时而志不平。《汉书》曰：郦食其好读书，家贫落魄。
　　【卖樵 鬻畚】《汉书》曰：朱买臣家贫，好读书，不修产业。常刈薪樵，卖以给食。何法盛《晋中兴书》曰：王猛家贫，鬻畚为事。
　　【瓮牖 席门】《礼记》曰：儒有一亩之宫，环堵之室，荜门圭窬，蓬户瓮牖。《汉书》曰：陈平家贫，好读书，不营生业。居穷巷中，以席为门，然门多长者车辙。
　　【夜耕 昼佣】干宝《搜神记》曰：有周喷者，贫而好道，夫妇夜耕。瞿鸿《後燕录》曰：魏郡王高，秦末饥乱，夫妻昼则佣耕，夜则伐草烧砖。
　　【ヱ菽 食藜】《礼记》曰：子路曰：“伤哉贫也，生无以为养。”子曰：“ヱ菽饮水，以尽其欢，斯之谓孝。”崔鸿《後燕录》曰：王高，秦末饥乱，父母兄弟死者十有五人，饥食藜藿，寒衣草衣。
　　【蓬户 蒿床】《庄子》曰：原宪居环堵之室，蓬户不掩。皇甫谧《高士传》曰：田何年老家贫，茅居蒿床，守道不仕。
　　【卖卜 佣书】司马彪《续汉书》曰：范丹，桓帝时辟为太尉，丹自以狷急不能从俗，弊服卖卜于市。魏收《後魏书》曰：崔亮，字敬儒，清河东武城人。家贫，佣书自业。
　　【雪履 尘甑】《史记》曰：东郭先生久待诏公车，贫困饥寒，弊履不完。行雪中，履有上无下，足尽跋地，道中人笑之。司马彪《续汉书》曰：范丹，桓帝时以丹为莱芜长。不到官，遭党人禁锢，乃结草室而居，有时绝粮。闾里歌之曰：“甑中生尘范史云，釜中生鱼范莱芜。”
　　【立锥地 担石储】《史记》曰：楚相孙叔敖知优孟贤。病且死，谓其子曰：“我死，汝必贫困，往见优孟。”居数年卒，敖子果穷困，负薪逢优孟，遂谒谓孟父素所诫言。孟即为敖子谈，说楚王谓叔敖复生，欲以为相。孟曰：“请与妇计之。”三日而来曰：“妇言慎勿为楚相。孙叔敖之为相，尽忠。及死，其子无立锥之地，何足为也。”王遂封敖子。又《魏志》曰：华歆素清贫，禄赐以赈施亲戚，故家无担石之储。
　　【子桑殆病 元安已绝】《庄子》曰：子舆与子桑友。而霖雨十日，子舆曰：“子桑殆病矣！”裹饭而往食之。子桑若歌若笑，鼓琴曰：“父母岂欲吾贫哉？天地岂私贫我哉？求其为之者不得也。”《先贤行状》曰：胡定，字元安。至行绝人，居丧，雉免游其庭。县令遣户曹掾问定，定已绝谷。

　　赋
　　【束《贫家赋》】余遭家之轲，婴六极之困屯；无元宪之厚德，有斯人之下贫。愁郁烦而难处，且罗缕而自陈；有漏狭之草屋，不蔽覆而受尘。欲恚怒而无益，徒拂郁而独嗔；蒙乾坤之遍覆，庶无财而有仁。
　　【汉扬雄《逐贫赋》】汝在六极，投弃荒遐；进不由德，退不受阿。久为滞客，其意若何？人皆文绣，余褐不完。人皆稻梁，我独藜飨；贫无宝玩，何以为欢？徒行负笈，出处易衣；身服百役，手足胼胝。朋友道绝，达官陵迟；厥咎安在？职尔为之。舍尔远窜，昆仑之巅；尔复我随，翰飞戾天。舍尔登山，岩穴隐藏；尔复我随，陟彼高冈。舍尔入海，泛彼柏舟；尔复我随，载沉载浮。我行尔动，我静汝休；岂无他人，从我何求。今汝去矣，勿复久留。

　　诗
　　【晋左思《咏史诗》】习习笼中鸟，举翮触四隅；落落穷巷士，抱影守空庐。出门无通路，枳棘塞中途；计策弃不收，块若枯池鱼。外望无寸禄，内顾无斗储；亲戚还相蔑，朋友日渐疏。
