<!-- { "loadSidebar": true } -->
　【纳稼 储谷】《毛诗》曰：十月纳禾稼，黍稷童，禾麻菽麦。崔《四民月令》曰：十月农事毕，五谷既登，家家储畜，乃顺时令也。
　【祈年 贞岁】《礼记》曰：孟冬之月，天子乃祈来年于天宗。注云：天宗，日月星辰也。《周礼》曰：天府掌季冬陈玉，以贞来岁之美恶。郑玄注曰：问事之正曰贞。问岁美恶，谓问于龟。
　【戒闾 堇户】《礼记》曰：孟冬，命有司循行积聚，坏城郭，戒门闾。《毛诗》曰：穹窒熏鼠，寒向堇户。注云：向北出牖。堇，涂也。
　【凿冰 爨燧】《礼记》曰：季冬之月，冰方盛，水泽腹坚，命取冰腹厚也。此月日在北陆，冰坚厚之时。《毛诗》曰：二之日凿冰冲冲。注云：冰盛水腹，命彻取冰山林中。冲冲，凿冰之音；二日，夏之十二月。《淮南子》曰：孟冬之月，招摇指亥，爨松燧火。
　【熊席 狐裘】《吕氏春秋》曰：卫灵公天寒凿池，言不寒。宛春曰：“君衣狐裘，坐熊席，四隅有火，所以不寒。”
　【冰涧 冻海】陆士衡《乐府 苦寒行》曰：北游幽朔城，原野多险艰；俯入穹谷底，仰涉高山盘。凝冰结重涧，积雪被长峦。阮籍《大人先生歌》曰：阳和微弱阴气竭，海冻不流绵絮折，呼吸不通寒冽冽。
　【凋松 伤竹】《论语》曰：岁寒然后知松柏之后凋。谢承《後汉书》曰：窦武上表曰：“今冬大寒过节，毒害鸟兽，爰及池鱼，城傍松竹，皆为伤绝。”
　【挟纩 赐绨】《左传》曰：楚庄王围萧，申公巫臣曰：“师人多寒，王巡三军，抚而勉之，士皆如挟纩。”《史记》曰：范睢相秦，魏须贾使秦。睢微行弊衣，间出而见。贾曰：“范叔一寒如此哉？”乃取绨袍以赐之。
　【温席 叩冰】干宝《搜神记》曰：罗威，字德行，少丧父，事母至孝。母年七十，天大寒，常以身自温席，而后授其处。师觉《孝子传》曰：王祥少有德行，失母，后母憎而谮之。祥孝弥谨，盛寒河冰，网罟不施。母欲得生鱼，祥解褐叩冰求之。忽冰少开，有双鲤出游，祥垂纶而获之。于时人谓至孝所致也。
　【歌赤凤 祠白犬】干宝《搜神记》曰：汉代十月十五日，以豚酒入灵女庙，击筑奏上弦之曲，连臂踏地歌赤凤来。巫俗也。崔《四民月令》曰：先后冬至各五日，买白犬养之，以供祖祢。
　【木皮三寸 地冻一丈】《尸子》曰：朔方之寒冰，厚六尺，木皮三寸。《汉书》晁错上书曰：夫海胡貊之地，积阴之处，木皮三寸，冰厚六尺。文颖注云：地寒故也。郭义恭《广志》曰：北方地厚，寒冰厚三尺，地冻一丈。
　【曾冰百丈 飞雪千里】东方朔《神异经》曰：北方有曾冰万里，厚百丈。《尸子》曰：朔方之寒，地冻厚六尺。北极左右有不释之冰。《楚辞》曰：魂归来北方不可止，曾冰峨峨，飞雪千里。王逸注：北极常寒。
　赋
　【晋傅玄《大寒赋》】五行倏而惊骛兮，四节终而电逝。谅暑往而寒来，十二月而成岁。日月会于析木兮，重阴凄而增肃。在中冬之大寒兮，迅季旬而逾蹙。彩虹藏于虚廓兮，鳞介潜而长伏。若乃天地凛冽，庶极气否，严霜夜结，悲风昼起，飞雪山积，萧条万里。百川咽而不流兮，冰冻合于四海。扶木憔悴于谷，若华零落于蒙汜。
　【晋陆士衡《感时赋》】悲夫冬之为气，何忄替凛以萧索？天悠悠而弥高，雾郁郁而四幕；夜绵邈而难终，日δ晚而易落。敷曾云之葳蕤，坠零雪之挥霍；寒冽冽而寝兴，风谡谡而妄作。鸣枯条之泠泠，飞落叶之漠漠。山崆龙以含瘁，川委蛇而抱涸；望八极以漭，普宇宙而寥廓。伊天时之方惨，冒万物之能欢；鱼微微以求偶，兽岳岳而相攒；猿长啸于林峰，鸟高飞于云端。
　【晋陆云《岁暮赋》】颛顼御时，玄冥统官。沦重阳于潜户兮，严积阴于司寒。坚冰涸于川底兮，白雪陨于云端。时凛戾其可悲兮，气萧索以伤心。凄风怆其鸣条，落叶翻而栖林。兽藏丘而绝迹兮，鸟攀木而栖音。山振枯于曾岭兮，人怀惨于重襟。
　【梁萧子云《岁暮直庐赋》】日躔女度，岁华云暮；衡轻炭燥，权重泉涸。藏玄武于太阴，蛰腾蛇于高雾。日临圭而易落，晷中弋而南亻素；凝寒气于广庭，洞曾阴于端庑。风餮切而晚作，云沧浪而晦景；霰的于彤庭，葳蕤于丹屏。韬罘ぜ之飞栋，没屠苏之高影；始飘舞于圆池，终停华于方井。
　诗
　【晋张华《冬初岁小会诗》】日月不留，四气回周；节庆代序，万国同休。庶尹群和，奉爵升朝；我有嘉礼，式宴百寮。
　【又《杂诗》】曰晷度随天运，四时互相乘；东壁正昏中，涸阴寒节升。繁霜降当夕，悲风中夜兴；朱炎青无光，兰膏坐自凝。重衾无暖气，挟纩如怀冰。
　【晋曹毗《咏冬诗》】绵邈冬宵永，凛厉寒气升；离叶向晨落，长风振条兴。夜静轻响起，天清月晖澄；寒冰盈渠结，素霜竟栏凝。今载忽已暮，来正奄复仍。
　【宋谢灵运《岁暮诗》】殷忧不能寐，苦此夜难颓；明月照积雪，朔风劲且哀。运往无淹物，年逝觉易催。
　【又《彭城宫中直感岁暮诗》】草草眷物徂，[B094]々矜岁殚；楚艳行复戚，吴趋感绝叹。带缓旧裳，素鬓改朱颜；晚暮悲独坐，鸣歇春兰。
　【宋鲍昭《冬日诗》】严云乱山起，白日欲还次；曛雾蔽穷天，夕阴晦寒地。翰海有归潮，衰容不还稚；今君且安歌，无念老方至。
　【梁简文帝《十月戊寅诗》】暄尘是时息，静坐对重峦；冬深柳条落，雪后桂枝残。星明雾色尽，天白雁行单；云飞乍想阁，冰结远疑纨。晚橘隐重屏，枯藤带回竿；岳阴连水气，山峰添月寒。
　【又《玄圃寒夕诗》】洞庭门未掩，金漏已催；曛烟生涧曲，暗色起林隈。雪花无有蒂，冰镜不安台；阶杨始倒插，浦桂半新栽。陈根委落蕙，细叶发香梅；雁去衔芦止，猿戏绕枝来。
　【又《冬诗》】兹园植积，山谷久纡葳；赏兴最多绪，真事亦因依。是节严冬景，寒云掩落晖；远闻风瑟瑟，乱视雪霏霏。浪起川难渡，林深人至稀；山禽背迳走，野鸟历塘飞。
　【北齐邢子才《冬日伤志诗》】昔日惰游士，任性少矜裁；朝驱马脑勒，暮衔熊耳杯。折花赠淇水，抚瑟望台；繁华宿昔改，衰病一时来。重以三冬月，愁云聚复开；天高日色浅，林劲鸟鸣哀。终风激檐宇，余雪满条枚；远游昔宛洛，踟蹰今草莱。时事方去矣，抚已独怀哉。
　【隋炀帝《冬夜诗》】不觉岁将尽，已复入长安；月影含冰冻，风声凄夜寒。江海波涛壮，崤潼坂险难；无因寄飞翼，徒欲动和銮。
　【北齐刑子才《酬魏收冬夜直史馆诗》】年病从衡至，动息不自安；兼豆未能饱，重裘讵解寒。况乃冬之夜，霜气有余酸；风音响北牖，月影度南端。灯光明且灰，华烛新复残；衰颜依候改，壮志与时阑。体羸不尽带，发落强扶冠；夜景将欲近，夕息故无宽。忽有清风赠，辞义婉如兰；先言叹三友，末言惭一官。丽藻高郑卫，专学美齐韩；审喻虽有属，笔削少能刊。高足自无限，积风良可抟；空想青□易，宁见赤松难。寄语东山道，高驾且盘桓。　
卷四 岁时部下 
○ 元日第一　　  　叙事
　崔《四民月令》曰：正月一日是谓正日，洁祀祖祢，进酒降神。《玉烛宝典》曰：正月为端月。（《春秋》曰：履端于始。。）其一日为元日，（元者，善之长也，先王体元以居正。又，元者，原也，始也，一也，首也。）亦云上日，亦云正朝，亦云三元，（岁之元，时之元，月之元。）亦云三朔。（《尚书大传》云：夏以平明为朔，殷以鸡鸣为朔，周以夜半为朔。）庭前爆竹，（荆楚《岁时记》曰：以辟山臊恶鬼也。山臊，案神异经在西方深山中，长尺余，犯人则病，畏爆竹声。又俗爆竹燃草起于庭燎。）进椒柏酒，（《四民月令》曰：椒是玉衡星精，服之令人身轻能走；柏是仙药。又云：进酒次第，当从小起，以年少者起先。）服桃汤，进敷于散，（荆楚《岁时记》曰：桃者，五行之精，厌伏邪气，制百鬼；今人又进屠苏酒、胶牙饧。）造五辛盘，（周处《风土记》曰：月正元日，五薰炼形。注云：五辛所以发五藏气。《庄子》云：春月饮酒茹葱，以通五藏也。）造桃板著户，谓之仙木。（《玉烛宝典》曰：像郁垒山桃树，百鬼畏之也。）
　事对
　【上日 首祚】《尚书》曰：正月上日，受终于文祖。孔安国注云：上日，朔日也。王羲之《月仪书》曰：日往月来，元正首祚，太蔟告辰，微阳始布。罄无不宜，和神养素。
　【四始 三元】《汉书》曰：正月朔岁首立春，四时之始。又曰：历者序四时之端，正分至之节，故圣人考历数以正三元。此圣人知命之术。
　【履端 正始】臧荣绪《晋书》曰：熊远议曰：“履端元日，正始之初，有识之士，于是观礼乐，荣耳目之观，崇玩弄之好。”
　【开元 肇祚】沈约《宋书》曰：《南郊乐登歌》曰：“开元首正，礼具乐举，六典联事，九官列序。”何充贺正表曰：璇衡运周，元正肇祚，伏惟陛下应乾纳佑，与天同休。
　【降祉 纳佑】王沈贺正表曰：三辰改运，元正肇祚；自天降祉，如日之升。纳佑见肇祚注。
　【百福 万寿】冯衍铭曰：元正上日，百福孔灵。王肃贺正仪曰：元正首祚，璇玑改度，伏称万寿。
　【折松 索苇】董勋答问曰：岁首祝椒酒而饮之，以椒性芬香，又堪为药，又折松枝。男七女二七，亦同此义。宗懔《荆楚岁时记》曰：正月一日，是三元之日，贴画鸡户上，悬苇索于其上，插符其傍，百鬼畏之。
　【磔鸡 放雀】沈约《宋书》曰：旧时岁朔，常设苇荚桃梗，磔鸡于宫及百寺之门，以禳恶气。裴玄《新语》曰：正朝，县官杀羊，悬其头于门，又磔鸡以之。《孔丛子》曰：邯郸人以正朝献雀于赵王，而缀以五采，王大悦。申叔以告子顺，子顺曰：“正朝放之，示有生也。”
　【桃梗 椒觞】桃梗见上磔鸡注。崔《四民月令》曰：正月之朔，是谓正日。躬率妻孥，洁祀祖祢。及祀日，进酒降神毕，乃室家尊卑，无大无小，以次列于先祖之前。子妇曾孙，各上椒酒于家长，称觞举寿，欣欣如也。
　【本三统 崇百礼】《白虎通》曰：正朔有三何，本天有三统，谓之三微月也。三微者何谓也？阳气始施，黄泉万物始动，微而未著。周处《风土记》曰：月正元日，百礼兼崇。
　赋
