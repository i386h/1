<!-- { "loadSidebar": true } -->
　【四术 三善】《礼记》曰：乐正崇四术，立四教，顺先王诗书礼乐以造士。王太子王子，群后之太子，卿大夫元士之适子，国之俊选，皆造焉。又曰：世子齿于学，故父在斯为子，君在斯为臣，居子与臣之节，所以尊君亲亲也。故学之为父子焉，学之为君臣焉，学之为长幼焉。行一物而三善皆得者，唯世子而已。
　【玉裕 金声】陆士衡《侍皇太子宣猷堂诗》曰：茂德川沈，天姿玉裕。潘尼皇太子《释奠颂》曰：尊道让齿，降心下问；响以金声，光以玉润。
　【五称 三至】《周书》曰：灵王太子，幼而聪明。晋平公使叔誉于周，见太子晋，与之言，五称而三穷。《礼记》曰：文王之为世子，朝于王季日三，鸡初鸣而至于寝门外，问内竖之御者曰：“今日安否何如？”内竖曰：“安。”文王乃喜。及日中又至，亦如之；及暮又至，亦如之。
　【汉幄 周寝】范晔《後汉书》曰：时天下垦田，多不以实，诏下州郡检覆其事。帝见陈留吏牍上书云：“颍川、弘农可问，河南、南阳不可问。”帝诘吏，抵言于长寿街得之。时明帝为东海公，年十二，在幄后，言曰：“吏受郡敕，欲以垦田相妨耳。”帝曰：“何故言河南、南阳不可问？”对曰：“河南帝城多近臣，南阳帝乡多近亲，田宅逾制，不可为准。”诘问，如明帝对。周寝见三至注。
　【寝门 驰道】寝门见三至注。《汉书》：孝成皇帝，元帝太子也。宣帝爱之。字曰太孙。初居桂宫，上尝急召。太子出龙楼门，不敢绝驰道，西至城门，得绝乃度。上以迟问其故，以状对。上大悦，乃著令太子得绝驰道。
　【尝药 省膳】《礼记》曰：太子朝夕至于寝门外，问于内竖曰：“今日安否何如？”若内竖言疾，则太子亲齐玄冠而劝膳。宰之馔，必敬视之；疾之药，必亲尝之。《汉仪》曰：皇太子五日一至台，因坐东厢，省视膳食。
　【齿胄 问竖】《礼记》曰：世子齿于学，国人观之曰：“将君我而与我齿让，何也？”曰：“有父在则礼然。”又曰：“王太子王子，群后之太子，卿大夫元士之适子，凡入学以齿。”问竖见三至注。
　【春诵夏弦 抚军监国】《礼记》曰：凡学，世子学士以时春诵夏弦，太师诏之。《左传》曰：晋侯使太子申生伐东山皋落氏。里克谏曰：“太子奉冢祀社稷之粢盛，以朝夕视君膳者也，故曰冢子。君行则守，有守则从；从曰抚军，守曰监国，古之制也。”已上并是太子才德。
　【问杜 礼荀】《晋中兴书》曰：杜夷，字行齐，为儒林祭酒。皇太子凡三至夷舍，执经问义。《魏志》曰：文帝在东京，太祖谓曰：“荀公达人之师表，汝当尽礼敬之。”攸曾病，太子问病，独拜于床下。
　【郑书 刘易】《汉书》曰：初元中立皇太子，博士郑宽以《尚书》授太子。《续汉书》曰：刘昆少学施氏易。明帝为太子，以《易》入授。
　【卞赋 温箴】卞兰《赞太子赋》曰：切见所作典论及诸赋颂，沉思泉涌，华藻云浮；听之忘味，奉读无倦。《晋中兴书》曰：温峤拜太子中庶子，数规谏讽议，又献侍臣箴，甚有补益。
　【二疏 四皓】《汉书》曰：地节三年立皇太子，疏广为太傅，兄子受为少傅。父子并为师傅，朝廷以为荣。在位五岁，上疏乞骸骨，上许之。大夫故人祖道东都门外，道路观者曰：“贤哉二大夫。”《史记》曰：高祖欲易太子，留侯谏不听。及宴置酒，太子侍，东园公、里先生、绮里季、夏黄公从太子，年皆八十余，须眉皓白，上怪之。四人前对，各言姓名。上大惊曰：“烦公等卒调护太子。”
　【四友 六傅】《吴志》曰：孙登，字子高，权称尊号，为皇太子。铨简秀士，以为宾友。诸葛恪为左辅，张休为右弼，顾谭为辅正，陈表为翼正都尉，是为四友。《晋公卿礼秩》曰：愍怀立东宫，乃置六傅，省尚书事。始置詹事丞。文书关由六傅公子闻，时号太子六友。
　【师友 宾客】《汉书》曰：疏广，字仲翁，为太子太傅。太子外祖父平恩侯许伯，以太子幼，使其弟舜监护太子家。上问广，广曰：“太子国储副。副君师友，必于天下英俊，不宜独亲外家。”又曰：卫皇后生戾生太子据。及冠就居，上为立博望苑，使通宾客。《西京杂记》曰：文帝为太子立思贤苑，以招宾客。
　【端士正人 司过亏膳】《大戴礼》曰：昔周成王幼，在襁褓之中，选天下孝悌、博闻、有道术者，以辅翼之，使与太子居处出入。故太子目见正事，耳闻正言，左右前后，皆正人也。又曰：太子既冠成人，免于保傅之严，则有司过之吏，亏膳之宰。太子有过，吏必书其过，而宰彻其膳。已上太子辅翼。
　赋
　【魏卞兰《赞述太子赋》】明明太子，既睿且聪；博闻强记，圣思无双。猗猗左右，如虎如龙；八俊在侧，傍无讠叟凶。富不忘施，尊而益恭；研精书籍，留思异同。建计立议，廓然发蒙。天下延颈，歌颂德音；闻之于古，见之于今。深不可测，高不可寻；创法万载，垂此休风。
　诗
　【梁刘孝威《奉和太子诗》】太子天下本，元良万邦贞。周朝推上嗣，汉代纪重明；前星涵瑞彩，氵存雷扬远声。三善传乐正，百行纪司成；九流通已辨，七经咸所精。博闻强子政，高才凌长卿；礼尊逾屈己，德盛益卑情。仙气贻钟相，儒道推桓荣；延贤博望苑，视膳长安城。园绮随金辂，浮丘侍玉笙；智囊前敛笏，端士后垂缨。九仙良所重，四海更东倾；班输同策乘，甲馆齐蓬瀛。
　【徐陵《同江詹事登宫城南楼诗》】元良居上德，率土被中孚；汉幄朝无怠，周门夕复趋。桓经既受业，贺拜且尊儒；壮志皆风雅，高文会斗枢。铿锵叶舞蹈，烂等琨瑜；沟水渐雄伯，漳川仰大巫。鲍鱼宁入俎，钓鳖匪充厨；叔誉恒词屈，防年岂滥诛。
　【江总《宴乐堂应令诗》】肃城通甲观，承华启画堂；北宫降恩赏，西园度羽觞。殊私奉玉裕，终宴在金房；庭晖连树彩，檐影接云光。仙如伊水驾，乐似洞庭张；弹丝命琴瑟，吹竹动笙簧。庸疏滥应阮，衰朽恧连章。
　【虞世南《追从銮舆夕顿戏下诗》】重轮依紫极，前耀奉丹霄；天经恋宸，帝命扈仙镳。乘星开鹤禁，带月下虹桥；银书含晓色，金辂辅晨飚。雾彻轩营近，尘暗斗城遥；莲花分秀萼，竹箭下惊潮。抚已渐能干，承恩集凤条；摇山盛风乐，抽简荐从谣。
　【褚亮《奉和禁苑饯别应令诗》】大蕃初锡瑞，出牧迩皇京；暂以绿车重，言承朱传荣。舒桃临远骑，垂柳映军营；惠化宣千里，威风动百城。禁{御}芳嘉节，神襟饯送情；金辂催别景，玉管切离声。野花开更落，山鸟ミ还惊；微臣夙多幸，薄宦奉储明。钓台渐作赋，伊水滥闻笙；怀德良知久，酬恩识命轻。
　【韩王元嘉《奉和周太子监守违恋诗》】乾象开层构，离明启少阳；卜征从献告，守器属元良。逖矣凌周诵，遥哉掩汉庄；好士倾南洛，多才盛北场。地分丹岭，途间白云乡；储诚虔晓夕，宸爱积炎凉。珠璧连霄汉，万物仰重光。
　【薛元超《和周太子监守违恋诗》】储禁铜扉启，宸行玉遥；空怀寿街吏，尚隔寝门朝。地首瞻龙戟，尘外想鸾镳；飞文映仙榜，沥思叶神飚。帝念纡苍陛，乾文焕紫霄；归塘横笔海，平圃振词条。欲应重轮曲，锵洋韵九韶。
　诏
　【梁武帝《立昭明太子诏》】朕属当期运，系迹前王，所以长代流祚，垂之万叶，百辟咸以元良之寄，有国莫先，自昔哲后。降及近代，莫不立储树嫡，守器承祧。及旁挹群议，远惟七百，建兹蒙稚，仰副宗礻方；承华肇开，崇贤克永，无疆之庆，非独在余。恩沾渥泽，被之遐迩。
　【又《立晋安王为太子昭》】非至公无以王天下，非博爱无以临四海，所以尧禅舜让，惟德是与；文王舍伯邑考而立武王，格于上下，光于四表。今岱宗牢落，天步艰难，淳风犹郁，黎民未。自非克明克哲，允文允武，岂能荷神器之重，嗣龙图之尊？晋安王纲，德行内敏，威惠外宣，群后归美，率士宅心，可立纲为皇太子。庶百年胜残，方流余庆，必世后仁，永固洪业。
　【後魏温子升《庄帝生皇太子赦诏》】有国三善，事属元良；本枝百世，义锺继体。朕应天纂命，握图受；景祚惟新，卜年以永。令月吉辰，皇子诞育；彩云映日，神光照殿。方开博望，将起龙楼；远近同欢，人神共悦。
　表
　【宋谢庄庆《太子元服上至尊表》】伏惟皇太子殿下：明两承乾，元良作贰；抗法迁身，英华自远。乐以中，礼以治外；三善克茂，德成教尊。今日吉辰，昭加元服。对灵祗之望，俦上庠之欢，率天罄世，莫不载跃。
　【又《太子元服上太后表》】离景承震，枢光陪极；毓问东华，飞英上序。乐正歌风，司成颂德；清明神镜，温文在躬。练日简辰，昭备元服。懋三王之教，属少海之重。
　【梁沈约《为太子谢初表》】臣实蒙稚，温文以阙，不闲三善之训，未习四学之仪。虽问安内竖，因心自发，而视膳寝门，未任再至；乃降皇慈，夙膺盛典，贰体宸极，守器宗祧。顾循幼志，如临冰壑。
　【梁简文帝《上昭明太子文集别传等表》】若夫正少阳之位，主承祧之则，口实为美，唯称启诵，自兹厥后，罕或闻焉。昭明太子，禀仁圣之资，纵生知之量，孝敬兼极，温恭在躬。明月西流，幼有文章之敏；羽龠东序，长备元良之德。非假二疏，宁劳四皓。虎贲恧其经学，智囊惭其调护，岂止博望延宾。寿春能赋，问疑枣据，书戒凭陵而已哉。玉折何追？星靡续，地尊虢嗣，外阳之术无徵。位比周储，缑山之驾不返；臣以不肖，妄作明两，出入铜龙，瞻仰故实，思所揄扬盛轨。宣记德音，谨撰昭明太子别传文集。请备之延阁，藏诸庙内；永彰茂实，式表洪微。
　【周王褒《为百僚请立太子表》】臣闻：氵存雷居震，春方应守器之礼；明两作离，少阳纂重晖之业。是以三善昭德，载祀之祚克昌。一有元良，国贞之图永固。至于轩辕得姓，高阳才子，上嗣伫贤，前星虚位。鲁国公ど，亲居元子，属当储贰，具僚仰则，列辟式瞻。臣等参议，请立为皇太子。事崇监抚，教资审谕，问安寝门，视膳天幄。
　箴
