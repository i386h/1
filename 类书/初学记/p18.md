<!-- { "loadSidebar": true } -->
　【梁简文帝《三日曲水诗序》】窃以周成洛邑，自流水以禊除；晋集华林，同文轨而高宴，莫不礼具义举，沓矩重规，昭动神明，雍熙钟石，是节也。上巳属辰，余萌达壤；仓庚应律，女夷司候，尔乃分阶树羽，疏泉泛爵，兰觞沿溯，蕙肴来往。宾仪式序，盛德有容；舞艳七盘，歌新六变。游云驻彩，仙鹤来仪；都人野老，云集雾合；结轸方衢，飞轩照日。
　○ 五月五日第七　　　　叙事
　周处《风土记》曰：仲夏端午，烹鹜角黍，（注云：端，始也，谓五月五日。）进筒粽，（《续齐谐记》曰；屈原五月五日自投汨罗而死。楚人哀之，每至此日，以竹筒贮米，投水祭之。汉建武年，长沙欧回，见人自称三闾大夫，谓回曰：“见祭甚善，常苦蛟龙所窃，可以菰叶塞上，以彩丝约缚之，二物蛟龙所畏。”）一名角黍，（《风土记》曰：以菰叶裹粘米，以象阴阳相包裹未分散。）一名；（亦作粽。）造百索系臂，（《风俗通》曰：五月五日，以五彩丝系臂者，辟兵及鬼，令人不病温。又曰：亦因屈原。）一名长命缕，一名续命缕，一名辟兵缯，一名五色缕，一名五色丝，一名朱索。又有条达等织组杂物，以相赠遗。（《孝经 援神契》曰：仲夏茧始出，妇人染练，咸有作务。《玉烛宝典》云：此节备拟甚多，其来尚矣。又有日月星辰鸟兽之状，文绣金缕帖画，贡献所尊。《古诗》云：绕臂双条达。）采艾悬于户上，（《玉烛宝典》云：以禳毒气。《荆楚岁时记》曰：宗则字文度，常以五月五日未鸡鸣时采艾，见似人处揽而取之，用灸有验。是日竞采杂药。《夏小正》：此月蓄药，以蠲除毒气。）蹋百草，（《荆楚岁时记》曰：四人并蹋百草，今人又有斗百草之戏。）竞渡。（《荆楚岁时记》曰：俗谓是屈原死汨罗日，伤其死所，并命将舟楫以拯之，至今为俗。又，《越地传》云：起于越王勾践。）是月俗多，禁忌盖屋及暴荐席。（《风俗通》云：五月盖屋，令人头秃。又《异苑》云：新野庾家，尝以五月暴席。忽有一小儿死于席下，俄失所在。其后女子遂亡。相传弥以为忌。此二事通五月之事，今附于此。董勋《问礼俗》曰：五月俗称恶月，俗多六斋放生。按《月令》：仲夏阴阳交，死生分；君子斋戒，正声色，节嗜欲。）
　事对
　【祭屈 祠陈】祭屈已见上叙事中。谢承《後汉书》曰：陈临为苍梧太守，推诚而理，导人以孝悌，临徵去。后本郡以五月五日祠临东城门上，令小童洁服舞之。
　【朱索 赤符】司马彪《续汉书》曰：五月五日，朱索五色为门户饰，以止恶气。《抱朴子》曰：或问辟五兵之道，答以五月五日作赤灵符著心前。
　【采术 角黍】《养生要集》曰：术，味苦小温，生汉中南郑山谷，五月五日采之。周处《风土记》曰：仲夏端午，烹鹜角黍。范汪《祠制》曰：仲夏存角黍。
　【浴兰 悬艾】《大戴礼》曰：五月五日，蓄兰为沐浴。《楚辞》曰：浴兰汤兮沐芳蕙。宗怀《荆楚记》曰：五月五日，荆楚人并蹋百草，采艾以为人，悬门户上，以攘毒气。故师旷占曰：岁多病则艾草先生也。
　【厌兵缯 续命缕】裴玄《新语》曰：五月五日，集五彩缯，谓之辟兵。应劭《风俗通》曰：五月五日续命缕，俗说益人命。
　诗
　【梁王筠《五日望采拾诗》】裁缝逗早夏，点画守初晨；绡纨既妍媚，脂粉亦香新。长彩表良节，命缕应喜辰；结芦同楚客，采艾异诗人。折花竞鲜彩，拭露染芳津；含娇起斜ツ，敛笑动微。献依洛浦，怀似江滨；须待恩光接，中夜奉衣巾。
　【北齐魏收《五日诗》】麦氵京殊未毕，蜩鸣早欲闻；喧林尚黄鸟，浮天已白云。辟兵书鬼字，神印题灵文；因想苍梧郡，兹日祀陈君。
○ 伏日第八
叙事
　《历忌释》曰：四时代谢，皆以相生。立春木代水，水生木；立夏火代木，木生火；立冬水代金，金生水；至于立秋，以金代火，金畏火，故至庚日必伏。庚者，金也。（《阴阳书》曰：从夏至后第三庚为初伏，第四庚为中伏；立秋后初庚为后伏，谓之三伏，曹植谓之三旬。）《史记》曰：秦德公始为伏祠。《荆楚岁时记》曰：伏日进汤饼，名为辟恶。
　事对
　【金藏 火升】《历忌释》曰：伏者何也，金气伏藏之日。夏侯湛《大暑赋》曰：三伏相仍，徂暑彤彤；上无纤云，下无微风。扶桑以增贲，大火晔其南升。
　【秦祠 汉择】《史记》：秦德公始为伏祠。按《汉书》：高帝分四郡之众，用良平之策，还定三秦，席卷天下，盖君子所因者本也。论功定封，加金帛，重复宠异，令自择伏日，不同凡俗。
　【亢阳 徂暑】王彪之《井赋》曰：三伏焦暑，亢阳重授，轻飚不扇，纤云不覆。徂暑已见上火升注中。
　【劳酒 荐瓜】《汉书》曰：杨恽《报孙会宗书》曰：田家作苦，岁时伏腊，烹羊炮羔，斗酒自劳。崔《四民月令》曰：初伏荐麦瓜于祖祢。
　【赐东方 祠黄石】《汉书》曰：东方朔为郎，伏日诏赐诸郎肉。朔独拔剑割肉，谓其同官曰：“伏日当早归，请受赐。”即怀肉而去。上问朔曰：“赐肉不待诏而去，何也？”上令自责。朔曰：“受赐不待诏，何无礼也？拔剑割肉，一何壮也？割之不多，又何廉也？归遗细君，又何仁也？”上笑曰：“令生自责，而反自誉。”复赐酒一卮，肉百斤，遗细君。《史记》曰：张子房始所见《下邳圮上老父与太公书》者。后十三年，从高祖过济北，果见谷城山下黄石，取而宝祠之。留侯死，并黄石葬，每上冢伏腊祠黄石。
　诗
　【程晓《伏日诗》】平生三伏时，道路无行车；闭门避暑卧，出入不相过。今世衤能衤戴子，触热到人家；主人闻客来，蹙奈此何。摇扇臂中疼，流汗正滂沱；传戒诸高明，热行宜见诃。
　【潘岳《怀县诗》】南陆迎修景，朱明送末垂；初秋启新节，炎景方赫曦。朝想庆云兴，夕迟白日移；挥汗辞中宇，登城临清池。凉风自远集，轻衿随风吹；灵圃曜华果，通衢列高椅。
○ 七月七日第九
叙事
　周处《风土记》曰：七月七日，其夜洒扫于庭，露施几筵，设酒脯时果，散香粉于河鼓、（《尔雅》曰：河鼓谓之牵牛。）织女，言此二星神当会。守夜者咸怀私愿，或云见天汉中有奕奕正白气，有耀五色，以此为徵应。见者便拜，而愿乞富乞寿，无子乞子。唯得乞一，不得兼求。三年乃得言之，颇有受其祚者。（吴均《续齐谐记》曰：桂阳城武下有仙道，忽谓其弟曰：“七月七日织女当渡河，吾向已被召。”弟问织女何事渡河，答曰：“暂诣牵牛。”世人至今云织女嫁牵牛是也。又傅玄《拟天问》曰：七月七日，牵牛织女会天河。）《荆楚岁时记》曰：七夕妇人结彩缕，穿七孔针，或以金银石为针。（宋孝武《七夕诗》曰：迎风披彩缕，向月贯玄针。）陈瓜果于庭中以乞巧，有喜子网于瓜上，则以为得。（《五王传》曰：宝后少小头秃，不为家人所齿，遇七月七日夜，人皆看织女，独不许后出。有光照室，为后之瑞。）崔《四民月令》曰：七月七日作麴，合蓝丸及蜀漆丸，暴经书及衣裳。（《竹林七贤论》曰：阮咸，字仲容。七月七日，诸阮庭中烂然，莫非锦绨。咸进总角，乃竖长竿，标大布犊鼻于庭中，曰：“未能免俗，聊复尔耳。”）
　事对
　【泛星 飞月】谢庄《七夕咏牵牛》曰：容裔泛星道，逶迤济烟浔。颜延之《织女赠牵牛诗》曰：婺女丽经星，娥栖飞月。
　【乘鹤 奔龙】《列仙传》曰：王子乔见桓良曰：“告我家，七月七日，待我缑氏山头。”果乘白鹤山头，望之不得到，举手谢时人，数日而去。谢惠连《七夕咏牛女诗》曰：留情顾华寝，遥心逐奔龙。
　【天路 星河】徐爰《咏牛女诗》曰：结彩彪天路，颓芳菲灵台。王鉴《七夕观织女诗》曰：隐隐丘千乘，阗阗越星河。
　【云川 汉渚】王微《七襄怨诗》曰：藻帐越星波，玉饰渡云川。颜测《七夕连句诗》曰：云扃息游彩，汉渚起遥光。
　【凤舄 鹤盖】《汉武帝内传》曰：七月七日，西王母降武帝，戴太真晨缨之冠，履玄琼凤文之舄。刘桢《鲁都赋》曰：素秋二七，天汉指隅；日暮宴罢，车骑就衢；盖如飞鹤，马如游鱼。
　【羽车 云辇】《神仙传》曰：吴蔡经去家时已老，还更少壮，头发皆黑。语家中言：“七月七日王君当来。”至期日王方平果来，乘羽车，驾五龙。《汉武帝内传》曰：帝登寻真之台斋，到七月七日夜，忽见天西南如白云起，郁郁直来趋宫后。顷西王母至，乘紫云之辇。
　【九光灯 百子池】《汉武帝内传》曰：七月七日，乃扫除宫掖之内，张云锦之帷，燃九光微灯。夜二唱后，西王母驾五色之班龙上殿。《西京杂记》曰：戚夫人侍高祖，至七月七日，临百子池。
　【青鸟来 赤龙至】《汉武故事》曰：七月七日，上于承华殿斋正中，忽有一青鸟从西而来，集殿前。上问东方朔，朔曰：“此西王母来。”有一青鸟如乌，侍王母傍。《列仙传》曰：陶安公者，六安铸冶师也。一朝火散上，紫色冲天，安公伏冶下求哀。须臾有朱雀止冶上，曰：“安公冶与天通，七月七日迎汝以赤龙。”至，安公骑之东南上。
　赋
　【南齐谢《七夕赋》】金祗司矩，火曜方流，素钟登御，夷则鸣秋。朱光既剑敛，凉云始浮，盈夕露之蔼蔼，升夜月之悠悠。步广庭而延睐，属天媛而淹留。嗟斯灵之淑景，招好仇于服箱；靥白玉而为饰，霏丹霞而为裳。回龙驾之容裔，乱凤管之凄锵；轼帝车而捐，凌天津而上翔。怅汉渚之夕涨，欣河广之既梁；嗟阑夜而难永，泣会促而怨长。忌纤阿之方驾，吝长庚之未光；抚鸣琴而修浩，浣安歌而自伤。歌曰：月殿清兮桂觞酬，云幄静兮香风浮；龙镳蹀兮玉銮整，眷星河兮不可留。
　【隋庾信 七夕赋】兔月先上，羊灯次安；睹牛星之睢景，视织女之阑干。于是秦娥丽妾，赵艳佳人，窈窕名燕，逶迤姓秦，嫌朝装之半故，怜晚拭之全新。此时并舍房栊，共往庭中。缕条紧而贯矩，针鼻细而穿空。
　诗
　【《古诗》】迢迢牵牛星，皎皎河汉女；纤纤擢素手，轧轧弄机杼。终日不成章，泣涕零如雨；河汉清且浅，相去复几许；盈盈一水间，脉脉不得语。
　【晋潘尼《七月七日侍皇太子宴玄圃园诗》】商风初授，辰火微流；朱明送夏，少昊迎秋。嘉木茂园，芳草被畴；于是我后，以豫以游。
　【宋南平王刘铄《七夕咏牛女诗》】秋动清风扇，火移炎气歇；广檐含夜阴，高轩通夕月。安步巡芳林，倾望极云阙。组幕萦汉陈，龙驾凌宵发；沉清未申写，飞光已飘忽。来对眇难期，今叹自兹没。
