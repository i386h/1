<!-- { "loadSidebar": true } -->
　　【蔗一节 梨三箱】邓德明《南康记》曰：雩都县土壤肥沃，偏宜甘蔗，味及彩色，余县所出无。一节数十碎，郡以献御。魏武帝尝为兖州牧，上书曰：山阳郡美梨，谨献甘梨三箱
　　【丹砂 玄玉】《周书》曰：成王时，四夷来贡。卜卢人西南之蛮，丹砂所出。《尚书 大传》曰：夏成五服，外薄四海，主诸灵龟阴谷玄玉。郑玄注：所贡物。
　　【白鹇 丹鹄】葛洪《西京杂记》曰：闽越王献高祖白鹇各一双，高祖大悦，厚报使者。王子年《拾遗记》曰：涂修国献青鸟丹鹄。各一雄一雌。
　　【然芳苡 置蒡苔】郭子横《洞冥记》曰：元鼎元年，起招仙门于阁上，然芳苡灯。此草形如麻，奔卢国来献。王子年《拾遗记》曰：晋惠帝时，祖梨国贡蒡苔，色如金萦。丛如鸡卵，投水中，蒡延波澜之上如火。宫人有幸者，以金苔赐之，置漆盘中，照烛满室，名曰夜月。
　　【桴苡 荃蘖】《周书》：成王时，康人献桴苡者，其实食之宜子。孔晁注曰：康从亦西戎之别，食芳苡即有身。郭子横《洞冥记》曰：光和元年，波国亦名波弋国，献神精香草：一名荃蘖，亦名春芜。一根而百条，其枝间如竹节柔软；其皮如丝，可为布，所谓春芜布。亦曰香荃，坚密如冰纨也。握之一片，满宫皆香。妇人带之，弥芬馥也。
　　【香橘 文瓜】杨孚《异物志》曰：橘为树，白华而赤实，皮既馨香，里又有美味。交趾有橘官长一人，秩三百石，主岁贡御橘。王逸《荔枝赋》曰：大哉圣皇，处乎中州，东野贡落疏之文瓜，南浦上黄甘之华橘。
　　【古黄马 兹白牛】《周书》曰：成王时，犬戎献文马。文马赤鬣缟身，目若金，名曰古黄之乘。孔晁注曰：犬戎，西戎之远者。又成王时，大夏献兹白牛。兹白牛，野兽也，牛形而象齿。孔晁注曰：大夏，西北戎也。
　　【合枝李 同心梨】葛洪《西京杂记》曰：初修上林苑，群臣远方各献异果，有合枝李。又段龟龙《凉州记》曰：吕光时，敦煌太守宋歆献同心梨。
　　【吉光裘 昆吾剑】东方朔《十洲记》曰：天汉三年，西国王使使献吉光裘。《列子》曰：周穆王征西戎，献昆吾之剑、赤刀，切玉如切泥。
　　【紫玉壶 青金镜】《交州杂记》曰：太康四年，林邑王范能献紫水精唾壶一口。《山海经》曰：堂夜之山多水玉。郭璞注：水玉即水精也。郭子横《洞冥记》曰：望蟾阁上有青金镜，广四尺。元光中，波国献此青镜，照见魑魅，百鬼不敢隐形。

　　诏
　　【梁沈约《酬荆雍义士献物者诏》】昔义举之初，人怀自竭，输赋罄产，同致厥诚，言稔一概，思有所酬。其雄、荆、郢三洲有献物助军国者，外可详加蠲报。
　　【中宗孝和皇帝《断进献奇巧制》】朕凝怀紫宙，涤想丹阙，考千古浇淳，稽百王之治乱。蒿宫柱，实兴国之清猷；玉席珠衣，乃危邦之弊化。朕自承天纂运，佩日披图；希齐鹜饮之年，原蹑鹑居之代。汉文提舄，少小留心，晋武焚裘，生平措意，顷为皇符肇建。宝宙初登，眷彼王公，多为进奉，莫不龙歌令节，蛟食芳辰。椒花献颂之时，菊蕊浮觞之日，或雕金镂玉，采六合之珍奇；或剪翠裁红，饰三春之草树。上行延纳，下务经求。ㄩ开纷纭，公私逼迫；升平欲济，蠹害非轻。言念于兹，深无所谓；即宜惩革，勿至因循。
　　
　　○ 荐举第四

　　叙事
　　《大戴礼记》曰：古者诸侯贡士，一适谓之好德，再适谓之贤，三适谓之有功，乃加九锡。不贡士，一则黜爵，再则黜地，三则黜爵地毕矣。（爵地俱削尽也。）《白虎通》曰：诸侯所以贡士于天子者，进贤劝善者也：天子聘求之者，贪义也。治国之道，得贤则治，失贤则乱。故月令季春之月，开府库，出币帛，周天下，勉诸侯，聘名士，礼贤者。有贡者复有聘者。以为诸侯贡士，庸者贡其身，盛德者贡其名。及其幽隐，诸侯所遗失，天子之所昭，故聘之也。《周官》：小司徒之职，三年则大比，考其德行道艺，而兴贤者能者。乡老及乡大夫，帅其吏与其众寡，以礼宾之，厥明，乡老及乡大夫群吏献贤能之书于王。王再拜受之，登于天府。内史贰之，退而以乡射之礼五物询众庶，此谓使人兴贤；出使长之，使民兴能，入使治之。《汉书》：博士官置弟子五十人，复其身。郡国县官有好文学，二千石谨察可当，与计偕诣太常，得受业如弟子。一岁皆辄谓能通年艺以上，补文学掌故，其高第，可以为郎中。太掌籍奏，即有秀材异等，辄以名闻。昭帝时，举贤良文学，增博士弟子员满百人。又岁谓甲科四十人为郎中，乙科三十人为太子舍人，丙科二十人补文学掌故。先是，又命列侯，中二千石，诸侯相，举贤良方正直言极谏之士，并令州察吏人有茂材异等，可为将相及使绝国者。命郡国举孝悌有行义闻于乡里者，令三辅太常举贤良。郡国举高第，自此而公卿大夫士吏，彬彬多文学之士，此荐举之制。

　　事对
　　【登庸 亮采】《尚书》曰：帝曰：“畴咨若时登庸。”《孔安国传》曰：畴，谁，庸，用也。谁能庶绩顺是事者，将登用之也。又曰：舜曰：“咨四岳，有能奋庸熙帝之载，使宅百揆，亮采惠畴。”
　　【荐白屋 扬紫庭】《韩子》曰：赵武荐四十六人于其君。及武之死也，四十六人皆就宾位，其无私德者若此。又曰：赵武以荐白屋之士管库者六十家。刘琨《荐任尤文》曰：伏见别驾从事任尤，识量简大，执心贞固。使琨得对扬紫庭，必能抚翼霜露，增崇台曜，任蒙亮采，以弘急贤之义。
　　【方正 孝廉】《汉书》：武帝诏曰：“丞相御史列侯二千石诸侯相，举贤良方正之士。”又武帝诏曰：“今诏书昭先帝圣绪，令二千石举孝廉，所以化元元，移风易俗也。”
　　【赍函 投板】陈寿益《部耆旧传》曰：严羽，字子翼，仕郡功曹，刺史辟为从事。郡举孝廉，曰：“大士贡名，下士贡身。赍函贡身，非高土也。辞孝廉，取吏部，除无锡长。”周斐《汝南先贤传》曰：黄穆，字子敬，安成人也，为郡主簿。忠上率下，朝迁肃清。太守荆寓举穆孝廉，乃荐让殷仲才，寓不听。遂怀板人见寓，曰：“若仲才者，六选之首也。而穆先之，适足以兴谤议。”便投板于内，出则卧病。寓知不可移，遂从之。
　　【利宾 充赋】《周易》曰：观国之光，利用宾于王。《汉书 晁错策》曰：下臣充赋。
　　【翘车 贲帛】《逸诗》曰：翘翘车乘，招我以弓。《尸子》曰：尧有建善之旌。《汉书》曰：以安车蒲轮征枚乘。《易》曰：束帛戋戋，贲于丘园。
　　【弓旌 蒲帛】并见上注。
　　【举直谏 进奇谋】《汉书》曰：武帝诏丞相御史，列侯中二千石诸侯相，举贤良方正直言极谏之士。又曰：魏无知既进陈平，汉王以为亚将。绛侯说之云：盗嫂受金。汉王疑，以让无知。对曰：“臣之所言者，能也；陛下所问者，行也。今有尾生孝已之行，而无益于胜败之数，陛下何暇用之乎？今楚汉相拒，臣荐奇谋之士，顾其计诚足以利国耳。盗嫂受金，安足疑也？”
　　【贡天朝 荐宰相】虞预《晋书》曰：何桢，字元干，为弘农郡守。有扬嚣生为县吏，桢一见便待经不臣之礼，遂贡之天朝。《赵穆别传》曰：汲郡修武赵君，年三十七，四荐宰相不就，元康三年，太守羊伊以为四科之贡，宜尽国美；遂扶与激喻，以光岁贡。
　　【式百寮 化九服】范晔《後汉书》曰：尚书陈忠上疏荐刘恺曰：“伏见前司徒刘恺，频厉二司，举动得礼；以疾致仕，进退有度，百寮景式，海内归怀。又，何法盛《晋中兴书》曰：桓温上疏荐谯秀曰：“窃闻巴西谯秀，植彩贞固，抱德肥遁；若蒙蒲帛之征，足以镇静颓风，轨训嚣俗，幽遐仰流，九服知化。”
　　【丹墀珥笔 紫宫论道】杜预《举贤良方正表》曰：按苏赞布行于草野，著德于闾阎；放心直意，若得珥笔丹墀；推访格言，必有谔谔匪躬之节。陆云《荐张瞻文》曰：若得言论，端委太学；错总艺文，垂缨玉陛。论道紫宫，诚帝宫之瑰宝，清庙之伟器。
　　【增晖日月 垂光虹霓】司马彪《续汉书》曰：陈蕃、胡广上疏荐徐孺子等曰：“伏见处士豫章徐孺子，彭城姜肱，德行纯备，著于人听。若使擢登三事，协亮天工，必能翼宣盛美，增辉日月矣。”孔融《荐祢衡表》曰：伏见处士祢衡，淑质贞亮，英才卓荦。若得龙跃天衢，凤奋云汉，垂光虹霓，足以昭近署之多士。

　　诗
　　【梁刘溉等《仪贤堂监策秀才连句诗》】雄州试异等，扬庭乃专对；顾学类括羽，奇文若锦缋。（刘溉）滋兰成秀畹，照车光赤；摄官恶簪带，疲こ谢名辈。（户舜）乙奏饮余列，甲科光往载；深奇无绝纵，孙董有遗概。（伏挺）春风涵宛转，迟光乍明昧；列秀继中筵，群才盛皇代。（王莹）如纶疾影响，裁蒲启朦昧；雕龙既已彰，青紫行当佩。（王）褒然既玉响，高餐亦兰粹；广川良易追，淄水非难配。贡士光相门，搜贤尽幽塞；善说理无穷，借书心靡诲。来彦名东西，翼亮更出内；康哉信在今，伊余事耕耒。

　　诏
　　【梁任《求荐士诏》】夫进贤茂赏，蔽善明罚，前王盛则，咸必由之。朕纂统鸿业，寅畏大宝；思求俊异，协赞雍熙。厉听九功，物色舆皂，而白驹盈谷，苌楚未刈，是以临朝永叹。日昃伊伫，便可博询卿士，各举所知。将量才授能，擢以不次，庶同则哲之明，副朕急肾之意。
　　【隋江总《举士诏》】尧施谏鼓，禹拜昌言，求之异等，久著前册。举以滞淹，复闻昔典，斯乃治道之深规，帝王之切务。朕以寡昧，恭承鸿绪，未明虚已，日旰增怀。百拨多紊，四聪弗达。思闻赛谔，采其默语；三公已下，各荐所知。傍询管库，爰及舆皂；一介有能，片言可用。朕亲听览，伫兹启沃。

　　表
　　【沈约《举胡元秀表》】窃惟经邦御远，虽待大贤；摧锋犯镝，亦资小用。伏见钱塘新成主胡元秀，早岁丘驰，意干强果，矛盾之用，气凌百夫。若置之六师之间，处之一旅之上，必能前奋犷敌，却沮强胡。臣实弱懦，不窥武节，昧妄轻言，伏怀悚惧。
　　
　　○ 奉使第五

　　叙事
