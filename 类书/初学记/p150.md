<!-- { "loadSidebar": true } -->
　　【忘忧 解思】束《发蒙说》曰：萱草可以忘忧。张华《博物志》曰：《神农经》曰：中药养性，谓合欢蠲忿，萱草忘忧也。王朗《与魏太子书》：不遗惠书，所以慰沃；奉读欢笑，以藉饥渴。虽复萱草忘忧，皋苏释劳，无以加也。

　　赋
　　【梁徐勉《萱草花赋》】览诗人之比兴，寄草木以命词；惟平章之萱草，欲忘忧而树之。爰有幽忧，庭闲志静；高木列其阴，兰芳糅其影。玩丛葩之争芬，悦群根之竞颖。或开红而散紫，咸{芬土}于上春；信兹华之独秀，投金质于炎辰。既耀色以祛晦，亦含香而可均；不恃合欢之木，舞俟孙枝之筠。同芰荷于阑暑，及蝉露乎首。其叶四垂，其跗六出，亦曰宜男，加名斯吉。华而不艳，雅而不质；随晦明而舒卷，与风霜而荣悴。笑杜蘅与揭车，何众汇之能匹。

　　诗
　　【隋阳休之《咏萱草诗》】开跗幽涧底，散彩曲堂垂；优柔清露湿，微穆惠风吹。朝朝含丽景，夜夜对华池。
　　【隋魏彦深《咏阶前萱草诗》】绿草正含芳，霍靡映前堂；带心花欲发，依笼叶已长。云度时无影，风来乍有香；横得忘忧号，余忧遂不忘。
　　
　　○ 萍第十五

　　叙事
　　《尔雅》曰：苹，萍也，（郭璞曰：江东谓之藻。）其大者。周处《风土记》曰：萍，芹菜之别名也。《吕氏春秋》曰：菜之美者，昆仑之焉。《礼记》曰：季春之月，萍始生。《淮南子》曰：萍树根于水，木树根于土。《淮南万毕术》曰：老血变为萍。（聚血之精至黄泉。）《本草》曰：水萍一名水华，味辛寒，治暴热身痒。下水气，乌须发，久服轻身，生雷泽。

　　事对
　　【浮水无根 渡江得实】许慎《说文》曰：苹，萍也。无根，浮水而生。《家语》曰：楚王渡江得萍实，大如斗，赤如日。剖而食之甜如蜜。
　　【生水泽 寄清池】《本草经》曰：水萍一名水华，味辛寒，生池泽水上。疗暴热身痒，下水气，胜酒。何晏诗曰：转蓬去其根，流飘从风移；芒芒四海途，悠悠焉可弥。愿为浮萍草，托身寄清池；且以乐今日，其后非所知。
　　【色青 华白】《范子 计然》曰：水萍出三辅，色清者善。《吴氏本草》曰：水萍一名水廉，生池泽水上。叶圆小，一茎一叶，根入水。五月华白，三月采，日干之。
　　【共祭祀 羞王公】《毛诗》曰：采，大夫妻能循法度，则可以承先祖，共祭祀。《左传》曰：蘩蕴藻之菜，可羞于王公。

　　赋
　　【西晋夏侯湛《浮萍赋》】步长渠以游目兮，览随波之微草；纷漂氵敝以澄茂兮，羌孤生于灵沼。因纤根以自滋兮，乃逸荡乎波表；散圆叶以舒形兮，发翠彩以含缥。荫修鱼之华鳞兮，翳兰池之清潦。既澹淡以顺流兮，又雍容以随风；有缠薄于崖侧兮，或回滞乎湍中。纷上下而靡常兮，漂往来其无穷。仰熙阳曜，俯凭绿水；停不安处，行无定轨。流息则宁，涛扰则动；浮轻善移，势危易荡。似孤臣之介立，随排挤之所往。内一志以奉朝兮，外结心以绝党；萍出水而立枯兮，士失据而身枉。睹斯草而慷慨兮，固知直道之难爽。

　　诗
　　【南齐刘绘《咏萍诗》】可怜池内萍，氛氲紫复青；巧随浪开合，能逐水低平；微根无所缀，细叶讵须茎；漂泊终难测，留连如有情。
　　【庾肩吾《赋得池萍诗》】风翻乍青紫，浪起时疏密；本欲叹无根，还惊能有实。
　　
　　○苔第十六

　　叙事
　　周处《风土记》曰：石发，水苔也。青绿色，皆生于石也。《尔雅》曰：{艹潭}，石衣也。（郭璞曰：水苔也。一名石发。）又《广雅》曰：石发，石衣也。《说文》曰：苔，水衣也。沈怀远《南越志》曰：海藻一名海苔，或曰海罗。生研石上。《广志》曰：空室无人行则生苔藓，或青或紫。一名圆藓，一名绿钱。

　　事对
　　【石发 水衣】《尔雅》曰：{艹潭}，石衣也。郭璞注云：水苔也，一名石发，江东食之。张揖《广雅》曰：石发，石衣也。许慎《说文》曰：苔，水衣也。
　　【没阶 生阁】王智深《宋纪》曰：王微，字景玄，太保弘之弟子也。吏部尚书江湛爱其才用，举为吏部郎。陈病笃不受，因以与湛书告绝。足不逾阈，十有余载，栖迟于环堵之室，苔草没阶。谢庄《月赋》曰：陈思王初丧应刘，端忧多暇。绿苔生阁，芳尘凝榭，悄焉疚怀，弗怡中夜。

　　赋
　　【梁江淹《青苔赋》】余凿山楹为室，有青苔焉。意之所之，故为是作。嗟青苔之依依兮，无色类而可方；必居闲而就寂，似幽意而深伤。故其处石，则松栝交阴，泉雨长注；横涧俯视，崩壁仰顾。悲凹险兮，唯流水而驰骛，遂能屈上生，班驳下布，异人贵其贞精，道士悦其回趣。咀松屑以高想，捧丹经而永慕。若其在水，则镜带湖沼，锦匝池林，春塘秀色，阳鸟好音。青郊未谢兮白日照，路贯千里兮绿草深；乃生水而摇荡，遂出波而沉淫。假青条兮葱翠，借黄华兮舒金。游梁之客，徒马疲而不能去；兔园之女，虽蚕饥而不自禁。寂兮如何？苔积网罗。视青蘼之杳杳，痛百代兮恨多，故其所诣，哀以情起。感以怨来，魂虑断绝，精念徘徊。睹彼木兰与豫章，既中绳而获夭；及薜荔与蘼芜，又怀芬而见表。至哉青苔之无用，吾孰知其多少。

　　诗
　　【梁沈约《咏青苔诗》】绿阶已漠漠，泛水复绵绵；微根如欲断，轻丝似更联。长风隐细草，深堂没绮钱；萦郁无人赠，葳蕤徒可怜。　
　　卷二十八 果木部
　　
　　○　李第一

　　叙事
　　许慎《说文》曰：李，果也，从木子声。杼，古文李。《尔雅》曰：休无实李，（郭璞注曰：一名赵李。）座接虑李。（今之麦熟李。）驳赤李，桃李丑核，枣李，曰之。（孙炎曰：桃李类皆核之去柢也。）《西京杂记》曰：汉武初修上林苑，群臣远方各献名果，树有朱李、黄李、紫李、绿李、青李、绮李、青房李、车下李、颜回李、合枝李、羌李、燕李、猴李。《汉武内传》曰：李少君谓武帝：溟海枣大如瓜，钟山之李大如瓶；臣以食之，遂生奇光。陆《邺中记》曰：华林园有春李，冬华春熟。《盐铁论》曰：桃李实多者，来岁为之穰，《本草》曰：李根治疮，服其花，令人好颜色。凡李实，熟食之皆好。除固热，调中，食之。不可合雀肉食，又不可临水上啖之。李皮水煎，含之治齿痛。

　　事对
　　【翠质 青皮】傅玄《李赋》曰：潜实内结，丰彩外盈；翠质朱变，形随运成。郭义恭《广志》曰：有黄建李、青皮李、马肝李。
　　【采春山 沉寒水】《山海经》曰：边春之山多李，里人常采之。魏文帝《与吴质书》曰：浮甘瓜于清泉，沉朱李于寒水。
　　【南居先熟 东苑已朱】周处《风土记》曰：南居细李，四月先熟。《荆州记》曰：房陵南居有名李。张华《真人篇》曰：朱李生东苑，甘瓜出西郊。
　　【庐山白 房陵缥】魏文帝《列异传》曰：袁本初时，有神出河东，号度索君。人共立庙。衮州苏氏母病，往祷，见一人，着白布单衣，高冠似鱼头，谓度索君曰：“昔庐山共食白李，未久已三千年，日月易得，使人恨然。”去后，度索君曰：“此南海君也。”傅玄《李赋》曰：乃有河沂黄建，房陵缥青；一树三色，异味殊名。

　　赋
　　【西晋傅玄《李赋》】植中州之名果兮，结修根于芳园；嘉列树之蔚蔚兮，美弱枝之爰爰。既乃长条四布，密叶重阴；夕景回光，傍荫兰林。于是肃肃晨风，飘飘落英；潜实内结，丰彩外盈。翠质朱变，形随运成；清角奏而微酸起，大宫动而和甘生。既变洽熟，五色有章；种别类分，或朱或黄。甘酸得适，美逾蜜房。浮彩点驳，赤者如丹；入口流溅，逸味难原。见之则心悦，含之则神安。乃有河沂黄建，房陵缥青；一树三色，异味殊名。乃上代之所不睹兮，咸升御乎紫房。周万国之口实兮，充荐飨于神灵。昔怪古人之感贶，乃答之以宝琼；玩斯味之奇玮兮，然后知报之为轻。

　　诗
　　【唐太宗皇帝《赋得李诗》】玉衡流桂圃，成蹊正可寻；莺啼密叶外，蝶戏脆花心。丽景光朝彩，轻烟散夕阴；暂顾晖章侧，还眺灵山林。
　　【又《探得李诗》】盘根植瀛渚，交干横倚天；舒华光四海，卷叶荫三川。
　　【梁沈约《咏麦李诗》】青玉冠四海，碧石弥外区；化为中园实，其下成路衢。在先良足贵，因小邈难逾；色润房陵缥，味夺寒水朱。摘持欲以献，尚食且踟蹰。
　　【梁王筠《答元金紫饷朱李诗》】李华春发彩，结实下成蹊；潘生咏金谷，魏后沉寒溪。逢君重妖丽，移玩入崇闺；惭无琼玖报，徒用萃幽栖。
　　
　　○ 柰第二

　　叙事
　　《晋起居注》曰：嘉柰，一蒂十五实，或七实，生于酒泉。《西京杂记》曰：汉初修上林苑，群臣各献名果树，中有白柰、绿柰。《汉武帝内传》曰：仙药之次者，有圆邱紫柰。《广志》曰：柰有青白赤三种。张掖有白柰，酒泉赤柰，西方例多柰。家以为脯数十斛，以为蓄积，如收藏。《本草》曰：柰味苦，令人臆胀，病人不可多食。

　　事对
　　【浮朱 耀白】孙楚《井赋》曰：沈黄李，浮朱柰。潘岳《闲居赋》曰：三桃表樱胡之别，二柰耀丹白之色。
　　【设玄室 投清渠】《南岳夫人传》曰：夫人姓魏，名华存，性尤乐神仙。季冬夜半，有四真人降夫人静室，因设玄室紫柰，绛实灵瓜。夫人还王屋山，王子乔等并降。时夫人与真人为宾主，设三玄紫柰。潘尼《东武馆赋》曰：飞甘瓜于浚水，投素柰于清渠。
　　【摘圆邱 濯玉井】《汉武故事》曰：上握兰园之金精，摘圆邱之紫柰。王子年《拾遗记》曰：昆仑山上有柰，冬生，子碧色。须玉井之水洗，方可食。
　　【绿花 紫核】《西京杂记》曰：上林苑有白柰、绿柰，绿花紫色。郭子横《洞冥记》曰：有紫柰，大如升，甜如蜜，核子花青。
　　【瓜州素 酒泉赤】张载诗曰：江南郡蔗，张掖丰柿，三巴黄甘，瓜州素柰。凡此数品，殊美绝快，渴者所思，铭之裳带。郭义恭《广志》曰：柰有白青赤三种。张掖有白柰，酒泉有赤色柰。

　　诗
　　【梁谢《和萧国子咏柰花诗》】俱荣上节初，独秀高秋晚；吐绿变衰园，舒红摇落苑。不逐奇幻生，宁从吹律暖；幸同瑶华折，为君聊赠远。
　　【梁褚《咏柰诗》】成都贵素质，酒泉称白丽；红紫夺夏藻，芬芳掩春蕙。映日照新芳，丛林抽晚蒂；谁为种三株，终焉竞八桂。不让圆邱中，粢洁华庭际。

　　表
