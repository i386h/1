<!-- { "loadSidebar": true } -->
　【握发 吐哺】皇甫谧《帝王世纪》曰：禹一沐三握发，一餐三起。班叔皮《王命论》曰：高祖信诚好谋，达于听受，当食吐哺，纳子房之策。
　【虞韶 夏龠】《论语》曰：子在齐闻韶，三月不知肉味。孔安国注：韶，舜乐名。《吕氏春秋》曰：禹立，命皋陶作夏龠九成，以昭其功。
　【牺瑟 娲笙】《帝王世纪》曰：伏牺作瑟，三十六弦，长八尺一寸。《礼记》曰：女娲之笙簧。
　【汉筑 虞琴】《史记》曰：高祖还归过沛，置酒沛宫，悉召故人父老子弟，纵酒。发沛中儿，得百二十人，教之歌。酒酣，高祖击筑，自为歌诗。《礼记》曰：昔舜作五弦之琴，以歌《南风》。
　【经纶 覆露】《周易》曰：云雷屯，君子以经纶。《淮南子》曰：帝者体太一者，纪纲八极，经纬六合，覆露昭导，普施而无私。
　【亭毒 财成】《老子》曰：亭之毒之，盖之覆之。王弼注：亭谓品其形，毒谓成其质。《易》曰：天地交泰，后以财成天地之道，辅相天地之宜，以左右民。
　【荫樾 推沟】《淮南子》曰：武王荫人于樾下，而天下怀之，感于恩也。桓宽《盐铁论》曰：禹稷自布衣，思天下有不得所者，若已推而纳之沟中。
　【泣辜 扇】刘向《说苑》曰：禹出见辜人，问而泣之。皇甫谧《帝王世纪》曰：武王自孟津还及于周，见人，王自左拥而右扇之。
　【神输 人赞】《春秋元命苞》曰：王者，往也。神之所输向，人所归乐。范晔《後汉书 光武赞》曰：灵庆既启，人谋咸赞；明明庙谟，赳赳雄断。
　【贡雉 献獒】《史记》曰：周成王时，越裳贡白雉。《尚书》曰：西旅献獒。注云：西戎远国贡大犬。
　【展义 观风】《左传》曰：天子非展义不巡狩。《礼记》曰：命太师陈诗，以观民风。
　【周辙 夏迹】《左传》曰：楚石尹子革曰：昔穆王欲肆其心，周行天下，将必有车辙马迹。祭公谋父作祈招之诗，以止王心，是以获没于祈宫。又曰：茫茫夏迹，画为九州。
　【舜旌 尧鼓】《管子》曰：舜有告善之旌，而主不蔽也。禹立谏鼓于朝，而备诉讼。《邓子》曰：尧置敢谏之鼓。
　【夏磬 周召】刘向《说苑》曰：禹之化天下也，以五声听。门悬钟鼓铎磬而置召，以待四海之士。《吕氏春秋》曰：舜有诽谤之木，汤有司过之士，武王有戒慎之召，犹恐不知己过。
　【献樱 荐黍】《汉书》曰：惠帝尝出游离宫，叔孙通曰：“古者春尝果。方今樱桃熟，可献。愿陛下出，因取樱桃献宗庙。”上许之。诸果献由此兴也。《礼记》曰：仲夏之月，农乃登黍；乃以雏尝黍，羞以含桃，先荐寝庙。
　【足履己 手握褒】皇甫谧《帝王世纪》曰：己山行，见流星贯昴，梦接意感，生禹于石纽。虎鼻大口，足文履己。《孝经 援神契》曰：舜龙颜大口，手握褒。宋均注曰：握褒，手中有褒字，喻从劳苦受褒饰，致大祚也。
　【得玉历 佩宝文】干宝《搜神记》曰：虞舜耕于历山，得玉历于河际之岩。舜知天命在己，体道不倦。《河图》曰：禹既治水，功大，天帝以宝文大字锡禹佩，渡北海弱水之难。
　【醴泉出 祥凤至】《尚书 中候》曰：帝尧即政七十载，甘露润泽，醴泉出山，荣光出河，休气四塞。《礼斗威仪》曰：人君政讼平，即祥凤至。
　【玉龟谶 石马图】《瑞应图》曰：玉龟者，师旷时出河东之涯，为圣图出河，负录谶书。王隐《晋书》曰：怀帝永嘉元年，有玉龟出灞水。《魏氏春秋》曰：明帝青龙三年，张掖郡删丹县金山玄川溢涌，石马负图，状象灵龟，立于川西。有石马七，麟在东，凤在南。
　【纪凤鸟 舞神鱼】《左传》曰：少昊氏之立也，凤鸟适至，故纪于鸟。孔安国注《尚书》曰：雄曰凤，雌曰凰，灵鸟也。《汉书》：宣帝时东浮大河，神鱼舞于河。
　【御二龙 驾六凤】《括地图》曰：禹诛防风，夏德盛，二龙降之。禹使范氏御之以行。《春秋命历序》曰：辰放六头四乳，在位二百五十年，离光次之，号曰皇谈。锐头日角，驾六凤凰出地衡。在位五百六十岁。
　【作舟车 为耒耨】班固《东都赋》曰：作舟车，造器械，斯乃轩辕氏之所以开帝功也。《易》曰：庖牺氏没，神农氏作。斫木为耜，揉木为耒。耒耨之利，以教天下。
　【建皇极 合天中】《尚书 洪范》曰：建用皇极。孔安国注曰：皇大也；极，中也。凡立事当用大中之道。《春秋运斗枢》曰：ж牺、女娲、神农是三皇。皇者，中也，弘也。合天履中，开阴布纲。止合皇极。其施光明，煌煌盛美，不可胜量。
　【含乾元 体太一】桓谭《新论》曰：夫王道之主，其德能载，包含以统乾元也。《文子》曰：帝者体太一，王者法阴阳。
　【法三才 咸一德】《淮南子》曰：帝王者，体太一，以法三才。《尚书》曰：惟尹躬暨汤，咸有一德。
　【皇俟天 帝合地】《春秋繁露》曰：德俟天地者称皇。皇甫谧《帝王世纪》曰：功合神者称皇，德合地者称帝，德合人者称王。
　【禹孜孜 汤栗栗】《尚书》曰：禹曰：“予思日孜孜。”孔安国注曰：言己思日孜孜不怠，奉成臣功而已。又曰：汤既黜夏命，复归于毫，作汤誓曰：栗栗危惧，若将陨于深洲。
　【推五胜 改三正】《汉书》曰：秦兼天下，未遑暇也，亦颇推五胜五行相胜。秦以周为火，水以胜之。《大戴礼》曰：正朔三而改。
　【禹菲食 汤布衣】孔子曰：禹吾无间然矣，菲饮食而致孝乎鬼神。《尸子》曰：汤之救旱也。素车白马布衣，身婴白茅，以身为牲，当此时弦歌舞者禁之。
　【尧羹藜 舜饭糗】《韩子》曰：尧之王天下，粝粢之食，藜藿之羹。《孟子》曰：舜之饭糗茹车，若将终身焉。
　【魏虚座 汉侧席】《吴书》曰：虞翻，字种翔，著易甚有大意。魏文帝闻翻名，为设虚座守之。《後汉书》曰：朕思望直士，侧席异闻。
　【歌龙鳞 叹鸿翼】傅玄《乐府杂歌诗》曰：凤有翼，龙有鳞；君不独兴，必须良臣。《管子》曰：桓公在灞，管仲隰朋见。忽有二鸿飞而过之，公叹曰：“寡人有仲父，犹飞鸿之有羽翼。”
　【得六相 有五臣】《管子》曰：昔黄帝得蚩尤，明乎天道；得太常，察乎地利；得青帝，辨乎东方；得祝融，辨乎南方；得大封，辨乎西方；得后土，辨乎北方。黄帝得六相而天下化。《论语》曰：舜有臣五人而天下治。孔安国注：禹、稷、契、皋繇、伯益。
　【有十乱 用三杰】武王曰：予有乱臣十人。乱，理也。理官者十人：周公、召公、太公、毕公、荣公、大颠、闳夭、散宜生、南宫适，其一人谓文母也。《汉书》曰：高帝云：夫运筹于帷幄之中，决胜千里之外，吾不如子房；镇国家，抚百姓，给饷馈，吾不如萧何；运百万之众，战必胜，攻必取，吾不如韩信。三者皆人杰，吾能用之，此吾所以取天下也。
　【拔刍牧 举行阵】《汉书》曰：上方欲用文武，求之如不及，始以蒲轮迎枚生。见主父而叹息。群士慕向，异人并出。卜式拔于刍牧，弘羊擢于贾竖。班彪《王命论》曰：举韩信于行阵，收陈平于亡命；英雄陈力，群策毕举。此高祖之大略，所以成帝业也。
　【作承云 和调露】《吕氏春秋》曰：帝颛顼令飞龙作效八风之音，命之曰承云。《乐叶图徵》曰：四时之节，动静各有分职，不得相越。当以度行，谓调露之乐。注曰：调露和致于甘露乐。
　【凤集梧桐 龟出芝池】《韩诗外传》曰：黄帝即位，凤乃止于帝东园，集帝梧桐树，食帝竹实，没身不去。《魏略》曰：魏文帝，神龟出于灵芝池。
　【东户雁行 西邻龠祭】《子思子》曰：东户季子之时，道上雁行而不拾遗，耕耨余粮宿诸亩首。《易》曰：东邻杀牛，不如西邻之龠祭，实受其福。
　【乌江追项 赤壁破曹】《史记》曰：项王至东城，乃有二十八骑，追者数千人，欲东渡乌江，亭长舣船待，谓项王曰：“江东虽小，地方千里，众数十万，亦足王也。愿大王急渡。今独臣有船，汉军至，无以渡。”项王笑曰：“籍与江东子弟八千，注江而西，今无一人还。纵江东父老怜而王我，我何面目见之。纵彼不言，籍独不愧于心乎？”《蜀志》曰：曹公南征刘表，率将精骑五千，急追先主，及于当阳之长坂。先主走至夏口，遣诸葛亮自结于孙权，与曹公战于赤壁。大破之，焚其舟船。
　【周武仗钺 汉高提剑】《尚书》曰：武王与受战于牧野。甲子昧爽，王朝至于商郊，左仗黄钺，右执白旄，以麾。《史记》曰：高祖击英布时，为流矢所中，病。吕后迎良医。医入，高祖谩骂之曰：“吾以布衣，提三尺剑取天下，此非天命！命乃在天，虽扁鹊何益。”
　【鸿门谢羽 氵蚩水败寻】《汉书》曰：羽至函谷关，有兵守，不得入。闻沛公已屠咸阳，羽大怒，使当阳君英击关。羽遂入，至戏西鸿门。明日，沛公从百余骑至鸿门谢羽，自陈封秦府库，还军灞上以待大王，闭关以备它盗，不敢背德。《後汉书》曰：王莽遣王寻、王邑，将兵百万围昆阳，光武乃与敢死者三千人冲其中坚。遂杀王寻。莽兵大败，走者相腾践。奔一百余里，间会大雷风，屋瓦皆飞，雨下如注，氵蚩水盛溢。士卒争赴，溺者万数，水为之不流。
　【周官或朴 殷相盐梅】《毛诗》曰：或朴，文王能官人也。或朴，薪之之。毛苌注曰：，木盛也；或，白妥也。山木茂盛，万民得而薪之。喻贤人众多。国家得用蕃兴也。《尚书》曰：高宗梦傅说，爰立作相，王置诸其左右，命之曰：“若金，用汝作砺；若济巨川，用汝作舟楫；若作酒醴，尔惟麴蘖；若作和羹，尔惟盐梅；若岁大旱，用汝作霖雨。”
　【葛天八阕 虞帝九成】《吕氏春秋》曰：昔葛天氏之乐，三人操牛尾，投足以歌八阕。高诱注曰：葛天氏，古帝名也，投足犹蹀足。阕，终也。《尚书》曰：箫韶九成，凤凰来仪。孔安国注曰：韶，舜乐名也。《帝王世纪》曰：帝舜即有虞氏。
　【轩皇夔鼓 汉帝鸾旗】皇甫谧《帝王世纪》曰：黄帝于东海流波山，得奇兽。状如牛，苍身、无角、能走，出入水则风雨，光如日月；其音如雷，名曰夔。黄帝杀之，以其皮为鼓，闻五百里。《史记》曰：黄帝号轩辕氏。《汉书》曰：文帝时，有献千里马者。诏曰：鸾旗在前，属车在后，吉日行五十里，马独先焉往。于是还马与道里之费。
　【见窘兰池 微行柏谷】《史记》曰：始皇帝为微行，与武士四人俱。夜出，逢盗兰池见窘，武士击杀盗。《汉武故事》曰：上尝轻服为微行，至柏谷，夜投亭长不纳，乃宿于逆旗。
