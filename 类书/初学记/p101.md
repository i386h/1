<!-- { "loadSidebar": true } -->
　　【宋陶潜《咏贫士诗》】万族皆有托，孤云独无依；暖暖虚中灭，何时见余晖。又曰：凄戾岁将暮，摧褐抱南轩；前圃无遗秀，枯条盈北园。倾壶绝余沥，窥灶不见烟；诗书塞坐外，白日去不还。又曰：荣叟老带素，欣然方弹琴；原生纳决履，清歌畅高音。剑袂不掩肘，藜羹乏恒斟；岂忘袭轻裘，荀得非所钦。又曰：仲蔚爱穷居，绕屋生蒿蓬；翳然绝交游，赋诗颇能工。介焉安其业，所乐非穷通；人事固已拙，聊得长自从。
　　【宋袁伯文《述山贫诗》】佣涤倦闾，耕牧惫松邱；制荷依露壑，搴若逗霜洲。鬓垂惊年素，肤耗盈带忧；幸有深栖性，幽山可以留。
　　【梁王僧孺《伤乞人诗》】少年空扶辙；白首竟填沟。苇席何由足，菽藿不能周。自顾非好行，乞且欲包羞；劳君款曲问，冒此殷勤酬。
　　【宋萧《贫士诗》】四时迭来往，苦辛随事迫；三冬泣牛被，五月披裘客。迟迟春日永，忧来安所适；季秋授衣节，荷裳竟不易。班超弃笔砚，娄敬脱挽轭；虽云丈夫志，终涉自媒迹。贤哉颜氏子，饮水常怡怿。
　　【晋张望诗】荒墟人迹稀，隐僻闾邻阔；苇篱自朽损，毁屋正寥豁。炎夏无完，玄冬无暖褐，四体困寒暑，六时疲饥渴。营生愈愁瘁，愁来不可割。
　　【晋江攸诗】荜门不启扉，环堵满蒿榛；空瓢覆壁下，簟上自生尘。出门谁氏子，惫哉一何贫。
　　【梁朱超《咏贫诗》】触途皆可试，维贫独未安；窗开两片月，霜足一重寒。蒿湿铺床冷，荷脆补衣难；若言为客易，推剑与君弹。
　　【应瑗杂诗】贫子语穷儿，无钱可把撮；耕日不得粟，采彼北山葛。簟瓢恒自在，无用相呵喝。
　　【魏武《谣俗词》】翁中无斗储，发箧无尺缯；友来从我贷，不知所以应。

　　书
　　【应璩《与韦仲将书》】夫以原宪悬磬之居，而值皇天无已之雨。薪刍既尽，谷亦倾匮；进无颜子不改之志，退无扬雄晏然之情。是以怀戚，良不可堪。
　　【又《与董仲连书》】谷籴腾踊，告求周邻；日获数升，犹无薪可以熟之。孟轲困于梁宋，宣尼厄于陈蔡，无以过此。出蒙诮于臧获，入见谪于嫔息，忽使邑愤，不知处世之为乐也。
　　
　　○ 离别第七

　　叙事
　　《楚辞》曰：悲莫悲兮生别离。又曰：忄栗兮若在远行，登山临水送将归。江淹《别赋》曰：黯然销魂者，唯别而已矣。《家语》曰：孔子去周，老子送之，曰：“吾闻富贵者送人以财，仁者送人以言。吾虽不能富贵，而窃仁者之号，请送子以言。凡当世之聪明深察而近于死者，好议人者也；博辩宏大而危其身者，好发人之恶也。”孔子曰：“敬奉教。”《东观汉记》曰：陈遵使匈奴，辞于王丹。丹谓遵曰：“子使绝域，无以相赠，赠子以不拜。”遂揖而别。遵甚悦。《管辂别传》曰：诸葛乐与辂别，戒以二言：“卿性乐酒，虽温克，然不可保，当节之；卿有水镜之才，所见者妙。祸如膏火，不可不慎持。卿散才以游于云汉之间，不忧不富贵也。”辂言：“酒不可极，才不可尽；吾欲持酒以礼，持才以愚，何患之有耶？”

　　事对
　　【宿济 饯】《毛诗》曰：出宿于济，饮饯于祢。又曰：申伯言迈，王饯于。
　　【浮□ 零雨】李陵《赠苏武诗》曰：仰视浮□驰，奄忽互相逾；风波一失路，各在天一隅。孙楚《征西官属于陟阳候祖道诗》曰：晨风飘歧路，零雨被秋草；倾城远追送，饯我千里道。
　　【牵衣 总辔】魏文帝《见挽船士兄弟辞别诗》曰：舍我故乡客，将适万里道；妻子牵衣袂，落泪沾怀抱。陆机《赴洛诗》曰：总辔登长路，呜咽辞密亲；永叹遵北渚，遗思结南津。
　　【参辰 弦栝】李陵《赠苏武诗》曰：昔为鸳与鸯，今为参与辰；昔时常相近，邈若胡与秦。陆机《为顾彦先赠妇诗》曰：形影参商乖，音信旷不达；离合岂非常，譬彼弦与栝。
　　【送南浦 造北林】《楚辞》曰：余交手兮连行，送美人兮南浦。曹植《离友诗》曰：日匿景兮天微阴，经向路兮造北林。
　　【北馆 东城】汉武帝《与秦卓子侯家诏》曰：春时子侯于北馆，与家别。陆机《赠冯文熊诗》曰：凤驾出东城，送子临河曲；登楼望峻波，时逝一何速。
　　【白云 黄鹤】《穆天子传》曰：天子觞西王母瑶池之上，王母谣曰：“白□在天，山川间之。”苏武《赠李陵诗》曰：黄鹤一远别，千里顾徘徊；胡马失其群，思心长依依。
　　【北路 南津】曹彪《答东阿王诗》曰：盘径难怀抱，停驾与君决；即车登北路，永叹寻先辙。陆云《答兄机诗》曰：悠远途可极，别怨会何长；南津有绝济，北渚无河梁。
　　【二凫 双鸾】苏武《别李陵诗》曰：二凫俱北飞，一凫独南翔；子当留斯馆，我当归故乡。嵇康《赠秀才入军诗》曰：双鸾匿景曜，戢翼太山西；单雌偏独游，哀吟伤生离。
　　【兰圃 桃馆】嵇康《赠秀才入军诗》曰：息徒兰圃，秣马华山；郢人逝矣，谁与尽言。《荆州图记》曰：襄阳县南陆道六里有桃林馆，是饯行送归之处。
　　【东津 西渚】郦元注《水经》曰：寿春县城东为长濑津，津侧有才堂，此亭迎送所泊也。戴逵《离兴赋》曰：挟鸣琴于林下，理纤纶于长浦；回饯行以越江，送猗人于西渚。
　　【四鸟 三荆】《家语》曰：孔子在卫，晨兴，颜回侍，闻有哭声甚哀。颜回曰：“此哭声非独哀死，又悲生离也。”孔子曰：“何以知之？”对曰：“回闻恒山之鸟，生四子，羽翼既成；将分离，悲鸣以相送，哀声有类于此。”吴均《续齐谐记》曰：京兆人田真，兄弟三人，共分财各居。堂前有一株紫荆，华甚茂，共议破为三，待明截之。忽一夕，树即枯死。真见之，惊谓诸弟曰：“本同株，当分析便憔悴，况人兄弟孔怀，而可离异，是人不如树木也。”兄弟相感更合。
　　【秣马 理棹】徐干《哀别赋》曰：秣余马以候济兮；心亻恨而内尽，仰深沉之ㄙ蔼兮，重增悲以伤情。王彪之《与诸兄弟方山别诗》曰：脂车总驰轮，泛舟理飞棹；丝染墨悲叹，路岐杨感悼。
　　【临江 绝河】赵晔《吴越春秋》曰；勾践入臣于吴，群臣送至浙江上，临水祖送。《吴氏春秋》曰：吴起行，魏武侯自送之，绝河西与起相辞。
　　【飞鹄 翔鸿】《乐府 飞鹄行》曰：念与君离别，气结不能言：各言重自爱，远道归来难。杜挚《赠毋邱荆州诗》曰：鹄飞举万里，一蜚昊苍；翔高志难得，离鸿失所望。
　　【云乖 雨绝】张载《述怀诗》曰：跋涉山川，千里告辞；杨子哭歧，墨氏感丝。云乖雨绝，心乎忄仓而。郭璞诗曰：君如秋日云，妾似突中烟；高下理自殊，一乖雨绝天。
　　【翔凫 惊鹤】苏武《别李陵诗》曰：二凫俱北飞，一凫独南翔；子当留斯馆，我当还故乡。曹植诗曰：双鹤俱遨游，相候东海傍；雄飞窜北翔，雌逝赴南湘。弃我交颈欢，离别各一方。
　　【归云征 惊风散】李充《送许从诗》曰：来若迅风欢，逝如归云征；离合理之常，聚散安足惊。枣腆《赠石崇诗》曰：翕如翔云会，忽若惊风散；分给怀离析，对乐增累叹。
　　【发轸 弭棹】陆机《赠冯文熊诗》曰：发轸浊渭，丘马大河阴；分索古所悲，志士多苦心。谢灵运《从宋公戏马台集孔令诗》曰：归客逐海隅，脱冠谢朝列；弭棹泊桂渚，指景待乐阙。
　　【结辙 扬ぎ】范广泉《征虏亭饯王少傅诗》曰：挂冠东门阎，归褐西唐足；结辙尘高衢，祖供悬长麓。孔法生《征虏亭饯王少傅诗》曰：若人鉴殆辱，解绂扬归ぎ；真感属神虑，高兴袭天情。
　　【凄心 结念】卞裕诗曰：余弟适东迈，眷恋将乖情；离别信吾事，凄心相纟丽婴。谢灵运《送雷次宗诗》曰：符瑞守边楚，感念凄城壕；志苦离念结，情伤日月滔。
　　【援琴 击筑】蔡邕《琴操》曰：商陵牧子，娶妻五年无子，父母将欲为改娶。妻闻，中夜惊起，倚户悲啸。牧子闻，援琴鼓之。痛恩爱以永离，叹别鹤以舒情，故曰“别鹤操”。《史记》曰：燕太子送荆轲入秦，宾客知其事者，皆白衣冠以送之。至易水上，既祖道，高渐离为之击筑。
　　【赠言 送揖】《家语》曰：子路将行，辞于孔子。曰：“赠以帛乎？赠汝以言乎？”对曰：“请以言。”孔子曰：“不强不达，不劳无功，不忠无亲，不信无复，不恭无礼，慎此五者而已矣。”子路曰：“由愿终身奉之。”《东观汉记》曰：陈遵为大司农护军使匈奴，过辞于王丹。临诀，丹谓遵曰：“俱遭时变，唯我二人，为天地所遗。今子当之绝域，无以相赠，赠子以不拜。”遂揖而别。遵甚悦。
　　【陟阳候 临川亭】孙楚《征西官属于陟阳候祖道诗》曰；晨风飘歧路，零雨被秋草；倾城远追送，饯我千里道。荀雍《临川亭诗》曰：目极依春路，披褐怀良辰；明发戒徒御，临流饯归人。
　　【即长衢 陵高阜】孙楚《陟阳候诗》曰：乖离即长衢，惆怅盈怀抱；孰能察其心，鉴之以苍昊。卞裕《送桓竟陵诗》曰：翰城将孰寄，怀人应斯{艹泣}，饯行陵高阜，怡衿睦景气。
　　【隔山河 阂邱谷】孙楚之《冯翊祖道诗》曰：举翮抚三秦，抗我千里目；念当隔山河，执觞怀惨毒。郭《与从弟别诗》曰：乖索易为久，寻离觉月促；辽落隔修途，窈窕阂邱谷。
　　【征虏亭 领军府】范广泉《征虏亭饯王少傅诗》曰：韩卿辞辇路，疏传知殆辱；素德烛光尘，玄轨芳前觉。谢琨《送二王在领军府集诗》曰：苦哉远征人，将乖萃余室；明窗通朝晖，丝竹盛萧瑟。
　　【一日三月 二载千秋】《毛诗》曰：佻兮达兮，在城阙兮；一日不见，如三月兮。李陵《与苏武诗》曰：嘉会难再遇，二载为千秋；临河濯长缨，念别怅阻修。
　　【掩欢绪 起离端】宋孝武帝《幸中兴堂饯江夏王诗》曰：送行怅川逝，离酌偶岁阴；阴云掩欢绪，江山起别心。谢琨《送二王在领军府诗》曰：乐酒辍今辰，离端起来日。

　　赋
　　【魏文帝《离居赋》】惟离居之可悲，愧独处于空床；愁耿耿而不寐，历终夜之悠长。惊风厉于闺闼，忽增激乎中房；动帏床之ㄙ蔼，对明烛而无光。
　　【梁刘孝仪《叹别赋》】在初归之为庆，庶因会而自收；保私庭之宴喜，共昆弟而嬉游。校小文于摇笔，比楷式于临流；止每欢于接膝，行必喜于同。忽一去而数载，遂离居而引隔。阻同夕于当寐，乖共餐于终食；惟远望以代归，负相思其无力。
