<!-- { "loadSidebar": true } -->
　　【制鹏雏 逐鸟雀】《孔氏志》曰：楚文王好田，天下快狗名鹰毕聚焉。有人献一鹰，曰非王鹰之俦。俄而云际有一物，凝翔飘摇，鲜白而不辨其形，鹰于是竦翮而升，矗若飞电。须臾羽堕如雪，血洒如雨。良久，有一大鸟，堕地而死。度其两翅，广数十里，喙边有黄，众莫能知。有博物君子曰：“此大鹏<刍鸟>也。始飞焉，故为鹰所制。”乃厚赏献者。《左传》曰：子产始知然明，问为政焉。对曰：“视民如子，见不仁者诛之，若鹰之逐鸟雀。”
　　【春化 秋吟】《礼记》曰：仲春之月，鹰乃学习；孟秋之月，鹰乃祭鸟，用始行戮。魏文帝《答繁钦书》曰：于是商风振条，春鹰秋吟，斯可谓声协钟石，气应风律。
　　【猛气 雄姿】傅玄《鹰赋》曰：含炎离之猛气兮，受金刚之纯精；独飞寺于林野兮，复徊翔于天庭。又曰：觜利吴戟，目类星明；雄姿邈代，逸气横生。
　　【耻燕雀 截鹄鸾】傅玄《长歌行》曰：苍鹰厉爪翼，耻与燕雀游；成败在纵者，无令鸷鸟忧。孙楚《鹰赋》曰：有金刚之俊鸟，生井陉之岩阻；擒狡兔于平原，截鹄鸾于河渚。
　　【栖茂树 击中原】焦贡《易林》曰：鹰栖茂树，候雀往来。傅玄《鹰赋》曰：虽逍遥于广厦，思击厉于中原。
　　【青素羽 华绊金】傅玄《蜀都赋》曰：鹰则流星曜景，奔电飞光，青素羽，飘雪繁霜。傅玄《鹰赋》曰：奋翅不得起，抚翼无所翔；饰五彩之华绊，结璇玑之金。

　　赋
　　【隋魏彦深《鹰赋》】唯兹禽之化育，实钟山之所生；资金方之猛气，擅火德之炎精。何虞者之多端，运横罗以羁束；缀轻丝于双脸，结长皮于两足。飞不遂于本情，食不充于所欲；逸翰由而暂敛，雄心为之自局。若乃貌非一种，相乃多途；指重十字，尾贵合卢；立如植木，望似愁胡；嘴同利剑，脚等荆枯。亦有白如散花，赤如点血；大文若锦，细斑似缬；眼类明珠，毛犹霜雪；身重若金，爪刚如铁。或复顶平似削，头圆如卵，臆阔颈长，筋粗胫短，翅厚羽劲，髀宽肉缓，求之事用，俱为绝伴；或似鹑头，或似<至鸟>首。赤睛黄足，细骨小肘；懒而易惊，奸而难诱。住不可呼，飞不及走；若斯之辈，不如勿有。若夫疾食速消，此则有命；兔颈猴立，是为无病。侧门忌大，结肚恶软；绦不欲绝，背不宜喘。生于窟者则好伏，巢于水者则常立；双长者则起迟，六翮短者则飞急。毛衣屡改，厥色无常；寅生酉就，总号为黄。二周作鸨，千日成苍。虽曰排虚，性殊众鸟；雌则体大，雄则形小。遇犬则惊猜，得人则驯扰；养雏则少病，野罗则多巧。察之为易，调之实难；格必高迥，屋必华宽。姜以取热，酒以排寒；须温暖，肉不陈干。近之令狎，静之使安。昼不离手，夜便火宿；微加其毛，少减其肉。肌羸肠瘦，心和性熟；念绝云霄，志在驰逐。

　　诗
　　【隋炀帝《咏鹰诗》】迁朔欲之衡，忽投罗里；既以羁华绊，仍持献君子。青固绝俦，素羽诚难拟；深目表兹称，阔臆斯为美。惊兽不及奔，猜禽无暇起；虽蒙上荣，无复凌□志。
　　
　　○ 乌第五

　　叙事
　　《说文》曰：乌，孝鸟也。《春秋运斗枢》曰：飞翔羽翮为阳，阳气仁，故乌反哺也。《春秋元命苞》曰：日中有三足乌者，阳精其偻呼也。（偻呼，温润生长之言。）《孝经援神契》曰；德至鸟兽，则白乌下矣。《东观汉记》曰：章帝元和三年，代郡高柳乌生子。三足，大如鸡，色赤，头上有角，长寸余。张勃《吴录》曰：彭泽有乌接丸，行者丸饭投之，高下无失。《宋起居注》曰：元嘉十三年，阳羡县民谈合送白乌，皓质洁映，有若辉璧；爰稽图瑞，实惟嘉祥。崔豹《古今注》曰：乌一名鸷鸟。《通俗文》曰：白头乌谓之害葛。《诗义问》曰：有鹎乌、雅乌，楚乌也。《尔雅》曰：与斯，鹎ス。（楚乌也。又曰：雅乌小而多声，腹下白。）又曰：乌鹊丑，其掌缩。（飞缩脚腹下。）又曰：有燕乌、山乌、炎乌、燕白ㄕ乌、ケ山乌。（ケ似乌而小，赤嘴穴乳，出西方。）

　　事对
　　【日禽 阳鸟】孔子曰：乌，呕呼也。取其助气，故以为乌呼。乌为日中之禽，故为像形也。张衡《灵宪》曰：日阳精之宗，积而成乌。乌有三趾，阳之类数也。
　　【衔伞 萃冠】刘义庆《世说》曰：徐干木年少时，尝梦乌从天下，衔长斗伞树其庭前。乌复上天衔伞下，凡树三伞竟。乌大鸣，作恶声而去。徐后果得疾，遂以恶终。《伏侯古今注》曰：曾参锄瓜，三足乌萃其冠。
　　【归飞 返哺】《毛诗》曰：弁彼与斯，归飞提提。《谯子法训》曰：夫孝，行之本。替本而求末者，未见得之者也。如或得之，君子不贵矣。乌者犹有返哺，况人而无孝心者乎。
　　【巢门 画壁】常璩《华阳国志》曰：道县孝子吴顺，养母，赤乌巢其门。《风俗通》曰：按《明帝起居注》曰：东巡泰山，到荥阳，有乌飞鸣乘舆上。虎贲王吉射中之，作辞曰：“乌乌哑哑，引弓射左腋；陛下寿万岁，臣为二千石。”帝赐钱二百万，令亭壁画为乌也。
　　【丹质 素体】薛综《赤乌颂》曰：赫赫赤乌，惟日之精；朱羽丹质，希代而生。又《白乌颂》曰：粲焉白乌，皓体如素；宗庙致敬，乃胥来顾。
　　【化鱼 衔鹊】《南越记》曰：乌贼鱼，常自浮水上，乌见以为死，便啄之，乃卷取乌，故谓乌贼鱼。今匹乌化为之。《吴历》曰：吴王为神主来，立庙苍龙门外。时有乌巢朱雀门上，又有两乌，衔一鹊置神座前。或得神书，说改元之意，乃改赤乌为太元。
　　【八子 九雏】《古乐府歌》曰：乌生八九子，端坐秦氏桂树间；昔我秦氏家有遨荡子，用睢阳苏合弹。司马彪《续汉书》曰：桓帝时，童谣曰：“城上乌，尾毕逋，一年生九雏；公为吏，儿为徒，一徒死，百乘车。”

　　赋
　　【晋成公绥《乌赋》】惟玄乌之令鸟兮，性自然之有识；应炎阳之纯精兮，体乾刚之至色。望仁里之回翔兮，翩群鸣以拊翼；嗟自托于君子兮，心虽迩而不逼。起彼高林，集此丛灌，栖息重阴，列巢布干。缤纷雾会，回皇尘乱；来若雨集，去如云散；哀鸣日夕，鼓翼昧旦。噫哑相和，音声可玩。嗟斯乌之克孝兮，心识养而知慕；同蓼莪之报德兮，怀凯风之至素；雏既壮而能飞兮，乃衔食而反哺。游朝霞而凌厉兮，飘轻翥于玄冥；有昆山之奇类兮，体殊形于玉趾。凌西极以翱翔兮，为王母之所使；时应德而来仪兮，介帝王之繁祉。入中州而武兴兮，集林木而军起。能休祥于有周兮，矧贞明于吉土；嘉兹鸟之淑良兮，永和乐而靡已。
　　【梁何逊《穷乌赋》】嗟穷乌之小鸟，意局促而驯扰；声遇物而知哀，翮排虚而不矫。望绝侣于夕霞，听翔群于月晓；既灭志于云霄，遂甘心于园沼。时复抢榆决至，触案穷归；若中气而自堕，似惊弦之不飞。同鸡埘而共宿，啄雁稗以争肥；异海鸥之去就，无青鸟之是非。岂能瑞周德而丹羽，感燕悲而素晖；虽有知于理会，终失悟于心机。

　　诗
　　【唐太宗文皇帝《咏乌代师道诗》】凌晨丽城去，薄暮上林栖；辞枝枝暂起，停树树还低。向日终难托，迎风讵肯迷；只待纤纤手，曲里作宵啼。
　　【梁朱超《咏城上乌诗》】朝飞集丽城，犹作夜啼圬声；近日毛虽暖，闻弦心尚惊。
　　【隋明庆余《死乌诗》】暮空长罢噪，箭急不知惊；赖余琴里曲，犹有夜啼声。
　　【虞世基《晚飞乌诗》】向日晚飞低，飞飞未得栖；只为归林远，恒当侵夜啼。
　　【隋杨师道《应诏咏巢乌诗》】桂树春晖满，巢乌刷羽仪；朝飞丽城上，夜宿碧林陲。背风藏密叶，向日逐疏枝；仰德还能哺，依仁遂可窥。惊鸣雕辇侧，王吉自相知。
　　
　　○ 鹊第六

　　叙事
　　《尔雅》曰：鹊<贝鸟>丑，其飞也<羽>。（竦翅上下也。）《说文》曰：鹊知太岁之所在，象文，从佳，昔声。《易统卦》曰：鹊者阳鸟，先物而动，先事而应。见于未风之象，令失节不巢，癸气不通，故言春不东风也。《周书》曰；小寒之日雁北乡，又五日鹊始巢。鹊不始巢国不宁。《孙卿子》曰：王者之政，好生恶杀，则鸟鹊之巢，可俯而窥也。张华《博物志》曰：鹊巢开口背太岁，此非才智，任自然之得也。《杂五行书》曰：埋鹊一枚沟中，辟盗贼奸邪。《本草》曰：五月五日鹊脑入术家用，一名驳鸟。

　　事对
　　【巢知背岁 立必顺风】张华《博物志》曰：鹊巢开口背太岁。此非才智，任自然之得也。《东方朔传》曰：朔曰：“以人事言之，从东方来。鹊尾长，傍风则倾，背风则蹶，必当顺风而立，是以东向鸣也。”
　　【南飞月夜 东向雨晴】魏武帝《乐府诗》曰：月明星稀，乌鹊南飞；绕树三匝，何枝可依。《东方朔传》曰：孝武皇帝时，闲居无事，燕坐未央前殿，天新雨止。当此时，东方朔执戟在殿阶傍，屈指独语。上从殿上见朔，呼问之：“生独所语者何也？”朔对曰：“殿后柏树上有鹊，立枯枝上，东向而鸣也。”
　　【衔火清溪 采粟员峤】郭子横《洞冥记》曰：帝解鸣鸿之刀，以赐东方朔，刀长三尺。朔曰：“此刀采首山之金，铸为此刀，雄者以飞，雌者独在。金出九阳清溪，有鹊衔火于清溪之上。”王子年《拾遗记》曰：员峤之山名环邱，上有方湖千里，多大鹊。高一尺许，群飞于湖际，衔采不周之粟于环邱之上。

　　赋
　　【梁徐勉《鹊赋》】观羽族之多类，实巨细以群飞；既若云而弥上，亦栖睫而忘归。爰有兹禽，六翮斯具；生无隐嘿，质有玄素。匪违凉而就暑，通四节以驰鹜；出昆山而抵玉，入召南而兴赋。其识知来，其巢知风；比之烈士，时起则雄。逢翳荟而翔集，乘清吹而西东；荷休明以得性，游苑囿以自终。

　　诗
　　【魏收《看柳上鹊诗》】背岁心能识，登春巢自成；立枯随雨霁，依枝须月明。疑是雕笼出，当由抵玉惊；间关拂条软，回复振毛轻。何独离娄意，傍人但未听。
　　【梁萧纪《咏鹊诗》】欲避新枝滑，还向故巢飞；今朝听声喜，家信必应归。
　　【隋魏彦深】《园树有巢鹊戏以咏之》曰：畏玉心常骇，填河力已穷；夜飞还绕树，朝鸣且向风。知来宁自伐，识岁不论功；早晚时应至，轻举一排空。
　　
　　○ 雁第七

　　叙事
