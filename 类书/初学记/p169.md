<!-- { "loadSidebar": true } -->
　　【噪柳 鸣榆】谢灵运《燕歌行》曰：孟冬初节寒气成，悲风入闺霜依庭；秋蝉噪柳燕辞楹，念君行役怨边庭。刘向《说苑》曰：吴王欲伐荆，舍人少孺子者，欲谏不敢，乃操弹于后园，露沾其衣，如是者三日。王曰：“子来，何若沾衣如此？”对曰：“园中有榆，其上有蝉，高居悲鸣饮露，不知螗螂在其后；螗螂委身曲斧，欲取其蝉，又不知黄雀在其后；黄雀延颈，欲啄螗螂，不知弹丸在其下。此二者，欲得其前而不顾其后患。”吴王曰：“善哉。”乃罢兵。
　　【五德 八名】陆云《寒蝉赋》曰：昔人称鸡有五德，而作者赋焉。至于寒蝉，才齐其美，而莫斯述。夫头上有，则其文也；含气饮露，则其清也；黍稷不享，则其廉也；处不巢居，则其俭也；应候守节，则其信也。《尔雅》曰：蜩，螂蜩，螗蜩，{札虫}蜻蜻，蠢茅蜩，面马蜩，寒蜩，蜓木奚鹿。李巡注曰：自蜩螗以下，皆分别五方之语，而名不同也。颜延之《寒蝉赋》曰：餐霞之气，神驭乎九仙；禀露之混，气精于八蝉。

　　赋
　　【魏曹植《蝉赋》】惟夫蝉之清洁兮，潜厥类乎太阴；在炎阳之仲夏兮，始游豫乎芳林。实淡泊而寡欲兮，独怡乐而长吟；声嗷嗷而弥厉兮，似贞士而介心。内含和而弗食兮，与众物而无求；栖乔枝而仰首兮，嗽朝露之清流。隐柔桑之稠叶兮，快啁号以遁暑；苦黄雀之作害兮，患螗螂之劲斧。飘高翔而远托兮，毒蜘蛛之网罟；欲降身而卑窜兮，惧草虫之袭予。免众艰而弗获兮，遥迁集乎官宇；依名果之茂荫兮，托修干以静处。有翩翩之狡童兮，步容与于园囿；体离朱之脱视兮，姿才捷于猴猿。条罔叶而不挽兮，树无干而不缘；翳轻躯而奋迅兮，跪侧足以自闲。恐此身之惊骇兮，精曾而目连；怪柔竿之冉冉兮，运微粘而我缠。欲翻飞而逾滞兮，知性命之长捐。乱曰：诗叹鸣蜩，声ィィ兮；盛阳则生，太阴逝兮；皎皎贞素，侔夷惠兮；帝臣是戴，尚其洁兮。
　　【西晋傅玄《蝉赋》】美兹蝉之纯洁兮，禀阴阳之微灵；含精粹之贞气兮，体自然之妙形。潜玄昭于后土兮，虽在秽而逾馨；经青春而未育兮，当隆夏而化生。忽神蜕而灵变兮，奋轻翼之浮征；翳密叶之重荫兮，噪闲树之肃清。缘长枝而仰观兮，吸渥露之朝零；洎无为而自得兮，聆商风而和鸣。声ィィ以清和兮，遥自托乎兰林；台群吟以近唱兮，似箫管之余音；清激畅于遐迩兮，时感君之丹心。
　　【陈褚《风里蝉赋》】有秋风之来庭，于高柳之鸣蝉；或孤吟而暂断，乍乱响而还连。垂玄而嘶定，避黄雀而声迁；愁人兮易惊，静听兮伤情，听蝉兮靡倦，更相兮风生；终不校树兮寂寞，方复饮露兮光荣。

　　诗
　　【唐太宗文皇帝《赋得弱柳鸣秋蝉诗》】散影玉阶柳，含翠隐鸣蝉；微形藏叶里，乱响生风前。
　　【梁褚□《赋得咏蝉诗》】避雀乔枝里，飞空华殿曲；天寒响屡嘶，日暮声逾速。繁吟如欲尽，长韵还相续；饮露非表清，轻身易知足。
　　【梁萧子范《後堂听蝉诗》】试逐微风远，聊随夏叶繁；轻飞避楚雀，饮露入吴园。流音绕丛藿，余响切高轩；借问边城客，伤情宁可言。
　　【后梁沈君攸《同陆廷尉惊早蝉诗》】日暮野风生，林蝉候节鸣；望枝疑数处，寻空定几声。地幽吟不断，叶动噪群惊；独有河阳令，偏嫌秋翅轻。
　　【陈张正见《赋得寒树晚蝉疏诗》】寒蝉噪杨柳，朔吹犯梧桐，叶迥飞难住，枝残影共空。声疏饮露后，唱绝断弦中；还因摇落处，寂寞尽秋风。
　　【又《秋蝉喝柳应衡阳王教诗》】秋雁写遥天，园柳集惊蝉；竞噪长枝里，争飞落木前。风高知响急，近树觉声连；长杨流喝尽，讵识蔡邕弦。
　　【陈刘删《咏蝉诗》】声流上林苑，影入侍臣冠；得饮玄天露，何辞高柳寒。
　　【虞世南《秋蝉诗》】垂饮清露，流响出疏桐；居高声自远，非是籍秋风。
　　【李百药《咏蝉诗》】清心自饮露，哀响乍吟风；未上华冠侧，先惊翳叶中。
　　【隋颜之推《听鸣蝉诗》】听秋蝉，秋蝉悲，非一处。细柳高飞夕，长杨明白曙；历乱起秋声，参差搅人虑。单吟如转箫，群噪学调笙；乍飘流曼响，多含断绝声。垂阴自有乐，饮露独为清；短何足贵，薄羽不羞轻。螗螂翳下偏难见，翡翠竿头绝易惊；容止由来桂林苑，无事淹留南斗城。城中帝皇里，金张及许史；权势热如汤，意气喧城市。剑影奔星落，马色浮□起；鼎俎陈龙凤，金石谐宫征。关中满季心，关西饶孔子；讵用虞公立国臣，谁爱韩王游说士。红颜宿昔同春花，素鬓俄顷变秋华。中肠自有极，那堪教作转轮车。
　　
　　○ 蝶第十三

　　叙事
　　崔豹《古今注》曰：蛱蝶，一名野蛾，一名风蝶。江东谓之达木，色白背青者是也。其有大如蝙蝠者，或黑色，或青斑，名曰凤子。一名凤车，一名鬼车。生江南橘树间。《搜神记》曰：朽苇为蛩，麦为蝴蝶。《列子》曰：陵舄得郁楼则为乌足，（此含而相生也。）其叶为蝴蝶。

　　事对
　　【入梦 戏园】《庄子》曰：昔者庄周梦为蝴蝶，栩栩然蝴蝶，自逾适志与，不知周也。俄然觉，则蘧蘧然周也。不知周之梦为蝴蝶，与蝴蝶之梦为周欤。《古乐府》歌词：蛱蝶行，蝶游蝶遨戏东园；奈何卒逢三月养子燕，接我苜蓿间。

　　诗
　　【梁简文帝《咏蝶诗》】空园暮烟起，逍遥独未归；翠鬣藏高柳，红莲拂水衣。复此从风蝶，双双花上飞；寄语相知者，同心终莫违。
　　【梁刘孝绰《咏素蝶诗》】随蜂绕绿蕙，避雀隐青薇；映日忽争起，因风乍共归。出没花中见，参差叶际飞；芳华幸勿谢，嘉树欲相依。
　　【梁徐《赋得蝶依草应令诗》】秋园花落尽，芳菊数来归；那知不梦作，眠觉也恒飞。
　　
　　○ 萤第十四

　　叙事
　　《尔雅》曰：萤火，即也。《广雅》曰：景天，萤火磷也。《礼记》曰：季夏之月，腐草为萤。《大戴礼 夏小正》曰：丹鸟羞白鸟，丹鸟也者，谓丹良也，白鸟也者，谓蚊也。其谓之鸟者，重其养也，凡有翼者为鸟。差也者，进也，不尽食也。崔豹《古今注》曰：萤火一名晖夜，一名景天，一名熠耀，一名磷，一名丹良，一名丹鸟，一名夜光，一名宵烛。腐草为之，食蚊蚋也。

　　事对
　　【羞鸟 却马】《大戴礼》曰：丹鸟羞白鸟。《淮南万毕术》曰：萤火却马。注云：取萤火裹以羊皮，置土中，马见之鸣，却不敢行。
　　【化草 流金】《易通 卦验》曰：立秋腐草化为萤。潘岳《萤赋》曰：熠熠荧荧，若丹英之照葩；飘飘，若流金之在沙。
　　【景天 晖夜】并见叙事。

　　赋
　　【西晋傅咸《萤火赋》】潜空馆之寂寂兮，意遥遥而靡宁；夜耿耿而不寐兮，忧悄悄而多伤。哀斯火之烟灭兮，近腐草而化生；感诗人之悠怀兮，览熠耀于前庭。不以姿质之鄙薄兮，欲增辉乎泰清；虽无补于日月兮，期自照于陋形。当朝阳于戢景兮，必宵昧而是征；进不竞于天光兮，退在晦而能明。谅有似于贤臣兮，于疏外而尽诚；盖物小而论大兮，固作者之所旌。假乃光而尔炽兮，庶有表乎忠贞。
　　【西晋潘岳《萤火赋》】翔太阴之玄昧，抱夜光以清游，若飞电之霄逝，ィ似移星之云流。动集阳晖，灼如隋珠；熠熠荧荧，若丹英之照葩。飘飘，若流金之在沙。载飞载止，光色孔嘉；无声无臭，明影畅遐。舀朝露于旷野，庇一叶之垂柯；无干欲于万物，岂顾恤于网罗。至夫重阴之夕，风雨晦冥；万物眩惑，翩翩独征。奇姿燎朗，在阴益荣，犹贤哲之处时，时昏昧而道明。若兰香之在幽，越群臭而弥馨，随阴阳以飘摇，非饮食之是营。问螽斯之无忌，希夷惠之清贞；羡微虫之琦玮，援彩笔以为铭。
　　【梁萧和《萤火赋》】聊披书以娱性，悦草萤之夜翔；乍依栏而回亮，或傍牖而舒光。忽翔飞而暂隐，时凌空而更扬；竹依窗而度影，兰因风而送香。此时逸趣方遒，良夜淹留；眺娥之澄景，观熠耀之群游；类干沙之火飞，若清汉之星流。入玄夜而光净，出明灯而色幽；时临池而泛影，与列宿而俱浮；觉更筹之稍竭，见微光之渐收。尔其斜月西倾，独照蓬楹；瞩曙河之低汉，闻伺潮之远声；望落星之掩色，见晨禽之晓征。悲扶桑之吐曜，翳微躯而不明；写余襟其未尽，聊染翰以书情。

　　诗
　　【梁简文帝《咏萤火诗》】本将秋草并，今与夕风轻；腾空类星陨，拂树若花生。屏疑神火明，帘似夜珠明；逢君拾光彩，不怯此身轻。
　　【梁纪少瑜《咏月中飞萤诗》】远度时依幕，斜来如畏窗；向月光还尽，临池影更双。
　　【梁沈旋《咏萤火诗》】火申变腐草，明灭靡恒调；雨坠弗亏光，阳升反夺照。泊树类奔星，集草疑余燎；望之如可灼，揽之徒有耀。
　　【陈杨缙《照帙秋萤诗》】秋窗余照尽，入暗早萤来；忽聚还同色，恒然讵落灰。飞影黄金散，依帷缥帙开；含明终不息，夜月空徘徊。
　　【虞世南《咏萤诗》】的历流光小，飘摇弱翅轻；恐畏无人识，独自暗中明。
　　【李百药《咏萤诗》】窗里怜灯暗，阶前畏月明；不辞逢露湿，祗为重宵行。　　 　　

