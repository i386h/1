<!-- { "loadSidebar": true } -->
　　【梁沈约《奏弹孔稚违制启假事》】臣闻：禁宪有章，士子攸慎，守官有典，触纲斯及，盖所以崇威阐法，下肃上尊。谨按廷尉会稽品中正臣稚，厉奉朝班，频登要近，九棘之任，理无休谒，冒制干闻，实亏恒典。恩许虽降，所制不关；违犯之条，犹合约黜。且稚俯自内辖，作士下闱，通制明文，日陈几案，自逾规矩，莫斯为甚。臣等参议，请以见事，免稚所居官，除中正官名，辄下禁止。
　　【又《奏弹奉朝请王希聃违假》】谨按，奉朝请臣王希聃，幸齿朝班，私敬盖阙，休请有期。曾无遄及，违弛之愆，允膺裁纠，臣等参议。请以见事免所居官，辄下禁止。
　　
　　○ 医第七

　　叙事
　　《说文》曰：巫彭初作医。《帝王世纪》曰：黄帝使岐伯尝味草木，典医疗疾。今经方本草之书咸出焉。《周官》曰：疾医掌万民之疾病。四时皆有疠疾：春时有首疾，夏时有痒疥疾，秋时有疟寒疾，冬时有嗽上气疾。（，酸削也；首疾，头病。）以五谷五药养其病，（养犹治也。）以五色、五气、五声视其死生。两之以九窍之变，参之以五藏之功，凡民之有疾病者，分而治之。又曰：疡医掌肿疡，溃疡，金疡，折疡。凡疗疡，以五毒攻之，以五气养之。以五药疗之，以五味节之。《物理论》曰：夫医者，非仁爱不可托也，非聪明理达不可任也，非廉洁淳良不可信也。是以古之用医，必选名姓之后。其德能仁恕博爱，其智能宣畅曲解，能知天地神之次，能明性命吉凶之数，处虚实之分，定逆顺之节。原疾疹之轻重，而量药剂之多少，贯微达幽，不失细小，如此乃谓良医。且道家则尚冷，以草木用冷生；医家则尚温，以血脉以暖通。徒知其大趣，不达其细理，不知刚柔有轻重，节气有多少，进退盈缩有节却也。名医达脉者，求之寸口，三侯之间则得之矣。度节气而侯温冷，参脉理而合轻重，量药石皆相应，此可谓名医。医有名而不良者，有无名而良者。人主之用医，必参知而隐括之。

　　事对
　　【六技 四家】范晔《後汉书》曰：郭玉者，广汉人。初有老父钓于涪水，因号涪翁。著针经脉法。弟子程高寻求积年，翁乃授之。玉少师事高，学方诊六微之技，为太医丞。刘歆《七略》曰：论方技为四家：有医经家，有方家，有房中家，有神仙家。
　　【九折 十全】《楚辞》曰：九折臂而成医。《周礼》：医师掌医之政令，聚毒药以共医事，岁终则稽其医事。十全为上，十失一次之，十失四为下。
　　【切脉 攻理】《史记》曰：扁鹊谓虢太子中庶子曰：“越人之为方也，不待切脉望色，听声写形。”袁准《正论》曰：良医疗病，攻于腠理。
　　【高手 鸿术】司马彪《续汉书》曰：东平王苍到国病，诏遣太医丞将高手医视病。郭璞《巫咸山赋序》曰：盖巫咸者以鸿术为帝尧之医。
　　【含血 舐痔】《韩子》曰：医盖吮人之疡，含人之血，非有肌骨之亲也，利之所加也。《庄子》曰：秦王有病召医，舐痔者得车五乘。
　　【出蛇 走獭】《华陀别传》曰：河内太守刘勋女苦左膝里疮痒，迎陀使视。陀以绳系一犬于马后，走马牵犬。犬困不能行。因取断肠以向疮口。须臾有若蛇者从疮中出，长三尺。又刘敬叔《异苑》曰：广陵下庙，宋元嘉中，县人张氏女日暮宿祠门下。夜有物假作其婿来，女魅惑成病。海陵王纂能疗邪鬼，始下一针，有一獭从女被内走出。
　　【四难 三折】范晔《後汉书》曰：郭玉疗贵人时或不愈。帝问其故，对曰：“有四难焉：自用不任臣，一难；将身不谨，二难；骨节不强，三难；好逸恶劳，四难。”《孔丛子》曰：梁邱据遇虺毒，三旬不瘳，齐列大夫并献攻疗之方。据弟子曰：“梁邱已疗矣，而骤献方，欲梁邱复有虺害乎？”孔子曰：“三折臂然后为医。梁邱虑有与之同病者问方，故众人言方耳。”
　　【湔肠涤脏 解颅理脑】《史记》曰：虢太子死，扁鹊至虢国。中庶子曰：“暴蹙而死。”扁鹊曰：“尚可活也。”庶子曰：“先生得无诞乎？”臣闻上古有俞跗，疗病不以汤液，乃割皮解肌，湔洗肠胃，漱涤五脏。”又《抱朴子》曰：淳于解颅而理脑。
　　【穿胸纳饼 刮骨去毒】《抱朴子》曰：文挚愆筋，以疗危困；仲景穿胸，以纳赤饼。此但医家，犹能若是。《蜀志》曰：关羽为流矢贯臂，每阴雨常疼痛。医曰：“矢镞有毒，当破臂刮骨去毒，乃可除之也。”

　　诗
　　【宋鲍昭《过铜山掘黄精诗》】玉肪中经，水芝韬内籍；宝饵缓童年，命药驻衰厉。矧蓄终古情，重掩烟雾迹；羊角栖断云，口流隘石。铜溪画森沉，乳宝夜涓滴；既类风门磴，复像天井璧。蹀蹀寒叶离，淙淙秋水积；松色随野深，月露依草白。空守江海思，岂贵梁郑客；仁爱古无怨，顺道今何惜。
　　【梁吴均《采药大布山诗》】我本此山北，缘涧采山麻；九茎日涧照，三叶长生花。可以蠲忧疾，聊持驻景斜。景斜不可驻，年来果如故；安得昆仑山，偃蹇三珠树。三珠树始ぼ，绛叶凌朱台；玉壶白凤，金鼎青龙胎。韩众及王子，何代无仙才；安期倘欲顾，相见在蓬莱。
　　【梁江淹《采石上菖蒲诗》】瑶琴久芜没，金镜废不看；不见空闺里，纵横秋思端。缓步遵行波，扬曳泛春澜；窦赤烟流绮，水渌桂含丹。凭酒意未悦，半景方自叹；每为忧见及，杜若讵能宽。冀采石上草，得以驻衰颜，赤鲤倘可乘，云雾不复还。

　　赞
　　【宋王微《茯苓赞》】皓苓下居，披纷上荟；中状鸡凫，具容龟蔡。神侔少司，保延幼艾；终志不移，柔红可佩。
　　【又《禹余粮赞》】疏波沥浸，徒谓范常；沉灵秘用，神哉无方。阡畴不惠，稼穑非芳；明德禹功，信在余粮。
　　【又《桃饴赞》】阿鹿续气，胡胶属弦；未若桃饴，越地通天。液首化玉，酡貌定仙；人知蝎日，胡不荫年。
　　【又《黄连赞》】黄连苦味，左右相因；断凉涤暑，阐命轻身。缙云昔御，飞跸上，不行而至，吾闻其人。

　　文
　　【梁简文帝《劝医文》】天地之中，唯人最灵。人之所重，莫过于命。虽修短有分，年寿繇天，然而寒暑反常，嗜欲乖节。故沉寒应首，致弊不同，伐斧烂肠，摧年匪一。拯斯之要，实在良方；亦有骚人，起咏彭殇。秦国之称和缓，季梁之遇卢氏，虢子之值越人，爰至久视飞仙。长生妙道，犹变六一于金液，改三七于银丸。畜玉字之精，研紫书之奥。桃胶何是，北斗靡录其形；金浆非远，明珠还耻其价。能使业门之下，鼓响独传；雍祀之傍，箫声犹在。周礼疾医，掌万民之疾病者；分而理之，岁中则各书其所以。入于医师，知其愈与不愈，以为后法之戒也。理疾者众，必孟浪酬蹇；误人者多，爱人者鲜。是则日处百方，月为千轴，未常不轻其药性，任其死生；淳华之功，于何而得，及其爱染亲属，情切友朋，患起膏肓，こ兴俞跗，虽欲尽其理切，思无所出。何以故然，本不素习，卒难改变，故也。胡麻鹿藿，才救头痛之こ；麦曲芎，暂止河鱼之腹。思不出位，事局辕下。欲求反正者于玄都，扬已名于绿籍，其可得乎？
　　
　　○ 卜第八

　　叙事
　　《元命苞》曰：古司怪主卜。《世本》曰：巫咸作筮。《礼记》曰：龟为卜，蓍为筮。《白虎通》曰：干草槁骨众多，独以蓍龟何？龟之言久也，蓍之言耆也。《尚书 洪范 五行传》曰：此禽兽草木之寿久而能知吉凶也。龟人掌六龟之属，各有名物。天龟曰灵属，地龟曰绎属，东龟曰果属，西龟曰灵属，南龟曰猎属，北龟曰若属。卜师掌开龟之四兆：一曰方兆，二曰功兆，三曰义兆，四曰弓兆。（开，开出其书占之也，经兆一百二十体。言四兆者，为分四部，若《易》之三篇。）凡卜视高扬火，以事作龟致其墨。筮人掌三易，辨九筮之名：一曰《连山》，二曰《归藏》，三曰《周易》。九筮之名：一曰巫更，二曰巫咸，三曰巫式，四曰巫目，五曰巫易，六曰巫比，七曰巫祠，八曰巫参，九曰巫环，以辨吉山。（巫皆读为筮，字之误也。更为迁都邑也。）又《礼记》曰：卜筮者，先圣王之所以使人信时日，敬鬼神，畏法令，决嫌疑，定犹豫也。故《周易》曰：定天下之吉凶，成天下之者，莫大乎蓍龟也。蓍之德圆而神，卦之德方以智；神以知来，智以藏往。洪范《五行传》曰：若烦数溷渎，或不精严，神不告也；或观卦察兆，占不得也；或龟不神，蓍不灵。此其所以过差，圣人不得专用也。龟筮共违于人，神灵不佑也。

　　事对
　　【握粟 操金】《毛诗》曰：哀我填寡，宜岸宜狱；握粟出卜，自何能谷。郑玄注：可哀哉我穷尽寡财之民，仍有狱讼之事；持粟行卜，求其胜负，从何能得善？《战国策》曰：邹忌为齐相，田忌为将，不相悦。邹忌以告公孙。使人操十金而卜于市曰：“我田忌人也。吾三战三胜，声威天下，欲为大事，亦吉否？”卜者出，因令捕卜者而验其辞于王前。田忌遂走。
　　【三兆 六龟】《周礼》：太卜掌三兆之法。六龟见叙事。
　　【供ㄡ 扬火】《周礼》：氏掌供ㄡ契以待卜事。杜子春注曰：ㄡ读如薪樵之樵，谓所灼龟之木。扬火见叙事。
　　【神谂 象告】陈琳《大荒赋》曰：假龟筮以贞吉，问神谂以休祥。《易》曰：八卦以象告。韩康伯注曰：以象告人吉凶。
　　【大横 小数】《史记》曰：高后崩，丞相陈平等使人迎代王。计未定，卜之龟。兆云：大横庚庚，余为天王，夏后以光。《抱朴子》曰：卜者小数，饰福者谓知来之妙。
　　【龟厌 筮渎】《毛诗》曰：我龟既厌，不我告猷。郑玄注：卜筮数而渎龟，龟灵厌之，不复告其所图之吉凶也。言虽得兆，繇不中也。《易》曰：初筮告，再三渎，渎则示告。
　　【穆卜 枚占】《尚书》曰：武王有疾不豫，二公曰：“我其为王穆卜。”归藏曰：“昔者河伯筮与洛战而枚占，昆吾占之不吉也。”
　　【孔愀 颜笑】《家语》曰：孔子尝自蓍，而卦得贲，愀然有不平之状。子张进曰：“贲是吉卦，夫子色有不平，何也？”孔子曰：“山下有火。贲，非正色也。”《冲波传》曰：孔子使子贡往外而未来，谓弟子占之。遇鼎，皆言无下足不来。颜子掩口而笑曰：“无足者，乘舟而来，赐至矣，清朝也。”子贡果朝至。
　　【代陈 获晋】《左传》曰：陈厉公生敬仲，周内史筮之，遇观之否。曰：“是谓观国之光，利用宾于王，其代陈有国乎？”又曰：秦伯伐晋，卜徒父筮之吉。涉河，晋侯车败。诘之，对曰：“乃大吉也！三败必获晋君。”果如其言。
