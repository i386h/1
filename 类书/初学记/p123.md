<!-- { "loadSidebar": true } -->
　　灵宝真一《自然经诀》曰：大道者，不可强名也。强名曰大，强字曰道。《隋书 经籍志》曰：盖万物之奥，圣人之至赜也。太玄真一《本际经》曰：无宗无上，而独能为万物之始，故名元始；运道一切为极尊。而常处二清，出诸天上，故称天尊。《本行经》曰：道言元始天尊，以我因缘之勋，锡我太上道君之号。高上《老子内传》曰：太上老君姓李氏，名耳，字伯阳。其母曾见日精下落，如流星飞入口中，因有娠，七十二岁而生。常有五色云绕其形，五行之兽卫其堂，于陈国涡水李树下，剖左腋而生。又曰：鹤发龙颜，广颡长耳，大目疏齿，方口厚唇；额有参牛达理，日角月悬鼻；纯骨有双柱；耳竖大三门，顶有日光；身滋白血，面凝金色，舌络锦文；形长一丈二尺，齿有四十八。受元君神图宝章变化之方，及还丹伏火水汞液金之术，凡七十二篇。後魏《释老志》曰：其为教也，蠲去邪累，澡雪心神，积行立功，累德增善，乃有白日升天，长生世上；又有三元九府百二十官一切诸神，咸所统摄焉。

　　事对
　　【气祖 帝先】《玄妙内篇经》曰：元道本起于元首，万气之祖。《老子》曰：道冲而用之，挫其锐，解其纷，和其光，同其尘，湛兮似或存。吾不知谁氏之子，象帝之先。王弼注云：帝，天帝也。
　　【贷三 生一】《明威经》曰：天道善贷，贷以三气。上气曰始，其色正青；中气曰元，其色正白；下气曰亥，其色正黄。《老子》曰：道生一。孙登注曰：妙一宅于太虚之内，玄化资于至道之用，故因其所由谓之曰生。
　　【感星 梦日】葛洪《神仙传》曰：老子母感大流星而有娠。《後圣九玄道君列纪经》曰：后圣君之母，先梦玄云；日月缠其形，乃感而孕焉。
　　【姓李 字芝】葛洪《神仙传》曰：老子出于李家，犹以李为姓。《上清三天君列纪经》曰：上清真人姓桓，字芝，乃中皇时人也。
　　【托洪胎 剖李腹】《本行经》曰：太上道君，托胎洪氏之胞，凝神琼胎之府。《道德经序诀》曰：周时复托神李母，剖左腋而生；生即皓然，号曰老子。
　　【玄女吞气 圣母梦云】《玄妙内篇经》曰：三气，八十一万亿岁后，化生玄妙玉女，又生后八十一万亿。岁后，三气变化，五色玄黄，妙玉女口仍即吞之；八十一万亿，乃化从玄妙玉女左腋而生。生而白首，故号为老子。圣母梦云见梦日注。
　　【合气为名 指树为姓】《龟山元录经》曰：高上玉皇上圣帝君九天玉真，皆德空洞以为字，合二气以为名。《玄妙内篇经》曰：老君托从李母生。李母无婿，老君指李树曰：“此为我姓。”
　　【把十蹈五 双柱三门】葛洪《神仙传》曰：洪按《朱韬玉札》、《金箫内经》，皆云老子足蹈三五，手把十文，鼻骨双柱，耳三门。
　　【绿肠朱髓 苍肾青肝】《列记经》曰：若三元宫有琳札绿肠朱髓。又曰：玄都丹台有皇皇金字者，则青肝紫络，苍肾绫文。
　　【绿筋紫脑 衔日戴星】《道君列纪经》曰：斗中若有玄玉籍者，则自有绿筋，若三元宫有琳札青紫脑锦舌。
　　【七十二色 三十二光】《龟山元录经》曰：自高上虚皇顶负圆光，七十二色。又曰：太微天帝君，身生三十二色宝光矣。

　　书
　　【上皇玉帝君乃吟玉清之隐书】上景发晨晖，金霄郁紫清；三素曜琼扇，九玄上招灵。手掇青林花，回盖太元庭；寝宴颐绿房，飞步透玉京。提携朱景玉，长烟乱虚营；玄归自司保，何以怨无生。

　　诗
　　【东晋湛方生诸人共讲老子诗】吾生幸凝湛，智浪纷竞结，流宕失真宗，遂之弱丧辙。虽欲反故乡，埋翳归途绝；涤除非玄风，垢心焉能歇。大矣五千鸣，特为道丧设；鉴之诚水镜，尘秽皆朗彻。

　　赞
　　【东晋孙绰《老子赞》】李老无为，而无不为；道一尧孔，迹又灵奇。塞关内镜，冥神绝涯；永合元气，契长两仪。

　　序
　　【后周守文《道教实花序》】混成元胎，先天地而生；玄妙自然，在开辟之外。可道非道，因金以诠言；上德不德，寄玉京而阐说。高不可揆，深不可源，之而章三光，舒之而绵六合。广矣大矣，于得尽其钩深；恍兮惚兮，安可穷其象物。十善之戒，四极之科，金简玉字之音，琼笈银题之旨；升玄内教，灵宝上清，五老赤书之篇，七圣紫文之记。故以晖诸篆籀，焕彼图牒，玄经籍，可得而谈者焉。若乃包含天地，陶育乾坤，无大不大，无小不小，随之而不见其后，迎之而不见其前，周流六虚，希微三气。无上大道，游于空洞之上；梵形天尊，见于龙汉之劫。日在丁卯，拜东华之青童；辰次庚寅，虔台山之静默。汉史亦载道有三十七家，九十三篇，斯止略序宗涂。匪采奥赜，讵详金液之异，未悟石函之奇。见之者尚迷，闻之者犹豫。非有天尊之说，曾无大圣之言，岂下四蕊之丹，罕识五光之彩。区区琐琐，盍各而言。
　　
　　○ 仟第二

　　叙事
　　《释名》曰：老而不死曰仙。仟，迁也，迁入山也，故制字人傍山也。魏伯阳《周易参同契》曰：惟昔圣贤，怀玄抱真，体服九鼎，化沦与并。（九鼎谓丹砂之精。）含精养神，通德三元；（天地人也）。精液腠理，筋骨致坚。众邪辟除，正气常存；累积长久，变形而仙。《史记》曰：蓬莱，方丈，瀛洲，此三神山，诸仙及不死药在焉，黄金白银为宫阙。未至，望之如云：及到，三山反居水下。欲到则风引船面去，终莫能至。崔玄《山濑乡记》曰：老子为十三圣师，养性得仙，各自有法。凡三十六，或以五行六甲陈，或以服食度骨筋；或以深巷大岩门，或以呼吸见丹田；或以流理还神丹，或以歙游天山；或以元阳长九分，或以恬澹存五官；或以清净飞凌□，或以三辰建斗回；或以三五竟复还，或以声罔处海滨；或以三黄居魄魂，或以太一行成均；或以六甲御六丁，或以祭祀致鬼神；或以吹沉深泉，或以命门固灵根；或以乘璇玑得玉泉，或以专守升于天；或以混沌留吾年，或以把握知塞门；或以太一柱英氛，或以虚无断精神；或以黄庭乘僮人，或以柱天德神仙；或以玉衡上柱天，或以六甲游玄门；或以道引俯仰伸，或以寂寞在人间；或以药石上腾云，或以九道致红泉；或以厥阴三毛间，或以去欲但存神。《抱朴子》曰：求仙者，要当以忠孝和顺仁信为本，若德不修而但务方术，终下得长生也。行恶行大者司命夺纪，小过夺算；随所犯轻重，故所夺有多少。

　　事对
　　【桂父 茅君】《裴氏广州记》曰：桂父，常食桂叶，见知其神尊事之。一旦与乡曲别，飘然入云。葛洪《神仙传》曰：茅君学道成而归，自说吾有神灵之职，某月日当之官。至期登羽车而去。
　　【赤松 黄石】刘向《列仙传》曰：赤松子，神农时雨师。服水玉散，教神农服，入火自烧。至昆仑山上，常止西王母石室，随风上下，炎帝少女追之，亦得仙俱去。《神仙传》曰：黄石君者，修彭祖之术，年数百岁，犹有少容。亦学地仙，不求升云。
　　【金母 玉妃】《空洞灵章经》曰：紫微焕七台，骞树秀玉霞；众圣集琳宫，金母命清歌。《灵宝赤书经》曰：元始登命，太真案笔，玉妃拂筵，铸金为简，刻书玉篇。
　　【山图 园客】刘向《列仙传》曰：山图陇西人，马踏折脚，山中道人教服地黄、当归、羌活、玄参。服一年，病愈身轻。追道人问，自云五岳使也。能随吾，汝便不死。山图追随六十余年，归来行母服。复去，莫知所之。又曰：园客，济阳人，种五色香草，积十年，服食其实。有五色蛾上香草末。客收而养之，生桑。蚕时，有女夜至，自称客妻，道蚕状。客与俱，蚕茧大如盆，缲讫俱去，莫知所之。
　　【木工 陶正】刘向《列仙传》曰：赤松子舆者，黄帝时人。不食五谷，啖百草花。至尧时为木工，能随风雨上下。又曰：宁封子者，为黄帝陶正。有人过之，为其掌火。能出五色烟，积火自烧，而随烟气或上或下。
　　【龙师 鱼吏】刘向《列仙传》曰：师门能使火，食桃李葩，为夏孔甲龙师。孔甲杀而埋之外野，一旦风雨迎之。又曰：赤须子者，丰人，云秦穆公时主鱼吏也。食松实、天门冬、石脂，齿落更生，发堕更出。后去止吴山七十余年，莫知其所至。

　　诗
　　【东晋郭璞《游仙诗》】阳谷吐灵曜，扶桑森千丈；朱霞升东山。朝日何晃朗。回风流曲棂，幽室发逸响；悠然心永怀，眇尔自遐想。仰思举云翼，延首矫玉掌；啸傲遗世罗，纵情在独往。明道虽若昧，其中有妙象；希贤宜励德，羡鱼当结网。
　　【又诗曰】采药游名山，将以救年颓；呼吸玉滋液，妙气盈胸怀。登仙抚龙驷，迅驾乘奔雷；鲜裳逐电曜，云盖随风回。手顿羲和辔，足踏阊阖开；东海犹蹄涔，昆仑蝼蚁堆。遐邈冥茫中，俯视令人哀。
　　【梁武帝《游仙诗》】水华究灵奥，阳精测神秘；具闻上仙诀，留丹未肯饵。潜名游柱史，隐迹居郎位；委曲凤台日，分明柏寝事。萧史暂徘徊，待我升龙辔。
　　【梁沈约《奉和竟陵王游仙诗》】朝止阊阖宫，夕宴清都阙；腾盖拥奔星，低銮避行月。九疑纷相从，虹旌乍升没；青鸟去复留，高堂云不歇。葛花有余照，淹留且发。
　　【周庚信《和赵王游仙诗》】藏山还采药，有道得从师；京兆陈安世，成都李意期。玉京传相鹤，太一受飞龟；白石香新芋，青泥美熟芝。山精逢照镜，樵客遇围棋；石文如碎锦，藤苗似乱丝。蓬莱在何处，汉后欲遥祠。

　　词　　《步虚词》东明九芝盖，北烛五云车；飘摇入倒景，出没上烟霞。春泉下玉溜，青鸟向金华。汉帝看桃核，齐侯问枣花；上元应送酒，来往蔡经家。
　　【又词】北阁临玄水，南宫坐绛云；龙泥印玉策，天火练真文。上元风雨散，中天歌吹分；虚驾千寻上，空香万里闻。

　　赞
　　【宋谢灵运《王子晋赞》】淑质非不丽，难以之百年；储宫非不贵，岂若登云天。王子爱清净，区中实嚣喧；冀见浮丘公，与尔共缤翻。
　　【又《岩下一老翁五少年赞》】衡山采药人，路迷粮亦绝；过息岩下坐，正见相对说。一老四五少，仙隐不可别；其书非世教，其人必贤哲。
　　
　　○ 道士第三

　　叙事
