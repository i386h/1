<!-- { "loadSidebar": true } -->
　　《易》曰：上古结绳以治，后世圣人易之以书契，盖取诸。又《帝王世纪》曰：黄帝垂衣裳，苍颉造文字，然后书契始作，则其始也。按《说文》：盖依类象形谓之文，形声相益谓之字，著于竹帛谓之书。书有六义焉：一曰指事，二曰象形，三曰谐声，四曰会意，五曰转注，六曰假借。古者子生六岁，而教数与方名；十岁入小学，学六甲书计之事，则文字之谓也。自黄帝至三代，其文不改。秦焚烧先典，乃废古文，更用八体：一曰大篆，周宣王史籀所作也；二曰小篆，始皇时李斯、赵高、胡母敬所作也，大小篆并简册所用也；三曰刻符，施于符传也；四曰摹印，（亦曰缪篆）。施于印玺也；五曰虫书，为虫鸟之形，施于幡信也；六曰署书，门题所用也；七曰殳书，铭于戈戟也；八曰隶书，始皇时程邈所定，以行公府也。汉氏因之。至王莽居摄，使甄丰刊定六体：一曰古文，二曰奇字，三曰篆书，四曰隶书，五曰录书，六曰虫书。当代以教学童焉。又卫恒四体书势，曰汉兴。又有草书，不知作者，盖两汉铭勒，杂以古文篆籀及八分为之。魏晋以还，隶文遂盛。萧子良古今篆隶文体，有藁书、楷书、蓬书、悬针书、垂露书、飞白书、填书、奠书、鸟书、虎爪书、偃波书、鹤头书、象形篆、尚方大篆、凤鸟书、科斗虫书、龙虎书、仙人书、芝英书、十二时书、倒薤书、龟书、麒麟书、金错书、蚊脚书、凡数十种，皆出于六义八体之书，而因事生变者也。

　　事对
　　【效奎 取】《孝经 援神契》曰：奎主文章，苍颉效象；洛龟曜书丹青，垂萌画字。宋均注曰：奎星屈曲相钩，似文字之画。《周易》曰：上古结绳以治，后世圣人易之以书契，盖取诸。
　　【六书 八体】《周礼》曰：保章氏掌教国子六书。许慎《说文》曰：六书：一曰指事，二曰象形，三曰谐声，四曰会意，五曰转注，六曰假借。自秦书有八体：一曰大篆，二曰小篆，三曰刻符，四曰虫书，五曰摹印，六曰署书，七曰殳书，八曰隶书。
　　【悬针 倒薤】王《文字志》曰：悬针，小篆体也。字必垂画细末，细末纤直如悬针，故谓之悬针。又曰：倒薤书者，小篆体也。垂支浓直，若薤叶也。八体书亦图此法。或云出扶风曹喜，萧子良以为仙人务光所作。
　　【铜隐 金错】郦善长《小经注》曰：临淄人发古冢，得铜棺，前秘外隐起为隶字，云齐太公六代孙胡公之棺也。唯三字是古，余同今书。证知隶字出古，非始于秦。王《文字志》曰：金错书，八体书法不图其形，或云以铭金石，故谓之金错。
　　【垂露 偃波】王《文字志》曰：垂露书，如悬针而势不遒劲，阿那若浓露之垂，故谓之垂露。挚虞《决疑要注》曰：尚书台召人用虎爪书，告下用偃波书，皆不可卒学，以防矫诈。
　　【星离 云布】卫恒《四体书势》曰：黄帝之史沮诵。苍颉，氏彼鸟迹，始作书势，纪纲万事，垂法立制。因声会意，类物有方。日处君而盈度，月象臣而亏傍；云逶迤而上布，星离离以舒光。钟氏《隶书势》曰：焕若星陈，郁若云布。
　　【六义 八法】卫桓《四体书势》曰：字有六义，其义见六书注中。鲍昭《飞白书势》曰：秋毫精劲，霜素凝鲜；超工八法，尽奇六文。
　　【视龟 变鸟】宋均注《孝经 援神契》曰：苍颉视龟而作书，则河洛之应，与人意所惟通矣。钟氏《隶书势》曰：鸟势之变，乃惟左隶。
　　【秦篆 周籀】《汉书》曰：苍颉《六章》，曰李斯所作。爰厉《六章》，赵高所作。博学《七章》，胡母敬所作。文学多取史籀篇，而复颇异，所谓秦篆者也。许慎《说文》曰：周宣王太史籀著大篆十五篇。
　　【删旧 蠲烦】崔瑗《草书势》曰：书契之兴，始自颉皇；写彼鸟迹，以定文章。爰暨末叶，典籍弥繁；官事荒芜，剿其墨翰。惟作佐隶，旧字是删。钟氏《隶书势》曰：蠲彼烦文，崇此简易。
　　【秦隶 汉草】卫恒《四体书势》曰：秦既用篆。秦事繁多，字难成，即令隶人佐书，曰隶字。汉因行之。许慎《说文》曰：汉兴有草书。又卫恒曰：汉兴而有草书，不知作者姓名。

　　诗
　　【隋江总《借刘太常〈说文〉诗》】刘慕子云，许慎询景伯。硕学该虫篆，奇文秀鸟迹；曰余徒下帷，待问垂重席。不诣王充市，聊投班玩籍；三写遍钻研，六书多补益。幽居服药饵，山宇生虚白；留连嗣芳杜，旷荡依泉石。夫君爱满堂，愿言驰下泽。
　　【岑文本《奉述飞白书势诗》】六文开玉篆，八体曜银书；飞毫列锦绣，拂素起龙鱼。凤举崩云绝，鸾惊游雾疏；别有临池草，恩沾垂露余。

　　杂文
　　【汉崔瑗《草书体》】书体之兴，始自颉皇；写彼鸟迹，以定文章。爰暨未叶，典籍弥繁；人之多僻，政之多权。官事荒芜，剿其墨翰；惟作佐隶，旧字是删。草书之法，盖先简略；应时谕旨，周于卒迫。兼功并用，爱日省力；纯俭之变，岂必古式。观其法象，俯仰有仪；方不中矩，圆不副规。抑左扬右，望之若欹；竦企鸟寺，志在飞移。狡兽暴骇，将奔未驰。或点点染，状似连珠，绝而不离，蓄怒拂郁，放逸生奇；或凌遽而惴栗，若据高而临危。傍点邪附，似螳螂而抱枝；绝笔放体，余纟延纠结，若山蜂施毒。看隙缘，腾蛇赴穴，头没尾垂。是故远而望之，ㄘ焉若注岸崩涯；就而察之，即一画不可移。纤微要妙，临事从宜，略举大较，仿佛若斯。
　　【後汉蔡邕《篆书体》】因鸟遗迹，皇颉循，圣作则，制斯文。体有六，篆焉真，形要妙，巧入神。域龟文斜列，栉比龙鳞；纡体放尾，长短副身。颓若黍稷之垂颖，蕴若虫蛇之棼。扬波振体，龙跃鸟震；延颈胁翼，体似凌□。或轻举内投，微本浓末，若绝若连。似露缘丝，垂凝下端；从者如悬，衡者如编。杪者邪趣，不方不圆；若行若飞，支々，远而望之，象鸿鹄群游，骆驿迁延；迫而察之，端澄不可得见，指伪不可胜原，研桑不能数其诘屈，离娄不能睹其隙间。般亻垂揖让而辞巧，籀诵拱手而韬翰；处篇籍之首目，粲粲斌斌其可观。ゼ华艳于纨素，为学艺之范闲；嘉文德之弘蕴，懿作者之莫刊。思字指之ぽ仰，举大体而论旃。
　　【晋成公绥《隶书体》】皇颉作文，因物构思；观彼鸟迹，遂以成意。阅之后嗣，存载道义。纲纪万事，俗所传述，实由书记。时变巧易，古今各异。虫篆既繁，草藁近伪，适之中庸，莫尚于隶。规矩有则，用之简易，随便适宜，亦有弛张。操笔假墨，抵押毫芒；彪焕累落，形体抑扬。芬葩连属，溢分罗行。烂若天文之布曜，蔚若锦绣之有章。或轻拂徐振，缓案急挑，挽横引从，左牵右绕，长波郁拂，微势缥缈。工巧难传，善之者少；应心隐手，必由意晓。尔乃动纤指，举弱腕，握素纨，染玄翰。彤管电流，雨下雹散；点点星垂，制挫安案。缤纷骆驿，华藻粲烂；卓荦，一何壮观。繁缛成文，又何可玩；章周道之郁郁，表唐虞之辉焕。若乃八分玺法，殊好异制；分白赋黑，棋布星列。翘首举尾，直刺邪扌制；缱绻结体，剩彩奋节。或若虬龙盘游，蜿蝉轩翥；鸾凤翱翔，矫翼欲去。或若鸷鸟将击，并体抑怒；良马腾骧，奔放向路。仰而望之，郁若宵雾朝升，游烟连云；俯而察之，凛若清风属水，漪澜成文。垂象表式，有模有楷；形功难详，聊举大体。
　　
　　○ 讲论第四

　　叙事
　　《广雅》曰：讲，读也；论，道也。《说文》曰：讲，和解也；论，议也。又郑玄云：论，伦也。（见《诗笺》）。贾逵曰：论，释也，（见《国语注》）。皆解说谈议训诂之谓也。（见顾野王《玉篇》）。《论语》曰：德之不修，学之不讲；闻义不能徒，不善不能改，是吾忧也。《汉书》曰：夏侯胜每讲，常谓诸生曰：“学经不明，不如归耕。”又曰：孔光居公辅位，前后十七年。时会门下诸生，讲问疑难，举大义，其弟子多成就为博士。班伯为中常侍，上方向学；郑宽中与张禹朝夕入，说《尚书》《论语》于金华殿中。诏伯受焉，既通大义，又讲异同于许商。《东观汉记》曰：建初四年，诏诸王诸儒会白虎观，讲五经同异，则其事也。

　　事对
　　【撞钟 鸣鼓】《礼记》曰：善待问者，如撞钟；扣之以小者则小鸣，扣之以大者则大鸣。谢承《後汉书》曰：董春，字纪阳，少好学，究极圣指。后还归，立精舍，远方门徒从者，常数百人。诸生每升讲堂，鸣鼓三通，横经捧手请问者百人；追随上堂难问者，百余人。
　　【下帷 施帐】《史记》曰：董仲舒以明《春秋》，孝景时为博士。下帷讲诵，弟子转相授业，或莫见其面。范晔《後汉书》曰：马融常在高堂，施绛纱帐，前授生徒，后列女乐。弟子以相次传授，鲜有入其室者。
　　【礼师 奠圣】《礼记》曰：太学始教，皮弁祭菜，示敬道也。郑玄注曰：祭菜，礼先圣先师也。沈约《宋书》曰：魏齐王每讲肄经通，辄使太常释奠先圣先师于辟雍。
　　【肃成门 金华殿】《魏书》曰：文帝初在东宫，疠气数起，士人凋伤。帝深感叹，与大理王朗书云：“疫疠数起，士人凋落，余独何人，能全其寿？”故集诸儒于肃成门内，讲论大义，亻品亻品无倦。《汉书》曰：班伯为中常侍，上方向学；郑宽中与张禹朝夕入，说《尚书》《论语》于金华殿中，诏伯授焉。
　　【西唐 北海】范晔《後汉书》曰：高凤，南阳人也。专精诵读，为名儒，教授西唐山中。又曰：郑玄，北海人也，游学十余年乃归。及党事起，杜门不出，弟子自远方至者数千人。
　　【敷经 说义】《东观汉记》曰：恒荣拜议郎，入侍太子。每朝会，辄令荣于公卿前敷奏经书，帝称善。谢承《後汉书》曰：戴凭，字次仲。正旦朝贺，帝令群臣说经义。有不通者，辄夺其席，以益通者。凭重五十席。
　　【六教 四学】《孙卿子》曰：达师之教，使弟子安焉乐焉，往焉游焉，肃焉藏焉。严此六者，得其学则邪僻之道塞矣。沈约《宋书》曰：元嘉十五年，征雷次宗至京师，开馆聚徒授教，使丹阳尹何约之立玄学。太子率更令何承天立史学，司徒参军谢元立文学，凡四学，并建之。
　　【训帝 授侯】王隐《晋书》曰：魏高贵乡公之人学也，王祥为三老。帝北面乞言，祥乃言曰：“仰惟明主圣帝之轨。”俯以训帝。《东观汉记》曰：永平元年，诏为四姓小侯开置学五经师，张辅以明经授于南宫。
　　【绍轲 继孔】陆士衡《七征》曰：演八代之洪旨，统先圣之遗训；耸一心以绍轲，敦四教以承丘。苏顺、贾逵诔曰：“惟天生君，继孔之迹，光明克哲，果论至赜。”
