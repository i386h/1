<!-- { "loadSidebar": true } -->
　　【南齐谢《和萧子良高松赋》】阅品物于幽记，访育于秘经；巡纪林之弥望，识斯松之最灵。岂榆柳之比性，指椿而等龄；若夫修干垂阴，乔柯飞颖。望肃肃而既闲，即微微而方静；怀风音而送声，当月路而留影。即芊眠于广隰，亦迢递于孤岭；集九仙之羽仪，栖五凤之光景。固扌木之为选，贯山川而自永。尔乃青春爰谢，云物含明，江皋绿草，暧然已平。纷弱叶而凝照，竞新藻而抽英；陵翠山其如剪，施悬萝而共轻。至于星回穷纪，沙雁相飞，同云泱其无色，阳光沉而灭晖。卷风飚之吸，积霰雪之岩皑；岂雕贞于寒暮，不受令于霜威。

　　诗
　　【梁沈约《寒松诗》】梢耸振寒声，青葱标暮色；疏叶望岭齐，乔干临云直。
　　【梁吴均《咏慈姥矶石上松诗》】根为石所蟠。枝为风所碎；赖我有贞心，终凌细草辈。
　　【隋炀帝《咏北乡古松树诗》】古松唯一树，森竦讵成林；独留麈尾影，犹横偃盖阴。云来聚云色，风度杂风音；孤生小庭里，尚表岁寒心。
　　【隋李德林《咏松树诗》】结根生上苑，擢秀迩华池；岁寒无改色，年长有倒枝。露自金盘洒，风从玉树吹；寄言谢霜雪，贞心自不移。
　　
　　○ 柏第十四

　　叙事
　　《尔雅》曰：柏，掬也。《史记》曰：松柏为百木长而守宫闾。《尚书》曰：荆州，厥贡屯干栝柏。《周官》曰：冀州，其利松柏。刘向《列仙传》曰：赤松子好食柏实，齿落更生。《汉武内传》曰：药有松柏之膏，服之可以延年。《三辅旧事》曰：汉诸陵皆属太常，不属郡县，其入盗柏者弃市。《抱朴子》曰：天陵偃盖之松，大谷倒生之柏，凡此诸木，皆与天齐其长，地等其久也。《广志》曰：柏有续柏，有计柏。崔《月令》曰：七月收柏实。

　　事对
　　【卫国舟 殷人社】《毛诗》曰：柏舟，言仁而不遇也。卫顷公之时，仁人不遇，小人在侧也。泛彼柏舟，亦泛其流。《论语》曰：哀公问社于宰我，宰我对曰：“夏后氏以松，殷人以柏，周人以栗。”郑玄注云：主四主谓社也。
　　【鹊立 鸾栖】《东方朔传》曰：孝武皇帝时，闻居鹊鸣。新雨止，朔执戟在殿上。呼问之，答曰：“殿后柏树上，有鹊立枯枝上，东向鸣。”上遣视如朔言。谢承《後汉书》曰：方储遭母忧，种松柏，鸾栖其上。
　　【泰山千树 华林二株】《太山记》曰：山南有太山庙，种柏千树，大者十五六围，长老传云汉武帝所种。晋有华林园柏二株。

　　赋
　　【西晋左九嫔《松柏赋》】何奇树之英蔚，托峻岳之嵯峨；被玄涧之逶迤，临渌水之素波。擢修木之丸丸，萃绿叶之芬葩；敷纤茎之茏苁，布秀叶之葱青。列翠实之离离，馥幽蔼而永馨；纷翕习以披离，气肃肃以清泠。应长风以鸣条，似丝竹之遗声；禀天然之贞劲，经严冬而不零。虽凝霜而挺干，近青春而秀荣；若君子之顺时，又似乎真人之抗贞。赤松游其下而得道，文宾餐其实而长生；诗人歌其荣蔚，齐南山以永宁。

　　诗
　　【北齐魏收《庭柏诗》】古松图偃盖，新柏写炉峰；凌寒翠不夺，迎暄绿更浓。茹叶轻沉体，咀实化衰容；将使中台麝，违山能见从。
　　
　　○ 槐第十五

　　叙事
　　《春秋说题辞》曰：槐木者，虚星之精也。《元命苞》曰：树槐而听讼其下者，槐之言归也，情见归实。《尔雅》曰：守宫槐叶，昼聂宵炕，槐大叶而黑。（郭璞注曰：守宫槐，昼日聂合而夜炕布。孙炎曰：聂合，炕张也。）《淮南子》曰：老槐生火，久血为磷，人不怪。（血精在地，暴露百日，则为磷。）《广志》曰：槐材有青黄白黑数种。《太清草木方》曰：槐者，虚星之精也。以十月上巳取子服之，好颜色，长生通神。

　　事对
　　【连理一心 В末千亩】挚虞《连理颂》曰：东宫正德之内，承华之外，槐树二枝，连理而生。二干一心，以蕃本根。傅选《槐树赋》曰：叶叶扶疏，参林萧瑟；松萝寄生，绵连В末。延袤千亩，蓊郁ㄙ蔼。
　　【昼聂夜舒 兔目鼠耳】《尔雅》曰：守宫槐叶，昼聂宵炕。郭璞注曰：守宫槐昼聂合而夜舒布也。江东有槐树，与此相反，俗因名为合昏，既昼夜各一，其理等耳。孙炎注云：聂合，炕张也。《庄子》曰：槐之生也，入季春五日而兔目，十日而鼠耳。

　　赋
　　【魏曹植《槐树赋》】羡良木之华丽，爰获贵于至尊；凭文昌之华殿，森列峙于端门。观朱榱以振条，据文陛而结根，扬阴沉以溥覆，似明后之垂恩。
　　【魏王粲《槐树赋》】惟中堂之奇树，禀天然之淑资；超畴亩而登植，作阶庭之华晖。既立本于殿省，植根柢其弘深；鸟愿栖而投翼，人望庇而披衿。
　　【晋挚虞《槐树赋》】尔乃观其诞状，察其攸居，丰融ЩЪ，蓊郁扶疏。乐双游之黄鹂，嘉别鸷之王睢；春栖教农之鸟，夏憩反哺之乌。
　　【晋王济《槐树赋》】若夫龙升南陆，火集正阳，恢兹郁陶，静暑无方。鼓柯命风，振叶致凉；朗明过乎八达，重阴逾于九房。

　　诗
　　【魏繁钦《槐树诗》】嘉树吐翠叶，列在双阙涯；旖旎随风动，柔色纷陆离。
　　
　　○ 桐第十六

　　叙事
　　《诗义疏》曰：梓实桐皮曰椅，今人云悟桐也。有白桐，有青桐，有赤桐。云南人绩以为布。《易纬》曰：桐枝濡毳而又空中，难成易伤，须成气而后华。《周书》曰：清明之日桐始华。桐若不华，岁有大寒。《韩诗》曰：其桐其椅，其实离离。（离离，长貌。）《毛诗》曰：椅桐梓漆，爰伐琴瑟。《尔雅》曰：榇，梧也；荣，桐木也。《华阳国志》曰：益州有梧桐木，其华采如丝。人绩以为布，名曰华布。沈怀远《南越志》曰：青桐华颇似木绵，而辉薰过之。谢灵运《游名山志》曰：吹台有高桐，皆百围。峄阳孤桐，方此为劣。刘会《邹山记》曰：邹山古之峄山，鲁穆公改为邹山。今邹山峄阳犹多桐树。《庄子》曰：雏发南海而飞到北海，非梧桐不止，非竹实不食。《管子》曰：五沃之土，其木宜桐。《齐民要术》曰：梧桐山石间生者，为乐器则鸣。《瑞应图》曰：王者任用贤良，则梧桐生于东厢。

　　事对
　　【峄阳特生 洞庭傍秀】《尚书》曰：羽畎夏翟，峄阳孤桐。孔安国注曰：峄阳特生桐，中琴瑟也。崔る《七依》曰：爰有洞庭之椅桐，依峻岸而傍生。
　　【苍岑吐干 玄溪托根】张协《七命》曰：寒山之桐，出自大冥；含黄钟以吐干，据苍岑以孤生。崔琦《七蠲》曰：爰有梧桐，产乎玄溪；傅根朽壤，托险生危。
　　【凤翔 鸾集】傅咸《梧桐赋》曰：停公子之龙驾，息旅人之行肩；瞻华实之离离，想仪凤之来翔。刘义恭《华林四瑞桐树甘露赞》曰：远延凤翮，遥集鸾步；惠润何广，沾我萌庶。
　　【三株 一叶】《晋宫阙名》曰：华林园青白桐三株。伏侯《古今注》曰：昭帝丹凤三年，冯翊人献桐枝，长六尺，九枝；枝一叶也。
　　【孤生 半死】孤生事见苍岑吐干注。枚乘《七发》曰：龙门之桐，百尺无枝，郁结轮菌，其根半死半生。冬则烈风剽霰飞雪之所激。夏则雷霆霹雳之所感。
　　【止雏 俟鸾】《庄子》曰：雏发南海而飞到北海，非梧桐不止，非竹实不食。司马彪《与山巨源诗》曰：处身孤且危，于何托余足；昔也植朝阳，倾枝俟鸾。

　　赋
　　【南齐萧子良《梧桐赋》】植椅桐于广囿，嗟倏忽而成林；依层楹而吐秀，临平台而结阴。乃抽叶于露始，亦结实于星沉；耸轻条而丽景，涵清风而散音。发雅咏于悠昔，流素赏之在今；必鸾凤而后集，何燕雀之能临。匪伊楚宫侧，岂独峄山岑；邈蒿莱之难俪，永配道于仙琴。
　　【刘义恭《桐树赋》】伊梧桐之灵材，蔚疏林而擢秀；玄根通彻于幽泉，密叶垂蔼而增茂。挺修干，荫朝阳，招飞鸾，鸣凤凰。甘露洒液于其茎，清风流薄乎其枝；丹霞赫奕于其上，白水浸润乎其陂。

　　诗
　　【南齐谢《游东堂咏桐诗》】孤桐北窗外，高枝百丈余；叶生既阿那，叶落更扶疏。无叶复无实，何以赠离居；裁为圭与璋，足可命参墟。
　　【梁沈约《咏孤桐诗》】龙门百尺时，排云少孤立；分根荫玉池，欲待高鸾集。
　　【梁吴均《共赋韵同咏庭中桐诗》】龙门有奇贾，自言梧桐枝；华晖实掩映，细叶能披离。不降周王子，空待岁时移；严风忽交劲，遂使无人知。
　　【隋魏彦深《咏桐诗》】未求裁作瑟，何用削成；愿寄华庭里，枝横待凤栖。
　　
　　○ 柳第十七

　　叙事
　　《说文》曰：杨，蒲柳也，从木易声。柽，河柳也，从木圣声。柳，小杨也，从木酉声。《尔雅》曰：柽，河柳，（郭璞注曰：河旁赤茎小杨也。）旄泽柳，（生泽者。）杨蒲柳。《诗义疏》曰：蒲柳之木二种：一种皮正青，一种皮红正白。叶皆长广，可为箭竿。又曰：杞柳生水旁，树如柳。叶粗而白，木理微赤，今人以为车毂。今淇水旁，鲁国泰山汶水边路，纯杞柳也。《山海经》曰：山之西有谷焉，名曰谷，其木多柳。凤伯之山，熊山，真陵之山，木多柳。平邱山爰有杨柳，决民之国有白柳。崔豹《古今注》曰：白杨叶圆，青杨叶长；柳叶亦长细。多杨圆叶弱蒂，微风则大摇。一名高飞，一曰独摇。蒲柳生水边，蒂似青杨，亦曰蒲多，亦曰多柳，亦曰水杨，蒲杨也。支劲韧，任大用。又有赤杨，霜降则叶赤，材理亦赤也。《广志》曰：白杨一名高飞，木叶大于柳也。

　　事对
　　【流丝 飞絮】枚乘《柳赋》曰：漠漠庭阶，白日迟迟；吁嗟细柳，流乱轻丝。伍缉之《柳花赋》曰：步江皋兮骋望，感春柳之依依；垂绿叶而云布，扬零花而雪飞。按《神农本草经》曰：柳花一名柳絮。
　　【东门叶 北郭枝】《毛诗》曰：东门之杨，其叶。阮《乐府诗》曰：驾出北郭门，马行不肯驰；下车少踯躅，仰折杨柳枝。
　　【九成 十围】魏文帝《柳赋》曰：在余年之二七，植斯柳乎中庭；始围寸而高尺，今连拱而九成。刘义庆《世说》曰：桓公北征，经金城，见为琅邪时种柳，皆已十围，叹曰：“木犹如此，人何以堪？”攀枝执条，泫然流涕。
　　【赤叶 绿条】崔豹《古今注》曰：蒲柳生水边，叶似青杨。又有赤杨，霜降则叶赤，材理亦赤。陈琳《柳赋》曰：伟姿逸态，英艳妙奇；绿条缥叶，杂沓纤丽。
　　【龙鳞 凤翼】魏文帝《柳赋》曰：上扶疏而孛散兮，下交错而龙鳞。陈琳《柳赋》曰：龙鳞凤翼，绮错交施；蔚昙昙其杳蔼，象翠盖之葳蕤。
