<!-- { "loadSidebar": true } -->
　【唐太宗《首春诗》】寒随穷律变，春逐鸟声开；初风飘带柳，晓雪间花梅。碧林青旧竹，绿沼翠新苔；芝田初雁去，绮树未莺来。
　【南齐虞羲《春郊诗》】风迟蝶弄花，景丽鸟和春。樵歌喧垄暮，鱼乱江晨。山中芳杜若，依依独思人。
　【南齐王俭《春夕诗》】露华方照岁，云彩复经春；虚闺稍叠草，幽帐日凝尘。
　【又《春诗》】兰生已匝苑，萍开欲半池；轻风摇杂花，细雨乱丛枝。
　【又】风光承露照，雾色点兰晖；青荑结翠藻，黄鸟弄春飞。
　【梁简文帝《春日想上林诗》】春风本自奇，杨柳最相宜。柳条恒著地，杨花好上吹。处处春心动，常惜光阴移。
　【又《晚春诗》】紫兰叶初满，黄莺ミ不稀；石蹲还似兽，萝长更加衣。水曲文鱼聚，林暝鸦鸟飞；渚潇变新节，岩桐长旧围；风花落未已，山窗开夜扉。
　【梁孝元帝《春日诗》】新莺隐叶啭，新燕向窗飞。柳絮时依洒，梅花乍入衣。玉珂逐风度，金鞍照日晖。无令春色晚，独望行人归。
　【又《望春诗》】叶浓知柳密，花尽觉梅疏。兰生未可握，蒲小不堪书。
　【梁沈约《伤春诗》】弱草半抽黄，轻条未全绿；年芳被禁御，烟华绕曾曲。寒苔卷复舒，冬泉断方续，早花散凝金，初露泫成玉。
　【又《初春诗》】扶道觅阳春，相将共携手；草色犹自非，林中都未有。无事逐梅花，空教信杨柳；且复归去来，含情寄杯酒。
　【梁鲍泉《奉和湘东王春日诗》】新莺始新归，新蝶复新飞；新花满新树，新月丽新晖。新光新气早，新望新盈抱；新水新绿浮，新禽新听好。新景自新还，新叶复新攀；新枝虽可结，新愁讵解颜。新思独氛氲，新知不可闻；新扇如新月，新盖学新云。新落连珠泪，新点石榴裙。
　【梁闻人茜《春日诗》】高台动春色，清池映日华；绿葵向光转，翠柳逐风斜。林有鸣心鸟，园多夺目花；相与咸知节，叹子独离家。
　【周庾信《咏春诗》】昨夜鸟声春，惊鸣动四邻；今朝梅树下，定有折花人。
　【周宗懔《春望诗》】日暮春台傍，徙倚爱余光；都尉新移枣，司空始种杨。一枝犹桂馥，十步有兰香；望望无萱草，忘忧竟不忘。
　【又《早春诗》】昨暝春风起，今朝春气来；莺鸣一两啭，花树数重开。散粉成初蝶，剪彩作新梅；游客伤千里，无暇上高台。
　【陈张正见《春初赋得池应教诗》】遥天收密雨，高阁映奔曦；雪尽青山路，冰销渌水池。春光落云叶，花影发晴枝；琴樽奉终宴，风月岂云疲。
　【隋炀帝《晚春诗》】洛阳春稍晚，四望满春辉；杨叶行将暗，桃花落未稀。窥檐燕争入，穿林鸟乱飞；唯当关塞者，浓露方沾衣。
　【隋阳休之《春日诗》】迟迟暮春日，蔼蔼春光上；柔露洗金盘，轻丝缀珠网。渐看阶ぇ蔓，稍觉池莲长，蝴蝶映花飞，楚雀绿条响。
　【隋萧悫《春晚庭望诗》】春庭聊纵望，楼台自相隐；窗梅落晚花，池竹开初笋。泉鸣知水急，云来觉山近；不愁花不飞，到畏花飞尽。
　【隋江总《春诗》】水苔宜溜色，山樱助落晖；浴鸟沉还戏，飘花度不归。
　【陈叔达《春首诗》】雪花联玉树，冰彩散瑶池；翔禽遥出没，积翠远参差。
　【又《早春桂林殿应诏诗》】金铺照春色，玉律动年华；朱楼云似盖，丹桂雪如花。水岸衔阶转，风条出柳斜；轻舆临太液，湛露酌流霞。
　【虞世南《春夜诗》】春苑月徘徊，竹堂侵夜开；惊鸟排林度，风花隔水来。
　【杨师道《春朝闲步诗》】休沐乘闲豫，清晨步北林；池塘藉芳草，兰芷袭幽衿。雾中分晓日，花里弄春禽；野迳香恒满，山阶笋屡侵。何须命轻盖，桃李自成阴。
　【上官仪《奉和初春诗》】步辇出披香，清歌临太液；晓树流莺满，春堤芳草积。风色翻露文，雪花上空碧；花蝶来未已，山光暖将夕。
　【元万顷《奉和春日池台诗》】日影飞花殿，风文积草池；凤楼通夜敞，虬辇望春移。
　【又《奉和春日诗》】花轻蝶乱仙人杏，叶密莺喧帝女桑；飞云阁上春应至，明月楼中夜未央。
【又】凤辇迎风乘紫阁，鸾车避日转彤闱；中塘促管淹春望，后殿清歌开夜扉。
○ 夏第二
叙事
　《礼记 月令》曰：孟夏之月，日在昴，昏翼中，晓牵牛中。（郑玄注曰：孟夏者，日月会于实沉，而斗建巳之辰。）其日丙丁，（丙之言炳也，万物皆炳然著见而强大。）其帝炎帝，其神祝融，（此赤精之君，火官之臣。炎帝，大庭氏也；祝融，颛顼氏之子，曰黎，为火官正者。）律中仲吕。（高诱注曰：阳散在外，阴实在中，所以旅阳成功，故曰仲吕也。）蝼蝈鸣，蚯蚓出；王瓜生，苦菜秀；（蝼蝈，蛙也；王瓜，[B18G]挈也。高诱曰：蝼蝈，虾蟆也。）靡草死，麦秋至；断薄刑，决小罪。（靡草，荠葶苈之属。）《夏小正》曰：四月昴则见。（昴，星名。）《易通卦验》曰：立夏，清明风至，而暑鹊鸣，博谷飞，电见，龙升天。（龙，心星名。）《月令》曰：仲夏之月日在参，昏角中，晓危中，（郑玄注曰：仲夏者，日月会于鹑首，而斗建午之辰。）律中蕤宾。（高诱曰：是月阴气萎蕤在下，象主人；阳气在上，象宾客。）小暑至，螗螂生，贝始鸣，反舌无声。（螗螂，螵蛸母也。贝，伯劳也。反舌，百舌鸟。高诱曰：螗螂代谓之天马，一名疣，衮豫谓之巨斧。是月阴作于下，阳散于上。伯劳，夏至后应阴而杀蛇，乃磔之棘上而始鸣也。反舌，百舌也，变易其声，仿百鸟之鸣，故谓之百舌也。）鹿角解，蝉始鸣，半夏生，木槿荣。（木槿，玉蒸也。名，一名榇。）《夏小正》：五月参见则螂蜩鸣，（螂蜩者，五彩具。）初昏大火中。（大火，心星。）《尚书》曰：日永星火，以正仲夏，（永，长也，谓夏至之日也。火，苍龙之中星，举中则七星见可知也。）鸟兽希革。（时毛羽希少改易。革，改也。）《月令》曰：季夏之月，日在东井，昏氐中，晓东壁中。（郑玄曰：季夏者，日月会于鹑火，而斗建未之辰。）律中林钟，温风至，蟋蟀居壁。（按《尔雅》曰：蟋蟀蛩。刘劭注云：谓ㄇ蜻也。孙炎云：梁国谓之蛩。郭璞云：今促织也。蛩音义，或作蛩，方言蜻ㄇ。楚谓之蟋蟀。似蝗而小，正黑，有光泽如漆，有角翅。一名蛩，一名蜻ㄇ，幽州人谓之促织。）鹰乃学习，腐草化为萤。（鹰学习谓攫搏。萤，飞虫，萤火也。）梁元帝《纂要》曰：夏曰朱明，（气赤而光明。）亦曰长嬴、朱夏、炎夏、三夏、九夏。天曰昊天，（言气浩汗。）风曰炎风。节曰炎节。草曰茂草、杂草。木曰蔚林、茂林、密树、茂树。孟夏亦曰维夏、首夏、季夏，亦曰徂暑。（徂，往也，言暑始往。）
　事对
　【龙见 鹑栖】《尚书》曰：日永星火，以正仲夏。注曰：火，苍龙之中星也。《左传》曰：龙见而雩。注云：龙见建巳之月。苍龙七宿之体，昏见东方。张衡《应问》曰：溽暑至而鹑火栖，寒冰Ё而鼋鼍蛰。
　【麦秋 梅雨】《礼记》曰：孟夏麦秋至，断薄刑。蔡邕《月令章句》曰：百谷各以其初生为春，熟为秋，故麦以孟夏为秋。周处《风土记》曰：梅熟时雨，谓之梅雨。
　【翔贝 鸣蝉】《礼记》：仲夏之月贝始鸣。李《羡夏篇》曰：咧咧林蜩鸣，翩翩鸣贝翔。《易通卦验》曰：夏至景风至，蝉始鸣，螗螂生。
　【荣槿 秀】《礼记》：仲夏木槿荣。《毛诗》曰：四月秀。注云：不荣而实曰秀。，草也。
　【草滋 木蔚】曹植《古乐府 艳歌行》曰：夏节纯和天清凉，百草滋殖舒兰芳。傅玄述《夏赋》曰：四月维夏，运臻正阳；鹿角解于中野，草木蔚其条长。
　【素柰 朱李】左思《蜀都赋》曰：朱樱春就，素柰夏成。魏文帝《与吴质书》曰：浮甘瓜于清泉，沉朱李于寒冰。
　【炎风 炽日】陈琳《大暑赋》曰：土润溽以敲，时氵典氵忍以溷浊；温风郁其彤彤，譬炎火之陶烛。曹植《大暑赋》曰：炎帝掌节，祝融司方；维扶桑之高燎，炽九日之重光。
　【朱辂 赤旗】《礼记》：孟夏之月，天子居明堂左介，乘朱辂。兵书曰：夏出兵，赤旗在前，执戟前行。
　【象德 封功】范子《计然》曰：德取象于春夏，刑取象于秋冬。京房《易占》曰：夏至离王，景风用事；人君当爵有德，封有功。
　【风观 冰台】潘岳《关中记》曰：桂宫一名甘泉，又作迎风观、寒露台，以避暑。陆《邺中记》曰：石季龙于冰井台藏冰，三伏之日，以冰赐大臣。
　【祭黍 羞桃】皇览《逸礼》曰：夏则乘赤辂，驾赤骝，载赤旗，以迎夏于南郊，其祭先黍与鸡。《礼记》曰：仲夏之月，天子羞以含桃，先荐寝庙。
　【均管 颁冰】《礼记》曰：仲夏之月，命乐修召な鼓，以均琴瑟管箫。《周礼》曰：凌人掌夏颁冰。注云：暑气盛以冰颁赐。
　【环炉 交扇】桓谭《新论》曰：汉中送王仲都，至夏大暑日，使暴坐，又环以十炉火，不言热而身不汗出。刘义庆《世说》曰：却嘉宾三伏之月诣谢公，炎暑熏赫，虽复当风交扇，犹沾汗流离。
　【啸风 嗽露】王粲《大暑赋》曰：仰庭熠而啸风，风既至其如汤；气呼吸以祛和，汗雨下而沾裳。王度《扇上铭》曰：朱明赫离光，启窗来清风；服嗽云露，体夷神自融。
　【濯枝雨 飞芒露】周处《风土记》曰：仲夏濯枝荡川。注云：此节常有大雨，名濯枝。傅玄《夏赋》曰：和风穆而扇物，麦含露而飞芒。
　【黄雀风 丹鱼水】周处《风土记》：仲夏长风扇暑。注云：此节东南常有风，俗名黄雀长风。郦元注《水经》曰：丹水出丹鱼，先夏至前十夜伺之，鱼浮水则赤光上照如火。
　【避暑饮 感凉会】魏文帝《典论》曰：大驾都许，使光禄大夫刘松北镇袁绍军，与绍子弟日共宴饮。常以三伏之际，昼夜醋饮，极醉，至于无知，云以避一时之暑。故河朔有避暑饮。傅咸《感凉赋 序》曰：盛夏月困于炎热，热甚不过旬日，而复自凉。以时之凉，命亲友曲会作赋尔。
　赋
　【後汉繁钦《暑赋》】景暑方往，时惟六月；林钟纪度，祝融司节。大火光，炎风酷烈；沉阳腾射，滞暑散越。区寓郁烟，物焦人渴；煌煌野火，贲薄中原。翕翕盛热，蒸我层轩；温风氵典氵忍，动静增烦。
　【晋夏侯湛《大暑赋》】惟青春之谢兮，接朱明之季月；何太阳之赫曦，乃郁陶以兴热。于是大吕统律，祝融纪节；蒸泽外熙，太阴内闭。若乃三伏相仍，徂暑彤彤，上无纤云，下无微风。
