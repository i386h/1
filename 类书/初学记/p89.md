<!-- { "loadSidebar": true } -->
　【奏六引 理五章】傅玄《琵琶赋》曰：然后众弄杂会，六引递奏；纤弦振舞，迅手繁骛。成公缓《琵琶赋》曰：掇止金石，屏斥笙篁，弹琵琶于私宴，授西施与毛嫱。撰理参畅，五齐五章。
　【梁山象柱 岱谷丝弦】梁山象柱见上丹桂注。孙该《琵琶赋》曰：弦则岱谷丝，篚贡天府；伯奇执轭，杞妻抽绪。大不过宫，细不过羽。
　【闻促声高 中虚外实】嵇康《声无哀乐论》曰：平和之人，听筝笛琵琶，则形躁而志越；闻琴瑟之音，则体静而心开。夫琵琶筝笛，闻促声高，故使人形躁而志越。中虚外实见上叙事。
　赋
　【晋孙该《琵琶赋》】延年度曲，六弹俱成；绌邪存正，疏密有程。离而不散，满而不盈；沉而不重，浮而不轻。绵驹遗讴，岱宗梁甫；淮南广陵，郢中激楚。曲终歌阕，乱以众契；上下奋骛，鹿奔猛厉。波腾雨注，飚飞电逝。
　【晋成公缓《琵琶赋》】八音之用，调于曲艺；箫韶九奏，物有容制。惟此琵琶，兴自末裔。尔乃托巧班亻垂，妙意横施；因形造美，洪杀得宜。柄如翠虬之仰首，盘似灵龟之觜Δ。
　【晋傅玄《琵琶赋》】素手纷其若飘兮，逸响薄于高梁；弱腕忽以竞骋兮，象惊电之绝光。飞纤指以促柱兮，创发越以哀伤；时旃搦以劫蹇兮，声扌敫耀以激扬。启飞龙之秘引兮，逞奇妙于清商。哀声内结，沉气外澈；舒诞沉浮，徊翔曲折。
　【薛收《琵琶赋》】惟兹器之为宗，总群乐而居妙；应清角之高节，发号钟之雅调。处躁静之中权，执疏密之机要；遏浮□而散彩，扬白日以垂耀。尔其状也，龟腹凤颈，熊据龙旋；戴曲履直，破觚成圆。虚心内受，劲质外宜；磅礴象地，穹崇法天。候八风而运轴，感四气而鸣弦；金华徘徊而月照，玉柱的历以星悬。
　【虞世南《琵琶赋》】寻斯乐之惟始，乃弦鼗之遗事；强秦创其滥觞，盛汉尽其深致。爰有达人，演兹奇器；参古今而定质，拟神明而摅思。慰远嫁之羁情宽绝域之归志。既而班尔运能，钧绳相设。求嘉木于五岭，取殊材于九折；析文梓以纵分，剖香檀而横列。木瓜贞柘，盘根错节；或散锦而花开，或丝萦而绮结。徒观其为状也，则众形斗极，殊姿巧制；随良璞之修短，任规模之巨细。既异材而合体，亦元刂方而就锐；唯适道以从宜，故无取乎凝滞。若乃声备角商，韵包宫羽；横却月于天汉，写回风于洛浦。始闻弦之既调，乃长弄而徐抚；应缓步之疏节，随轻身之妙舞。悲紫塞之昭君，泣乌孙之公主；季伦观金谷之宴，仲容畅竹林之聚。宛如长河草绿，高楼月下。入小苑而看花，游上兰而借野，泛澄波而转，息长松而系马，临清流而挥弦，与殊方而俱写。音则抑扬嘈Γ，联绵断续；纡余双鹤之吟，清壮三秦之曲。望高山之遥翠，见西河之始绿。
　诗
　【唐太宗皇帝《咏琵琶诗》】半月无双影，金花有四时。摧藏千里态，掩抑几重悲；促节迎红袖，清音满翠帷。驶弹风响急，缓曲钏声迟；空余关陇恨，因此代想思。
　【南齐王融《咏琵琶诗》】抱月如可明，怀风殊复清；丝中传意绪，花里寄春情。掩抑有奇态，凄锵多好声；芳袖幸持拂，龙门空自生。
　【梁徐勉《咏琵琶诗》】虽为远道怨，翻成今日欢；含花已灼灼，类月复团团。
　【陈叔达《听邻人琵琶诗》】本自龙门桐，因妍入汉宫；香由罗袖里，声逐朱弦中。离有相思韵，翻将入塞同；关山临却月，花蕊散回风。为将金谷引，添令曲未终。
　○ 箜篌第四
　叙事  　《风俗通》曰：箜篌，一曰坎侯。汉武帝祠太一后土，令乐人侯调依琴作坎侯，言其坎坎应节也。侯以姓冠章也。或曰：空侯，取其空中。（《释名》曰：箜篌，师延所作。靡靡之乐，盖空国之侯所好。）《琴操》曰：朝鲜津卒霍里子高作箜篌引。
　事对
　【汉祠 晋解】汉祠见叙事。晋永和《起居注》曰：诏太史，解土非祠典，可给琵琶箜篌。
　【濮水 钱溪】刘熙《释名》曰：箜篌，师延所作。后出，桑间濮上之音。曹毗《箜篌赋》曰：发愁吟，引吴妃；湖上飒沓以平雅，钱溪摧藏而怀归。东郭念于远人，参潭愁于永违。
　【湖上 桑间】并见上濮水注。
　【孙赋 霍歌】钮滔母孙氏有《箜篌赋》，文具下。孔衍《琴操》曰：《箜篌引》者，朝鲜津卒霍里子高所作也。有一征夫，被发提壶，涉河而渡。其妻追止之不及，坠河而死，乃号天嘘唏，鼓箜篌而歌曰：“公无渡河，公竟渡河，公渡河而死当奈何？”曲终，投河死。子高援琴作歌，故曰《箜篌引》。操曰朝鲜里子高尔。
　【依琴 考筑】依琴见叙事。扬方《箜篌赋序》曰：羽仪采绿承先轼，<韦支>裳起于造衣。箜篌祖琴，琴考筑筝，作兹器于汉代，犹拟易之玄经。
　【宋女挥 吴妃引】《孙氏赋》曰：后夔正乐，唱引参列；宋女挥丝，秦娥抚节。吴妃引见钱溪注中。
　赋
　【晋钮滔母孙氏《箜篌赋》】伊兹器之所起，实侯氏之所营；远不假于琴瑟，顾无取于竽笙。尔乃陟九峻之层岩，承温之朝日；剖峄阳之孤桐，伐楚宫之椅漆。征班输以造器，命伶伦以调律；浮音穆以遐畅，沉响幽而若绝。乐操则寒条早荣，哀曼则晨华朝灭。邈渐离之清角，超子野之白雪。思超梁甫，愿登华岳，路险悲秦，道难怨蜀。遗逸悼行迈之离，秋风哀年时之速；凌危柱以颉颃，凭哀弦以踯躅。于是数转难测，声变无方，或拂搦以飘沉，或顿挫以抑扬；或散角以放羽，或摅征以聘商。
　【曹毗《箜篌赋》】峄阳之桐，植颖岩标；清泉润根，女萝被条。尔乃楚班制器，穷妙极巧；龙身凤颈，连翩杳窈；缨以金彩，络以翠藻。其弦则乌号之丝，用应所任；体颈质朗，虚置自吟。
　【宋临川康王刘义庆《箜篌赋》】侯牵化而始造，鲁幸奇而后珍；名启端于雅引，器荷重于吴君。等齐歌以无譬，似秦筝而非群。
　诗
　【梁简文帝《赋得箜篌诗》】捩迟初挑吹，弄急时催舞；钏响逐弦鸣，衫回半障柱。欲知心不平，君看黛眉聚。
○ 钟第五
叙事
　《释名》曰：钟，空也。空内受气多，故声大。《白虎通》曰：钟之为言动也。阴气用事，万物动成。《五经通义》曰：秋分之音也。《世本》曰：亻垂作钟。（又出《山海经》曰：鼓延为钟。）《尔雅》曰：大钟谓之镛，其中谓之剽，小者谓之栈。《周礼》曰：凫氏为钟，两栾谓之铣。（郑玄曰：故书栾作乐。杜子春云：铣，钟口两角也。）铣间谓之于，于上谓之鼓，鼓上谓之钲，钲上谓之舞。（此四者，钟体也。郑司农云：于，钟唇之上祛，鼓所击处。）钟悬谓之旋，旋虫谓之干，（旋属钟柄，所以悬也。郑司农云：旋虫者，旋以虫为饰也。玄谓今之旋，有蹲熊、盘龙、辟邪之虫。）钟带谓之篆，篆间谓之枚，枚间谓之景。（带所以分其名。郑司农云，枚，钟乳也。）凡钟磬各有笋ね。写鸟兽之形，大声有力者以为钟ね，清声无力者以为磬ね。《释名》云：横曰巽，（与笋同）在上峻也；植曰ね，ね，举也，从傍举也。（《毛诗注》曰：设大板以饰ね，为悬为业。又曰：崇牙树羽，并以饰为巽ね。）《尚书 大传》曰：天子左五钟，右五钟。《乐叶图征》曰：钟有九乳。《三礼图》曰：凡钟十六枚，同为一巽ね为编钟，特悬者谓之。《古今乐录》曰：凡金为乐器有六，皆钟之类也：曰钟，曰，曰钅享，曰镯，曰铙，曰铎。如钟而大。钅享，钅享于也，圆如椎头，上大下小，所谓金和鼓也。镯，钲也，形如小钟，军行为鼓节，铙如铃而无舌，有柄而执之。铎，如大铃。古钟名有大林之钟，（见《国语》。）景钟，（见《管子》。）九龙之钟，（见《淮南子》。）十龙之钟，（见《贾子》。）千石之钟。（见《说苑》及相如《上林赋》。）
　事对
　【生一 纪三】《乐叶图征》曰：黄钟生一，一生万物，故君子铄金为钟。王粲《钟铭》曰：纪之以三，平之以六，度量以加，气齐允淑。
　【雷师 凫氏】傅玄《歌词》曰：雷师鸣钟鼓，风伯吹笙簧；西母出穴听，王父吟东厢。凫氏见叙事。
　【周编 郑抱】《周礼》曰：磬师掌考击编钟。《尸子》曰：郑简公谓子产曰：“饮酒之不乐，钟鼓之不鸣，寡人之任也；国家之不，朝廷之不治，与诸侯交之不得志，子之任也。子无入寡人之乐，寡人无入子之朝。”自是已来，子产治郑，城门不闭，国无盗贱，道无饿人。孔子曰：若郑简公之好乐，虽抱钟而朝可也。
　【思武 锡文】《礼记》曰：钟声铿铿以立号，号以立横，横以立武。君子听钟声则思武臣。王子年《拾遗记》曰：帝颛顼居位，文德者则锡以钟磬，武德者则锡以干戈。
　【左三 右五】戴延之《西征记》曰：洛阳大极殿前，左右各三铜钟相对。大者三十二围，小者二十五围。《韩诗外传》曰：古者天子，左右五钟。将出，则撞黄金之钟，而钟皆应之。
　【旋虫 绕兽】旋虫见上叙事。陆《邺中记》曰：铜钟四枚，如铎形，高二丈八寸。大面广外一丈二尺，小面广七尺。或作蛟龙，或作鸟兽，绕其上。
　【发鲸 ず雉】张衡《西京赋》：发鲸鱼，铿华钟。薛综注曰：海中大鱼名鲸，海岛又有大兽名蒲牢。蒲牢畏鲸鱼，鲸鱼一击，蒲牢辄大鸣吼。凡钟欲令声大，故作蒲牢于上，以所击之者为鲸鱼。有篆刻文，故曰华钟。《淮南子》曰：齐景公族铸大钟，撞之于庭下，效雉皆ず。许慎注：族，聚也。其钟声如雷震，雉皆应之。
　【二律 一ね】《左传》曰：郑人赂晋侯歌钟二肆。注曰：肆，列也。悬钟十六为一肆，二肆三十二枚。《三礼图》曰：，钟之大者也。形如钟，但大耳。其在ね亦一名而已。
　【攻罪 铭勋】《乐叶图征》曰：圣王祗承天定禄爵人者，不过其能。尊卑有位，位有物，物有宜。功成者赏，功败者罚，故乐用钟。宋均注曰：不过其能，谓量能授爵也。有罪，鸣钟以攻之也。《国语》曰：晋克潞之役，秦来图败晋功。魏颗以身却退秦于辅氏，亲止杜回，其勋铭之景钟。
　【万钧 千石】张衡《西京赋》曰：洪钟万钧，猛ね<走黄>々。薛综注曰：洪，大也。三十斤曰钧。《三辅黄图》曰：始皇造ね高二丈，钟小者千石。
　【两栾 九乳】两栾见叙事。《乐叶图征》曰：君子铄金为钟，四时九乳。是以撞钟以知君，钟调则君道得，宋均注曰：九乳，法九州也。
