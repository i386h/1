<!-- { "loadSidebar": true } -->
　【李百药《和许侍郎游昆明池》】神池望不极，沧波接远天；仪星似河汉，落景类虞泉。年深平馆宇，道泰偃戈船；差池下凫雁，掩映生云烟。浪华开已合，风文直且连；税马金堤外，横舟石岸前。羽觞倾绿蚁，飞日落红鲜；积水浮深智，明珠曜雅篇。大鲸方远系，沉灰独未然；知君啸俦侣，短翮徒联翩。
　【任希古《和七月七日游昆明池》】秋风始摇落，秋水正澄鲜；飞眺牵牛渚，激赏镂鲸川。岸珠沦晓魄，池灰敛曙烟；泛槎分泻汉，仪星别构天。云光波处动，日影浪中县；惊鸿结满弋，游鳞入壮筌。萍叶疑江上，菱花似镜前；长林代轻幄，细草即芳筵。文华开翠岱，笔海控清涟；不挹兰樽圣，空仰桂舟仙。
　【沈期《奉和晦日幸昆明池》】法驾乘春转，神池象汉回；双星遗旧石，孤月隐残灰。战逢时去，恩鱼望幸来；岸花缇骑绕，堤柳幔城开。思逸横汾唱，歌流宴镐杯；微臣雕朽质，羞睹豫章材。
○ 冰第五
叙事
　《说文》云：冰，水坚也。《韩诗说》云：冰者，穷谷阴气所聚，不泄则结而为伏阴。《易》曰：履霜坚冰，阴始凝也。《诗》云：二之日凿冰冲冲，三之日纳于凌阴。二之日，夏之十二月；三之日，夏之正月。（周以十一月为正。二之日当夏正十二月也，三之日当夏之正月。）冲冲，声也。凌阴，冰室也。十二月之时，天地大寒，水化为冰。凿取坚冰，至正月纳藏于室之中。人君春夏祭祀，及其常食。卒有凶事则得以敛。人臣无冰室其终卒，君锡之以冰。故《左传》云：日在北陆而藏冰西陆，朝睹而出之，其藏冰也。深山穷谷，固阴Ё寒，于是乎取之，其出之也。朝之禄位宾客丧祭，于是乎用之，其藏之也。黑牡黍，以享司寒，其出之也。桃弧棘矢，以除其灾，祭司寒而藏之，献羔而启之，火出而毕赋。自命夫命妇，至于老疾，无不受冰。夫冰以风壮而以风出，其藏之也周，其用之也遍，则冬无愆阳，夏无伏阴，人不夭札，是也。《风俗通》云：积冰曰凌，冰壮曰冻，冰流曰澌，冰解曰泮。
　事对
　【象玉 比珠】曹植《七忿》曰：素冰象玉，叙可磨荡；结土成龙，遭雨则伤。比珠见下顾凯之赋。
　【冬壮 春释】《礼记》曰：孟冬之月，冰始冻；仲冬之月，冰益壮，地始坼。《淮南子》曰：夫水向冬则凝而为冰，迎春则释而为水，冰水施易乎前后。
　【六尺 百丈】《汉书》：晁错上书曰：“胡貉之地，积阴之处；木皮三寸，冰厚六尺。”东方朔《神异经》曰：北方有冰万里，厚百丈，鼷鼠在冰下土中焉。其毛长八尺，可为褥，却风寒。
　【霜坚 风壮】并见叙事。
　【水复 泉Ё】《毛诗注》曰：冰盛水复，则命取冰于山林。张衡《思玄赋》曰：行积冰之皑皑，清泉Ё而不流。
　【北方鼠 东海蚕】北方鼠见上百尺下。王子年《拾遗记》曰：东海员峤山有冰蚕，长七寸，有鳞角。以霜雪覆之，始为茧。其色五彩，织为文锦，入水不濡，投火不燎。
　【鱼负 鸟覆】《易通卦验》曰：大雪鱼负冰。郑康成注曰：负冰，上近冰也。《毛诗》曰：诞之寒冰，鸟翼覆之。
　【覆霜 积雪】履霜见叙事。《楚辞》曰：桂棹兮曳，斫冰兮积雪。王逸注曰：遭天盛寒，斫斫冰冻，纷然如雪。言己勤苦。
　【夕饮 朝餐】《庄子》曰：朝受命而夕饮冰，我其内热欤。谢灵运《苦寒行》曰：樵苏无夙饮，凿冰煮朝餐；悲矣采薇唱，苦哉有余酸。
　【夏虫疑 春鱼上】《庄子》曰：夏虫不可以语于冰者，笃于时也；曲士不可以语于道者，束于教也。孙绰《天台山赋》曰：哂夏虫之疑冰，整轻翮而思矫。《礼记》曰：立春之日，东风解冻；又五日蛰虫始振；又五日鱼上冰。风不解冻，号令不行；鱼不上冰，兵甲不藏。
　【河流澌 海结凌】薛莹《後汉书》曰：光武至蓟上，王郎使兵至。上发蓟，晨夜驰骛，至下曲阳滹沱河。导吏还言，河流澌，无船不可渡。遣王霸往视，实然。霸念恐惊众，即还曰：“冰牢可渡，比至冰可乘。”帝遂得渡滹沱河。王隐《晋书》曰：慕容晃上言：正月十二日，躬征平郭。远假陛下天地之威，将士竭命，精诚感灵，海为冰结凌，行海中三百余里。臣问故老，初无海冰之岁。
　【阖庐室 琅邪井】《越绝书》曰：吴阊门外郭中家者，阖庐冰室。薛莹《後汉书》曰：灵帝光和六年冬，北海东莱琅邪井冰厚丈余。
　【后稷鸟 王祥鱼】《史记》曰：姜原为帝喾元妃，出野见巨人迹，歆然悦欲践之。践而身动，如孕期而生子。以为不祥，弃渠冰上。飞鸟以其翼覆荐之。臧荣绪《晋书》：王祥，字休徵，后母朱氏思生鱼。于时河水冰坚，祥朝朝冒厉风，于涯伺鱼。一朝忽冰开小穴，有双鲤跳出。
　【夏颁秋刷 藏周用遍】《周礼》曰：祭祀供冰鉴，宾客供冰，大丧供夷冰。夏颁冰，掌事秋刷。郑玄注曰：暑气盛，王以冰颁赐，则王为之刷清也。秋凉，冰不可用，以清除其室也。《左传》曰：夫冰以风壮而以风出，其藏之也周，其用之也遍。杜预注曰：周，密也，遍及老疾也。
　赋
　【西晋庾倏《冰井赋》】嘉阴阳之博施兮，美天道之广宣；万物杂而无越兮，不易类以相干。或专阳负暑兮，或固阴Ё寒；途虽殊而同归兮，信协德而俱延。于是孟冬之月，群阴毕升，霜雪纷其交沦兮，流波结而成凌；启南墉之重奥兮，将却热以藏冰。山人是取，县人是承。纳幽宫之邃宇兮，静恬淡以清徵；抱坚精之玄素兮，发川灵而长凝。于是寒往暑来，四时代序；帝将攘患，炎灾是御。乃命有司，启彼潜户；寒风惨悴，比焉清暑。格炎灵之恣曜兮，摧盛阳之暴怒；弭和春之凄风兮，遏温夏之苦雨。保百姓之艰难兮，俾群生之宁处。乃至股肱或亏，卿士殒丧，宁神扇暑，肃厉清凉。用处凶礼，无失典常。美厚德之兼爱兮，乃惠存以及亡。
　【东晋顾凯之《冰赋》】连绵络幕，乍结乍无；翕然灵化，得渐已粗。缃白随川，方圆随渠；义刚有折，照壶则虚。托形超象，比朗玄珠；一宗理而常全，经百合而弥切。转若惊电，照若澄月；积如累空，泮若堕节。临坚投轻，应变缕裂；琼碎星流，精练清越。
　诗
　【后梁沈君攸 《咏冰应教》】日华照冰彩，灼烁自相明；阴潭欲半解，阳岸已全轻。未释苔文隐，将销草气生；稍得观鱼上，非独见狐惊。傥逢魏后术，当验可为城。
　篇
　【富嘉《明冰篇》】北陆苍茫河海凝，南山阑干昼夜冰，素彩峨峨明月升，深山穷谷不自见，安知采斫备嘉荐。阴房固Ё掩寒扇，阳春二月朝始暾；春光潭ヌ度千门，明冰时出御至尊。彤庭赫赫九仪备，腰玉煌煌千官事；明冰毕赋周在位，忆昨沙朔寒风涨。昆仑长河冰始壮，漫汗{山陵}仑积亭障。邕邕鸣雁江上来，禁苑池台冰始开，摇春涵绿映楼台。豳歌七月王风始，明冰藏用照物轨，四时不忒千万祀。
○ 井第六
叙事
　《释名》云：井，清也，泉之清洁者也。《易传》云：井，通也，物所通用也。《礼记》云：井与门、户、灶、中溜，为五祀。《世本》云：伯益作井，亦云：黄帝见百物，始穿井。（《周书》：黄帝穿井。）《说文》云：八家为井。象构干形。（又，《墨子》云：二舍共一井。）《风俗通》云：井者，法也，节也。言法制居人，令节其饮食，无穷竭也。久不渫涤为井泥，（《易》云：井泥不食，泥去声。）不停污曰井渫，（音泄。《易》云：井渫不食。）涤井曰浚井，水清曰冽井。（《易》云：井冽寒泉。），聚砖修井也。（《易》云：井无咎。）井有天井、坎井、（《孙子兵法》云：地陷曰天井。又云：坎井之蛙，不知江海之阔。）火井、云井、（《异说》云：临邛县火井。汉室之盛则赫炽；桓灵之际，火势渐微，诸葛孔明一窥而更盛。至景曜元年，人以烛投即灭。其年蜀并于魏。《洞冥记》云：长安东七万里有云山，山头有井，云从中出。若土德王则黄云出，火德王则赤云出，水德王则黑云出，金德王则白云出，木德王则青□出。）。风井、金井、盐井、冰井、（《荆州记》曰：风井，夏则风出，冬则风入。又云：益阳县有金井数百。古老传，有金人以杖量地，辄便成井，意者疑是昔人采金，谓之金井。《汉书》云：蜀多盐井，罗褒以盐井富。《後汉书》：琅邪有冰井，厚丈余。）浪井、粉井、云母井、（《瑞应图》曰：王者清净则浪井出。《广志》云：临邛有粉井，得水汰粉则益光。《嵩高记》云：少室山有云母井，出云母。）藻井（一名方井）、（《风俗通》云：堂殿上作，以象东井，藻水草，所以厌火。鲁灵光《殿赋》曰：圆泉方井，反植荷渠。）腐井、甘井、沸井、军井、家井。（《楚辞》云：淹芳芷于腐井，井腐臭也。《庄子》云：直木先伐，甘泉先竭。《丹阳记》云：句容县有沸井，亦曰沸潭。《周礼》曰：挈壶氏以令军井。）
　事对
　【金瓶 瑶瓮】《古舞歌诗》曰：淮南王，自言尊，百尺高楼与天连；后园凿井银作床，金瓶素绠汲寒浆。瑶瓮见下郭璞赋。
　【玉槛 球栏】《山海经》曰：海内昆仑墟，在西北，帝之下都，高万仞。上有九井，以玉以槛。郭璞注曰：槛，栏也。王е《洛都赋》曰：玉井球阑，嶷若积霜；正殿双翼，是曰雨堂。
　【玉羊 金鸟】《韩诗外传》曰：鲁哀公使人穿井，二月不得泉。得一玉羊，哀公甚惧。孔子曰：“闻水之精为玉，土之精为羊。此羊肝乃土尔。”哀公使人杀羊，其肝即土也。刘敬叔《异苑》曰：兰陵昌虑县郢城有华山，山上有井。有鸟巢其中，金喙黑色而团翅。此鸟见则大水。井又不可窥，窥者不盈一岁辄死。
　【绮栏 玉】鱼豢《魏略》曰：明帝九龙殿前，为玉井绮栏。玉见下江赋。
　【舀蛙 谷鲋】《庄子》曰：舀井之蛙谓东海鳖曰：“吾乐欤。吾跳梁于井干之上，休乎缺之涯，舀井之乐亦至矣，奚不来观乎？”东海之鳖左足未入，右膝已絷矣。《易》曰：井谷射鲋瓮敝漏。
　【无禽 有鱼】《易》曰：井泥不食，旧井无禽，时舍也。《易 灾候》曰：井中有鱼，似虫出流，若当井沸五色玄珠。
　【八家 二舍】《说文》曰：八家一井，象构干形，瓮象也。《墨子》曰：备城五十步一井，屏周垣之，高八尺。又曰：二舍共一井。
　【桐生 桃落】魏明帝《猛虎行》曰：双桐生空井，枝叶自相加；通泉浸其根，玄云润其柯。师旷《问天老》曰：人家忌腊日杀生，于堂上有血光，一不祥；井上种桃，花落井中，二不祥。
