<!-- { "loadSidebar": true } -->
　《周礼》曰：飨宴之礼，所以亲四方之宾客。《韩诗外传》曰：不脱屦而即席，谓之礼；跣而上坐，谓之宴；能饮者饮；不能饮者止，谓之区；闭门不出客，谓之湎。《毛诗序》曰：鹿鸣，宴群臣嘉宾也；棠棣，宴兄弟也；湛露，天子宴诸侯也。
　事对
　【赋湛露 歌大风】《左传》曰：卫宁武子来聘，公与之宴，为赋湛露。《汉书》曰：高祖十二年，击英布，还过沛，留，置酒沛宫，悉召故人父老子弟佐酒。发沛中凡百二十人，教之歌。酒酣，上自击剑歌曰：“大风起兮云飞扬，威加四海兮归故乡，安得猛士兮守四方。”
　【洪恩 渥惠】荀勖《从武帝华林圜宴诗》曰：习习春阳，帝出乎震；天施地生，以应仲春。思文圣皇，顺时秉仁；钦若灵则，饮御嘉宾。洪恩普畅，庆及众臣。牵秀宴《曜武堂诗》曰：沐浴洪流，饮服清芳；将结微根，永朝阳。恭承渥惠，庶无怠荒。
　【芳馔 甘醴】潘尼诗曰：圣朝命方岳，爪牙司北邻；皇储延笃爱，设馔送远宾。谁应今日宴，其惟廊庙臣；置酒宣猷庭，击鼓灵沼滨。羽觞飞，芳馔备奇珍。刘桢诗曰：昔我从元后，整驾至南乡；过彼丰沛都，与君共翱翔。众宾咸会坐，明灯喜炎光；清歌制妙声，万舞在中堂。金含甘醴，羽觞行无方。
　【金 玉觞】金见上甘醴注中。魏文帝诗曰：清夜延宾客，明烛发高光；丰膳漫星陈，旨酒盈玉觞。
　【华樽 羽爵】傅玄诗曰：鸾鸟凤皇，望舒继白日；千秋遘嘉会，来升君子室。华樽享清酤。珍肴自盈溢。魏文帝诗曰：良辰启初节，高构极欢娱；通天拂景云，俯临四达衢。羽爵浮象樽，珍膳盈豆区。
　【布惠 发德】阮诗曰：阳春和气动，贤主以崇仁；布惠绥人物，降爱常所亲。上堂相娱乐，中外奉时珍；五味风雨集，杯酌若浮□。《礼记》曰：奠酬而工升歌，发德也。郑玄注曰：以诗之义，发明宾主之德。
　【嘉宴 乐饮】王济《从事华林圜》诗曰：修罾洒鳞，大庖妙馔；物以时序，情以化宣。终温且克，有肃初筵；嘉宾在兹，干禄永年。傅玄《宴会诗》曰：日之既逝，情亦既渥；宾委余欢。主容不足。乐饮今夕，温其如玉。
　【明贵贱 观威仪】《礼记》曰：诸侯宴礼之义，俎豆牲醴荐羞，皆有等差，所以明贵贱也。《左传》曰：卫侯飨苦成叔，宁惠子相成叔傲。宁子曰：苦成叔家其亡乎，古之为飨也，以观威仪省祸福也。今夫子傲，取祸之道也。
　【亲宾客 宴朋友】《周礼》曰：以飨宴之礼，亲四方之宾客，来朝聘。王为设飨宴之礼以亲之也。《毛诗》曰：伐木，宴朋友、故旧也。自天子至于庶人，未有不须友以成者也。亲亲以睦，友贤不弃；故旧不遗，则民德归厚矣。
　【笾豆践 樽俎陈】《毛诗》曰：我觏之子，笾豆有践。张华诗曰：听朝有暇，延命群臣；冠盖云集，樽俎星陈。
　赋
　【魏曹植《娱宾赋》】遂ぅ宾而高会，丹帷晔以四张。辨中厨之丰膳兮，作齐郑之妍倡。文人骋其妙说兮，飞轻翰而成章。谈在昔之清风，总贤圣之纪纲。欣公子之高义兮，得芬芳其若兰。扬仁恩于白屋兮，逾周公之弃餐。听仁风而忘忧兮，美洒清而肴甘。
　【晋王沉《宴嘉宾赋》】朝阳曜景，天气和平；君臣合德，礼仪孔明。酌羽觞以交欢兮，接敬恭以申诚；嘉膳备其八珍兮，丝竹献其妙声。乐用遍舞，金奏克谐；钟仪之听，南风是哀。义感君子，慨然永怀；思我王度，求福不回。惟礼终而赞退兮，实系心乎玉阶。
　【晋成公绥《延宾赋》】延宾命客，集我友生；高谈清宴，进道研精。暗暗亻品亻品，娱心肆情。
　【隋薛道衡《宴喜赋》】梁孝王帝子帝孙，藉宠承恩，名高西汉，礼盛东蕃。引雍容文雅之客，坐檀栾修竹之园；水逶迤而绕砌，风清泠而入轩。直凝神而回瞩，乃惆怅而兴言。顾谓枚乘曰：予闻气序环周，人生萍浮，补天立地之圣，不能止日光西落；疏山奠川之力，不能停河水东流。韩王酸枣之观，荒疏芜漫；楚国阳云之台，空见尘埃。固可以纵志纵心，以游以逸。穷宴乐于长夜，混是非而为一。于时霜重庭兰，秋深气寒；横长河之耿耿，挂孤月之团团。乃有丹墀缥壁，柘馆椒宫；徘徊宛转，掩映玲珑；妖姬淑媛，玉貌花丛。织女下而星落，娥来而月空；澄妆影于歌扇，散衣香于舞风。图云刻雷之樽，渍桂酿花之酒；拭珠沥于罗袂，传金杯于素手。
　诗
　【太宗皇帝《春日玄武门宴群臣诗》】韶光开令序，淑气动芳年；驻辇华林侧，高宴柏梁前。紫庭文树满，丹墀衮绂连；九夷造瑶席，五狄列琼筵。娱宾歌湛露，广乐奏钧天；盈樽浮绿醑，雅曲韵朱弦。粤余君万国，还惭总八埏；庶几保贞固，虚己厉求贤。
　【又《置酒坐飞阁诗》】高轩临碧渚，飞檐迥架空；余花攒漏槛，残柳散雕栊。岸菊初含蕊，园梨始带红；莫虑昆山暗，还共尽杯中。
　【又《冬宵各为四韵》】雕官静龙漏，绮阁宴公侯；珠帘烛焰动，绣柱月光浮。尘起将歌发，风停与管；琼池任多士，端更何忧。
　【古诗曰】今日良宴会，欢乐难具陈；弹筝奋逸响，新声妙入神。
　【汉应诗】巍巍主人德，嘉会被四方；开馆延群士，置酒于新堂。辩论释郁结，援笔兴文章；穆穆众君子，好合同欢康。
　【魏文帝于讲堂作诗】今日乐相乐，酣饮不知醉；悲筝激新声，长笛吐清气。
　【又于醮作诗】清夜延贵客，明烛发高光；丰膳漫星陈，旨酒盈玉觞。弦歌奏新曲，游响拂丹梁；余音赴迅节，慷慨时激扬。献酬纷交错，雅舞何锵锵；罗缨从风飞，长剑自低昂。
　【魏曹植诗】公子敬爱客，终宴不知疲；清夜游西园，飞盖相追随。明月澄清景，列宿正参差；秋兰被长坂，朱华冒绿池。潜鱼跃清波，好鸟鸣高枝；神飚接丹谷，轻辇随风移。
　【梁刘孝绰《陪徐仆射勉宴诗》】大君追宴喜，十日递来过；筑室华池上，开轩临芰荷。方堂交密，封溜接繁柯；景移林改色，风去水余波。洛城虽半掩，爱客待骊歌。
　【又《侍宴同刘公干应令诗》】副君西园宴，陈王谒帝归；列位华池侧，文雅纵横飞。小臣轻蝉翼，黾勉谬相追；置酒陪朝日，淹留望夕霏。
　【梁庾肩吾《侍宴宣猷堂应令诗》】副君德将圣，陈王才天；归来宴平乐，置酒对林泉。炉香杂山气，殿影入池莲；艳舞时移节，新歌屡上弦。听曲惭回顾，思经徒欲眠。
　【北齐魏收《月下秋宴诗》】此夕具言宴，月照露华浮；使星疑向蜀，剑气不关吴。良交契金石，上客尉萱苏；何必应刘辈，还来游邺都。
　【北齐杨训《群公高宴诗》】中郎敷奏罢，司隶坐朝归；开筵引贵客，馔玉对春晖。尘起金吾骑，香逐令君衣；绿酒犀为碗，鸣琴宝作徽。寸阴良可惜，千金本易挥。
　【陈后主《晚宴文思殿诗》】晚日落余晖，宵园翠盖飞；荷影侵池浪；云色入山扉。萤光息复起，暗鸟去翻归；乐极未言醉，杯深犹恨稀。
　【又《宴詹事陆缮省诗》】禁闼九重中，宴赏三春日；云收山树隐，叶长宫槐密。水绿已浮苔，花舒正含实。
　【又《入隋侍宴应诏诗》】日月光天德，山河壮帝居；太平无以报，愿上登封书。
　【陈江总《秋日侍宴娄湖苑应诏诗》】翠渚还銮辂，瑶池命羽觞；千门响云跸，四泽动荣光。玉轴昆池浪，金卮太液张；红旗照岛屿，凤盖绕林塘。野静重阴阔，淮秋水气凉；雾开楼阙近，日迥烟波长。洛宴谅斯在，镐饮讵能方；朽劣叨荣遇，簪笏奉周行。
　【隋沈君道《侍皇太子宴应令诗》】副君监抚暇，禁苑暂停车；水落金沙浅，云高玉叶疏。随厨白羽驾，逐钓紫鳞鱼；饱德良无已，荣陪终宴余。
　【隋刘端和《初春宴东堂应令诗》】睿赏叶春芳，开筵临画堂；庭梅飘早素，檐柳变初黄。八珍罗玉俎，九酝湛金觞；筝响流飞阁，歌尘落妓行。何必西园夜，空承明月光。
　【虞世南《侍宴赋韵得前应诏诗》】芬芳禁林晚，容与桂舟前；横空一鸟度，照水百花燃。绿野明斜日，青山澹晚烟；滥得陪终宴，握管类窥天。
　【杜正伦《侍宴北门诗》】大君端暇，睿赏狎林泉；开轩临禁御，藉野列芳筵。参差歌管，容裔羽旗悬；玉池流若醴，云阁聚非烟。湛露尧日，薰风入舜弦；大德侔玄造，微物荷陶甄。谬陪瑶水宴，仍厕柏梁篇；阙名徒上月，邹辨记谈天。既喜光华旦，弥伤迟暮年；犹奠升中日，簪裙奉肃然。
　【薛曜正《夜侍宴应诏诗》】重关钟漏过，夕敞凤皇宫；双日祥烟里，千门明月中。酒筵浮湛露，歌曲唱流风；侍臣咸醉止，恒惭思遇崇。
　【魏元忠《侍宴银潢宫应制诗》】别殿秋云上，离宫夏景移；寒风生玉树，凉气下瑶池。堑花仍吐叶，岩木尚抽枝；愿奉南山寿，千秋长若斯。
　【杜审言《蓬莱三殿侍宴奉敕咏终南山应制诗》】北斗挂城边，南山倚殿前；云В金阙回，树杪玉堂悬。半岭通佳气，中峰绕瑞烟；小臣持献爵，长此戴高天。
　【苏瑰《兴庆池侍宴应制诗》】金阙平明宿雾收，瑶池式宴仰清流；瑞风飞来随帝辇，祥鱼出戏跃王舟。帷齐绿树当筵密，盖传缃荷接岸浮；如临窃比微臣惧，若济叨陪圣主游。
　【刘宪《奉和春幸望春宫应制诗》】暮春春色最便妍，苑里花开列御筵；商山积翠临城起，水浮光共幕连。莺藏嫩叶歌相唤，蝶碍芳丛舞不前；欢娱节物今如此，愿奉宸游亿万年。
　【马怀素《兴庆池侍宴应制诗》】积水逶迤绕贝城，含虚皎镜有余清；图云曲榭连缇幕，映日中塘胜彩旌。赏洽犹闻箫管并，欢留更睹木兰轻；无劳海上寻仙客，即往蓬莱在帝京。
○ 冠第六
叙事
　《礼记》曰：二十而弱冠。《郊特牲》曰：冠于阼，以著代也；醮于客位，加有成也；三加弥尊，谕其志也；冠而字之，敬其名也。（始加缁布，次皮弁，次爵弁，冠益尊则志益大也。）《冠义》曰：冠者礼之始也，嘉事之重也。凡冠，卜日筮宾于庙。见于母，母拜之；见于兄弟，兄弟拜之。（以其成人而与为礼。）故冠而后服备，服备而后容体正。颜色齐，辞令顺。（言服未备，未可求以三始。）《左传》曰：国君十五而生子，冠而生，礼也。
　事对
　【筮门 冠阼】《礼记》曰：士冠礼，筮于庙门。郑玄注曰：筮者，问日吉凶于易也。冠比筮日于庙门者，重成人之礼。《礼记 冠义》曰：始冠，缁布之冠也。太古冠布，齐则缁之，其绥也。孔子曰：吾未之闻也。冠而敝之可也。嫡子冠于阼，以著代也。
