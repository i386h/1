<!-- { "loadSidebar": true } -->
　【横岘 长塘】《风土记》曰：羊山多纵石，而有大横岘，以承众流。《舆地志》曰：洮湖即长塘湖。已上常州。
　【慈姥 舒姑】《丹阳记》曰：江宁南有慈母山，积山临江，生箫管竹。俗呼为鼓吹山，江宁谓之慈姥山。在当涂县北。《宣城记》曰：登盖山百步有泉。昔有舒氏女，与父析薪于此山，忽坐泉处，牵挽不动。父遽告家。比来，唯见清泉湛然。因名舒姑泉。
　【鳖洲 牛渚】《江记》曰：江中有鳖洲，长三里，与芜湖洲相接。《续汉书》曰：秣陵南有牛渚。已上宣州。
　【玉山 石盖】郭璞注《山海经》曰：玉山，浙江水出其边。《舆地志》曰：歙县灵山甚高峻。有圆石，高数丈，上有石盖。
　【二砾 三姑】《舆地志》曰：黟县南有五艮，二砾。两边皆坛石，中央有沟。裁五尺许，水甚悬迅。砾音历。又曰：黟县东有灵山，山有三峰，名为三姑山。三年一遇野火，自烧；百姓放火，辄降雨不燃。已上歙州。
　【贺齐城 岩陵濑】《吴志》曰：吴大帝使贺齐击黟歙山贼，定立新都郡。《舆地志》曰：郡城，贺齐所创也。《东观汉记》曰：严光，字子陵，耕于富春。后人名其钓处为严陵濑。已上睦州。
　【铜釜 石甑】《异苑》曰：吴时，军士五百人破湖，得铜釜。发之，水便暴出。即五百人湖也。《东阳记》曰：昆仑山顶有一孤石，可高三十丈，其形似甑，人谓之石甑。已上婺州。
　【莲镬 梅池】《鄱阳记》曰：弋阳岭上多密岩。宋元嘉中，有人见其岩内三铁镬。镬各容百斛，中生莲花。他日往寻，不行所在。宋永初《山川记》曰：广陵县东有梅池。
　【夫岗 子石】《鄱阳记》曰：鄱阳西有望夫岗。昔县人陈明与梅氏为姻，未成，而妖魅诈迎妇去。明诣卜者决，云西北行五十里求之。明如言，见一大穴，深邃无底。以绳悬入，遂得其妇。乃令妇先出，而明所将邻人秦文遂不取明。其妻乃自誓执志，登此岗首而望其夫，因以名焉。又曰：九子石在弋阳水左岸间，相去数十步，石形似印。已上饶州。
　【石矾 玉笥】《会稽志》曰：射的北有石帆壁立。临水漫石，宜山遥望，有似张帆。又名玉笥山，又曰石簧山。
　【镜水 铜溪】《舆地志》曰：山阴南湖，萦带郊郭，白水翠岩，互相映发，若镜若图，故王逸少云：“山阴上路行，如在镜中游。”《会稽志》曰：昔欧冶子涸若耶之溪而出铜，破赤堇之山而出锡。已上越州。
　【丹洞 赤城】《登真隐决》云：赤城山下有丹洞，在三十六洞天数。其山足丹。《名山略记》云：赤城山一名烧山，东卿司命君所居。洞周回三百里，上有玉清平天。
　【金庭 玉室】《道书》曰：天台山其上八重，视之如一，中有金庭不死之乡。许迈《与王逸少书》曰：自山至临海，多有金堂玉室，仙人芝草。已上台州。
　【东瓯 西隗】《汉书》曰：惠帝立闽君摇为东海王，都瓯。《永嘉记》曰：西隗山，东接安固，西接松阳。
　【茅岘 剑峰】《永嘉记》曰：尘屿有卢隈，又有茅岘，去卢隈二十五里。《舆地志》曰：楼石山三石，并高百丈，杪如剑峰。已上括州。
　【彭泽 浅源】《汉书》：彭泽县属豫章郡，彭蠡泽在西。《尚书》曰：过九江至于敷浅源。
　【庐山 盆水】《庐山记》曰：匡俗出于周威王时，生而神灵，隐沦潜景，庐于此山，俗称庐君，故山取号焉。《浔阳记》曰：盆水出青盆山，因以为名。带山双流，而右灌浔阳，东北流入江。已上江州。
　【铜精 剑窟】《豫章记》曰：西山周回三百里。此山时有夜光，远望如火气。《舆地志》曰：此为铜之精光也。《豫章记》又曰：丰城县狱后，有雷孔章掘神剑窟，方七八丈。
　【然石 热泉】宋永初《山川记》曰：建城县西有羊山，有然石，色黄白而理疏，以水灌之便热，可煮物，故谓之然石。又曰：皮县有热泉，如汤，以生物投之，须臾烂熟。已上洪州。
　【茨野 落亭】《安成记》曰：昔豫章太守贾萌与安城侯张普争境，战于新茨之野，即兹地也。又《安成记》曰：郡渚江川，发源同会。落亭石，上有芝草，下有紫磨金。
　【山都 木客】《异物志》曰：庐陵大山之间，有山都似人裸身，见人便走，自有男女，可长四五尺，能丛相唤，常在幽昧之中，似魑魅鬼物。又曰：庐陵有木客鸟，大如鹊，千百为群，不与众鸟相厕。云是木客所化。已上吉州。
　【金鸡 石雁】《南康记》曰：云都县有金鸡石，傍有穴。宋永初中，见金鸡栖翔此穴，颇时飞鸣。又云：覆笥山平湖中有石雁，浮在水。每至炎气代序则飞翔，若知感候。
　【松阙 梓潭】《舆地志》云：归美山有石城，高数丈，有二石夹左右。石形似松，俨如双阙。《南康记》曰：梓潭昔有梓树，巨围，叶广丈余，垂柯数亩。吴王伐树作船，使童男女挽之。船自飞下水，男女皆溺死。至今潭中时有歌唱之音。已上虔州。
　【甘渚 蜜岩】《临川记》曰：东兴人家，曾以木甑沉井中，乃流出达樊溪，甘渚得之。此泉穴相通也。又曰：五章山绝岩峭，有蜜蜂依之为房。其形如笠，望者皆悬磴数丈，然后得至其所。
　【石人 枫鬼】《临川记》曰：虚谷东英巨山岩内，有石人坐磐石上。体上尘秽则兴风，湿润则致雨，晴日便举体鲜洁、朗然玉净。又云：麻姑山上人登之，有物人形，眼鼻口面，无臂脚，俗名之枫子鬼也。已上抚州。
　【米砂 雪壁】《安成记》曰：钟山临水阻峡，春夏则湍γ沸涌，上白沙如米，两岸各十余斛，呼曰米砂，以之候岁。若一岸偏饶，则其方丰穰。殷斌《石室记》曰：第三室高十丈，余者粗为似，皆素壁若雪，则万象森罗。
　【宜春水 罗霄山】《吴录》曰：宜春泉水。《地道记》曰：宜春县出美酒，随岁贡上。《安成记》曰：罗霄山有石井，天旱祠之，以木投井中，即雨；至井溢木出，乃雨止。已上袁州。
　【鹦洲 凤阙】《舆地志》曰：夏口江中有鹦鹉洲。《武昌记》曰：城东南角有岗，名凤阙。吴时有凤集之。因以为名。
　【鄂渚 樊山】《离骚》云：乘鄂渚而反顾。《武昌记》曰：樊口之东有樊山。已上鄂州。
　【湘山 沅水】《史记》曰：秦始皇浮江至湘山。《水经注》曰：沅水注洞庭湖中，方会于江也。
　【地道 江门】《湘中记》曰：君山有地道。郭璞《江赋》曰：爰有包山洞庭，巴陵地道。《山海经》曰：洞庭山，帝女居之。其上沅沣之交，潇湘之源，是在九江之门。已上岳州。
　【楂渚 橘洲】《湘中记》：楂渚对岸古城，孙权遣程普所立。《舆地志》曰：橘洲在郡南，对南津，常看如下。及至夏水，怀山渚洲皆没，橘洲独在。
　【昭潭 羽濑】《湘州记》曰：岳阳有昭潭，其下无底，湘水最深处。又曰：石子山西有小溪，水石映澈，名之羽濑。昔关羽南征，顿此山下，因以为名。已上潭州。
　【青坛 紫盖】《湘州记》云：祝融峰上有青玉坛，方五丈，有盖香峰行道处，《异苑》曰：衡山有峰名曰华盖，又一名紫盖。
　【宝洞 仙宫】《南岳记》云：衡山者，太虚之宝洞。又曰：流丹崖南五里，得仙人宫。道士休粮绝谷，身轻清虚，便得入此宫。已上衡州。
　【菁口 兰岩】《湘州记》云：都溪又西北流入营水，谓之菁口。王韶之《神境记》曰：兰岩山，其路危阻，迥绝人迹。登其山，有石路松林焉，杳然便是云霞中馆宇矣。
　【九疑山 五会水】《山海经》曰：苍梧之丘，九疑之山，舜所葬也。《水经注》曰：都溪水出舂陵县左，与五溪俱会。县有五山，山有一溪。五水会于县门，故云都溪。已上永州。
　【茹溪 澧浦】《荆州记》曰：茹溪，源出茹龙山，水极清澈。《离骚》云：遗余兮澧浦。
　【天帚 松梁】《荆州图副记》曰：天门角上石生倒垂下一竹拂，谓之天帚。《吴录》曰：松梁山，山石间开处，容数十丈。其高，以弩射之，不及其上。已上澧州。
　【热石 温泉】《舆地志》曰：临武县山有热石。置物其上，立焦。《荆州记》曰：郴县温泉，下流有田，资以溉灌。常十二月下种，至明年三月，新谷便登。
　【仙人祠 义帝庙】《舆地志》曰：马岭山有仙人苏耽坛。耽至孝。一朝忽辞母曰：“受性应仙，当违供养。”涕泗呜咽。百姓立坛祠之。《湘州记》曰：郴县南有义帝庙，百姓祭之。《汉书》曰：项羽尊楚怀王以为义帝。已上郴州。
　【龙池 鹤泽】《武陵记》曰：谢承为武陵郡守时，有黄龙见于郡东水中。拜表上贺，因号龙池。刘义庆《世说》曰：晋羊祜镇荆州，于江陵泽中得鹤。教其舞动，以乐宾友。
　【鼎口 风门】《沅川记》曰：沅川水名鼎口，昔有神鼎出乎其间。《武陵记》曰：风门山有石门，去地百余丈。将欲风起，此门隐隐有黑气上，须臾有黑风竞起。已上朗州。
　【葱岭 茗山】《沅川记》曰：沅川有孤山，岩石崔嵬上，有葱如人所种。人时往取，援辄断绝。请神而求，不挽自出。《武陵记》谓之葱岭。《荆州图副》曰：茗山九岭，峻。木多杉松，兽多熊豹。
　【龙门 鹿穴】《水经注》曰：有独母水，南出龙门。《荆州记》曰：宋元嘉初，武溪蛮人射鹿，逐入石穴。才容人。蛮人入穴，见其傍有梯，因上梯。豁然开朗，桑果蔚然，行人翱翔，亦不以怪。此蛮于路斫树为记。其后茫茫，无复仿佛。已上辰州。
　【石床 □水】《湘州记》曰：文斤山上有石床，方高一丈。四面绿竹扶疏，常随风委拂。《水经注》曰：邵陵水东会□泉。已上邵州。
　【浪水 舞溪】《水经注》曰：浪水出武陵镡城北界山谷，《荆州记》谓之浪溪。《荆州记》曰：舞溪东流注沅，西接。已上巫州。
　【铜柱 石门】《周地图记》曰：江中有铜柱滩。又曰：均提东十三里，至石门东，有石鼓。
　【清台 神窟】《史记》曰：陵邑寡妇清，其先得丹穴，家富不訾。清能守其业。秦始皇以为贞妇，为筑女怀清台。《益州记》曰：黄葛峡有相思崖，芳泉周灌，俗谓之神窟。已上涪州。
　【 桂浦】汉武帝平南夷，置郡。又曰：郡有桂浦关。
　【天井 石关】《华阳国志》曰：郡，上当天井，故多雨潦。又曰：且兰县西南有地，名石潼关。已上州。
　箴
　【□□《润州箴》】洋洋润州，江川秀远；蒋庙钟山，孙陵曲衍。江宁之邑，楚曰金陵；吴晋梁宋，六代都兴。
○ 岭南道第十一
叙事
