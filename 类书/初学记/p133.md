<!-- { "loadSidebar": true } -->
　　《风俗通》曰：市，恃也，言交易而退，恃以不匮也。按《周易系辞》云：神农氏日中为市，致天下之人，聚天下货，交易而退，各得其所，盖取诸噬嗑。（噬嗑，卦名也，言设法以合物也。）一曰，祝融作市，（见《世本》。宋衷注曰：祝融，颛顼臣，为高辛氏火正。《古史考》云：神农作市，高阳氏衷，市官不修，祝融修市。）《周礼》：建国后立市，设其次，置其叙，正其肆，陈其货财，出度量。（建国必面朝而后市。王立朝，后立市，阴阳相成之象。）司市掌市之治教政刑，量度禁令；以次叙分地而经市，以陈肆辨物而平市，以政令禁物靡而均市，以商贾阜财而行布。大市，日中而市，百族为主。朝市，朝时而市，商贾为主。夕市，夕时而市，贩夫贩妇为主。又《风俗通》曰：市亦谓之市井，言人至市有所鬻卖者，当于井上洗濯，令香洁，然后到市也。或曰：古者二十亩为井，因井为市，故云也。又市巷谓之，市门谓之，巷谓之闳；（见颜延之《纂要》。）市中空地谓之廛，（见郑众《周礼》注。一云，市宅也。）市楼谓之旗亭。（张衡《西京赋》云：旗亭五里。薛综注云：市楼立亭于上。）其市名，有九市、四市、三市、（《三辅旧事》曰：长安有九市。《丹阳记》曰：京师有四市。《洛阳记》曰：洛阳有三市。一云，《周礼》曰：侧朝夕之市，则三市。）方市、（见《三辅黄图》。）金市。（《洛阳记》云：金市在大城中。）苑市、斗场市、（《丹阳记》曰：苑城市谓之苑陵，于陵有斗场市。）都市、（《列仙传》曰：玄俗卖药于都市。）京市。（见王肃《景福殿赋》。）

　　事对
　　【设次 开场】设次见叙事。班固《西都赋》曰：九市开场，货列隧分。
　　【殷室 齐宫】《太公六韬》曰：武王伐殷，得二夫人。问曰：“殷国将亡，亦有妖乎？”曰：“殷君喜修宫室，大者宫室九市”。《战国策》曰：“齐国将亡，亦有妖乎？”其一人曰：“齐桓公宫中七市。”
　　【鹤舞 狼入】赵晔《吴越春秋》曰：吴王阖庐有女，怨王先食蒸鱼，乃自杀。阖庐痛之，葬于邦西昌门外，乃舞白鹤于吴市，令万人随观。刘向《洪范传》曰：秦惠王四年，狼入咸阳市。昭王六年，狼又入咸阳市中。
　　【阅书 涤器】谢承《後汉书》曰：王充，字仲任，会稽人也。家贫无书，常游洛阳市肆，阅所卖书。一见辄能诵忆，遂至博通众经。《汉书》曰：司马相如与文君之临邛，尽卖其车骑而买酒。令文君当垆，相如身自与保庸杂作，涤器于市中。
　　【百货 万商】《管子》曰：市者，货之准也，是故百货贱则百利得。见叙事。左思《蜀都赋》曰：亚以少城，接于其西。市廛所会，万商之川；列隧百重，罗肆巨千。
　　【传玉 悬金】《史记》曰：玉椟出于昆山，明月之珠出于四海，传卖于市。圣人得之，以为大宝。又曰：吕不韦为丞相，招致术士，使人著其所闻，为《吕氏春秋》。曝之咸阳市门，悬千金于其上。有能增一字，与之千金。时无能者。
　　【吹篪 击筑】《史记》曰：伍子胥出昭关，夜行昼伏。至于陵水，无以糊其口，吹篪乞食于吴市，与吴阖庐为伯。又曰：荆轲既至燕，爱善击筑者。高渐离击筑，轲和而歌于市中，相乐。已而相泣，旁若无人。
　　【云曼 星繁】王е《洛阳赋》曰：肇建三市，廛开疆理；列肆云曼，修层高峙。左思《蜀都赋》曰：亚以少城，接于其西。市廛所会，万商之川；列隧百重，罗肆巨千。财货山积，纤丽星繁。
　　【梅福 韩康】《汉书》曰：王莽乱政，梅福一朝弃妻子去九江，至今传以为仙。其后人有见福于会稽者，变姓名为吴市门卒。范晔《後汉书》曰：韩康伯，字伯休，京兆灞陵人也。常采药名山，卖药于长安市，口不二价。
　　【过肆 倚门】左太冲《吴都赋》曰：轻舆案辔以经隧，楼船举帆而过肆。《汉书》曰：刺绣文不如倚市门，此言末业贫者之资。
　　【荆饮 聂屠】《史记》曰：荆轲既至燕，饮于燕市。见击筑注。又曰：聂政，轵人也。杀人避仇，与母姊如齐，以屠为事。降志辱身，居市井。
　　【亭 湖里】桓谭《新论》曰：扶风亭部，言本太王所处。其人有会，曰以相与夜市，如不为期，则有重灾害。《越绝》曰：吴市者，春申君所造，在湖里。
　　【季主卜 君平筮】《史记》曰：司马季主卜于长安东市。《汉书》曰：严君平卜筮于成都市，以为卜筮贱业，而可以惠众人。有邪恶非正之事，则依蓍龟而言之。
　　【信陵过 宜僚隐】《史记》曰：魏有隐士曰侯嬴，年七十，家贫，为大梁门门者。魏公子信陵君置酒大会客。公子从车骑，虚左自迎之。侯生谓公子曰：“臣有客在市屠中，愿枉车骑过之。”《楚国先贤传》曰：熊宜僚，楚人也。隐居市南，不屈于时。

　　赋
　　【晋成伯阳《平乐市赋》】惟市之由兴，自帝炎之所创；聚财货以利用，等厮事之莫尚。尔乃巷列千所，罗居百族；街衢相望，连栋接屋，则能目语额瞬，动塞鼻，谈智于尺寸之间，窥窬于分毫之利。

　　诗
　　【梁庚肩吾《看放市诗》】旗亭出御道，游目暂回车；既非随舞鹤，聊思索枯鱼。因龟识季主，傍酒见相如；日中人已合，黄昏故未疏。
　　【陈张正见《日中市朝满诗》】云阁绮霞生，旗亭丽日明；尘飞三市路，盖入九重城。竹叶当杯满，桃花带绶轻；唯见争名利，安知大隐情。

　　教
　　【晋王彪之《整市教》】古人同市朝者，岂不以众之所归，宜必去行物，近检校山阴市，多不如法。或店肆错乱，或商估没漏，假冒豪强之名，拥护贸易之利，凌践平弱之人，专固要害之处。属城承宽，亦皆如之。
　　【周庾信《答移市教》】昔张楷硕儒，尚移弘农之市；宜宫妙篆，犹致酒垆之客。况复德总郇周，声高梁楚。希风慕义之士，举袂成帷；卧辙攀车之人，摩肩相接。遂使王充阅书之处，远出荒郊，石苞贩铁之所，翻临涯岸，圣德谦虚，未安喧湫。欲令吹箫舞鹤，还返旧ㄩ。卖卜屠羊，请辞新，而交货之党好留，豳岐之众难遣。

　　箴
　　【晋成公绥《市长箴》】贸迁有无，市朝有处；人以攸资，货以攸叙。交易而退，各得其所；曹参相齐，清净以义。奸不可扰，顾托有寄；市臣掌肆，敢告执事。　
　　卷二十五 器物部上
　　
　　○ 漏刻第一

　　叙事
　　梁《漏刻经》云：漏刻之作，盖肇于轩辕之日，宣乎夏商之代。《周官》曰：挈壶氏以水火守之，分以日夜。及冬，则以火爨鼎水而沸之，而沃之。（郑玄注曰：冬水冻，故以火炊水沸以沃之，谓沃漏也。）梁《漏刻经》云：至冬至，昼漏四十五刻。冬至之后日长，九日加一刻。以至夏至，昼漏六十五刻。夏至之后日短，九日减一刻。或秦之遗法，汉代施用。邯郸《五经折疑》曰：汉制，又以先冬至三日昼。冬至后三日，昼漏四十五刻，夜五十五刻。先夏至三日昼，夏至后三日，昼漏六十五刻，夜三十五刻。元嘉《起居注》曰：以日出入定昼夜。冬至昼四十刻；夏至夜亦宜四十刻，夏至昼六十刻，冬至夜亦宜六十刻。春秋分，昼夜各五十刻。今减夜限，日出前，日入后，昏明际，各二刻半以益昼。夏至昼六十五刻，冬至昼四十五刻，二分昼五十五刻而已。张衡《漏水转浑天仪制》曰：以铜为器，再叠差置，实以清水，下各开孔，以玉虬吐漏水入两壶。右为夜，左为昼。殷夔《漏刻法》曰：为器三重，圆皆径尺。差立于水舆踟蹰之上，为金龙口吐水；转注入踟蹰经纬之中，盖上铸金为司辰，具衣冠，以两手执箭。李兰《漏刻法》曰：以铜为渴乌，以引器中水，于银龙口中吐之。

　　事对
　　【权器 衡渠】李兰《漏刻法》曰：以器贮水，以铜为渴乌，状如钩曲，以引器中水。于银龙口中吐入权器，漏水一升，秤重一斤，时经一刻。殷夔《漏刻法》曰：漏水皆于器下为金龙口吐出，转注入踟蹰经纬之中，流于衡渠之下。
　　【流珠 把箭】李兰《漏刻法》曰：以玉壶玉管流珠马上奔驰行漏。流珠者，水银之别名。张衡《漏水转浑天仪制》曰：以左手把箭，右手指刻，以别天时早晚。
　　【司辰 典刻】殷夔《漏刻法》曰：自午至子，亦五十刻。壶口上有盖，其中天浮载箭出于盖，盖上铸金为司辰。桓谭《新论》曰：余为郎，典刻漏，燥湿寒温转异度，故有昏明昼夜，参以晷景。
　　【铜史 金徒】《晋起居注》曰：孝武太元十二年，有司奏储宫初建，未有漏刻。参详永安宫铜漏刻，置漏刻史。张衡《漏水转浑天仪制》曰：铸金铜仙人居左壶，为金胥徒居右壶。
　　【星史 金胥】《天文要集》曰：女史一星在柱下西北，女史转漏动静。金胥见金徒注。
　　【三鼓 一钟】卫宏《汉旧仪》曰：立夏、立秋昼六十二刻，夏至昼六十五刻。夜漏不尽五刻，击五鼓；夜漏不尽三刻，击三鼓。郦善长《水经注》曰：洛阳金墉城东门，曰含春门；北有退门，城上西面列观五十步，睥睨居屋置一钟，以和漏鼓也。
　　【九日 五夜】司马彪《续汉书》曰：霍融上言：“漏刻率九日增减一等，不与天相应。不如夏历合晷景，刻漏四十八箭。”晷景为刻，少所违失。卫宏《汉旧仪》曰：五夜：甲夜，乙夜，丙夜，丁夜，戊夜。

　　赋
　　【晋陆士衡《漏刻赋》】寸管俯而阴阳效其诚，尺表仰而日月与之期，玄乌悬而八风以情应，玉衡立而天地不能欺。既穷神以尽化，又设漏以考时；尔乃挈金壶以南罗，藏幽水而北戢。拟洪杀于编钟，显卑高而为级；激悬泉以远射，跨飞途而遥集。伏阴虫以承波，吞恒流其如挹。是故来象神造，去犹鬼幻，口纳胸吐，水无滞咽。形微独{尔虫}之绪，逝若乘天之电；偕四时以合最，指昏明乎无殿。夫其立体也简，而效绩也诚；其假物也粗，而致用也精。积水不过一钟，导流不过一筵；而用天者因其敏，分地者赖其平，微听者假其察，贞观者借其明。信探赜之妙术，虽无神其若灵。
　　【梁鲍照《观漏刻赋》】佩流叹于驰年，缨华思于芬月；结兰苕于望楚，弄参差以歌越。抚凝肌于廷带，监雕容于髡发。景有坠而易昏，忧无方而难歇；历玉阶而升奥，访金壶之盈阙。观腾波之吞泻，视警箭之登没；箭既没而后登，波长泻而弗归。注沉穴而海漏，射悬途而电飞；堇户牖而知天，掩云雾而测晖。创百龄于纤隐，积千里于空微。

　　铭
