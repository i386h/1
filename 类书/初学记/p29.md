<!-- { "loadSidebar": true } -->
　《释名》云：江，公也，诸水流入其中，所公共也。《风俗通》云：江，贡也，所出珍物可献贡也。《周官》：扬州其川三江。按：三江，《汉书 地理志》注：岷江为大江，至九江为中江，至徐陵为北江，盖一源而三目。（郑玄、孔安国注云：左合汉为北江，会彭蠡为南江，岷江居其中，则为中江。故书称东为中江者，明岷江至彭蠡与南北合，始得称中也。又《山海经》：三江者，大江、中江、北江也。汶山郡有岷山，大江所出。峡山中江所出，东注大江。岷山北江所出，东注大江。其源皆在蜀也。又韦昭说：岷江、松江、浙江，亦悉在吴也。又沈怀远《南越志》曰：广信江、始安江、郁林江，亦为三江，在越也。）按《水经》及《荆州记》云：江出岷山，其源若瓮口，可以滥觞。在益州建宁满江县，潜行地底，数里至楚都，遂广十里，名为南江。初在犍为，与青衣水、汶水合。至洛县，与洛水合。东北至巴郡，与涪水、汉水、白水合。东至长沙，与澧水、沅水、湘水合。至江夏，与沔水合。至浔阳，分为九道，（《浔阳记》说九江：一曰白乌江，二奉江，三乌土江，四嘉靡江，五畎江，六浮江，七禀江，八提江，九菌江。）东会于彭泽，经芜湖，名为中江，东北至南徐州，名为北江而入海也。（按，南徐州今润州。）《尚书》称岷山导江，东别为沱。（江别为沱水。）又东至于澧，（澧，水名，在荆州。）过九江，至于东陵。（东陵，地名。）东迤北会于汇，（汇泽即彭蠡也。）东为中江，入于海是也。凡长江之别，有郫江、（任豫《益州记》曰：郫江，大江之支也。亦曰涪江，亦曰湔水。在蜀与洛水合。）汶江、（《益州记》曰：汶江源出三轮阪下。）垫江、（崔鸿《西京记》曰：吐谷浑观垫江源，问鲁和曰：“此水经仇池而过晋寿山沱渠，始号垫江，至巴郡入大江。”垫音叠。）弱柳江、（《缘江记》曰：西江别支为弱柳江。）浙江、（《说文》云：江别流为汜，至会稽山阴为浙江。又，顾野王云：浙江发源东阳新安之间，不与岷山之江相涉，至钱塘入于海。）松江、（刘澄之《扬州记》：吴县有松江，自吴入海。今苏州。）凡长江有别名，则有京江、（在南徐州。禹贡所谓北江也。今润州丹徒县也。）瓜步江、（今扬州六合县界。西南对润州江宁县，即魏文帝及後魏太武帝所临处。）乌江、（即项羽死处，今和州乌江县也。）曲江。（枚乘《七发》曰：观于广陵之曲江。曲江，今扬州也。又始兴郡有曲江，今韶州是也。又，汉司相如《吊秦二世赋》曰：临曲江之岂州，此即长安也。以其水曲折，甚类广陵之江。今乐游园。）凡江带郡县因以为名，则有丹徒江、钱塘江、会稽江、山阴江、上虞江、广陵江、郁林江、广信江、始安江、江、成都江。
　事对
　【导江 绝汉】《尚书》曰：岷山导江，东别为沱。《淮南子》曰：江出岷山，东流绝汉入海。
　【荆池 楚望】《淮南子》曰：昔荆楚之地，汝颍以为洫，江汉以为池。《左传》曰：江汉沮漳，楚之望也。
　【四渎 六川】《史记》曰：殷汤作江诰曰：“古禹皋陶久劳于外，民乃安。东为江，北为河，南为淮，西为济。四渎已候，万民乃居”《吕氏春秋》曰：何谓六川？河水、赤水、辽水、黑水、江水、淮水，此六川也。
　【吐贝 纳龟】《春秋运斗枢》曰：瑶光得则江吐大贝。《尚书》曰：九江纳锡大龟。
　【滥觞 萦带】《家语》曰：江水始出岷山，其源可以滥觞。及其至于江津，乃方舟避风不可以涉。袁山松《宜都记》曰：对西陵南岸有山，其峰孤秀。人自山南上至顶，府临大江如萦带，视舟船如凫雁。
　【萍实 菱华】《家语》曰：楚昭王渡江，江有物，大如斗，圆而赤，直触王舟。舟人取之。王大怪，使之鲁问孔子。孔子曰：“此萍实也，可剖而食之，吉祥。唯霸者能获之。”使反。王遽食之，甚美。傅玄歌曰：有女殊代生，涉江采菱华；上翳青□景，下鉴渌水波。
　【鹦洲 鹊岸】郦元注《水经》曰：江水至江夏沙羡县西北，又东经叹父山。江右岸当鹦鹉洲。《左传》曰：昭公十六年冬，楚子伐吴，吴人败之于鹊岸。《西京记》曰：今居巢江南水有鹊尾渚者，是也。
　【祭胥 吊屈】董览《吴地记》曰：夫差立，子胥以忠謇见亡。遂赐死，浮尸于江。夫差悔焉，与群臣于江设祭置坛。国人因为立庙。汉扬雄《吊屈原文》：过湘沅而主不容，自投江而死。作书往往摭离骚文而反之，自岷山投诸江流，以吊屈原。
　【捐 丧】《楚辞》曰：捐余兮江中，遗余兮澧浦。刘向《列仙传》曰：江妃二女，游江滨，见郑交甫，遂解与之，交甫受而去。数十步，怀中无，女亦不见。郭璞《江赋》曰：感交甫之丧，悲神使之缨罗。是也。
　【沉书 投局】萧方等《三十国春秋》曰：光禄殷羡之还豫章，贵游多凭寄书。羡之至板桥，投书于江曰：“沉者自沉，浮者自浮。”殷洪乔不能作致书邮。臧荣绪《晋书》曰：陶侃语人曰：“大禹圣人，乃惜寸阴；至于众人，当惜分阴。”参佐或以戏废事者，乃取其蒲博棋局之具，悉投于江。
　【笑吴主 叹魏帝】环济《吴纪》曰：孙权诏曰：“吕岱、诸葛恪《道步骘》说：北人欲以布囊盛土塞江。每读此表，令人连日失笑。此江自天地以来，宁有可塞者乎？”虞溥《江表传》曰：魏文帝出广陵欲伐吴，望大江而叹曰：“吴据洪流，且多粮谷，虽武骑千队，无所用也。”乃还。
　【使君滩 中郎浦】郦元注《水经》曰：江水东流鱼复县南，又经羊肠虎臂滩。杨亮为益州，至此而覆舟。惩其波澜，蜀人至今犹名之为使君滩。又曰：江水又东至华容县西，左迤为中夏水，右则中朗浦出焉。
　【发黄岑 激赤岸】盛弘之《荆州记》曰：始安郡有东北二江，北江发源于桂阳之临武黄岑山；东江发源于南康大庾峤下，经始兴县界，南流西转，与北江合于郡东，注于南海。山谦之《南徐州记》曰：京江，禹贡北江也。阔漫三十里，通望大壑。常以春秋朔望。辄有大涛，声势骇壮，极为奇观。涛至江北激赤岸，尤更迅猛。
　【黄金浦 紫贝阙】郦元注《水经》曰：江水东至长沙，下县，又东之。右岸有城陵山，山有故城，东接徵落山。江之南畔名黄金濑，濑东有黄金浦。《楚辞》曰：芙蓉盖而菱华车，紫贝阙而白玉堂。王逸注：紫贝，水虫也。《援神契》曰：洪水出大贝。
　【不恶小谷 不逆众流】《墨子》曰：江河不恶小谷之满已也，故能大。是故江河之水，非一源之流。《老子》曰：江海所以能为百谷王者，以其无不受之。苟有所逆，众流不至者多矣。
　赋
　【东晋郭璞《江赋》】咨五材之并用，是水德之灵长；惟岷山之导江，初发源于滥觞。聿经始于洛沫，拢万川乎巴梁；冲巫峡而迅激，济江津以起涨。极泓量而海运，状滔天以淼茫。总括汉泗，兼包淮湘；并吞沅澧，汲引沮漳。源二分于居崃，流九派乎浔阳；鼓洪涛于赤岸，沦余波于柴桑。纲络群流，商攉涓浍。表神委于江都，混流宗而东会；注五湖以漫漭，灌三江而氵崩沛。氵高浩汗六州之域，经营炎景之外。所以作限于华裔，壮天地之险界，呼吸万里，吐纳灵潮。自然往复，或夕或朝；激逸势以前丘，乃鼓怒而作涛。
　【南齐谢《楚江赋》】爰自山南，薄暮江潭；滔滔积水，袅袅霜岚。忧与江兮竟无际，客之行兮岁已严。尔乃云沉西岫，风荡中川，驰波郁素，骇浪浮天，明砂宿莽，石路相悬。于是雾隐行雁，霜耿虚林，迢迢落景，万里生阴。列攒笳兮极浦，弥兰兮江浔；愿希光兮秋月，承末照于遗簪。
　诗
　【周庾信《奉和泛江诗》】春江下白帝，画舸向黄牛；锦缆回沙碛，兰桡避荻洲。湿花随水泛，空巢逐树流；建平船柿下，荆门战舰浮。岸杜多群树，山城是迥楼；日落江风静，龙吟回上游。
　【隋炀帝《夏日临江诗》】夏潭荫修竹，高岸坐长枫；日落沧江静，云散远山空。鹭飞林外白，莲开水上红；逍遥有余兴，怅望情不终。
　【隋薛道衡《入郴江诗》】仗节遵严会，扬ぎ溯急流；征途非白马，水势类黄牛。跳波鸣石碛，溅沫拥沙洲；岸回槎倒转，滩长船却浮。缘涯频断挽，挂壁屡移钩；还忆青丝骑，东方来上头。
　【隋柳顾言《奉和晚日杨子江应教诗》】大江都会所，长洲有旧名；西流控岷蜀，东泛迩蓬瀛。未睹纤罗动，先听远涛声；空蒙云色晦，浃叠浪华生。欲知暮雨歇，当观飞旆轻。
　【苏味道《九江口南济北接蕲春南与浔阳岸诗》】江路一悠哉，滔滔九派来；远潭昏似雾，前浦沸成雷。鳞介多潜育，渔商几溯洄；风摇蜀柿下，日照楚萍开。近漱湓城曲，斜吹蠡泽隈；锡龟犹入贡，浮磬罢新裁。津吏挥桡疾，邮僮整传催；归心讵可问，为视落潮回。
　祭文
　【隋薛道衡《祭江文》】维开皇元年，行军元帅晋王，谨以太牢之奠，敬祭南渎大江之神：仰惟灵性包平智，德擅灵长，上膺东井，下纪南国。引双流而分九派，长四渎而纳百川。自晋永嘉，乾灵落纲；蕞尔吴越，僭伪相承；陈贼叔宝，世济其凶。士庶为其涂炭，人神所以怨愤。忝司九伐，清彼一方。分命将士，乘流南渡。仰凭灵，咸蒙利涉。今申命苍兕，躬总精锐，直趋金陵，行登石首。庶蛟螭窜于洲渚，帷盖静于波涛。江表克平，海内清泰。谨申礼荐，惟神尚享。
○ 淮第五
叙事
　《释名》云：淮，围也。围绕扬州北界，东至海也。《周官》：青州，其川淮泗。按《水经注》及《山海经》云：淮水出南阳平氏县桐柏山。其源初则涌出，复潜流三十里，然后长骛。东北经大复山，从义阳郡北，东过江夏，平春县北，又东过新息县南，期思县北，至厚鹿县南，与汝水合。又东过庐江安丰县，与决水合。东北至九江寿春县东，与颍水合。寿春县北与淝水合。又东至当涂县北，与涡水合。东北至下邳淮阴县，与泗水合。东至广陵淮浦县而入海也。近海数百里，通朝夕潮。《尚书》称：导淮自桐柏，东会于泗沂，入于海，是也。（孙盛《晋阳秋》曰：秦始皇东游，望气者云：“五百年后，金陵有天子气。”于是秦始皇于方山掘流，西入江，亦曰淮。今在润州江宁县，土俗亦号曰秦淮。）
　事对
　【二山 三洲】郦元注《水经》曰：平阿县有当涂山，淮出于荆山之左，当涂之右，奔二山之间而扬涛北注也。《毛诗》曰：鼓钟伐，淮有三洲。毛注：三洲淮上也。
