<!-- { "loadSidebar": true } -->
　　魏武《选举令》曰：夫遣人使于四方，古人所慎择也。故仲尼曰：“使乎使乎，言其难也。”按：《周官》：小行人掌邦国宾客之礼籍，以待四方之使者。凡四方之使者，大客则摈，小客则受其币，听其辞。行夫掌邦国传遽之小事，凡其使也，必以旌节。《毛诗》曰：皇皇者华，君遣使臣也；四牡，劳使臣之来也。又《风俗通》云：周秦常以岁八月遣轩之使采异代方言，还奏之，永藏秘室。《汉旧仪》：奉玺书使者乘驰传。其驿驹也。三骑行日夜千里为程。又《说苑》曰：明君之使人也，任之以事，不制以辞，此奉使之事也。其称谓有行李。（《左传》曰：行李之往来。杜预注：行李，行人也。）行人。（《论语》曰：行人子羽修饰之。注曰：行人，掌使之官。）凡国之将命遣使，往曰奉命，来曰复命，一曰报命。（亦曰归报。）

　　事对
　　【天节 皇华】韩杨《天文要集》曰：天节星主奉使，小而明，即使忠正。皇华见叙事。
　　【执圭 持斧】《礼记》曰：大夫执圭而使，所以申信也。《汉书》曰：武帝末，郡国贼盗群起。拜暴胜之为直指使者，衣绣持斧，捕盗贼。
　　【埋轮 搅辔】司马彪《续汉书》曰：汉安帝元年，遣八使巡行风俗。张纲埋其轮于洛阳都亭，曰：“豺狼当路，安问狐狸？”遂奏大将军梁冀。河南尹尹不疑十五事，书奏御，京师震悚。又曰：冀州饥荒，乃以范滂为清诏使。按察之，滂登车搅辔，慨然有澄清天下之志焉。
　　【献节 张旌】《左传》曰：秦伯使西乞术来聘，且言将伐晋。襄仲辞焉，答曰：“寡君得徼福于周公、鲁公以事君，不腆先君之弊器，而使下臣致诸执事，以为瑞节。要结好命，所以藉寡君之命，结二国之好，是以敢致之。”《蜀志》曰：陈震，字孝起，入拜尚书，迁尚书令。奉命使吴，贺孙权践祚。震入吴界，移关侯曰：“东之与西，驿使往来，冠盖相望，申盟载好，日新其事。震以不才，得充下使。”即日张旌语众，各自约誓：国有典制，惧或有违；幸必斯诲，示其所宜。
　　【谒关 移侯】《仪礼》曰：使者及境，张旃誓，乃谒关人。郑玄注曰：谒，告也。《蜀志》曰：陈震奉使入吴，贺孙权践祚，入吴界移关侯云云。
　　【展币 袭圭】《仪礼》曰：使者及馆，展币于贾人之馆如初。又曰：宾入门左，公再拜，宾避不答拜。又，贾人东面坐，启椟，取圭垂缫，宾袭执圭。郑玄注云：执圭，盛礼也；又画饰，为相致敬也。
　　【河源 海上】《史记》曰：汉使穷河源，其山多玉石采来云云。又，天子巡边至朔方，使郭吉告单于。单于怒，迁吉北海上。
　　【赤帷 白盖】司马彪《续汉书》曰：大使车五乘，驾驷，赤帷，持节者重道五百，肖弩十二人。又曰：小使车，兰舆、赤毂、白盖，从驺骑四十人。
　　【奉壁 拭圭】《史记》曰：赵惠文王时，秦昭王遗赵王书，愿以十五城易和氏璧，蔺相如奉璧入秦。又《仪礼》曰：宾朝服立东西面，贾人北面坐拭圭。郑玄注：宾，使者；拭，清之也。
　　【遗鸿 献鹄】《鲁连子》曰：展无所为鲁君使，遗齐襄君鸿。至渑而浴鸿，鸿失，其装在。御者曰：“鸿之毛物，可使若一，能买鸿耳。”无所曰：“吾非不能买鸿也。是上隐君，下易币，无所不敢。”刘向《说苑》曰：魏文侯使舍人无择献鹄于齐侯，无择行道失之。后献空笼，曰：“非无钱以买鹄，恶轻易其币。”
　　【受命 从宜】《仪礼》曰：使者载旃，帅以受命于朝。《礼记》曰：使从宜，礼从俗。
　　【受圭 还玉】《仪礼》曰：使者受圭垂缫以命。又曰：君使卿皮弁还玉于馆。宾受圭，退负右旁南立。
　　【星飞斗 风入律】《汉书》曰：飞星大如缶，出西南，入斗下。占曰：汉使匈奴。明年，匈奴单于雕陶莫皋死。遣中郎将杨兴使匈奴。《十洲记》曰：天汉三年，西国王使使来献。使者曰：“常占东风入律，百旬不休，青□干吕，连月不散。中国将有好道之君。我国故搜奇蕴而贡神香，乘毛车以济弱水。”于今十三年矣。

　　赋
　　【隋江总《辞行李赋》】维大梁三十有六载，神功懋乎开辟。垂恩储祉，压子代之盘盂；盛德形容，陋周年之石。月窟向风，日域仰泽；要荒款塞，诸戎重译。轩巡履，声芳亥步；旌节经过，事高禹迹。举皇华之尽美，驰珏玉之多事；或江夏之无双，匹洛阳之才子。访羽仪于廊庙，旌秀异于杞梓；引强学之三端，赏雕文于四始。顾偬侗于罕志，奉朝章于信次；天凤举而张旃，济龙沙而通尽。敏异季札之听歌，誉乘属国之衔使；怀苏子之抵掌，忆千秋之画地。愿自励而饮水，揆无庸而案辔，嗟负恩之无力，每若实于棘。倏辞东平之乐善，再践承明而游息；岂异千里之奔是，宁辞一钱之不直。谅无期于鸿渐，念有似于蝉翼；荷德泽之霈然，鉴丹愚之匪饰。惭借誉于瑟柱，免长徭于蓊极；聊暇日以须臾，每长吟以郁纡。异金石之能固，若草木之分区；进学惭于枝叶，绵力谢于康衢。构伯休之蓬户，狎仲宪之桑枢；徒悦水而非智，庶因谷以为愚。耻矫名于周客，宁滥响于齐竽；奉栖迟以偃仰，原太素之不污。

　　诗
　　【北齐裴让之《公馆燕州南使徐陵诗》】嵩山表京邑，钟岭对江津；方域殊风壤，分野各星辰。出境君图事，寻盟我恤邻；有才称竹箭，无用忝丝纶。列乐歌钟响，张旃玉帛陈；皇华荣受命，垂誉本无因。韩宣将聘楚，申胥欲去秦；方期饮河朔，翻属卧漳滨。礼酒盈三献，宾筵盛八珍；岁稔鸣铜雀，兵戢坐金人。云来朝起盖，日落晚催轮；异国犹兄弟，相知无旧新。
　　【周庚信《将命至邺诗》】大国修聘礼，亲邻自此敦；张旃事原隰，负报成言。西过犯风露，北指度に辕。交欢值公子，展礼觌王孙；何以誉嘉树，徒欣赋采蘩。四牢盈折俎，三献满樽，人臣无境外，何日欣此言。风俗既殊阻，山河不复论；无因旅南馆，空欲祭西门。眷然唯此别，夙期幸共存。
　　【隋虞茂《在南接北使诗》】会玉二崤至，瑞节三秦归；林蝉疏欲尽，江雁断还飞。墙垣崇客馆，旌盖入王畿；共此敦封植，方当笃衣。

　　书
　　【梁刘孝仪《北使还与永丰侯书》】足践寒地，身犯朔风；暮宿客亭，晨炊谒舍。飘摇辛苦，迄届毡乡；杂种覃化，颇慕中国。而毳幕难淹，酪浆易献，王程有限，时及玉关。射鹿胡奴，乃共归国，刻龙汉节，还持入塞。马衔苜蓿，嘶立故墟，人获葡萄，归种旧里。少子出迎，善邻相劳，倦握蟹螯，亟覆虾碗。未改朱颜，略多自醉，用此终日，亦以自娱。
　　
　　○ 假第六

　　叙事
　　急，告，宁，皆休假名也。《释名》曰：急，及也，言操切之使相逮及也。李斐《汉书》曰：告，请也，言请休谒也；宁，安也，告曰宁也。汉律：使二千石有予告，有赐告。予告者，在官有功最，法所当得者也。赐告者，病满三月当免。天子优赐其告，使得印绶将官属归家理疾。至成帝时，郡二千石赐告不得归家。自冯野王始也，休假亦曰休沐。汉律：吏五日得一下沐，言休息以洗沐也。晋令：急假者，一月五急；一年之中，以六十日为限。千里内者疾病申延二十日，及道路解故九十五日。此其事也，书记所称曰归休，亦曰休急、休瀚、取急、请急。又有长假、并假。

　　事对
　　【赐告 分休】赐告见叙事。《王威别传》曰：威少为郡吏。刺史刘表题门上，有能陈便宜益于时，不限厮役贱长以闻。威因陈事，得署州吏，大蜡分休。
　　【荷担 杖策】谢承《後汉书》曰：许荆，字子张。少丧父，养母孝顺。家贫为吏，无有船车。休假，常单步荷担上下，清节称于乡里。又曰：范丹，字史云，陈留人也。为郡功曹。每休假上下，常单步策杖，同类以车牛与之，不取。
　　【祝问疾 吴拜老】谢承《後汉书》曰：祝皓，字子春。志节抗烈，笃于仁义。为吏归休，先周旋乡里，吊死问疾毕，乃还家。又曰：吴冯，字子高，为州郡吏。休假，先存恤行丧孝子，次瞻病毕，拜觐乡里耆老先进，然后到家，名昭远近。
　　【离兵 解职】王隐《晋书》曰：王尼，字季孙。洛中贵盛名士王澄，胡母辅之，李坦等皆与尼交。时尼为兵，在大将军幕。澄等持羊酒诣军门，吏疏名内请入见大将军。澄等既入，语吏过王尼，炙羊饮酒讫而在，竟不见将军。将军闻之，因与尼长假，遂得离兵。《晋起居注》曰：孝武太康元年诏：大臣疾病，假满三月，解职。
　　【游集 定省】刘义庆《世说》曰：车武子为侍中，与东亭诸人期共游集。车早急出，过诣王子敬，车求去。王问何以总总，车答曰：“与东亭诸人期共行。”王曰：“卿何乃作此不急行。”车遂不敢去，尽急而还。《宋书》曰：王敬弘子忄炎之，为秘书郎。忄炎之会请假还家，来定省，敬弘克日，见之，至辄不果。假日将尽，忄炎之乞求奉辞。敬弘呼前，至阁，复不见。
　　【造渚 还都】张隐《文士传》曰：顾荣兼侍中，安慰河北，以前后功封嘉兴伯。荣观中国日弊，乃并求急还南。既造江渚，欣然自得。邓粲《晋记》曰：郭璞为王敦参军，知敦作乱，受假还都，露布以讨温峤为名。及至建康南坑，杀参军郭璞。初，桓彝常令璞筮卦；卦成，彝问其故，璞曰：卦与吾同。

　　诗
　　【齐谢《休沐重还道中诗》】薄游第从告，思闲愿罢归；还邛歌赋似，休汝车骑非。灞池不可别，伊川难重违；汀葭稍靡靡，江复依依。田鹤远相叫，沙鸨忽争飞；云端楚山见，林表吴岫微。试与征徒望，乡泪尽沾衣；赖此盈樽酌，含景望芳菲。问我劳何事，沾沐仰清微；志狭轻轩冕，恩甚恋庭闱。岁华仍有酒，初服偃郊扉。
　　【梁沈约《休沐寄怀诗》】虽云万重岭，所玩终一丘；阶墀幸自足，安事还遨游。临池清溽署，开幌望高秋；园禽与时变。兰根应节抽。凭轩搴木末，垂堂对水周；紫箨开绿条，白鸟映青畴。艾叶弥南浦，荷花绕北楼；送日隐曾阁，引月入轻帱。爨熟寒蔬剪，宾来春蚁浮；来往既云倦，光景为谁留。
　　【隋江总《休沐山庭诗》】洗沐惟五日，栖迟对一邱；古槎横近涧，巴石耸前洲。岸绿开河柳，池红照海榴；野花宁辨晦，山虫讵识秋。人生复能几，夜烛非长游。

　　文
