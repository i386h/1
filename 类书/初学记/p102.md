<!-- { "loadSidebar": true } -->
　　【梁张缵《离别赋》】隔愿言于信次，尚眷眷而兴怀；矧云崖之远诀，抱离袖之长乖。顾龙门而掩涕，瞻郢路以何偕。在惊禽之屡感，迫徂年之将暮；眺湘沅之分流，遵洞庭之永路。山峻高而易隐，浦回而难溯；猿啾啾而夜鸣，鹃骚骚而晓度。拊客子兮何心，能辞乡与别故；共抱荃蕙之遗芳，不离披于霜露。
　　【梁江淹《别赋》】黯然销魂者，唯别而已矣。况秦吴兮绝国，复燕宋兮千里，或春苔兮始生，或秋风兮暂起，是以行子肠断，百感凄恻。风萧萧而异响，云漫漫而奇色；舟凝滞于水滨，车逶迟于山侧。棹容与而未前，马寒鸣而不息；掩金觞而谁御，横玉柱而沾轼。居人愁卧，若有亡。日下壁而沉彩，月上轩而飞光；见红兰之受露，望青楸之罹霜。巡丹楹而空掩，抚锦帏而虚凉；知离梦之踯躅，意别魂之飞扬。

　　诗
　　【《古诗》】行行重行行，与君生别离；相去万余里，各在天一涯。道路阻且长，会面安可知？胡马依北风，越鸟巢南枝。
　　【李陵《赠苏武诗》】携手上河梁，游子暮何之？徘徊临蹊路，恨恨不能辞。行人难久留，各言长相思；安知非日月，弦望自有时。努力崇明德，皓首以为期。
　　【宋谢灵运《相送方山诗》】祗役出皇邑，指期憩瓯越；解缆及流潮，怀旧不能发。析析就衰林，皎皎明秋月；含情易为盈，遇物难可歇。
　　【宋鲍明远《赠别傅都曹诗》】轻鸿戏江潭，孤雁集洲；邂逅两相亲，同念共无已。风雨好东西，一隅顿千里；追想栖宿时，声容满心耳。短翮不能翔，徘徊烟雾里。
　　【齐谢眺《新亭渚别范□诗》】洞诞张乐地，潇湘帝子游：云去苍梧野，水还江汉流。停骖我怅望，辍棹子夷犹：心事俱已矣，江上徒离忧。
　　【齐王融《萧谘议西上夜集诗》】徘徊将所爱，惜别在河梁：衿袖三春隔，江山千里长。寸心无远近，边地有风霜：勉哉勤岁暮，敬矣慎容光。山中殊末怿，杜若空自芳。
　　【齐张融《别诗》】白云山上尽，清风松下歇：欲识离人悲，孤台见明月。
　　【梁庾肩吾《新亭送刘之遴诗》】车转黄山路，舟纟丽白马津；送轮时合，分骖各背尘。常山喜临代，陇头悲望秦；欲持汉中策，还以赠征人。
　　【周王褒《别王都官诗》】联绵悯流客，凄怆惜离群；东西御沟水，南北会稽云。河桥两堤绝，横歧数路分；山川遥不见，怀袖远相闻。
　　【周瘐信《答林法师诗》】客行七十岁，岁暮远徂征，塞云凝不解，陇水冻无声。君看日远近，为忖长安城。
　　【江总《别袁昌州诗》】河梁望陇头，分手路悠悠；徂年惊若电，别日叹成秋。黄鹄飞飞远，青山去去愁；不言□雨散，更似东西流。　　　 
　　卷十九 人部下
　　
　　○ 美丈夫第一

　　叙事
　　《家语》曰：息土之民美。《周书》曰：美男谓之破老。《尔雅》曰：美士为彦；旺旺，皇皇，穆穆，美也。《论语》曰；堂堂乎张也。（注云：言子张仪容盛。）《左传》称公子鲍美而艳，《登徒子赋》称宋玉为人体貌闲丽。《汉书》云：张子房状貌如妇人好女，直不疑状貌甚美。《吴志》：孙桓仪容端正，器怀聪明。《语林》曰：何平叔美姿仪而绝白，魏文帝疑其著粉。夏月与热汤饼，既啖，大汗出，随以朱衣自拭，色转皎然。潘安仁至美，每行于道，群妪以果掷之，常盈车。《晋书》：王蒙，字仲祖，美姿容。常览镜自照，称其父字曰：“王文开生如此儿耶。”尝帽破，入市买之。群妪悦之。争遗之帽。《汉书》曰：张苍肥白如瓠；东方朔目如悬珠，齿如编贝；後汉马援眉目若画。《左传》：子太叔美秀而文。《晋书》：谢尚论中朝人物，杜ヵ肤清，卫叔宝神清。又王戎曰：王衍神姿高彻，如瑶林玉树，自是风尘外物。又王澄谓王衍曰：兄形似道而神锋太秀。又《汉书》：司马相如车骑雍容，闲雅甚都。都，美也。晋裴楷容仪俊爽，时人谓之玉人。

　　事对
　　【乘羊车 执麈尾】《卫别传》曰：在龆龀中，乘羊车于洛阳市。举市咸曰：“谁家玉人？”王夷甫美容貌，常执玉柄麈尾，与手一色而无别。
　　【夏潘连璧 甥舅映珠】郭子曰：潘安仁，夏候湛并有美容貌。常同行，人谓之连璧。《卫别传》曰：王武子，之舅也，语人曰：“昨与吾外甥并坐，炯然若明珠之在我侧，朗然来映人。”
　　【班伯甚丽 何晏绝美】《汉书》曰：班伯少受诗于师丹，大将军王凤荐伯宜劝学，召见晏昵殿中。容貌甚丽，诵说有法，拜中常侍。《何晏别传》曰：晏方年七八岁，慧心天悟，形貌绝美。出游行，观者盈路，咸谓神仙之类。
　　【陈平冠玉 董偃卖珠】《汉书》曰：陈平美色。汉王曰：“平虽丈夫，美如冠玉耳。”又曰：董偃始与母卖珠为业。偃年十三，随母入平阳公主家，左右言其姣好。主养之，号董君。
　　【得葛无恨 窥宋末许】《异苑》曰：鄢阳陈忠女名丰，邻人葛勃有美姿。丰与村中女共聚络丝，戏相谓曰：“若得婿如葛勃，无所恨也。”宋玉《登徒子好色赋》曰：“玉为人，体貌闲丽，口多微词，性又好色，愿王勿与出入后宫。”宋玉曰：“臣东家之子，增之一分则太长，减之一分则太短，著粉太白，施朱太赤。然此女登墙三年窥臣，臣至今末许。”
　　【龙章凤姿 凝脂点漆】《嵇康别传》曰：康长七尺八寸，好容色，虽土木形骸，不自饰，而龙章凤姿，天质自然。《语林》曰：王右军目杜弘治曰：“面如凝脂，眼如点漆，此神仙中人。”
　　【宋鲍美艳 孙桓聪明】见叙事。
　　【宋明等璧 何晏若神仙】王智深《宋纪》曰：宋明帝讳，姿貌丰洁，与璧等质。何晏事见上。

　　行
　　【陈沈炯《长安少年行》】长安好少年，骢马铁连钱；陈王装玉勒，晋后铸金鞭。步摇如飞燕，剑锷似舒莲；去来新市北，遨游大道边。道边三老翁，颜鬓似衰蓬；自言生汉代，少小见豪雄。五侯俱日拜，七贵各论功；建章连北阙，复道应南宫。太后居长乐，天子出回中；玉辇迎飞燕，金山赏邓通。一朝复一日，忽见市朝空；扶桑无复海，昆山倒向东。少年何暇问，颓龄遇福终。子孙冥灭尽，乡闾不复通。泪尽眼方暗，脾伤耳自聋。杖策寻遗老，歌啸咏悲翁；遭随今有遇，非敢访童蒙。
　　
　　○ 美妇人第二

　　叙事
　　《毛诗注》云：美女为媛。何承天《纂文》云：孚瑜，美色也。《庄子》曰：西施、毛嫱，人之所美也。鱼见之深入，鸟见之高飞。《左传》称，郑有徐吾犯之妹甚美，公孙楚与公孙黑争聘之。又宋孔父嘉之妻美，宋华父督见之于路，目逆而送之曰：“美而艳。”《公羊传》曰：邾娄颜夫人有国色。《後汉书》曰：梁冀妻孙寿色美，善为妖态。作愁眉，啼妆，堕马髻，折腰步，龋齿笑，以为媚惑。

　　事对
　　【弄玉 飞琼】刘向《列仙传》曰：萧史者，秦穆公时人。善吹萧，能致孔雀白鹤。穆公女弄玉好之，公以妻焉。一朝随凤飞去。《汉武内传》：西王母乘紫云之辇，履玄琼之舄，下辇上殿，呼帝共坐，命侍女许飞琼鼓云和之簧。
　　【南威 西子】《战国策》曰：晋文公得南威，三日不朝。遂推南威而远之，曰：“后代必有以色亡国者。”曹植《扇赋》曰：情骀荡而外得，心悦豫而内安；增吴氏之姣好，发西子之玉颜。
　　【楚娃 宋艳】服虔通《俗文》曰：南楚以美色为娃。扬雄《方言》曰：宋卫晋郑之间，美色曰艳。
　　【绛树 青琴】魏文帝《与繁钦书》曰：今之妙舞莫巧于绛树，清歌莫激于宋腊。司马相如《上林赋》曰：若夫青琴宓妃之徒，绝殊离俗，冶闲都丽，靓妆刻饰。
　　【巫峡 洛川】《山海经》曰：丹山西即巫山也，帝女居焉。宋玉所谓“我帝之季女，名曰瑶姬”。其间首尾一百六十里，谓之巫峡，盖因山为名也，曹植《洛神赋》曰：容与乎扬林，流眄乎洛川；俯则未察，仰以殊观。睹一丽人，于岩之畔。
　　【高唐 下蔡】宋玉《神女赋》曰：楚襄王与宋玉游于云梦之泽，使宋玉赋高唐之事。其夜王寝，梦与神女遇，其状甚丽。阮籍诗：二妃游江滨，逍遥顺风翔；交甫怀玉佩，婉娈有芬芳。倾城迷下蔡，容好结中肠。
　　【翠翰眉 蝉翼鬓】陆机《艳歌行》：美目扬玉泽，蛾眉象翠翰；鲜肤一何润，秀色若可餐。崔豹《古今注》：魏文帝宫人绝所爱者，有莫琼树。薛夜来，陈尚衣，陈巧笑，皆日夜在侧。琼树始制为蝉鬓，挈之缥缈如蝉翼，故号曰蝉鬓。
　　【束素腰 横波目】宋玉《登徒子赋》曰：臣东家之子，眉如翠羽，腰如束素。傅毅《舞赋》曰：眉连娟以增绕，目流睇而横波。

　　赋
　　【宋玉《高唐赋并序》】昔者先王，尝游高唐。怠而昼寝，楚一妇人，曰：“妾巫山之女也，为高唐之客；闻君游高唐，愿荐枕席。”王因幸之。去而辞曰：“妾在巫山之阳，高唐之；朝为行□，暮为行雨，朝朝暮暮，阳台之下。”王曰：“朝□始出，状若何也？”玉对曰：“其始出也，昭兮若松时；其少进也，晰兮若姣姬。扬袂鄣日而望所思，忽兮改容；偈兮若驾驷马，建羽旌，湫兮如风，凄兮如雨。风止雨霁，□无处所；中阪遥望，玄木冬荣。煌煌荧荧，夺人目精；烂兮若列星，曾不可殚形。”
　　【汉司马相如《美人赋》】臣之东邻，有一女子，玄发丰艳，蛾眉皓齿，颜盛色茂。景曜光起，恒翘翘而相顾，欲留臣而共止。登垣而望臣，三年于兹矣。臣弃而弗许，离宫闲馆，寂寞重虚，门阁昼掩，暧若仙居。臣排其户而造其堂，芳香郁烈，黼帐高张。有女独处，婉然在床，奇葩逸丽，素质艳光，睹臣迁延欲笑而言曰：“上客何国之公子？所从来无乃远乎？”遂设旨酒，进鸣琴。臣遂抚弦为幽兰、白雪之曲。女乃歌曰：“独处室兮廓无依，思佳人兮情伤悲，有美人兮来何迟，日既暮兮华色衰，敢托身兮长自思。玉钗挂臣冠，罗袖拂臣衣。”
