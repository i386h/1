<!-- { "loadSidebar": true } -->
　【石镜 玉台】山谦之《吴兴记》曰：临安县东五里，石镜山东，有石镜一所。径二尺四寸，甚清亮。张僧监《浔阳记》曰：石镜山东有一圆石，悬崖，明净照见人形。邓德明《南康记》曰：雩都君山有玉台，方广数丈。
　【崖馆 云府】庐谌诗曰：遐举游名山，松乔共相追；层崖成崇馆，岩阿结重闱。庾肃之《山赞》曰：悬岩杳翳，神明攸居；官府风云，怀吐川渠。
　【石闾 金阙】《汉书》曰：武帝禅石闾。谢灵运《太山吟》曰：石闾何ㄙ蔼，明堂秘灵篇。《史记》曰：燕昭王使人求蓬莱、方丈、瀛洲，此三山，黄金白银为宫阙。
　【霞璧 云峰】《荆州图副》曰：丹雀山高可三十丈，北临丹水，赤壁如霞。孔晔《会稽记》曰：四明山高峰轶云，连岫蔽日。
　【五台 九室】郦元注《水经》曰：薄池水西注五台山北。其山五峦巍然，故号五台。《玉匮》曰：青城山名九室之天。
　【九坂 千岩】张《汉记》曰：梁冀聚土筑山，十里九坂。《世说》曰：顾长康从会稽还。人问山川之美，顾云：“千岩竞秀。”
　【五女 两童】扬雄《蜀本纪》曰：秦王献美女于蜀王。蜀王遣五丁迎五女，见大蛇，入山穴中。五丁引蛇，山崩。五女上山，化为石。魏文帝《登山远望诗》曰：西山一何高？望望殊不及；上有两仙童，不饮亦不食。
　【仙宫 神阙】王韶之《南康记》曰：雩县有君山，大风雨后，闻弦管声。其山谓之仙宫。邓德明《南康记》曰：归美山高数百丈，远望嵯峨，灵阙腾空，故老谓之神阙。
　【出日 落星】《山海经》曰：东海之外，大荒中有山，名大谷，日月所出。山谦之《南徐州记》曰：临沂县前有落星山，今云班渎，即《绿江图》所谓落星浦。
　【员峤 方壶】《列子》曰：渤海之东有壑，其中山曰员峤。《拾遗记》曰：海中三山，一名方壶方丈，二曰蓬壶蓬莱，三曰瀛洲。形如壶，上广下狭。
　【车盖 香炉】山谦之《吴兴地记》曰：乌程县车盖山，山东旧有殷康所立亭，瞩望极佳。郭仲产《南雍州记》曰：望楚山有三磴道，上磴道名香炉峰。
　【凿室 临榭】《楚词》曰：凿山楹以为室，下披衣于水府。又曰：层台累榭临高山。
　【天台 地首】刘敬叔《异苑》曰：会稽天台山路遐远，自非忽生忘形，不能跻也。《河图》曰：昆仑之山为地首。
　【天目 地】山谦之《吴兴记》曰：于潜旧县天目山，极高险，且长远，与宣城怀安并分山为界。谢灵运《游名山志》曰：地山者，王演山记谓之木榴山，一名地。《永嘉郡记》曰：地山在乐城县东大海中，去岸百余里。
　【青邱 丹穴】《山海经》曰：青邱之山，其阳多玉，其阴多青ぬ。有兽如狐九尾；有鸟如鸠，佩之不惑。又曰：丹穴山丹水出焉。有鸟如鹤，五采而文，名曰凤鸟，不饮不食，自歌自舞。见则天下安宁。
　【视三公 植万物】《礼记》曰：天子祭名山大川，五岳视三公。郑玄注曰：视者，牲器之数。《韩诗外传》曰：山者万人之所瞻仰，草木生焉，万物植焉，飞鸟集焉，走兽伏焉。
　赋
　【唐太宗《小山赋》】何四序之交运，转三阳之暮时，风辞暄而入暑，树替锦而成帷？想蓬瀛兮靡觌，望昆阆兮难期；抗微山于绮砌，横促岭于丹墀。启一围而建址，崇数尺以成坯。既无秀峙之势，本乏云霞之资；承坠宇之残溜，挂低空之断丝。尔乃参差绝，威纡短迳，风暂下而将飘，烟才高而不暝；寸中孤嶂连还断，尺里重峦欹复正；岫带柳而合双眉，石澄流兮分两镜。尔其移芳植秀，擢干抽茎，松新翠薄，桂小丹轻。细影杂兮俱乱，弱势夹兮共萦；才有力以胜蝶，本无心而引莺。半叶舒而岩暗，一花散而峰明；何纤微之同景，亦卑细以相成。于是换浮权于沉思，赏轻仁于胜地。俯蚁垤而有余，仰终南而多愧；非为固于九折，庶无亏于一篑。聊夕玩而朝临，足摅怀而荡志。
　【梁江淹《江上之山赋》】{渊}Е溶兮楚水而吴江，刻划Β兮山□而碧峰。挂青萝兮万仞，竖丹石兮百重。百重兮岩，如斫兮如削；嶷兮尖出，岩兮穴凿。波潮兮吐纳，甚崖兮积沓。见红草之交生，眺碧树之四合，草自然而千华，树无情而百色。嗟人道之异兹，牵忧恙而来逼。怀炉炭于片景，抱丝绪于一息。俗逐事而变化，心应物而回旋；既齿歙以未悟，亦纬纟画而已迁。伊人寿兮几何？譬流星之霄天。怅日暮兮吾有念，临江上之断山；虽不敏而无操，愿从兰芳兮与玉坚。
　诗
　【唐太宗《咏小山诗》】近谷交萦蕊，遥峰对出莲；径细无全磴，松小未含烟。
　【梁庾肩吾《赋得山诗》】层云霾峻岭，绝涧倒危峰；刻削临千仞，嵯峨起百重。行曦上杳杳，结雾下溶溶；仁心留此属，休奉愧群龙。
　【周萧《上莲山诗》】独迈青莲岭，超奇紫盖峰；挂流遥似鹤，插石近如龙。沙崩闻韵鼓，霜落似鸣钟；飞花满丛桂，轻吹起修筇。石蒲今尚有，采摘更相逢。
　【陈萧诠《赋得往往孤山映诗》】青山照落晖，映远望连飞；仙峰看玉笥，关路视金微。鼓吹声疑尽，香炉烟觉稀；共君临水别，劳此送将归。
　【陈释惠В《咏山诗》】灵山蕴丽名，秀出写蓬瀛；香炉带烟上，紫盖入霞生。雾卷莲峰出，岩开石镜明；定知邱壑里，并伫白云情。
　【又】蛾眉信重险，天目本仙居；金华抱丹灶，玉笥蕴神书。幽人披薜荔，怨妾采蘼芜；紫岩无暮雨，何时送故夫。
　【又】丹霞拂层阁，碧水泛蓬莱；鳌岫含烟耸，莲崖照日开。松门夹细叶，石磴染新苔；能令平子见，淹留未肯回。
　【萧悫《奉和望山应教诗》】仙游本多趣，复此上秋初；岩低石倒险，岭高松更疏。峰形疑鸟翅，塞路似狼居，瞩望情无已，词殚意有余。
　【隋李德林《咏山诗》】登岭望重关，腰佩且鸣环；天河临易饮，月桂近将攀。王母仙山至，夫人南岳还；何必阳台下，要待梦容颜。
　【隋刘斌《咏山诗》】雪山峙千仞，蔽日且嵯峨；紫盖云阴远，香炉烟气多。石梁高鸟路，瀑水近天河；欲知闻道里，别自有仙歌。
　序
　【宋谢灵运《游名山志序》】夫衣食生之所资，山水性之所适，今滞所资之累，拥其所适之性耳。俗议多云，欢足本在华堂，枕岩漱流者乏于大志，故保其枯槁。余谓不然。君子有爱物之情，有救物之能；横流之弊，非才不治，故有屈己以济彼，岂以名利之场，贤于清旷之域耶。语万乘则鼎湖有纵辔，论储贰则嵩山有绝控。又陶朱高揖越相，留侯愿辞汉傅，推此而言，可以明矣。
○ 泰山第三
叙事
　按：泰山，五岳之东岳也。《博物志》云：泰山一曰天孙，言为天帝孙也。主召魂。东方万物始成，故知人生命之长短。《五经通义》云：一曰岱宗，言王者受命易姓，报功告成，必于岱宗也。东方万物始交代之处。（宗，长也，言为群岳之长。）《白虎通》云：王者受命，必封禅。封者，增高也；禅者，广厚也。（禅，除地为坛，字本为单，以其祭神，故从示。）皆刻石纪号，著己之功绩以自效也。天以高为尊，地以厚为德，故增泰山之高，以示报天；禅梁甫之址，以报地。（《史记》曰：无怀氏封泰山禅云云；伏羲封泰山禅云云；神农封泰山禅云云；炎帝封泰山禅云云；黄帝封泰山禅云云；颛顼封泰山禅云云；帝喾封泰山禅云云；尧封泰山禅云云；舜帝封泰山禅云云；禹封泰山，禅会稽；周成王封泰山，禅社首；秦始皇封泰山，禅梁甫；汉武帝封泰山，禅梁甫。肃然及蒿里石闾，后又凡五修封泰山。《後汉书》曰：光武封泰山，禅梁甫凡三，云亭。肃然、蒿里、社首、梁甫，皆泰山下小山也。石闾在西岩下。）《汉官仪》及《泰山记》云：盘道屈曲而上，凡五十余盘，经小天门、大天门。仰视天门，如从穴中视天窗矣。自下至古封禅处，凡四十里。山顶西岩为仙人石闾，东岩为介邱，东南岩名日观。日观者，鸡一鸣时，见日始欲出，长三丈所。又东南名秦观。秦观者，望见长安；吴观者，望见会稽；周观者，望见齐。黄河去泰山二百余里，于祠所瞻黄河如带，若在山址。山南有庙，悉种柏千株，大者十五六围，相传云汉武所种。小天门有秦时五大夫松，见在。（《茅君内传》云：仙家凡有三十六洞。在岱宗之洞，周回三千里，名曰三宫空洞之天。）
　事对
　【仙闾 神府】《汉书》曰：武帝封泰山，禅石闾。应劭注曰：石闾在泰山下南方，土人言仙人闾。道书《福地记》曰：泰山多芝草玉石，下有洞天，周回三千里，鬼神之府。
　【去阙 天门】袁山松《後汉书》曰：光武封泰山，云气成宫阙。《汉官仪》曰：泰山东上七十里至天门。
　【五祠 三庙】《汉书》曰：五岳四渎，皆有常祀。河于临晋，江于江都，淮于平氏，济于临邑界中，皆使者持节特祠。唯泰山与河岁五祠，江水四，余皆一祷而三祠。伍缉之《从征记》曰：泰山有上中下三庙。庙前有大井，水极香冷，异于凡水，不知何代所掘。
　【日观 天孙】日观见叙事。张华《博物志》曰：泰山，天帝孙也，主召人魂。
　【石闾 玉几】《汉书》曰：武帝禅石闾。刘向《列仙传》曰：岱宗石室中上下悬绝，其中金床玉几。
　【金箧 玉简】《风俗通》曰：古封泰山，禅梁甫，说岱宗上有金箧玉策，能知人年寿修短。汉武帝探策得十八，因倒读曰八十，其后果寿长八十。刘义恭诗曰：大明总神武，乘时以御天；金牒封梁甫，玉简禅岱山。
　【鲁瞻 秦观】《毛诗》曰：泰山岩岩，鲁邦所瞻。秦观见叙事。
　【郑祀 吴观】《左传》云：郑伯请释泰山之祀，而祀周公。杜预注曰：郑有助祭泰山，汤沐邑在礻方。吴观事见上。
　【虞柴 兖镇】《虞书》曰：岁二月，东巡狩，至于岱宗柴。《周官》曰：“兖州，其镇山曰岱山。”
　【云封 雨坂】《史记》曰：汉武帝封泰山，白云起封中。又曰：秦始皇上泰山，中坂遇风雨。
　【Θ父 芝童】葛洪《神仙传》曰：泰山下老父者，失其姓名。汉武帝东游，见老父Θ于道间，头生白光。曹植《飞龙篇》曰：晨游泰山，云雾窈窕，忽逢二童，颜色鲜好，乘彼白鹿，手翳芝草。
　【千树 三宫】《泰山记》曰：泰山庙在山南，悉种柏树千株。《茅君内传》曰：岱宗山之洞，周回三千余里，名三宫空洞之天。
　【神房 香井】《尸子》曰：泰山之中，有神房阿阁。香井事见上三庙注。
　【稷邱君 崔文子】刘向《列仙传》曰：稷邱君者，泰山下道士，汉武东巡泰山，乃拥琴来拜。又曰：崔文子，泰山山人，好黄老术，潜居山下，作黄丸卖药。有疫气者，饮药即愈。
