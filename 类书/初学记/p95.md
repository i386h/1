<!-- { "loadSidebar": true } -->
　　【赐算 得寿】《河图》曰：孝顺二亲，得算二千。天司录所表事，赐算中功。《礼记》曰：舜其大孝也欤，德为圣人，尊为天子。富有四海之内，宗庙享之，子孙保之。故大德必得其位，必得其禄，必得其名，必得其寿。
　　【问竖 求医】《礼记》曰：文王之为世子，朝于王季日三。鸡初鸣而衣服至于寝门外，问内竖之御者曰：“今日安否何如？”内竖曰安，文王乃喜。及日中又至，亦如之；及暮亦如之。其有不安节，则内竖以告文王。文王色忧，行不能正履；王季复膳，然后亦复初。《孝经 援神契》曰：孝悌之至，通于神明。病则致其忧，顾额消形，求医翼全。宋均注曰：翼，羽翼亲者也。
　　【尽欢 竭力】《礼记》曰：子路曰：“伤哉贫也，生无以养，死无以为礼也。”孔子曰：“啜菽饮水尽其欢，斯之谓孝。”《论语》：子夏曰：“事父母能竭其力，事君能致其身，与朋友交言而有信，虽曰未学，吾必谓之学矣。”
　　【先意 察色】《礼记》曰：公明仪问于曾子曰：“夫子可以为孝乎？”曾子曰：“是何言欤。君子之所谓孝者，先意承志，谕父母于道，参直养者也，安能为孝也。”《东观汉记》曰：“汝郁，字叔异。年五岁，母被病不能饮食。郁常抱持啼，不肯饮食。母怜之，强为餐饭，欺言已愈。郁察母颜色不平，辄复不食。宗亲共异之，因字曰叔异。
　　【尽力 乐心】《周书》曰：忠爱以事亲，欢以敬之；尽力而不固，敬以安之，忠孝者也。《礼记》曰：曾子曰：“孝子之养亲也，乐其心不违其志，乐其耳目，安其寝食者也。”
　　【扇枕 温席】《东观汉记》曰：黄香，字文强。父兄举孝廉，无奴仆。香躬执勤苦，尽心供养，体无被，而亲极滋味。暑则扇床枕，寒即以温席。袁山松《後汉书》曰：罗威母年七十。天寒，常以身温席，而后授其处。
　　【 孜孜】《尚书》曰：有鳏在下曰虞舜。帝曰：“俞，子闻如何？”岳曰：“瞽子。父顽，母へ，象傲；克谐以孝，，弗格奸。”《东观汉记》曰：章帝殂，明帝子以至孝称，孜孜膝下。
　　【汉奁 魏玺】《东观汉记》曰：明帝，光武第四子，阴后所生。即祚，长思慕。至逾年正月，当谒原陵，梦先帝、太后如平生，欢。朝率百官上陵。上伏御床视太后镜奁中物，感动悲涕，令易脂泽妆具。左右皆泣，莫敢仰视。《魏志》曰：明帝太和元年，初营宗庙，掘地得玺，方一寸九分。其文曰：天子羡思慈亲。明帝为之改容。
　　【曾闵 荀何】《论语》曰：孝哉闵子骞，人不间于其父母昆弟之言。《家语》曰：曾参，字子舆，志孝道，故孔子因之作《孝经》。萧广济《孝子传》曰：闵损与曾参，门徒之中，最有孝称，今言者莫不本之曾闵。荀伯子《荀氏家传》曰：荀ダ年逾耳顺，而母年九十，色养，以孝闻当时。在丧憔悴，儿不可识，蓬首环经，奉迎节使，若婴孩之号，哀恸旁人。傅玄著书，称勖与何会曰：文王之道事其亲者。其顺昌何侯乎？其荀侯乎？古称曾闵，今有荀何。
　　【色难 敬易】《论语》曰：子夏问孝，子曰：“色难，有事弟子服其劳，有酒食先生馔。曾是以为孝乎？”郑玄注曰：言和颜悦色为难也。食余曰馔。《庄子》曰：以敬孝易，以爱孝难。
　　【陟岵 倚门】《毛诗》曰：陟岵，孝子行役，思念父母也。陟彼岵兮，瞻望父兮。父曰嗟，予子行役，夙夜无已。上慎旃哉，犹来无止。师觉授《孝子传》曰：赵犭旬幼有孝性。年五六岁时，得甘美之物，未尝敢独食，必先以哺父。出辄待还而后食，过时不还则倚门啼以俟父。至数年父没，犭旬思慕羸悴，不异成人；哭泣哀号，居于冢侧。乡族嗟称，名闻流著。汉安帝时，官至侍中。
　　【吮痈 尝毒】《东观汉记》曰：雍，字长鱼，事母至孝。母尝病痈，昼夜匍伏，不离左右，至为吮痈。周斐《汝南先贤传》曰：蔡顺，字君仲，有至孝之心。少丧父，奉养母，甘口之物，不敢先尝。母至婚家，因饮酒变吐，顺恐中毒，乃尝其吐。母生疮出脓，以口嗽之。
　　【陆绩怀橘 殷挥持瓜】《吴志》曰：陆绩，字公纪。年六岁，于九江见袁术。术出橘，绩怀三枚，因拜辞堕地。术曰：“陆郎何乃作宾客而怀橘乎？”绩跪答曰：“欲归遗母。”术奇之。萧广济《孝子传》曰：殷挥生而谨愿。七岁丧父，哀号毁悴，不为戏弄。得瓜果可啖之物，怀持进母，未尝先食。
　　【鲍永去妻 郭道瘗子】《东观汉记》曰：鲍永，字君长，上党人也。少有志操，事后母至孝。妻尝于母前叱狗，而永即去之。裴子野《宋略》曰：散骑常待袁瑜，荐会稽郭道，事继母至孝。家贫产子，忧不能字，谓其妻曰：“伤慈以终孝，吾无恨也。”遂瘗之。
　　【无改 不忘】《论语》曰：父在观其志，父没观其行，三年无改于父之道，可谓孝矣。《礼记》曰：先王之孝也，色不忘乎目，声不绝乎耳，心志嗜欲不忘乎心。君子生则敬养，死则敬享，思终身不辱。
　　【陈纪画像 丁兰图形】《海内先贤传》曰：陈子故大鸿胪纪，字元方。有至德绝俗，才达过人，色养，不离左右。豫州刺史嘉其至行，表上尚书，画像百城，以厉风俗焉。孙盛《逸人传》曰：丁兰者，河内人也。少丧考妣，不及供养，乃刻木为人，仿佛亲形，事之若生，朝夕定省。其后邻人张叔妻从兰妻有所借，兰妻跪报木人，木人不悦，不以借之。叔醉疾来谇骂木人，以杖敲其头。兰还，见木人色不怿，乃问其妻。妻具以告之，即奋剑杀张叔。吏捕兰，兰辞木人去。木人见兰，为之垂泪。郡县嘉其至孝，通于神明，图其形像于云台也。
　　【杜孝投鱼 罗威进果】萧广济《孝子传》曰：杜孝，巴郡人也。少失父，与母居，至孝称。役在成都。母喜食生鱼，孝于蜀截大竹筒，盛鱼二头，塞之以草，祝曰：“我母必得此。”因投中流。妇出汲，乃见筒横来触岸，异而取视，有二鱼。含笑曰：“必我婿所寄。”熟而进之。闻者叹骇。又陆彻《广州先贤传》曰：罗威，字德仁。八岁丧父，事母至孝。耕耘为业，勤身苦体，以奉供养。令召署门下吏，不就，将母循避，隐居增城县界。令还复故居，朝暮供侍，异果珍味，随时进前也。
　　【有司旌门 太守表墓】魏收《後魏书》曰：杨引三岁丧父，为母所养。母年九十三终，引年七十五，哀毁过体，三年服终。恨不识父，追服斩衰，誓终身命。经十三年，哀慕不改。为郡县乡闾三百余人上状称美，有司奏宜旌赏，复其一门，旌其纯孝。王烈之《安成记》曰：县有孝子符表，以孝闻天下。年十六，其母姜氏有疾，侍省昼夜，数十日。母一食，表亦一食；母不食，表亦不食。见母将绝，至恸成咽，乃至殒。俄顷母死亦没，一日二丧在殡，葬于四望冈。太守王府君树双旌阙，以表其墓。

　　赋
　　【魏陈思王曹植《怀亲赋》】猎平原而南骛，观先帝之旧营；步壁垒之常制，识旌麾之所停。存官曹之典烈，心仿佛于平生。回骥首而永逝，赴修途以寻远；情眷恋而顾怀，魂须臾而九反。
　　【晋陆士衡《思亲赋》】悲桑梓之悠旷，愧蒸尝之弗营；指南云以寄款，望归风而效诚。年岁俄其聿暮，明星烂而将清。回飚肃以长赴，零雪纷其下颓。羡纤枝之在干，悼落叶之去枝；存顾复之遗志，感明发之所怀。兄琼芳而惠茂，弟兰发而玉晖；感瑰姿之晚就，痛慈景之先违。
　　【晋刘柔妻王氏《怀思赋》】超离亲而独寄，与忧愤而长俱；虽毫分以自勉，曾无间于须臾。想昔日之欢侍，奉膝下而怡裕；集同生而从容，常欣泰而逸豫。何运遇之偏否，独辽隔于修路。
　　【梁武帝《孝思赋》】念过隙之倏忽，悲逝川之不停；践霜露而凄怆，怀燧谷而涕零。仲由念枯鱼而永慕，虞邱感风树而长悲；虽一至而舍生，奉二亲而何期。

　　诗
　　【晋束《补亡诗》曰：南陔，孝子相戒以养也。】循彼南陔，言采其兰；眷恋庭闱，心不遑安。彼其之子，罔或游盘。循彼南陔，厥草油油；彼其之子，色思其柔。眷恋庭闱，心不遑留；馨尔夕膳，洁尔晨羞。有獭有獭，在河之；凌波赴汨，噬鲂捕鲤。嗷嗷林鸟，受哺于子；养优敬薄，惟禽之似。勖增尔虔，以介寿祉。
　　【其二章曰：白华，孝子之洁白也。】白华朱萼，被于幽薄；粲粲门子，如磨如错。终晨三省，匪惰其恪。白华绛趺，在陵之陬；茜茜士子，涅而不渝。竭诚尽敬，忘劬；白华玄足，在邱之曲。堂堂处子，无营无欲；鲜侔晨葩，莫之点辱。
　　【魏王粲《思亲四言诗》】穆穆皇妣，德音徽止；思齐先姑，志侔姜姒。躬此劳瘠，鞠予小子。小子之生，遭世罔宁；烈考勤时，从之于征。奄遘不造，殷忧是婴。

　　赞
　　【梁元帝《孝德传 天性赞》】生之育之，长之畜之；顾我复我，答施何时。欲报之德，不可方思；涓尘之孝，河海之慈。废书叹息，泣下涟ㄝ。晋夏侯湛《闵子骞赞》：子骞，立体中正，干禄辞亲，孝亲尽敬。勉心景迹，擢词流咏。
　　
　　○ 友悌第五

　　叙事
　　《论语》曰：孝弟也者，其为仁之本与。又曰：孝乎，惟孝友于兄弟。《尚书 君陈》曰：友于兄弟，克施有政。《尔雅》曰：善兄弟为友。《诗》曰：兄弟既翕，和乐且湛。又曰：陟彼冈兮，瞻望兄兮。兄曰嗟，予季行役，夙夜必偕。上慎旃哉，犹来无死。孔子曰：兄弟怡怡如也。《汝南先贤传》曰：颍川陈有子曰元方，次曰仲方，并以名德称。兄弟孝养，闺门雍睦。海内慕其风，四府并命，无所屈就。兄弟尝过同郡荀爽，夜会饮宴，太史奏德星聚。《周礼 大司徒》曰：六行孝友睦姻任恤。《春秋左氏传》曰：君义，臣行，父慈，子孝，兄友，弟敬，所谓六顺。

　　事对
　　【因心 本性】《毛诗》曰：维此王季，因心则友；则友其兄，则笃其庆。《衮裕别传》曰：次兄有疾，疠气方殷。衮纳浆粥，扶侍不舍昼夜，友爱之至，本之天性。
　　【梁王同辇 清河共室】《汉书》曰：梁孝王入朝，景帝使使持乘舆驷马，迎梁王于阙下。入则侍帝同辇，出则同车游猎。梁之侍中郎谒者，著籍引出入天子殿门，与汉官无异。张莹《汉南记》曰：孝和皇帝讳肇，章帝中子也。兄庆为皇太子，其母被谗死，庆为清河王。帝年四岁，代为太子，而特亲庆，入则共室，出则同车。章帝以此更哀怜庆，衣服饮食与帝同也。
