<!-- { "loadSidebar": true } -->
　　【唐高宗天皇大帝《建东都诏》】朕闻践华固德，百二称乎建瓴，卜洛归仁，七百崇乎定鼎。是以控膏腴于天府，启黄图于渭滨，襟沃壤于王城，ゼ绿宇于河渚。市朝之城，丽皇州之九纬；丹紫之原，邈神皋之千里。二京之盛，其来自昔。此都心兹宇宙，通赋贡于四方；交乎风雨，均朝宗于万国。曲阜之规犹勤，测圭之地载华，岂得宅帝之乡，独称都于四塞？里王之邑，匪建国于三川，宜改洛阳宫为东都。上栋下宇，彼劳昔以难前；广夏高台，我名今而改彼。仍兹旧贯，式表宸居。
　　
　　○ 城郭第二

　　叙事
　　《管子》曰：内为之城，外为之郭。《释名》云：城，盛也，盛受国都也；郭，廓也，廓落在城外也。《风俗通》曰：郭或谓之郛，郛者亦大也。按《淮南子》：玄作城。《吴越春秋》曰：玄筑城以卫君，造郭以守民，此城郭之始也。《五经异义》曰：天子之城高九仞，公侯七仞，伯五仞，子男三仞。又《公羊传注》曰：天子之城千雉，高七雉；公侯百雉，高五雉；子男五雉，高三雉。《白虎通》曰：天子曰崇城，言崇高也；诸侯曰干城，言不敢自专，御于天子也。《月令》：每岁孟秋之月，补城郭；仲秋之月，筑城郭。《左氏传》曰：计丈数，揣高卑；度厚薄，仞沟洫；物土方，议远迩；量事期，计徒庸；虑材用，书糇粮，以令役；此筑城之义也。《释名》又曰：城上坦谓之睥睨，言于孔中睥睨非常也；亦曰牌，言裨助城之高也；亦曰女墙，言其卑小，比之于城，若女子之于丈夫也。《说文》所谓堞者，亦女墙也。

　　事对
　　【却月 长云】《荆州记》曰：沌阳县至沔口，水北有却月城。西一里有马骑城，周回五里，高一丈。鲍昭《芜城赋》曰：若断岸，矗似长云。
　　【皇后 夫人】郦道元注《水经》曰：鲁阳关水，厉衡山西南，经皇后城西。建武元年，光武遣侍中傅浚，持节迎光烈皇后于渭阳。浚发兵三百余人，宿卫皇后道路归京师，既税舍所在，故城得其名矣。《汉书》曰：匈奴使右都尉要击汉军于夫羊句山。贰师遣属国胡骑二千与战。虏兵败散，汉军乘胜追北，至范夫人城。
　　【西安 南武】崔鸿《北凉录》曰：；沮渠蒙逊等，推段业为凉州牧，业筑西安城。董览《吴地记》曰：海渚有吴王阖闾与越结怨相伐筑城，名曰南武城，以御越。后吴先主亦因此，更缮修以备魏也。
　　【临江 践华】《荆州图记》曰：鱼复县西北赤甲城，东南连白帝城，西临大江。贾谊《过秦论》曰：始皇奋六代之余烈，振长策而御宇内；践华为城，因河为池。
　　【紫土 黄金】崔豹《古今注》曰：秦所筑长城，土色皆紫，汉塞亦然，故称紫塞。沈约《宋书》曰：氏帅扬难当寇汉中，魏兴太守薛健据黄金城。
　　【千里 九重】东方朔《十洲记》曰：昆仑山有积金为天墉城，面方千里。《淮南子》曰：昆仑山有增城九重，其高一万一千一百一十里。
　　【玄菟 白鹿】《汉书》曰：昭帝元凤六年，某郡国徒筑辽东玄菟城。王歆之《始兴记》曰：含涯有三城：白沙城，马鞍城，白鹿城。城南有白鹿冈。
　　【千丈 九仞】《荆州图记》曰：白帝城西临大江，东南高二百丈，西北高一千丈。许慎《五经异义》曰：天子城高九仞。
　　【天险 地中】《荆州图记》曰：夷陵县南对岸，有陆抗故城，周回十里，三百四十步。即山为墉，四面天险。《周书》曰：周公元：余畏周室不延以为天下宗，乃作大邑于土中，立城方六百二十丈。《周礼》曰：日至之晨，尺有五寸，谓之地中；天地之所合也，四合之所交也，乃建王国焉。
　　【下鱼 游鹿】袁山松《宜都记》曰：狼山县东六十里有山，名下鱼城，四面绝崖，唯两道可上，皆险峻。山上周回可二十里，有林木池水，人田种于山上。昔永嘉乱，土人登此避贼。守之经年，食尽，取池鱼掷下与贼，以示不穷。贼遂退散，因此名为下鱼城。王歆之《始兴记》曰：含涯有白鹿城。晋咸康中，都人张鲂作令十年，甚有惠政，白鹿群游，取一而献之，故以为名。
　　【固国 表城】赵晔《吴越春秋》曰：尧听四岳之言，用玄修水。玄曰：“帝遭天灾，厥黎不康，乃筑城造郭，以为固国。”王肃表曰：夫城之有郭，犹骨之有皮。表里各异，则保障不完；皮骨分离，则一体不具。
　　【颜田 廖葬】《庄子》曰：孔子谓颜回曰：“家贫居卑，胡不仕乎？”颜回对曰：“不愿仕。回有郭外之田五十亩，足以给饣粥，足以难丝麻。鼓琴足以自乐，回不愿仕也。”《後汉书》曰：汝南廖扶者，毕志衡门，死葬北郭，号曰北郭先生。

　　赋
　　【魏文帝《登城赋》】孟春之月，惟岁权舆；和风初畅，有穆其舒。驾言东迈，陟彼城隅；逍遥远望，乃欣以娱。平原博敞，中田辟除；嘉麦被垄，缘路带衢。流茎散叶，列倚相扶。水幡幡以长流，鱼裔裔以东驰；风飘摇而既臻，日ㄙ暖西移。望旧馆而言旋，永优游而无为。
　　【宋鲍昭《芜城赋》】若断岸，矗似长云；制磁石以御冲，糊壤而飞文。观基扃之固护，传万祀而一君。出入三代，五百余载，竟瓜剖而豆分。至若白杨早落，塞草前衰，棱棱霜气，簌簌风威；孤蓬自振，惊沙坐飞。通池既已夷，峻隅又已颓。直视千里外，唯见起黄埃，若夫藻扃黼帐，歌台舞阁之基。璇渊碧树，弋林钓渚之馆，吴蔡齐秦之声，鱼龙爵马之玩，皆薰歇烬灭，烟沉响绝。东都妙姝，南国丽人，蕙心纨质，玉貌绛唇，埋魂幽土，委骨穷尘，岂忆同辇之愉乐，离宫之苦辛？歌曰：边风起兮城上寒，井径灭兮邱垄残。千龄兮万代，共尽兮何言？
　　【梁吴均《吴城赋》】古树荒烟，几百千年，云是吴王所筑，越王所迁。东有铸剑残水，西有舞鹄故廛，萦具区之广宅，带姑苏之远山。仆本蓄怨，千悲亿恨，况复荆棘萧森。丛萝弥蔓。亭梧百尺，皆厉地而生枝；阶筠万本，或至杪而无叶。不见春荷夏槿，唯闻秋蝉冬蝶。木魅晨走，山鬼夜惊，不知九州四海，乃复有此吴城。

　　诗
　　【梁简文帝《从顿还城诗》】汉渚水初绿，江南草复黄；日照蒲心暖，风吹梅蕊香。征舻汤堑，归骑息金隍；舞观衣恒襞，歌台弦未张。持此横行去，谁念守空床。
　　【梁王筠《和新渝侯巡城诗》】阊阖暖已昏，钩陈杳将暮；栖乌城上喧，晚雀林中度。屯卫时巡警，凝威肆安步；阁道趋文昌，禁兵连武库。铜乌迎早风，金掌承朝露；罘ぜ分晓色，睥睨生秋雾。维城任寄崇，空想灵均赋；伊余方病免，邱园保恬素。
　　【後魏温子升《从驾幸金墉城诗》】兹城实佳丽，飞甍自相并；胶葛拥行风，流景。御沟属清洛，驰道通丹屏；湛淡水成文，参差树交影。长门久已闭，离宫一何静；细草缘玉阶，高枝荫桐井。微微夕渚暗，肃肃暮风冷；神行扬翠旗，天临肃清警。伊臣从下列，逢恩信多幸；康衢虽已泰，弱力将安骋。
　　【李百药《秋晚登古城诗》】日落征途远，怅然临古城；颓墉寒雀集，荒堞晚鸟惊。萧森灌木上，迢递孤烟生；霞景焕余照，露气澄晚清。秋风转摇落，此志安可平。

　　铭
　　【後汉李尤《京师城铭》】天险匪登，地险丘陵；帝王设险，乾坤是承。
　　
　　○ 宫第三

　　叙事
　　《释名》云：宫，穹也，言屋，见于垣上，穹崇然也。《周易》曰：上古穴居而野处，后代圣人易之以宫室。上栋下宇，以待风雨，盖取诸大壮，此其始也。（又《白虎通》曰：黄帝作宫室，以避寒温。《世本》曰：禹作宫室。二说不同。）昔黄帝有合宫，（见《管子》）。尧有贰宫、（《帝王世纪》曰：尧见舜，处于贰宫。）宫，（见《相儿经》）。汤有镳宫。（见《墨子》。汤所受命之宫。）周有蒿宫、（《大戴礼》曰：周德泽和洽，蒿茂大，以为宫柱。名为蒿宫。）郑宫、春宫，（见《纪年》。穆王所居室。）秦有蕲年宫、信宫、梁山宫，（见《史记》。并始皇所居。）汉有长乐宫、未央宫、沛宫、林光宫、甘泉宫、龙泉宫、首山宫、交门宫、明光宫、五柞宫、万岁宫、池阳宫、蒲陶宫、竹宫、寿宫、建章宫、黄山宫、太一宫、思子宫、（见《汉书》。长乐等宫，或在京师，或在外郡，或在王所居，或祠祀所在，或因事以立也。）夜光宫、棠梨宫、扶荔宫、（见《三辅黄图》）。桂宫、（见《三辅故事》。）鼎湖宫、宜春宫、谷口宫、望仙宫、通天宫，见《汉武故事》。後汉有南宫、北宫、胡桃宫，（见《东观汉记》。）魏有邺宫，（见《魏略》）。吴有太初宫、昭明宫。（见《吴志》。）此诸宫，皆范金合土而为之，以为贵也。（见《礼记》。）亦犹天文之有紫宫、文昌及五宫，（见《史记 天官书》。）神仙之有金玉琉璃宫矣。（见《十洲记》。然自古宫室一也，汉来尊者以为帝号，下乃避之也。（见《见俗通》。《礼记》曰：命土以上，父子皆异宫。又曰：儒有一亩之宫，环堵之室，此则士庶通谓之宫牟。）

　　事对
　　【紫微 玄武《乐叶图微》】曰：天官紫微宫，北极天一太一钩陈后宫也。《史记 天官书》曰：北宫玄武虚危危为盖星。
　　【长乐 未央】《汉武故事》曰：建章长乐宫，皆辇道相属，悬栋飞阁，不由径路。《汉书》曰：高祖七年至长安，萧何修未央宫。
　　【六星 五潢】《春秋文曜钩》曰：魁戴匡六星，曰文昌宫，为六府。《史记 天官书》曰：咸池为五潢。
　　【步高 望远】《三辅黄图》曰：京兆有步高宫。又曰：长安有望远宫。
　　【望仙 集灵】郭子横《洞冥记》曰：元封三年起望仙宫。《西岳记》曰：汉武帝巡省五岳，礼三备，故立宫其下，号曰集灵宫
　　【曜华 养德】《西京杂记》曰：梁孝王作曜华宫，又赵王如意宫，号曰养德宫。
　　【悬贝 张旗】严助《相儿经》曰：尧悬贝毂于坞宫。《汉书》曰：武帝置寿宫，张羽旗以礼神君。
　　【幽房 昭台】《河图》曰：瑶光贯月，感女妪于幽房之宫，生黑帝。《三辅黄图》云：长安有昭台宫。
　　【及娑 逍遥】《汉宫阁名》曰：长安有及娑宫。《高闾燕志》曰：慕容熙造逍遥宫。
　　【蒿柱 棠梨】并见叙事。
　　【四宝 五柞】《西京杂记》曰：武帝为七宝床，杂宝案，则宝屏风，列宝帐，设于桂宫，时人谓之四宝宫。《汉书》：武帝后元二年，幸周至五柞宫。张晏注曰：有五柞树，因以名宫。
　　【逃夏 宜春】越《绝书》曰：今太守舍有春申君所造后殿屋，以为逃夏宫。《汉宫阁名》曰：长安有宜春宫。
