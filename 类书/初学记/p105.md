<!-- { "loadSidebar": true } -->
　　【翟青代死 杜墓更生】皇甫谧《烈女后传》曰：会稽翟素者，翟氏之女也。受聘未及配，适遭贼，欲犯之，临以白刃。素婢名青，青乞代素。贼杀素，后欲犯青。青曰：“向欲代素，恐被耻获害耳，今素尚死，何以生为！”贼复杀之。干宝《搜神记》曰：晋杜嘏家葬，而婢误不得出。十余年于墓，而婢尚生，云始如眠，有顷渐觉。问之，自谓一再宿。初埋之十五六，及开冢更生，犹十五六。嫁之有子。
　　【胡婢善射 夷奴斫石】《三辅决录》曰：金为郡上计，留在许都。时魏武使长史伍必将兵，卫天子于许都。与必善。必见有胡婢善射，必常请之从役也。《林邑记》曰：范文夷师父，奴也。以刀斫石障，如斩芦苇。后为国王。

　　赋
　　【後汉蔡邕《青衣赋》】金生砂砾，珠出蚌泥，叹兹窈窕，产于卑微。ツ倩淑丽，皓齿蛾眉；纵横接发，叶如低葵。绮袖丹裳，蹑蹈丝扉。盘跚蹴蹀，坐起低昂；和畅善笑，动杨朱唇。都冶武媚，卓跞多姿；精惠小心，趋事如飞。中馈裁割，莫能双追；关雎之洁，不陷邪非。察其所履，世之鲜希；宜作夫人，为众女使。伊何尔命，在此贱微，代无樊姬，楚庄晋妃。感昔郑季，平阳是私；故因扬国，厉尔邦畿。虽得燕娩，舒写情怀；寒雪缤纷，充庭盈阶。兼裳累镇，展转倒颓；昕昕将曙，鸡鸣相催。饬驾辄严，将舍尔乖；蒙冒蒙冒，思不可排。
　　【张子并《诮青衣赋》】彼何人斯？悦此艳姿。丽辞美誉，雅句斐斐；文则可嘉，志鄙意微。凤兮凤兮，何德之衰；高冈可华，何必棘茨。醴泉可饮，何必ㄜ泥；随珠弹雀，堂溪刈葵。鸳雏啄鼠，何异乎鸱。厉观今古，祸福之阶，多犹孽妾淫妻。书戒牝鸡，诗载哲妇，三代之季，皆由斯起。晋获骊戎，毙壤恭子；有夏取仍，覆宗绝祀。叔纳申，听声狼似；穆子私庚，竖牛馁已。黄歇之败，从李园始；鲁受齐乐，仲尼逝矣。文公怀安，姜诮其鄙；周渐将衰，康王晏起。毕公喟然，深思古道；感彼关雎，德不双侣。但愿周公，好以窈窕；防微诮渐，讽谕君父。孔氏大之，列冠篇首；晏婴洁志，不顾景女。及隽不疑，奉霍不受；见尊不迷，况此丽竖。三族无纪，绸缪不序；蟹行索妃，旁行求偶。昏姻无媒，宗庙无主；门户不名，依其在所。生女为妾，生男为虏；岁时酹祀，诣其先祖。或于马厩，厨间灶下；东向长跪，接狎觞酒。悉请诸灵，僻邪当主；多乞少出，铜瓦铁柱。积缯累亿，皆来集聚；奇婉欢心，各有先后。臧获之类，盖不足数。古之赘婿，尚为尘垢；况明智者，欲作奴父。

　　诗
　　【刘夷道《咏死奴诗》】丹籍生涯浅，黄泉归路深；不及江陵树，千秋长作林。

　　篇
　　【乔知之《绿珠篇》】石家金谷重新声，明珠十斛买娉婷；此日可怜只自许，此时可爱得人情。君家闺阁不曾难，恒持歌舞借人看；意气雄豪非分理，骄矜势力横相干。辞君去，终不忍，徒劳掩面伤铅粉；百年离别在高楼，一代红颜为君尽。

　　笺
　　【乔道元《与天公笺》】奴曰高安，两手并残；指如竹筒，畏风恶寒。小者家生，厥名曰饶；腹中瘕坚，大如饭捎。饱食终日，不能作劳。借一小儿，伧公吴母，近因冬节，暂诣其舅。狗咬一胫，肉落如手，挛筋彻骨，而不愈。长婢来成，左目失明；动则入井，已死复生。次婢良信，有桓公司马之疹；行步虽旷，了无前进；隐疾难明，辞不尽韵。小婢从成，南方之奚；形如惊獐，言语喽厉；声音骇人，唯堪丘鸡。之无所役，遣诣阿稽。复被狗咋，困熟如泥。

　　辞
　　【汉王褒《责须髯奴辞》】我观人须，长而复黑，冉弱而调。离离若缘坡之竹，郁郁若春田之苗；因风披靡，随身飘摇。尔乃附以丰颐，表以蛾眉，以素颜，呈以妍姿。约之以绁线，润之以芳脂，莘莘翼翼，靡靡绥绥；振之发曜，黝若玄之垂。于是摇鬓奋髭，则论说虞唐；鼓动鬣，则研核否臧。内育环形，外阐宫商。相如以之都雅，颛孙以之堂堂，岂若子髯，既乱且赭；枯槁秃瘁，劬劳辛苦。汗垢流离，污秽泥土；伧嗫穰扌需，与尘为侣。无素颜可依，无丰颐可怙。动则困于总灭，静则窘于囚虏。薄命为髭，正著子颐；为身不能庇其四体，为智不能御其形骸。獭须瘦面，常如死灰；曾不如犬羊之毛尾，狐狸之毫牦。为子须者，不亦难哉。

　　约
　　【汉王褒《僮约》】蜀郡王子泉，以事到煎上寡妇杨惠舍。有一奴名便了，倩行酤酒。便提大杖上冢巅曰：“大夫买便了时，但约守冢，不约为他家男子酤酒。”子泉大怒曰：“奴宁欲卖耶？”惠曰：“奴父许人，人无欲者，子即决卖券云。”奴复曰：“欲使皆上券。不上券，便了不能为也。”子泉曰：“诺。”券文曰：神爵三年正月十五日，资中男子王子泉，从成都安志里女子杨惠买夫时户下髯奴便了，决卖万五千。奴从百役使，不得有二言。晨起早归，食了洗涤；居当穿臼，缚帚裁盂。凿井浚渠，缚落锄园，斫陌杜埤，地刻大枷。屈竹作把，削治鹿卢，出入不得骑马载车。其坐大呶，下床振头；垂钓刈刍，结苇腊纟卢。汲水酪，佐且莫。织履作簏，黏雀张鸟；结网捕鱼，缴雁弹凫。登山射鹿，入水捕龟。后园纵养雁鹜百余，丘逐鸱鸟，持捎牧猪，种姜养芋，长育豚驹。粪除常洁，喂食马牛；鼓四起坐，夜半益刍。二月春分，陂堤杜疆；落桑披棕，种瓜作瓠。别茄披葱，焚槎发畴；垄集破封，日中早烩。鸡鸣起春，调治马驴，兼落三重。舍中有客，提壶行酤，汲水作，涤杯整案。园中拔蒜，斫苏切脯，筑肉霍芋，脍鱼い鳖。烹茶尽其，已而盖藏；关门塞窦，喂猪纵犬，勿与邻里争斗。奴但饭豆饮水，不得嗜酒；欲饮美酒，唯得染唇渍口，不得倾盂覆斗。不得晨出夜入，交关伴偶。舍后有树，当裁作船，下至江州上到煎，主为府掾求用钱。推访恶败棕索，绵亭买席，往来都洛，当为妇女求脂泽，贩于小市。归都担，转出旁蹉，牵犬贩鹅。武阳买茶杨氏池中，担荷往来市聚，慎护奸偷。入市不得夷蹲旁卧，恶言丑骂。日作刀弓，持入益州，货易牛羊，奴自交精慧，不得痴愚。持斧入山，断椠裁辕，若残当作俎机木屐及彘盘。焚薪作炭，垒石薄岸，治舍盖屋，书削代牍。日暮以归，当送于薪二三束。四月当披，五月当获，十月收豆。多取υ苎，益作绳索。雨堕无所为，当编蒋织箔。植种桃李，黎柿柘桑；三丈一树，八尺为行；果类相从，纵横相当。果熟收敛，不得吮尝。犬吠当起，惊告邻里。枨门柱户，上楼击鼓；荷盾曳矛，还落三周。勤心疾作，不得遨游。奴老力索。种莞织席；事讫欲休，当春一石。夜半无事，浣衣当白；若有私敛，主给宾客。奴不得有奸私，事当关白。奴不听教，当笞一百。读券文遍讫，词穷咋索，仡仡扣头。两手自缚，目泪下落，鼻涕长一尺：当如王大夫言，不如早归黄土陌，蚯蚓钻额。早知当尔，为王大夫酤酒，不敢作恶。此文相传多误，庶不遗漏。　
　　卷二十 政理部
　　
　　○ 赦第一

　　叙事
　　《尔雅》曰：赦，舍也。郭璞注：谓放置也。按：《虞书》{生月}灾肆赦。《周礼》：司刺掌三赦之法。又曰：国君过市则刑人赦。《论语》曰：有罪不敢赦，是也。《汉旧仪》云：践祚，改元，立皇后太子，赦天下。每赦，自殊死以下，及谋反大逆不道，诸不当得赦者，皆赦除之。命下丞相御史，复奏可，分遣丞相御史乘传驾行郡国，解囚徒，布诏书，郡国各分遣吏传厩车马行属县，解囚徒。又荀悦《汉纪论》曰：夫赦，权时之宜，非常典也。汉兴，承兵革之后，大过之代，比屋可刑，故设三章之法，申以大赦之令。荡涤秽流，与人更始，时势然也。后代承业，习而不革，失时宜矣。故管子曰：凡赦者，小利而大害也，故久而不胜其祸；无赦者，小害而大利也，故久而不胜其福。赦者，奔马之委辔也；无赦者，痤疽之矿石也。又王符《潜夫论》云：或三辰有侯，天气当赦，故人从之施德也。《史记》：庄生谓楚王曰：“某星犯某宿，宜以德报怨。”楚王将为赦。又《望气经》曰：黄云四出，注期五十日赦。又《风角书》：春甲寅风起，从申上来为大赦，期六十日应也。

　　事对
　　【作解 在宥】《周易》曰：雷雨作解，君子以赦过宥罪。《庄子》曰：闻在宥天下，不闻治天下。在也者，恐天下之淫其性；宥也者，恐天下之迁其德。天下不淫其性，不迁其德，则理有天下哉。
　　【吕蒙病 王猛疾】韦昭《吴书》曰：吕蒙病发，孙权迎置内殿，夜不能寐。病中有瘳，为下赦令。崔鸿《前秦录》曰：王猛疾病未瘳，苻坚大赦殊死以下。
　　【云出 风来】黄云四出见叙事。《风角书》曰：冬至后丁已日，有风从已上来，有大赦。
　　【过市 入关】《周礼》曰：国君过市则刑人赦。袁山松《後汉书》曰：贾彪游京师，郭林宗、李元礼等为谈论之首，一言一行，天下以为准的。党锢事起，彪谓同志曰：“吾不西行，大难不解矣。”即入关，乃设方略。天子为之大赦。
　　【动龠 鸣条】王充《论衡》曰：赦令将至，系室龠动，狱中人当出，故其感应令龠动也。翼奉《风角书》曰：春甲寅日，风高去地三四丈，鸣条，从申上来，为大赦，期在六十日。
　　【大恩 小惠】《东观汉记》曰：章帝元年，赦天下系囚。在四月丙子以前，减死罪一等勿笞，诣金城，而文不及亡命未发觉者。郭躬上封事曰：“伏惟大恩，莫不荡宥，罪死已下，并蒙更生，而亡命捕得，独不沾泽。臣以为，赦前犯死罪而系。在赦后者，可皆勿笞。诣金城，以全人命，有益于边。”上善之。即下诏赦焉。常琚《花阳国志》曰：丞相诸葛亮时，有言公惜赦者。亮答曰：“为政以大德，不以小惠，故匡衡，吴汉不愿为赦。先帝亦言：吾周旋陈元方、郑康成间，每见，言理乱之道悉矣，曾不论赦也。若刘景升父子，岁岁赦宥，何益于政？”
　　【躬耕 亲政】王隐《晋书》曰：泰始四年正月，初立籍田。丁亥，上帅群臣躬耕千亩，大赦天下。《吴志》曰：孙亮太平二年四月，亮临正殿，大赦天下，始亲政事。
　　【东狩 南郊】司马彪《续汉书》曰：章帝元和二年二月，帝东巡狩泰山。至于岱宗，柴望秩山川群神，大赦天下。王隐《晋书》曰：惠帝元康六年正月辛酉，上南郊，大赦天下。
