<!-- { "loadSidebar": true } -->
　【五迁四辞 二龙双骥】范晔《後汉书》曰：胡广，字伯始，五迁尚书仆射。王隐《晋书》曰：荀ダ代陈泰为仆射，领吏部，四辞而后受。张诠《南燕书》曰：慕容德以右仆射。封嵩为左仆射，尚书韩讠卓为右仆射。时嵩讠卓并年三十。又以嵩弟融为西中郎将，讠卓弟轨为东中郎将，嵩等俱拜，帝临轩诏令四人同入。嵩等升殿方谢。帝顾曰：“跃二龙于长衢，骋双骥于千里。”朝野荣之。
　诗
　【梁任彦升《山郡传舍哭范仆射诗》】平生礼数绝，式瞻在国桢；一朝万化尽，犹我故人情。待时属兴运，王佐俟人英；结欢三十载，生死一交情。携手遁衰孽，接景事休明；运阻衡言革，时泰玉阶平。浚冲得茂彦，夫子值狂生；伊人有泾渭，非余扬浊清。将乖不忍别，欲以遣离情；不忍一辰意，千龄万恨生。已矣平生事，咏歌盈箧笥；兼复相嘲谑，常与虚舟值。何时见范侯，还叙平生意。与子别几辰，经途不盈旬；弗睹朱颜改，徒想平生人。宁知安歌日，非君撤瑟辰；已矣奈何叹，辍舂哀国均。
　【任希古《和左仆射燕公春日端居述怀诗》】丰野光三杰，妫庭赞五臣；绨缃歌美誉，丝竹咏芳尘。圣历开环象，昌年降甫申；高门非舍筑，华构岂垂纶。凤邸抟霄翰，龙池跃海鳞；玉鼎升黄阁，金章谒紫宸。礼闱通政本，文昌总国均；调风振薄俗，清教正彝伦。星回应缇管，日御警寅宾；叶上曾槐变，花发小堂春。思挂东都冕，言访北山巾；赫赫容台上，千祀耀平津。
　【赵彦昭《奉和悼右仆射杨再思诗》】两揆光天秩，三朝奉帝熙。何言集大鸟，忽此丧元龟；坐叹公槐落，行闻宰树悲。壑舟今已去，宁有济川时。
　表
　【陈徐陵《让左仆射表》】臣闻七十之岁，扬雄拟经；六十之年，平津对策，若斯强壮，固无耆老。臣励则胄华轩冕，才允卿相，出纳流誉，朝野具瞻。臣弘正国老儒宗，情尚虚简，玄风胜业，独王当年；臣重器怀沉密，文史优裕，东南贵秀，朝廷亲贤，并见壮猷，皆宜左执。若汉武好少，则微臣已老；若周文爱老，则有此群才。伏愿天明，更谋梓匠。求其妙选，称是能官。
　【隋江总《让尚书仆射表》】藻镜官方，品裁人物；门惊如，不惭屋漏。心抱如水，无欺暗室；但屡淹星鸟，每知忝素，世网拘束，事归亻黾亻免。今此召会，尤增据蒺。窃以端揆副职，官称师长，革履升降，传呼宠赫，仪刑朝首，冠冕彝伦；兼复参综衡流，匡佐圣治，妄膺重责，必践危机。
○ 诸曹尚书第五
叙事
　诸曹尚书，秦官也。汉因之，并用士人。武帝改用宦者。成帝又改用士人，（《汉书》云：武帝游宴后庭，公卿不得入，故用宦者典尚书。）置列曹尚书四员，通掌图书章奏之事，各有其任。（一曰常侍曹，二曰二千石曹，三曰民曹，四曰客曹。）光武分为六曹，（分二千石曹为二，分客曹为二，改常侍曹为吏部曹。）并一令一仆射，谓之八座。魏有五曹与二仆射一令，谓之八座。（魏有吏部、左民、客曹、五兵、度支、凡五曹尚书。）晋有六曹，（晋初置吏部、三公、客曹、驾部、屯田、度支六尚书，太康中有吏部、殿中、五兵、田曹、度支、左民六尚书，东晋有祠部、吏部、左民、度支，五兵五尚书。）宋有六曹，（宋加东都官尚书。）梁陈六曹，（齐曹名同宋氏。）後魏、北齐六曹，（後魏、北齐有吏部、殿中、祠部、七兵、都官、度支。）后周依周礼，置六官尚书之任。隋氏六曹。（隋有吏部、礼部、兵部、都官、度支、工部。开皇三年，改度支为户部，都官为刑部，是也。）唐六曹。（初置民部。余同隋氏。贞观末改民部为度支，寻复改为户部；龙朔二年改尚书为太常伯；改吏部、礼部、户部、兵部、刑部、工部为司列、司礼、司元、司戎、司刑、司平。则天后又依周礼六官也。）初宋、齐、梁、陈四代复有起部尚书。营宗庙则权置，毕则省。（已上并《汉官》、《齐职仪》及《五代史 百官志》。）
　事对
　【再升 周历】谢承《後汉书》曰：魏朗，字仲英，入为尚书，再升紫微。謇谔禁省，不屈豪右，为百寮所服，以党事免。朗性矜严，闭门整法，长吏希见，动有礼序。室家相待如宾，子孙如事严君焉。又曰：蔡邕，字伯喈，以持书御史迁尚书。三月之间，周历三台，迁侍中。
　【委珠 赐剑】谢承《後汉书》曰：钟离意，字子阿，明帝徵为尚书。交址太守坐赃伏法，以资物簿入大司农。诏班赐群臣，意得珠玑，悉以委地而不拜。帝怪问其故，对曰：“臣闻孔子忍渴于盗泉之水，曾参回车于胜母之乡，恶其名也。赃秽之宝，不敢拜。”帝笑曰：“清乎尚书。”赐钱三十万。《东观汉记》曰：章帝赐尚书剑各一，手署姓名。韩棱楚龙泉，郅焘蜀汉文，陈宠济南锻成。一室两刃，其余皆平剑。其时论者，以为棱渊深有谋，故得龙泉；焘明达有文章，故得文剑；宠敦朴有善于内，不见于外，故得锻成剑。皆因名而表意。
　【白衣 文剑】《後汉书》曰：郑均，字仲虞，为尚书。澹泊无欲，以病乞骸骨，终不肯起。章帝车驾幸均舍，敕赐尚书禄终其身，时人号曰白衣尚书。文剑见上。
　【历三台 任七年】历三台见周历注。《晋书》：杜预为度支尚书，在内七年，损益万事，酬酢谘诹，不可胜纪。
　【赐锻成 封广武】华峤《後汉书》曰：陈宠，字昭公，以德行明敏，入为尚书。宠性周密，常称人臣之义，苦不畏慎，自在枢密，谢门人不复教，拒知友。时赐宠剑，得锻成剑，以其敦朴。《晋书》曰：张华为度支尚书，决胜缘江，地近万里。始羊祜谓所亲曰：“终吾事者，唯当华耳。”卒如祜言，封广武县侯。
　【酬酢谘诹 嘉谋良图】酬酢谘诹见任七年注。《晋书》云：山涛转尚书，表辞才下年老。诏曰：方今多事，嘉谋良图，委以老成也。
　【朱穆正直 黄琬方毅】谢承《後汉书》曰：朱穆为尚书，谠言正直。《续汉书》曰：黄琬方毅廉贞，为侍中尚书。
　诗
　【宋颜延年《直东宫答郑尚书诗》】皇居体宸极，设险祗天工；两闱阻通轨，对禁限清风。予旅东馆，徒歌属南墉；寝兴郁无已，起观辰汉中。流云霭青阙，皓月鉴丹宫；踟蹰清防密，徒倚恒漏穷。君子吐芳讯，感物侧余衷；惜无邱园秀，景行彼高嵩。
　【隋刘斌《和许给事伤牛尚书诗》】名臣不世出，百工之所求；况乃非常器，遭逢兴运秋。符彩照千里，铨衡综九流；经纶资博物，樽俎寄皇猷。韶倾复理，典礼紊还修；虽贞栋梁任，兼好艺文游。伫闻和鼎实，行当奉介邱；高衢翻税驾，阅水遽迁舟。传呼更何日，曳履闻无由；归魂藐修路，征棹舣邪沟，林薄长风惨，江上寒云愁；夜台终不曙，遗芳徒自留。
　【崔融《户部尚书挽歌诗》】八座图书委，三台章奏盈；举杯常有劝，曳履忽无声。若荆州罢，池如薛县平；空余济南剑，天子署高名。
　制
　【唐中宗《授李承嘉户部尚书制》】门下，紫极八座，非德勿居；丹屏六曹，惟贤是择。金紫光禄大夫李承嘉，灵襟峻嶷，识宇严明。早闻通德之名，夙有大臣之望。雄材逐日，共骐骥而齐丘；迅翼抟风，与鸿而并翥；柏台宪府，高膺弄印之荣；芝甸神州，独著题舆之任。坚同白玉，直若朱绳；台阁风生，权豪气慑。洪材可重，茂秩须崇。宜加曳履之班，式奖从桥之对。
　【又《授张锡工部尚书制》】明光画省，务总枢要；建礼仙门，职惟喉舌。尚书左丞张锡，白虹良宝，紫电雄锋，家传鹊印之祥，世袭貂冠之绪。文遒吐凤，思缛腾蛟，质映南金，材逾东箭。自提纲左辖，立帷中台，奏郭奕而无惭，射崔洪而不愧，紫枢伫俊，彤管须贤。宜升赐剑之荣，式表委珠之洁。
　箴
　【後汉繁钦《尚书箴》】龙作纳言，帝命惟允。山甫翼周，实司喉吻；赫赫禁台，尤邦所庭。无曰我平，而慢尔衡；无曰我审，而怠尔明。四岳阿鲧，绩用不成；虞登八凯，五教聿清。举涉其私，乃忝服荣；正直是与，伊道之经。先人匪懈，永世流声；君子下问，敢告侍廷。
　表
　【梁萧子范《为兄宗正让都官尚书表》】纳言之授，皇命所由。五星悬晖，差池紫宫之曲；百官根本，联曹建礼之门。孔蔡该博，垂芳于两京；陈钟令才，比肩于魏代。逖望前英，俯循庸薄；义无尸素，理绝祗奉。
○ 吏部尚书第六
叙事
　吏部尚书者，初汉成帝置列曹尚书四人。其一曰常侍曹，主丞相御史公卿事。後汉初，光武改常侍曹为吏部曹，主选举齐祠事；後汉末改为选部曹；魏代又为吏部曹，专掌选职，右于诸曹尚书。至宋，置二吏部尚书，寻复省一人。（沈约《宋书》云：初，晋世散骑常侍选望与侍中不异，其后职任材散，用人益轻，宋孝武欲重其选，待吏部尚书任重，遂分吏部置三人，以轻其任。蔡兴宗谓人曰：“选曹要重。”常侍闻谈，改之名而不以实。虽主意以为轻重，人心岂有变。）自汉及魏，授此职者，或云吏部尚书，若授诸曹尚书，直云尚书。（汉、魏、晋世，若授吏部者，即云以某为吏部尚书；若授他曹，云某为尚书。至晋、宋、齐已后，始云某授工部、刑部、五兵、度支等尚书耳。）故历代职官之书，皆别纪吏部尚书，不与诸曹同。今书仿此云。（并出《汉官》、《齐职仪》及《五代史 百官志》。）
　事对
　【铨衡 品藻】何法盛《晋中兴书》曰：吴隐之，字处默。少有孝行，与太常韩康伯邻居。隐之母亡，每哭，康伯母辄泣涕，悲不自胜。既而语康伯曰：“汝后若居铨衡之职，当用此人。”及康伯为吏部尚书，因进用之。遂历清望。又李重《为吏部尚书箴序》曰：重忝曹郎，铨管九流，品藻清浊，虽祗慎莫知所寄。
　【题才 著箴】裴ダ《言吏部尚书表》曰：臣少无鉴察之誉，长无题舆之才。李重集曰：重为选曹尚书，著选曹箴，置之左右，以明审才之官。
　【庭牧马 阁聚书】王隐《晋书》曰：邓攸为吏部尚书，当时清静，内外肃然，牧马于家庭。妻息素食，不受一钱。沈约《宋书》曰：少帝即位，蔡廓为吏部尚书，不肯拜，乃以王惠代焉。被召即拜，未尝接客。人有与书求官者，辄聚于阁下。
　【考簿世 调门户】习凿齿《晋阳秋》曰：初陈群为吏部尚书，制九格登用，皆由于中正，考之簿世，然后授任。王隐《晋书》曰：王戎为左仆射，领吏部尚书。自戎居选，未尝进一寒素，退一虚名，理一冤枉，杀一疽嫉，随其沉浮，门调户选。好营生，广收八方园田水碓；周遍天下，聚敛积实，不知纪极。
