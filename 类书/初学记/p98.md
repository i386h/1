<!-- { "loadSidebar": true } -->
　　【聘玉帛 加金紫】江微《陈留志》曰：娄望，字次子，雍邱人也。少受《春秋》于少府丁子然，以节操称。建武二十八年，赵孝王闻其名，遣大夫赍玉帛聘望为师。望不受，徐爰《宋书》曰：武帝登祚，加颜延之金章紫绶，领湘东王师。

　　赋
　　【晋潘岳《闲居赋》】教无常师，道在则是。故贤士投绂，明王怀玺，训若风行，应如草靡。
　　【汉班固《西都赋》】命夫敦诲故老，名儒师傅。讲论乎六艺，稽合乎同异。

　　诗
　　【应璩《百壹诗》】子弟可不慎，慎在选师友，师友必良德，中才可进诱。

　　箴
　　【晋傅玄太子《少傅箴》】金木无常，方圆应形；亦有隐括，习与性成。

　　序
　　【後汉蔡邕《郭有道碑序》】先生诞膺天衷，聪睿明哲，孝友温恭，仁笃慈固。贞固足以干事，隐括足以矫时。遂考览六经，探综图纬，周流华夏，随集帝学。故拯文武之将坠，拯微言之未绝。于是缨之徒，绅佩之士，望形表而影附，聆嘉声而响和者，犹百川之归巨海，鳞介之宗龟龙也。尔乃潜隐衡门，收朋勤诲，童蒙赖焉；用祛其蔽，州郡闻德，虚己备礼，莫之能致，群公休之。遂辟司徒掾，又举有道，皆以疾辞，文不具录。
　　【蔡邕《文范先生陈仲弓碑序》】夫其仁爱温柔，足以孕育群生；广大宽容，足以包覆无方；刚毅强固，足以威暴矫邪；正身体化，足以陶冶士心。先生有此四德，故言斯可法，行斯可乐，动斯可象，静斯可效。是以邦之子弟，遐方后生，莫不同情瞻仰。山其模范，从其趣向，戾狠思和，争讼化让。虽严君猛政，迫以刑戮，未若先生潜导之速。
　　
　　○ 交友第二

　　叙事
　　《毛诗序》曰：伐木，燕朋友故旧也。自天子至于庶人，未有不须友以成者也。《魏文帝集论》曰：夫阴阳交，万物成；君臣交，邦国治；士庶交，德行光。同忧乐，共富贵，而友道备矣。《易》曰：上下交而其志同。由此观之，交乃人伦之本务，王道之大义，非特士友之志也。《白虎通》曰：朋友之道有四：近则正之，远则称之，乐则思之，患则死之。《扬子法言》曰：朋而不心，面朋也；友而不心，面友也。《说苑》曰：魏文侯叹田子方曰：“自友子方也，君臣益亲，百姓益附，吾是以知友士之功焉”。《家语》曰：夫内行不修，身之罪也；行修而名不彰，友之罪也。故君子入则笃行，出则友贤。《礼记》曰：君子之交淡如水，小人之交甘若醴；君子淡以成，小人甘以坏。《论语》曰：君子以文会友，以友辅仁。《韩诗外传》曰：昔鲍叔有疾，管仲为之不食不内浆，甯戚患之。管仲曰：“生我者父母，知我者鲍子。士为知己者死，马为知己者良。鲍子死，天下莫吾知，安用水浆。虽为之死，亦何伤哉？”《後汉书》曰：李燮，字德公，所交皆舍短取长，好成人之美。时颍川荀爽、贾彪，虽俱知名而不相能。燮并交二子，情无适莫，世称其正。《魏志》曰：胡质云：古人之交也，取多知其不贪，奔北知其不怯，闻流言而不信，故可终也。《江表传》曰：吴有程普者，颇以年长，数凌侮周瑜。瑜折节容下，终不之校，普后自敬服而亲重之，乃告人曰：“与周公瑾交，若饮醇醪，不觉自醉。”《风土记》曰：越俗性率朴，初与人交有礼。封土坛，祭以犬鸡，祝曰：“卿虽乘车我戴笠，后日相逢下车揖；我步行，卿乘马，后日相逢卿当下。”

　　事对
　　【同心 合志】《周易》曰：二人同心，其利断金。《孔丛子》曰：儒有合志同方，营道同术。
　　【久敬 益亲】《论语》曰：晏平仲善与人交，久而敬之。《家语》曰：自季氏赐我粟千钟，而交益亲。
　　【摄仪 纠德】《毛诗》曰：朋友攸摄，摄以威仪。《周礼》曰：司谏纠万民之德而劝之朋友。
　　【弹冠 结绶】《汉书》曰：王吉与贡禹为友，代称王阳在位，贡禹弹冠，言其取舍同。又曰：萧育与朱博为友，著闻当代。长安语曰：萧朱结绶，王贡弹冠。言相荐达也。
　　【刎颈 剖心】《汉书》曰：陈余，年少，父事张耳，相与为刎颈之交。张奂《与延叔坚书》曰：吾与叔坚剖心相知，岂以流言相猜耶。
　　【解带 披衿】周祗《执友箴》曰：落落乔松，辽辽庄惠，解带一遇，道映万代。王智深《宋纪》曰：孔淳之隐居剡山，尝遇桑门释法崇于三山，披衿领契，自以为得意之交。
　　【同生 偕死】傅干《与张叔威书》曰：吾与足下，义结缟素，恩比同生。《吴志》曰：吴范与魏滕相善交。滕常有罪，吴王责怒，有谏处死。范谓滕曰：“与汝偕死。”谏得并免。
　　【两龚 二仲】《汉书》曰：两龚皆楚人，胜字君宾，舍字君倩，二人相友，著名节，故时号为楚两龚。赵岐《三辅决录》曰：蒋诩，字元卿。舍中三迳，唯羊仲裘仲从之游，二仲皆推廉逃名。
　　【金兰 松竹】《周易》曰：二人同心，其利断金；同心之言，其臭如兰。周祗《执友箴》曰：谦谦文侯，友贤好学；英英昭礼，敦诗致乐。推诚岁寒，功标松竹。
　　【投分 推诚】潘岳诗曰：投分寄名友，白首同所归。谢承《後汉书》曰：王婴，字仲豪，与同郡范巨卿为友。其与友交，推诚据信，不负言誓。
　　【忘年 得意】张隐《文士传》曰：祢衡有逸才，少与孔融交。时衡未满二十，融已五十，敬衡才秀，忘年殷勤。得意见披襟注。
　　【伯牙绝弦 郢人运斤】伯牙绝弦见琴流水注。《庄子》曰：庄子送葬，遇惠子之墓，顾谓从者曰：“郢人垩，墁著其鼻端若蝉翼。”使匠石斩之。匠石运斤成风，听而斩之。尽垩而鼻不伤，郢人立不失容。元君闻之，召匠石曰：“当为之？”匠石曰：“臣则尝斩之，虽然，臣质死久矣。自夫子之死，吾无以为质矣。”
　　【总角 抚尘】何法盛《晋书》曰：庾翼与桓温友善，在总角之中，便相期以终始。东方朔《与公孙弘书》曰：盖闻爵禄不相责以礼，同类之游，不以远近为故。是以东门先生居蓬户空穴之中，而魏公子一朝以百骑尊宠之；吕望未尝与文王同席而坐，一朝让以天下半。大丈夫相知，何必以抚尘而游；垂发齐年，偃伏以日数哉。
　　【神交 冥契】袁宏《山涛别传》曰：陈留阮籍，谯国嵇康，并高才远识，少有悟其契者。涛初不识，一与相遇，便为神交。刘义庆《世说》曰：支道林丧法虔之后，精神陨丧，风味转坠。谓人曰：“冥契既逝，发言莫赏，中心蕴结，余其亡矣。”去后数年，支遂殒殁。
　　【莫逆 忘言】《庄子》曰：子祀、子舆、子黎、子来，四人相与语曰：“孰能知死生存亡之体者，吾与之友。”四人相视而笑，莫逆于心，遂相与为友。又曰：“蹄所以在兔，得兔而忘蹄；筌所以在鱼，得鱼而忘筌；言所以在意，得意而忘言。”
　　【尹班 荀李】《东观汉记》曰：尹敏，字幼季。与班彪相厚，每相与谈，常对案不食，昼即至冥，夜即彻明。司马彪《续汉书》曰：李膺性简亮，无所交接，唯以同郡荀淑陈为时友。
　　【子高抗手 杨政把臂】《孔丛子》曰：子高游赵，平原君客有邹文节，与子高相友善。及将还鲁，诸故人诀。既毕，文节行三宿。临别，文节流涕交颈，子高徒抗手而已。《东观汉记》曰：杨政尝过马武，称疾见政，对几据床，欲令政拜床下。入户前排，武径上床，坐武帐，言语不择。政因把臂责之曰：“卿蒙恩称蕃臣，不思求贤报国，而骄天下英俊。”会信阳侯至，责数武，合为朋友。

　　诗
　　【《古善哉行》】月没参横，北斗阑干；亲友在门，忘寝与食。
　　【梁萧钧《晚景游泛怀友诗》】龙门依御沟，凤辖转芳洲；云峰初辨夏，麦气早迎秋。山翠余烟积，川平晚照收；浪随文转，渡逐彩鸳浮。风花转未落，岩泉咽不流；一辞金谷苑，空想竹林游。

　　箴
　　【《周祗交箴》】人亦有言，贵则易交；利重太山，道轻鸿毛。久而益敬，见之晏平；霜雪既至，劲柏冬青。

　　碑
　　【晋《孙楚牵招碑》】君与刘备少长河朔，英雄同契，为刎颈之交。因恐为时所忌，每自酌损，在乎季孟之间。
　　【汉蔡邕《贞定真父碑》】其接友也，审辨真伪，明于知人；度终始而后交，情不疏而貌亲。
　　
　　○ 讽谏第三

　　叙事
　　《白虎通》曰：谏者，间也，更也。是非相间，革更其行也。人怀五常，故知谏有五：其一曰讽谏，二曰顺谏，三曰窥谏，四曰指谏，五曰陷谏。讽谏者，智也，知患祸之萌，睹其未然而讽告焉。顺谏者，仁也，出辞逊顺，不逆君心。窥谏者，礼也，视君颜色，不悦且却，悦而复前，以礼进退。指谏者，信也；指者，质也，质相其事。陷谏者，义也，言国之害，忘生为君，不避丧身。故孔子曰：谏有五，吾从于讽。讽也者，谓君父有缺而难言之。或托兴诗赋以见乎词，或假托他事以陈其意，冀有所悟而迁于善。谏也者，谓事有不当，指而言之，上至君父，下及朋友，论之不疑，必有所益。故孔子称，君有争臣，父有争子，士有争友，此之谓也。《尚书》曰：每岁孟春，道人以木铎徇于路；官师相规，工执艺事以谏。其或不恭，邦有常刑。又惟木从绳则正，后从谏则圣。《礼记》曰：父母有过，下气怡色，柔声以谏。谏若不入，起敬起孝。悦则复谏。又，事君欲谏不欲陈。（陈谓言过于外。）又，父母有过，谏而不逆。孔子曰：事君远而谏，则谄也；近而不谏，则尸利也。（《顾子》曰：不谏则危君，谏则危身。是贤人、君子，上不敢危君，下不敢危身，三谏不从则去矣。）

　　事对
　　【馈叹 饮歌】《左传》曰：魏献子为政，梗阳人以狱上，其大宗赂以女乐，魏子将受之。阎没汝宽退朝待于庭，馈入召之，比置三叹。既食使坐，魏子曰：“唯食忘忧，吾子三叹，何也？”同辞对曰：“馈之始至，恐其不足，是以叹。曰岂有将军食之而不足，是以再叹。及馈之毕，曰愿以小人之腹为君子心，属厌而已。”献子遂辞梗阳人。《晏子春秋》曰：景公起大台，岁寒，役之冻馁者乡有焉。公延晏子坐，饮酒乐。晏子歌终，喟然流涕。公止之曰：“子殆为大台之役，寡人将罢之。”
　　【后圣 臣直】后圣见叙事。《汉书》曰：薛广德，字长卿，为御史大夫，直言谏争。上出便门，欲御楼船，广顿首曰：“宜从桥。”上不悦。光禄大夫张孟进曰：“臣闻，君圣臣直。乘船危，就桥安。”上乃从桥。
