<!-- { "loadSidebar": true } -->
　《抱朴子》云：太极初构，清浊始分，故天先成而地后定。《白虎通》云：地者元气所生，万物之祖也。《淮南子》云：天有九部八纪，地有九州八柱。（《河图 括地象》曰：昆仑山为天柱，气上通天，昆仑者地之中也。地下有八柱，柱广十万里；有三千六百轴，互相牵制；名山大川，孔穴相通。）九州之外有八埏，（《淮南子》云：东方曰沙海，东南方曰沅泽，南方曰丹泽，西方曰泉泽，西北方曰海泽，北方曰塞泽，东北方曰无通泽。《河图》曰：凡天下有九区，别有九州。中国九州名赤县，即禹之九州也。上云九州八柱，即大九州也，非禹贡赤县小九州也。）八埏之外有八，（《淮南子》云：东北方之，曰和邱，曰荒土。东方之，曰棘林野，曰桑野。东南之，曰大穷，曰众安。南方之，曰都广，曰反户。西南方之，曰焦侥，曰火土。西方之，曰金邱，曰沃野。西北之，曰一目，曰少所。北方之，曰积冰，曰委羽。）八之外有八极。（《淮南子》云：东北方曰方土之山，曰苍门。东方曰东极之山，曰开明门。东南方曰波母之山，曰阳门。南方曰南极之山，曰暑门。西南方曰编驹之山，曰白门。西方曰西极之山，曰阊阖之门。西北方曰不周之山，曰幽都门。北方曰北极之山，曰寒门。）八极之广，东西二亿三万三千里，南北二亿三万一千五百里。夏禹所治四海内地，东西二万八千里，南北二万六千里，地东西为纬，南北为经。（《周礼》又云：东西为广，南北为轮。）《尔雅》云：东至于泰远，西至于国，南至于濮铅，北至于祝栗，谓之四极。九夷，八狄，七戎，六蛮，谓之四海。（言所居近于海。）《纂要》云：嵩，泰，衡，华，恒，谓之五岳；江，河，淮，济，谓之四渎；上，中，下，谓之三壤；山林，川泽，邱陵，坟衍，原隰，为五土。（《周礼》：大司徒辨五地之物，一曰山林，其动物宜毛物，其植物宜皂物；二曰川泽，其动物宜鳞物，其植物宜膏物；三曰邱陵，其动物宜羽物，其植物宜窍物；四曰坟衍，其动物宜介物，其植物宜荚物；五曰原隰，其动物宜裸物，其植物宜丛物。）《物理论》云：地者，其卦曰坤，其德曰母，其神曰，亦曰媪。大而名之曰黄地，小而名之曰神州，亦名后土。（黄地，举八极之内地；神州，王畿方千里内地神也；后土，社也；社，地主也。所在皆得言之也。）
　事对
　【坤元 位】《易》曰：至哉坤元，万物资生，含弘光大，品物咸亨。《河图》曰：地之位，起形于昆仑，从广万里，高万一千里。神物之所生，圣仙之所集。
　【广大 博厚】《易》曰：广大配天地，变通配四时。《庄子》曰：夫地非不广且大也，人所容足耳。《礼记》曰：博厚所以载物也，高明所以覆物也，博厚配地，高明配天。
　【八柱 九则】《河图》曰：天有九部八纪，地有九州八柱；天地精通，神明列序也。《离骚》曰：地方九则，何以坟之？注云：坟，分也，谓之九州之地，凡九品，禹何以能分别之乎？
　【经纬 广轮】《家语》曰：地东西为纬，南北为经；山为积德，川为积形。周礼，大司徒掌天下土地之图，知九州之地域广轮之数。
　【五物 十形】五物见前叙事注。杨泉《物理论》曰：夫土地皆有形名，而人莫察焉。有龟龙体，有鳞凤貌，有弓弩势，有斗升象，有张舒形，有塞闭容，有隐真之安，有累卵之危，有膏英之利，有脊角之害。此十形者，气势之始终，阴阳之所极也。
　【母德 媪神】杨泉《物理论》曰：地者，其神曰，其卦曰坤，其德曰母。《汉书》曰：惟泰元尊，媪神蕃厘，经纪天地，作成四时。注云：媪，地神。
　【绝维 演络】《列子》曰：共工氏与颛顼争为天子，怒而触不周山，天柱折，地维绝。地不满东南，故百川归焉，而为渤海。张衡《西京赋》曰：尔乃振天维，演地络，荡川渎，簸林薄。
　【亥步 章极】《山海经》曰：帝令竖亥步，自东极至西极，五亿十万九千八百八步。天地之东西二万八千里，南北二万六千里。《淮南子》曰：禹使大章步，自东极至于西极，二亿三万三千五百里七十五步。
　【四柱 九囿】张华《博物志》曰：昆仑东北地转下，有八玄幽都，方二十余万里；地下有四柱，广十万里。地有三千六百轴，互相牵制。《洛书》曰：人皇始出于堤地之口，九男兄弟相像，以别长九州，为九囿。人皇乃有中州，制八辅。
　【流谦 贵贞】《易》曰：地道变盈而流谦。《汉书》曰：天道贵信，地道贵贞；不信不贞，万物不生。
　【政本 物祖】《管子》曰：地者，政之本也，是知地可以正政也。地不平均和调，则政不可正也。《白虎通》曰：地者，元气之所生，万物之祖也。地之言施也，谛也。应施变化，审谛不设，敬始重终，故谓之地。
　【方舆 大舟】宋玉《大言赋》曰：方地为舆，圆天为盖。《河图》曰：地恒动不止，譬如人在大舟上，闭牖而坐，舟行而人不觉。
　【取财 成化】《礼记》曰：地载物，天垂象，取财于地，是以尊天而亲地。《易》曰：凡天地之数，五十有五，所以成变化而行鬼神。
　【铜仪 金柱】《续汉书》曰：张衡作地动仪，精铜以铸。其器圆径八尺，形似酒樽。樽中有都柱，傍行八道，施关发机。外有八龙，首衔铜丸，蟾蜍承之。其机关巧制，皆在樽中。《关令内传》曰：地厚万里，其下得太空。太空四角，下有自然金柱，辄方圆五千里也。
　【七表 九域】《河图》曰：天有五行，地有五岳；天有七星，地有七表。张衡《灵宪》曰：元气剖判，清浊异位，地定于内而体于阴。地有九域山川，圣人始纪纲而后经纬。
　【行马 御骥】《易》曰：牝马地类，行地无疆。王弼注云：乾以龙御天，坤以马行地。孙楚祖《道诗》曰：御天惟龙，御地以骥，利有攸往，不期而至。
　【养材 敏树】《史记》曰：颛顼养材以任地，载时以象天。《礼记》曰：人道敏政，地道敏树。郑注云：树谓植草木。
　【东倾 右动】《离骚》曰：康回凭怒，地何故以东南倾？王逸注曰：共工怒触不周山，地柱折，故倾也。《春秋元命苞》曰：天左旋，地右动。
　【骊 秦枢】《辛氏三秦记》曰：骊山始皇陵作地，生死人交易，平不得欺死人，云秦五地，有断马利。袁淑效《白马篇》曰：骑剑何翩翩？长安五陵间；秦地天下枢，八方辏才贤。
　【无私载 有大利】《礼记》曰：天无私覆，地无私载，日月无私照。杨泉《物理论》曰：凡居地有大利而无小害者，上地也。
　【九地 五土】扬雄《太玄经》曰：九地，一为沙泥，二泽浼，三征崖，四下田，五中田，六上田，七下山，八中山，九上山。范子《计然》曰：夫地有五土之宜，各有高下。郑玄注《孝经》曰：分别五土，视其高下。若高田宜黍稷，下田宜稻麦，邱陵坂险宜种枣栗。
　【九阿 四野】《穆天子传》曰：天子西征，至于九阿。阮籍诗曰：惊风振四野，回云荫堂除。张华诗曰：游目四野外，逍遥独延伫。
　论
　【西晋裴秀《禹贡九州地域图论》】图书之设，由来尚矣。自古垂象立制，而赖其用。三代置其史，掌其职，暨汉祖屠咸阳，丞相萧何尽收秦图籍。今秘书既无古今地图，又无萧何所得秦图，唯有汉氏所画舆地及诸杂图。各不设分率，又不考正准望，不备载名山大川，其所载列，虽有粗形，皆不精审，不可依据。或称外荒迂诞之言，不合事实，于义无取。今制地图之体有六：一曰分率，所以辨轮广之度也；二曰准望，所以正彼此之体也；三曰道里，所以定所由之数也。四曰高下，五曰方邪，六曰迂直；此三者各因地而制行，校夷险之故也。有图像而无分率，则无以审远近之差。有分率而无准望，虽得之一隅，必失之他方。虽有准望而无道里，则施于山海绝隔之地，不能相通。有道里无高下方邪迂直之校，则径路之数，必与远近之实相违矣。此六者，参而考之，然后远近之实，定于分率；彼此之实，定于准望；径道之实，定于道里；度数之实，定于高下。故虽有峻山巨海之隔，绝域殊方之迥，登降诡曲之因，皆可得举而定者也。
　启
　【梁昭明太子《谢敕赉地图启》】汉氏舆地，形兹未拟；晋代方丈，比此非妙。匹之长乐，唯画古贤；俦之未央，止图将帅。未有洞该八薮，混观六合，域中天外，指掌可求。地角河源，户庭不出。岂问千秋，自识乌丸之地；脱逢壮武，方著博物之书。
　赞
　【宋何承《天地赞》】九州攸同，时惟禹迹；爰及后代，疆分里析。贡则屡迁，名犹不易。
　文
　【颜师古《神州地祝文》】维某年敢昭告于神州地：惟包函区夏，载负群生，溥彼域中，赖兹厚德，式遵彝典，拣此元辰。敬以玉帛牺牲，粢盛庶品，明献厥诚，备兹瘗。
○总载山第二
叙事
　《国语》云：山者，土之聚也。《尔雅》云：土高有石曰山。《释名》曰：山，产也，言产生万物。《说文》云：山，宣也，宣气散生万物。有石而高，象形也。《韩诗外传》云：夫山，万人之所瞻仰。材用生焉，宝藏植焉，飞禽萃焉，走兽伏焉。育群物而不倦，有似夫仁人志士，是仁者所以乐山也。《释名》云：山顶曰冢，亦曰巅，亦曰椒；山脊曰冈，山大而高曰嵩，（嵩，高称也。今中岳嵩山盖依此，亦作崧。）小而高曰岑，锐而高曰峤，卑而大曰扈，小而众曰岿，上大下小曰。山有草木曰岵，无草木曰垓，石载土曰，土载石曰崔嵬。（此因形而名之。）山东曰朝阳，山西曰夕阳，（随日照而名之）山足曰麓，山穴曰岫，山边曰崖。崖之高曰岩，上秀者曰峰，陬浊高者曰。山坡曰坂，山三袭曰陟，山再成曰坯。山中绝曰陉，未及上曰翠微。（一说，山气青缥色曰翠微。）山属曰峄，（言络绎相连。今鲁国有峄，山纯石相积构，连属成山，盖谓此也。）山狭而高曰峦。峦山曰{隋山}。（谓山形长狭者。荆州又谓之峦。诗云：{隋山}山乔岳。）土山曰阜。（阜，厚也，言其高厚。）曲阜曰阿，大阜曰陵。小陵曰邱。山精曰夔，亦曰，亦曰云阳。祭山曰庋悬。（自山顶曰冢已下，并出《说文》、《释名》、《尔雅》三书。）
　事对
　【蒙险 含泽】杨文《易卦序论》云：险而止，山也；险而动，泉也。动静皆蒙险，故曰山。《春秋说题辞》曰：山之为言宣也，含泽布气，调五神也。
　【银溢 金涌】《汉书》曰：殷得金德，银自山溢。苏林注曰：溢，出也。《关令尹喜内传》曰：五百岁，天下名山一开。开时金玉之精涌出。
