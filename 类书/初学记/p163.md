<!-- { "loadSidebar": true } -->
　　【陈萧铨《夜猿啼诗》】桂月影才通，猿啼<辶向>入风；隔岩还啸侣，临潭自响空。挂藤疑取饮，吟枝似避弓；别有三声泪，沾裳竟不穷。（以下严陆宋本异文）《周书》曰：渠溲犬者，露犬也。能飞，食虎豹。《广雅》曰：殷虞、晋獒、楚茹黄、韩卢、宋鹊，并犬属。《广志》曰：狗有悬蹄尾之号。《山海经》曰：阴山有兽焉，其状如狸，白首，其名天狗。又曰：犬如犬，青色，食人自头始。又曰：金门之山有赤犬，名曰天犬，下则有兵。《杂五行书》曰：白犬虎文，畜之可致万石。黑犬白耳，畜之令富贵。黑犬白足，宜子孙。白犬黄头，家大吉。黄犬白尾，代有衣冠。黄犬白足，利人。《汉书》：高祖曰：“诸公知猎乎？为人逐兽者，狗也；指踪示兽者，人也。”《史记》曰：跖犬吠尧，尧非不仁，吠非其主。《西京杂记》曰：茂陵年少李亭，好驰骏狗逐兽；或以鹰鹞□兔，皆以为佳名。狗则有修毫、厘腱、白望、有曹之名。

　　事对
　　【兑象 斗精】《易》曰：兑为狗。宋均曰：狗，斗星之所生也。
　　【卢令 旅獒】《毛诗 国风》曰：卢令令，其人美且仁；卢重环，其人美且鬈。《尚书》曰：西旅献獒，太保乃作旅獒。
　　【青 黄仓】《西京杂记》曰：杨万年猎狗名青，直百金。《陈书》曰：张彪败后，与妻杨氏去，唯所养一犬黄仓在前后，未尝离。
　　【乌龙 赤虎】《搜神记》曰：会稽民张然养一狗甚快，名乌龙。《三国典略》曰：齐高纬以伏斯狗为赤虎。
　　【吠形 见首】《潜夫论》曰：一犬吠形，百犬吠声。《吕氏春秋》曰：饥马盈厩，叹然未见刍也；饥狗盈宫，叹然未见首也。见首与刍，动则不可禁。
　　【悬蹄 巨口】《说文》曰：犬，狗之有悬蹄者也。又曰：狡，少狗也。匈奴有胶犬，巨口而黑身。
　　【逐麋 搏兔】《史记》曰：逐麋之犬不顾兔。范睢说秦昭王曰：“夫以秦而治诸侯，譬如纵韩卢而搏蹇兔也。”
　　【狺狺 崖々】《楚词》曰：猛犬狺狺而迎吠兮，关梁闭而不通。《管子》曰：管仲将死，谓桓公曰：“有吠崖々，旦夕，欲噬我股而不死也，君必去之。”言易牙竖貂必为乱也。
　　【黄耳 白苍】《述异记》曰：陆机少时好猎。在吴，豪客献快犬，名黄耳。机后仕洛，戏语犬曰：“我家绝无书，汝能驰往否？”犬摇尾作声应之。机为书，盛以竹筒，系之犬颈。犬疾走向吴，其作答内竹筒内，仍驰还洛。郭缘生《述征记》曰：古徐国宫人娠而生卵，弃之水滨。有犬名白苍，衔而归。俄而成人，遂为徐嗣君。
　　【梁鲍泉诗】可怜阶下掩，飘浪逐风回；度帘拂罗幌，萦窗落梳台。乍随纤手去，还因插发来；客心屡看此，愁眉敛讵开。
　　【梁何逊《早梅诗》】兔园标物序，惊时即是梅；御霜当露发，映雪拟寒开。枝横却月观，花发凌风台；知应早飘玉，故逐上林来。
　　【庾肩吾诗】窗梅朝始发，庭雪晚初消；折花牵远树，幽丛入细条。垂冰溜玉手，含刺冒春腰；远道终南寄，馨香徒自消。
　　【陈阴鉴《雪梅诗》】春近寒虽转，梅舒雪尚飘；从风还共落，照日不俱销。叶开随足影，花多助重条；今来渐异昨，向晚判胜朝。早知觅不见，真悔著衣单。
　　卷三十 鸟部　　○ 凤第一

　　叙事
　　《孔演图》曰：凤，火精。《毛诗 草虫经》曰：雄曰凤，雌曰皇，其雏为。或曰：凤皇一名，一名。《毛诗疏》曰：凤非梧桐不栖，非竹实不食。《论语摘衰圣》曰：凤有六像，九苞，六像者。一曰头像天，二曰目像日，三曰背像月，四曰翼像风，五曰足像地，六曰尾像纬。九苞者，一曰口包命，二曰心合度，三曰耳听达，四曰舌诎伸，五曰彩色光，六曰冠矩州，七曰距锐钩，八曰音激扬，九曰腹文户。行鸣曰归嬉，止鸣曰提扶，夜鸣曰善哉，晨鸣曰贺世，飞鸣曰郎都。知我唯黄，持竹实来，故子欲居九夷，从凤嬉。（宋均曰：纬，五纬也；度，尺也；州当作采，朱色也；户，所由出入也，应天下和平者也；黄，黄中通理也。凤遇乱则潜居九夷。）许慎《说文》曰：凤，神鸟也。天老曰：凤像，麟前鹿后，蛇颈而鱼尾，龙文龟背，燕颔鸡喙，五色备举。出东方君子之国，翱翔四国之外。过昆仑，饮砥柱，濯羽弱水，暮宿丹宫。见则天下大安宁。字从鸟凡声也。凤飞则群鸟从以万数也。皇甫谧《帝王世纪》曰：黄帝服斋于中宫，坐于玄扈洛上。乃有大鸟，鸡头燕喙，龟颈龙形，麟翼鱼尾，其状如鹤。体备五色，三文成字。首文曰顺德，背文曰信义，膺文曰仁智。不食生虫，不履生草。或止帝之东圆，或巢阿阁。其饮食也，必自歌舞，音如箫笙。《汉书》：元始三年，有凤皇集东海，遣使祠其处。宣帝时，凤皇、神雀、甘露，降集京师。赦天下，凤皇集上林。乃作“凤皇殿”，以答嘉瑞。《任子》曰：凤为羽族之美，麟为毛类之俊；龟龙为介虫之长，便楠为众材之最。是物之贵也。

　　事对
　　【衔图 授玺】《春秋合诚图》曰：黄帝坐玄扈洛水上，与大司马容光等临观。凤皇衔图置帝前，帝再拜受图。宋均注：玄扈，石室名。又曰：尧坐舟中，与太尉舜临观，凤皇负图授尧。图以赤玉为柙，长三尺，广八寸，黄玉捡，白玉绳。封两端，其章曰“天赤帝符玺”五字。
　　【丹穴 紫庭】《山海经》曰：丹穴之山，有鸟名曰凤皇。是鸟自歌自舞，见则天下大安宁。蔡邕《琴操》曰：周成王时，天下化，凤皇来舞于庭。成王乃援琴而歌曰：“凤皇翔兮于紫庭，余何德兮以感灵？”
　　【六德 五象】桓玄《凤皇赋》曰：惟羽族之殊诞，独鸾皇而称杰；邈区宇以超栖，抚朝阳于丹穴。备六德以成文，晖藻翰之郁烈。《韩诗外传》曰：夫唯凤为能究万物，通天地，故得凤像之二，则凤过之；得凤像之三，则凤集之；得凤像之四，则春秋下就之；得凤像之五，则凤没身居之。黄帝曰：于戏允哉，朕何敢与之焉？
　　【十子 五雏】焦赣《易林》曰：凤有十子，同巢共母，欢以相保。又曰：凤生五雏，长于南郭；君子康宁，身荣悦乐。
　　【巢阁 栖桐】《尚书 中候》曰：尧即政七十年，凤皇止庭。伯禹拜曰：黄帝轩辕时凤皇巢阿阁。《诗义疏》曰：凤皇名，非梧桐不栖，非竹实不食。诸说凤类，与此不同。
　　【风翼 云仪】《论语摘衰圣》曰：凤有六像，四曰翼像风。晋陶潜《读山海经诗》曰：灵凤抚云仪，神鸾垂玉音；虽非世上宝，爰得王母心。
　　【金朱 朱冠】陆《邺中记》曰：石季龙皇后在观上，有诏书五色纸，著凤口中。凤既衔诏，侍人放数百丈绯绳，辘轳徊转，凤皇飞下。凤以木作之，五色漆画，朱脚皆用金。晋顾恺之《凤赋》曰：朱冠赫以双翘。
　　【阳精 灵质】《冠子》曰：凤皇鹑火之禽，阳之精也。德能致之，其精毕至。顾恺之《凤赋》曰：灵质其高举。
　　【止帝梧 集王谷】《韩诗外传》曰：黄帝乃服黄衣，带黄绅，戴黄冕，斋于中宫，凤乃蔽日而至。黄帝降于东阶，西向再拜稽首。皇天降祉，不敢不承命。凤乃止帝东园，集帝梧桐，食帝竹实，没身不去。焦赣《易林》曰：神鸟五色，凤皇为王，集于王谷，使君得所。
　　【五彩羽 千金毛】《东观汉记》曰：建武十七年，凤皇至。高八九尺，毛羽五彩。集颍川，群鸟并从，盖地数顷。留十七日乃去。王子年《拾遣记》曰：周昭王以青凤之毛为二裘，一曰燠质，一曰暄肌，常以御寒。至厉王末，犹宝此物。及厉王流于彘，人得而珍之。罪有陷大辟者，以青凤毛赎罪免死，片毛则准千金。

　　赋
　　【唐太宗文皇帝《凤赋》】有一威凤，憩翮朝阳；晨游紫雾，夕饮玄霜。资长风以举翰，戾天衢而远翔；西翥则烟氛色，东飞则日月腾光。化垂鹏于北裔，训群鸟于南荒；弥乱世而方降，膺明时而自彰。幸赖君子，以依以持；引此风云，濯斯尘滓。披蒙翳于叶下，发光华于枝里；仙翰屈而还舒，灵音摧而复起。ツ八极以腾翥，临九天而高峙；庶广德于众禽，非崇利于一己。是以徘徊感德，顾慕怀贤；凭明哲而祸散，托英才而福延。答惠之情弥结，报功之志方宣；非知难而行易，思今后以终前。俾贤德之流庆，毕万叶而芳传。
　　【晋傅咸《凤皇赋》】仰天文以弥观兮，览神象乎太清；伊仪凤之诞育兮，禀朱行之淳精。故能体该众妙，德备五灵。秽维尘之纷浊兮，患俗网之易婴；心眇眇其悠远兮，意飘飘以遐征；翔寥廓以轻举兮，凌清霄而绝形。若乃龙飞九五，时惟大明，阐隆正道，既和且平。感圣化而来仪兮，赞箫韶于九成；随时宜以行藏兮，谅出处之有经；岂以美而贾害兮，固以德而见荣，旷千载而莫睹兮，忽翻尔而来庭。应龙至兮，庶有感于斯诚；而君子之是忽兮，赋微物以申情。虽绮靡之可玩兮，悲志大之所营；敢砥钝于末踪兮，则瓦砾于瑶琼。

　　诗
　　【後汉刘桢《凤皇诗》】凤皇集南岳，俳徊孤竹根；于心存不厌，奋翅腾紫氛。岂不常辛苦，羞与雀同群；何时当来仪，要须圣明君。
　　【陈张正见《赋得威凤栖梧桐诗》】丹山下威凤，来集帝梧中；欲舞春花落，将飞秋叶空。影照龙门水，声入洞庭风；别有将离曲，翻更合丝桐。
　　
　　○ 鹤第二

　　叙事
