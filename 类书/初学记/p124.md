<!-- { "loadSidebar": true } -->
　　《太霄琅书经》曰：人行大道，号曰道士。士者何？理也，事也。身心顺理，唯道是从。从道为士，故称道士。《楼观本记》曰：周穆王尚神仙，因尹真人草制楼观；遂召幽逸之人，置为道士。又曰：平王东迁洛邑，又置道士七人；汉明帝永平五年，置三十七人；晋惠帝度四十九人，给户三百。後魏武帝为九州置坛，又度三十五人；文帝幸雍，谒陈炽法师，置道士五十人。《三洞道科》曰：道士有五：一天真道士，高玄皇人之流也；（《祛惑论》曰：郁华子、广成子、紫府先生、中皇真人、河上丈人亦是也。）二神仙道士，杜冲、尹轨之例也，（《祛惑记》曰：赤松子、鬼谷子、刘叔卿、乐子长、安期先生、王方平、鲁女生亦是也。）三山居道士，许由、巢父之比也，（《祛惑论》曰：王倪、善卷、东园公、里先生亦是也。）四出家道士，宋伦、彭谌之匹也，（《祛惑论》曰：杜冲、彭宗、王探、封君达、王子年、陈宝炽、李顺兴亦是也。）五在家道士，黄琼、铿之伦也。陆法师曰：凡道士，道德为父，神明为母，清净为师，太和为友。大戒三百，以度未兆之祸；威仪二千，以兴自然之神。

　　事对
　　【素券 赤明】《太上丹简墨录经》曰：若受法位，至真一及太一素券之号，可署先生之位。《灵宝五练经》曰：昔赤明天中道士郑仁安，功德未满，死于长桑北戎之阿。玄和先生于此五练生尸之符，郁然而起，为上宫南帝老君。
　　【悟师 无友】《太平经》曰：悟师一人教十弟子，十以教百，百以教千，千以教万。《真诰》曰：李少君口诀云：道士去世，不事王侯，是无君也；块然独立，是无友也。
　　【稷丘 鬼谷】《列仙传》曰：稷丘公者，太山下道士。汉武帝东巡狩，乃冠章甫，衣黄衣，拥琴来迎帝曰：”勿上，必伤指。“帝上，左指折。为丘公立祠。鬼谷事见叙事。
　　【善忍 句曲】《灵宝五练经》曰：昔善忍国有道士，姓现，字信然，师无常。《真诰》曰：秦孝王时，道士周大宾，往句曲山下种五果也。
　　【玄黄 青赤】洞《真隐玄玉晨金华玉经》曰：朱字凤一，明光映轩，上座玄黄，中序天真。老子《立德经》曰：道士有上中下，深于道多者名上座。《龟山无录经》曰：皇上万始先生，秋三月则化形为青赤紫三色之光。
　　【三景 二晖】《太上八素真经》曰：凡遵三景，称三景弟子，已度三人会师友已从传授，得称三景法师。《上清紫晨君经》云：上皇先生紫晨君，盖二晖之胤，结玉晨之精。
　　【贵人 给户】《洞渊经》云：道士贵人悉天上来也。给户事见叙事。
　　【东园公 西门惠】《汉书》曰：东园公、绮里季、夏黄公、里先生，四皓也。见叙事。《汉书》曰：道士西门惠，知王莽之将终，刘氏复为天子。

　　诗
　　【魏知古《玄元观寻李先生不遇诗》】羽客今何在？空寻伊洛间；忽闻归苦县，复想入函关。未作千年别，犹应七日还；神仙不可见，寂寞返蓬山。
　　
　　○ 观第四

　　叙事
　　《太上决疑经》曰：元始天尊在协晨灵观。《诸天内音经》曰：太上观罪福之赐，开死生之门，九灵观主天地大期，洞灵上观主御帝君，紫阳观主云风，北灵观主开八书于空洞，通阳观主得度之人，大灵观主得度升仙人太和真人。《尹轨楼观先师传》曰：周穆王问杜冲，灵宅栖玄，为修观。《道学传》曰：茅山南洞，有崇元观，道士张允之，观前别地为金陵观。女道士王道怜，入龙山自造观宇，名玄曜观。张元始复于茅山南洞，造玄明观。

　　事对
　　【玉虚 金洞】《外国放品经》曰：北方有元洲，地方三千里，无色象形影，唯有玉虚紫馆。《洞玄经》曰：金洞素虚馆，金母太素三元君所居。
　　【紫馆 丹室】《玉皇玄圣记》曰：游龙交驰于紫馆之上。《太洞五经注诀》曰：丹室者，朱火天室馆也。
　　【丛霄 明霞】《洞玄五行经》曰：中黄老君曰：子既知身藏，又当知天地父母之家；五城十二楼，真秘于丛霄之观。《三元经》曰：元始天王于明霞之馆，大霄云户下，教以授三天玉童。
　　【三阴 九灵】《真诰》曰：古英人改容于三阴之馆，童颜于九练之尸。九灵事见叙事。
　　【西华 北灵】《曲素决辞经》曰：高上玉皇辞曰：目即西华馆，意合广寒宫。北灵事见叙事。

　　诗
　　【陈阴铿《游始兴道馆诗》】紫台高不极，青溪千仞余；坛边逢药铫，洞里阅仙书。庭舞经乘鹤，池游被控鱼；稍昏薤叶敛，欲螟槿花疏。徒教斧柯烂，会自不凌虚。

　　诏
　　【后周武帝《立通道观诏》】制诏，至道弘深，混成无际，体包空有，理极幽玄。但歧路既分，流源愈远，淳离朴散，形气斯垂；遂三墨八儒，朱紫交竞，九流七略，异说相胜。
　　
　　○ 佛第五

　　叙事
　　《佛地论》曰：佛者，觉也。觉一切种智，复能开觉有情，如睡梦觉，故名为佛。《普曜经》曰：佛，兜率天降神于西域迦维卫国净梵王宫，摩耶夫人剖右胁而生。时多灵瑞，生而能言。《本相经》曰：年十九，逾城出家学道，勤行精进。禅定六年成道，具三十二相，八十种好。《佛地论》曰：姓释迦，号牟尼佛。後魏《释老志》曰：凡说教，大抵言生生之类，皆因行业有三世识神不灭。凡为善恶，必有报应。渐积胜业，陶冶粗鄙，经无数形，澡练神明，乃致无生而得佛道也。其间阶次心行，等级非一，皆缘浅以至深，藉微而为著，在于积仁顺，蠲嗜欲，羽虚静而成通照也。其始修心，则依佛法僧之三归。又有五诫：去杀、盗、淫、妄言、饮酒，大意与仁义礼智信同。《隋书 经藉志》曰：释迦在世教化四十九年，乃至天龙人鬼并来听法，弟子多有得道证果。后于拘尸那城婆罗双树间，二月十五日入般涅。译言灭度，亦言常乐我净。弟子迦叶追共撰述其教，为十二部。後汉明帝，夜梦金人飞行殿庭，以问于朝，而傅毅以佛对。帝遣使往天竺，得《佛经》及释迦像，自后佛法遍于中夏。

　　事对
　　【离相 断言】《法华经》曰：如来生住于种种之地，所谓解脱相，离相，灭相，终归于空。《维摩经》曰：法无名字，言语断故。
　　【慈室 慧门】《法华经》曰：慈悲为室，柔和忍辱。《为度经》曰：通惠为门，以法为室。
　　【龙步 鸾音】《佛名经》曰：龙步佛。《新经》曰：鸾音佛。
　　【金乘 珠藏】《佛名经》曰：金乘佛。又曰：珠足佛、珠藏佛。
　　【露山 金海】《法华经》曰：甘露山。《佛称扬功德经》曰：火光界金海如来。
　　【宝洲 金界】《佛名经》曰：南无宝洲佛。又曰：金色境界佛。
　　【日月灯 旃檀海】《十方佛名经》曰：三万亿日月灯明佛。《观佛三昧经》曰：五百旃檀海佛。
　　【珠腋 金臂】《观佛三昧经》曰：相佛腋下相中悬生五珠，如摩尼珠，上通佛腋。《十住论》曰：佛臂长过膝，如金关。
　　【字发 轮齿】《十住论》曰：佛发色如墨蜂，中有德字、安字。《僧伽罗刹经》曰：如来齿上有千辐轮相。
　　【七满 八平】《十住论》曰：佛身七处满，谓两手两肩两足及颈。《佛地经》曰：佛表里八处平满，三峰腹齐如等色好。
　　【金精发 珠火眉】《大集经》曰：佛不以恶事加众生，故得发色金精相。《璎珞经》曰：佛眉象珠火。
　　【琉璃咽 珊瑚舌】《三昧经》曰：佛咽喉如琉璃筒。《大智论》曰：佛舌相色如珊瑚。
　　【珠泽毛 金花面】《离垢施女经》曰：贤者阿难以偈叹曰：“白毛眉间生，美泽犹真珠。”《修道经》曰：佛面光如金花。

　　诗
　　【齐王融《诃诘四大门诗》】迅矣百龄，绵兹六人；出没昏疑，兴居爱羽。总总予求，营营尔给；匪德曰归，唯殃斯集。贪人败类，无厌自及；昭回不希，玄墟何泣。
　　【又《在家男女恶门诗》】在磨则磷，玉生虽坚；唯居必徒，岂曰能贤。冰开春日，兰败秋年；天教斯类，及习情迁。命符三牖，生偕十缠；兹焉遂住，忧畏方延。
　　【又《大惭愧门诗》】兰室改蓬心，旌崖变伊草；丹青有必渝，丝素岂常皓。曲辕且绳直，诡木遂雕藻；一篑或成山，百里倦中道。崇汉乃王臣，大楚言元保；勉矣德不孤，至言匪虚造。
　　【又《努力门诗》】豫北二山尚有移，河中一洲亦可为；精诚必至霜尘下，意气所感金石离。有子合掌修名立，时王权发美誉垂；昔来勤心少骞堕，何不努力出忧危。胜幡法鼓萦且击，智师道众纷以驰；有生无我俨既列，无明有我孰能窥。
　　【又《回向门诗》】悠悠九土各异形，扰扰四生非一情；丘车策马殉世业，市文鬻义炫虚名。三墨纷纠殊不会，七儒委郁曾未并；吉凶拘忌及数术，取与离合实纵横。朝日夕月竟何取，投岩赴火空捐生；咄嗟失道尔回驾，沔彼流水趣东瀛。

　　赞
　　【梁沈约《千佛赞》】道有偕适，理无二归；寂照同是，形相俱非。千觉符应，递扣冥机；七尊缅矣，感谢先违。既过已灭，未来无象；一刹靡停，三念齐想。不常不住，非今非曩；贤劫虽辽，修焉如响。栖林籍树，背室违家；前佛后佛，迹同转车。或游坚固，或荫龙华；能达斯旨，可类恒沙。萃萃群圣，均此妙极；先后参差，各随愿力。密迹弘道，数终乃陟；誓睹来运，永传令识。

　　铭
　　【梁沈约《释迦文佛象铭》】积智成明，积因成业。能仁奚感，将吼妙法；驻景上天，降生右胁。始出四门，终超九劫；眇求灵性，旷追玄轸。道虽有门，迹无可朕；物我兼谢，心行同泯。一去后心，百非宁尽；式资理悟，悟以言陈。言不自布；出之者身，有来必应，如泥在钧。应我以形，而余蒙瞽；守慈大夜，焉拔斯苦。仰寻尊灵，法言攸吐，不有仪形，焉谁睹。
　　
　　○ 菩萨第六

　　叙事
