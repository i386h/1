<!-- { "loadSidebar": true } -->
　　【王升之《笏赞》】慎为德要，唯善用光；敬上尊贤，贵不逾常。用制斯器，备对遗忘；因事施礼，升降有章。
　　
　　○ 佩第六

　　叙事
　　《说文》曰：佩，从人凡声也。佩必有巾，从巾。《释名》曰：佩，倍也，言其非一物，有倍贰也。有珠有玉。鱼豢《魏略》曰：有双璜、双珩、琚、冲牙、琨珠为佩者，汉明帝采古文始制。蔡谟《毛诗疑字议》曰：以为佩者，服用之称；佩者，玉器之名。称其服用则字从人，名其器则字从玉。《三礼图》曰：凡玉佩，上有双衡。衡长五寸，博一寸；下有双璜，璜径三寸。冲牙珠，以纳其间；上下为衡，半璧为璜。璜中横以冲牙，以苍珠为。《礼记》曰：天子佩白玉，公侯佩山玄玉，大夫佩水苍玉，世子佩瑜玉，士佩瑜玟。又曰：孔子去鲁，佩象环五寸。（谦不比德，云不事也。象有文理者也，环取可循而无穷。）《盐铁论》曰：子思银佩。《晋宋旧事》曰：太皇太后雀钮白玉佩。《搜神记》曰：元康中，妇人饰五兵佩。《白虎通》曰：所以必有佩者，表意见所能，故修道无穷即佩环，能大道德即佩琨，能决嫌疑即佩。是以见其所佩，即知其能。故农夫亦佩其耒耜，工匠佩其斧，妇人佩其针缕，亦佩玉也。《礼记》又曰：君在佩玉，左结佩，右设佩。居则设佩，朝则结佩，（朝于君亦结左。）齐则纟青结佩而爵毕。（纟青，屈也，结又屈之，思神灵不在事也。爵毕者，齐服玄端。）又曰：古之君子必佩玉，右征角，左宫羽。（玉声所中也，征角在右，事也，民也，可以劳。宫羽在左，君也，物也，宜逸。）趋以采齐，行以肆夏。周旋中规，折还中矩；进则揖之，退则扬之，然后玉锵鸣也。又曰：主佩倚则臣佩垂，主佩垂则臣佩委。

　　事对
　　【珠 象环】并见叙事。
　　【纫兰 连若】《楚词》曰：纫秋兰以为佩。王逸注曰：纫，索也；兰，香草也。秋而芳，所以为佩饰也。又曰：连蕙若以为佩，过鲍肆而失香。
　　【舍 解环】《孔丛子》曰：子产死，郑大夫舍佩，妇女舍珠玉也。刘向《列女传》曰：齐桓公行霸，诸侯朝之，卫独不至。公谋伐卫，卫姬脱簪珥，解环佩，再拜请卫之罪。公悦许诺。
　　【俘商 献楚】《周书》曰：武王俘商，得佩玉亿有八万。《左传》曰：蔡昭侯为两佩如楚，以一佩献昭王。子常欲其一，弗与。三年止之，献于子常，乃得归。
　　【双渠璜 六火玉】董巴《汉舆服志》曰：汉孝明皇帝乃为大佩，冲牙双渠璜，皆以白玉。《汉武帝内传》曰：上元夫人带六出火玉之佩。
　　【遗澧浦 解江滨】《楚辞》曰：捐余兮江中，遗余佩兮澧浦。《列仙传》曰：江滨二女者，不知何许人。步汉江滨，逢郑交甫，挑之，不知神人也。女遂解佩与之，交甫悦，受佩而去。数十步，空怀无佩，女亦不见。

　　启
　　【梁简文帝《谢赐玉佩启》】臣纲言，主衣裘智玮奉宣敕旨：垂赉臣玉佩一具，蓝田丽采，槐水缕文，饰以金阙之珠，制以鲁班之巧，故以裾端照色，影外生光，恩发内府，猥垂沾赐。臣方温谢德，比振惭声，沐浴深慈。欣荷交至，不任云云。
　　【褚彦回《谢赐佩启》】传诏宜敕，赐臣玉佩一具。制懋姬嬴，宝冠荆越，璇瑰镇曜，珩凝华。采贲蓬楹，响闻绳户；佩服载惊，心容交惕。
　　
　　○ 履第七

　　叙事
　　《世本》曰：于则作履。《释名》曰：履，礼也，饰足以为礼。亦曰：履，拘也，所以拘于足也。齐人谓草履曰不借，言贱易有，宜各自蓄，不假借也。《说文》曰：ヒ，小儿履也。（又，草履。）《贾子》曰：天子黑方履，诸侯素方履，大夫素圈履。《晋令履》曰：士卒百工履，色无过绿青白；奴婢履，色无过纯青；古绘卖者一足著白履，一足著黑履。《盐铁论》曰：古者庶人粗草履，今富者韦沓丝履。

　　事对
　　【履霜 行雪】《毛诗》曰：大东小东，杼轴其空；纠纠葛屦，可以履霜。《史记》曰：东郭先生待诏公车，贫困饥寒，衣敝不完。行雪中，履有上无下，足尽践地，道中人笑之。
　　【养体 饰足】《孙卿子》曰：粗丝之履，可以养体也。饰足事见叙事。
　　【跪迁 坐取】《礼记》曰：向长者而履，跪而迁履，俯而纳履。又曰：君子之饮酒，三爵而退，则坐取履，隐避而后履。
　　【纳丹豹 缀朱】王子年《拾遗记》曰：穆王起春霄之宫，西王母来焉，纳丹豹文履。刘桢《鲁都赋》曰：纤纤丝履，灿烂鲜新；表以文綦，缀以朱。
　　【仲子织 啸父补】皇甫谧《高士传》曰：陈仲，字子终，齐人。适楚，楚王欲以为相。妻曰：“子织履以为食，恬淡而无为，乐在其中矣。”乃谢使者。《列仙传》曰：啸父，冀州人，在曲周市中补履。数十年，奇其不老。
　　【文公堕 昭王决】《韩子》曰：晋文公与楚人战，至凤皇之陵，系履堕，因自结之。《贾谊子》曰：昔楚昭王与吴人战，楚军走而履决，失之。行三十步，复旋取。左右问曰：“何惜是一履乎？”王曰：“楚国虽贫，岂爱一履哉？思与偕出弗与反也。”

　　诗
　　【后梁宣帝《咏履诗》】双见应声宣，并飞时表异；处卑弥更妍，常安岂悲坠。

　　铭
　　【傅玄《履铭》】戒之哉，念履正无邪。正者吉之路，邪者凶之征。
　　【後汉李尤《文履铭》】乃制兹履，文质武斌；允显明哲，卑以牧身。步此堤道，绝彼埃尘。
　　
　　○ 裘第八

　　叙事
　　《说文》曰：裘，皮衣也。《白虎通》曰：所以佐女工助温也。古者缁衣羔裘，黄衣狐裘，禽兽众多，独以狐羔，取其轻暖。因狐死首丘，明君子不忘本也；羔取其跪乳，逊顺也。《礼记》曰：孟冬之月，天子始裘。《周官》曰：司裘为太裘，以供王祀天之服。（羔裘也。）仲秋献良裘，乃行羽物；（郑玄注：黼裘也，行羽物，飞鸟赐群吏。）季秋献功裘，以待班赐。（狐青は裘之属。鸠化为鹰，故于此时为赐。）《五经要义》曰：诸侯黼裘以誓田，杂羔狐为黼文也。《礼记》曰：狐白裘，锦衣以裼之。君子狐青裘、豹袖，玄绡衣以裼之；は裘、青犴袖，绞衣以裼之；（犴，胡犬也；绞，苍黄之色。）羔裘豹饰，缁衣以裼之；狐裘，黄衣以裼之；锦衣狐裘，诸侯之服也。犬羊之裘不裼，（庶人无文饰。）裘之裼也，见美也。《五经要义》曰：古者著裘于内，而以缯衣覆之，乃加以朝服。会之时，袒其朝服见裘里，覆衣谓之裼；裼之言露，可见之辞，所以示美呈好而为饰。加以朝服谓之袭，袒谓之裼。大裘不覆，反本取其质也。《毛诗》曰：公子狐狸裘，舟人熊罴裘。《晋令》曰：山鹿白犭内游毛、狐白、貂领黄、貂班白、<鼠军>子渠搜裘，皆禁物。

　　事对
　　【狐掖 雉头】王褒《四子论》曰：千斤之裘，非一狐之掖。《晋咸宁起居注》曰：大司马程据上雉头裘一领。诏曰：据此裘非常衣服，消费功用，宜于殿前烧之。
　　【黑貂 青凤】《战国策》曰：苏秦说李兑。兑送秦黑貂之裘，黄金百镒。王子年《拾遗记》曰：周昭王以青凤之毛为二裘，一曰燠质，一曰暄肌。常以御寒也。
　　【素锦 紫绨】《礼记》郑玄注曰：君衣狐白毛之裘，则以素锦为衣覆之，可使裼也。《西京杂记》曰：庆安年十五，为成帝侍郎，善鼓琴。赵后悦之，白上，得出入御内，绝见爱幸。常著紫绨裘，与后同居。
　　【鹄氅 凤毛】刘义庆《世说》曰：谢万与安诣简文，著白纶巾鹄氅见，共谈。凤毛事见青凤注。
　　【豹 羔袖】《管子》曰：武王为侈靡，令曰：豹豹裘，方得入庙，故豹皮百金。功臣之家，裘千钟而未得一豹皮。《左传》曰：齐以来阝寄卫侯，右宰谷从而逃归。卫人将杀之，谷辞之曰：“余不悦初矣，余狐裘而羔袖。”乃赦之。杜预注曰：狐裘羔袖，言一身尽善，唯少有恶。喻己虽从出，其罪不多。
　　【 狐貉】《西京杂记》曰：司马相如与卓文君还成都，居贫愁懑，以所服裘就市鬻酒，与文君为欢。《论语》曰：缁衣羔裘，素衣裘，黄衣狐裘；亵裘长，短右袂，必有寝衣。长一身有半，狐貉之厚以居。
　　【青<豸干> 玄狐】青<豸干>事见叙事。黄帝《出军决》曰：黄帝伐蚩尤，未克。西王母遣人被玄狐之裘，以符授之。
　　【三英 千镒】郭璞《毛诗拾遗》曰：羔裘晏兮，三英粲兮。《毛诗注》曰：三英，三德也。英谓古者以素丝英饰裘，即上素丝五纟它也。《墨子》曰：江河之水非一源，千镒之裘非一狐白。
　　【玄华 翠云】玄华具下谢庄表中，宋玉《风赋》曰：主人之女，翳承日之华，被翠云之裘。
　　【狐青 白】狐青见叙事。《魏志》曰：夫余国人如狐狸白黑貂之裘也。
　　【吉光 粹白】方朔《十洲记》：汉武帝天汉三年，西国王献吉光毛裘。色黄，盖神马之类，入水不沉，入火不焦。《吕氏春秋》曰：天下无粹白之狐，而有粹白之裘，取诸众白。

　　启
　　【梁简文帝《谢东宫赐裘启》】纲启，蒙赉豹裘一领。降斯止诲，垂兹信服；物华雉毳，名高燕羽。纲才惭齐相，受白狐之饰；德谢汉蕃，均黑豹之赐。地卷朔风，庭流花雪，故以裾生惠气，袖起阳春。荷泽知惭，瞻恩兴恋，不任下情。谨启事谢闻，谨启。

　　表
　　【宋谢庄《谢赐貂裘表》】臣庄言：主衣黄达宣敕赐臣貂裘，匦发衽开，玄华有曜，靡毫柔毳，黯鉴自凝，固以采越缀，光逾缉燕，臣闻笑不忘。韩裳勿假，绩以昭庸，楚纩爰建。臣欢忭自歌，而同委衾之泽；勤劬未报，而叨解裘之宠。空荷荣施，徒贲微躯；承殊恩必识，服以沦生；铭悦之情，罔知所置。臣受假无由躬拜，谨遣表。
　　
　　○ 衫第九

　　叙事
　　刘熙《释名》曰：衫，芟也，衣无袖端也。扬雄《方言》曰：陈魏宋楚之间谓之，或谓之单襦。《晋东宫旧事》曰：太子纳妃，有白白纱白绢衫，并紫结缨。《魏文帝列传》曰：吴选曹令史刘卓病荒，梦见一人以白越单衫与之，言曰：“汝著衫污，火烧便洁也。”卓觉，果有衫在侧，污辄火浣之。刘敬叔《异苑》曰：毋丘俭征沃沮，使王倾穷其东界。父老云：“曾有破船从汉海流，得布衫，身如中人，但两袖顿长三丈。”

　　事对
　　【白纱 降纳】车灌《晋修复山陵故事》曰：梓宫衣物，练单衫五领，练复衫五领，白纱衫六领，白纱衫五领，《宋起居注》曰：太始二年，御史中丞羊希奏：山阴令谢沈，亲忧未除，常着青绛纳两裆衫。请免沈前所居官也。
