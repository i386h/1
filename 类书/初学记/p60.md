<!-- { "loadSidebar": true } -->
　【又《司徒箴》】天鉴在下，仁德是兴；乃立司徒，乱兹黎蒸。茫茫庶域，率土祁祁。民具尔瞻，四方是维；乾乾夕惕，靡怠靡违。敬敷五教，九德咸事。啬人用章，黔氓是富；无曰尔悖，忘于尔辅。无曰余圣，以忽执政；匪用其良，乃荒厥命。庶绩不怡，疚于尔禄；丰有折肱，而鼎覆其饣束。书歌股肱，诗刺南山；尹氏不堪，国度斯愆；徒臣司农，敢告执藩。
　【又《司空箴》】善彼坤灵，侔天作则；分制五服，画为万国。乃立地官，空惟是职。茫茫九州，都鄙盈区；网以群牧，缀以方侯。列列隽，翼翼王臣；臣当其官，官宜其人。九一之政，七赋以均。昔在季叶，班禄遗贤；掊克充朝，而象恭滔天。匪人斯力，匪政斯敕；流货宠，而苞苴是鬻。王路斯芜，孰不倾覆。空臣司土，敢告在侧。
　章
　【宋谢庄《北中郎谢兼司徒章》】臣闻：燮理阴阳，寅亮天地；不惟其官。无人则缺。司徒掌敷五典，职扰兆人，岂悟乾灵罔匮，光渥方阐。不次之任，殊绝藩岳，岂可权尸三事，假备六符，惭震周回，顾步交悸。
　碑
　【後汉蔡邕《杨太尉碑铭》】天监有汉，诞生元辅；代作三事，勋在王府。乃及尹公，克光前矩；悉心毕力，胤其祖武。化洽群生，泽浃区宇。
　墓志
　【沈约《齐太尉文宪王公墓志铭》】德备九官，功包十乱；帝图必举，王猷偕焕。斯谓国桢，是惟民干；翱翔礼园，优游文馆。秘义烟涵，瑰辞雨散；揆路扬辉，台庭改观。方翊升平，燮兹天纲；福履每愆，降年多爽。微言永谢，庶寮谁仰。
○ 尚书令第三
叙事
　尚书，秦置也。（《尚书》曰：龙命汝作纳言。《诗》云：仲山甫出纳王命，王之喉舌，并尚书之任也。周官有司会。郑玄注：若今尚书耳。《天文志》：斗魁六星曰文昌宫。荀绰云：尚书是谓文昌天府也。萧望之云：尚书，百官之本。後汉李固上书云：国家有尚书，犹天有北斗。主为喉舌，斟酌元气。）《汉官》云：初，秦代少府，遣吏四人在殿中，主发书，故号尚书，尚犹主也。汉因秦置之。（汉犹隶少府。魏晋以后，政归台阁，则不复隶矣。）故尚书为中台，谒者为外台，御史为宪台，谓之三台。《齐职仪》云：魏晋宋齐并曰尚书台。《五代史志》云：梁、陈、後魏、北齐、隋则曰尚书省。唐龙朔二年，更名中台；咸亨初复为尚书省。光宅初，更名文昌台；长安初，又为中台。神龙初，并复旧为尚书省。案：尚书令，秦官，汉因之。《汉官》云：汉初并用士人为尚书令，秩二千石。（至汉武帝，别置谒者令，用宦者，遂省尚书官。成帝罢中书官，更以士人为尚书令，而至为台主。主赞奏，典纲纪。）又，东汉与司隶校尉、御史中丞皆专席坐，京师号曰三独坐也。《晋公卿礼秩》云：尚书令拜则册命，薨则于朝堂发哀。《五代史 百官志》云：尚书令，至梁加秩中二千石。（《汉官》云：尚书令秩千石，公为之，增至二千石。秦汉秩有中二千石，真二千石，凡四等。比二千石，月得粟百石；二千石，月得粟百二十石；真二千石，月得粟百五十石。其下三等，虽号二千石，其数实不至也。唯中二千石，月得粟百八十石，率一岁得二千一百六十石。中犹满也，言其满二千石。然则古三石唯今一石耳。）至陈，加品至第一，其后并因之而不改。（自魏已来，尚书令品并第三。）
　事对
　【中台 上省】中台见叙事。《十洲记》曰：崇礼门在东掖门内路西，即尚书上省。崇礼门东建礼门内，即尚书令下舍之门。
　【天府 仙台】荀绰《晋百官表注》曰：尚书为文昌天府。司马彪《续汉官志》云：尚书省在神仙门内。王筠《和刘尚书诗》曰：客馆动秋光，仙台起寒雾。
　【天阁 礼闱】宋元嘉《起居注》曰：尚书左丞袁启：领曹郎中荀万秋，每设事缘私游。肆其所之，岂可复参列士林，编名天阁。请免万秋所居官。李充《怀愁赋》曰：在中秋之遥夜兮，直崇礼之禁闱。
　【天台 画省】傅玄《答卞壶诗序》曰：尚书左丞，弹八座以下，居万事之会。斯乃皇朝之司直，天台之管辖。蔡质《汉官典职》曰：尚书奏事于明光殿，省中画古烈士，重行书赞。
　【司会 文昌】《周礼》：天官，司会之职。郑玄注曰：会，大计也；司会主天下之大计，计官之长，若今之尚书矣。文昌事见天府注中。
　【出纳诏命 通掌图书】《汉官解志》曰：尚书出纳诏命，齐众喉舌。司马彪《续汉书》曰：成帝建始四年，罢中书官，初置尚书员五人。一人为仆射，分为四曹，通掌图书秘记章奏，各有曹任。已上总载尚书都省。
　【八座 三独】《续汉书》曰：光武帝分增三公曹及二曹。其一曹主岁终书课诸州郡事；改常侍曹为吏曹，主选举祠祀；民曹主缮功作盐池苑囿；客曹主护驾羌胡朝贺；二千石曹主辞讼中都宫主水火盗贼。与三公为六曹，并令仆二人，谓之八座。三独见叙事。
　【专席 回车】应劭《汉官》曰：尚书令、秦官，铜印墨绶。司隶校尉、御史中丞、尚书令皆专席坐，京师号曰三独坐，言其尊重。魏文帝尝幸至尚书门。尚书令陈矫跪问陛下欲何之，帝曰：“欲案行文书耳。”矫曰：“此臣职分，非陛下所宜临也。”帝听回车而返。《汉官》云：尚书官出，百官寮皆回车避也。
　【黑轺 绛服】徐广《车服仪制》曰：尚书令，轺车黑耳后户。《齐职仪》曰：尚书令品第三，秩千石；绛朝服，佩水苍玉。
　【方峻 博朗】《续汉书》曰：陈蕃性方峻，徵为尚书令。《晋中兴书》曰：刁协迁尚书令。诏曰：“尚书令协，抗志高亮，才鉴博朗，朕甚嘉之。”
　【在位肃 举朝惮】张《汉记》曰：左雄为尚书令，限年四十九试经，然后举孝廉，故雄为令。在位者各自肃。《晋中兴书》曰：卞壶为尚书令，司徒王导称疾不朝。壶奏导专任无敬，事寝不行，举朝惮壶。
　【纳言帻 进贤冠】荀绰《晋百官表注》曰：尚书令铜印墨绶，五时朝服纳言帻。又曰：尚书令进贤两梁冠，佩水苍玉。
　【黑耳车 彤管珥】徐广《车服仪制》曰：尚书令轺车黑耳后户。应璩《新诗》曰：彤管珥纳言，貂表武弁。
　【明习故事 识了旧典】《东观汉记》曰：樊淮，字幼清，为尚书令。《明汉家故事》：熊远启曰：“伏见吏部以太尉荀组为尚书令，领豫州，组朝之素望，识了旧典，不应处外。”
　文
　【陈后主《授江总尚书令册文》】夫文昌政本，司会化经；韦彪谓之枢机，李固方之斗极。况其五曹斯综，百揆是谐，同冢宰之司，专台阁之任，惟尔道业栗峻，宇量弘深。胜范清规，风流以为准的；儒宗学府，衣冠以为领袖。故能师长六官，具瞻允塞，明府八座，仪形载远，其端朝握揆，朕所望焉，往钦哉。懋建尔徽猷，亮采我邦国，可不慎欤。
　箴
　【晋张华《尚书令箴》】明明先王，开国承家；作制垂宪，仰观列曜。俯令百官，政用罔僭。昔舜纳大麓，七政以齐；内成外平，而风雨不迷。山甫翼周，靡刚靡柔；补我衮职，阐我王猷。王猷允塞，而四海咸休。虽曰圣明，必赖良材；无曰我智，官不任能。发言如丝，其出成纶；王季道，天网纵替。既无老成，改旧法制；法制不修，不长厥裔。尚臣司台，敢言侍卫。
　启
　【隋江总《除尚书令断表后启》】司会化本，冢宰朝端，绅所属，仪形攸在，皇世以来，无人则缺。陛下将备厥职，用穆臣僚，不容始自庸菲，以ん物议。当今藩翰至戚，不无其人；廊庙重臣，亦有其器。伏愿慎俞往之则，阐平章之道。公心布款，有理存焉。
○ 仆射第四
叙事
　仆射，秦官，仆主也。古者重武，故官曹之长，主领其属而习于射事也。（《汉书 百官表》曰：自侍中、尚书、博士郎、军屯吏、马宰、永巷，皆有仆射，随所领之事以为号。若尚书，则名曰尚书仆射。）汉因秦，本置一人。至献帝，以执金吾营劭为尚书左仆射，分置左右，盖始于此。秦汉秩六百石，公为之，增至二千石。至梁，加秩中二千石。自魏以来品第三；至陈，加品第二。自魏晋以来，省置无恒，置二则左右仆射；或不两置，曰尚书仆射。自东晋以来，祠部尚书多不置，以右仆射主之。若左右仆射并缺，则置尚书仆射，以掌主左事；置祠部尚书，以掌右事。然则尚书仆射与祠部尚书，不恒置矣。（已上出《齐职仪》及《五代史官志》。）唐龙朔二年改左右仆射曰左右匡政，咸亨初复旧。光宅初改为左右相，神龙初复旧。开元初又改曰左右丞相。
　事对
　【苍玉 皂】《晋百官表注》曰：仆射一人，铜印墨绶。五时朝服纳言帻，进贤冠，佩水苍玉。官品第三，俸月四十五石。《东观汉记》曰：鲍永，字君长，拜仆射，行将军事，将兵安集河东。永好文德，虽行将军，常皂，路称鲍尚书兵。
　【排阖 曳履】《钟离意别传》曰：意为尚书仆射，其年匈奴来降，诏赐缣三百疋。尚书侍郎暨酆受诏，误以三千疋赐匈奴。诏大怒，鞭酆欲死，意独排省阖入谏。明帝以合大义，恚损怒消。帝谓意曰：“非钟离尚书，几误降威于此郎。”《汉书》曰：郑崇，字子游，为尚书仆射。数求见谏争，上初纳用之。每见曳革履，上笑曰：“我识郑尚书履声。”
　【清恪 忠允】《先贤传》曰：毛，字孝先，为尚书仆射，在官清恪。《晋起居注》曰：尚书高阳王，忠允善政，以为右仆射。
　【摄百揆 副端右】谢灵运《晋书》曰：古者重武事，贵射御。取其捷御如仆，各置一人，尚书六人，谓之八座。参摄百揆，出纳王命，古元凯之任也。何法盛《晋中兴书》曰：顾和为尚书仆射，以母老固辞。诏敕谕特听暮出朝还，其优遇如是。寻朝议以临端右之副，不宜处于外，更加银青光禄大夫。
　【协宣庶绩 总统留事】《晋起居注》曰：太康元年诏云：尚书旧置左右仆射，所以恢演政典，协宣庶绩。《魏志》曰：桓范荐徐宣为仆射，后加侍中光禄大夫。车驾幸许昌，总统留事。帝还，主者奏呈文书，诏曰：“吾省与仆射何异？”竟不视。
　【国之司直 官之师长】《魏志》曰：毛，字孝先，为尚书仆射。时太子未定立，临淄王植有宠。谏曰：“近袁绍以嫡庶不分，覆宗灭国，废立大事，非所宜闻。”会起更衣，太祖谓曰：“国之司直，我之周昌。”又曰：文帝时欲以贾诩为仆射，曰：“尚书仆射，官之师长，天下所望。诩名素不重，非所以服人。”
