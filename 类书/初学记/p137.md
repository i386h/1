<!-- { "loadSidebar": true } -->
　　【苍隼 青雀】苍隼见叙事。王隐《晋书》曰：陶侃击蜀贼王真，真拘得侃青雀舟。
　　【五楼 三翼】《吴志》曰：曹公出濡须，孙权使董袭督五楼船住濡须口。《越绝书》曰：越为大翼、小翼、中翼为船军战。
　　【云母 海同】云母见叙事。周迁《舆服杂事》曰：其人欲轻行，则乘海同，合木船也。
　　【锦维 绋系】《吴书》曰：甘宁住止，常以缯锦维舟。去辄割弃，以示奢侈。《毛诗》曰：泛泛杨舟，绋缡维之。《尔雅》曰：绋，纟率也；缡，绥也。注：绋，大索也；绥，系也。
　　【鹦鹉 鸲鹆】《蜀王本记》曰：蜀王有鹦鹉舟。周迁《舆服杂事》曰：远国朝贡，越海则有大船，一名鸲鹆，合木为槽。

　　赋
　　【西晋枣据《船赋》】伊河海之深广兮，嗟绵邈而无垠；彼限隔而靡睹兮，此由兹而莫闻；虽后土之同载兮，实殊代而乖分。嘉圣王之神化兮，理通微而达幽；悼生民之隔塞兮，愍王教之不周。立成器以被用兮，因垂象以造舟；济凌波之绝轨兮，越巨川之玄流。水无深而不渡兮，路无广而不由；运重固之滞质，虽载沉而载浮。飘燕鼎于吴会，转金石于洪涛；溯无涯之浩浩，不抑进而辍留。登杨侯之激浦兮，方凤翔而龙游；虽滔天而横厉，长抱乐而无忧。乘流则逝，遇抵而停，受命若响，唯时而征。不辞劳而恶动，不偷安而自宁；不贪财以徇功，不爱力而欲轻。丰俭随乎质量，所胜任乎本形；虽不乘而常浮，虽涉险而必正。周游曲折，动与时并，博载善施，心无所营。囊括品物，受辱含荣。唯载涉之所欲，混贵贱于一门；包涵通于道德，普纳比乎乾坤。感斯用之却广，信人道之所存。

　　诗
　　【陈张正见《赋得雪映夜舟诗》】黄云迷鸟路，白雪下凫舟；分沙映冰浦，照鹤聚寒流。樯风吹影落，缆锦杂花浮；船梁若是桂，翻如月照秋。
　　【梁王筠《赋咏轻利舟诗》】君侯饰轻利，摇荡迈飞云；凌波漾彩，泛水涣蛟文。电流已光绝，鸟逝复超群；倏忽方千里，恋兹岐路分。
　　【梁元帝《船名诗》】天际浮□飞，三翼自相追；池边白鹄舞，林深青雀归。松涧流星影，桂窗斜月晖；思此无情极，高楼泪染衣。

　　铭
　　【後汉李尤《舟楫铭》】舟楫之利，譬犹舆马；辇重历远，以济天下。相风视波，穷究川野；安审惧慎，终无不可。

　　赞
　　【王叔元《舟赞》】致远任重，各因所由；陆则骋车，水惟用舟。弱楫轻棹，利涉济求；缅彼渔父，鼓清讴。
　　【谢灵运《侍泛舟赞》】泛尽兮游兰池，渚相委兮石参差；日隐云兮月照林，风辽泠兮水涟漪。
　　
　　○ 车第十二

　　叙事
　　谯周《古史考》曰：黄帝作车，少昊时略加牛，禹时奚仲驾马。《周礼》曰：玉辂，锡樊缨，十有再就。建太常十有二，ヵ以祀。（玉在马曰辂。锡，锡马当面卢，刻金为之，所谓镂锡也。樊，谓今马大带也。此樊缨皆五色，采饰之。十有二，就太常九旗画日月者。）金辂，钩樊缨；九就，建大以宾，同姓以封。象辂，朱樊缨；七就，建大赤以朝，异姓以封。革辂，龙勒条缨，五就，建大白以即戎，以封四卫。木辂，前樊鹄缨，建大麾以田，以封藩国。沈约《宋书》曰：汉制，乘舆，金根安车立车，轮皆朱斑，黑毂两辖，飞ぎ。以金薄缪龙舆倚较，灵文画幡，文兽伏轼，龙首衔轭，鸾雀立衡，灵文画辕，翠羽盖黄里，所谓黄屋也；金华施，末建旆旗，十二ヵ也；画日月升龙，驾六黑马，又加牦牛尾，大如斗，置左马轭上，所谓左纛也；其五色立车，五色安车，亦皆如之。太皇太后皇后法驾，乘重翟羽盖金根车，加青交辂、青帷裳，云灵画辕，黄金涂五采。皇太子、皇子皆安车，朱斑轮，倚兽伏鹿轼，旅旗九ヵ，画降龙。皇孙乘绿车。

　　事对
　　【游环 副辖】《毛诗》曰：游环胁驱，阴引沃续。刘熙《释名》云：游环在服马背上，参马之外，辔贯之，游移前却无常处。蔡邕《独断》曰：乘舆之车，皆副辖者，施辖于外，乃复设辖者也。
　　【周舆 殷辂】《周礼》云：有虞氏尚陶，夏后氏尚匠，殷尚梓，周尚舆。殷辂见《论语》。
　　【朱兰 紫盖】司马彪《续汉书 舆服志》曰：小使车者，兰舆皆朱赤毂，白盖赤帷。从驺骑四十人，皆追捕考案有所敕取者之所乘也。魏收《後魏书》曰：安车，紫盖朱里，与公侯同。子男皂盖青里。
　　【步舆 卧辇】张敞《晋东宫旧事》曰：太子有步舆一。《邺中记》曰：石季龙皇后出嵩，乘辂辇。或朱漆卧辇，以云母代纱，内外四望，皆通彻也。
　　【青牛 白鹿】《关令内传》曰：尹尝登楼四望，见东极有紫气西迈。喜曰：“应有圣人经过京邑。”果见老君乘青牛车来。葛洪《神仙传》曰：沈义学道于蜀中，与妻共载，道逢白鹿车一乘。
　　【一器 六材】《周礼》曰：一器而工聚者车为多。司马彪《续汉书 舆服志》曰：奚仲为车正，具物以时，六材皆良。
　　【珠轮 铜较】华核《马赋》曰：“鞍缉裘，珠轮玉光。”许慎《说文》曰：较，车骑上曲铜钩。
　　【皮轩 革辂】《汉官解诂》曰：太仆厩府，皮轩鸾旗。胡广曰：“马有厩，车有府。”皮轩，以虎皮为轩。《周礼》郑玄注曰：革辂，免之以革而漆之。
　　【法阴阳 象日月】李尤《小车铭》曰：圆盖象天，方舆则地；轮法阴阳，动不相离。《周礼》曰：轮辐三十，象日月也。
　　【黄金车 碧玉辇】《吴志》曰：初平中，童谣曰：“黄金车，班兰耳，阖阊门，出天子。”王子年《拾遗记》曰：周穆王驭黄金碧玉之辇，从朝及暮，而穷宇宙之内遍焉。
　　【三寸辖 四尺】《淮南子》曰：夫车之所能转千里者，以其要在三寸辖。《周礼》：度，国马之，深四尺有七寸。田马之深四尺。
　　【三云辇 七香车】《真人王君内传》曰：神人乘三云之辇。魏武帝《与杨彪书》曰：今赠足下画轮四望通七香车二乘。
　　【轮重牙 辕两尾】董巴《舆服志》曰：乘舆金根车，五乘，轮皆朱班，重牙贰毂。张揖《埤苍》曰：轻车辕两尾。
　　【玳瑁厢 茱萸辋】周迁《舆服杂事》曰：五辂，两箱之后，皆用玳瑁翅。注曰：，大鸟名，其羽关纤利，故车箱象之。石崇奴券曰：作车，当取大良白槐之辐，茱萸之辋。

　　赋
　　【后梁甄玄《成车赋》】铸金磨玉之丽，凝土剡木之奇；体众术而特妙，未若作车而载驰。尔其车也，名称合于星辰，圆方象乎天地。夏言以庸之服，周曰聚焉之器；制度不以陋移，规矩不以饰异。古今贵其同轨，华夷获其兼利。尔其利也，天子以郊祀田伐，诸侯以朝聘会盟，庶人以商农工贾，夷狄以致蓄迁生。尔其作也，均轻重而攻材，正阴阳而斫木，既中正而合剖，亦面势而审曲；候离娄之督绳，须公输而削墨，布骸服之有定，施爪牙之不忒。既涉用于牛马，亦受名于羊鹿。尔其容也，侔盖树之独立，似高云之出，独映水也。如舞鸾之对镜，众行陆也，若翔鸿之赴远，听长响之辚辚，望遥仪之婉婉，信有美兮宜比兴，徒欲貌兮不能辨。及其驾也，坚珊瑚之驻，引绝群之骇，既丝引之萦头，亦铜钩而莹角；始向轭而龙转，就入辕而兽跃；或鼽<鼻>而鸣鼻，或参差而动脚。咆哮歇转，郁快陨阁，见轮阴之翻乱，视带影之飞泊。及其乘也，或方夏虐暑，炎气烈，浮动以来风，轻纱飞而去热，纤埃著而即坠，烦气冲而受歇；或固阴Ё寒，祁严凛厉，复帷下而前屏，重と垂而后蔽，霜露侵而靡及，风飚激而不戾；或油□雨霈，中逵半恢，宏宇宙而雷奔，杼轴割而去衍，被洪流染而自落，散水湔而不沾云。

　　诗
　　【梁孝元帝《车名诗》】长墟带江转，连甍映日分；佳人坐椒屋，接膝对兰薰。绕砌萦流水，边梁图画云；锦色悬殊众，衣香遥出群。日暮轻帷下，黄金妄赠君。

　　铭
　　【後汉马衍《车铭》】乘车心护轮，治国必爱民；车无轮安处，国无民谁与。
　　【後汉崔る《车右铭》】择御卜右，采德用良；询纳耆老，于我是匡。惟贤是师，惟道是式；箴阙旋贲，内顾自敕。匪望其度，匪愆其则；越戒敦俭，礼以华国。
　　【後汉李尤《小车铭》】圆盖象天，方舆则地轮。法阴，阳动不相离。合之兼嘘，疏达开通；两辎鄣邪，尊卑是从。︷儿之用，信义所同。
　　
　　○ 灯第十三

　　叙事
　　吕静《韵集》曰：灯，无足曰灯，有足曰锭。《西京杂记》曰：汉高祖入咸阳宫，秦有青玉五枝灯，高七尺五寸。下作蟠螭，口衔灯，然则鳞甲皆动，焕炳若列星盈盈焉。又曰：长安巧工丁谖作恒满灯，九龙五凤，杂以芙蓉连藕之奇。王朗《秦故事》曰：百华灯树，正月朔朝贺，殿下设于三阶之间。端门外设三尺、五尺灯，月照星明，虽夜犹昼。张敞《东宫旧事》曰：太子有铜驼头灯、铜倚灯。纳妃，有金涂四尺长灯，银涂二尺连盘短灯。《拾遗记》曰：海人乘霞舟，以雕囊盛数升龙膏，献燕昭王。王坐通云之堂，（亦曰通霞台。）然龙膏为灯火，色曜百里，烟色如丹。《洞冥记》曰：汉武帝然芳苡灯于阁上，光色紫。有白凤黑冠，黑龙足，来戏于阁。又曰：丹豹髓，白凤膏，磨青锡为屑，以淳苏油和之，照于神坛。夜暴雨，火光不灭。以麟须拂拂霜蛾赴灯者，芳苡草出奔卢国，霜蛾如蜂。《淮南子 万毕术》曰：取亢脂为灯，置水中，即见诸物。

　　事对
　　【豹髓 龙膏】并见叙事。
　　【驼头 凤脑】驼头见叙事。《拾遗记》曰：周穆王设常生之灯以自照，烈蟠龙膏之烛，遍于宫内。行有凤脑之灯，水荷以盖其上。
　　【芳苡 兰膏】芳苡见叙事。《楚辞》曰：娱酒不废沉日夜，兰膏明烛华铜错。
　　【铜倚 玉枝】并见叙事。
　　【葛笼 荷盖】沈约《宋书》曰：高祖清简寡欲，床头有土障，壁上有葛灯笼。荷盖见凤脑注。
　　【百枝 九光】傅玄《朝会赋》曰：华灯若乎火树，炽百枝之煌煌。《汉武帝内传》曰：西王母遣使谓帝曰：“七月七日，我当暂来。”帝至日扫除宫内，然九光之灯。
　　【亢脂 凤膏】并见叙事。
　　【恒满 常生】并见前。

　　赋
