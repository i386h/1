<!-- { "loadSidebar": true } -->
　岭南道者，禹贡扬州之南境。其地皆粤之分，（《地理志》云：今苍梧、蔚林、合浦、交趾、九真、日本、南海皆粤分。）自岭而南至海，尽其地。（广州故南海郡，秦末南海尉赵佗王有其地。）
　事对
　【蒲涧 兰湖】《南越志》曰：熙安县东北有昌蒲涧。咸安中，姚成甫尝涧侧遇一丈夫，曰：“此昌蒲，安期先生所饵，可以忘老。”又曰：番禺北有芝兰湖，并注西海。
　【贪泉 浈水】《晋中兴书》曰：旧云往广州饮贪泉，失廉洁之性。吴隐之为刺史，自酌贪泉饮之，题石门为诗曰：石门有贪泉，一饮怀千金；试使夷齐饮，终当不易心。《汉书》曰：楼船将军杨仆出豫章，下浈水。
　【二山 八桂】《南越志》曰：番禺县有番禺二山，因以为名。《山海经》曰：桂林有八树，在番禺东。已上广州。
　【潮穴 泉山】《潮州记》曰：斯溪西通淮水，其穴若井。或枯涸弥年，或一日十盈十竭，若潮水焉。又曰：泉山有峭壁高竦，连阜湎属，石泉悬注，瀑布飞流。已上连州。
　【钱石 玉山】《湘州记》曰：曲江县东有泉石山，其状四方若台榭。其南有石，三面壁峭。其上有钱，故谓之钱石。又曰：曲江县东有玉山，卉木滋茂，泉石澄涧。相传云昔有人采玉处。
　【石台 银瓮】《始兴记》曰：劳口东岸有石，四方而高，可百余仞，其状若台。又曰：林水源出磐石上。罗列十瓮，皆盖以青盆，中悉银钅并。有人遇之，得开观而不可取。取辄失路，迷闷欲死。已上韶州。
　【龙川 牛岭】《汉书》曰：龙川县属南海郡。《南越志》曰：罗浮山有石楼，右带牛岭山，左据龙尾。已上循州。
　【文贝 锦蛇】《南越志》曰：潮阳南有小水，注海滨，带层山。其中多文贝，可以解毒。《舆地志》曰：龙溪谓之盘龙，蛇青黑色，赤带锦文，随渎瀵水而入于海。有毒，伤人辄死。已上潮州。
　【素女 青牛】《发蒙记》曰：侯官谢端，曾于海中得一大螺。中有美女，云：“我天汉中白水素女。天矜卿贫，令我为卿妻。”《南越志》：绥安县北有连山，昔越王建德伐木为船，其大千石，以童男女三千人牵之。既而人船俱坠于潭。时闻附船有唱唤督进之声，往往有青牛驰回与船俱，盖神灵之至。
　【灵江 神草】《舆地志》云：从余姚至海三十里，过温麻江，有一江名灵江。《道书》云：霍山上有神草三十四种。已上泉州。
　【建安 将乐】《吴志》云：永安三年，以会稽南郡为建安郡。《吴录》云：将乐县属建安郡。已上建州。
　【石室 嵩台】《南越志》曰：高安石室，自生风峒，南北二门，状若人功，意者以为仙都。又曰：高要有竦石，广六十余丈，高二百许仞，土人谓之嵩台。已上端州。
　【端石 岑珠】《吴录》曰：端溪有端山，山有五色石，石上多香水。《南越志》曰：端溪俚人岑班，入山，遇一宝珠，径五寸，取还。夜光明照烛，俚人甚惧。以火烧之，虽小损，犹照一室。已上康州。
　【香林 纶木】《南越志》曰：盆元县利山，上多香林。又曰：威宁县有穿州，其上多纶木，似谷皮，可以为绵。已上冈州。
　【苍梧 班石】《汉书》曰：苍梧郡，武帝元鼎六年开。《舆地志》曰：广信县之寿乡，有孤岩。岩有班石，石皆五色。已上梧州。
　【围洲 合浦】《交州记》曰：合浦八十里有围洲，周回百里。《汉书》曰：合浦郡，武帝元鼎六年开。已上廉州。
　【贺水 富川】《湘州记》曰：临水经临贺县东，又南至郡左，合贺水。《汉书》曰：富川县属苍梧郡。已上贺州。
　【二鼓 三田】《舆地志》曰：後汉周敞为交趾剌史，伐龙山木以为鼓。以下分鼓给桂林郡，上分鼓给交趾郡。击一鼓则二鼓皆鸣。《广志》曰：南方地气暑热，一岁田三熟。冬种春熟，春种夏熟，秋种冬熟。已上交州。
　【苏峤 麻岭】《南越志》曰：宁浦郡东南有苏摩峤。屈ギ《道理记》曰：沙麻岭在宁浦郡南，郡即岭之北垠。已上横州。
　【树止 竹梁】《林邑记》曰：狼野人居无室，依树宿止。《南征八郡志》曰：{米鹿}泠县有大竹，数围实中，任屋梁柱；覆用之则当瓦。已上峰州。
　【蚁漆 鸡潮】《吴录》云：居风县有蚁絮藤，人视土中知有蚁，因垦发。以木皮插其上，则蚁出，缘而生漆。《舆地志》曰：移风县有潮鸡，鸣长旦清如吹角，每潮至则鸣。一名林鸡。
　【石坻 金屐】《南越志》曰：马援凿通九真山。又积石为坻，以遏海波，由是不复过涨海。又曰：军安县女子赵妪，尝在山中，聚结群党，攻掠郡县。著金箱齿屐，恒居象头斗战。已上爱州。
　【咸 都沃】《汉书》曰：咸县属九真郡。《晋太康地志》：都沃县属九德郡。已上州。
　【极外 海中】《交广二州记》曰：珠崖在大海中，南极之外。吴时复置太守，住徐闻县遥抚之。《汉书》曰：武帝立珠崖郡，在南方大海中居，广袤千里。
　【巢居 椎】《广志》云：珠崖人皆巢居。《珠崖传》曰：男女皆椎，或被发徒跣，音髻。已上崖州。
　【儋耳 镂颊】《汉书》曰：武帝元鼎六年，定越以为儋耳郡。张晏注曰：儋耳，镂其颊及上连耳匡。分为数支，状似鸡肠，累累下垂。已上儋州。
　【文比 朱鳖】《南越志》曰：海中有文比，鸟头尾，鸣似磬，而生玉。又曰：海中多朱鳖，状如肺，有四眼六脚，而吐珠。
　【孛马 水犀】《南越志》曰：平定县东巨海有孛马。似马，牛尾，一角。又云：平定县巨海有水犀，似牛。其出入有光，水为之开。已上高州。
　箴
　【扬雄《交州箴》】交州荒裔，水与天际；越裳是南，荒国之外。爰自开辟，不袅不绊；周公摄祚，白雉是献。昭王陵迟，周室是乱；越裳绝贡，荆楚逆叛。大汉受命，中国兼该；南海之宇，圣武是恢。稍稍受羁，遂臻黄支；牵来其犀，航海三万。泉竭中虚，池竭濑干。牧臣司交，敢告执宪。　　　 
卷九 帝王部　　○ 总叙帝王
叙事
