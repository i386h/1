<!-- { "loadSidebar": true } -->
　　【赐黄鸟 法青龙】《墨子》曰：赤鸟衔书降，曰：“命周文王伐殷，天赐武王黄鸟之旗。”法青龙见上注。

　　赋
　　【吴胡综《大牙旗赋》】黄初八年，黄龙见，孙权称号，因瑞改元，作黄龙大牙旗。常在军中，进退视其所向，命综为赋，曰：狼弧垂象，实惟兵精；圣人观法，是效是营。始作器械，爰求厥成，四灵既布，黄龙处中。周制日月，实曰太常；杰然特立，六军所望。

　　祭文
　　【後汉滕辅《祭牙文》】恭修太牢，洁荐遐灵；推毂之任，实讨不庭；天道助顺，正直聪明。
　　【宋郑鲜《祭牙文》】洁牲先事，荐兹敬祭。崇牙既建，义锋增厉；人鬼一揆，三才同契。惟兹灵鉴，庶必有察；逆顺取辨，忠孝表节；使凶丑时歼，主宁臣悦。振旅南原，凯归西蕃，神器增辉，四境永安。
　　【陈子昂《牙文》】盖先王作兵，以讨有罪；奸慝窃命，戎夷不龚，则必肆诸市朝，大戮原野。皇家子育万国，宠绥百蛮，青□干吕，白环入贡，久有年矣。契丹凶羯，敢乱天常，乃蜂聚丸山，豕食辽塞，宴安鸩毒，作为搀抢。天厌其凶，国用致讨；皇帝命我，肃将王诛。今大军已集，吉辰叶应，旄头首建，羽旆前列，夷貊感威，将士听誓。方侯天命，为民殄灾，惟尔有神，尚歼乃丑。召太一，会雷公，翼白虎，乘青龙；星流彗端，冰消朔裔。使兵不血刃，戎夏大同，以昭我天子之德。允乃神之功，岂非正直克明，无纵大雠，以作神羞。
　　
　　○ 剑第二

　　叙事
　　《释名》曰：剑，捡也，所以防捡非常也。按《管子》曰：昔葛天卢之山，发而出金；蚩尤受而制之，以为剑铠，此剑之始也。《周官》：桃氏为剑，腊广二寸有半寸，（腊谓两刃。）两从半之，（剑脊两面杀趋锷者。）以其腊广为之茎围，长倍之；（茎谓剑交人之所握以上。）中其茎，设其后，（谓从中以却稍大之。）身长五其茎长，重九锊，谓上上制，上士服之。身长四其茎长，重七锊，谓之中制，中士服之。身长三其茎长，重五锊，谓之下制，下士服之。其后楚有龙泉，秦有太阿、工市，吴有干将、镆耶、属镂，越有纯钩、湛户、豪曹、鱼肠、巨阙诸剑。（越《绝书》曰：楚王召风胡子，令之吴越，见欧冶子、干将，使之为铁剑三枚：一曰龙泉，二曰太阿，三曰工市。楚王问之：“何谓龙泉、太阿、工市？”风胡子对曰：“龙泉状如登高山，临深渊；太阿巍巍翼翼，如流水之波；工市从文间起，至脊而止，如珠而不可枉，文若流而不绝。”晋郑闻此三剑，求之不得，乃兴师围楚城。楚王引太阿剑登城麾之，士卒迷惑，流血千里。晋郑之头毕白。《吴越春秋》曰：干将，吴人，与欧冶子同师。阖闾使造剑二枚，一曰干将，二曰镆耶。馍耶者，干将之妻名。干将作剑，金铁之精未肯流，干将夫妻乃断发剪指，投之炉中，金铁乃濡，遂以成剑。阳曰干将而作龟文，阴曰镆耶而作漫理。干将匿其阳而出其阴，献之阖闾。《左传》曰：吴王赐子胥属镂以死。《吴越春秋》又曰：越王允常聘欧冶子作名剑五枚：一曰纯钩，二曰湛卢，三曰豪曹，四曰鱼肠，五曰巨阙。秦客薛烛善相剑，越王取豪曹、巨阙、鱼肠等示之，薛烛皆曰非宝剑也。取纯钩示，薛烛曰：“光乎如屈阳之华，沉沉如芙蓉始生于湖；观其文如列星之行，观其光如水溢于塘，此纯钩也。”取湛卢示之，薛烛曰：“善哉！衔金铁之英，吐银锡之精；寄气托灵，有游出之神。服此剑可以折冲伐敌，人君有逆谋则去之他国。”允常乃以湛卢献吴，吴公子光弑吴王僚，湛卢去如楚。）汉有高祖斩蛇剑，（见《汉书》）。魏有文帝飞景、流彩、华锋三剑，（见《典论》）。吴有白虹、紫电、辟邪、流星、青冥、百里六剑，（见崔豹《古今注》）。皆陆断马牛，水击鸿雁，当敌则斩于甲盾，（《战国策》曰：韩卒之剑，皆出于冥山棠溪。墨阳宛冯，龙泉太阿，皆陆断马牛，水击鸿雁，当敌斩于甲盾耳。）此天下名器也。（见《列子》）。古者天子二十而冠，带剑；诸侯三十而冠，带剑；大夫四十而冠，带剑。隶人不得冠。庶人有事得带剑，无事不得带剑。（见《贾子》）。礼之所兴也。剑之在左，青龙象也；刀之在右，白虎象也。（见《春秋繁露》）。旧制，上公九命则剑履上殿，储君礼均群后，宜剑舄升殿。或云汉魏储君制不纳舄，则知剑履上殿久矣。汉仪，诸臣带剑，至殿阶解剑。晋世始代之以木。贵者犹用玉首，贱者用蚌，金银玳瑁为雕饰。（见周迁《舆服杂事》）。凡剑口谓之镡，（见吕静《韵集》）。鼻谓之彘，（见《字林》）。鞘谓之室，（见《方言》）韬谓之衣。（见《说文》）。亦曰衤尧。

　　事对
　　【铁英 金颖】越《绝书》曰：楚王召风胡子问之曰：“闻吴王有干将，越有欧冶，请此二人作铁剑可乎？”风胡子曰：“善。”于是使之吴见干将，越见欧冶子，使之作铁剑。欧冶、干将凿茨山，泄其溪，取其铁英，为剑二枚。《吴越春秋》曰：干将者，吴人，与欧冶同师，俱作剑。越前来献剑三枚，阖闾得而宝之，故使干将造剑二枚。干将曰：“昔吾师之作冶也，金铁之颖不销。”夫妻俱入冶炉之中。
　　【饰鲛 雕蚌】《山海经》曰：鲛鱼皮有珠文而坚，可以饰刀剑口。周迁《舆服杂事》曰：剑所从来久矣，其后惟朝服带剑。晋朝代之以木，贵者玉饰首，贱者雕蚌。见叙事。
　　【龟文 龙藻】《吴越春秋》曰：吴使干将造剑二，阳曰干将，而作龟文，龙藻。曹毗《魏都赋》曰：剑则流彩之珍，素质之宝；乍虹蔚波映，或龟文龙藻。服之可以威百蛮，指麾可以开昏扰。
　　【步光 飞景】曹植《七启》曰：步光之剑，华藻繁缛。魏文帝《典论》曰：选兹良金，命彼国工，精而炼之。至于百辟，浃以清漳，光似流星，名曰飞景。
　　【齐金 楚铁】《国语》曰：桓公问曰：“齐国寡甲兵，为之若何？”管子曰：“小罪谪以金，分宥问罪。入美金以铸剑戟，试之狗马。”《史记》曰：秦昭王临朝叹息曰：“吾闻楚之铁剑利则士勇也。”
　　【玉头 珠口】张敞《晋东宫旧事》曰：太子仪饰有玉头剑。《山海经注》曰：鲛鱼皮有珠文而坚，可以饰剑口。
　　【犀表 鱼文】魏文帝《典论》曰：余好击剑，命彼国工，以为宝器，饰以文玉，表以通犀。《淮南子》曰：淳钩鱼肠之始下型，击不能断，刺不能入。及加砥砺，则水断龙舟。注：鱼肠文绕屈若鱼肠。
　　【赐冯 赏魏】《东观汉记》曰：建武二年，遣冯异西击赤眉于关中。上自河南赐异乘舆七尺玉贝剑。张莹《汉南记》曰：魏应，字尹伯，任城人。明鲁诗，章帝重之，数进见论难于前，特受赏赐剑衣服也。
　　【辟闾 巨阙】《孙卿子》曰：干将、莫邪、辟闾，皆古之良剑也。巨阙见上。
　　【错荆玉 衔越金】曹植《七启》曰：步光之剑，华藻繁缛；缀以骊龙之珠，错以荆山之玉。《吴越春秋》曰：秦客薛烛善相剑，楚王取湛卢示之。烛曰：“善哉！衔金铁之英，吐银锡之精。”见上。
　　【候天 占气】赵晔《吴越春秋》曰：吴使干将造剑二枚，一曰干将，二曰馍耶。馍耶者，干将之妻名。干将造剑，采五山之精，合六金之英，候天伺地，阴阳同光。雷次宗《豫章记》曰：吴未亡，恒有紫气见牛斗之间，占者以为吴兴，唯张华以为不然。及吴平，此气愈明。华曰：“此宝剑气。”
　　【麾城 击市】麾城见叙事。击市者，尉缭子曰：“一贼挟剑击于市，万人无不触辟者，臣以为非一人独勇，一市万人皆不肖也。”
　　【鼓橐 骇炉】《吴越春秋 干将》曰：昔吾师之作冶也，金铁之颖不销，夫妻乃断发剪指，投之炉中，使童子二百鼓橐壮炭，金铁乃濡。魏文帝《典论》：余好击剑，善以短乘长。选兹良金，命彼国工，精而炼之。至于百辟，其始成也，五色骇炉，巨橐自鼓。
　　【迁地 彻天】《周礼》曰：郑之刀，宋之斤，鲁之削，吴越之剑，迁乎其地而不能为良，地气然也。雷次宗《豫章记》曰：吴未亡，恒有紫气见于斗牛之间。张华闻雷孔章妙达纬象，乃邀宿，屏人问。孔章曰：“唯斗牛之间有异气，有宝物之精，上彻于天耳。”孔章具言，遂以孔章为酆城令，掘得二剑。
　　【坠竹 带槐】赵晔《吴越春秋》曰：越王允常聘欧冶子作剑五枚，三大二小，三曰豪曹。秦客薛烛善相剑，王取豪曹示之。薛烛曰：“实非宝剑也。今豪曹五色，黯然无华，已殒其光，亡其神。此剑不登斩而辱，则堕于饮中矣。”王曰：“寡人置剑竹卢上，过而坠之，断金兽之颈，饮濡其刃，以为利也。周斐《先贤传》曰：许嘉给县功曹仪小吏，常持剑侍功曹。月朔晨朝，并持炬火，嘉于是忿然叹曰：“男儿为吏，不免贱役。”即投火于地，以剑带槐树，趋出府门。

　　诗
　　【梁吴均《咏宝剑诗》】我有一宝剑，出自昆吾溪；照人如照水，切玉如切泥。锷边霜凛凛，匣上风凄凄；寄语张公子，何当来见携。
　　【崔融《咏剑诗》】宝剑出昆吾，龟龙夹采珠；五精初献术，十户竟论都。匣气冲牛斗，山形转鹿卢；欲知天下贵，持北问风胡。

　　篇
　　【李峤《宝剑篇》】吴山开，越溪涸，三金合冶成宝锷。淬绿水，鉴红云，五彩炎起光氛氲。背上铭为万年字，胸前点作七星文；龟甲参差白虹色，鹿卢宛转黄金饰。骇犀中断宁方利，骏马群驱未拟直。风霜凛凛匣上清，精气遥遥斗间明；避灾朝穿晋帝屋，逃难夜入楚王城。一朝配偶逢大仙，虎吼龙鸣腾上天；东皇提升紫微座，西王佩下赤城田。承平久息干戈事，侥幸得充文武备；阴灾辟患宜君王，益寿延龄后天地。

　　歌
　　【郭元振《古剑歌》】君不见昆吾铁冶飞炎烟，红光紫气俱赫然；良工锻炼经几年，铸得宝剑名龙泉。龙泉颜色如霜雪，良工咨嗟叹奇绝；琉璃匣里吐莲花，错镂金环映明月。正逢天下无风尘，幸得周防君子身；精光黯黯青蛇色，文章片片绿龟鳞。非直结交游侠子，亦尝亲近英雄人，何言中路遭弃捐，零落漂沦古狱边；虽复沉埋无所用，犹能夜夜气冲天。

　　启
　　【梁简文帝《谢赉方诸剑等启》】才发玉函，雕奇溢目，始开牙检，丽饰交陈，已疋丹霞之辉，乍比青□之制。身文自贵，器用惟宜，寒暑兼华，左右相照。

　　铭
　　【晋裴景声《文身剑铭》】器以利表，实以名举；良剑耿介，体文经武。陆断玄犀，水截轻羽；九功斯象，七德是辅。
