<!-- { "loadSidebar": true } -->
　　【陈张正见《赋得山中翠竹诗》】修竹映岩垂，来风异夹池；复涧藏高节，重林隐劲枝。云生龙未上，花落凤将移，莫言栖ㄍ谷，伶伦不复吹。
　　【陈贺修《赋得夹池竹诗》】绿竹影参差，便娟带曲池；逢秋叶不落，经寒色讵移。来风韵晚迳，集凤动春枝；所欣高蹈客，未待伶伦吹。
　　【唐虞世南《赋得临池竹诗》】葱翠捎云质，垂彩映清池；波泛含风影，流摇防露枝。龙鳞漾ㄍ谷，凤翅拂连漪；欲识凌冬性，惟有岁寒知。（以下严陆宋本异文）　　　　◎果木部
　　
　　○ 李第一

　　叙事
　　《毛诗》曰：何彼矣，华如桃李；投我以桃，报之以李。《尔雅》曰：休无实李。《春秋运斗枢》曰：玉衡星散为李。《西京杂记》曰：上林苑有紫李、青李、绿李、黄李、颜渊李、合枝李、羌李、朱李、车下李、燕李、猴蛮李。《广志》曰：李有黄建李、青皮李、马肝李、赤李、房林李、饣李、柰李、杏李、夏李、冬李。

　　事对
　　【北山 南郡】《毛诗》曰：北山有李。《风土记》曰：南郡有细李、青皮李。
　　【安阳殿 华林园】任《述异记》曰：魏文帝安阳殿前，天降朱李八枚，啖之日不食。《邺中记》曰：华林苑有李，冬华春熟。
　　【玄泉 寒水】庾玄默《水井赋》曰：接朱李于玄泉。魏文帝《与吴质书》曰：沈朱李于寒水。
　　【玄云 碧玉】《王褒内传》曰：五灵丹山有玄云李，食之得仙。《洞冥记》曰：琳国生五叶李，色如碧玉，数千岁一熟。
　　【秋实 冬华】《韩诗外传》：《简子》曰：春树桃李，夏得荫其下，秋得食其实。
　　【沈朱 浮采】汉武修上林苑，群臣各献其果。有沈朱李，浮素李。晋傅玄《李赋》曰：浮采点驳，赤者如丹。
　　【甘鲜 洞澈】《两京记》曰：东都嘉庆坊有李树，其实甘鲜。《抱朴子》曰：五原蔡延□山云；昆仑山有玉李，光明洞澈而坚；以玉井水洗之，便软可食。

　　赋
　　【晋傅玄《李赋》】乃有河沂黄建□□，房陵缥青，一树三色，异味殊名。潜实内结，丰彩外盈，翠质未变，行随运成。种别类分，或朱或黄；甘酸得适，美逾蜜房。

　　诗
　　【古歌诗】桃生露井上，李生桃树傍；虫□啮桃根，李树代为僵。树木身相伐，骨肉还相忘。
　　【梁沈约《咏李诗》】青玉冠西海，碧石弥化区；化为中国实，其下成路衢。色润房陵缥，味夺寒水朱。
　　【隋江总《咏李诗》】嘉树□生早，春风花落伸；但见成蹊处，几得正冠人。常知露井侧，复与夭桃邻。
　　
　　○ 柰第二

　　叙事
　　《西京杂记》曰：上林苑有白柰、紫柰、绿柰。《广志》：柰有青、赤、白三种。张掖有白柰，酒泉有赤柰。《洞冥记》曰：有紫柰，大如斗，甜如蜜，核紫花青。卢谌《祭法》曰：夏祠用白柰，秋祠用赤柰。

　　事对
　　【汉国 晋阁】《汉武内传》曰：仙药之次者，有园紫柰。《晋宫阁名》曰：华林园有白柰四百株。
　　【冬生 夏熟】王子年《拾遗记》曰：昆仑山有柰，冬生，碧色；须玉井之水洗，方可食。曹植谢表曰：柰以夏熟，今则冬生。物以非时为珍，甘以绝口为原。
　　【玄云 甘露】紫虚南岳夫人，季冬夜半，有四真人降，因酒馔陈玄云紫柰。《晋起居注》曰：宁州上言甘露降城北柰园。
　　【耀白 浮朱】潘岳《闲居赋》曰：二柰耀青白之色。刘孝威《谢赐柰启》曰：孙井浮朱。

　　诗
　　【梁褚湮《柰诗》】成都贵素质，酒泉称白丽；红紫夺夏藻，芬芳掩春蕙。谓谁重三株，终焉竞八桂。
　　
　　○ 桃第三

　　叙事
　　《毛诗》曰：桃之夭夭，灼灼其华；投我以木桃，报之以琼瑶。《礼记 月令》曰：惊蛰之日，桃始华。《春秋运斗枢》曰：玉衡星散为桃。《山海经》曰：东海有山名度索，山有大桃实，屋盘三千里，曰蟠桃。《广志》曰：桃有夏桃、秋桃、冬桃。《西京杂记》曰：上林苑有秦桃、霜桃、缃核桃、绮叶桃、紫纹桃、金城桃。《典术》曰：桃者，五木之精也，故能厌服邪气，制百鬼。《邺中记》曰：石虎苑中有勾鼻头桃，重二斤半。

　　事对
　　【云台 露井】《神仙传》曰：张陵与诸弟子登云台山绝岩。山有一桃树，大如臂。古歌辞曰：“桃生露井上。”
　　【沃土 华林】《管子》曰：五沃之土，其果宜桃。《晋宫阙记》曰：华林园桃七百三十株。
　　【红萼 紫荣】古诗曰：艳阳桃李节，山桃发红萼。晋江淹《山桃颂》曰：丹□擎露，紫荣竞风。
　　【候时 占岁】崔《四民月令》曰：三月三日桃花盛，农人候时而种也。《盐铁论》曰：桃李之实多者，来岁为之穰。
　　【春华 夏实】焦氏《易林》曰：桃生春华，季女以家。《韩诗外传》曰：春种桃李，夏得其实。
　　【三偷 半啖】《汉武故事》曰：东郡献短人，帝呼东方朔至。短人指朔谓曰：“王母东园桃，三千年一结子，此子已三偷之矣。”《韩子》曰：昔弥子瑕有宠于卫君，游于果园，食桃而甘，以其半啖君。君曰：“忠乎！忘其口而啖寡人。”
　　【王母降 关尹游】《汉武内传》曰：西王母以七月七日降于帝宫，命侍女索桃。须臾以玉盘盛七枚以呈。王母以五枚与帝，自食二枚。《关令尹喜传》曰：从老子西游，省太真王母，共食碧桃。

　　赋
　　【晋傅玄《桃赋》】有东园之珍果兮，承阴阳之灵和；结柔根以列树兮，艳百亩而骈罗。夏日先熟，而进庙堂；辛氏践秋，厥味益长。亦有冬桃，冷侔冰霜；放神适意，恣口所尝。华升御于内庭兮，饰佳人之令颜；实充虚而疗饥兮，信功烈之难原。嘉放牛于斯林兮，悦万国之安；望海岛而慷慨兮，怀度朔之灵山。何兹树之独茂兮，条枝而丽闲；根龙虬而云结兮，弥千里而屈盘。御百鬼而妖慝兮，列神荼以司奸；辟凶邪而济正兮，岂惟荣美之足言。
　　【宋伍辑之《园桃赋》】嗟王母之奇果，特华实兮兼副；既陶照之夏成，又凌寒而冬就。绝嗟异殖兮难枝，亦晚枯兮先成；农黄品其味，汉帝惊其珍。林反归耕之牛，宅树同恶之神；景毙勇于不足，弥增罪于甘分。虽无言兮成蹊，而充ゾ于魏君。时令载始，周南申章；胆择有制，药齐惟良。鲁扶柩以悔荆，楚供孤以事王。
　　【陈张正见《衰桃赋》】岩岩秀峰，吐桂荣松；独夭桃之灼灼，轻擢采于寒踪。尔乃万株成锦，十林以翼，苔风波文，花然树色。发秦源而逸气，飘汉绶而流芳；譬兰之夜炷，似明镜之朝妆。成踪逃遥，光崔艳泥；间真定之食梨，杂房陵之缥李。芬芳难歇，照耀无俦；舒若霞光欲起，散似电采将妆。既而风落新枝，霜飞故叶；欢垂钓之妖童，怨倾城之丽妾。

　　诗
　　【太宗文武圣皇帝《咏桃诗》】禁苑春晖丽，花蹊绮树装；缀条深浅色，点露参差光。向日分千笑，迎风共一香；如何仙岭侧，独秀隐遥光。
　　【梁简文帝《咏初桃诗》】初桃丽新采，照地吐其芳；枝间留紫燕，花里发轻香。飞花入露井，交干拂华堂；若映窗前柳，悬疑红粉妆。
　　【梁任《咏池边桃诗》】已谢西王苑，复缉绥山枝；聊逢赏者爱，栖趾傍遵池。花开红灼灼，结实夏离离。
　　
　　○ 樱第四

　　叙事
　　《尔雅》曰：楔荆。（注曰：今樱桃。）《礼记 月令》曰：仲夏之月，天子羞以含桃荐宗庙。《广志》曰：樱桃大者如弹丸，有长八分者，白色多肌者，凡二种。《博物志》：曰：樱桃或如手，春秋冬夏，华实竟岁。

　　事对
　　【离宫 乾殿】《汉书》曰：惠帝出离宫，叔孙通曰：“今樱桃熟可献，陛下宜荐宗庙。”《晋宫阁名》曰：式乾殿前樱桃二枝，含章殿前樱桃一枝，华林园樱桃二百七十枝。
　　【鸟含 蝉噪】《吕氏春秋注》曰：樱桃为鸟所含，故曰含桃。宋刘义恭启曰：樱桃为树则多阴，为果则先熟，故种之于厅事，而前有蝉鸣焉。

　　启
　　【梁庾肩吾《谢樱桃启》】殿侧□□，犹连裂赋之条；结实两园，非复粘蝉之树。异合浦之归来，疑藏朱实，同秦人之逐□似得金丸。

　　诗
　　【太宗文武圣皇帝《咏樱桃诗》】华林满芳景，洛阳遍阳春；朱颜含远日，翠色影长津。乔柯转娇鸟，低枝映美人；昔作园中实，今来席上珍。
　　【梁简文帝《朱樱桃诗》】倒流映碧丛，点露擎朱实；花茂蝶争飞，枝浓鸟相失。已丽金钗瓜，仍美玉盘橘。宁异梅似丸，不羡萍如月；永植萍台垂，长与□桂匹。徒然奉推甘，终以愧操笔。
　　【宋王僧逵诗】初樱动时去，蝉噪灼辉芳；缃叶未开蕊，红苑已发光。
　　
　　○ 枣第五

　　叙事
　　《毛诗》曰：八月剥枣。《尔雅》曰：枣：壶枣，细脚枣，挤白枣，贰酸枣，遵羊枣，洗大枣，蹶泄苦枣，无实枣，还味稔枣。《周官》曰：馈食之笾其实枣。《礼记》曰：妇人之贽，脯修枣栗。《关令尹喜内传》曰：老子西游，省太真王母，共食玉文之枣。其实如瓶。王子年《拾遗记》曰：北极有歧峰之阴，多枣树，百寻。其枝茎皆空，其实长尺，核细而柔。百岁一实。《武帝内传》曰：七月七日，西王母下，为帝设玉门之枣。《西京杂记》曰：上林苑有弱枝枣、西王母枣、棠枣、玉门枣、青华枣、赤心枣。《广志》曰：东郡谷城紫枣，长二寸。西王母枣大如李核。

　　事对
　　【安邑 信都】《汉书》曰：安邑千树枣，与千户侯等。左思《魏都赋》曰：信都之枣。
　　【紫文 朱实】杜窦《拾遗录》曰：信都献仲思枣，长四寸，团紫色细文，味胜青州枣。潘岳赋曰：枣下篡朱实离离也。
　　【赤心 黄叶】郭璞《枣赞》曰：赤心鲠直，傅玄歌词曰：黄叶离高柯，丹枣生白零。
　　【万年实 九月花】《调宜记》曰：房塘细枣，万年一实。子如今软枣，笮之有膏。膏可燃灯。《邺中记》曰：石虎园中有西王枣，冬夏有叶，九月生花。

　　赋
　　【晋傅玄《枣赋》】素华离离，朱实甚肥，色如霜雪，甘如含蜜。

　　诗
　　【后秦赵整《咏枣诗》】北园有一树，布叶重重阴；外虽多枣棘，内实怀赤心。
　　【梁简文《赋枣诗》】浮华齐水丽，垂彩郑都奇；日纷英靡靡，紫字标离离。风摇羊角树，日映鸡心枝；谷城逾石蜜，逢岳表仙仪。已闻安邑美，永茂玉门垂。

　　赞
　　【晋郭璞《枣赞》】建国辨方，外朝九棘；因材制义，赤心鲠直。蔼蔼卿士，亮此衮职。
　　
　　○ 柑第八

　　叙事
