<!-- { "loadSidebar": true } -->
　【晋王沉《正会赋》】伊月正之元吉兮，应三统之中灵；顺天地以交泰，协太蔟之玄精。荷介祉于上帝兮，祚圣皇以永贞；华幄映于飞云兮，朱幕张于前庭。曜五旗于东序兮，表雄虹而为旌；备六代之象舞兮，厘箫韶于九成。玄夜以司晨兮，望庭燎之高炀；壮甲士之星罗兮，伟干戚之飘扬。胪人肃其齐列，九宾穆以成行；齐八荒于蕃服兮，咸稽首以来王。
　诗
　【魏陈思王曹植】《元会诗》初岁元祚，吉日惟良；乃为嘉会，宴此高堂。衣裳鲜洁，黼黻玄黄；珍膳杂还，充溢圆方。俯视文轩，仰瞻华梁；愿保兹善，千载为常。欢笑尽娱，乐哉未央；皇室荣贵，寿考无疆。
　【隋炀帝《献岁宴宫臣诗》】三元建上京，六佾宴丽城；朱庭容卫肃，青天春气明。朝光动剑彩，长阶分声；酒阑钟磬息，欣观礼乐成。
　【隋萧悫《奉和元日诗》】帝宫通夕燎，天门拂曙开；瑞云生宝鼎，荣光上露台。华山不调叶，宜城万寿杯；遥见飞凫下，悬知邺县来。
　【陈叔达《初年诗》】和风起天路，严气销冰井；索索枝未柔，厌厌漏犹永。
　【虞世南《奉和献岁宴宫臣诗》】履端初启节，长苑命高筵；肆夏喧金奏，重润响冰弦。丝光催柳色，日彩泛槐烟，微臣同滥吹，谬得仰钧天。
　颂
　【晋刘臻妻《元日献椒花颂》】璇穹周回，三朔肇建；青阳散辉，澄景载涣。美哉灵花，爰采爰献；圣容映之，永寿于万。
○人日第二
叙事
　《荆楚岁时记》曰：正月七日为人日，（董勋《问礼俗》曰：正月一日为鸡，二日为狗，三日为猪，四日为羊，五日为牛，六日为马，七日为人。）以七种菜为羹，剪彩为人；或镂金簿为人，以贴屏风，亦戴之头鬓。（董勋《问礼俗》云：人入新年，形容改从新。）又造化胜相遗。（起于晋代。见贾充《李夫人典戒》，云像瑞图金胜之形，又取像西王母戴胜也。）
　事对
　【董俗 陈仪】董勋《答问》曰：正月人日，俗剪彩为人形。刘臻妻《陈氏进见仪》曰：正月七日上人胜于人。
　【剪彩 镂金】并见叙事。
　【登西山 陟安仁】李充《正月七日登剡西寺诗》曰：命驾升西山，寓目眺原畴。安仁峰铭曰：正月七日，厥日惟人，策我良驷，陟彼安仁。
诗
【隋阳休之《正月七日登高侍宴诗》】广殿丽年辉，上林起春色；风生拂雕辇，云回浮绮席。
【隋薛道衡《人日思归诗》】入春才七日，离家已二年；人归落雁后，思发在花前。
○ 正月十五日第三
叙事
　《玉烛宝典》曰：正月十五日，作膏粥以祠门户。《荆楚岁时记》曰：今州里风俗，望日祭门，先以杨枝插门。随杨枝所指，仍以酒脯饮食及豆粥插箸而祭之，其夕迎紫姑神以卜。（刘敬叔《异苑》曰：紫姑本人家妾，为大妇所逐，正月十五日感激而死，故世人作其形于厕，以迎之卜。）《史记 乐书》曰：汉家祀太一，以昏时祠到明。（今人正月望日夜游观灯，是其遗事。）
　事对
　【烧灯 望月】《涅经》曰：如来维讫，收舍利罂置金床上，天人散花奏乐，绕城步步燃灯十二里。又《西域记》曰：摩喝ヌ国，正月十五日，僧徙俗众云集，观佛舍利放光雨花。《古诗》曰：是时鹑火中，日月正相望。鹑火中即正月望也。
　【泛粥 祠膏】《续齐谐记》曰：吴县张成，夜见一妇人立宅东南角，谓成曰：“此地是君蚕室，我即地神。明日正月半，君宜作白粥，泛膏于上以祭我，必当令君蚕百倍。”言绝失所在。成如其言，为作膏粥，年年大得蚕也。祠膏见叙事。
　诗
　【苏味道《正月十五日诗》】火树银花合，星桥铁锁开；暗尘随马去，明月逐人来。游骑皆李，行歌尽落梅；金吾不禁夜，玉漏莫相催。
【崔液《夜游诗》】玉漏银壶且莫催，铁关金锁彻明开；谁家见月能闲坐？何处闻灯不看来。
【又】神灯佛火百轮张，刻像图形七宝装；影里如闻金口说，空中似散玉毫光。
【又】金勒银鞍控紫骝，玉轮朱驾青牛；骖ほ始散东城曲，倏忽还逢南陌头。
○ 月晦第四
叙事
　《荆楚岁时记》曰：元日至于月晦，并为聚饮食。（每月皆弦望晦朔，以正月初年，时俗重以为节。）士女泛舟，或临水宴乐。（《玉烛宝典》曰：元日至月晦，人并为食度水，士女悉湔裳酹酒于水湄，以为度厄。今世人唯晦日临河解除，妇从或湔裙。）
　事对
　【提月 晦日】《公羊传》曰：提月，六退飞过宋都。提月者何？仅建是月晦日也。何休注曰：提月，边也，鲁人语也，在是月之几尽。
　【凋 掩桂】《帝王世纪》曰：尧有草，夹阶而生。每月朔生一荚，月半则生十五荚。自十六日一荚落，至月晦而尽。若月小则余一荚，厌而不落。唯盛德之君，应和气而生，以为瑞草，名为荚，一名历荚。虞喜安《天论》曰：俗传月中仙人桂树，月初则生。
　诗
　【唐太宗《月晦诗》】晦魄移中律，凝暄起丽城；罩云朝盖上，穿露晓珠呈。笑树花分色，啼枝鸟合声；披襟欢眺望，极目畅春情。
　【後魏卢元明《晦日泛舟应诏诗》】轻灰吹上管，落飘下蒂；迟迟春色华，δδ年光丽。
　【北齐魏收《晦日泛舟应诏诗》】袅袅春枝弱，关关新鸟呼；棹唱忽逶迤，菱歌时顾慕。睿赏芳月色，宴言忘日暮；游豫慰人心，照临康国步。
○ 寒食第五
叙事
　《荆楚岁时记》曰：去冬节一百五日，即有疾风甚雨，谓之寒食。（据历合在清明前二日，亦有去冬至一百六日。）禁火三日，（《琴操》曰：晋文公与介子绥俱亡，子绥割腕股以啖文公。文公复国，子绥独无所得，子绥作龙蛇之歌而隐。文公求之，不肯出，乃燔左右木。子绥抱木而死。文公哀之，令人五月五日不得举火。又周举《移书》，及魏武《明罚令》、陆《邺中记》，并云寒食断火起于子推。琴操所云子绥，绥即推也。又云五月五日，与今有异，皆因流俗所传。据《左传》及《史记》，并无介子推被焚之事。按《周书 司ピ氏》：仲春以木铎循火禁于国中。注云：为季春将出火也。今寒食准节气是仲春之末，清明是三月之初，然则禁火盖周之旧制。）造饧大麦粥。（陆《邺中记》曰：寒食三日醴酪，又煮粳米及麦为酪，捣杏仁煮作粥。《玉烛宝典》曰：今人悉为大麦粥，研杏仁为酪，引饧沃之。孙楚《祭子推文》云：黍饭一盘，醴酪二盂，是其事。）斗鸡，镂鸡子，斗鸡子，（《玉烛宝典》曰：此节城市尤多斗鸡卵之戏。《左传》有“季后阝斗鸡”，其来远矣。古之豪家，食称画卵。今代犹染蓝茜杂色，仍加雕镂，递相饷遗，或置盘俎。《管子》曰：雕卵熟斫之，所以发积藏，散万物。张衡《南都赋》曰：春卵夏笋，秋韭冬菁，便是补益滋味，其斗卵则莫知所出。董仲舒书云：心如宿卵，为体内藏，以据其刚，仿佛斗理也。）打球，（刘向《别录》曰：蹴鞠，黄帝所造，本兵势也。或云起于战国。案，鞠与球同。古人蹋蹴以为戏。）秋千。（古人《艺术图》云：秋千，北方山戎之戏，以习轻し者。）
　事对
　【魏武令 周举书】魏武帝《明罚令》曰：闻太原上党西河雁门，冬至后百有五日，皆绝火寒食，云为介子推。且北方Ё寒之地，老少羸弱，将有不堪之患。令到，人不得寒食。若犯者，家长半岁刑，主吏百日刑，令长夺一月俸。范晔《後汉书》曰：周举迁并州刺史。太原一郡，旧俗以介子推焚骸，有龙忌之禁。至其月，咸言神灵不乐举火。举移书于子推庙云：春中寒食一月，老少不堪，今则三日而已。
　【一月寒食 三日断火】周斐《汝南先贤传》曰：太原旧俗，以介子推焚骸，一月寒食，莫敢烟爨。陆《邺中记》曰：并州俗，冬至后百五日，为介子推断火，冷食三日，作干粥。今之糗是也。
诗
【李崇嗣《寒食诗》】普天皆灭焰，匝地尽藏烟；不知何处火，来就客心燃。
【宋之问《途中寒食诗》】马上逢寒食，途中属暮春；可怜江浦望，不见洛桥人。
【沈期《岭表逢寒食诗》】岭外逢寒食，春来不见饧；洛阳新甲子，何日是清明。
○三月三日第六
叙事
　《韩诗章句》曰：郑俗，上巳溱洧两水之上，秉兰祓除。（司马彪《续汉书 礼仪志》曰：三月上巳，官民并禊饮于东流水上。沈约《宋书》曰：魏已后但用三日，不复用巳也。）《荆楚岁时记》曰：三月三日，土人并出水渚，为流杯曲水之饮。（注曰：《续齐谐记》晋武帝问尚书挚虞曰：“三日曲水，其义何指？”答曰：“汉帝时，平原徐肇以三月初生三女，而三日俱亡。一村以为怪，乃相携之水滨盥洗，遂因流水以泛觞，曲水起于此。”帝曰：“若此谈，便非嘉事。”尚书郎束皙曰：“挚虞小生，不足以知此，臣请说其始。昔周公卜成洛邑，因流水以泛酒，故逸诗云：‘羽觞随波流。’又，秦昭王三月上巳，置酒河曲，有金人自东而出，奉水心剑，曰：‘令君制有西夏。’及秦霸诸侯，乃因其处立为曲水祠，二汉相沿，皆为盛集。”帝曰：“善。”赐金十五斤，左迁挚虞为阳城令。）
　事对
　【元巳 上除】张衡《南都赋》曰：暮春之禊，元巳之辰，方轨齐轸，祓于阳滨。张华《上巳篇》曰：姑洗应时月，元巳启良辰。徐干《齐都赋》：青阳季月，上除之良；无大无小，祓于水阳。
　【周禊 郑祓】应劭《风俗通》曰：案，周礼，女巫掌岁时以祓除疾病。禊者，洁也，故于水上衅洁也。《韩诗》曰：三月桃花水下之时。郑国之俗，三月上巳，于溱洧两水上，执兰招魂续魄，祓除不祥也。
　【曲水 回流】曲水事具叙事注中。徐广《三日临水诗》曰：温哉令日，爰豫爰游；兴言命驾，寄欢回流。【祓灞 禊洛】《汉书》曰：武帝即帝数年，无子。平阳主求良家女十余人，饰置家，帝祓灞上而过焉。戴逵《竹林七贤论》曰：王济尝解禊洛水。
　【金堤 石坛】陆《邺中记》：华林园中千金堤。作两铜龙，相向吐水，以注天泉池，通御沟中。三月三日，石季龙及皇后百官临池会。戴延之《西征记》曰：天泉之南，有东西沟，承御沟水。水之北有积石坛，云三月三日御坐流杯之处。
　【南涧 东堂】孙绰《诗序》曰：以暮春之始，解禊于南涧之滨，高岭千寻，长湖万项。《晋起居注》曰：海西泰和六年三月庚午朔，诏曰：“三日临流杯池，依东堂小会。”
　【华林 疏圃】荀勖《三月三日从华林园诗》曰：清节中季春，姑洗通滞塞；玉辂扶渌池，临川荡苛慝。潘尼《巳日诗》曰：蔼蔼疏圃，载繁载荣；淡淡天泉，载渌载清。
