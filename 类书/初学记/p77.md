<!-- { "loadSidebar": true } -->
　【高若思《劝封禅表》】伏愿褰旒写照，洽群请于帝俞。辟纩垂矜，遂微恳于人欲。腾兹玺诰，激彼天波，征万玉以警途，诏八神而弭策，藉江茅而陈高阝黍，饰苍璧而奠黄琮，驰万岁以飞声，接九重而媲美。使编珠毓贶，开丽色于金泥；触石凝祯，荡浮华于石感。式昭昌祚，永播鸿名，凡在生灵，义深耸踊。　
卷十四 礼部下　　○ 籍田第一
叙事
　《说文》曰：籍田者，天子躬耕，使民如借，故谓之籍。《礼记》曰：天子亲耕于南郊，诸侯耕于东郊，以供粢盛。《月令》曰：天子三推，三公五推，卿诸侯九推，庶人终亩。《梁五礼籍田仪注》曰：其田东去宫八里，远十六里为千亩。天子耒耜一具，三公耒耜三具，九卿耒耜九具，立方坛以祠先农。应劭《汉官仪》曰：天子升坛，公卿耕讫，啬夫下种。凡称籍田为千亩，亦曰帝籍，亦曰耕籍，亦曰东耕，亦曰亲耕，亦曰王籍。
　事对
　【绀辕 青帻】潘岳《籍田赋》曰：葱服于缥轭兮，绀辕缀于黛耜。应劭《汉官仪》曰：天子东耕之日，亲率三公九卿，戴青车，驾苍马。公卿已下，车驾如常法。
　【青坛 华毕】《潘岳赋》曰：青坛蔚其岳立，翠幕<黑>以云布。《徐爰赋》曰：衍参途之广辟，眇道路之悠远；增华毕之未惊，渺同方其已反。
　【三推 千亩】《礼记》曰：孟春之月，天子亲载耒耜，躬耕籍田。天子三推，公五推，卿诸侯九推。《国语》曰：宣王即位，不籍千亩。虢文公谏曰：“夫人之大事在农，上帝粢盛，于是乎出；人之蕃庶，于是乎生。是以土乃脉发。”先时九日，太史告稷曰：“阳气俱蒸，土膏其动，即以告王。王即斋宫，百官御事。王耕一拨，班三之，庶人终乎千亩。”王弗听，师败于姜戎。
　【千耦 万辔】缪袭《籍田赋》曰：诏勾芒使掌历兮，敕羲仲以农期；仪晨祥而举趾兮，乐田祖以豳诗。嘉载芟之千耦兮，美振古之如兹。《徐爰赋》曰：隐千轸以风行，阗万辔而雾转；白日丽晷乎桑野，大驾税幸乎疆川。
　【事天 祈社】《礼记》曰：昔者天子为籍千亩，冕而朱，躬秉耒；诸侯为籍百亩。冕而青，躬秉耒。以事天地山川社稷先古，以为醴酪粢盛，于是乎取之，敬之至也。《毛诗》曰：载芟，春籍田而祈社稷也。载芟载柞，其耕泽泽；千耦其耘，徂隰徂畛。侯主侯伯，侯亚侯旅，侯疆侯以。
　【教养 致敬】《礼记》曰：耕籍所以教诸侯之养也。《五经要义》曰：天子籍田千亩，以供上帝之粢盛。当孟冬启蛰，既郊之后，身率公卿大夫而亲耕焉，所以先百姓而致孝敬。
　【载耜 秉耒】《礼记》曰：乃择元辰，天子亲载耒耜，置之车右，公卿诸侯大夫躬耕籍田。注云：元辰，盖郊后吉辰也。耒耜，农器也。又曰：昔者天子为藉田千亩，冕而朱；诸侯籍田百亩，冕而青。躬秉耒，以事天地山川社稷。
　【降灵坛 修帝籍】《潘岳赋》曰：我皇乃降灵坛，抚御耦；游场染屦，洪縻在手。三推而舍，庶人终亩；贵贱以班，或五或九。张衡《东京赋》曰：乘鸾辂而驾苍龙，介驭间以剡耜；躬三推于天田，修帝籍之千亩。
　【给宗庙 事社稷】《汉书》曰：文帝诏曰：“夫农，天下之本也。其籍田，朕亲率耕以给宗庙粢盛。”《礼记》曰：天子为籍千亩，躬秉耒以事天地山川社稷。
　赋
　【晋潘岳《籍田赋》】伊晋之四年，正月丁未，皇帝亲率群后，籍于千亩之甸，礼也。于是乃使甸师清畿，野庐扫路，封人宫，掌舍设互。青坛蔚其岳立兮，翠幕<黑>以云布；结崇基之灵趾兮，启四涂之广阼。沃野坟腴，高壤平砥，清洛浊渠，引流激水，遐阡绳直，迩陌如矢。葱服干缥轭兮，绀辕缀于黛耜；俨储驾于廛左兮，俟万乘之躬履。百寮先置，位以职分；自上下下，具惟命臣。袭春服之萋萋，接游车之辚辚；微风生于轻，纤埃起乎朱轮。森奉璋以阶立，望皇轩而肃震。若湛露之朝阳兮，若众星之拱北辰。于是前丘鱼丽，属车鳞萃，阊阖洞启，参途方驷，常伯陪乘，太仆执辔。后妃献童之种，司农撰播植之器；挈壶掌升降之节，宫正设门闾之跸。天子乃御玉辇，荫华盖，冲牙铮枪，绡纨纟卒纟蔡，震震填填，尘骛连天，以幸乎藉田。蝉冕以灼灼兮，碧色肃其芊芊；似夜光之剖荆璞，若茂松之依山巅。于是我皇乃降灵坛，抚御耦，游场染屦，洪縻在手。三推而舍，庶人终亩；贵贱以班，或五或九。敢作颂曰：思乐甸畿，薄采其茅，大君戾止。言籍其农，其农三推，万方以祗，耨我公田，实及我私。我斯盛，我簋斯齐，我仓如陵，我庾如坻。念兹在兹，永言孝思；人力普存，祝史正辞，神祗攸歆。逸豫无期；一人有庆，兆民赖之。
　诗
　【梁武帝《籍田诗》】寅宾始出日，律中方星鸟；千亩土膏紫，万顷陂色缥。严驾伫霞昕，露逗光晓；启行天犹暗，伐鼓地未悄。苍龙发蟠蜿，青祈引窈窕；公卿秉耒耜，庶氓荷Θ。一人惭百王，三推先亿兆。
　【梁简文帝《籍田诗》】礼经闻往说，观宝著华篇；岂如春路动，祈谷重人天。苍龙引玉大，交旗影曲旃；皮轩承早日，豹尾拂游烟。地广重畦净，林芳翠幕悬；青坛出长畎，帷宫绕直阡。秉耒光帝则，报献动皇虔；度谐金石奏，德厚歌颂诠。是知躬稼美，兼闻富教宣。
　【陈张正见《籍田诗》】玉辇带飞烟，金舆映绿川；雨师清远路，风伯静遥天。分渠通沃野，激水绕公田；草发青坛外，花飞苍玉前。苍玉陈璧，青坛躬帝藉；冒撅乃三推，齐衡均百辟。兰场俨芝驾，桂圃芳瑶席；山禽韵管弦，野兽和金石。
　颂
　【岑文本《籍田颂》】正位恭己，体元得一；望之如云，就之如日。郊庙致敬，山川咸秩；教先大道，学敦儒术，宪章载记，殷鉴周宣；回舆南亩，驻跸东廛。亲耕帝籍，躬稼大田；方期多稼，介此丰年。富实教资，农惟政本；上敦播植，下勤{艹衮}，荣辱既著，淳朴可反；礼节既兴，登封何远。式敷帝典，载穆王度；元良育德，维城作固。股肱周召，爪牙信布；比汉之兆，方周之祚。
○ 亲蚕第二
叙事
　《礼记 祭义》曰：古者天子诸侯，必有公桑、蚕室，近川而为之。筑宫，仞有三尺，棘墙而外闭之。《祭统》曰：王后蚕于北郊，以供纯服；夫人蚕于北郊，以供冕服。《月令》曰：季春之月，后妃斋戒躬桑，以劝蚕事。孟夏之月，蚕事华，后妃献茧。《梁五礼先蚕仪注》曰：亲蚕前二日，太祝令质明以太牢祠先蚕也。
　事对
　【织室 桑坛】《东观汉记》曰：明德马皇后，置织室、蚕室于濯龙中，数来往观视。《晋元康仪》曰：皇后采桑坛在蚕宫西南。
　【蚕宫 茧馆】蚕宫见上。《汉书》曰：孝元王皇后为太后，幸茧馆，率皇后及列侯夫人桑也。
　【北郊 东苑】北郊见上。董巴《舆服志》曰：汉皇后桑于东郊苑中□□□。
　【华簪 董巴】《舆服志注》曰：太后入庙，服绀上皂下，蚕青上缥下，簪以玳瑁，长一尺，端为华胜，上为凤皇。
　【分玺 均桑】《礼记》曰：后妃躬桑，蚕事既登。分茧称丝，以供郊庙之服。又曰：后妃献茧，乃收茧税，以桑为均，贵贱长幼如一，以给郊庙之服。
【一条	三洒】《皇后亲蚕仪注》曰：皇后躬桑，始将一条，执筐受桑。周迁《古今舆服杂记》曰：蚕始生，后食之，三洒而止。

　赋
　【晋闵鸿《亲蚕赋》】后课功以观匿，均众寡而抽税，今织纟延于命妇，供郊之旧制。洪恩美而周普。配春天之景福。扬黼黻之奇藻，播朱紫之艳色。
　颂
　【魏韦诞《皇后亲蚕颂》】躬耕帝籍，迈德班令。嘉柔桑之肇敷，思郊庙之至敬；命皇后以亲蚕，俾躬桑于外。考时日于巫咸，诏太卜以献贞。尔乃皇英参乘，涂山奉舆。扌忽姜任于后陈，载樊卫于贰车；登崇坛以正位，卖休气于朝阳。步雕辇而下降，采柔条于公桑；嫔妾肃以莅事，各奉职而承筐。供副之六服，昭孝敬于蒸尝；盛华礼于中宇，神化驰于八方。
○ 释奠第三
叙事
　《礼记》曰：凡始立学，必先释奠于先圣先师。及行事，必以币。天子视学，大昕鼓徵，所以警众也。众至，然后天子至，乃命有司行事，适东序，释奠于先老。《夏小正》曰：二月丁亥，万用入学，丁亥者吉日也。万者干戚舞也，入学者太学也，谓今时大舍菜也。
　事对
　【尊师 贵齿】潘尼《释奠诗》曰：敦书请业，言几通理；尊师重道，释奠崇祀。德成教伦，孰云不祉。袁曜《释奠诗》曰：南庠贵齿，东学尚亲；卑躬下问，降礼师臣。圆冠济济，方领恂恂。
　【重道 崇儒】重道见上。颜延之《释奠诗》曰：国尚师位，家崇儒门。
　【肄业 讲艺】袁曜《释奠诗》曰：肄业既终，舍尊爰始；韶音递奏，笙镛间起。茨夏，ㄧ容；德奢并惭，陈信焉耻。讲艺见后颜延之诗。
　【立学 启庠】立学见上。王僧达《释奠诗》曰：时泰道畅，礼备乐修；启庠选俊，博教深求。异人鳞萃，淑美云浮；师尊训浃，嘉敬载柔。
　【祭藻 舞戚】《礼记》曰：皮弁祭菜，示敬道也。郑玄注曰：菜，芹藻之属。舞戚见叙事。
　【肃肃 济济】王胡之《释奠表》曰：伏承仰遵古典，以今月吉日，释奠先圣。率土臣民，顺风载悦。臣宿婴重患，不获陪列，豫睹肃肃穆穆之容。仰望云汉，伏枕欣慨。又傅咸皇太子《释奠颂》曰：皇储，希心阙里；济济儒生，亻先亻先胄子。
　【陈牲 释菜】李谐《释奠诗》曰：沛泽南朝，峒山北面；帝曰师氏，陈牲委奠。神具醉止，薄言嘉宴。《礼记》曰：天子乃献羔开冰，先荐寝庙。上丁命乐正习舞释菜，天子乃率三公九卿诸侯大夫亲往视之。郑玄注：乐正，乐官之长；命舞者，顺万物始出地鼓舞也。将舞必释奠先师以礼也。
　【礼师 尚齿】挚虞《释奠颂》曰：如彼泉流，不盈不运；讲业既终，礼师释奠。升觞折俎，上下惟燕；邕邕其来，肃肃其见。何承天《释奠颂》曰：乃昔孔颜，梦周希虞；自天由美，异代同符。经修讲治，研几识理；道贵崇业，降尊尚齿。
　【尊道 悦学】潘尼《释奠颂》曰：留精儒术，敦悦古训，尊道让齿，降心下问。铺以金声，光以玉润，如川之升，如乾之运。何承天《释奠诗》曰：黄中宣朗，徽音播越；祗事昧早，修礼明发。明发伊何？悦学崇儒；愿言四雍，延想沂洙。
　【探幽 论奥】潘尼《释奠颂》曰：乃延台保，乃命学臣；圣容穆穆，侍讲暗暗。抽演徽言，启发道真；探幽穷赜，温故知新。温峤《释奠颂》曰：敷论义奥，综析毫芒；赋纳以言，丽辞孔彰。管箫备举，和乐载扬。
