<!-- { "loadSidebar": true } -->
　　【神宝 帝瑞】蔡邕《琴操》曰：卞和者，楚野人，常居山耕种。因得玉璞，以献于怀王。王以为欺慢，斩其足。和作歌曰：“悠悠沂水，经荆山兮；精气郁浃，谷岩岩兮；中有神宝，灼灼明兮；穴山采玉，难为功兮。”《礼含文嘉》曰：龙马金玉，帝王之瑞应。
　　【饰鸠杖 名燕钗】《续汉书》曰：三老五更杖玉杖。又曰：仲秋之月，郡道皆按行比人。年始七十者，授之以玉杖；八十九十，礼有加赐。玉杖长九尺，端以鸠为饰。鸠者，不噎之鸟也，欲老人不噎也。郭子横《洞冥记》曰：元鼎元年，起招灵阁。有一神女，留一玉钗以与帝，帝以赐赵婕妤。至昭帝元凤中，宫人犹见此钗，共谋欲碎之。明视钗匣，唯见白燕直升天。后宫人常作玉钗，因名玉燕钗，其言吉祥。
　　【六端 三棘】《周礼》曰：以玉作六端，以等邦国。王执镇圭，公执桓圭，侯执信圭，伯执躬圭；子执谷璧，男执蒲璧。《墨子》曰：和氏之璧，夜光之珠，三棘六异，此诸侯之良宝者也。
　　【垂棘 浮筠】张揖《广雅》曰：昭华白珩，定璜和璧，垂棘，玉也。《礼记》曰：子贡问于孔子曰：“敢问君子贵玉而贱珉，何也？”曰：“瑕不掩瑜，瑜不掩瑕，忠也；浮筠旁达，信也。”
　　【荆ギ 鲁宝】刘琨诗曰：握中有玄璧，乃自荆山ギ。《逸论语》曰：，鲁之宝玉也。孔子曰：“美哉，远而望之，焕若也；近而视之，瑟若也。一则理胜，一则孚胜。”
　　【白虹 青气】《礼记》曰：子贡问于孔子曰：“敢问君子贵玉而贱珉何也？”子曰：“夫玉者，君子比德于玉焉。温润而泽，仁也；气如白虹，天也。”司马彪《续汉书》曰：桓帝时，光禄吏舍壁下夜有青气，视之，得玉钩。钩长七寸二分，五寸四分，各一枚，身中皆雕镂。
　　【琼华 瑶蕊】《毛诗》曰：尚之以琼华乎而。刘祯《清虑赋》曰：错华玉以茨屋，骈雄黄以为墀；纷以瑶蕊，糅以玉夷。
　　【五德 三采】《五经通义》曰：玉有五德，温润而泽，有似于智；锐而不害，有似于仁；抑而不挠，有似于义；有瑕于内，必见于外，有似于信；垂之如坠，有似于礼。《逸论语》曰：玉如莹也。无，三采玉也。
　　【昌城蕊 长洲英】《汉武内传》曰：西王母云：昌城玉蕊夜山火玉。又，长洲一名青邱，仙草灵药，甘液玉英，靡所不有。
　　【见紫光 浮青气】沈约《宋书》曰：紫玉，王者不藏金玉，则光见深山。《地镜图》曰：玉，石之精也，其在石中。若山中石润而浸旁有水。其居地，其气清而浮，其气青白而圆光转，其地中常润。　　　赋
　　【晋赋咸《玉赋》】万物资生，玉禀其精，体乾之刚，配天之清。故珍嘉在昔，宝用罔极。夫岂君子之是比，乃王度之所式，其为美也。若此，当其潜光荆野，抱璞未理。众视之以为石，独见知于卞子；旷千载以遐弃，一朝而见齿。为有国之伟宝，荐神祗于明祀；岂连城之足云，喜遭遇于知己。
　　
　　○ 钱第五

　　叙事
　　《周官》曰：泉府上士四人，中士八人，下士十有六人。（郑玄注曰：泉或作钱。）《国语》曰：周景王二十一年，将铸大钱，以振救人。于是乎有母权子而行。（母重也，重大倍，故为母；子轻也，其轻小半，故为子。）《汉书》曰：凡货金钱布泉之用，夏殷以前，其详靡记。周立九府圆法。（圆即钱也。）秦兼天下，币为三等：黄金为上币，铜钱质如周钱，文曰“半两”，重如其文。汉高后二年，行八铢钱，六年行五珠钱。（应劭曰：秦作钱，质如周钱，文曰“半两”，则八铢也。汉以太重，更铸荚钱，今民间榆荚钱是也。人患其太轻，复行八铢钱。五铢者，应劭所谓荚钱。）文帝五年，除盗铸钱令，更造四铢钱。（应劭曰：四铢钱文，亦曰半两。）武帝建元元年，行三铢钱；五年，罢三铢，行半两。时郡国铸钱人多，公卿请令京师铸官赤仄，（仄者，以赤铜为之郭。）一当五。赋官用非赤仄不行，禁郡国无得铸，专令上林三官铸，而天下非官钱不得行。王莽居摄，变汉制，造大钱，径寸二分，重十二铢。文曰“大钱五十文”。又造契刀、错刀。其环如大钱，身形如刀，长二寸，文曰“契刀”。错刀，以黄金错，其文曰“一刀直五十”，与五铢钱凡四品并行。莽即真，乃罢错刀、契刀及五铢钱，而更作金银龟贝钱布之品，名曰宝货。小钱次七分三铢，曰“公钱一十”，次八分五铢，曰“幼钱二十”，次九分七铢，曰“中钱三十”，次一寸九铢，曰“壮钱四十”。因前大钱五十，是为钱货六品。《魏志》曰：黄初三年，以谷贵罢五铢钱。《华阳国志》曰：公孙述废铜钱，置铁钱，百姓货卖不行。《宋书》曰：元嘉七年，六一钱署铸四铢钱。《宋略》曰：泰始中，通私铸而钱大坏矣。一贯长三寸，谓之鹅眼。钱，减此者谓纟延环钱，贯之以缕，入水不沉。市井不复料数，十万不盈一掬。斗米一万，他物称之。至是禁鹅眼，纟延环，余别通用也。

　　事对
　　【鲛文 鹅眼】郭子横《洞冥记》曰：帝升望月台，有三青鸭化为三小童，皆著青绮文襦，合握鲛文之大钱三枚，以置帝几前。身止而影动，因名曰“轻影钱”。裴子野《宋略》曰：沈庆之启通私铸而钱大坏矣。一贯长三寸，谓之鹅眼钱。
　　【赎罪 买官】《汉书》曰：隆虑公主病，因以金千斤，钱千万，为子昭平君豫赎一死罪。武帝许之。《九州春秋》曰：灵帝卖官，廷尉崔烈入钱五百万，以买司徒。烈拜之日，天子临轩，顾左右曰：“恨不小靳，可至千万。”
　　【青蚨 白撰】干宝《搜神记》曰：南方有虫，其形似蝉而大，其子著草叶如蚕种。得子以归，则母飞来就之。杀其母以血涂其子，以其子涂母，用钱货市，旋则自还。淮南子术以之还钱，名曰“青蚨”。《汉书》曰：武帝更钱，造银锡为白金。以为天用莫如龙，地用莫如马，人用莫如龟，故曰金三品。其一重八两，圆之。其文龙，名曰白撰。
　　【选一 投三】华峤《後汉书》曰：刘宠，字祖荣，拜会稽太守，政不烦苛，徵为将作大匠。山阳有五六老叟，人赍百钱送宠曰：“鄙生未尝识郡朝。自明府以来，狗不夜吠，人不见吏。今闻当见弃去，故自扶奉送。”宠为人选一大钱受之。赵岐《三辅决录》曰：安陵清者项仲山，饮马渭水，每投三钱而去。
　　【白金 赤仄】《汉书》曰：武帝更钱，造银锡为白金。又曰：武帝时郡国钱多轻，而公卿请令京师铸官赤仄。如淳注曰：以赤铜为之郭。
　　【体乾 郊地】綦母氏《钱神论》曰：黄金为父，白银为母，铅为长男，锡为适妇。天性刚坚，须火终始；体圆应乾，孔方效地。王隐《晋书》曰：惠帝时有《钱神论》曰：钱之为体，有乾坤之象；其积如山，其流如川。
　　【数瓮 一囊】王韶之《始兴记》曰：劳口东岸，有石四方，高百余仞，其状如台。注云：父老相传：此石，昔有三人伐木以作桥，于石顶戏，见数瓮钱，共取半瓮还。赵壹诗曰：伊忧北堂上，抗葬倚门前；文史徒满腹，不如一囊钱。
　　【三官铸 九府法】《汉书》曰：禁郡国无得铸钱，专令上林三官铸，而令天下非三官铸不得行。又曰：大公为周立九府圆法。

　　论
　　【晋鲁褒《钱神论》】钱之为体，有乾坤之象；其积如山，其流如川。动静有时，行藏有节，市井便利，不患耗折，难朽象寿，不匮象道，故能长久，为世神宝。亲爱如兄，字曰孔方；失之则贫弱，得之则富昌。无翼而飞，无足而走；解严毅之颜，开难笑之口。钱多者处其前，钱少者居其后云云。

　　启
　　【陈张正见《钱启》】岂期疲こ壁立，猥蒙殊赐。名称榆荚，非投饮马之桥；价重圆泉，宁弃咒鸡之野。暂移周府，才经汉铸，始降王门；忽光私室，青凫委质。笑夷甫之不言，赤仄垂缗，重河间之能数。
　　
　　○ 锦第六

　　叙事
　　刘熙《释名》曰：锦，金也；作之用功重，其价如金，故制字帛与金也。《丹阳记》曰：历代尚未有锦，而成都独称妙。故三国时，魏则市于蜀，吴亦资西蜀，至是始乃有之。《益州记》曰：锦城在益州南笮桥东流江南岸，蜀时故锦宫也。其处号锦里，城墉犹在。《邺中记》曰：锦有大登高、小登高、大明光、小明光、大博山、小博山、大茱萸、小茱萸、大交龙、小交龙，蒲桃文锦、斑文锦、凤皇朱雀锦、韬文锦、桃核文锦，或青绨，或白绨，或黄绨，或绿绨，或紫绨，或蜀绨，工巧百数，不可尽名也。

　　事对
　　【文龙 朱雀】《魏志》曰：景初中，赐倭女王绛地文龙锦五疋。陆《邺中记》曰：御府中有凤皇锦、朱雀锦。
　　【斑文 绿地】陆《邺中记》曰：织锦罗在中尚坊，三署皆数百人，有斑文锦。《西京杂记》曰：武帝时得贰师天马，以玫瑰石为鞍辔，镂以金银，以绿地五色锦为蔽泥。
　　【绸杠 束发】《尔雅》曰：素锦绸杠。郭璞注曰：以白地锦韬旗之竿也。《礼记》曰：童子之饰也，缁布衣锦缘、锦绅，并纫锦束发。
　　【维舟 挽车】韦昭《吴书》曰：甘宁住止，常以绘锦维舟，去辄割弃以示奢。虞溥《江表传》曰：陆逊攻刘备于夷陆，备舍船步走，烧皮铠以断道，使兵以锦挽车，走入白帝。
　　【似云霞 若灯烛】王子年《拾遗记》曰：懦支国人时来献贡，有列堞锦，文似云霞。覆以日月，如城雉栖堞也。又曰：懦支国人时来献贡，有列锦，文似列于灯烛。
　　【鸾章 虎文】王子年《拾遗记》曰：周灵王起昆昭之台，以享群臣。张鸾章锦，文如鸾翔。《汉官仪》曰：虎贲中郎将，古官，衣纱单衣，虎文锦，余文郎亦然。
　　【明光 柔滑】陆《邺中记》曰：石季龙冬月施熟锦流苏斗帐，四角安纯金龙头，衔五色流苏；或用黄绨，博山文锦；或用紫绨，大小明光锦。王子年《拾遗记》曰：员峤之山，名环邱。东有云石，广五百里，有蚕长七寸，黑色，有角有鳞。以霜雪覆之，然后作茧。长一尺，其色五彩。织为文锦，入水不濡，其质轻软柔滑。
　　【翻鸿 文鸟】郭子横《汉武列国洞冥记》曰：元鼎元年，起招仙灵阁于甘泉宫西。编翠羽麟毫为帘，有走龙锦，有翻鸿锦。《异物志》曰：锦鸟，文章如丹地锦，而藻缋互交。俗人见其似锦，因谓之锦鸟。

　　诗
