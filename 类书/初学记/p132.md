<!-- { "loadSidebar": true } -->
　　【沈期《奉和立春游苑诗》】东郊暂转迎春仗，上苑初飞行庆杯；风射狐冰千片断，气冲鱼锁九关开。林中觅草方知荔，殿里争花并是梅；歌吹衔恩归路晚，栖乌半下凤城来。
　　
　　○ 园圃第十三

　　叙事
　　《说文》曰：园，树果也；圃，树菜也。按《天文要集》曰：匏瓜为天子果园。又，天园主果实菜茹蓄储。《史记》有梁园、漆园、楚橘柚园。《三秦记》：汉有果园。（《三秦记》云：汉武帝果园有大栗。）《魏志》：有芳林园、桐园。（芳林后避少帝违，故曰华林园。）晋宫阁名，有灵芝园、葡萄园，此皆因草木树果以立名也。又有玄圃、（见《庄子》。《山海经》有玄圃。）疏圃、（见《淮南子》。）瓜圃、（见《琐语》。）苇圃、花圃、竹圃、（见《水经注》。）唐圃。（见《吕氏春秋》。）此虽因草木而立，亦随事以名之。

　　事对
　　【灵芝 仙惠】灵芝见叙事。王子年《拾遗记》曰：昆仑山第三层，下有芝田惠圃，皆数万项。群仙种耨焉。
　　【蒲萄 苜蓿】《晋宫阁名》曰：洛阳宫有琼圃园、灵芝石祠园，邺有鸣鹄园、蒲萄园。郭仲产《仇池记》曰：城东有苜蓿园。
　　【濯龙 鸣鹄】司马彪《续汉书》曰：濯龙园在洛阳西北角。《晋宫阁名》曰：邺有鸣鹄园。
　　【步辇 飞盖】魏文帝《校猎赋》曰：登路寝而听政，总群司之纪纲。逍遥后庭，休息闲房；步辇西园，闲坐玉堂。曹植诗曰：公子敬爱客，终宴不知疲；清夜游西园，飞盖相追随。
　　【树桃 毓果】《毛诗》曰：园有树桃，其实之肴。《周官 九职》：二曰园圃，毓果木。
　　【请善 假贫】《史记》曰：王翦为秦将，伐楚，请善田宅园池甚众。《东观汉记》曰：孝和元年，诏有司：京师离宫园池，悉以假贫人也。
　　【持锄 得印】《汉书》：孙宝为京兆尹，署侯文为东部督邮。灞陵杜季杜门不通水火，持锄自理园，不敢犯法。《後汉记》曰：桓帝时，沛国戴翼，锄园得黄金印。
　　【法真不窥 范丹自赁】《後汉书》曰：法真隐大泽，讲论术艺，厉年不窥园圃。陈留《耆旧传》曰：范丹学通三经，常自赁灌园。又，前汉董仲舒下帷读书，三年不窥园圃。
　　【襄邑始居 山阳余利】《陈留志》曰：园庚，襄邑人也。庚始居园中，故世谓之园公。向秀与吕安灌园于山阳，收其余利，以供酒食之费。
　　【汉阴抱瓮 庄周作吏】《庄子》曰：汉阴叟抱瓮汲井，取水灌园，子贡教以桔槔，叟嫌其用机，不听。又庄周尝为蒙邑漆园吏。

　　赋
　　【梁江淹《梁王兔园赋》】或重古轻今者，仆曰何为其然哉？无知音则已矣。聊为古赋体，以夺枚叔之制云：金塘缅演，绿竹被阪；缭绕苍翠，若近复远。水鸟驾鹅，ケ鸱鸿雁；上飞衡阳，下宿沔汉。十十五五，忽合而后散。于是大夫之徒，称时而归；春阳始晓，朱华未。

　　诗
　　【宋谢灵运《还旧园诗》】浮舟千仞壑，总辔万寻巅；流沫不足险，石床岂为艰。夫子昭情素，探怀授佳篇。
　　【梁元帝《游后园诗》】暮春多淑气，斜景落高春；日照池光浅，云归山望浓。入林迷曲径，渡渚隔危峰。
　　【又《晚景游后园诗》】高轩聊骋望，焕景入川梁；波横山渡影，雨罢叶生光。日移花色异，风散水文长。
　　【梁庚肩吾《从皇太子出玄圃诗》】春光起丽谯，屣步陟山椒；阁影临飞盖，莺鸣入洞箫。水还登故渚，树长合前桥；绿荷生绮叶，丹藤上细苗。愿循惭振藻，何用拟琼瑶。

　　颂
　　【晋潘尼《後园颂》】茫茫在昔，悠悠结绳；大朴未散，玄化沾凝。羲皇继踵，三代相承；五德更王，文质迭兴。天命匪谌，佑谦辅信；乃眷我皇，光有大晋。应期纳祚，天人是顺；和气四充，惠泽旁润。神告祥，四灵效质；游龙升□，仪凤翳日。甘露晨流，醴泉涌溢；华夏既宁，八荒静谧。人亦有言，吾何以休；乃延卿士，从皇以游。长筵远布，广幕四周；嘉肴惟芳，旨酒思柔。岩岩峻岳，汤汤玄流；翔鸟鼓翼，游鱼载浮。明明天子，肃肃庶官；文士济济，武夫桓桓。讲论华林，肄射后园；威仪既是，弓矢斯闲。恂恂谦德，穆穆圣颜，赐以宴饮，诏以话言。黍稷既登，货财既丰；仁风潜畅，皇化弥崇。征夫释甲，战士罢戎；遐夷慕惠，绝越望风。无或慢易，在始虑终，无或安逸，在盈思冲。
　　
　　○ 道路第十四

　　叙事
　　《释名》曰：道，蹈也，路，露也；言人所蹈而露见也。按《尔雅》：一达谓之道路，二达谓之歧旁，（歧道旁出也，）三达谓之剧旁，（旁出岐多故曰剧，）四达谓之衢，五达谓之康，六达谓之庄，（康，乐也；庄，盛也；言交道康乐繁盛。）七达谓之剧骖，（骖马有四，今此有七，比之方剧骖。）八达谓之崇期，（崇，多也，多道会期在此。）九达谓之逵。（逵一曰馗，言似龟背，故曰馗。见《说文》）。庙中路谓之唐。《释名》又云；城下路谓之豪，（豪，翱也，言都邑内所翱翔祖驾处。）步所用道谓之蹊。（蹊，也，言射疾别用之，故还于正道。）又《广雅》曰：驿、轨、恒、街、径、、、亢、<谷干>，道也。又畛、涂、陈、阡、陌、术，亦道路别名。（《周官》曰：沟上有畛。《释名》曰：涂，度也，言所由得通度也。堂涂曰陈，言宾主相迎陈列之处也。《风俗通》曰：南北为阡，东西为陌。《吕氏春秋》曰：子产相郑，桃李垂于术。）昔黄帝为天子，匠人营国。国中九经、九纬。经途九轨，环途七轨，野途五轨，合方氏掌达天下之道路。至人四畿，凡道路之舟车{车}互者，叙而行之。凡有节者及有爵者至，则为之辟禁野之横行径逾者。（见《周官》。）又《礼记》：道路，男子由右，妇人由左，车从中央，此道路之事也。《五经要义》曰：将行者有祖道，一曰祀行，言祭祀道路之神以祈也。

　　事对
　　【剧骖 方轨】剧骖见叙事。左思《蜀都赋》曰：辟二九之通门，画方轨之广途。
　　【龟背 羊肠】许慎《说文》曰：馗，九达道也。似龟背，故谓之馗。魏武帝《若寒行》曰：羊肠坂诘屈，车轮为之摧。王智深《宋纪》曰：氏人扬难当，居在仇池山，高二十里，羊肠盘道，三十六回。
　　【八达 九纬】《尔雅》曰：八达谓之崇期。《周礼》：匠人营国中，九经九纬，经途九轨。郑玄注曰：国中，城内也；经纬之途，皆容九轨。轨谓辙广。
　　【鹿蹊 马迹】《周易》曰：艮为径路。郑玄注曰：田间之道曰径路。艮为之者，取山间鹿兔之蹊。郦元注《水经》曰：晋昌郡南及广武马蹄谷，盘石上有马迹，若践泥中自然之形，故其俗号曰天马径。
　　【九陌 四衢】《汉宫殿疏》曰：长安中有九陌。何法盛《晋中兴书》曰：穆帝升平二年，诏曰：“飞督王饶忽上吾鸩以辟恶。此凶物，岂宜妄进？”于是顿鞭饶二百，使殿中孙云监临，于四衢道焚之。
　　【迎钟 徇铎】《吕氏春秋》曰：中山之国有风由者，智伯欲攻之而无道也。为铸大钟，方车二轨以遗之。风由之君，斩岸堙溪以迎钟，随而攻之，而风由遂亡。《尚书》曰：每岁孟春，遒人以木铎徇于路。
　　【交会 多歧】《尔雅》曰：五达谓之康。孙炎注曰：康，乐也，交会乐道也。《列子》曰：杨子邻人亡羊，率其党请杨子之竖追之。杨子曰：“亡一羊何追者众？”曰：“多歧路。”既返，问获羊乎？曰：“亡歧路既多之中，又有歧焉。吾不知所之，故返。”杨子曰：“大道以多歧亡羊，学者以多方丧生。”
　　【隐金 堆石】《汉书 贾山》曰：秦东穷燕齐，南极吴越，跸道广五十步，隐以金椎，树以青松。为驰道之丽，至于此也。注云：隐，筑也。《东观汉记》曰：王霸为上谷太守，修飞狐道至平城，堆石布土，三百余里。
　　【三条 九轨】班固《西都赋》曰：披三条之广路，立十二之通门。九轨见叙事。
　　【藩竹 树槐】环济《吴纪》曰：天纪二年，卫尉岑昏表修百府。自宫门至朱雀桥，夹路作府舍；又开大道，使男女异行。夹道皆筑高墙、瓦覆，或作竹藩。崔鸿《前秦录》曰：苻坚灭燕赵之后，自长安至于诸州，皆夹路树槐柳。二十里一亭，四十里一旅。行者取给于途，工商资贩于道。
　　【立鄙 列亭】《国语》曰：周制有之曰：列树以表道，立鄙舍以守道路，谓置候人官也。《东观汉记》曰：卫飒为桂阳太守，凿山通路，列亭置驿。
　　【斩蛇 焚鸩】《史记》曰：汉高祖以亭长送徒于骊山。夜经泽中，有蛇当路，高祖拔剑斩蛇。蛇为两，径开数里。焚鸩事见四衢注。
　　【束马 覆轮】任豫《益州记》曰：江曲由左担道，按图在阴平县北，于成都为西注，其道至险，邓艾束马悬车处。潘尼《恶道赋》曰：道深地狭，坂峭轨长；轮舆颠覆，人马仆僵。
　　【桂道兰术 七陌九阡】刘义恭诗曰：飞流界桂道，深林冒兰术。曹植诗曰：东西经七陌，南北越九阡。

　　诗
　　【梁沈约《循役朱方道路诗》】分濡出帝京，升装奉皇穆；洞野属沧溟，联郊溯河服。日映青丘岛，尘起邯郸陆；江移林岸微，岩深烟岫复。岁严摧磴草，午寒散峤木；萦蔚夕飚卷，蹉跎晚云伏。霞志非易从，旌躯信难牧；岂慕淄宫梧，方辞兔园竹。羁心亦何言，迷踪庶能复。
　　【隋孙万寿《东归在路诗》】学官两无成，归心自不平；故乡尚千里，山林猿夜鸣。人愁惨云色，客意惯风声；羁恨虽多绪，俱是一伤情。
　　【唐李百乐《途中述怀诗》】伯喈边塞北，亭伯之辽东；伊余何为客，独守云台中。途遥已日暮，时泰道斯穷；拔心悲岸草，半死落岩桐。目送衡阳雁，情伤江上枫；福兮良所伏，今也信难通。丈夫自有志，宁伤宫不公。

　　铭
　　【陈徐陵《丹阳上庸路碑铭》】后王降德，于众兆民；高文象纬，妙义通神。业冠迁夏，功逾入秦；时惟大畜，象及同人。惠雨方溜，禅枝独春；帝德惟厚，皇恩甚深。观乎禹迹，见我尧心。
　　
　　○ 市第十五

　　叙事
