<!-- { "loadSidebar": true } -->
　　【当车 扣马】《尚书 洪范 五行传》曰：昌邑五贺为帝，天阴七日，昼夜不见日月。贺欲出行，光禄大夫夏侯胜当车谏曰：“天久阴不雨，臣下有谋上者，陛下欲何之？”《史记》曰：赵肃侯游大陆，出于鹿门，大戊午扣马谏曰：“耕事方急。”肃侯下车而谢之。又崔鸿《前秦录》曰：苻坚如邺，狩于西山，伶人王洛扣马而谏，乃止。
　　【污轮 折槛】《汉书》曰：薛广德，字长卿，为御史大夫，直言谏争。上出便门，欲御楼船，广德当乘舆免冠顿首曰：“宜从桥！陛下不听臣，臣自刎以血污车轮。”《汉书》：成帝时，朱云上疏求见。公卿在前，云曰：“愿赐上方斩马剑断佞臣一人头，以厉其余。”因指言张禹。上大怒曰：“庭辱师傅，死罪不赦！”御史将云下。云攀殿槛，槛折，呼曰：“臣得下从龙逢比干游于地下，足矣！”左将军辛庆忌扣头流血，谏曰：“此臣素狂直，使其言非，固当容之。”上意解，及当修槛。上曰：“勿易之。”因而葺之，以旌直臣。
　　【逆耳 拂心】。《史记》曰：沛公入秦，宫室、帷帐、狗马、珍宝、妇女以千数，欲留居之。樊哙谏沛公出舍，沛公不听。张良曰：“忠言逆耳利于行，良药苦口利于病，愿听樊哙言。”沛公乃还灞上。《汉书》曰：哀帝时，杜钦谏曰：“臣窃有所忧，言之拂心逆耳，不言则日渐长，为祸不细。臣闻，玩色不厌，必生好憎之心；好憎之心生，即爱宠偏于一人。”
　　【三责 五失】《晏子春秋》曰：景公游公皋，望齐国，曰：“呜呼！古而无死何如？”晏子曰：“古而无死，太公长有齐国。”公不悦。无几，梁邱据乘六马。公曰：“据与我和乎？”晏子曰：“此同也。”公作色。无几，公使禳彗星。晏子曰：“天教也。若受谏贤圣，彗星将亡。”公色不悦。及晏子卒，出位屏而泣曰：“昔夫子一日三责我，今孰责寡人乎？”王隐《晋书》曰：齐王ぁ辅政岁余，骄矜多过。郑方谏曰：“今王安不虑危，耽于酒色，其失一；大王檄命，当使天下穆如清风，今则不然，其失二；四夷交侵，不以为念，其失三；兴义人劳穷苦，不闻赈救之令，其失四；又与义兵论功未息，其失五。”ぁ含忍曰：“微吾子，则终不闻孤之过也。”
　　【断鞅 揽辔】周斐《汝南先贤传》曰：建武八年，车驾西征隗嚣。郭宪谏曰：“天下初定，车驾未可以动。”宪乃当车拔佩刀以断车鞅。帝不从，遂上陇。其后颍川兵起，回驾而还。帝叹曰：“恨不用光禄之言。”段龟龙《西凉记》曰：吕纂斩驰游猎，或马奔沟堑之间，殿中侍御史王回控马谏曰：“陛下宜忆袁盎揽辔之言。”
　　【尽言 开说】刘向《说苑》曰：有能尽言于君，用则留，不用则去，谓之谏也。《魏志》曰：明帝时，百姓凋匮，而役务方殷。卫觊上疏曰：“非破家为国，杀身成仁者，谁犯颜色？触忌讳，建一言，开一说哉。”
　　【犯颜 逆意】范晔《後汉书》曰：铫期重于信义，在朝廷忧国爱主，其有不得于心，必犯颜谏争。《魏志》曰：明帝时，百姓凋匮，而役务方殷。卫觊上疏曰：“顺颜者爱所由生，逆意者恶所从至，故人皆顺颜而避逆意。”又桓范《世要论》曰：揣人之耳，逆人之意，不为谏争。
　　【屏几改容 免冠顿首】崔鸿《前凉录》曰：张骏宴群寮，议欲严刑峻制，众咸以为宜。参军黄斌进曰：“臣未见其可，尊亲犯令，即令不行矣。”骏性严猛，乃屏几改容曰：“微黄生，吾不闻过矣，可谓忠之至也。”范晔《後汉书》曰：铫期有不得于心，必犯颜谏争。帝尝出，期免冠顿首车前曰：“古今之戒，变不意而成，不愿陛下微行数出。”帝为之回舆而还。

　　赋
　　【谢偃《惟皇诫德赋》】惟皇王之迭代，信步鬼之殊规；莫不虑失者常得，怀安者必危。是以战战栗栗，日慎一日；守勤守俭，去奢去逸；外无荒禽，内无荒室；惟贤是授，惟民斯恤，则三皇不足四，五帝不足六。若夫恃智骄力，狼戾倔强，忠良是弃，谄佞斯奖；构崇台以造天，穿深池而绝壤；厚赋重役，积宝藏镪，无罪加刑，有功不赏，则夏桀可二，殷辛易两。

　　诗
　　【汉韦孟《讽楚元王四言诗》】邦事是废，逸游是娱；人马悠悠，是放是丘。所弘匪德，所亲匪俊；唯囿是恢，唯谏是信。嗟哉我王，汉之睦亲；曾不夙夜，以休令闻。
　　【魏应璩《百壹诗》】室广致凝阴，台高来积阳；奈何季世人，侈靡在宫墙。饰巧无穷极，土木被朱光；征求倾四海，雅意犹未康。
　　
　　○ 贵第四

　　叙事
　　《说文》云：贵者，归也，谓物所归仰。汝颍言贵，声如归往之归。《抱朴子》曰：贵游子弟，生乎妇人之手，忧惧未尝经心。或未免襁褓而加青紫之秩，才胜衣冠而居宠荣之位，专生杀之威，操黜陟之柄，诚可畏矣。《战国策》曰：田需贵于魏王，惠子曰：“勉哉，夫杨。横树之则生，折而树之亦生，然十人树之，一人拔之，则无杨矣。且以十人之众，树易生之物，然而不胜一人者，何也？树之难而去之易。今虽自树于王而欲拔者众，子必危矣。”《史记》：李斯叹曰：“吾闻荀卿有云：物禁太盛。吾昔上蔡布衣，今人臣之位无居其上者，可谓富贵极矣。物极则衰，吾未知所税驾也。”荀伯子《荀氏家传》曰：惟我之先，至于有晋。人物盈朝，衮衣晔，六代九公，不亦伟乎！磊落瑰奇，光照六合。中兴，丞相王公叹曰：勖巳后荣宠莫二，为天下贵门矣。

　　事对
　　【七叶 五侯】左思《咏史诗》曰：金张籍旧业，七叶珥汉貂。《汉书》曰：成帝封舅谭为平阿侯，商为成都侯，立为江阳侯，根为曲阳侯，逢时为高平侯。五人同日封，世谓之五侯，荣贵绝代。
　　【金张 耿邓】《汉书》曰：功臣之家，唯有金氏张氏，亲近贵宠，比于外戚。又曰：金日勒功上将，传国后嗣，七叶内侍，何其盛也。《东观汉记》曰：耿氏自中兴以后，迄建安之末，大将军二人，九卿十三人，遂与汉盛衰。又曰：邓氏自中兴后，累叶贵宠，莫与为比。
　　【三主 五公】《东观汉记》曰：耿氏自中兴以后，迄建安之末，尚公主三人，列侯十九人，中郎将护羌校尉及刺史二千石数百人。司马彪《汉书》曰：袁安桓帝初迁太尉，四叶五公。
　　【许史 梁窦】《汉书》曰：许嘉为大司马车骑将军。又曰：史丹男九人，皆以丹仕为侍中，自宣元成哀外戚兴者，许史三王丁傅之家，皆重侯累将，穷富极贵。谢承《後汉书》曰：梁氏在位二十余年，穷极满盛，威行内外，百僚侧目，莫敢违命。《东观汉记》曰：章帝崩，窦太后临政，窦宪为大将军，食邑二万户；弟景执金吾，瑰将作大匠，光禄勋。
　　【垂三组 佩六仰】《汉书》：杨仆，宜阳人也，稍迁至主爵都尉。南赵反，拜为楼船将军，有功，封梁侯。因归家，怀银黄垂三组以夸乡里。组绶也。《史记》曰：苏秦，洛阳人也。师于鬼谷先生，后得周书阴符读之，以出揣摩，因说六国，以秦为从约长，并相六国。各佩其印，行过洛阳，重骑辎重，诸侯各发使送之，甚众，拟于王者。周王闻之恐惧，除道，使人效劳。于是散千金以赐宗族。
　　【一门三后 六叶九公】谢承《後汉书》曰：梁不疑子为颍阴侯，胤子为城父侯。冀一门三皇后，六贵人，二大将军，夫人女侯邑称君七人，尚公主三人，其余卿将尹校五十七人。百僚侧目，莫敢违命。六叶九公见叙事。
　　【朱轮 华毂】《汉书》曰：杨恽曰：“吾家方全盛之时，乘朱轮者十人。”又刘向上封事曰：今王氏一姓，乘朱轮华毂者二十三人，青紫貂蝉，充盈幄内。
　　【观阁弥亘 厩第相望】张《汉记》曰：马防兄弟贵盛，大起第观，连阁弥亘。《东观汉记》曰：窦融嗣子穆尚内黄公主，而融弟显亲侯窦友嗣子固尚沮阳公主，穆长子勋尚东海恭王女。窦氏一公两侯，三公主，四二千石，自祖至孙，官府厩第相望，奴婢千数。虽亲戚功臣，莫与为此。

　　诗
　　【晋左思《咏史诗》】济济京城内，赫赫王侯居；冠盖阴四术，朱轮竟长衢。朝集金张馆，暮宿许史庐；南邻击钟磬，北里吹笙竽。
　　【《古乐府诗》】君家诚易知，悠悠复难忘；黄金为君门，白玉为君堂。堂上罗酒樽，使作邯郸倡；中庭生奇树，华灯何煌煌。兄弟两三人，中子为侍郎；五日一来归，道上自生光。黄金络马头，观者满路傍。
　　【齐鲍昭《代京洛篇》】凤楼十二重，四户八绮窗；绣角金莲花，桂柱玉盘龙。珠帘无隔露，罗幌不胜风；宝帐三十万，为尔一朝容。
　　【梁吴均《赠周兴嗣诗》】吾贤当路者，声名振华夏；朱轮玳瑁牛，紫连钱马。朝花舞风去，夜月窥窗下；想君贵易交，居然应见舍。
　　【绍安《赠蔡君诗》】畴昔同幽谷，伊尔迁乔木；赫奕盛青紫，讨论穷简牍。
　　【李百药《寄杨公诗》】公子盛西京，光华早著名；分庭接游士，虚馆待时英。高阁浮香出，长廊宝钏鸣；面花无隔笑，歌扇不鄣声。
　　【鲍昭《拟古诗》】鲁客事楚王，怀金袭丹素；既荷主人恩，又蒙令尹顾。日晏罢朝还，舆马塞衢路；宗党先光华，宾仆远倾慕。富贵人所欲，道得亦何惧。
　　
　　○ 富第五

　　叙事
　　夫贵者必富，而富者未必贵也。故士之欲贵，乃为富也；然欲富进，非为贵也。从是观之，富，人之所极愿也。故《易》曰：富有之谓大业。孔子曰：富而可求，虽执鞭之士，吾亦为之；如不可求，从吾所好。又曰：富与贵是人之所欲，不以其道得之，不处也。阳虎云：为富不仁，为仁不富。《家语》曰：以富贵而下人，何人不与；以富贵而敬人，何人不亲。《史记》曰：夫用贫求富，农不如工，工不如商，刺绣文不如倚市门，此言末业贫者之资也。《春秋左氏传》曰：齐庆氏亡，分其邑与晏子，晏子不受。人问曰：“富者，人所欲也，何为不受？”对曰：“无功之赏，不义之富，祸之媒也。我非恶富，恐失富也。”《说苑》曰：楚王问庄辛：“君子之富奈何？”对曰：“君子之富，假贷人不贸也，余食人不使不役也；亲戚爱之，罪人善之，不肖者事之，皆欲其寿乐不伤于患，此君子之富也。”王充《论衡》曰：扬子云作《法言》，蜀富贾人赍钱十万，愿载于书。子云不听，曰：“夫富无仁义，犹圈中之鹿，栏中之羊也，安得妄载。”桓宽《盐铁论》曰：人大富则不可以禄使。《尚书》五福，二曰富。

　　事对
