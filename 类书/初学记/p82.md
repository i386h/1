<!-- { "loadSidebar": true } -->
　【旌车 羽盖】傅畅《晋公卿礼秩》曰：特进薨，遣谒者监护军丧事，赐东园秘器。五时朝服，各一具，衣一袭，给青徘徊赤耳车，挽歌四十人。方相车，建七旒车，铭旌车。丁孚《汉官仪》曰：孝灵皇帝葬马贵人，赠步摇赤缀青羽盖驷马也。
　【饰青 设】《礼记》曰：其青有衤炎缁布裳帷，素锦以为屋而行。郑玄曰：青，载柩将殡之车饰也。又曰：孔子之丧，公西赤为志焉。饰棺墙置た设披，周也；设崇，殷也；绸练设，夏也。
　【四寸之棺 五寸之椁】《礼记 檀弓》有子曰：夫子制于中都，四寸之棺，五寸之椁，以斯知不欲速朽也。
　【朱器 画棺】《东观汉记 梁商传》云：商薨，赐东园需车朱寿器，银镂黄玉匣。谢承《後汉书》曰：和帝追封谥皇太后父梁松为褒亲愍侯，改殡，赐东园画棺玉匣衣衾。
　【止柩就道 止哭听变】《礼记》曰：曾子问曰：“葬引至于恒，日有食之则有变，且不行乎？”孔子曰：“昔吾从老聃助葬于巷党，及恒而日有食之。”老聃曰：“丘止柩就道右，止哭以听变，既明反而后行，曰礼也。”郑玄注曰：恒，道也，变谓异礼也。
　【下不及泉 上无通臭】《墨子》曰：古者圣人制为葬埋之法，桐棺三寸，足以朽体；衣衾三领，足以覆恶。昔者尧北教乎八狄，道死，葬巩山之阴。禹东教于越，葬于会稽山，下不及泉，上无通臭。三王岂财用不足哉，以为葬埋之法。
　【藉以黄壤 葬以土藏】范晔《後汉书》曰：赵咨将终，告其故吏朱祗萧建等曰：“薄敛素棺，藉以黄壤；欲令速朽，且归后土，不听子孙改之。”又《楚国先贤传》曰：韩暨终，遗言曰：“夫俗奢易之以俭，俭则节之以礼。若曹敬听吾言，敛以时服，葬以土藏，穿毕便葬，送以瓦器。”
　【施玉匣 埋珍宝】《吕氏春秋》曰：含珠鳞施，今葬皆用之。注曰：含珠，口实；鳞施，施玉匣于死者之体，如鱼鳞。《潜夫论》曰：生不极养，死乃崇丧。或至金缕玉匣，致藏埋珍宝偶人马车，造起大冢，广树松柏。
　【驷马不行 大鸟徐步】《博物志》云：汉滕公夏侯婴死，送葬至东都门外，驷马不行，掊地悲鸣，即掘马蹄下，得石椁，其铭云：佳城郁郁，三千年见白日。于嗟滕公居此室，乃葬斯地，谓之马冢。华峤《後汉书》曰：杨震为太尉，中常侍樊丰骄恣，震常切谏，由是共谮震，罢遣归本郡，遂仰鸩薨。葬日，有大鸟来，止停树上。须臾下地行，徐步到柩前止立，低头泪出，更共抱持，终不惊骇。
赋
　【後汉张衡《冢赋》】乃立厥堂，乃相厥宇；在冬不寒，在夏不暑。祭祀是居，神明是处。
　【晋陆士衡《感邱赋》】生矜迹于当世，死同宅乎一邱；翳形骸以下沦兮，漂营魂而上浮。随阴阳以融冶，托山原以为畴；妍媸混而为一，孰云识其所修。必妙代以远览兮，夫何徇乎区陈。
诗
　【唐太宗《望送魏征葬诗》】阊阖总金鞍，上林移玉辇；野郊怆新别，河桥非旧饯。惨日映峰沉，愁云随盖转；哀笳时断续，悲旌乍舒卷。望望情何极，浪浪泪空泫；无复昔时人，芳春共谁遣。
　【梁何逊《悲行路孤坟诗》】行路一孤坟，路成又已毁；空疑年岁积，不知陵谷徙。几经秋叶黄，共见春流氵尔；金蚕不可织，玉树何曾蕊。陌上丘驰人，笑歌自侈靡；今日非明日，可怜讵邻此。
　【梁虞骞《游潮山悲古冢诗》】长林带朝夕，孤岭枕江村；疏松含白水，密满平原。荒坟改冻叶，低垄变年根；西光长贾落，促尔膝前樽。
　【陈阴铿《行经古墓诗》】偃松将古墓，年代理当深；表柱应堪烛，碑书欲有金。迥坟由路毁，荒隧受田侵；霏霏野雾合，昏昏垄日沉。悬剑今何在，风杨空自吟。
　【陈张正见《和杨侯送袁金紫葬诗》】玄泉开隧道，白日照佳城；一朝嗟此路，千载几伤情。秋雨悲松色，凄风咽晚声；归云向谷晚，还柳背山轻。唯当三五夜，垄月暂时明。
　【隋庾信《送灵法师葬诗》】龙泉今日掩，石洞即时封；玉匣摧谈柄，悬河落辨锋。香炉犹是柏，麈尾更成松；郭门未十里，山回已数重。尚闻香阁梵，犹听竹林钟；送客风尘拥，寒郊霜露浓。性灵如不灭，神理定何从。
○挽歌第十
叙事
　干宝《搜神记》曰：挽歌者，丧家之乐，执绋者，相和之声也。挽歌词有薤露、蒿里二章。出田横门人，横自杀，门人伤之悲歌，言人如薤上露，易灭也。亦谓人死，精魂归于蒿里，故有二章。（其一章曰：薤上朝露何易，明朝更复露，人死一去何时归。二章曰：蒿里谁家地，聚敛魂魄无贤愚；鬼伯一何相催促，人命不得少踟蹰。）至李延年乃分为二曲：薤露送王公贵人，蒿里送士大夫庶人，使挽者歌之。（又有长歌、短歌，言寿命长短，不可妄求。）
事对
　【虞殡 田歌】《左传》曰：吴与齐战，齐人公孙夏将战，命其徒歌虞殡。杜预注云：虞殡，葬歌，示必死。谯周《法训》曰：今有挽歌者，高帝召田横，至于户乡，自毙。从者挽至宫，不敢哭，故为此歌以寄哀音也。
　【松云 薤露】江智泉《宣贵妃挽歌》曰：桂衤遂来尘寂，筵俎竟虚存；云松方霭露，风草已声原。温子升相国《清河王挽歌》曰：高门讵改辙，曲沼尚余波；何言吹楼下，翻成薤露歌。
　【铃唱 绋讴】檀道鸾《续晋阳秋》曰：武陵王稀未败四五年中，喜为挽歌，自摇大铃，使左右唱和。《庄子》曰：绋讴所生，必于斥苦。司马彪注曰：绋，引疏索也，斥慢缓若用力也。引绋所有讴者，为人用力慢缓不齐促急也。
　【梁会 袁游】司马彪《续汉书》曰：大将军梁商三月上巳日会洛水，倡乐毕极，终于薤露之歌，坐中流泪。裴启《语林》曰：张湛好于斋前种松，养ず鹆。袁山松出游，好令左右行挽歌。时人谓；张屋下陈尸，袁道上行殡。
诗
　【魏缪袭《挽歌诗》】生时游国都，死没弃中野；朝发高堂上，暮宿黄泉下。白日入虞渊，悬车息驷马。造化虽神明，安能复存我；形容稍歇灭，齿发行堂堕。自古皆有然，谁能离此者。
　【晋陆机《挽歌诗》】中闱且勿喧，听我薤露诗；生死必异论，祖载当有时。舍爵两楹位，启殡进灵而；饯饮怅莫反，出宿归无期。
　【又】重阜何崔嵬，玄庐窜其间；磅礴云四极，穹崇效苍天。侧听阴沟涌，卧观天井县；圹宵何辽廓，大暮安可晨。人往有返岁，我行无归年；昔居四人宅，今为万鬼邻。昔为七尺体，今成灰与尘；金玉昔所佩，鸿毛今不振。丰肌享蝼蚁，形赅永夷泯；寿堂延魑魅，虚无自相宾。蝼蚁尔何怒，魑魅我何亲；拊心痛荼毒，永叹莫为陈。
　【宋陶潜《挽歌诗》】荒草何茫茫，白杨亦萧萧；严霜九月中，送我也远郊。四面无人居，高坟正；马为仰天鸣，风为自萧条。幽室一已闭，千年不复朝。千年不复朝，贤达无奈何；向来相送人，各亦归其家。亲戚或余悲，他人亦已歌；死去何所适，托体同山阿。
　【北齐祖孝徵《挽歌诗》】昔日驱驷马，谒帝长杨宫；旌悬白云外，骑猎红尘中。今来向漳浦，素盖转悲风；荣华与歌笑，万事尽成空。
　【隋卢思道《彭城王挽歌诗》】旭早禁门开，隐隐灵舆发；才看凤楼迥，稍视龙山没。犹陈五营骑，尚聚三河卒；容卫俨未归，空山照秋月。
　【又《乐平长公主挽歌诗》】妆楼对驰道，吹台临景舍；风入上春朝，月满凉秋夜。未言歌笑毕，已觉生荣谢；何时洛水湄，芝田解龙驾。
　【朱子奢《文德皇后挽歌诗》】神京背紫陌，缟驷结行；北去横桥道，西分清渭流。寒光向垄没，霜气入松楸；今日泉台路，非是濯龙游。
　【李百药《文德皇后挽歌诗》】徘徊两仪殿，怅望九成台；玉辇终辞宴，瑶筐遂不开。野旷阴风积，川长思鸟来；寒山寂已暮，虞殡有余哀。
　【上官仪《故北平公主挽歌诗》】木落园池旷，庭虚风露寒；北里清音绝，南陔芳草残。远气犹标剑，浮□尚写冠；寂寂琴台晚，秋阴入井翰。
　【又《谢都督挽歌诗》】漠漠佳城幽，苍苍松贾暮；鲁幕飘欲卷，宛驷悲还顾。楚铙绕卢山，胡笳临武库；怅然郊原静，烟生归鸟度。
　【又《高密长公主挽歌诗》】湘渚韬灵迹，娥台静瑞音；凤逐清箫远，鸾随幽镜沉。霜处华英落，风前银烛侵；寂寞平阳馆，月冷洞房深。
　【又《江王太妃挽歌诗》】黄鹤悲歌绝，椒花清颂余；埃凝写邻镜，网结和扉鱼。银消风烛尽，珠灭夜轮虚；别有南陵路，幽丛临叶疏。
　【骆宾王《乐大夫挽歌诗》】嵩里谁家地，松门何代邱；百年三万日，一别几千秋。返照寒无影，穷泉冻不流；居然同物化，何处欲藏邱。
　【刘之《孝敬皇帝挽歌诗》】戒奢虚蜃辂，锡号纪鸿名；地叶苍梧野，途经紫聚城。重照掩寒色，晨飚断曙声；一随仙骥远，雪露愁阴生。
　【崔融《则天皇后挽歌诗》】宵陈虚禁夜，夕临空山阴；日月昏尺景，天地惨何心。紫殿金铺涩，黄陵玉座深；镜奁长不启，圣主泪沾襟。
【又】前殿临朝罢，长陵合葬归；山川不可望，文物尽成非。阴月霾中道，轩星落太微；空余天子孝，松上景云飞。
卷十五 乐部上
○ 雅乐第一
叙事
