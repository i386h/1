<!-- { "loadSidebar": true } -->
　【潮泉 神井】张僧监《浔阳记》曰：鸡笼山下涧中有数十处累石，若有人功。水常深尺余，朝夕辄有涌泉溢出如潮水，时刻不差。朔望尤大，号为潮泉，常如沸汤。神井见下张衡赋序。
　【蠲慝 攘寒】蠲慝见下张衡赋中。江乘《地记》曰：县东南四十里半汤泉，半温半冷，共同一壑，谓之半汤泉。张勃云：冷水夏濯，可以清暑；温水冬浴，可以攘寒。
　【汤鸡 瀹卵】常璩《华阳志》曰：斯臾入南山洞温水穴，冬夏常热，其源可以汤鸡豚。下汤澡洗，疗宿疾。王е《洛都赋》曰：鸡头温水，鲁阳神泉；不爨自沸，热若焦然。烂毛瀹卵，煮绢濯鲜。瀹音药。
　【痊こ 保性】王е《洛都赋》曰：痿瘵痱こ，浸之则痊；功迈药石，勋著不言。保性见下张衡赋中。
　【暄波 灼水】暄波见下刘义恭诗。郦元《水经注》曰：温汤水出渔阳郡北山温溪，即温源也。废疾者不能澡，以其过灼故也。
　【温涛 炎液】曹植《述行赋》曰：濯余身于神井，伟温涛之若焚。炎液见下刘义恭诗。
　【分寒水 会冰泉】《临陵县记》云：县有温泉，泉中有伏石分流。其阴清水常寒；其阳温泉涌沸，飞雾如烟，雪霜无以败其热。刘义庆《幽明录》曰：艾县辅山有温冷二泉，发源相去数尺。热泉可煮鸡豚，冷泉常若冰。双流数丈而合。俱会于一溪。
　【濯日月 飞烟雾】濯日月见下张衡赋。飞烟雾见上分寒水注。
　【萃士女 迈药石】萃士女见下张衡赋。迈药石见上痊こ注。
　赋
　【後汉张衡《温泉赋》】余适骊山，观温泉，浴神井，美洪泽之普施，乃为赋云：览中域之珍怪兮，无斯之神灵；控汤谷于瀛洲兮，濯日月乎中营。荫高山之北延，处幽屏以闲清。于是殊方跋涉，骏奔来臻；士女晔其鳞萃，纷杂还其如烟。乱曰：天地之德，莫若生兮。帝育蒸民，懿厥成兮。六气淫错，有疾疠兮。温泉汨焉，以流秽兮。蠲除苛慝，服中正兮。熙哉帝载，保性命兮。
　【魏曹植《述行赋》】寻曲路之南隅，观秦政之骊坟；哀黔首之罹毒，酷始皇之为君。濯余身于神井，伟温涛之若焚。
　诗
　【唐高宗《过温汤》】温渚停仙跸，丰郊驻晓旌；路曲回轮影，岩虚传漏声。暖溜惊湍驶，寒空碧雾经；林黄疏叶下，野白曙霜明。眺听良无已，烟霞断续生。
　【宋刘义恭《温泉》】秦都壮温谷，汉京丽汤泉；炎德潜远液，暄波起兹源。
　【北齐刘逖《浴温汤》】骊岫犹怀土，新丰尚有家；神井堪消疠，温泉足荡邪。紫苔生石岸，黄沫拥金沙；振衣殊未已，翻能停使车。
　【越王贞《奉和过温汤》】风辇腾宸驾，骊御次乾游；坎德疏温液，山隈氵瓜暖流；寒氛空外拥，蒸气沼中浮。林凋帷影散，云剑盖阴收。霜郊畅玄览，参差落景遒。
　【王德真《奉和过温汤》】握图开万寓，属圣启千年；骊阜疏缇骑，惊鸿映彩旃。玉霜明凤野，金阵藻龙川；祥烟聚危岫，态水溢飞泉。停舆兴睿览，还举大风篇。
　【杨思玄《奉和过温汤》】丰城观汉迹，温谷幸秦余；地接幽王垒，流分郑国渠。风威肃文卫，日彩镜雕舆；远岫凝氛重，寒丛树影疏。回瞻汉章阙，佳气满宸居。
　【郑义真《奉和过温汤》】洛川方伫跸，丰野暂停銮；汤泉恒独涌，温谷岂知寒。漏鼓依岩畔，相风出树端；岭烟遥聚草，山月迥临鞍。日用诚多幸，天文遂仰观。
　序
　【周庾信《温汤碑序》】咸池浴日，先膺绿甲之图；砥柱浮天，始受玄夷之命。仁则涤荡埃氛，义则激扬清浊；勇则负山馀力，弱则鸿毛不胜。仲春则榆荚同流，三月则桃花共下，其色变者流为五云之浆，其味美者结为三危之露。烟青于铜浦，色白于铅溪。非神鼎而长沸，异龙池而独涌。洗胃湔肠，兴羸起瘠。秦皇余石，仍为雁齿之阶；汉武旧陶，即用鱼鳞之瓦。岂独醴泉消疾，闻乎建武之朝；神水蠲こ，在乎咸康之世。
　铭
　【周王褒《温汤铭》】挺此温谷，骊邱之阴；白上彻，丹砂下沉。华清驻老，飞流莹心；谷神不死，川德愈深。
○ 昆明池第四
叙事
　《广雅》云：沼，池也。《说文》云：池者，陂也。从水它声。《风俗通》云：孙子有金城汤池之说，后人因此开地为池，以养鱼鳖。按《汉书》及《西京杂记》：昆明池，汉武帝元狩三年所穿也。初汉欲求身毒国，为昆明夷所闭。昆明有滇池，方三百里，名曰滇河。汉将伐昆明以通身毒，使谪卒伐棘上林，象滇河作昆明池，以习水战。池周围四十里。（汉武帝平昆明夷，以其地为益州郡。其滇水源深广，末反浅狭，有似倒流，故曰滇河。潘岳《关中记》曰：昆明，汉武习水战也。中有灵沼神池，云尧时理水讫，停舟此池，盖尧时已有沔池。汉代因而深广耳。曹毗《志怪》云：汉武凿昆明池，极深，悉是灰墨，无复土，举朝不解。以问东方朔，朔曰：“臣愚，不足以知之，可试问西域胡人。”帝以朔不知，难以移问。至後汉明帝时，外国道人入来洛阳，时有忆方朔言者，乃试以武帝时灰墨问之。胡人云：“经云：天地大劫将尽，则劫烧。此劫烧之余。”乃知朔言有旨。）池中有戈船、楼船，各数百艘。楼船上建楼橹，戈船上建戈矛。四角悉垂幡旄，旌葆麾盖，照烛涯。又作二石人，东西相对，以象牵牛织女。又刻石为鲸鱼，每雷雨，鱼常鸣吼，尾皆动。汉代祭以祈雨，有验。至昭帝幼冲，不复习战。于中养鱼，以给诸陵祠。余付长安，鱼乃贱。（《三秦记》：秦始皇作长池，张渭水东西二百里，南北二十里，筑土为蓬莱山，刻石为鲸鱼，长二百丈。秦又有兰池、镐池。醴有，即明天子璧池。穆天子西征，有玄池、瑶池、乐池，与西王母宴所。汉有建章宫太液池，中筑方丈瀛洲，象海中神山。春二月黄鹄下池中。未央宫有沧池，中筑渐台。王莽死其上。汉上林有池十五所。承露池、昆灵池、池中有倒披莲、连钱荇、浮浪根菱。天泉池，上有连楼阁道，中有紫宫。戟子池、龙池、鱼池、牟首池、蒯池、菌鹤池、西陂池、当路池、东陂池、太一池、牛首池、积草池，池中有珊瑚，高丈二尺，一本三柯，四百六十条，尉佗所献，号曰烽火树。糜池、含利池、百子池，七月七日临百子池，作于阗乐，乐毕，以五色缕相羁，谓为连爱。东汉有九龙池、御龙池、灵芝池、白石池、濯龙池、天泉池。魏在邺有渌水池、琼华池、疏圃池、玄武池、灵芝池；在洛有天泉池，池中筑九华台、流杯池、幽泉池、阴流池、鸣鹤池。吴有太子池，孙权子和筑，至晋明帝呼为太子池。西晋有含利池、都亭池、灵芝池、汜池，张载作赋者，潜灵池、渌池。东晋有清游池、流杯池。宋有天泉池、华林池，池有双莲同干，芙蓉异花并蒂。纣有酒池。齐景公有昭华池。后梁有灵泉池。後魏有鸿雁池、流化池。后燕有清凉池。前梁有闲豫池，池有龙影五彩，铸铜龙于其上。南燕有申池，赫连勃勃有渌涟池。大梁有蓬池。襄阳有习氏鱼池，山简所游者；荆州有蔡子池；临沅县有明月池；益州有万岁池、天井池、千秋池、双龙池、邛池；州有干将池、华曲池；于潜有蛟龙池。）
事对
【神池 灵沼】并见上叙事注。
【开地 伐棘】并见叙事。
　【珠滨 金堤】潘岳《关中记》曰：汉武习水战，作昆明池。人钓鱼纶，绝而去，梦于帝求去其钩。明日帝戏于池，见鱼衔索，帝取其钩放之。间三日复游，池滨得珠一双。帝曰：“岂非昔鱼之报也。”张衡《西京赋》曰：乃有昆明灵沼，黑水玄；周以金堤，树以柳杞；豫章珍馆，揭焉中峙。
　【汤谷 虞泉】潘岳《西征赋》曰：乃有昆明池乎其中，汤汤浣浣，漾渊漫，浩若河汉，日月丽天，出入乎东西。朝似汤谷，夕类虞泉。昔豫章之名宇，披玄流而特起；仪景星于天汉，列牛女以双峙。
　【玄流 黑水】玄流见上汤谷注中。黑水见上金堤注中。
　【汉宇 尧舟】《汉书》曰：汉武大修昆明池，列馆环之。班固《西都赋》曰：集于豫章之宇，临于昆明之池。尧舟见上叙事注。
　【刻石 仪星】刻石见叙事。仪星见上虞泉注。
　【名宇 珍馆】名宇事见上汤谷注中。珍馆事见上金堤注中。
　【习战 肄师】习战事见上珠滨注中。《魏志》曰：太祖还邺，作玄武池以肄舟师。潘岳《西征赋》曰：乃有昆明池乎其中，伊兹池之肇穿，肄水师于荒服。肄音异，习也。
　【锦绣陂 柳杞堤】班固《西都赋》曰：集于豫章之馆，临乎昆明之池。茂树荫蔚，芳草被堤；兰ぇ发色，晔晔猗猗；若ゼ锦布绣，烛辉乎其陂。柳杞堤见上金堤注。
　【象滇 仪汉】《汉书》云：汉求身毒国，而为昆明所闭。昆明国有滇河，方三百里。汉欲伐昆明，象滇河凿池，名曰昆明池。其滇河水源深广，末反浅狭，有似流，曰故滇。仪汉事见上虞泉注。
　【豫章馆 劫烧灰】豫章馆见上金堤注。劫烧灰见上叙事注。
　【升采鳞 浮文】班固《典引》曰：扰缁文皓质于郊，升黄辉采鳞于沼。司马相如《子虚上林赋》曰：怠而后游于清池，浮文，扬旌旗。
　【出入日月 吐纳云雾】张衡《西京赋》曰：乃有昆明灵沼，黑水玄，日月于是乎出入，象扶桑与蒙汜。张载《蒙汜池赋》曰：幽渎滂集，潜流独注。淡淡沣沛，更来迭去；仰承河汉，吐纳云雾。
　诗
　【唐太宗《冬日临昆明池》】石鲸分玉溜，劫烬隐平沙；柳影冰无叶，梅心冻有花。寒野凝朝雾，霜天散夕霞；欢情犹未极，落景遽西斜。
　【周庾信《和炅法师游昆明池》】秋光丽晓天，舸泛中川；密菱鄣浴鸟，高荷没钓船。碎珠萦断菊，残丝绕折莲；落花催斗酒，栖乌送一弦。
　【隋江总《秋日昆明池》】灵沼萧条望，游人意绪多；终南云影落，渭北雨声过。蝉噪金堤柳，鹭饮石鲸波；珠来昭似月，织处写成河。此时临水叹，非复采莲歌。
　【隋薛道衡《秋游昆明池》】灞陵因静退，灵沼暂徘徊；新船木兰楫，旧宇豫章材。荷心宜露泫，竹径重风来；鱼潜疑刻石，沙暗似沉灰。琴逢鹤欲舞，酒遇菊初开；羁心与秋兴，陶然寄一杯。
　【隋虞茂《赋昆明池一物得织女石》】隔河图列宿，清汉象昭回；支机就鲸石，拂镜沉池灰。船疑海槎渡，珠似客星来；所恨双娥敛，逢秋遂不开。
　【隋元行恭《秋游昆明池》】旅客伤羁远，樽酒慰登临；池鲸隐旧石，岸菊聚新金。阵低云色近，行高雁影深；欹荷泻圜露，卧柳横清阴。衣共秋风冷，心学古灰沉；还似无人处，幽兰入雅琴。
