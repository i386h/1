<!-- { "loadSidebar": true } -->
　　【柳隐坚壁 罗献保地】常璩《华阳国志》曰：柳隐，字休然。魏钟会伐蜀，入汉川，大城多下，唯隐坚壁不动。后主既降，以手令敕隐，隐乃诣会。晋文帝闻而义之。习凿齿《襄阳耆旧记》曰：魏伐蜀，罗献为巴东守。吴闻蜀已败，遣盛献等水陆并到，说献以合同之计。献衔枚夜出，击破。献旋军保城，告誓将士，以励节义。莫不用命。
　　【当熊 授马】《汉书》曰：孝元帝冯昭仪。上幸虎圈斗兽，后宫皆坐。熊遽逸出圈，攀槛欲上殿，左右贵人皆惊走，昭仪直当熊前而立。左右格杀熊。上问人情惊惧，何故前当熊？对曰：“猛兽得人而止。妾恐熊至御坐，故以身当之。”帝叹嗟，因为敬重焉。《魏志》曰：曹洪，字子廉，太祖从弟也。太祖起义兵，下马，以马授太祖。太祖辞让，洪曰：“天下可无洪，不可无君。”遂步从到汴水。水深不得渡，洪循水得船，与太祖共济。
　　【申蒯断臂 弘演纳肝】《刘向新序》曰：崔杼弑庄公，申蒯渔于海，将入死之。门者以告，崔杼令勿内之。申蒯曰：“汝疑我乎？吾与汝臂。”乃断左臂而与门者，以示崔杼。杼陈八列令入，申蒯授剑呼天而斗。《吕氏春秋》曰：狄人逐卫懿公，于荣泽见杀，尽食其肉，独舍其肝。弘演使还，哭毕，呼天而号。尽哀而止，因自出其肝，以内懿公之肝。
　　【碎首 袒背】《公羊传》曰：宋万弑闵公，仇牧闻之，趋而至。遇之于门，手剑而叱之。万批杀仇牧，碎其首，齿著于门阖，仇牧可谓不畏强御矣。《左传》曰：齐襄公田于具邱，丧履，反诛履于徒人费。弗得，鞭之见血，走出，遇贼于门，劫而束之。费曰：“我奚御哉。”袒而示之背，信之。费请先入，伏公而出斗，死于门中。
　　【衔须 目】范晔《後汉书》曰：温序为护羌校尉，行部至襄武，为隗嚣别将荀宇等所劫。宇谓序曰：“若子与我并威同力，天下可图。”序曰：“受国重任，分当效死，义不贪生。”宇赐以剑。序受剑，衔须于口，顾左右曰：“既为贼所迫杀，无令须污土。”梁祚《魏统》曰：曹公之败于张绣也，唯校尉典韦力战门中。兵散。贼从他门入，韦突杀数人，重创，目大骂而死。
　　【令德 高行】《左传》曰：忠为令德。《管子》曰：忠者，臣下之高行。
　　【季孙相鲁 诸葛兴汉】《左传》曰：晋人执季文子，舍之于莒邱。范文子谓栾武子曰：“季孙子鲁，相三君矣。妾不衣帛，马不食粟，可不谓忠乎！”《蜀志》曰：诸葛亮《表》曰：“今南方已定，兵甲已足；庶竭驽钝，攘除奸凶，兴复汉室，还于旧都，此臣所以报先帝而忠于陛下之职分也。”
　　【抉目 剖心】《史记》曰：吴王赐子胥属镂之剑以死。子胥仰天叹曰：“抉吾眼著吴东门上，以观越寇之灭吴也！”乃自刭而死。《尚书》曰：朝涉之胫，剖贤人之心。孔安国注曰：比干忠谏，谓其心有异于人，剖而观之。
　　【奉初 推后】《左传》曰：楚平王信谗，使奋扬杀太子。太子奔宋。王召奋扬曰：“言出于余口，入于尔耳，谁告建也？”对曰：“臣告之。君王命臣曰：‘事建如事余。臣不佞，不能苟贰，奉初以还，不忍后命，故遣之。”《汉书》曰：公孙弘奏事，有所不可，不肯庭辨，常与汲黯请间。黯先发之，弘推其后。
　　【复楚 归邾】《左传》曰：初，伍员与申包胥友。其亡也，谓包胥曰：“我必覆楚国。”包胥曰：“子勉之。子能覆之，我必兴之。”及昭王在随，包胥如秦乞师，立依于庭而哭，日夜不绝声，勺饮不入口。如是，秦师乃出。又曰：师入邾，邾众保于绎，邾茅夷鸿以束帛乘车请救于吴。吴子伐鲁，而邾子归之也。
　　【勃苏昼吟 许肃夜泣】《战国策》曰：吴入郢，棼冒勃苏赢粮潜行。十日而薄秦朝，鹤立而不转，昼吟宵泣，七日不得，水浆无入于口。秦王闻而走之，冠剑不相及，左奉其首，右濡其口。于是秦救楚，退吴师，复楚国。《许肃别传》曰：肃为愍帝侍中，帝送平阳。顷之，刘聪阴行鸩毒，帝因食心闷，欲见肃。肃驰诣前，帝已不能语，执肃手流涕。肃欷登床，帝遂殂于扶抱之中。昼夜号泣，哀感异类。
　　【城郢 复陈】城郢见叙事。《家语》曰：孔子读史楚复陈曰：“贤哉楚庄王也！轻千乘之国而重一言之信，非申叔时之忠，不能建其义；非庄王之贤，弗能受其训。”
　　【卫难 犯颜】《礼记》曰：公叔文子卒，其子成请谥于君。君曰：“昔卫国有难，夫子以死卫寡人，不亦贞乎？”《汉书》曰：汲黯，字长孺，好面折，不能容人之过。其谏，犯主颜色。常慕傅伯袁盎之为人。
　　【束帛 嬴粮】事并见上注。
　　【冒难 经险】许肃冒难持愍帝左右，贼共让曰：“此晋之忠臣也！”又《抱朴子》曰：竭身命以殉国，经夷险而一节者，忠臣也。
　　【龚胜推印 胡刚悬冠】《汉书》曰：王莽篡位，遣使奉玺书印绶驰马迎龚胜。胜辄推不受，曰：“吾受汉家大厚之恩，无以仰报，岂以一身事二姓？”范晔《後汉书》曰：胡广六叶祖刚，清高有志节。平帝时，大司马辟之，王莽居摄。解其衣冠，县府门而去。
　　【石昔灭亲 乐羊食子】《左传》曰：卫州吁弑桓公，石厚从州吁如陈。石昔使告于陈曰：“此二人者，实弑寡君，敢即图之。”陈人执之而请于卫，卫人使右宰丑莅杀州吁于濮。石昔使其宰犭需羊肩莅杀石厚于陈。君子曰：“石昔，纯臣也，恶州吁而厚与焉。大义灭亲，其是之谓乎？”《韩子》曰：乐羊为魏将，攻中山。其子在中山，中山之君烹其子而遗之。乐羊坐于幕下而飨之。
　　【李不顾宗 祭不念属】《东观汉记》曰：王郎遣将攻信都。大姓马宠开城内之，收李忠母妻子，而令亲属招呼忠。时宠弟从忠为校尉。忠时召见，责数之以背恩反城，因格杀之。诸将皆惊曰：“家属在人手中，杀其弟何也？”忠曰：“若纵贼不诛，则二心也。”上闻而谓忠曰：“今吾兵已成矣，将军可归救若母妻子。”忠曰：“蒙明公大恩。忠得效命，诚不敢内顾宗亲。”又曰：信都反为王郎所置，信都王捕系祭彤父弟及妻子。使为手书呼彤曰：“降者封爵，不降者灭族。”彤泣报曰：“事君者不得顾家。彤亲所以至今得安于信都者，刘公之恩。公事方争国，不得复念私也。”

　　文
　　【太宗文皇帝《祭比干文》】道丧时昏，奸邪并用；暴君虐主，正直难居。虽识鉴存亡，讵能遣凶残之累；智周万物，不能离颠沛之间。然则大厦将崩，非一木之能正；天道去矣，岂一贤之能全。奋不顾身，有死无二，蹈斯节者，罕有其人。所以凄怆风烟，靡寻余迹，暄凉邱垄，空有其名。虽古今殊途，年代冥寞，式遵故实。爰赠太师，谥忠烈公，清酌少牢，以陈薄礼。游魄仿佛，昭此嘉诚。
　　【陈李元操《为宣帝祭比干文》】自独夫肆虐，天下崩离。观窍剖心，固守诚节，忠逾白日，义概秋天，羲皇已来，一人而已。见马卿之赋，恨不同时，闻李牧之名，愿以为将。九原不作，恨深千古；聊伸薄祭，君其飨诸。

　　赞
　　【周庚信《袁盎谏文帝赞》】千乘峻辙，六辔危行；路回松坂，山斜柳城。龙渊地狭，华盖风惊。贤臣揽辔，可谓忠贞。
　　【梁元帝《忠臣传受托篇赞》】太真英挺，投袂勤王；伯猷蹈节，身殒名扬。嶷嶷景倩，主亡与亡。嗟乎尚矣，惟国之贞。
　　【《忠臣传谏争篇赞》】子政铿铿，诚存社稷，朱云折槛，遂其幸直。

　　表
　　【梁元帝《上忠臣传表》】资父事君，实曰严敬；求忠出孝，义兼臣子。是以冬温夏清，尽事亲之节；进思将美，怀出奉之义。是知理合君亲，忠孝一体，性与率由，恩义致极。

　　序
　　【梁元帝《忠孝传序》】夫天地之大德曰生，圣人之大宝曰位。由生所以尽孝，因位所以立忠。事君事父，资敬之理宁异；为臣为子，率由之道斯一。忠为令德，实所景行。今将发箧陈书，备加讨论。
　　
　　○ 孝第四

　　叙事
　　《尔雅》曰：善事父母曰孝。《孝经》曰：夫孝，天之经也，地之义也，民之行也。《礼记》：曾子曰：孝体有三，大孝尊亲，其次弗辱，其下能养。公明仪问曾子曰：“夫子可以为孝乎？”曾子曰：“孝者，先意承志，谕父母于道，参直养者也，安能为孝。”《毛诗》曰：哀哀父母，生我劬劳。无父何怙，无母何恃。出则衔恤，入则靡至。父兮生我，母兮鞠我；拊我畜我，长我育我，顾我复我，出入腹我。欲报之德，昊天罔极。《论语》曰：孟懿子问孝，子曰无违。樊迟曰：“何谓也？”子曰：“生事之以礼，死葬之以礼，祭之以礼。”《韩诗外传》曰：曾子曰：“往而不可还者，亲也。故孝子欲养而亲不待，是以椎牛之葬，不如鸡豚之逮亲存也。初吾为吏，禄不过釜，尚欣欣而喜者，非以为多也，乐其逮亲也。既没之后，吾尝南游于楚，得尊官焉。堂高九尺，转毂百乘，然犹北向而泣涕者，非为贱也。悲不逮吾亲，故家贫亲老，不择官而仕。”《孝子传》曰：老莱子至孝，奉二亲。行年七十，著五彩褊衤阑衣，弄<刍鸟>鸟于亲侧。又曰：吴坦之性至孝，母葬之夕，设九饭祭。每临一祭，辄号恸断绝。至七祭，吐血而死。《吕氏春秋》曰：凡理国家者必先务本。务本莫过于孝。夫孝，三皇五帝之本务，而万事之纲纪也。执一术而百善至。《礼记》：曾子曰：“身也者，父母之遗体也。行父母之遗体，敢不敬乎？居处不庄，非孝也；事君不忠，非孝也；莅官不敬，非孝也；朋友不信，非孝也；战阵无勇，非孝也。五者不遂，灾及于亲，敢不敬乎！夫孝，置之而塞乎天地，敷之而横乎四海。断一树，杀一兽，不以其时，非孝也。”《孝经 援神契》曰：元气混沌，孝在其中。天子孝，天龙负图，地龟出书，夭孽消灭，景云出游；庶人孝，则泽林茂，浮珍舒，怪草秀，水出神鱼。

　　事对
　　【陟屺 循陔】《毛诗》曰：陟岵，孝子行役，思念父母也。陟彼屺兮，瞻望母兮。母曰嗟，予季行役，夙夜无寐。上慎旃哉，犹来无弃。束广微《补亡诗》曰：南陔，孝子相戒以养也。循彼南陔，言采其兰，眷恋庭闱，心不遑安。
　　【怡声 愉色】《礼记》曰：适父母之所，乃下气怡声。又曰：孝子之有深爱者，必有和气；有和气者，必有愉色；有愉色者，必有婉容。
　　【嗣服 继志】《毛诗》曰：下武，继文也。媚兹一人，应侯顺德，永言孝思，昭哉嗣服。郑玄注曰：服，事也。昭哉武王言嗣行祖考之事，谓伐纣定天下也。《礼记》曰：武王周公其达孝矣乎？善继人之志，善述人之事。
