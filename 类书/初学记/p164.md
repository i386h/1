<!-- { "loadSidebar": true } -->
　　《诗义疏》曰：鹤大如鹅，长三尺，脚青黑，高三尺余。赤颊赤目，喙长四寸。多纯白，亦有苍色。苍色者，今人谓之赤颊。常夜半鸣，其鸣高朗，闻八九里，唯老者乃声下。今吴人园中及士大夫家皆养之，鸡鸣时亦鸣。《繁露》曰：鹤知夜半。（鹤，水鸟也，夜半水位，感其生气，则益喜而鸣。）鹤所以寿者，无死气于中也。《相鹤经》曰：鹤者，阳鸟也，而游于阴，因金气依火精以自养。金数九，火数七，故七年小变，十六年大变，百六十年变止，千六百年形定。体尚洁，故其色白；声闻天，故头赤；食于水，故其喙长；轩于前，故后指短，栖于陆，故足高而尾凋；翔于云，故毛丰而肉疏。大喉以吐故，修颈以纳新，故生大寿不可量。所以体无青黄二色者，木土之气内养，故不表于外。是以行必依洲屿，止不集林木，盖羽族之宗长，仙人之骐骥也。鹤之上相，瘦头朱顶，露眼玄睛，高鼻短喙，<骨圭>颊<骨乇>耳，长颈促身，燕膺、凤翼、雀毛、龟背、鳖腹，轩前垂后，高胫粗节，洪髀纤指。此相之备者也。鸣则闻于天，飞则一举千里。鹤二年落子毛，易黑点；三年产伏。复七年羽翮具，复七年飞薄云汉，复七年舞应节，复七年昼夜十二时鸣中律。复百六十年不食生物，复大毛落，茸毛生，雪白或纯黑，泥水不污。复百六十年雄雌相视，目睛不转而孕。千六百年饮而不食。鸾凤同为群。圣人在位，则与凤凰翔于甸。

　　事对
　　【阳鸟 仙禽】淮南八公《相鹤经》曰：鹤者，阳鸟也，而游于阴。鲍昭《舞鹤赋》曰：伟胎化之仙禽。
　　【金衣 玉羽】《西京杂记》曰：始元元年，黄鹤下太液池，上为歌曰：“黄鹤飞兮不建章，羽肃肃兮行跄跄；金为衣兮菊为裳，自顾薄德，愧尔嘉祥。”鲍昭《舞鹤赋》曰：振玉羽而临霞。
　　【翔紫盖 养青田】盛弘之《荆州记》曰：衡山有三峰极秀，一名紫盖。澄天明景，辄有一双白鹤，回翔其上，清响亮澈。《永嘉郡记》曰：有洙沐溪，去青田九里，此中有一双白鹤，年年生子，长大便去，只惟余父母一双在耳。精白可爱，多云神仙所养。
　　【入帐 乘轩】李遵《太元真人茅君传》曰：好道者入庙，或见一白鹤入帐中。白鹤者，皆是九转还丹使。《左传》曰：卫懿公好鹤，鹤有乘轩者。
　　【饮瑶池 翔金穴】鲍昭《舞鹤赋》曰：朝戏于芝田，夕饮乎瑶池。李遵《太元真人茅君内传》曰：茅盈留句曲山，告二弟曰：“吾去有局任，不复得数相往来。”父老歌曰：“茅山连金穴，江湖据下流；三神乘白鹤，各居一山头。佳雨灌得稻，陆田亦复周；妻子保堂室，使我百无忧。白鹤翔金穴，何时复来游？”
　　【素羽 玄睛】王韶之《神境记》曰：荥阳郡南百余里，有兰岩。常有双鹤，素羽然，日夕偶影翔集。传云昔夫妇俱隐此，年数百岁，化成此鹤。淮南八公《相鹤经》曰：鹤之上相，露眼玄睛。
　　【丹颊 朱顶】《诗义疏》曰：鹤形如大鹅，丹颊赤目。《相鹤经》曰：鹤之上相，瘦头朱顶，长颈促身。
　　【龟背 凤翼】淮南八公《相鹤经》曰：鹤之上相，雀毛龟背。又曰：燕膺凤翼。
　　【饮溶溪之水 唼太湖之萍】王子年《拾遗记》曰：周昭王时，涂修国献青凤、丹鹤，各一雄一雌。以潭皋之粟饲之，以溶溪之水饮之。何晏诗曰：双鹤比翼游，群飞戏太清；常畏失网罗，忧患一朝并。岂若集太湖，顺流唼浮萍。

　　赋
　　【魏曹植《白鹤赋》】嗟皓丽之素鸟兮，含奇气之淑祥；薄幽林以屏处兮，荫重景之余光。狭单巢于弱条兮，惧冲风之难当；无沙棠之逸志兮，欣六翮之不伤。承邂逅之侥幸兮，得接翼于鸾皇；同毛衣之气类兮，信休息之同行。痛良会之中绝兮，遘严灾而逢殃；共太息而惧兮，抑吞声而不扬。
　　【宋鲍昭《舞鹤赋》】散幽经以验物，伟胎化之仙禽；钟浮旷之藻质，抱清迥之明心。指蓬而翻翰，望昆阆而扬音；匝日域以回鹜，穷天汉而高寻。践神区其既远，积灵祀而方多；晴含丹而星曜，顶凝紫而烟华。引员吭之纤婉，顿修趾之洪夸，叠霜毛而弄影，振玉羽而临霞，朝戏于芝田，夕饮乎瑶池；厌江海而游泽，掩云罗而见羁。去帝乡之岑寂，归人寰之喧卑，岁峥嵘而愁暮，心惆怅而哀离云云。

　　诗
　　【梁简文帝《赋得舞鹤诗》】来自芝田远，飞渡武溪深；振迅依吴市，差池逐晋琴。奇声传<辶向>涧，动翅拂花林；欲知情物外，伊洛有清浔。
　　【梁吴均《咏鹤诗》】本自乘轩者，为君阶下禽；摧藏多好貌，清唳有奇音。
　　【陈阴铿《咏鹤诗》】依池屡独舞，对影或孤鸣；乍动轩墀步，时转入琴声。
　　【陈孔德绍《赋得华亭鹤诗》】华亭失侣鹤，乘轩宠遂终；三山凌苦雾，千里激悲风。心危白露下，声断采弦中；何言斯物变，翻复似辽东。
　　
　　○ 鸡第三

　　叙事
　　《春秋说题辞》曰：鸡为积阳，南方之象；火阳精，物炎上，故阳出鸡鸣，以类感也。鸡之为言佳也，佳而起为人期，莫宝也。（善为人制晏早之期。）《春秋运斗枢》曰：玉衡星散为鸡。远雅颂，著倡优，则雄鸡五足，《尔雅》曰：鸡大者蜀，蜀子<余隹>。未成鸡曰亻连。绝有力，奋。鸡三尺为军，栖于弋为桀，凿垣为埘。（郭璞注曰：蜀，今蜀鸡也；<余隹>，鸡子名也，今江东呼鸡少者为亻连。军，古之名鸡也。）《易林》曰：巽为鸡，鸡鸣节时，家乐无忧。《尚书》曰：牝鸡之晨，惟家之索。《韩诗外传》曰：田饶谓鲁哀公曰：“夫鸡，头戴冠者，文也；足搏距者，武也；敌在前敢斗者，勇也；见食相告者，仁也；守夜不失时者，信也。虽有五德，犹日瀹而食之者。何也？以其所以来近也。”《周官》曰：工商执鸡。（取其守时而动。）《礼记》曰：祭宗庙之礼，鸡曰翰音。《风俗通》曰：呼鸡曰朱朱。俗云：相传鸡本朱氏翁化为之。今呼鸡皆朱朱也。崔豹《古今注》曰：鸡一名烛夜，《广志》曰：鸡有胡髯、五指、金、反翅之种。大者蜀，小者荆。白鸡金者美。长尾鸡，尾细而长，长五尺余，出东夷韩国。九真郡出长鸣鸡。《龙鱼河图》曰：玄鸡白头，食之病人，鸡有六指亦杀人。鸡有四距亦杀人，鸡有五色亦杀人。《白泽图》曰：鸡有四距重翼者，龙也。杀之震死。《论墓书》曰：养白鸡，令识其主声形。以五月五日，九月九日，任意用五色彩长五寸，系鸡颈，将鸡于名山。放鸡著山，仰头咒曰：“必存鸣晨，鸡心开悟。”《本草》曰：乌鸡，主补中。

　　事对
　　【玉 金距】习嘏《长鸣鸡赋》曰：朱冠玉，彤素并施。《左传》曰：季后阝之鸡斗，季氏芥其鸡，后阝氏为之金距。平子怒，益宫于后阝氏，且让之，故后阝昭伯亦怨平子。
　　【芥羽 花冠】《左传》曰：季后阝之鸡斗，季氏芥其鸡。杜预注云：捣芥子播其羽也。或曰：以胶沙播之为芥鸡。沈怀远《南越志》曰：鸡冠四开如莲花，鸣声清彻也。
　　【翠冠 玄羽】沈怀远《长鸣鸡赞》曰：翠冠缤莒，碧距丽陈；就昏别夕，望旭惊晨。傅休奕《斗鸡赋》曰：玄羽黝而含曜。
　　【金 铁距】郭义恭《广志》曰：鸡有金反翅之种。吴时《外国传》曰：扶南山范寻，以铁为斗鸡假距，与诸将博钱。
　　【能言 善斗】王子年《拾遗记》曰：含涂国去王都七万里，人善服鸟兽，鸡犬皆使能言。《西京杂记》曰：成帝时，交趾越献长鸣鸡，即刻漏验之，晷刻克差。长鸣一食时不绝。长距善斗也。
　　【翠彩 朱光】傅休奕《斗鸡赋》曰：翠彩蔚而流青。曹植《斗鸡诗》曰：悍目发朱光。
　　【双头 四翼】王子年《拾遗记》曰：太初二年，月氏贡双头鸡，四足一尾，鸣则俱鸣。《魏书》曰：崔光，字长仁，河东清河人也。正始元年夏，有典事史元显，献四足四翼鸡。诏散骑侍郎赵邕以问光，光表曰：“翅足众多，亦群下相扇动之象。雏而未大，脚弱差小，亦其势尚微，易制御也。”武帝览之悦。后数日而显皓等并以罪伏法，于是礼光逾重。
　　【飞海外 鸣云中】郭子横《洞冥记》曰：有远飞鸡，夕则还依人，晓则绝飞四海外，朝往夕还。沈怀远《南越志》曰：威平有巨穴焉，至于重阴四晦，则鸡鸣云中。

　　赋
　　【傅玄《斗鸡赋》】玄羽黝而含曜兮，素毛颖而扬精，红缥侧于微黄兮，翠彩蔚而流青。五色错而成文兮，质光丽而丰盈。前看如倒，傍视如倾；目象规作，嘴似削成。高膺峭寺，双翅齐平；跃身竦体，怒势横生。爪似炼钢，目如奔星；扬翅因风，抚翮长鸣。猛志横逸，势凌天廷。或踯躅踟蹰，或蹀蹑容与；或爬地俯仰，或抚翼未举。或狼顾鸱视，或鸾翔凤舞；或佯背而引敌，或毕命于强御。于是纷纭翕赫，雷合电击；争奋身而相戟兮，竞隼鸷而雕睨。得势者凌九天，失据者沦九地。徒观其战也，则距不虚挂，翮不徒拊，意如饥鹰，势如逸虎。
　　【习嘏《长鸣鸡赋》】嘉鸣鸡之令美，智穷神而入冥；审璇玑之回遽，定昏明之至精。应青阳于将曙，忽鹤立而凤停；乃拊翼以赞时，遂延颈而长鸣。若乃本其形象，详其羽仪；朱冠玉，彤素并施；纷葩赫弈，五色流离；殊姿艳溢，采曜华披；雍容郁茂，飘摇风靡。扇六翮以增晖，舒毳毛而下垂；违双距之岌峨，曳长尾之逶迤。

　　诗
　　【魏曹植《斗鸡诗》】群雄正翕赫，双翘自飞扬；挥羽激清风，悍目发朱光。顾蒙狸膏助，常得擅此场。
　　【后周王褒《看斗鸡诗》】蹀躞始横行，意气欲相倾；妒敌金芒起，猜群芥粉生。入场疑挑战，逐退似追兵，谁知函谷下，人去独开城。
　　【梁简文帝《斗鸡诗》】欢乐良无已，东郊春可游；百花非一色，新田多异流。龙尾横津汉，车箱赴戍楼；玉冠初警敌，芥羽忽猜俦。十日骄既满，九胜势恒遒；脱使田饶见，堪能说鲁侯。
　　【陈褚《斗鸡东郊道诗》】春郊斗鸡侣，捧敌两逢迎；诡群排袖出，带勇向场惊。锦毛侵距散，芥羽杂尘生；还同战胜罢，耿介寄前鸣。
　　
　　○ 鹰第四

　　叙事
　　《易通卦验》曰：鹰者，鸷杀之鸟。《周书》曰：惊蛰之日，鹰变为鸠；处暑之日，鹰乃祭鸟。《大戴礼》曰：正月鹰则为鸠。鹰也者，其杀之时也；鸠也者，非其杀之时也。善变而之仁，故具言之也。鸠为鹰而之不仁，故不尽其辞。《春秋元命苞》曰：瑶光散为鹰，立秋之日鹰击。《尔雅》曰：鹰，<爽鸟>鸠。《广雅》曰：白{厥鸟}，鹰也。《广志》曰：鹰一岁为黄，二岁为抚，三岁为青。

　　事对
