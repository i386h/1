<!-- { "loadSidebar": true } -->
　　【居家 避地】《史记》曰：申公，鲁人也。吕太后时，游学长安，与刘郢同师。郢为楚王，令申公傅其太子戌。戌不好学，疾申公。及戌立为王，胥靡申公，耻之，退居家教授，终身不出门。范晔《後汉书》曰：李育沉思专精，博览书传。州郡请召，育辄云病。常避地，教授门徒数百人。
　　【四教 三德】《论语》曰：子以四教，文行忠信。《周礼》曰：师氏以三德教国子：一曰至德，以为道本；二曰敏德，以为行本；三曰孝德，以知逆恶。
　　【疑圣 对贤】束晰《答汲冢竹书难释书》曰：其后子夏仲尼之徒，传业西河，人疑其圣。鱼豢《典略》曰：端木赐，卫人，字子贡。齐景公问子贡曰：“子师谁？”对曰：“师仲尼。”公曰：“贤乎？”对曰：“贤也。”
　　【西河 东海】《史记》曰：孔子既没，子夏居西河教授，为魏文侯师。谢承《後汉书》曰：包咸，字子良，明《鲁诗》、《论语》。驻东海，立精舍讲授。
　　【讲授泽中 执经垄畔】范晔《後汉书》曰：杨伦通古文《尚书》，不应州郡之命，讲授于大泽中，弟子至千余人。又曰：孙期少为诸生，通《京氏易》、古文《尚书》。家甚贫，牧豕于泽中，学者皆执经垄畔以追之。

　　诗
　　【梁任《厉吏人讲学诗》】暮烛迫西榆，将落戒南亩。曰余本疏惰，颓暮积榆柳；践境渴师臣，临政钦益友。旰食愿横经，终朝思拥帚；虽欣辨兰艾，何用辟蒿莠。
　　【陈周弘正《学中早起听讲诗》】诘朝参下座，闲步出重闱；北堂月稍隐，南枝鹊已飞。早霜垂霭霭，初雾上霏霏；严唱虽罢柝，高门尚掩扉。既伤年绪促，复嗟心事违；平生爱山海，宿昔特精微。未解轻身去，唯应不第归。
　　【隋庚信《和何仪同讲竟述怀诗》】无名即讲道，有动定论几；安经让礼席，正业理儒衣。似得游焉趣，能同舍讲归；石渠人少歇，华阴市暂稀。秋云低晚气，短景侧余晖；萤排乱草出，雁舍断芦飞。别有平陵迳，萧条客鬓衰；实欣怀讠叟问，逢君理入微。

　　碑
　　【梁元帝《皇太子讲学碑》】皇太子氵存雷种德，重离作两，业冠孟侯，道高上嗣。宫墙累仞，高山仰止。承华之闱，更似通德之门；博望之圜，反类华阴之市。家丞庶子。并入四科，洗马后车，俱通六学。转金辂而下辟雍，ㄧ玉容而经槐市。详其县镜高堂，衢樽待酌，瞻后忽前，博文约礼。将使东极长男之宫，不独铭于银榜。南皮太子之序，岂徒擅于金碑。
　　【陈江总《皇太子太学讲碑》】我大陈之御天下也，若水涣其长澜，瑶星躔其永厉。重华诞睿，兴于大麓之野；敬仲继业，盛矣鸣凤之占。兼以洪才海富，逸思泉泻，含毫落纸。动八阕之歌谣，只句片言，谐五声之节奏。云飞风起，追压汉帝之辞；高观华池，远跨魏皇之什。爰复建藏书之册，开献纳之路。帷帐业残，家壁遗逸，紫台秘典，绿帙奇文，羽陵蠹书，嵩山落简。外史所掌，广内所司，靡不饰以铅椠，雕以缃素。此文教之修也。
　　
　　○ 文章第五

　　叙事
　　文章者，孔子曰：焕乎其有文章。子贡曰：夫子之文章，可得而闻也。（见《论语》）。盖诗言志，歌永言。（见《尚书》）不歌而诵谓之赋。古者登高能赋，山川能祭，师旅能誓，丧纪能诔，作器能铭，则可以为大夫矣。三代之后，篇什稍多，又训诰宣于邦国，移檄陈于师旅，笺奏以申情理，箴诫用弼违邪，赞颂美于形容，碑铭彰勋德，谥册褒其言行，哀吊悼其沦亡，章表通于下情，笺疏陈于宗敬，论议平其理，难考其差，此其略也。

　　事对
　　【主气 本形】魏文帝《典论》曰：文以气为主，气之清浊有体，不可力强而致。挚虞《文章流别论》曰：今赋以事形为本，以义正为助也。
　　【粲匹 华文】魏文帝《典论》曰：王粲长于辞赋，徐干时有逸气，然粲匹也。王隐《晋书》曰：阮籍见张华《鹪鹩赋》，以为王佐之才。成公绥亦推华文义胜也。
　　【润色 诋诃】《论语》曰：为命，裨谌草创之，世叔讨论之，行人子羽修饰之，东里子产润色之。曹植《与杨修书》曰：刘季绪才不能逮于作者，而诋诃文章，掎摭利病。
　　【辞条 言叶】陆士衡《文赋》曰：普词条与文律，良予膺之所服。王充《论衡》曰：学问习熟，则能推类兴文。文由外而滋，未必实才与文相副也。且浅意于华叶之言，无根ぼ之深，不见大体也。
　　【笙簧 鼓吹】《抱朴子》曰：五典为笙簧，三坟为金玉，刘义庆《世说》曰：孙兴公“三都”、“二京”，五经之鼓吹。
　　【雕龙 画虎】《史记》曰：雕龙，谈天衍，邹衍之文，饰之若龙文，故号雕龙。曹植《与杨修书》曰：孔璋之才，不闲词赋，而多自谓能与司马长卿同风，譬画虎不成反为狗也。
　　【游鱼出渊 飞兔越山】陆士衡《文赋》曰：于是沉词怫悦，若游鱼衔钩而出重渊之深。陈琳《答东阿王笺》曰：清词妙句，炎绝焕景，譬犹飞兔流星，超山越海，龙骥所不追，况驽马可得齐足哉。
　　【比四科 若五色】魏文帝《典论》曰：夫文本同而末异，盖奏议宜雅，书论宜理，铭诔尚实，诗赋欲丽，此四科不同，故能之者偏也。陆士衡《文赋》曰：其为物也多姿，其为体也屡迁，其会意也尚巧，其遣言也贵研；暨音声之迭代，若五色之相宜。
　　【体弱 辞壮】魏文帝《与吴质书》曰：仲宜独自善于词赋，惜其体弱，不足起其文，至于所善，古人无以远过。傅玄《叙连珠》曰：班固喻美词壮，文章弘丽，最得其体也。
　　【雕玉 镂冰】《扬子法言》曰：或曰良玉不雕，美言不文，何谓也？曰：玉不雕，不作器；言不文，典谟不作经。桓宽《盐铁论》曰：内无其质而外学其文，若画脂镂冰，费日损功。
　　【丹青 绡谷】《扬子法言》曰：或问屈原智乎？曰：如玉如莹，爰变丹青。李轨注曰：夫智者达天命，如玉如莹，磨而不磷。今屈原放逐，感激爰变，虽有文采，丹青之论耳。李充《翰林论》曰：潘安仁之为文也，犹翔禽之羽毛，衣被之绡谷。
　　【彰汉 述殷】扬雄《剧秦美新论》曰：昔司马相如作《封禅》一篇，以彰汉氏之休。程晓《与傅玄书》曰：文公咏周，孔父述殷，声扬千载，业传后嗣。
　　【握蛇珠 骋骥足】曹植《与杨修书》曰：当此之时，人人自谓握灵蛇之珠，家家自谓抱荆山之玉。魏文帝《典论》曰：斯七子者，于学无所遗，于辞无所假，咸自骋骥于千里，仰齐足而并驰。
　　【长卿温丽 公干妙绝】《西京杂记》曰：枚皋文章敏疾，长卿制作淹迟，皆尽一时之美誉；而长卿首尾温丽。魏文帝《与吴质书》曰：公干有逸气，但未遒耳。其五言诗之善者，妙绝时人。
　　【王赋阮章 孔书陆议】魏文帝《典论》曰：王粲长于辞赋，陈琳、阮之章、表、书、记，今之俊也。李充《翰林论》曰：或问曰：“如何斯可谓之文？”答曰：“孔文举之书，陆士衡之议，斯可谓成文矣。”

　　赋
　　【晋陆士衡《文赋》】余每观才士之作，窃有以得其用心。夫其放言遣词，良多变矣。妍蚩好恶，可得而言，每自属文，尤见其情。恒患意不称物，文不逮意，盖非知之难，能之难也，故作《文赋》，以述先士之盛藻，因论作文利害所由；伫中区以玄览，颐情志于典坟。遵四时以叹逝，瞻万物而思纷；悲落叶于劲秋，喜柔条于芳春。心凛凛以怀霜，志眇眇而临云；咏世德之骏烈，诵先人之清芬。游文章之林府，嘉丽藻之彬彬；慨投篇而援笔，聊宜之乎斯文。其始也，皆收视反听，耽思傍讯，精鹜八极，心游万刃。其致也，情︿咙而弥鲜，物昭而互进；倾群言之沥液，漱六艺之芳润。收百世之缺文，采千载之遗韵；谢朝华于已披，启夕秀于未振。观古今于须臾，抚四海于一瞬。然后选义按部，考辞就班；抱景者咸仰，怀响者必弹。或因技以振叶，或沿波以讨源；或本隐以之显，或求易而得难，或虎变而兽扰，或龙见而鸟澜；或妥帖而易施，或吾而不安。罄澄心以凝思，眇众虑而为言；笼天地于形内，挫万物于笔端。伊兹事之可乐，固圣贤之所钦。课虚无以责有，叩寂寞而求音；函绵邈于尺素，吐滂沛于寸心。言恢之而弥广，思案之而愈深；播芳蕤之馥馥，发青条之森森。粲风飞而飙竖，郁云起乎翰林。故夫夸目者上奢，惬心者贵当，言穷者无隘，论达者唯旷。诗缘情而绮靡，赋体物而浏亮；碑披文以相质，诔缠绵而凄怆。铭博约而温润，箴顿挫而清壮；颂优游以彬郁，论精微而朗畅。奏平澈以闲雅，说炜晔而谲诳；虽区分之在兹，亦禁邪而制放。要词达而理举，故无取乎冗长。

　　诗
　　【陈江总《赋得一日成三赋应令诗》】副君睿赏遒，清夜北园游；下笔成三赋，传觞对九秋。飞文绮谷采，落纸波涛流；树密寒蝉响，檐暗雀声愁。绿溆明曾殿，青山照近楼；此时盛礼物，顾省良若抽。

　　书
　　【梁简文帝《答张缵谢示集书》】卿少好文章，于今廿五年矣，窃尝论文。日月三辰，火龙黼黻，尚且著于玄象，彰乎人事，而况文辞可止，讴歌可辍乎？不为壮夫？扬雄实小言破道，非谓君子；曹植亦小辩破言，论之科刑，罪在不赦。至如春庭落景，转蕙承风，秋雨朝晴，檐梧初下，浮□生野，明月入楼。时命亲宾，乍动严驾，车渠屡酌，鹦鹉骤倾。伊昔三边，久留四载，胡雾连天，征旗拂日。时闻坞笛，遥听塞笳，或乡思凄然，或雄心愤薄。是以沉吟短翰，补缀庸音，寓目写心，因事而作。
　　【梁沈约《与范述曾论竟陵王赋书》】夫渺泛沧流，则不识涯；杂陈钟石，则莫辨宫商。虽复吟诵回环，编离字灭，终无以仰酬睿旨，微表寸长。

　　诗序
　　【梁江淹《杂体诗序》】夫楚谣汉风，既非一骨；魏制晋造，固亦二体。譬蓝朱成采，杂错之变无端；宫角为音，靡曼之态匪极。故蛾眉讵貌，而俱动于魂；芳草宁共气，而皆悦于魄，不其然与。至于世之诸贤，各滞所迷，莫不论甘则忌辛，好丹则非素，岂所谓通方广照，恕远兼爱者哉。然五言之兴，谅非变古，但关西邺下，既以罕同；河外江南，颇为异法。故玄黄经纬之辨，金璧浮沉之殊，仆以为亦各具美兼善而已。

　　集序
