<!-- { "loadSidebar": true } -->
　《齐职仪》云：大理，古官也。唐虞以皋陶作士。士，理官也。（《春秋元命苞》曰：尧为天子，梦马啄子，得皋陶，聘为大理。）初，秦置廷尉。（《应劭》曰：古官兵狱官多以尉称。尉者，也，言以兵狱罗奸非也。古之听讼，必质于朝廷，与众共之，故曰廷尉。）汉因之。景帝改曰大理，武帝又曰廷尉，哀帝又曰大理；王莽改曰作士。东汉又曰廷尉，晋宋齐并为廷尉。《五代史 百官志》云：梁加卿字，曰廷尉卿，后并因之。唐龙朔二年改曰详刑卿，咸亨初复旧；光宅初改曰司刑卿，神龙初复旧。
　事对
　【皋吕 于张】潘岳杨《荆州诔》曰：惟此大理，国之宪章；君莅其任，视民如伤。庶狱明慎，刑辟端详；听参皋吕，称侔于张。皋，皋陶也。《虞书》曰：帝曰：皋陶汝作士，明于五刑。吕，吕侯为周王司寇。《周书》曰：穆王训夏赎刑，作吕刑。于，于定国；张，张释之。事见下无冤注中。
　【流涕 垂念】谢承《後汉书》曰：傅贤，字仲舒，迁廷尉。贤清廉正贞，自掌法官，无私间。常垂念刑法，务从轻比，每冬至断狱，迟回流涕。又曰：盛吉，字君达。拜廷尉，自掌宪平法，常恳恻垂念之。
　【有恩 无冤】虞预《会稽典录》曰：盛吉，字君达，为廷尉。性多哀怜。其妻谓吉曰：“君为天下执法，不可使一人滥罪，殃及子孙。”其囚无后嗣者，令其妻妾得入，使有遗类。视事十二年，天下称有恩。《汉书》曰：于定国为廷尉，为人卑恭，尤重经术。其决狱平法，务在哀蠲，罪疑从轻，加审慎之心。朝廷称之曰：“张释之为廷尉，天下无冤人；于定国为廷尉，人自以不冤。”
　【耳剽 面决】《汉书》曰：朱博迁廷尉，恐为官属所诬，召见正监典法掾吏。谓曰：“廷尉本起于武吏，不明法律，幸有众贤，亦何忧。然廷尉治郡断狱以来二十年，独耳剽日久，三尺律令，人事出其中，试与正监共撰前代决事吏议难知者数十事，持以问廷尉，将为诸君覆之。”正监以为，博苟强意，未必能然，即共条白焉。博皆召掾吏为平处其轻重，十中八九，官属咸服。颜师古注：剽，劫也。钟离岫《会稽后贤记》曰：孔坦迁廷尉卿，狱多囚系。坦到官，躬执辞状，口辨曲直，小大以情，不加楚挞。每台司录狱，无所顾问，皆面决当时之事。
　【系袜 署门】《汉书》曰：王先生者，善黄老言，处士也。张释之召居廷中。王生年老，与释之及公卿会廷中立。王生袜解，顾谓释之：“为我系袜。”释之前跪而系之。既退，或让王生曰：“何辱张廷尉乎？”王生曰：“廷尉方为天下名臣，吾聊使系袜，欲重之。诸公闻之，贤王生而重廷尉。”又曰：下邳翟公为廷尉，宾客填门。及免官，门外可设雀罗。复为廷尉，署其门曰：“一死一生，乃知交情；一贵一贱，交情乃见。”
　【议绝妻 决分子】《汉书》曰：孔光为廷尉，时定陵淳于长坐大逆诛。长少妻乃始等六人，皆以长事未发觉时弃去，或更嫁。及长事发，丞相翟方进等议，乃始等于法无以解论。光以为夫妇之道，有义则合，绝义则离。乃始或嫁，义已绝，而欲以为妻论杀之，名不正，不当坐。有诏以光议定。谢承《後汉书》曰：范延寿，宣帝时为廷尉。时燕赵之间，有三男共娶一妻，生四子。长各求离别，争财分子，至闻于县。县不能决断，谳之于廷尉。于是延寿决之，以为悖逆人伦，比之禽兽，生子属其母，以子并付母，尸三男于市。奏免郡太守令长等，无帅化之道。天子遂可其言。
　【吴家三世 郭氏七人】华峤《後汉书》曰：河南吴雄，字季高。以明法律，桓帝时自廷尉致位司徒。雄少时家贫，母死葬人所不封之地。丧事趋办，不卜时日，巫皆言其族灭。而雄子祈孙恭三世为廷尉，以法为名家。又曰：郭躬，字仲孙。为廷尉正，迁廷尉。家代掌法律，镇自廷尉左监迁廷尉，凡郭氏为廷尉者七人。
　箴
　【汉扬雄《廷尉箴》】天降五刑，惟夏之绩；乱兹平人，不回不僻。昔在蚩尤，爰作淫刑；延于苗民，夏氏不宁。穆王耄荒，甫侯伊谋。厥后陵迟，上帝不孤；周轻其制，秦繁其辜。五刑纷纷，靡遏靡止；寇贼满山，刑者半市。昔在唐处象刑，天民是全；纣作炮烙，坠人于渊。故有国者，无云何谓；是刖是劓，无云何害。是剥是割，惟疟惟杀，人其莫泰。殷以刑颠，秦以酷败。狱臣司理，敢告执谒。
　【後汉崔德正《大理箴》】邈矣皋陶，翊唐作士；设为犴狴，九州允理；如石之平，如渊之清。三槐九棘，以贤以德。罪人斯殛，凶族斯迸；熙帝载，旁施作明。昔在仲尼，哀矜圣人。子罕礼刑，卫人释艰，释之其忠，勋亮孝文。于公哀寡，定国广门；哉邈矣，旧训不遵。主慢臣骄，虐用其民；赏以崇欲，刑以归忿。纣作炮烙，周人灭殷；商用淫刑，汤誓其军。卫鞅酷烈，卒殒于秦，不疑知害，祸不及身。嗟兹大理，慎于尔官。赏不可不思，断不可不虔。或有忠能被害，或有孝而见残。吴沉伍胥，殷剖比干；莫遂尔情，是截是刑，无遂尔志，以速以亟。天鉴在显，无细不录；福善祸恶，其效甚速。理臣司律，敢告执狱。　
卷十三 礼部上
○ 总载礼第一
叙事
　《周礼 大宗伯之职》曰：以吉礼事邦国之鬼神，（事谓祀之，祭之，享之。）以凶礼哀邦国之忧，（哀谓救患分灾。）以宾礼亲邦国，（亲谓使之亲附。）以军礼同邦国，（同谓威其协及僭{艹老}者。）以嘉礼亲万民。（嘉，善也。所以因人心所善而为制。）吉礼之别有十二：一曰祀，二曰实柴，三曰燎，四曰血祭，五曰埋沈，六曰辜，七曰肆献，八曰馈，九曰祠，十曰礻龠，十一曰尝，十二曰。凶礼之别有五：一曰丧礼，哀死亡；二曰荒礼，哀凶札；（荒人物有害。）三曰吊礼，哀祸灾；（祸谓遭水火。）四曰礻会礼，哀围败；（同盟者合会财货以更其所丧。）五曰恤礼，哀寇乱。（恤，忧也。邻国相忧。）宾礼之别有八：一曰朝，二曰宗，三曰觐，四曰遇，五曰会，六曰同，七曰问，八曰视。时聘曰问，殷┹曰视。军礼之别有五：一曰大师之礼，用众也；二曰大均之礼，恤众也；（均其地征，所以恤民。）三曰大田之礼，简众也；（古者因田习兵，阅其车徒之数。）四曰大役之礼，任众也；（筑宫室，所以□人力强弱。）五曰大封之礼，合众也。（正封疆沟涂，所以合聚其民任。）嘉礼之别有六：一曰饮食，二曰婚冠，三曰宾射，四曰飨燕，五曰番，六曰庆贺。《管子》曰：礼者，因人情，缘义理，为之节文者也。《曲礼》曰：夫礼者，所以定亲疏，决嫌疑，别同异，明是非，道德仁义，非礼不成；教训政俗，非礼不备；分争辨讼，非礼不决。君臣上下，父子兄弟，非礼不定；官学事师，非礼不亲；班朝治军，氵位官行法，非礼威严不行；祷祠祭祀，供给鬼神，非礼不诚不庄。《礼记》又曰：故礼之于人也，犹酒之有蘖也，如竹箭之有筠也，如松柏之有心也。《汉书》：叔孙通为高祖制礼仪十二篇。《後汉书》：章和元年，诏曹褒于南宫东观考正旧礼。上自天子，下至庶人，婚冠吉凶终始制度，为一百五十篇。
　事对
　【明体 辨位】《春秋说题辞》曰：礼者，所以设容明天地之体也。《家语》曰：孔子言于鲁哀公曰：“人之所以生，礼为大。非礼无以事天地之神，辨君臣长幼之位。”
　【承天 法地】《礼记》曰：夫礼，先王以承天之道，以理人之情，故失之者死，得之者生。《白虎通》曰：所以作礼乐，乐以象天，礼以法地。
　【设容 辨等】上见明体注中。《周礼》曰：以人辨等则人不越。
　【观殷 适鲁】《礼记》曰：言偃复问曰：“夫子之极言礼也，可得而闻与？”孔子曰：“我欲观夏道，是故之杞而不足徵也，吾得夏时焉。我欲观殷道，是故之宋而不足徵也，吾得坤乾焉。”《左传》曰：韩宣子适鲁，曰周礼尽在鲁矣。
　【谐民 安上】《周礼》曰：三曰礼典，以和邦国，以统百官，以谐万民。《孝经》曰：以安上治民，莫善于礼。
　【教敬 睦】周礼十二教，一曰祀礼教敬，二曰阳礼教让，三曰阴礼教亲。《礼记》曰：昔者仲尼与于蜡宾。事毕，出游于观之上，喟然而叹曰：大道之行也，天下为公。选贤与能，讲信睦，故人不独亲其亲，不独子其子。
　【制中 外】《礼记》曰：子贡越席而对曰：“敢问将何以为此中者？”子曰：“礼乎，夫礼所以制中也。”《汉书》曰：六经之道同归，而礼乐之用为急，故乐以治内而为同，礼以外而为异。同则和亲，异则畏敬；和亲则无怨，畏敬则不争。
　【顺时 从俗】《汉书》曰：王者必因前王之礼，而顺时施宜，有所损益，节人之心，稍稍制作。《慎子》曰：礼从俗，政从上。使从君国，有贵贱之礼，无贤不肖之礼。
　【周旋 规矩】《左传》曰：邾隐公来朝，子贡观焉。邾子执玉高，其容仰；公受玉卑，其容俯。子贡曰：“以礼观之，二君皆有死亡焉。夫礼，生死存亡之体也，将左右周旋，进退俯仰，于是乎取之。今正月相朝，而皆不度。高仰，骄也；卑俯，替也。骄近乱，替近疾。君为主，其先亡乎？”《礼记》曰：礼之于正国也，犹衡之于轻重也；绳墨之于曲直也，规矩之于方圆也。故衡诚悬，不可欺以轻重；绳墨诚陈，不可欺以曲直；规矩诚设，不可欺以方圆；君子审礼，不可诬以奸诈。
　【事师 敬长】上见叙事中。袁淮《正书》曰：礼者何也？缘人情而为之节文者也，严父爱亲之情也，尊亲敬长之义也。
　【天经 地义】《左传》曰：子太叔见赵简子，简子问揖让周旋之礼。对曰：“是仪也，非礼也。”简子曰：“敢问何谓礼？”对曰：“吉也。闻诸先大夫子产曰：‘夫礼，天之经也，地之义也，民之行也。’”
　【体信 成仁】《礼记》曰：先王礼以达义，体信以达顺。又曰：道德仁义，非礼不成。
　【应变 从宜】《庄子》曰：三王五帝之礼义法度，其犹楂梨橘柚耶，味相反而皆可于口。故礼义法度者，应时而变也。《礼记》曰：礼从宜，使从俗。郑玄注云：事不可常也。晋士丐帅师侵齐，闻齐侯卒乃还。春秋善之。
　【考信 成道】《礼记》曰：禹、汤、文武成王、周公，由此其选也。此六君子者，未有不谨于礼者也。以考其信，示人有常。郑玄注云：考，成也。成道见上成仁注中。
　【同天气 合人心】《礼稽命徵》曰：礼之动摇，与天地同气，四时合信。《礼记》曰：礼者，合于天时，设于地财，顺于鬼神，合于人心，理万物者也。
　【统百官 理万物】上见谐民注。下见合人心注。
