<!-- { "loadSidebar": true } -->
　《玉烛宝典》曰：十一月建子，周之正月。冬至日，南极景极长，阴阳日月万物之始，律当黄钟，其管最长，故有履长之贺。沈约《宋书》曰：冬至朝贺享祀，皆如元日之仪。又进履袜，（崔る《袜铭》：有建子之月，助养元气之事。後魏北京司徒崔浩《女仪》云：近古妇常以冬至日进履袜于舅姑，皆其事也。袜亦作袜。）作赤豆粥。（《岁时记》云：共工氏有不才子，以冬至日死。为人厉，畏赤豆，故作粥以禳之。）《周礼》曰：冬至日在牵牛，景长一丈三尺；夏至日在东井，景长有五寸。
　事对
　【殷昴 升辰】《尚书》曰：日短星昴，以正仲冬。孔安国注曰：日短，冬至之日也。昴，玄武中星，亦以七星并正冬之三节也。傅亮《冬至诗》曰：星昴殷仲冬，短晷穷南陆。《春秋考异邮》曰：日冬至，辰星升。
　【如正 亚岁】崔《四民月令》曰：冬至之日，荐黍羔，先荐玄冥以及祖祢，其进酒肴及谒贺君师、耆老，如正日。沈约《宋书》曰：魏晋冬至日，受万国及百寮称贺，因小会，其仪亚于岁朝。
　【阴化 阳升】《礼记》曰：仲冬之月，日短至，阴阳争，诸生荡。郑玄注云：争者，阳欲施，阴欲化，争成功也。崔る《冬至袜铭》曰：阳升于下，日永于天，长履景福，至千亿年。
　【阳归 阴谢】《养生要集》曰：南阳张平子云：“冬至阳气归内腹中，热物入胃易消化。”王赞《皇太子会诗》曰：玄阴受谢，青阳启号；气以升新，光以永照。
　【珠星 璧月】《汉书》曰：宦者淳于陵渠覆太初历，晦朔望最密，五星如连珠。应劭注云：谓太初上元甲子夜半朔朝冬至时，七曜皆会牵牛。桓谭《新论》曰：日从天元已来，讫十一月朔朝冬至，日月若连璧。
　【视朔 推元】《左传》曰：僖公五年正月辛卯日南至。公既视朔，遂登观台以望而书，礼也。桓谭《新论》曰：通历数家算法，推考其纪，从上古天元已来，讫十一月甲子夜半朔冬至。
　【寝兵 肄乐】《五经通义》曰：冬至所以寝兵鼓，商旅不行，君不听政事。《易通卦验》曰：冬至始，人主与群臣左右从乐五日；天下之众，亦家家从乐五日，以迎日至之礼。郑玄注曰：从者，就也。冬至，君臣俱就大司乐之官，临其肄祭天圜丘之乐，以为祭事莫大于此。
　【书物 候风】《左传》云：凡分至启闭，必书云物，为备故也。黄帝《针灸经》曰：冬至日，风从南来者，名为虚，贼伤人。
　【谐律历 度晷景】《易通卦验》曰：冬至始，人主致八能之士，或调黄钟，或调六律，或调五行，或调律历，或调阴阳，或调正德。郑玄注曰：致八能之士者，言选于人众之中，取习晓者使之调焉。谐，调和之也。司马彪《续汉书》曰：天子常以冬夏至日，御前殿，合八能之士，陈八音听乐，均度晷景，候钟律，权土炭，效阴阳也。
　【成三光 周四极】《易通卦验》曰：冬至成天文。郑玄注云：天文谓之三光，运行照天下，冬至而数讫，于是时也。祭而成之，所以报也。《吕氏春秋》曰：冬至日行远，道周四极，命之曰玄明天。
　诗
　【宋傅亮《冬至诗》】星昴殷仲冬，短晷穷南陆；柔荔迎时萋，芳芸应节馥。
　【宋袁淑《咏冬至诗》】连星贯初历，令月临首岁；荐乐行阴政，登金赞阳滞。收凉降天德，萌华宣地惠；司瑞纪夜，书云掌朝誓。
　【宋鲍昭《冬至诗》】景移风度改，日至晷回换；眇眇负霜鹤，皎皎带云雁。
　【隋萧悫《奉和冬至应教诗》】天宫初动磬，缇室已飞灰；暮风吹竹起，阳云覆石来。析冰开荔芭，除雪出兰栽；惭无宋玉辨，滥吹楚王台。
　表
　【魏曹植《冬至献袜颂表》】伏见旧仪，国家冬至献履贡袜，所以迎福践长，先臣或为之颂。臣既玩其嘉藻，愿述朝庆，千载昌期，一阳嘉节，四方交泰，万物昭苏，亚岁迎祥，履长纳庆，不胜感节，情系帷幄，拜表奉贺。并献纹履七纟两，袜若干副，上献以闻。谨献。
○腊第十三
叙事
　《风俗通》曰：夏曰清祀，殷曰嘉平，周曰大蜡，汉曰腊。腊者，猎也，因猎取兽以祭。《玉烛宝典》曰：腊者祭先祖，蜡者报百神，同日异祭也。又《礼记》曰：天子大蜡八，伊耆氏始为蜡。蜡也者，索也；岁十二月，合聚万物而索飨之也。（八蜡者，一先啬，二司啬，三农，四邮表，五猫虎，六防，七水庸，八昆虫。）汉以戌日为腊，（《魏台访议》曰：王者各以其行盛日为祖，衰日为腊。汉火德，火衰于戌，故以戌日为腊。）魏以辰，（魏土德王，土衰辰，故以辰为腊。）晋以丑。（晋金德，金衰于丑，故以丑为腊。）《左传》曰：虞不腊矣。
　事对
　【嘉平 明祀】《史记》曰：秦惠文公十二年初腊，始皇三十一年更名腊曰嘉平。周处《风土记》曰：进清醇以告蜡，竭恭敬于明祀。
　【魏丑 汉戌】《晋宋旧事》曰：魏帝逊位，祖以酉日，腊以丑日。《魏名臣奏》曰：大司农董遇议曰：“土行之君，故宜以未祖，以丑腊，为得盛终之节，不可以戌祖辰腊也。”应劭《风俗通》曰：或曰腊，接也。新故交接，狎猎大祭，以报功也。汉火行衰于戌，故以戌为腊。
　【祠彘 磔鸡】《汉书》曰：高祖十年春，有司奏令县道常，以春二月及腊祠社稷以羊彘。王肃《仪礼》曰：季冬大傩，旁磔鸡，出土牛以送寒气，即今之腊，除逐疫磔鸡苇绞桃梗之属。
　【魏辰 晋丑】《魏台访议》曰：诏问何以用未祖丑腊？臣崇对曰：“按《月令》，孟冬十月腊先祖五祀，谓荐田猎所得禽兽，谓之腊。”《左传》曰：虞不腊矣，唯见此二者，而皆不书日。闻先师说曰：“王者各以其行之盛祖，以其终腊。水始生于申，盛于子，终于辰，故水行之君，以子祖辰腊。火始生于寅，盛于午，终于戌，火行之君，以午祖戌腊。木始生于亥，盛于卯，终于未，故木行之君以卯祖未腊。金始生于巳，盛于酉，终于丑，故金行之君以酉祖丑腊。土始生于未。盛于戌，终于辰，故土行之君以戌祖辰腊。”今魏据土德，宜以戌祖辰腊。《晋起居注》曰：安帝安崇四年十二月辛丑，腊祠作乐。
　【劳农 纵吏】司马彪《续汉书》曰：季冬之月，星回岁终，阴阳已交，劳农夫享腊以送故。蔡邕《独断》曰：腊者，岁终大祭，纵吏人宴饮也。
　【荐禽 祭兽】荐田猎所得禽，已见上。应劭《风俗通》曰：周曰大蜡，汉改曰腊。田猎取兽祭祖。
　【晨炊 冬酿】干宝《搜神记》曰：宣帝时，阴子房者，至孝有仁恩，尝腊日晨炊，而灶神形见。子房再拜受庆，家有黄羊，以祠之。崔《四民月令》曰：十月上辛，命典馈清麴，酿冬酒，以供腊祀也。
　【祈五祀 祭百神】《礼记》曰：天子乃祈年于天宗，大割牲，祠于公社及门闾，腊先祖五祀。许慎《说文》曰：腊，冬至后壬戌腊祭百神。
　诗
　【晋裴秀《大蜡诗》】日躔星纪，大吕司辰；玄象改次，庶众更新。岁事告成，八蜡报勤。告成伊何，年丰物阜；丰孝祀，介兹万祜。报勤伊何，农功是归。穆穆我后，矜兹蒸黎；饮飨清祀，四方来绥。充刃郊甸，鳞集京师；交错贸迁，纷葩相追。掺袂成幕，连衽成帷。有肉如邱，有酒如泉；有肴如林，有货如山。率土同欢，和气来臻；祥风叶顺，降祉自天。方隅清谧，嘉祚日延；与民优游，享寿万年。
【宋张望《蜡除诗》】鲜冰迎流结，凝溜垂帘；人欣八蜡畅，谁知岁华尽。
【北齐魏收《蜡节诗》】凝寒迫清祀，有酒宴嘉平；宿心何所道，藉此慰中情。
○ 岁除第十四
叙事
　《吕氏春秋 季冬纪》注曰：前岁一日，击鼓驱疫疠之鬼，谓之逐除，亦曰傩。（《论语》曰：乡人傩，孔子朝服立于阼阶。张衡《东京赋》曰：卒岁大傩。）《荆楚岁时记》曰：岁前又为藏钩之戏。（《辛氏三秦记》云：昭帝母钩弋夫人手拳而国色，今人学藏钩亦法此。钩亦作区。）
　事对
　【宿岁 迎年】《荆楚记》曰：岁暮家家具肴蔌，诣宿岁之位，以迎新年，相聚酣饮。
　【去故 纳新】《荆楚记》曰：留宿岁饭，至新年十二月，则弃之街衢，以为去故纳新也。
　诗
　【唐太宗《守岁诗》】暮景斜芳殿，年华丽绮宫；寒钩去冬雪，暖带入春风。阶馥舒梅素，盘花卷烛红；共欢新故岁，迎送一宵中。
　【又诗】岁阴穷暮纪，献节启新芳；冬尽今宵促，年开明日长。冰消出镜水，梅散入风香；对此欢终宴，倾壶待曙光。
　【《于太原召侍臣赐宴守岁诗》】四时运灰，一夕变冬春；送寒余雪尽，迎岁早梅新。
　【梁庾肩吾《岁尽应令诗》】岁序已云殚，春心不自安；聊开柏叶酒，试奠五辛盘。金薄图神燕，朱泥印鬼丸；梅花应可折，惜为雪中看。
【薛道衡《岁穷应教诗》】故年随夜尽，初春逐晓生；方验从军乐，饮至入西京。　
卷五 地理上 
○ 总载地第一
叙事
