<!-- { "loadSidebar": true } -->
　【沈期《西岳诗》】西镇何穹崇？壮哉信灵造。诸岭皆峻秀，中峰特美好。傍见巨掌存，势如拓东倒；颇闻首阳去，开拆此河道。磅礴压洪源，嵬峨载清昊；□泉纷乱瀑，天磴横抱。子先呼其巅，宫女世不老；下有府君庙，历载传洒扫。皇明应天游，十月戒丰镐；微末忝闲从，兼得事藻。宿心爱兹山，意欲拾灵草；阴壑已永闭，□宝绝探讨。芳月期再来，回策思方浩。
序
　【後汉张旭《华岳碑序》】《易曰》：天地定位，山泽通气，然则山莫尊于岳，泽莫崇于渎。岳有五而华处其一，渎有四而河在其数，其为灵也至矣。人主废兴，必有其应，故岱山石立，中宗继统，太华授璧，秦胡绝绪。布五方则受其西，列三条则居其中。若广兽奇虫，山经有纪；经有望秩之礼，典有生殖之祀。盖所以宗山川而报功也。四海一统，天子乘其祀；诸侯力政，强国摄其祭。其奉邑曰华阴久矣。
　【西晋傅玄《华岳碑序》】易称法象莫大乎天地。天以高明为称，而岳配焉；地以广厚为基，而岳体焉。若夫太华之为镇也，五岳列位而在其首，三条分方而处其中。参两仪以比德，协和气之。济云行而雨施，兴雷风以动物，是以圣帝明王，莫不燔柴加牲。尊而祀焉。
赞
【东晋郭璞《太华赞》】华岳灵峻，削成四方；爰有神女，是挹玉浆。其谁游之，龙驾□裳。
○恒山第六
叙事
　按：恒山，五岳之北岳也。《周官》：并州，其镇山曰恒山。《风俗通》曰：恒，常也，万物伏北方有常，亦谓之常山。（《白虎通》曰：北方为常山者何？阴终阳始，其道常久，故曰常山。）《尔雅》曰：常山谓之恒山。《五岳图》云：恒山高三千九百丈七尺，上方三十里，周回三千里。有太玄之泉。神草十九种，服之可度世。《管子》云：恒山北临代，南俯赵，东接河海之间。早生而晚杀。五谷之所蕃熟，四种五获焉。《後魏书》云：道武立庙于其上，置侍祀九十人，岁时祈祷水旱。至文成帝东巡，亲礼其神焉。
事对
　【赵符 燕玉】《史记》曰：赵简子谓诸子曰：“吾藏宝符于常山中，往得者立为后。”诸子皆竞往，无所得。无恤曰：“常山临代，代可取也。”简子曰：“是知符矣。”遂立之。崔鸿《前燕录》曰：慕容俊寿光二年，常山寺大树根下得璧七十，圭七十三，光色精奇。有异常玉，俊以为神岳之命，以太牢祠之。
　【率然 神护】《孙子兵法》曰：常山之蛇，名曰率然，一身而两头。击其一头则一头至，击其中则两头俱至。《神农本草》曰：常山有草名神护，置之门上，每夜叱人。
　【璧 蓬{艹累}】璧见上燕玉注中。《列仙传》曰：昌容者，常山道士，自称殷女，食蓬{艹累}根，往来山下。见者二百余年，颜色如二十许人。
　【临代 俯赵】事并见叙事中。
　【虞巡 并镇】《虞书》曰：十有一月北巡狩至北岳，如西礼。并镇见叙事。
　【两头蛇 五获谷】两头蛇事见率然注中。五获谷事见叙事中。
　【毕昴之精 赵代之境】《春秋元命苞》曰：毕散为冀州，分为赵国，立为常山。宋均注曰：常山即恒山也，是毕昴之精。又曰：赵国有常山，临代也。
　【无恤得符 昌容得道】得符事见赵符注。昌容事见蓬{艹累}注。
诗
　【西晋傅咸诗】奕奕恒山，作镇冀方；伊赵建国，在岳之阳。　　　文
　【唐太宗《祭北岳恒山文》】维大唐贞观十九年，以大牢之奠，敬祭于恒岳之灵次。苍苍元气，纪三光而成象；茫茫后土，镇五岳以成形。衡岱启东南之趾，嵩华表西中之固。惟灵山之秀峙，亘朔野而В奇。兽啸龙腾，风云之所吐纳；霓裳鹤盖，神仙之所往还。叠嶂参差，凝烟含翠，重冈纷纠，照日分红。绝壁千寻，孤峰万仞，桂华侵月，松萝挂云。幽涧冬暄，飞泉夏冷。宝符临代邦之美，灵蛇表阵势之奇。铄石七年，无以亏其大；含波九载，不能损其高。巍巍乎与乾坤而永固，隐隐乎横古今而不绝。属以授旗赵郊，誓师冀土，敢荐牲玉，惟神飨之。
　【後魏孝文帝《祭恒岳文》】维太和十八年，敬昭告于恒岳之灵。天极构高，人晖肇启；幽明合欢，百神同悦。今龙旆鸣銮，载还伊室，迈历恒峦，路邻阴岳；惟灵作镇，出纳炎冰，帝道资功，坤仪凭德。故遣兼官以牲玉荐于恒岳之灵。尚飨。
　○ 嵩高山第七　　    叙事
　按：嵩高山者，五岳之中岳也。《释名》云：嵩字或为崧。山大而高曰嵩。《白虎通》云：中央之岳，独加高字者何？中央居四方之中而高，故曰嵩高山。《续汉书》云：汉武帝礼登中岳闻言万岁声三，于是以三百户封奉词，命曰崇高邑。至後汉灵帝，复改崇高为嵩高焉。戴延之《西征记》云：其山东谓太室，西谓少室，相去十七里，嵩其总名也。谓之室者，以其下各有石室焉。少室高八百六十丈，上方十里，与太室相埒，但小耳。《杂道书》云：自岳神庙东北二十里至一山，名曰东龙门，其东有三台山。昔汉武东巡过此山，见学仙女，帝观之，遂以名焉。南有许由山，高大四绝。其北有颍水，尧聘许由，其处犹有坛单。昔周灵王太子晋好吹笙，作凤鸣，游伊洛间，道人浮邱公接上嵩山。三十余年，往来缑氏山。缑氏山，近在嵩山之西也。汉世有道士，从外国将贝多子来，于嵩高西脚上种之。有四树，与众木有异，一年三花，白色香美。
事对
　【二室 三台】二室，太室、少室也，已具叙事中。三台山，汉武帝立名，在嵩山上，事已具叙事中。
　【神岳 天镇】《诗》曰：嵩高维岳，峻极于天；维岳降神，生甫及申。庾阐《建武颂》曰：邈彼华岱，维岳之峻；岩岩高大，配天作镇。
　【金璧 凤鹤】孙严《宋书》曰：高祖表曰：“沙门释法义于嵩高，庙所石坛下得玉璧三十二枚，黄金一钅并，符彩润洁。河南太守毛修之以灵岳降瑞，送诸神府。”《列仙传》曰：王子乔，周灵王太子晋也。好吹笙，作凤鸣。浮邱公接上嵩高，三十余年。后见桓良曰：“告我家，七月七日待我缑氏山头。”果乘白鹤驻山头，望之不得到，乃举手谢时人而去。
　【玉人 金像】卢元明《嵩山记》曰：岳庙尽为神像。有玉人高五寸，五色甚光润，制作亦佳，莫知早晚所造，盖岳神之像，相传谓明公。山中人悉云，屡常失之，或经旬乃见。《仙经》云：嵩高山大岩下有佛图奇妙，有一大金像在中，来语寺僧密公。密公时在嵩寺，寺在嵩山脚下，闻之欣然，即与人披林求索。时白雾昏迷，密公荒迷失路。一往看之，即入山中，唯见一麝香，出入三四步，侧足双跳，步步回顾。复去十步，中有青炎，出就视之，有自然天地。
　【石床 铜铫】潘岳《关中记》曰：嵩高山石室十余孔，有石床、池水、食饮之具，道士多游之，可以避世。卢元明《嵩山记》曰：嵩山最是栖神之灵薮，长松绿柏，生于岭涧左右。古人住止处，有铜铫器物。东北出云，有自然五谷、神芝、仙药。
　【乘龙 控鹤】《汉武内传》云：武帝夜梦与李少君俱上嵩山。半道，有绣衣使，乘龙持节，从云中下，言太一请少君。觉乃告近臣曰：“如朕梦，少君将舍朕而去。”控鹤事已具前凤鹤注。又孙登《天台赋》曰：王乔控鹤以冲天。
　【玉浆 石髓】刘义庆《世说》曰：嵩高山北有大穴。晋时有人误堕穴中，见二人围棋，下有一杯白饮。与堕者饮，气力十倍。棋者曰：“汝欲停此否？”堕者曰：“不愿停。”棋者曰：“从此西行有天井，其中有蛟龙，但投身入井，自当出。若饿，取井中物食之。”堕者如言，可半年，乃出蜀中，归洛下。问张华，华曰：“此仙馆，夫所饮者玉浆，所食者龙穴石髓。”
　【白雾 青炎】并见前金像注中。
　【登仙台 万岁亭】戴延之《西征记》曰：汉武帝于太室山作登仙台及万岁亭。
　【吹笙王子 衣绣使者】吹笙王子见上凤鹤注。衣绣使者见上乘龙注。
　【种花道士 围棋仙人】种花道士见叙事。围棋仙人见玉浆注。
　【月光童子 鬼谷先生】《嵩山记》曰：月光童子常在天台，亦来于此。又曰：鬼谷先生于嵩山东南学仙。
诗
　【唐宋之问《奉使嵩山途经缑岭诗》】侵晨发洛阳，城中歌吹声；毕景至缑岭，岭上烟霞生。草树饶野意，山川多古情；大隐德所薄，归来可退耕。
祭文
　【宋范泰《为宋公祭嵩山文》】刘裕敬荐中岳之灵，惟岳作镇中畿。拟天比峻，降祉发辉，宣和阴阳，道达幽微。既曰辅顺，亦昭厥违；霜露所均，万人是依。不以虚薄，志扫不庭；仰纾国耻，俯拯黎。望岭怀仁，践境延情；金璧之赠，愧惧交盈。思乐时雍，终凭威灵；旧都既清，三秦期廓。岂惟人谋？亦仰冥略；逝将言旋，自雍徂洛。何以寄怀？一卮清酌，璧云乎？深诚攸。
　【後魏孝文帝《祭嵩高山文》】维太和十八年，敬昭告于嵩高中岳之灵：太极分浑，两仪是生；辰作乾宝，岳树坤灵。昭彰天地，吐纳五精；唯中挺神，祥契幽经。日月交晖，寒暑递成；万象合和，兆类孳盈。爰自化辟，ㄈ庆胥庭；轩辕曜哲，伊祁载形。逮于有周，实光洛祯；川潜龙光，山隐凤停。三才凭微，七曜依明；人伦倾首，百神柔诚。造厥区夏，历兹三正；应符代绩，孰不斯营。曰乎皇魏，飞虬玄并；螭腾穹象，用九黔嬴。新邦兴略，丕猷罔清；佗琼指阴，淹翠湿亭。河图旷览，升中阙铭；朕承法统，诞邀休宏。开物成务，载铄成龄；迁宇柳方，阐绳廛城。则直之兴，百堵若星；日躔流馥，月陆芬馨。锵旋紫宿，景曜黄衡；鸾声ィィ，和嘤嘤。归盖如雪，还若霆；惟嵩岩岩，峻极昊青。惟邑翼翼，长启魏京；荐玉告虔，用昭永贞。纳兹多福，万国以宁。
○终南山第八
叙事
　《五经要义》云：终南山，长安南山也。一名太一。（又《汉书》曰：太一山，古文以为终南山。）潘岳《关中记》云：其山一名中南，言在天之中，居都之南，故曰中南。（《毛诗 秦风 终南》诗亦云：终南，周之名山，中南山也。）《福地记》云：其山东接骊山、太华；西连太白，至于陇山；北去长安城八十里；南入楚塞，连属东西诸山。周回数百里，名曰福地。《辛氏三秦记》云：其山从长安向西，可二百里。中有石室、灵芝。常有一道士，不食五谷，自言太一之精，斋洁乃得见之。而所居地名曰地，可避洪水。相传云上有水神，人乘船行，追之不及，犹见有故漆船者。秦时四皓亦隐于此山。
事对
