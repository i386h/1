<!-- { "loadSidebar": true } -->
　　《周书》曰：丘陵之人专而长。《淮南子》曰：东方之人长。《礼斗仪》曰：君乘土而王者其人长。《帝王世纪》曰：禹长九尺九寸，殷汤长九尺。《孔演图》曰：孔子长十尺。《帝王世纪》曰：秀厉之妃生文王昌，身长十尺。《吴越春秋》曰：伍子胥长一丈，眉间一尺。《汉书》曰：韩王信长八尺九寸，张苍长大肥白如瓠，金日长八尺二寸，东方朔长九尺三寸。《河图龙文》曰：龙伯国人长三十丈。以东得大秦国，人长十丈。又以东十万里得佻国，人长三丈五尺。又以东十万里中秦国，人长一丈。天之东南西北极，各有铜头铁额兵，长三千万丈。又有金刚敢死力士，长三千万丈。天中太平之都，有都甲食鬼铁面兵，长三千万丈。东方朔《神异经》曰：西南大荒中有人焉，长一丈；其腹围九尺。践龟蛇，戴朱鸟；左手凭青龙，右手凭白虎。知河海斗斛，识山石多少，知天下鸟兽言语，知百谷草木盐苦。名曰圣，一名哲，一名先，一名无不达。凡人见拜者，令人神智。西北海外有人焉，长二千里，两脚中间相去千里，腹围一千五百里。但日饮天酒五斗，不食五谷鱼肉，唯饮酒。好游山海间，不犯百姓，不干万物，与天地同生。名无路之人，一名仁，一名信，一名神。

　　事对
　　【腰十围 迹六尺】《晋书》曰：尹纬，字景亮。少有大志，不营产业。身长八尺，腰带十围，魁梧有爽气。《史记》曰：秦始皇时，有大人见临洮，身长五丈，脚迹六尺。
　　【见襄武 出蓬莱】《魏志》曰：咸熙二年，有大人见襄武县，长二丈余，脚迹长三尺二寸，白发，著黄单衣黄巾。《汉书》曰：王莽时，有奇士，长一丈，大十围。自谓曰巨毋霸，本出于蓬莱东五城西北昭如海滨。轺车不能载，三马不能胜。即日大车四马，建旗载诣阙，卧则枕股。
　　【眉见轼 骨专车】《梁传》：鲁文公十一年，叔孙得臣败狄于咸。长狄也，弟兄三人，大害中国，瓦石不能害。叔孙得臣，最善射者也。射其目，身横九亩；断其首，眉见于轼。《国语》曰：吴伐越，隳会稽，获骨焉，节专车。吴子使问仲尼，仲尼曰：“昔禹致群臣于会稽之山，防风氏后至，禹戮之。其骨节专车，此为大矣。”
　　【长狄五丈 千秋八尺】《尚书 洪范 五行传》曰：长狄之人，长盖五丈余也。《汉书》曰：车千秋，姓田，为高寝郎。戾太子败，千秋讼太子冤，上乃召见。千秋长八尺馀，体貌甚美。
　　【马腾雄异 赵壹魁梧】袁宏《汉纪》曰：长乐卫尉马腾，其长八尺，身体洪大，面鼻雄异，而性贤厚，人多敬之。《後汉书》：赵壹，字元淑，体貌魁梧，身长九尺。美鬓眉，望之甚伟。恃才傲物，为乡曲所摈。
　　【海钓巨鳌 河流大屐】《列子》曰：大壑中有五山，天帝使巨鳌戴五山。龙伯国有大人，钓六鳌，合负而归。因灼其骨，帝怒，灭龙伯之国。祖冲之《述异记》曰：苻健皇始四年，有长人见，身长五丈。语人张靖曰：今当太平，新平令以闻。健以为妖妄，召靖系之。是月霖雨，河渭泛溢，满坂津监寇登于河中流。得大屐一只，长七尺三寸，足迹称屐，指长尺余，文深七寸。
　　【巨霸枕股 申香拂盖】巨霸见上。《三十国春秋》：置左右镇郎及拂盖郎，申香为拂盖郎，长一丈九尺。
　　【十丈极数 三马不胜】《国语》曰：人之长极几何？仲尼曰：“长者不过十丈，数之极也”三马事见出蓬莱注。
　　【林父千里 支提三丈】东方朔《神异经》：东南隅大荒中有林父焉，其高千里，腹围百辅。郭子横《洞冥记》曰：有支提国人，长三丈二尺，有三手，一手当胸，手足各三指。

　　赋
　　【汉司马相如《大人赋》】世有大人兮，在乎中州；宅弥万里兮，曾不足以少留。悲世俗之迫隘兮，轻举而远游；垂绛幡之素霓，戴云气而上浮。建络泽之修竿兮，总光耀之彩旄；垂旬始为纟参兮，曳彗星而为{髟肖}。掉指挥以偃蹇兮，又旖旎以招摇；揽搀抢以为旌兮，靡屈虹以为绸。江杳眇以泫泫兮，焱风涌而云浮。

　　赞
　　【晋郭璞《长臂国赞》】双臂三丈，体如中人，彼曷为者。长臂之人，修脚是负，捕鱼海滨。
　　【又《夸父赞》】神哉夸父，难以理寻；倾河及日，遁形邓林：触类而化，应无常心。
　　
　　○ 短人第五

　　叙事
　　《国语》曰：僬侥国人长三尺，短之至也。《方言》曰：侏儒，短人也。，<矢罢>，短也。《汉武故事》：东郡送一短人，长七寸，名巨灵。《汉书》曰：严延年为人短小精悍，敏捷于事；娄护为人短小精辨。何承天《纂文》曰：汉光武时，颖川张仲师长二尺。《魏书》曰：王粲，乐进并为人短小。《占梦书》曰：凡梦侏儒事不成，举事中止后无名，百姓所笑人所轻。《拾遗记》曰：员峤山有陀移国，人长三尺，寿万岁；广延之国人长二尺。东方朔《神异经》曰：西北荒中有小人，长一寸，朱衣玄冠；西海之外有鹤国，男女皆长七寸。

　　事对
　　【臧纥 高柴】《左传》：邾人莒人伐郐，臧纥救郐，败于狐骀。国诵之曰：“臧之狐裘，败我于狐骀；我君小子，侏儒是使。侏儒侏儒，败我于邾。”《家语》曰：高柴，字子羔，不过六尺，为人笃孝。
　　【优旃 蔡义】《史记》曰：优旃，秦倡侏儒也。始皇时置酒，天雨，陛者寒。旃矜之，乃大呼曰：“女虽长，雨中立；我虽短，故幸休。”始皇乃使皆代之。《汉书》：蔡义为丞相，时年八十余。短小无鬓眉，貌似老妪；行步俯偻，常两吏持夹乃能行。
　　【楚叶公 齐晏子】《孙卿子》曰：楚叶公子高，微小短瘠，其行将若不胜衣。《晏子春秋》曰：晏子短，奉使楚，楚为小门。晏子不入，曰：“使狗国即从狗门入；今使楚，不当从狗门入也。”
　　【蔡赋巴马 郭赞靖人】蔡邕《短人赋》曰：巴巅马兮柙下狗。郭璞赞曰：僬侥极么，靖人又小。
　　【王敬端方 张松放荡】《宋书》曰：王敬弘形状短小，而坐起端方。《益部杂记》曰：张松为人短小，而放荡不理节操。
　　【娄护精辩 严延敏捷】并见叙事。
　　【巨灵七寸 陀移三尺】并见叙事。
　　【西海畏鹄 东方骀驺】东方朔《神异经》曰：西海外有鹤国，人长七寸。行如飞，日千里，百物不敢犯。唯畏海鹄，海鹄遇则吞之。寿三百岁。人在鹄中不死，《汉书》曰：东方朔骀驺侏儒曰：“帝以若曹无益于县官，今欲尽杀若曹。”侏儒大惧。

　　赋
　　【汉蔡邕《短人赋》】侏儒短人，僬侥之后。出自外域，戎狄别种；去俗归义，慕化企踵。遂在中国。形貌有部；名之侏儒，生则象父。唯有晏子，在齐辨勇；匡景拒崔，加刃不恐。其余公，劣厥偻窭，昼喷怒语，与人相距。蒙昧嗜酒，喜索罚举。醉则扬声，骂詈咨口；众人恐忌，难与并侣。是以陈赋，引譬比偶；皆得形象，诚如所语。其词曰：“雄荆鸡兮鹜鹈，鹘亢雏兮鹑雌；冠戴胜兮啄木儿，观短人兮形若斯，蛰地蝗兮芦即蛆，茧中蛹兮蠢蠕页。视短人兮形若斯，木门阃兮梁上柱；弊凿头兮断柯斧，な鼓兮补履[A15C]。脱椎枘兮捣薤杵，视短人兮形如许。”

　　赞
　　【郭璞《僬侥赞》】僬侥极么，靖人又小；四体取足。眉目才了。
　　
　　○ 奴婢第六

　　叙事
　　《风俗通》曰：古制本无奴婢，即犯事者或原之。臧者，被臧罪没入为官奴婢；获者，逃亡获得为奴婢也。《说文》曰：男入罪曰奴，女入罪曰婢。《方言》曰：臧、甬、侮、获，奴婢贱称也。荆、淮、海岱并齐之间，骂奴曰臧，骂婢曰获。齐之北鄙，燕之北郊，凡人男而婿婢曰臧，女而妇奴曰获。又，亡奴谓之臧，亡婢谓之获，皆谓奴婢之贱称。秦晋之间，骂奴曰侮；燕齐之间，养马者及奴婢女厮皆谓之娠。（女厮，妇人给使者。）《史记》曰：季布为朱家钤奴，栾布为人所略卖为奴，卫青为侯家奴。《汉书》曰：王莽时，匈奴侵寇，乃大募天下囚徒人奴，名曰猪突勇。《晋书》曰：烈宗之母本织坊中婢，形色长黑，宫人谓之昆仑。太宗以计幸之，生烈宗。又，裴秀之母婢，秀年十八，有令望，而嫡母妒。宾客满座，乃令秀母亲下食与众宾。众宾见并拜之。

　　事对
　　【周奚 晋隶】《周礼》曰：奚三百人。郑玄注曰：古者从坐，男女没入县官曰奴婢，其少才智者以为奚。今时侍史官婢是也。《左传》曰：斐豹，隶也。杜预注曰：犯罪没官为奴。
　　【遗贾 赐光】《史记》曰：诸吕擅权。陆贾曰：“天下安，注意相；天下危，注意将。将相和则士豫附。”于是陈平遂结欢太尉，以奴婢百人遗贾。《汉书》：宣帝诏，大司马光宿卫忠正，宣德明恩，赏赐前后奴婢百七十人。
　　【郑泥中 庞灶下】刘义庆《说苑》曰：郑玄家奴婢皆读书。玄尝怒，使曳一婢于泥中。一婢来问曰：“胡为乎泥中？”答曰：“薄言往诉，逢彼之怒。”《风俗通》曰：河南庞俭少遇乱，失父。后凿井得钱千余万，行求老苍头，使主牛马，有婚会。奴在灶下窃言：“堂上母，我妻也。”使验问，遂为夫妇如初。时人语曰：庐里诸庞，凿井得铜，买奴得翁。
　　【陈余地 吴谷利】应劭《风俗通》曰：将作大匠陈国公孙志节有苍头余地，年七十，工书疏。《江表传》曰：谷利，吴大奴也。
　　【翻羹污衣 覆酒就杖】《东观汉记》曰：刘宽性简略，夫人欲试宽意，而当朝会。装严已讫，使婢奉肉羹，翻污朝衣。婢收之，宽神色不异，乃徐言羹烂汝手。刘向《列女传》曰：周室大夫仕于周，妻淫于邻。主父还，恐觉之，为毒药，使媵婢进之。婢私曰：“进之则杀主父，告之则杀主母。”因僵覆酒，主父怒而笞之。妻恐婢言之，因他过欲杀之，婢就杖将死而不言。主父之弟闻之，直以告主父，放其妻，将纳婢，辞以自杀。主父乃厚币嫁之。
　　【拔剑断席 平头提霜】《史记》曰：任安，卫将军舍人。过平阳主家，主家设食，与骑奴同席而食，安拔佩刀断席别坐。古诗曰：足下丝履五文章，平头奴子提履霜。
　　【沈当问耕 刘使执杼】沈约《宋书》曰：虏据滑台，太祖欲北伐，沈庆之固陈不可。丹阳尹徐湛之，吏部尚书江湛，并在坐上，使湛之等难庆之，曰：“理国譬如理家，耕当问奴，织当访婢。陛下今欲伐国，而与白面书生辈谋之，事何由济？”上大笑。刘谧之《与天公笺》曰：在于建宁之邑，始得数处相迟，方欲教奴学耕，使婢执杼。
