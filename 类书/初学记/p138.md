<!-- { "loadSidebar": true } -->
　　【周庾信《灯赋》】九龙将瞑，三爵行栖，琼钩半上，弱木全低；窗藏明于粉壁，柳助暗于兰闺。翡翠珠被，流苏羽帐；舒屈膝之屏风，掩芙蓉之行障，卷衣秦后之床，送枕荆台之上。乃有百枝同树，四照连盘，香添然蜜，气杂烧兰，烬长宵久，光青夜寒，秀华掩映，亢膏照灼；动鳞甲于鲸鱼，焰光芒于鸣鹤；蛾飘则碎花乱下，风起则流星细落。况复上兰深夜，中山醑清，楚妃留客，韩娥合声；低歌著节，游弦绝鸣，辉辉朱烬，焰焰红荣。乍九光而连彩，或双花而并明。寄言苏季子，应知余照情。
　　【梁江淹《灯赋》】淮南王，信自华，命彩女，饵丹砂，学凤音。紫霞没，白日沉，挂明灯，散玄阴。顾谓小山儒士，斯可赋乎？于是泛瑟而言曰：若大王之灯者，铜华金擎，错质镂形；碧为云气，玉为仙灵；双流百枝，艳帐充庭。照锦地之文席，映绣柱之鸣筝；恣灵修之浩荡，心何疑而永平。兹侯服之夸诞，而处士所莫营。若庶人灯者，非银非珠，无藻无缛；心不贵丽，器穷于朴。是以露冷帷幔，风结罗纨；萤已引桂，蛾欲辞兰。秋夜如岁，秋情若丝；怨此怀抱，伤此秋期，必然打坐叹，欲说忘辞。至夫霜封园橘，冰裂池荪；云雪无际，河海方昏。冬膏既凝，冬箭未度；ぉ连冬心，寂历冬暮。亦复朱灯空明，但为君故。

　　诗
　　【隋江总《三善殿夜望山灯诗》】百花疑吐夜，四照似含春；的的连星出，亭亭向月新。采珠非合浦，赠佩异江滨；若在扶桑路，堪言并日轮。
　　【梁范靖妻沈氏《咏灯诗》】绮筵日已暮，罗帷月未归；开花散鹤彩，含光出九微。风轩动丹焰，水宇澹清辉；不吝轻蛾绕，唯恐晓蝇飞。
　　【梁纪少瑜《咏残灯诗》】残灯犹未灭，将尽更扬辉；唯余一两焰，裁得解罗衣。
　　【南齐谢《咏灯诗》】发翠斜溪里，蓄宝宕山峰；抽茎类仙掌，衔光似烛龙。飞蛾再三绕，轻花四五重；孤对相思夕，空照无衣缝。

　　铭
　　【後汉李尤《金羊灯铭》】贤哲勉务，唯日不足；金羊载曜，作明以续。
　　【傅玄《灯铭》】晃晃华灯，含滋炳灵；素膏流液，玄炷亭亭。丹水扬辉，飞景兰亭。
　　
　　○ 烛第十四

　　叙事
　　《周礼》曰：凡邦大事，司ピ氏共贲烛，（麻烛也。一云大烛。）祭祀共明烛。（以燧取明火于日。）《仪礼》曰：燕则庶子执烛于阼阶上，司宫执烛于西阶上，甸人执大烛于庭，阍人为烛于门外。凡烛至，起。（异昼夜。）《礼记》曰：烛不见跋。（跋，本也。烛尽则去之为嫌，若烬多有厌倦。）陆士衡《毛诗草木疏》曰：木蓼捣为烛，明如胡麻烛。《後魏书》曰：世祖南伐，刘义恭献蜡烛。《世说》曰：石季伦以蜡烛炊。

　　事对
　　【照壁 映书】《战国策》曰：甘茂去秦之齐，出关遇苏季子，曰：“江上夜女有家贫无烛者，夜女相与欲去之？”无烛者曰：“妾以无烛之故，常先至，独扫室布席，何爱东壁之照壁者？”《西京杂记》曰：匡衡勤学而无烛。邻舍有烛光，穿壁引其光，以书映而读之。
　　【绝缨 陈席】司马彪《战略》曰：楚庄王赐群臣酒。日暮烛灭，有引美人衣者。美人援绝其冠缨，告王。王曰：“人醉失礼，奈何欲显妇人之节而辱士乎？”乃命曰：“群臣皆绝去冠缨，然后上烛。”刘向《列女传》曰：齐女徐吾者，东海上贫妇人，尝与邻人李吾合烛夜绩。李吾曰：“徐吾烛数不属，请无夜绩。”徐吾曰：“妾以贫故，起常见先，卧常在后，洒扫陈席，以待来者。今益一人，烛不为益明；去一人，烛不为益暗，何爱东壁之余光？”
　　【益明 坐暗】王符《潜夫论》曰：隅烛之施，明于幽室也。前烛则尽照矣，后烛而益明，二者相因，以成大光。谢承《後汉书》曰：巴祗为扬州刺史，与客坐暗中，不然官烛。
　　【美女戴 飞虫赴】《地镜图》曰：见美女戴烛行，从其出处有玉矣。《抱朴子》曰：夫明烛宵举，则飞虫群赴。
　　【武王晨举 少翁夜张】王充《论衡》曰：武王伐商，兵至牧野，晨举脂烛，权掩不备。《汉武故事》曰：上所幸李夫人死，上甚思悼之。齐人少翁言能致其神，乃夜张明烛，上居他帐中，遥望见李夫人，不得就视。

　　赋
　　【梁简文帝《对烛赋》】云母窗中合花毡，茱萸幔里铺锦筵；照夜明珠且莫取，金羊灯火不须然。下弦三更未有月，中夜繁星徒依天；于是挂同心之明烛，施雕金之丽盘。眠龙傍绕，倒凤双安；转辟邪而取正，推棂窗而畏宽。绿炬怀翠，朱烛含丹；豹脂宜火，牛耐寒。铜芝抱带复缠柯，金藕相萦共吐荷；视横芒之昭曜，见蜜泪之蹉跎。渭觉流珠走，熟视绛花多；宵深色丽，焰动风过。夜久唯烦铗，天寒不畏蛾菖蒲传酒座欲阑，碧玉舞罢罗衣单。影度临长枕，烟生向果盘；回照金屏里，脉脉两相看。
　　【周庾信《对烛赋》】龙沙雁塞甲应寒，天山月没客衣单；灯前桁衣疑不亮，月下穿针觉最难。刺取灯花持桂烛，还却灯檠下烛盘；铸凤衔莲，图龙并眠。烬高疑数翦，心湿暂难然；铜荷承泪蜡，铁铗染浮烟。本知雪光能映纸，复讶灯花今得钱。莲帐寒檠窗拂曙，筠笼熏火香盈絮。傍垂细溜，上绕飞蛾；光清寒入，焰暗风过。楚人缨脱尽，燕君书误多。夜风吹，香气随，郁金苑，芙蓉池；秦皇辟恶不足道，汉武胡香何物奇。晚星没，芳芜歇，还持照夜游，讵减西园月。

　　诗
　　【梁王筠《咏蜡烛诗》】执烛引佳期，流影度单帷；通胧别绣被，依稀见蛾眉。荚明不足贵，ㄡ烬岂为疑；所恐恩情改，照君寻覆棋。
　　【梁刘孝绰《赋照棋烛诗》】南皮弦吹罢，终奕且留宾；日下房栊暗，华烛命佳人。侧光全照局，回花半隐身；莫辞纤手倦，羞令夜向晨。
　　【唐太宗文皇帝《咏烛诗》】焰听风不动，花开不待春；镇下千行泪，非是为思人。
　　【又诗曰】九龙蟠焰动，四照逐花生；即此流高殿，堪持待月明。

　　启
　　【刘孝仪《谢女出门官赐纹绢烛启》】孝仪启左右，袁文成奉宜旨。宜知臣私营发遣，垂赐纹绢二十疋，烛二十挺。臣家本贫敝，事多蹇缺，桓室金缕，本非所宜。孟姬作具，犹若未周，殊泽曲临，珍华兼重，制为美服，双绮易俦。秉而不息，三夜有待。臣名品卑末，事隔荣赐，慈渥之坠，实见因心。小人贱微，岂能胜报不忘云云。
　　
　　○ 烟第十五

　　叙事
　　《淮南子》曰：冬至，甲子受制木用事，火烟青七十二日。戊子受制土用事，火烟黄七十二日。庚子受制金用事，火烟白七十二日。丙子受制火用事，火烟赤七十二日。壬子受制水用事，火烟黑七十二日。《列仙传》曰：昔神人过宁封人，为其掌火，能出五色烟。教其积薪自烧，随烟上下。（封人，黄帝时陶正。）《周礼》：蝈氏掌去龟黾，焚牡{艹鞠}，以灰洒之则死，以其烟被之则活，凡水虫无声。《晋书》曰：苻坚之将乱也，关中土然无火，而烟气大起，方数十里，月余不灭。后为慕容冲所灭。《後魏书》曰：慕容超之将亡也，南郊柴燎，焰起而烟不出。灵台令张光告人曰：“火盛烟灭，国其亡乎。”《拾遗记》曰：晋文公焚林以求介子推，有白鸦绕烟而噪，或集介子之侧，火不能焚。晋人嘉之，为立台，号曰思烟。又曰：员峤山西有星池，出烂石，常浮于水。色红质虚，似肺；烧之，香闻数百里；烟气升天，则成香云；云遍则成香雨。

　　事对
　　【火含 水灭】颜延之《连珠》曰：火含烟而烟妨火，桂怀蠹而蠹残桂；然火胜则烟灭，蠹壮则桂折。《汉书》曰：汉元帝时，有童谣曰：“井水溢，灭灶烟；灌玉堂，流金门。”
　　【噪鸦 去黾】并见叙事。
　　【张天 连云】沈约《宋书》曰：桓玄使桓谦屯东陵口，卞范之屯覆舟山西，高祖躬先士卒以奔之。东北风急，因命纵火。烟涨天，谦等诸军，一时土崩。刘向《熏炉铭》曰：中有兰麝，朱火青烟；蔚术四塞，上连青□。
　　【五色 四合】《许迈列传》曰：迈少名映，有道术，高平阎庆就映受业。庆方去，映为烧香，五色烟出，映亦去，莫知所在。潘尼《火赋》曰：玄烟四合，云蒸雾萃。

　　诗
　　【梁简文帝《烟诗》】浮空覆杂影，含树密花藤；乍如落霞发，颇类巫云登。映光飞百仞，从风散九层；欲持翡翠色，时出鲸鱼灯。
　　【陈张正见《浦狭村烟度诗》】茅兰夹两岸，野燎烛中川；村长含夜影，水狭度浮烟。收光暗鸟弋，分火照渔船；山人不炊桂，樵华幸共然。
　　
　　○ 火第十六

　　叙事
　　谯周《古史考》曰：古者茹毛饮血。燧人初作燧火，人始燔炙。《元命苞》曰：火之为言委随也，故其立字，人散子者为火。《说文》曰：，蒸火也；煨，盆中火也；，火飞也；龠，火光也。《左传》曰：人火曰火，天火曰灾。《春秋繁露》曰：若人君惑于谗邪，内离骨肉，外疏忠臣，咎及于火则大旱，必有火灾。《春秋潜潭巴》曰：火从井出，有贤士从人起。（火明，贤者象。贤者屈滞，象从井出。）《周易》曰：火在天上，大有。君子以遏恶扬善，顺天休命。又《春秋繁露》曰：若火不炎上，秋多电，由王者视不明也。《国语》曰：火焚其彝器，子孙为疑，由王者篾弃五则。（则，常也。）《风俗通》曰：夫火者南方阳，光辉为明。圣人向之而治，取其象也。

　　事对
　　【化雀 流乌】鱼豢《典略》曰：秦伯出猎，至于咸阳，有大鸟流下，化为白雀，衔绿丹书，集于公车。《史记》曰：武王既渡河，有火自上复下，至于王屋，流为鸟，其色赤。
　　【外照 内阴】湛方生论曰：俗之谈者，以为火外照无纳影之能，内鉴无朗暗之功。张隐《文士传》曰：离火阴居内，故鉴之可映。
　　【焚芝 爨柘】《抱朴子》曰：虑巫山之失火，恐芝艾之井焚。《淮南子》曰：夏爨柘燧火，冬爨松燧火。
　　【登库 构祠】《左传》曰：宋卫陈郑皆火，梓慎登大庭氏之库以望之。《汉书》：陈胜、吴广聚祠中，夜构火狐鸣，呼曰：“大楚兴，陈胜王，是也。”
　　【束 徙薪】《汉书》曰：蒯通曰：臣之里妇，与诸母相善。夜亡肉，姑以为妇盗，遣之。里母即束请火亡肉家，曰：“昨夜犬得肉，斗相杀，请火以埋之。”桓谭《新论传》曰：托言淳于髡至邻家，见其灶突直，而积薪在旁，谓曰：“此有火灾。”即更为曲突而远徙其薪。
