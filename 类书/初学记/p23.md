<!-- { "loadSidebar": true } -->
　【凿石釜 探玉策】崔鸿《前秦录》曰：处士张忠隐于泰山，岩栖谷饮，修导养之法。凿石为釜，泰山人于今法之。探玉策见上金箧注。
　诗
　【李义府《在州遥叙封禅诗》】天齐В巨镇，日观启崇祠；临渤，隐嶙控河沂。建岳诚为长，升功谅在兹；帝猷符广运，玄言畅文思。飞声总地络，载化抚乾维；瑞策开珍凤，祯图荐宝龟。东后方肆觐，西都导六师；天驾移星苑，扬驭风司。沸鼓喧平陆，凝跸静通逵；汶阳驰月羽，蒙阴警电辎。岩花飘曙辇，峰叶荡春旗；石闾环藻卫，金坛映黼帷。仙阶溢秘，灵检祥芝；三始贻遐兄，万岁受重厘。非质陶恩奖，趋迹奉轩墀；触网沦幽裔，乘徼限明时。周南昔已叹，邛西今复悲。
　【宋谢灵运《泰山吟》】岱宗秀维岳，崔刺云天；昨既，触石辄迁绵。登封瘗崇坛，降禅藏肃然；石闾何ㄙ蔼，明堂秘灵篇。
　祭文
　【後魏孝文帝《祭岱岳文》】维太和十九年，敢昭告于泰山东岳之灵：造化氛氲，是生二仪；玄黄既辟，山川以离。四流含灵，五岳苞；并兼万象，出纳望羲。岱宗穹崇，梁甫盘崛；青邱奇羲，春址郁律。肇生庶类，启光品物；上敷神工，下融灵秩。载协化文，四气以溢；百王镌成，莫不兹室。
　【後魏高允《祭岱宗文》】维皇兴二年，敢昭告于岱宗之灵：正趾坤元，作镇东夏，齐二仪以永固，崇至德以配天，故能资元气以造物，协阴阳而变化。若其岩岭峭峙，川谷幽深，神怪谲诡，倏忽百灵，吐纳风云，育成万品，摄生之所归焉。祯祥之所萃焉。是以历代帝王之崇，封禅铭功，以告其成；七十二君，咸在兹焉。自非功侔造化，应同自然，孰能若此者哉。自我国家，肃恭祀，怀柔百神，邦域之内，罔不咸秩。往以天路未夷，虽望祭有在；今大化既同，奄有淮岱。谨荐于岳宗之灵，尚飨。
○ 衡山第四
叙事
　《周官》：荆州，其山镇曰衡山。徐灵期《南岳记》及盛弘之《荆州记》云：衡山者，五岳之南岳也。其来尚矣。至于轩辕，乃以霍之山为其副焉。故《尔雅》云：霍山为南岳，盖因其副焉。（或云衡山，一名霍山。）至汉武南巡，又以衡山南远，道隔江汉，于是乃徙南岳之祭于庐江山，此亦承轩辕副义也。（干宝《搜神记》云：汉武徙南岳之祭著庐江县之霍山。郭璞《尔雅注》云：霍山在庐江郡潜县，别名天柱山。汉武以衡山辽远；谶纬以霍山为岳，故祭之。）故南岳衡山，朱陵之灵台，太虚之宝洞，上承冥宿，铨德钧物，故名衡山；下踞离宫，摄位火乡，赤帝馆其岭，祝融托其阳，故号南岳。周旋数百里，高四千一十丈。东南临湘川，自湘川至长沙七百里，九向九背，然后不见。禹治水，登而祭之，因梦遇玄夷使者，遂获金简玉字之书，得治水之要。山有三峰，其一名紫盖；天景明澈，有一双白鹤徊翔其上。一峰名石，下有石室，中常闻讽诵声。一峰名芙蓉，上有泉水飞流，如舒一幅练。《山海经》云：衡山一名岣嵝山，其上多青ぬ，鸟多ず鹆。
事对
【紫盖 朱陵】紫盖、朱陵并见叙事。
【九向 三峰】罗含《湘中记》曰：衡山遥望如阵云，沿湘千里，九向九背。三峰见叙事。
　【舜歌 禹啸】罗含《湘中记》曰：衡山九疑，皆有舜庙。太守至官，常遣户曹致敬修祀，则如有弦歌之声。赵晔《吴越春秋》曰：禹伤父功不成，乃案《黄帝中经历》，盖见圣人所记曰：在于九疑山东南天柱，号曰宛委山，赤帝左阙。其岩之巅，承以文玉，覆以磐石。其书金简青玉为字，编以白银，皆琢其文。禹乃东巡登衡山，血白马以祭之，仰天而啸。忽然而卧，梦见赤绣文衣男子，称玄夷苍水使者，顾谓禹曰：“欲得我山神书者，清斋于黄帝之岳岩岩之下。”禹乃退斋三月，以季之日，登宛委山，发石取书。
　【石 宝洞】臧荣绪《晋书》曰：刘ら之好游山泽，采药至衡山，深入忘返。见有一涧水，水南有二石，一开一闭，水深不得过。宝洞见叙事。
　【玉字 石书】玉字见叙事。徐灵期《南岳记》曰：夏禹导水通渎，刻石书名山之高。《高岳文》云：高四千一十丈。
　【灵台 仙宇】灵台见叙事。衡山赤帝馆其岭，祝融宅其阳，威神堂堂，荫映峨峨。是以宅薮神灵，室宇仙罗。
　【峻坡 秀壁】马融《琴赋》曰：惟梧桐之所生兮，在衡山之峻坡。桓玄南《游衡山序》曰：崇峦桀以云绕，竦秀壁于苍眉。
　【执书 遗字】盛弘之《荆州记》曰：初有采药衡山，见一老翁，四五年少，对坐执书。刘敬叔《异苑》曰：湘东姚祖，太元中为郡吏，经衡山，望岩下，数少年并执笔作书。祖谓行旅休息，乃过之。未至百步，少年相与飞，遗一纸书在坐处。前数句古时字，自后皆鸟篆。
　【结宇 憩舆】孙严《宋书》曰：宗炳寻名山，西陟荆巫，南登衡岳，因结宇衡山，欲怀尚平之志。桓玄南《游衡山诗序》曰：姑洗之旬，始暨衡岳；憩舆素石，映濯水湄。
　【神宅 仙岩】神宅见上仙宇注。仙岩见下谢灵运诗。
　【鸟书 鹤舞】鸟书见上遗字注。罗含《湘中记》曰：衡山有悬泉，滴沥岩间，声泠泠如弦音；有鹤回翔其上，如舞。
诗
　【东晋庾阐《游衡山诗》】北眺衡山道，南瞻五岭末；寂坐抱虚恬，运目情四豁。翔虬凌九霄，陆鳞困濡沫；未体江湖游，安识南溟阔。
　【宋谢灵运《衡山诗》】岩下一老翁，四五年少者。衡山采药人，路迷粮亦绝；遇息岩下坐，正见相对说。一老四五少，仙隐不可别；其书非世教，其人必贤哲。
序
　【东晋桓玄《南游衡山诗序》】岁次降娄，夹钟之初，理楫将游于衡岭。涉湘千里，林阜相属；清川穷澄映之流，涯无纤埃之秽。修途逾迈，未见其极；穷日所经，莫非奇趣。姑洗之旬，始暨于衡岳，于是假足轻舆，宵言载驰，轩途三百，出径彻通。或垂柯跨谷，侠献交荫；或曲溪如塞，已绝复开；或步乘长岭，邈眺遥旷；或憩舆素石。映濯水湄。所以欣然奔悦，求路忘疲者，触事而至也。仰瞻翠В，邈尔天际；身凌太清，独交霞景。周览甫毕，顿策岩阿；管弦并奏，清徵再响。思古永逝，神气未言。
○ 华山第五
叙事
　按：华山，五岳之西岳也。《周官》：豫州，其镇山曰华山。《华山记》云：山顶有池，生千叶莲花，服之羽化，因曰华山。（又《白虎通》云：西方华山，少阴用事，万物生华，故曰华山。）《山海经》曰：一名太华。太华之山，削成而四方，高五千仞。其广十里。薛综注《西京赋》云：华山对河东首阳山，黄河流于二山之间。古语云：此本一山当河，河水过之而曲行；河神巨灵，以手擘开其上，以足蹈离其下，中分为两，以通河流。今睹手迹于华岳上，指掌之形具在；脚迹在首阳山下，亦存焉。郭缘生《述征记》及《华山记》云：山下自华岳庙列柏，南行十一里，又东回三里，至中祠。又西南出五里至南祠。南入谷口七里，又至一祠。（凡欲升山者皆祈祷焉。）又南一里至天井。天井才容人上，可长六丈馀。出井如望空视明，如在室窥窗矣。出井东南二里，至峻坂斗上，又东上百丈崖，皆须攀绳挽葛而后行。又西南出六里，又至一祠，名胡越寺神。又行二里，便届山顶。上方七里，有灵泉二所，一名蒲池，一名太上泉。池北有石鼓，尝闻其鸣。其上有三峰直上，晴霁可睹。
事对
　【二华 四方】张衡《西京赋》云：缀以二华，谓太华、少华也。少华在华山西。《山海经》云：泰华之山，削成而四方。
　【地载 神开】《礼记》曰：天地之道，博也，厚也；载华岳而不重，振河海而不泄。郭缘生《述征记》曰：华岳与首阳山本一山，河神巨灵，析开为二。事具在叙事中。
　【豫镇 秦城】《周官》曰：豫州，其镇山曰华山。《汉书》曰：贾谊《过秦论》曰：“秦王缵六代之余烈，振长策而御宇内，然后践华为城，因河为池。”
　【四合 二岑】《华山记》曰：华山高岩四合，重岭秀起。郭缘生《述征记》曰：华山有二岑，直上数千仞；自下小岑叠秀，迄于岭表，有如削成。
　【莲峰 柏箭】《华山记》曰：华山顶生千叶莲花，《韩子》曰：秦昭王令工施钩梯而上华山，以松柏之心为博箭，长八尺，棋长八寸，而勒之曰：“昭王尝与天神博于此。”（棋作綦，非。）
　【玉版 金液】崔鸿《前燕录》曰：石季龙使人采药，上华山，得玉版。《列仙传》曰：马明生从安期先生受金液神丹方，乃入华阴山，合金液。不乐升天，但服半剂，为地仙。
　【骑龙 驾鹿】《列仙传》曰：呼子先者，汉中关下卜师，寿百余岁。临去，呼酒家妪急装。有仙人持二茅狗来。至，先将一与酒妪。俱骑之，乃龙也。上华山，常于山大呼，言子先酒母在此。《神仙传》曰：卫叔卿常乘□，驾白鹿。见汉武帝，将臣之，叔卿不言而去。帝悔，求得其子度世，令追其父。度世登华岳，见其父与数人博于石上，敕度世令还。
　【石鼓 玉浆】《华山记》云：华山顶有石鼓，父老传云：“尝有闻其鸣者。”郭璞赞曰：华岳灵峻，削成四方；爰有神女，是挹玉浆。
　【归马 遗璧】《尚书》曰：归马于华山之阳，放牛于桃林之野，示天下弗服。《史记》曰：秦始皇三十六年，郑容从关东来，至华阴，望见素车白马，从山上下，知其非人，止而待之。遂至，持璧与郑容曰：“为我遗镐池君，明年祖龙死。”
　【天井 石榻】《水经注》曰：华山中路名天井，才容人行。迂回顿曲而上，可高六丈馀。山上有微涓细水，流入井中，亦不沾人。出井望空视明，如在室窥窗。《列仙传》曰：修羊公者，魏人，止华阴山石室中。中有悬石榻，卧其上，石尽穿陷。
　【扪虱 持狗】崔鸿《前燕录》曰：王猛隐华山，桓温入关，猛被褐而诣之，一面说当代之事，扪虱而言，傍若无人。持狗已见骑龙注中。
　【毛女 巨灵】《列仙传》曰：毛女者，在华阴山中，山客猎师，世世见之，体生毛，自言秦始皇宫人。巨灵见叙事中。
　【五里雾 千叶莲】范晔《後汉书》曰：张楷，字公超，隐居弘农山。学者随之，所居成。能为五里雾，后华山南遂有公超雾。千叶莲见叙事。
　【集灵宫 望仙门】桓谭《仙赋序》曰：华山下有集灵宫，汉武帝欲怀集仙者，故名殿为存仙，门为望仙。
诗
　【隋孔德绍《行经太华诗》】纷吾世网暇，灵岳展幽寻。寥廓风尘远，杳冥川谷深。山昏五里雾，日落二华阴。疏峰起莲叶，危塞隐桃林。何必东郡外，此处可抽簪。
