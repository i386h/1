<!-- { "loadSidebar": true } -->
　【楚诗 沛易】《汉书》曰：楚元王交，字孝游，高祖同父少弟也。好书，多材艺。元王好读诗，诸子皆读诗，号曰元王诗。《续汉书》曰：沛献王辅，性务严矜，有威，好经书，善说《京氏易》。
　【蚁封 象船】《东观汉记》曰：沛献王辅善《京氏易》。永平五年，少雨，上御灵台自卦，以《周易》林占之。其繇曰：蚁封穴户，大雨将至。上问辅，辅曰：蹇艮下坎上，为水；山出□雨，蚁穴居，其知雨将至。《魏志》曰：邓哀王苍舒，少聪察岐嶷。孙权曾致巨象，太祖欲知其斤两，苍舒曰：“置象大船之中，而刻其所至，秤物以载之，则其重可知矣。”
　【食时 七步】《汉书》曰：淮南王安始入朝，为《离骚》传。朝受诏，食时上。刘义庆《世说》曰：魏文帝令东阿王七步成诗，不成将行大法。遂作诗曰：“煮豆燃豆萁，豆在釜中泣；本是同根生，相煎何太急。”文帝大有惭色。
　【对三雍 论五经】《汉书》曰：河间献王，景帝子，修学好古。武帝时献王来朝，献雅乐，对三雍之宫。应劭注曰：辟雍，明堂、灵台也。《东观汉记》曰：沛献王辅，性好经书。论《集经传图赞》，作《五经通论》，奉蕃以至没，遵履法度，未尝犯禁，称为贤王。
　【北海善书 东平工颂】范晔《後汉书》曰：北海敬王睦，善大书，当时以为楷则。寝疾，帝于马上令作草书尺牍十首。又曰：东平王苍，尝上《光武中兴颂》，帝甚美之。
　【钱缣助国 租秩赈人】《东观汉记》曰：东海王疆孙倾王肃，性谦俭。永初中，以西羌未平，上钱二千万。元初中，上缣万疋以助国。王隐《晋书》曰：齐王攸，国中文武，下至士卒，法令不食廪赐者，皆以秩赋与疾病死亡者。时有水旱，出租税加十二赋，以赈国人。须丰年乃收入本直。已上王之才能。
　【曲观 平台】曹植《娱宾赋》曰：感夏日之炎景兮，游曲观之清凉。《汉书》曰：梁孝王广雎阳城七十里，大修宫室。为复道，自宫连属于平台四十余里。
　【兰坂 桂山】曹植诗曰：明月澄清景，列宿正参差；秋兰被长坂，朱华冒渌池。王逸刘安《招隐士诗序》曰：《招隐士者》，淮南王之所作也。昔淮南王博雅好古，招怀天下俊伟之士。八公之徙，感慕其德而归其仁，各竭才智，著作篇章，分造词赋，以类相从。故或称小山，或称大山，其义犹诗有《小雅》《大雅》。词曰：桂树丛生兮山之幽，偃蹇连拳兮枝相つ。
　【猿岩 雁沼】《西京杂记》曰：梁孝王好宫室苑囿之乐，作曜华之宫，营兔园，园中有百室山，山上有落猿岩、雁池，池间有鹤洲、凫渚。《广雅》云：沼，池也。
　【檀栾竹 连拳桂】枚乘《兔园赋》曰：竹檀栾夹地。兔园，梁孝王园也。连拳桂见桂山注。
　【玳瑁筵 琉璃碗】刘桢《瓜赋序》曰：在曹植座，厨人进瓜。植命为赋，促立成。其辞曰：布象牙之席，薰玳瑁之筵；凭彤玉之几，酌缥碧之樽。鲍昭淮南王宫使曲曰：淮南王，好长生。服食炼气读仙经，琉璃药碗牙作盘，金鼎玉匕合神丹。
　【宴平乐 望高唐】曹植诗曰：斗鸡东郊道，走马长楸间；观者咸称善，众工归我妍。归来宴平乐，美酒斗大千。宋玉《高唐赋》曰：昔者楚襄王游于云梦之台，望高唐之观。已上王之居处。
　【忘忧观 思仙台】《西京杂记》曰：梁孝王游于忘忧观，集诸游士，各使为赋。葛洪《神仙传》曰：淮南王刘安好神仙黄白之事，于是八公乃往迎之，登思仙台。
　【置馆 筑宫】《西京杂记》曰：河间王德，筑日华宫，置客馆二十余区以待学士。《史记》曰：燕昭王即位，卑身厚礼以招贤者。谓郭隗曰：“诚得贤士，与共报先主之耻，孤之愿也。”隗曰：“王必欲求士，请以隗为始。况贤于隗者，岂远千里哉。”于是昭王为隗版筑宫而师事之，士争趋燕。
　【康衢 碣石】《史记》曰：邹，齐诸邹，亦颇采邹衍之术以纪文。于是齐王嘉之，自淳于髡以下，皆命曰列大夫，为开第康庄之衢。天下言齐能致天下贤士也。又曰：邹衍如燕，燕王筑碣石宫，身亲往师之。
　【赐田 置醴】宋玉《小言赋》曰：楚襄王既登阳云之台，命诸大夫景差、唐勒、宋玉等并造《大言赋》。卒而宋玉受赏，又作《小言赋》。王曰：“善！”赐云梦之田。《汉书》曰：初，元王敬礼申公、白公、穆生等。穆生不嗜酒，元王每置酒，常为穆生设醴。及王戊即位，亦设醴。后忘设焉，穆生退曰：“可以逝矣。”
　【娱宾 敬客】娱宾见曲观注。又曹植诗云：公子敬爱客，终宴不知疲；清夜游西园，飞盖相追随。
　【唐宋 应刘】宋玉《大言赋》曰：楚襄王与唐勒、景差、宋玉游于阳云之台，王曰：“能为《大言》者上坐。”《魏志》曰：应、刘桢等，俱为五官中郎将文学，咸善属诗赋。后桢等卒，文帝与吴质书曰：“昔年疾疫，亲故乡罹其灾，徐陈应刘，一时俱逝。”
　【游梁 趋燕】《汉书》曰：司马相如，会景帝不悦文士。齐人邹阳，淮阴枚乘，吴人严忌夫子之徒，相如见而悦之，因病免。客游梁，得与诸侯游士居。数岁，乃著《子虚赋》。《史记》曰：燕昭王即位，卑身厚礼以招贤士，而师事郭隗。于是乐毅自魏往，邹衍自齐往，剧辛自赵往，是以士争趋燕。
　【先拥彗 不及履】《史记》曰：邹衍如燕，昭王拥彗先驱，请列弟子之坐而受业碣石宫，身亲往师之。葛洪《神仙传》曰：淮南王刘安好儒学，兼该占候方术，作内书，言神仙黄白之事，名为鸿宝。于是八公乃往。八公初诣门，鬓眉皓素。门吏先密以闻安，门吏自以意难问之。言毕，八公皆化成十五童子，云髻色如桃花。于是门吏惊竦，以白王。王闻之不及履，即出迎之，以登思仙之台。
　【曳长裾 飞广袖】邹阳《上吴王书》曰：臣闻蛟龙骧首奋翼，则浮□出流，雾雨咸集，圣人砥节德，则游谈之士，归义思名。今臣尽智毕议，易精极虑，则无国而不可干；饰固陋之心，则何王之门不可曳长裾乎？《西京杂记》曰：梁孝王游忘忧观，集诸游士，各使为赋。邹阳为酒赋曰：哲王临国，绰矣多暇。召皤皤之臣，聚肃肃之宾。锦绮为席，犀璩为镇。曳长裾，飞广袖，奋长缨，英伟之士，莞尔而即之。已上王之好士。
　赋
　【魏夏侯《玄皇胤赋》】览二仪之上体，本人伦之大纪；道莫崇于后辟，统莫大于承祀。伊皇衢之光赫，享乾坤之元祉；在大和之五载，肇皇胤之盛始。时惟孟秋，和气淑清；良辰既启，皇子诞生。尔乃发恺悌之明诏，振湛恩之丰沛；末惠洽乎黎民，崇施畅于无外。爵群兆以布德，赦殊死以示仁；黔首咏而齐乐，愿皇祚之日新。
　诗
　【宋刘孝义《行过康王故第苑诗》】入梁逢故苑，度薛见余宫；尚识招贤阁，犹怀爱士风。光灵一超远，衡馆亦蒙笼；洞门余旧邑，甘棠留故丛。送禽悲不去，过客慕难穷；池竹徒如在，林堂暧已空。远桥隔树出，迥涧隐崖通；芳流小山桂，尘起大王风。具物咸如此，是地感余衷。
　【隋薛《巢王座韵得余诗》】平台爱宾友，逢掖齿簪裾；藉卉怀春暮，开襟近夏初。嫩枝犹露鸟，细藻欲藏鱼；舞袖临飞阁，歌声出绮疏。莫虑归衢晚，驰轮待兴余。
　【隋于仲文《答谯王诗》】梧台开广宴，竹苑列英贤；景差方入楚，乐毅始游燕。折角挥谈柄，重席吐言泉；武骑初禽翰，文学正题鞭。玉徽调绿绮，璧散沉青田；晚霞澹远岫，落景藻长川；末陪东阁赏，独咏西园篇。
　【褚亮和《望月应魏王教诗》】层轩登皎月，流照满中天；色共梁珠远，光随赵璧圆。落影临秋扇，虚轮入夜筵；所欣东馆里，预奉西园篇。
　【李敬玄《奉和别鲁王诗》】绿车旋楚服，丹跸伫秦川；珠皋转归骑，金岸引行旃。一朝限原隰，千里间风烟；莺喧上林谷，凫响御沟前。断云移鲁盖，离歌动舜弦；别念凝神，崇恩洽玳筵。顾惟渐叩寂，徒自仰钧天。
　【又《奉和别越王诗》】飞盖回兰坂，宸襟伫柏梁；别馆分泾渭，归路指衡漳。关山通曙色，林{御}遍春光；帝念纡千里，词波照五潢。
　【杨思玄《奉和别鲁王诗》】元王诗传博，文后宠灵优；鹤盖动宸眷，龙章送远游。函关疏别道，灞岸引行舟；北林分苑树，东流溢御沟。鸟声含羽碎，骑影曳花浮；圣泽九垓普，天文七耀周。方徒献雅乐，簪带奉鸣球。
　【张大安《奉和别越王诗》】盛藩资右戚，连萼重皇情；离襟怆睢苑，分途指邺城。丽日开芳甸，佳气积神京；何时骖驾入，还见谒承明。
　【刘之《奉和别越王诗》】周屏辞金殿，梁骖整玉珂；管声依折柳，琴韵动流波。鹤盖分阴促，龙轩别念多；延襟小山路，还起大风歌。
　颂
　【魏陈王曹植《皇子生颂》】于皇我后。懿章前志；克篡三皇，王灵昭事。祗肃郊庙，明德敬忌；潜和积德，钟天之厘。嘉月令辰，笃生圣嗣；庆由一人，万国作喜。喁喁万国，岌岌群生；禀命我后，绥之则荣。长为臣妾，终天之经；仁圣奕代，永戴明明。同年上帝，休祥淑祯；藩臣作颂，光流德声。
　册
　【唐太宗《册梁州都督汉王元昌》】夫易陈利建，道贯三才，传称夹辅，业昌百代。是以周之鲁卫，式固维城，汉之梁赵，克崇磐石。惟尔幼闻教义，器识聪敏，早开土宇，礼数优崇。矣南郑，襟带西蜀，按部之重，茂亲是用。锡以茅土，赋兹典册，爰誓山河，永作蕃屏。朕闻曰：事君尽礼，资于孝敬，为政以德，始于仁厚。故士无贵贱，由之者扬名；时无古今，背之者淤行。尔往钦哉，去奢从俭；远佞尊贤，克勤匪懈。垂宪乃后，可不慎欤。
　【又《册荆州都督荆王元景》】夫建官之道，实资明德；列爵之义，必俟茂亲。故晋郑佐周，功宣于夤亮；间平辅汉，业崇于藩屏。惟尔业尚忠肃，器怀恭懿。幼禀庭训，早膺朝宠。仁恕闻于封畿，廉平著于方策。荆衡作镇，江汉为纪；包括巴汉之域，跨蹑吴越之郊。褰帷永谐，分佥属，是用备兹令典，锡以休命。奄有楚甸，代为唐辅，可不慎欤。
　奏
　【陈尚书八座《奏封鄱阳王伯山》】臣闻：本枝惟茂，宗周之业以弘；磐石既建，皇汉之图斯远。故能协宣五运，规范百王，式固灵根，克昌丕绪。第三皇子伯山，发睿德于龆年，表奇姿于此日，光昭丹掖，辉映青闱，而玉圭未执，金锡靡驾，岂所以敦序维翰，建树蕃戚。臣等参议，宜封鄱阳王。
　表
