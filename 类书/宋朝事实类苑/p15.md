<!-- { "loadSidebar": true } -->
　　富公为人，温良宽厚，泛与人语，若无所异同者。及其临大节，正色慷慨，莫之能屈。智识深远，过人远甚，而事无巨细，皆反复熟虑，必万全无失，然后行之。宰相自唐以来，谓之礼绝百僚，见者无长幼皆拜，宰相平立，少垂手扶之。送客，未尝下阶。客坐稍久，则吏后傍唱：『相公尊重』，客踧踖起退。及公为相，虽微官及布衣谒见，皆与之抗礼，引坐语，从容送之及门，视其上马乃还。自是羣公稍効之，自公始也。自致仕归西都，十余年，常深居不出。晚年，宾客请见者，亦多谢以疾，所亲问其故，曰：『凡待人，无贵贱贤愚，礼貌当如一。吾累世居洛，亲旧盖以千百数，若见有不见，是非均一之道。若人人见之，吾衰疾不能堪也。』士大夫亦知其心，无怨也。尝欲之老子祠，乘小轿过天津桥，会府中徙市于桥侧，市人喜公之出，随而观之，至于安门，市为之空，其得人心也如此。及违世，士大夫无远近，识不识，相见则以言，不相见则以书，更相吊唁，往往垂泣，其得士大夫心，又如此。呜呼！苟非事君尽忠，爱民尽仁，推恻怛至诚之心，充于内，而见于外，能如是乎？ 【按此条今见涑水纪闻卷十五。】 

　　四 

　　治平中，公自定州归朝，既入见，退诣中书，白执政以求致仕。执政曰：『康宁如是，又主上意方厚，而求去如此之坚，何也？』公曰：『若待筋力不支，人主厌弃后去，乃不得已也，岂得为止足哉？』因退归私第，坚卧不起，自青州至是，三年凡七上表，其札子不可胜数，朝廷乃许之，以太保致仕。是时论者，皆谓公精力克壮，必未肯决去，至是乃服。 【并庐陵居士集。】 

　　五 

　　富韩公熙宁中罢相，镇亳，常居养疾，罕出视事。幕府诸君，事须禀命者，常以状白公，公批数字于纸尾，莫不尽其理。或事有难决，诸君忧疑不能措手者，相与求见公，公以一二言裁处。徐语他事，诸君晓然，率常失其所疑者，退而叹伏，莫可及也。公早使强虏，以片言折之，谋尊中国。及摠大政，视天下事若不足为者，矧退处一郡乎？ 

　　○向文简 

　　太宗飞帛书张咏、向敏中二臣名付中书： 【玉壶及夏校补遗并有『曰』字。】 『二人者，名臣，为朕记之。』向公自员外郎为谏议，知枢密院，止百余日，咸平四年，除平章事。后坐事，出永兴军。驾幸澶渊，手赐密诏，尽付西鄙事，许便宜从事。公得诏藏之，视政如常。会邦人因 【『因』玉壶作『命国』，夏校补遗作『大』。】 傩，有告禁卒欲倚傩为乱者。密使麾兵被甲衣袍，伏于庑幕中。明日，尽召宾僚兵官，置酒纵阅，无一人预其知者。命傩入，先令驰逞于中门外，后召至阶，公振袂一挥，伏卒齐出，尽擒之，果各怀短刃，即席诛之。剿讫，屏尸，亟命灰沙扫庭，张乐宴饮，宾从股栗。 【此条今见玉壶清话卷五及夏校本归田录补遗。】 

　　○梅圣俞 

　　王副枢畴之夫人，梅鼎臣之女也。景彝初除枢密副使，梅夫人入谢慈寿宫，太后问夫人谁家子，对曰：『梅鼎臣女也。』太后笑曰：『是圣俞家乎？』由是始知圣俞名闻于宫禁也。圣俞在时，家甚贫，余或至其家，饮酒甚醇，非常人家所有。问其所得，云：『皇亲有好学者，宛转致之。』余又闻皇亲有以钱数千求梅诗一篇者，其名重于时如此。 【庐陵归田录。】 

　　○吕文穆 

　　吕文穆公蒙正以宽厚为宰相，太宗尤所眷遇。有一朝士家藏古鉴，自言能照二百里，欲因公弟，献以求知。其弟因间从容言之，公笑曰：『吾面不过镜子大，安用照二百里？』其弟遂不复敢言，闻者叹服，以谓贤于李卫公远矣。盖寡好而不为物累者，昔贤之所难也。 

　　二 

　　吕中令蒙正国朝三入中书，惟公与赵韩王尔。未尝以姻戚徼宠泽，子从简当奏补时，公为门下相。旧制：宰相奏子起家，即授水部员外郎，加朝阶。公奏曰：『臣昔忝甲科及第，释褐，止授六品京官。况天下才能，老于岩穴，不能沾寸禄者无限。今臣男从简，始离襁褓，一物不知，膺此宠命，恐罹阴谴，止乞以臣释褐所授官补之。』固让，方允止授六品京官，自尔为制。公生于洛中祖第正寝，至易箦亦在其寝。其子集贤贰卿居简，平日亲与文莹语此事云。 【并庐陵居士集。此条今见玉壶清话卷三。】 

　　○燕王元俨 

　　燕王元俨，太宗幼子也。太宗子八人，真宗朝，六已亡殁。至仁宗即位，独燕王在，以皇叔之亲，特见尊礼，契丹亦畏其名。其疾亟时，仁宗幸其宫，亲为调药。平生未尝语朝政，遗言一二事，皆切于理。余时知制诰，所作赠官制，所载皆实事。 【庐陵归田录。】 

　　○陈尧叟 

　　陈尧叟，字唐夫，为广西转运使，上言：苎布所种，与桑柘不殊，既成宿根，旋拔新干，枝叶繁茂，则刈之，周岁之间，三收其苎。一固其本，十年不衰，每织布一端，止售百钱，盖织者多，而市者少，故地有遗利，人无资金。自克复交广，布帛之数岁万匹，自劝民广殖麻苎，以盐钱折变收市，未及二年，已得三十七万余匹。请以苎麻充折桑枣之数，令佐书历为课。 【范蜀公蒙求。】 

　　○李文靖 

　　李文靖公沆为相，王魏公旦方参预政事，时西北隅尚用兵，或至旰食。魏公叹曰：『我辈安能坐致太平，得优游无事耶！』文靖曰：『少有忧勤，足为警戒。他日四方宁谧，朝廷未必无事。』其后北狄讲和，西戎纳款，而封禅 【归田作『岱』。】 祠汾，搜讲坠典，靡有暇日，魏公始叹文靖之先识，过人远矣。 【庐陵集。此条今见夏校本归田录补遗。】 

　　二 

　　李相简穆公沆尝被同年马亮责之，曰：『外议以兄为无口匏。』公笑曰：『吾居政府，然无长才，但外 【湘山上有『中』字。】 所陈利害，一切报罢，聊以此报国尔。今国家防制纤悉，密若凝脂，苟毕徇所陈，一一行之，则所伤实多。陆象先曰「庸人扰之」，正所谓也。憸人苟一时之进，岂念于民耶？』公薨，沐浴右胁，而逝七日，盛暑中方敛，不闻腐气，信履践之明効也。 
　　【谈苑。此条今见续湘山野录。】 

　　三 

　　李丞相沆有长者誉。一旦，仆逋宅金数十千，忽一夕，遁去。有女将十岁，美姿格，自为一券系于带，愿卖于宅以偿焉。丞相大恻之，祝夫人曰：『愿如己子，育于室，训教妇德，俟长成，求夫嫁之。止请夫人亲结缡，以主其婚，然而务在明洁。』夫人如所诲，及笄，择一婿，亦颇良，具奁币归之。女范果坚白，其二亲后归旧京，闻之，沦感公刻心骨。丞相病，夫妇刲股为羹馈之，至薨，衰绖三年。 【并湘山野录。】 

　　四 

　　公尝言，李丞相沆重厚淳质，言无枝叶，善属文，识治体，好贤乐善，为丞相，有长者之誉。颇通释典，尤厌荣利，世务罕以婴心。其自奉甚薄，所居陋巷，厅事无重门，其偪下已甚，颓垣坏壁，沆不以屑虑。堂前药栏坏，妻戒守舍者勿令葺，以试沆。沆朝夕见之，经月，终不言。妻以语沆，沆笑谓其弟维曰：『岂可以此动吾一念哉？』家人劝治居第，未尝答。维与言，因语次及之，沆曰：『身食厚禄，时有横赐，计囊装亦可以治第。但念内典，以此世界为缺陷，安得圆满如意，自求称足？今市新宅，须一年缮完，人生朝暮不可保，又岂能久居？巢林一枝，聊自足耳。安事丰屋哉？』后遇疾，沐浴右胁而逝，时盛暑，停尸七日，室中无秽气，亦履行之报也。沆在相位，接宾客，常寡言。马亮与沆同年生，又与维善，语维曰：『外议以大兄为无口匏。』维乘间尝达亮语，沆曰：『吾非不知也，然今之朝士，得升殿言事，上封论奏，了无壅蔽，多下有司，皆见之矣。若邦国大事，北有强虏，西有戎迁，日旰条议，所以备御之策，非不详究。荐绅中，如李宗谔、赵安仁皆时之英秀，与之谈，犹不能启发吾意，自余通藉之子，坐起拜揖，尚周章失措。即席，必自论功，最以希宠奖，此有何策而与之接语哉？苟屈意妄言，即世所谓笼罩，笼罩之事，仆病未能也。为我谢马君。』沆常言，居重位，实无补万分，唯中外所陈利害，一切报罢之，唯此少以报国尔。朝廷防制，纤悉备具，或徇所陈请施行一事，即所伤多矣。此盖陆象先『庸人扰之』之论也。 【杨文公谈苑。】 

　　五 

　　真宗时，或荐梅询可用者。上曰：『李沆尝言其非君子。』时沆之没，盖二十余年矣。欧阳文忠公尝问苏子容云：『宰相没二十年，能使人主追信其言，以何道？』子容言，独以无心故耳。某因赞其语，且言陈执中俗吏耳，特以至公，犹能取信主上，况如李公之才识，而济之无心耶？时元佑三年兴龙节，赐宴尚书省，论此。 【出庐陵居士集，此条又见卷三十七，注『东坡集』。今见东坡志林卷四。】 

　　宋朝事实类苑卷第八 

　　●宋朝事实类苑卷第九 

　　名臣事迹（二） 

　　◆名臣事迹（二） 

　　王沂公 
　　范鲁公 
　　范文正 
　　曹武毅 
　　王参政 
　　狄武襄 
　　魏咸熙 
　　薛简肃 
　　吕文靖 
　　李公择 
　　张乖崖 
　　丁文简 
　　欧阳文忠公 
　　太宗知人 
　　不信异端 

　　○王沂公 

　　王文正公曾为人方正持重，在中书最为贤相，尝谓大臣执政，不当收恩避怨。公尝与尹师鲁曰：『恩欲归己，怨使谁当？』闻者叹服，以为名言。 【庐陵居士集。此条今见归田录卷一。】 

　　二 

　　景德中，朝廷始与北虏通好，诏遣使，将以北朝呼之。王沂公以为太重，请止称契丹本号可也，真宗激赏再三，朝论韪之。 

　　三 

　　祥符中，王沂公奉使契丹，馆伴邢祥颇肆谈辩，深自衒鬻，且矜赐新铁券。公曰：『铁券盖勋臣有功高不赏之惧，赐之以安反侧耳。何为輙及亲贤？』祥大沮失。 【以上见涑水纪闻。上二条今见夏校本涑水纪闻。逸文引宋刻五朝三朝名臣言行录。】 

　　四 

　　王沂公曾，青州发解，及南省程试，皆为首冠。中山刘子仪为翰林学士，戏语之曰：『状元试三场，一生吃着不尽。』沂公正色答曰：『曾平生之志，不在温饱。』 

　　○范鲁公 

　　范质初作相，与冯道同堂，道最旧宿，意轻其新进，潜视所为。质初知印，当判事，语堂吏曰：『堂判之事，并施签表，得以视而书之，虑临文失误，贻天下笑。』道闻叹曰：『真识大体，吾不如也。』质后果为名相。 【谈苑。】 

　　二 

