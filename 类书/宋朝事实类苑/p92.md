<!-- { "loadSidebar": true } -->
　　国初，江南布衣徐熙、伪蜀翰林待诏黄筌，皆以善画著名，尤长于画花竹。蜀黄筌并二子居宝、居寀，弟惟亮，皆隶翰林图画院，擅名一时。其后江南平，徐熙至京师，送图画院，品其画格，诸黄画花，妙在赋色，用笔极新细，殆不见墨迹，但以轻色染成，谓之写生。徐熙以墨笔画之，殊草草，略施丹粉而已，神气逈出，别有生动之意。筌恶其胜己，言其画粗恶，不入格，罢之。熙之子乃效诸黄之格，更不用墨笔，直以彩色图之，谓之没骨图，工与诸黄不相下，筌等不能复瑕疵，遂得齿院品。然其气韵，皆不及熙远甚。 

　　○郑工部 

　　郑工部文宝在江南，师徐骑省铉小篆，尝篆千字文以示铉，其字字 【湘录作『学』。】 不出一中指之甲。骑省尝曰：『篆难于小，而易于大。郑子小篆，李阳冰不及，若大篆，可兼尔。』 【见湘山野录。今本湘山野录此条接连于卷五十六所引『郑工部文宝为陕运时』条之后。】 

　　○陈康肃 

　　陈康肃公尧咨善射，当世无双，公亦以此自矜。尝射于家圃，有卖油翁释担而睨之，久而不去，见其发矢，十中八九，但微颔之。康肃公问曰：『汝亦知射乎？吾射不亦精乎？』翁曰：『无他，但手熟尔。』康肃忿然曰：『尔安敢轻吾射？』翁曰：『以我酌油知之。』乃取一葫芦置于地，以钱覆其口，徐以杓酌之 【归田作『油』。】 沥之，自钱孔而入，钱不湿。因曰：『我亦无他，惟手熟尔。』康肃笑而遣之。此与庄生所谓解牛斵轮者何异？ 【此条今见归田录卷一。】 

　　二 

　　陈尧咨善射，百发百中，世以为神，常自号小由基。及守荆南回，其母冯氏夫人问：『汝典郡，有何异政？』尧咨云：『荆南当要冲，日有宴集，尧咨每以弓矢为乐，坐客罔不叹伏。』母曰：『汝父教汝以忠孝辅国家，今汝不务行仁化，而专一夫之伎，岂汝先人之志耶。』杖之，碎其金鱼。 【见渑水燕谈。】 

　　○覆射 

　　丁文杲 【玉壶作『果』。下同。】 司天监丞，无他学，惟善覆射。太宗时以为娱。一日置一物器中，令射之，杲乃课其经曰：『蘤蘤华华，山中采花。虽无官职，一日两衙。』启之，乃数蜂也。又令寿王邸取一物，令射之，杲曰：『有头有足，不石不 【玉壶作『即』。】 玉。欲要缩头，不能入腹。』启之，乃压书石龟也。即日赐绯，并钱五万。 【见玉壶清话。】 

　　○蹙融 

　　蹙融或谓之蹙戎，汉书谓之格五，虽止用数棊，共行一道，亦有能否。徐德占善移，遂至无敌。其法以己常欲有余裕，而致敌人于险。虽知其术止如是，然卒莫能胜之。 

　　○造弓 

　　予伯兄善射，自能为弓。其弓有六善：一者性体少而劲，二者和而有力，三者久射力不屈，四者寒暑力一，五者弦声清实，六者一张便正。凡弓性体少则易张而寿，但患其不劲，欲其劲者，妙在治筋。凡筋生长一尺，干则减半，以胶汤濡而梳之，复长一尺，然后用，则筋力已尽，无复伸弛。又揉其材令仰，然后傅角与筋，此两法所以为筋也。凡弓节短则和而虚， 【虚谓挽过吻则无力。】 节长则健而柱， 【柱谓挽过吻，则木强而不来。节谓把梢，裨木长则柱，短则虚。】 节若得中，则和而有力，仍弦声清实。凡弓初射，当天寒，则劲强而难挽。射久，天暑，则弱而不胜矢，此胶之为病也。凡胶欲薄而筋力尽，强弱任筋而不任胶，此所以射久乃不屈，寒暑力一也。弓所以为正者，材也。相材之法，视其理，其理不因矫揉而直中绳，则张而不跛，此弓人之所当知也。 

　　○板印书籍 

　　板印书籍，唐人尚未盛为之，自冯瀛王始印五经。已后典籍，皆为板本。 【原作『木』，据明抄本及笔谈改。】 庆历中，有布衣毕升，又为活板，其法用胶泥刻字，薄如钱唇，每字为一印，火烧令坚。先设一铁板，其上以松柏腊和纸灰之类冒之。欲印则以一铁范置铁板上，乃密布字印，满铁范，为一板，持就火炀之。药稍镕，则以一平板按其面，则字平如砥，若止印三二本，未为简易，若印数十百千本，则极为神速。常作二铁板，一板印刷，一板已自布字，此印者纔毕，则第二板已具，更互用之，瞬息可就。每一字皆有数印，如之也等字，每字有二十余印，以备一板内有重复者。不用，则以纸贴之，每韵为一贴，木格贮之，有奇字素无备者，旋刻之，以草火烧，瞬息可成。不以木为之者，木理有疎密，沾水则高下不平，兼与药相粘不可取。不若燔土，用讫再火，令药镕，以手拂之，其印自落，殊不沾污。升死，其印为予羣从所得，至今保藏。 

　　○造舍之法 

　　造舍之法，谓之木经，或云喻皓所撰。凡屋有三分： 【去声。】 自梁以上为上分，地以上为中分，阶为下分。凡梁长几何，则配极几何，以为榱等，如梁长八尺，配极三尺五寸，则厅法堂也，此谓之上分。楹若干尺，则配堂基若干尺，以为榱等。若楹一丈一尺，则阶基四尺五寸之类。以至承拱榱桷，皆有定法，谓之中分。阶级有峻平慢三等，宫中则以御辇为法，凡自下而登，前竿垂尽臂、后竿展尽臂，为峻道。 【荷辇十二人，前二人曰前竿，次二人曰前绦，又次曰前胁，后一人曰后胁，又后曰后绦，末后曰后竿。辇并队长一人，曰传唱。后一人曰报赛。】 前竿平肘，后竿平肩，为慢道。前竿垂手，后竿平肩，为平道。此之谓下分。其书三卷。近岁土木之工，益为严善，旧木经多不用，未有人重为之，亦良工之一业也。 

　　○缀术 

　　审方面势，覆量高深远近，算家谓之■术，■术文象形，如绳木所用墨■〈豆斗〉也。求星辰之行，步气朔消长，谓之缀术，谓不可以形察，但以算数缀之而已。北齐祖亘有缀术二卷。 

　　○算术 

　　算术求积尺之法，如刍萌、刍童、方池、冥谷、堑堵、鳖臑、圆锥、阳马之类，物形备矣，独未有隙积一术。古法，凡算方积之物，有立方，谓六幂皆方者，其法再自乘则得之。有堑堵，谓如土墙者，两边杀，两头齐，其法并上下广折半以为之广，以直高乘之，又以直高为句，以上广减下广，余者为股，句股乘弦，以为斜高。有刍童，谓如覆■〈豆斗〉者，四面皆杀，其法倍上长，加入下长，以上广乘之，倍下长，加入上长，以下广乘之；并二位法以高乘之，六而二。隙积者，谓积之有隙者，如累棊层坛及酒家积罂之类。虽似覆■〈豆斗〉，四面皆杀，缘有刻缺，及虚隙之处，用刍童法求之，常失于数少。予思而得之，用刍童法为上行、下行，别列下广，以上广减之，余者以高乘之，六而一，并入上行。 【假令积罂，最上行纵广各二罂，最下行各十二罂，行行相次，先以上二行相次，率至十二，当十一行也，以刍童法求之。倍上行长，得四，并入下长，得十六，以上广乘之，得之二十二，又倍下长得十六，并入上长，得四十六，以下广乘之，得三百一十二，并二倍，得三百四十四，以高乘之，得二千七百八十四，重列下广十二，已上广减之，余十，以高乘之，得一百一十，并入上行，得三千八百九十四，六而一得六百四十九，此为罂数也。刍童求见实方之积，隙积求见合角不尽，益出羡积也。】 履亩之法，方员曲直尽矣。末有会圆之术，凡圆田既能析之，须使会之复圆，古法惟以中破圆法折之，其失有及三倍者。予别为析会之术，置圆田，径半之以为弦，又以半径减去所割数，余者为股，各自乘。以股除弦，余者开方，除为勾，倍之为割田之直径，以所割之数自乘，退一位倍之，又以圆径除所得，加入直径，为割田之弧，再割亦如之，减去已割之数，则再割之数也。 【假令有圆田，径十步，欲割二步，以半径为弦，五步自乘得二十五，又以半径减去所割二步，余三步为股，自乘得九，用减弦外，有十六，开平方除得四步，为勾倍之，为所割直径。以所割之数二步，自乘为四，倍之得为八，退上一倍为四尺。以员径除，今员径十，已是盈数，无可除，只用四尺，加入直径为所割之弧，凡得直径八步四尺也。再割亦依此法，如员径二十步，求弧数则当折半，乃所谓以员径除之也。】 此二类皆造微之术，古书所不到者，漫志于此。 

　　二 

　　算术多门，如求一、上驱、搭因、重因之类，皆不离乘除，惟增减一法稍异其术。都不用乘除，但补亏就盈而已。假如欲九除者，增一便是，八除者增二便是，但一位一因之，若位数少则颇简捷，位数多则愈繁，不若乘除之有常。然算术不患多学，见简即用，见繁即变，不胶一法，乃为通术也。 

　　○历术 

　　淮南人卫朴，精于历术，一行之流也。春秋日蚀三十六，诸历通验，密者不过得二十六七，惟一行得二十七，朴乃得三十五。惟庄公十八年一蚀，今古算皆不入蚀法，疑前史误耳。自夏仲康五年癸巳岁，至熙宁六年癸丑，凡三千二百一年，书传所载，日食凡四百七十五。羣历考验，虽各有得失，而朴所得为多。朴能不用算推古今日月蚀，但口诵乘除，不差一算。凡大历，悉是算数，令人就耳一读，即能暗诵。傍通历则纵横诵之，尝令人写历书，写讫，令附耳读之。有差一算者，读至其处，则曰此误某字。其精如此。大乘除皆不下，照位运筹如飞，人眼不能逐。人有故移其一算者，朴自上至下手循一遍，至移算处，则拨正而去。熙宁中，撰奉元历，以无候簿，未能尽其术，自言得六七而已，然已密于他历。 【并见沈括笔谈。】 

　　○蹴鞠 

　　蹴鞠以皮为之，中实以物，蹴蹋为戏乐也，亦谓为球焉。今所作牛彘胞，纳气而张之，则喜跳跃，然或俚俗数少年簇围而蹴之，终无堕地，以失蹴为耻，久不堕为乐，亦谓为筑球鞠也。蹴，陈力之事，故习蹴鞠，乃习射之道。后变鞠为木角者，见其圆转自若，似辩其间不无法度形势，故有着蹴鞠二十五篇书也，枚皋着赋咏焉。又霍去病穿域蹋 【音踏】 鞠，穿地作鞠室也。士之言，谓之论，今有步打、徒打，不徒则马打，大有规制礼格，用意奇巧，取其精练者为上。今圣精敏此艺，置供御打球供奉，亦犹唐有后园小打球官也。然时习之，不为常好也矣。 

　　二 

