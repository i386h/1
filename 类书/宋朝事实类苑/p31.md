<!-- { "loadSidebar": true } -->
　　元丰二年七月，详定礼文所言：『国语云：「王耕一亩，庶人终于千亩。廪于籍，东南锺而藏之。」自汉迄唐，皆有帝籍神仓，今久废不设。凡祭祀之所用，皆索诸市，非所以致洁诚也。乞于京城东南，度田千亩，置籍田，仍徙先农坛于其中。立神仓于东南，五谷之外，并植菜蔬。冬则藏冰，一岁祠祭之用取具焉。』并从之。 

　　○祀明堂 

　　元丰三年七月，诏曰：『远而尊者祖，则祀于郊之圆丘而配天。迩而亲者祢，则祀于国之明堂而配上帝。天足以及上帝，上帝未足以尽天，故圆丘祀天，则对越诸神，明堂则上帝而已。历代以来，合宫所配，既紊于经，乃至杂以先儒六天之说。此皆固陋昧古，以失情文之宜，朕甚不取。其将来祀英宗于明堂，推以配上帝，余从祀羣臣，悉罢。』 

　　○郊祭 

　　四月诏，亲祠北郊，依南郊仪。如不亲祠，则上公摄事。先是奉祀礼文所言：『天地合祭，自汉元始间，以礼乐既若有合，而礼夫妇共牢。于是合祭天地，以隆一体之谊。后汉光武、魏文帝、晋元帝、唐武德以来，皆因之，殆非求神以类之意。本朝，上帝即设天皇地祗位，稽之典礼，有所未合。』于是翰林学士张璪言：『阳生于十一月，阴生于五月，则阴阳之生，天地致用之始。先王于是顺阴阳之义，以冬至日祀天于地上之圆丘，夏至日祭地于泽中之方丘，以至牲币器服，诗歌乐舞，形色度数，莫不放其象类，故天神地祗可得而礼。由此观之，夏至日祭地于方丘，而天子亲祗之，此万世不易之理也。议者以谓，当今万乘仪卫，加倍于古，方盛夏时，不可以躬行，乃欲改用他月，不唯无所据依，又失所以事地顺阴之义。必不得已，臣以谓宜即郊祀之岁，于夏至之日，盛礼容，具乐舞，遣冢宰摄事，虽未能皆当于礼，庶几先王之遗意，犹有存焉。』礼官请如璪议。上批：『张璪之议，在今所宜，固无所易。』 
　　元丰六年冬至，祭昊天上帝于圆丘，以太祖配，始罢合祭天地也。制曰：『永惟五圣之列，必躬三岁之祠 【明抄本作『祀』。】 祭，以礼意寝而不明，乐文杂而未正，故刺六经之说，考诸儒之言。缉熙旷议，是正巨典，陟配烈祖，对侑昊穹。于时维太常之旒，备金玉之驾。乃搢大圭，以为国之缀，乃服大裘，以考古之文。』故事：衮冕行事，至是始加服大裘，而被以衮冕。 【元丰圣训。】 

　　○封程婴公孙杵臼立庙 

　　神宗朝，皇嗣屡阙，余尝诣合门上书，乞立程婴、公孙杵臼庙，优加封爵，以旌忠义，庶几不为厉，使国统有继。是时适值郓王服药，上览之矍然，即批付中书，授臣将作监丞勑河东路，寻二人遗迹，乃得其冢于绛州太平县。诏封婴为成信侯，杵臼为忠智侯，因命绛州立庙，岁时致祭。余所上书，略曰：『臣尝读史记世家，考赵氏废兴之本末，惟程婴、公孙杵臼二人各尽死，不顾难，以保全赵氏孤儿，最为忠义。乃知国家传祚至今，皆二人之力也。盖下宫之难，屠岸贾杀赵朔、赵括，赵婴齐已赤族无谯类，惟朔妻有遗腹，匿于公宫。既而免身生男，屠岸贾闻之，索于官中甚急，于是朔妻置儿袴中，祝曰：「赵宗灭乎，若号。即不灭，若无声。」及索，儿竟无声，乃得脱。然则儿之无声，盖天有所祚。且天方启赵氏生圣人以革五代之乱，拯天下于汤火之中而奄有焉。使圣子神孙，继继承承而不已，则儿又安敢有声？盖有声则不免，不免则赵氏无复今日矣。然虽天祚，亦必赖公孙杵臼缪负他婴，匿于山中，卒与俱死，以绝其后患。又必赖程婴保持真孤，遂至成人而立之，以续赵祀，即赵文子也。于是赵宗复盛，传十世至武灵王，而遂以胡服与秦俱霸。其后为秦所并，则子孙荡析，散居民间，今常山、真定、中山，则古之赵地也。故赵氏世为保州人，而禧祖、顺祖、翼祖、宣祖，皆生于河朔，以至太祖启运，太宗承祧，真宗绍休，仁宗守成，英宗继统，陛下缵业。向使赵氏无此二人，以力卫襁褓孑然之孤，使得以全，则承祀无遗育矣，又安能炽昌以至于此？故臣深以为国家传祚至今，皆二人之力也。二人死皆以义，甚可悼痛。虽当时赵武为婴服丧三年，为之祭邑，春秋祠之，世世勿绝。然今不知其祠之所在，窃虑其祠或废而弗举，或举而弗葺，或葺而弗封，三者皆阙典也。左氏曰：「鬼有所归，乃不为厉。」自宋有天下，凡两周甲子，百二十二年于兹矣。而二人忠义，未见褒表，庙食弗显，故仁宗在位，历年至多，而前星不耀，储嗣屡阙。虽天命将启先帝以授陛下，然或虑二人精魄，久无所归，而亦因是为厉也。何哉？盖二人能保赵孤，使赵宗复续，其德甚厚，则赵宗之有继，皆自二人为之也。何况二人者，忠诚精刚，洞贯天地，则其魂常游于太空，而百世不灭，故乞朝廷指挥下河东北晋赵分域之内，访求二人墓庙，特加封爵旌表。如或自来未立庙貌，即速令如法崇建，着于甲令，永为典祀。如此则忠义有劝，亦可见圣朝不负于二人者矣。』 【青箱杂记。】 

　　○嫡孙传重服 

　　自唐开元时，父卒众子在，嫡孙不传重，以其不袭封也。然不知至于服纪，则有所不齐，国朝亦着于礼令。景佑中，石资政中立卒，众子在，嫡孙不传重。未几而众子卒，其家奏：嫡孙合与不合传重。下礼院议。于是宋景文公判太常，不疑、次道与予为礼官，景文遂令三人各为议状。不疑曰：『初常传重， 【东斋有『不传重』三字。】 误也。宜改正之，使追为服。』次道则用江都集礼，以为当接服。若曰父死众子在，嫡孙不传重，众子 【东斋有『死』字。】 嫡孙接服。嫡孙死，众孙接服，是一尊亲为两等服也。予谓：『石氏之孙，宜依礼令，不传重，且为本服。自今而后，别着令，父死众子在，嫡孙传重，然后得礼之正。』又为不疑难曰：『石氏子当传重。就令石氏子于服中犯刑，如何处之？必以见行法、见行礼令处之也。岂可旋更礼法，使变朞服而传重，加以重刑也。』又为次道难曰：『众子死，嫡孙接服，嫡孙死，众孙接服，是何异家人共犯，止坐尊长。方决而死，乃令次 【原作『以』，据活字本、明抄本及东斋改。】 家长接续足其杖数邪？是无此理也。』然景文从次道议，仍请着为令。其后众子在，嫡孙请传重者听传重，其不请者，则不传重，岂礼之意哉？ 

　　○武臣持服 

　　故事，武臣不持丧。韩汝玉奏请持丧，下两制台谏官议。唐子方为谏官，与诸御史 【以上十字东斋作『唐子方介为御史中丞，其属』。】 皆不欲令持丧。是时，会议于玉堂后署， 【东斋作『廊』。】 唐子方曰：『今日不可高论也。』永叔勃然曰：『父母死而令持服，安得为高？』梦得坐子方旁， 【东斋作『孙梦得抃生予旁』。】 不觉叹曰：『俊人也。率然一言，亦中于理。』两制与台谏官竟为两议以上，遂诏合门祗候、内殿崇班以上持服。供奉官以下不持服。是则官高者得为父母服，官卑者则不为，无官者将何以处之乎？ 

　　○金龙玉简 

　　道家有金龙玉简，学士院撰文，具一岁中斋醮，故 【东斋作『数』。】 投于名山洞府。天圣中，仁宗皇帝以其险远穷僻，难赍送醮祭之具，颇为州郡之扰，乃下道录院裁度。才留二十处，余悉罢之。河南府平阳洞、台州赤城山玉京洞、江宁府华阳洞、舒州潜山司真洞、杭州大涤洞、鼎州桃源洞、常州张公洞、南康军庐山咏真洞、建州武夷山升真洞、 【东斋有『潭州』二字。】 南岳朱陵洞、江州马当山上水府、太平州中水府、润州金山下水府、杭州钱塘江水府、河阳济渎北海水府、凤翔府圣湫仙游潭、河中府百丈泓龙潭、杭州天目山龙潭、华州车湘潭，所罢处，不可悉记。予尝于学士院取金龙玉简视之，金龙以铜制，玉简以阶石制。 【东斋记事。】 

　　○婚礼坐鞍 

　　刘岳书仪婚礼，有女坐婿之马鞍，父母为之合髻之礼，不知用何经义。据岳自序云：『以时之所尚者益之』，则是当时流俗之所为尔。 【归田有『岳』字。】 当五代干戈之际，礼乐废坏之时，不暇讲求三王之制度，苟取一时世俗所用吉凶仪式，略整齐之，固不足为后世法矣。然而后世犹不能行之。今岳书仪十已废其七八，其一二仅行于世者，皆苟简粗略，不如本书。就中转失乖谬，可为大笑者，坐鞍一事尔。今之士族，当婚之夕，以两椅相背，置一马鞍，反令婿坐其上，饮以三爵。女家遣人，三请而后下，乃成婚礼，谓之上高坐。凡婚家举族内外姻亲，与其男女宾客，堂上堂下，竦立而视者，惟壻上高坐为盛礼尔。或有偶不及设者，则相与怅然咨嗟，以为阙礼。其转失乖谬，至于如此。今虽名儒巨公，衣冠旧族，莫不皆然。呜呼，士大夫不知礼义，而与闾阎鄙俚同其习见，而不知为非者，多矣！ 【庐陵归田录。】 

　　○蜡腊 

　　建隆四年，太常博士和岘奏：『唐以前，寅日蜡百神，卯日祭社宫，辰日腊享宗庙。开元定礼，三祭皆于腊辰，以应土德。圣朝火德，合以戌日为腊，而以前七日辛卯便行蜡礼，恐未为宜。』下太常议，而请蜡百神、祀社稷、享宗庙，同用戌腊日。 

　　○正冬朝贺上寿 

　　淳化三年正月朔，太宗御朝元殿受贺。礼毕，改服通天冠、绛纱袍升殿，羣臣上寿。国朝以来，正冬朝贺，御正殿，即以退御大明殿，羣臣常服上寿，奏教坊乐。至是始约开元礼，皆以法服，设宫架万舞，酒三行而罢。 

　　○宣祖配天 

　　淳化四年正月辛卯，合祭天地圆丘，以宣祖皇帝配。有司因请孟春祈谷，孟冬神州，季秋大飨明堂，请以宣祖配。冬至祀昊天，夏至祀皇地祇，孟夏雩祀。 【明抄本有『宗』字。】 从之。 

　　○彗星见罢祀南郊 

　　太宗将南郊，彗星见，宰相赵普召检讨杜镐问之，镐曰：『当祭日食，犹废祭。谪见如此，罢祀不疑。』遂从其说。至熙宁五年，将郊而河决，神宗问辅臣曰：『议者以河决地震，不当郊。』王安石曰：『古者，年不顺安，八蜡不通，八蜡小祀 【明抄本作『祭』。】 也，或可以变异废。上帝之祭，乃祭之大者，恐不宜如此。』上以为然。 【明抄本注『出事实』。】 

　　○祭太社 

