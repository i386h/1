<!-- { "loadSidebar": true } -->
　　石曼卿，天圣、宝元间，以歌诗豪于一时，尝于平阳会中，作代意寄尹师鲁一篇，词意深美，曰：『十年一梦空花 【渑录作『花空』。】 委，依旧山河损桃李。雁声北去燕西飞，高楼日日春风里。眉耸石州山对起，娇波泪落妆如洗。汾河不断水南流，天色无情淡如水。』曼卿死后数年，故人关咏梦曼卿曰：『延年平生作诗多矣，独尝自以为平阳代意一篇最为得意，而世人罕称之，能令余此诗盛传于世，在永言耳。』咏觉后，增演其词，隐度以入迷神引声韵， 【以上九字渑录作『为曲度以迷仙引』。】 于是天下争歌之。他日，复梦曼卿致谢。咏字永言。 【此条今见渑水燕谈录卷七。】 

　　二 

　　石曼卿自少以诗酒豪放自得，其气貌伟然，诗格奇峭。又工于书，笔画 【六一诗话作『力』。】 遒劲，体兼颜柳，为世所好。余家尝得南唐后主澄心堂纸，曼卿为余以草书其筹笔驿诗，曼卿平生所自爱者，至今藏之，号为三绝，真余家宝也。曼卿卒后，其故人有见之者，云恍忽如梦中，言我今为仙也，所主 【原作『生』，据明抄本并六一诗话改。】 芙蓉城。欲呼故人往游，不得，忿然骑一素驴去如飞。后又云：降于亳州一举子家，又呼举子去，不得，因留诗一篇与之。余亦记举子 【『举子』二字六一诗话作『其』。】 一联云：『莺声不逐春光老，花影长随日脚流。』鬼神仙事怪不可知，其诗颇 【原作『频』，据明抄本并六一诗话改。】 类曼卿平生语，举子不能道也。 

　　○赵师民 

　　龙图赵学士师民，以醇儒硕学，名重当世。为人沈厚端默，羣居终日，似不能言，而于文章之外，诗思尤精。如『麦天晨气润，槐夏午阴清』，前世名流，皆所未到也。又如『晓莺林外千声转，芳草阶前一尺 【明抄本作『寸』。】 长』，殆不类其为人矣。 

　　宋朝事实类苑卷第三十四 

　　●宋朝事实类苑卷第三十五 

　　诗歌赋咏（二） 

　　◆诗歌赋咏（二） 

　　林和靖 
　　欧阳文忠公 
　　梅圣俞 
　　苏子美 
　　晏元献 
　　丁晋公 
　　范补之 
　　锺离权 
　　张宗永 
　　冯太傅 
　　吕文穆 
　　王荆公 
　　王平甫 
　　蔡子正 
　　张邓公 

　　○林和靖 

　　处士林逋，居于杭州西湖之孤山。逋工笔画，善为诗，如『草泥行郭索，云木呌钩辀』，颇为士大夫所称。又梅花诗云：『疎影横斜水清浅，暗香浮动月黄昏。』评诗者谓前世咏梅者多矣，未有此句也。又其临终为句云：『茂陵他日求遗稿，犹喜初 【归田作『曾』。】 无封禅书』，尤为人称诵。自逋之卒，湖山寂寥，未有继者。 【见庐陵居士归田录。】 

　　二 

　　林和靖梅诗云：『疎影横斜水清浅，暗香浮动月黄昏』，大为欧阳文忠公称赏。大凡和靖集中，梅诗最好；梅花诗中，此两句尤奇丽。东坡和少游梅诗云：『西湖处士骨应槁，只有此诗君压倒』，仆意东坡亦有微意也。然和靖诗，对属亲切，如赠煅药秀才诗云：『鲲鹏懒击三千水，龙虎闲封六一泥。』 

　　○欧阳文忠公 

　　欧阳公顷谪滁州，一同年 【忘其名】 将赴阆倅，因访之，即席为一曲，歌以为送，曰：『记得金銮同唱第，春风上国繁华。而今薄宦老天涯，十年歧路，辜负曲江花。闻说阆山通阆苑，楼高不见君家。孤城寒日等闲斜。离愁无尽，红树远连霞。』其飘逸清远，皆曲之品流也。公不幸，晚为憸人撰淫艳数曲附之，以成其毁。予皇佑中，都下已闻此阕，歌于人口者二十年矣。嗟哉！不能为之力辨。公尤不喜浮图，文莹顷 【原作『须』，据明抄本及湘录改。】 持苏子美书荐谒之，殆还，亦蒙诗见送。有『孤闲竺干格，平淡少陵才』，及联句有『林间著书就，应寄日边来』之句，人皆怪之。 【此条今见湘山野录卷上。】 

　　二 

　　赵叔平罢参政，致政居濉阳；欧永叔罢参政，致政居汝阴。叔平一日乘安舆来访永叔，时吕晦叔以金华学士知颍州，启宴以召二公。于是欧公自为优人致语及口号，高谊清才，搢绅以为美谈。口号曰：『欲知盛集继荀陈，请看当筵主与宾。金马玉堂三学士，清风明月两闲人。红芳已过莺犹啭，青杏初尝酒正醇。好景难逢良会少，乘欢举白莫辞频。』 

　　三 

　　庆历中，西师未解，晏元献公殊为枢密使。会大雪，欧阳文忠公与陆学士经同往候之，遂致酒于西园，欧阳公即席赋晏太尉西园贺雪歌，其断章句曰：『主人与国共休戚，不唯喜悦将丰登。须怜铁甲冷彻骨，四十余万屯边兵。』晏深不平之，尝语人曰：『昔日韩愈亦能作言语，每赴裴度会，但云：「园林穷胜事，锺鼓乐清时」，却不曾如此作闹。』 【此条今见东轩笔录卷十一。】 

　　○梅圣俞 

　　景佑末，元昊叛，夏郑公出镇长安，梅送诗云：『亚夫金鼓从天落，韩信旌旗背水陈。』是时诗甚多，独刻此于石。文莹顷游郢中，二邑僧壁，尚有公之诗。郢城新亭曰：『每到新亭即厌归，野香经雨长松围。四檐山色消繁暑，一局棊声下翠微。冰片角巾簪涧月，锦文拳石砌苔矶。近来学得笼中鹤，回避流莺笑不飞。』寒食访僧云：『客舍愁经百五春，雨余溪竹 【玉壶作『寺』。】 绿无尘。金花触处送秋鼓， 【玉壶作『金花开处秋千鼓』。】 粉颊谁家鬬草人？水上碧桃流片段，梁间新燕语逡巡。高僧不饮容 【明抄本及玉壶并作『客』。】 携酒，来劝先朝放逐臣。』篇篇精绝，不能尽录。公闻灵 【玉壶作『云』。】 州陷，衣胡服，引单骑冒雪间道走清远故城，得其实，奏请班师。 【见玉壶清话。】 

　　二 

　　梅圣俞尝于范希文席上赋河豚鱼诗云：『春洲生荻牙，春岸飞杨花。河豚于此时，贵不数鱼鰕。』河豚尝出于春暮，羣游水上，食柳絮而肥，南人多与荻牙为羹， 【六一诗话有『云』字。】 最美。 【六一诗话有『故』字。】 知诗者谓祗破题两句，已道尽河豚好处。圣俞平生苦于吟咏，以闲远古淡为意，故其缔思极艰。此诗作 【六一诗话有『于』字。】 樽俎之间，笔力雄赡，顷刻而成，遂为绝唱。 

　　三 

　　苏子瞻学士，蜀人也，尝于淯井监得西南夷人所卖蛮布弓衣，其文织成梅圣俞春雪诗。 【六一诗话有『此诗』二字。】 在圣俞集中，未 【原作『末』，据明抄本并六一诗话改。】 为绝句， 【六一诗话作『唱』。】 盖其名重， 【六一诗话有『天下一篇一咏』六字。】 传落夷狄。 【六一诗话有『而异域之人贵重之如此耳』十一字。】 子瞻以余尤知圣俞，因以见遗。余家旧畜琴一张，乃雷会所斵。 【六一诗话有『距今二百五十年矣』八字。】 其声清越，如击金石，遂以此布更为琴囊，二物真余家之宝玩也。 

　　四 

　　晏元献公文章擅天下，尤喜为诗，而多称引 【原作『张』，据明抄本并六一诗话改。】 后进，一时名士往往出其门。圣俞平生所作诗多矣，然 【六一诗话有『公』字。】 独爱其两联，云：『寒鱼犹着底，白鹭已飞前。』又『絮暖鮆鱼繁，豉添莼菜紫。』余尝于圣俞 【六一诗话有『家』字。】 见公自书手简，再三称赏此二联，余疑而问之，圣俞曰：『此非我之极致，岂公偶自得意于其间乎？』乃知自古文士，不独知己难得，知人亦难也。 

　　五 

　　宋元献公庠初罢参知政事，知扬州，尝以双鹅赠梅尧臣，尧臣作诗曰：『昔居凤池上，曾食凤池萍。乞与江湖走，从教养素翎。不同王逸少，辛苦写黄庭。』宋公得诗，殊不悦。 【此条今见东轩笔录卷十一。】 

　　六 

　　梅圣俞与谢氏中外亲，谢师直小名锦衣奴，圣俞作诗戏之曰：『古锦裁诗句，班衣戏坐隅。木奴今正熟，肯效陆郎无？』师直时十余岁，读诗而悟。 【见刘贡父诗话。】 

　　○苏子美 

　　松江新作长桥，制度宏丽，前世所未有。苏子美新桥对月诗所谓『云头艳艳开金饼，水面沉沉卧彩虹』者是也。时谓此桥非此句雄伟不能称。苏子美兄舜元，字才翁，诗亦遒劲，多佳句，世独罕传。其与子美紫阁寺联句，无愧韩孟也，恨不 【六一诗话有『得』字。】 尽见之耳。 【此条今见六一诗话。】 

　　二 

　　尚书郎周越以书名，盛行于天圣、景佑间，然笔法软俗，殊无古气。梅尧臣作诗，务为清切闲淡，近代诗人鲜及也。皇佑已后，时人作诗尚豪放，甚者粗俗强恶，遂以成风。苏舜钦喜为健句，草书尤俊， 【东轩有『快』。】 尝曰：『吾不幸写字为人比周越，作诗为人比梅尧臣，良可叹也。』 【见东轩笔录。】 

　　三 

　　苏子美谪居吴中，欲游丹阳，潘师旦深不欲其来，宣言于人欲拒之。子美作水调歌头，有『拟借寒潭垂钓，又恐鸥鸟相猜，不肯傍青纶』之句，盖谓是也。 【此条今见东轩笔录卷十五。】 

　　○晏元献 

　　晏元献公喜评诗，尝曰：『「老觉腰金重，慵便枕玉凉」，未是富贵语；不如「笙歌归院落，灯火下楼台」，此善言富贵者也。』人皆以为知言。 【此条今见归田录卷二。】 

　　二 

　　晏元献公虽起田里，而文章富贵，出于天然。尝览李庆孙富贵曲云：『轴装曲谱金书字，树记花名玉篆牌。』公曰： 【原作『白』，据明抄本改。】 『此乃乞儿相，未尝谙富贵者。』故公每吟咏富贵，不言金玉锦绣，而唯说其气象，若曰：『楼台侧畔杨花过，帘幕中间燕子飞。』『梨花院落溶溶月，柳絮池塘淡淡风』之类是也。故公自以此句语人曰：『穷儿家有这景致也无？』 

　　三 

　　晏相国，今世之工为诗者也。末年见编集者，乃过万篇，唐人已来所未有。然相国不自贵重其文，凡门下客及官属解声韵者，悉与之酬和。 

　　○丁晋公 

　　真宗朝，岁岁赏花钓鱼，羣臣应制。尝一岁，垂 【明抄本及归田并作『临』。】 池久之，而御钓不食，丁晋公谓应制诗云：『莺惊凤辇穿花去，鱼畏龙颜上钓迟』，真宗称赏，羣臣皆自以为不及也。 【此条今见归田录卷二。】 

　　○范补之 

　　范讽自给事中谪官，数年方归济南，城有张氏园亭，数泉上出，有金线、真珠之目，水木环合，乃历下之胜景。园亭主人乃张寺丞聪也，尝邀范宴饮于亭，范题二韵诗于壁云：『园林再到身犹健，官职全抛梦乍醒。唯有南山与君眼，相逢不改旧时青。』 

　　二 

