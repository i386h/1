<!-- { "loadSidebar": true } -->
　　石熙政知宁州，上言：昨清远军失守，盖朝廷素不留意，因请兵三五万。真宗曰：『西边事，吾未尝敢忘之，盖熙政远不知耳。』周莹等曰：『清远失守，将帅不才也，而熙政敢如此不逊，必罪之。』上曰：『羣臣敢言者亦甚难得。其言可用，用之；不可用，置之。若必加罪，后复谁有敢言者？』因赐诏书褒嘉焉。 
　　秦国长公主尝为子庄宅使世隆求正刺史，真宗曰：『正刺史系朝廷公议，不可。』鲁国长公主为翰林医官使赵自化求尚食使兼医官院事，上谓王继英曰：『雍王元份亦尝为自化求遥郡，朕以遥郡非医官所领，此固不可也。』驸马都尉石保吉自求见上，言仆夫盗财，乞特加重罪。上曰：『有司自有常法，岂肯以卿故，乱天下法也？』又请于私第决罚，亦不许。 
　　真宗即位，每旦御前殿，中书、枢密院三司、开封府、审刑院及请对官，以次奏事，辰后入宫，上食。少时，出坐后殿，阅武事，至日中罢。夜则召侍读、侍讲学士询问政事，或至夜分还宫，其后率以为常。 
　　真宗初即位，以工部侍郎郭贽知天雄军，贽自陈恋阙，泣下不肯去。真宗曰：『全魏重地，委任于卿，亦非轻也，宜亟去。』贽退，召辅臣问之，辅臣对以近例亦有已受命而复留者。曰：『朕初嗣位，命贽知大藩而不行，则何以使人？』卒遣之，羣臣皆畏服。 【见国朝事实。】 
　　五年，讲春秋毕，邢昺曰：『春秋一经，少有人听，多或中辍。』帝曰：『勤学有益，最胜它事，且深资政理，无如经书。朕听政之暇，惟文史是乐，讲论经艺，以日系时，宁有倦耶？』十月，召近臣观书龙图阁，帝曰：『朕自幼至今，读经典其间，有听过数四。在东宫时，惟以聚书为急，其间亡逸者多方搜求，颇有所得，今已类成正本，除三馆秘阁外，又于后苑龙图阁各存一本。但恨校对未精，如青宫要纪、继体治民论，此一书二名，并列篇目。盖收书之初，务于数多，不嫌重复，甚无谓也。』景德四年三月，召近臣观书玉宸殿，即帝偃息之所，茵帏皆黄绢为之，无文采之饰，聚书八千余卷。 
　　天禧四年二月，诏太子中允直龙图阁冯元讲易于宜和门之北阁，待制预焉。自是听政之暇，遂以为常。三年九月召宰臣枢密两制，及东宫僚属于清景殿观书，帝以青宫要纪事有未备，因博采羣书，广为承华要略十卷，每篇着赞以赐皇太子，至是书成，故召近臣观焉。帝虽政务繁剧，亦中夕披阅，条其舛互，纤悉穷究，诸儒疲于应对。为文务求温雅，制述尤多，中外书奏歌颂，无不重复省览，暑月或衣单絺，流汗浃体，而详览不辍。文史政事之外，无他玩好。帝读经史，摭其可以为后世法者，着正说五十篇。其后仁宗御经筵，命侍臣日读一篇。 【已上见帝学。】 
　　景德元年十二月，契丹使韩相奉书于行宫，请息兵纳和，与曹利用偕来。初议求关南地，真宗曰：『为民屈己，诚所不辞，但关南地极无名，朕守祖宗基业，不敢失坠，必若固求，当决一战，所念河北重扰。傥岁以金帛济其不足，于体无伤。』利用言，国母一车，别无供帐，亲与利用饮食，轭上横板布食器。王乃 【明抄本作『主及』。】 其臣重行而坐记，亦私语左右曰：『尔见北塞兵否？劲卒利器，前闻不同，臣熟察之，傥求割地，必请会师平荡。』及通好二年，十一月癸酉，国母、国主各遣使来贺承天节，致御衣十二袭，皆裘紬绵刻丝透背纱縠，贮以金银饰箱。金玉水晶鞍勒马八，散马四百，弓矢宾铁刀，鹰鹘腊，契丹新罗酒，青白盐果实百品，贮以梀檽器。使人以戎礼见，赐毡冠窄袍金鞾。初将见，李宗谔引令式，不许佩刀，至上阁门，欣然解之。上曰：『戎人佩刀，是其常礼。』传诏许其自便。副使刘经曰：『圣上推心置人腹中，足以示信遐迩也。』 
　　真宗览两浙提点刑狱皇甫选狱空奏，因谓近臣曰：『闻选务欲所部狱空，常戒诸州，无得禁人。若词讼未辨，止令知在曲直邪正无以辨明，当谕转运使察之。』因道诸道非法拷讯，恐致非辜，近览其狱，尚复踰越，当申明前诏戒之。 【已上见三朝训鉴。】 
　　真宗好文，虽以文辞取士，然必视其器识。每御崇政，赐进士及第，必召其高第三四人并列于庭，更察其形神磊落者，始赐第一人及第，或取其所试文辞有理趣者。徐奭铸鼎象物赋云：『足惟下正，讵闻公餗之欹倾，铉乃上居，实取王臣之威重。』遂以为第一。蔡齐置器赋云：『安天下于覆盂，其功可大。』遂以为第一。 【出庐陵归田录。】 
　　真宗喜谈经，一日命冯元谈易，非经筵之常讲也。谓元曰：『朕不欲烦近侍久立，欲于齐 【『齐』字当从玉壶作『便斋』二字。】 亭阁，选纯学 【玉壶作『孝』。】 之士三数人，止如同人，便裘顶帽，横经并坐。暇则荐茗果，尽笑论，削去进说之仪，遇疲则罢。』元荐查道、李虚己、李行简三人者预焉。奏曰：『道，歙州人，母病，尝思鳜羹，方冬，无有市者，道泣祷河神，凿冰脱巾，取得鳜鱼尺余，以馈母。后举贤良，入第四等。虚己，母丧明，医者曰：「浮翳泊睛，但舌舐千日，勿药自痊。」虚己舐睛三年，遂明。行简，父患痈，极痛楚，以口吮其败膏，不唾于地，父疾遂平。』真宗立召之，日俾陪侍，喜曰：『朕得朋矣。』 【出玉壶清话。】 
　　真宗即位，首下诏求直言。上谓近臣曰：『朕乐闻朝政阙失，以警朕心，然臣寮奏章，多是自陈劳绩，过行鞭扑，以取干办之名。国家政事，自有大体，使其不严而理，不肃而成，斯为善矣。岂可虐惨克下，邀为己功？使之临民，徒伤和气。此辈真酷吏也。』 
　　上尝谓近臣曰：『朕听政之外，未尝虚度时日，探测编简，素所耽玩。古圣奥旨，有未晓处，不免废忘，昨置侍讲、侍读学士，自今令秘阁官，每夕具名闻奏，朕欲召见，得以访问。』其后每当直，或召对，多至二三鼓方退。上尝谓王旦等曰：『经史之文，有国家之龟鉴，保邦治民之要，尽在是矣。然三代之后，典章制度，声明文物，参古今而适时用，莫若史、汉，学者不可不尽心焉。』旦 【原作『且』，据明抄本改。】 曰：『孔子于周衰，历聘诸国，退而删诗书，定礼乐，以五常之道，垂万世法，后之王者，虽上圣，必师范之。古人云：「生民以来，未有如夫子者」，盖以此也。如云：「志在春秋」者，诚欲以褒贬极笔为终古诛赏之法，使乱臣贼子观而知惧。兹立教之深旨，为国家之大要。司马迁自为一家之书，盖知春秋凡例不可继，故曰 【明抄本有『帝』字。】 纪，曰书，曰世家，曰列传，惩劝之微旨在焉。班固而下，不出其意，但增词采而已。』上曰：『夫子之道不可斯须而舍，迂儒或言尧舜之时，无夫子亦治，此浅识之甚。殊不知夫子之道，尧舜之道也，故曰：「祖述尧舜，宪章文武。」又曰：「惟天为大，惟尧则之。」其惟尊尧而宗舜，至矣，非谓夫子之道与尧舜异也。』 
　　上尝谓近臣曰：『古人多言祷神可以延福，未必如此，能行好事，神必福之。如礼记世子篇注云：「文王以忧勤损寿，武王以快乐延年。」且圣经之旨，必不如此，盖注者不思之甚也。文王焦思劳神以忧天下，岂得减寿邪？夏禹焦劳，有锡圭之瑞，而享国永年。大约帝王能忧人之忧，不自暇逸，岂无感应？郑康成注此，颇不近理，安足为之鉴戒？朕尝与邢昺论之，昺不能对。』 【已上出事实。】 
　　咸平初，修太宗实录，命钱若水主其事。若水举给事中柴成务、起居舍人李宗谔、侍御史宗度洎予及职方员外郎吴淑。上指宗谔曰：『自太平兴国八年已后，昉皆在中书，日事史策，本凭直笔，傥子为父隐，何以传信于后代乎？』除宗谔不许，余悉可之。 【杨文公谈苑。】 
　　太宗善草、隶、行、八分、篆、飞白六体，皆极其妙，而草书尤奇绝。今上悉赂求编次，凡三十余卷，以于阗玉水晶檀香为轴，青紫绫摽文绵绦，黄绡帕，金漆柜，作龙图阁于含元殿之西南隅以藏之。频召近臣观览称叹，上自作太宗圣文神笔颂，亲书刻碑，以美其事。碑阴列其部袟名题，以墨本赐近臣焉。 【杨文公谈苑。】 
　　祥符中，诸王有以翰林使医有効，乞除遥郡，真宗曰：『医工为郡，非治朝美事，厚赐之可也。』仍令宰臣面谕此意。 
　　真宗一日晚坐承明殿，召学士对，既退，中人就院宣谕曰：『朕适忘御袍带，卿无讶焉。』学士将降谢，中人止之云：『上深自愧责，有旨放谢。』真宗礼遇词臣厚矣。 【出渑水燕谈。】 
　　真宗尝谕宰臣，一外补郎官，称其才行甚美，俟罢郡来朝，与除监司。及还，帝又语及之，执政拟奏，将以次日上之。晚归里第，其人来谒，明日，乃以名荐，上默然不许。退察所以，乃知已为伺察者密报矣。终 【『终』字据明抄本及渑录增。】 真宗世，其人不复进用，真宗之恶人奔竞如此。 【此条今见渑水燕谈录卷一。】 
　　真宗诏诸儒编君臣事迹一千卷，曰册府元龟，不欲以后妃妇人等厕其间，别有纂彤管懿范七十卷。又命陈文僖公裒历代帝王文章为宸章集二十五卷。 
　　真宗时，京师民家子有与人鬬者，其母追而呼之，不从，母颠踬而死。会疎决，法官处其罪，当笞。上曰：『母言不从， 【涑水作『母呼不止』。】 犯教令，当徒二年，何谓笞也？』羣臣无不惊服。 【涑水纪闻。】 
　　真宗尝谓李宗谔曰：『闻卿能敦睦宗族，不陨家声，朕今保守祖宗基业，亦犹卿之治家也。』 
　　咸平二 【渑录作『三』。】 年，大理寺上言曰：『本寺案牍未决者常几百事，近日踰月并无公案。汉文决死刑四百，唐太宗决死罪三百，史臣书之以刑措。今以四海之广，而刑奏不闻，动輙踰月，足以知民识礼义，而不犯于有司也，请载之史笔。』 【出渑水燕谈。】 
