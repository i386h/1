<!-- { "loadSidebar": true } -->
　　潞州节度使李筠谋反，其长子涕泣切谏，不听，使其长子入朝，且诇朝廷动静。太祖迎谓曰：『太子！汝何故来？』其子以头击地，曰：『此何言？必有谗人谤臣父耳。』上曰：『吾亦闻汝数谏争，老贼不听汝耳。汝父使汝来者，不复顾惜，欲杀之耳。吾今杀汝何为？归语汝父，我未为天子时，任自为之。我既为天子，汝独不能少让之耶？』其子归，具以白筠。筠反，有僧素为人所信向，筠乃召见，密谓之曰：『吾军府用不足，欲借师之名以足之，吾为师作维那教化钱粮各三十万，且寄我仓库，事毕之日，中分之。』僧许诺，乃令僧积薪，坐其上，克日自焚。筠穿地道于其下，令通府中，曰：『至日，走归府中耳。』筠乃与夫人先往，倾家财尽施之，于是远迩争以钱粮馈之，四方辐辏，仓库不能容，旬日，六十万俱足。筠乃塞其地道，焚僧杀之，尽取其钱粮，遂反。引军出泽州，车驾自往征之，山路隘狭，多石，不可行。上自于马上抱数石，羣臣六军皆负石，即日开成大道。筠战败于境，上走入泽州，围而克之，斩筠，遂屠泽州。进至潞州，其子开城降，赦之。 

　　○侯舍人 

　　太宗末年，关中羣盗有马四十匹，常有怨于富平人，至必屠之，驱略农人，使荷畚锸随之。曰：『吾克富平，必夷其城郭。』富平人恐，羣诣荆姚，见同州巡检侯舍人告急。舍人素有威名，率众伏于邑北，羣盗闻之，舍富平不攻而去，舍人引兵于邑西邀之，令士皆传弩，戒勿得妄发，曰：『贼皆有甲，不可射，射其马，马无具装。又劫略所得，非素习战也，射之必将惊溃。』既而合战，众弩俱发，贼马果惊跃散走，纵兵击之，俘斩略尽。余党散入他州，巡检获之，自以为功，送诣州邑，盗固称我非此巡检所获，乃侯舍人所获也。巡检怒，自诣狱责之，曰：『尔非我获而何？』盗曰：『我昔与君遇于某地，君是时，何不擒我邪？我又与君遇某地，君是时弃兵而走，何不擒我邪？我为侯舍人所破，狼狈失据，为君所得，此所谓败军之卒，举帚可扑，岂君智力所能独辨邪？』巡检惭而退。 

　　○室种 

　　室种者，虏相昉之子，来奔于我。以为诸卫将军、领刺史、西京巡检。种好驰逐射猎，洛中水竹尤胜，种常语人曰：『洛阳大好，但苦于园林水竹交络翳塞，使尽去之，斯可以击兔伐狐，差足乐耳。』 【并杨文公谈苑】 

　　宋朝事实类苑卷第七十八 

　　●附录 

　　皇宋事宝类苑原序 
　　皇宋事宝类苑后序 
　　皇朝类苑跋 
　　皇宋事实类苑自序 
　　四库全书总目提要 
　　宋朝事实类苑引用书目 

　　○皇宋事宝类苑原序 

　　宋左朝请大夫权发遣吉州军州事　江少虞撰古之史者，载籍极博，其所表见，皆不虚书。其轶乃 【明抄本作『多』。】 时时见于他说，不可不知也。太史公网罗天下放失旧闻，至于分散数家之事，则甚多疎略，后世犹或非之。然则自汉已来，千有余岁，君臣善恶治乱之外，纷纷籍籍，日有日繁，使论著之人，随世裒掇，有所未尽，况轶于他说者？历年浸久，疎舛残余，不少概见，则史失其传矣。史册所无有，学者不道也；错乱磨灭，不可复知者，岂胜计耶！我宋肇兴，圣神克继，垂二百年，太平宪物容典，踵治古而增华，未有缉熙炳焕可考如今者也。不刊信史，诚足以表核万代， 【『足』字上疑脱一『不』字。】 然而秘省邃严，非外学所得见。若其遗文逸说，事美一时，语流千载者，缙绅先生尚能言之，往往皆前日 【活字本明抄本并作『世』。】 命世巨公名卿，老师宿儒，以其所接于耳目，可以警宪于世者，笔之载录传纪，无虑数十家，常惜其畔散不属，难以稽考。曩因余暇，备极讨论，自一话一言，皆比附伦类而整齐之，去其文不雅驯，或有抵牾者。自余据实条次，不敢以一字增损，总凡会目，合为一书，名曰：皇宋事宝类苑。圣谟神训，朝事典物，与夫勋名贤达前言往行，艺术仙释神怪之事，夷狄风俗之殊，纤悉备有，厘为二十八门，选义按部，考词就班，如出一家语。不待旁搜远览，而太平逸遗之美，整丽 【明抄本作『严』。】 具在，足以观见当时风政，庶几乎尚有典刑哉！此学士大夫之所欲闻，亦喜传而乐道也。深媿识见浅陋，择焉不精，取焉 【『焉』字据明抄本增。】 不详，故于每门之末，不敢断意讫词，篇篇存之，将有望于后之君子云。绍兴十五年五月十七日谨序。 

　　○皇宋事宝类苑后序 

　　君子之述历古今，不极其尽不止，非固为是旁搜曲抉而以为能也。盖惧一有轶遗，则前哲言行，或不得垂声迈烈于天下后世耳。左丘明既传春秋，而犹作国语；刘子政出史记后，而犹作说苑，抑亦史氏之所未列与？或列而未尽者，悉极意而裒掇之。今其书存，其事传，亦足以知其为博洽君子矣。太守江公，自幼以文学擅名于时，郡政之暇，讫无异好，唯以书史为勋绩。一日语辽吏曰：『古之述世说者多矣，与其有述于古，孰若有述于今？非今之言胜，今之时胜也。曩尝集名卿巨公论著皇朝之遗事者，且数十家，揆叙整次，累至数十万言，是宜刊而广之。』??吴辱以为可教而教焉，窃观其味腴撷芳，收拾散逸，摠而一之，浑乎其可名，厘而别之，秩乎其有伦，挹而翫之，森乎其若开羣玉之府，而联累璀璨，迭相辉映，光于今，大于后，必矣。左氏、刘氏二外传，皆上下千百载，差次十余国，然后仅足其篇，其与粹然一出于圣代声明文物者孰愈？门生左迪功郎充吉州州学教授汪??吴谨序。 

　　○皇朝类苑跋 

　　皇宋事宝类苑，吉州太守江少虞所撰也。盖此书之趣，恐遗文逸说，可事美一时，语流千载者之泯绝也；其颠末详于序文，今不复赘矣。伏惟皇帝陛下，叡智夙成之天性，柔仁博爱之至道，悉丛于圣躬。纪纲整肃于朝中，车书混一于海内，加之万机余暇，孳孳学术，惜白驹忙于昼窗，跋红烛转于夜几，不啻校订本朝国史，特设经史子集之库。其经营也，涂以黝垩，堆以金碧，甍栋雄丽，而结霞阑楯，衡直而焕日，意匠出巧，轮焉，奂焉。其前有池，水涟漪，湛凝碧，浮鸟戏乎其上，游鳞跃乎其中，佳木秀而布繁阴，奇石迭而幻小峯，风致玮其庭除，如此大观，岂可以口舌赞扬而尽哉？然而令如薛稷、马怀素、沈佺期、武平一之俊才知之。于是下勑命曰：『令皇宋类苑镂梓。』其叡旨要，前人之言，往古之行，取之左右逢其原，且又欲令天下国家之人诵斯文者，视其美以为劝，视其恶以为戒。呜乎！大哉体！手业已了毕，则先贤之言之美也，以之为宝而玩之，则昆山粹精之玉，不足比拟焉。高文之才之俊也，以之为苑而游之，则邓林之材，楩楠?梓不足譬喻焉。况又乐花开而礼叶茂，气焰生而丽藻光，以尽美善矣。间者，辱宣麻命于臣僧某甲曰：『跋此书尾。』如臣某浅术末智，酰瓮之鸡，坎井之蛙，如不知瓮外之天，井外之海。今又老懒，眼生昏花，凭乌皮?睡工夫之外，别无一所为，何以与毛刺史楮先生从事哉？虽然固辞固请，普天率土，无处回避，故缀荒芜词，尘黩宸眷，惟深惭缩。臣某，不胜蒙恩遇故，奉谢其万一，跋非臣敢所书。元和七年重光作噩六月晦日，前南禅臣僧瑞保谨书。 

　　○皇宋事实类苑自序 

　　少虞自幼喜杂览，家居摘诸史杂记关于风化者，纂成此篇，题曰皇宋事实类苑。始于本朝祖宗圣训，终于风土杂志，总六十三卷。少虞不敏，何敢为著述，但传旧而已。考之岁月，越十四寒暑，更俟博洽君子订焉。绍兴戊寅九月日江少虞志。 

　　○四库全书总目提要 

　　【事实类苑六十三卷】　宋江少虞撰。少虞始末未详，据序首自题，称左朝请大夫权发遣吉州军州事，而江西通志亦未载其履贯，盖已不可考矣。其书成于绍兴十五年，以宋代朝野事迹见于诸家记录者甚多，而畔散不属，难于稽考，因为选择类次之，分二十四 【原误作二。】 门，各以四字标题，曰：祖宗圣训、君臣知遇、名臣事迹、德量智识、顾问奏对、忠言谠论、典礼音律、官政治绩、衣冠盛事、官职仪制、词翰书籍、典故沿革、诗赋歌咏、文章四六、旷达隐逸、仙释僧道、休祥梦兆、占相医药、书画技艺、忠孝节义、将相才略、知人荐举、广智博识、风俗杂记。自序作二十八门，盖传录之讹也。所引之书，悉以类相从，全录原文，不加增损，各以书名注条下，共六十余家，凡十四年而后成，故征采极为浩博。其中杂摭成编，有一事为两书所载，而先后并存者，又如边镐称边和尚等事，及诸家诗话所摘唐人诗句，与宋朝事实无所关者，亦概录之，未免疎于简汰。然北宋一代遗文逸事，略具于斯，王士祯居易录称为宋人说部之宏构，而有裨于史者，良非诬也。其间若国朝事始、三朝圣政录、三朝训鉴、蓬山志、忠言谠论、元丰圣训、傅简公佳话、两朝宝训、熙宁奏对、刘真之诗话、李学士丛谈等书，今皆久佚，藉此尚考见一二，是尤说家之总汇矣。王士祯载此书作四十卷，今本实六十三卷，检勘诸本皆同，疑为士祯笔误，或一时所见，偶非完帙欤？ 

　　○宋朝事实类苑引用书目 

　　涑水纪闻　　　　　　　杨文公谈苑　　　　　　　傅简公佳话 
　　东轩笔录　　　　　　　沂国文正公笔录　　　　　丁晋公谈录 
　　归田录（庐陵归田录、庐陵居士集）　　　　　　　东斋记事 
　　三朝圣政录　　　　　　国朝事实　　　　　　　　渑水燕谈录 
　　帝学　　　　　　　　　湘山野录　　　　　　　　范蜀公蒙求 
　　蓬山志　　　　　　　　三朝训鉴　　　　　　　　玉壶清话 
　　青箱杂记　　　　　　　东坡集　　　　　　　　　倦游杂录（倦游录） 
　　两朝宝训　　　　　　　国朝宝训　　　　　　　　元丰圣训 
　　元丰宝训　　　　　　　熙宁奏对　　　　　　　　忠定公语录 
　　本朝名臣传　　　　　　沈括笔谈（沈存中笔谈）　金坡遗事 
　　名臣遗事　　　　　　　魏王别录（韩魏王别录）　李学士家谈 
　　赞宁要言　　　　　　　乘轺录　　　　　　　　　国朝事始 
　　景文公笔记　　　　　　春明退朝录　　　　　　　云斋新说 
　　魏大谏见异录　　　　　赵康靖公闻见录　　　　　魏王语录 
　　刘贡父诗话　　　　　　李希声诗话　　　　　　　后山诗话 
　　三山居士诗话　　　　　名贤诗话　　　　　　　　西清诗话 
　　汉皋诗话 

