<!-- { "loadSidebar": true } -->
　　卢秉，元丰间，有能诗名。尝卧疾，梦入古祠，祠有大池，岛屿森列，锦衣绣帻者维马缤纷，数十百人，问之，曰：『未央宫也。』顷一绿衣中使亟召卢过池，至大殿，坐土木偶数十，率丈余。丹绿陈暗，而笑语高彻，旁一人引卢就席，给笔札，命赋宫词。既寤，记其半。是日向午，复昏绝，又续其梦，中夜而兴，乃尽得其诗。『絮扑芙蓉苑，华开大液波。黄头吹月笛，棹影落天河。草染天边碧，花匀日脚红。显知亲帝泽，不必藉春工。花萼蜂光影，帘旌燕子风。游丝避金葆，吹过紫垣东。翠环双凤带，小队五马蹄。十二龙钩卷，棃花烂熳时。花带流金水，知从秘苑来。春风如解意，不敢起纤埃。粉蝶非 【明抄本作『飞』。】 仙骨，随风过苑墙。穿花不敢采，应怯内家香。沉沉雨过宫槐绿，寂寂春残辇路香。细想人间无此景，夜来魂梦到昭阳。迎春新燕尾纤纤，拂柳穿花掠翠檐。闻道蕚宫三十六，美人争为卷朱帘。蓬莱风蹙水纹斑，月甃风廊四百间。云外跸声穿岭去，行宫簇马望骊山。落絮蒙蒙立夏天，楼前槐叶影初圆。传闻紫殿深深处，便有熏风入舜弦。』明年病梦如昨，听霓裳三献，觉而语家人曰：『霓裳声绝人世矣。』又云：『三献吾能久乎？』已而果卒。余观前人辞章不正者，类记之梦兆，此时明白，怪奇如是，殆不可理推也。 【见西清诗话。】 

　　○赵阅道 

　　治平中，龙图阁直学士赵公抃镇成都，有张山人者，不知所居。数至李道士舍，一日语李曰：『为我白龙图公，促治装，行当入觐，且参知大政矣。』赵闻而异之，喻李令与俱来，及再至，李邀欲同见公，张固辞曰：『与公相见自有期，今未可也。』李具以告公，公曰：『俟其再至，密令人来白。』公 【渑录无『公』字。】 当屏去导从，默 【渑录作『潜』。】 往见之。它日又至，李方遣人白公，而张遽求还，留之不可。曰：『龙图且来矣。』公方命驾，闻其去，乃止。益奇之，未几，果膺召命，乃贰 【渑录作『参』。】 政柄。及出镇青社，熙宁五年，特遗公书 【渑录作『张遗书』。】 云：『当来相见。』公大喜，语宾寮曰：『张山人且来矣。』久之无耗，至秋，公奉诏再镇成都，方悟曰：『山人言来，乃吾当往也。』故将行，先寄张诗，有『不同参政初时入， 【谓吕余庆也，】 也学尚书两度来。 【谓张乖崖公也。】 到日先生应笑我，白头犹自走尘埃』之句。 【此条今见渑水燕谈录卷四。】 

　　○边镐 

　　江南边镐初生，其父忽梦谢灵运持刺来谒，自称前永嘉守，修髯秀彩，骨清神竦，所披衣巾，轻若烟雾。曰：『欲托君为父子，顷寄浙西飞来峯，番译金刚经，然其经流分中有未合佛旨处，愿寄君家刊正，无他祝。慎勿以荤膻噉我，及七岁，放我出家为真僧，以毕前经。』梦讫，镐生，眉貌高古，类梦中者。父爱之，小字康乐。成童，聪敏好文字，尽若夙诵，坚求出家。其亲不肯，以荤迫之，初不能食，后亦稍稍。及冠，翘秀，娈姻者众，双亲强而娶焉。后嗣主璟爱其博雅，累用之，然而柔懦寡断，唯好释氏。初从军平建州，凡所克捷，惟务全活，建人德之，号为边罗汉。及克湘潭，镐为统军，诸将欲纵掠，独镐不允，军入其城，巷不改市，潭人益嘉之，谓之边菩萨。及帅于潭，政出多门，绝无威断，惟事僧佛，楚人失望，谓之边和尚。 

　　○艾侍郎 

　　艾侍郎颖少年赴乡举，逆旅中遇一村儒，状极茸阘。顾谓艾曰：『君此 【玉壶有『行』字。】 登第必矣。』艾曰：『贱子家于郓，无师友。加之汶上少典籍，今学疎寡，聊观场屋尔，安敢俯拾邪？』儒者曰：『吾有书一卷以授君，宜少候于此，诘旦奉纳。』翌旦果持至，乃左传第十 【玉壶有『卷』字。】 也。谓艾曰：『此卷书宜读， 【玉壶作『不独』。】 取富贵。后四十年，亦有人因此书登甲科，然龄禄俱不及君，记之。』艾颇为异，时亦讽诵。果会李愚知举，试铸鼎象物赋，事在卷中，一挥而就。愚爱之，擢甲科。后四十年，当祥符五年，御前放进士，亦试此题，徐奭为状元。后艾果以户部侍郎致仕，七十八薨于汶。徐岁四十四，翰林学士卒。 【见玉壶清话。】 

　　○胡旦 

　　胡旦为兵部郎中、知制诰，将获罪，前数日禁中忽报云：『召对，赐鞍马。』侦者悉白有位邸吏，传报四方，既而诘之，虚也，并不知所得之自。后数日，贬安州行军司马，此事目所覩焉。 

　　○富郑公 

　　富郑公，早年尝梦青州王相公以后事相托。郑公曰：『相公德被生民，当得遐寿，何遽及此？』后二年，罢相知郓州，辟郑公为倅。到任岁余，有大星坠于宅园东北角，家人怪之，相公曰：『后月当见。』至后月薨，郑公为主丧事，故郑挽词云：『遗德被生民』，正与当年梦中符契。 

　　○吕端公 

　　吕诲端公，先朝为御史，直言正色，倾动朝野，以言事出安州。一日独坐瞑目，忽见一碧衣童云：『非久，玉帝南游炎洲，命子随行，纠正羣仙。炎洲苦热，上帝赐公清凉丹一粒。』公拜赐而吞之，若冰雪下咽，乃觉。公颇异其事，亦谓所亲者言之，不久，公捐馆。进士朱明复登第，自湖北渡湘江，道见吏兵数百人前导，次见公跨玉角青鹿，左右皆青衣童。明复雅与公善，乃降骑拜曰：『公何之也？公其已仙乎？』公笑而不答，公曰：『吾侍上帝南游，不得叙款曲。』口占一篇为别，诗曰：『功行偶然书玉阙，衣冠无限葬尘埃。我今从帝为司纠，更有何人直栢台？』乃南去，后数日，方闻公已谢世云。 

　　○锺辐 

　　金陵才士锺辐，少年气豪，一老僧相之，曰：『君及第，则家亡。』时樊若水爱辐之才，以女妻之，及燕 【原作『宴』，据明抄本改。】 尔，应诏洛中，果中甲科。由是狂放，携一女仆青箱过华州蒲城，其宰乃故人，延留累日。一夕盛暑，追凉县楼，痛饮而寝。是夕，梦樊氏出一诗示生，怨责颇深，诗云：『楚水平如练，双双白鹭飞。金陵几多地，一去不言归。』生梦中愧谢，戏答一篇曰：『还吴东下过蒲城，楼上清风酒半醒。想得到家春已暮，海棠千树必凋零。』既寤，因趣装归，至采石渡，青箱心疼，数刻暴卒。生忽忽藁葬于一新坟之傍，洎至家，门巷空阒，妻妾亡已数月。询之亲邻，樊亡之日，乃梦于县楼之夕也。青箱葬处，乃樊之茔地也。不植他树，惟海棠数株，叶萼雕谢，正符诗意。锺叹曰：『浮图老僧之说，信哉！』竟不仕，隐于钟山，著书养气，寿八十余。 

　　○王素 

　　王素待制，大丞相旦之子，自筮仕，所至称为能吏。既升台宪，风力愈劲，尝与同列奏事上前，事有不合，众皆引去，公方论列是非，俟得旨乃退。帝曰：『真御史也。』议者目公为独击鹘。一日，欲作奏论事，方据几秉笔，则瞑目思睡，乃就枕。梦至一处，若琼瑶世界，殿上有绀服翠冠，与公对揖，绀服者谓公曰：『公弃去仙局，下谪尘世，未久也。吾即玉京黄阙东门侍郎，公即西门侍郎也。公向以奏牍玉帝，语伤鲠讦，暂谪下世。今公欲作奏论事，事有大利害，更审之而后诤也。』公曰：『诺。』立顾左右送公归，乃悟。夜已三鼓，乃索笔，书一绝于窗云：『似至华胥国里来，云霞深处见楼台。月光冷射鸡鸣急，惊觉游仙一梦回。』后出镇定武，亦以惠政称。晚岁思玉京之梦，乃为诗曰：『虚碧中藏白玉京，梦魂飞入黄金城。何时再步烟霞外？皓齿青童已扫厅。』 
○石曼卿 

　　石曼卿，天圣、宝元间，以诗歌豪于一时。尝于平阳会中，代作寄尹师鲁 【以上六字渑录作『作代意寄师鲁』。】 一篇，词意深美，曰：『十年一梦花空委，依旧山河捐桃李。雁声北去燕西飞，高楼日日春风里。眉背石州山对起，娇波泪落妆如洗。汾河不断天 【渑录作『水』。】 南流，天色无情淡如水。』曼卿死后数年，故人关咏字永言， 【以上四字渑录在篇末。】 忽梦曼卿曰：『延年平生，作诗多矣，独常以为平阳代意一篇最为得意，而世人罕称之，能令余此诗盛传于世，在永言尔！』咏觉后，增演其词，隐度以入迷仙引声韵，于是天下争歌之。他日，复梦曼卿致谢。 【见名贤诗话。此条今见渑水燕谈录卷七。前卷已引。】 

　　○韩魏公 

　　魏公治维扬日，有一异人相访，云『公之名位，当如州东相官，至公师而忧责过之。候某年某月日可见，但一生为丘八所撄耳。』既而潜去，不复见。嘉佑中，自枢密使拜集贤相，有来贺者，乃当时维扬所见之人也。语公曰：『记当时所道月日否？乃今日也。公此去，方任重责，山野之人，今将永托门下。』公喜，留之，会客至，先起，寻失所在。 

　　二 

　　元绛与堂叔来赴省试，既至都下，叔因疾委顿，厚之已为营干凶具矣。经久复苏，乃云：『冥中曾到一官府，殿阁甚多，金碧相照。俄过一堂，上有榜云：「侍中堂」，俯而窥，则字皆黄金。又以青纱覆之，其人姓名有四，曰「赵普」，曰「丁谓」，曰「冯拯」，曰「韩某。」』厚之即书其事于纸。公时未第，人亦莫知有公姓名，后省榜出，忽见之，人犹戏相谓曰：『元氏之梦，非此人乎？』既而唱名，公亚榜首，闻是事者，固已异之。既授监丞通判，诣朝堂，过正衙时，朝堂中数朝士，见一衣朱少年同坐，未甚为礼。及相问姓名，乃云：『近有人梦君为侍中，知否？』公逊谢不敢当，后推考本朝为真侍中者，惟此四人而已。 【魏王别录。】 

　　○后山居士 

　　梦中赋诗，往往有之。宣和己亥岁，仆在拱州，宿城北郑和叔家。夜梦行一大路中，寒沙没足，其旁皆田苗丘陇，一妇人皂衣素裳，行田间，曰：『此中无沙易行』，仆从之，不能登，妇人援仆手登焉。月明无树木，弥望皆野田麦苗。妇人求诗，引仆藉草坐，有矮砖台一，上有纸笔，仆题诗四句云：『闲花乱草春春有，边鸿社燕年年归。青天露下麦苗湿，古道月寒人迹稀。』拍笔砖上有声，惊觉，宛然记忆。是岁大病几死，后亦无他。 

　　○江子之 

　　余友江子之梦与余同登楼饮酒送客，子之梦中作诗云：『晚风残日下危楼，斜倚栏干满眼愁。休唱阳关催别酒，春情离恨总悠悠。』 【见李希声诗话。】 

　　○梦中赋诗 

　　昔士人，忘其姓名，梦到一处，与客泛舟，环水皆奇峯可爱，赋诗云：『山色浓如滴，湖光平如席。风月不相识，相逢便相得。』既寤而言之，后数日卒。 

　　○诗谶 

