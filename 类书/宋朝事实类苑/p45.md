<!-- { "loadSidebar": true } -->
　　国朝之制，文武官诸军校在京者，端午、十月旦、诞圣节，皆赐衣服。其在外者，赐中冬衣袄，遣使将之。旧制，在内者，中书、枢密、察院、节度使至刺史，诸军列校以上，学士、金吾、驸马，冬给袍有差。而学士给黄师子锦，品极下，淳化中，改给盘鵰法锦，在晕锦之亚。凡袍锦之品四，曰天下乐晕锦，以给枢宰、亲王、皇族、观察使以上，侍卫步军都虞候以上，节度使。盘鵰法锦，以给学士、中丞、三司使、观察使、厢主以上，军头团练使以上，皇族、将军以上，驸马都尉，旧宰相。翠毛细锦，以给防团刺史、军主军头领刺史者。黄师子，以给三司副使、知开封府、审刑、登闻、龙图直学士。旋栏锦之品十，曰天下乐晕，以赐节度、观察使、领部署者。次晕锦，以赐尚书以上，及学士管军者。盘鵰，以赐观察使、丞郎。翠毛，以赐合门使以上、防团刺史管禁军者。倒仙牡丹，以赐刺史以上。方胜宜男，赐诸司使领郡以上。盘球云鴈，赐诸司使。方胜练鹊，赐河北、河东、陕西转运使副。余军校，复有黄师子、宝照之品焉。 

　　○赐带 

　　腰带，凡金玉犀银之品，自枢宰节度使赐二十五两金带，旧用荔枝、松花、倒仙三品。端拱中，诏作瑞草、地球、文路方圆胯带，副以金鱼，赐中书密院。其武臣有宣徽枢密使者，仍旧制。学士三司使、中丞观察使、管军四厢主而下，赐二十两金带。知制诰赐犀带涂金鱼，亦尝赐金饰牯犀，副以金鱼，非常例。凡面赐紫者，给犀带。赐绯者，涂银宝瓶带。其赐伎术官，虽紫绿，皆给银带。出使赐金束带，两数如其官秩，刺史而上受边寄者，辞日亦赐二十两金束带。其赴任者，出赐涂金银带。诸司使至崇班，出为边城钤辖者、都监者，亦赐金束带，十五两、十二两凡二等。唯驸马都尉初选，尚赐白玉带。自亲王皇族皆许通服工夫金带，雕玉、白玉、通犀、牯犀等带。 

　　○赐鞍辔 

　　鞍辔，除乘舆服，黄金、白玉、雕玉、玳瑁、真珠等鞍，垂六鞘辔，有三颔，诸王或赐金鞍者得乘之。宰相、使相赐绣宝百花鞯，八十两闹装银裹衔镫。参政、副枢、宣徽、节度使、驸马，绣盘凤杂花鞯，七十两陷银衔镫。学士、中丞、三司使、观察使，麻皮锦鞯，五十两撒皇素衔镫。复有三十两决束鞍，以赐东宫官属。 

　　○重戴 

　　重戴者，大裁帽也，本野夫岩叟之服，以皂为之。后魏孝文帝自云中徙代，以赐百寮。五代以来，唯御史服之。淳化初，宰相、学士、御史台、北省官、尚书省五品以上，皆令服之。 

　　○宪衔 

　　唐德宗幸奉天还京，应诸州郡衙吏并假宪衔，后至有郡王者，讫今用之。 

　　○勑书楼 

　　太祖朝令天下置勑书楼。 【并见杨文公谈苑。】 

　　○赐饮宰相第 

　　真宗朝，岁时始赐饮于宰相第，大两省待制以上赴。林尚书以谏议大夫为三司副使，亦预。既而并诸副使，遂以为常。王太尉主会，惟用太官之膳，少加堂餐。自丁晋公助以家馔，今皆踵之。 

　　○赐金带 

　　国朝，翰林学士得服金带，朱衣吏一人前导。两府则朱衣吏两人，金笏头带佩金鱼，谓之重金。居两制久者，则曰：『眼前何日赤？腰下甚时黄？』处内廷久者，又曰：『眼赤何时两？腰金甚日重？』 

　　○真宗幸吕文穆宅 

　　文穆有大第在洛中，真宗祠汾时，尝驾幸止其厅，后人不敢复坐。闲以栏楯，设御榻焉。即今张文孝公宅是也。 【并见倦游杂录。】 

　　宋朝事实类苑卷第二十五 

　　●宋朝事实类苑卷第二十六 

　　官职仪制（二） 

　　◆官职仪制（二） 

　　赐球露金带 
　　职田 
　　赐常参官冬衣 
　　宰枢聚厅见客 
　　学士预曲宴承旨预肆赦 
　　前两府白事宰相掇案 
　　两制下狱 
　　前任班趁办 
　　节度使罢降麻不降麻 
　　枢密使除罢降麻不降麻 
　　三衙官不敢谒舍人逢之则立马 
　　有偶出一时而为故事者 
　　三班吃香羣牧吃粪 
　　官称讹谬 
　　枢密使侍宴赐衣循唐旧 
　　礼遇讲读官 
　　堂札子 
　　宣头 
　　宣敕 
　　百官见宰相 
　　笼门谢 
　　都堂及寺观百官会集坐次 
　　请修时政记 
　　宰相许纔午归第 
　　丁晋公自节度使以制除参政 
　　纳节不降麻 
　　请立家庙者子孙袭三品阶勋及爵 
　　文武官朝参 
　　参假横行之礼 
　　执宰押知印 
　　赐笏头带 

　　○赐球露金带 

　　球露金带，俗谓之笏头带，非二府文臣不得赐。武臣而得赐者，惟张耆为枢密使、李用和以元舅、王贻永为驸马都尉、李昭亮亦以戚里。四人者皆兼侍中，出于特恩。 【东轩记事。此条今见东斋记事补遗。『轩』当作『斋』。】 

　　○职田 

　　天圣七年，晏元献公奏朝廷置职田，盖欲稍资俸给。其官吏不务至公，以差遣徇私侥幸者极众，屡致讼言，上烦听览，欲乞陈罢。时可其奏，但令佃户逐年收课利，类聚天下都数纽价，均散见任官员。至九年二月，忽降勑：国家均敷职土，以厉清白，向因侥幸，遂行停罢。风闻搢绅之间，持廉守道者甚众，苦节难守，宜布明恩，悉仍旧贯。审官三班流内铨，今后将有无职田处，均济公平定夺，差遣不得私徇。 【见湘山野录。】 

　　○赐常参官冬衣 

　　建隆二年十月赐近臣冬服，有司言，累代故事，止赐将相学士诸军大校。太祖曰：『不赐百官，甚无谓也。宜亦赐之。』自是文武常参官，悉赐春衣，自此始。 【玉壶清话。】 

　　○宰枢聚厅见客 

　　王元之尝谓宰相于政事堂，枢密于都堂，同时见客，不许本厅私接。议者以为是疑大臣以私也，遂寝。或以元之所请为当，但难其率宰相于政事堂共见耳。其后二府乞以朝退时聚厅见客，以杜请谒，从之。卒如元之 【渑录重『之』字。】 言。 【渑水燕谈。】 

　　又 

　　天禧中，宰臣奉中书枢密院接见宾客，然两府慎密之地，亦欲咨访天下之良苦，早暮接待，复滞留机务。又分厅言事，各有异同，欲乞今后中书枢密院，每有在外得替到阙，及在京主执臣僚，如有公事，并逐日于巳时以前，聚厅见客。已分厅，即俟次日，急速者，不在此限。非公事，不得到中书枢密院。 【玉壶清话。】 

　　○学士预曲宴承旨预肆赦 

　　故事，便殿宴劳将帅，翰林学士预坐。开宝中，阁门使梁逈轻鄙儒士，启太祖以曲宴将相，安用此书生辈？遂罢之。淳化中，苏易简知政事，始引故事为请。诏自今后，当直学士与文明枢密直学士并预长春殿曲宴。又引元稹承旨厅记：『御楼肆赦，唯承旨得升丹凤楼之西南隅。』 【杨文公谈苑。】 

　　○前两府白事宰相掇案 

　　熙宁中，曾孝宽以端明殿学士签书枢密院公事，未几，以父鲁公忧解去。服除，判司农寺。旧例，百官以事至中书，即宰相据案，百官北向而坐。前两府白事，即宰相去案，叙宾主东西行坐，时谓之掇案。及孝宽之至司农也，吴正宪公当国，不以前两府之礼待之，每至中书，不为掇案。自后每有建白，止令同判寺太常博士周直孺诣中书，孝宽不至矣，正宪颇疑之。未几，除直孺为两浙提刑，以张璪判寺，璪为翰林学士，班在端明之上，乃本寺官长也。异时白事，皆璪诣中书，而孝宽亦竟不至，于是正宪知其果以掇案为嫌，而世亦讥其隘矣。 

　　○两制下狱 

　　仁宗朝，两制近臣得罪，虽有赃污，亦止降为散官，无下狱者，旋亦收叙。熙宁初，龙图阁学士祖无择始以台官下秀州狱，是时，郑公知杭州，上章救解，言甚切直。尔后，许将、沈季长、刘奉世、舒亶相继下台狱，而天下习熟见闻，莫有 【东轩有『为』字。】 救解之者。 【已上见东轩笔录。】 

　　○前任班趁办 

　　唐朝，官有定员，阙则补之。后唐长兴二年，诏诸州得替节度、防御、团练、刺史，并令随常朝官逐日立班。二年，放免常朝，令五日赴起居。国初，尚多前资官，今合门仪制，尚有见任前任防御团练使。 【倦游杂录。】 

　　○节度使罢降麻不降麻 

　　真宗时，丁晋公谓自平江 【归田有『军』字。】 节度使除兵部尚书参知政事，节度使当降麻，而朝议惜之，遂止以制除。近者，陈相执中罢使相除仆射，乃降麻。庞籍罢节度使除观文殿学士，又不降麻，盖无定制也。 【今本归田录此条连在下条之后。】 

　　○枢密使除罢降麻不降麻 

　　嘉佑二年，枢密使田公况罢为尚书右丞、观文殿学士、兼翰林 【明抄本有『院』字。】 侍读学士。罢枢密使当降麻，而止以制除，盖往时高若讷罢枢密使，所除官职正与田公同，亦不降麻，遂以为故事。 

　　又 

　　汉干兴中，除枢密使，始降麻，如将相之制。本朝循之，石元懿罢为仆射，亦降麻，高文庄、田宣简、吕宝臣罢，止舍人院出诰。 

　　○三衙官不敢谒舍人逢之则立马 

　　宝元、康定之间，余自贬所还，过京， 【归田有『师』字。】 见王景贶初作舍人，自契丹使归舍， 【『舍』归田作『余时』二字。】 在坐见都知押班殿前马步军联骑立门外，呈牓子，称不敢求见舍人，遣人谢之而去。至庆历三年，余作舍人，此礼已废，然三衙管军臣僚于道路相逢，望见舍人 【学津本归田无以上二十字。】 呵引者，即敛马驻立，前呵者传声太尉立马，急遣人谢之。比舍人马过，然后敢行。后予官于外，十年而还，遂入翰林为学士，见三衙呵引甚雄，不复如当时与学士相逢，分道而过，更无敛避之礼，盖两制渐轻，而三衙渐重。 

　　○有偶出一时而为故事者 

　　朝廷之制，有因偶出一时，而遂为故事者。契丹人使见辞，赐宴，杂学士员虽多，皆赴坐，惟翰林学士祇召当直一员，余皆不赴。诸王宫教授入谢祖宗时，偶因便殿不御袍带见之，至今教授入谢，必俟上入内解袍带，复出见之，有司皆以为定制也。 

　　○三班吃香羣牧吃粪 

　　三班院所领使臣八千 【归田作『十』。】 余人，莅事于外，其罢而在院者常数百人。每岁干元节，醵钱饭僧，进香合以祝圣寿，谓之香钱。判院官常利其余以为餐钱，羣牧司领内 【原作『白』，据明抄本及归田改。】 外坊监使判官，比佗司俸入最优，又岁收粪墼钱颇多，以充公用。故京师为之语曰：『三班吃香，羣牧吃粪』是也。 

　　○官称讹谬 

