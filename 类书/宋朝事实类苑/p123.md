<!-- { "loadSidebar": true } -->
　　平生颇尝见怪异，在家居时，因中夏乘凉，夜将半，舍南三十许步忽有人聚语，且悲且啸，灯火闪闪，其光焰绝碧色，火边有四五人环坐，或敧或舞。公孰视之，知必鬼物，因引弓援矢射之，一发中右坐一人，其余且走而哭曰：『射杀于媪也。』既而察之，见箭正穿一破钵盂。又尝在赵州寓，护兵魏咸美，公署内有西堂，平常时，人皆不敢居焉。其堂内尤有怪，咸美素知公有胆气，因请公曰：『敢宿西堂乎？』公曰：『何为不敢？』即泊于西堂，独枕一剑，其夜二鼓初，闻门户忽自开，公在床偃卧，见美妇女二十余人，笑语直入于堂内。公问：『尔等何人，輙敢来此，有姓氏乎？』皆不答。公又曰：『何不近来？』妇女一齐逼于床，公戏之曰：『尔等有变耶？胡不徙吾床于堂下。』一人曰：『公掷去剑，吾曹徙床，岂难也哉？』公即取剑掷于地，于是羣女遂负床置于门堂外，公犹在床，独抚股仰视，妇人皆罗列于床。公乃曰：『得矣，复吾床故处。』妇人却负床于堂内，有一人把火炬烧床帐，俄而火四起，公亦不动，但讶火微热而不甚炎烈，须臾火尽，妇人笑曰：『此何人哉？』言讫不见。及晓，具此白主人，主人大骇，是堂尔后因不复有怪也。是时，冀赵间大旱，公与乡人徐载、王礼，徒步闬闳，忽逢一丈夫，貌古朴野，服饰弊裂，揖公曰：『啜茶一瓯，可乎？』傲然而坐，徐颇不悦，以为何如人耳。啜讫，弊衣者曰：『今夜三更当雨。』徐不然之，彼丈夫有愠色，回顾徐间，面上出火焰，高二尺许，光溢四坐，客惶骇不已，火灭，彼丈夫亦失所坐处。于是白于魏侯，是夜，风清月皎，云忽瞑合，大雨如注，一夕告足。咸美自此画神，公以为信有，而且不诬也。公即归大名，在路为大旋风所绕，莫能前进，公怒曰：『安有是哉！』遂引弓射之，正中一物，风乃止，视之，一白驴首，旋逼而灭之，行者尽惧异之。公至家，邻舍有巨石磨，以久不为用，公以手之末指拟而祝曰：『傥富贵有命，随指而旋。』有若神助，势如转丸者数四，傍观舆人，跃力推举，轮植不可动，咸伏其异焉。又尝寝，觉手中有金一锭，巨细形体，首尾如蚕，不知自何而至，其季弟收之，于今存焉。后于县郭内买宅居，日夜以读书为业，县城内有威雄将军庙，居人敬惮，远近必祷祀以求灵报。庙有主庙李绍斌者，常与民导神之酒馔而达其意。忽一夕，公梦一健步入门，呼曰：『将军至矣！』公惶骇，具襕靴，竦立于庭中，斯须闻数呵殿趋导至。有顷，见一少年衣锦袍，戴金花帽，跨红骢马，至则索胡床，据厅事坐，左右仆从，衣服鲜明，将鹰犬，操竿挟弹，蹴踘角抵，罗列于庭户。将军揖公坐，公辞让至于再，至于三，方坐于席次。将军曰：『吾来，事有欲便君尔。』公避席曰：『诺。』将军使小竖持上排十二钱，命公曰：『唯所意取之。』公依旨于第二第四行间各探一钱，将军笑曰：『来年未及第，须后年也。前去甚嘉。』将军指第一行间下一钱云：『如此得钱，虽来年及第，然终身叙不进，请善保吾二钱，有疑可决。』言讫而不见。公梦觉，夜方半，遂伸纸挥管以记其事，竟不复寐。五鼓，俄有叩门者，问之，乃主庙李绍斌也。公曰：『来何早？』绍斌曰：『夜来知将军奉谒，令绍斌送卦钱来。』公视之，乃梦中所探得二钱，圆模巨细，略无异焉。公甚骇异，因躬备酒馔而往奠谢之，所得二钱，藏于箧笥，保惜尤谨，遇事有疑虑，则以钱占之，吉凶无不应兆。太平兴国四年赴举，果下第，因游相国寺之石殿，颇动归欤之思，复有投笔之谋，忽不决，见一梵僧，疎眉大目，谓曰：『子前程极远，何妄想耶？』公眙拱立，命于泗州院烹茗一啜。复曰：『他日当相见』，言讫，倏之柱中。公徐思曰：『吾闻西来有神异高僧，秘灵骨于泗滨者，斯之谓乎？』乃绘其像而礼奉之。至太平兴国五年闰三月，及第，又至道元年八月，移知潭州，赐白金五百两，仍降玺书?谕。沿汴舟行，既达洞庭湖，方其中流，俄而风涛暴作，雷雨云雾昏迷如夜，舟人戒曰：『慎无鼓乐及薪松煎油，不如是，当有蛟龙出于患害也。』整衣冠祷之，曰：『廷式束发仕宦已来，常尽廉恪，所治州郡，夙夜在公，今奉朝命，俾典湘潭，命也已矣，则速沈于波中，如其不然，则无为恐怖耳。』言讫，使庖夫爨松薪，熬油，作乐，俄顷风止浪息，而前去至潭州，泊于驿门外岸隈。旧有大舟，命曰水驿，皆往来星使，多居于此舟也。公将家就休，方亭午，假寐，如闻人呼曰：『起』，公未熟寝，如此已数四，因起视舟，水已侵入，将其半也。公惊遽移家，其舟旋为中断而没矣。交政后，与僚属游会春园击丸，会坐床上，有圆窍甚小，公移床二十步，谓僚佐曰：『吾以丸射之，如中，则吾前途未易量也。』即射之，正中窍中，飞越，快然不碍，复收丸校窍，窍小不容焉。次日，有勑书褒劳公之能绩，拜右谏议大夫，知审刑院。?中有乌马，常乘骑，一日晚归第，至曹门外桥南望，有妇人立水面上，向而呼曰：『相公！放我儿来。』所乘马惊逸，几不可制，即不见矣。次日，水中濯马足回，马病，医药至备，而无差矣。公对马曰：『吾莱尔力亦多也，今尔病，吾医疗亦极矣，如必不可，尔出吾门外，慎勿于吾面前毙。』盖所不忍。马即跪前阶，目有泪下，如辞状，起而歔欷，出门外，即气绝矣。左右互相叹讶。 【魏大谏见异录。】 

　　○张邓公 

　　张士逊邓公，生均州郧乡深山间，始冠，已有纯德，称于乡里。京西旧有神祀， 【『神祀』，玉壶作『淫祀』，下有『曰大戒』三字。】 其设颇雄，立二十四司三十六门，公幼往观之，其巫传神语曰：『张秀才，请于中书门下坐。』后果以师儒之重相仁庙，出处皆可称， 【『可称』，玉壶作『太平』。】 寿八十六。 

　　○赵韩王 

　　赵韩王普，年七十一，病久，无生意，解所宝双鱼犀带，遣亲吏甄潜者，诣上清太平宫醮星，露恳以谢往咎。上清道录姜道玄为公叩幽都，乞神语，神曰：『赵某，开国忠臣也，奈何寃累不可逃？』道玄又叩乞寃者，神以淡墨一巨牌示之，浓烟罩其上，但牌底火字尔。潜归，公力疾冠带出寝，涕泣受神语，闻牌底火字，公曰：『我知之矣，此必秦王庭美也。然当时事，曲不在吾，渠自与卢多逊遣堂吏赵白交通，其事暴露，自速其害，咎岂在予？但愿早逝，血面辨于幽狱，曲直自正。』是夕普卒，上感悼涕泗，自撰神道碑，八分御书赐之。 【并玉壶清话。】 

　　○梅公仪 

　　梅公仪知滑州，夜中河决，即部官吏兵卒走河上，迭扫，扫不足，拆官私屋楗塞。俄有一白须翁载一船秸秆，中流而下，助填迭，遂定。平晓，不知白须翁所在，以为神也。州民请为公仪立颂功德碑，朝廷止降诏以褒奖。 【东斋记事。】 

　　○聱隅子 

　　黄晞，闽人，皇佑初，游京师，不践场屋，居以古学游于搢绅之门，凡著书，自号聱隅子。走京尘几十年，公卿大 【玉壶作『词』。】 臣，无不前席。晞履裂帽破，驰走无倦。后词臣重晞之道者，列章为荐，极力提挽，朝恩甚优，授京官 【玉壶有『知』字。】 巨邑，有旨留国子监，将有司业之命。始拜勅，遍谢知己，才三日，晞馆于景德如意轮院，一日晚归，解鞍少憩，谓院僧曰：『仆远人也，懃苦贫寒，客路漂泊，寒暑未尝温饱，今日方幸 【『幸』，玉壶作『平生』二字。】 事毕，且放怀酣寝一夕，请戒僧童，慎无见喧。』僧诺之，扃扉遂寝，翌日大晓，寂无所闻，寺僧击牖大呼，已卒于榻矣。 【玉壶清话。】 

　　○崔公谊 

　　崔公谊者，邓州学生也，累举不第，后竟用舅氏贾魏公荫，补莫州任丘簿。熙宁初，河北地震，震未已，而公谊秩满，挈家以南。行数程，一夕宿孤村马铺中，风雷阴黑，夜半，急叩门呼曰：『崔主簿在否？送还。』仆曰：『在。』又呼曰：『莫州有书。』崔闻之，方披衣遽起，未开门，先问何人书，曰：『无书，只教传语崔主簿，君合系地动压杀人数，輙敢擅逃过河，已收魂岱狱，到家速来。』迨开门，寂无所覩。其妻乃陈少卿宗儒之女，陈卿时知寿州，崔度其必死，遂兼程送妻 【湘录有『孥』字。】 至寿阳，次日遂卒。 【湘山野录。】 

　　○张文孝 

　　洛中地内多宿藏，凡置第宅，未经掘者，例出掘钱。张文孝左丞始以数千缗置洛大第，价已定，又求掘钱甚多，文孝必欲得之，累增至千余缗方售，人皆以妄费。及营建庐舍，土中得一石匣，不甚大，而刻镂精妙，皆为花鸟异形，顶有篆字二十余，书法古怪，无人能读。发匣，得黄金数百两，鬻之，金价正如买第之直，斸掘钱亦在其数，不差一钱。观其款识文画，皆非近古所有，数已前定，则虽欲无妄费，安可得也。 【笔谈。】 

　　○韩魏公 

　　韩魏公自成德移师中山，前驱至沙河，而驰报曰：『河势将涨，虑水暴至，愿回辕。』少顷，公曰：『第具舟。』既而徐济，人望其上流，若有神龙偃止之状，行李方绝，波涛果如山而下，后骑犹有未得渡者。观者莫不惊叹，以谓盛德所至，神明常辅相之也。 【魏王别录。】 

　　○寇莱公 

　　寇莱公贬死雷州，丧还，过荆南公安县，民怀公德，以竹插地挂物，为祭焚之。后生笋成林，民以为神，因为公立祠，目其竹曰相公竹。王乐道为记，刊石，李承之有诗曰：『已枯断竹钧私被，既殁贤公帝念深。仆木偃禾如不起，至今谁识大忠心？』莱公初登第归州巴东县，手植双柏于庭，至今民爱之，以比甘棠，谓之莱公柏焉。 【笔谈。】 

　　二 

　　寇莱公尝知邓州，邓人至今庙祀之。熙宁中，侍读学士陈和叔知州，下令闭庙，不得修祀。一日，陈方食，夹子忽就楪失之，已而乃见在莱公祠外土偶手中，陈大怖骇，立牓示百姓，依旧祭享。 【东斋记事。】 

　　宋朝事实类苑卷第六十九 

　　●宋朝事实类苑卷第七十 

　　诈妄谬误（一） 

　　◆诈妄谬误（一） 

　　林瑀 
　　甄履 
　　宋子京 
　　李定 
　　刘元瑜 
　　吴奎 
　　常秩 
　　邓润甫 
　　邓绾 
　　杨绘 
　　许将 
　　侯仁宝 
　　张杲卿 
　　杨孜 
　　史沆 
　　王平 
　　苏晓 
　　胡旦 
　　石守道（一） 

　　○林瑀 

