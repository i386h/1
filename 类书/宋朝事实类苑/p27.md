<!-- { "loadSidebar": true } -->
　　真宗尝曲宴羣臣于太清楼，君臣欢悦，谈笑无间，忽问鄽沽尤佳者何处？中贵人奏有南仁和者，亟令进之，遍赐宴席。上亦颇爱，问其直，中 【玉壶有『贵』字。】 人以实价对之，上遽问近臣曰：『唐酒价几何？』无能对者，惟丁晋公奏曰：『唐酒每升三十。』上曰：『安知？』丁曰：『臣尝记杜甫诗曰：「速须相聚饮一斗， 【玉壶作『蚤来就饮一斗酒』。】 恰有三百青铜钱」，是知一升三十。 【玉壶有『钱』字。】 』上大喜曰：『甫之诗，自为一时之史。』 【并玉壶清话。】 

　　○寇莱公 

　　澶渊之役，王超、傅潜兵力弗加， 【东轩作『支』。】 遂致中外之议不一，至有以北戎狃开运之胜，闻于上者。唯寇莱公准首乞亲征，李沆、宋湜赞之，然而羣下终以未必胜为言。时陈尧叟请幸蜀，王钦若乞幸江南，真宗一夕召莱公语曰：『有人劝朕幸江南与西川者，卿以为如何？』莱公答曰：『不知何人发此二谋？』真宗曰：『卿姑断其可否，勿问其人也。』莱公曰：『臣欲得献策之人，斩以衅鼓，然后北伐耳。』真宗默然而悟，遂决澶渊之行。 

　　○吕许公 

　　宝元中，御史府久阙中丞。一日，李淑对仁宗偶问以宪长久虚之故，李奏曰：『此乃吕夷简欲用苏绅，臣闻夷简已许绅矣。』仁宗疑之。异时，因问许公曰：『何故久不除中丞？』许公奏曰：『中丞者，风宪之长，自宰相而下，皆得弹击，其选用当出圣意，臣等岂敢铨量之？』仁宗颔之，自是知其直矣。 【见东轩笔录。】 

　　○司马温公 

　　熙宁二年十一月庚辰，司马光读资治通鉴汉纪，至曹参代萧何为相国，一遵何故规。因言参以无事镇抚海内，得守成之道，故孝惠、高后时，天下晏然，衣食滋殖。上曰：『使汉常守萧何之法，久而不变，可乎？』光曰：『何独汉也！夫道者，万世无弊，夏、商、周之子孙，苟能常守禹、汤、文、武之法，虽至今存可也。武王克商曰：「乃反商政，政由旧」，虽周，亦用商政也。书曰：「毋作聪明，乱旧章」，然则祖宗旧法，何可变也？汉武帝用张汤之言，取高帝法纷更之，盗贼半天下。宣帝用高帝旧法，但择良二千石使治民，而天下大治。元帝初立，颇改宣帝之政，丞相衡上疏言：「臣窃恨国家释乐成之业，虚为此纷纷也。」陛下视宣帝、元帝之为政，谁则为优？荀卿曰：「有治人，无治法」，故为治在得人，不在变法也。』上曰：『人与法，亦相表里耳。』光曰：『苟得其人，则无患法之不善。不得其人，虽有善法，失先后之施矣。故当急于求人，而缓于立法也。』 

　　二 

　　壬午，吕惠卿讲咸有一德，因言：『法不可不变，先王之法，有一岁一变者，正月始和，置于象魏是也。有五岁一变者，五载一巡守，考制度于诸侯是也。有一世一变者，刑罚世轻世重是也。有百世不变者，父慈子孝，兄友弟恭是也。前日，司马光言汉守萧何之法则治，变之则乱，臣窃以为不然。惠帝除三族罪、妖言令、挟书律，文帝除收孥令，安得谓之不变哉？武帝以穷兵黩武，奢淫厚敛，而盗贼起。宣帝以总核名实，而天下治。元帝以任用恭显，杀萧望之，而汉道衰。皆非由变法与不变法也。夫以弊则必变，安得坐视其弊而不变邪？书所谓「无作聪明，乱旧章」者，谓实非聪明，而强作之，非谓旧章不可变也。光之措意，盖不徒然，必以国家近日多更张旧政，因此规讽。又以臣制置三司条例，及看详中书条例，故发此论也。臣愿陛下深察光言，苟光言为是，则当从之；若光言为非，陛下亦当播告之，修不匿厥旨，召光诘问，使议论归一。』上召光前，谓曰：『卿闻吕惠卿之言乎？惠卿之言如何？』光对曰：『惠卿之言，有是有非。惠卿言汉惠、文、武、宣、元，治乱之体，是也。其言先王之法，有一岁一变，五岁一变，一世一变，则非也。正月始和，置于象魏者，乃旧章也，非一岁一变也。亦犹州长、党正、族师于四孟月朔属民而读邦法也，岂得为时变邪？天子恐诸侯变礼易乐，故五载一巡守，有变乱旧章者，则削黜之，非五岁一变法也。刑罚世轻世重， 【明抄本有『者』字。】 盖新国、乱国、平国，随时而用，非一世一变也。且治天下，譬如居室，弊则修之，非大坏，不更造也。大坏而更造，必得良匠，又得美材，今二者皆无有，臣恐风雨之不庇也。讲筵之官，皆在此，乞陛下问之。三司使掌天下财，不才而黜可也，不可使两府侵其事，今为制置三司条例司，何也？宰相以道佐人主，安用例？苟用例而已，则胥史足矣。今为看详中书条例司，何也？』惠卿曰：『司马光备位侍从，见朝廷事有未便，即当论列。有官守者，不得其守则去，有言责者，不得其言则去，岂可但已？』光曰：『前者，诏书责侍从之臣言事，臣尝上疏，指陈得失，如制置条例司之类，尽在其中，未审得进达圣听否？』上曰：『见之。』光曰：『然则臣不为不言也，至于言不用而不去，此则臣之罪也。惠卿责臣，实当其罪，臣不敢逃。』上曰：『相与共讲是非耳，何至乃尔。』王珪进曰：『司马光所言，盖以朝廷所更之事，或为利甚少，为害甚多者，亦不必更耳。』因目光令退，王珪进读史记，光进读资治通鉴毕，降阶，将退，上命迁坐敦于门内御榻之前，皆命就坐。王珪礼辞，不许，乃皆再拜而坐。左右皆避去，上曰：『朝廷每更一事，举朝士大夫皆以为不可，又不能指名其不便者，果何事也？』珪对曰：『臣疏贱，在阙门之外，朝廷之事不能尽知，借使闻之道路，又不能知其虚实也。』上曰：『据所闻言之。』光曰：『朝廷散青苗钱，兹事非便。今闾里富民乘贫者乏无之际，出息钱以贷之，俟其收获，责以谷麦。贫者寒耕熟耘，仅得斗斛之收，未离场圃，已尽为富室夺去。彼皆编户齐民，非有上下之势，刑罚之威，徒以富有之故，尚能蚕食细民，使之困瘁，况县官督责之严乎？臣恐细民将不聊生矣。』吕惠卿曰：『司马光不知此事，彼富室为之，则害民，今县官为之，乃所以利民也。昨者，青苗钱令民愿取者则与之，不愿者不强也。』光曰：『愚民知取债之利，不知还债之害，非独县官不强，富民亦不强也。臣闻作法于贪，弊将若何？昔太宗平河东，立和籴法，时米斗十余，草束八钱，民乐与官为市。其后物贵，而和籴不解，遂为河东世世患。臣恐异日之青苗，亦如河东之和籴也。』上曰：『陕西行之久矣，民不以为病也。』光曰：『臣陕西人也，见其病，不见其利。朝廷初不许也，而有司尚能以病民，况今立法许之乎？』上曰：『坐仓籴米，何如？』王珪等皆起对曰：『坐仓甚不便，朝廷近罢之，甚善。』上曰：『未尝罢也。』光曰：『今京师有七年之储，而钱常乏。若坐仓钱益乏，米益陈，奈何？』惠卿曰：『坐仓得米百万石，则岁减东南百万之漕，以其钱供京师，何患无钱？』光曰：『东南钱荒而米狼戾，今不籴米而漕钱，弃其有余，取其所无，农末皆病矣。』侍讲吴申起曰：『光言至论也。』光曰：『此皆细事，不足烦圣虑，陛下但当择人而任之，有功则赏，有罪则罚，此则陛下职也。』上曰：『然，「文王罔攸，兼于庶言，庶狱庶慎，惟有司之牧夫。」正谓此也。』上复与众人讲论治道，至晡后，王珪等请起，上命赐汤。复谓光曰：『卿勿以向者吕惠卿之言，遂不慰意。』光对曰：『不敢。』遂退。七年十二月戊辰，端明殿学士司马光上资治通鉴五代纪三十卷，资治通鉴自治平三年置局，每修一代史毕，上之。至是书成，总二百九十四卷，目录考异各三十卷。上谕辅臣曰：『前代未尝有此书，过荀悦汉纪远矣。』辅臣请观之，遂命付三省，仍令速进入。以光为资政殿学士，降诏奖谕。 【明抄本注『出涑水纪闻』五字。查今本涑水纪闻并无以上二条。】 

　　宋朝事实类苑卷第十五 

　　●宋朝事实类苑卷第十六 

　　顾问奏对（二） 
　　忠言谠论（一） 

　　◆顾问奏对（二） 

　　盛文肃 
　　杨蟫 
　　赵元考 
　　毕士安 

　　○盛文肃 

　　景佑中，王沂公曾、吕许公夷简为相，宋绶、盛度、蔡齐为参知政事。沂公素喜蔡文忠，吕公喜宋公垂，惟盛文肃不得志于二公。晚年王、吕相失，交章乞退。一日，盛文肃致斋于中书，仁宗召问曰：『王曾、吕夷简乞出甚坚，其意安在？』文肃对曰：『二人腹心之事，臣亦不能知。但陛下各询以谁可为代者，即其情可察矣。』仁宗果以此问沂公，公以文忠荐。一日又问许公，公以公垂荐。仁宗察其朋党，于是四人者俱罢政事，而文肃独留焉。 【庐陵归田录。】 

　　○杨　蟫 【原作『覃』，据明抄本改】 

　　时辟杨蟫为益倅，奏名上，太宗不识蟫字 【音寻】 ，亟召问立名之因，奏曰：『先臣命之，不知其由，兄蚡弟蜕，尽从虫。臣家汉太尉震之后，今已孤，不敢輙更。』上曰：『蟫有何义？』奏曰：『臣闻出羽陵蠹书，曰「白鱼虫」也。』上叹曰：『古人名子，不以日月山川隐疾，尚恐称呼有妨，今以细碎微类例名其子，未知其谓也。』以御笔特去虫，止赐名覃。覃弟蜕之女，妻夏英公，阃范严酷，闻于掖廷。因率命妇朝后宫，庄献后苛责之，方少戢。 
　　【玉壶清话。】 

　　○赵元考 

　　元丰中，高丽使朴寅亮至，明年，象山尉张中以诗送之，寅亮答诗，序有『花面艳吹，媿邻妇青唇之动。 【原作『効』，据明抄本改。渑录作『敛』。下同。】 桑间陋曲，续郢人白雪之音』之语。有司劾中小官不当外交夷使。 【渑录作『狄』。】 奏上，神宗顾问左右，『青唇』何事，皆不能对。乃以问赵元考，元考奏：『不经之语，不敢以闻。』神宗再三谕之，元考诵太平广记云：『有 【渑录有『覩』字。】 邻夫见妇吹火，赠诗曰：「吹火朱唇动，添薪玉腕斜，遥看烟里面，大 【渑录作『恰』。】 似雾中花。」其妻告其夫曰：「君岂不能学也？」夫曰：「君当吹火。」妻 【渑录作『吾』。】 亦效之，夫乃为诗曰：「吹火青唇动，添薪黑腕斜，遥看烟里面，恰似鸠盘茶。 【明抄本作『荼』。】 」』元考之杂博 【渑录作『强记』。】 如此，虽怪僻小说，无不该览。 【渑水燕谈。】 

　　○毕士安 

　　咸平二年十月，诏选官校勘三国志、晋书、唐书。或有言两晋事多鄙恶，不可流行者。真宗以语宰相毕士安，曰：『恶以诫世，善以劝后，善恶之事，春秋备载。』帝然之，故命刊刻。 【蓬山志。】 

