<!-- { "loadSidebar": true } -->
　　李南公知长沙县，有鬬者，甲强乙弱，各有青赤。南公召使前，自以指揑之，曰：『乙真甲伪也。』诘之，果服。盖南方有榉柳，以叶涂肤，则青赤如殴伤者，剥其皮，横置肤上，以火熨之，则如掊伤者，水洗不落。南公曰：『殴伤者，血聚内硬。伪者不然，故知之。』有一村多豪户，税不可督，所差户长輙逃去。南公曰：『然则此村无用户长，知县自督之。』书其村名，帖于柱，豪右皆惧，是岁初限未满，此村税最先集。又诸村多诡名，村存户亡，每岁户长代纳，亦不可差。南公悉召其村豪右，谓之曰：『此田不过汝曹所典买耳，与汝期一月，为我推究，不则汝曹均分趣之。』及期，尽得冒佃之人，使各承其税。河北提点刑狱，有班行犯罪下狱，按之不服，闭口不食百余日，狱吏不敢考讯，甚患之。南公曰：『吾立能使之食。』引出，问曰：『吾欲以一物塞君鼻，君能终不食乎？』其人惧，即食，且服罪。人问其故，南公曰：『彼必善服气者，以物塞鼻，则气结，故惧。』 【并杨文公谈苑。】 

　　○王罕 

　　王罕知潭州，州素号多事，知州多以威严取办，罕独以仁恕为之，州事亦治。有老妪病狂，数邀知州诉事，言无伦理，知州却之，则悖詈。先后知州以其狂，但命徼者屏逐之。罕至，妪复出，左右欲逐之。妪诉 【『妪诉』二字涑水作『罕命引归厅事召使前徐向妪虽言杂乱无次亦有可晓者乃』二十四字。】 本为人嫡妻，无子，其妾有子，夫死，为妾所逐，家赀妾尽据之。妪屡诉于官，不得直，因愤恚发狂。罕为直其事，尽以家赀还之，吏民服其能察冤。 【涑水纪闻。以上四字，据明抄本增。】 

　　○顾方 

　　丹阳顾方，笃行君子也。皇佑末，登进士第，再调明州象山令。视事之日，召邑中父老，询究民间利害，及境内士民之善恶。善者召而劝之，使勿怠。恶者谕而戒之，使自修。又为建学舍，率其子弟之秀者教之，暇日，亲为讲解，诱掖使进于善。逾年，民大化服，俄而方病，邑民相率出钱，诣塔庙祈祷者千人， 【『千人』渑录作『数千百人』。】 为脔股者十三人，方竟不起。百里之内，号泣思慕，如失父母，相与立祠，以岁时祀方。余观近世为县者，类以簿书期会为急务，鲜有能及教化者，而方独以仁义礼教治其民，使民之爱慕如此。丹阳钱君倚、毘陵胡完夫皆为方记其事，刻石祠中，而士大夫以诗颂方之遗美者，不可胜纪。余贱，不得列其事于史官，传为循吏，每以为恨。 【此条今见渑水燕谈录卷三。】 

　　○江翱 

　　江翱，建安人，文蔚之兄子也。为汝州鲁山令，邑多旷土，连岁枯旱，艰食。翱自建安取旱稻一种，此稻耐旱，繁实可久蓄，宜高原，至今邑人多种之，岁岁足食。 【杨文公谈苑。】 

　　○范讽 

　　御史有阍吏，隶台中四十余年，事二十余中丞矣，颇能道其事，尤善评其优劣。每声喏之时，以所执之梃视中丞之贤否，中丞贤则横其梃，中丞不贤则直其梃。此语諠于缙绅，凡为中丞者，唯恐其梃之直也。范讽为中丞，闻望甚峻，阍吏每声喏，必横其梃。一日，范视事次，阍吏报事，范视之，其梃直矣。范大惊，立召问曰：『尔梃忽直，岂我之失耶？』吏初讳之，苦问，乃言曰：『昨日见中丞召客，亲谕庖人以造食，中丞指挥者数四。庖人去，又呼之，复丁宁教诫者，又数四。大凡役人者，授以法而观其成，苟不如法，有常刑矣，何事喋喋之繁？若使中丞宰天下之事，不止一庖人之任，皆欲如此喋喋，不亦劳而可厌乎？某心鄙之，不知其梃之直也。』范大笑，惭谢，明日视之，梃复横矣。 

　　○刘彝 

　　刘彝所至多善政，其知虔州也，会江西饥歉，民多弃子于道上，彝揭榜通衢，召人收养，日给广惠仓米二升，每月一次抱至官中看视。又推行于县镇，细民利二升之给，皆为字 【东轩作『子』。】 养，故一境生子无夭阏者。一日，谒曾鲁公公亮，鲁公曰：『久知都官治状，屡欲进擢，然议论有所未合，姑少迟之，吾终不忘也。』彝曰：『士之淹速诎伸，亦皆有命，今姓名已蒙记录，而尚屈于不合之论，亦某之命也。』鲁公叹曰：『比来士大夫见执政，未始不有求，求而不得，即多归怨，而君乃引命自安。吾待罪政府行十年，未见如君之言者。』 【并东轩笔录。】 

　　○刘偁 

　　祥符中，有刘偁者，久困铨调，为陕州司法参军，廉慎至贫。及罢官，无以为归计，卖所乘马，办装跨驴以归。魏野以诗赠行曰：『谁似甘棠刘法掾？来时骑马去骑驴。』未几，真宗祀汾阴，过陕，征野赴行在，野避不奉诏。上遣中使就野家索其所著，得赠偁诗，上叹赏久之。语宰臣曰：『小官有廉贫如此者。』使召之，偁方为江南幕吏，至，以为京官，知青州博陵县。后每有差除，上曰：『得如刘偁者，可矣。』未数年，亟迁主客郎中、三司户部判官。真宗之奖拔廉吏如此，然由野一诗发之也。 

　　○韩魏公 

　　皇佑三年，本路八州之民，合数千人，檛登闻鼓，愿不以三年代韩魏公。上自以中山地重，辍公未可，乃迁观文殿学士，再任。其制略曰：『顾定武之雄塞，控燕垂之巨防。克宣壮猷，有严武服。戎落畏附，师屯肃和。思代尔庸，良难其付。且推进律之宠，宜懋增职之留。』中山之民，又尝相率走阙下，愿得生祀公以庙，天子嘉叹焉。故龙图李公询序阅古堂，尝纪其事。后公薨，士民追思不已，相与立祠以成其志。 【魏王别录。】 

　　宋朝事实类苑卷第二十三 

　　●宋朝事实类苑卷第二十四 

　　衣冠盛事 

　　◆衣冠盛事 

　　吕文靖 
　　窦尚书 
　　王相国 
　　陈谏议 
　　张文孝 
　　宋太师 
　　王文正 
　　国朝历三公三师者 
　　国朝宰枢为仆射者 
　　窦氏父子 
　　李相四美 
　　同甲会 
　　三学士两闲人 
　　未五十登庸 
　　未四十入两府 
　　少年掌词翰 
　　父子掌诰 
　　宰相三入 
　　学士三入 
　　学士四入 
　　学士五入 
　　侍中不珥貂 
　　为相而冠貂 
　　为相具庆 
　　宰相丁忧 
　　宰相侍立 
　　同时学士相继登二府 
　　世代尚主 
　　不坠门阀 
　　子弟五人同日登科 
　　父子状元及第 
　　洛阳耆英会 
　　登第践历相继 
　　入参父在 
　　科第爵位皆同 
　　美事三者并集 
　　礼闱之盛 
　　榜首三人皆登两府 
　　一榜之盛 
　　阀阅之盛 
　　赐钱赎第 
　　玉堂之盛 
　　弟拜相兄草麻 
　　赐宴观御书 
　　御书扇赐馆阁学士 

　　○吕文靖 

　　庆历二年十二月，诏拜吕文靖公司空平章军国重事。元佑三年四月，正献公又以司空平章军国事，父子继以三公平章军国，古所未有也。 【渑水燕谈。】 

　　○窦尚书 

　　晋公言：窦仪尚书，本燕人，为性严重，家法整肃。尚书每对客坐，即二侍郎、三起居、四参政、五补阙皆侍立焉。 【晋公谈录。】 

　　○王相国 

　　先公尝言，同年相国王溥，二十六岁状元及第。后六年拜相，时年三十二。又四年加守司空，时年三十六，一品。罢相，守太子太傅，时年四十二，归班，在具庆下。每先太傅见客，公以前宰相兢兢侍侧，略无惰容，客以不安席，引去者甚众。当时搢绅之士，无不以为美谈云。在相府时，恩门少保犹在，公以机务少暇，每遇沐浴，方得候谒，申门人之敬乎 【明抄本作『于』。】 少保。尝有诗寄相国云：『一战文场拔赵旗，便调金鼎佐无为。白麻骤降恩何极，黄发初闻喜可知。跋勑案前人到少，筑沙堤上马归迟，立班始得遥相见，亲洽争如未遇时。』 【春明退朝录。】 

　　○陈谏议 

　　谏议大夫陈省华，三子皆登进士第，而伯仲为天下第一。晚年与燕国夫人冯氏俱康宁，长子尧叟知枢密院事，次子尧佐直史馆，少子尧咨知制诰。每对客，三子列侍，客不自安，求去。省华曰：『学生辈立侍，常也。』士大夫以陈氏为荣。 

　　○张文孝 

　　张文孝公观，以真宗幸亳岁状元及第，仕至枢密副使，而其父尚无恙。父名居业，周易学究及第，滞选调三十余年，年六十余，始转京秩，以主客员外郎致仕。见其子入践枢府，受大府卿，寿九十余卒。未逾年，张公亦捐馆，故谥文孝，乃知张公贵达，皆其父庆福所致。 【并渑水燕谈。】 

　　○宋太师 

　　宋渥，后唐明宗之外孙，汉太祖之驸马。历累镇节度检校太师同中书门下平章事。有女十五人，开宝皇后最居长，韩枢密崇训、寇莱公、王武恭公，皆其婿也，多享国封。 【春明退朝录。】 

　　○王文正 

　　王文贞公旦释褐，知临江县时，狱有合死囚，公一夜不寐，思以计活之。方五鼓，空中人唱直更速起，相公将出厅，果斯须开堂门，升厅，急呼死囚出问。公之父中令晋公佑尝曰：『此儿异日必为三公。』因手植三槐于庭以待之，有作诗纪其事者甚多。晋国知制诰二十余年，最号淹迟。文贞知制诰，与父相去不十年，入西掖，墙壁间其父翰墨手泽犹在，坐卧不易处。长城钱公若水，风鉴最高，与公同直史馆，谓人曰：『王子明既贵且寿，吾进用虽在其先，皆所不及也。』果长城公裁四十卒。 【湘山野录。】 

　　○国朝历三公三师者 

　　国朝历三公三师者，太祖即位，天雄节度、符魏王彦卿，自守太尉为太师。定难节度、西平王李中令彝兴自 【明抄本作『与相』。】 守太傅为太尉。荆南节度、南平王高中令保融自守太保为太傅。 

　　○国朝宰枢为仆射者 

　　国朝宰相为仆射，魏公仁浦、赵令、薛文惠、沈恭惠、宋惠安、李文正、吕文穆、吕文惠、 【原作『慧』，据明抄本改。】 李文靖、张司空、王文正、向文简、王冀公、寇莱公、吕许公、王沂公、贾魏公、陈恭公、韩魏公、文潞公、富郑公、曾鲁公二十二人。枢相为仆射，陈文忠、曹襄悼、张荣僖、王康靖四人。枢密使为仆射，石元懿一人。 

　　○窦氏父子 

