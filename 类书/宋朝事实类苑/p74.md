<!-- { "loadSidebar": true } -->
　　建安黄晞，庆历中游京师，高文古学为世称重，著书数万言，自号聱隅子。晞贫有守，不干科举，而貌寝气寒，不自修饰。石守道在太学，率学官生员厚礼聘晞为学正，晞踰垣而避之。故欧阳文忠公诗曰：『羔雁聘黄晞，晞惊走邻家。』近臣连章荐其道义，诏授京秩，将以为国子司业，拜命数日，一夕暴卒于景德僧舍，士大夫惜之。 

　　○五老会 【原作『舍』，据明抄本并本文改】 

　　庆历末，杜祁公告老，退居南都，与太子宾客致仕王涣、光禄卿致仕毕世长、兵部郎中分司朱贯、 【渑录作『实』。】 尚书郎致仕冯平，为五老会，吟醉相欢，士大夫高之。祁公以故相耆德，尤为天下倾慕，故兵部诗云：『九老且无元老贵，莫将西洛一般看。』五人年皆八十余，康宁爽健，相得甚欢，故祁公诗云：『五人四百有余岁，深称分曹与挂冠。』而毕卿年最高，时已九十余，故其诗云：『非才最忝预高年』也。是时欧阳文忠公留守睢阳，闻而叹慕，借其诗观之，因次韵以谢，卒章云：『闻说优游多唱和，新篇何惜尽传看！』 【见渑水燕谈。】 

　　○江邻几 

　　江邻几善为诗，清淡古风。苏子美坐进奏院事谪官，后死吴中。江作诗云：『郡邸狱寃谁与辨？皋桥客死世同悲』，用事甚精当。尝有古诗云：『五十践衰境，加我在明年。』论者谓莫不用事，能令事如己出，天然浑厚，乃可言诗，江得之矣。江天质淳雅，喜饮酒鼓琴围碁，人以酒召之，未尝不往，饮未尝不醉，已醉眠，人强起饮之，亦不辞也。或不能归，即留宿人家，高度风韵，陶靖节之比。江尝通判庐州，有酒官善琴，以坐局不得出，江旦旦就之。郡中沙门羽士及里氓能碁者数人，呼与同往。郡人见之习熟，因画为图，前列驺导，有一人骑马青盖，其后沙门羽士褐衣数人，葛巾芒屩，累累相寻，意思萧散。惜时无名手，此画不足传后，何必减嵇、阮也。 【刘贡父诗话。】 

　　○司马温公 

　　司马温公优游洛中，不屑世务，齐 【渑录作『弃』。】 物我，一穷通，自称曰齐物子。元丰中秋，与乐全子访亲洛汭，并辔过韩城，抵登封，憩峻极下院。趍嵩阳，造崇福宫、紫极观，至紫虚谷，寻会善寺，过环辕道，遽达西洛。少留广度寺，历龙门，至伊川，访奉先寺。登华严阁，观千佛岩。蹑山径，瞻高公真堂。步潜溪，还宝应，观文富二公庵。之广化寺，拜汾阳祠，下涉伊水，登香山，到白公影堂。诣黄龛院，倚石楼，临八节滩，还伊口。凡所经游，发为咏歌，归序之以为洛游录，士大夫争传之。 

　　○刘孟节 

　　刘孟节先生概，青州寿光人，少师种放，笃古好学，酷嗜山水。而天姿绝俗，与世相龃龉，故久不仕，晚乃得一名，亦 【渑录有『不』字。】 去为吏。庆历中，朝廷以海上岠嵎山 【渑录有『地』字。】 震，逾年不止，遣使访遗逸，安抚使以先生名闻。诏命之官，亦不就。青之南有冶源，昔欧冶子铸剑之地，山奇水清，傍无人烟，丛筠古木，气象幽绝。富韩公之镇青也，知先生久欲居其间，为筑室泉上，为诗并序以饯之，曰：『先生已归隐，山东人物空。』且言先生有志于民， 【渑录作『名』。】 不幸无位，不克施于时，将著书以见志。谓先生身虽隐，其道当与日月雷霆相震耀。其后范文正公、文潞公皆优礼之，欲荐之朝廷，先生恳辞，二公亦不敢强，以成其高尚。先生少时，多寓居龙兴僧舍之西轩，往往凭栏静立，慨想世事，歔吁独语，或以手拍栏干。尝有诗曰：『读书误人 【渑录作『我』。】 四十年，几回醉把栏干拍。』司马温公诗话所载者是也。 

　　○王樵 

　　王樵，字肩望，淄川人，性超逸，深于易，善击剑，有概世志。庐梓桐山下，称淄右书生，不交尘务。山东贾同、李冠皆尊仰之。咸平中，契丹内寇，举族北俘，潜入虏中访其亲，累年不获，乃归。持诸丧，刻木为亲，葬 【渑录有『奂』字。】 山东，立祠，奉侍终身。太守刘通诣樵居，樵踰垣遁去。其后高弁为知州事，范讽为通判，相与就见之。李冠以诗寄之，曰：『霜台御史新为郡，棘寺廷评继下车。首谒梓桐王处士，教风从此重诗书。』晚自号赘世翁，为赞 【渑录有『书』字。】 其门曰：『书生王樵，薄命寡志。无益于人，道号赘世。』预卜地为窌， 【渑录作『累卵』。】 名茧室，中置石塌，刻石 【渑录作『铭』。】 其上曰：『生前投躯，以虞不备。殁后寄魄，以备不虞。』后感疾，即入卧室中，自掩户，乃卒。命以古剑从葬。着游边集三卷，安边三策，说史十篇，皆散亡。济南李芝为赘世先生传，载其事。治平中，淄川僧文幼募资，即其地复为茧堂，并起堂祠樵。文幼薄能为诗，精阴阳地理。 

　　○李渎处士 

　　蒲中李渎处士，父莹，国初为侍御史，有直声。渎少好学，有高志，长庐中条山下，以泉石琴咏自乐，未尝造州县。真宗祀汾阴，诏赴行在，渎不起，有表称谢云：『十行温诏，初闻丹凤衔来；一片闲心，已被白云留住。』真宗制诗以赐之。时有同郡刘巽治三传，年老博学，躬耕不仕，以讲授为业，真宗亦以一绝句赐之。 【见渑水燕谈。】 

　　○孙集贤 

　　孙集贤冕，天禧中，直馆几三十年，江南端方之士也。节概清直，晚守姑苏，甫及引年，大写一诗于厅壁，诗云：『人生七十鬼为邻，已觉风光属别人。莫待朝廷差致仕，早谋泉石养闲身。去年河北曾逢李 【见素，】 今日淮西又见陈。 【或云陈、庄二公被差者也。】 寄语姑苏孙刺史，也须抖擞老精神。』题毕，拂衣归九华，以清节高操羞百执事之颜。朝廷高其风， 【『高其风』，湘录作『嘉之』。】 许再任，诏下，已归，竟召不起。王冀公钦若，里闬交素也。冀公天禧中罢相，以宫保出镇余杭，舣舟苏台，欢好款密。醉谓孙曰：『老兄淹迟日夕， 【湘录作『久』。】 且宽衷，当别致拜闻。』公正色答曰：『二十年出处，中书一素交，潦倒江湖，不预一点化笔，殆事权属他。出 【明抄本作『去』。】 庙堂数千里，为方面，始以此语见悦，得为信乎？』冀公愧谢，解舟遂行。 【见湘山野录。】 

　　○孙宣公 

　　孙宣公奭以太子少傅致仕，居于郓。一日，置宴御诗厅， 【仁宗尝赐诗，刻石所居之厅壁。】 语客曰：『白傅有言：「多少朱门鎻空宅，主人到老不曾归」，今老夫归矣。』喜动于色，复顾石守道，讽易离卦九三爻辞，且曰：『乐以忘忧，自得小人之志。歌而鼓缶，不兴大耋之嗟。』公以醇德奥学，劝讲禁中二十余年，晚节勇退，优游里中，始终全德，近世少比。 

　　○麻希梦 

　　端拱初，太宗诏访 【渑录有『天下』二字。】 高年，前青州录事参军麻希梦年九十余，居临淄，召至阙下，延见便殿，赐坐，语极从容。询及人间利害，对之甚详，多蒙听纳。他日，访以养生之理，对曰：『臣无他术，唯清心寡欲，节声音，薄滋味，故得至此。』诏以为尚书工部郎中，致仕，赐金紫。工部好学，善训子孙，子景宗， 【渑录作『孙』。】 兴国中登进士甲科，孙温基、温舒，祥符中相继举进士第，为天下第三人， 【渑录有『衣冠以为盛事』六字。】 而天下称麻氏教子有法。 【此条今见渑水燕谈录卷三。】 

　　○张乖崖 

　　杨文公由禁林为汝守，张尚书咏移书云：『张老子今年七十矣，气血衰劣，湎然沉昏，入静自守，以真排邪。忽覩来缄，不审大年官若是，而守若是。又思大年气薄多病，应遂移疾之请。盛年辞荣，是名高格，若智不及气，屑屑罹祸者，自古何限！大年素养道气，宜终窭扫地，莫致润屋。得君得时，无害生民。大年知张老子乎？老子心无蕴畜，绝情绝思，顾身世若脱屣，岂能念它人乎？大年自持，不宣。咏白。』其语真 【湘录作『直』。】 气劲，如乖崖之在目。干宝晋书称王献之，尝云：『吾于文章书札，识人之形貌情性。』真所谓也。 【此条今见湘山野录卷中。】 

　　宋朝事实类苑卷第四十一 

　　●宋朝事实类苑卷第四十二 

　　旷达隐逸（二） 

　　◆旷达隐逸（二） 

　　孙明复 
　　苏澄隐 
　　李集贤 
　　朱侍郎 
　　王昭素 
　　王元泽 
　　郭延卿 
　　冯枢密 
　　王荆公 
　　韩丕荐三处士 
　　杨文公 
　　张宗晦 
　　杜五郎 
　　种放 
　　石曼卿 
　　张乖崖 
　　邢惇 
　　张俞 

　　○孙明复 

　　孙明复先生退居太山之阳，枯槁憔悴，发鬓皓白。着春秋尊王发微十五卷，为春秋学者，未有过之者也。故相李文定公守兖，就见之，叹曰：『先生年五十，一室独居，谁事左右？不幸风雨饮食生疾，奈何？吾弟之女甚贤，可以奉先生箕箒。』先生固辞，文定曰：『吾女不妻先生，不过 【渑录有『为』字。】 一官人妻；先生德高天下，幸婿李氏，荣贵莫大于此。』先生曰：『宰相女不以妻公侯贵戚，而固以嫁山谷衰老，藜藿不充之人，相国之贤，古无有也。予不可不成相国之贤。』遂娶之。其女亦甘淡薄，事先生尽妻道，当时士大夫莫不贤之。 【见渑水燕谈。】 

　　○苏澄隐 

　　太祖征太原还，至真定，幸龙兴观，道士苏澄隐迎銮驾，霜发星冠，年九十许，气貌翘竦。上因延问甚久，自言顷与亳州道士丁少微、华山陈抟，结游于关洛，尝过从 【『过从』，玉壶作『遇孙君房』。】 麞皮处士。上问曰：『得何术？』对曰：『臣得长啸引和之法。』遂令长啸， 【玉壶有『其声』二字。】 清入杳冥，移时不绝，上嘿久，低迷 【玉壶有『假』字。】 寝，殆食顷，方欠伸，其声略不中断。上大奇之，因问养生之要，隐对曰：『帝王养生异于是，老子曰：「我无为而民自化，我无欲而民自正。无为无欲，凝神太和。」唐尧所以享国永图，得此道也。』遂赐号颐素先生。 【此条今见玉壶清话卷一。】 

　　○李集贤 

