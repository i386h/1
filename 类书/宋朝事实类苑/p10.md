<!-- { "loadSidebar": true } -->
　　上事慈圣至诚极孝，所以娱悦后无不至，在宫中，从后行，必自扶掖，视膳定省唯谨。后尝幸金明池，豫为百宝船，其日，驰以上寿。上谦冲退托，去华务实，终身不受尊号，帝王之盛德也。熙宁二年，上谓执政曰：『尊号于朕，一无加损，虽加百字，奚益？』 
　　元丰三年，诏曰：『朕惟皇以道，帝以德，王以业，各因时制名，用配其实。朕承祖宗之休，宅士民之上，凡虚文繁礼，悉已革去。而近司羣辟，犹或时以称号见请，虽出于归美报上之忠，然非朕所以若稽先王之意。自今每遇大礼，罢上尊号。』 
　　元丰元年十一月，宰臣吴珪等云：『功臣非古，陛下即位，上徽号至数十而不许。臣等何功，乃例蒙恩数，乞于衔位中减罢。』诏如其请。 
　　元丰四年五月，有上书乞慎择守令者，上谓辅臣曰：『天下守令，众至千余人，其才难以徧知。立法于此，使象之于彼，从之则为是，倍之则为非，以此进退，方有准的，所谓朝廷有政也。如汉黄霸，妄为条教，以干名誉，在所当治，而反增秩赐金。夫家自为政，人自为俗，先王之所必诛，变风变雅，诗人所刺。朝廷为一好恶，定国是，守令虽众，沙汰数年，自当得人也。』 
　　五年二月，上曰：『刺史县令，治民为最近，汉自刺史有入三公者，盖重其任耳。今之藩郡，不过数十，往往多不得人，则县令可知也。自今更宜慎择。』 
　　元丰五年五月，上谓辅臣曰：『虽周之盛时，亦以为才难，唯能以道泛观，不拘流品，随材任使，则取人之路广。苟不称职，便可黜退，不可谓已与之官禄，反以系吝，而难于用法。如臣下有劳，朝廷见知，虽有过失，亦当宽贷，如吴居厚使京东，治财数百万，设有失陷官钱二三千缗，其功自可除过。故律有议劳议贤之法，亦周之八柄诏王之遗意也。然有司议罪，自当官守，诛宥则系主断，如此则用人之道无难矣。』韩绛尝言：『陛下临御以来，内则讲求典礼，总一制度，流斡财币，总核庶狱。外则团结兵将，讨伐违傲，开拓疆境，经制边用。凡所措置，悉该圣虑，一有奏禀，皆出宸断。』上曰：『朕观三代以至唐，未有百年之间无患难者。国家承祖宗之业，升平如此，朕嗣守大器，日夜恐惧，以思为治之道，无如择人。』又曰：『将帅最难得人，唐三百年中，惟一郭子仪耳。朕观其人本应武举。』因诵杜牧诗云：『未如终始郭汾阳』，嗟叹久之。 
　　元丰中，辅臣论及人材，上曰：『人材固有小大，若古之立功名者，管仲之于齐，商鞅之于秦，吴起之于楚，皆使政令必行，若于道，则未也。傅说之于商，周公之于周，可谓尚道德，而兼功名者也。人臣但能言道德，而不以功名之实，亦无补于 【明抄本有『世』字。】 事。』 
　　谏官杨绘言：『向传范，后族，不当守郓领安抚使。』彦博曰：『传范累典郡，非缘外戚。』上曰：『得谏官如此敢言，甚好，可以止他妄求者。』九月，辅臣有言将帅宜置副贰者，上曰：『人之忌能者众，今举所知，不过取其出己下者，非有至诚恻怛之心，为朝廷立事也。』 
　　神宗英文烈武圣孝皇帝，嘉佑八年五月，始听讲于东宫，天资好学，寻绎访问，至日昃。内侍言，恐饥，当食。上曰：『听读方乐，岂觉饥耶？』英宗以上读书太多，尝遣内侍止之。当讲读，正衣冠，拱手，虽大暑，未尝使人挥扇，待宫僚有礼。伴读王陶入侍，上率弟颢拜之。陶读舜本纪，言舜孝友事，大爱慕之。又读商本纪仲虺作诰，因取尚书读之，至『志自满，九族乃离』，上曰：『微子去之，是也。』 【已上见元丰宝训。】 
　　一日，宰执对毕，枢密退，富彦国召留之。因奏：『臣前蒙宣喻，当君臣相体，悉心尽节，无嫌疑形迹隐避。臣以谓此诚尧舜盛德，然独臣蒙此宣喻，臣以谓中书枢密臣僚，皆宜知陛下圣意如此。』上曰：『每如此宣喻诸人。』弼又奏：『大臣须和，乃能成事，若怀私意，各执己见，不务尽理，互相疑间，则无由成事，须众人一心，则能副陛下委任。臣比见大臣各怀私意，则相舁而废事。』上曰：『朕夙夜焦劳，正期大臣肩一心，共成国家之务，执政须是不执己见，务求当而已。朝廷事，若舍却义理，何所考据？』弼曰：『今大臣各 【原作『名』，据明抄本改。】 有蕴蓄，岂不愿尽心以俟 【明抄本作『事』。】 陛下？但其间或恐上忤圣意，恐或为小人所攻，或以事大难行，须是彼此一心，则事无不济。臣衰老不才，然蒙陛下恩遇殊异，有所见，不敢避忤旨，理须极言。』上曰：『相公言及此，能用心如此，则天下不胜幸甚。朕无适莫，惟义理所在，与大臣议事，苟见其有理，何所不从？但恐或有微伺风指，不肯尽言。』宽夫曰：『臣等奏事，一言不从，或至再三，陛下未尝有不从者。』上曰：『惟先格王，正厥事。天地之变，唯有正厥事，乃所以应之也。』弼又言：『今所进用，或是刻薄小材之人，恐须多进用醇厚敦实之人。小材虽似可喜，然害事坏风俗，不可长仲。』因言卢犯奸邪，而德宗不知，此乃所以为奸。卢犯非无才，然以其奸邪，故害事。上曰：『大臣正要与天下图治，三相既如此，则参枢皆宜如此用心，务相协和，每事求义理所在，朕与卿等终身共守此。』于是皆拜。 【以上熙宁奏对。】 
　　熙宁四年，王荆公当国，欲以朱柬之监左藏库，柬之辞曰：『左帑有火禁，而年高，宿直非便。闻欲除某人干当进奏院，忘其人名，实愿易之。』荆公许诺。翌日，于上前进某人监左藏库，上曰：『不用朱柬之监左藏库，何也？』荆公震骇，莫测其由。上之机神临下，多知外事，虽纤微，莫可隐也。 
　　熙宁十年，王荆公初罢相，以吏部尚书观文殿学士知金陵，荐吕惠卿为参政而去。既而吕得君怙权，虑荆公复进，因郊礼，荐荆公为节度使平章事。方进熟， 【东轩有『勑』字。】 上察见其情，遽问曰：『王安石去不以罪，何故用赦复官？』吕无以对。明年，复召荆公秉政，而王、吕益相失矣。 
　　神宗皇帝在春宫时，极冲幼，孙思恭为侍读。一日，讲孟子，至『多助之至，天下顺之。寡助之至，亲戚畔之。』思恭泛引古今助顺之事，而不及亲戚畔之者。上顾曰：『微子，纣之诸父也，抱祭器而入周，非亲戚畔之耶？』思恭释然骇伏。上之叡明，可谓闻一知十矣。 【东轩笔录。】 

　　宋朝事实类苑卷第五 

　　●宋朝事实类苑卷第六 

　　君臣知遇（一） 

　　◆君臣知遇（一） 

　　文太师 
　　王冀公 
　　杜祁公 
　　李文靖公 
　　李汉超 
　　苏内翰 
　　陈执中 
　　刘昌言 
　　郭进 
　　梁丞相 
　　石元懿 
　　戴恩 
　　邢尚书 
　　窦偁谏议 
　　李文正 
　　唐质肃 
　　赵韩王 
　　王光禄 
　　寇员外 
　　李尚书 
　　冯元　孙奭 

　　○文太师 

　　元丰七年春，文太师告老，奏乞赴阙亲辞天陛，庶尽臣子之诚。既见神宗，即日对御锡宴，顾问温密，上酌御琖亲劝。数日，将朝辞，上遣中使以手札谕公，留过清明，敕有司为公备二舟，泝汴还洛。清明日，锡宴玉津园，公作诗示同席。 【渑录下有『翌日，上用公韵属和，亲洒宸翰，就第赐公。』十六字，无『将行』二字。】 将行，特命三省已上赴琼林苑宴饯，复赐御诗送行。公留京师一月，凡对上者五，锡宴者三，赐诗者再，顾问不名，称曰太师，宠数优异，近世无比。 【见渑水燕谈。】 

　　○王冀公 

　　王冀公罢参政，真宗朝夕欲见，择便殿清近，惟资政为优，因以公为本殿大学士。公奏曰：『臣虽出于寒贱，不能独宿，欲乞除一臣僚兼之。』遂以陈文僖彭年并直。一夕，公携一巨榼入宿，方与陈寒夜闲饮，遽中人持钥开宫扉，独召公，怱怱而入，谓陈曰：『请同院不须相候，独酌数杯，先寝。』至行在，真宗与公对饮，饮罢，持禁烛送归，繁若列星。陈危坐伺之，已四鼓，笑曰：『同院尚未寝乎？』陈曰：『恭候司长，岂敢先寝？』公喜笑，倒载解袜褫带，几不能支，坦腹自矜曰：『某江南一寒生，遭际真主，适主上以巨觥敌饮，仅至无筭，抵掌语笑如僚友之无间。』已而遂寝，殆晓，盥栉罢，与陈相揖。觉夜归数谈，颇疎漏，自言：『夜来沉湎，殊不记归时之早晚，无乃失容于君子乎？』陈曰：『无之。』但殷勤愧谢，既辨色，将赴班，同趍出殿门，执其手以语文禧曰：『夜来数事，止是同院一人闻之。』文僖归，谓子弟曰：『大臣慎密，体当如此。』 【见湘山野录。】 

　　○杜祁公 

　　皇佑中，明堂大享，时世室亚献无官僚，惟杜祁公衍以太子太师致仕南京。仁宗诏公归以侍祠，公已老，手染一疏以求免，但直致数句，更无笺章铺叙之饰，止以奇笺妙墨，临帖行书，亲写陈奏：『臣衍，向者甫及年期，上还印绂，天慈极深，曲徇私欲。今犬马之齿七十有三，外虽支持，中寔衰弊。且明堂大享，千载难逢，臣子岂不以捧璋侍祭为荣遇？臣但恐颠倒失容，取戾非浅。伏望陛下察臣非矫，免预大礼，无任恳切之至。臣某谨奏窃闻。』仁宗置玉机，常取玩阅。 【以上出湘山野录。】 

　　○李文靖公 

　　李文靖公沆初知制诰，太宗知其贫，多负人息钱，曰：『沆为一制诰，俸入几何，家食不给，岂暇偿息耶？』特赐钱一百三十万令偿之。后为学士，因宴，上目送爱之，曰：『沆风度端粹，真佳士也。』后登右揆，居辅弼，当太平无一事，凡封章建议，务更张喜激昂辈，摇鼓捭阖，悉屏之。谓所亲曰：『无以报国，聊用此以安黎庶尔。』景德二年薨，上临哭之恸，大呼曰：『天乎！忠良纯臣，合享遐寿！』 【玉壶清话。】 

　　○李汉超 

