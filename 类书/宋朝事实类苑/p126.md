<!-- { "loadSidebar": true } -->
　　丁晋公之逐，士大夫远嫌，莫敢与之通声问。一日，忽有一书与执政，得之不敢发，立具上闻。洎发之，乃表也，深自叙致，词颇哀切，其间两句曰：『虽迁陵之罪大，念立主之功多』，遂有北还之命。谓多智变，以流人无因达章奏，遂托为执政书，度以上闻，因蒙宽宥。 

　　三 

　　丁晋公从车驾巡幸，礼成，有诏赐辅臣玉带。时辅臣八人，行在祗候库止有七带，尚衣有带谓之比玉，价直数百万，上欲以赐辅臣，以足其数。晋公心欲之，而位在七人之下，度必不及己，乃谕有司，不须发尚衣带，自有小私带，某可服之以谢，候还京别赐可也。有司具以此闻，既各受赐，而晋公一带，仅如指阔，上顾谓近臣曰：『丁谓带子与同列大殊，速求一带易之。』有司奏，唯有尚衣御带，遂以赐之。其带，熙宁中复归内府。 【并笔谈。】 

　　四 

　　丁谓有小智，然多希合，天下以为奸邪。及稍进， 【东轩有『用』字。】 即启迪真宗以神仙之事，又作玉清昭应宫，耗费国帑，不可胜纪。谓既为宫使，夏竦以知制诰为判官，一日宴宫僚于斋厅，有杂手伎，俗谓弄盌注者，献艺于庭，丁顾语夏曰：『古无咏盌珠诗，舍人可作一篇。』夏即席赋诗曰：『舞拂挑珠复吐丸，遮藏巧便百千般。主公端坐无由见，却被傍人冷眼看。』丁览读变色。 【湘山野录。此条今见东轩笔录卷二。】 

　　○李溥 

　　李溥为江淮发运使，每岁奏计，则以大船载东南夷货，结纳当途，莫知纪极。章献太后垂帘时，溥因奏事，盛称浙茶之美，云：『自来进御，惟建州饼茶，浙茶未尝修贡，本司以羡余钱，买到数千斤，乞进入内。』自国门挽船而入，称进奉茶纲，有司不敢问，所贡余者，悉入私室。溥晚年，以贿败，窜谪海州。然自此遂为发运司岁例，每发运使入奏，舳舻蔽川，自泗州七日至京。予出使淮南时，见有重载入汴者，求得其籍，言两浙笺纸三暖船，他物称是。 【笔谈。】 

　　○饶餗 

　　抚人饶餗者，驰辨逞才，素捭阖于都下。熙宁初，免解到阙，因又失意。当朝廷始立青苗，方沮议交上，大丞相闭合不视事之际，生将出关，以诗投相阁，曰：『又还垂翅下烟霄，归指临川去路遥。二亩荒田须卖却，要钱准备纳青苗。』相亦以十千赆之。生 【湘录有『少』字。】 与刘史馆相公冲之有素，时刘相馆职知衡州，生假道封下，因谒之。公覩名纸，已蹙頞不悦，生趋前亟 【『亟』原作『丞』，据湘录改。】 曰：『某此行有少急， 【湘录有『干』字。】 不可暂缓，行李已出南关，又不敢望旌麾潜过，须一拜见，但乞一饭而去。』公既闻不肯少留，遂开怀待之，问曰：『途中无阙否？』生曰：『并无，惟乏好酒耳。』遂赠家 【湘录作『佳』。】 酿一担，拜别，鞭马遂行。公颇密幸其去。至耒阳，密觇其令，誉不甚谨，遽 【湘录有『谒之』二字。】 曰：『知郡学士甚托致意，有双壶，乃兵厨精酝，仗某携至奉赠，具书谢之。』其令闻之，以书为谢，必非诳诈人，幸以其酒令故人送至，其势可恃，大喜之。急戒刻木，数刻间，醵金半锾赆之，瞥然遂去。后 【湘录有『数』字。】 日，刘公得谢 【湘录有『酝』字。】 书，方寤，寤已噬脐矣。又下 【湘录作『一』。】 岁下第出京，庇巨商厚货以免征算，自撰除目一纸，尽宰府两禁 【湘录有『及』字。】 三路巨镇除拜迁移，皆近拟议。凡过关，首谒局吏，坐定，遽曰：『还闻近日差除事否？』仕人无不愿闻者，曰：『某前数日闻锁院，临出京，在某官宅恰见内探录至，得之遂行，其间宁不少关亲旧者。』闻之，无不愿见，读讫，即曰：『下第穷生弊舟，然无一物敢烦公吏，略赐一检。』其官皆曰：『岂敢？』如是言讫拜辞，飘然遂行。凡藉此术，下汴淮，历江海，其关赋仅免二三千缗，苟移其用以谋大谋，遂为妙策。 【湘录有『欤』字。此条今见湘山野录卷下。】 

　　○陈孝廉 

　　陈烈，福州人，博学，不徇时态，动遵古礼。蔡君谟居丧于莆田，烈往吊之，将至近境，语门人曰：『诗不云乎？凡民有丧，匍匐救之，今将与二三子行此礼。』于是乌巾襕鞹，与二十余生，望门以手据地膝行，号恸而入孝堂，妇女望之皆走，君谟匿笑受吊。实时，李遇画匍匐图。 【倦游录。】 

　　二 

　　君谟蔡公出守福唐，时李泰伯 【湘录有『遘』字。】 自建昌携文访之。一日，命李及陈孝廉烈早膳于后圃望海亭，不设樽酒。膳罢欲起，时方暮春，鬻酒于园，郡人嬉游，籍姬数子，时亦寻芳于此，既太守在亭，因敛袖声喏而过。蔡公遂留之，旋命觥具，就以为侑酒，方行歌一拍，陈烈者惊惧怖骇，越墙攀木而遁。泰伯即席赋诗云：『七闽山水掌中窥，乘兴登临到落晖。谁在画帘沽酒处？几多鸣橹趁潮归。晴来海色依稀见，醉后乡心即渐希。 【『即渐希』，湘录作『积渐微』。】 山鸟不知红粉乐，一声檀板便惊飞。』盖讥其矫之过也。 【湘山野录。】 

　　○韩熙载 

　　李丞相谷与韩熙载顷 【玉壶作『少』。】 同砚席，分携结约于河梁，曰：『各以才命逢 【玉壶作『选』。】 其主。』谷广顺中仕周，为中书侍郎平章事。熙载事江南李先主为光政殿学士承旨，二公书问不绝。熙载戏贻谷书曰：『江南果相我，长驱以定中原。』谷答熙载曰：『中原苟相我，下江南如探囊中物尔。』后果作相，亲征江南，赖熙载卒已数岁。先是，朝廷遣陶谷使江南，以假书为名，寔相觇之。李相密贻熙载书曰：『吾之名从五柳公，骄忽喜奉，宜善待之。』至，果尔容色凛然，崖岸高峻，燕席谈笑，未尝启齿。熙载谓所亲曰：『吾辈绵历久矣，岂烦至是耶？观秀实公 【字也。】 非端介正人，其守可隳，诸君请观。』因令宿留，俟写六朝书毕。馆泊半年，熙载遣歌人秦弱兰者，诈为驿卒之女以中之，弊衣竹钗，旦暮拥帚洒 【玉壶有『扫』字。】 驿庭，兰之容止，宫掖殆无，五柳乘隙，因询其迹，兰曰：『妾不幸，夫亡无归，托父母，即守驿翁媪是也。』情既溃， 【玉壶作『?』。】 失慎独之戒，又以 【玉壶有『一』字。】 阕赠之。后数日，燕于清心堂，李 【玉壶有『中』字。】 主命玻璃巨锺满酌之，谷毅然不顾，威不少霁。出兰于席，歌前阕以侑之，谷惭笑，捧杯珥 【以上三字玉壶作『捧腹簪珥』四字。】 几委，不敢不釂，釂罢复灌，几类漏巵，倒载吐茵，尚未许罢。后大为主礼所薄，还朝日，遣数小吏携壶浆，薄饯于郊亭。逮归京，鸾胶之曲已喧，陶因是卒不大用。 【玉壶清话。】 

　　○杨安国 

　　杨安国，胶东经生也，累官至天章阁侍讲。其为人，沽激矫伪，言行鄙朴，动有可笑。每进讲，则杂以俚下鄽市之语，自扆坐至侍臣中官，见其举止，已先发笑。一日，侍仁宗，讲至『一箪食、一瓢饮』，安国操东音曰：『颜回甚穷，但有一罗粟米饭，一葫芦浆水。』又讲『自行束修以上，吾未尝无诲焉』，安国遽启曰：『官家，昔孔子教人也须要钱。』仁宗哂之，翌日，遍赐讲官，皆恳辞不拜，唯安国受之而已。 【东轩有『时又有』三字与下条相连。】 

　　○彭乘 

　　彭乘为翰林学士，文章诰命，尤为可笑，有边帅乞朝觐，仁宗许其候秋凉即途，乘为批答之，诏曰：『当俟萧萧之候，爰堪靡靡之行。』田况知成都府，会两 【东轩作『西』。】 蜀荒歉，饥民流离，况始入剑门，即发仓赈济，既而上表待罪。乘又当批，答曰：『才度岩岩之险，便兴恻恻之情。』王琪性滑稽，多所侮诮，及乘死也，琪为挽词，有『最是萧萧句，无人继后风』，盖谓是耳。 【并东轩笔录。】 

　　○潘逍遥 

　　潘阆，字逍遥，疎荡有清才，最善诗。王继恩都知待之甚厚，往往直造卧内，饮笑于妇女间，未尝信宿不见也。忽去半岁，不知所诣，俄而王生辰，阆携香合来谒，王大喜，延之中堂共宴。席罢，王留之，询其所适，潘曰：『虽然游历山水，访寻亲旧，亦为太尉谋一长守之策耳。』问其策谓何，潘曰：『上顾君侯恩礼之厚，天下莫不知君侯恃上之遇，于人亦有不足者矣。况复绾时权，席天宠，媢而嫉者，不止南北之朝臣与诸王，戚里亦有不善者。一旦宫车晏驾，君侯之富贵，安得如旧邪？』王瞿 【似当作『矍』。】 然曰：『吾亦忧之，先生何以教我？』潘曰：『上春秋高，诸子皆贤。何不乘间建白，乞立储嗣？异日有天下，知策自君侯出，何惧富贵之替乎？』王曰：『我欲乞立南衙大王，如何？』 【时章圣以襄阳判开封府。】 潘曰：『南衙自谓当立，岂有德于君侯邪？立其不当者，善也。』王繇是屡以白神功，乞别择诸王嗣位，神功竟不听。其后继恩得罪，章圣嗣位，即遂出阆，阆遂亡命，诏天下捕之。其后会赦方出，以信州助教召，羁置信州久之，移泗州散参军而死。 【倦游杂录。】 

　　二 

