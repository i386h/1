<!-- { "loadSidebar": true } -->
　　翰林学士院，自五代已来，兵难相继，待诏罕习王书，以院体相传，字势轻弱，笔体无法，凡诏令刻碑，皆不足观。太宗留心笔札，即位之后，募求善书，许自言于公交车。置御书院，首得蜀人王着，以士人任簿尉，即召为御书院祗候，迁翰林侍书。着善草隶，独步一时，永禅师真草千字文，缺数百字，着补之，刻石，但得形范，而无神妙，世亦宝重之。修东岳庙，立碑，命著书。着时任著作佐郎，辞以官卑不称题刻，即日迁著作郎。时吕文仲为翰林侍读，与着更宿禁中。太宗每岁九月后，至暮夜，即召宿直侍书，及待诏书艺于内东门北偏小殿内，张烛令对御书字，或问以外事，常以至乙夜而罢。着善大书，其笔甚大，全用劲毫，号散卓笔，市中鬻者一管百钱。初以纸一番令书八字，又一番令书六字，又一番四字，又一番两字，又一番一字，皆极于遒劲，上称善，厚赏之。着后官至殿中侍御史，赐金紫。太平兴国中，选善书者七人，补翰林待诏，各赐绯银鱼袋，钱十万，并兼御书院祗候，更配两院。余者以次补外官，自是内署书诏，笔体一变，灿然可观，人用传宝，远追唐室矣。 【见杨文公谈苑。】 

　　○秘阁画 

　　太宗皇帝淳化元年八月，内出古画墨迹百一十四轴，藏之阁上。有唐太宗、明皇，晋王羲之、献之、庾亮，梁萧子云，唐欧阳询、颜真卿、柳公权、怀素、怀仁墨迹。顾恺之画维摩诘像，韩干马，薛稷鹤，戴嵩牛，及近代东丹王李赞华千角鹿，西蜀黄筌白兔，亦一时之妙也。今怀仁墨迹、维摩诘像、韩马、薛鹤，皆不存，考之积年旧籍，亦不复载。大中祥符八年，荣王宫火，延燔秘阁，然则书画，岂亦有亡逸耶？秘书省请以秘阁所藏墨迹，未经太宗朝摹刻者，刊于中，有旨从之。至建中靖国元年四月二十三日，内出缗钱十五万，趣其工，以八月旦日毕，厘为十卷，上之。东丹王名突欲，阿保机之长子也。唐同光中，从其父攻渤海扶余城，下之，改为东丹国，以突欲为东丹王。保机死，其母立其次子，突欲自以失位，且畏迫逐，归中国。唐明宗赐姓李氏，名赞华，出镇滑州。赞华尤工画，归朝载书数千卷自随，亦能为五言诗。其子兀欲亦善丹青。千角鹿出虏中，观其所画，诚妙笔也。五星二十八宿真形图，卷首题梁令瓒姓名，而以箕宿为风星，盖避明皇讳也。此虽不知画者为谁，要是唐人妙笔耳。然经星惟有十二宿，初疑亡去其余，徐观其用笔次第，所画盖至是而止耳。昔吴道子画壁，下笔未尽处，后之人终莫能继，岂妙于艺者，常啬其巧，而不欲尽耶？传古龙用笔简劲，虽朽缣败裂，而神气动活，曾不少亏。牧羊图品格洒落，皆妙作也。比于下库故画中得之，因加整治，藏之阁上。牧羊图乃曾氏子以罪籍没，然验其印记，盖太平兴国初禁中所蓄画也，不知外人何自得之。 【千角鹿、五星二十八宿真形图、传古龙牧羊图，崇宁四年八月有旨取入内，留之。见蓬山志。】 

　　○太宗棊品第一 

　　太宗棊品至第一，待诏有贾玄者，臻于绝格，时人以为王积薪之比也。杨希紫、蒋元吉、李应昌、朱怀璧亦皆国手，然非玄之敌。玄嗜酒，病死，上痛惜之。末年得洪州人李仲玄，年甚小，而棊格绝胜，可侔于玄，岁余亦卒。朝臣有潘慎修、蒋居才，亦善棊，至三品。内侍陈好玄至第四品，多得侍棊。自玄而下，皆受三道，慎修受四道，好玄受五道。慎修尝献诗云：『如今乐得仙翁术，也怯君王四路饶。』又作棊说千余言以献，上喜叹之，皆涉治道。 【见杨文公谈苑。】 

　　○拨镫法 

　　钱邓州若水尝言，古之善书，鲜有得笔法者。唐陆希声得之，凡五字：擫、押、钩、格、抵，用笔双钩，则点画遒劲，而尽妙矣，谓之拨镫法。希声自言，昔二王皆传此法，自斯公以至阳冰亦传之。希声以授沙门■〈巬，言代夫〉光，■〈巬，言代夫〉光入长安为翰林供奉。希声犹未达，以诗寄■〈巬，言代夫〉光曰：『笔下龙蛇似有神，天池雷雨变逡巡。寄言昔日不龟手，应念江头洴澼人。』■〈巬，言代夫〉光感其言，因引荐希声于贵幸，后至宰相。刁衎言，江南后主得此法，书绝劲，复增二字，曰导、送。今待诏尹熙古亦得之，而所书为一时之绝。李无惑工篆，亦得其法，查道始习篆，患其体势柔弱，熙古教以此法，仍双钩用笔，经半年始习熟，而篆体劲直，甚佳。 

　　○墨 

　　仁宗嘉佑中，宴大臣于羣玉殿，尝以其墨赐之，曰『新安香墨』。其后翰林诸君承赐者，皆庭珪双脊龙，尤为佳品。 【出渑水燕谈。】 

　　○草书 

　　凡章草小草，点画皆有法，不可率意輙书。近年李居简善草书，太宗甚爱之，以赞书大夫直御书院。王嗣宗亦习而不能精，谚云：『信速不及草书，家贫不办素食』，言其难，卒置也，然小草尤难。 

　　○僧善书 

　　近年释子中多善书者，庐山僧颢彬茂蒋善王书，关右僧梦英善柳书，浙东僧元基善颜书，多写碑石印板，皆不下前辈。寿春惠崇善王书，又其次。 

　　○张维 

　　公言张维者，蜀人也，为沙门，后反初。尤善王书，绝得怀素之骨，世鲜能及之。王嗣宗曾荐于今上，召试御书院。维自负其能，少肯降屈，入院内，环视诸人所书，不觉微哂，众怒，非排之，止得隶秘阁，为楷书，不就。景德末，扈驾谒陵，还经郑州，从幸开元寺，观新塔，僧前揖言，闻公深信内典，愿为之碑，因诺之。后为撰碑，维为书，真一时之绝也。维贫薄甚，后寄死人家。 

　　○缙云酝匠 

　　缙云榷署一匠，善酝，经手者罔不醇美。尝令写其方，俾建安姻家造之，味不绝佳。因召匠诘传方之谬，匠曰：『方尽于是矣。然其酘浆，随天气温炎寒凉，量多少之数，均冷暖之节，揽匀洽，尝味体测，此不可口授，但心能晓耳。家有二子，亦不能传其要。』此亦庄子斵轮之义也。 【见杨文公谈苑。】 

　　○王舍城寺壁 

　　北都临清县北王舍城僧寺东一古殿，皆吴生画佛像，傍有题记，类褚河南笔法。国朝已来，奉使大辽者，道出寺下，例往观之，题名粉 【渑录作『府』。】 板，或则 【渑录作『剔』。】 取一二像，今且尽矣。 【此条今见渑水燕谈录卷七。】 

　　○秘府书画 

　　秘府书画，予尽得观之，二王真迹内三两卷，有陶谷尚书跋尾者尤奇。其画，梁令瓒二十八宿真形图，李思训着色山水，韩光水牛，东丹王千角鹿。其江南徐熙稚、蜀黄筌父子画笔甚多。 

　　○画三朝圣迹 

　　皇佑中，仁宗命待诏高克明辈画出 【渑录无『出』字。】 三朝圣迹一百事，人物才寸余，宫殿山川车马 【渑录作『驾』。】 仪卫咸具。诏学士李淑等譔次序赞，为十卷，曰三朝训鉴图，镂板印赐大臣宗室。 

　　○张僧繇画壁 

　　保定 【渑录作『塞』。】 军东北数里，曰路，一小寺殿后照壁，旧有画水，世传张僧繇笔，势若摇动，真名手也。熙宁初， 【渑录作『中』。】 地震壁坏，好事者或取一二 【渑录作『二三』。】 段藏去，今无复可见矣。 【以上二条今见渑水燕谈录卷七。】 

　　○近时名画 

　　近时名画，李成、巨然山水，包鼎虎，赵昌花果。成官至尚书郎，其山水寒林，往往人家有之。巨然之笔，惟学士院玉堂北壁独存，人间不复见也。包氏，宣州人，世以画虎名家，而鼎最为妙，今子孙犹以画虎为业，而曾不得其髣髴也。昌花写生逼真，而笔法软俗，殊无古人格致，然时亦未有其比。 【此条今见归田录卷二。】 

　　○玉堂壁画 

　　玉堂北壁，旧有董羽画水二堵，笔力遒劲，势若动摇，其下三尺，颇有雨坏处。苏易简为学士，尤爱重之，苏适受诏知举，将入南宫，属于同院韩丕，使召完葺之。苏既去，韩乃呼工之赤白者圬墁其半，而用朱画栏槛以承之。苏出见之，怅恨累日，命水洗涤，而痕迹至今尚在。时人以苏之鉴尚，韩之纯朴，两重焉。 【见金坡遗事。】 

　　○君谟润笔 

　　蔡君谟既为余书集古目录序，刻石，其字尤精劲，为世所珍，余以鼠须栗尾笔、铜绿笔格、大小龙茶、惠山泉等物为润笔，君谟大笑，以为太清而不俗。后月余，有人遗予以清泉香饼一箧者，君谟闻之，叹曰：『香饼来迟，使我润笔犹无此一种物。』兹又可笑也。清泉地名，香饼石炭也，用以焚香，一饼之火而可终日不灭。 【见庐陵居士归田录。】 

　　○王捷炼金 

　　真宗朝，有王捷者，汀州长汀人。少时薄游江介，至星子县，夜宿逆旅，遇道士授黄白术，未尽其要。后再遇其人于茆山，相携至历阳，指示灵草，并传以合和密诀，试皆有验。仍别付灵方环剑缄縢之书，戒曰：『非遇人君，慎勿轻述。』捷后以佯狂抵禁，配流岭南，时供奉官合门祗候谢德权适总巡兵，颇闻其异。捷后窜归阙下，德权乃馆于私第，炼成药银，上进。真宗异之，命解军籍，使刘承珪诘其事。捷以师戒甚严，终不敢泄，唯愿见至尊面陈。于是承珪乃为捷改名中正，俾诣登闻，始得召见，即授捷许州散掾，留止京师。寻授神武将军，致仕，仍给全俸，迁高州刺史康州团练使。前后贡药金银累巨万数，辉彩绝异，不类世宝，常将赐臣下。 【明抄本作『常时赐天下』。】 天庆观金宝牌，即其所铸金也。然中正亦不敢妄费，唯周济贫乏，崇奉仙释而已。今汀州开元寺，乃其施财所建也。卒赠镇南军节度使，此近古所未闻也。 【见青箱杂记。】 

　　○雪中芭蕉 

　　书画之妙，当以神会，难可以形器求也。世之观画者，多能指摘其间形象位置彩色瑕疵而已，至于奥理冥造者，罕见其人。如彦远画评，言王维画物，多不问四时，如画花，往往以桃杏芙蓉莲花同画一景。予家所藏摩诘画袁安卧雪图，有雪中芭蕉，此乃得心应手，意到便成，故其理入神，逈得天意，此难可与俗论也。谢赫云：『卫协之画，虽不该备形妙，而有气韵，凌跨羣雄，旷代绝笔。』又欧阳文忠盘车图诗云：『古画画意不画形，梅诗咏物无隐情。忘形得意知者寡，不若见诗如见画。』此真为识画也。 

　　○黄梅出山图 

　　王仲至阅吾家画，最爱王维画黄梅出山图，盖其所图黄梅、曹溪二人，气韵神检，皆如其为人。读二人事迹，还观所画，可以想见其人。 

　　○按乐图 

