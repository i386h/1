<!-- { "loadSidebar": true } -->
　　枢密邵公，亦蒙见知，屡加论荐，尝谓余诗浅切，有似白乐天。一日阅相国寺书肆，得冯瀛王诗一帙而归，以语之，公曰：『子诗格似白乐天，今又爱冯瀛王，将来捻取个豁达李老。』庆历中，京师有民自号豁达李老，每好吟啸，而词多鄙俚，故以戏之，遂皆大笑。然余赋才鄙拙，不能强为豪英，今齿已老，而诗格定，时时遣兴，实有李老之风，足见公之知言也。熙宁中，余辟定武，主管机宜文字，公时收郓州，附所作诗一大轴，并寄余诗曰：『流年真似隙中驹，别后情怀懒似疎。天上又颁新岁历，床头未答故人书。殷勤羔雁功曹檄，狼籍杯盘上客鱼。好在仲宣家万里，从军苦乐定何如。』未几，公即捐馆，迄今追念知己，每增感怆。 

　　○刘昌言 

　　刘昌言极有才思，尝下第作诗，落句云：『唯有夜来蝴蝶梦，翩翻飞入刺桐花。』后为商丘记室，王禹偁赠诗曰：『年来复落事堪嗟，载笔商丘鬓欲华。酒好未陪红杏宴，诗狂多忆刺桐花。』盖谓是也。刺桐花深红，每一枝数十蓓蕾，而叶颇大，类桐，故谓之刺桐，唯闽中有之。 

　　○潘逍遥 

　　昔王维爱孟浩然吟哦风度，则绘为图以翫之。李洞慕贾岛诗名，则铸为像以师之。近世有好事者，以潘阆遨游浙江，咏潮著名，则亦以轻绡写其形容，谓之潘阆咏潮图。阆酷嗜吟咏，自号逍遥子，尝自咏苦吟诗曰：『发任茎茎白，诗须字字清。』又贫居诗曰：『长喜诗无病，不忧家更贫。』又峡中闻猿云：『何须三叫绝，已恨一声多。』哭高舍人云：『生前是客曾投卷，死后何人与撰碑。』寄张咏云：『莫嗟黑发从头白，终见黄河到底清。』皆佳句也，故宋尚书白赠诗曰：『宋朝归圣主，潘阆是诗人。』又王禹偁亦赠诗云：『江城卖药常将鹤，古寺看碑不下驴。』其为名公赏激如此。 

　　○王章惠 

　　王公随惟嗜吟咏，有宫词云：『一声啼鸟禁门静，满地落花春日长。』又野步云：『桑斧利春色，渔歌唱夕阳。』皆公应举时行卷所作也。 

　　○曹武毅 

　　曹翰尝平江南有功，后归环卫，数年不调。一日内宴，太宗侍臣皆赋诗，翰以武人不预。乃自陈曰：『臣少亦学诗，亦乞应诏。』太宗笑而许之，曰：『卿武人，宜以刀字为韵。』翰援笔立进，因以寄意，曰：『三十年前学六韬，英名尝得预时髦。曾因国难披金甲，不为家贫卖宝刀。臂健尚嫌弓力软，眼明犹识阵云高。庭前昨夜秋风起，羞见盘花旧战袍。』太宗览之恻然，即自环卫骤迁数级。 

　　○苏为 

　　苏为酷嗜吟咏，知湖州日，有诗数十首，唯一篇最为绝唱，曰：『野艇闲撑处，湘天景亦微。春波无限绿，白鸟自由飞。柳色浓垂岸，山光冷照衣。时携一壶酒，恋到晚凉归。』在宣城亦有诗十首，皆以宣城为目，内宣城花一首，尤为清丽，曰：『宣城花迭嶂，楼前簇绮霞。若非翠露陶潜柳，即是红藏小谢家。』又尝知邵武军，亦有小诗十首，唯一篇最善，曰：『爱重八九月，登临高下楼。红云白处起，寒濑泊渔舟。』 

　　○刘沆 

　　刘沆与乡人尹鉴少同场屋，刘已登第大拜。皇佑中，尹以恩榜始登第，刘以诗送之，曰：『少年相款老相逢，乡举虽同遇不同。我亦位尘三事后，君方名列五科中。荣登莫计名高下，官达须由善始终。若到乡关人见问，为言归思满秋风。』 

　　○张师锡 

　　张师锡年八十余卒，又有喜子及第诗，曰：『御榜今朝至，见名心始安。尔能俱中第，吾遂可休官。贺客留连饮，家书反复看，世科虽不继，得慰二亲难。』盖张氏尝有中魁甲者，故诗有世科之语。 

　　○寇莱公 

　　向敏中、寇准同以太平兴国五年登科，后向秉钧，寇以使相知永兴军。向作绝句赠寇，寇酬之，曰：『玉殿登科四十年，当时僚友尽英贤。岁寒惟有君兼我，白首犹持将相权。』 【见青箱杂记。】 

　　○陈恭公 

　　陈恭公执中，以卫尉寺丞知梧州，驿递上疏，乞立储贰，真宗喜其敢言。翌日临朝，袖其疏以示执政，叹想 【东轩作『奖』。】 久之，召为右正言，然为王冀公所忌。一日，真宗赋御沟柳诗，宣自 【东轩作『示』。】 宰相两省皆和进，恭公因进诗曰：『一度春来一度新，翠光 【东轩作『花』。】 长得照龙津。君王自爱天然态，恨杀昭阳学舞人。』 【此条今见东轩笔录卷三。】 

　　○宋子京 

　　韩魏公知定州日，作阅古堂，自为记，书于石。后又画魏公像于堂上。宋子京知定州，作乐歌十阕，其一曰：『听说中山好，韩家阅古堂。画图真宰相，刻石好文章。』魏公闻之不喜。 【此条今见东轩笔录卷十一。】 

　　○胡恢 

　　金陵人胡恢，博物强记，善篆隶，臧否人物，坐法失官十余年。潦倒贫困，赴选，集于京师。是时，韩魏公当国，恢献小诗自达，其一联云：『建邺关山千里远，长安风雪一家寒。』魏公深怜之，令篆太 【原作『大』，据明抄本改。】 学石经，因此得复官，任华州推官而卒。 

　　○魏野 

　　蜀人魏野，隐居不仕宦， 【原作『官』，据明抄本改。】 善为诗，以诗著名。卜居陕州东门之外，有陕州平陆县诗云：『寒食花藏院，重阳菊遶湾。一声离岸橹，数点别州山。』最为警句。所居颇潇洒，当世显人多与之游，寇忠愍尤爱之，尝有赠忠愍诗云：『好向上天辞富贵，却来平地作神仙。』后忠愍镇北都，召野置门下。北都有妓女，美色而举止生梗，士人谓之生张八。因府会，忠愍令乞诗于野，野赠之诗，曰：『君为北道生张八，我是西州熟魏三。莫惜樽前无笑语，半生半熟未相谙。』吴正宪怀陕郊诗云：『南郭迎天使，东郊诏隐人。』隐人，谓野也。野死，有子闲，亦有清名，今尚居陕中。 【以上二条今见梦溪笔谈。】 

　　○朱台符 

　　朱台符，眉州人，俊迈敏博，少有赋名。同辈课试，以尺度其晷，台符八寸而一赋已就，凡有所作文字，其雕篆皆类于赋，章疏歌曲亦然。河西作梗，因上封章，其略曰：『且夫结之以恩者，彼必怀之。示之以威者，彼必畏之。若尔，则所谓继迁者，自当革心而束手，款塞而旋庭矣。』又尝为数阕，其略曰：『歌遏云兮惨容， 【玉壶有『色』字。】 舞回雪 【玉壶作『风』。】 兮腰一搦。』又曰：『颦多而翠黛难成，望极而乌云易散。当本深心兮牡丹期，到如今兮赐冰颁扇。』乡人田锡尝曰：『朱拱三 【玉壶作『正』。】 一阕，乃闺怨赋一首，只少「原夫」。』 【此条今见玉壶清话卷四。】 

　　○钱熙 

　　钱熙泉南，才雅之士。进四夷来王赋万余言，太宗爱其才，擢馆 【玉壶作『官』。】 职。有司请试，上笑曰：『试官前进士赵某，亲自撰 【玉壶作『选』。】 中。』尝撰三钓酸文，举世称精绝，略曰：『渭川凝碧，早抛钓月之流。商岭排青，不遂 【玉壶作『逐』。】 眠云之侣。』又曰：『年年落第，春风徒泣于迁莺。处处羁游，夜雨空伤于断雁。』其文数千言，率类于此。卒，乡人李庆孙为诗哭之，曰：『四夷妙赋无人诵，三钓酸文举世传。』 【此条今见玉壶清话卷七。】 

　　○汪处士 

　　文莹至长沙，首访故国马氏天策府诸学生 【玉壶作『士』。】 所著文章，擅其名者，惟徐东野、李弘高尔。遂得东野诗，浮脆轻艳，皆鈆华歌舞，媚一时樽俎尔。其句不过『牡丹宿醉』，『兰蕙春悲』，『霞宫日城』，『翦红刻翠』而已。独汪处士 【玉壶作『独贻汪居士』。】 一篇，庶乎可采，曰：『门在松阴里，山僧几度过。药灵丸不大， 【原作『太』，据明抄本及玉壶改。】 棊妙子无多。薄雾蒙寒径，残风恋绿萝。金乌兼玉兎，年几奈君何。』又得弘高杂文十卷，皆絺章绘句， 【以上四字玉壶作『胼枝章句』。明抄本『絺』作『摛』。】 虽龊龊者亦能道，信乎文之难也。 【见玉壶清话。】 

　　○徐铉 

　　太祖、太宗下诸国，其伪命臣僚，忠于所事者，无不面加奖激，以至弃瑕录用。故徐铉、潘修辈，皆承眷礼。至如卫融、张洎，应答不逊，犹优假之。故虽疎远寇雠，无不尽其忠力。太平兴国中，吴王李煜薨，太宗诏侍臣撰吴王神道碑。时有与徐铉争名而欲中伤之者，面奏曰：『知吴王事迹，莫若徐铉为详。』太宗未悟，诏徐铉撰碑，铉遽请对而泣曰：『臣旧事李煜，陛下容臣存故主之义，乃敢奉诏。』太宗始悟让者之意，许之。故铉之为碑，但推言历数有尽，天命有归而已。其警句云：『东邻结祸，南箕扇疑。投杼致慈亲之惑，乞火无里妇之谈。始劳因垒之师，终后 【东轩作『复』。】 涂山之会。』又有偃王仁义之比，太宗览读称叹。异日复得铉所撰吴王挽词三首，尤加叹赏，每对宰臣，称铉之忠义。吴王挽词，今记者二首，曰：『倏忽千龄尽，冥茫万事空。青松洛阳陌，荒 【东轩作『芳』。】 草建康宫。道德遗文在，兴衰自古同。受恩无补报，反袂泣涂穷。』『土德承余烈，江南广旧恩。一朝人事变，千古信书存。哀挽周原道，铭旌郑国门。此生虽未死，寂寞已消魂。』李王葬北邙，江南录乃铉与汤说奉诏撰，故有邻国信书之句。东邻谓钱俶也。 【此条今见东轩笔录卷一。】 

　　○黄孝先 

　　宗衮尝赏黄子温诗。子温名孝恭，天圣八年登进士第，为大理寺丞，失官。其从兄子思，亦善诗，咏怀曰：『日者未知裴令贵，世人争笑祢生狂。』重午句曰：『风帘燕引五六子，露井榴开三四花。』子思名孝先，天圣二年登进士第，终太常博士。 

　　○贾公餗 

　　蔡文忠公擢进士第一，以将作丞倅兖，将母之官。年少气锐，日沈酣以酒色废务。贤良贾公餗居郡中，屡谒不得见，因书一绝屏间：『圣君宠厚龙头选，慈母恩深鹤发垂。君宠母恩俱未报，酒如为患悔何追？』文忠见之，亟往泣谢，自是终身不饮酒。 

　　○王君玉 

　　王君玉琪，诗务刻琢，而深淳独至，高视古今。每云：『初学诗，易于形状写物，而难于题赠。至成一家言，则反此。』君玉秋后莲实诗：『蚕寒冰茧瘦，蜂老露窠欹』，比兴曲尽其妙也。他诗数百十首，字字清奇，读之如咀冰嚼雪。若『鱼寒不食清池钓，鹭静频惊小阁碁。』闻角诗：『陇雁半惊天在水，征人相顾月如霜』之类是也。 

　　○李邯郸 

