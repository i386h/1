<!-- { "loadSidebar": true } -->
　　●宋朝事实类苑卷第一 

　　祖宗圣训（一） 

　　◆祖宗圣训（一） 

　　太祖皇帝 

　　○太祖皇帝 

　　太祖圣性至仁，虽用兵，亦戒杀戮。亲征太原，道经潞州麻衣和尚院，躬祷于佛前曰：『此行止以吊伐为意，誓不杀一人。』开宝中，遣将平金陵，亲召曹彬、潘美戒之曰：『城陷之日，慎无杀戮。设若困鬬，则李煜一门，不可加害。』故彬于江南，得王师吊伐之体，由圣训丁宁也。 【此条今见东轩笔录卷九。】 
　　初，梁太祖因宣武府第修之为建昌宫，晋改名曰『太宁宫』，周世宗复加营缮，犹未尽如王者之制。太祖始命改营之，一如洛阳宫之制。既成，太祖坐正殿，令洞开诸门直望之，谓左右曰：『此如我心，小有邪曲，人皆见之。』 【此条今见涑水纪闻卷一。】 
　　钱俶入朝，太祖眷礼甚厚，然自宰相以下，皆有章疏乞留俶，而取其地。太祖不从，赐还本国，复宴饯于便殿，屡劝以巨觥。陛辞之日，俶感泣再三，太祖命于殿内取一黄复，封识甚密，以赐俶，且戒以涂中密观。洎即涂，启之，凡数十轴，皆羣臣所上章疏，俶自是益感惧，江南平，遂乞纳土。 【此条今见东轩笔录卷十一。】 
　　秦亭之西北夕阳镇，产巨材，森郁绵亘，不知其极，止利于戎。建隆初，国朝方议营造，尚书高防知秦州，辟地数百里，筑堡扼其要，募兵千余人为采造务，与戎约曰：『渭之北，戎有之。渭之南，秦有之。』果获材数万本，为桴蔽渭而上。后番部率帐族，绝渭夺筏，杀防兵。出师与战，剪戮甚众，生擒数拾人，絷俘于狱以闻。太祖悯之，曰：『夺其地之产，得无争乎？仍速边州之扰，不若罢之。』下诏厚抚其酋，所絷之戎，各以袍带优赐之，遣还其部。诸戎泣谢，后上表，愿献美材五十里 【玉壶作『万』。】 于朝。 【并涑水纪闻。此条今见玉壶清话卷二。】 
　　太祖常与赵中令普议事，有所不合，太祖曰：『安得宰相如桑维翰者与之谋乎？』普对曰：『使维翰在，陛下亦不用。』盖维翰爱钱。太祖曰：『苟用其长，亦当护其短，措大眼孔小，赐与十万贯，则塞破屋子矣。』 【此条今见东轩笔录卷十一。】 
　　钱俶进宝犀带，太祖顾谓曰：『朕有三条带，与此盖不同。』俶请宣示一观，太祖笑曰：『汴河一条，惠民河一条，五丈河一条。』俶大愧服，其规模岂不宏远哉！ 【此条今见东斋记事补遗。】 
　　王全斌伐蜀之岁，是时大寒，太祖着帽絮被裘，御讲 【『讲』字据明抄本增。】 武殿毡帐曰：『此中寒尚不能御，况伐蜀将士乎？』即脱所服裘帽，遣使 【明抄本作『将』。】 持赐全斌。其伐江南也，曹彬、李汉琼、田钦祚入辞，以匣剑授彬曰：『副将而下，不用命，斩之。』汉琼等皆股栗畏慑，此所以见御将之恩威，皆出于一。 
　　太祖皇帝将展外城，幸朱雀门，亲自规画，独赵韩王普时从幸。上指门额问普曰：『何不祗书朱雀门，须着「之」字安用？』普对曰：『语助。』太祖笑曰：『之乎者也助得何事！』 【此条今见湘山野录卷中。】 
　　太祖服用俭素，退朝常衣絁袴麻鞵，寝殿门悬青布缘帘，殿中设青布缦。 【以上出杨文公谈苑。】 
　　太祖少亲戎事，性好艺文，即位未几，召山人郭无为于崇政殿讲书。至今讲官所领阶衔，犹曰『崇政殿说书』云。 【出傅简公佳话。】 
　　钱俶初入朝，既而赐归国，羣臣多请留俶，而使之献地。太祖曰：『吾方征江南，俾俶归治兵以攻其后，则吾之兵力可减半。江南若下，俶敢不归乎？』既而皆如所处。 【出东轩笔录。】 
　　太祖闻国子监集诸生讲书，喜，遣使赐之酒菓，曰：『今之武臣，亦当使其读经书，欲其知为治之道也。』 【出涑水纪闻。】 
　　太祖皇帝以神武定天下，儒学之士，初未甚进用。及卜郊肆类，备法驾，乘大辂，翰林学士卢多逊摄太仆卿，升辂执绥，且备顾问。上因叹仪物之盛，询致理之要，多逊占对详敏，动皆称旨。他日，上谓左右曰：『作宰相当须用儒者。』卢后果大用，盖肇于此。 【出文正公笔录。此条又见卷十五。】 
　　太祖讨平诸国，收其府藏，贮之别库，曰『封桩库』，每岁国用之余，皆入焉。尝语近臣曰：『石晋割幽燕诸郡以归契丹。朕悯八州之民久陷夷虏，俟所蓄满五百万缗，遣使遗北虏赎之山后诸郡。如不我从，则散府财，募战士，以图攻取。』 【渑录有『会上晏驾乃寝』六字。】 后改曰『左藏库』，今为『内藏库』。 【出归田录。此条今见渑水燕谈录卷一。】 
　　魏咸信言，故魏国长公主在太祖朝，尝衣贴绣铺翠襦入宫中，太祖见之，谓主曰：『汝当以此与我，自今勿复为此饰。』主笑曰：『此所用翠羽几何？』太祖曰：『不然，主家服此，宫闱戚里皆相効，京城翠羽价高，小民逐利，展转贩易，伤生寝广，实汝之由。汝生长富贵，当念惜福，岂可造此恶业之端？』主惭谢。主因侍坐，与孝章皇后同言曰：『官家作天子日久，岂不能用黄金装肩舁，乘以出入？』太祖笑曰：『我以四海之富，宫殿悉以金银为饰，力亦可办，但念我为天下守财耳，岂可妄用？古称以一人治天下，不以天下奉一人，苟以自奉养为意，使天下之人何仰哉？当勿复言。』 
　　太祖平蜀，得孟昶七宝装溺器，掷之于地，令杵碎之，曰：『汝以何器贮食？似此，不亡何待？』 【以上见杨文公谈苑。】 
　　太祖豁达，既得天下，赵普屡以在微时所不足者言之，欲潜加害。太祖曰：『不可，若尘埃中总教识天子宰相，则人皆去寻也。』自后普不复敢言。 【出丁晋公谈录。】 
　　太祖尝谓左右曰：『朕每因宴会，乘欢至醉，经宿，未尝不自悔也。』 
　　太祖尝见小黄门损画殿壁者，怒之曰：『竖子可斩也，此天 【『天』明抄本作『天地』，涑水作『天子』。】 廨舍耳，汝岂得败之耶？』 【始平公云。】 
　　太祖初即位，颇好畋猎，尝因猎坠马，怒，自挟佩刀刺马，杀之。既而叹曰：『我躭于逸乐，乘危走险，自取颠越，马何罪焉？』自是遂不复猎。 
　　太祖尝罢朝，坐便殿，不乐者久之，内侍行首王继恩请其故，上曰：『尔谓天子为容易邪？早来，吾乘快指挥一事而误，故不乐耳。』孔子称诚知为君之难也，不几乎一言而兴邦乎？太祖有焉。 
　　太祖采听明远，每遇边阃之事，纤悉必知。有间者自蜀还，上问曰：『剑外有何事？』间者曰：『但闻成都满城诵朱山长 【玉壶作『长山』。】 苦热诗曰：「烦暑郁蒸何处避？凉风清泠几时来？」』上曰：『此蜀民思吾之来伐也。』时虽已下荆楚，孟昶有唇亡齿寒之惧，而西讨无名。昶欲朝贡，王昭远固止之。干德三年，昶遣谍者孙遇赍蜡丸帛书，间道往太原，结刘钧为援，为朝廷所获。太祖喜曰：『兴师有名矣。』执间者，命王全斌率禁旅三万，分路讨之。俾孙遇指画山川曲折，阁道远近，令工图之，面授神算，令王全斌往焉。曰：『所克城寨，止藉器甲刍斛尔，若财帛，尽分给战士。』王师至蜀，昶遣王昭远帅师来拒，未几，相继就擒，昶始降，执昶赴阙。大将王仁赡自剑南独先归阙，乞见，恐己恶露，历数全斌等数将贪黩货财，弛纵兵律。惧为所诉，反欲自蔽。太祖笑谓仁赡曰：『纳李廷珪妓，擅开丰德库取金宝，此又谁耶？』仁赡惶怖，叩伏待罪。上又曰：『此行清介思慎，但止有曹彬一人尔。』台臣请深治征蜀诸将横越之恶，太祖尽释之。 【以上出涑水纪闻。此条今见玉壶清话卷六。】 
　　太祖即位后，遣王全斌、刘民裕先锋自大散关入蜀，刘自夔峡路，而水陆齐攻，曹彬为都监，沈义伦为行营判官，收复 【明抄本作『征』。】 西蜀。无何，全斌杀降兵三千人，是时曹不从，但收其文案，不署字。王、曹、沈等回，太祖传宣送中书取勘，左右曰：『方克复西蜀回，虽杀降兵，亦不可便案劾，今后陛下如何用人？』太祖曰：『不然， 【丁录有『今』字。】 河东、江南皆未归服，若不勘劾，恐今复 【丁录作『后』。】 委任者，转乱杀人，但且令勘劾消勘。』案成，宣令后殿见责，问曰：『如何敢乱杀人？』又曰：『曹彬但退，不干你事。』曹不退，但叩头伏罪，曰：『是臣同商议杀戮降兵，朝廷问罪，臣首合诛戮。』太祖见曹如此说，皆与原之。王受金州节帅， 【丁录作『度』。】 余皆 【丁录有『次第』二字。】 进擢之。忽一日，宣曹并潘美，曰：『命汝收江南。』又顾曹曰：『更不得似往时西川乱杀人。』曹徐奏曰：『臣若不奏，又恐陛下未知。曩日西川，元不是臣 【丁录有『要』字。】 杀降卒，缘臣商量，固执不下，臣见收得当日文案，元不着字。』太祖令取进呈。太祖览之，又谓曰：『卿既商量不下，何为对朕坚自服罪？』曰：『臣从初与王全斌等同奉陛下委任，若王全斌等独 【丁录作『获』。】 罪，臣独清雪，不为稳便，臣是以一向服罪。』太祖曰：『卿既自欲当罪，如此又安用留此文字？』曰：『臣从初谓陛下必行诛戮，臣留此文书令老母进呈，乞全老母一身。』太祖尤器遇之，又潜谓曰：『但只要他归服，慎勿杀，是他无罪过，自是自家着他不得，卿切会取。』曹曰：『谨奉诏旨，不敢违越。』晋公曰：『今国家享无疆之休，良由是耳。曹之四子，璨、玮、琮、珣，皆享丰禄，岂非余庆乎？』 【以上出丁晋公谈录。今本丁晋公谈录此条与下面『太祖明圣慈惠』条相连，首『太祖』二字作『洎』。】 
　　宋白言，开宝九年，雩祀西洛，阴雨踰月，斋宿之旦，尚未霁，太祖遣中使祷无畏三藏塔，与之誓言，傥不止，即毁其浮图。又俾近臣赍三木与岳神宿，斋日雨不止，当施桎梏于汝。至太极殿宿斋，辰巳间雨霁，洛阳令督役夫辈除道上泥，布干土。及郊祀还，御明德门赐赦，观卫士归营，车驾还宫，雨复作。无畏，胡僧，唐开元中至长安，玄宗甚礼重之，每祈雨輙应，事具李德裕次柳氏旧闻及李华碑。 【见杨文公谈苑。】 
　　太祖既纳赵韩王之谋，数遣使者分诣诸道，择选精兵，凡其材力伎艺有过人者，皆收补禁军，聚之京师，以备宿卫，厚其粮赐。居常躬自案阅训练，皆一以当百。诸镇皆自知兵力，精锐非京师之敌，莫敢有异心者，由我太祖能强干弱支，致治于未乱故也。 
