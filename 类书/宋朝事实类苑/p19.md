<!-- { "loadSidebar": true } -->
　　淳化中，张邓公为射洪令，会岁旱，祷于白崖山陆史君祠，遂雨。立廷下，若听命然，须雨足乃退。蜀人刻石记其事祠中。真宗时，为广东转运使，会诏天下置天庆观，公因请即旧观为之，以纾天下土木之劳。 【湘山野录。】 

　　○杜祁公 

　　杜祁公衍，越州人，父早卒，遗腹生公，其祖爱之。幼时，祖父脱帽，使公执之，会山水暴至，家人散走。其姑投一竿与之，使挟以自泛，公一手挟竿，一手执帽，漂流久之，救得免，而帽竟不濡。前母有二子，不孝悌，其母改适河阳钱氏。祖父卒，公十五六，其二兄以为其母匿私财以适人，就公案之，不得，引剑斫之，伤脑，走投其姑，姑匿之重橑上，出血数升，仅而得免。乃诣河阳，归其母，继父不之容，往来孟、洛间，贫甚，佣书以自资。尝至济源，富民相里氏奇之，妻以女，由是资用稍给。举进士，殿试第四。及贵，其长兄犹存，待遇甚有恩礼，二兄及钱氏姑氏子孙受公荫补官者数人，仍皆为之婚嫁。 【东轩笔录。】 

　　二 

　　杜祁公以宫师致仕于南都，时新牓一巍峨者出倅巨藩，道由应天，大帅王资政举正以其少年高科，方得意于时，尽假以牙兵，当 【湘录作『宝』。】 辔旌钺，导从呵拥特盛。祁公遇于通衢，无他路可避，乘款段，衣帽暗弊，二老卒敛马侧立于旁，举袖障面。新贵人颇恚其立马而避，问从者曰：『谁？』卒对曰：『大师相公。』 【湘山野录。】 

　　三 

　　杜正献公为相，蔡君谟、孙之翰为谏官，屡乞出。仁宗云：『卿等审欲得郡，当具所欲乞奏来。』于是蔡除福州，孙除安州。正献云：『谏官无故出，终非美事，乞且如旧。』上可之，退书圣语。时陈恭公为参政，不肯书，曰：『某初不闻。』正献惧，遂焚之，由此遂罢相。议者谓正献当俟明日审奏，不当遽焚其书也。正献言，始在西府时，上每访以中书事。及为相，虽中书事，不以访。公因言，君臣之间，能全终始者，盖难也。苏子瞻云。 【东轩笔录。】 

　　宋朝事实类苑卷第十 

　　●宋朝事实类苑卷第十一 

　　名臣事迹（四） 

　　◆名臣事迹（四） 

　　元大参 
　　冯文懿 
　　赵参政 
　　孙宣公 
　　寇莱公 
　　丁晋公 
　　陈康肃 
　　张洎 
　　崔遵度 
　　窦尚书 
　　钱思公 
　　王文穆 
　　孙资政 

　　○元大参 

　　大参元厚之公，成童时，侍钱塘府君于荆南，每从学于龙安僧舍。后三十年，公以龙图二卿帅于府，昔老僧犹有存者。引旌钺访旧斋，而门径窗扉及泉池钓游之迹，历历如昨。公感之，因建一巨堂，榜曰『碧落』，手写诗于堂。诗有：『九重侍从三明主，四纪乾坤一老臣』，及『过庐都失眼前人』之句，虽向老，而男子雄赡之气，殊未衰歇。未几，果以翰林诏归为学士，俄而又参熙宁天子大政，真所谓乾坤老臣也。其堂遂为后进之大劝。 【见湘山野录。】 

　　○冯文懿 

　　仁庙初纂临，升衮冕，纔十二岁，未能待旦，起已日高。时明肃太后垂箔拥佑，一日，遣中人传旨中书，为官家年小起晚，恐稽留百官班次，每日祇来这里休。 【明抄本作『取』。语断。】 会首台丁晋公适在药告，惟冯相拯在中书，覆奏曰：『乞候丁谓出厅商议。』殆丁参告，果传前语，晋公口奏曰：『臣等止闻今上皇帝传宝受遗，若移大政于佗处，则社稷之理不顺，难敢遵禀。』晋公由此忤明肃之旨，复面责同列曰：『此一事诸君实时自当中 【明抄本作『申』。】 覆，何必须候某出厅，足见顾藉自厚也。』晋公更衣，冯谓鲁参曰：『渠必独作周公，令吾辈为莽、卓，乃真宰存心也。』初，寇忠愍南贬日，丁当秉笔，谓冯相曰：『欲与窜崖，又异涉鲸波，如何？』冯但唯唯，丁乃除拟雷州。及丁之贬也，适当冯相秉笔，谓鲁参曰：『鹤相始欲贬寇于崖，尝有鲸波之叹，令暂屈周公涉鲸波一巡。』竟凿崖。 【『竟』原作『音』，据明抄本改。湘录此句作『竞窜崖州』。湘山野录。】 

　　二 

　　冯拯之父为中令赵普家内知，内知盖干当本宅事者也。一日，中令下帘独坐，拯方十余岁，弹雀于帘前，中令熟视之，召坐与语。其父遽至，惶恐谢过，中令曰：『吾视汝之子，乃至贵人也。』因指其所坐榻曰：『此子他日，当至吾位。』冯后相真宗、仁宗，位至侍中。 

　　○赵参政 

　　赵参政昌言汾人，太宗廷试，爱其辞气明俊，擢寘甲科。未几，拜中丞。上幸金明池，旧例：台臣无从游之制，太宗喜之，特召预宴，自公始也。擢为枢密副使，时陈象与 【玉壶作『舆』。】 董俨俱为盐铁副使，胡旦知制诰，尽同年生，俱少年，为一时名俊。梁颢尝又与公同幙，五人者，是 【玉壶作『旦』。】 夕会饮于枢第，碁觞弧矢，未尝虚日。无何 【玉壶作『每每』。】 乘醉，夜分方归，金吾吏遂夜候马首声喏，象 【玉壶有『舆』字。】 醉，鞭揖其吏曰：『金吾不惜夜，玉漏莫相催。』都人喭曰：『陈三更，董半夜。』赵公因是坐贬崇信军司马。淳化中，以谏议起知天雄，大河贯府，盖豪猾辈畜刍茭者，利厚价，欲售之，诱奸人穴其堤使溃。公知之，仗剑露刃，尽取豪刍廪积给用，其蠹遂绝。又忽澶河涨，流入御河，陵府城。公藉禁卒杀羊 【玉壶作『牛』。】 为酒，募豪右出资，散卒负土护之，皆乐从。不数日，水退，城宇 【玉壶作『完』。】 就，加给事参政，召还。上 【玉壶有『渴伫』二字。】 诏乘疾置 【明抄本作『至』。】 赴中书，太宗笑谓公曰：『半夜之会，不复有之。』公叩陛泣谢。 【以上出东轩笔录。此条今见玉壶清话卷五。】 

　　○孙宣公 

　　孙奭，字宗古，博平人。幼好学，博通书，善讲说。太宗端拱中，九经及第，再调大理评事，充国子监直讲。太宗幸国子监，诏奭说尚书说命三篇，奭年少位下，然音读详润，帝称善，因叹曰：『天以良弼赉商，朕独不得邪？』因以切励辅臣，赐奭绯章服，累迁都官员外郎，侍诸王讲，赐紫章服。真宗即位，令中书门下谕奭，欲任以他官，奭对不敢辞，乃罢诸王侍讲。顷之，自职方员外郎，除工部郎中，充龙图阁待制。会真宗幸亳州，谒太清宫，奭上言切谏，真宗不纳，遂为解疑论以示羣臣。俄知密州，转左谏议大夫，知河阳，为给事中。奭以父年九十，乞解官侍养，诏知兖州。上即位，召还，以工部侍郎为翰林侍读学士，预修先朝实录。丁父忧，起复旧官，久之，改兵部侍郎兼龙图阁学士。奭每上前说经，及乱君亡国事，反复申绎，未尝避讳，因以规讽。又掇五经切治道者，为五十篇，号经典徽言上之。画无逸为图，乞施便坐，为观鉴之助。时章献明肃皇后每五日一御殿，与上同听政，奭因言古帝王，朝朝暮夕，未有旷日不朝，陛下宜每日御殿，以览万机。奏留中不报，上与太后雅爱重之，每进见，常加礼。久之，上表致仕，上与太后御承明殿，委曲敦谕，不听所请，因诏与龙图阁学士冯元讲老子三章，礼部尚书晏殊进读唐史，各赐帛二百匹，改工部尚书，知兖州，宴太清楼，近臣皆预。俄出御飞白书赐羣臣，中书、门下、枢密院，大字一轴，诸学士以下，小字各二轴，惟奭与太子少傅致仕晁逈，大小兼赐焉。并诏羣臣赋诗。翌日，奭入谢承明殿，上令讲老子三章，赐袭金带银鞍勒马。及行，赐宴于瑞圣园，上赋诗饯行，诏近臣赋诗，士大夫以为荣恩。改礼部侍郎，是岁，累表听致仕。病甚，戒其子不内婢妾，曰：『无令我死妇人之手。』年七十。有司谥曰『宣』。奭举动方重，论议有根底，不肯诡随雷同。真宗已封禅，符瑞屡降，羣臣皆歌诵盛德，独奭正言谏争，毅然有古风采。精力孚同，定论语、尔雅、孝经正义。请以孟轲书镂板，复郑氏所注月令。初五日郊，从祀神不设席，尊不施羃。七祠时享，献神齐福，止用一尊，不设三登。登歌不雍彻。冬至，摄祀昊天上帝，外级上七十位。飨先农，在祈谷之前。上丁释奠，旡三献。宗庙不备贰舞。奭皆言其谬阙，并从增改云。又建言，礼家六天帝，止是天之六名，实则一帝，今位号重复，不合典礼。冬至宜罢五帝，雩祀设五帝昊天帝位，乞与羣臣议定。时习礼者少，又惮改作，其议不行。撰崇祀录、乐记图、五经节解、五服年月传于时。三子：瑶，虞部员外郎；琪，卫尉寺丞，早卒；瑜，殿中丞。 【金坡遗事。】 

　　○寇莱公 

　　真宗次澶渊，一日，语莱公曰：『今虏骑未退，而天雄军截在贼后，万一陷没，则河朔皆虏境也。何人可为朕守魏？』莱公曰：『当此之际，无方略可施，古人有言，智将不如福将。臣观参知政事王钦若，福禄未艾，宜可为守。』于是实时进熟勑，退召王公于行府，谕以上意，授勑俾行。王公茫然自失，未及有言，莱公遽曰：『主上亲征，非臣子辞难之日。参政为国柄臣，当体此意。驿骑已集，仍放朝辞，便宜即涂，身乃安也。』遽酌大白饮之，命曰『上马杯』，王公惊惧，不敢辞。饮讫，拜别莱公，公答拜曰：『参政勉之，回日引为同列也。』王公驰骑入魏， 【东轩作『入天雄』。】 方戎虏满野，无以为计，但屯塞四门，终日危坐。越七日，虏骑退，召为同中书门下平章事，集贤殿大学士，如莱公之言也。或云：王公数进疑辞于上前，故莱公因事出之，以成胜敌之绩耳。 【东轩笔录。】 

　　二 

