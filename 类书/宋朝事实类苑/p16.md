<!-- { "loadSidebar": true } -->
　　范鲁公质早辅周室，及太祖受禅，不改其任。两朝翊戴，嘉谋伟量，时称名相。然自以执政之地，生杀舒惨所系，苟不能蚤夜兢畏，悉心精虑，败事覆餗，忧患毕至。加之道有枉直，时有夷险，居其位者，今古为难。尝谓同列曰：『人能鼻吸三斗醇醋，即可为宰相矣。』 【涑水纪闻。】 

　　○范文正 

　　范文正公仲淹少贫悴，依睢阳朱氏家，常与一术者游。会术者病笃，使人呼文正而告曰：『吾善炼水银为白金，吾儿幼，不足以付，今以授子。』即以其方与所成白金一斤封志，纳文正怀中。文正方辞避，而术者已绝。后十余年，文正为谏官，术者之子长，呼而告曰：『尔父有神术，昔之死也，以汝尚幼，故俾我收之。今汝成立，当以还汝。』出其方并白金授之，封识宛然。 【笔录。】 

　　二 

　　景佑中，范文正公知开封府，忠亮谠直，言无回避，左右不便。因言公离间大臣，自结朋党，乃落天章阁待制，出知饶州。余靖安道上疏论救，以朋党坐贬。尹洙师鲁上言，靖与仲淹交浅，臣于仲淹义兼师友，当从坐。贬监郢州税。欧阳修永叔贻书责司谏高若讷不能辨其非辜，若讷大怒，缴奏其书，降授夷陵县令。永叔复与师鲁书云：『五六十年来，此辈沉默畏慎，布在世间，忽见吾辈作此事，下至灶间老婢，亦相惊怪。』时蔡襄君谟为四贤一不肖诗， 【夏校本涑水逸文，以下五十九字作『以歌之』三字。】 播于都下，人争传写，鬻书者市之，颇获厚利。虏使至，密市以还。张中庸奉使过幽州，馆中有书永叔诗在壁者。四贤：希文、安道、师鲁、永叔也。一不肖，若讷也。 【涑水纪闻。此条今见夏校本涑水逸文。】 

　　三 

　　晏丞相殊留守南京，仲淹遭母忧，寓居城下。晏公请掌府学，仲淹常宿学中，训督学者，皆有法度，勤劳恭谨，以身先之。夜课诸生，读书寝食，皆立时刻。往往潜至斋舍诇之，见有先寝者诘之，其人绐云：『适疲倦，暂就枕耳。』仲淹问：『未就寝之时，观何书？』其人亦妄对，仲淹即取书问之，其人不能对，乃罚之。出题使诸生作赋，必先自为之，欲知其难易及所当用意，亦使学者准以为法。由是四方从学者辐凑，其后宋人以文学有声名于场屋朝廷者，多其所教也。服除，至京师，上宰相书，言朝廷 【涑水作『政』。】 得失及民间利病，凡万余言，王曾见而伟之。时晏殊亦在京，荐一人为馆职，曾谓殊曰：『公知范仲淹，舍而荐斯人乎？已为置不行，宜更荐仲淹也。』殊从之，遂除馆职。顷之，冬至立仗，礼官定议，欲媚章献太后，请天子帅百官献寿于庭。仲淹奏以为不可，晏殊大惧，召仲淹责怒之，以为狂。仲淹正色抗言曰：『仲淹受明公误知，常惧不称，为知己羞，不意今日，更以正论得罪于门下也。』殊惭无以应。 【湘山野录。此条今见涑水纪闻卷十。】 

　　四 

　　初，范文正公贬饶州，朝廷方治朋党，士大夫无敢往别。王待制质独扶病饯于国门，大臣责之曰：『君长者，何自陷朋党？』王曰：『范公天下贤者，顾质何敢望之！若得为某党人，公之赐质厚矣。』闻者为之缩颈。 

　　五 

　　范文正公守邠州，暇日帅僚属登楼置酒，未举觞，见衰绖数人，营理丧具者。公亟令询之，乃寄居士 【原作『仕』，据明抄本及涑水改。】 人卒于邠，将出殡近郊，赗敛棺椁皆所未具。公怃然，即彻宴席，厚赒给之，使毕其事，坐客感叹有泣下者。 【并涑水纪闻。此条今见夏校本涑水逸文。】 

　　六 

　　庆历中，范希文以资政殿学士判邠州，予中途上谒，翌日召食。时李郎中丁同席，范与丁同年进士也。因道旧日某修学时，最为贫窭，与刘某同上长白山僧舍，惟煮粟米二合作粥一器，经宿遂凝，以刀为四块，早晚取二块，断虀十数茎，酢汁半盂，入少盐，暖而啖之，如此者三年。 【湘山野录。】 

　　○曹武毅 

　　曹翰以罪谪为汝州副使，凡数年。一日，有内侍使京西，朝辞日，太宗密谕之曰：『卿至汝州，当一访曹翰，问其良苦，然慎勿泄我意也。』内侍如旨往见，因吊其迁谪之久，翰泣曰：『罪犯深重，感圣恩不杀，死无以报，敢愬苦耶？但以口众食贫，不能度日，幸内侍哀怜，欲以故衣质十千以继饭粥，可乎？』内侍曰：『大尉有所须，敢不应命，何烦质也。』翰固不可，于是封裹一复以授，内侍收复，以十千答之。洎回奏翰语及言质衣事，太宗命取其复，开视之，乃一六幅画幛，题曰『下江南图』。太宗恻然念其功，即日有旨召赴阙，稍复金吾将军。盖江南之役，翰为先锋也。 【此条今见东轩笔录卷十。】 

　　○王参政 

　　王参政化基兴国二年及第于吕蒙正牓，释褐，授赞善，知岚州。赵韩王学术平浅，议以骤进少年，无益于治，抽诏改淮幙。公叹曰：『不幸丞相以旧勋自恃，特忌晚进。男儿既逢明时，岂能事幕府，承迎于婉画之末乎？』抗疏自荐，表称真定男子。公尝慕范滂有揽辔澄清天下之志，遂撰澄清五 【『五』玉壶作『疏』。】 略，皆切于时要。太宗壮之，曰：『化基自结人主，慷慨之士 【『士』玉壶作『俊杰』二字。】 也。』亟用之，由著作郎、三司判官、左拾遗，召试中丞补阙，知制诰。 【此条今见玉壶清话卷八。】 

　　○狄武襄 

　　天圣五年，王文安公尧臣状元及第，释褐，将作监丞，通判湖州。是年，狄武襄公青始投拱 【『拱』字据明抄本及东轩补。】 圣营为卒，晚年同入枢密院，武襄为使，文安副焉。 【并见东轩笔录。】 

　　○魏咸熙 

　　魏咸熙，仁浦之子，性宽厚，任太仆少卿，累典藩郡。知杭州日，晨朝视事，掌舍卒挂油釭中间帘钩上，正中其额，翻污冠绶，咸熙戒左右勿得輙言，使老卒亟还卧内，易衣巾而出。归朝大治酒具，宾友集馔，陈越中银扣陶器，僮仆数人，共举食案而前，相嘲诮，足跌，尽碎之。坐客皆失色，咸熙殊不变容，但令易它器，别具蔬果，亦不加笞责。人皆服其量，以为刘宽之比。 

　　二 

　　王文康公、薛简肃公俱尝镇蜀，而皆有名。章献时，同为执政。一日，奏事已，因语蜀事，文康曰：『臣在蜀时，有告戍卒反，乃执而斩之于营门，遂无事。』简肃曰：『臣在蜀时，亦有告戍卒反者，叱出之，亦无事。』 【并湘山野录。】 

　　○薛简肃 

　　薛简肃公，天禧初，为江淮发运使，辞王文正公。王无他语，但云：『东南民力竭矣。』薛退而谓人曰：『真宰相之言也。』 

　　○吕文靖 

　　景佑末，西鄙用兵，大将刘平死之。议者以朝廷委宦者监军，主帅节制有不得专者，故平失利。诏诛监军黄德和，或请罢诸帅监军，仁宗以问宰臣吕文靖公，公曰：『不必罢，但择谨厚者为之。』仁宗委公择之，对曰：『臣待罪宰相，不当与中贵私交，何由知其贤否？愿诏都知押班保举，有不称职者，与同罪。』仁宗从之。翌日，都知叩头乞罢诸军监宦，士大夫嘉公之有谋。 

　　二 

　　庆历初，仁宗服药，久不视朝。一日，圣体康复，思见执政，坐便殿，促召二府。宰相吕许公闻命，移刻方赴召，比至，中使数辈促公。同列亦赞公速行，公愈缓步。既见，上曰：『久疾方平，喜与卿等相见，而迟迟之来，何也？』公曰：『陛下不豫，中外颇忧，一旦闻急召近臣，臣等若奔驰以进，虑人心惊动耳。』上以为深得辅臣之体。 【以上出涑水纪闻。上二条今见夏校本逸文。】 

　　三 

　　吕许公夷简为郡守，上言乞不税农器。真宗知其可为宰相，记名殿壁，后果正台席。燕肃为郡守，上言应天下疑狱，并具事节奏取勑裁。仁宗知其有仁心，后至龙图阁直学士。王安石为翰林学士，因莱州阿芸谋杀夫，以为案问，欲举免所因之罪，主上决意用为辅相。自燕肃之说进，历仁宗、英宗、神宗，三朝之中，凡有奏疑，未始不免死。案问之律行，凡临劾而自陈者，皆得原减。所谓仁人之言，其利溥也。 【东轩笔录。】 

　　○李公择 

　　李常 【渑录作『李尚书』。】 公择，少读书于庐山五老峰白石庵之僧舍，书几万卷。公择既贵， 【渑录作『去』。】 思以遗后之学者，不欲独有其书，乃藏于僧舍。其后，山中之人思之，目其居曰：『李氏藏书山房』，而苏子瞻为之记。 【涑水纪闻。此条今见渑水燕谈录卷九。】 

　　○张乖崖 

　　王均、李顺之乱后，凡官于蜀者，多不挈家以行，至今成都知府犹有此禁。张咏知益州，单骑赴任，是时一府官属，惮张之严峻，莫敢蓄婢使者。张不欲绝人情，遂自置侍婢以侍巾帻，自此官属稍稍置姬侍矣。张在蜀四年，被召还阙，呼婢父母，出赀以嫁之，仍处女也。张在蜀，一日，有术士上谒，自言能煅汞为白金，张曰：『若能一火煅百两乎？』术士曰：『能之。』张即市汞百两俾煅，一火而成，不耗铢两。张叹曰：『若之术至矣，然此物不可用于私家。』立命工煅为一大香炉，凿其腹曰：『充大慈寺殿上公用』，寻送寺中。以酒榼遗术者而谢绝之，人伏其不欺也。 【东轩笔录。】 

　　二 

　　张乖崖性刚多躁，蜀中盛暑，食馄饨，顶巾之带屡垂于盌，手约之，颇烦，急取巾投器中，曰：『但请吃。』因舍 【玉壶下有『匕』字。】 而起。少年慷慨，学击剑，喜立奇节，谓友人曰：『张咏赖生明时，读典坟以自律，不尔则为何人耶，则为何人耶！』李顺之乱，益州大将王继恩、上官正辈，顿师逗遛不进，激 【玉壶上有『公』字。】 使行，盛陈供帐郊燕以饯之， 【玉壶下有『酒酣』二字。】 举爵谓军校曰：『尔曹蒙国厚恩，无以塞责，行当勉力平荡寇垒。』以手指其地曰：『若师老日旷，即尔辈死所也。』徐谓继恩曰：『朝廷始若许仆参后骑，岂至今日？醢贼以噉师久矣。』自是士气果振，获捷而还。 【见玉壶清话。】 

　　三 

