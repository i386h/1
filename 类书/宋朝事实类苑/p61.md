<!-- { "loadSidebar": true } -->
　　鼎州甘泉寺，介官道之侧，嘉泉也。便于漱酌，行客未有不舍车而留者。始寇莱公南迁日，题于东楹 【湘录作『槛』。下同。】 曰：『平仲酌泉经此，回望北阙，黯然而去。』未几，丁晋公又过之，题于西楹曰：『谓之酌泉礼佛而去。』后范补之为湖南安抚，留诗于寺曰：『平仲酌泉回北望，谓之礼佛向南行。烟岚翠锁门前路，转使高僧厌宠荣。』诗牌至今 【湘录无『至今』二字。】 犹存。 【已上见湘山野录。】 

　　○锺离权 

　　邢州开元寺一僧院壁，有五代时隐士锺离权草书诗二绝，笔势遒逸，诗句亦佳。诗曰：『得道真僧不易逢，几时归去愿相从。自言住处连沧海，别是蓬莱第一峯。』其二曰：『莫厌追欢语笑频，寻思离乱可伤神。闲来屈指从头数，得见升平有几人？』后刘从广知邢州，访此寺，遂命刊勒此诗于石。 

　　○张宗永 

　　张宗永，华州人，倜傥不羁，善为诗。宝元中，以职官知长安县，时郑州陈相尹京兆，宗永尝以事失公 【原作『父』，据明抄本改。】 意。公有别业在鄠杜县间，宗永知公好绝句诗，乘间诣之，于厅大书二韵云：『乔松翠竹绝纤埃，门对南山尽日开。应是主人贪报国，功成名遂不归来。』庄督录以闻，公览而善之，待之如初。宗永尝有诗云：『大书文字堤防老，剩买 【明抄本作『卖』。】 峯峦准备闲。』佳句甚多，往往脍炙人口。 

　　○冯太傅 

　　冯太傅端，尝书一绝句云：『鸣鹘直上一千尺，天静无风声更干。碧眼胡儿三百骑，尽提金勒向云看。』顾坐客曰：『此可画于屏障，乃柳如京塞上之作。』 【见倦游杂录。】 

　　○吕文穆 

　　洛阳龙门，有吕文穆公读书龛。云文穆昔尝栖偃于此，初有友二人，一人则温尚书仲舒，一人忘其姓名，而三人誓不得状元不仕。及唱第，文穆状元，温已失意，然犹中甲科，遂释褐，其一人径拂袖归隐。后文穆作相，太宗问昔谁为友，文穆即以归隐者对，遽以著作佐郎召之，不起。故文穆罢相尹洛，作诗曰：『昔作儒生谒贡闱，今提相印出黄扉。九重鸳鹭醉中别，万里烟霄达了归。邻叟尽垂新鹤发，故人犹着旧麻衣。洛阳谩道多才子，自叹遭逢似我稀。』所谓故人，盖斥其友归隐者也。 

　　○王荆公 

　　王丞相初得请于金陵，出东府寓定力院。 【原作『阳』，据明抄本改。】 自题于僧壁云：『溪北溪南水暗通，隔溪开 【明抄本作『闻』。】 得夕阳东。当时诸葛成何事？只合终身作卧龙。』 

　　二 

　　王荆公初罢相，知金陵，作诗曰：『投老归来一幅巾，君恩犹许备藩臣。芙蓉堂下疏 【东轩作『观』。】 秋水，聊与龟鱼作主人。』再 【东轩作『及』。】 罢相，遂乞宫观，以会灵观使居钟山，又作诗曰：『乞得胶胶扰扰身，钟山松竹替埃尘。只将凫雁同为客，不与龟鱼作主人。』 【此条今见东轩笔录卷六。】 

　　三 

　　熙宁中，诏王荆公及子雱同修经义，经成，加荆公左仆射兼门下侍郎，雱龙图阁直学士，同日授命。故元参政绛贺诗曰：『陈前舆服同桓傅，拜后金珠有鲁公。』 【此条今见东轩笔录卷十。】 

　　四 

　　熙宁初，张侍郎掞以二府成，诗贺王文公，公和曰：『功谢萧规惭汉第，恩从隗始愧燕台。』示陆农师曰：『萧规曹随，高帝论功，萧何第一，皆摭故实。而请从隗始，初无恩字。』笑曰：『子善问也。韩退之鬬鸡联句：「感恩惭隗始」，若无据，岂当对功字耶？』乃知前人以用事一字偏枯，为倒置眉目，返易巾裳，其慎之如此。 

　　五 

　　舒王题王昂霄水亭云：『萧萧抟黍声中日，漠漠舂锄影外天』，事实人多不知。抟黍盖黄鹂也。黍方熟时，鸣于桑间，或谓之黄袍，见诗疏。舂锄，鹭也。尔雅曰：『鹭、舂锄』，亦取其鹭之行步云。皮日休诗：『数点舂锄烟雨微』，盖言此尔。 

　　六 

　　荆公爱看水中影，此亦性所好，如『秋水写明河，迢迢藕花底』，又桃花诗云：『晴沟涨水绿周遭，俯视红影移鱼舠』，皆观其影也。其后云：『攀条弄芳畏晼晚，已见黍雪盘中毛』，事见仪礼。 

　　○王平甫 

　　王平甫学士，以高才硕学，劲正不附丽。熙宁中，判官告院，忽于秋日作宫辞点绛唇一阕，其旨盖有所刺，以示其游。魏泰叹曰：『公之辞美矣，然断章乃流离之思，何也？』明年，平甫竟以谗得罪，废归金陵。其词曰：『秋气微凉，梦回明月穿帘幕，井梧萧索，正遶南枝鹊。宝瑟尘生，金雁空零落。情无托，云重掠，不似君恩薄。』 

　　二 

　　熙宁中，高丽遣使人入贡，且求王平甫学士京师题咏，有旨令权知开封府元厚之内翰抄录以赐。时厚之自诣平甫求新着，平甫以诗戏厚之曰：『谁使诗仙来凤沼，欲传贾客过鸡林。』 

　　三 

　　王安国俊迈，而貌陋黑肥。熙宁中，余与同官于洛下，尝谓余曰：『子可作诗赠我。』余因援笔戏之曰：『飞卿昔号温锺夔，思道通悦还魁肥。江淹善谈笔五色，庾信能文腰十围。只知外貌乏粉泽，谁料满腹填珠玑？相逢把酒洛阳社，不管淋漓身上衣。』安国由此不悦。 

　　○蔡子正 

　　蔡子正久在边任，晚年以龙图阁直学士再守平凉，作喜迁莺词一阕以自广，曰：『霜天清晓，望紫塞古垒，寒云衰草。汉马嘶风，边鸿翻月，陇上铁衣寒早，剑歌骑曲悲壮，尽道君恩须报。塞垣乐尽橐鞬。 锦领山西年少，谈笑刁斗静，烽火一把，长报平安耗。圣主深仁，威棱遐布，骄虏尚宽天讨。岁华向晚，愁恩谁念？玉关人老。太平也，且欢娱，莫惜金樽频倒。』此曲成，大传都下。 【见倦游杂录。】 

　　二 

　　蔡挺，自宝元已后，历边任，至于熙宁初，犹帅平凉。会边无事，因作乐歌以教边人，有『谁念玉关人老』之句，此曲盛传都下，未几召为枢密副使。 

　　三 

　　熙宁六年，有司言日当食。四月朔，上为彻膳，避正殿。一夕微雨，明日不见日食，百官入贺。是日有皇子之庆，蔡子正为枢副，献诗前四句曰：『昨夜熏风入舜韶，君王未御正衙朝。阳辉已得前星助，阴沴潜随夜雨消。』其叙四月一日避正殿，皇子庆诞，阴云不见日蚀，四句尽之，当时无能过之。 

　　○张邓公 

　　退傅张邓公士逊，晚春乘安轝出南熏，遶都城，游金明，抵暮指宜秋而入。阍兵捧牌请官位，退傅止书一绝于牌，云：『闲游灵沼送春回，关吏何须苦见猜。八十衰翁无品秩，昔曾三到凤池来。』 

　　二 

