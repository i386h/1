<!-- { "loadSidebar": true } -->
　　钱塘沈振蓄一琴，名『冰清』，腹有晋陵子铭云：『卓哉斯器，乐惟至公。音清韵高，月苦风劲。璅余神爽，泛绝机静。雪夜敲冰，霜天击磬。阴阳潜感，否臧前镜。人其审之，岂独知政？』书『大历三年三月三日，上底蜀郡雷氏斵』，凤沼内书『贞元十一年七月八日再修，士雄记』。声极清实，山荏陈圣与名知琴，少在钱塘，从振借弹，酷爱之。后三十年，圣与官太常，会振侄述访 【渑录作『鬻』。】 『冰清』，索百千，不售。未几述卒，其妻得二十千鬻于僧清道，转洛中 【渑录作『落于』。】 太一道士杨道英，久之，圣与以五十千求得，极秘之。或以为晋陵子，杜牧之道号，篆法类李义山笔，亦莫可辨，又不知士雄何人也。 【并渑水燕谈。】 

　　三 

　　卢氏杂说：韩皋谓嵇康琴曲有广陵散者，以王陵、毌丘俭辈皆自广陵败散，言魏散亡，自广陵始，故名其曲曰广陵散。以予考之，散自是曲名，如操、弄、掺、淡、序、引之类，故潘岳笙赋：『辍张女之哀弹，流广陵之名散。』又应璩与刘孔才书云：『听广陵之清散』，知散为曲名，明矣。或者康借此名，以谏讽时事，散取曲名，广陵乃其所命，附为义耳。 

　　四 

　　琴虽用桐，然须多年，木性都尽，声始发越。予曾见唐初路氏琴，木皆枯朽，殆不胜指，而其声愈清。又尝见越人陶道真畜一张越琴，传云：古冢中败棺杉 【明抄本作『材』。】 木也，声极劲挺。吴僧智和有一琴，瑟瑟徽碧，纹石为轸，制度音韵皆臻妙，腹有李阳冰篆数十字，其略云：『南溟岛上，得一木名伽罗，纹如银屑，其坚如石，命工斵为此琴。』篆文甚古劲。琴材欲轻松脆滑，谓之四善。木坚如石，可以制琴，亦所未喻也。投荒录云：『琼管多乌樠呿陀，皆奇木』，疑伽罗即呿陀也。 【并笔谈。】 

　　○锺 

　　国朝雅乐，即用王朴所制周乐，太祖时，和岘以为声高，遂下其一律，然至今言乐者，犹以为高，云今黄锺乃古夹锺也。景佑中，李照作新乐，又下其声，太常歌工以其太浊，歌不成声。当铸锺时，乃私赂铸匠，使减其铜齐，而声稍清，歌乃叶而成声，而照竟不知，以此知审音作乐之难也。照每谓人曰：『声高则急促，下则舒缓，吾乐之作，久而可使人心感之皆舒和，而人物之生，亦当丰大。』王侍读洙身尤短小，常戏之曰：『君乐之成，能使我长乎？』闻者以为笑，而乐成竟不用。 

　　二 

　　太常所用王朴乐，编锺皆不圆而侧垂，自李照、胡瑗之徒，皆以为非。及照作新乐，将铸编锺，给铜铸泻，务得古编锺一枚，工人不敢销毁，遂藏于太常。锺不知何代所作，其铭曰：『粤朕皇祖宝龢锺，粤斯万年，子子孙孙永宝用。』叩其声，与王朴夷则清声合，而其形不圆侧垂，正与朴锺同，然后知朴博古好学，不为无据也。其后胡瑗改铸编锺，遂圆其形而下垂，叩之揜郁而不扬，其铸 【归田作『镈』。】 锺又长甬而震掉，其声不和。着 【原作『者』，据归田改。】 作佐郎刘羲叟窃谓人曰：『此与周景王无射锺无异，必有眩惑之疾。』未几，仁宗得疾，人以羲叟之言验矣。其乐亦寻废不用。 【并归田录。】 

　　三 

　　今太常锺镈，皆于甬本为纽，谓之旋虫，侧垂之。皇佑中，杭州西湖侧，发地得一古锺，匾而短，其枚长几半寸，大略制度如凫氏所载。唯甬乃中空，甬半以上差小，所谓衡者。予细考其制，亦似有义。甬所以中空者，疑锺縻自其中垂下，当衡甬之间，以横栝挂之。横栝疑所谓旋虫也。今考其名，竹筩之筩，文 【原作『又』，据明抄本改。】 从竹从甬，则甬仅乎空，甬半以上微小者，所以碍横栝。以其横栝所在也，则有衡之义也。其横栝之形似虫，而可旋，疑所谓旋虫。以今之锺镈校之，此衡甬中空，则犹小于甬者，乃欲碍横栝，似有所因。彼衡甬俱实，则衡小于甬，似无所因。又以其栝之横于其中也，则宜有衡义。实甬直上植之而谓之衡者，何义？又横栝以其可旋，而有虫形，或可谓之旋虫。今锺则实其纽，纽不动，何缘得旋名？若以侧垂之，其锺可以掉荡旋转，则锺常不定，击者安能常当其燧，此皆可疑，未知孰是。其锺今尚在钱唐，予羣从家藏之。 

　　○磬 

　　独异志云：『唐承隋乱，乐簴散失，独无征音，李嗣真密求得之。闻弩营中砧声，求得丧车一铎，人振之，于东南隅果有应者。掘之得石一段，裁为四具，以补乐簴之阙。』此妄也，声在短长厚薄之间，故考工记：磬氏为磬，已上则磨其旁，已下则磨其端。磨其毫末则声随而变，岂有帛砧裁琢为磬，而尚存故声哉？兼古乐宫商无定声，随律命之，迭为宫征。嗣真必尝为新磬，好事者遂附益为之说，既云裁为四具，则是不独补征声也。 

　　二 

　　国史纂异云：『润州曾得玉磬十二以献，张率更叩其一，曰「晋某岁所造也。是岁闰月，造磬者法月数，当有十三，宜于黄锺东九尺掘，必得焉。」求之，果如其言』，此妄也。法月律为磬，当依节气，闰月自在其间。闰月无中气，岂当月律？此懵然者为之也。扣其一，安知其是晋某年所造？既沦陷在地中，岂暇复按方隅尺寸埋之，此欺诞之甚也。 

　　○律吕 

　　汉志：『阴阳相生，自黄锺始，而左旋八八为五。』八八为五者，谓一上生与一下生相间。如此则自大吕以后，律数皆差，须自蕤宾再上生，方得本数，此八八为五之误也。或曰：『律无上生吕之理，但当下生而用浊倍。』二说皆通，然至蕤宾清宫生大吕清宫，又当再上生，如此时上时下，即非自然之数，不免牵合矣。自子至巳为阳律阳吕，自午至亥为阴律阴吕。凡阳律阳吕皆下生，阴律阴吕皆上生，故巳方之律，谓之中吕，言阴阳至此而中也。至午则谓之蕤宾，阳常为主，阴常为宾，蕤宾者，阳至此而为宾也。纳音之法，自黄锺相生，至于中吕而终，谓之阳纪。自蕤宾相生，至于应锺而终，谓之阴纪。盖中吕为阴阳之中，子午为阴阳之分也。 

　　二 

　　汉志言数曰：『太极元气，函三为一，极，中也。元，始也。行于十二辰，始动于子，参之于丑得三，又参之于寅得九，又参之于卯得二十七。历十二辰，得十七万七千一百四十七。此阴阳合德，气锺于子，化生万物者也。』殊不知此乃求律吕长短体筭立成法耳，别有何义？为史者但见其数浩博，莫测所用， 【明抄本作『由』。】 乃曰：『此阴阳合德，化生万物者也。』尝有人于土中得一朽弊捣帛杵，不识，持归以示邻里，大小聚观，莫不怪愕，不知何物。后有一书生过，见之，曰：『此灵物也。吾闻防风氏身长三丈，骨节专车，此防风氏胫骨也。』乡人皆喜，筑庙祭之，谓之胫庙。班固此论，亦近乎胫庙也。 

　　○凯歌 

　　边兵每得胜回，则连队抗声凯歌，乃古之遗音也。凯歌词甚多，皆市井鄙俚之语。予在鄜延时，制数十曲，令士卒歌之，今粗记得数篇。其一：『先取山西十二州，别分子将打衙头。回看秦塞低如马，渐见黄河直北流。』其二：『天威卷地过黄河，万里羌人尽汉歌。莫堰横山倒流水，从交西去作恩波。』其三：『马尾胡琴随汉车，曲声犹自怨单于。弯弓莫射云中鴈，归鴈如今不寄书。』其四：『旗队浑如锦绣堆，银装背嵬打回回。先教净扫安西路，待向河源饮马来。』其五：『灵武西凉不用围，蕃家总待纳王师。城中半是关西种，犹有当时轧吃儿。』 

　　○霓裳羽衣曲 

　　霓裳羽衣曲，刘禹锡诗云：『三乡陌上望仙山，归作霓裳羽衣曲。』又王建诗云：『听风听水作霓裳』，白乐天诗注云：『开元中，西凉府节度使杨敬述造。』郑愚津阳门诗注云：『叶法善尝引上入月宫，闻仙乐。及上归，但记其半，遂于笛中写之。会西凉府都督杨敬述进婆罗门曲，与其声调相符，遂以月中所闻为散序，用敬述所进为其腔，而名霓裳羽衣曲。』诸说各不同，今蒲中逍遥楼楣上，有唐人横书，类梵字，相传是霓裳谱，字训不通，莫知是非。或谓今燕部有献仙音曲，乃其遗声。然霓裳本谓之道调法曲，今献仙音乃小石调耳。未知孰是。 【并笔谈。】  

　　二 

　　欧阳公归田录论王建霓裳词：『弟子部中留一色，听风听水作霓裳』，以不晓听风听水为恨。余尝观唐人西域记云：『龟兹国王与臣庶知乐者，于大山间听风水之声，均节成音，后番入中国，如伊州、凉州、甘州，皆自龟兹至也。』此说近之，但不及霓裳耳。郑隅 【明抄本作『嵎』。前条引笔谈作『愚』。】 津阳门诗注：『叶法善引明皇入月宫，闻乐归，以笛写其半。会西凉府杨敬远进婆罗门曲，声调同。按之便韵，乃合二者制霓裳羽衣。』则知霓裳亦来自西域云。 【出西清诗话。】 

　　○抛球曲 

　　海州士人李慎言，尝梦至一处水殿中，观宫女戏球，山阳蔡绳为之传，叙其事甚详。有抛球曲十余阕，词皆清丽，今独记两阕：『待 【明抄本作『侍』。】 燕黄昏晚未休，玉阶夜色月如流。朝来自觉承恩醉，笑倩傍人认绣球。』『堪恨隋家几帝王，舞裀揉尽绣鸳鸯。如今重到抛球处，不是金炉旧日香。』 

　　○歌曲 

　　世称善歌者，皆曰郢人。郢州至今有白雪楼，此乃因宋玉问曰：『客有歌于郢中者，其始曰下里巴人，次为阳阿薤露，又为阳春白雪，引商刻羽，杂以流征。』遂谓郢人善歌，殊不考其义。其曰：客有歌于郢中者，则歌者非郢人也；其曰：下里巴人，国中属而和者数千人；阳阿薤露，和者数百人；阳春白雪，和者不过数十人；引商刻羽，杂以流征，则和者不过数人而已。以楚之故都，人物猥盛，而和者止于数人，则为不知歌甚矣。故玉以此自况，阳春白雪，皆郢人所不能也。以其所不能者，明其俗，岂非大误也？襄阳耆旧传虽云：『楚有善歌者，歌阳菱白露、朝日莫丽，和之者不过数人』，复无阳春白雪之名。又今郢州，本谓之北郢，亦非古之楚都。或曰楚都在今宜城界中，有故墟尚在，亦不然也。此鄢也，非郢也。据左传，楚成王使鬬宜申为商公，沿汉泝江，将入郢，王在渚宫下见之。沿汉至于夏口，然后泝江，则郢当在江上，不在汉上也。又王在渚宫下见之，则渚宫盖在郢也。楚始都丹阳，在今枝江，文王迁郢，昭王迁鄀，皆在今江陵境中。杜预注左传云：『楚国，今南郡江陵县北，纪南城也。』谢灵运邺中集诗云：『南登纪郢城』，今江陵北十二里有纪南，即古之郢都也，又谓之南郢。 【以上二条今见梦溪笔谈卷五。】 

