<!-- { "loadSidebar": true } -->
　　郭进少以壮勇依汉祖于太原，开国，历刺史团练使，国初，迁洛州防御使，为西州巡检，以镇太原。进御军严而好杀，部下整肃，每帅师入晋境，无不克捷。太祖因遣戍西山，必语之曰：『汝辈当谨奉法，我犹赦汝，郭进杀汝矣。』尝择御龙官三十人隶麾下，押阵头，与晋人战，多退却，进斩十余人。奏至，上方御便殿阅武，厉声曰：『御龙官，千百人中始选择得一二，而郭进小违节度，遽杀之，诚如此，垄种健儿亦不足供矣。』潜遣中使谕进曰：『恃其宿卫亲近，骄倨不禀令，戮之甚得宜矣。』进感泣，由是一军精勇无敌。上为治第，令厅堂悉用■〈甬瓦〉瓦，有司言亲王公主始得用此，上曰：『进事国尽忠，我待之岂不以吾子？有何不可哉！』太宗征太原，北戎自石岭关入援，进大破之，献俘行在，暴于城下，并人丧气，遂约降。以功高负气，监军田钦祚所为不法，进屡以语侵之，钦祚心衔，因诬以佗事。进不能甘，自缢死，太宗微知之，黜钦祚，终其身不复用。 【杨文公谈苑。】 

　　○曹太尉 

　　曹太尉玮知秦州，立遵 【东斋作『西番』。】 内寇，是时公方灼灸，才数壮，猝起应敌，指挥号令，及事定久之，疮愈，瘢大数寸，盖用力气使然也。曹公在边，蕃部有过恶者，皆平定之。每以饯将官为名出郊，而兵马次序以食品为节，若曰下某食，即某队发，比至水饭，则捷报至矣。大师 【东斋作『帅』。】 料敌当如此。 【东斋记事。】 

　　二 

　　唃厮啰，唐吐蕃赞普之后，据邈川之宗哥城，尽有河隍之地。祥符中，用蕃僧立遵之策，将众十万，穿古渭州入寇，时曹玮以引进使知秦州，领骑卒六千，守伏羌城。闻贼已过毕利城，玮率诸将渡渭逆之，遂合战于下都谷，贼军虽众，然器甲殊少，在后有 【东轩作『者』。】 所持皆白棓毛连以备劫虏而已。玮知其势弱不足畏，欲以气陵之，自引百骑穿贼阵，出其后，升高指挥，军中鼓噪夹击，贼大溃，斩首三千级。明日视林薄间，中伤及投崖死者万计。玮之威名，由是大震，唃氏自此衰弱矣。 【东轩笔录。】 

　　○杨无敌 

　　杨业，麟州人，少倜傥任侠，以射猎为事，所获比同辈尝倍。谓人曰：『我他日为将用兵，亦如用鹰犬逐雉兔耳。』仕太原刘氏，至建雄军节度，频立战功，国人号为无敌。太原平，太宗得之甚喜，释缚授大将军，数月擢为郑州防御使。以其知边事，俾为三交部署知代州，虏寇雁门北，日南向，业从后击之，虏大败，以功迁云州观察使。雍熙中，副潘美进讨，自云应路，以王侁、刘文裕监其军，连接云、应、寰、朔四州，次筑干羽。会歧沟大军不利，班师，美部迁四州民于内。三虏齐妃及耶律汉宁北皮室五押惕隐众十余万，后陷寰州，业谓美等曰：『贼盛，未可战。朝廷指令取四州民，今但领兵出大石路，先遣告云朔守将，俟大军离代州，即云州之众先出。我师次应州，虏必悉众来拒，即令朔州吏民悉入石碣谷，分强弩千人觇谷口，骑士援于中路，三州之众万全矣。』侁沮之曰：『今精兵数万，何畏懦如此？趍雁门北川中，鼓行而往可也。』文裕亦赞成之，业曰：『不可，必败之势也。』侁曰：『君侯素号无敌，逗挠不战，岂有他志乎？』业泣下曰：『业非爱死耳，但时有未利，杀伤士众，而功不立。今君责业以不死，当为诸君先死耳。』即部帐下骑兵数百人，自石碣路趍朔州，将行，泣谓美曰：『业本太原降将，当死，上不杀，宠以爵位，委我以兵柄，固愿立尺寸功为报，岂肯纵虏不击，而怀他志哉？今诸君责以避敌，当先死于虏。』因指陈家谷口曰：『公于此张步兵，分强弩，为左右翼为援，业转战至此，以步兵击之，不然无遗类矣。』美如其言，与侁等陈谷口，自寅至巳，侁使人登托逻台望，以为虏寇遁走，欲争其功，领兵离谷口，美不能制。乃沿灰河而西南行二十里，闻业麾兵却走。业至暮达谷口，望见无人，抚膺大哭，再率帐下决战，身被十数鎗。业抚下有恩，时从卒尚百余人，业谓曰：『汝等各有父母妻子，傥鸟兽散，尚有还报天子者，无与我俱死。』军士皆泣不肯去，其子延昭死之，业独手刃数百人，后就擒，太息曰：『上遇我厚，为奸臣所逼致败，何面目虏中求活哉？』遂不食三日，死。天下冤之，闻者为流涕。上闻之，侁、文裕并除名，配隶诸州。厚赎业家，录其五子，诏褒赠业太尉、大同军节度使。业子延朗，骁 【原作『明骑』，据明抄本改。】 勇为边将，有威名，戎人畏之。 【杨文公谈苑。】 

　　○崔翰 

　　太原既平，刘继元降，随銮舆将凯旋，而三军希赏，诸将遽有平燕之请，未敢闻之。崔翰者，晋朝之名将也，奏曰：『当峻坂走丸之势，所至必顺，此若不取，后恐噬脐。』上然之，改銮北伐，功将集而班师，因整旅徐还。无何至金台驿，王师失利，间或南溃者数千骑，上遣翰以兵追之，翰奏曰：『但乞陛下不问奔溃之罪，臣愿请单骑独往，可携之而归。』上许之，翰棰马独往追之，将及，扬鞭大呼：『诸君不须苦 【玉壶作『若』。】 耳，何伤匆遽？主上天鉴，处置精明，君等久负坚执锐，卫驾远征，一旦小忿，岂不念父母妻子忆恋之意耶？上特遣吾邀尔辈同还，宜知几速反。』众稍稍遂听，收身而还，夜半至营，各分部直，鸡犬亦不鸣。上喜，密解金带赐翰曰：『此朕藩邸时所系者。』 【玉壶清话。】 

　　二 

　　崔翰风仪伟秀，有勇干，为天武左厢主。太宗亲征太原，讲武于西京，时殿前都将杨义失瘖，不能言，指挥非便，命翰代之。翰执金鼓，周旋进退，军容甚整。上悦，遣中使密以金带赐之，曰：『此我藩邸时所服者。』因谓左右曰：『若崔翰者，必不事晋朝矣。』盖言晋政多门，武经废紊也。后为殿前都虞候，从平晋阳，时军士立功未行赏赉，遽有平燕之议，诸将莫敢言。翰曰：『此一事不可再举，乘破竹之势，取之甚易。』上信然之。既而范阳班师，至金台驿，中黄门阎承翰驰奏，大军不整，南面而溃。上令翰率卫士十余人止之，翰请单骑径往，告谕众，稍稍乃定，不戮一人，上甚嘉之。后迁领节镇。 

　　○张文定 

　　皇佑末，渭州熟户反，增秦州戍兵甚多。事平，张文公悉分屯于永兴、泾原、环庆三路，期以有警，急则召之，以省刍粮，谓之下蕃兵。关西震耸，方平仍驿书言，伏乞发京畿禁军十指挥赴本路，枢密使张升言于上曰：『臣昔在秦凤，边人言虏欲入寇者，前后甚众，皆无事实。今事未可知，而发京畿兵以赴之，惊动远近，非计也。请少须之。』上从之，数日，方平复奏，谅祚已引兵西去，击董毡矣。谅祚寻复为董毡所败，筑堡于古渭州之侧砌 【明抄本作『而』。】 还。 

　　○侍其渊 

　　侬智高围广州，转运使王罕婴城拒守，都监侍其渊昼夜未尝眠，久之，将士疲极。有裨将诱士卒下城，欲与之降贼，渊适遇之，谕士卒曰：『汝曹降贼，必驱汝为奴仆，负担归其巢穴，朝廷又诛汝父母妻子，不若并力完城，岂唯保汝家，亦将有功受赏矣。』士卒乃复还登城。罕夜寝于城上，渊忽来徐撼而觉之曰：『公勿惊，公随身有弓弩乎？』罕曰：『有。』乃与罕帅弩手二十余人，衔枚至一处，俯见贼已踰壕，蚁附登城，将及堞矣。城上人皆不觉，渊指示弩手，使射之，贼乃走出壕外。及贼退，渊终不言裨将谋叛之事。熙宁中，致仕，介甫知其为人，特除一子官，给全俸。渊年八十余，气志安强，范尧夫以为阴德之报云。 

　　○刘吉 

　　刘吉，江左人，有膂力，尚气，事后主为传诏承旨，忠于所奉。归补供奉官，以习知河渠利害，委以八作之务。太平兴国中，河大决，吉护之，与丁夫同甘苦。使者至，访吉不获，甚怒，乃着皂帩头短布褐，独负二囊土为先道，戒从吏勿敢言，使者密访得之，白太宗，太宗厚赐之。内侍石全振者，领护河堤尤苛急，自谓石爆裂，言其性多暴怒也。居常侵侮吉，吉默然不校。一日，与吉乘小艇督役，至中流，吉语之曰：『君恃贵近，见凌已甚，我不畏死，当与君同见河伯耳。』遂荡舟覆之，全振号哭，搏颊求哀乞命，乃止，自是不复敢侵吉。其父本燕蓟人，自受李氏恩，常分禄以济其子孙，朔望必诣其第，求拜后主，自李氏子姓，虽童幼必拜之，执臣仆之礼。后迁崇仪使，其刺字谒吴中故旧，题僧壁驿亭，但称江南人刘吉，示不忘本也。有诗三百首，目为钓鳌集，徐铉为之序。其首篇赠隐者，有『一箭不中鹄，五湖归钓鱼』之句，人多诵之。以其塞决河有方略，人目为刘跋江，名震河上。 

　　○王隐 

　　王隐，本期门健步，隶皇城司。太平兴国中，河大决，调发缘河丁夫数十万塞之，将下大楗合堤口，日遣健步数辈来往侦报。将合龙门，凡健步两辈至，上召问，云：『河决已塞，水复故道。』隐续至，其言亦然，且云：『初来时，颇见津流未断，恐尚烦圣念。』上怒，令拘之。少顷，报至，果水势猛暴，冲大楗，复溃注数郡。上召隐慰谕，立迁小校，自是或补拟亲从列校，必首记其名，多蒙超擢。至道初，东宫建择亲卫指挥使二人，已得刘谦，尚阙一名，上曰：『王隐忠直不妄语，可以补之。』后至侍卫步军都指挥使、保顺军节度使。隐无它能，由一言之不诳人主，而克享世福，况积德者乎？ 

　　○张继能 

　　内侍张继能，尝为镇戎军钤辖。初古原州自唐已来，陷于党项，徙治平凉县。继迁之叛，李继隆、继和建议城古原州，以保障内属藩部，并力御贼，是为镇戎军。以隆、和知军事，几七八年，继能为钤辖，题诗于厅事曰：『夜闻碛外铃声苦，晓听城头角调哀。不是感恩心似铁，谁人肯向此中来？』继能读书有识略，忠直好谈论，知治体，今为入 【明抄本作『大』。】 都内领郡。 【并杨文公谈苑。】 

　　○王德用 

　　真宗上僊时，虽仲春而大雪苦寒，章献太后诏赐坐甲卫士酒，独王德用所辖禁旅不得饮。后以问德用，德用曰：『卫士荷先帝恩德厚矣，今率土崩，心安忍纵饮？矧嗣君尚少，未亲万机，不幸一夫酗酒，奋臂狂呼，得不动人心耶？』后大叹赏，自是有意大用。 

　　○庞庄敏 

