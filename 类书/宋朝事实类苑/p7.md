<!-- { "loadSidebar": true } -->
　　景德初，匈奴寇澶，车驾议幸事，时曹武公玮及秦翰为澶驻泊，诏许便宜，军马事不由申覆。二 【原作『一』，据明抄本及湘录改。】 将议曰：『戎辂不过河则已，万一 【明抄本有『虏骑』二字。】 度桥，奈北澶州素不设备。』遂督士卒深阔渠，以遶城，旋开旋以枯蒿杂草覆渠面，使虏不测其深浅。驾至澶，臣僚乞驻跸澶南，宣灵诛以灭之可也。唯高殿前琼力挽銮驾以进，扬其声曰：『儒人之言多二三，愿陛下莫迟疑，不渡河无以安六军心。』御驾方渡桥，时士卒不山呼，左右颇异之，琼曰：『乞急张黄屋，使远近认之。』既张伞，果齐声呼万岁，士气欢振。是夕，车驾次北澶，匈奴毳帐前一黑星殒若巨石，其声鸣吼，移刻始尽，此最为澶渊之先吉也。皇弟雍王元份留守东京，暴中风眩，急诏王文正旦代司留守。 【出湘山野录。】 
　　真宗西祀回，召臣僚赴后苑，宣示御制太清楼聚书记、朝拜诸陵因幸西京记、西京内东门弹丸壁记，皆御 【湘录作『新』。】 制也。笑谓近臣曰：『虽不至精优，尽是朕亲撰，不假手于人。』此语盖指在杨大年也，归田录述之。 【湘山野录。】 
　　真宗尝语宰臣，以河东之役，兵力十倍，当一举克捷，良由上党发愿之时，左右有闻之者，贼闻此语，知神兵自戢，故坚守不下，至烦再举也。 【东轩笔录。】 
　　真宗听政之暇，唯务观书，每观毕一书，即有篇咏，使近臣赓和，故有御制看尚书诗三章，看春秋三章，看周礼三章，看毛诗三章，看礼记三章，看孝经三章。复有御制读宋书二首，读陈书二首，读后魏书三首，读北齐书二首，读后周书三首，读隋书三首，读唐书三首，读五代梁史二首，读五代后唐史二首，读五代晋史二首，读五代汉史二首，读五代周史二首，可谓近世好文之主也。 【青箱杂记。】 
　　真宗幸崇文院，阅新编君臣事迹，问杨亿修纂条例。真宗曰：『著书难事，非精敏详实，后无取信。』亿曰：『史臣记事，诚合备书，然事有依据，可载简册者，方得纪录。』赐修书官器币。 
　　景德二年二月，诏国子监直讲孙奭、龙图阁待制杜镐等，同校定庄子，镐等以庄子序非郭象之文，因删去。真宗尝出序文，谓宰相曰：『观其文理可尚，但传写讹舛耳。』乃命翰林学士李宗谔、杨亿，龙图阁直学士陈彭年等，别加雠校，冠于篇首。 
　　直史馆陈靖言，吉州陆晔被疾狂躁，迭相论诉，不可治民，望寘词馆，使以铅椠供职。真宗曰：『国家文馆，以待天下贤俊，岂养疾之所邪？陈靖妄有陈述，当严戒之。』 【见蓬山志。】 
　　景德四年朝陵，次巩县，监军康继彬献洛鲤三十尾，上曰：『朕见其生，不忍食之。』又玉宸殿养鱼，垂钓得，亟令放之，顾左右曰：『万类一死，无再生者，不欲杀也。』 
　　右正言知制诰朱巽转对言：『明廷命令，不可屡有改更，自今应陈述利害，改张法制者，望先委有司详议，其经久可行者行之，不可 【明抄本有『行』字。】 者止之，庶张纲纪以绝纷争。』上顾宰相曰：『此甚识体，且事之可否，执政之地，所宜尽言无隐。惟贵君臣道合，若上下同心，何忧不治？今四方无虞，赖卿等慎守经制，若一事遽行，则攀援者众，词说竞起，处置颇难，是知令命所施，不可不慎。至若言事利病，轻为厘革，初则皆以为当，久后则翻成有害，及复正其事，乃是朝令夕改，此事尤当执守。书云：「慎乃出令，令出惟行」，此之谓也。』上又曰：『莅官之人，不可太宽，致成弛慢，亦不可过求人之罪，务于烦扰。』王旦曰：『古人有法出而弊作，令下而奸生，宽则民慢，陷法者多，猛则民残，无所措手足，正谓此也。』上深然之。 【已上见事实。】 

　　宋朝事实类苑卷第三 

　　●宋朝事实类苑卷第四 

　　祖宗圣训（四） 

　　◆祖宗圣训（四） 

　　仁宗皇帝（一） 

　　○仁宗皇帝（一） 

　　富郑公弼，庆历中以知制诰使北虏还，仁宗嘉其劳，命为枢密使，郑公力辞不拜，乃改资政殿学士。一日，王拱辰言于上曰：『富弼亦何功之有？但能添 【东轩作『捐』。】 金帛之数，厚夷狄而敝中国耳。』仁宗曰：『不然，朕所爱者土宇生民尔，财物非所惜也。』拱辰曰：『财物岂不出于生民耶？』仁宗曰：『国家经费，取之非一日之积，岁出以赐夷狄，亦未至困民。若兵兴调发，岁出不赀，非若今之缓取也。』拱辰曰：『犬戎无厌，好窥中国之隙。且陛下只有一女，万一欲请和亲，则如之何？』仁宗悯然动色曰：『苟利社稷，朕亦岂爱一女耶？』拱辰言塞，且知谮之不行也，遽曰：『臣不知陛下能屈己爱民如此，真尧舜之主也。』洒泣再拜而出。 
　　仁宗圣性仁恕，尤恶深文，狱官有失入人罪者，终身不复进用。至于仁民爱物，孜孜惟恐不及。一日晨兴，语近臣曰：『昨夕因不寐而甚饥，思食烧羊。』侍臣曰：『何不降旨取索？』仁宗曰：『此闻禁中每有取索外面，遂以为例。诚恐自此逐夜宰杀，以备非时供应，则岁月之久，害物多矣。岂可不忍一夕之馁，而启无穷之杀也？』时左右皆呼万岁，至有感泣者。 【以上见东轩笔录。】 
　　仁宗尝春日步苑中，屡回顾，皆莫测圣意。及还宫中，顾嫔御曰：『渴甚，可速进熟水。』嫔御进水，且曰：『大家何不外面取水，而致久渴耶？』仁宗曰：『吾屡顾，不见镣 【原作『余』，据明抄本及东轩改。】 子，苟问之，即有抵罪者，故忍渴而归。』左右皆稽颡动容，呼万岁者久之，圣性仁恕如此。 【东轩笔录。】 
　　仁宗读五代史，至周高祖幸南庄临水亭，见双凫戏于池，出没可爱，帝引弓射之，一发迭贯，从臣称贺。仁宗掩卷谓左右曰：『逞艺伤生，非朕所喜也。』内臣王 【玉壶作『郑』。】 昭信掌内饔十五年，尝面戒曰：『动活之物，不得擅烹。』深恶于杀也。 【此条今见玉壶清话卷五。】 
　　庆历二 【涑水作『三』。】 年五月，旱，丁亥夜雨。戊子，宰相章得象等入贺。上曰：『昨夜朕忽闻微雷，因起露立于庭，仰天百拜以祷。须臾雨至，朕及嫔御衣皆沾湿，不敢避去，移刻雨霁，再拜而谢，方敢升阶。』得象对曰：『非陛下至诚，何以感动天也？』 【涑水作『地』。】 上曰：『比欲下诏罪己，避寝彻膳，又恐近于崇饰虚名，不若夙夜精心密祷为佳耳。』 
　　庆历三年九月，知谏院王素、余靖、欧阳修、蔡襄，以言事不避，并改章服。十月，王素除淮南转运使，将之官，入辞，上谓曰：『卿今便去，谏院事有未善者，可尽言之。』右正言余靖奉使契丹，入辞，书所奏事于笏，各用一字为目。上顾见之，问其所书者何，靖以实对，上指其字一一问之，尽而后已。上之听纳不倦如此。 【涑水纪闻。】 
　　庆历中，滕子京守庆州，属羌数千人内附，滕厚加劳遗，以结其心。御史梁坚言滕费 【渑录有『妄』字。】 公库钱，仁宗曰：『边帅以财利啖蕃部，此李牧故事，安可加罪？』 【出渑水燕谈。】 
　　刘沆为集贤相，欲以刁约为三司判官，与首台陈恭公议不合，刘 【东轩有『再三』二字。】 言之，恭公始允。一日，刘作奏札子，怀之与恭公上殿，未及有言，而仁宗曰：『益州重地，谁可守者？』二相未对，仁宗曰：『知定州宋祁，其人也。』陈恭公曰：『益俗奢侈，宋喜游宴，恐非所宜。』仁宗曰：『至如刁约，荒饮无度，犹在馆阁，宋祁有何不可知益州也？』刘公惘然惊惧，于是宋知成都，而不敢以约荐焉。 【见东轩笔录。】 
　　仁宗圣性恭俭，至和二年春，不豫，两府大臣日至寝合问圣体，见上器服简质，用素漆唾壶盂子，素盏进药，御榻上衾褥皆黄絁，色已故暗，宫人遽取新衾覆其上，亦黄絁也。然外人无知者，惟两府侍疾，因见之尔。 【出庐陵归田录。】 
　　庆历中，郎官吕觉者，勘公事回，自陈衣绯已久，乞改章服。仁宗曰：『待别因差遣，与卿换金紫，朕不因鞠狱与人恩泽，虑刻薄之徒，望风希意，加人深罪耳。』上忠厚钦恤之德如此，庙号曰仁，不亦宜乎？ 
　　仁宗朝，南剑州上言，石碑等银矿发，上谓三司使曰：『但不害民，则为利国，或于民有害，岂可行也？』上之爱恤元元，至矣。 【出渑水燕谈。】 
　　仁宗朝，流内铨引改京官人李师锡。上览其荐者三十余人，问其族系，乃知使相 【渑录作『丞』。】 王德用甥婿。上曰：『保任之法，欲以尽天下之才，今但荐势要，使孤寒何以进止？』与师锡循资。后翰林学士胡宿子宗尧磨勘，以保官多，亦令循资。帝之照见物情，抑权势，进孤寒，圣矣夫。 【出渑水燕谈。】 
　　温成皇后乳母贾氏，宫中谓之贾婆婆，贾昌朝连结之，谓之姑姑。台谏论其奸，吴春卿欲得其实而不可，近侍有进对者曰：『近日台谏官事，虚实相半，如贾姑姑事，岂有是哉？』上默然久之，曰：『贾氏实曾荐昌朝。』非吾仁祖盛德，岂肯以实语臣下耶？ 【出东坡集。『集』字据明抄本增。】 
　　秘书监侍讲傅尧俞，始召赴资善堂对迩英阁，尧俞致谢，上遣人宣召答曰：『卿以博学，参预讲筵，宜尊所闻，以辅不逮。』尧俞讲毕，曲谢，上复遣人宣喻：『卿讲义渊博，多所发挥，良深嘉叹。』是日，上朝读三朝宝训，至天禧中，有二人犯罪，法当死，真宗皇帝恻然怜之，曰：『此等安知法？杀之则不忍，舍之则无以励众。』乃使人持去，笞而遣之，以斩讫奏。又祀汾阴日，见一羊自掷道左，怪问之，曰：『今日尚食，杀其羔。』真宗惨然不乐，自是不杀羊羔。资政殿学士韩维读毕，因奏言：『此特真宗皇帝小善尔，推其心以及天下，则仁不可胜用也。真宗自澶渊之役，却狄之后，十九年不言兵，天下富庶，其源盖出于此。昔孟子论齐王不忍觳觫之牛，以为是心足以王，今恩足以及禽兽，而不及于百姓，岂不能哉？盖不为耳。外人皆云：「皇帝陛下，仁孝发于天性，每行见昆虫蝼蚁，违而过之，且勑左右勿践履。」此亦仁术也。臣愿陛下推此心以及百姓，则天下幸甚。』某时为右史，奏曰：『臣今月十五日侍迩英阁，切见资政殿学士韩维因读三朝宝训，至真宗皇帝好生恶杀，因论皇帝陛下在宫中，不忍践履虫蚁，其言深切，可以推明圣德，益增福寿。臣忝备位右史，谨书其事于册，又录一本上进，意望陛下采览，无忘此心，以广好生之德，臣不任大愿。』 【以上见东坡集。『集』字据明抄本增。】 
