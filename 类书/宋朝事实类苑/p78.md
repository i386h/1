<!-- { "loadSidebar": true } -->
　　汀州王捷，少商江淮间。咸平初，遇一人于南康逆旅，衣道士服，仪状甚伟。后屡见之，授其黄金术，仍付以神剑，且戒之曰：『非遇人君，不可妄泄。』后徉狂叫呼上饶市中，配流岭南，逃归京师，挝登闻鼓自陈。上召与语，悦之，命之官，更名中正，寓居中官刘承珪家。承珪上言，数闻中正与人语，声如童子，云：『我司命真君也。』中正丞 【渑录作『亟』。】 迁神武大将军、康州团练使，常以药金银献上，以助国费。卒赠岭南节度使， 【渑录有『世』字。】 谓之烧金王先生，建祠元 【渑录作『永』。】 宁院西。至今御府犹有中正所献金及炉钳残药。 【见渑水燕谈。】 

　　○方士谒锺弱翁 

　　锺弱翁傅帅平凉，戎事有间，延宾客。一日，有方士偕众道通谒，幅巾衣白纻，短不掩骭，气局广深，进退从容中度。从牧童，牵黄犊，立庭下。弱翁异之，指牧童曰：『道人颇能赋此乎？』笑曰：『不烦我语，是儿能之。』牧童乃擘笺放笔，大书曰：『草铺横野六七里，笛弄晚风三四声。归来饱饭黄昏后，不脱蓑衣卧月明。』既去，郡人皆见方士担两大瓮，长歌出郭，迹之不见。章质夫闻曰：『瓮乃二口，岂吕洞宾耶？』 【见西清诗话。】 

　　○王参政 

　　王参政伯庸得疾，既委顿，是夕有灵鹤十余只，空中嘹唳。八月二十日，夜三更，月甚明，时其弟纯臣差知亳州，公人来迎候者，皆以为怪讶。须臾闻宅中恸哭，羣鹤遂散，时人以谓伯庸当作仙官尔。 

　　○日本僧 

　　景德三年，予知银台通进 【明抄本作『政』。】 司，有日本僧入贡，遂召问之。僧不通华言，善书札，命以牍对，云：『住天台山延历寺，寺僧三千人，身名寂照，号圆通大师。国王年二十五，大臣十六七人，郡僚百许人。每岁春秋二时，集贡士，所试或赋或诗，凡及第者，常三四十人。国中专奉神道，多祠庙，伊州有大神，或托三五岁童子降言祸福事。山州有贺茂，明神亦然。书有史记、汉书、文选、五经、论语、孝经、尔雅、醉乡日月、御览、玉篇、蒋鲂歌、老列子、神仙传、朝野佥载、白集六帖、初学记。本国有国史秘府略，日本记，文馆词林，混元录等书。释氏论及疏抄传集之类多有，不可悉数。』寂照领徒七人，皆不通华言。国中多习王右军书，寂照颇得其笔法。上召见，赐紫衣束帛，其徒皆赐以紫衣，复馆于上寺。寂照愿游天台山，诏令县道续食。三司使丁谓见寂照，甚悦之。谓，姑苏人，为言其山水奇，见寂照心爱，因留止吴门寺。其徒不愿住者，遣数人归本国，以黑金水瓶寄谓，并诗曰：『提携三五载，日用不曾离。晓井斟残月，春炉释夜凘。鄱银难免侈，莱石易成亏。此器坚还实，寄君应可知。』谓分月俸给之，寂照渐通此方言，持戒律精至，通内外学，三吴道俗以归向。寂照东游，予遗以印本圆觉经，并诗送之。后寄书，举予诗中两句云：『身随客槎远，心与海鸥亲』，不可忘也。圆觉固目不暂舍云。后南海商人船自其国还，得国王弟与寂照书，称野人若愚，书末云：『嗟乎！绝域殊方，云涛万里。昔日芝兰之志，如今胡越之身。非归云不报，心怀非便，风不传音问，人生之限，何以过之？』后题宽弘四年九月。又老大臣藤原道长书，略云：『商客至，通书，谁谓宋远？用慰驰结。先巡礼天台，更可攀五台之游，既果本愿，甚悦、甚悦。怀土之心，如何再会。胡马犹向北风，上人莫忘东日。』后题宽弘五年七月。又治部卿源从英书，略云：『所谘唐历以后史籍，及他内外经书，未来本国者，因寄便风为望。商人重利，惟载轻货而来，上国之风绝而无闻，学者之恨在此一事。』末云：『分手之后，相见无期，生为两乡之身，死会一佛之土。』书中报寂照俗家，及坟墓事甚详悉。后题宽弘五年九月。凡三书，皆二王之迹，而野人若愚章草特妙，中土能书者亦鲜及。纸墨尤精，左大臣乃国之上相，治部九卿之列。 【见杨文公谈苑。】 

　　○郭忠恕 

　　郭忠恕，字恕先，以字行。能属文，善史书。周广顺中，累为周易博士，贬干州司户，秩满，遂不复仕。多游岐雍宋洛间，纵酒，逢人无贵贱，常口称猫。遇山水佳处，绝粮数日不食。盛夏暴于日中，体不沾汗；穷冬大寒，凿河冰而浴，溶傍冰凘皆释。太宗召授国子监主簿，纵酒自肆，谤讟时政，太宗怒，决杖配登州。行至齐州临邑，谓部送吏曰：『我逝矣。』因掊地，窟才容面而卒。遂藁葬于道左，后数日，有取其尸改葬，视之空空，若蝉蜕然。 

　　○许旌阳家田夫 

　　洪州西山，有异人于大夫妇，出入山中，相传许旌阳家田夫也。旌阳使出取米，及归，拔宅升仙矣，遂止为地仙。于大有诗云：『自从明府升仙后，出入尘寰直至今。不是藏名浑时俗，卖柴沽酒贵安心。』妻寄于大诗曰：『昨日因行过翠微，醮坛风冷杏花稀。碧桃为我传消息，何事人间去不归？』至今有见之者。 

　　○朱池寺僧 

　　余往岁侍亲睦州寿昌县，朱池寺寺僧卒方数日，其弟子出卒前一日手写一颂云：『孤灯寂寂夜堂深，寒雨潇潇响竹林。大底浮生只如此，不须哀怨动悲音。』字甚端谨，斯亦异矣。 【见李希声诗话。】 

　　宋朝事实类苑卷第四十三 

　　●宋朝事实类苑卷第四十四 

　　仙释僧道（二） 

　　◆仙释僧道（二） 

　　赵自然 
　　神仙二事 
　　佛牙 
　　吴僧文捷 
　　金刚题志 
　　雁荡山老人 
　　庐山钱文 
　　赵抱一 
　　贺兰捷真 
　　礼法师 
　　光梵大师 
　　赵山人 
　　谢仙火 
　　行火真君 
　　黄觉 
　　许昌龄 
　　僧无梦 
　　黑杀将军 
　　正觉禅师 
　　张乖崖 
　　风和尚 
　　僧惠圆 

　　○赵自然 

　　赵自然，太平州人，梦一人纶巾素袍，须发斑白，自云姓阴，引之登山。曰：『汝有道气，教汝辟谷之法。』乃出青栢枝，令啖，梦中食之，及觉，遂不食。又梦老人教以篆书数百字，寤记之，写以示人，皆不能识，或云天篆也，乃道家符箓耳。太宗召赐道服，后因病，食谷如故。 

　　○神仙二事 

　　神仙之说，传闻固多，予之目覩者二事。供奉官陈允，任衢州监酒税日，允已老，发秃齿脱。有客候之，称孙希龄，衣服甚褴缕，赠允药一刀圭，令揩齿，允不甚信之。暇日，因取揩上齿，数揩而良久归家，家人见之，皆笑曰：『何为以墨染须？』允惊，以鉴照之，上髯墨如漆矣。急去巾，视童首之发，已长数寸，脱齿已隐然有生者。予见允时，年七十余，上髯及发尽黑，而下髯如雪。又正郎萧渤罢白波辇运，至京师，有黥卒姓石，能以瓦石沙土手按之，悉成银。渤厚礼之，问其法，石曰：『此真气所化，未可遽传。若服丹药，可呵而变也。』遂授渤丹数粒，渤饵之，取瓦石呵之，皆成银。渤乃丞相荆公姻家，是时丞相当国，予为宰士，目覩此事。都下士人求见石者如市，遂逃去，不知所在。石纔去，渤之术遂无验。石，齐人也，时曾子固守齐，闻之，亦使人访其家，了不知石所在。渤既服其丹，亦宜有补年寿，然不数年间，渤乃病卒，疑其所化特幻耳。 

　　○佛牙 

　　熙宁中，余察访过咸平。是时刘定子先知县事，同过一佛寺。子先谓余曰：『此有一佛牙，甚异。』予乃斋洁取视之，其牙忽生舍利，如人身之汗，飒然涌出，莫知其数。或飞空中，或堕地，人以手承之，即透过，着床榻，摘然有声，复透下，光明莹彻，烂然满目。予到京师，盛传于公卿间，后有人迎至京师，执政官取入东府，以次流布士大夫之家，神异之迹，不可悉数。有诏留大相国寺，创造木浮图以藏之，今相国寺西塔是也。 

　　○吴僧文捷 

　　吴僧文捷，戒律精苦，奇迹甚多，能知宿命，然罕与人言。予羣从为知制诰知杭州，礼为上客，遇尝学诵揭帝呪，都未有人知。捷一日相见，曰：『舍人诵呪，何故阙一句？』既而思其所诵，果少一句。浙人多言文通不寿，一日，斋心往问捷，捷曰：『公更三年为翰林学士，寿四十岁。后当为地下职任，事权不减生时。与杨乐道待制联曹，然公此时，当衣衰绖视事。』文通闻之大骇，曰：『数十日前，曾梦杨乐道相过云：「受命与公同职事，所居甚乐，慎勿辞也。」』后数年，果为学士，而丁母丧，年三十九矣。明年秋，文捷忽使人与予言此，时文通在姑苏，急往钱塘见之。文捷惊曰：『公大期此日，何用更来？宜即速还。』屈指计之，曰：『急行，尚可到家。』文通如其言，驰还徧别骨肉，是夜无疾而终。文捷与人言多如此，不能悉记，此吾家事耳。捷常持如意轮呪，灵变尤多，瓶中水呪之则涌立。畜一舍利，昼夜常转于琉璃瓶中。捷行道遶之，捷行速，则舍利亦速，行缓，则舍利亦缓。士人郎忠厚事之至谨，就捷乞以舍利，捷遂与之，护甚严。一日，忽失所在，但空瓶耳。忠厚斋戒，延文捷加持，少顷，见观音像衣上一物蠢蠢而动，疑其虫也，试取，乃所亡舍利。如此者非一。忠厚以予爱之，持以见归，予家至今严奉，盖神物也。  

　　○金刚题志 

　　郢州渔人掷网于汉水，至一潭底，举之觉重，得一石，长尺余，圆直如断豚，细视之，乃羣小蛤，鳞次相比，绸缪巩固。以物试抉其一端，得一书卷，乃唐天宝年所造金刚，题志甚详，字法奇古。其末云：『医博士聂比阳县令朱均施』，比阳乃唐州属邑。不知何年坠水中，首尾略无沾渍，为土豪李孝源所得。孝源素奉佛，宝藏其书，蛤筒复养之水中，客至欲见，则出以视之。孝源因感经像之圣异，施家财万余缗，写佛经一藏于郢州兴阳寺，特为严丽。 

　　○雁荡山老人 

