<!-- { "loadSidebar": true } -->
　　景德中，虏寇犯边，河朔州郡多罹其毒，董兵之将，深沟高垒以自固，未有议其出者。时有一班行李居贞 【原作『正』，下注『避庙讳』。】 者，搉征赋于一镇，疾其凶犷若是，哀其老幼无辜，鸠集市人，召募丁壮，出其不意，邀以击之，夺其老幼妇人，援送其家。有位者虽壮其勇，无与议其功者，公时判三班院，闻其名而不识其面，乃嗟称曰：『下位中有如此者，而不预旌赏，何以劝士大夫邪？』于是录其状迹，条奏以闻，特与迁官，仍充合门祗候，既而不使知之。李承恩之后，夙夜念之，莫知其由。有人谓之曰：『所举者乃张尚书也。』因诣谢之，不得见，阍者通牓子，得字数行云：『公临阵勇，临财廉，临事勤，临民仁，加之畏慎，此报国之大効也。所谢近私，不及相见，感佩，感佩。』李既得之，愈胜一见，捧玩佩服，弗离于怀。李一旦搉利有剩，摠计李侍郎士衡询其履历，李以前事对，侍郎嗟叹久之，曰：『古人弗及也。』因命立石于三司庑下，以备史之阙文。 

　　七 

　　李畋苦痁，既瘳，请谒，公曰：『子于病中，曾得移心法否？』对曰：『未也。』公曰：『人能于病中移其心，如对君父，畏之慎之，静久自愈。』 

　　八 

　　公视事退，屏后有一厅子熟睡，公诘之：『汝家有甚事？』对曰：『母久病，兄为客未归。』访之果然。公翌日差场务一名给之，且曰：『吾厅上有敢睡者邪？必心极幽懑使之然尔，故悯之。』 

　　九 

　　张乖崖守成都，兵火之余，人怀反侧。一日，合军旅大阅，始出，众遂嵩呼者三，乖崖亦下马东北望而三呼，复揽辔行，众不敢讙。赵济畏之。龙图，乖崖孙壻也，尝以此事告于韩魏公，公曰：『当是时，某亦不敢措置。』 【以上并见忠定公语录。】 

　　○文潞公 

　　文潞公知益州，喜游宴，尝宴钤辖廨舍，夜久不罢。从卒辄拆马庌为薪，不可禁遏，军校白之，座客股栗。公曰：『天实寒，可拆与之。』神色自若，宴饮如故，卒气沮，无以为变。 【出涑水纪闻。以上五字据明抄本补。】 

　　二 

　　文公为相，庞公为枢密使，以国用不足，同议省兵。于是拣放为民者六万余人，减其衣粮之半者二万余人，众议纷然，以为不可。施昌言、李昭亮尤甚，皆言衣食于官久，不愿为农，又皆习弓刀，一旦散之闾阎，必皆为盗贼。上亦疑之，以问二公，二公曰：『今公私困竭，上下遑遑，其故非他，正由畜养冗兵太多故也。今不省去，无由苏息，万一果有聚为盗贼者，二臣请以死当之。』既而昭亮又奏：『兵人拣放，所以如是多者，大抵皆缩颈曲腘，诈为短小，以欺官司耳。』公乃言：『兵人苟不乐归农，何为诈欺如此？』上意乃决，边储由是稍苏。后数年，王德用为枢密使，许怀德为殿前都指挥使，复奏选厢军以补禁军，增数万人。 【东轩笔录。】 

　　○韩魏公 

　　韩魏公在大名日，有人献玉盏二只云：『耕者入坏冢而得，表里无纤瑕可指，亦绝宝也。』公以百金答之，尤为宝玩，每开宴召客，特设一卓，覆以锦衣，置玉盏其上。一日，召漕使，且将用之酌酒劝坐客。俄为一吏误触倒，玉盏俱碎，坐客皆愕然，吏且伏地待罪，公神色不动，笑谓坐客曰：『凡物之成毁，亦自有时数。』俄顾吏曰：『汝误也，非故也，何罪之有？』坐客皆叹服公宽厚不已。公帅定武时，夜作书，令一侍兵持烛于旁，侍兵他顾，烛燃公须，公遽以袖摩之，而作书如故。少顷回视，则已易其人矣。公恐主吏鞭之，亟呼视之，曰：『勿易，渠已解持烛矣。』军中感服。 

　　二 

　　孙和甫，嘉佑治平间，在中书编排文字，尝言，公尝论昭陵未复土，哲庙未亲政，朝廷多故。中书文字日盈于前，一一从头看，看了即处置了。接人更入，处事更多，精神意思，定而不乱，静而不烦，如终日未尝触事者。殊不似议了一件事，读了一纸文字，精神意思半日不来。 

　　三 

　　欧阳永叔在政府时，每有人不中理者，辄峻折之，故人多怨。公则不然，从容喻之以不可之理而已，未尝峻折之也。 

　　四 

　　公言：司马君实初除枢密副使，竟辞不受。时公在魏，闻之，亟遣人赍书与潞公，勉之云：『主上倚重之厚，庶几行道。道或不行，然后去之可也，似不须坚让。』潞公以书呈君实，君实云：『自古被这般官爵引得坏了名节，为不少矣。』后得宽夫书云：『君实作事，今人所不可及，须求之古人。』 【已上见魏王语录。】 

　　五 

　　凡人语及其所不平，则气必动，色必变，辞必厉，唯韩魏公不然。更说到小人忘恩背义，欲倾己处，辞和气平，如道寻常事。公曰：『某平生仗孤忠以进，每遇大事，则以死自处。幸而不死，事皆偶成，实天扶持，非某能也。』仁宗朝，李都尉喜延士大夫，尽声色之乐，一时馆阁清流，无不往者。公于其间最年少，独未尝造焉。李数召，而公数以事辞，人有强之者，公曰：『固欲往，但未有名耳。』公处之不失和，李莫能致怨，同时诸公亦不以为介也。 

　　六 

　　吴长文子璟，素以颈挺有器节称，公亦称之。及幕府有阙，门下有以璟为言者，公曰：『此人气虽壮，然包畜不深，发必暴，且不中节，当以此败。』置而不言。不踰年，璟罪败，皆如其言。 

　　七 

　　定州西北近边山林，旧禁斩伐，其后杨怀敏建言，并以近里浅山耕艺之地，概行禁止，督州县自括河北，巡逻日益严，犯者辄致于法，边人或徙居失业。公乃遣官行视，去北境尚五六十里，足为防蔽，别定禁地，揭牓谕之。非今 【明抄本作『令』。】 所禁者，纵民采伐，由是得地六百余里，莫不感悦。 

　　八 

　　禁卒有私逃，数日而负其母以至者，军中执之以见公，按法当死。卒曰：『母老且病，近在数舍间，常恐不复见。诚知擅去当诛，得一见，死无恨。』公恻然，考按得实，即以便宜释之。军中感悦，有垂涕者。 【并见韩魏王别录。】 

　　○王沂公 

　　王沂公当轴，以重厚镇天下，尤抑奔竞。张师德久次馆阁，博学有时望，而不事造请，最为鲁肃简公深知。一日，中书议除知制诰一人，鲁盛称张才德，沂公以未识为解。鲁密讽张见沂公，张辞不往，鲁屡讽之，张重违鲁意。始缘职事一往，沂公辞不见，张大悔恨。他日，中书复议，鲁曰：『无以易张，向已为公言之矣。』沂公曰：『张君器识德行，足以为此，但尚有请谒耳。』逾年，方命掌诰。沂公之取人如此，故当时士大夫，务以冲晦自养。 【见渑水燕谈。】 

　　二 

　　韩魏公言：王沂公德器深厚而寡言，当时有得其品题一两句者，人皆以为荣。某为谏官时，因纳札子，忽云：『近日频见章疏，甚好，只如此可矣。向来如高若讷辈，多是择利。范希文，亦未免近名。要须纯意于国家事尔。』公闻此言，益自信也。 

　　○狄武襄 

　　韩魏公言：狄青作定副帅，一日宴公，惟刘易先生与焉。易性素疎纡，时优人以儒为戏，易勃然，谓：『黥卒敢如此！』诟詈武襄不绝口，至掷樽俎以起。公是时观武襄，气殊自若，不少动，笑语益温。次日，武襄首造刘易谢。公于是时，已知其有量。 【并韩魏王别录。】 

　　○范文正 

　　庆历中，余靖、欧阳修、蔡襄、王素为谏官，时谓之四谏。四人力引石介，执政欲从之。时范仲淹为参知政事，独谓曰：『石介刚正，天下所闻，然性亦好奇异，使为谏官，必以难行之事责人君以必行。少拂其意，则引裾折槛，叩头流血，无所不为。主上虽富有春秋，然无失德，朝廷政事，亦自修举，安用如此谏官也？』诸公伏 【东轩作『服』。】 其言而罢。 【东轩笔录。】 

　　宋朝事实类苑卷第十四 

　　●宋朝事实类苑卷第十五 

　　顾问奏对（一） 

　　◆顾问奏对（一） 

　　雷德骧 
　　王贻孙 
　　种司谏 
　　王彦超 
　　赵韩王 
　　卢多逊 
　　僧赞宁 
　　沈文通 
　　窦仪 
　　范文正 
　　王文康 
　　魏谏议 
　　李南阳 
　　唐质肃 
　　始平公 
　　张昭 
　　文潞公 
　　李侍读 
　　刘综 
　　苏易简 
　　丁晋公 
　　寇莱公 
　　吕许公 
　　司马温公 

　　○雷德骧 

　　雷德骧判大理寺，因便殿奏事，太祖方燕服见之，因问曰：『古者以官奴婢赐臣下，遂与本家姓，其意安在？』德骧曰：『古人制贵贱之分，使不可渎，恐后世谱谍不明，有以奴主为婚者。』太祖大喜曰：『卿深得古人立法意。』由是叹重久之。自后，每德骧奏事，虽在燕处，为御袍带以见。 【东轩笔录。】 

　　○王贻孙 

　　太祖尝问赵韩王曰：『男尊女卑，何以男跪而女不跪？』历问学臣，无有知者，惟贻孙曰：『古者男女皆跪，至天后世，始拜而不跪。』韩王曰：『何以为质？』贻孙曰：『古诗云：「长跪问故夫。」』遂得振学誉。 【玉壶清话。】 

　　○种司谏 

　　真宗西祀回跸，次河中，时长安父老三千人具表诣行在，乞临幸。且称汉、唐旧都，关河雄固，神祇人民，无不望天光之下临也。上意未果，召种司谏放以决之。时种持兄丧于家，既至行在，真庙携之登鹳鹊楼，与决雍都之幸。种恳奏曰：『大驾此幸，有不便者三。陛下方以孝治天下，翻事秦汉，侈心封禅羣岳，而更临游别都，久抛宗庙，于孝为阙，此其不便一也。百司供拟顿仗事繁，晚春蚕麦已登，深费农务，此不便二也。精兵重臣扈从车跸，京国一空，民心无依，况九庙乎？此陛下深宜念之，乃其三也。』上玉色悚然，曰：『臣僚无一语及此者。』放曰：『近臣但愿扈清跸，行旷典，文颂声，以邀己名，此陛下当自寤于清衷也。』翌日传诏，鸾舆还阙。临遣雍人，请幸宜不允。真宗便欲邀放从驾至京，放乞还家林，上曰：『非久当召卿。』 【出湘山野录。】 

　　○王彦超 

　　太祖微时，尝游凤翔，从王彦超，遗十千遣之。后即位，悉征藩侯入觐，宴苑中，纵酒为乐。诸帅竟论畴昔功勋，惟彦超独言久忝藩寄，无功能可纪，愿纳符节，入备宿卫。上喜曰：『前朝异世事安足论？彦超之言是也。』后从容谓彦超曰：『卿当日不留我，何也？』对曰：『蹄涔之水，安足容神龙？万一留止，又岂有今日之事？帝之受命，非细事也。』 【杨文公谈苑。】 

　　○赵韩王 

