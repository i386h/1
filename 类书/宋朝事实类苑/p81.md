<!-- { "loadSidebar": true } -->
　　乖崖公，太平兴国三年科场，试笔 【湘录作『不』。】 阵成功赋，盖太宗明年将有河东之幸。公赋有『包成 【湘录作『戈』。】 卧鼓，岂烦师旅之威？雷动风行，举顺乾坤之德。』自谓擅场，欲夺大魁，夫何，有司以对偶显失，因黜之，选胡旦为状元。公愤然毁裂儒服，欲学道于陈希夷抟，趍豹林谷，以弟子事之，决无仕志。希夷有风鉴，一见之，谓曰：『子当为贵公卿，一生辛苦，譬犹人家张筵，方笙歌鼎沸，忽中庖火起，坐客无奈，惟赖子灭之。然禄在后年，此地非栖憩之所。』乖崖坚乞入道，陈曰：『子性度明躁，安可学道？』果后二年，及第于苏易简榜中。希夷以诗遗之曰：『征吴入蜀是寻常，鼎沸笙歌救火忙。乞得江南佳丽地，却应多谢脑边疮。』初不甚晓，后果两入蜀，定王均、李顺之乱，又急移余杭，剪左道僧绍伦妖蛊之叛，至则平定，此征吴入蜀之验也。累乞闲地，朝廷终不允，因脑边疮，乞金陵养疾，方许之。 

　　二 

　　张乖崖成都召还， 【湘录作『还日』。】 临行，封一纸 【湘录有『轴』字。】 付僧文鉴大师者，上题云：『请于乙卯岁五月二十一日开。』后至祥符八年，当是岁也，时凌侍郎 【湘录有『策』字。】 知成都，文鉴至是日，特见凌公，曰：『先尚书向此以嘱某，已若干年，不知何物也，乞公开之。』洎开，乃所画野服携笻黄短褐一小真也。凌公奇之，于大慈寺阁龛以祠焉。盖公祥符七年甲寅五月二十一日薨，开真之日，当小祥也。公以剑外铁缗辎重，设质剂之法，一交一缗，以三年一界换之。始祥符辛亥，今熙宁丙辰，六十六 【原作『六十一』，据湘录改。】 载，计已二十二界矣，虽极智者，不可改。 

　　○王庆之 

　　仆射相国王公，至道丙申岁为谯幕，因按逃困饥而流亡者数千户，力谋安集，疏奏乞贷种粒牛粮，恳诉甚苦，朝廷悉可之。一夕，次蒙城驿舍，梦中有人召公出拜空中紫绶象简者，貌度凝重，如牧守赴上之仪，遣一绿衣丱童，谓公曰：『以汝有忧民 【湘录有『深』字。】 心，上帝嘉之，赐此童为宰相子。』受讫即寤。殆晓，憩食于楚灵王庙，作诗志于壁。是夕，夫人亦有祥兆，而娠焉。后果生一子，即庆之是也。器格清粹，天与文性，未十岁，公已贵荫为奉礼郎。耻门调，止称进士，或号栖神子，惟谈紫府丹台间事。有古木诗：『不逢星汉使，谁识是灵槎？』祥符壬子岁，谓所亲曰：『上元夫人命我为玉童，只为吾父未受相印，受则吾去矣。』不数日，公正拜，庆之已疾，公忆丙申之梦，默不敢言，不踰月，庆之卒，年十七。真宗闻其才，矜恤特甚，命尚官 【湘录作『宫』。】 就宅加赠 【湘录作『赗』。】 襚，诏赐进士及第，焚诰于室。 

　　○张密学 

　　张密学秉知冀州日，一巨盗劫民之财，复乱其女，贼败得赃，将就戮。其被盗父母，以不幸之甚， 【湘录作『事』。】 泣诉于公，公忿极，俾设架钉 【湘录有『于』字。】 其门，凡三日，醢之，议者颇快焉。后旬年，忽感痁疾，一日方午，剧发，梦中使至宅，急宣公，力疾促辔至禁门。中人引至便殿，垂箔，立轩陛久之，隔箔 【湘录作『忽箔中』。】 厉声曰：『争得非法杀人？』公认其声，乃真宗也，不知其端，不敢奏辨。斯须又曰：『张秉争得非法杀人？』公方奏曰：『臣束发入仕，遵谨宪章，岂止丹笔书极典，虽一笞扑，亦覆核精审。』上曰：『卿自与本人对辨。』引于殿西南隅，启一狱扉，囚系万状，始悟非人世也。引一铁钹罪人，血肉淋漓，肢节星散，泣诉于公曰：『汝用非法杀我，支体零散，奈何永无受托之所。』公方认冀贼也，诟之曰：『汝所犯，岂止一死耶？糜万躯，亦不足塞其父母之耻，敢将更有诉乎？』旁有一胥，容服谨严，视之，乃秉从事河阳日一幕典，遇公甚勤。低容曰：『五刑自有常典，亦不得憾其诉。』公曰：『其将奈何？』吏曰：『幸公之算未尽，暂经误至此尔，但遣俾之 【湘录作『之俾』。】 托生，可却还。』公怖且窘，叩其遣之之术于吏曰：『吾念 【湘录作『念吾』。】 与子有河阳之旧。』吏曰：『功力之大，无如法华经焉。但志 【湘录作『至』。】 诚许之。』公遂许归日召僧诵百部，以至添及千部，囚亦不舍，公愈怖。吏又曰：『不必多为其持诵之，法但贵长久，日请一僧诵一部，许终其身，乃可遣。』公如其说许之，果没不见。殆三日，神方还观。始觉， 【湘录有『在榻后』三字。】 乃日召一僧诵一部，至薨，未常一日废阙。 

　　○钱惟治 【『治』原作『冶』，据宋史改】 

　　钱惟治字和世，初镇四明，尝梦神人披金甲，自称西岳神，谓曰：『公面有政文。』即拥土培之，后领华州节钺二十年。 

　　○王处讷 

　　太宗欲知古高僧事，赞宁撰僧史略十卷进呈。充史馆编修寿八十四天监王处讷推其命，孤薄不佳，如三命星禽略禄壬遁，俱无寿贵之处，谓宁曰：『师生时所异者，止得天贵星临门，必有列土侯王在户否？』宁曰：『母氏长谓某曰：「汝生时，方卧草，钱文穆王元瓘往临安县拜茔，至门雨作，避于茅檐甚久，始浣浴襁籍，徘徊方去。」』 【见湘山野录。】 

　　二 

　　王处讷，洛阳人，少时有老叟至其家，煑洛河石为面以食之。又尝梦人持巨鉴，众星灿然满中，剖其腹纳之，后遂通星历之学，特臻其妙。依汉祖于太原，开国为尚书博士，判司天监事。周祖素与处讷厚善，举兵向阙，以物色求之，得之甚喜。因言及刘氏祚短事，处讷曰：『汉氏历数悠远，盖即位之后，专以复雠杀人及夷人之族，结怨天下，所以社稷不得长久。』周祖蹶然叹息。适以兵围苏逢吉、刘铢第，待旦加戮，遽命置之。逢吉已自缢死，但诛铢，余悉全活。国初历司农少卿，直拜司天监。有子熙元，今为司天少监。 【见杨文公谈苑。】 

　　○陈洪进 

　　陈洪进与张汉恩为刘从効左右将，有沙门行云者，若狂人，自福州来。洪进供僧有礼，行云语洪进曰：『汝当为此山河主，不出此岁。我且归长乐，秋后至此。』时建隆二年也。是春，从効卒，子绍錤典留务，至秋，洪进经绍錤将召越人执送金陵，汉恩为留后，自为副使。汉恩老且懦，洪进实专郡政，行云果来，谓洪进曰：『凡世报前定，但人有千钱之禄，不可以图之，况将相之位，岂能力取？今留公多疑人，前后诛杀甚众，王者不死，岂能害君哉？当须坦然任运，他日善终牖下，子孙蕃盛。苟怀疑杀人，蒙不善之报，鲜克令终矣。』洪进后废汉恩，幽于别墅，诸子屡劝除之，终不许，汉恩竟以寿终。行云秃首而不衣僧服，尝服紫皂揆衫，束带悬银鱼为饰，馆于州廨十余年。忽谓人曰：『陈氏当有五侯之象，去此五年后，有戎马千万众，前歌后舞，入此城，喜而不怒，未知何故也。』恳求出舍外宅。洪进次子文颢，牧漳州，将归宁，行云曰：『吾不及见矣。』遂沐浴右胁而逝。语馆人曰：『过三日，乃得棺敛。』明日，文颢至，亟哭之，行云遽起坐，执手谈至暮，乃入灭。泉人疑所管二州，何以容五侯，当克取汀建以自益耳。后洪进来朝，献其地，改镇徐州，文显通州团练使，文颢、文顗、文顼三人并授诸州刺史，是为五侯。王师入城，垂櫜作笳鼓为乐，悉如其言。洪进感行云之言，帅泉十六年，未尝妄杀人，有犯极刑而情可恕者，多贷其死。 

　　○危序 

　　乡人危序，应举探省榜，出门数步，即逢泥泞，踌躇未前，有老媪指示曰：『秀才可低处过。』危即从之。比看牓，最末有名，是岁果及第。此与摭言所载，后来者必衔得事，颇相类。 

　　○韩魏公 

　　韩稚圭侍中知泰州日，卧病数日，冥冥无所知，倏然而苏。语左右曰：『适梦以手捧天者再，不觉惊寤。』其后援英宗于藩邸，翼神宗于春宫，捧天之祥已兆于庆历中，固知贤臣勋业，非偶然而致也。 

　　○夏文庄公 

　　夏文庄公谪守黄州时，庞{公为郡掾，文庄识之，异礼优待。而庞尝有疾，以为不起，遂属文庄后事。文庄亲临之，曰：『异日当为贫宰相，亦有年寿，疾非所忧。』庞诘之曰：『已为宰相，岂得贫耶？』文庄曰：『但于一等人中为贫耳。』故庞公晚年退老，作诗述其事曰：『田园贫宰相，图史富书生』，为是故也。 

　　二 

　　文庄守安州，宋莒公兄弟尚皆布衣，文庄亦异待。命作落花诗，莒公一联曰：『汉皋佩冷临江失，金谷楼危到地香。』子京一联曰：『将飞更作回风舞，已落犹成半面妆。』是岁诏下，兄弟将应举，文庄曰：『咏落花而不言落，大宋君须作状元及第。又风骨秀重，异日作宰相。小宋君非所及，然亦须登严近。』后皆如其言。故文庄在河阳，闻莒公登庸，以别纸贺曰：『所喜者，昔年安陆已识台光。』盖为是也。 【见青箱杂记。】 

　　○赵世长 

　　俚谚云：『赵老送灯台，一去更不来。』不知是何等语，虽士大夫往往道之。天圣中，有尚书郎赵世长者，常以滑稽自负。其老也，求为西京留台御史，有轻薄子送以诗，云：『此回真是送灯台』，世长深恶之，亦以不能酬酢为恨，其后竟卒于留台也。 【见庐陵居士归田录。】 

　　○张客省 

　　张客省退夫自言，应举时，因醉，乘驴过市，误触倒杂卖担子，其人喧争不已，视担中，只有乐记疏一册，遂五十钱市之，其人乃去。张初不携文籍而行，遇醉醒，止阅所买乐记疏。无何，省试黄锺为乐之末节论，独乐记为详，论擅场南省，遂高选，明年擢甲第。 

　　○贾直孺 

　　贾直孺尝言，襄州居丧时，家中若有人呼侍中云。一日，为其父寻葬地，有人前引云：『侍中村。』其后居京城之西，邻妇心恙，踰墙言为其夫所苦，我来告贾侍中。直孺益自信，未几，为侍读学士，给事中，卒于城西第。其偶然乎？将鬼告之乎？果告之，鬼亦善戏谑。 

　　○冯侍禁 

　　冯当世之父式，为左侍禁以终。当世幼时，取其所读书，题其后曰：『将仕郎、守将作监丞、通判荆南军府事、借绯冯京。』式既没十一年，当世状元及第，为荆南通判，视其父所题，无一字差者，是所谓知子者矣。 【此条今见东斋记事卷五。】 

　　○蔡子直 

