<!-- { "loadSidebar": true } -->
　　曹翰，本隶世宗帐下，多计划。世宗镇澶州，因坐便厅视事，忽栋折，有大声，左右皆走避，翰急抱世宗投阶下，屋虽不陷，而世宗嘉其忠荩。会世宗入为开封尹，翰在镇不从，闻周祖寝疾，翰不俟召而来，世宗责之，因屏左右曰：『主上寝疾，王为冢嗣，何乃于外司决事，失天下之望哉？』世宗寤，即日入止禁中。后为枢密承旨，世宗亲征淮南，翰常往来京师，兵甲多留正阳。翰过正阳二十余里，适见部送淮南降卒八百人北归，翰虑其劫正阳库兵为乱，矫诏尽斩之，见世宗，具言其事，世宗不之罪。江南李氏称藩，首遣翰奉使，翰骄傲自恣，饮酒无算，多出嫚言，江东君臣不任其耻，中主日日饷以食物珍果，并其器皿合匮，悉留之，既而纯银果合都尽，用棱合钩物，皆却而不受。中主令近臣督课工人，晨夜煅金造器合。尝召翰饮便殿，有水晶盘盏二副，绝奇妙，翰屡目之，酒罢，即以遗翰，翰辞曰：『此珍异之物，归当以献天子，而老父母见必取之，有所非便。』中主又加赐二副，即受。其所获资货直数十万缗。国初，为筠州刺史，征蜀，而翰为襄州荆门至石门关以来兵马部署，翰凿石通道，万旅以济，遂兼水陆转运使，供馈无阙。征江南，以颍州团练使为先锋，先登，陷池阳，金陵平。吴将胡则以江州拒命，翰率兵攻围数月，下之，悉屠其城中三千余口，得免死者纔二十人。崔宪时匿仓内，获免，后举进士，至侍御。至翰南征，掠夺金宝以巨万，上言颍州造佛舍，江州庐山东林寺五百铁罗汉，愿载归，许之。遂调发官船十余艘，悉载其所获资货，置像于其上，时目为押纲罗汉。以功迁桂州观察使，仍判颍州。太平兴国初，就加威远军节度使，充幽州东都部署。开南河，自雄州至莫州，役兵数万人，入贼境伐木以给用，翰命五骏骑为斥候，持五色旗，人执其一，前有林木举青旗，烟火举赤旗，兵寇举白旗，水潦举黑旗，丘陵举黄旗。虏入寇，必狼烟以为候，翰亦命举烟境上，虏疑有伏，引去，得巨木数万，以济用度。复归颍州，部内筑烽台，强取民间丝帛菽粟兵器，为汝阴令孙崇望所告，遣知杂滕中正鞠得实，免死，流登州。后复起为大将军，迁右千牛上将军。翰之迁海上，籍没其家赀巨万计，悉分散其妓妾，多为民妻。翰在贬所，作诗千余首，亦可观。性强记，凡奏事三五十条，皆默识，不用文记。饮酒至数斗不乱云。 

　　○梁逈 

　　梁逈以合门使使江南，冒于货贿，诛求无度，凡所贡时果食物，贮以金银杂宝器者悉留，陶漆者还之。初甚毅然，不御酒食，鲜语屈强，虽承迎曲至，无以得其欢心，后主与羣臣甚忧之。既而厚赆赀直数十万缗，逈大喜，过江登舟宴乐，为酒令，呼伶人奏恋情欢曲，恋恋数日不发，南中士人多笑之。 

　　○刘承勋 

　　刘承勋者，江南人，为德昌宫使。李氏承吴王基绪，保有江左，笼山泽之利，国帑甚富，德昌宫，其外府也，金帛多在焉。簿籍淆乱，钩考不明，承勋专掌宫事，盗用之无算，家畜妓乐数十百人，朱门甲第，穷极富贵。尝指妓乐中一青衣云：『此女妓教其优剧，止学师巫持刀勑水一艺，凡费二千缗，他可知也。』后主母丧，卫士尝给服无布，赋以钱。后德昌宫中屋坏，得布四十间，皆义祖时所贮也，殆数千万端。太祖平荆湖，画计以困江左，诏假舟运湖中米百万石，承勋求董其事，亦有奸心，便自结纳，既而运米二百万石至迎銮。金陵平，承勋见太祖，首述其事，太祖曰：『此李煜平昔契分，非汝之功也。』止以为镇将，后贫困，街中求乞，帷薄不整，冻饿死。 

　　○李符 

　　卢多逊贬朱崖，谏议大夫李符适知开封府，求见赵普，言朱崖虽在海外，而水土无他恶，流窜者多获全。春州在内地而近，至者必死。望追改前命，亦以外彰宽宥，乃置于必死之地。普颔之。后月余，符坐事贬宣州行军司马，上怒未已，令再贬岭外，普具述其事，即以符知春州，到郡月余卒。 【并湘山野录。今本湘山野录无以上四条。】 

　　○张洎 

　　张洎文章清赡，博学多闻，在江南已要近曾将命入贡。及还，作诗十篇，多訾诋京师风物有一灰堆之句，以悦其主，苏易简得其亲书本。后洎入为学士，与苏易简争宠，颇成不协，上前谈议，往往异同。苏忿之，谓同列云：『清河公若更相矛盾，即将灰堆之诗进呈矣。』张闻之甚惧，稍为之屈伏焉。 【金坡遗事。】 

　　○穆修 

　　文章随时风美恶，咸通已后，文力衰弱，无复气格。本朝穆修，首倡古道，学者稍稍向之。修性褊忤少合，初任海州参军，以气陵通判，遂为捃摭，贬籍系池州，其集中有秋浦会遇诗，自叙甚详。后遇赦释放，流落江外。赋命穷薄，稍得钱帛，即遇盗，或卧病，费竭然后已，是故衣食不能给。晚年得柳宗元集，募工镂板，印数百帙，携入京相国寺，设肆鬻之。有儒生数辈，至其肆，未评价直，先展揭披阅，修就手夺取，瞋目谓曰：『汝辈能读一篇，不失句读，吾当以一部赠汝。』其忤物如此，自是经年不售一部。 【杨文公谈苑。】 

　　○柳仲涂 

　　柳仲涂开知润州，胡旦秘监为淮漕，二人者但 【玉壶作『俱』。】 喜以文惊 【『文惊』，玉壶作『名骛』。】 于时。旦造汉春秋编年，立五始、先经、后经、发凡、明例 【玉壶作『发明凡例』。】 之类，切侔圣作，书甫毕，邀开于金山观之，颇以作书 【玉壶作『述作』。】 自矜。开从其招而赴焉，方拂桉开编，未暇展阅，开杖剑叱之曰：『小子乱常，名教之罪人也。生民以来，未有如夫子者，至若丘明而下，公、谷、邹、郏数子，止敢传述而已。尔何辈？辄敢窃圣经之名，冠于编首！今日聊赠一剑，以为后世狂斐之诫。』语讫，勇逐旦，旦阔步摄衣急投旧舰，锋几及， 【玉壶有『身』字。】 赖舟人拥入，参差不免，犹斫数剑于舷，聊以快忿。 【玉壶有『后』字。】 朝廷授开崇仪使，知宁边军，声压沙漠。其子涔及第于咸平二 【玉壶作『三』。】 年，陈尧咨牓唱名日，真宗诏至轩陛，亲语涔曰：『夜来报至，汝父已卒。今赐汝及第，给钱三万，俾戴星而奔，给护旅榇，时 【玉壶作『特』。】 加轸悼。』 【玉壶清话。】 

　　二 

　　柳开，魏郡人，性凶恶，举进士，至殿中侍御史。后授崇仪使，知全州道，脍人肝，每擒获溪洞蛮人，必召宴官僚，设盐酨，遣从卒自背割取肝，抽佩刀割啖之，坐客悚栗。知荆州，常令伺邻郡，凡有诛杀戮，遣健步求取肝，以充食。 【湘山野录。】 

　　宋朝事实类苑卷第七十四 

　　●宋朝事实类苑卷第七十五 

　　安边御寇（一） 

　　◆安边御寇（一） 

　　西夏 
　　占城 

　　○西夏 

　　赵元昊娶于野利氏，立以为后，生子宁令，当为嗣。以野利氏兄弟旺荣为谟宁令，号拽利王；刚浪凌为宁令，号天都王，分典左右厢兵马，贵宠用事。青涧城使种世衡欲离间其君臣，遣僧王嵩赍 【涑水有『银』字。】 龟及书遗之，曰：『汝向欲归附，何不速决？』旺荣见之，笑曰：『种使 【涑水有『君』字。】 年亦长矣，乃为此儿戏乎？』囚嵩于窖中，凡岁余。元昊虽屡入寇，常以胜归，然人畜死伤亦众，部落甚苦之。 【涑水有『又』字。】 岁失赐遗，及缘边交市，颇贫乏，思归朝廷，而耻先发。庆历二年，使旺荣出嵩而问之，曰：『我不晓种使之意，欲复与我通和邪？』即赠之衣服，遣教练使李文贵与之偕，诣世衡。时龙图阁直学士庞籍为鄜延经略招讨使，以元昊新寇泾原，止之于边，不使前。朝廷亦厌兵，欲赦元昊之罪，密诏籍怀之。籍上言，虏骤胜方骄，若中国自遣人说之，彼益偃蹇不可与言。乃召文贵诣延州问状，文贵求请和，籍谓之曰：『汝先王及今王向事朝廷甚谨，由汝辈羣下妄加之名号，遂使得罪于朝廷，致彼此之民，血涂原野。汝民习战鬬，吾民习于太平，故王师数不利，然汝岂能保其常胜邪？吾败不害，汝败社稷可忧。今若能悔过从善，出于款诚，名体俱正，当相为奏之，庶几朝廷或开允耳。』因厚赠遣归。文贵寻以旺荣曹偶四人书来，用敌国修好之礼，籍以其不逊，未敢复书，请于朝廷。朝廷急于息民，命籍复书纳而勿拒，称旺荣等为太尉，且曰：『元昊肯称臣，虽仍其僭名可也。』籍上言：『僭名理不可容，臣不敢奉诏。太尉、天子上公，非陪臣所得称，今方抑止其僭，而称其臣为上公，恐虏滋骄，不可得臣。旺荣等书自称宁令谟。宁令此虏中之官，中国不能知其义，可以无嫌，臣辄从而称之。』旺荣等又请 【涑水有『欲』字。】 用小国事大之礼，籍曰：『此非边帅所敢知也。汝主若遣使者奉表以来，当为遵 【涑水作『导』。】 致于朝廷耳。』三年正月，元昊遣其伊州刺史贺从勖上书，称『男邦面令国兀卒 【以上八字涑水作『称男南面邦国令』七字。】 曩霄，或云：郎霄 【涑水无以上四字。夏校云钞本有。似为注文误入正文。】 上书父大宋皇帝』，籍使谓之曰：『天子至尊，荆王叔父也，犹奉表称臣。今名体未正，不敢以闻。』从勖曰：『子事父，犹臣事君也。使得至京师，而天子不许，请更归议之。』籍上言：『请听从勖诣阙，更选使者往至其国，以诏旨抑之，彼必称臣。凡名称礼数及求? 【『?』，涑水作『自得』二字。】 之物，当力加裁损，必不得已，乃少许之。若所求不违，恐豺狼之心，未易盈厌也。』朝廷乃遣著作佐郎邵良佐与从勖俱至其国，更议之。四年五月，元昊自号夏国主，始遣使称臣。八月，朝廷听元昊称夏国主，岁赐绢茶银彩合二十五万五千，元昊乃献誓表。十月，赐诏答之。十二月，册命元昊为夏国主，更名曩霄。 【以下八十一字，仅见夏校本涑水卷十一注引旧抄二卷本，作九十字。】 赵元昊晚年嬖一尼，拽利氏宠浸衰，以 【『以』，涑水作『刚浪唆嵬名皆怨之。宁令纳』十一字。】 刚浪唆女为妇，刚浪唆兄弟谋因成婚，邀元昊宴 【涑水无『宴』字。】 于帐中，伏兵弒之。事泄，刚浪凌兄弟皆族诛，宁令惧不自安。庆历八年正月辛未，宁令弒元昊，国人讨诛之，立其少子谅祚。 

　　二 

