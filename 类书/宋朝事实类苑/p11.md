<!-- { "loadSidebar": true } -->
　　太祖时，以李汉超为关南巡检使，捍北虏，与兵三千而已。然其齐州赋税最多，乃以为齐州防御使，悉与一州之赋，俾之养士。而汉超武人，所为多不法，久之，关南百姓诣阙讼汉超贷民钱不还，及掠其女以为妾。太祖召百姓入见便殿，赐以酒食，慰劳之，徐问曰：『自汉超在关南，契丹入寇者几？』百姓曰：『无也。』太祖曰：『往时契丹入寇，边将不能御，河北之民，岁遭劫虏，汝于此时，能保 【归田有『全』字。】 其赀财妇女乎？今汉超所取，孰与契丹之多？』又问讼女者曰：『汝家几女？所嫁何人？』百姓具以对，太祖曰：『然则所嫁，皆村夫也。若汉超者，吾之贵臣也，以爱汝女，则取之，得之必不使失所，与其嫁村夫，孰若处汉超 【归田有『家』字。】 富贵？』于是百姓皆感悦而去。太祖使人语汉超曰：『汝须钱，何不告我，而取于民乎？』乃赐以银数百两，曰：『汝自还之，使其感汝也。』汉超感泣，誓以死报。 【见庐陵居士集。此条今见归田录卷一。】 

　　○苏内翰 

　　苏内翰易简在禁林八年，宠待之深，敻出彝等。李相沆入玉堂后于公，一旦先除参政，以公为承旨，赉赐与参政等，苏不甚悦。上谓公曰：『朕欲正旧典，先合用卿，即正台宰，然庶欲令卿延寿厚 【明抄本及玉壶均作『厚寿』。】 基，稔欲问望，乃先用沆，卿宜无慊。』盖知其龄促也。公以母老，急于进用，因干明圣节，进内道场醮步虚十首，中有『玉堂臣老非仙骨，犹在丹台望泰阶。』上悉其意，俾参大政，未几遂卒，年三十九。嗟悼为之洒涕，赐挽词，断句云：『时向玉堂寻旧迹，八花砖上日空长。』 【见玉壶清话。】 

　　二 

　　苏翰林易简一日直禁林，得江南徐邈所造欹器，遂以水试于玉堂。小珰传宣于公，见之不识其名，因密奏。既晚，太宗召对，问曰：『卿所玩者得非欹器乎？』公奏曰：『然。』亟取进之于便坐，上亲试之，其于水或增损一丝许，器则随欹，合其中，则凝然不摇。上叹曰：『真圣人切诫之器也。』公奏曰：『愿陛下执大宝神器，持盈守成，皆如此器，则王者之业，可以与天地同久。』上徐笑谓公曰：『若腹之容酒，得此器以节，安有沉湎之过耶？』盖公嗜饮过中，故托此规之。易简泣谢惭佩，上亲撰欹器铭及草书诫酒诗以赐焉。 【此条今见玉壶清话卷一。】 

　　三 

　　苏易简为学士，最被恩遇。初与贾黄中、李沆同时上擢，黄中、沆参知政事，以易简为中书舍人，充承旨，并赐白金三千两，谕旨曰：『朕之待卿，非必执政而为重矣。』上作五七言诗各一首赐之，为真草行三体，刻于石。又飞白书『玉堂之署』四字以赐本院，今龛于堂南门之上。易简以御三体书石本，分遗秘书监李至及从祖修撰江陵公洎梁周翰，知制诰柴成务、吕佑之、钱若水、王旦，直秘阁潘慎修，翰林侍书王着，侍读吕文仲等凡十五人。及召至等宴于翰林，以观神笔之迹，上遣内司供拟坐客，各赋诗。宰相李昉等亦以诗贻易简，易简悉以奏御。上谓昉等曰：『易简以卿等诗来上，有以见儒墨之盛，而学士之光也，可别录一本进入。』以其本赐易简。 【杨文公谈苑。】 

　　○陈执中 

　　世传陈执中作相，有壻求差遣，执中曰：『官职是国家底，非卧房笼箧中物，壻安得有之？』竟不与。故仁宗朝，谏官累言执中不学无术，非宰相器，而仁宗注意愈坚。其后，谏官面论其非，曰：『陛下所以眷执中不替者，得非以执中尝于先朝乞立陛下为太子耶？且先帝止二子，而周王已薨，立嗣非陛下而谁？执中何足眷？』仁宗曰：『非为是，但执中不欺朕耳。』然则人臣事主，宜以不欺为先也。 

　　○刘昌言 

　　刘昌言，泉州人，先仕陈洪进为幕客，归朝，愿不授官。举进士，三上始中第，后判审官院，未百日，为枢密副使。时有言太骤者，太宗不听，言者不已，乃谓昌言闽人，语颇獠，恐奏对间陛下难会，太宗怒曰：『我自会得。』其笃眷如此。 【并见青箱杂记。】 

　　○郭进 

　　太祖时，郭进为西山巡检，有告其阴通河东刘继元，将有异志者。太祖怒以诬害忠臣，命缚其人予进，使自处置。进得而不杀，谓曰：『尔能为我取 【归田有『继元』二字。】 一城一寨，不止赎尔死，当请赏尔一官。』岁余，其人诱其一城来降，进具其事，送之于朝，请赏以官。太祖曰：『尔诬害我忠良，此纔可赎死尔，赏不可得也。』命以其人还进，进复请曰：『使臣失信，则不能用人矣。』太祖于是赏以一官，君臣之间，盖如此。 【见庐陵居士集。此条今见归田录卷一。】 

　　二 

　　郭进少以壮勇，依汉祖于太原，开国，历刺史、团练使。国初，迁洛水防御使，为西山巡检，以扞太原。进御军严而好杀，部下整肃，每帅师入晋境，无不克捷，太祖因遣戍西山，必语之曰：『汝辈当谨奉法，我犹赦汝，郭进杀汝矣。』尝择御龙官三十人隶麾下押阵，适与晋人战，多退却，进斩十余人。奏至，上方御便殿阅武，厉声曰：『御龙官千百人中始选择得一二，而郭进小违节度，遽杀之，试如此龙 【原作『垄』，据明抄本改。】 种健儿，亦不足供矣。』潜遣中使谕进曰：『恃其宿卫亲近，骄倨不禀令，戮之甚得宜矣。』进感泣，由是一军精勇无敌。上为治第，令厅堂悉用■〈甬瓦〉瓦，有司言，亲王公主始得用此，上曰：『进事国尽忠，我待之岂不比吾子，有何不可哉？』太宗征太原，北戎自石岭关入援，进大破之，献俘行在，暴于城下，并人丧气，遂约降。进功高负气，监军田钦祚所为不法，进屡以语侵之，钦祚心衔，因诬以佗事，进不能甘，自缢死。太宗微知之，黜钦祚，终其身不复用。 【已上杨文公谈苑。】 

　　○梁丞相 

　　梁丞相适始任详刑，一旦随判院卢南金上殿，进札子，奏案中偶有臣僚名次公者。仁宗忽问曰：『因何名次公？』判院以明法登仕，不能即对，时梁代对曰：『臣闻汉黄霸字次公，必以霸之字而名也。』上遂问曰：『卿是何人？』对曰：『臣秘书丞审刑详议官梁适。』又问：『卿是那个梁家？』适对曰：『先臣祖颢，先臣父固，俱中甲科，独臣不肖，于张唐卿牓行间及第。』上曰：『怪卿面貌酷肖梁固。』又他日，上殿对罢，适抱笏俯躬奏曰：『向蒙陛下金口亲谕，臣面貌类先臣，伏念先臣祖父顷事太宗真宗，皆祥符之前，不知陛下以何知之？』上曰：『天章阁有名臣头子，朕观之甚熟。』适因下殿谢，音仪堂堂，上颇爱之，有用之之意。一旦中书进拟除一臣僚为益漕，凡进，孰例更无改批，但纸尾书可而已，忽持批之『差梁适』。未几，又除修记注，以合格臣僚进之，复批梁适。自后知制诰，至翰林学士，除目凡上，皆批于公，由秘丞至台辅，不十年。 【此条今见玉壶清话卷三。】 

　　○石元懿 

　　石元懿熙载，西洛人，家贫游学，事母以孝闻。嵩阳道中遇一叟，熟视之，稽颡曰：『真太平良弼也。吾幼为唐相房玄龄检书苍头，公酷似房公。』嘱之曰：『见子事契相投者，即真主也，善事之。』语既讫即灭。后国初，太宗建太宁军节，公谒之，倾意投，为掌书记， 【玉壶有『游从觞咏』四字。】 情礼深厚。公长于太宗，间侍樽俎，常以兄呼之，然亦得事上之体，不谄不渎，故免数 【入声】 斯之辱。迨践祚，七年为右仆射平章事，卒，太宗幸其第，临丧哭之哀。谓近侍曰：『石某以纯正事朕，自府幕至台席，朕窥之无纤瑕颣，方此委用，朕不幸也。』 【此条今见玉壶清话卷三。】 

　　○戴恩 

　　戴恩为御龙弓箭直都虞候，一日，西蜀进青龙城道观长寿仙人图，其本吴道玄之迹。太宗阅之，酷肖戴恩，又恐所见有殊，亟召数班军校近侍内臣遍示之，曰：『汝辈且道此图似何人。』羣 【玉壶有『口』字。】 合奏曰：『似戴恩。』上笑而异之，因是擢用，后至建宁远军节，举朝止呼『戴长寿』。 【此条今见玉壶清话卷四。】 

　　○邢尚书 

　　邢尚书昺，曹州田家子，深晓播殖。真宗每雨雪不时，忧形于色，责曰：『官所定雨泽丰凶之兆，多或不中。』昺因进耒耜岁占三卷，大有稽验，皆牧童村老，岁月于畎亩间揣占得。咸平二 【玉壶作『三』。】 年，置经筵侍读，首命公为之。昺初应五经，庭试日，升殿讲『师』、『比』二卦，取羣经发题。太宗嘉其精博，擢九经第一。真宗晚年，多召于禁寝，从容延对。忽一日，见公衰甚，御袖掩目泫然曰：『宫邸旧僚，沦谢殆尽，存者惟卿尔。』遽密赉银千两、缯千疋。昺康裕无恙，果非久感疾，将易箦，车驾临问，公拖绅整巾，历叙遭际，上为之流涕。既终，又为之临丧，惟将相丧疾，方有此幸。 【此条今见玉壶清话卷五。】 

　　○窦偁谏议 

　　窦偁为晋府宾佐，后至左谏议大夫参知政事。僖起居郎，俨文甚高，皆有集在秘阁。偁亦有文，为晋府记室。贾琰为判官，每诸王宗室宴集，琰必怡声下气，动息褒赞，诮辞捷给，偁叱之曰：『贾氏子，何巧言令色之甚？独不惧于心邪！』太宗甚怒，白太祖，斥出为经州节判。后即位，思之，召为枢密直学士，数月参政，中谢语之曰：『汝知何以及此？』偁曰：『陛下以臣往年霸府遭逢所至耳。』上曰：『不然，以卿尝面折贾琰，故任卿左右，思闻直言耳。』 【见杨文公谈苑。】 

　　○李文正 

　　至道元年灯夕，太宗御楼，时李文正昉以司空致仕于家，上亟以安舆就其宅召至，赐坐于御楼 【玉壶作『榻』。】 之侧，敷对明爽，精力康劲。上亲酌御樽饮之，选肴核之精者赐焉。谓近侍曰：『昉可谓善人君子也，事朕两入中书，未尝有伤人害物之事，宜其今日所享也。』又从容语及平日藩邸唱和之事。公遽离席，历历口诵御诗七十余篇，一句不遗。上谓曰：『何记之精耶？』公奏曰：『言不敢妄。臣自得谢，每晨起盥栉，坐于道室，焚香诵诗，每一诗日诵一遍，间或却诵道佛书。』上喜曰：『朕亦以卿诗别笥贮之，每爱卿翰墨也。楷字，老来笔力在否？』公对曰：『臣素不善书，皆豚犬宗讷所写尔。』上即令以六品正官与之，遂除国子监丞。 【见玉壶清话。】 

　　○唐质肃 

