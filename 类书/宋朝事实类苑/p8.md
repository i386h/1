<!-- { "loadSidebar": true } -->
　　明道二年二月十一日，仁宗行籍田礼，上就耕位，侍中奉耒进，上搢圭 【渑录有『秉耒』二字。】 三推，礼仪使奏礼成。上曰：『朕既躬耕，不必泥古，愿终亩以劝天下。』礼仪使复奏，上遂耕十有二畦。翌日，作籍田礼毕诗，赐宰臣已下和进，寻诏吕文靖公等编为籍田记，时许开封国学举人陪位，因得免解。 【出渑水燕谈。】 
　　宝元、康定间，西方用兵，急于边用，言利者多捃拾微细，颇伤大体，仁宗厌之。乃诏曰：『议者并须究知本末，审可施用，若事已上，而验白无状，事効不著者，当施重罚。』于是轻肆者知畏，而不敢妄述利害。 【出渑水燕谈。】 
　　宋郑公庠，初为翰林学士，仁宗尝对执政称其文学才望，可大任者。云：『候两府有阙，进名。』是时曾鲁公公亮为馆职，在京师，传闻上有此言，遽过郑公而贺之。郑公蹙頞曰：『审有是言，免祸幸矣。』鲁公惘然不恻而退。明年，枢副阙，执政进名，仁宗熟视久之，徐曰：『召张观。』执政曰：『去岁得旨，欲用宋庠。』仁宗曰：『观是先朝状元，合先用也。』又尝对执政： 【东轩有『称』字。】 三司使杨察、判开封府王拱辰，才望履历，将来两府有阙，进此二人。既而梁庄肃公适罢相，两府次迁，执政以二人名闻，仁宗曰：『可召程戡。』执政复以异时上语奏陈，仁宗曰：『若遂用察等，是二人之策得行也。』执政遂不敢复言。盖梁公之出，或云察等所挤，上之英鉴，皆类此也。 【见东轩笔录。】 
　　帝于迩英阁出危竿论一篇，述居高慎危之意。又出御书十有三轴，凡三十五事，一曰遵祖宗训，二曰奉真考业，三曰祖宗艰难、不敢有坠，四曰真宗爱民、孝思感噎，五曰守信义，六曰不巧诈，七曰好硕学，八曰精六艺，九曰慎言语，十曰待耆老，十一曰静进 【活字本、明抄本并作『进静』。】 退，十二曰求忠正，十三曰惧贵极，十四曰保勇将，十五曰尚儒籍，十六曰议释老，十七曰重良臣，十八曰广视听，十九曰功无迹，二十曰戒喜怒，二十一曰明巧媚，二十二曰分希旨，二十三曰从民欲，二十四曰慎满盈，二十五曰伤暴露兵，二十六曰哀鳏寡民，二十七曰访屠钓臣，二十八曰讲远图术，二十九曰辨朋比，三十曰斥谄佞，三十一曰察小忠，三十二曰监迎合，三十三曰罪己为民，三十四曰损引抚军，三十五曰一善可求、小瑕不废。顾丁度等曰：『朕观书之暇，取臣僚上言，及进对事目，可施于政治者，书以分赐卿等。』度及曾公亮、杨安国、王洙等拜赐，因请注释其义，帝许之。丙戌，丁度等上答迩英圣问一卷，帝览之终篇，指其中体大者六事，付中书枢密院，令奉行之。答圣问者，即所释前所赐三十五事也。其序曰：『伏奉宣示御书文字十三轴，仰窥圣旨，皆陛下上念祖宗，下思政治，述安危成败忠邪善恶之事，询谋下臣，使进裨补，敢不竭愚？窃思自古求治之主，靡不欲兴理道，安邦国，纳忠正，退奸邪，广聪明，致功业。然行此数事，在明与威断尔。明则不惑，威则善柄，断则能行，总是三者，守而勿失，非圣人，孰能为之？臣等尝读唐书，见宪宗英悟，留心庶政，宰臣陈说政要，必往复诘问。既尽其理，则曰：「凡好事，口说则易，躬行则难，卿等既为朕言之，常须行之，勿空陈而已。」李绛对曰：「非知之艰， 【活字本、明抄本并作『难』。】 行之惟艰，陛下今日处分，可谓至言。然臣绛亦以天下之人，从陛下所行，不从陛下所言，唯愿每言之，则必行之。」宪宗深所嘉纳。今臣等亲承圣谕，敷明治要，亦愿陛下日与辅臣举此事目，推而行之，无使唐之君臣，专美前代也。』 
　　帝谓赵师民曰：『以水喻政，其有指哉？』对曰：『水性，顺故通，通则清。逆故壅，壅则败。喻用贤，则王政通而世清，用邪，则王泽壅而世浊。幽王失道，绌正用邪，正不胜邪，虽有善人，不能为治，亦将相牵，沦于污败也。』丁未讲诗，至巷伯篇曰：『哆兮侈兮，成是南箕』，注有『鲁男子独处之事』。帝曰：『嫌疑之际，古人之所慎也。此不着鲁人姓氏，岂圣人特以设教邪？』 
　　乙未讲诗都人士篇，帝曰：『古人冠服，必称其行，今冠服，或过之，未必如古人也。』读三朝经武圣略至真宗朝，李继和上言：『国初，李汉超在关南，以私钱贸易，以佐公用，人或绳奏之，太祖反令尽除所过税。』帝曰：『任人如此，孰不尽力哉！』 
　　四月己巳，读贾谊传，论三公三少，皆天下之端士，与太子居处出入，故少成若天性，习惯如自然。帝曰：『朕昔在东宫，崔遵度、张士逊、冯元为师友，此三人者，皆老成人，至于遵度，尤良师傅也。』 
　　辛未，读贞观政要，唐太宗曰：『今所任人，必以德行学识为本。』王珪曰：『人臣若无学业，岂堪大任？汉有诈称卫太子者，隽不疑断以春秋蒯聩之事，宣帝与霍光嘉之，曰：「公卿大臣当用经术。」』帝曰：『人臣须是知书，宰相尤须有学也。』杨安国对曰：『汉儒多引经决大事，宰相必通一经。』帝谓宋祁曰：『近代士人，多不务通经，但用一时之艺，苟取富贵。盖进用高科者，不十年，便居显位，所以不劝也。』 
　　七月壬子，帝朝拜真宗神御回，幸资善堂作诗：『先皇教善敞东闱，菲德承宗赖庆晖。为感储筵惊岁月，因瞻台像驻骖騑。楹书乍启钦遗泽， 【堂中藏先朝赐书。】 庭树重攀记旧围。畴日学文亲政地，仰怀慈训倍依依。』 
　　戊辰，御迩英合，内出欹器一，陈于御坐前。谕丁度等曰：『朕思古欹器之法，试令工人制之，以示卿等。』帝命以水注之，中则正，满则覆，虚则欹，率如家语、荀卿、淮南之说，其法度精妙，度等列侍观之。帝曰：『日中则昃，月盈则亏，圣人有持满戒慎之守，朕欲以中正临天下，当与列辟共守此道。』度等拜曰：『臣等亦愿以中正事陛下。』因言太宗时，尝作此器，真宗制欹器论，演先儒之义以垂戒。帝曰：『然。』 
　　四月戊寅，御迩英合，帝作欹器论后述一篇，以申存亡亏成之鉴。侍讲读官丁度等请宣布中外，使知圣心所存。帝曰：『但欲使卿等见之，不须宣布。』度曰：『臣等欲各传一 【『一』据明抄本增。】 本，以彰 【原作『章』，据明抄本改。】 荣遇。』帝曰：『可便以此本赐卿等。』皆拜而受之。 
　　六月壬寅，御延和殿，侍讲学士上五经精义周易节解二十卷，因言：『尚书顾命，礼记丧礼，春秋家陪乱政，旧所不讲，今纂集精义，所当去留，上系宸旨。』帝曰：『先王吉凶之制，百代所遵，不可以俗忌而简去。至于春秋丧乱之事，皆有善恶鉴戒，人主宜闻之，亦须存录。先儒于经籍，有一字之误者，朕常不敢改易，但注以辨之，况正经之义，可辄芟去邪？』 
　　己巳讲尚书洪范五事，帝曰：『王者之用五事，皆本于五行乎？』王洙对曰：『王者治五行，得其性，则五事皆善，故五事得，则有休证。五事失，则有咎证。是以圣人克谨天戒，以修其身。』帝曰：『人君奉天，在于修德，夙夜兢兢，戒慎于未形，尚恐不至。必俟天有谴告，然后修德，此岂畏天之道也？』 
　　十月戊寅，诏俟讲尚书毕，讲周礼，令侍讲以下与贾昌朝先修节解，以备讲说。 
　　十一月甲辰，讲尚书无逸，帝曰：『朕深知享国之君，宜戒逸豫。』杨安国曰：『旧有无逸图，疏于屏间。』帝曰：『朕不欲坐席背圣人之言，当书置之左方。』又命丁度取孝经之天子孝、治圣、治广、要道四章，对为右图。因令王洙书无逸，蔡襄书孝经，又命翰林学士承旨王拱辰为二图序，而襄书之。 
　　五年四月丁酉，御迩英阁，讲冏命：『侍御仆从，罔匪正人』，帝曰：『君臣之际，必诚意相通，而后治道成。』杨安国对曰：『陛下聪明文思，从谏弗咈，如水之走下。视羣臣若僚友，自古盛王，未之有也。』帝曰：『臣下能进忠言，朕何惜夏禹之拜！』 
　　仁宗十月乙酉，监国史王曾言：『唐史官吴兢于正史实录外，录太宗与羣臣对问之语，为贞观政要。今欲采太祖、太宗、真宗实录，日历时政记，起居注，其间事迹不入正史者，别为一书。』从之。帝每遇经筵，以象庪书策外向，以便侍臣讲读。天圣末，孙奭年高视昏，或阴晦，即为徙御坐于合外。奭每讲论，至前世乱君亡国，必反复规讽，帝意或不在书，奭则拱默以俟，帝为竦然改听。尝书『无逸图』，上之，帝施于讲读合。明道元年二月癸卯，监修国史吕夷简上三朝宝训三十卷，即王曾所请也。十月甲戌，读正说慎罚篇，述后汉光武罢梁统从重之奏，帝曰：『深文峻法，诚非善政。』宋绶对曰：『王者峻法则易，宽刑则 【『则』字据明抄本增。】 难。夫以人主得专生杀，一言之怒，则如雷如霆，是峻易而宽难也。』 【已上见帝学。】 
　　治平二年八月三日，大雨，一夕都城水深数尺，上降诏责躬，求直言。学士草诏，有『大臣惕思天变』之语，上夜批出云：『淫雨为灾，专戒不德』，遽令除去『大臣思变』之言。上之恭己畏天，自励如此。 【见庐陵归田录。】 
　　太宗好文，每进士及第，赐闻喜宴，常作诗赐之，累朝因以为故事。仁宗在位四十二年，赐诗尤多，然不必尽上所作。景佑元年，赐诗末句云：『寒儒逢景运，报国合如何？』论者以谓质厚宏壮，真诏旨也。 
　　仁宗皇帝时，学士书诏，未尝有所增损。庆历七年春，旱，杨亿再当制，降诏中书门下，既进草，上以为罪己之辞未至也，令更撰之。其辞有『乃自去冬，时雪不降，今春大旱，赤地千里，天威震动，以戒朕躬。兹用屈己，以谢愆归，诚而上叩，冀高穹之降监，闵下民之无辜，与其降疾于人，不若移灾于朕。』自三月十九日避殿减膳，许中外实封言事。后三日，贾魏相。吴 【原作『矣』，据明抄本改。】 春卿罢枢密副使。又诏罢出猎，明日又诏南郊，毋得上尊号。二十七日幸西太一宫祈雨，日色方炽，上命撤盖。既还，乃雨。又明日，宰相参知政事降官，是日遂大雨，上作喜雨诗，赐二府。 
　　至和初，京师疫，太医进方，有用犀者，内出二株解之，其一株乃通天犀。内侍李舜举谓以为御所服带，上谓曰：『岂重于服御，而不以疗民乎？』命工碎之。 【已上见东斋笔录。『东斋笔录』疑为『东轩笔录』或『东斋记事』之讹。两书均无以上三条。】 
