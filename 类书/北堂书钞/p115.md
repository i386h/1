<!-- { "loadSidebar": true } -->
　　御众之才 【续汉书寇恂传云上欲定河内谓邓禹曰朕有河内犹高祖有关中非萧河谁能镇之为吾举如萧何者禹曰寇恂文武兼备有御众之才非此子莫可使也○今案俞本同姚辑本汪辑本续汉书此下脱子字陈本已改范书】 拨烦之才 【谢承书谢夷吾传云迁巨鹿太守临发陛见赐车马革带勑曰巨鹿剧郡旧难治以君有拨烦之才故特授任当如刺史勿毁前政也○今案陈俞本姚辑本脱旧字又姚本烦误颊汪辑本谢书亦脱旧字余与原钞同】 众事皆辨 【蜀志云诸葛亮表扬洪领蜀郡太守众事皆辨○今案见蜀志杨洪传辨作办余同】 恒得宿辨 【王隐晋书陈顾传云故恒事得宿辨○今案陈俞本顾作頵辨作办并改今晋书】 善作条教 【王隐晋书郑襄传云会广平太守缺宣帝曰可继踵此郡善作条教百姓爱之○今案文选二十别范零陵诗注引王晋书郑襄作郭袤陈俞本改注今晋书作郑袤】 明法令 【谢汉书李膺补蜀郡太守修庠序申典礼明法令下民悦之○今案范书六十七李膺传注引谢承书及汪辑姚辑本申典礼作设条教无下民句陈俞本已照改】 奉律令 【汉书朱博为琅邪太守文学儒吏时有奏记云云博见谓曰如太守汉吏奉三尺律令以从事耳○今案汉书八十三朱博传记下有称记二字】 申明赏罚 【华汉书廉范为武原太守下车申明赏罚诛锄奸猾表用良史○今案陈俞本及姚辑本汪辑本华书同】 令行禁止 【续汉书耿纯为东郡太守在郡四岁抑强扶弱令行而禁止　今案陈俞本及姚本汪本续汉书岁作年】 赏罚得实 【汉书赵典为魏郡太守教令严明抑强扶弱赏罚得实○今案陈俞本脱抑强四字余同但汉书上本钞或有脱字考姚辑本汪辑本谢汉书续汉书皆有赵典传亦无此文】 善恶立断 【东观汉记樊晔拜天水太守善恶立断○今案聚珍本脱立断句陈俞本已改注范书姚辑本亦脱此条】 专任刑法 【东观汉记周纡迁齐相政治严酷专任刑法○今案陈俞本脱聚珍本姚辑本东观记周纡传亦脱此文亦见范书一百七周纡传政治作亦颇】 杀伐立威 【汉书陈咸为南阳太守所居以杀伐立威豪猾大姓之徒皆不胜痛也○今案汉书六十六豪猾二句是浑括大意本无之徒字皆字陈俞本多改易】 郑璩为汉阳以严剧见称 【东观汉记郑璩为汉阳太守以严刻见称○今案陈俞本及聚珍本姚辑本东观记同】 邓道为冯翊豪强所病 【谢承后汉书邓道出为冯翊下车治豪族大姓号为豪强所病○今案陈本姚辑本族大姓三字作强四海三字汪辑本谢书翊下有守字余与陈姚本同】 摧折豪强 【汉书严延年为南阳太守豪强屏息野无欺盗务在摧折豪强○今案汉书九十南阳作河南屏作胁欺作行陈俞本已照改】 抑挫权右 【魏志仓慈迁炖煌太守到即抑挫权右优恤贫赢○今案魏志十六优作抚陈俞本亦作抚又俞本恤误息】 豪强敛迹 【晋中兴书琅邪王录云彪之为会稽内史在郡八年豪强敛迹户口日增○今案陈俞本脱亦见今晋书七十六王彪之传强作右日增句作亡户归者三万余口考类聚卷六引晋中兴书在郡作居郡户口句作亡户出者三万余口余与原钞同】 奸党散落 【汉书赵广汉迁颍川太守至数月诛锄奸党皆散落○今案汉书七十六无诛锄字皆字】 奸宄逃窜郡界肃然 【魏志武帝为济南相国有十余县长吏多阿附贵戚赃污狼藉而奸宄逃窜郡界肃然○今案陈俞本脱魏志卷一武帝纪藉下有于是奏免其人句】 盗贼不发 【汉书赵广汉迁颍川太守盗贼屏不发○今案汉书七十六屏字作以故】 盗贼不入界 【续汉书寇恂为颍川太守盗贼不敢入界○今案陈俞本姚辑本汪辑本续汉书同】 奸人不敢入界 【汉书曰韩延寿为东郡太守置五正长相率以孝悌奸人不敢入其界○今案见汉书七十六】 禁断淫祀 【魏志武纪云武帝为济南相国禁绝淫祀奸宄逃窜○今案见魏志卷一】 梁州曰乳虎 【东观汉记樊晔拜天水太守梁州为之歌曰寍见乳虎穴不入冀州府大笑期必死忿怒或见置嗟我樊府君安可再遭植○今案聚珍本东观记陈俞本梁作凉又聚珍本州岛府作府赤俞本作府寺姚辑本太守误入字亦作凉余同俞本】 吏民号卧虎 【益诸耆旧传张则为■〈牜羊〉■〈牜可〉太守吏民为之歌曰卧虎○今案陈俞本同】 当官明亮德政多奇 【谢汉书董春为庐江太守当官明亮德政多奇为吏民者相美之也○今案陈俞本政作教为吏以下作民吏称之姚辑本汪辑本谢书亦然】 正雅矫俗以礼导下 【又云陈蕃为豫章太守正雅矫俗以礼导下○今案陈俞本姚本汪本谢书正雅作雅正】 简除烦苛 【又云刘宠迁会稽太守简烦除苛○今案姚辑本汪辑本谢书及俞本脱陈本已改注范书】 省息讼狱 【魏略云孟康为弘农太守省息讼狱○今案魏志十六杜恕传注引魏畧同】 慎刑重杀爱民养化 【谢汉书沈丰为广陵太守为政慎刑重杀爱民养化○今案陈本及姚辑本汪辑本谢书广作零】 清简无为 【王晋书李重迁平阳太守清简无为○今案陈本无为作无欲亦见今晋书四十六李重传清简句作崇德化三字】 岁除不出 【汉书韩延寿为左冯翊岁除不出行县丞录皆曰方春之日可一出劝农桑○今案汉书七十六日作月陈本亦作月注内除字改余】 五日一听事 【华峤后汉书宋均迁九江太守五日一听事○今案陈本姚辑本汪辑本华书同】 虽有职务好学不倦 【王晋书云石崇为咸阳太守虽有职务好学不倦○今案陈俞本作阳城亦见晋书三十三】 所顿亭传辄讲经书 【谢汉书刁曜迁晋相行县使王老执辔御车所顿亭传辄讲经书○今案陈俞本脱姚辑本汪辑本谢书晋作鲁无行县以下】 朝省官事昼讲经典 【又云高吕为广汉太守朝省官事昼讲经典○今案陈俞本及姚辑本汪辑本谢书讲作诵】 昼则游田夜则诵咏 【王晋书曹志传荐乐平太守迁赵郡不以郡务为意昼则游田夜则诵咏○今案俞本同亦见今晋书五十田作猎郡务作政事夜则句作夜诵诗书陈本已改今晋书又本钞下文引荐作为】 为政修理清净不烦 【续汉书第五伦迁会稽太守为政修理清净不烦○今案陈俞本姚辑本汪辑本续汉书同】 事无宿诺 【魏略孟康为弘农太守事无宿诰○今案陈本及魏志十六裴注引魏畧同俞本脱略字】 不严而治 【华汉书刘宽为南阳太守常好与诸生讲论经义政化流传不严而治○今案陈本及姚辑本汪辑本华书好与作好为脱政化句】 汲黯卧治之 【汉书汲黯为淮南太守黯谢疾不受召曰君雅重卧而治之○今案汉书五十谢疾作伏谢君雅重三字作吾徒得君重】 景丹卧而镇之 【东观汉记景丹传拜弘农太守曰弘农逼近京师知将军病但得将军威重卧而镇之可也○今案陈俞本及姚本聚珍本东观记曰弘上有召八谓三字可也作足矣】 不以事务婴心 【晋中兴书高平郄录云郄惜为临海太守不以事务婴心○今案俞本同陈本及御览西百二十四引中兴书无高平四字又御览郄作郗务婴作物萦】 不以郡务为意 【王晋书曹志为乐平太守迁赵郡一如上言○今案详本篇上文】 省奢从约事从清俭 【谢汉书谢夷吾迁巨鹿太守郡吏称善省奢从约事从清俭○今案陈本同姚辑本汪辑本谢书脱郡吏二字】 清廉无比 【华汉书张堪传上问掾樊显曰太守在蜀谁最能者显曰渔阳太守张堪前在蜀最能堪仁足以惠下威足以齐奸清廉无以为比上曰何以为效显曰当破蜀时公孙述珍宝山积卷握之物足当十世而堪不以介意去蜀之日乘朽辕车白布破囊而已○今案陈本及姚辑本华书无最能二字齐作讨效作敕握误掘朽作折破作被布上无白字汪辑本据类聚引亦字句稀异】 清名为基 【陈留耆旧传云高慎厯东莱太守其妻谓之曰君累为宰守积有岁时何不为储蓄以遗子孙慎曰我之勤苦以清名为基以二千石遗之也○今案陈本脱积有句及储字魏志二十四高柔传裴注引陈留耆旧传岁时作年岁累为作累经勤吾作勤身】 计日受俸 【谢汉书王畅传拜南阳太守计日受俸以作干饭○今案陈俞本及姚辑本汪辑本谢书皆脱干饭句】 计月受俸 【会稽典录陈修迁豫章太守计月受俸受米不受钱也○今案陈俞本同御览四百三十引会稽典录无计月以下】 五日一炊 【谢汉书沈景为河间相拜为二千石妻子不历官舍五日一炊○今案陈俞本姚辑本相似作太守惟汪辑本谢书同】 十日一炊 【会稽典录陈修迁豫章太守计十日一炊不燃官烛布被覆身○今案陈俞本无计字烛作薪御览四百三十一引会稽典录十日作一日亦作薪无布被句本钞廉洁篇亦引作官薪】 妻子炊爨 【续汉书第五伦迁会稽太守虽为二千石常布被布襦自斩草苍马妻子炊爨○今案姚辑本汪辑本续汉书无虽为至养马十五字余同】 常食干饭 【谢汉书羊茂为东郡太守冬坐白羊皮夏处单板榻常食干饭○今案姚辑本无东字单作丹御览二十一引脱东坐句常贪句陈俞本茂作陟考姚本亦有羊陟食干饭一条但非旧钞面目矣惟汪辑本谢书常作尝余与原钞悉同】 不噉鱼肉 【又云王畅拜南阳太守计日受俸禄不噉鱼肉○今案姚辑本汪辑本谢书及陈俞本皆无禄字】 俸禄取赤米 【续汉书第五伦常取赤米○今案陈本及姚本汪本续汉书同】 俸尽食酱■〈麦孚〉 【桓阶别传云阶为赵郡太守在郡俸尽食酱■〈麦孚〉上闻之曰朕富有四海使栋字大臣而蔬朕无礼贤之德也其赐射鹿二人并弩○今案陈俞本鹿下有师字又陈本脱并弩二字御览二百六十二引桓阶别传■〈麦孚〉作醇鹿下有师字弩误媒本钞廉洁篇酱■〈麦孚〉作■〈豆孚〉醢篇作酱■〈豆孚〉】 马死步归 【益部耆旧传云张翕迁越巂太守初乘四马之官后马死遂步归京师○今案俞本四作两后马作后并巂误隽余同陈本改注华阳国志】 车毁不改 【谢汉书王畅拜南阳太守羊皮庇身车谷不改马赢不易○今案姚辑本脱羊皮以下陈俞本庇误鹿又俞本脱南字但留一空格汪辑谢书与陈同】 舡轻载土 【宣城记江矩吴时为庐江太守清俭征还舡轻皆以载土○今案御览三十七及本钞廉洁肩引宣城记同陈俞本记误纪江误洪】 唯饮吴水 【王晋书邓攸为吴郡太守自载粮食唯饮吴水○今案亦见今晋书九十邓攸传同陈本攸误修】 私马生驹留以付郡 【王晋书王逊为上谷太守私马生驹悉留以付郡○今案文选注四十六引王晋书及陈本上谷作上洛又陈本作付官】 维恩并行 【谢汉书云刁曜迁鲁相修德化法教以厉风俗维恩并行○今案陈本脱本钞太守上篇鲁作晋姚辑汪辑本谢书同】 宽猛俱济 【又云陈翔迁定襄太守宽猛俱济○今案陈俞本姚辑本谢书同汪辑本脱】 民不忍欺 【谢汉书吴佑迁胶东相民有词讼先令三老以孝喻解佑身至闾里和之吏民不忍欺○今案陈俞本脱姚辑本汪辑本谢书无民有句以下】 民不敢欺 【华峤后汉书云刘宽为南阳太守平心举□每有克责吏民爱敬不敢欺也○今案陈俞本及姚辑本汪辑本谢书刘宽作倪宽欺下有负字余同】 民佩其德 【汉魏先贤□状云陈登为广汉太守郡吏攀号慕之民咸佩其德老弱负而追之登语之曰何患无令君乎○今案魏志张邈传裴注引先贤行状广汉句下有迁为东城太守句德上有恩字陈本俞本已照增】 民安其惠 【华阳国志云张翕迁巂太守民安其惠在官十九年卒百姓号慕送葬百千数人天子厚赐之○今案陈俞本号误好又俞本作数千人余同考御览二百六十二引此文越嶲作平阴厚赐句作赐钱十万而越嶲太守则属之张翕子端事顾千里校廖寅刻本未辨正】 吏民从化 【东观汉记欧阳歙为汝南太守策用贤俊吏民从化○今案陈俞本及聚珍本姚辑本东观记策作推】 吏民信向 【续汉书伏湛为平原太守时兵起湛移出属县吏民信向独不敢动○今案姚辑本脱汪辑本脱湛移以下陈俞本改注范书】 吏民爱乐 【又云侯霸为临淮太守吏民爱乐○今案姚辑本汪辑本续汉书无爱乐句陈俞本皆改注范书】 德怀远人 【桓阶别传为赵郡太守威能震敌德怀远人○今案御览二百六十二引桓阶别传同陈俞本别误列】 怀柔殊俗 【谢汉书云石口迁雁门太守广宣恩惠怀柔殊俗远方皆服其德○今案陈俞本脱姚辑本汪辑本谢书迁作为汪本又柔作保】 外御戎狄内恤百姓 【王晋书应瞻迁南阳太守天门等并反其州郡奔败唯瞻独保一郡外御戎狄内恤百姓○今案陈俞本瞻作詹阳作平等作武陵余同御览二百六十一引王隐晋书亦作詹作平余亦多异】 襁负而至 【魏志凉茂传时泰山多盗贼以茂为泰山太守不日之间襁负而至○今案魏志十一不日作旬日至下有者千里家四字陈本已照改惟凉误京】 抚和百姓 【晋中兴书颍川庾录云翼除振威将军南阳太守寻转西阳太守抚和百姓两郡归心○今案陈俞本脱颍川四字南阳五字末句改甚得欢心又俞本振作震亦见今晋书七十三南作鄱两郡句亦作甚得欢心】 化清于上事缉于下 【谢汉书王党迁汝南太守事无不敬劳于求贤访能化清于上事缉于下○今案陈俞本姚辑本谢书访作故敬下有拔才礼士不敢自专二句又姚本删劳于求贤四字汪辑本脱事无二句补拔才二句余同】 囹圄空虚盗贼弭息 【又云虞因迁日南太守广宣德化勤修政教宽刑宥罚囹圄空虚盗贼弭息○今案陈俞本因作延曰南作南阳余同姚辑汪辑本谢承书虞延传与陈俞本同考东观记续汉书皆有虞延传无虞因传延因以音近而误耳】 惠泽洽着 【汝南先贤传云应项为东郡太守惠泽洽着○今案陈俞本皆作应顿】 风化大行 【魏略云颜斐为京兆太守勤厉礼学风化大行○今魏志十六仓慈传注引魏畧勤厉句作又起文学余同陈俞本脱】 城门不闭 【续汉书寇恂为颍川太守又拜汝南太守城门不闭盗贼不起向风而治之○今案陈俞本无颍川句向风句姚辑本汪辑本续汉书无汝南句以下】 狗不夜吠 【谢汉书刘宽迁会稽太守征将作大匠自下车狗不夜吠○今案姚辑本汪辑本谢书脱陈本无征将五字】 市无二价 【又云宋为颍川太守市无二价道不拾遗○今案姚辑汪辑本谢书无考类聚六十五引华峤书宋下有登字余同陈本亦作宋登】 道不拾遗 【华峤后汉书任延拜武威太守道不拾遗○今案陈俞本延作浦威作都姚辑本汪辑本华书任浦传与陈俞同又有任延传无旧钞此文】 东海大治 【汲黯为东海太守岁余东海大治○今案原钞脱书名见史记汲郑列传陈本注作汉书】 河西改俗 【东观汉记邓训拜张掖太守以身率下河西改俗邻郡则之○今案聚珍本姚辑本东观记及陈俞本同】 咸称神明 【汉书班伯为定襄大守收捕隐伏旬日尽得郡中震栗咸称神明○今案汉书叙传栗■〈忄木〉余同】 称曰神君 【谢汉书鲍季寿为沛相下民歌曰神君○今案陈俞本脱姚辑汪辑本谢书亦无鲍季寿传】 □□□□ 【华汉书云鲍德为南阳太守民号为神父○今案俞本及姚本汪本华书同陈本脱阳字旧钞此文窜入上条注中今移正】 名子曰任 【华汉书任延拜九贞太守民俗嫁娶无媒延至移书长吏已下各有俸禄为酒肉时定婚者二千余人号曰任君○今案姚辑本汪辑本华书脱民俗以下陈本已改范书】 生男名吴 【谢汉书吴佑迁胶东相有子母俱行道遇贼奸辱其母遂杀之追捕得长佑问长有子乎曰有妻未有子召长妻至狱解桎梏使同宿遂孕至冬行杀长啮指断含血誓若生男名曰吴生以报吴君也○今案陈俞本脱姚辑本汪辑本谢书无贼字得误行啮作囓余同】 生子以廉为名 【华峤后汉书廉范迁蜀郡太守生子皆以廉为名者千数○今案陈俞本及姚辑本汪辑本华书皆无者千数三字】 男女以宋为名 【谢汉书宋度迁长沙太守人多以乏衣食产乳不举度切让三老禁民杀子比年之间养子者三千余人男女皆以宋为名也○今案陈俞本宋度作宗庆余同姚辑汪辑本谢承书宋度传亦无惟宗庆传有之】 到郡朞月增户万余开喻导脱漏百出 【蜀志云吕人为蜀郡太守一郡之会户口众多奸巧非一开喻劝导数年之中漏脱自出者万余口○今案陈本脱开喻以下但注未详二字考蜀志九吕乂传与旧钞同俞本一郡作一都】 麒麟集郡境 【东观汉记秦彭转颍川太守时有凤凰麒麟嘉禾甘露之瑞集于郡境之内也○今案御览二百六十引及聚珍本东观记无时有二字及之内也三字姚本脱陈本已注范书】 神马见滇河 【又东观云王阜为益州太守时有神马见滇河中甘露降芝草生诸瑞○今案陈本见作出无芝草生三字类聚五十引无时有五字见慎作出镇余与陈同聚珍本姚辑本东观记亦无时有二字余亦与陈同】 白鹿挟轮 【谢汉书郑弘迁临淮太守行春白鹿当道挟轮而行○今案陈本脱俞本及姚辑汪辑本谢书当作方轮作毂御览二百六十及　　　钦定图书集成岁功典十四引亦作方道挟毂惟临淮作淮阴本钞揔载三公篇及初学记十一引皆作随车夹毂】 黄龙望虎 【○今案陈本注未详二字俞本注沈丰为零陵守有三黄龙望府中二句未注书名考见姚辑汪辑谢承书】 □□□□ 【又曰虔国迁日南太守每行县有雁恒飞翔随车止国府常听事中庭国病卒鴈飞随丧到葬地葬后栖于墓前树上二年乃去时人嘉之○今案陈俞本及姚辑本汪辑本谢书无飞随至葬后八字听作厅本钞误连上条今移正】 鸠鸟巢于厅事 【益部耆旧传景毅为益州太守维恩洽畅有鸠鸟巢于厅事生卵育焉○今案陈本毅误放脱生卵句御览九百二十一引益诸耆旧传无维恩句生作雏育焉作孕育】 虎负子渡河 【谢汉书刘昆迁弘农太守先是崤险驿道多虎灾旅行不通昆为政三年化大行虎皆负子渡河而去○今案陈本及姚辑本汪辑本谢书险作黾旅行作行路又姚汪本昆作琨】 邻郡牵牛入界 【东观汉记朱晖迁临淮太守时牛大疫而临淮独不疫邻郡人多牵牛入境○今案聚珍本姚辑本东观记境作界陈本脱不疫二字】 虎远渡江 【华后汉书宋均迁九江太守先是九江多虎数伤民均曰咎在贪残均今退贪残虎远渡江不为民害○今案姚辑本汪辑本华书字句微异】 蝗飞入海 【东观汉记马援为广陵太守郡界常有蝗虫伤谷援有威德蝗虫飞入海化为鱼虾○今案类聚一百引及姚辑本东观记广作武界常作连字伤谷作谷价贵无有威德三字陈俞本援作棱陵作汉聚珍本脱此条】 合浦珠还 【谢汉书孟尝迁合浦太守郡不产谷而海出珠宝宰守贪求不知极珠遂渐徙于交趾行旅不至民皆饥死尝革易前弊不逾岁珠皆还上闻征之尝归民交攀恋之也○今案类聚八十四引大同小异陈本亦有改易姚辑汪辑本谢书同宰守以下因其文而简括之耳】 猛虎扫迹 【华阳国志赵瑶为缑氏袁赵二公相与书曰猛虎扫迹百里迁扶风太守○今案谟本顾校本汉中土女志扫皆作归】 白鸟集 【王晋书虞溥迁为鄱阳太守有白鸟集庭树○今案本钞太守上篇引同陈俞本溥作浦鸟作乌类聚八十七及九十二引王晋书亦作乌太守作内史又八十七引襄作傅虞】 神爵降 【襄阳耆旧传黄穆为山阳太守有德政致甘露白鸟神爵之瑞○今案御览四百九十二引襄阳耆旧传鸟作鸠余同陈俞本致作感鸟作兔】 柿树生 【东观汉记韦顺传转东平相赏罚必信有树生厅屈从庭中遂茂顺至孝行感于天地生也○今案陈俞本脱姚辑本东观记屈从作屋上徙聚珍本脱】 荆棘辟 【续汉书鲍永为鲁郡太守孔子阙里无何荆棘自辟郡人异之○今案陈俞本何作故辟作除郡人作永姚本汪本续汉书鲁作东脱无何二字余与陈俞同】 嘉禾集郡境 【东观汉记云秦彭为颍川太守嘉禾甘露之瑞集于郡境○今案详本篇上文】 豆生郡界 【续汉书寇恂为颍川太守时有豆生于郡界收得十余万斛以给诸营○今案陈俞本姚辑本汪辑本续汉书同】 行春随车致雨 【谢汉书郑弘为临淮太守修身率下临事详慎行春随车致雨○严氏校小注补致字今案御览二百六十引临淮作淮阴无修身八字姚辑本汪辑本谢书亦脱修身二句】 理冤甘露降澍 【司马彪续汉书北海静王兴迁弘农太守明年旱分行属县理冤狱宥小过应时甘露降澍○今案陈俞本分作循露作雨范书十四刘兴传注引亦作甘雨姚辑汪辑本续汉书明作时露亦作雨余同】 
