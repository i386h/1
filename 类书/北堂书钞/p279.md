<!-- { "loadSidebar": true } -->
　　立天之道曰阴与阳 【周易云立天之道曰阴与阳立地之道曰柔与刚立人之道曰仁与义兼三才而两之○今案见易说卦陈本删末句】 水土之气升而为天 【物理论云水土之气升而为天也○王石华校叶改升今案御览初学记天部引物理论及陈本同】 在上高显 【释名云天显也在上高显○今案见释天第一俞本同陈本前后多引五句作补注如此极多不尽举矣】 至高无上 【说文天颠也至高无上○今案见说文一部陈俞本同】 轻清为天 【易干凿度云轻清者为天重浊者为地○今案陈俞本两者字下补引上下二字聚珍本干凿度亦然但本钞节引耳】 清阳为天 【说文云元气初分轻清阳为天○王石华校因本钞元误物又脱初轻二字疑之遂说文两字旁勒严氏覆校始改正今案见说文土部地字下而俞本改引万物既分阳清为天二句作注非也陈本更改引徐整三五厯记六行作补尤非】 积阳为天 【黄帝素问云积阳为天也○今案见汲古阁藏元翻宋本内经阴阳应象大论同类聚卷一引亦同陈本多引一句】 积气成天 【御寇子云虹蚬云雾风雨四时此积气成天○今案见文氏兰堂宋本列子卷一天瑞篇陈本上二句多引四也字下一句多引之乎者也四字】 元气阖阳 【河图叶光篇云元气阖阳为天○今案陈俞本引同考御览卷九百四十九引河图阖作闿注云闿音开】 元气皓大 【物理论云元气皓大则称皓天也○今案御览天部引陈俞本及平津馆辑本物理论皆同】 天高而浮 【傅玄拟天问云天高而浮地焉所由胃行而如始于牵牛○今案本钞胃如二字疑误傅节子辑本鹑觚集胃作日月如字仍之余同陈俞本及严辑傅玄天问皆脱此条】 天穹无质 【枹朴子云宣夜说云天穹无质仰瞻之苍苍然○今案见本钞一百四十九引御览卷二引长白继氏辑枹朴子佚文皆同陈本穹作了】 天高无穷 【虞喜安天论云喜以为天高无穷地深不测○今案御览卷二引与本钞合考今晋书天文志引高下有穷于二字深下有测于二字故玉函山房辑安天论据今晋书而谓书钞无两于字耳本钞安误笑并脱穷字已照订】 天远不极 【正厯云天远不可极○今案俞本同陈本脱】 秉阳垂日 【礼记云天秉阳垂日星往来秉于天地也○今案见礼运及俞本同皆无往来以下考郑注祇有秉犹持也句此疑是永兴引申语】 得一以清 【老子云天得一以清地得一以寍王侯得一以为天下真○今案见老子法本第三十九王侯作侯真作正陈本多引二句仍依侯王又真作贞是也因宋钞兼避仁宗讳改贞为真耳又本钞一百五十七再引上两句亦同】 天象运乎上 【姚信昕天论云今昕天之说地形立于下天象运于上○今案本钞形误刑立误五又脱于上二字考御览卷二引昕天论据订陈本多引上一句与御览合玉函辑本亦据陈本】 穹隆周乎下 【大玄经云天穹隆而周乎下地旁薄而向乎上人■〈艹昬〉■〈艹昬〉而处乎中天运而■〈扌翚〉故其运不己地陨而静故其生不迟人驯乎天地故其施行不穷也○今案见太玄经玄告第十五陈俞本同】 运转无穷 【蔡邕月令章句云天有纯阳积刚运转无穷其体运行包地之外○王石华校丹改月补行外二字今案玉函山房辑月令章句只据书钞一引陈俞本亦同】 辗转周规 【王蕃浑天说云周天三百六十五度五百八十九分度之百四十五东南西北辗转周规○严氏校云按周规见御览卷二今案原钞标目周误同小注不误陈本则全误】 出地而西入地而东 【蔡邕月令章句云天左旋出地上而西人地下而东其绕北极西十度常见不伏○今案陈俞本皆西十作七十余同玉函辑本月令亦据陈本今疑七字当补于西字之下又原钞伏下有观图二字当是衍文】 星辰系焉万物覆焉 【礼记云天尊博也厚也高也明也日月星辰系焉万物覆焉○今案礼记中庸篇天尊二字作天地之道陈本祗注礼记二字】 天无私覆 【礼记云天无私覆地无私载○今案见孔子间居篇】 天道下济 【周易云天道下济而光明地道卑而上行谨案济成○王石华校于济成二字之间加一斜勒今案见谦卦谨案下必有脱据陈俞本作按济传作际言气下交九字】 天道无私 【申子云天道无私是以怕止天道常正是以清明○王石华校第二句补是正二字今案陈本同考御览卷二类聚卷一引申子常上无道字玉函辑本两恒字改常】 天道无亲 【太公六韬云天道无亲常与善人○今案平津六韬逸文及陈本皆同惟御览卷三百二十九引无下句】 其静也专其动也直 【周易云夫干其静也专其动也直谨案专一也直方正也此明干德统象天也○今案见易系辞谨案以下是永兴引申语陈本脱末一句】 统天首物变化之元 【韩康伯注周易系辞云干统天首物为变化之元也谨案此明正其动也直○今案陈俞本元也下多引通乎形外者也句删谨案以下】 万物资始 【周易云干元亨利真象曰大哉万物资始乃统天○今案贞改真详本卷上】 羣生所仰 【物理论曰天者羣生所仰○王石华校删理下异字衍文也今案太平御览天部引物理论亦同】 覆载万物 【杨子法言云天精天粹万物作类注曰天以精粹覆载万物各成其类也○王石华校照陈本色改成今案杨子法言卷五问神篇同陈俞本脱载字】 刻雕众形 【杨子法言云刻雕众形者匪天与因以其不雕刻也○今案秦刻宋治平监本法言卷四问道篇刻雕作雕刻因作曰余同俞本无因字陈本因作日并增引五句及附引庄子二句】 险不可升 【周易云天险不可升也谨案坎以险为象故天以清也○今案易坎卦谨案下为永兴引申语疑有脱误陈本改引易注俞本改谨案二字为注云】 仰无不在 【太玄经云天苍苍然仰而无不在焉及其俛则不见也○今案见太玄经玄攡篇陈本然下多引在于东面南面西面北面句俞本节作东南西北四字余亦同】 自极以南天之阳也 【物理论云自极以南天之阳也○今案此与下条祇见平津辑本据书钞一引陈本亦无注】 自极以北天之阴也 【又云自极以北天之阴也○今案同上俞本改南阳北阴四字作标目合四句为一条】 观乎天文以察时变 【周易云观乎天文以察时变谨案天以刚柔为文也○今案见易贲卦陈删谨案语改引孔疏四句非是】 观天之道四时不忒 【又云观天之神道而四时不忒注神无形○今案见易观卦神无形句见王注陈本小注不忒下多引神道设教二句】 有十二分次 【春秋内事云天有十二分次日月之所躔也○今案御览卷一引春秋内事分次误分以余同陈本躔误望】 苞二十八舍 【王蕃浑天说天包地外犹壳之裹黄也半覆地上○严氏校云王蕃说见御览卷二今案御览引上字下有云半在地下故二十八舍半隐半见句俞本引亦同惟在作绕耳考苞与包古通字陈本改苞作隐】 转如车毂 【浑天仪云二十八宿半隐半见转如车毂之运也○今案御览卷二引作浑天说脱隐下半字惟初学记卷一引与本少悉同陈本脱半见两字二上多引三句转上有天字】 圆如弹丸 【王蕃浑天说云圆如弹丸故曰浑天言其形体浑浑如也○今案俞本圆上有天字余同考御览卷二引圆作周回余亦同陈本作周围亦有增引】 天若覆盆 【王充论衡云视天若覆盆之状○王石华校补充字今案见论衡说日篇】 天如鸟卵 【周髀云旧说天地之体状如鸟卵○严氏校云按天如鸟卵浑天说也周髀乃葢天说此处必脱一条又按晋志引周髀家云天圆如张葢又云天旁转如推磨又云天之居如倚葢均无鸟卵之说今案陈俞本皆注浑天说是也本钞云下衍前如二字如下衍说云二字又脱说地二字几不可读已订正】 圆天为葢 【宋玉大言赋云方地为舆圆天为葢○今案汉魏七十二家本宋玉集舆作车陈俞本亦然陈又多引长剑耿介二句】 天地为炉 【贾谊鹦鸟赋云天炉造化为工阴阳为炭万物为铜○今案鹏误服据本钞名理篇引改文选同陈俞本炉炭下皆补兮字】 体如车葢 【皇览冢墓记云黄帝乘龙升云登霞上至列阙倒景经天宫天体如车葢斯好天者之所造也○严氏校云冢墓记见御览卷二今案类聚卷一引至天宫句止御览卷二引至如车止而脱葢字以下陈本标目体作天遂改引天文录谬甚】 天若倚葢 【王验衡云天之居若倚葢矣故极在人之北是其效也○王石华校补之北二字今案见谕衡说日篇陈本同惟有增引俞本改标目作欹葢改引天文录非本钞之旧矣】 天象葢覆 【周髀云天圆地方葢以写天天青黑为表丹黄为里故天象葢覆中高四旁下也○今案陈本同俞本方下葢字误岂余亦同考聚珍本周髀算经卷上之一云天圆地方又云天以葢笠又卷下之一云天象葢笠余无是本钞数句足补算经之阙】 夏依于葢 【姚信昕天论云天行寒依于浑天夏依于葢天○今案御览卷二引昕天论夏依作夏俯无浑葢下两天字陈本亦然】 穹隆如笠 【虞世洪穹天论云天形穹隆如笠而冒地之表○严氏校云穹天论见御览卷二今案御览与本钞同陈俞本虞世洪作虞昺初学记亦然又考会稽典录引作虞耸字世龙与世洪亦异或以音近致误耳】 青天如带 【张戴叙行赋云山峥嵘以峻狭仰清天其如带○严氏校云张戴赋见类聚卷二十七今案戴与载通俞本作张衡赋峻作崄】 天有三体 【贺夫养浑天说天有三体一曰浑仪○今案御览卷二引夫作道余同陈本亦作道然脱一曰两字】 天有十端 【春秋繁露云天有十端天为一端地为一端人为一端阴为一端阳为一端土为一端水为一端金为一端本为一端火为一端凡十端○今案见陈仁锡本繁露官制象天篇同原钞十误七据订陈本引此十端序次微异】 天有六气 【左传云晋侯求医于秦秦伯使医和视之曰天有六气降生五味六气谓阴阳风雨晦明○今案见左氏昭元年传谓阴句系杜注文也陈本同】 天有七衡 【楚辞云周天有七衡六间者相去万九千八百三十三里三分里之一合十一万九千里○今案陈本引作楚辞注然周误圆者下即标目四字去下又脱十四字考御览卷一引与俞本同作孝经援神契与本钞正合则本钞楚辞二字必因下条致误陈本误又加误矣】 天有八柱 【楚辞云八柱何当东南何亏注曰言天有八山为柱○今案见天问篇御览卷二引注与本钞同非朱子集注所有】 天有九门 【本草经云太乙子曰天有九门中道最长日月由此行之名日国也○今案问经堂丛书本草经佚文祗据御览引太乙至最长三句惟长作良余同陈俞本所引则与本钞合】 天门九关 【楚辞云魂兮归来君无上天虎豹九关队害下人○今案近本楚辞招魂喙作口?豕陈本亦作喙】 天圜九重 【又云圜则九重孰营度之注曰言天九围而重谁营度而知之○今案见楚辞天问注文非朱子集注所有陈本圜误圆】 钧天 【天有九天中天曰钧天○今案本钞脱书名陈本作引吕氏春秋祗得钧天二字余不甚合】 洞天 【茅君内传云太天之内有地中之洞天三十六所○案见类聚卷七引茅君内传同本钞脱内字据补陈本有下改作诸洞天乃仙真所居二句】 浑天 【杨子法言云或问浑天答曰落下闳营之鲜于妄人度之也○今案见杨子法言重黎篇陈本改引王蕃浑天说又引刘氏正厯论又引贺道养浑天记为浑天二字补注然皆非本钞所引】 苍天 【尔雅云穹苍苍天也春为苍天注曰苍天者万物始生其色苍苍然○今案尔雅郭注者下作万物苍苍然生与本钞微异陈本亦然】 昕天 【姚信昕天论云今设昕天之说地形立于下也○今案御览卷二引昕天论同陈本有增引】 朱明天 【茅君内传云罗浮山有洞名曰朱明曜真之天○王石华校第改茅今案御览卷四十一引茅君内传同陈本亦同】 玉玄天 【又云西玄三山有洞名曰玉玄极真之天○今案陈本同】 隐玄天 【又云苍山有洞名曰成德隐玄之天○今案陈本同】 华阳天 【又云句曲山有洞名曰成德华阳之天○王石华校隐德改华阳今案陈本脱曲字余同考御览四十一引茅君内传无成德二字】 清灵天 【又云王屋山有洞名曰小有清灵之天○今案陈本同考御览四十引茅君内传灵作虚】 清平天 【又云赤城丹山有洞名曰上王清平之天○今案陈本上作紫余同】 松得天 【又云西城有洞名曰太玄松得之天○今案陈本同】 幽墟天 【又云林屋山有洞名曰左神幽墟之天○今案陈本同】 九室天 【又云清城山有洞名曰宝仙九重之天○今案陈本同】 天宇 【魏都赋云天宇骇地墟惊○今案文选魏都赋墟作庐余同陈俞本亦然】 天奥 【太玄经云天奥西北郁化精也地奥黄泉隐魄荣也○王石华校因原钞魄荣误魄筞照陈本改作营魄非是今案太玄经元告篇第十五作魄荣是荣误筞耳俞本又作容魄容荣声相近其误一也】 天衢 【周易云何天之衢亨谨案衢四达道也上九处大畜之极畜极乃通故言何衢○今案易大畜卦谨案下是永兴语陈本另引他注俞本删谨字余照陈本】 天路 【潘岳安石榴赋云仰天路而高睇瞻邻国而相望位莫微于宰邑○今案百三家本潘岳集瞻作顾余同陈本祗引仰天路而遥瞻六字擅改古赋矣】 天际 【周易云丰其屋天际翔也谨按此明自丰其大屋○今案易丰卦陈本改谨案以下为注云翳光最甚者也非是】 天涯 【古诗云相去万余里各在天一涯○今案本钞天一作一天考宋本文选古诗十九首作天一陈本亦然据以更正】 天姓 【蜀志云张温来聘秦宓在座温问宓曰天有姓乎曰姓刘○今案合下四条均见蜀志卷八秦宓传】 天头 【又云吴张温来聘秦宓在座温问宓曰天有头乎宓曰诗乃眷西顾以此推之头在西方○今案见上】 天耳 【己见上说】 天足 【己见上义并见诗】 天行 【周易天行健君子以自强不息○今案易干卦陈本健作徤】 天步 【毛诗天步艰难○今案见小雅白华篇陈本补引郑笺非原钞矣】 天喜 【春秋繁露云天亦有喜怒之气哀乐之心与人相副以类合之天人□□○今案陈本注见上考抱经堂本繁露阴阳义篇天人下有一也两字传钞偶脱耳】 天怒 【尚书云皇天震怒注曰言天怒纣之恶命文王敬行天讨也○今案见泰誓上今本孔传天讨作天罚陈本亦作天罚多引经文二句】 天动威 【尚书云天动威以彰周公之德注曰发雷风之威○今案见金腾篇陈俞本多引注文一句余同考尚书阮氏校勘记云纂传雷风作风雨】 天疾威 【毛诗云昊天疾威予慎?罪○严氏校云此小雅巧言篇异文而陈本改就召旼篇非是今案俞本不误然予作于?作无亦非】 苍璧礼天 【周官云苍璧礼天注曰此礼天以冬至天皇大帝在北极也○今案见春官大宗伯郑注同】 炼石补天 【淮南子云女娲炼五色石以补苍天○今案见览冥训又本钞卷四功业篇引同陈本改引列子何也】 天可倚杵 【河图挺辅佐云百世之后地高天下千载之后天可倚杵也○王石华校荷拆改倚柱今案初学记卷一御览卷二引挺辅佐同】 长剑倚天 【宋玉大言赋云长剑耿介倚天外○今案明本汉魏七十二家宋玉集耿介作耿耿】 天以顺动 【周易云天地以顺动故日月不过而四时不忒○今案见豫卦陈俞本同】 天道益谦 【易云天道亏盈而益谦地道变盈而流谦○王石华校因流谦下衍阳天明天道也六字旁勒之今案见谦卦衍文照删】 天尊地卑乾坤定矣 【周易云天尊地卑乾坤定矣注先明天尊卑以定乾坤之体○今案见系辞上】 在天成象在地成形 【又云在天成象在地成形变化见矣注曰象况日月星辰是也○今案见系辞上陈本注文同上二字俞本注文作象况日月星辰形况山川草木二句】 干知大始 【又云干知大始坤作成物谨按干象于天为造化物也○今案见系辞上俞本同陈本成物下多引经文二句删谨案以下】 干以易知 【又云干以易知壑曰天地之道不为而善始不劳而善成故曰易简○今案见系辞上陈本注文同上二字俞本增引经文小注脱简字】 
