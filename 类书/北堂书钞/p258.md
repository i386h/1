<!-- { "loadSidebar": true } -->
　　见转蓬知为轮 【续汉书云上古圣人见转蓬始知为轮○今案续汉书舆服志上同旧钞此篇误窜入范篇之后今移正】 和三才不失职 【周官云轴人每軡□三□□□其时三材既具巧者和之毂也者以为利转也辐也者以为直指也□也者以为□抱也轮敝三才不失职谓之完也○王石华校免其改既具是也惟其时下删三才二字恐非今案考工记轮人职同】 得于手应于心 【庄子云齐桓公读书堂上轮扁斲轮堂下释稚凿而上问公所读何书公曰圣人之言扁曰圣人之糟粕耳以臣事观之斲轮徐则甘而不固疾则苦而不入不徐不疾得之于手而应之于心口不能言也注曰甘缓苦疾○今案见庄子天道篇惟据古佚丛书刻宋本则此段郭象无注或是同注佚文抑别家庄子注也唐释元英疏有引甘缓苦急之文当必本隋以前庄子注家旧解特今不得考耳陈俞本脱注曰六字以外多窜旧钞读何下脱十五字据本钞论书篇引补】 法阴阳 【李尤小车铭云圆盖象天方舆则地论法阴阳动不相离○严氏校云案初学记亦作　动不相难今案百三家集舆作轸附注云轸一作舆本钞相离误离相照严校改正又陈本脱则地句俞本脱象天二句】 象曰月 【周官云轮辐三十以象日月也郑玄注曰轮辐象日月者以其运行也日月三十日而含宿○今案考工记辀人职郑注无辐字然本钞辐篇引亦有辐字或是古本如　此陈俞本删郑注以下】 朱班轮 【皇太子诸侯王皆安车朱班轮○今案此见续汉书舆服志陈俞本注作沈约宋书】 洞朱轮 【又云轻车古之战车也洞朱论与不巾不盖○今案见续汉书舆服志上篇】 画轮 【东宫旧事云皇太子初拜有画论四望车皇太子妃亦乘之魏武与杨彪书云今赠足下四望通幰画轮迎花七香车二乘○严氏校车改足轩改幰又云据本钞幰篇及初学记御览引改正今案乘之以上亦见隋书礼仪志五引东宫汉仪】 朱轮 【汉书云蒯通说武信君曰为君计者莫如以黄屋朱轮迎范阳令使驰骛于燕赵之郊试云跃迭迹朱轮累辙潘岳籍田赋云微风生乎轻幰嬂矣起于朱轮○今案陈俞本但存潘岳以下余脱考蒯通五句见汉书五十四蒯通传潘岳以下见文选及本钞幰篇引同赋云至累辙有脱误】 皁轮 【晋公卿礼秩云安平王孚薨给轺车黑耳皁轮犊车各一乘○今案陈俞本脱孚字乘字御览七百七十三引晋礼秩有□字乘字其余尚有微异】 华轮 【张协洛褉赋云采骑齐镳华轮方毂集平□洲之□濯乎洛川之曲○今案百三家张协集濯作曜余同陈俞本采骑句作棹威之族方作朱洲作沙□作野】 漫轮 【应劭汉官仪云跃猪漫轮有画田猎乘之皆于较蒙续汉书云猎车重皮漫轮糺龙绕之○今案汉官仪一条有讹误平津馆本未收考王谟本独断一卷有此文跃作谓漫作幔无较象句余同续汉书以下见舆服志上篇皮漫作□缦糺作缪余同陈俞本删应劭二十字余改从今本续汉志】 重轮 【张衡东京赋云重轮贰辖疏毂飞軨○今案文选同】 軨轮 【郑玄注周官云辇车不言饰后居宫中从容所乘但漆之而已为軨轮人挽之以行○今案春官巾车职軨作辁俛作挽余同陈俞本脱此条】 象轮 【孝经钩命决云天子即辟雍亲袒而割牲寻三老之象也谒者奉机安车象轮洪绥轨校○今案陈俞本袒作祖祢谒者句误作竭志奉祝供绥句作供执绥伎余同玉函山房辑本钩命决脱谒者以下及亲袒二字续汉礼仪志注引援神契有谒者以下机作几象作软校作事亦可以借证矣】 蒲轮 【史记云古封禅为蒲轮车恶伤土石草木也○今案史记封禅书及陈俞本同类聚七十一引亦同御览七百七十五引脱车字】 以韦缘轮着之以絮 【汉书云霍禹作乘舆笔加画纼骃冯黄金涂韦絮荐轮注曰御辇以韦缘轮着之以絮也○今案详本钞辇篇】 ??儿依轮 【战国策曰楚王游于云梦结驷千乘旌旗蔽日野火之起若云蜺??儿虎皞之声若雷霆有狂??儿转车依轮王亲引弓而射○今案战国策楚策及陈俞本日作天转作??羊鲍注云??羊原作??羊又本钞一百二十旗篇引亦作蔽日】 蛇绕轮 【新序云晋献公太子至灵堂蛇绕左轮御曰太子下拜吾闻国君之子蛇绕左轮者速得国太子闻之伏剑而死○今案新序节士篇及陈俞本堂作台】 奇轮无反 【谷梁传云晋与姜戎要秦而击之殽匹马奇轮而无反者注曰奇只也○今案谷梁僖三十三年传奇作倚注云倚轮一只之轮陈本脱此条俞本无殽字】 割鲜染轮 【司马相如赋云掩兔辚鹿射麋脚驎骛于盐浦割鲜染轮○今案史记本传及文选子虚赋同陈本脱俞本删掩兔二句】 头轫车轮 【续汉书光武帝欲出游尚书令申屠删谏以头轫乘舆车轮○今案姚辑本汪辑本续汉书及俞本同陈本脱】 独埋车轮 【又曰张纲宇文纪与杜乔等八人受诏行天下号曰八使七人皆奉命推网独埋轮于洛阳都亭不去曰豺狼当道安问狐狸遂奏梁冀等罪京师震悚○今案姚辑本续汉书诏下有案字八使作八隽导作路汪辑本作八彦然本传上文亦有八使二字陈俞本改注范书】 

　　○轴十四 

　　文子輗轴 【世本卫公叔文子作輗轴注曰文子公叔齐○今案陈俞本脱注曰以下又陈本小注輗误蜺二酉丛书辑世本作篇同亦脱注文】 阳虎锲其轴 【左氏云齐人囚阳虎于西鄙尽借邑人车锲其轴麻约而归之○今案见左氏定九年传陈俞本多增窜】 轴有三理 【周官云考工记辀入轴有三理一者美二者久三者利也注曰美无节目也久坚轫也利滑密也○今案辀人职美作媺轫作刃余同陈本删注日以下俞本美误征又将注文节目各句移入一者二者之下是以注文为经文尤谬】 触壁届轴 【潘尼恶道赋云反车?追倒驾闲戴从庄触壁届轴诘坑低昂有文采也○今案严辑潘尼集同陈俞本脱】 闵王折轴 【史记云荐江闵王荣征行祖于江陵既上车折轴父老流涕窃言吾王不反矣○王石华校以旧钞此下四条误窜入本钞茵篇末已移正今案史记五宗世家同】 须贾轴折 【又云须贾谓范睢曰吾马病车轴折非大真驷马吾不出也○今案见史记范睢传陈俞本多增窜】 兵车轴折不胜之象 【兵书云军出马奔兵车折轴皆不胜之象○今案陈俞本同】 梦得轮轴夫妇之事 【梦书云转轴为夫妇梦得转轴夫妇之事也○今案陈本同俞本转作输】 

　　○毂十五 

　　毂者为利转也 【周官云轮人为轮三才既具巧者和之毂也者为利转也○今案考工记轮人职同旧钞毂篇辐篇皆误窜在茵篇之后今移正】 三十辐共一毂 【老子云三十辐共一毂当其无有车之用○今案惜阴轩本老子无用篇同】 短毂则利长毂则安 【周官云行泽者欲短毂行山者欲长毂云云如上也○今案考工记车人职同】 琼毂 【楚辞云琼毂错衡英华假只注曰以玉饰毂者也○今案见楚辞大招篇陈俞本多增窜】 柴毂 【后汉书云袁绍累世白司倾心折节士无贵贱与之抗礼宾客争赴辎軿柴毂填接街巷○今案范书一百四上及陈俞本巷作陌无争赴句余同】 赤毂 【续汉书云小使车不立乘兰舆赤毂白盖赤帷○今案续汉书舆服志同陈俞本脱不立乘三字据初学记廿五订耳】 重毂 【蔡邕独断云凡乘舆车皆重毂重毂者毂外复有毂○今案严辑全后汉文独断同陈俞本多增窜】 畅毂 【毛诗云文茵畅毂毛苌传曰文茵虎皮也案礼畅毂长毂兵车也○今案秦风小戎毛传无案礼字兵车字余同陈俞本毛苌传误作郑注二字】 疏毂 【张衡东京赋云重轮贰辖疏毂飞軨○今案文选及本钞轮篇引同】 约軧 【毛诗云约軧错衡郑注云约軧毂饰也○今案小雅采芑篇无郑笺陈俞本删此条】 猪鼻 【盛弘之荆州记云有童子少居路干南阳渭水急俛岸边有洞车掣得车一脚住可五六寸许朱猪鼻毂有六辐通体青色内黄锐状如桓运○今案此条多误字陈俞本脱】 滕薛夹毂 【春秋考异邮云黄池之会滕薛夹毂鲁卫参乘○今案公羊哀四年何注引考异邮同】 鲸鲵夹毂 【曹植洛神赋云鲸鲵耸而夹毂水禽翔而为卫○今案文选耸作踊陈俞本亦然】 毂击 【楚之郢都车毂布路排突号为朝衣新暮衣敝民乘车入市数百余人○今案陈本脱俞本改注临淄毂击数字?不载书名】 错毂 【楚辞云操吴戈今被犀甲车错毂兮短兵接史记云苏秦说齐○今案操吴二句见九歌国殇篇俞本删史记以下陈本全脱此条考史记六十九苏秦传秦说齐一段有车毂击句疑是上条注文误窜入此也】 桑车榆毂声闻数里 【风俗通云桑车榆毂声闻数里俗说凡人柔桑作车又以榆为毂牢强朗彻声向乃闻数里○今案近本风俗通脱类聚八十八引无俗说以下陈俞本朗作朗余同考牢强当作坚强永兴改避隋文帝讳朗阙笔尖影钞改避始祖元朗讳本钞例多写作郎或缺二笔作朗】 车毂鸣车右请死 【世本云越甲至齐雍门伏请死齐王曰天石未了何务死对曰臣闻王者昔囚于囿车毂鸣车右请死王曰此工师之罪子何事焉车右曰王不见工师之为乘而见鸣右遂刎颈而死今越甲至人鸣吾君岂独车下哉自刎越军闻之遂退○今案陈俞本伏作状昔上无者字又脱今越十五字余同二酉丛书辑世本齐谱伏作狄亦无者字囚作田而见下有车字鸣下有车字亦脱今越十五字余同附张澍案语云此不类世本说苑亦有此文】 

　　○辐十六 

　　以象日月 【周官考工记辀人云轮辐三十以象日月也郑注曰轮辐象日月者以其运行也日月三十日而合宿○今案辀人注无辐字然本钞轮篇引郑注亦有辐字或是古本如此】 象月 【大戴礼云古之为辂车也盖圆以象天二十八轑以象列皇轸方以象地三十辐以象月故仰观天俯察地○今案详本钞辂车篇】 斩辐而持之 【汉书云李陵击匈奴矢尽斩车辐而持之○今案见汉书五十四李陵传陈本击误系】 斫辐以煮牛 【王晋书云王尼字考孙避难江夏遭犬荒煞牛斫车辐以煮之父子共食而死○今案陈俞本大作饥父上有食既尽三字共食作共饿余同】 

　　○轭十七 

　　龙首衔轭 【续汉书云乘舆金根安车轮皆朱班贰毂两辖金薄交龙为与倚较文虎伏轼龙首衔轭左右吉阳○今案续汉书舆服志上同】 轭有吉阳 【续汉书景帝中元五年始诏六百石已上施车辐得铜五末轭有吉阳者也○今案续汉书舆服志辐作轓余同陈俞本脱旧钞以下三条误窜在辕篇末今移正】 籍田缥轭 【潘岳籍田赋云■〈艹忩〉辖服于缥轭绀辕缀于黛耜○今案文选辖作犗■〈艹忩〉作繱木钞辖篇引亦作辖作■〈艹忩〉】 邢丘轭折 【韩诗外传云武帝伐纣邢丘轭折为三问太公曰未可伐乎太公曰不然轭折为三军当分为三也○今案陈俞本增入洗兵一层余同王谟刻本新安周氏校本学津计原本明通津草堂本外传轭折皆作楯折然旧钞载入轭篇则轭折二字必是隋时古本足订今本之误】 

　　○衡十八 

