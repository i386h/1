<!-- { "loadSidebar": true } -->
　　沈郁之思 【刘歆与杨雄书云非子云澹雅之才沈郁思不能经年闲志以成此书○今案陈本俞本脱经年闲志以五字考汉魏百三家刘子骏集改闲志以三字作锐精二字】 研精覃思 【孔安国尚书序云】 覃思不窥园 【范晔后汉书何休字邵公拜郎中作公羊墨守覃思不窥园十七年○今案陈本俞本园作门范书何休传亦作门】 覃思以终业 【范晔书郑玄戒子书云今我将闲居以安性覃思以终业○今案见范书郑玄传】 门墙施笔研 【谢承后汉书王充贫无书往市中省所卖书一见便忆门墙匡柱皆施笔砚而着论衡○今案陈本改注后汉书非也考御览六百十二引至便忆句初学记二十一引门墙以下墙屋作户墙而著作而作又本钞笔篇引与初学记同】 户牖置刀笔 【范后汉书王充少贫而师受于班彪耻为俗儒闭户潜思绝庆吊户牖置刀笔着论衡八十五篇○今案范书王充传师受作师事余同陈本竟将此注移入上条又删俗儒以上十二字谬矣】 把三寸弱翰赍油素四尺 【杨子云答刘歆书云天下上计孝廉及内郡卫率会者雄当把三寸弱翰笔赍油素四尺以问其异语归即以鈆■〈木适〉次之于鈆椠也○今案百三家杨子云集■〈木适〉作摘椠上无鈆子孝本钞叹赏篇引作鈆椠■〈木适〉作擿考■〈木适〉擿摘三字通用】 著书不起草占授数万言 【应璩与王子雍书云乡校之徒有职之士足下著书不起草占授数万言言不改定事合古典无不叹息之矣○今案陈本俞本脱乡校二句惟百三家应璩集尚存又陈本更脱叹息句】 时时著书人又取去 【汉书司马相如病免官居茂陵天子曰司马相如病甚可往悉取书相如已死妻曰长卿固未尝有书时时著书人又取去○今案汉书司马相如传作家居本钞作官当属上句读】 述而不作 【论语述而篇】 引而伸之 【易系辞云引而伸之触类而长之谨案干为天为玉为日坎为水为云为雨是触类而长之义也○今案以上两条陈本删去】 约文申义敷畅厥旨 【孔安国尚书序云云谨案约依也敷布也谓依文考校也○今案陈本删去谨案三句】 芟夷烦乱翦截浮辞 【孔安国尚书序○王石华校茗改芟】 贯穿经传驰骋古今 【汉书司马迁传赞云故司马迁据左氏国语采世本战国策遗楚汉春秋接其后事次于大汉其言秦汉详矣至于采经摭传分散数家之事甚多疏略或有枑梧以其数涉猎者广博贯穿经传驰骋古今上下数千载闲斯已勤矣如湻注云梧一读迕瓒以为枑谓触也○今案陈本作抵梧俞本作抵牾又陈俞皆无如湻以下考汉书迁传赞次作讫枑作扺以其作亦其已勤作以勤一读作读曰瓒以句作师古曰抵触也】 集先代绝言采异国殊语 【刘歆与杨子云书集先代绝言采异国殊语以为十五卷○今案见聚珍本方言卷十三】 协六经异传齐百家杂语 【汉书司马迁传云畧三代录秦汉上记轩辕下至于兹凡百三十篇五十二万六千五百字为太史公书序略以拾遗补阙成一家言协六经异传齐百家杂语藏之名山副在京师以为后圣君子○今案陈本俞本同考汉书迁传补阙作补蓺以为作以竢宋祁曰越本作补阙蓺又考本钞下二页引与越本同竢作俟】 剖判百家 【刘歆集序云歆字子骏受诏与父向校众书着七略以剖判百家○今案陈本与作于非是】 箴缕百家 【卢植郦文胜诔云自齓未成童著书十余箱文体思奥烂有文章箴缕百家籍粹百家状也○今案陈本俞本无藉粹以下六字】 究天人之际通古今之变 【司马迁答任安书云及如左邱明无目孙子断足终不可用仆近网罗旧闻考之行事稽其成败兴坏之理凡百三十篇欲以究天人之际通古今之变成一家之言○今案汉书迁传仆近作近自余同】 采摭羣言 【孔安国尚书序云云以立训传】 错综微言 【王隐晋书杜预左氏集解又参考众家为之释例○今案魏志杜畿传附杜预传注引王隐晋书为作谓余同陈本俞本乃改注杜预左传序又改标目为错综经文益误矣】 因史记作春秋纂同异为国语 【汉书司马迁传赞云及孔子因鲁史记而作春秋左邱明论辑其本事以为之传又纂同异为国语○今案陈本及今汉书纂作□俞本作篹】 赞易道以黜八索述职方以除九丘 【孔安国尚书序】 言五德之始终 【刘向别传邹衍所言五德之始终天地广大尽云天事曰谈天○今案史记孟子荀卿列传集解引刘向别录无号字始终作终始俞本广上有之字仍作别传陈本改注史记邹衍传又改标目为称五德转移殊谬】 论六家之要旨 【汉书司马迁传云太史公学天官于唐都受易于杨何习论道于黄子仕建元元封之闻愍学者不达其意而师评乃论六家之要旨○今案陈本俞本评作誖考汉书迁传亦作誖】 西伯演周易仲尼作春秋 【司马迁答任安书云盖西伯拘而演周易仲尼厄而作春秋屈原放逐乃赋离骚左邱夫明厥有国语孙子膑脚兵法修列不韦迁蜀世传吕览韩非囚秦说难孤愤诗三百篇大抵圣贤发愤之所为作也○今案陈本脱篇字又考汉书迁传膑作髌厄作戹】 文王着九六之爻 【文王世说云文王于羑里演六十四卦着九六之爻谓之周易与连山归藏为三易○今案陈本俞本作帝王世纪又脱连山句】 孔子作三朝之记 【刘向七略云孔子三见哀公作三朝记七篇今在大戴记○今案蜀志秦宓传注引同】 文王作彖象 【袁子正论云伏羲画八卦触类而长六十四卦○今案陈本俞本改标孔子作彖象并改注论衡考羣书治要卷五十袁子正书一卷及马竹吾辑袁子正论一卷皆脱此条】 老子说道德 【关令尹喜内传云老子出关为尹喜说道德上下经二篇○今案陈本俞本改注列僊传又改说为作】 周公着尔雅 【尔雅云周公制礼以导天下着尔雅一篇以释其义传于后世历载五百坟典散落唯尔雅尚在○今案陈本俞本改注尔雅序疏张揖云七字又世作司?子在作存考南昌本尔雅注疏同又类聚引释其下有意字】 杨雄草太玄 【杨雄解嘲序云哀帝时丁傅董贤用事雄乃草创太玄自守○今案见文选四十五雄乃二字作时雄方三字自守上有有以二字】 刘兆作调人 【王隐晋书刘兆字延世以春秋一经三殊途命世名儒是非之议纷然遂作春秋调人七万余言○今案俞本删此条陈本改注唐修晋书皆非也考御览六百十卷引王隐书同本钞春秋篇引亦同】 仲舒作繁露 【西京杂记云董仲舒梦蛟龙入于怀乃作春秋繁露○今案本钞下页引同学津讨源本卷二入下无于字露下衍词字陈本亦然】 发墨守针膏肓 【郑玄别传云时任城何休好公羊学遂着公羊墨守左氏膏肓谷梁废疾郑君乃发墨守针膏肓起废疾○今案俞本删此条陈本注后汉郑元见前则非别传矣考类聚五十五引郑玄别传同】 作经解 【魏略云京兆隗禧撰作诸经解未及缮写而有聋疾○今案陈俞本无京兆二字】 撰礼略 【益部耆旧传云景鸾字汉伯少随师学经陟七州之地作易是说及时解文句兼取河洛以类相从名为奥集又撰礼略○今案陈本改注后汉书非也考本钞儒术篇引陟作涉易下无是字时作诗又本钞本篇下页引无是字无七州句仍作时解】 张霸造百两尚书 【论衡云成帝读尚书博士郎吏莫能晓知征天下能为尚书者以为东海张霸造作百二十篇具上成帝成帝出秘书尚书以考校之无一字相应者故曰百两尚书○今案见论衡佚文篇两皆作二造作句无十字考本钞本篇下页及雾篇皆作两又作百二十篇是本钞可互证也又出秘书句本钞下页无尚书二字陈本俞本则作出秘百篇以校之】 服虔作春秋传解 【范后汉书服虔字子慎初名重又名祇作春秋左氏传解以驳何休所驳汉事六十条○今案见范书服虔传】 洼丹通论 【东观汉记云洼丹字子玉传孟氏易作通论七卷世传之号洼君通论○王石华校汪改洼今案聚珍本东观汉记洼丹传卷作篇传作重陈本改注后汉书非是】 景鸾奥集 【益部耆旧传云景鸾字汉伯少随师学经作易说及时解文句兼取河洛以类相从名为奥集○今案本钞上页引同陈本亦改注后汉书】 拾遗补阙 【汉书司马迁传云略三代录秦汉上记轩辕下至于兹着十二本纪既科条之矣并时世异年若不明作十表礼乐损益律历改易兵权豳川鬼神天人之际承弊通变作八书二十八宿环北辰三十辐共一毂运行无穷辅弼股肱之臣配焉忠信行道以奉主上作三十世家扶义俶傥不令已失时立功名于天下作七十列传凡百三十篇五十二万六千五百字为太史公书序略以拾遗补阙艺成一家言藏之名山副在京师以俟后圣君子○今案陈本作十三本纪世异作异世年若作年差考汉书迁传仍作十二本纪则陈本三字误也又补阙艺三字已辨见上文陈本俞本删阙字亦非】 斐然成章 【论语公冶篇云孔安国注时孔子欲还鲁正后生之穿凿也○今案陈本俞本并删此条考集解所引孔注意同辞异】 兼丽卿云 【范后汉班国传赞云二班怀文裁成帝坟比良迁董兼丽卿云○王石华校标目补云字今案见班彪附固传赞】 继迹迁固 【华峤集序云峤作后汉书百卷张华等称其有良史之才足以继迹迁固乃藏之秘府与三史并流○今案陈本俞本俱作序集】 文直事核 【范后汉司马迁班固其言史官载籍大义着矣迁文直而事核固文赡而事详读之者亹亹不厌也○王石华校窍改核是也今案见范书班彪附固传论陈本标目核亦误窍】 多为时讳 【王沈集序云沉着魏书多时讳未同陈寿实录也○今案陈本改注唐修晋书】 暴之于市 【吕氏春秋序云不韦为相国乃集儒士为十二纪八览六论暴之咸阳市布于金其上有能增损一字与千金人无敢易也○今案吕氏春秋序即高诱注序也惠半农校本土作书市作悬无敢易作无能增损与陈本同】 传在民闲 【论衡云成帝读尚书博士郎吏莫能晓知征天下能为尚书者东海张霸造作百二十篇具成上成帝出秘书以考校之无一字相应者故曰百两尚书传在民闲○今案具成上三字近本论衡佚文篇同本钞上页则作具上成帝】 仲尼经成紫微降光 【抱朴子云○今案平津馆本抱朴子脱此文惟严铁桥辑抱朴子佚文附刻金陵本后尚存此条】 董仲舒梦蛟龙 【西京杂记云董仲舒梦蛟龙入于怀乃作春秋繁露○今案此条详上文】 扬子云梦白凤 【西京杂记云扬雄着太玄经梦吐白凤凰集太玄上倾之而成○今案学津讨源本卷二无白字太玄上作玄之上倾作顷俞本与学津本同陈本亦然惟顷仍作倾成作臧又陈本标目作扬子云梦凤凰俞本标目作子云着玄凤凰集上皆非本钞之旧】 

　　○名理十八 

