<!-- { "loadSidebar": true } -->

　　北堂书钞卷第三十八 

　　喜庆六年五月十二日读在金陵五松书□□人掺□为此愧不能及庶益勉之读函要勿以为类书獭絮也呈仍书 

　　●北堂书钞卷第三十九　　　　政术部十三 

　　隋秘书郎虞世南撰 
　　南海孔广陶校注 
　　施惠三十三　　　　　　赈恤三十四 
　　兴利三十五　　　　　　方略三十六 
　　摘伏三十七　　　　　　劝课三十八 
　　异绩三十九 

　　○施惠三十三 

　　云行雨施 【易系见龙在田德施普也云行雨施平也○今案此非系辞系字应作文言陈俞本改作曰字】 博施于民 【论语子贡曰如有云云而能济众何如可谓仁乎子曰何事于仁必也圣乎尧舜其犹病诸孔安国曰君能广施恩惠济民于患难尧舜至圣犹病其难也○今案见雍也篇原钞济误度脱难字照补】 施其惠散其利 【周礼旅师职云以质剂致民施其惠散其利郑立注谓恤民之艰阨也以饷衣食曰惠以作事业日利○今案近本周礼地官旅师饷作赒陈俞本照改惟艰作囏陈俞本及本钞赈恤篇引乡师仍作艰】 其养民也惠其使民也义 【论语云子产有君子之道四焉孔安国注子产大夫公孙侨也○今案见公冶篇】 惠在爱民 【孔子家语子游问于孔子曰夫子亟言子产之惠可得闻乎孔子曰惠在爱民而已子游曰爱民之谓德教奚翅施惠哉○今案近本家语正论解四十一及陈俞本子亟作子之极惟之谓作谓之则陈俞与本钞同】 康济小民 【尚书蔡仲之命曰云云孔女国传云康安也汝为政当安小民之居也○今案近本孔传脱康安也三字陈本删注俞本与本钞同】 治有政惠 【范后汉张训迁丹阳云云○今案陈俞本阳下有太守二字】 外播惠政 【应璩与梁州刺史刘文爽书曰足下内挹叔夷之清节外播二南之惠政德教加于百姓要道过于侏离之乡○今案百三家本应璩集离作国乡作卿余同其夹注云书钞末句有误严辑应璩文据书钞引与百三家同陈本删德教以下俞本侏禽四字改诸国之卿】 民怀其惠 【东观朱晖为临淮太守云云○今案御览卷二百六十引东观记及聚珍本姚辑本为作迁】 吏民所爱 【范后汉刘宠除平陵令以仁惠为云云母疾弃官去百姓将送塞道○今案范书卷一百零六刘宠传同】 爱利为行 【汉书朱邑字仲卿庐江人少为桐乡啬夫廉平不苛以爱利为行未尝笞辱人也○孙氏校辱之改辱人今案汉书卷八十九循吏朱邑传同】 大小感悦 【东观邓训为护羗校尉诸胡俗皆耻病死临困辄以刀自刎划闻有疾困者辄使医药疗治差者甚多云云训卒家家立祠每有病辄祷求福○今案御览二百四十二引东观记刎作剌有疾困作其困差者以下作愈者非一小大莫不感悦及训病卒旦夕临者数十人俞本训下有字子平三字与陈本皆无死字刎亦作刺疗治作瘳之卒下有遂字立上有为字余与本钞同聚珍本卷八邓训传与诸本亦互有同异 【视民如伤】 左传云逢滑曰臣闻国之兴也亲民如伤是其福也视民如土芥是其祸也○今案哀元年吴侵陈事陈俞本福也下有及其衰也句又视作以如土作为土余同】 视民如子 【贾谊新书乡穆公亲贤以定国云云汉书邵信臣为上蔡长云云迁南阳太守治民如上蔡○今案见贾谊新书春秋篇又汉书八十九召信臣传为上作迁上治民作其治余同】 薄征缓刑 【周礼大司徒职云大荒大札则令邦国移民通财弛力云云○今案周礼地官陈俞本财下皆添舍禁二字余同】 省除烦苛 【华峤汉书刘宠字祖荣拜会稽太守云云征为将作大匠○今案类聚卷四十九引华汉书同姚辑汪辑本省除作政不又姚本祖作祀陈本删字祖三字及征为句】 手牛作议所活甚多 【东观徐宠为廷尉云云○今案聚珍本姚辑本及御览卷二百三十一引东观汉记徐作陈尉下有有疑狱辄四字活下有者字陈俞本与本钞同】 冬月断囚夫妻垂注 【会稽典录云盛吉字君达拜廷尉至冬月罪囚当断夜省刑状其妻执烛吉手持丹笔去妻相向云云○今案类聚卷四十九引会稽典录无字君三子无夜省句余同】 愍哀病徒 【东观曹褒为城门校尉云云亲自省致医药粥糜好者知感○孙氏校照陈俞本致改治今案聚珍本姚辑本亦作治又无好者句又御览四百十九引东观汉记曹褒迁将作大匠时疾疫褒巡行病徒为致医药经理饘粥多蒙济活是致字不可改】 义葬流民 【蔡邕颍川太守王立义葬流民颂云哀此骼骴惋彼孤魂遭水为泥逢风化尘敛以时服葬于洛滨○今案严辑蔡??邕文据书钞引同陈俞本骼作■〈骨吾〉惋彼作宽体余同】 仁足惠下威能讨奸 【东观张堪世祖召见诸郡计吏问前后太守能否蜀郡计掾樊显曰张堪昔在蜀其仁足惠下威能计奸○今案聚珍本姚辑本脱考类聚卷七十引及本钞卷百三十九车总篇引太守作守令足作以又车总篇召作自陈本守赞云天下信之如日月仰之如云雨云云礼让行于士女○今案百三家本传玄集严辑傅玄文及陈俞本皆删昔为中山太守六字余同】 

　　○赈恤三十四 

