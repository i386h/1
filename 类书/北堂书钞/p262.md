<!-- { "loadSidebar": true } -->
　　天子四食 【白虎通云天子四食何明有四方之物食四时之功也四方不平四时不顺者有彻膳之法也○今案近本白虎通礼乐篇四食作日食膳作乐余同陈本亦作日食窃以为不及旧钞之近古也本钞下文引亦作彻膳】 王举鼎十二 【周官膳夫云王者一举鼎十有二物皆有俎谨案十二鼎者牛一也□二也○今案陈本删谨案以下】 膳日双鸡 【左传云公膳日双鸡饔人窃更之以鹜御者知之而以其泊馈子雅子尾怒○今案见左傅襄二十八年陈本脱饔人以下】 食用六谷 【周官膳夫云凡王之馈食用六谷注曰六谷稌黍稷粱麦苽苽雕胡也○今案俞本脱陈本将下三条经文并入此注中】 珍用八物 【又周礼膳去云凡王之馈珍用八物注曰珍谓湻熬湻毋炮豚炮牂捣珍渍熬肝膋也○今案俞本同】 膳夫六牲　【又周礼膳夫云凡王之馈膳夫六牲注曰六牲马牛羊豕犬鸡○今案俞本脱凡王四字】 饮用六清 【又周礼云王之膳羞饮用六清注云六清水浆醴■〈酉京〉医酏○今案见天官膳夫】 庖人共六禽六兽 【又周礼云庖人共六禽六兽注曰六兽麋鹿熊麕野豕兔○今案俞本脱陈本增注三行】 食医和六食六膳 【又周礼云食医掌和王之六食六膳百羞百酱八珍之齐○今案陈本同俞本脱】 膳夫掌食 【又周礼云膳夫掌王之食饮膳羞以食王及后世子○今案陈俞本同】 宰人上食 【庄子云赵文王好剑宰人上食王三环之○今案庄子说剑篇及陈本楚作赵本钞剑篇引亦作赵据改】 太官共食 【蔡质汉官典职云尚书郎入直太官五日供美食下天子一等也○今案陈本入直作直入台供作一平津馆辑本典职无下天子句】 凌人供冰 【周礼天官云凌人宾客供氷注曰不以鉴往嫌使停膳羞也○王石华校本钞于小注供冰句下增入鉴字非也今案凌人职祭祀始供冰鉴宾客但供冰无鉴字也】 尝据一馈而七十起 【鬻子云禹尝据一馈而七十起日中而不暇饱食○今案详本钞卷八勤劳篇】 四方不顺有彻膳焉 【白虎通云王者四方不平四时不顺有彻膳之法也○今案标目方下有脱字详本钞上文及注】 春食麦羊夏食菽鸡 【蔡邕月令论云问者曰春食麦羊夏食菽鸡之属但以为时味之宜不合之于五行○今案兰雪堂蔡中郎集同陈本脱问者以下标目脱麦字鸡字】 孟夏以彘食麦 【礼记云孟夏之月天子乃以彘尝麦注曰麦之新气尤盛以彘食之散其气也○王石华校凌改麦今案礼记月令同陈俞本气作热】 仲夏以雏尝黍 【又云仲夏之月天子乃以雏尝黍注曰此尝雏也○今案礼记同俞本雏误鸡陈本脱】 食齐视春时羹齐视夏时酱齐视秋时饮齐视冬时 【周官云凡食齐视春羹齐视夏酱齐亲秋饮齐亲冬时注曰饭宜温也羹宜热也○王石华校□改饮非也今案周礼食医职注正作饭】 春宜羔豚夏宜腒鱐秋宜犊麛冬宜鲜羽 【礼记云云如上羔豚膏芗腒鱐膏臊麛膳膏腥羽膳膏膻○今案内则篇同】 冬献狼夏献麋 【周官□人云冬献狼夏献麋注曰狼膏聚麋膏散散则凉以救时之苦也○今案陈本兽人误庖人】 牛宜稌羊宜黍豕宜稷犬宜粱 【又云食医掌和王之六食礼记牛宜□羊宜黍豕宜稷犬宜梁雁宜麦鱼宜菰注曰言气味相成也○今案食医二句见周礼天官礼记以下见内则陈本礼记上增入案字】 兽用梅 【○今案旧钞此条脱去注文与下条用藙注误并为一今据内则篇移正陈俞本增入郑注又将用藙注删去非原钞之旧矣】 三牲用藙 【礼记注云藙煎茱萸○今案此见内则篇旧钞此条脱标目并窜入上条注中今移正陈俞本删】 脂用葱膏用薤 【又注云脂肥凝者也释者曰膏○今案内则注同】 脍春用■〈艹忩〉秋用芥 【又曰注云芥芥酱也○今案内则注同陈本脍作鲙无注俞本脱】 豚春用韮秋用蓼 【又云豚春用韮秋用蓼○今案内则同俞本脱陈本无注】 肉则脱之鱼曰作之 【礼记注云皆治释之名也○今案俞本同陈本无注今内则郑注则郑注释作择】 狗去肾豚去脑 【礼记云狼去腹兔去尻注曰为不利人○今案陈本无注俞本及内则篇腹作肠】 鱼去乙鳖去丑 【如上云云○今案内则同】 牛夜鸣则庮羊泠毛而毳膻 【礼记云狗赤股而月?蚤臊鸟镳色而沙鸣郁○今案内则臊作躁陈俞本泠误冷又陈本脱赤股二句俞本赤股以下改大写脱郁字】 豕望视而交睫腥马黑脊而般臂漏 【礼记注云皆为不利人○今案内则同俞本脱腥字】 舒雁翠鹄鹗胖 【又云雏尾不盈握不食注云皆为不利人也○今案内则及陈俞本鹗作鸮】 鸡肝雁肾鸨奥鹿胃 【礼记注云亦皆不为利人也奥脾■〈月此〉也○今案内则注同陈俞本■〈月此〉作肶】 牲孕弗食 【礼记云天子牲孕不食注曰孕任子也○今案郊特牲注同】 不食雏鳖 【伏乳不利人也○今案见内则郑注陈本脱伏乳二字】 脍炙处外酰酱处内 【礼记注曰殽黻之外内也○今案见曲礼篇注俞本脱】 食无强厚 【吕氏春秋云凡食无强厚饮必小咽端直无戾○今案陈俞本同吕氏春秋季春纪强作疆厚下有味字】 不宜露食 【曹毗杜兰香传云香戒张硕曰不宜露头食也○今案严辑曹集及陈俞本同御览八百四十九引此传脱宜字】 节饮食 【周易云山下有雷颐君子以慎言语节饮食○今案俞本脱】 食不语 【论语○今案见乡党篇陈俞本删】 无流歠无咤食 【礼记○今案曲礼篇无作毋陈本脱上句】 食所以乐天下太平 【白虎通云王者食所以有乐何乐天下太平富积饶也○今案见白虎通礼乐篇】 击钟而举无使日旰 【徐爰食箴云衣服称诚饮食日叹击钟而举无使日旰○今案陈俞本脱】 每食击钟 【左传曰左师每食击钟闻钟声公曰夫子将食既食又奏○今案见左传哀十四年】 饮食必鼓 【吕氏春秋云有■〈女戍〉氏有二佚女为之台饮食必以鼓○今案　吽季夏纪及陈本台上有九成之三字】 王齐日三举 【周官膳夫云王齐日三举○严氏校三举下删注曰虽牲盛馔曰率八字今案天官膳夫职郑司农注只有齐必变食句陈本已照改】 王齐食玉 【又玉府云王齐则供食玉郑玄云玉者阳精之纯者也○今案见周礼天官玉府职陈本玉府误王府】 齐必变食 【论语云齐必变食居必迁坐○今案以下五条皆见论语乡党篇陈本脱】 食不厌精 【论语云食不厌精脍不厌细】 色恶不食臭恶不食 【论语】 沽酒市脯不食 【论语】 鱼馁而肉败不食 【论语】 君子以饮食宴乐 【周易曰云在天上需君子以饮食宴乐○今案陈本改云上于天需非也考释文引王肃本正作云在天上需与旧钞脗合】 贫者不以酒肉为礼 【王隐晋书云皇甫谧姑子梁柳为阳城太守或劝谧送之谧曰云云○今案类聚七十二引王隐晋书柳误抑阳城作城阳陈本改注今晋书又姑误如】 惟辟玉食 【尚书谨案辟君也言唯君为美食也○今案见书洪范谨案以下是虞永自加注也陈本已删】 食哉惟时 【书咨十有二牧曰食哉惟时注食哉者所重民食也○今案孔传云所重在于民食也与此注微异或是马郑王注佚文陈本脱】 自求口食 【易云自求口食观其自养也○今案见颐卦食作实阮氏校勘记云闽本明监本毛本实作食非也而古本如是】 以就口食 【毛诗云克歧克嶷以就口食注云其貌难嶷然有所识别也○今案此见大雅生民笺陈本脱】 饔饎 【说文云凡食之属皆从食饔饎食也○今案说文食部饔熟食也饎酒食也旧钞有脱字陈本多误】 噬嗑 【易曰噬嗑食也颐中有物曰噬嗑○今案噬嗑食也句见杂卦传颐中有物句见颐卦彖传】 需于酒食 【又云云在天上需九五需于酒食○今案云在天上系用王肃本详本篇上文】 困于酒食 【又云泽无水困九二困于酒食朱纮方来○今案陈本删九二以上六字】 民之质矣日用饮食 【诗注曰质成也○今案见天保篇毛传】 民之失德干糇以諐 【毛诗注云民尚以干糇之食获諐过于人况天子之馔乎○今案此见伐木篇郑笺諐作愆】 三世长者知饮食 【魏文帝售诏朝臣三世长者知饮食此言被服饮食难晓非长者不别也○今案陈本脱集字】 伊尹说汤以至味 【吕氏春秋云汤得伊尹设朝见之礼尹说汤以至味汤曰可得为之乎○今案见吕氏春秋孝行览篇亦见本钞一百四十二】 礼食则饥 【孟子曰任人有问屋庐子曰食与礼孰重曰以礼食即饥而死不以礼食则得食○今案孟子即作则陈本脱此条】 其食使贫 【周礼云甘食美衣使我长贫○今案周礼二字有误陈俞本删此条】 尧王天下粝粱之食 【韩子云尧之王天下也粝粱之食藜藿之羹○今案近本韩子五蠹篇梁误粢御览八十引不误陈本注内仍误粢】 晏子相齐脱粟之食 【晏子云晏子相景公食脱粟之食炙三弋五卵公闻之往燕焉睹晏子之食也公曰嘻○今案详本钞下文】 文公食不重肉 【尹文子云晋国苦奢文公以俭矫之乃衣不重帛食不重肉无几时国人皆大布之衣脱粟之饭○今案陈俞本脱时字大作麤考棠阴馆本尹文子大道上篇人上无国字亦见本钞衣篇引】 叔敖枯鱼之膳 【韩子云孙叔敖相楚粝饭菜羹枯鱼之膳○今案见韩子外储说左】 孔子七日九食 【班固幽通赋注云孔子在陈蔡七日而九食门人有饥○今案文选幽通赋注无此文考本钞盖篇引幽通赋注与文选注亦异盖隋以前固有为各家文集作注者此条亦旧注家之佚文也陈本改注家语】 子思二旬九食 【说苑云子思居于卫缊袍无表二旬九食○今案说苑立节篇同本表作里】 箪食瓢饮不改其乐 【论语○今案陈本脱】 蔬食茹菜兄弟怡怡 【东观汉记云赵孝字长平建武初天下新定谷食贵孝得谷炊将熟使弟礼出○今案御览八百四十七引出上有夫妻二字出下有孝夫妻共茹蔬菜礼夫妇归告言巳食辄独饭之礼后伺之遂共蔬食兄弟怡怡七句陈俞本但言弟出至莫回孝待之同饭与御览异聚珍本姚辑本东观记赵孝传贵作尚少亦有夫妻二字出下字句亦与御览字句少异】 三弋五卵 【晏子云晏子相景公食脱粟之饭炙三弋五卵公闻之往燕焉睹晏子之食也公曰嘻○今案吴山尊仿宋本内六第二十六章及陈俞本饭作食燕作燕本钞一百四十四饭篇引亦作饭】 多盐少豉 【束皙近游赋云多盐少豉脔皆秽闪○今案严辑本束皙集同陈俞本无云多九字】 不食糟糠食必粱肉 【晏子曰人不衣裋褐不食糟糠饮食不美面目颜色不足视也是以食必粱肉○今案晏子无此文此见墨子非乐上篇陈本亦改墨子本钞晏子盖沿上文误入】 何曾日食万饍 【王晋书何曾日食万钱犹云无下箸处○今案类聚九十二引王隐晋书万上有近字陈本改注今晋书】 庾业膳必方丈 【沈约宋书宗悫乡人庾业家富豪侈侯服玉食与宾客对膳必方丈○今案御览八百四十八引同近本宋书宗悫传与此微异陈本已据近本增改】 王珣菓炙毕备 【俗说云王东亭尝之吴郡就太公设豆藿糜东亭强进半瓯须臾东亭行帐云云○今案御览八百五十九引俗说太作汰脱须臾句陈俞本改引续晋阳秋】 弘微滋味丰美 【谢弘微集云弘微居身清约器服不华而饮食滋味尽其丰美○今案陈俞本及今晋书五十八谢弘微传同】 饮如犊 【风俗通云俗说饮如犊人饮酒无量如犊之多也○今案陈俞本同】 食若填巨壑饮若灌漏巵 【曹植与吴季重书云如上言其乐固难量岂非大丈夫之乐哉○今案文选及陈俞本同】 廉颇噉肉百斤 【束皙发蒙记云廉颇噉肉百斤○今案陈俞本噉上有既老日三字说郛本发蒙记既作毕】 儿直一饭五升 【锺离意别传云瑕丘男子直勇悍有力三日一饭十斤肉五升米饭○今案御览二百六十八引意别传无三日以下余同】 何祇壮大能饮食 【益部耆旧传云何祇字君肃家贫为人宽厚通济体甚壮大能饮食○今案御览八百四十九引益部传脱家贫二字君误尹余同陈俞本多窜改】 典韦食饮兼人 【魏志云典韦食饮兼人每赐食于前大饮长歠左右相属十人益乃供太祖壮之○今案魏志十八典韦传及陈俞本食饮作饮噉十作数余同】 食兼十人一乡为俭 【博物志云魏明帝时京邑有一人食噉兼十人故义传食之一二年间一乡为俭○今案明吴管本稗海本博物志皆脱御览八百四十九引故义上有遂肥不能动其父尝为远方长吏送彼往县令十八字余同陈俞本已照增入惟又脱故义二字】 食斛余米家至罄贫 【齐谐记云江夏安陆县隆安之初有郭恺兄弟三人寒天而忽得时行病后遂大能食一日食斛余米家供五年乃至罄贫○今案御览八百四十九　　　钦定图书集成食货典二百六十一及陈俞本恺但怛寒天作其大儿】 独食何甘 【应璩新诗云丰隆赐美味受嚼方呥呥鹿鸣吐野华独食有何甘○今案百三家应璩集及陈俞本皆脱受嚼二句又陈俞本赐作穷】 美食思亲 【说苑云鲁有俭者煮■〈鹿瓦〉肉之食而美以遗孔子○今案陈俞本■〈鹿瓦〉误甂考王谟本说苑卷二十反质篇煮■〈鹿瓦〉七字作瓦鬲煮食食之而美八字孔子下有孔子曰食美而思我亲等句】 梁鸿不与人同食 【东观汉记云梁鸿少孤以童幼诣太学受业○王石华校沙改少今案御览八百四十七引及聚珍本姚辑本东观记梁鸿传同】 丽姬与王同?豢 【庄子云丽之姬与王同筐?食刍豢○王石华校改作姬之非是为陈本误也今案古佚丛书本庄子齐物论同陈俞本筐作匡之姬误姬之】 太子荆轲同案而食 【□□于云太子常与荆轲同案而食同床而寝○今案见平津馆本燕丹子卷下陈俞本同】 反役与之礼食 【左传云杨子乱行魏绛戮仆晋侯以魏绛为能以刑佐民矣○今案见左传襄三年】 拜官舆饰供馔 【世说丹阳尹随客早晚不问贵贱○今案世说雅量篇丹上有过江初拜官舆饰供馔芊曼拜十二字惜阴轩本曼拜作曼皆】 卫公戒食日旰不召 【左传云卫献公戒孙文子宁惠子食皆服而朝○今案见左传襄十四年】 魏子召之比置三叹 【左传云魏献子为政以魏戊为梗阳大夫○严氏校皆改比是也王石华覆校以旧钞戊误代因改作氏非也今案见左传昭二十八年】 鲁公稽首以受 【公羊传云鲁昭公出奔齐侯使高子执箪食○今案见公羊昭二十五年传】 石君俯伏而食 【汉书云万石君奋上时赐食于家必稽首俯伏而食之○今案见汉书卷四十六同】 大胾无■〈木着〉条侯心不平 【史记云景帝召条侯周亚夫赐食独置大胾无切肉又不置■〈木着〉心不平○今案见史记绛侯世家本条独误于据本钞胾篇引改】 菜葅上军饱而退 【沈约宋书云宋悫乡人庾业设粟飰菜葅谓宾客曰宗上军人惯噉麤食悫致饱而退○今案近本宋书七十六宗悫传脱菜葅字上字退作去余同御览八百四十八引军人作军串无惯字余与旧钞同此条可补宋书之阙】 少施曰敢伤吾子 【礼记孔子云吾食于少施氏而饱少施氏食我以礼吾祭作而辞曰蔬食也何敢以伤吾子○今案见杂记下篇俞本吾子下有之性二字】 子夏曰不为公费 【韩诗外传云子夏过曾子曾子食之子夏曰下为公费乎○今案陈俞本同学津讨原本新安周校本外传食之句作曾子曰入食】 黔敖于路待饿者 【礼记曰齐大饥黔敖为食于路以待饿者有蒙袂戢屦贸贸然来黔敖曰嗟来食扬其目而视之○今案擅弓及陈俞本戢作辑】 吴起至暮待故人 【韩子云吴起出遇故人而止之食故人曰诺今反而御故人至暮不来起不食待之明日○王石华校标目待改持非也本钞标目待误符今案见韩子外储说左上篇】 茅蓉菜蔬同饭 【谢承后汉书云茅容避雨树下危坐逾恭郭林宗见而奇之因请宿○王石华校弟客改茅容今案初学记十七引无请宿句余同姚辑汪辑本谢书逾作愈宿下有万字】 陆纳上设瓜菓 【王晋书云卫将军谢安欲诣纳兄子俶怪纳无供辞乃密作数十馔安既至纳已设瓜菓○今案今晋书七十七乃密句作乃密为之具余同陈本已改今晋书】 渴者易为饮饥者易为食 【裴秀新诗云渴者易为饮饥者易为食方丈曰在前○今案陈俞本脱】 韩信从人寄食 【史记云韩信常从人寄食人多厌之常数从其下乡南昌亭长寄食亭长妻患之乃晨炊蓐食○今案见史记惟阴侯传】 买臣寄居饭食 【汉书初朱买臣待诏从会稽守邸者寄居饭食及拜会稽太守○王石华校置改买今案见汉书六十四上朱买臣传陈本多增窜】 襄子方食有忧 【吕氏春秋云赵襄子攻翟胜使者来谒之襄子方食抟饭有忧色○今案见吕氏春秋慎大览篇休有窜改】 窦婴病不食 【汉书云有司効窦婴矫先帝诏案当弃市婴阳病痱不食欲死○今案见汉书五十二窦婴传】 叔肸织絇而食 【谷粱传云弟叔肸卒其曰公弟叔肸贤之也宣公煞而非之也○今案谷梁传宣十七年絇作履煞作弒陈本亦作弒絇作屦】 石奋对不食 【汉书云万石君奋子孙有过对案不食诸子因长老谢乃食○今案见汉书卷四十六】 景公请进暖食 【晏子云晏子侍于景公朝寒公曰请进暖食对曰婴非君奉饯之臣也敢辞○今案全椒吴氏仿宋本暖作暖饯作馈本钞公正篇引亦暖余同陈本脱饯之臣三字俞本脱之臣二字饯误浅】 桓瑊就兄索食 【俗说云桓大司马在江陵每欢宴恶桓瑊答为嘲弄司马每瞋瑊时使就兄索食○今案御览八百四十九引俗说桓大十七字作桓瑊性噉兼人就作从陈俞本皆多窜改】 怀其饭肉 【史记云东方朔诏赐之食于前饭已尽坏其饭肉持去衣尽污○今案史记滑稽列传及陈本饭肉作余肉】 并食茹于一 【燕书云孙凤隐昌黎之九域并食茹于一器停使蛆臭然后乃食○今案御览八百四十八引燕书孙凤作公孙几域上无九字食作飡陈本脱之九域三字停作久】 赐食后饱 【汉书云成帝元延四年中山意入朝赐食后饱起下韈系解成帝由此以为不能○今案汉书哀帝纪意作孝王余同陈本意改王后改必无起韈以下】 设馔十起 【江陵传云南阳樊紬诱导诸夷叛属刘备孙权召问潘浚浚曰紬昔为州人设馔比至日晏十余自起○今案陈俞本陵作表紬作伷晏作中考吴志十六濇浚传注引江表传与陈俞同惟中作晏虞永兴因隋讳忠兼避也】 客舍饮食 【四王起事成都王颖奉惠帝还洛阳道间于客舍作食宫人有持斗余秔米浇以供至尊○今案御览九百七十七引四王起事间作中秔作粳浇作饭陈本亦作饭惟又于闲下增入中字非也隋讳兼避中字故改作间陈本仍添中字则不识本钞通例矣】 得饱 【孟子曰任人有问屋庐子曰食与礼孰重曰以礼即饥而死不以礼食即得饱○今案本钞上文引饱作食余同近本孟子即饥作则饥陈俞本脱此条严校书钞亦拟删此条】 官属遮夺 【东观汉记云光武至饶阳称邯郸使者如传舍厨吏方进食官属从者饥遮夺之○今案聚珍本姚辑本东观记光武纪及陈本如作入厨作传遮作争】 庶人僇力饥即食 【白虎通云士也食力无数庶人耕桑僇力形役饥即食饱即作○今案白虎通礼乐篇僇作戮形作劳陈本脱士也二字僇作勠形亦作劳】 无能无求食而遨游 【庄子云无能者无求食而遨游浮若不系之舟○今案庄子列御寇篇及陈本桴作凡本钞一百三十七丹惣篇浮苦作泛然若】 太原民冬不火食 【桓谭新论云太原郡民以隆冬不火食五日虽有疾病缓急犹不敢犯也○今案类聚卷三引新论同御览廿七引脱郡字日误月】 太原人清明寒食 【孙楚祭介子推文云太原咸奉介君之灵至三月清明断火寒食甚若先后一月府君侨耳○严氏校删孙楚七字及甚若二句并入桓谭新论今案从陈本也间经堂辑新论一卷遂收介君二句亦为陈本所误严校本钞及辑桓子新论一卷仍不收此条辑孙楚集□引御览三十及八百五十并旧钞此条怕标祭介子推文极为精细与校本钞迥殊矣】 周举使炊食 【汝南先贤传云周举为并州刺史太原旧俗以介子推焚骨冬至其时民为绝食○今案御览二十六引汝南先贤传无其时二字绝食句作不乐举火炊作温】 石勒复寒食 【赵书云石勒建武时断寒食至年五月暴风霹雷雨雹大者如弹丸平地三尺潦起并州勒问徐光光曰去年不禁寒食勒复之○今案亦见御览八百八十八引崔鸿后赵录有暴风三句徐光二句弹丸作鸡子】 食赞 【卞范之食钻云贵粒难酬火齐食繁歇恠新乎井迁味以怀味旨○今案陈俞本及严辑卞范之集均脱本钞亦必有讹脱】 食箴 【徐爰食箴云悠悠遂古民之初生有生自食资生顺性甘是黍稷炎皇俶戴古弃茂植三谷既翳五味亦宜洁爨丰盛滋芬腴美○今案本钞酒食上篇引茂植以上七句同】 
