<!-- { "loadSidebar": true } -->

　　北堂书钞卷第五十 

　　●北堂书钞卷第五十一　　　　设官部三 

　　隋秘书郎虞世南撰 
　　南海孔广陶校注 
　　太宰四　　　　　　　　太尉五 
　　大司马六　　　　　　　大将军七 

　　○太宰四 

　　太宰古官金章紫绶 【晋百官表注云太宰古官金章紫绶五时朝服进贤三梁冠佩山玄玉官品第一也○王石华校标目童改章今案俞同陈本注删古官二句】 冢宰之官以成道太尉之官以成望 【家语古之御天下者以六官总治焉冢宰之官以成道太尉之官以成圣注曰太宰治官所以成道者也○今案家语执辔篇及陈本太尉作司马本钞五十二司空篇引亦作司马是也俞本仍作太尉】 统理百官均平四海 【尚书冢宰统百官均平四海孔传天官统理万物总御众官合天下职乙○今案俞本同陈本无注考书周官篇孔传有标目均平一句本钞小注孔传以下三句则非今本孔传原文或是虞永兴引申语耳】 百官总己 【书伊训百官总己以听冢宰孔传伊尹制百官以三公摄冢宰也○今案俞本同陈本无注】 赞王听治 【周礼天官太宰职云王眂治朝则太宰赞王听治郑注治朝在路门外羣臣治事之朝王眂则助王平断焉○王石华校乎改平今案近本周礼及陈俞本赞治句无太宰字及王字】 正百官 【礼表记迩臣守和宰正百官郑注迩近也和谓调和君事者冢宰主治百官○今案表记注同陈本无注俞本迩作尔调下删和字】 正百工 【尚书蔡仲之命惟周公位冢宰正百工孔传谓武王崩时也○今案俞本同陈本无注】 掌邦治 【周礼天官职惟王建国体国经野设官分职乃立天官冢宰使率其属而掌邦治郑司农注云邦治谓总六官之职○今案天官冢宰注同陈俞本脱司农字及总字】 主国政 【周书官冢宰掌邦治孔传天官卿称太宰主国政治也○今案陈本无注俞本注内删国字】 布治于邦国 【周礼天官职云太宰掌以正月之吉始和布政于邦国都鄙乃悬治象之法于象魏使万民观治象浃日而敛之○今案周礼太宰及陈俞本布政作布治浃作挟此条治改政者唐钞避高宗讳也】 乃施典于邦国 【周礼天官职太宰乃施典于邦国而建其牧立其监设其参傅其伍陈其殷置其辅郑注乃者更申勑之也侯伯加命作州长谓之牧监一国参谓卿三人五谓大夫五人也郑司农云殷治律辅为民之平也○今案天官太宰同陈俞本删司农以下】 乃施法于官府 【周礼天官职云太宰乃施法于官府而建其王立其贰设其考陈其殷置其辅郑注正谓冢宰司徒宗伯司马司寇司空贰谓小宰小司徒小宗伯小司马小司寇小司空考成也○王石华校补贰上其字补空贰二字今案俞本同陈本及周礼太宰职考作故】 乃施则于都鄙 【周礼天官太宰职乃施则于都鄙而建其长立其雨设其伍陈其殷置其辅○今案本钞此条脱小注与下条州合照陈俞本已改正】 以六典治邦国 【周礼天官职太宰之职掌建邦六典以佐王治邦国一曰治典以经邦国二曰教典以安邦国三曰礼典以和邦国四曰政典以平邦国五曰刑典以诘邦国六曰弗典以富邦国○王石华校以原钞本误作典政典刑典事巳照周礼更正今案周礼太宰同本钞脱样目与上条混合陈俞不误今特据陈俞本标目以订之】 以八柄诏王 【周礼天官职太宰以八柄诏王驭羣臣一曰爵以取其贵二曰禄以取其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诔以驭其过○今案周礼太宰及陈俞本同】 以六职辨邦治 【天官职小宰以官府之六职辨邦治一曰治藏以平邦国二曰教职以安邦国三曰礼职以和邦国四曰政职以服邦国五曰刑职以诘邦国六曰事职以富邦国○今案本钞脱以官至刑职九句据陈俞本补正】 以六属举邦治 【又云小宰以官府之六属举邦治一曰天官二曰地官三曰春官四曰夏官五曰秋官六曰冬官○王石华及太宰改小宰今案周礼小宰及陈俞本同】 以六联合邦治 【又曰小宰以官府之六联合邦治一曰祭祀之联事二曰宾客之联事三曰丧荒之联事四曰军旅之联事五曰田役之联事六曰敛施之联事○王石华校太宰改小宰今案周礼小宰及陈俞本施作弛考施弛古字通用】 以八成经邦治 【又云小宰以官府之八成经邦治一曰听政役以比居二曰听师田以简稽三曰听关里以版图四曰听称责以傅别五曰听禄位以礼命六曰听取兴以书契七曰听卖买以质剂八曰听出入以要会○王石华校后改役闻下补里字今案周礼小宰及陈俞本取与作取予余同】 以八法治官府 【又云太宰以八法治官府一曰官属以举邦治二曰官职以辨邦治三曰官联以会官治四曰官常以听官治五曰官成以经邦治六曰官法以正邦治七曰官刑以纠邦治八曰官计以弊邦治○今案周礼太宰及俞本同陈本官属误属官】 以八则治都鄙 【又云太宰以八则治都鄙一曰祭祀以驭其神二曰法则以驭其官三曰废置以驭其吏四曰禄位以驭其土五曰贡赋以驭其用六曰礼俗以驭其民七曰刑赏以驭其威八曰田役以驭其众○今案周礼太宰及陈俞本贡赋作赋贡余同】 以六计弊羣吏 【又云小宰以官府之大计弊羣吏一曰廉善二曰廉能三曰廉敬四曰廉正五曰廉法六曰漾辨○王石华校补注内弊字今案周礼小宰及陈俞本同】 以六叙正羣吏 【又云小宰以六叙正羣吏一曰以叙正其位二曰以叙进其治三曰以叙作其金曰以叙制其贪五曰以叙受其会六曰以叙听其情○王石华校交改受补听其情三字今案周礼小宰及俞本同陈本云误去】 以九两系邦国之民 【又云太宰以九两系邦国之民一曰牧以地得民二曰长以贵得民三曰师以贤得民四曰儒以道得民五曰宗以族得民六曰主以利得民七曰吏以治得民八曰友以任得民九曰薮以富得民○今案周礼太宰及陈俞本同】 以九贡致邦国之用 【又云太宰以九贡致邦国之用一曰祀贡二曰嫔贡三曰器贡四曰币贡五曰材贡六曰货贡七曰服贡八曰斿贡九曰物贡○王石华校游改斿今案周礼太宰及陈俞本同】 以八统驭万民 【又云太宰以八统诏王驭万民一曰亲亲二曰敬故三曰进贤四曰使能五曰保庸六曰尊贵七曰达吏八曰礼宾○今案周礼太宰及陈俞本同】 以九职任万民 【又云太宰以九职任万民一曰三农生九谷二曰园团毓草木三曰虞衡作山泽之材四曰薮牧养蕃鸟兽五曰百工饬化八材六曰商贾阜通货贿七曰嫔妇化治丝枲八曰臣妾聚敛疏村九曰闲民无常职转移执事○今案周礼太宰及陈本同俞本化作庀】 以九赋敛财贿 【又曰太宰以九赋敛财贿一曰邦中之赋二曰四郊之赋三曰邦甸之赋四曰家削之赋五曰邦县之县六曰邦都之赋七曰关市之赋八曰山泽之赋九曰币余之赋○王石华校据陈俞本邦甸改郊甸误甚今案周礼太宰与原钞同】 以九式均财用 【又云太宰以九式均财用一曰祭祀之式二曰宾客之式三曰丧荒之式四曰羞服之式五曰工事之式六曰币帛之式七曰刍秣之式八曰匪颁之式九曰好用之式○今案陈俞本同近本周礼太宰均下有节字】 计羣吏 【又曰太宰三岁则大计羣吏之治而诛赏之郑注云大无功不徒废则必罪之有大功不徒置必赏之○王石华校当改赏今案周礼太宰同陈俞本脱郑注以下】 制国用 【王制云冢宰制国用必于岁之杪五谷皆入然后制国用○今案礼记王制陈本无注俞本岁下脱之字】 收举五谷 【礼月令季秋之月乃命冢宰农事备收举五谷之要藏帝籍之收于神仓祗敬必饰○今案礼记月令同陈俞本删小注】 播时百谷 【尚书帝典曰弃黎民徂饥汝后稷播是百谷谨案王珪之齐职仪云虞夏尊稷为天官○王石华校以小注作播是百谷与标目歧异竟旁着四圈何也今案陈俞本此条皆无注近本尚书徂作阻余同御览二百六引齐职仪亦同】 西阳王以宗室加礼 【晋起居注云成帝成康元年以太宰西阳王羕宗室之王长军特加礼敬依安平王故事设床帐于殿也○今案陈俞本删成帝二字室下删之王二字殿作后余同】 何太傅以耆艾进位 【王隐晋书何曾字颎考以太傅领司徒不可以久劳耆艾其进位太宰朝会乘舆剑履上殿如汉萧何田千秋□锺兼故事○今案类聚四十五引王隐晋书何曾至司徒十一字作何曾屡上书逊位诏以司徒所掌烦务十五字又脱田千秋三字余同陈本依类聚改惟收匀又作萧相国何千秋魏太傅锺繇则更不辞矣】 

　　○太尉五 

