<!-- { "loadSidebar": true } -->
　　学之不讲是吾忧也 【论语郑注云夫子常以为忧也○今案陈本删何晏集解引孔注同未收郑注】 讲肆为钟鼓 【抱朴子讲肆为钟鼓五典为琴筝○今案本钞经典篇引及平津馆辑本安贫篇同陈俞本肆作肄古通字】 君子以讲习 【易兑卦象辞云君子以朋友讲习谨案同门为朋同志为友兑为说象圣人明君子取于喜悦○今案陈俞本改引孔疏删谨案以下】 讲习道德 【冯敬通显志赋序云年衰岁暮自悼无成功将栖田牧肥饶之野殖艺生产翛然阖户讲习道德○今案陈俞本栖田牧作栖迟显志赋序作自序又脱翛然句余同陈本冯误马百三家本冯敬通集脱此条】 讲肆书传 【孔臧与子琳书曰告琳须来闻汝与诸友生讲肆书传孜孜昼夜偘偘不倦善矣○今案类聚五十五引此书同陈俞本肆作肄此古通字又俞本删告琳以下陈本无告琳二字须作顷无善矣二字】 讲论大义 【魏，文帝与大理王郎书云集诸儒于肃成门内讲论大义偘偘不倦○今案张溥百三家本文帝集及陈俞本郎作朗余同本钞作郎者系北宋人传钞时避始祖讳也】 讲问疑难 【汉书孔光为卿时会门下大生讲问疑难○今案汉书八十一孔光传同陈本大作诸】 肃成讲论 【魏文帝与大理王郎书○今案详本篇上文讲论大义条下】 讲学秘馆 【陆机讲汉书诗云税驾金华讲学秘馆有集惟髦芳风雅宴○今案张溥百三家本陆机集同陈俞本脱】 集门生讲 【世说云服虔既善春秋将为注闻崔烈集门生讲传遂匿姓名为烈门人赁作食○今案惜阴轩木世说政事篇同陈俞本传作论】 与同好谈 【蜀志董允尝与尚书合费袆共期游宴严驾已办而郎中董恢诣允修敬逡巡来求去允不许曰本所以出者欲与同好游谈今君自屈方展阔积舍此之谈就彼之宴非所谓也○今案蜀志卷九董允传及陈俞本巡下无来字余同】 数就高谈 【谢承后汉书豫章宋度拜零陵令县民杜伯夷清高不仕度数就与高谈致枣一伯夷感德诣县县署功曹○今案陈俞本无致枣一句御览四百六十四引枣一作枣栗无伯夷以下余同汪辑本谢书脱数字致枣三字作设枣栗而已余与原钞同姚本脱】 私共讲习 【世说云孝武将讲孝经谢太傅兄弟与诸人私共讲习○今案惜阴轩本世说新语私共作私庭余同类聚五十五御览六百十七引及陈本皆误作私逆】 高谈之客 【管辂别传云诸葛元字景春与辂射覆诸人多闻其善卜仰观不知其有大异之才○今案魏志廿五管辂传注引管辂别传同陈俞本诸误知】 谈客盈坐 【世说云何晏为吏部尚书有位望时谈客盈坐王弼未弱冠往见之晏乃到履迎之○今案御览六百十七引到作倒余同到古倒字也惜阴轩本世说政事篇及陈本皆脱履迎句】 下帷讲 【汉书董仲舒景帝时为博士下帷讲论弟子传相授业莫见其面○今案汉书五十六董仲舒传及陈本论作诵传下有以久次三字】 抵掌谈 【会稽典录云范蠡字少伯本楚宛三户人也文种为宛令游三户之里下车谒蠡蠡不为礼种还馆复遣使奉谒蠡嚜而不言使谒还白状种驾车而往抵掌而谈旁观者耸听战国策云苏秦说李兑明日复见抵掌而谈兑送秦以明月之珠和氏之璧○今案御览四百七十四引会稽典录脱游三户十七字余同战国策以下见赵策近本蒸秦作苏子吴师道补注以为是时苏秦已死当作苏子然本钞裘篇引亦作苏秦也本钞种驾九字只存驾而谈三字与标目抵掌二字似无涉故陈本径删会稽典录一段俞本擅增入命字改标命驾而谈别为一条赖有御览引庶足匡正陈俞之误耳又国策以下俞改注赵王一段非也陈本李兑之外亦加入赵王事皆非旧钞面目矣】 谈辞如云 【华峤后汉书符融字伟明师事少府李膺每尝见融绝他宾听其言论融幅巾奋袂谈辞如云膺捧手叹息○今案姚辑汪辑本华书脱亦见范书九十八符融传无尝字袂作褎余同陈俞改注范书】 音动左右 【张璠汉记云张酺事太常桓荣讲诵不怠每朝会辄敢讲于上前音动左右○今案姚辑本诵作论辄下无敢字余同汪辑张璠汉记上作御余与姚辑同】 说经硁硁论难幡幡 【东观汉记云杨政字子行治梁丘易与京兆祁圣元同好俱名善说经书京师号曰说经硁硁杨子行论难幡幡祁圣元○今案陈俞本作鋞鋞僠僠聚珍本又作铿铿僠僠姚辑本亦作铿铿脱末句考本钞一百叹赏篇九十六儒术篇引作硁硁幡幡】 诱众妙乎玄门 【陆机七微云吾将罄生理于太味诱众妙乎玄门○今案俞本同张溥百二家本陆机集微作征亦无书钞此二条陈本乃取七征他语二条拦入并改标目甚哉其臆断也严辑陆机七微独脱此二条又夹注云微一作征此假通微大夫疑作微是】 理玄旨远辞简心虚 【谢尚谈赋云斐斐亹亹若有若无理玄旨远辞简心虚○今案严辑谢尚集及俞本远作邈陈本则注内作邈标目作远】 嘘枯吹生 【张璠汉纪云郑太说董卓曰孔公绪能清谈高论嘘枯吹生○今案魏志十六郑浑传注引及姚辑汪辑本张璠汉纪同陈本改注范书非是】 甘如粘蜜 【益部耆旧传云刘子政温儒传生功言诣甘如粘蜜未必能贵也○今案陈俞本及高江村续编珠卷一引益部耆旧传鸿儒七字作谈论津津无未必句盖本钞此条多误无从校正姑仍之】 发辞抗论人莫能当 【益部耆旧传云董扶发辞抗论益部少双号曰致止言人莫能当所至而谈止也○今案蜀志刘焉传注引益部耆旧传同陈俞本多增注】 悬河泻水 【语林云王太尉问孙兴公曰郭象何如人答曰其辞清雅奕奕有余吐章陈文如悬河泻水注而不竭○王石华校敦改郭今案本钞卷一百叹赏篇引语林同陈本改今晋书非也】 若春日之泮薄冰秋风之扫枯叶 【抱朴子云嵇君道曰吾在洛与二陆雕施如意兄弟并能观况身于泥蜯之中识清意于未□之□诸谈客与二陆言者辞少理畅语约事举莫不豁然若春日之泮薄冰秋风之扫枯叶○今案长白继氏辑抱朴子佚文据书钞未改本引同陈俞本删落过半矣】 善论难 【范晔后汉丁鸿年十三从桓荣授欧阳尚书三年而明章句善论难○今案范书六十七授作受余同】 善谈论 【吴书鲁肃在军陈手不释卷又善谈论蜀志刘琰有风流善谈论襄阳记云习桢字文祥善谈论名臣庞士元而在燛良之右○今案吴书一条本钞一百十五将帅篇引同类聚五十九引卷作书余同蜀志一条见卷十刘琰传襄阳记一条蜀志杨戏附传注引脱字文祥三字余同】 清谈雅论 【何晏别传云曹爽常大集名德长幼莫不预会及欲论道曹义乃叹曰妙哉平叔之论道尽其理矣既而清京雅论辨难纷纭不觉诸生在坐○今案本钞下叶引尽理句以上与此条脗合俞本德作儒诸生作诸贤又脱辨难二字陈本尤多删改】 清谈高论 【张璠汉记云郑太说董卓曰孔公绪清谈高论虚枯吹生○今案此条详本篇上文】 讲诵孜孜 【东观汉记刘弘字叔纪天资喜学师事刘述常在师门布衣徒行讲诵孜孜○今案聚珍本东观记刘弘字孺孙本钞诵书篇引作禹孙姚辑本脱布衣四字孜孜作不辍余与原钞悉同】 讲诵不怠 【张璠汉记云张酺事大常桓荣勤力于学常在师门讲诵不怠○今案姚辑本汪辑本张璠汉记诵作论说勤学以下八字】 讲论不辍 【世说云远公在庐山中虽老讲论不辍○今案陈俞本及惜阴轩本世说规箴篇同本钞标目辍作怠系沿上条而误】 讲论终日 【郑玄别传云集诸生讲论终日○今案陈本改注范书】 言谈终日 【张载别传云载作蒙泛池赋传玄见之叹息称妙以事迎载言谈终日○今案本钞叹赏篇及类聚五十五引张载别传同陈本傅玄见误帝见谬甚】 清谈极日 【文士传云郑曹字子曹与盛彦陆云友性不好酒相得恒箪食瓢饮清谈极日○今案陈俞本删字子曹三字及相得字余同】 谈论弥日 【卫玠别传云玠于武昌见大将军王敦与之谈论弥日○今案世说新语卷中之下注引卫玠别传同陈俞改注今晋书非是】 方其讲论不食终日 【东观汉记云张玄字居真专意经书方其讲论时至不食终日忽然如不饥渴者也○今案陈俞本及聚珍本东观记论作问又聚珍本居真作君夏姚辑本一作君夏一作居真余与聚珍同】 因与共谈移日忘飡 【荆州先贤传云庞士元师事司马德操蚕月躬采桑士元与之谈遂移日忘飡○今案御览六百十七引荆州先贤传同】 每相与谈夜则达旦 【东观汉记云尹敏与班彪相厚每相与谈常屏案不食夜则达旦○今案聚珍本东观记及陈俞本每相下有遇字相厚作亲善又脱屏案句陈本达旦句作夜分不寝尤不知何本也御览四百七引屏作对达作至余同本钞案篇引亦有屏案句姚辑本屏案不三字作日旰忘余与聚珍同】 每见谈论自昼达夜 【蜀志马谡字幼常先主临薨谓诸葛亮曰马谡言过其实不可大用亮谓不然每见谈论自昼达夜○今案见蜀志卷九马页附谡传】 延与共谈连夜累日 【今乐广累州里延与共谈连日累夜○今案此条注文脱去前半旧钞今乐句上有蜀志马谡至大用二十六字系沿上条误入今删正】 既见共谈移日方去 【俗说云谢万与太傅共诣简文万无衣帻简文曰不须衣帻既见共谈移日方去○今案御览四百七十五引俗说同陈本改世说非也】 诸儒讲论胜者赐席 【殷氏世传云殷亮建武中征拜博士迁讲学大夫诸儒讲论胜者赐席亮重席至八九今案类聚四十六引殷氏世传同陈本脱大夫句】 义有不通辄夺其席 【谢汉书戴冯字次仲举明经征博士正旦朝贺帝合羣臣能说经史者更相难诘义有不通辄夺其席以益通者冯遂坐五十余席○今案御览六百十五引同初学记廿五引冯作凭余同类聚五十五引亦作冯冯古凭字也姚辑本谢书征误后无史遂下有重字汪辑本征博士作征拜郎中余与姚同】 谢甄边让并善谈论 【汝南先贤传云谢真字子征与陈边让并善谈论俱有名○今案陈俞本甄作真与下删陈字余同陈本又删字子征三字】 郄超支遁清谈著名 【晋中兴书郄超沙门支遁以清谈著名于时风流胜贵皆崇敬之也○王石华校交改支今案本钞下叶引胜贵作贵胜余同亦见今晋书六十七本传亦同】 简雍常谈客 【蜀志简雍传云雍字宪和与先主有旧与縻竺孙乹并为从事中郎常为谈客○今案见蜀志卷八】 刘表坐谈客耳 【魏志云太祖将征袁尚刘表使刘备袭许郭嘉曰表坐谈客耳虽虚国远征公无忧也○严氏校敦改郭注补客字今案魏志十四郭嘉传及陈俞本同】 太尉晚节好谈而甚矜之 【郭子云郄太尉晚节绝好谈既非所经而甚矜之○今案陈俞本及玉函山房辑本郭子谈下有论字】 灵宝自讲庄子一日更说 【俗说云桓灵宝在南州时自讲庄子七篇一日更说○今案玉函山房辑本俗说一卷同】 玄平谈屈非拔山之力所能救 【郭子云范玄平在简文坐谈欲屈引长吏王曰此非拔山之力所能救注曰长吏王仲祖○今案类聚五十五御览六百十七引郭子作长史其下有曰卿助我四字余同陈本郭子作世说】 林公小屈如着弊絮在棘闲行 【郭子曰许玄度在西讲韩王诸人并在坐林公每欲小屈孙兴曰法师今日如着弊絮在荆棘闲行触地挂碍○今案陈俞本郭子作世说许玄度作王文度韩王作韩孙棘闲作棘中又陈本碍作阂】 蔡邕谈论更远 【抱朴子云王充所作论衡北方都未有得之者蔡邕到江东得之及还中国诸儒觉其谈论更远○今案长白继昌辑抱朴子佚文据书钞引东得作东见余同】 诸葛恢便已超诣 【世说云诸葛恢年少不肯学问始与王夷甫谈便已超诣○一今案惜阴轩本世说政事篇及陈俞本恢作?余同】 一时誉者皆宗真长 【语林云刘道生与真长谈一时有名誉者皆宗真长○今案玉函山房辑本语林谈作言余同】 风流贵胜莫不崇敬 【晋中兴书云郄超支遁以清谈著名于时风流贵胜莫不崇敬○今案此条详本篇上文】 益部称为理窟 【郑子云张冯举孝廉出诣刘真长因俱诣抚军既前抚军与之谈论咨嗟称善曰张冯劲粹为理之窟○今案御览六百十七引郭子冯作凭余同冯古凭字也陈本作真长称为理窟此最谬真长及荐与抚军耳抚军试之乃称也俞本张冯劲粹句作凭彀二字亦非】 谓之谈林 【世说云裴仆射时人谓言谈之林薮也○今案见惜阴轩本世说识鉴篇陈俞本射下增善谈二字林薮句作谓之谈林皆非】 妙哉论道尽其理矣 【何晏别传云曹爽常大集名德长幼莫不预会及欲论道当曹义乃叹曰妙哉何平叔之论道尽其理矣○今案本篇上文引无当字余同】 若斯人者可论天人 【荀蔡别传云王弼幼而慧年十余明庄老通辨能言何晏叹曰若斯人者可与论天人之际也○今案陈俞本而慧作而察惠并改引魏志王弼答斐微事本钞荀蔡二字有误】 终曰不竭 【世说云锺士季谓斐公之谈终日不竭○今案惜阴轩本世说识鉴篇谈下有经字余同陈本脱此条俞本裴公句作裴季文谈恐误】 
