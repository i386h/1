<!-- { "loadSidebar": true } -->
　　形之所宗者道 【韩注易系云象之所归者一○今案见杂物撰德节韩注】 道之所贵者时 【春秋谷梁传云信之所以为信者道也信而不道何以为信道之所贵者时也○今案俞本陈本俱作何以为道考今本谷梁僖公廿二年传亦然但上文言而不信何以为言则此当作信而不道何以为信乃合句例王文简经义述闻援引旧钞最见精确】 成性存存道义之门 【易系辞云云此明虚无之理能生万物之性成人也○今案此明以下是虞永兴引申语原钞漏谨案二字】 无形之类自然之根 【张衡玄序云玄者无形之类自然之根作于太和莫与为邻】 人能弘道非道弘人 【论语何注曰才大者道随大才小者道随小故不能弘人也○今案陈本删此条俞本与本钞同考卫灵集解引此文则何字作王】 道不远人人之为道而远 【中庸云郑注云道则不远人人不能行也○今案陈本俞本皆删此条】 至灵而善应则以道为称不思而玄览则以神为名 【韩注易系辞○今案此见阴阳不测之谓神句韩注灵作虚同】 闇犹火见非火见闇机由神知非神知机 【卢播神不知神谕曰生由水润非水润生闇由火见非火见闇机由神知非神知机○今案陈本俞本俱脱神不知神谕五字窃疑谕当作论】 道为知者设马为御者良 【蔡邕连珠云道为知者设马为御者良贤为圣者用辨为知者通○今案黄荛圃所藏明刻蔡中郎集脱此条考百三家本连上有广字余同】 易则易知简则易从 【易系辞云易知则有亲易从则有功有亲则可久有功则可大可久则贤人之德可大则贤人之业】 同归而殊途一致而百虑 【易系辞云天下何思何虑韩注曰夫少则得多则惑故也○今案陈本俞本俱无故也二字今本注疏亦然又惑作感惟陈本仍作惑】 方以类聚物以羣分 【易系辞吉凶生焉王肃注方道也鸟同翼者相从飞兽同足者相从游是类聚也飞走合宜羣从适顺顺其所同则吉乖其所趋则凶是吉凶生者也○今案陈本俞本俱改引韩注非也玉函山房辑易王肃注亦脱此条】 约以存博简以济众 【王弼周易略例云烦而不忧乱变而不忧惑约以存博简以济众○今案陈本俞本烦皆作繁】 大器晚成大象无形 【老子云○今案见老子同异篇第四十一】 少者多之所贵寡者众之所宗 【王弼易略例云】 时有否泰用有行藏 【王弼易略例云】 随性命以曲成故圆行而方立 【陆机遂志赋○今案陈本俞本脱遂志二字考百三家陆平原集遂志赋命作类余同】 投兵散地六亲不能相保同舟而济胡越何患异心 【王弼易略例云○今案陈本俞本兵作戈又六上胡上皆有则字】 一真起而万伪动一利立而万诈生 【任子云有黄金则偷石□有明珠则鱼眼兴故一真起而万伪动一利立而万诈生也○今案陈本但注任子二字俞本偷作钥眼兴作目溷马竹吾辑任子道论一卷与俞本同】 几者动之微吉之先见 【易系辞云韩注云几者去无入有理而无形不可以名寻不可以形睹唯神也昭鉴于未形合抱之木起于毫末吉凶之彰始乎微兆是吉凶之先见】 变动以利言吉凶以情迁 【易系辞云韩注曰变而通之以尽利故以利言也吉凶无定唯人所动情顺乘理以之吉情逆违道以蹈凶故曰吉凶以情迁也○今案陈本俞本脱故以利言四字蹈误陷阮氏周易校勘记云闽监毛本作陷惟岳本宋本古本足利本作蹈案蹈字是也】 情伪相感而利害生 【易系辞云韩注曰清以感物则得利为以感物则致害也○今案俞本注为字并作伪陈本仍作为考伪为古通用】 爱恶相攻而吉凶生 【易系辞云韩注曰泯然同顺何吉何凶爱恶相攻然后顺逆者殊功而吉凶生之也○今案陈本俞本脱功字今本韩注亦然阮校勘记云古本殊下有功字与本钞脗合】 远近相取而悔吝生 【易系辞云谨案或应远而近取或应近而远取乖于本情故致悔吝也○今案陈本改引韩注】 书不尽言言不尽意 【易系辞云谨案书文字也此明一文一字不能尽亹亹之言言心之声也次序而说岂能如意所包含故是不尽也○今案陈本删谨案以下俞本无易系四字】 天地为炉造化为工 【贾谊鹘鸟赋云天地为炉造化为工阴阳为炭万物为铜合散消息安有常则○今案陈本鹏误鹏】 天地一指万物一马 【庄子云以指喻指之非指不若非指喻指之非指以马喻马之非马不若非马喻马之非马天地一指也万物一马也○王石华校标目捐改指今案此见齐物论陈本于第二句不若下多添一以字】 仓廪实知礼节衣食足知荣辱 【管子云○今案此见牧民篇】 墙坏于有隟木毁于有节 【鬼谷子云木虽蠹无风不折墙虽隟无雨不坏墙坏于有隟木毁于有节○今案秦氏石研斋本鬼谷子谋篇第十脱木虽蠹十四字又两有字误其考意林引鬼谷子仍作有均可正今本之误】 抱薪趋火燥者先燃平地注水湿者先濡 【鬼谷子云○今案此见石研斋本□篇第八燃作然余同】 良匠不能斲冰良冶不能铸木 【公孙尼子云○今案陈本俞本尼皆作龙考汉志儒家类有公孙尼子二十八篇与公孙龙子不同陈俞改尼作龙非也马竹吾辑公孙尼子一卷漏收此条】 大树将颠非一绳所维 【范后汉郭林宗传徐孺子云为我谢郭林宗大树将颠非一绳所维何为栖栖不遑寍处○王石华校愿改颠今案见范书徐穉传】 高岩将霣非细缕所缀 【抱朴子云龙门将决非寸壤所遏高岩将霣非细缕所缀○今案见抱朴子外良规篇平津本金陵本寸作掬将决误沸腾】 沧海横流则舟航济其用震风陵雨而栋宇竟其功 【徐邈谷梁子云○今案陈本俞本只注徐邈云三字陵作暴竟字俞作竞陈作竟考此盖徐邈谷梁注序文也又御览四百一引法言有震风陵雨四字可借证此条陵字非误】 凫胫虽短续之则忧鹄胫虽长断之则悲 【庄子云○今案此见骈拇篇近本鹄作鹤】 翠以羽殃身蜯以珠破体 【苏子云是以公孙贺得丞相而啼泣知满之有毁朝之有暮也○今案陈本只注苏子二字俞本朝作晨考御览九百八十三引破体误作致破】 松柏之下其草不殖 【春秋左氏传楚郏敖即位王子围为令尹郑行人子羽曰是谓不宜必代之昌松柏之下其草不殖○今案见襄公二十九年】 皮之不存毛将安附 【春秋左氏传秦饥乞籴于晋虢射曰皮之不存毛将安附谨案晋惠公赂秦求入以河外五城既而不与皮以喻城毛以喻籴言既背秦城毛将安附也虽与犹无皮而施焉矣皮之不存毛将安附也重释之○王石华校标目子改之存改附是也今案见僖公十四年近本附作传陈本同但删晋惠以下并改引杜注则非也俞本删谨案二字又删焉矣以下一十四字】 

　　北堂书钞卷第九十九 

　　●北堂书钞卷第一百　　　　　艺文部六 

　　隋秘书郎虞世南撰 
　　南海孔广陶校注 
　　论书十九　　　　　　　论文二十 
　　叹赏二十一　　　　　　谏诤二十二 

　　○论书十九 

　　五经为府藏杂艺为庖厨 【高彪集○今案本钞经典篇引同】 古人糟粕 【庄子外篇云齐桓公读书堂上轮扁斲轮堂下乃释椎凿而观之曰何书公曰圣人之言扁云公之所读古人之糟粕耳臣以斲喻之夫斲之道徐则甘而不固疾即苦而不入不疾不徐得之于心应之于手臣不能教之于子子不能受之于臣然则公之所读乃古人之糟粕也○王石华校圣改古今案古佚丛书本庄子天道篇粕作魄余同本钞徐甘句作不及疾苦句作不固非也今据本钞轮篇及宋本庄子订正】 圣人糟粕 【何劭荀粲传云粲尝以六籍虽存固圣人之糟粕也○王石华校祭改粲】 老庄者道德之渊薮 【宋拾遗云夫老庄者道德之渊薮仁义之坛场○今案陈俞本皆脱宋字考宋拾遗梁少府卿谢绰所撰俞本遗下擅增记字】 古书学者之山渊 【抱朴子云古书虽不尽美要是学者之山渊使着笔者得斫伐渔猎其内也○今案平津馆本抱朴子钧世篇及陈俞本着作属斫作采内作中考本钞改内者虞永兴仕隋高祖之父讳忠兼避中字也金陵重刻孙本附校勘记据书钞引作斫伐】 韩任术以作柄墨率俭以笃俗 【杜预七规云考六家之涂先刑名之属韩任术以作柄墨率俭以笃俗公孙持论于白马卫鞅立法以绳曲○今案陈俞本但注杜预七规四字张溥百三家本严辑全晋文皆脱此条】 桓谭烦而无要 【傅子云桓谭书烦而无要辞杂而旨诡吾不知其博也○严氏校跪改诡今案陈俞本旨诡作无指归非也严辑傅子一卷亦作旨诡】 贾逵精而不博 【范后汉书马融尝欲训左氏春秋见贾逵郑众注乃曰贾君精而不博郑君博而不精既博而精吾何加焉○今案范书卷九十上而精作既精】 

　　○论文二十 

