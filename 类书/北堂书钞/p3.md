<!-- { "loadSidebar": true } -->
　　宋王应麟玉海云隋志虞世南北堂书钞一百七十三卷崇文目同又中兴书目一百六十卷虞世南于省后堂集羣书中可为文用者号北堂书钞分一百六十门又云二馆旧阙北堂书钞惟赵安仁家有本真宗命内侍取之嘉其好古手诏褎美 
　　宋尤袤遂初堂书目云北堂书钞 【无卷数】 
　　宋晁昭德先生郡斋读书后志云北堂书钞一百七十三卷唐虞世南撰世南仕隋为秘书郎时钞经史百家之事以备用分八十部八百一类北堂者省之后堂世南钞书之所也家一百二十卷 
　　宋陈振孙撰直斋书录解题云北堂书钞一百六十卷唐秘书监余姚虞世南伯施撰其书成于隋世 
　　元马端临撰文献通考云北堂书钞一百七十三卷晁氏曰唐虞世南撰世南仕隋为秘书郎时钞经史百家之事以备用分八十部八百一类北堂者省之后堂世南钞书之所也家一百二十卷 
　　明焦竑辑国史经籍志云北堂书钞百七十三卷虞世南撰 
　　明杨士奇编文渊阁书目云北堂书钞一部七册阙 
　　明叶盛辑菉竹堂书目云北堂书钞七册 
　　朱彝尊曝书亭集大唐类要跋云康熙己卯七月湖州书贾有以大唐类要百六十卷求售者反复观之即虞氏北堂书钞也按新唐书志作一百七十三卷晁氏读书后志同而宋志止百六十卷是编地部至泥沙石而毕度非完书今世所行者出常熟陈禹谟锡玄氏删补至以贞观后事及五代十国之书杂入其中尽失其旧阅之令人生恚储书者多藏之而原书罕觏矣类要传写虽多讹舛然大畧出于原书未易得也 
　　钱曾撰读书敏求记云北堂书钞一百六十卷今行北堂书钞为吾乡陈抱中先生所刻搀乱增改惜无从订正闻嘉禾收藏家有原书搜访十余年而始?缮写精妙翻阅之心目朗然唐人类要大都为一己采用而作如白朴之类非若宋人取盈卷帙言??谰诋欺殊不足援据也 
　　黄丕烈辑季沧苇书目云陶九成古唐类苑一百六十卷抄本 【按此书今归士礼居】 
　　严可均铁桥漫稿书北堂书钞原本后云右北堂书钞一百六十卷明初写本未经陈禹谟改窜道光五年三月钱唐朱竹庵世杰以重价购得之至九年七月三日竹庵以余尝留意于此书也者遣书估持赠余与竹庵非素交不可徒受也偿以原值类书大种自修文殿御览新佚后以书钞为最古其得本最难王伯厚云二馆旧阙书钞惟赵安仁家有本真宗命内侍取之手诏褎美是北宋己极罕觏明中叶时常熟陈庄靖瓒得胥钞本其裔禹谟改补梓行明人习气好作聪明变乱旧章是谓刻书而书亡康熙中钱遵王得本有跋谓缮写精妙见读书敏求记朱锡鬯得大唐类要有跋见曝书亭集季沧苇得古唐类范见延陵书目嘉庆初古唐类范为吴县黄荛圃所得散片两包未曾装册余屡借观卷首有季振宜印首尾有秀水朱氏潜采堂印每卷古唐类范四字俱挖补盖类范即类要类要即书钞书估作伪实是书钞原本也今荛圃藏书半归汪厚斋汪即益美布商类范归汪与否余未知之阳湖孙渊如得书钞卷首有云章阁及纫佩斋收藏印不知何许人也渊如作跋尾别纸夹置卷首其书中用丹笔改字者王石华也卷首用墨笔录锡鬯类要跋者亦石华也书中校语用墨笔者余与洪均轩也己巳春吴山尊去官南不见是书求得副本余时寓渊如所倩二十人竭二十日力照写付之聊且竣事错误增多道光乙酉春常熟张月霄得本甲乙至壬癸十巨册余未见之钱唐汪小米得本余亦未见今余得竹庵藏本其卷七有丹笔采余校语一条余校语在渊如藏本竹庵何因?见渊如弃世金陵祠屋藏书闻颇散失盖其本展转入钱唐矣欲访竹庵问之然亦何必问之渊如尝语余云物聚必散得古书画不过加收藏名印而已此达观之言也统计千年来书钞在若存若亡之际就余闻见江浙间实有五本荛圃一渊如一月霄一小米一余一后之有心人据余言而搜访之不至断种书钞譔于隋时故隋志已著录作一百七十四卷唐志作一百七十三卷晁公武读书志同中兴书目及宋志并一百六十卷与今本同盖残阙矣今本起帝王部帝王总载类迄地部石类凡十九部八百五十二类而公武云八十部八百一类又云家本百二十卷抵牾如此因知宋世绝无善本故未能刻板以至前明偶存写本删割羼??戉脱讹傎倒篇尠完章章尠完句世间难校之书此为第一嘉庆中渊如约王伯申略校伯申约钱既勤同校仅二十许叶而辍业胡砚农助刻资二百金云将续寄四百金渊如属余校刻余竭八九月之力校刻卷百三十二起至卷百六十止砚农刻赀杳不续寄余遂辍业是时汉魏晋佚书辑本及章凤枝佚书辑本汇聚渊如所者不下七八百种假余两年之力庶可藏事而限于资斧未获竣功今余老且病诸辑本皆不在手难复为力虽得竹庵藏本徒庋高阁馆蠹鱼耳沈思往事为之太息铁桥散人严可均书于武林之广润寺时?此本之三日也 
　　又云此本目录前有宋湘芷湾名号两印卷百六十尾有宋湘印芷湾嘉应州人嘉庆己未进士卒官郡守癸亥春与余遇于广州不知何处何时得此本而复失之展转至常熟落书估顾荣昌手而售于竹庵以归于余二三十年间三易主矣余书屡聚屡散每册钤余名印后之视余犹余之视芷湾也可均又书 
　　又云是年九月余在睦州有武林书估以书钞新写本来求售者阅之字画端正误处皆空白是惯家钞本也其卷七亦采余校语益知渊如藏本必在钱唐因问云此新写本出谁家也书估答甚支梧越五年余复寓广润寺书估始吐其实渊如藏本早为何梦华元锡所得梦华弃世其子贫困去冬以售于秀水令陈振之振之闽人罢官本今入闽其新写本亦梦华家钞也先售去道光十四年六月九日可均又书 
　　又书汪小米所藏北堂书钞原本后云余闻小米得原本书钞八九年矣今夏六月十三日始索观之纸洁字工有朱竹垞印盖曝书亭藏本后为钱遵王所得者也读书敏求记云闻嘉禾收藏家有原书搜访十余年而始得缮写精妙翻阅之心目朗然所谓嘉禾收藏家者即曝书亭也江浙有书钞原本五余见其四缮写精妙独此本耳故知即遵王所得也曝书亭集有大唐类要跋其本收藏未久落书页手改为古唐类范售于季沧苇嘉庆初黄荛圃得之余屡借观每卷古唐类范四字俱挖补因疑先为大唐类要亦是挖补其本胥钞不及此精善道光甲午岁季夏可均 【以上论原本】 
　　明史艺文志云陈禹谟补注北堂书钞一百六十卷 
　　王鸿绪明史稿艺文志云陈禹谟补注北堂书钞一百六十卷 
　　宁波范氏天一阁书目云北堂书钞一百七十卷刊本唐虞世南撰 
　　钱谦益辑绛云楼书目云北堂书钞一百七十三卷世南原书久亡今所行乃后人伪造也 
　　金星轺文瑞楼藏书目录云北堂书钞一百六十卷唐姚江虞世南辑 
　　严可均铁桥漫槀书陈禹谟刻本北堂书钞后云世咸谓明中叶后刻书无善本是固然矣然未有肆行窜乱若陈刻书钞之甚者也书钞北宋时得本已难明代偶存胥钞本讹谬脱落篇尠完章章尠完句然而甚误之中往往有绝佳处所钞之书皆三代汉魏迄于宋齐其最晚者沈约宋书萧方等三十国春秋崔鸿十六国春秋魏收后魏书其诗赋颂则颜谢鲍为最晚陈隋只字不钞钞者今世忘其本十盖八九其存者亦流俗写变残阙误讹不为典要故刻书钞可略校不能统校陈乃何人臆改之臆删之以他书易之甚且以贞观后事及五代十国之书补之是惑易之疾亟当沐以兰阳者也又有甚不可解者卷百三十九车总载类原本二百四十条陈仅用十七条卷百五十八穴类原本二百三十条陈仅用四十二条卷百六十石类原本百三十九条陈仅用三十三条窃疑陈所据原本视余所据原本阙讹尤甚不然陈虽失心病狂当不至此今陈刻亦渐稀罕收藏家率购以多金备四大类书之数余尝任校刊之役未获竣功恐原本终将断种可惜也陈名禹谟字锡玄号抱中常熟人嘉庆乙亥岁冬十月严可均书于冶城山馆 【以上论陈本】 
　　常熟瞿镛铜剑楼藏书目录云北堂书钞一百六十卷云此永兴在隋时官秘书郎所作今世行本即王厚斋所云赵安仁家之本钱遵王所云嘉禾收藏家有原书寻访十余年而始得者也旧藏爱曰庐张氏卷首有楝亭曹氏藏书朱记 

　　●校订姓氏 

　　原校 
　　分校 
　　参订 

　　○原校 

　　孙星衍 【字伯渊一字渊如号季逑江苏阳湖人乾隆丁未一甲二名进士官山东粮道】 
　　严可均 【字铁桥浙江乌程人嘉庆　　举人官教谕】 
　　王引之 【字伯申江苏高邮人嘉庆已未一甲三名进士官礼部尚书谥文简】 
　　钱东垣 【字既勤江苏嘉定人　　　　举人】 
　　顾广圻 【字千里号涧蘩江苏元和人附贡生】 
　　洪颐煊 【字筠轩浙江临海人嘉庆辛酉拔贡生】 
　　王　　 【字石华】 

　　○分校 

　　林国赓 【字履祥号杨伯番禺人光绪戊子举人官八旗教习】 
　　孔昭熙 【字履和一字静航号伯韶南海人同治癸酉举人官户部郎中山西清吏司行走】 
　　孔昭杰 【字保和号叔沅南海人官　　郎中】 
　　孔昭鋆 【字允和号季修南海人光绪己丑举人官　　　郎中】 

　　○参订 

　　傅以礼 【字节子顺天大兴人福建补用道署福州府知府】 
　　张鼎华 【字延秋番禺人光绪丁丑进士官翰林院编修　记名御史】 
　　林国赞 【号明仲番禺人光绪己丑进士官刑部主事直隶清吏司行走】 
　　王国瑞 【号俊之番禺人同治癸酉举人官福建顺昌县知县】 

　　羊城西湖街富文斋刻字 

　　●凡例 

　　一宋北堂书钞何为校栞也所以考证陈俞而竟孙严诸先生志也书钞特类书耳自修文御览既佚遂首为隋以前古佚书存亡所系孙严诸先生闵陈氏窜乱合力襄校未及观成今得其原校底本事半功倍庶以还旧钞面目订陈俞得失即亡佚古书亦赖以存千百矣 
　　一海虞陈心抑尚书 【禹谟】 于万厯庚子校栞书钞为是书锓版之权舆厥功伟甚独其增删太勇不免以今易古 【凡四部书之现存者与本钞辄异多是古本或是节引陈氏必改从今本动增数行多则十数行罕有仍本钞之旧者】 　以存改佚 【凡四部书之亡佚者陈氏多改引他书如魏畧改魏志吴录改吴志之类】 屡为昔人以□ 【陈本之谬昔人但知此两端耳其最甚者尤在改注文而不改书名如以范书改后汉八家仍冒称八家以唐修晋书改晋十八家仍冒称十八家凡若此类属目皆是观卷五十四太仆篇曹褎饘粥一条是以范书冒彪书姚鲁偲不知此遂收入所辑续汉书卷一又卷九十一藉田篇王沐浴一条庶众也一条风气和一条皆是以国语韦注冒贾注汪小米不知此遂收入所撰三君注辑存卷一甚矣陈本之惑人也】 虽其每条之末尚有补与续补字样然其删落之处多无明文亦有全段增窜而不言补者又有全段与旧钞同而亦称补者则其例乱矣迹其自附案语多空一格又或写未详二字是亦未尝无审慎之处若能全书如此而不改旧钞面目则可无事再校矣今特称曰陈本详为剖别务期发明旧钞而止 
