<!-- { "loadSidebar": true } -->
　　有锺鼓曰伐无曰侵 【春秋传曰凡师有锺鼓曰伐无曰侵轻曰袭案伐者鸣锺鼓以声其罪无远近也○王石华校本钞于案下加注字今案左传庄二十九年注无案伐者以下盖是永兴自加引申语耳非注文也】 觕者曰侵精者曰伐 【公羊传曰何休注云觕麤也将兵至境以道侵责之服则引去用意尚麤精密也推兵伐之用意密也○今案公羊庄十年传道作过】 以正邦国 【周礼大司马职云大司马掌建邦国之法以九伐之法正邦国○今案夏官大司马同陈本删掌建六字】 以匡王国 【毛诗云猃犺孔炽我是用亟王于出征以匡王国○今案小雅六月篇猃作玁匡字缺笔宋钞避太祖讳也】 改政吊民 【大戴礼云明王之所以征诛其君改其政吊其民也○王石华校政改征系沿陈本之误耳今案大戴主言篇及类聚御览引皆与原钞同】 伐叛怀服 【魏志辽东太守公孙康使韩忠赉单于印绶假峭王峭王大会忠亦出坐招呵忠曰曹公允恭明哲翼戴天子伐叛怀远寍静四海汝君臣侮弄神器方当屠戮何敢慢也○今案魏志二十六牵招传出作在怀远作柔远慢也作慢易余同】 救无辜 【周礼大司马职云大合军以行禁令以救无辜伐有罪○今案夏官大司马职同】 执有罪 【礼记云出征执有罪反释奠千学以讯馘告○王石华校猷改馘今案见王制】 奉词伐罪 【尚书云肆子以尔众士奉词伐罪○洪氏校归子臣改肆予以今案大禹谟词作辞】 杖义伐贰 【荀勖传云官骑路遗求为刺客入蜀上问公公曰明公至孝宰天下宜杖义以伐贰而名以刺客除贼非所以刑于四海以德服矣○洪氏校辽改遗敕改刺补客除贼三字今案陈俞本改注今晋书】 叛而伐之服而舍之 【春秋传云楚君讨郑怒其贰而哀其卑叛而伐之服而舍之德刑成矣○今案左传宣十二年】 征伐以正之 【周礼大司马职云以九伐之法正邦国郑注曰诸侯有违王命则出兵以征伐之所以正之也○王石华校改正之为正邦国非也今案周礼夏官同】 明德以诛之 【六韬云太公曰夫纣恃强无道流毒诸侯欺侮羣臣失百姓之心秉明德以诛之○今案陈本及平津馆本六韬无恃强二字】 征有九因 【周书云征有九因因有四戚五和四戚一曰内姓二曰外婚三曰朋友四曰同盟五和一曰有天无怨二曰有人无郄三曰同好相固四曰同恶相助五曰远泽不薄凡此九者征之因也○谭仲仪校云王氏读书杂志据此旧钞校正周书大武篇今案陈俞本删九因因有四字盟误里怨作恶泽作宅江都陈氏补注本周书征之因作政之因孔注解为因此成政尤谬】 伐有七机 【周书云伐有七机机有四时三兴四时一曰春违其农二曰夏食其谷三曰秋收其刈四曰冬陈其操三兴一曰征以和时二曰伐乱以治三曰伐饥以饱凡此七者皆伐之机也○王石华校改征为政非也今案陈俞本删七机机有四字收作取陈其操作冻其葆征以和作政以和江都陈逢衡本周书与陈俞本同王氏读书杂志特据此旧钞以校正周书大武篇】 相时而动 【春秋传云郑庄公于是乎有礼许无刑而伐之服而舍之度德而处之量力而行之相时而动无累后人○今案见左传隐十一年】 观衅而动 【又云楚伐郑晋师救郑随武子曰善会闻用师观衅而动刑德政事典礼不易不可敌也○洪氏校补晋字救字今案见左传宣十二年】 剡圭以除慝 【周礼典瑞云剡圭以易行以除慝注曰剡圭有锋芒伤害征伐诛讨之象也故以易行除慝也○今案春官典瑞剡作琰冬官玉人亦作琰】 牙璋以起军旅 【周礼玉人职云牙璋中璋七寸射二寸厚三寸以起军旅以治兵守郑注云二璋皆有鉏牙之饰于剡圭侧先言牙璋有，文饰也○今案周礼玉人厚下无三字剡圭侧作琰侧】 裹粮坐甲 【左传云秦军掩晋上军赵穿追之不及反怒曰裹粮坐甲固敌是求敌至不击将何俟焉○王石华校追改佐非是今案左氏文十二年传同王石华改追作佐非是】 练师简卒 【魏明帝乐府善哉行篇云我徂北征伐彼蛮虏练师简卒爰整其旅赳赳桓桓猛毅如虎发桴若雷吐气成南指麾进退迭应长痘○今案百三家本脱陈俞本删赳赳二句指麾二句】 类于上帝 【礼记云天子将出征类乎上帝宜乎社造乎祢禡于所征之地受命于祖受成于学○今案见王制】 封于大神 【周礼肆师职云类造上帝封于大神郑云封谓坛也大神社及方岳也○王石华校补社字今案周礼春官同旧钞上帝下有宜乎社造乎祢六字系沿上条误入已删去】 宜乎社造乎祢 【礼记云俱见上文○今案见王制】 受命于祖受成于学 【礼记郑注告祖受兵谋也○今案王制注受作定】 祖行而雨 【六韬云正王伐殷将行之日而雨辎重车至轸太公曰是洗濯甲兵之象兵行之日帜折为三太公曰此军分为三如此斩讨首之象○王石华校是洗十五字改作是洗濯甲兵之象帜为折首十二字是从陈本也今案类聚二御览十引六韬武王误文王余与旧钞同】 师兴而雨 【左传云卫太旱宁庄子曰昔周饥克殷而年丰今邢方无道天其或者欲使卫讨邢乎从之师兴而雨○洪氏校姬改饥补天其或者六字讨邢乎九字今案见僖十九年】 东郭牙视手 【管子云恒公与管仲谋伐莒未发已闻于国公问管仲曰役有执席食而□于上视者乃令复役东郭牙至曰臣视二君在台上口开而不合是言莒举手而指势当莒也且小国不服唯莒臣故曰伐莒也○今案管子小问篇及陈本牙作邮余亦多异王氏读书杂志曾引此旧钞以证上视二字】 葛伯不祀 【尚书云葛伯不祀汤始征之也○今案见书序汤征篇】 羲和废时 【尚书序云羲和淫湎废时乱日命作胤征○今案书序及陈本无命字淫湎作湎淫】 周公东征 【毛诗云周公东征四国是皇○今案见豳风破斧】 宣王北伐 【毛诗序云六月宣王北伐也○今案陈本增注郑笺】 穆王征西戎 【列子云周穆王大征西戎献昆吾剑赤刀切玉如切泥○今案陈本泥上无切字征上无大字近本列子汤问篇赤刀作赤刃考本钞刀篇亦引此条则作刀无疑】 穆王伐大越 【纪年云周穆王伐大越起九师东至九江驾鼋鼍以为梁也○王石华校钺改越补起字驾字今案陈本同明吴管本竹书纪年大越作犬戎梁下乃言伐越至于纡】 奄征东海 【左传楚子卒子囊谋谥曰君命以恭若之何毁之赫赫楚国而君临之抚其蛮夷奄征东海而属诸夏而知其过可不谓恭乎请谥之恭○洪氏校补囊字命字掩改奄道改迥今案左传襄十三年及陈本恭作共抚其作抚有东海作南海】 掩征江汉 【王洗司马空穆侯颂云经纶文武谋略宏湥方将网罗鲸鲵掩征江汉诱致勍敌大战于绝南之地○今案陈俞本无洗字空字陈本又脱诱至四字余同】 掩其不备 【论衡云太公阴谋书称正王伐殷兵至牧野晨举脂烛掩其不备○今案见论衡恢国篇掩其作权掩】 冲其心腹 【范晔后汉书云金城塞羌反燛防击之从闻道冲其心腹○今案见范书卷五十四】 悬车束马 【管子云桓公用管仲计略征白狄乘桴济河至于石枕悬车束马踰太行与卑耳之溪秦戎始定一匡天下○王石华校溪改貉今案近本管子小匡篇略作西枕作沈溪作貉定作从陈俞本仍作枕余与近本同王氏读书杂志特据此旧钞以正俗刻管子貉字之讹】 攀木缘崖 【魏志云邓艾伐蜀凿山通道至为艰险以毡自裹推转而下将士皆攀木缘崖鱼贯而进○今案见魏志卷二十八】 入纯门及逵市 【左传楚子元以车六百乘伐郑入于桔柣之门众军入自纯门及逵市○王石华校建改逵绝改纯今案见庄二十八年】 入孟门登太行 【春秋传云齐侯伐晋取朝歌为二队入孟门登太行张武军以荧庭戍郫邵封少木以报平阴之役以还○王石华校营改荧戎改戍今案左传襄二十三年以还作乃还余同】 斩孤竹过山戎 【管子云桓公北伐令支不枭斩孤竹过山戎○今案陈俞本删不枭二字过作遇考管子大匡篇过作遇不枭作下枭之山又小匡篇云北伐山戎制泠支斩孤竹是本钞此条兼引小匡大匡二篇也】 超天关横汉津 【崔骃武都赋云超天关兮横汉津竭西玉兮徂北根陵句注兮厉楼烦济云中兮息九元○今案百三家本及　味皆脱陈俞本竭作寍玉作土根作征又陈本脱下二句俞本陵句注作凌月氐九元作元元】 伐楚致苞茅 【新序云齐桓公伐楚以致苞茅北伐山戎使山戎奉朝觐○今案新序杂事篇苞作箐无奉朝句陈本亦然苞作包】 伐齐取祭器 【史记乐毅伐齐破之至于临淄涽王保于莒尽取齐宝财物祭器输之燕燕昭王大说亲至济上劳军行赏飨士○洪氏校蕃改淄今案见史记乐毅传亦见本钞克捷篇】 井堙木刊 【左传云初陈侯会楚子伐郑当陈隧者井堙木刊郑人怨之○洪氏校时改陈隧二字今案见襄二十五年】 斩祀煞厉 【礼记云吴侵陈斩祀煞厉郑注曰祀神位有屋树者也厉疫疾也○王石华校陈改郑挂改树今案檀弓郑注疾作病】 其车三千 【毛诗方叔莅止其车三千○今案见小雅采芑篇本钞与下条混合为一今移正】 薄伐猃狁 【薄伐猃犺至于太原○今案见小雅六月篇】 步卒五千出征绝域 【李陵别传云与苏武书曰陵与步卒五千出征绝域○王石华校广改陵今案文选与苏武书陵与二字作先帝援陵四字】 穷域极边 【史岑出师颂云况我将军穷域极边鼓无停响旗不暂搴○今案陈本同文选域作城暂搴作蹔褰】 穷绝天阻 【崔骃与窦宪书云将军穷绝天阻万里长途○今案百三家本崔骃集书作笺严辑本作书】 足历王庭垂饵虎口 【司马迁书云李陵提步卒不满五千深践戎马之地足历王庭垂饵虎口横挑强胡○王石华校钳改饵里改深用改胡今案见文选报任安书】 破匈奴临瀚海 【汉书云霍去病破匈奴浑邪王封狼居胥山临瀚海○今案见汉书五十五霍去病传】 击呼衍至木楼 【后汉书云窦固击呼衍王呼衍王走至木楼山也○今案范书窦固传木上有三字余同】 康居破胆匈奴碎肝 【刘向上疏救陈汤曰单于背恩叛德囚执使者西域都护延寿副使汤知陛下赫然有欲讨之意入绝域之地赴汤火之难康居破胆匈奴碎肝○今案百三家刘向集理延寿陈汤疏脱背恩四字及之地以下陈本亦脱之地十五字】 师徒冻尽 【春秋云楚师伐郑陟于鱼齿之下甚雨及之楚师多冻徒役几尽○洪氏校侈改役今案左传襄十八年陟作涉徒役作役徒】 车败马失 【越绝云吴夫差伐越大风发狂日夜不止车败马失骑士堕死大舡陵居小舡没水○洪氏校反犯改发狂今案陈俞本同明吴管校本王谟辑本越绝书发狂句作道逢大风脱日夜句及大舡二句】 

　　北堂书钞卷第一百一十四 

　　●北堂书钞卷第一百二十一　　武功部九 

　　隋秘书郎虞世南撰 
　　南海孔广陶校注 
　　鼓二十四　　　　　　　金钲二十五 
　　铙二十六　　　　　　　鞞二十七 
　　铎二十八　　　　　　　角二十九 
　　兜鍪三十　　　　　　　眊三十一 
　　铠三十二　　　　　　　盾三十三 

　　○鼓二十四 

