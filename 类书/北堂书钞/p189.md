<!-- { "loadSidebar": true } -->
　　庖羲作瑟 【世本云庖羲作瑟○今案初学记十六引同二酉丛书辑世本又引通志广韵亦有称伏牺宓羲者】 晏龙为瑟 【山海经云帝俊生晏龙晏龙是始为瑟○今案见大荒东经及海内经】 朱襄作五弦之瑟 【吕氏春秋云朱襄氏治天下多风阳气蓄积菓实不成故作五弦之瑟以来阴○今案见吕氏春秋仲夏纪亦见本钞制作篇引】 黄帝损庖羲之瑟 【帝王世纪云黄帝损庖羲之瑟为二十五弦长七尺二寸○今案陈本同亦见本钞制作篇】 以正人德 【白虎通云瑟一也所以惩忿窒欲正人一德也○王石华校忽改忿今案王谟本礼乐篇瑟一作瑟闲忿作忽无窒欲以下惟御览五百七十六引亦人户闲一德作之德余与旧钞合陈俞本同御览】 而合于歌 【说苑云声乐之象瑟易瑟良而合于乐也○今案此条有讹脱陈俞本删】 云和之瑟 【周礼大司乐云云和之瑟郑玄注云云和山名○今案大司乐壑同】 空桑之瑟 【周礼又云空桑之瑟郑玄注云空桑山名○今案大司乐注同】 龙门之瑟 【周礼云龙门之瑟郑玄注云龙门山名○今案大司乐注同】 黄龙之瑟 【易通卦验云冬至日从八能之士鼓黄龙之瑟○今案陈俞本从上有人主二字黄龙作黄锺又陈本能误龙】 梓瑟 【楚辞云銵钟摇簴楔梓瑟些○王石华校瑟下补些字今案楚辞招魂篇有些字銵作铿余同】 宝瑟 【汉书云莽河罗欲入门触宝瑟○今案汉书金日磾传及陈俞本河作何】 雅瑟 【三礼图云雅瑟长八尺一寸○王石华校里改礼今案御览五百七十六引同】 齐瑟 【曹植箜篌引云秦筝何慷慨取瑟和且柔○今案陈本秦误泰】 雅善鼓瑟 【汉书杨恽传云恽报段会宗书云家本秦人能为秦声妇赵女也雅善鼓瑟王石华校禅改恽今案汉书六十六人作也余同】 俗好鼓瑟 【刘欣期交州记云尧流之地俗好鼓瑟○今案　　　钦定图书集成乐律典百十卷引交州记尧流作要荒】 大师鼓瑟服之不穷 【吕氏春秋云郑大师文终日鼓瑟而兴再拜其前曰我服之不可穷也○今案陈本删文终以下考吕氏春秋审分览篇再拜二句亦不同】 素女鼓瑟而悲不止 【史记封禅书云太帝使素女鼓五十弦瑟而悲帝禁不止故破其瑟为二十五弦也○今案史记封禅书及武帝纪皆无而字也字余同】 王乔拥瑟 【楚辞云少原之野赤松王乔皆在旁二子拥瑟而调均余因称乎请□○王石华校子二改二子今案见楚辞惜誓篇少上有乃至二子野下均下皆有兮字余同】 子路鼓瑟 【说苑云子路鼓瑟有北鄙之音○今案见王谟本卷十九修文篇陈本同】 瓠巴鼓瑟 【孙卿子云瓠巴鼓瑟而流鱼出听○今案见荀子卷一劝学篇俞本瓠作匏流作游陈本亦作游】 白虎鼓瑟 【张衡西京赋云惣会僊倡戏豹舞罴白虎鼓瑟苍龙吹篪○今案文选同】 鼓瑟而歌 【典略云百里奚相秦不识其妻赁浣入宫见瑟者毁之自言能鼓瑟遂鼓瑟而歌○王石华校曲改典职改识院改浣今案陈本及御览五百七十六引典略无不识二字赁作佣又御览瑟者作琴者遂鼓句作歌曰】 倚瑟而歌 【汉书传云文帝行霸陵夫人鼓瑟上自倚瑟而歌○今案陈俞本删传字考汉书张释之传夫人上有使慎二字余同亦见史记张释之传】 絙瑟交鼓 【楚辞云絙瑟兮交鼓○今案陈俞本同今本楚辞九歌东君篇絙作緪】 拥瑟调均 【楚辞云少原之野赤松王乔皆在旁二子拥瑟而调均兮余因称乎清商○今案详本篇上文】 朱弦而疏越一唱而三叹 【礼记云清庙之瑟朱弦而疏越一唱而三叹○今案见乐记】 作以来阴 【吕氏春秋云昔朱襄氏治天下多风阳气蓄积菓实不成故作五弦之瑟以来阴也○王石华挍凤改风米改实今案详上文】 称乎清商 【楚辞云赤松王乔拥瑟前具○今案详本篇上文】 小大易序贵贱易位 【韩子云齐宣王问王清曰儒者鼓瑟乎对曰瑟小弦为大声大弦为小声是小大易序贵贱易位儒者不鼓也○王石华校因本钞脱不字斜勒未补今案韩子外储说左篇及陈俞本王清作匡倩又陈本标目小作细】 欲乐则乐欲悲则悲 【尸子云夫瑟贤者以其义取之欲乐则乐欲悲则悲也○今案御览五百七十六引尸子取作鼓陈本及平津馆辑本尸子亦作鼓】 溪鱼上 【已具于前○今案陈俞本作游鱼出听本钞上文引荀子作流鱼出听】 六马仰秣 【王肃与广陵太守书云昔瓠巴鼓瑟六马仰秣○今案严辑王肃集据书钞引同】 

　　○琴十 

