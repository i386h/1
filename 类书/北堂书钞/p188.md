<!-- { "loadSidebar": true } -->
　　应夷则之气象万物之成 【白虎通云磬者应夷则之气象万物之成其声磬故曰磬也○今案陈本但注书名考王谟本白虎通礼乐篇声作气】 大谓之毊 【尔雅云大磬谓之毊徒鼓磬谓之寋○今案见释器篇陈本寋误蹇】 泗滨浮磬 【尚书禹贡云泗滨浮磬蠙珠暨鱼谨案泗水涯水内见石可以浮磬○今案泗水涯十一字是孔传文内作中本钞贡献篇引亦作中此作内者因隋讳忠兼避也】 洞阴之磬 【汉武帝内传西王母命侍女范成君击洞阴之磬○王石华校傅改侍犯改范今案守山阁本汉武内传作洞庭陈俞本及广记作湘阴】 笙磬 【周礼眂瞭职云掌凡乐事击笙磬郑玄注云磬在东方曰笙笙生也○今案春宫注同】 颂磬 【周礼眂瞭云掌凡乐事击颂盘郑玄注曰磬在西方曰颂颂或作庸庸功也○今案春官注同】 笙磬同音 【毛诗鼓钟钦钦鼓瑟鼓琴笙磬同音毛苌传钦钦使人乐进也笙磬东方之乐也同音四县皆同也○今案见小雅鼓钟篇】 玉磬遗响 【傅玄七谟云后夔说玉磬之遗响子野知灌土之表虚○今案此文有误严辑七谟亦脱陈俞本改作伯夔又作玉磬遗响至今】 磬声和则公卿信 【易通卦验云人君从以八能之事系黄钟之磬声和则公卿大夫诚信○今案陈俞本脱从以六字磬上衍钟与二字余同聚珍本通卦验从作纵无声和句】 磬音调则民道得 【乐叶图云击磬者以和民磬音调则民道得钟磬之音动千里也○今案玉函山房辑本陈本和改知】 思封疆 【乐记云君子听磬声则思死封疆之臣○今案近本礼记同陈本脱死字】 和民道 【乐叶图云击磬者以和民磬音调则民之道得也○今案陈本玉函山房辑本和改知】 孔氏有心 【论语云子击磬于卫有荷蒉而过孔氏之门曰有心哉击磬乎何晏曰蒉草器也有心谓契契然也谨案契契谓心有所志会非平常意○今案陈本脱论语宪问集解同谨案以下则永兴引申语也】 林父不乐 【史记云延陵季子使道卫见蘧伯玉史鳅曰卫多君子其国无故过戚林父为击磬曰不乐音大悲为乱乃此矣○今案陈本脱考史记卫康叔世家道作过戚作宿为乱作使卫乱】 鸾集而舞 【东观汉记云王阜为重泉令鸾集学堂阜击磬鸾鸟应击而舞○今案陈本堂作宫类聚九十九引堂作厅姚辑本聚珍本东观记堂亦作宫击作声姚脱击磬句】 依我磬声 【毛诗商颂云既和且平依我磬声○今案见???之篇】 

　　○鼓七 

　　为羣音之长 【五经要义云鼓所以捡乐为羣音之长也○今案御览五百八十二引及陈本同】 有金石之声 【世说云祢衡被魏武帝谪为伐鼓吏正月半试鼓衡因杨柎作渔阳操挝渊渊有金石之声四座谓为之正容○今案惜阴轩本世说言语篇及陈俞本无伐字柎作枹正作改又陈本掺作参】 整勒二军 【李充鼓铭云鼓着明时整勒三军○王石华校鸣改铭今案陈本同严辑脱】 听声则思将帅之臣 【乐记云君子听鼓鼙之声则思将帅之臣○今案礼记乐记同】 音调则臣道得 【乐叶图云击磬者以和民磬音调则民道得击鼓者以和臣鼓音诘则臣道得○今案玉函山房辑本和误知本钞磬篇引亦作和】 伊耆之乐 【礼记明堂位云土鼓蒉桴伊耆氏之乐也郑注云伊耆氏古天子有天下之号也今有姓伊耆氏者谨案土鼓筑土为鼓蒉桴抟土为桴○今案明堂位注同谨案以下则永兴引申语也陈俞本抟土作以土由】 密须之鼓 【帝王世纪云周有密须之鼓○今案陈本同】 罗浮石鼓 【罗浮山记云罗浮山东别有山有两石鼓扣之清越○今案陈本脱别有山三字余同御览五百八十二引浮山记无罗字别有山作石楼下事类赋注十一引有罗字余与御览同】 骆越铜鼓 【范华后汉书马援于交址得骆铜鼓及铸为马式○今案见范书五十四】 灵鼓 【张衡东京赋云撞洪钟伐灵鼓○今案陈本及文选同】 圣鼓 【始兴记云阳山县有石墟村村下有豫章木径可二丈秦时伐木为鼓名曰圣鼓也○王石华校小注文改圣今案陈本脱径可句说郛本及白帖六十二引始兴记圣鼓一条与此文小异】 金鼓 【司马相如上林赋云枞金鼓吹鸣籁○今案史记汉书本传及文选同】 土鼓 【周礼钥章职云国祭蜡则敛豳颂击土鼓杜子春云土鼓者以瓦为匡以革为两面可击也郑玄注豳颂者豳风七月谓之颂者以言岁终人功成也○今案周礼春官同俞本删郑注以下陈本郑注两颂字俱作雅】 以雷鼓鼓神祀 【周礼鼓人职云以雷鼓鼓神祀郑注云雷鼓八面芰也神祀祀天神也○今案周礼春官雷作靁余同以下五条亦同】 以灵鼓鼓社祭 【周礼鼓人职云以灵鼓鼓社祭郑注云灵鼓六面鼓也社祭祭地祗也】 以鼖鼓鼓军事 【周礼鼓人职云以鼖鼓鼓军事郑注大鼓谓之鼖鼓长八尺】 以鼛鼓鼓役事 【周礼鼓人职云以鼛鼓鼓役事郑注云鼛鼓长一丈二尺○今案近本周礼及陈本丈上无一字】 以晋鼓鼓金奏 【周礼鼓人职云以晋鼓鼓金奏郑注云鼓长六尺六寸金奏谓乐作击编钟○今案陈本编误偏】 殷灵鼍鼓 【史记李斯传云斯上书曰陛下建翠凤之旗树灵鼍之鼓○王石华校因标目误殷盈鼓之四字旁勒未改小注则琴改翠今案近本史记及陈本殷作树】 击黄钟之鼓 【易通卦验云冬至日人君从八能之士击黄钟之鼓○今案陈本脱人君句聚珍本通卦验从作纵考本钞钟篇磬篇俱引作从】 蒉桴土鼓 【礼运云蒉桴而土鼓郑注蒉墙也谓搏士为桴也土鼓筑土为鼓也○今案陈本删小注今本礼运郑注墙作堛】 玉桴鼍鼓 【陈思王九歌咏云执玉桴兮骇鼍鼓○今案陈本执玉作王执】 铜丸摘鼓 【汉书史丹传云元帝置鼓殿下自临轩槛上隤铜丸以摘之声中严鼓之节定陶王亦能之上称其才○王石华校鼓改丸今案陈本及汉书八十二摘作擿才作材】 鼍鼓逄逄 【毛诗文王云鼍鼓逄逄蒙瞍奏公○今案见大雅文王之什灵台篇】 鼗鼓渊渊 【毛诗鼗鼓渊渊○今案见商颂那之篇】 以威天下 【山海经曰东海中有兽名曰夔黄帝得之以其皮作鼓声闻五百里以威天下○今案见大荒东经】 

　　○鼓吹八 

　　鼓吹攸始禀命黄轩 【陆机鼓吹赋云原鼓吹之攸始盖禀命于黄轩○今案类聚六十八引及陈本同本钞一百三十鼓吹篇引亦同百三家本机集攸作伊】 帝之宝器殊代所尊 【陆机鼓吹赋云信古帝之宝器固殊代之所尊○今案百三家本严辑本皆脱陈本古帝作帝王】 古之军声献捷之乐 【孙毓东宫鼓吹赋云鼓吹者盖古人之军声振旅献捷之乐也后稍用之朝会焉用之道路焉○王石华校搜改捷旋改旅今案陈本同严辑本此赋后稍作后因以为制五字朝作期】 闻其音而德和省其诗而志正 【孙毓东宫鼓吹议云闻其音而德和省其诗而志正威仪足以化民俗制度足以和神人○今案陈本及严辑本味同】 诸葛作鼓吹 【吴志诸葛恪○王石华校移正此条本钞与下条混合非也今案见吴志六十四本传】 赠鼓吹一部 【幽明录云谢摛夜彻门鼓吹鸣兄藻曰此当在身后赠长水校尉鼓吹一部○今案御览五百六十七引幽明录彻门作中闻尉下有加字脱一部二字余同本钞此条混入上条注中今移正】 节应气以舒卷响随风而浮沈 【陆机鼓吹赋云节应气以舒卷响随风而浮沈○今案类聚六十八引及陈本百三家本机集同】 兴奇变而特矫护危节以清越 【陆机又云兴奇变而特矫护危节以清越○今案陈本同百三家本机集脱】 

　　北堂书钞卷第一百八 

　　●北堂书钞卷第一百九　　　　乐部九 

　　隋秘书郎虞世南撰 
　　南海孔广陶校注 
　　瑟九　　　　　　　　　琴十 

　　○瑟九 

