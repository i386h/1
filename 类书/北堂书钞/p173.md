<!-- { "loadSidebar": true } -->
　　以陶为阴 【刘歆七□古文或误以典为与以陶为阴如此类多○今案玉函山房辑本七略脱此条】 以鱼为鲁 【抱朴子云书三写以鱼为鲁以帝为■〈雨?市〉○今案近本抱朴子遐览篇帝作虚平津馆孙校云意林引作帝又长白继氏复位本附校记云书钞一百一御览六百十八引亦作帝】 孔子反鲁 【汉书礼乐志周道既缺雅颂相错孔子论而定之曰吾自卫反鲁然后乐正雅颂各得其所○今案汉书卷廿二既作始曰上有故字】 卜商反卫 【孔子家语卜商字子夏尝反卫见读史者云晋师伐秦三豕渡河子夏曰非也己亥耳读史者问诸晋史果己亥也于是卫人以子夏为圣也○今案家语弟子解及陈俞本反作返两读史下有志字余同】 校书麟阁 【汉书杨雄校书麟阁之上○今案陈本同考汉书八十七杨雄传麟阁作天禄阁】 校书天禄 【扬雄集序云雄字子云蜀都人王莽篡位雄为中散大夫常校书天禄阁○今案陈俞本脱子云七字百三家本子云集脱中散二字】 张霸春秋减为二十万言 【东观汉记张霸字伯饶以樊儵删严氏公羊春秋犹多繁词乃减为二十万言更名张氏之学○今案聚珍本姚辑本东观记及俞本饶下有少字余同陈本以樊作少就樊删作受乃作及】 桓荣以尚书省成十万言 【范晔后汉书桓荣以尚书入受显宗为二十三万言郁后复删省定成十万言由是有桓君大小之学○今案陈俞本十万作十三万标目荣字改作郁考范书六十七桓荣传与陈俞同惟本钞九十六儒术篇引作十万】 崇七经删百氏 【刘桢鲁都赋若乃考王道之去就览万代之兴衰发龙图于金縢启洛典乎石扉崇七经之旨义删百氏之乖违○今案俞本同本钞九十六图篇引石扉以上四句王作皇余同陈本洛典改麟史石扉改华匮非也百三字本刘桢集脱此条】 芟烦乱剪浮辞 【孔安国尚书序云芟夷烦乱剪截浮词谨案芟除夷灭截绝也烦文乱句则除之浮伪虚词则截绝○今案陈本无注俞本脱夷灭二字】 刊定误谬 【蜀志向期字巨达年逾八十犹手自校书刊定谬误○今案蜀志卷十一逾作踰】 覆校错误 【荀勖让乐事表云臣掌著作又知秘书今核校错误十万余卷书不可仓卒复兼他职必有废顿者也○今案百三家本荀勖集同】 删除繁重甚有条贯 【晋中兴书李充为大著作郎时典籍混乱充删除繁重甚有条贯○今案亦见今晋书九十二李充传繁作烦余同考御览二百三十四引晋中兴书亦作烦著作下无郎字无条贯句余同】 

　　○采求遗逸二十六 

　　开献书路 【刘歆七略云汉武帝开献书之路一年之间书集如山○今案陈本及御览六百十九引本钞藏书类引刘歆七略书集句皆作书积如丘山】 诏求亡失 【论衡云令诏求亡失购募以金诸子存焉焕炳郁郁莫盛如斯○今案见论衡佚文篇】 采逸礼于残竹听遗诗乎达路 【刘桢鲁都赋采逸礼于残竹听遗诗乎达路览国俗之盛衰求羣士之德素○今案俞本达作逵余同陈本脱国俗二句百三本刘桢集脱此条】 集天下遗书 【汉武故事淮南王安好学集天下遗书招天下之术士○今案陈本天下作南方俞本作四方】 求遗书于天下 【汉书云成帝河平三年遣谒者陈农求遗书于天下○今案陈俞本遣作使考汉书艺文志亦作使谒者然无河平句惟汉书成帝纪有此文无遗字谒者下有使使二字】 坏孔子宅得古文经传 【汉书鲁恭王坏孔子旧宅于其壁中得古文经传○今案汉书景十三王传同】 开魏王冢得穆天子传 【汲郡民开魏襄王冢得穆天子传○今案俞本同陈本删汲郡民三字开上增入汉书鲁三字】 河西得漆书 【东观汉记杜林于河西得漆书古文尚书○今案御览六百十九引及聚珍本东观记同姚辑本脱】 汲县得尚书 【王隐晋书云初太康元年汲县盗发魏王厘冢得竹书漆字○今案陈俞本脱厘字】 

　　○载书负书二十七 

　　墨子载书 【墨子南游卫载书甚多弦唐子怪之墨子曰昔周公朝读百篇吾安敢废此○今案墨子贵义篇及本钞九十七好学篇九十八读书篇引同御览六百十九引弦误强】 王寿负书 【韩子王寿负书而行道逢徐凭于周涂谓曰事者为也为生于时知时者无常事书者言也言生于知知言者不藏书于是寿焚其书○今案近本韩子喻老篇道逢作见凭作冯谓曰作冯曰又知时句知言句脱时字言字余同】 蔡邕载书三十乘 【博物志云蔡邕末年载书三十乘与王粲○今案陈俞本三十乘作数车考明吴管校本稗海本博物志皆与陈俞同本钞藏书篇自变量车作数乘亦无言三十乘者疑此三字系从下条误入】 张华有旧书三十乘 【文士传云张华尝徙居有书三十乘○今案本钞藏书篇及御览六百十二引同】 负书担橐 【史记苏秦上书十上而说不行去秦而归负书担橐形容枯槁○今案史记无此文惟见战国策】 抱符子而趋 【符子云朗家楚朗弃千金之剑抱符子而趋曰夫千金利剑剖割之所存焉符子之书大道之所居焉○今案抱符当作抱朴本钞一百廿二剑篇引可证也御览三百四十四引符朗子一条趋曰下有云何夫子弃大而存小乎符朗不应二句此条有脱漏故文义不完】 负周官不舍 【车频秦书曰太常居呈母家虽流移寒苦常自负周官终不敢舍○今案陈俞本频作胤居下删呈母二字寒苦作苦寒考秦书三卷为秦冯翊车频撰】 

　　○赐书二十八 

　　家有赐书 【后汉书班彪字叔皮幼与从兄嗣伯共游太学家有赐书好古之士自远方至也○今案陈本脱字叔皮三字余同考范书班彪传无此文惟见汉书一百二叙传】 赐秘阁书 【续晋阳秋太元三年诏赐会稽王秘阁书八千卷○今案陈本同】 赐黄香孟子 【东观汉记章帝赐黄香淮南孟子各一通○今案聚珍本姚辑本东观记黄香传同】 以韩子赐太子 【晋中兴书宗任刑法以韩子赐太子悦也○今案陈俞本删悦也二字】 诏与一千卷 【义熙起居注云何无忌见秘阁中书胜俗悉求赐副诏与一千卷○今案陈俞本见作在无中书五字副作秘书】 送一车与之 【王隐晋书皇求谧表从武帝借书上送一车与之○今案御览三百八十六引王晋书同】 赐秘书之副 【汉书班游以选受诏进读羣书上器其能赐以秘书之副诗书○今案陈俞本无诗书二字余同考汉书叙传游作斿副下有时书不布句则旧钞诗字乃时字之讹且有脱字也本钞九十八读书篇引亦作班斿】 赐书四千卷 【蔡琰别传琰谓曹操曰亡父赐书四千许卷○今案范书蔡琰传同】 

　　○废学二十九 

　　仲尼没而微言绝 【汉书仲尼没而微言绝七十弟子终而大义乖○今案见汉书艺文志】 学校不修 【毛诗子衿剌学校废也世乱则学校不修焉○今案释文云定本无校字陈俞本改引毛诗谱】 经籍道息 【孔安国尚书序定五十八篇既毕会国有巫蛊事经籍道息用不复以闻○今案近本书序同】 图籍散乱 【史记云周既废秦焚诗书故明堂石室金匮玉板图籍散乱○今案史记太史公自序板作版无既字】 藏诗书者烧之 【史记秦始皇二十年令天下敢藏诗书百家语悉诣守尉焚之○今案史记始皇本纪二十年作三十四年陈本据近本史记改】 有偶语者弃市 【史记秦始皇令天下偶语诗书者弃市以古非今者族之○今案史记始皇本纪同】 贤儒皆终 【古文奇字云秦政拜名儒诸生凡七百人为郎种瓜骊山下硎谷中温处使人上书曰瓜冬有实诏下博士诸生说之皆使往视之而为伏机诸贤儒方相难因发机从上投之以土皆压谷中○今案本钞实误宝据书钞一百五十七坑篇引古文奇字一条订正】 博士倚席 【典略云樊淮字幼子为郎中令时学者少乃上疏曰今学约少远方尤甚博士倚席不讲太学多治产业○今案俞本幼子作幼陵余同类聚五十五引典略无字幼子三字及时学句尤作又余同陈本脱此条】 

　　北堂书钞卷第一百一 

　　●北堂书钞卷第一百二　　　　艺文部八 

　　隋秘书郎虞世南撰 
　　南海孔广陶校注 
　　诗三十　　　　　　　　赋三十一 
　　颂三十二　　　　　　　箴三十三 
　　连珠三十四　　　　　　碑三十五 
　　诔三十六　　　　　　　哀辞三十七 
　　吊文三十八 

　　○诗三十 

