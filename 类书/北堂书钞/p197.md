<!-- { "loadSidebar": true } -->
　　夫佳兵者不祥之器也 【老子云○今案见老子偃武第三十一】 圣人以兴乱人以废 【春秋传子罕曰夫兵之设久矣圣人以兴乱人以废○今案见襄廿七年左传向戍请赏】 先王之务 【尉缭子云止如堵墙动如风雨车不结轶士不旋踵此本战之道也兵所以守城故务耕者其民不饥务守者其城不危务战者其城不围三者先王之本务也而兵最急矣○王石华校延改旋城下补不字先下补王字而下补兵字今案羣书治要卷三十七载尉缭子战感篇轶作轨兵所作战所城不危作地不危余同陈俞本轶作城不围亦作地不围余与羣书治要同】 国之大事 【左传云王使刘康公成肃公会晋侯伐秦刘子曰国之大事在祀与戎周礼小司徒职云凡国之大事致民郑注曰大事为戎事也国有大事当征召会聚百姓则小司徒召聚之也○今案左传一条见成十三年周礼以下见地官国有大事以下则郑玄引郑司农注也陈本脱周礼以下】 五材并用 【左传云宋向戍请不死之邑六十以示子罕子罕曰天生五材民并用之废一不可谁能去兵兵之设久矣圣人以兴乱人以废昏明之术皆由兵矣○洪氏校八尔改以示补子罕二字补能字今案左传襄公廿七年及陈本不死作免死皆由句作皆兵之由】 五帝不偃 【淮南子云兵之所由来者远矣五帝不能偃况衰世乎○洪氏校襄改衰今案见明本淮南子兵略训】 保大定功安民和众 【左传云夫武禁暴戢兵保大定功安民和众丰财者七德也○今案见宣十二年】 合之以文齐之以武 【孙子云夫合之以文齐之以武是谓必取也○今案平津本孙子行军第九及陈俞本合作令】 文不犯顺武不违敌 【左传云晋阳处父侵蔡楚子上救之夹泜而军阳子患之使谓子上曰吾闻之文不犯顺武不违敌子若欲战则吾退舍子济而陈不然纾我老师费财亦无益也○洪氏校位改泜子改患之补退字今案见僖三十三年】 兵家王官武备 【汉书曰兵家者盖出古司马之职王官之武备也○今案见汉书三十艺文志】 义兵天下良药 【吕氏春秋云夫兵之不可偃也辟若用良药得良药则活人得恶药则煞人义兵为天下良药也兵诚义以诛暴君而振苦民也○洪氏校补药则活人得恶六字今案吕氏春秋孟秋纪及陈本得良上有者然二字药也下有亦大矣三字岷之残也财之蠹也 【左传云宋向戍欲弭诸侯之兵以为名如晋告赵孟韩宣子曰兵民之残也财用之蠹小国之大?也将或弭之虽曰不可必将许之○今案襄廿七年?作菑余同】 废一不可谁能去兵 【又云五材并用废一不可谁能去兵○今案详本篇上文】 蚩尤作兵 【世本云蚩尤作兵○今案御览二百七十引同二酉丛书辄世本并引初学记御览作蚩尤以金作兵器】 奎星主兵 【春秋元命苞云奎十二星十六度主武库之兵○今案玉函山房辑本据书钞引同】 神农以石为兵 【越绝云神农赫胥之时以石为兵○今案明吴管校本王谟刻本越绝书胥作胥书钞通例胥多作胥】 以铜为兵 【又云禹之时以铜为兵○今案见吴管校本越绝书卷十一】 割革为甲 【淮南子云人无筋骨之强爪牙之利故割革以为甲铄铁而为刃○今案淮南子兵略训筋作■〈觔〉铁作铁皆古通字也】 熊山启 【山海经云熊山有穴恒出神人夏启而冬闲是穴冬启乃必有兵○今案详本钞一百五十八穴篇】 凫傒鸣 【又云鹿台之山有鸟焉状如雄鸡而人首名曰凫傒其鸣自呌见则有兵小次之山有兽焉状如猨白首赤足名曰朱厌见则有兵○王石华校尘改鹿今案明吴管本西山经及陈本人首作人面末句有兵作大兵其鸣误其名又陈俞本傒作徯猨作猿】 讼必有众起故受之以师 【周易序卦传云讼必有众起故受之以师师者众也○王石华校补以师二字】 师众以顺为武 【左传云魏绛授仆人书将伏剑士鲂张老止之公读其书曰日君乏使使臣斯司马臣闻师众以顺为武君师不武执事不敬罪莫大焉臣惧其死以及扬干无所逃罪请归死于司寇○今案见襄三年】 以乱易整不武 【左传云秦晋围郑郑伯使烛之武见秦伯秦与郑人盟使杞子逢孙扬孙戍之而还子犯请击之公曰因人之力而敝之不仁失其所与不知以乱易整不武吾其还也亦去之○王石华校补两孙字功改敝今案僖三十年扬作杨而还作乃还】 修政庙堂折冲千里 【淮南子云兵有三体治国家行仁义立政法塞邪坠百姓和辑上下一心修政庙堂之上而折冲千里之外拱揖指麾而天下响应此用兵之上也○王石华校补一心修政九字今案淮南子兵略训体作诋政法作正法坠作隧麾作撝陈本脱三体句余同近本兵略训】 仁义之兵 【孙卿子云两帝四王皆以仁义之兵行于天下也○今案陈本同近本荀子议兵篇两作二】 少长有礼 【左传云晋师次于城濮晋侯登有之墟以观　师曰少长有礼其可用也遂伐其木以益其兵○王石华校本钞其兵下删绳不用也句今案近本左传僖廿八年亦无此语】 众聚不虚散兵出不徒归 【尉缭子云众已聚不虚散兵已出不徒归○今案见陈仁锡校本攻权篇 【六神为战主黄帝问玄女兵□□战鬬之法乘一跛千百事不失六神甲子旬在魁甲戍旬在胜光甲甲旬在弧甲午旬在罡中甲辰旨在功曹甲寅旬在神后此六神为战主也○今案陈俞本千作十罡作刚不失下增二句】 五行无常胜 【孙子兵法云能因敌变化而取胜者谓之神注曰势盛必衰形露必败能因敌变化胜之若神以故五行无常胜四时无常位○洪氏校朦改胜用改因者改行罚改四时今案本钞下文引同平津馆本孙子虚实篇胜之作取胜故五行二句是正文应移在注曰之前似更分明】 校变通之道 【汉晋春秋云街亭之败或劝诸葛亮更发兵者亮曰其贼所破不在兵少在一人耳今欲减兵省将明罚思过校变通之道于将来于是考微劳甄烈壮引咎责躬布所失于天下○今案蜀志卷五裴注引汉晋春秋无街亭句省将作损将余同陈俞本脱于是以下别增入他语】 知盛衰之术 【抱朴子云淮南王所著兵书皆魁罡之阵风气之占及军中之变象征祥触物之候知敌盛衰俟时而动之术无以知行止之不可测天心之去就使进则百胜退则安全也○今案本钞下文引王作子余同平津本脱长白继氏辑抱朴子佚文据旧钞引同陈本脱无以知八字安作万】 校之以计 【孙子曰兵者国之大事不可不察故经之以五事校之以计以索其情一曰道二曰天三曰地四曰将五曰法道者令民与上同意也天者阴阳寒暑也地者远近险易死生也将者知也信也勇也严也法者曲制官道主用也凡此五者将莫不闻知之者胜不知者不胜○洪氏校补闻字今案平津馆本孙子始计篇第一知信下有仁字陈本亦作知信仁勇严也此句只一也字】 莫见其形 【新序云君子之用兵也莫见其形而功已成也野人之用兵也鼓声则似雷号呼则动地尘气充天流矢如雨扶伤举死履肠步血无罪之民已死者量于泽矣而国之存亡死生犹未可知也○洪氏校老改充补如字涉血字今案新序杂弗篇充作冲存亡下有主之二字陈本功误政亦有主之二字】 因敌变化 【孙子兵法云能因敌变化而取胜谓之神注曰势盛必衰形露必败能因敌变化胜之若神故五行无常胜四时无常位○今案见孙子虚实第六已详本篇上文】 迁移倚伏 【蒋子万机论云夫兵者变化之物而迁移倚伏之事也或守法而得用故知兵者性知者也用兵者性能用之也○今案陈本严辑本皆同】 奇正迭用变化无形 【傅玄古今画赞云孙武论兵实妙于神奇正迭用变化无形○今案百三家本傅玄集同】 因敌料胜 【孙子兵法云故水因地而判行兵因敌而料胜故兵无常势水无常形也○洪氏校因胜改因敌形改无常今案平津馆本孙子虚实篇及陈本判行作制旒料胜作制胜】 临敌制变 【陈思王求自试表云兵者不可预图临敌制变○王石华校素改表今案陈本脱求自四字文选图作言敌作难】 势如决积水 【淮南子曰善用兵者势如决积水于千仞之堤若转员石于万丈之溪天下见吾兵之必用则孰敢与我战者○王石华校补员字磬政溪今案见明本淮南子兵略训】 若响之应声 【桓范集云善行兵者因敌为资故兵法从敌之意千里煞将如示其形开其利路潜设神策使若响之应声此为江中之鱼衔腐索必可禽○今案本钞行兵作行奇为资作为质据旧钞一百十六引订正余同陈本脱兵法二句开上有如字玉函山房辑本亦无千里句可宝贵也】 多筭胜少筭 【孙子兵法云夫未战而庙筭少也多筭胜少筭也○今案平津本孙子始计第一云夫未战而庙筭胜者得筭多也未战而庙筭不胜者得筭少也多筭胜少筭不胜据此则旧钞有讹脱陈本已照补】 可望不可当 【黄石公记云军谶曰将所以为威者号令也战所以全胜者军政也士所以轻战者用命也战如风发攻如何决故其众可望而不可当可下而不可胜也○今案陈本河决作决河陈仁锡校本上略篇有此文】 不动如山难知如阴 【孙子云夫兵侵掠如火不动如山难知如阴动如雷震○今案见平津馆本孙子军争第七亦见本钞谋策篇兵气篇】 求敌若求亡子击敌若救溺人】 尉缭子云求敌若求亡子击敌若救溺人○今案见陈仁锡本攻权篇】 屈兵非战拔城非攻 【孙子兵法云故善用兵者屈人之兵而非战也拔人之城而非攻也毁人之国而非久也必以全争于天下故兵不钝而利可全此谋攻之法也注曰不与敌战而必完全得之立胜于天下不损兵血刃也○今案平津馆本孙子谋攻篇钝作顿损兵血刃作顿兵挫锐余同陈本钝亦作顿无注曰以下】 大胜之征 【六韬云三军旌旗皆前指金铎之声扬以清鼙鼓之音宛而鸣此得神明之助大胜之征也○王石华校鸣改明则改助今案平津本六韬兵征廿九及陈本旌上有无故二字又陈本前上脱皆字】 大胜之符 【六韬云武王问太公曰欲胜引兵深入诸侯之地三军卒有缓急或利或害吾欲以近通远从中应外为之奈何太公曰主与将有阴符有大胜兄敌之符有破军禽敌之符有降城得邑之符有却敌报远之符有惊众坚守之符有请粮益兵之符有败军亡将之符有失利亡士之符八符者将主所以阴通言语不得漏泄中外相知之道王曰善○王石华校执改报中改坚夹改士今案平津馆本阴符二十四无欲胜二字主将下有秘闻二字无得漏二字之道作之术余同陈本亦作术亦有秘闻二字】 数战则民罢数胜则主骄 【新序云魏武侯问李克曰吴之所以亡者何李克对曰数战则民罢数胜则主骄以骄主使罢民此其所以亡也好战穷武未有不亡者也○王石华校七改亡今案新序杂事篇罢作疲武侯作文侯穷武作穷兵】 好战则亡忘战则危 【司马法云故国虽大好战必亡天下虽平亡战必危○今案平津馆本司马法仁本篇及陈本平作安】 善战不鬬善鬬不败 【周书云七制一日征二曰攻三曰侵四曰伐五曰陈六曰战七曰鬬善征不侵善侵不伐善伐不陈善陈不战善战不鬬善鬬不败○今案此见周书大武陈本从俗本脱善陈不战句又善战改善陈考读骚楼本言武有六制无所谓七制益信旧钞之为隋本矣王氏读书杂志据旧钞以校正周书惟征作政与读骚楼本合陈逢衡补注云征政通】 善战不死 【春秋谷梁传云善战者不死徐邈注曰全军独克也○今案见庄八年玉函山房辑谷梁徐邈注未收此条】 不战而屈入 【孙子兵法云是故百战百胜非善之善也不战而屈人之兵善之善者也注曰未战而敌自屈服也○今案见平津本孙子谋攻第三】 先胜而后战 【孙子云是故胜兵先胜而后求战败兵先战而后求胜○今案见平津本孙子军形第四陈本同本钞混入下条今移正】 能为不可胜 【又云故善战者能为不可胜不能使敌之必不可胜也故曰胜可知而不可为注曰敌有备故也○今案见平津本孙子军形第四本钞窜入上条今移正陈本脱此条】 先为不可胜 【又云昔之善战者先为不可胜以待敌之可胜○今案见平津本孙子军形第四】 攻难而守易 【战国策云平原君谓冯忌曰寡人欲北伐上党出兵攻燕何如对曰不可攻难而守者易也今赵非有七克之威而燕非有长平之祸○王石华校以原钞克误冠因改作胜非也今案战国策赵策寡人作吾克作克余同陈本亦改克】 击一而得两 【东观汉记耿盒曰吾攻西安临淄不能救也所以击一而得两也○今案陈本两作二聚珍本卷八作一与而两得与当是举之讹然击字较好姚辑据陈本】 无要正正之旗勿击堂堂之阵 【孙子兵法云无要正正之旗勿击堂堂之阵此治变者也注曰正正齐整也堂堂者大也○王石华校要改邀今案陈本及平津本孙子军争第七皆作邀又陈本脱整字】 无捕民 【淮南子云敌国有虐民者伐之无伐树无捕民虏○今案见明本淮南子兵略训】 不煞厉 【礼记云古之侵伐者不斩祀不煞厉注云祀神位有屋树也厉疫疾也○今案檀弓煞作杀疾作病】 不禽二毛 【左传云楚宋战于泓楚人未既济司马曰彼众　我寡及其未济请击之不从宋师败绩国人皆咎公公曰君子不重伤不禽二毛古之为军也不以沮隘寡人虽亡国之余不鼓不成列○王石华校补众字寡字皆字子字复改伤今案见僖廿二年】 不获二毛 【礼记云古之侵伐者不斩祀不煞厉不获二毛○今案见檀弓下】 无居死士 【太公兵法云兵当居生士之上无居死土之下所谓土独高而上生草有堤防若陷甲者死土也○今案陈本同】 常饮生水 【又云当饮生水无食死水所谓生水长流者冬夏有水不地虚也死水不流夏有冬竭也○今案陈本不地虚作不涸】 依水草 【孙子云若交军于斥泽之中必依水草注曰不得已与敌战会于斥泽之中○今案见平津本孙子行军第九】 依山谷 【抱朴子云军之所以欲乘山依谷者视生处高也○今案陈本同平津本脱长白继氏辑抱朴子佚文据旧钞引同惟又夹注云生字当有误】 七舍七殃不可处 【太公兵法云张军处将必避七殃武王曰何谓七殃太公曰张军勿居天社勿居地舍勿居器虚勿居宿死勿居吞害勿居蜚锋勿居潮泉武王曰何谓天社太公曰地高而仰者何谓地舍地卑而下者何谓器虚败邑人莫居之者也何谓宿死冢墓丘陵闲也何谓潮泉枯泽无水者也何谓吞害人所聚五谷处何谓蜚锋地斥卤秃不生草木也所谓七舍七殃不可张军处将也○王石华校补地舍勿居四字今案俞本无正王曰何谓以下陈本败邑作败地地斥句作斥卤之地四字谷作谷】 五色不可攻 【记云军上有气五色相连于天相和此有应不可攻攻之无后○王石华校应下增兵字从陈本也今案明吴管本越绝书军气第十五于天句作与天相抵有应作天应】 全伍为上破伍次之 【孙子兵法注云百人已下至五人也全卒为上破卒次之注曰自校以上至百人也全军为上破军次之○今案见平津馆本孙子谋攻第三全卒八字皆是正文】 全国为上破国次之 【又云凡用兵之法全国为上破国次之注曰兴兵深入长駈距其都邑绝其外内敌举国来服为上以兵击破得之为次也○王石华校小注上字下删破国四字邑字下删绝其四字皆复衍也又补兵击二字今案平津本孙子谋攻第三凡作夫距作拒】 兵闻拙速未覩巧久 【又云故兵闻拙速未覩巧之久也夫兵久而国利者未之有也○今案见平津本孙子作战篇第二】 以水投水 【尉缭子云大人之兵如狼如虎如风如雨如雷如霆震震冥冥天下皆惊以?投水至软弱也然如所触丘陵为之崩无异故也其任专而触诚也○今案陈仁锡校本武议篇大人作一人任专作性专以水八字作胜兵似水夫水至柔弱者也二句又所触上无如字】 以长击短 【桓范集云古人用兵者以长击短然吴舍舟涉陆此为弃长即短也○今案严辑本桓范文即短作用短】 长胜短曲胜直 【周书云长胜短轻胜重曲胜直强胜弱饱胜饥肃胜恕先胜徐武之经也○王石华校补胜字经字今案陈本同周书武称解作直胜曲先胜句作先胜后疾胜迟经亦作胜】 以诈立以利动 【孙子云故兵以诈立以利动故其疾如风其徐如林也○今案见平津馆本孙子军争第七】 义合乃动见可乃取 【越记云夫圣人行兵义合乃动见可乃取○今案陈本同】 乱者取之 【周书云贤者辅之乱者取之作者劝之怠者沮之恐者惧之武之用也○洪氏校观改劝今案见周书武称解】 亡者侮之 【左传云乱者取之亡者侮之推亡固存邦乃其昌○今案左传襄十四年饥者句在亡者句下又无邦乃句惟见孔正义引仲虺之诰】 利而诱之乱而取之 【孙子云兵者诡道也能而示之不能用而示之不用近而示之远远而示之近故利而诱之乱而取之实而备之强而避之卑而骄之佚而劳之亲而离之○今案平津本孙子始计篇第一】 从九天之上向九地之下 【太公兵法云武王曰休息士众皆有处乎太公曰休兵顿息如从九天之上还向九地之下通于天下藏于九野独往独来有莫见之者也○洪氏校标目补之字向字今案陈俞本向上无还字见下无之字余同】 必察敌情 【黄石公三略军谶曰夫用兵者必察敌国之情视其仓廪作库余粮作粮食】 量敌而进 【蜀志云或曰魏司马懿抡才用众未可轻易量敌而进兵家所慎○洪氏校补抡字易字今案陈本删魏司四字考蜀志诸葛亮传注引张俨默记抡才二句作才用兵众未易可轻似不及原钞之完好余同】 俟时而动 【抱朴子云淮南子所著兵书皆魁罡之阵风气之占及军中之变象征祥触物之候知敌盛衰俟时而动之术无以知行止之不测天心之去就使进则百胜退则安全也○今案本篇上文引南子作南王余同】 相时而动 【左传云郑伯伐许君子曰许无刑而伐之服而舍之度德而处之量力而行之相时而动无累后人○今案见隐十一年】 攻其无备 【孙子兵法云攻其无备出其不意此兵家之胜不可先传也○今案平津馆本孙子始计篇第一】 夺其所爱 【又云敢问敌众整而将来待之若何曰先夺其所爱则听矣注曰或人问之也听从也夺其所恃之利先据利地则我所欲必得○王石华校得时改所恃又补必得二字今案孙子十家注本九地篇曹公注脱或人二句余同陈本敢作或亦无入问二句】 因其劳倦 【淮南子云兵有三势因其劳倦怠乱饥渴陈此之谓因势○王石华校怠乱改乘其又删陈字是沿陈本之误也今案淮南子兵略训陈作冻暍余同】 击其衰怠 【晋中兴书云刘曜进围石生于金墉城守百余日勒曰曜率众十万围守坚城以我初锐击其衰怠其势必举十二月勒四出昼夜兼行千里至洛阳与曜大战即至执曜○今案今晋书刘曜载记守百以下略异陈本进围句作进兵围洛阳余无大异】 执有罪 【礼记云出征执有罪反释奠于学以讯馘告○王石华校托猷改讯馘今案见王制篇】 覆昏乱 【左传云殖有礼覆昏乱伯王之器也○王石华校有改伯今案闵元年殖作亲伯作霸】 诛君吊民 【大戴礼云明主之所征必道之所废者也彼废道而不行然后诛其君改其政吊其民而不夺其财也○今案大戴礼王言篇主作王改其政作致其征孔巽轩补注云御览引此文作改其政与家语同云云今旧钞作改其政与御览正合】 诛暴振苦 【吕氏春秋云夫兵不可偃也譬若用良药得良药治人得恶药煞人义兵为天下良药也兵诚义以诛暴君而振苦人○王石华校善改苦今案详本篇上文】 崇礼重禄 【黄石公三略云用兵之要在于崇礼而重禄○今案陈仁锡校本上略篇无于字】 显良振孤 【淮南子云敌国有虐民者兴兵废其君易其政尊其秀土显其贤良振其孤寒出其囹圄○王石华校笃改尊今案淮南子兵略训及陈本寒作寡又陈本君作国】 兴师报雠 【孟子云汤居亳与伯为邻有一童子以黍肉饷伯煞而夺焉乃兴师伐葛天下闻之皆曰非富天下也为匹夫报雠也○今案陈本脱考滕文下篇有异文】 赏明日月信比四时 【尉缭子云君熉明日月信比四时令严如斧钺兵利乎干将而士卒有不死者未尝闻也○今案陈仁锡校本兵令下篇明字比字皆作如合下无严字兵利乎三字作制如死作用命尝作之陈本脱干将句余与仁锡本同】 赏禄有功 【黄石公三略云夫主将务在揽英雄之心赏禄有功通志于众与众同好靡不成焉与众同患靡不败焉○今案陈仁锡校本上略篇及陈本将下有之法二字无在字败作倾无两焉字又陈本成误诚患作恶】 赏其有功 【淮南子云敌国有虐其民者兴兵废其君易其政尊其秀士显其贤良赈其孤寒出其囹圄赏其有功百姓开门而待之浙米而储之唯恐其不来耳○今案淮南子兵略训寒作寡亦详本篇上文】 内相谤讪 【兵书云言行不同竖私枉公外相连诬内相谤讪有此不去是谓败乱○王石华校僚改败今案陈本同】 各结朋党 【诸葛亮兵要曰枝叶强大比居同势各结朋党竞进憸人有此不去是谓败征○王石华校补憸人字此字者改征今案严辑诸葛亮集据旧钞引同陈本删枝叶二句】 轻而无礼 【左传云秦师伐郑假道周北门左右免冑而下超乘王孙满尚幼观之言于王曰秦师轻而无礼轻则寡谋无礼则脱入险而脱又不能谋能无败乎○今案左传僖三十三年假道作过字】 贪而无亲 【左传云戎轻而不整贪而无亲胜不相让败不相救前者见获必务进后有不继则无救矣○今案隐九年传前作先后有二句作后者不救则无继矣】 投戈散地 【王弼周易略例云投兵散地则六亲不能相保者也○王石华校云投下应删前者十一字此因前注而误今案戈字兵字标目与小注互异本钞名理篇引亦作兵近本周易略例作戈】 駈市人 【吕氏春秋云駈市人而战此不通乎兵者之论也慎子又云市人可駈而战也○今案吕氏春秋见孟秋纪慎子以下见守山阁本辑慎于佚文据意林引同陈本增注百余言仍删慎子以下】 百克无后 【左传云楚子在军无日不计军实而申儆之虚胜之不可保纣之百克而卒无后○洪氏校微改儆讨改纣今案左传宣十二年虚作于】 六败之道 【孙子云故兵有走者有弛者有陷者有崩者有乱者有北者凡此六者非天之灾将之过也夫势均以一击十曰走卒强吏弱曰弛吏强卒弱曰陷大吏怒而不服遇敌怼而自败将不知其能曰崩将弱不严教道不明吏卒无常陈兵纵横曰乱将不能料敌以少合众以弱击强兵无选锋曰北凡此六者败之道也将之至任不可不察也○王石华校云察也下应删诸侯九字此因后江而误今案孙子地形篇第十非天下有地字自败作自战余用】 用兵无已 【六韬云昔烦厚氏用兵无已诛战不休兼并无所止至于涿鹿之野诸侯叛之烦厚氏之亡也○洪氏校冢漉改涿鹿判改叛今案陈本平津馆本六韬皆无兼并五字】 极武而亡 【新序云秦穷兵极武而亡及项羽尚暴而灭○今案陈本及御览二百七十一引同】 
