<!-- { "loadSidebar": true } -->
　　言以足志文以足言不言谁知其志言之无文行之不远 【春秋左氏云仲尼曰志有之言以足志文以足言不言谁知其志言之无文行之不远杜注志古书也○严氏校志注改注志今案见左传襄二十五年陈俞本脱杜注以下】 会众彩以成锦绣集众字以成义理 【释名云文者会众彩以成锦绣集众字以成义理如文绣然也○今案毕校本释名释言语篇及陈俞本义理作辞义又会众集众皆作会集众余同】 譬如女工有绮縠音乐月郑卫 【汉书云辞赋大者与古诗同流小者辨丽可喜譬如女工有绮縠音乐有郑卫也○王石华校郑改有今案陈俞本汉书六十四下王逶传及本钞一百二赋篇引同流皆作同义】 宏邈淫艳非碑诔之施艳直踊寔非诗赋之用 【抱朴子云○王石华校补施字今案陈俞本同】 其会意也尚巧其遣言也贵研 【陆机文赋其为物也多姿其为体也屡迁其会意也尚巧其遣言也贵研○今案文选研作妍】 或辞害而理比 【陆机文赋或辞害而理比或言顺而义妨离之则双美合之则两伤○今案文选同】 或理朴而辞轻 【陆机文赋若夫丰约之裁俯仰之形因宜适变曲有疑情或言拙而喻巧或理朴而辞轻或袭故而弥新或沿浊而更清或揽之而必察或研之而后精譬如舞者赴节而投袂歌者应弦而遣声○今案文选及陈本疑作微又陈本赴误趁】 或清虚以婉约 【陆机文赋或清虚以婉约每除烦而去滥■〈门外卦内〉大羹之遗味同未弦之清泛○今案文选■〈门外卦内〉作阙凡书钞阙多作■〈门外卦内〉】 或奔放以谐合 【又云或奔放以谐合瞀嘈赞而妖冶徒悦目而偶俗固声高而曲下寤防露与桑闲又虽悲而不雅○今案文选及陈本瞀作务】 定去留于毫芒 【陆机文赋○今案文选同陈本脱去字但留一格】 混妍蚩而成礼 【又云或寄辞而瘁音言徒靡而不华混妍蚩而成体累良质而为瑕○王石华校云注内蚩而四字应小写本钞误作大写非也今案文选而瘁作于瘁又言字在靡字下】 纵横有义反复成章 【挚虞文章流别云图谶之属虽非正文之制然取其纵横有义反复成章○王石华校美改义今案陈俞本及严辑挚虞集制皆作制余同本钞图字上有冯衍执杖铭张衡云八字各本皆无不知自某条误入今附于此】 邴若缛绣凄若繁弦 【陆机文赋云藻思绮合清丽芊眠○今案文选邴作炳】 及其六情底滞志往神留 【陆机文赋及其六情底滞志往神留兀若枯木豁若涸流理翳翳而愈伏心乙乙其若抽或竭情而多悔或率意而寡尤○今案文选文赋同百三家本乙乙作轧轧陈本愈作逾】 小文犹寸锦 【抱朴子云小文虽朽犹之寸锦撮玉碎之珍不得近盈尺之贾也○今案俞本贾作璧玉碎二字但空二格余同陈本脱撮玉以下】 片言以居要 【陆机文赋立言以居要乃一篇之警策○今案文选以居作而居】 虽浚发巧或受嗤拙 【又云虽浚发于巧心乃受嗤于目拙彼琼簌与玉藻若中原之有叙同橐钥之罔穷与天地乎并育○王石华校掘改拙是也敕改欶非也应作簌今案陈本及文选簌作敷又文选嗤作山?欠目拙作拙目】 若沧海之芥 【抱朴子云谢尧卿东南书土说王充以为一代英伟汉兴以来未有充比若所著文时有小疵犹邓林之枯枝若沧海之流芥未易贬也已○今案陈俞本脱谢尧七字长白继氏辑抱朴子佚文据书钞未改本引同】 若江汉之潢 【抱朴子云吾见二陆之文百许卷似未尽也一手之中不无利钝方之他人若江汉之与潢污及其精处妙绝汉魏之人也○今案百许卷十五字陈俞本作犹元圃积玉五字长白继氏辑抱朴子佚文据意林书钞御览引与旧钞脗合】 优游按衍屈原之尚也穷侈极妙相如之长也 【魏文帝典论云或问屈原相如之赋孰愈曰优游按衍屈原之尚也浮沈漂淫穷侈极妙相如之长也然原据托譬喻其意周旋绰有余度矣长卿子云意未能及也○严氏校补尚也二字王石华校旁勒浮沈四字今案问经堂辑本陈本皆脱浮沈句】 枚皋文章敏疾长卿制作淹迟 【西京杂记云枚皋文章敏疾长卿制作淹迟皆尽一时之美誉而长卿首尾温丽枚皋时有累句○王石华校亩改敏今案学津讨源本西京杂记卷三无美字余同】 相如封禅靡而不典杨雄剧新典而不实 【张瞻注杨雄剧秦美新云相如封禅靡而不典杨雄美新典而不实○今案文选典引序有相如四句而文选剧秦美新不言有张瞻注岂杨雄集旧有张注乎】 公干逸气 【魏文帝与吴季重书云公干有逸气但未遒耳至五言诗之善者妙绝时人○今案本钞叹赏篇引及文选同百三家本时人作当时】 仲宣体弱 【魏文帝与吴季重书云仲宣独自善于辞赋惜其体弱不足起其才○今案陈本及文选百三家本才作文】 孔璋不闲词赋 【陈思王与杨德祖书○今案文选同】 伯喈长于为碑 【李充起居诫云中世蔡伯喈长于为碑○今案严辑李充文脱此条陈本充误克】 

　　○叹赏二十一 

