<!-- { "loadSidebar": true } -->

　　北堂书钞卷第一百九 

　　●北堂书钞卷第一百一十　　　乐部六 

　　隋秘书郎虞世南撰 
　　南海孔广陶校注 
　　筝十一　　　　　　　　筑十二 
　　箜篌十三　　　　　　　琵琶十四 
　　笙十五　　　　　　　　簧十六 
　　竽十七 

　　○筝十一 

　　上隆似天下平似地 【傅玄筝赋序云筝秦声也上隆似天下平似地中空准六合弦柱拟十二月设之则四象存鼓之则五音发○今案百三家本傅玄集无秦声也三字隆作圆余同陈本改注傅子】 弦有十二四时度也柱三寸三才具也 【阮瑀筝赋云弦有十二四时度也柱高三寸三才具位也○今案初学记筝类引及陈本删高字位字余同百三家本严辑本阮瑀筝赋皆未收此四句】 理弦歌秋风 【俗说云谢仁祖为豫州主簿在桓玄温阁下桓闻其善筝使呼之既至取筝与弹谢即理弦抚筝因而歌秋风意气殊异桓以此知之○今案类聚四十四御览五百七十六引俗说无玄字陈本无温字异作遒本钞七十三主簿篇引仁祖作景仁温阁作玄门异作远桓以作玄重】 抚筝歌诗 【语林云晋孝武祖宴西堂诏桓子野弹筝桓乃抚筝而歌怨诗悲厉之响一堂流涕○王石华校宛改怨今案类聚四十四引语林子野作野王无桓乃以下陈俞本改注今晋书】 弹筝快耳 【史记李斯传云上书曰弹筝搏髀而歌呜呜快耳者真秦之声也○王石华校莫筝改真秦今案近本史记及陈本歌下有呼字耳下有目字王氏读书杂志据此旧钞及类聚乐部四御览乐部十四以正今本史记之讹】 弹筝合歌 【续晋阳春秋云右将军桓伊善音律因宴饮帝命伊吹笛伊为一弄乃放笛曰臣于筝乃不如笛自足以韵合歌管○今案惜阴轩世说下之上注引续晋阳秋右作左余同陈本改注今晋书】 秦筝奏西音 【魏文帝诗云齐瑟发东舞秦筝奏西音○今案陈俞本瑟作琴百三家本魏文集及本钞舞篇瑟作唱】 秦筝何慷慨 【曹植箜篌引云秦筝何慷慨齐瑟且和柔○今案陈本文选百三家本集且和作和且】 激新声 【魏文帝诗云悲筝激新声长笛吐清气○今案陈俞本激作发悲作秦百三家本魏文集筝误弦吐作吹本钞笛篇引与此条旧钞合】 奋逸响 【曹植诗云弹筝奋逸响新声好入神○今案陈俞本好作妙】 扬大雅之哀吟 【曹植思人赋云□秦筝之慷慨扬□雅之哀吟○今案陈本百三家本陈思王集思人作幽思秦筝之作素笔而余同】 唱葛天之高韵 【曹霖筝赋云锺子授筝伯牙同节唱葛天之高韵赞幽兰与白雪○今案初学记十六引此赋及陈本曹霖作贾彬同作击又初学记天误文】 岂蒙恬所能关思 【傅玄筝赋序云筝秦声也以为蒙恬所造斯乃仁智之器岂蒙恬亡国之臣所能关其思哉○王石华校去改玄今案陈本百三家本傅玄集脱秦声也三字关作开又陈本臣误成】 虽吴姬何以加哉 【傅子云张奏鼓琴郝素弹筝虽伯牙之妙手吴姬之奇声何以加哉○今案陈本及聚珍辑本附录引御览无张奏句弹上有善字余同类聚四十四引傅子亦然严辑本亦伙张奏四字】 

　　○筑十二 

　　还沛击筑 【史记高祖帝纪云高祖还沛上击筑自歌○今案本钞巡行篇飨燕篇歌篇皆引此文】 大会击筑 【东观记光武大会真定王制杨自击筑○今案聚珍本姚辑本陈俞本皆无制杨二字又聚珍本王作帝】 击筑饮燕市 【史记刺客传云荆轲击筑与高渐离饮于燕市○王石华校制改荆今案陈俞本无刺客传三字余同考史记刺客列传两言高渐离击筑并无言荆轲击筑者此注疑有脱误】 击筑为壮声 【燕丹子云高渐离击筑宋意和之为壮声发皆冲冠○今案陈俞本宋意作荆轲问经堂本燕丹子卷下冲冠句作皆泪流余同】 

　　○箜篌十三 

　　师延所作空国所存 【释名云箜篌师延所作靡靡之乐也后出桑间濮上之地盖空国之侯所存也师涓与晋平公鼓焉郑卫分其地而有之遂为淫乐也○今案毕本释乐器篇及陈本与晋作为晋余同类聚四十四引亦作为但无盖空句】 武祠太一而作坎篌 【风俗通云箜篌案汉武帝祠太一后土令乐人侯调依琴而作坎篌言其坎坎志节○今案陈本同近本风俗通声音篇依琴句作依琴作坎坎之乐坎坎二字因下句而误考初学记十六引坎篌作坎侯余与原钞同】 灵帝好胡服乃作箜篌 【续汉书五行志云灵帝好胡服乃作胡箜篌○今案续汉志同】 东土君子雅善箜篌 【曹毗箜篌诗云东土君子雅善箜篌○今案陈本同】 集会堂上常弹箜篌 【乐府歌诗云集会高堂上张弹箜篌○今案俞本脱陈本无高字】 匪借和于箫管岂假韵于筑筝 【钮滔母孙氏箜篌赋云匪借和于箫管岂假韵于筑筝○今案初学记类聚引此赋及严辑钮滔母箜篌赋皆脱此二句陈本钮误钧】 箜篌引 【朝鲜津卒霍里子高所作也子高晨起刺舡而濯有一狂夫披发提壶堕河而死其妻援箜篌而歌曲终亦投河而死子高援琴作其歌声○今案此条旧钞偶脱书名陈俞本注见琴操晨下无起字盖据类聚四十四引订也考此文亦见崔豹古今注太原郭氏辑乐府府诗集廿六载箜篌引霍里子高下有妻丽玉三字】 

　　○琵琶十四 

　　兴自秦末 【傅玄琵琶赋序云杜挚以琵琶兴于秦末年盖苦长城之役百姓鼗而鼓之○今案初学记卷十六引此序无年字鼗作弦鼗余同陈本秦末误羸秦鼗改乃作二字非也又旧钞赋上有兴于秦末四字系因下文而衍】 兴自末世 【成公绥琵琶赋云惟此琵琶兴自末世○今案百三家本此赋同初学记十六引末世作夫裔】 乐家所作 【风俗通云谨案琵琶近世乐家所作不知谁作也○今案陈本谁作二字作所起近本风俗通声音篇谁下脱作字类聚四十四引世作出余与原钞同】 马上所鼓 【释名曰琵琶本出于朝中马上所鼓也○今案见毕本释乐器】 工人裁琴之形 【傅玄琵琶赋序云闻之故老汉遣乌孙公主念其行道思慕使工人裁琴筝笙筑之形作马上之乐○王石华校马改乌生改主今案百三家本傅玄集及御览五百八十三引裁作载形作属陈本笙筑作筑箜篌余同百三家本】 合文梓规灵象 【傅玄又云合荆山之文梓规灵象而定婆○今案陈俞本脱傅节子辑傅鹑觚集婆作娑】 分柱设位岁数成也 【成公绥琵琶赋云分柱设位岁数成也○今案百三家本类聚四十四引此赋及陈本皆设作列】 盘圆柄直阴阳序也 【傅玄赋云盘圆柄直阴阳序也○今案陈本同初学记十六引及百三家本玄集圆作员】 弦法四时 【孙该琵琶赋云弦法四时修柄短直洪然适宜○今案陈本将四时句改注傅玄琵琶赋余删严辑孙该集脱此条】 挺柄布柱 【玄赋挺修柄以布柱转四时而发机○今案陈本同百三家本严辑本傅玄赋挺作控】 闻促声高形躁志越 【嵇康声无哀乐论平和之人听筝笛琵琶则形躁而志越闻琴瑟则体静而心闲夫琵琶筝笛闻促而声高故使人形躁而志越○今案初学记十六引此论及陈本声无误无声又初学记闲作开余同百三家本嵇康集体静作听静闻促作闲促】 惠文琵琶 【高惠文与妇书曰今置琵琶一枚音甚清亮也○今案陈俞本同严辑本脱】 仁祖弹琵琶 【世说有北方谢仁祖不及重者桓大司马曰诸君莫轻仁祖企脚在北牖下弹琵琶故自有天际真人意○今案世说容止篇及陈本及作乃北上无在字意作想又陈本牖作窗近本世说作牖】 阮咸善琵琶 【竹林七贤赋云咸善弹琵琶○今案类聚四十四引赋作论余同】 叩少宫骋明光 【孙该琵琶赋云尔乃叩少宫聘明光○王石华校谚改该今案类聚四十四引此赋同】 操畅骆驿 【孙该又云操畅骆驿游乎风扬抑案擫摄拰搦摧藏○今案类聚四十四引及陈本严辑本孙该琵琶赋扬作扬案作扬擫摄作按捻又陈本拰作推余同】 发越哀伤 【傅玄云飞纤指以促柱养发越以哀伤○今案陈本百三家本傅玄集琵琶赋养作创初学记十六引亦然】 能娱我心 【傅玄歌诗云所乐亦非琴唯言琵琶筝能娱我心○今案陈本同初学记十六引歌诗筝上有与字余同】 以慰其思 【石崇明君辞者公主嫁乌孙令琵琶马上作乐以慰其道路之思也○今案文选及冯辑晋诗纪卷十载石崇明君辞序同陈本作石崇琵琶引非是】 

　　○笙十五 

