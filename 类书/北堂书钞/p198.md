<!-- { "loadSidebar": true } -->

　　北堂书钞卷第一百一十三 

　　●北堂书钞卷第一百一十四　　武功部二 

　　隋秘书郎虞世南撰 
　　南海孔广陶校注 
　　讲武二　　　　　　　　征伐三 

　　○讲武二 

　　春搜夏苗秋狝冬狩 【春秋传云故春搜夏苗秋狝冬狩皆于农隙以讲武事也杜注曰搜索择不取孕者苗为苗除害也狝杀也以杀为名顺秋气也狩围守也○王石华校补杀也以三字补末四字今案左传隐五年注不取作取不】 仲春教振旅 【周礼大司马职云中春教振旅司马旗致民郑注曰以旗者立旗期民于其下也兵者守国之备兵者凶事不可空设因搜狩而习之凡师出曰治兵入曰振旅皆习战也○王石华校期下改其下出曰改出者今案周礼夏官同】 仲教茇舍 【周礼大司马职云仲夏教茇舍郑注茇舍草止之也军有草止法也○今案周礼夏官同】 仲秋教治兵 【又云教治兵如振旅之阵也○今案周礼夏官注同】 仲冬教大阅 【又云仲冬教大阅郑注云大阅备军礼而旌旗不如出军时空避实也○今案夏官注同】 治兵振旅 【左氏云三年而治兵入而振旅杜注曰虽四时讲武犹复三年而大习之出曰治兵始治其事入曰振旅治兵礼毕整众而还振整也旅众也○王石华校振改旅今案见左传隐五年本钞旅误振王石华已校正】 起事动众 【尔雅云起大事动大众必先有事于社稷而后出谓之宜○今案陈本同近本尔雅释天无稷字】 出尚威正入反尊卑 【又云出曰治兵尚威武也入曰振旅反尊卑也○今案陈本同尔雅释天两日字作为字】 简车马 【春秋传云秋大阅简车马也○王石华校春改秋今案见左传桓六年】 筭车徒 【周礼大司马职云仲夏教茇舍如振旅之阵羣吏筭车徒○今案周礼夏官筭作撰郑元注云撰读作算】 数军实 【春秋传云三年而治兵入而振旅归而饮至以数军实○今案见左传隐五年】 辩旗物 【周礼大司马职云仲秋教治兵辩旗物之用注曰凡旌旗有军旅者画异物无者帛而已○洪氏校小注补物字众改旅今案夏官大司马注同】 习威仪 【春秋传云归而饮至以数军实明贵贱顺少长习威仪也○今案见左传隐五年】 读书契 【周礼大司马职云仲夏教茇舍如振旅之陈羣吏读书契郑注曰读书契以簿书校录军实之凡要○洪氏校萲改茇补校录二字实之二字今案周礼夏官同】 讲攻战进取之方 【谢承与子山书曰但日讲攻战进取之方而易诗礼乐春秋不复开箧焉○今案陈俞本子山上有步字又俞本不复作更不余同御览二百九十七引此书亦有步字无易诗二句】 教进退徐疾之节 【周礼大司马职云以教坐作进退徐疾疏数之节注曰习战法也○今案周礼夏官同】 修教明喻 【春秋公羊云秋大阅阅兵车也修教名喻国道也平而修戎事非正也以为崇武盖以观妇人也○王石华校循改修补国字今案公羊桓六年传喻作谕】 训卒利兵 【春秋传云赵盾曰先人有夺人之心军之善谋也训卒利兵潜师夜起败秦师于令狐○今案见左传文七年】 张六师 【尚书康王之诰张皇六师无坏我高祖之命○今案今尚书之命作寡命余同王西庄后案独谓寡命以上是顾命】 作三军 【左传云晋侯搜于被卢作三军○今案见僖二十七年】 畋于海滨选徒万骑 【司马相如子虚赋云王驾车千乘选徒万骑畋于海滨别卒满泽罘网弥山○王石华校因原钞弥误早改作满非是今案史记司马相如传及陈本同】 大搜于红革车千乘 【左氏云大搜于红革车千乘○今案见昭八年】 王建太常诸侯建旗 【周礼司常职云赞司马颁旗物王建太常诸侯建旗孤卿建旜大夫士建物师都建旗县鄙建旐郑玄云仲冬教大阅司马主其职自王已下治民者旗画成物之象王画日月象天明也诸侯画蛟龙一象其升朝一象其下复也孤卿不画言奉王之政教而已大夫士杂以帛言以先王正道佐职也师都六乡六遂大夫也谓之师都都民之所聚也画熊虎者乡遂出军赋象其守猛莫敢犯也旗画成物之象县鄙乡遂之官约言之龟蛇象其能扦难避害也○王石华校涂去赞字下复改下伏非也案春官司常职赞作赞其职作其礼蛇作交杂下无以字余同】 王执路鼓侯执贲鼓 【周礼大司马职云仲春教振旅司马以旗致民王执路鼓诸侯执贲鼓师帅执提旅帅执鼙卒长作饶两司马执铎公司马执镯○今案夏官大司马同陈本旅帅作旅师】 司马振铎羣吏作旗 【又云中军以鼙令鼓鼓人皆三鼓司马振铎羣作旗郑注云司马两司马也振铎以作众也○今案周礼大司马同】 车徒皆行 【又云中军以鼙令鼓鼓人皆三鼓车徒皆行○王石华校行下删司马振铎廿二字沿上条误衍入此者今案周礼大司马同】 车徒皆噪 【又云及所弊鼓皆駴车徒皆噪郑云噪讙也○今案周礼大司马同】 衔枚而进 【又云车徒皆作遂鼓行徒衔枚而进郑注云枚如櫡衔之有繣结项中军法止语为相疑惑也○王石华校櫡改箸系用陈本今案周礼大司马与旧钞同】 鸣铙且却 【又云乃鼓退鸣铙且却郑注曰铙所以止鼓也军退卒长鸣铙以和众也○今案周礼大司马同陈本却作郄误】 

　　○征伐三 

