<!-- { "loadSidebar": true } -->
　　盛寍加名 【晋中兴书百官公卿注云惠帝在东宫以舍人四人才学美者与引中庶子共治文书者也○今案陈俞本注云上有志字无帝以下俞本补注咸寍初置中舍人七字本钞惠帝二字误作直事据下文引订正】 似黄门任 【徐邈与王珉书或说中书舍人职居黄门不与中庶子中间出内○今案陈俞本同严辑徐邈文与王珉书未收此条】 典文疏 【王珉答徐邈书云中书舍人典文疏位如中书郎也○今案陈本同俞本舍上脱书字 【流治文书】 晋中兴书百官公卿志云惠帝在东宫以舍人才学云云○今案流字系沿上条疏字而误本钞上文引流治作共治】 顾荣秀望 【晋中兴书吴郡顾录云荣字彦先有清操以南士秀望○今案御览二百四十六引中兴书秀望下有累迁太子中舍人句陈本脱中字俞本注云顾荣详太子舍人非中舍人云云俞氏此说葢未考御览耳】 陆云才藻 【傅亮文章志云陆云字士龙尚书郎也○今案陈俞本章误帝又陈本无云陆以下俞本尚书四字作有才藻为中舍人】 杜锡数谏太子 【王晋书杜锡传云锡字世嘏为太子中书舍人数谏太子○今案御览八百三十引王晋书无字世嘏三字中书二字陈俞本中下无书字】 张敞不答千秋 【陆道瞻吴地志云张敞字弘源为东宫中舍人八年不转会稽王嬖人茹千秋曰中舍人名望久满此侍公坐当尽拙言敞正色不答○今案陈本脱此条俞本转误辅侍作待余同】 

　　○太子洗马一百二十七 

　　员十六人秩比谒者 【张晏注汉百官表云太子洗马员十六人秩比谒者○今案汉书百官公卿表洗作先余同】 如谒者 【续汉书百官志云太子洗马比六百石旧职如谒者○今案见续汉志百官四及俞本同陈本脱旧字】 拟秘书 【徐邈与王岷书汉制洗马冠高山冠○今案俞本冠下增拟秘书三字余同陈本脱珉字及汉制以下】 掌图籍 【引晋起居注云正帝制洗马八人掌图籍释奠称经则掌其事○今案陈本同俞本删释奠以下】 典文书 【晋齐王攸与山涛书云洗马今之清选前后典文书才义也○今案陈俞本才义作佳才】 在前导威仪 【续汉书百官志云制洗马太子出则当直者在前导威仪○今案续汉志百官四无制字余同】 洗马清道 【徐邈与王珉书汉制法洗马冠高山冠中朝杂制洗马清道○今案御览二百四十六引此书制法作法制杂作新清上有出则在马前五字】 勾践执戈为吴洗马 【韩子云勾践入官于吴执干戈为吴洗马史记曰越王勾践世家○今案本钞一百二十三戈篇引韩子吴下有王字近本韩子喻老篇亦然又执上有身字陈俞本删史记以下】 今之清选 【晋齐王攸与山涛书云洗马今之清选也○今案详本篇上文】 以才学召 【魏略云颜斐字文林以有才学召为太子洗马○今案陈俞本同魏志十六仓慈传注引魏略无以字召上有丞相二字】 以才辨召 【王晋书李密字令伯时人称其才辨蜀平召以为太子洗马○今案陈俞本辩作辨脱蜀平二字今晋书八十八李密传同】 以弱冠拜 【晋中兴书河东卫录云玠字叔宝以弱冠拜洗马○今案今晋书三十六无以弱冠三字余同魏志二十一卫觊传注引世语以弱六字作为太子洗马早卒余同可作旁证陈俞本皆改注今晋书】 以弱冠登 【荀氏家传云邃字道玄性简静解音乐美谈论拜太子洗马○今案陈俞本同亦见今晋书三十九荀传但无简静句耳又考翰苑新书前集卷六引荀氏家传亦无简静六字余同】 清身洁已 【王晋书云解系字少连云云○今案详本篇下文】 雅量弘济 【傅咸别传序云友人鲁仲叔雅量弘济○今案本篇下文引仲叔作叔虎无序字陈俞本亦然】 笃敏有思 【晋齐王攸与山涛书正长嗣笃敏有器思今东宫洗马欲也○今案陈俞本删器字及欲也二字】 才经文雅 【荀氏家传云邃字道玄拜太子洗马戴若思时相钦重作诗诵之序曰洗马荀道玄既累叶重光才经文雅○今案翰苑新书前集卷六引荀氏家传邃误遽时作特诵作颂余同】 以严见惮 【汉书汲黯字长孺孝景帝时为太子洗马以严见惮○今案见汉书五十陈俞脱字长孺三字】 同官所推 【文士传曰江统字应元补太子洗马○今案说郛本文士传洗马下有每有奏议辄为同官所推二句陈俞本统作充并与下文五事一条合注为一】 陆机感恩赋诗 【陆机皇太子清晏诗序元康四年秋余以太子洗马出补吴王郎中以前事食卒不得宴三月十六有命清宴感圣恩之罔极而赋此诗○今案严辑陆机文据御览五百三十九引此书仅有圣恩二句又文选载陆机答贾谧诗序有郎中句以上惟四年作六年耳本钞前事句以下混入下条今移正】 江统以五事陈 【传云江统字应元为洗马○今案晋书五十六江统传有上书陈五事句余同陈俞本传云上补文士二字统作充并与上文同官所推一条合注为一又陈本亦存此条标目陈改谏】 傅咸同班共事 【傅咸别传云友人鲁叔虎雅量弘济思心邃远迁太子洗燛咸云谬蒙朝私忝受斯职虽不备而得与此子同班共事也○今案陈本俞本此段并入上文雅量弘济一条注中叔虎作仲叔无虽不备三字而得作喜得】 解系州里荣焉 【王晋书云解系字少连中兄结字仲连次兄育字雅连各清身洁己仕皆洗马州里荣焉○今案今晋书六十解系传结育皆系之弟雅作稚陈本从今晋书改为系及二弟俞本既改今晋书矣又从本钞作仲兄次兄则两失矣】 

　　○太子舍人一百二十八 

　　更直宿卫如三署郎 【续汉书百官志云太子舍人秩二百石无员更直宿卫如三军署郎○今案续汉志百官四署郎下有中字余同陈俞本已照补中字脱秩字】 备绛衣 【班彪便宜表云宜选师傅将相子孙好学有行者以备绛衣舍人葢领此也○今案御览六百九十引此表绛作缝无葢领句好学句作有行好学陈俞本备上脱以字】 掌表启 【挚虞决疑云太子舍人晋置十六人掌表启也○今案陈俞本及御览二百四十六引决疑同】 太学弟子岁课乙科为舍人 【汉书云成帝时太学弟子三千人王莽秉政改课乙科通者二十人为太子舍人○今案陈俞本同汉书儒林传序改作岁无通者二字】 太常弟子通三经补舍人 【挚虞决疑云太常弟子通三经补太子舍人○今案御览二百四十六引决疑同陈俞本作二经】 校德东宫 【山涛启事云琅琊王第三子繇陇西王世子越诚宜早令奉侍皇太子校德东宫若兼庶子○今案陈本删若兼庶子句严辑山启脱第三两字】 今之清选 【晋齐王攸与山涛书云舍人今之清选也○今案陈本同】 以贤良拜 【王晋书云奉侍挚虞字仲洽少好学以贤良拜太子舍子○今案奉侍二字沿上条误入今晋书五十一以贤良作以对贤良策余同陈俞本皆改注今晋书】 上便宜事 【魏志云张茂字彦林太和中上便宜百余条明帝善之拜太子舍人○今案魏志本传同】 以才识称 【晋八王故事云卞粹字仲仁以清辨监察见称为太子舍人○今案陈俞本清辨监察作才识清辨又陈本无字仲仁三字俞本粹作敦】 以名望超 【王晋书王衍字夷甫以名望超为太子舍人○今案陈本同俞本望作门今晋书四十三无以名望三字超作后】 以文学举 【桓氏家传范字符则魏太子始立○今案陈俞本立下有以文学举为舍人七字】 德望历位 【臧荣绪晋书程牧字少言有清名德望历位太子舍人○今案陈俞本无字少言三字】 秀望累迁 【晋中兴书云吴郡顾录云荣字彦先吴王以南土秀望有清操累迁太子舍人○今案俞本脱吴王以三字操作藻无累迁句事文类聚遗集卷四引中兴书无字彦先三字有清操三字及累字余同陈本已改注今晋书】 卢浮起家 【晋诸公赞云卢浮起家为太子舍人○今案类聚四十夷引晋诸公赞同】 山简少拜 【臧荣绪晋书云山简字季伦与谯国嵇绍沛国刘谟齐名少拜太子舍人○今案今晋书四十三山简传沛国作沛郡少作初陈俞本已改注今晋书】 侯霸有威重 【东观汉记侯霸字□房有威重为太子舍人○今案陈俞本同御览二百四十六引有威重作严而有威聚珍本姚辑本东观记皆与本钞同】 袁良明经 【华峤汉书云袁良明经为太子舍人○今案姚辑本汪辑本陈俞本同】 陈唯有德器 【晋诸公赞云陈唯字道基有德器为太子舍人○今案陈俞本唯作准】 程牧有才行 【臧荣绪晋书云程牧字少言清惠有才行为太子舍人○今案陈俞本同】 潘岳神形清辨 【王晋书潘岳字安仁神形清辨能属文为太子舍人○今案陈俞本同今晋书五十五不载舍人事】 华谭言语清辨 【晋中兴书广陵华录云谭字令思少以言语清辨知名除太子舍人○今案陈俞本同今晋书五十二言语清辨作有口辨除作迁余同】 彦辅性寡嗜好 【王晋书乐广字彦辅由是显名为太子舍人○今案今晋书四十三好作欲无显名句陈俞本已改注今晋书】 孝若秉心居正 【晋齐王攸与山涛书云秉心居正为太子舍人○今案陈俞本同】 博识多闻 【晋诸公赞云张华博识多闻问无不知为太子舍人○今案类聚四十九御览四百七十五引晋诸公赞问无作无物余同】 才名独步 【晋中兴书云会稽孔录云坦字君平以才名独步补东宫舍人○今案俞本同陈本删会稽孔录句今晋书七十八无独步句】 文义可观 【晋中兴书范阳祖录云纳字士元有操行以门寒品为能清言明理文义可观拜东宫舍人○今案俞本同陈本脱范阳祖录四字字士元三字明理二字余同今晋书六十二无门寒以下】 通汉说讲石渠 【汉书儒林传云通汉子方以礼生为太子舍人讲说石渠○今案汉书八十八无生字陈俞本无子方二字】 季长校书东观 【谢承后汉书燛融字季长年十三明经为太子舍校书东观○今案陈俞本同姚辑本脱字季长三字汪辑本与原钞同】 潘尼上释奠颂 【臧荣绪晋书云潘尼字正叔拜太子舍人上释奠颂○今案陈俞本同亦见今晋书五十五】 晁错以书称说 【史记晁错以文学为太常掌孝文使错受尚书伏生所还因上便宜事以书称说帝悦诏以为太子舍人○今案史记本传无帝悦二字陈俞本已照删】 存故人谢宾客 【史记郑当时字庄孝景时为舍人每五日洗浴常置驿马长安诸郊存诸故人请谢宾客夜以继日常巡不遍○今案史记汲郑列传巡作恐】 见而悦之 【汉书佞幸传云董贤字圣卿为太子舍人为人美丽自喜哀帝见而悦之拜为黄门郎○今案见汉书九十三】 

　　北堂书钞卷第六十六

●北堂书钞卷第六十七　　　　设官部十九 

　　隋秘书郎虞世南撰 
　　南海孔广陶校注 
　　三老五更一百二十九　　祭酒一百三十 
　　国子祭酒一百三十一　　博士一百三十二 
　　学士一百三十三 

　　○三老五更一百二十九 

