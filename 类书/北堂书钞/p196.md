<!-- { "loadSidebar": true } -->
　　律本于天 【傅子曰律吕本于天地岂关昆山之凤雌雄声能定之哉此好远之谈也○今案严辑本傅子同】 象物贯地 【风俗通云管漆竹长一尺六寸孔十二月之音象物贯地而牙也故谓之管○王石华校天改而今案陈俞本无寸字近本风俗通声音篇亦无寸字无象字考牙当作丐古互字也】 黄帝令伶伦 【吕氏春秋云黄帝命伶伦作为律○今案陈本同近本吕氏春秋仲夏纪命作令】 汉家本张苍 【汉家言律厯者本张苍无所不通而尤邃律厯○今案见汉书四十二张苍传】 取竹磬谷 【吕氏春秋云黄帝命伶伦作为律伶伦自大夏之西阮隃之阴取竹于磬谷断两节间长三寸九分而吹之以为黄钟之宫听鸣凤以别十二律其雄鸣为六雌鸣为六故曰黄钟之宫律吕之本○王石华校字改自院改阮今案陈本及吕氏春秋仲夏纪磬谷作嶰溪之谷】 取竹解谷 【汉书律厯志云昆仑之隅取竹之解谷注曰解脱也谷竹沟也取竹之脱无沟节者也或说仑昆之北谷名也○今案汉书二十一上隅作阴余同】 截竹为管 【礼记月令正月律中大簇二月律中夹钟三月四月至十二月下能俱述蔡邕章句曰律者帅也声之管也上古圣人始铸金以为钟以应正月至十二月之声乃截竹为管谓之律声之清浊以律管长短可制也○今案俞本脱此条陈本铸金句作始镕金以铸钟可制也作定之又下俱能述句是永兴櫽括之辞陈本已照今月令增入又续汉志刘昭注引蔡邕章句帅作率率帅古通用】 度竹为管 【扬雄太玄经云谓之律者度竹为管芦葭为灰列之九闲之中寞然无动寂然无声微风不起纤尘不形冬至夜半黄钟应之○今案俞本脱考本钞一百五十六冬至篇引太玄经无寂然句及纤尘句又度作截葭作莩闲作门余同近本太玄经玄莹篇只有泠水为管室灰为候二句余脱】 玉管 【杨泉物理论云听清浊五声之和然后制为锺律取弘农宜阳县金门山竹为之管○今案陈本平津馆辑本同】 听凤鸣 【吕氏春秋曰伶伦听凤凰之鸣以别十二律吕○今案见仲夏纪】 写凤音 【淮南子云物以三成音以五立三与五而八律之初生也写凤之音故音以八生黄锺为宫宫者音之君也○王石华校改立为合从陈本也今案见天文训考陈俞本成下脱音字又删八生句】 布缇缦抑葭灰 【续汉书云候气之法为室三重户闲涂衅必周密布缇幔室中以木为案每律各一以葭为灰抑其内端按律而候之气至者灰去为气所动者其灰散风动者其灰聚○今案续汉书律厯志上按律作按历风动上有人及二字余同】 玉律 【续汉书云候气之法殿中候用玉律十二唯二至乃候灵台○今案续汉书律历志同】 石律 【赵书云刘曜筑武德殿取士城西南郭内得圆石玉碓其铭曰律碓石重四钧同律度量衡有辛氏造议者或以为瑞参军事续盛曰王莽时物也○王石华校旁勒议字及军事续盛四字非也今案陈俞本取误于四钧下有上有文曰句无议者以下又陈本圆误图御览五十一引赵书武作建律碓作律权盛作咸又御览六十八引郭作墎律碓误律推又文献通考乐六引亦作律权】 铜律 【汉书律厯志云凡律度量衡用铜者名自名也所以同天下齐风俗云铜为物之至精不为燥湿寒暑变其节不为风雨暴露改其形介然有常似于士君子之行是以用铜也用竹为引者事之宜也○今案见汉书二十一上】 竹律 【续汉书云候气之法灵台用竹律六十○今案续汉书律历志上】 六律 【尚书云子欲闻六律五声八音孔注曰言欲以六律合声音察天下治理当听审之○今案益稷篇孔传同】 三律 【汉书律厯志云立人之道曰仁与义在天成象在地成形后以裁成天地之道辅相天地之宜以左右人此三律之谓也○王石华校厚改后今案汉书律厯志上右人作右民本钞作人者唐人转写避太宗讳也】 黄锺为首 【周礼大司乐职郑众注云以铜为管转以相生黄锺为首其长九寸○今案此是郑玄注非郑众注也】 黄锺之本 【吕氏春秋云黄锺之宫律吕之本○今案见仲夏纪】 分气 【尔雅云律谓之分注曰律管可以分气○王石华校颂作谓今案见释天郭注】 调声 【汉书律厯志律者调乐人之音声及此律令注曰以此故定十二律令也○今案近本律厯志无此文】 和声 【尚书舜典云声依永律和声八音克谐无相夺伦神人以和孔注云声重律和为之声也○王石华校摩改夺今案近本孔传与上心亦小异】 考声 【续汉书云截管为律吹以考声列以杀气道之本也术家以声微而体和知其分数不明故作准以代之○今案续汉书律厯志上杀作物余同陈俞本亦改物又陈本脱和字俞本体和误作难字】 立均出度 【国语云景王将铸无射问律于伶州鸠对曰律所以立均出度也纪之以三平之以六成于十二天道也○今案见周语下】 空积忽微 【汉书律厯志云律有空积忽征注曰以十二月之气各以其月之律为宫非五音之正则声有高下差降也空积若郑氏分一寸为数千也忽微若有若无谓正声无有浅分也○今案汉书卷二十一上浅作残余同考古人浅残栈通用陈俞本脱此条】 通五行 【史记律书云平正二十八舍律厯天所以通五行八正之气天所以成熟万物也○今案陈俞本脱考史记平作七熟作孰余同旧钞此条误入上条注中孙严未校正】 通八风 【淮南子云夔合六律调五音以通八风○今案见淮南子泰族训本钞下文引同】 文以五声教以六诗 【周礼太师职云太师掌六律六同文以五声播以八音教以六诗注曰以律视其人之音知宜歌也○今案注曰以下考近本太师职注无此文陈俞本删】 六律合阳声 【周礼春官职云太师掌六律以合阴阳之声阳声黄锺太簇姑洗蕤宾夷则无射○今案见太师职文】 六同合阴声 【又云太师掌六同以合阴阳之声阴声大吕应锺南吕林锺中吕夹锺○今案太师职林作函】 月气至灰飞而管通 【蔡邕月令章句云截竹为管声之清浊以律管长短为制置之深室每律一案以葭灰实其端其月气至则灰飞而管通○今案陈俞本脱考月令孔正义引下五句同】 冬夏至晷景所主 【汉书礼仪志云日冬至夏至阴阳晷景长短之极微气之所生也故八人吹黄锺之律也○今案陈俞本脱考续汉书礼仪志中有此文】 孤竹之管圜丘奏之孙竹之管方泽奏之 【周礼大司乐职云孤竹之管圜丘奏之孙竹之管方泽奏之阴竹之管宗庙奏之○今案大司乐泽作丘 【以致鬼神】 又云以六律大合乐以致鬼神祇○今案周礼大司乐职祗作示】 荡除灾害 【夏侯玄辨乐论云律吕音声非徒化治民物乃可以调和阴阳荡除灾害○今案御览十六引辨乐论民作人余同陈俞本脱】 同律 【尚书尧典云协时月正日同律度量衡孔注曰同音律也○今案同律此条梅书已入舜典此尚题尧典与古本合又所引孔注与今孔传亦不同岂真孔传尚存欤又音律当作律乃合陈俞本均脱此条】 后夔合律 【淮南子云后夔合六律调五音通八风也○今案本篇上文引同】 刘秀校律 【晋诸公赞云荀勖奏曰御府鉐竹律二十五具刘秀等校试其三具与杜左法同其二十二具是笛律也问协律中郎将列和云昔魏文帝时令和承受笛声以作此律○严氏校季改秀留改笛而改和今案御览十六引承作丞余同本钞秀误季笛误留严校已改正】 张苍正律 【汉书张苍为讣吏时绪正律厯注云绪寻也或曰绪业也以为汉当水得之时也○今案陈本脱考史记张丞相传吏作相注云是文颖注以为九字则永兴引申语也汉书无之又御览十六引绪正作正绪无注云以下】 刘恭作律 【王晋书云荀阳以魏杜夔所制律吕检校定太乐作鼓吹八音与律吕乖错始知后汉至魏度渐长于古四分余而夔依为律吕故致不韵而乃部佐著作刘恭依周礼制尺所余魏谓古尺也依古尺作新律吕以调声韵以律量黍以尺度古乐器皆与本铭尺寸无差○今案陈本脱御览十六引王晋书鼓上无作字有揔章二字而乃作不和无余魏二字器上无乐字余同】 吹律知殷裔 【论衡云孔子吹律自知殷商留裔○今案陈本脱考近本论衡奇怪篇下句作自知殷后】 推律定京氏 【汉书云京房字君明尤精好锺律知音声房本姓李推律自定为京氏○今案见汉书卷七十五】 孔子命音 【春秋衍孔图云孔子曰丘援律而吹因得羽之宫○今案御览十六引衍孔图因作命阴玉函山房辑本援误授陈本脱】 邹衍温谷 【刘向别录云方士传言邹子在燕燕有黍谷地美天寒不出五谷邹子居之吹律而温气至今名黍谷也○王石华校容改谷今案陈本同玉函山房辑本燕有下无黍字天作而无气字陈本脱】 知敌人之垒 【六韬云夫律管十二可以知敌金木水火土各以其胜攻之其法以夜半遣轻骑在致敌人之垒九百步外徧持律管撗当以勾陈五管尽不应无有音声当以青龙此五行之符佐胜之征成败之机也○今案平津馆本本六韬五音篇二十八无横字五管尽九字作五管声尽不应者官也余同陈本有误】 知南风不竞 【嵇康声旡哀乐论云子野吹律知南风不竞此又吾之所疑也子野博物多识自有以知胜败之形托以神征者也○今案百三家本嵇康集征作微子野作师旷余同陈本脱声?二字于吹上增博物多识四字而删又吾以下】 齐地大簇秦地南吕 【诗含神雾云邶墉卫王郑五国者千里之域也处州之中名曰地轴律中南吕齐地处孟春之位律中大簇音中羽魏地处季冬之位律中宫商陈地处季春之之位律中姑洗音中宫征郑地处孟夏之位律中中吕音中征曹地处季夏之位律中林锺音中征秦地处仲秋之位律中南吕○今案陈本只存齐地秦地二段余删考御览一百五十七引含神雾地轴以上域误城无南吕句御览干八引齐地一条太簇作姑洗羽作宫角引陈地一条同御览二十六引魏地一条无宫商句类聚三引秦地一条同引曹地一条无林锺句】 

　　北堂书钞卷第一百一十二 

　　●北堂书钞卷第一百一十三　　武功部一 

　　隋秘书郎虞世南撰 
　　南海孔广陶校注 
　　论兵一 

　　○论兵一 

