<!-- { "loadSidebar": true } -->
　　鱼飧 【公羊传曰晋灵公使勇士煞赵盾盾方食鱼飧勇士不忍煞而自刎死○今案陈本脱俞本脱公羊二字飧作餐此篇飧字俞皆作餐以下不悉校也又本钞亦无书名惟一传字而标目鱼飧下有讼鲜二字乃系公羊方鱼四字误合为两大字也俞本不明故径删去孙严亦未校出】 水飧 【顾和与蔡节度书宜食水飧夏侯家浆酪水飧独胜于羹也○今案高江村编珠补遗卷三引书钞飧作餐余同俞本亦然陈本书下脱宜食四字胜下脱于羹也三字反增入宜食二字误甚矣又考御览八百五十引顾和与蔡谟书无宜食四字家下有言食二字酪下无水飧二字独作犹羹也作羹饭耳】 朝服设飧 【仪礼聘礼云卿致宾宰夫朝服设飧注曰公羊传曰方食鱼飧是也○今案聘礼注公羊作春秋余同陈俞本脱聘礼二字及注曰以下】 晏进糟食 【新序云魏文侯见箕季日晏进糟食瓜瓠之羹○今案铁华馆校宋木新序刺奢篇及陈俞本粝下有餐之二字】 盘飧寘璧 【左饯云晋文公及曹曹不礼焉大夫僖负羁之妻曰公子得志于诸侯而诛无礼曹其首也○今案见左传僖二十一年】 壶飧弗食 【左传曰晋侯问原守于寺人勃鞮对曰昔赵衰以壶飧从馁而不食故使处原○今案左传僖二十五年及陈俞本从下有径字】 壶飧而从 【韩子云晋文公出亡箕郑挈壶飧而从饿而不敢食○今案见外储说左陈本多窜改】 传飧而食 【汉书云韩信欲东击赵合其禆将传飧而食注曰立马传飧也○今案汉书韩信传飧作餐马作驻陈本脱注曰以下】 以一壶飧得士二人 【战国策云楚伐中山中山君走有二人随其后君谓奚为对曰臣父尝饿君下一壶飧餔臣父且死曰中山有事汝必死之中山君仰天嗟曰以一壶飧得士二人也○洪氏校补后字文改父台改壶今案战国策宋策飧作飡走作亡嗟作叹餔亦作飡陈本多窜改】 彼君子兮不素飧兮 【毛诗云胡瞻尔庭有悬鹑兮彼君子兮不素飧兮○今案见魏风伐檀】 

　　○羹篇四 

　　大羹不致五味 【周官云祭祀共大羹铏羹注曰大羹肉湆大羹不致五味铏羹和盐菜也○今案周礼天官亨人职及陈俞本和作加】 和羹致其五味 【王肃注毛诗云和羹之道致其五味水火之齐食之即平○今案陈俞本王肃五字作诗注二字又脱水火二句商颂烈祖有亦有和羹句疑是王肃彼篇注文也玉函山房辑毛诗王肃注脱此条】 五味之和 【说文云羹者五味之和○案陈本同考说文??鬲部鬻五味盉鬻也羹小篆从羔从美段注据说文皿部盉调味也内则注云凡羹齐宜五味之和又考初学记廿六引说文作羹五味和也】 众味归宗 【张翰豆羹赋云大羹居正众味归宗○今案严辑张翰集及陈俞本同】 露葵之羹 【宋玉凤赋云主人之女为臣设雕胡之饭烹露葵之羹劝臣食之也○今案汉魏七十二家宋玉集雕作雕本钞饭篇引设作炊近本作讽赋风讽本同】 ■〈艹梨〉藿之羹 【淮南子云粝粢之饭■〈艹梨〉藿之羹○今案淮南子精神训同亦见本钞饭篇及俭德篇】 瓜瓠之羹 【新序云魏文侯见箕季曰晏进粝食瓠瓜之羹○王石华校合改瓜又补箕字今案详本卷上飧篇】 芍药之羹 【杨雄蜀都赋云甘甜之和芍药之羹○今案杨子云集单行本及七十二家本同陈俞本蜀误魏考本钞一百四十二酒食总篇两引皆作蜀】 凫鸧之羹 【傅毅七激云凫鸧之羹粉梁之饭○今案陈本俞本同本钞饭篇引鸧作鸿傅节子辑本傅毅集鸧作鸽又附校注云编珠卷三引此二句】 千里莼羹 【郭子云王武子有数斛羊骆指示陆机答曰千里莼羹未下盐豉○今案御览八百五十八引郭子同】 鼋羹 【左传云子公之食指动谓子家曰他日必食异味八见灵公宰夫解鼋子公笑曰果然及食大夫鼋羹○今案左传宣四年及陈本皆无羹字王氏经义述闻谓北堂书钞作鼋羹初学记白帖引左传皆作鼋羹御览亦载此事而文内羹字皆为后人据今本左传删去由伯申此说知鼋羹二字极古也】 ■〈豸?寸〉羹 【楚辞云餔鸧鸽鹄味■〈豸?寸〉羹○今案楚辞大招篇及陈俞本脯作内】 齐以兰梅 【桓麟七说云河鼋之羹齐以兰梅芳芬甘旨未咽先滋○今案陈本同俞本麟作驎严辑桓麟集同旧钞】 兰椒馥芬 【杜预七矫云大羹生华兰椒馥芬○洪氏校耕改椒今案陈本同俞本矫作规严辑杜预集谓规一作矫本钞一百四十二引椒作料】 秋芼以葱毛芼以韭 【缪袭祭仪云夏和羹芼以葵秋和羹芼以葱春和羹芼以韭○王石华校韭改葵春改冬非是今案初学记二十六引无春芼但作冬芼以韭陈本则于春下增入冬字严辑缪袭祭仪据御览八百六十一九百七十九引与旧钞同】 截肉尝方断葱寸同 【谢承后汉书陆续诣诏狱对饷泣不自胜曰续母来使者问其故答曰续母作羹截肉云云○今案汪辑本谢书及御览八百六十一引无不自胜三字余同姚本脱】 甘酸得适齐和有方 【崔骃七依云□中鼋□膳史信羹甘酸得适齐和有方○今案严辑崔骃集同陈本无注】 和糁不蓼 【礼记云雉羹麦食鸡羹折稌大美兔羹和糁不蓼○王石华校荼改蓼稔改稌今案内则同】 有菜用挟 【礼记云羹之有菜者用挟其无菜者不用挟○王石华校以原钞此下重出用挟一条删之是也今案曲礼挟作夹】 视夏时 【又云羹齐视夏时郑注曰美宜热也○今案内则注同】 无嚃絮 【又云无嚃羹无絮羹客絮羹主人辞不能烹○今案见礼记曲礼】 君子食之以平其心 【左氏云齐侯曰和与同异乎对曰异和如羹焉水火酰醢盐梅○今案见左传昭二十年】 和酸若苦陈吴羹 【楚辞云和酸若苦陈吴羹注曰吴人工作羹○今案见楚辞招魂】 彭斟雉帝何飨 【楚辞云彭铿斟雉帝何飨注曰彭祖斟雉羹事帝尧帝尧得羹而飨之也○今案见楚辞天问篇】 有生肝 【韩子云昭僖侯之时宰人上食而羹内有生肝○今案韩子内储说下篇及陈俞本内作中本钞改中字详本卷上文】 无盐豉 【谢承后汉书云河南陶硕噉芜菁羹无盐豉○今案陈俞本同御览八百六十一引谢书脱河南二字噉作啖无豉字汪辑本据御览姚本脱】 ■〈艹梨〉羹不糁 【孙卿子云孔子适厄于陈蔡之间七日不食■〈艹梨〉羹不糁○今案荀子坐宥篇糁作糂】 不酸不弃 【太公六韬云尧王天下不温饭暖羹不酸不弃○今案陈俞本及平津馆本六韬皆脱考御览八百五十引六韬温上有食字弃作易】 蔬食菜羹 【论语云虽蔬食菜羹而祭必斋如也○今案陈本脱俞本而作瓜】 箪食豆羹 【孟子云苟非其人箪食豆羹见于色○今案俞本同陈且脱】 受羹反锦 【左传云卫人使屠伯馈叔向羹与一箧锦叔向受羹反锦○今案见左传昭十三年陈本箧作筐】 惩羹吹齑 【楚辞云惩于羹者而吹齑注曰有歠羹而热心内惩之也○今案楚辞九章及陈本齑作欶?韭考字当作敕?韭不是从欶也欶?韭齑古今字】 竹王击石出水 【华阳国志云竹王尝入山止大石上命作羹从者曰无水王以剑击石出水○今案廖刻顾校本华阳南中志同王谟本脱入山二字又旧钞及陈俞本剑误钧并据本钞一百六十石篇引改正】 楚人据地而吐 【淮南子云楚有亨猴者而召邻人邻人以为狗羹也而甘之后闻其猴也据地而吐○洪氏校闻其改知为非也今案淮南子修务训及陈本同初学记廿六引御览八百六十一引亦作闻其】 子公染指而出 【左传云子公之食指动谓子家曰必食异味果人见灵公宰夫解鼋○今案左传宣二年食作尝无果字】 子国援浆沃之 【淮南子云太宰子朱侍食于令尹子国子国歠羹而热援巵浆而沃之○洪氏校色改?沷改沃今案近本淮南子人间训及陈本俞本食误饭援误投御览八百六十一引尚不误王氏读书杂志辨之巳详】 子期走楚 【战国策云中山君飨大夫司马子期在焉羊羹不遍○今案详本篇下文】 羊斟入 【郑说苑郑伐宋宋将与战华元煞羊食土其御者羊斟不与焉及战曰畴昔之羊羹子为政○王石华校石改食今案见说苑贵德篇】 客以故去 【史记曰高祖与宾客至丘嫂食嫂厌叔与客来佯为羹尽客以故去○今案史记楚元王世家丘作巨陈俞本作兄】 君以亡国 【战国策云中山君飨大夫司马子期在焉羊羹不遍子期怒走楚中山君亡曰吾以一羊羹亡国○今案近本战国策宋策飨下有都字初学记廿六引与原钞同】 未尝君之羹 【左传云颖考叔为颖谷封人有献于公公赐之食食舍肉公问之对曰小人有母皆尝小人之食未尝君之羹请以遗之○王石华校频改颍今案见左传隐元年陈本颖改颍】 得无烂汝手 【续汉书云刘宽性仁恕不妄喜怒尝朝服将朝婢飜羹污其衣宽曰得母烂汝手乎更衣而入曾不变色○今案姚辑本俞本同陈本脱下妄句】 

　　○臛篇五 

　　骛臛 【崔骃传徒论云骛臛羊残○今案百三家崔骃集作牛臛羊脍陈俞本作臛骛为羹皆误也本钞酒食总篇引博徒论正作骛臛羊残残者煮肉别名见文选七命注严辑崔骃集骛改燕】 蠙臛 【王粲七释云鼋羹蠙臛晨凫宿鷃○今案御览三百六十一引七释及陈俞本同本钞酒食总篇两引皆作■〈虫隽〉臛】 臛雀 【楚辞云煎鲭臛雀遽爽存鹄酸臇凫煎鸿鸧○今案煎鲭七字见楚辞大招篇近本及陈俞本鲭误鰿本钞酒食总篇亦引作鲭可见古本之足贵也鹄酸七字见楚辞招魂篇旧钞鸿鸿误鹄锡然本钞酒食总篇引尚不误也陈俞本脱鹄酸以下】 臛虵 【刘子云越人臛虵以飨秦客甘之以为鲤也既而知是虵攫喉而呕之此未为知味者也○今案陈仁锡校本刘子正赏篇知下有其字余同陈俞本知是虵作知之攫喉作据地又陈本飨误响】 臛江界之潜鼋 【曹植七启云臛江界之潜鼋臇南汉之鸣鹑○严氏校于界字鼋字皆密圈其旁盖示古本之可贵也今案文选七启及陈俞本界作东鼋作鼍】 臛东海之游鼋 【传玄七模云臛东海之游鼋○今案严辑傅玄集及陈俞本同】 三军尽食 【刘欣期交州记云陶横于土穴内得一物白色长数丈软软莫能名腹有肉如猪肪遂以为臛其香美三军尽食○今案说郛本刘交州记及陈俞本横作璜丈上有十字莫上有动字腹上有割字美作羹在臛字下余同又说郛肪作豚】 祢衡自饱 【祢衡别传云黄祖在蒙冲舟为宾客作黍臛至衡得便自饱食不顾○今案本钞黍篇两引同御览八百五十引祢衡别传为宾作会宾余同陈俞本亦作会宾黍误香至下有衡前二字上脱得字余同】 

　　○饮篇六 

