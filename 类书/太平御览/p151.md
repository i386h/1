<!-- { "loadSidebar": true } -->
《唐书》曰：高祖神尧皇帝姓李氏，讳渊。其先陇西狄道人。凉武昭王七代孙也。生歆。歆生重耳，仕魏为弘农太守。重耳生熙，为金门镇将，领豪族镇武川，因家焉。仪凤中，追尊宣皇帝。熙生天赐，仕魏为幢主。仪凤中，追尊光皇帝。生皇祖，讳虎，後魏左仆射，封陇西郡公，与周文帝及太保李弼、大司马独孤信等以功参佐命，当时称为“八柱国”，家乃赐姓大野氏。周受禅，追封唐国公。至隋文帝作相，还复本姓。武德初，追尊景皇帝，庙号太祖。皇考讳丙，周安州总管、柱国大将军，袭唐国公，谥曰仁。武德初，追尊元皇帝，庙号世祖。高祖以周天和元年生於长安，七年袭唐国公。及长，倜傥豁达，任性直率，宽仁容众，无贵贱咸得其欢心。隋受禅，补千牛备身。文帝独孤皇后，即高祖之从母也。由是特见亲爱，累转谯、陇、岐三州刺史。有史世良者，善相人，谓高祖曰：“公骨法非常，必为人主，愿自爱，勿忘鄙言。”高祖颇以自负。大业初，为荥阳、楼烦二郡太守，征为殿内少监。九年，迁卫尉少卿。辽东之役，督运於怀远镇。及杨弘感反，诏高祖驰驿镇弘化郡，兼知关右诸军事。高祖历试中外，素树恩德，及是结纳豪杰，众多款附。时炀帝多所猜忌，人怀疑惧。会有诏徵高祖诣行在所，遇疾未谒。时甥王氏在後宫，帝问曰：“汝舅何迟？”王氏以疾对，帝曰：“可得死不？”高祖闻之益惧，因纵酒沉湎，纳贿以混其迹焉。十一月，炀帝幸汾阳宫，命高祖往山西、河东黜陟讨捕。师次龙门，贼帅母端儿帅众数千薄於城下，高祖从十馀骑击之，所射七十发，皆应弦而倒，贼乃大溃。十三年，为太原留守，郡丞王威、武牙部将高君雅为副将。群贼蜂起，江都阻绝，太宗以晋阳令刘文静及门下客长孙顺德、刘弘基各募兵，旬日间，众且一万，密遣使召世子建成及元吉於河东。威与君雅见兵大集，恐高祖为变，相与疑惧，请高祖祈雨於晋祠，将为不利。晋阳乡长刘世龙知之，以告高祖，阴为之备。五月甲子，高祖与威、君雅视事，太宗密严兵於外，以备非常。遣开阳府司马刘政会告威等谋反，即斩之以徇，遂起义兵。遣刘文静为使於突厥始毕可汗，令率兵相应。六月甲申，命太宗将兵徇西河，下之。癸巳，建大将军府，并置三军，分为左右；开仓库以赈穷乏，远近响应。秋七月，高祖率兵西图关中，以元吉为镇北将军、太原留守。癸丑，发自太原，有兵三万。景辰，师次灵石县，营於贾胡堡。隋武牙郎将宋老生屯霍邑以拒义师。会霖雨积旬，馈运不给，高祖命旋师，太宗切谏乃止。有白衣老父诣军门曰：“余为霍山神使谒唐皇帝曰：八月雨止，路出霍邑东南，吾当济师。”高祖曰：“此神不欺赵无恤，岂负我哉！”八月辛巳，高祖引师趋霍邑，斩宋老生，平霍邑。景戌，进下临汾郡及绛郡。癸巳，至龙门，突厥始毕可汗遣康稍利率兵与刘文静会于麾下。隋骁卫大将军屈突通镇河东，津梁断绝，关中向义者颇以为阻。於是水滨居人，竞进舟楫，不谋而至者，前後数百人。九月壬寅，冯翊贼帅孙华、土门贼帅白玄度各率其众送款，并具舟楫以待义师。高祖令华与统军王长谐、刘弘基引兵渡河。屈突通遣其虎牙郎将桑显和率兵数千，夜袭长谐，义师不利。太宗以游骑数百掩其後，显和溃散，义师复振。丙辰，冯诩太守萧造以郡来降。戊午，高祖亲率众围河东，屈突通自守不出，乃命攻城，不利而还。文武将吏请高祖领太尉，加置僚佐，从之。华阴令李孝常以永丰仓来降。庚申，唐高祖率军济河，舍长于春宫。三秦士庶至者日以千数，高祖礼之，咸过所望，人皆喜悦。景寅，遣陇西公建成、司马刘文静屯兵永丰仓，兼守潼关，以备他盗。太宗率刘弘基、长孙顺德等前後数万人，自渭北徇三辅，所至皆下。高祖从父弟神通起兵县，柴氏妇起兵於司竹，至是并与太宗会。乙亥，命太宗自渭屯兵阿城，陇西公建成自新丰趣霸上。高祖率大军自下□西上，经炀帝行宫园苑，悉罢之，宫女放还亲属。冬十月辛巳。至长乐宫，有众二十万。隋京师留守刑部尚书卫文、右翊将军阴世时、京兆郡丞滑仪挟代王侑以拒义师。高祖遣使至城下，喻以匡服之意，再三，皆不报。诸将固请围城。十一月景辰，攻拔京城。卫文先以病死，以阴世师、滑仪等拒义兵，并斩之。癸亥，率百僚，备法驾，立代王侑为天子，遥尊炀帝为太上皇，大赦，改年为义宁。甲子，隋帝诏加高祖假黄钺、使持节、大都督内外诸军事、大丞相，进封唐王，总录万机。以武德殿为丞相府，改教为令。以陇西公建成为唐国世子；太宗为京兆尹，改封秦王；姑臧公元吉为齐公。十二月癸末，丞相府置长史、司录以下官僚。金城贼帅薛举寇扶风，命太宗为元帅击之。遣赵郡公李恭招慰山南，所至皆下。癸巳，太宗大破薛举之众於扶风。屈突通自潼关奔东都，刘文静等追擒於阌乡，虏其众数万。河南大守萧以郡降。丙午，遣□阳令詹俊、武沂县正李仲兖徇巴蜀，下之。二年春正月戊辰，世子建成为抚宁大将军、东讨元帅，太宗为副，总兵七万，徇地东都。三月景辰，右屯卫将军宇文化及弑隋太上皇於江都宫，立秦王浩为帝，自称大丞相。徙封太宗为赵国公。戊辰，隋帝进高祖位相国，总百揆，备九锡之礼。唐国置丞相以下，立皇高祖以下四庙於长安通义里第。夏四月戊戌，世子建成及太宗自东都班师。五月乙巳，天子诏高祖冕十二旒，建天子旌旗，出警入跸。王后与王子王女爵命之号，一遵旧典。戊午，隋帝诏遣使持节、兼太保、刑部尚书、光禄大夫、梁郡公萧造，兼太尉、司农少卿裴之隐奉皇帝玺绶于高祖。高祖辞让，百僚上表劝进，至於再三，乃从之。隋帝逊於旧邸。改大兴殿为太极殿。
