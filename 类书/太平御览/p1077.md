<!-- { "loadSidebar": true } -->
俞益期《笺》云：交址稻再熟而草深，耕重，收谷薄。
《异物志》曰：交趾稻，夏冬又熟，农者一岁再种。
《云南记》曰：雅州荣经县，土田岁输稻米亩五斗。其谷精好，每一斗谷近得米一斗，炊之甚香滑，微似糯味。
崔《四民月令》曰：三月多种粳稻。
蔡邕《月令》曰：十月获稻。九月熟者，谓之半夏稻。
《博物志》曰：海陵县扶江接海，多糜兽，千千为群，掘食草根，其处成泥，名麋。民人随此种稻，不耕而获，其收百倍。
任《述异记》曰：夏禹时天雨稻。古诗云：“安得天雨稻？饲我天下民。”
《物理论》曰：稻者，溉种之总名。
《养生要集》曰：粳，稻属也。稻，亦粳之总名也。道家方药有用稻米、粳米，此则是两物也。稻米，粒白如霜，味苦主温，服之令人多瘦无饥肤；粳米味甘，主利五藏，长饥肤，好颜色。
左思《魏都赋》曰：清流之稻。（清流近邺西，出御稻。）
又《吴都赋》曰：国税再熟之稻，乡贡八蚕之绵。
卢毓《冀州论》曰：河内好稻。
亢（与粳通用）
《说文》曰：亢，稻属也。
《宋书》曰：陶潜为彭泽令，公田悉令吏种秫。妻子固请种粳，乃使五十亩种粳。
《陈书》曰：徐孝克所生母患疾，欲粳米为粥，不能常办。母亡後，孝克遂常啖麦。有遗粳米者，孝克对而悲泣，终身不复食焉。
《後魏书》曰：安同，辽东胡也。太宗使同与长孙嵩并理人讼。世祖即位，除青、冀二州刺史。同长子居典太仓事，盗官粳米数石以养同。同大怒，奏求戮居，自劾不能训子，请罪。太宗嘉而恕之，遂诏长给同粳米。
《神仙传》曰：王烈，字长休，邯郸人。与嵇叔夜入山游戏。烈後独入太行山，忽闻山东北如雷声，往视，见山破，石中有孔径尺，中有青泥流出。烈取抟之，随手坚凝，气味如粳米饭。烈自食数丸，因提归以与叔夜，而皆成青石。
杨之《洛阳伽蓝记》曰：西方佛沙伏国，有昔尸毗王仓库，为火所烧。其粳米焦燃，于今犹在。若伏一粒，永无虐患。彼国人民须以为药。
《广志》曰：粳有乌粳、黑广，有幽青、白夏之名。
张衡《南都赋》曰：其厨膳则华乡黑，（音矩。）氵蚩皋香粳。
左思《蜀都赋》曰：黍稷油油，粳抵水漠。
魏文帝《与朝臣书》曰：江表惟长沙名好米，何得比新城粳稻也！上风炊之，五里闻香。
秫
《说文》曰：秫，稷之粘者。
《尔雅》曰：众秫也。（孙炎注曰：秫，稷粟也。）
《广雅》曰：秫、稷，粳也。
《礼记□月令》曰：仲冬之月，乃命大酋，秫稻必齐。（酒熟曰酋。大酋，官之长。齐，熟成也。）
又《内则》曰：饣、酏、酒、醴、Ρ、羹、菽、麦、ナ、稻、黍、粱、秫、惟所欲。
《晋书》曰：陶潜，字元亮，为彭泽令，在县公田悉令种秫谷，曰：“令吾常醉於酒，足矣！”妻子固请种粳，乃使二顷五十亩种秫，五十亩种粳。
《管子》曰：黄坟宜黍、秫。
崔豹《古今注》曰：稻之粘者为秫，禾之黏者为黍。
《广志》曰：秫有赤者，有白者。胡秫，早熟及麦。
《养生要集》曰：秫米味酸。
卷八百四十　百谷部四
稷
《毛诗□□颂□宫》曰：有稷有黍，有稻有。
《礼记□曲礼下》曰：凡祭宗庙，稷曰明粢。
又《内则》曰：豕宜稷。
《国语》曰：稷为稷，不能蕃殖。
《尔雅》曰：粢，稷也。（郭璞注曰：今江东呼粟为粢也。孙炎曰：稷，粟也。）
《说文》曰：稷，五谷之长也。
《山海经》曰：广都之野，爰有膏稷。
《广志》曰：破减稷、逼麦稷，此二者以四月熟。
《本草》曰：稷米，甘而无毒，益志气，补不足。
《郑氏婚礼谒文赞》曰：稷为天官。
卢毓《冀州论》曰：真定好稷，地产不为无珍也。
粟
《归藏》曰：《剥》，良人得其玉，小人得其粟。
《河图说微》曰：苍帝起，天雨粟也。
《说文》曰：粟，嘉谷实也。粟之为言续也。
《尔雅》曰：[B290]，赤苗；芑，白苗。（[B290]，赤粱粟也。芑，白粱粟也。[B290]，音门。芑，音起。）
《尚书□仲虺之诰》曰：肇我邦于有夏，若苗之有莠，若粟之有比。（孔安国注曰：始我商家国於夏世，欲见剪除，若莠生苗，比在粟，恐被锄治伤之也。）
《毛诗》曰：握粟出卜，自何能谷？
又《小宛》曰：交交桑扈，率场啄粟。
《周礼□地官下》曰：仓人，掌粟入之藏。（郑玄注曰：九谷尽藏，以粟为主。）
《礼记□曲礼上》曰：献粟者执右契。（契，券要。右，尊也。）
《礼记□祭义》曰：父母既殁，必求仁者之粟以祀之，谓礼终。
《左传□僖上》曰：冬，晋荐饥，乞籴于秦。秦输粟于晋，自雍及绛相继，命之曰泛舟之役。
又《襄元》曰：季文子卒，大夫入敛，无衣帛之妾，无食粟之马。
又《襄六》曰：郑子皮即位，於是郑饥，而未及麦，民病。子皮以子展之命，饩国人粟户一锺。
又《昭六》曰：夏，会于黄父，谋王室也。（王室有子朝乱，谋定之也。）赵简子令诸侯之大夫输王粟。
《春秋佐助期》曰：粟神名许给，姓庆天。
又《说题辞》曰：高而平者为原。平者和，故宜粟。
又曰：粟助阳扶性，粟之为言续也。粟五变：一变而以阳生为苗；二变而秀，为禾；三变而粲然，谓之粟；四变入臼，米出甲；五变而蒸饭可食。（宋均注曰：粟受五行气而五变，故乃成可食。）阳以一立为法，故粟积大一分，穗长一尺。文以七烈，精以五立，故其字“西米”为“粟”。“西”者，金所立；“米”者，阳精。故“西”字合“米”而为“粟”。（宋均注曰：续为续阳生长也。受五行气，故有变。）
《春秋潜潭巴》曰：天雨粟，无德者兴，有德者不禄。小人进，大臣辱。
《公羊传□僖上》曰：秋，齐侯、宋公、江人、黄人会於阳谷。桓公曰：“无障谷，无贮粟。”（何休注曰：有无相通。）
《谷梁传□庄公》曰：诸侯无粟，诸侯相归。粟，正也。
《论语□雍也》曰：子华使於齐，冉有为其母请粟。子曰：“与之釜。”请益，曰：“与之庾。”原思为之宰，与之粟九百，辞。子曰：“无以与尔邻里乡党乎？”
《周书》曰：神农之时天雨粟，神农耕而种之，作陶冶斤斧，破木为耜锄耨，以垦草莽。然後五谷兴，以助果之实。
《史记》曰：武王平殷乱，天下宗周。伯夷、叔齐耻之，义不食周粟。
又曰：宣曲任氏之先为督道仓吏。秦之败，豪杰皆争金玉，而任氏独窖仓粟。楚、汉相拒荥阳，民不得耕种，米石至万金，而豪杰金玉尽归任氏，任氏以此起富。
又曰：汉兴七十馀年之间，国家无事，非遇水旱之灾，太仓之粟新陈相因，充溢露积於外，至腐败不可食也。
又曰：文帝徙淮南王，道死。民歌曰：“一斗粟，尚可舂；一尺帛，尚可缝；兄弟两人，不能相容！”
又《汲黯传》曰：河内失火，上使黯往视之。还报曰：“河内人或父子相食。臣谨发河南仓粟以赈贫乏。”上贤而释之。
《史记》曰：大将军青遂至颜山赵信城，得匈奴积粟食军，军留一月而还，悉烧其城馀粟以归。
《汉书》曰：郦食其说齐王曰：“汉英豪贤才，皆乐为之用，诸侯之兵四面而至，蜀汉之粟方船而下。”
又曰：公孙弘起家徒步为丞相，故人高贺从之，食以脱粟米饭，覆以布被。贺怨曰：“何用故人富贵为？脱粟布被，我自有之！”乃退。
又曰：主父偃谏伐匈奴，曰：“秦皇使天下飞刍免粟，起於东陲琅琊负海之郡，转致北河，率三十锺而致一石。”
又曰：秦将王离涉河围巨鹿，章邯军其南，筑通道而输之粟。
又曰：神农之教曰：“有石城十仞，汤池百步，带甲百万，而亡粟，弗能守。”（《胜之书》又载。）
又《东方朔传》曰：侏儒长三尺，俸一囊粟，钱二百四十；臣长九尺馀，亦俸一囊粟，钱二百四十。侏儒饱欲死，臣朔饥欲死。
又曰：贾捐之上书曰：“武帝元狩六年，太仓之粟红腐不可食。”
谢承《後汉书》曰：丹阳方储，字圣明，晓风角占候，为章句。长民田还，置馀粟二石及刀锄於田陌。明日求之，亡去。疑其邻家，储曰：“此人非偷。”自呼县功曹，语曰：“君何取粟置家後积茭中？”功曹款服。
《後汉书》王符《潜夫论》曰：富贵则背亲捐旧，丧其本心，朽贯千万，而不忍赐人一钱，积粟腐仓，不忍贷人一升。
《後魏书》曰：任城王云为冀州刺史。云留心政事，甚得下情。於是合城长吏请输绢五尺、粟五升以报云恩，高祖嘉之。
又曰：世祖引高允与论刑政，言甚称旨。因问允曰：“万机之务，何者为先？”是时多禁封良田，又京师游食者众，允因言曰：“地方一里则为田三顷，若勤之则亩益三升，不勤则亩损三升。方百里损益数率为粟二百二十二万斛，况以天下之广乎？若公私有储，虽遇饥年，复何忧哉？”世祖善之，遂除田禁。
又曰：韦フ，字尊显，少有志业，年十八，辟州主簿。时属岁俭，フ以家粟造粥以饲饥人，所活甚众。
《後周书》曰：王罴为华州刺史。时关中大饥，征税民间谷食以供军费，或隐匿者令递相告，多被捶，以是人有逃散。惟罴信著於人，莫有隐者，得粟不少。
《唐书》曰：始平人宗士，负粟一石，委於大仓而去，云：“愿少益军国。”高祖嘉之，赍物百段。
《晋史》曰：高祖明而难犯，事多亲决。尝有店妇与军士垦诉，无以自明。帝为鞠吏曰：“虽属官，吾可市而代之。两讼未分，何以为断？可杀马刳肠而视，其粟有则军士诛，无则妇人死。”遂杀马，马肠无粟，因戮其妇。境内肃然，莫敢以欺。
《汉实录》曰：王周性宽恕，不忤物情。初，刺信都，州城西桥败，覆民租车。周曰：“桥梁不饰，予之过也。”乃还其所沉粟，出私财以修之。
《孔丛子》曰：子思居贫，其友馈乏粟者，受二车焉。或献樽酒束，子思曰：“为费而无当也。”或曰：“子取人粟而辞酒，是辞少而受多也！於义则无名，於分则不全，行之何也？”子思曰：“然不幸而贫於财，及至困乏，将绝先人之祀。夫所以受粟，为周乏也。酒则所以饮燕也，方乏於食而乃饮燕，非义也。吾岂以为介哉？度义而行之。”
又曰：季桓子以粟十锲ゾ夫子，夫子受而班门人之无者。子贡曰：“季孙以夫子贫，故致粟。今而施人，无乃乖彼意乎？”子曰：“吾受而不辞，为季孙之惠；受不为富惠於一人，岂若数百人哉？”
