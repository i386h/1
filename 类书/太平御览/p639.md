<!-- { "loadSidebar": true } -->
《东观汉记》曰：长水校尉耿恭坐将兵不忧军事，肆心纵欲，飞鹰走狗，游戏道上，虏至不敢出。得诏书怨怼，徵下狱。
《续汉书□祭祠志》曰：建武二十年二月，群臣上言：“即位三十年宜封禅太山。”诏书曰：“即位三十年，百姓怨气满腹，吾谁欺，欺天乎？”
《晋书》曰：赵王伦谄事贾后，裴甚恶之。伦数求官，与张华复固执不许，由是深为伦所怨。
王韶之《晋纪》曰：桓玄问众曰：“朕其败乎？”曹靖之对曰：“神怒民怨，臣实忧惧。”玄曰：“民怨有之，神何为怒？”对曰：“移晋宗庙，所以怒也。”
《管子》曰：凡祸乱之所生，各在于非理，故曰闲祸在除怨。
《晏子春秋》曰：景公籍重而狱多，拘者满圄，怨者满朝。
《文子》曰：人有三怨：爵高者人妒之，官大者王恶之，禄厚者怨处之。夫爵益高者意益下，官益大者心益小，禄益厚者意益薄。
《淮南子》曰：和氏之璧，夏氏之璜，揖让而进之则忻；暮夜以投人则为怨。时与不时也。
《楚辞》曰：怨灵修之浩兮，终察夫民心。众女余之娥眉兮，谮讠彖谓余善淫。（谮，毁也。诼，谮也。）
《琴操》曰：王昭君者，齐国襄王之女也。昭君年十七时，颜色皎洁，闻於国中。襄王见昭君端正闲丽，进於孝玄帝。既不幸纳，备後宫积五六年，王昭君心有怨旷，不饰其形容。玄帝每历後宫，疏略不过其处。後单于遣使者朝贺，玄帝陈设倡乐，仍令後宫妆出。昭君怨恚久，不得侍列，乃更修饰盛服，形容光辉。帝令後宫欲至单于者起，於是昭君喟然越席而前曰：“妾幸得备在後宫，粗鬼卑陋，不合陛下之心，诚愿往。”玄帝见昭君，便惊悔不得复止，遂以与之。王昭君虽去汉至单于，心思不乐，乃作怨旷思惟歌曰：“秋木萋萋，其叶萎黄。我独伊何，改往变常。翩翩之燕，远集西羌。高山峨峨，河水泱泱。父母妻子，道里悠长。呜呼哀哉，忧心恻伤！”
卷四百八十四　人事部一百二十五
贫上
《说文》曰：贫，财分少也。
《尚书》：六极：四曰贫。
《毛诗》曰：出自北门，忧心殷殷。终窭且贫，莫知我艰。（窭者，无礼也。贫者，困於财。）
又曰：自我徂尔，三载食贫。
又曰：大东小东，杼轴其空。
《礼记》曰：君子虽贫，不鬻祭器；虽寒，不衣祭服。
又曰：子路曰：“伤哉贫也！生无以为养，死无以礼。”子曰：“啜菽饮水，尽其欢，斯之为孝。敛手足形，还葬而无椁，称其财，斯之谓礼。”（还犹疾，谓不及其日月也。）
又曰：君子辞贵不辞贱，辞富不辞贫。
又曰：儒有一亩之宫，环堵之室，荜门圭窦，蓬户瓮牖；易衣而出，并日而食；不陨获於贫贱，不充诎於富贵。
《左传》曰：室如悬磬。
《论语》曰：贫而无谄。
又曰：贫与贱是人之所恶也，不以其道得之不去也。
又曰：衣敝袍，与衣狐貉者立，而不耻者，其由也与？（，絮也。）
又曰：贤哉，回也！一箪食，一瓢饮，在陋巷，人不堪其忧，回也不改其乐。
又曰：邦有道，贫且贱焉，耻也。
又曰：君子忧道不忧贫。
《家语》曰：端木赐驷马连骑，以从原宪，居蓬蒿之中，并日而食。子贡曰：“甚矣，子之病矣！”
《国语》曰：叔向见韩宣子，宣子忧贫，叔向贺之。宣子曰：“吾有卿名，而无其实，无以从二三子，（家贫则不及人也。）吾是以忧。子贺我何故？”对曰：“昔栾武子无一卒之田，（武子，晋正卿栾书也。大夫一卒无者不及上大夫。）其官不备其宗器，（器，祭器也。）宣其德行，慎其宪则，诸侯亲之，戎、翟怀之。今吾子有栾武子之贫，吾亦为能其德也，是以贺。若不忧德之不修而患货之不足，将吊不暇，何贺之有也？”
《史记》曰：叔孙敖知优孟之贤，病且死，谓其子曰：“我死，汝必贫困。”其子无立锥之地。
又曰：宁戚，卫人也。欲仕齐，家贫无以自资，乃赁为人推车。至齐国，桓公出，戚望见车驾，乃於车下饭牛，扣牛角而歌。桓公闻之，抚手曰：“异哉，此人乃非常人也！”命管仲迎之，以为上卿。
又曰：冯，齐人，贫乏不能自存，使人属齐相孟尝君，愿寄食门下。孟尝君曰：“客何能也？”对曰：“无能。”孟尝君笑而受之。左右皆知君贱之，食以草具。居有顷，倚柱弹其剑铗而歌曰：“长铗归来乎！食无鱼。”左右以告孟尝君，食之乃比门下诸客。居有顷，复歌曰：“长铗归来乎！出无车。左右以告孟尝君，为之驾比门下客。後有顷，复歌曰：“长铗无归来乎，无以为家。”左右皆恶之，以其贪，不知足也。孟尝君问曰：“公有亲乎？”对曰：“有母。”孟尝君令人给其食用，无使乏。乃不复歌。後孟尝君出记事，问门下诸客：“有能习计会，能为吾收债於薛乎？”独署曰：“臣能。”孟尝君怪曰：“此谁乎？”左右曰：“歌夫长铗归来者也。”孟尝君笑曰：“客果有能，吾负之，未之见也。”请而见之，谢曰：“文倦於事，愦於忧，久开罪於先生。先生不羞，乃有意欲为收债乎？”对曰：“愿之。”於是约车治装，载券契将行，问曰：“收债毕，市何物而返也？”孟尝君曰：“视吾家之寡有者。”遂驱而之薛，使吏召诸民当偿债者，悉来合券。券既合，乃矫君命以所偿赐诸民，因烧其券。民皆呼万岁。遂长驱而还，见孟尝君。君怪其疾也，衣冠而见之，曰：“债毕乎？”对曰：“毕。”“何市而返？”对曰：“臣窃计，宫中珍宝盈室，车马实於外厩，美人充下陈，君家所寡有者以义耳！窃为君市义。”孟尝君曰：“市义若何？”对曰：“今君有区区之薛，不附爱子其民，因而贾利之！臣窃矫君命，尽以赐之，而烧其券，民咸称万岁。此臣为君市义也。”孟尝君不悦，曰：“先生休矣！”於是，期年，人或毁孟尝君於王曰：“孟尝君将乱。”及王出畋，忽有劫王者，意甚疑之。孟尝君将出奔，其舍人魏子初为君收邑三返而不敢入，君问之，对曰：“有贤者窃为君教与之，以故无入。”至是，魏子所与贤者闻孟尝君出，上书言其不乱，请以身盟，遂自刎於宫门。王大惊，乃复召孟尝君。孟尝君谢病归老於薛，未至百里，民扶老携幼迎於道傍。孟尝君顾谓曰：“先生所为文市义者，今见之矣。”对曰：“狡兔有三窟。”仅得免於死矣，今君止有一窟，未得高枕而卧也。请为君复凿二窟。”孟尝君与车五十乘，金百斤，西游於梁，说魏王曰：“齐放其大臣孟尝君，诸侯先迎之者国富兵强。”於是魏昭王以其故相为上将军，而虚相位，遣谒者赍黄金千斤、车百乘往聘孟尝君。孟尝君固辞不往，魏使三返。王闻之，君臣恐惧，遣太傅赍黄金千金、文马二驷，以谢孟尝君，使返国。又请曰：“愿得先王祭器，立宗庙於薛。”庙既成，还报曰：“三窟以就，君可高会而乐矣。”孟尝君乃还为齐相。
又曰：颜无繇，字路，颜渊父也。回死，颜路贫，请孔子车以葬。（孔安国曰：卖车以作椁也。）孔子曰：“才不才，亦各言其子。鲤也死，有棺而无椁，吾不徒行以为之椁，以吾从大夫之後。不可徒行也。”
又曰：魏悖少时，欲求见齐相曹参，家贫无以自通，乃常独早夜扫齐相舍人门外。舍人怪之，以为物，而伺之，独得勃。勃曰：“愿见相君，无因，故为子扫，欲以求见。”於是舍人见之，曹参因以为舍人。
又曰：东郭先生拜为郡都尉。先生久待诏公车，贫困饥寒，衣弊，履不完。行雪中，履有上无下，足尽践地。道人笑之。
又曰：甘茂亡秦奔齐，逢苏代。代为齐使於秦。茂曰：“臣得罪於秦，惧而逃，无所容迹。臣闻富人女会绩，贫人女曰：我无以置烛，而子之火光有馀，子可分我馀光，无损子明。今臣困，愿君以馀光振之。”
《汉书》曰：司马相如，字长卿，成都人。家贫，尝於临邛市与人沽酒，佣为洒扫，身着犊鼻布於市中。然少好读书，学击剑，小名犬子。慕蔺相如之为人，更名曰相如。後游梁数年归。素与临邛令王吉善，临邛多富人，有卓王孙、程郑相谓曰：“令有贵客，为具召之，并召令。”令既至，请长卿，长卿谢病不能临。临邛令不敢尝食，乃自起迎相如，相如不得已而强往，一坐尽欢。酒酣，令前奏琴曰：“窃闻长卿好之，愿以自娱。”相如为鼓一弄。卓王孙有女文君新寡，好音，窃窥之。相如乃挑之。文君夜奔相如，相如与驰归成都。家徒四壁立。卓王孙大怒，曰：“女不才，我不忍杀，一钱不分。”文君久之，与相如俱至临邛，买酒舍，乃令文君当垆。相如与佣保杂作於市，卓王孙耻之。昆弟诸公谓王孙曰：“一女所不足者非财也。今文君既失身於相如，相如虽贫，其人才足依也，奈何相辱如此！”王孙不得已，分与僮仆百人，钱百万。文君与相如乃归成都。武帝立，蜀人杨德意为狗监，侍上。上读《子虚赋》而善之，曰：“朕独不得与此人同时！”意曰：“此臣之邑人司马相如为此赋。”上惊，乃召问相如。相如曰：“然。此乃诸侯之事，未足可观。”乃作《上林赋》，赋成，奏之，帝大悦，以相如为郎，後拜中郎将。建节使至蜀，蜀太守郊迎，县令负弩先驱。於是乡闾故人及卓王孙诸公因门下献牛酒以交欢。王孙於是喟然叹曰：“老人所恨，得使女事相如乃晚耳！”
又曰：晁错奏曰：“古者税民，不过什一。秦则不然，用商鞅之法，改帝王之制，除井田，民得卖买，富者连阡陌，贫者亡立、锥之地。故贫民常衣马牛之衣，而食犬彘之食。”
又曰：陈平，阳武户牖乡人。少时家贫，有田三十亩，与兄伯居。伯常耕田，纵平使游学。平为人长大美色，人或谓平：“贫，何食而肥若是？”其嫂疾平之不亲家事，曰：“食糠乞耳。有叔如此，不如无！”平好读诗书，家贫，居穷巷，以席为户，然门外多长者车辙。
又曰：郦食其，陈留高阳人。好读书，家贫落魄，无衣食业。为里监门吏，然县中贤豪不敢役，皆谓之狂生。
又曰：韩信，淮阴人。家贫无行，不得推择为吏，又不能治生为商贾，常从人寄食。其母死，无以葬，乃行营高燥地，令傍可置万家者。
又曰：倪宽，千乘人。治《尚书》，事欧阳生。贫无资用，带经而锄，休息辄诵读。
又曰：严助侍宴从容，上问所欲。对曰：“家贫，为友婿富人所辱。愿为会稽太守。”於是拜之。
又曰：王章，字仲卿，太山钜平人。为诸生学长安，独与妻居。章疾病，无被，卧牛衣中，与妻决，涕泣。其妻呵怒曰：“仲卿！京师尊贵在朝廷人谁逾仲卿者，今疾病困厄，不自激卯，乃反涕泣，何鄙也！”
