<!-- { "loadSidebar": true } -->
郭子曰：张凭举孝廉，出京，负其才气，谓必参时彦。欲诣刘真长，乡里及同举者咸共哂之。张遂径往诣刘。既前，处之下坐，通寒温而已。真长方洗濯料事，神意不接。良久，张欲自发而未有其端。顷之，王长史诸贤来诣，言各有隔而不通处，张忽遥於末座判之，言约皆远便，足以畅彼我之怀。举坐皆惊。真长延之上坐，遂清言弥日。因留宿，遂复至晓。张退，刘曰：“卿且前去，我正尔往取卿共诣抚军。”（抚军，简文。）张既还船，同旅笑之曰：“卿何许宿还。”张笑而不答。须臾，真长至，遣教觅张孝廉船。同旅惋愕。既同载，俱诣抚军。至门，刘谓抚军曰：“下官今日为公得一太常博士妙选。”既前，抚军与之语言，咨嗟称善，数日乃止。曰：“张凭劲粹，为理之窟。”即用为太常博士。
又曰：范玄平（字玄平。）在简文坐，谈欲屈，引长史曰：（长史，王仲祖。）“卿助我。”王曰：“此非拔山之力所能助也。”
《异苑》曰：陆机初入洛，次河南偃师，时久结阴，望道左人居，因往投宿。见一年少置《易》投壶，与机谈，机心伏之，而无以酬抗。既晓便去。税骖逆旅，问妪，妪曰：“此东数十里无村落，正是山阳山王家墓耳。”机乃怪，还睇昨路，空野霾□，拱木蔽日。知所遇者信王弼也。
又曰：陆□独於空草中，忽见一家墙院整顿。□时饥乏，因而诣前。见一年少可二十馀，风姿可嘉，论叙平生，不异於人。寻其说《老子》，极有辞致。□出，临别语云：“我是山阳王辅嗣。”□出门，还望向处，正是一冢。□始谓俄顷，已经三日。
《幽明录》曰：阮瞻素秉无鬼论，世莫能难。每自谓理足可以辩正幽明。忽有一鬼通姓名作客诣阮，寒温毕，聊谈名理。客甚有才情，末及鬼神事，返覆甚苦，遂屈。乃作色曰：“鬼神古今圣贤所共传，君何独言无？即仆便是鬼。”於是忽变为异形，须臾消灭。阮默然，意色大恶。後年馀病死。
卷六百一十八　学部十二
叙图书
《尚书□序》曰：古者，伏羲氏之王天下也，始画八卦，造书契，以代结绳之政。由是文籍生焉。伏羲、神农、黄帝之书，谓之《三坟》，言大道也；少昊、颛顼、高辛、唐、虞之书，谓之《五典》，言常道也；至于夏、商、周之书，虽设教不伦，雅语奥义，其归一揆。是故历代宝之，以为大训。八卦之说，谓之《八索》，求其义也。九州之志，谓之《九丘》；丘，聚也，言九州所有，土地所生，风气所宜，皆聚此书也。《春秋左氏传》曰：“楚左史倚相能读《三坟》、《五典》、《八索》、《九丘》。”即谓上世帝王遗书也。
《左氏传》曰：晋荀跞如周，籍谈为介。王谓籍谈曰：“昔高祖孙伯司晋之籍，以为大政，故曰“籍氏”。汝司典之後，何故忘之？”
《汉书□艺文志》曰：昔仲尼没而微言绝，七十子终而大义乖，故《春秋》分为五，（韦昭曰：谓左氏、公羊、梁、邹氏、夹氏也。）《诗》分为四，（韦昭曰：谓毛氏、齐、鲁、韩也。）《易》有数家之传。战国纵横，真伪分争，诸子之言，纷然ゾ乱。至秦患之，乃燔灭文章，以愚黔首。汉兴，改秦之败，大收篇籍，广开献书之路。迄孝武世，书缺简脱，礼坏乐崩，上喟然而称曰：“朕甚闵焉！”於是建藏书之策，置写书之官，下及诸子传说，皆充秘府。
又曰：《古文尚书》藏於壁中。师古注曰：“《家语》云：孔腾字子襄，畏秦法峻急，藏《尚书》、《论语》、《孝经》於夫子堂壁中，而《汉记》曰孔鲋所藏。二说不同，未知孰是也。又後汉王莽征陈咸，咸遂称疾笃，於是乃敛其家律令文书，藏於壁中也。”
《後汉书》曰：吴字季英，陈留长垣人也。父恢为南海太守。年十二，随从到官。伙覃杀青简以写经书，谏曰：“大人逾越五岭，远在海滨，其俗诚陋，然旧多珍怪，上为国家所疑。此书若成，则载之兼两。昔马援以薏苡兴谤，王阳以珍衣囊徼名，嫌疑之间，诚先贤之所慎。”恢乃止，抚其首曰：“吴氏世不乏季子矣。”
《魏志》曰：王修家不满斗斛，有书数百卷。太祖叹曰：“士不妄有名也。”
《蜀志》曰：向朗字巨达。潜心典籍，积聚篇卷，於时最多也。
《後唐书》曰：李者，博学多通，文章秀绝，家有奇书，时号“季书楼”。
《吕氏春秋》曰：《先识览》桀将亡，太史令终古执其图书而奔于商；纣将亡，内史向挚载其图法出奔周。
《穆天子传》曰：癸巳，至於群玉之山，容成氏之所守。山阿平无隘，四中绳。（言皆平直。）先王谓之策府。（言往古帝王以为藏策之府，所谓藏之名山者。）
《庄子》曰：孔子西藏书於周室，（藏其所著书于周者。）子路谋曰：“由闻周家征藏史有老聃者，（征藏，藏名也。）免而归居。夫子欲藏书，则当试焉。”孔子至老聃之门，而老聃不许也。
《博物志》曰：刘德治淮南王狱，得《枕中鸿宝秘书》，及其子向咸共奇之。德信黄白之术可成，谓神仙之道可致，卒亦无验，乃以罹罪。
又曰：太古书今见存者，有神农《山海经》。《山海经》或云禹所作，《素问》黄帝作，《连山》、《归藏》夏所作，周时曰《易》。蔡邕云《礼记□月令》，周公所作。《证法》、《司马法》亦云周公所作。
《论衡》曰：仓颉作书，天雨粟，鬼哭虚也。案图书文章，与书何异？鬼神恶书则河出图，何也？若不恶为书，何忽致怪？或作书时会鬼哭雨粟也耳。
伏滔《北征记》曰：皇天坞北，古时陶穴。晋时有人逐狐入穴，行十里许，得书二千馀卷。
《金楼子》曰：有细书《周易》、《尚书》、《周官》、《仪礼》、《礼记》、《毛诗》、《春秋》各一部，又写《前汉》、《史记》、《三国志》、《晋阳秋》、《庄子》、《老子》、《肘後方》、《离骚》等合六百三十四卷，悉在一巾箱中，书极精细。
又曰：吾今年四十六岁，聚书来四十年，得书八万卷也。河间之伴汉室，颇谓过之也。（此金楼子自称也。）
正谬误
《刘向别传》曰：雠校者，一人持本，一人读析，若怨家相对，故曰雠也。
《左传》曰：晋师闰月济於阴板。杜预注云：“长历推之，此年无闰月，疑为‘门五日’，五字上与门合也。”
《吕氏春秋》曰：有读史者：“晋师三豕涉河。”子夏曰：“非也，是己亥也。夫己之与三相近，豕之与亥相似。”至晋而问之，则曰晋师己亥涉河也。
《汉书□艺文志》曰：成帝诏光禄大夫刘向校经传诸子诗赋，步兵校尉任宏校兵书，太史令尹咸校术数，侍医李柱国校方技。每一书已，向辄条其篇目，撮其指意，录而奏之。会向卒，哀帝复使向子奉车都尉歆卒父业。歆於是总群书而奏其《七略》，故有《辑略》，有《六艺略》，有《诸子略》，有《诗赋略》，有《兵书略》，有《术数略》，有《方技略》。
《抱朴子》曰：书三写以“鲁”为“胄”，以“帝”为“虎”。
刘向《七略》曰：古文或误以“见”为“典”，以“陶”为“阴”，如此类多。
颍容《春秋例》曰：汉兴，博物洽闻著述之士，前有司马迁、扬雄、刘歆，後有郑众、贾逵、班固，近即马融、郑玄。其所著作违义正者，迁尤多阙略。举一两事以言之；《史记》不识毕公文王之子，而言“与周同姓”；扬雄著《法言》不识六十四卦，云“所从来尚矣”。
《後汉书》曰：和熹邓太后从曹大家受经书兼天文算数，昼省王政，夜则诵读。而患其谬误，惧乖典章，乃博选诸儒刘珍等，及博士议郎、四府掾史五十馀人，诣东观雠校传记。
《蜀志》曰：向朗字臣达。年八十，手自校书，刊定谬误也。
《晋书》曰：郑默字思元。起家秘书郎，考核旧文，删省浮秽。中书令虞松谓曰：“而今而後，朱紫别矣。”
又曰：齐王攸以礼自拘，鲜有过事。就人借书，必手刊其缪，然後反之。
《後周书》曰：元伟，世宗初拜师氏中大夫，受诏於麟趾殿刊正经籍。
又曰：明帝幼而好学，博览群书，善属文，词彩温丽。及即位，集公卿已下有文学者八十馀人，於麟趾殿刊校经史，又捃采众书，自羲农以来讫于魏末，叙为《世谱》，凡五百卷云，所著文章十卷。
《唐书》曰：褚元量以内库旧书，自高宗代即藏在宫中，渐致遗逸，奏请缮写刊校，以引经籍之道。於是上令於东都乾元殿前施架排次，因大加搜写，广求天下异本，数年间，四部完备。
又曰：贞观中，颁五经於天下。初，太宗以经籍去圣久远，文字讹谬，诏前前中书侍郎颜师古刊正之。及成，又诏尚书左仆射房玄龄集诸儒讨论得失。时诸儒习师说，舛谬已久，皆窃议非之。於是异端蜂起，师古一一辩答，取晋宋古本以相发明，所立援据详明，或出其意表，诸儒皆惊所未闻，叹服而去。太宗善之。
卷六百一十九　学部十三
采来遗逸
《史记》曰：高祖入咸阳，萧何先收秦图书。
刘歆《七略》曰：武帝广开献书之路，百年之间，书积如丘山。故外有太史、博士之藏，内则延阁、广内、秘室之府。
《物理论》曰：鲁恭王坏孔子旧宅，得《周书》，阙无《冬官》，汉武购千金而莫有得者，遂以《考工记》备其数。
《汉书》曰：孝帝河平三年，遣谒者陈农求遗书于天下。
《东观汉记》曰：杜林於河西得漆书古文《尚书》经一卷，每遭困厄，握抱此经。
《後魏书》曰：高谧字安平，典秘阁。谧以坟典残缺，奏广访郡邑，大加缮写。由是图籍莫不审正。
又曰：李署刘丙为儒林祭酒从事中郎。好尚文籍典史，穿落者亲自补治。丙时侍侧，前代，：“躬自补者，欲人重此曲籍。”
《隋书》曰：刘炫除殿内将军，时牛弘奏请购求天下遗逸之书。炫遂伪造书百卷，题为《连山易》、《鲁史记》等，录上送官，取赏而去。後有人讼之，经赦免死。
《北史》曰：隋裴矩伐陈之役，领元帅记室，既破丹阳，晋王广令矩与高收陈图籍。
