<!-- { "loadSidebar": true } -->
《晋书》曰：孝武皇帝讳曜，字昌明，简文帝第三子也。兴宁二年七月甲申，封会稽王。咸安二年秋七月己未，立为皇太子。是日，简文帝崩，太子即皇帝位，诏曰：“朕以不造，奄丁悯凶，号天扣地，靡知所诉。藐然幼冲，眇若缀旒，深惟社稷之重，大惧不克负荷。仰凭祖宗之灵，积德之祀，先帝淳风玄德，遗咏在民。宰辅英贤，勋隆德盛。顾命之托，实赖匡训。群后率职，百僚勤政。冀孤弱之躬有寄，皇极之基不坠。先恩遗惠，播於四海，思弘馀润，以康黎庶。其大赦天下，与民更始。”九月甲寅，追尊皇妣会稽王妃曰顺皇后。冬十一月甲午，妖贼卢悚晨入殿庭，游击将军毛安之讨擒之。是岁，三吴大旱，人多饿死。诏所在赈给。宁康元年，春正月乙丑改元。二月，大司马桓温来朝。秋七月己亥，使持节、侍中、都督中外诸军事、丞相、录尚书、大司马、扬州牧、平北将军、徐兖二州刺史、南郡公桓温薨。三年九月，帝讲《孝经》。冬十月癸酉，日有蚀之。十二月甲申，神兽门灾。癸未，皇太后诏曰：“顷者日蚀告变，水旱不适，虽克己思救，未尽其方。赐百姓穷者米，人五斛。”癸巳，帝释奠于中室，祀孔子，以颜回配。泰元元年春正月，帝加元服，见于太庙。皇太后归政。甲辰，大赦，改元。庚午，帝始临朝。六年春正月，帝初奉佛法，立精舍于殿内，引诸沙门以居之。八年八月，苻坚率众渡淮，遣征讨都督谢石、冠军将军谢玄、辅国将军谢琰、西中郎将桓伊等拒之。九月，诏司徒、琅琊王道子录尚书六条事。冬十月，苻坚弟融陷寿春。乙亥，诸将及苻坚战于淝水，大破之，俘斩数万计，获坚舆辇及□母车。十二年六月癸卯，束帛聘处士戴逵、龚玄之。秋八月辛巳，立皇子德宗为皇太子，大赦。二十一年九月庚申，帝崩于清暑殿，在位二十四年，时年三十五。葬隆平陵。帝幼称聪悟，简文之崩也，时年十岁，至晡不临，左右进谏，答曰：“哀至则哭，何常之有？”谢安尝叹以为精理不减先帝。既威权已出，雅有人主之量。既而溺於酒色，殆为长夜之饮。末年长星见，帝心甚恶之，夜於华林园举酒祝之曰：“长星，劝汝一杯酒，自古何有万岁天子耶！”太白连年昼见，地震水旱为变者相属。醒日既少，而傍无正人，竟不能改焉。时张贵人有宠，年三十，帝戏之曰：“汝以年当废矣。”贵人潜怒，向夕帝醉，遂暴崩。时道子昏惑，元显专权，竟不推其罪。初，简文帝见讠云：“晋祚尽昌明。”及帝之在孕也，李太后梦神人谓之曰：“汝生男，以昌明为字。”及产，东方始明，因以名焉。简文帝後悟，乃流涕。及为清暑殿，识者以为“清暑”，反为“楚声”，哀楚之征也。俄而帝崩，晋祚自此倾矣。
《续晋阳秋》曰：初，帝耽於色。末年，殆为长夜之饮。醒治既少，多居内殿，留连于盘樽之间。时张贵人宠冠後宫，威行阃内，年几三十。帝妙列伎乐陪侍，嫔少，乃笑而戏之云：“汝已年废矣，吾已属诸姝少矣。”贵人潜怒，上不觉。上稍醉卧，贵人遂令其婢蒙之以被，既绝，云以魇崩。至丑时，方迁登太极前殿。
《异苑》曰：晋孝武太元末，帝每闻手巾箱中有鼓吹鼙角之飨音。于是请僧斋会，夜见一臂，长三丈许，手长数尺，来摸经案。晋祚自此而衰。
卷一百　皇王部二十五
东晋安皇帝
《晋书》曰：安皇帝讳德宗，孝武帝长子也。泰元十二年八月辛巳，立为皇太子。二十一年九月庚申，孝武崩，辛酉，太子即位，太赦。癸亥，以司徒、会稽王道子为太傅，摄政。隆安元年春正月己亥朔，帝加元服，改元，增文武位一等。太傅、会稽王道子归政。四月甲戌，兖州刺史王恭、豫州刺史庾楷举兵，以讨尚书左仆射王国宝、建威将军王绪为名。甲申，杀国宝及绪以说于恭，恭乃罢兵。二年七月，兖州刺史王恭、豫州刺史庾楷、荆州刺史殷仲堪、广州刺史桓玄、南蛮校尉杨期等举兵反。八月，江州刺史王愉奔于临川。九月辛卯，加太傅、会稽王道子黄钺。遣征虏将军、会稽王元显等讨桓玄等。辅国将军刘牢之次新亭，使子敬宣击败恭，恭奔曲阿长塘湖，湖尉收送京师，斩之。寻遣太常殷茂谕仲堪及玄，玄等走于寻阳。三年十一月甲寅，妖贼孙恩陷会稽，内史王凝之死之，吴国内史桓谦等并委官而遁，遣卫将军谢琰等逆击，走之。四年夏四月，孙恩寇浃口。五月，谢琰为孙恩所陷，死之。恩转寇临海。六月，辅国司马刘裕破恩於南山。恩将卢循陷广陵。元兴元年正月庚午朔，大赦，改元。以後将军元显为骠骑大将军、征讨大都督，镇北将军刘牢之为元显前锋，将军、谯王尚之为後部，以讨桓玄。二月景午，帝戎服饯元显于西河。丁巳，遣兼侍中、齐王柔之以驺虞幡宣告荆、江二州。丁卯，桓玄败王师于姑孰。三月壬申，桓玄自为侍中、丞相、录尚书事。二年春二月辛丑，建威将军刘裕破徐道复于东阳。乙卯，桓玄自称大将军。丁巳，冀州刺史孙无终为桓玄所害。秋八月，玄又自号相国、楚王。九月，南阳太守庾仄起义兵，为玄所败。冬十一月壬午，玄迁帝于永安宫。癸未，移太庙神主于琅琊国。十二月壬辰，玄篡位，以帝为平固王。辛亥，帝蒙尘于寻阳。三年春二月，帝在寻阳。庚寅夜，涛水入石头，漂杀人户。乙卯，建武将军刘裕帅沛国刘毅、东海何无忌等举义兵。景辰，斩桓玄所署徐州刺史桓修于京口，及青州刺史桓弘于广陵。丁巳，义师济江。三月戊午，刘裕斩玄将吴甫之于江乘，斩皇甫敷于罗落。己未，桓玄众溃而逃。庚申，刘裕置留台，具百官。壬戌，桓玄司徒王谧推刘裕行镇军将军、徐州刺史、都督杨徐兖豫青冀幽并八州诸军事、假节。刘裕以谧领扬州刺史、录尚书事。辛酉，刘裕诛尚书左仆射王愉及愉子荆州刺史绥、司州刺史温详。辛未，桓玄逼帝西上。丙戌，密诏以幽逼于玄，万几虚旷，令武陵王遵依旧典，承制总百官行事，加侍中，馀如故。并大赦谋反大逆已下，惟桓玄一祖之後不宥。夏四月己丑，大将军武陵王遵称制，总万机。庚寅，帝至江陵。庚戌，辅国将军何无忌、振武将军刘道规及桓玄将庾稚、何澹之战于湓口，大破之。玄复逼帝东下。五月癸酉，冠军将军刘毅及玄战于峥嵘洲，又破之。己卯，帝复幸江陵。辛巳，荆州别驾王康产、南郡太守王腾之奉帝居于南郡。壬午，督护冯迁斩桓玄于南貊盘州。乘舆反正于江陵。闰月己丑，桓玄故将扬武将军桓振陷江陵，帝复蒙尘于贼营。义熙元年正月，帝在江陵。南阳太守鲁宗之起义兵，袭破襄阳。己丑，刘毅次于马头。桓振以帝屯于江津。辛卯，宗之破振将温楷于祚，进次纪南，为振所败。振武将军刘道规击桓谦，走之。乘舆反正，帝与琅琊王幸道规舟。二月丁巳，留台备乘舆法驾，迎帝于江陵。三月，桓振复袭江陵，荆州刺史司马休之奔于襄阳。建威将军刘怀简讨振，斩之。帝至自江陵。六年十二月壬辰，刘裕破卢循于豫章。七年春二月壬午，右将军刘藩斩徐道覆于始兴，传首京师。夏四月，卢循走，交州刺史杜惠斩之。十二年八月，刘裕及琅琊王德文率众伐姚泓。丙午，大赦。冬十月丙寅，姚泓将姚光以洛阳降。己丑，遣兼司空、高密王恢之修谒五陵。十三年秋七月，刘裕克长安，执姚泓，收其彝器，归京师。十四年十二月戊寅，帝崩于东堂，在位二十三年，时年四十七。葬休平陵。帝不慧，自少及长，口不能言，虽寒暑之变，无以辨也。凡所动止，皆非已出。故桓玄之篡，因此获全。
桓玄
