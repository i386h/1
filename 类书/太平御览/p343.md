<!-- { "loadSidebar": true } -->
《汉书》曰：田延年为河东太守，行县在平阳，召故吏五六十人，延年皆临见，令有文者东，有武者西。阅数十人，次到尹翁归，独伏不肯起，对曰：“翁归文武兼备，惟所施设。”延年召上辞问，甚奇其对，使归府，案事发奸，穷竟事情。延年大重之，徙署督邮。河东二十县分为两部，闳孺部汾北，翁归部汾南。
又曰：孙宝为京兆尹，以立秋日署故吏侯文为东部督邮。入见，敕曰：“鹰隼始击，常顺天气取奸恶，以成严霜之诛，掾部讵有其人乎？”文曰：“无其人不敢空受职。”宝曰：“谁？”文曰：“霸陵杜稚季。”宝曰：“更言其次。”文曰：“豺狼方横道，不宜复问狐狸。”稚季闻之，杜门不通水火，穿後墙为小户，不敢犯法。
《东观汉记》曰：赵勤，字孟卿，南阳棘人。明达好学，介然特立。太守骆珍召署曹吏至掾、督邮，太守桓虞下车，叶令雍霸及新野令皆不遵法，乃复勤督邮。到叶，见霸，不问县事，但高谈清论以激厉之，霸即陈责解印绶去。勤还，入新野界，令闻霸已去，遣吏奏记陈罪，复还印绶去。虞乃叹曰：“善吏如良鹰矣！下即中。”
又曰：虞延，陈留人。光武东巡过小黄，高帝母昭灵后园陵在焉。延为部督邮，诏呼引见，问园陵之事。延占拜可观，其园陵树蘖皆谙其数，俎豆牺牲颇晓其礼。帝善之，敕延从驾到鲁。还，经封丘城门，大小不容羽盖，上怒，使挞侍御史。延因陛见，引咎，以为罪在督邮。上诏曰：“以陈留督邮虞延故，贷御史罪。”
《後汉书》曰：马援为郡督邮，送囚至司命府。（王莽置司命官，上公已下皆列纠察。）囚有重罪，援哀而纵之，遂亡命北地。遇赦，因留牧畜。
又曰：陈球为繁阳令。时魏郡守讽县求贿，球不与，太守怒挝督邮，令逐球。督邮不肯，曰：“魏郡十五城，独繁阳有异政，今逐之，将致议於天下。”太守乃止。
司马彪《续汉书》曰：锺离意仕郡，为督邮。县亭长受民鸡酒，府下记考之。意封还记，诣ト白“见以《春秋》责重，先内後外；政化之本，由近及远；宜先清府内，且阔细微。”太守贤之。
谢承《後汉书》曰：会稽谢夷吾，字尧卿，为西部督邮。乌程长有罪，太守第五伦使夷吾往收之。到县，入ト便大哭，以三百钱为礼，便归。伦问其故，对曰：“三十日中当死，故不收之。”至时，果如其言。
谢承《后汉书》曰：许庆，字子伯。家贫，为郡督邮。乘牛车，乡里号曰“辂车邮”。庆尝与友人谈论汉无统嗣，幸臣专势，世俗衰薄，贤者放退，慨然据地悲哭。时人称许子伯哭世。
又曰：闻人袭为郡督邮，行则负担，卧则无被，连皮以自覆，不受人食之费。
《魏志》曰：蒲宠，字伯宁，山阳昌邑人。年十八，为郡督邮，时郡内李朔等拥部曲害於平民，太守使宠纠焉。朔等请罪，不复侵掠。
又曰：高堂隆，字叔平，平阳人，鲁高堂生後也。少为诸生，太守薛悌命为督邮。督军与悌争，名悌面呵之，隆按剑叱督军曰：“昔鲁定见侮，仲尼历阶；赵弹秦筝，相如进缶。临臣名君，义之所讨也。”督军失色，悌起止之。
《列异传》曰：汝南北部督邮西平刘伯夷，有大才略，案行到惧武亭，夜宿，或曰：“此亭不可宿。”伯夷乃独住宿，去火，诵《诗》、《书》五经讫。卧有顷，转东，首以絮巾结，两足以帻冠之，拨剑解带。夜时有异物稍稍转近，忽来覆伯夷，伯夷屈起以袂掩之，以带系魅。呼火照之，视得一老狸，色赤无毛。持火烧杀之。明日发视楼屋间，得魅所杀人结数百枚。於是亭遂清静。旧说狸髡千人，得为神也。
《汉魏先贤行状》曰：故宗正南阳刘伯，字奉先。少履清节，忠亮正直，研精文学，无不综览。尝为督邮，时豫章太守虞绩以饕餮秽污，征至郡界，当就法车，不肯就坐。伯乃拨刀殴绩，绩恐就车。乃径上尚书，以肃王道。
《广州先贤状》曰：徐征，字君求，苍梧荔浦人。少有方直之行、不挠之节，颇览书传，尤明律令。延熹五年，征为中部督邮。时唐衡恃豪贵，京师号为唐独语。遣宾客至苍梧，颇不拘法度，征便收客郡市髡笞。乃白太守，太守大怒，收徵送狱，主簿宁阁曰：“此人无故卖买，既侵百姓，污辱妇女。徐征上念明政，据刑申耻，今便治，郡无复爪牙之吏，後督邮当徒跣行，奉诸贵戚宾客耳。”太守答知征为是，迫不得已。
《会稽先贤传》曰：茅开，字季阖，馀姚人。为督邮，平决厌众心，尝之部，历其家，不入门，当路向堂朝拜。府君益善之。
《锺离意别传》曰：汝南黄谠拜会稽太守，召意署北部督邮。时郡中大疫，黄君转署意中部督邮。意乃露车不冠，身循行病者门，入家赐与医药，诣神庙为民祷祭。其所临户四千馀人。後日府君出行灾眚，百姓攀车言曰：“明府不须出也。但得锺离督邮，民皆活也。”
马融《长笛赋序》曰：融既博览，又好音乐，能鼓琴吹笛。为督邮，独卧平阳邬中，有洛客舍逆旅吹笛，融闻甚悲，遂作《长笛赋》云尔。
卷二百五十四　职官部五十二
刺史上
《汉书》曰：监察御史，秦官，掌监郡。汉省，丞相遣刺吏，不常置。武帝元封五年初置部刺史，掌奉诏，条察州郡，秩六百石，员十三人。
又曰：刺史以六条问事，非条所问不省。一条强宗豪右田宅逾制，以强凌弱，以众暴寡。二条二千石不奉诏书遵承典制，背公向私，旁诏守利，浸渔百姓，聚敛为奸。三条二千石不恤疑狱，风厉杀人，怒则任刑，喜则任赏，烦扰刻暴，剥截黎元，为百姓所疾，山崩石裂，妖祥讹言。四条二千石选署不平，苟阿所爱，蔽贤宠顽。五条二千石子弟恃怙荣势，请托所监。六条二千石违公下比，阿附豪强，通行货赂，割剥民人。
又曰：王遵迁益州刺史。先是，琅琊王阳为益州刺史，行部至九折阪，叹曰：“奉先人遗体，柰何数乘此险？”後以病去。及遵为刺史，至其坂问吏曰：“此王阳所畏道耶？”吏对曰：“是。”遵叱其驭曰：“驱之！王阳为孝子，王遵为忠臣。”
又曰：汉家立置郡县部刺史，奉供典州，督察郡国，吏人安宁。故事，居部九岁，举守相其有异材功著者辄登擢，秩卑而赏厚，咸劝功乐进。今增秩为牧，以高第补九卿，其中材则苟自守而已。恐功效陵夷，奸轨不禁，臣请罢牧，置刺史如故。”奏可。
《东观汉记》曰：州牧刺史，汉旧官。建元元年，复置牧；十八年改为刺史，督二千石。
又曰：段起於徒中，为并州刺史，有功征还京师。乘轻车介士，鼓吹曲盖，朱旗骑马，殷天蔽日，连骑相继数十里。
《後汉书》曰：马严上书云：“臣伏见方今刺史太守专州典郡，不务奉事尽心为国，而司察偏阿，取与自已，同则举为尤，异则中以刑法，不即垂头塞耳，采求财赂。”
又曰：郭为并州牧，过京师谢恩。帝即引见，并召皇太子诸王宴语终日，赏赐车马衣服什物。因言选补众职，当简天下贤俊，不宜专用南阳人。帝纳之。
谢承《後汉书》曰：王宏迁冀州刺史。宏性刻，不发私书，不容豪族，宾客号曰“王独坐”。
又曰：李寿为青州刺史，发玺书於本县传舍，乘法驾乘朱轩就路，奏免四郡相，百城怖惧，悉豫弃官。
《魏志》曰：贾逵字梁道，为豫州刺史。是时，天下初复，州郡多不摄。逵曰：“州本以御史出监诸郡，以六条诏书察长吏二千石已下，故其状皆言严毅、鹰扬有督察之才，不言安静、宽仁有恺悌之德也。今长史慢法，盗贼公行，州知而不纠，天下复何所取乎？”逵到官数月，乃还，考竟其二千石以下阿纵不如法者，皆举奏免之。帝曰：“逵真刺史矣。”布告天下，当以豫州为法。
又曰：张既字德容，出为雍州刺史。太祖谓既曰：“君还本州，可谓衣绣昼行矣。”
又曰：吕虔字子恪，任城人也。迁徐州刺史，加破虏将军。请琅琊王祥为别驾，民事一以委之，世多其能任贤。
《晋书》曰：向雄，太始中累迁秦州刺史，假赤幢、曲盖、鼓吹。
又曰：刘卞，东平须昌人也，後为岳州刺史。昔同时为须昌小吏者百馀人，祖饯之，其一人轻卞，卞遣扶出之，人以此少之。
又曰：王机入广州刺史，郭纳握节而避，机遂入城就讷求节。讷曰：“昔苏武不失其节，前史以为美谈。此节天朝所假，义不相与，自可遣兵取之。”机惭而止。
又曰：石苞为徐州刺史。文帝之败於东关也，苞独全军而退，帝指所持节谓苞曰：“恨不以此付卿。”
《晋阳春秋》云：胡质为荆州刺史。子威自洛阳至荆州定省，家贫，自驱驴，单行见父。停十馀日，临归，质赐绢一匹为道粮，威跪拜曰：“大人清高，不审安得此？”质曰：“吾俸禄之馀，故以为汝粮耳。”
又曰：晋武尝问威曰：“卿清孰与卿父清？”威曰：“臣不如也。”帝曰：“何以为不如？”威曰：“臣父清畏人知之，臣清畏人不知。”
陆机《晋武纪》曰：王之在巴郡也，梦悬四刀於其上，甚恶之。主簿李毅拜贺曰：“三刀为州，而复益一，明府其临益州乎？”果为益州刺史。
《晋中兴书》曰：荀羡字令则，为徐州刺史。时年二十，中兴方伯未有如羡少者。
《梁书》曰：夏侯详迁湘州刺史。详善吏事，在州四载，为百姓所称。州城南临水，有峻峰，旧传云：“刺史登此山辄代。”是山历政莫敢至。详於其地起台榭，延僚属，以表损揖之志。
《三国典略》曰：梁太祖制以南汾州刺史韦孝宽为雍州刺史。先是，路侧一里置一土堠，经雨颓毁，每须修补。孝宽临州，乃勒部内当土堆之处，植树以代之。既免修复之劳，旅又得庇荫。太祖後见之，怪而问焉。人以状对，太祖嘉之：“岂得一州独尔，当令天下同之。”於是令诸州夹道一里种一树，十里种二树，百里五树焉。
又曰：梁萧恪，字敬则，南平元襄王伟之子也。初，恪为雍州刺史，宾客有江仲举、蔡、王台卿、庾仲容四人，俱被接遇，并有蓄积。故樊邓歌之云：“江千万，蔡五百，王新车，庾大宅。”梁武闻而接之曰：“主人愦愦不如客。”及恪还，梁武问之，恪甚惭恧。
《後魏书》曰：高阳王雍为相州刺史。帝诫曰：“为牧之道，亦易亦难。其身正，不令而行，故曰是易；其身不正，虽令不从，故曰是难。”
又曰：高允为怀州刺史。允秋日巡境，问民疾苦。至郡县，见邵公庙废毁不立，乃曰：“邵公之德，阙而不礼，为善者何望！”乃表闻修葺之。
又曰：李崇为并州刺史。多劫盗，崇乃村置一楼，楼悬一鼓，盗发则击之。俄顷之间，声布百里，遂多擒获。诸州鼓楼自崇始也。
