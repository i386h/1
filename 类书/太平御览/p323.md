<!-- { "loadSidebar": true } -->
《天官书》：宦者四星，在帝座之西：周官有宫正、宫伯、（皆主王宫中官之长。）宫人、（掌王之六寝也。）内宰、（理王内之政令，以阴礼教六宫。阴礼，妇礼也。）阍人、寺人官。战国时有宦者令，秦有将作、尉卫、少府各一人。（并皇后卿也。）汉景帝中元六年改将作为大长秋，（颜师古曰：秋，收成之时；长，恒久之义。故以为皇后官名。）或用中人，（中人，阉人也。）或用士人。成帝加置太仆一人，掌太后舆马，通谓之皇太后卿；皆随太后宫为官号，无太后则缺。至後汉复增置丞、中宫谒者令、中宫尚书、中宫私府令、中宫永巷令、中宫黄门冗从仆射，虎贲官骑、中宫官署令、药长并隶大长秋。历魏、晋、宋、梁、陈、後魏皆有长秋之号，而官属省置不同。北齐有长秋寺，置卿、中尹各一人，掌诸宫门掖庭等，并用宦者。隋改曰内侍省，炀帝改为长秋监，置令一人、丞二人，并用士人。唐武德初复为内侍省，皆用宦者。
《後汉书》曰：郑众字季产，南阳人也。为人谨敏有心，永平中，初给事太子家。肃宗即位，拜小黄门，迁中常侍。和帝初，窦太后秉政，后兄大将军宪等并窃威权，朝臣上下莫不附之，而众独一心王室，不事豪党，帝亲信焉。又宪兄弟图作不轨，众遂首谟诛之，以功迁大长秋。
又曰：良贺位为大长秋，清俭退厚。阳嘉中诏九卿举武猛，贺独无所荐，引帝问其故，对曰：“臣生自草茅，长於宫掖，既无知人之明，又未尝交加士类。昔卫鞅因景监以见，有识知其不终。今得臣举者，匪荣伊辱。”固辞之。
又曰：曹腾字季兴。顺帝在东宫，邓太后以腾年少谨厚，使侍皇太子书，特见亲爱。及即位，腾为小黄门，迁中常侍。桓帝得立，腾与长乐太仆州辅等七人，以定册功，皆封亭侯，腾迁大长秋。用事省闼三十馀年，奉事四帝，未尝有过。其所进达，皆海内名人。
又曰：曹节字汉丰，南阳新野人也。灵帝即位，以定册功封长安乡侯。时窦太后临朝，后父大将军武与太傅陈蕃谋诛中官，节等与长乐五官史朱等，矫诏诛武、蕃等，节迁长乐卫尉，後转大长秋。
卷二百三十六　职官部三十四
国子祭酒
《六典》曰：国子祭酒、司业之职，掌邦国儒学训导之政令，有六焉：一曰国子，二曰太学，三曰四门，四曰律学，五曰书学，六曰算学。
韦昭《辩释名》曰：祭酒者，谓祭六神以酒之也。辩云：凡会同飨宴，必尊长先用，以酒祭先，故曰祭酒。汉时吴王年长，以为刘氏祭酒是也。
徐广《释祭酒》云：古主人具馔，则宾中长者一人举酒祭地，是则长者为祭酒也。
《汉书》曰：吴王赐号为刘氏祭酒。应劭曰：礼，饮酒必祭，示有先也，故称祭酒。饮时，惟尊长者，以酒沃酹也。
又曰：张安世荐苏武明习故事，奉使不辱君命。宣帝以武壮节老臣，令朝朔望，号称祭酒，甚优宠之。
《续汉书□百官表》曰：建武初，置五经博士，太常差次有聪明威重者一人为祭酒，总领纲纪。
《汉书□百官表》注：博士祭酒一人，掌国子学，每朝，服进贤两梁冠，佩水苍玉。
《蜀志》曰：先主既定益州，广汉太守夏纂请秦宓为师友祭酒。
《晋书》曰：袁瑰字山甫，为国子祭酒。时属经丧乱，礼教陵迟，瑰上疏，求立学徒，帝从之。国学之兴，自瑰始也。
又曰：裴为祭酒，奏立太学，讲堂筑门阙，刻石写五经。
《晋中兴书》曰：杜夷字行齐，以儒学称。中宗以夷为丞相祭酒。中兴初，皇太子凡三至夷舍，执经问义。
沈约《宋书》曰：博士，秦官也。掌通古今，员多至数十人，有仆射。光武增为十五人，益一经有数家之学故也。皆教弟子。光武改仆射曰祭酒。祭酒者。一位之元长也。
《齐书》曰：张绪。竟陵王子良领国子祭酒，武帝敕王晏曰：“吾欲令司徒辞祭酒以授张绪，物议以为云何？”子良竟不拜。以绪领国子祭酒。
《齐职仪》曰：晋令博士祭酒掌国子学，而国子生师事祭酒，执经，葛巾单衣，终身致敬。
《梁书》曰：王承字安期，为国子祭酒。承祖俭父柬并居此职，三代为国师，前代未有，当时以为荣。
崔鸿《十六国春秋□前秦录》曰：建元七年，高平苏通、长乐刘祥并以硕学耆儒，尤精二礼。坚以通为《礼记》祭酒，居于东庠；祥为《仪礼》祭酒，处于西亭。坚每月朔旦率百僚亲临讲论。
《後魏书》曰：韩子熙累迁国子祭酒。子熙俭素安贫，常好退静。迁邺之始，百司并给兵力，时以祭酒闲豫，止给二人。或有令其陈谒者，子熙曰：“朝廷不与祭酒兵，何关韩子熙事？”论者称之。
《後周书》曰：卢诞本名恭祖，拜给事黄门侍郎，魏帝诏曰：“经师易求，人师难得。朕诸儿稍长，欲命卿为师。”於是亲幸晋王第，敕晋王以下皆拜之於帝前，因赐名曰诞。又以诞儒宗学府，为当世所推，乃拜国子祭酒。
《隋书》曰：杨汪字元度，拜国子祭酒。帝令百僚就学，与汪讲论，天下通儒硕学多萃焉。论难锋起，皆不能屈。帝令御史书其问答奏之，省而大悦，赐良马一匹。
又曰：元善迁国子祭酒。上尝亲临释奠，命善讲《孝经》；於是敷陈义理，兼之以讽谏。上大悦，曰：“闻江阳之说，更起朕心。”赍绢百匹，衣一袭。
《唐书》曰：许後胤尝侍太宗讲，後为睦州刺史，因入朝乞骸骨，太宗召问曰：“朕与卿刺史，资以自养，何谓即求致仕。”后胤对曰：“年老筋力不逮，望得私第，时见阙庭。”太宗曰：“卿气力犹强，欲何官也？”後胤陈谢不敢，太宗曰：“朕昔从卿读书，卿今日从朕求官，但言所欲，不相违也。”时国子祭酒缺，後胤奏言之，因授国子祭酒。
《风俗通》曰：孙卿有秀才，善为《诗》、《礼》、《易》、《春秋》，至齐襄王时而孙卿最老师，三为祭酒。
齐王融《为王俭让国子祭酒表》曰：窃以成均义重，振古所崇，资师道尊，有来攸尚。匪由兰芷，畴变入室之情；不自朱蓝，何迁素丝之质？
司业
《唐书》曰：韦叔夏迁成均司业，久视元年特下制曰：“吉凶礼仪，国家所重，司礼博士，未甚详明。成均司业韦叔夏、太子率更令祝钦明等，博涉礼经，多所该练，委以参掌，冀弘典式。自今司礼所修仪注，并委叔夏等刊定讫，然後进奏。”
又曰：归崇敬上言：“司业者，义在《礼记》，云乐正司业。正，长也，言乐官之长，司主此业。《尔雅》云：大板谓之业。按《诗□周颂》：设业设ね，崇牙树羽，则业是悬钟磬之иね也。今太学既不教乐，於义则无所取，请改司业一为左师，一为右师，位正四品上。”
博士
《六典》曰：博士掌教文武官三品已上及国公子、孙。
应劭《汉官仪》曰：博士，秦官也。博者，通博古今；士者，辩於然否。孝武帝建元五年初，置五经博士，秩六百石，太常差次有聪明威重者一人为祭酒，总领纲纪。
《汉旧仪》曰：武帝初置博士，取学通行修、博识多艺，晓古文、《尔雅》能属文章者为之。朝贺，位次中都官，吏称先生不得言君，其弟子称门人也。
《汉书》曰：贾谊，文帝召为博士，时年二十许，最为少，每诏令议下，诸老生未能言，谊尽为之对，人人各如其意所出。
又曰：韦贤字长孺，为人质朴少欲，笃志於学，兼通《礼》、《尚书》，以《诗》教授，时人号称邹鲁大儒，征为博士。
又曰：公孙弘对策，时百馀人，太常奏第居下。天子擢之对为第一，召入见，容貌甚严，拜为博士，待诏金马门也。
又曰：元鼎中，徐偃为博士，使行风俗。偃矫制使胶东鲁国鼓铸盐铁。还奏事，张汤劾偃矫制，法死，偃以为《春秋》之义，大夫出疆，有可以安社稷利万人，专之可也。汤不能诎。
《东观汉记》曰：甄宇拜博士，每腊诏赐博士羊，人一羊，有大小肥瘦，时议欲杀羊分肉，又欲投钩。宇因取瘦者，自是不复争。後召会，诏问”瘦羊博士”所在，京师因以为号。
又曰：欧阳歙，其先和伯从伏生受《尚书》，至于歙，七世皆为博士，敦於经学，恭俭好礼。
《後汉书》曰：光武每朝会辄令桓荣於公卿前说经书，帝称善，曰：“得生几晚！”会博士缺，帝欲用荣，荣叩头让曰：“臣经术浅薄，不如同门生郎中彭闳、扬州从事皋弘。”帝曰：“俞，往，汝谐。”因拜荣为博士。
又曰：董钧，永初为博士，时草创五郊祭祀及宗庙礼乐、威仪章服，辄令钧参议，多见从用，当世称通儒。
华峤《後汉书》曰：初，欲立《左氏传》博士，范叔以为左氏浅末，不宜立。陈元闻之，乃诣阙上疏争之，更相辩对，凡十馀上，帝卒立左氏学也。
《汉旧仪》曰：孝文皇帝时博士七十馀人，朝服，玄章甫冠。
《魏志》曰：乐祗字文载。少好学，黄初中征拜博士。于时太学初立，博士十馀人，学多偏僻，不敢亲教，备员而已。惟文载五业并授。
又曰：文帝黄初五年，太学制五经课试之法，置《春秋梁》博士。
又曰：明帝太和二年，诏曰：“尊儒贵学，王教之本也。自顷儒官或非其人，将何以宣明圣道！其高选博士才任中常侍者。
《吴志》诏曰：古者建国，教学为先，所以道世治性为时养器也。自建兴已来，时事多故，吏民颇以目前趋务，去本就末，不循古道。夫所尚不淳则伤化败俗。其案古置学官，立五经博士，核取应选，加其宠禄，科见吏之中及将吏子弟有志好学者各令就业，一岁课试，差其品第加以位赏。使见之者乐其荣，闻之者羡其誉，以敦王化，以隆风俗。
《晋令》曰：博士皆取履行清淳，通明典义，若散骑、中书侍郎、太子中庶子以上乃得。召试诸生有法度者及白衣试在高等，拜郎中。
《晋书□载记》曰：姚泓受经于博士淳于岐。岐病，亲诣省病，拜于床下。自是，公侯见师傅皆拜焉。
《後魏书》曰：崔逸字景隽，好古博涉，为国子博士。每因公事，逸常被诏独进，博士特命，自逸始也。
《後周书》曰：卢辩字景宣。为太学博士，以《大戴礼》未有解诂，辩乃注之。其兄景裕为当时硕儒，谓辩曰：”昔侍中注《小戴》，今尔注《大戴》，庶纂前修矣。”
《隋书》曰：马光，开皇初，高祖征山东义学之士，光与张仲让、孔笼、窦士荣、张黑奴、刘祖仁等俱至，并授太学博士，时人号为六儒。
又曰：马光为太学博士，尝因释奠，高祖亲幸国子学，王公以下毕集。光升座讲礼，启发章门。已而诸儒生以次论难者十馀人，皆当时硕学，光剖析疑滞，虽辞非俊辩，而理义弘赡，论者莫测其浅深，咸共推服，上嘉而劳焉。
又曰：王颇授著作佐郎，寻令於国子讲授。会高祖亲临释奠，国子祭酒元善讲《孝经》，颇与相论难，词义锋起，善往往见屈。高祖大奇之，超授国子博士。
