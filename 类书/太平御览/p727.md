<!-- { "loadSidebar": true } -->
又曰：齐国好厚葬，布帛尽於衣衾，材木尽於棺椁。桓公患之，以告管仲曰：“布帛尽则无以为币，材木尽则无以为守备，而人厚葬之不休，奈何？”管仲对曰：“凡人之有为也，非名之则利之也。乃下令曰：‘棺椁过度者﹃其尸，罪夫当丧者。’夫﹃死无名，罪当丧者无利，人何故为之也？”
《尸子》曰：禹之丧法：死於陵者葬於陵，死於泽者葬於泽。桐棺三寸，制丧三日。舜西教乎七戎，道死，葬南巴之中。衣衾三领，款木之棺，葛以缄之。
《吕氏春秋》曰：孝子之重其亲也，慈亲之爱其子也，痛於肌骨，性也。所重所爱，死而弃之沟壑，人之情不忍为，故有葬死之义。葬者，藏也。藏浅则狐狸迫之，深则及於泉。故凡葬必於高陵之上，以避狐之患、水泉之湿。此则善矣。
又曰：审知生，圣之要；审知死，圣之极也。知生者不以害生，养生之谓也。知死者不以害死，此葬死之谓也。二者圣人之所独决也。凡生於天地之间，其必有死，所不免也。
《淮南子》曰：禹之时，天下水。禹身执畚插。当此之时，死陵者葬陵，死泽者葬泽。节财薄葬焉。
又曰：马免人於难者，死也葬之，以帷为衾；牛有德於人，其葬之大车之箱。牛马有功，犹不可忘，又况人乎？
又曰：禹有洪水之患、陂塘之事，（陂，蓄水塘池也。）故朝死而暮葬。此皆圣人之所以应时设教、见而施宜者也。
《典略》曰：秦始皇十年，华阳君卒，与孝文王合葬寿陵，襄王母夏太后别葬杜东。临死时曰：“东望我子，西望我夫，後百年，旁当有万家邑。”及汉有天下，宣帝果起陵邑焉。
《西京杂记》曰：曹敞在吴章门下，往往好斥人过，以为轻薄，世人皆以为然。章後见杀，全无有敢收葬者。敞乃称吴章弟子，收葬其尸。方知其亮直者，不见容於凡辈矣。平陵人文生为碑於吴章墓侧，在龙首山南幕岭上。
又曰：何武葬北邙薄龙阪，王嘉冢东北一里许。
又曰：杨贵字王孙，京兆人也。生时厚自奉养，死卒葬终南山下。其孙掘土凿石，深七尺，而反奢。
又曰：安定嵩真、玄{艹免}、曹元礼并明算术，皆成帝时人。真常以算自克其寿七十三，真曰：“绥和元年正月二十五日晡时死矣。”书其壁以志之。至二十四日晡时死。妻曰：“真算时见长。下一算，欲以告之，虑脱其旨，故不告，今校一日也。”
又曰：“北芒青龙陇上，孤贾之西四尺所，凿之七尺，吾欲选此地也。”真死，依言往掘，得古时空椁，即以葬之。
又曰：汉帝及诸侯王葬，皆珠需玉匣，形如铠甲，连以金缕，匣上皆镂为蛟龙、鸾凤、龟麟之象，时谓蛟龙玉匣。
又曰：杜子夏葬长安北四里。临终作文曰：“魏郡杜邺，立身忠款，犬马未陈，奄先草木。骨肉归於土块，气则无所不知。何必故丘，然後即化。封长安北郭，此焉安息。”及死，命刊石埋墓前。
《陈留风俗传》曰：小黄县者，宋地，故阳武东黄乡也，因黄水以名县。沛公起兵野战，丧皇妃於黄乡。天下平定，使使者以梓宫招魂幽野。於是有丹蛇在水，自洒濯，入于梓宫。其浴处有遗，谥曰昭灵夫人。
《卢植别传》曰：植，初平三年卒。临困，敕其子俭葬於山足，不用棺，附体单帛而已。
《郑玄别传》曰：玄卒，遗令薄葬。自郡守以下尝受业者，衰赴者千馀人。
《郭翻别传》曰：翻字道翔，武昌人。遗令俭葬，惟以两卷《老子》，示存道德。
《杜祭酒别传》曰：君年五十二，当其终亡，安措先茔，帛布需车，丧仪俭约。执引者皆三吴令望及北人贤流。
《虞氏家记》曰：潭母大夫人薨。宜都府君即世五十九载，改殡。修构窀穸，灵柩住而莫前。群从咸以丧事有往无反，不应迁移。潭以昔文王之葬王季既定，而洪水出截冢棺椁，文王乃设张屋，出柩三日，群臣临之，然後葬。此则上圣之遗令，载在篇籍。遂奉迁神柩，权停幕屋，使子孙展哀，晨夕宗族相临，允合张屋之仪也。天子给太夫人徘徊车，谒者送丧，礼仪光备，合葬於旧圹。
《卫别传》曰：君卒，丞相王公教曰：“卫洗马明当改葬。此君风流名士，海内民望，可修三牲之祭，以敦旧好。”
卷五百五十六　礼仪部三十五
葬送四
《吴越春秋》曰：早平门外麋湖西城者，麋王城也。与越王遥战，越王杀麋王，麋王无头，骑马还武里，乃死，因留葬武里城中。以午日死，至今武里午日不举火。
又曰：吴王阖闾有子女怨王，乃自杀。阖闾痛之甚，葬于昌门外。凿地为池，积土为山，文石为椁。金鼎银，珠玉之宝，皆以送女。乃舞白鹄于吴市中，令万民随观。还使男女与鹄俱入门，因塞之。
又曰：吴谋伐齐。齐景公使女子为质于吴，吴王因为太子聘齐女。齐女少，思齐，日夜哭泣，发病。阖闾乃起北门，名曰齐门，令女往游其上。女思不止，病日益甚，至且死，女曰：“令死有知，必葬海虞山之巅，以望齐国。”阖闾伤之甚，用其言葬于虞山之岭，以瞻望齐国。是时太子亦病而死。
《说苑》曰：盖闻相梁并卫，有罪而走齐。管仲迎而问曰：“吾子相梁并卫之时，门下使者几何人？”曰：“门下使者三千馀人。”管仲曰：“今与几何人来？”曰：“臣与三人俱。”曰：“是何？”对曰：“其一人父死，无以葬，我为葬；一人母死，无以葬，亦为葬之；一人酗裥狱，我为出之。是以得三人来。”
桓子《新论》曰：扬子□为郎，居长安，素贫。比岁亡其两男，哀痛之，皆持归，葬于蜀。以此困乏。子云达圣道，明于死生，不下季札。然而慕恋死子，不能以义割恩，自令多费，而致困贫。
《论衡》曰：儒书言孔子当泗水而葬，为之却流。此言孔子德使水却，不湍其墓。是故儒者讲论，皆言孔子之後，当封泗水，以却流为证，殆虚言也。
王符《潜夫论》曰：文帝葬于芷阳，明帝葬于洛南，皆不藏珠宝，不起山陵。今京师贵戚、郡县豪家，生不极养，死乃崇丧，造起大冢，广树松柏，庐舍祠堂，务崇侈僭。此无益于终，无益于孝，徒作烦扰，伤害吏民。今案：毕镐之郊，无文武之陵；南城之东，无曾之冢，周公非不忠，曾子非不孝也。
崔《政论》曰：送终之家，亦大无度。至念亲将终，无以奉遣，乃约其供养衣服，豫修已没之制，竭家尽业，甘之不恨。穷厄既迫，起为盗贼。拘执陷罪，为世大戮。痛乎，此俗之愚民也。
《录异传》曰：袁安葬其母，逢三书生，语其葬处，遂至四世五公。其後公路年十八，骄豪，故常食密饭，诸女以绛为地道，游行其上，此葬地所致也。
谢绰《宋拾遗》曰：桓温葬姑熟之青山，平坟，不为封域。于墓旁开遂立碑，故谬其处，令後代不知所在。
《襄阳耆旧传》曰：岘山南有习家鱼池者，习郁之所作也。郁将亡，敕其儿焕曰：“我葬必近鱼池。”焕为起冢于池之北，去池四十步。
山谦之《丹阳记》曰：晋车骑将军王舒令其子曰：“甚爱漂阳县，死则我欲葬焉。”故王死之後，徙县治今处，而以昔解为墓。
《续搜神记》曰：干宝字令升，新蔡人。其父有嬖妾，母至妒。宝父葬时，因推着藏中。经十年而母丧，开墓见棺，妾伏棺上，衣服如生。就视犹暖，渐渐有气息。与归，经日乃苏。云父常与之寝接，恩情如生在家中。
范晏《阴德传》曰：陈翼字春卿，庐江舒人也。行到县郭，见道上马旁有卧疾人。呼翼与语曰：“吾是长安魏公卿，闻庐江乐土，来下。道病困，不能复前。傥可相救？”翼答云：“家有弊庐，可俱归乎？”公卿曰：“幸甚！”即扶与俱到家，养视积日。既困，公卿谓翼曰：“马上有金千馀饼，素二十匹，可卖殓，馀以相谢。”言绝而亡。翼卖素买衣衾殡殓之，葬埋高敞之地，以金置棺下，不使人知，乘马去。公卿兄长公见翼乘马，谓必杀公卿，阴告官收翼，具以状对。长公迎丧发棺，下得金如数，叩头谢。以金投其门中，翼送长安还之。
《汝南先贤传》曰：袁闳字夏甫。延熹末，党事将作，闳遂散，乃筑土室，四周於庭，潜身十八年，终于土室之中。临卒，敕其子曰：“勿设殡棺衣衾之备也。但着衫疏布，单衣幅巾，衬尸於板床之上，五百击为藏。”
《会稽典录》曰：赵晔字长君，山阴人也。少为县吏，奉檄迎督邮。晔甚耻之。由是委吏到犍为，诣博士杜抚，受《韩诗》。抚嘉其精力，尽以其道授之。积二十年不还，家人为之发丧制服。至抚卒，晔经营葬之，然後归家。
又曰：张谀字彦承，上虞人也。与同乡丁孝正相亲，葬送过制。谀书难之曰：“吾闻班固善阳孙之省葬，恶始皇之饬终。夫裸以矫世，君子弗为。若乃据周公之定品，依延州而成事，取中庸以建基，获美称於当世，不亦优哉。”
又曰：谢夷吾转下邳令，预自克死日。如期果卒。敕其子曰：“汉末尝乱，有发掘露骸之祸。使县棺下葬，墓不起坟。”
《楚国先贤传》曰：韩将终，遗言曰：“夫俗奢，示之以俭。俭则节之以礼。历见前世，送终过制，失之甚也。若曹敬听吾言，敛以时服，葬以土藏，穿毕便葬。送之以瓦器，慎勿有增益。”
《襄阳耆旧记》曰：襄阳城南边大道有诸葛女郎墓者，是诸葛仲茂女冢也。年十三四亡，茂妇怜之，不能自远，故近臣葬之，日日往哭。
又曰：秦颉者，字初起。颉之南阳，过宜城中。一家东向大道，住车视之，曰：“此居处可作冢。”後丧，还至此住处，车不肯前，故吏为市此宅葬之。今宜城城中大冢，前有二碑是也。
又曰：有亻良子者，家赀万金，而自少小不从父语。父临亡，意欲葬山上，恐儿不从，到言“葬我着氵诸下、石碛上。”亻良子曰：“我由来不奉教从，今当从此一语。”遂尽散家财作冢，积土绕之，成一洲，长数百步。元康中，始为水所坏。亻艮子，前汉人也。
谯周《三巴记》曰：巴国有乱，巴国将毕曼子请师於楚。楚人与师。曼子已平巴国，既而楚遣使请城。曼子曰：“吾诚许子之君矣。持头往谢楚王，城不可得。”乃自刎，以头与楚子。楚子叹曰：“吾得臣若巴曼子，何以城为？”乃以上卿礼葬曼子头。巴国葬其身亦然。
《华阳国志》曰：德阳县有青石祠，山源沃美，有泽原之利。士女多贞孝。车骑将军邓芝方之邓林，有终焉之志。没，遂葬其山。
《博物志》曰：澹台子羽渡水而子溺死，人将葬之。灭明曰：“此命也。吾岂与蝼蚁为亲、鱼鳖为仇？”於是，遂以水葬之。
又曰：汉滕公夏侯婴死，公卿送葬。至东郭门外，四马不行，掊地悲鸣。即掘马蹄下，得石椁。其铭曰：“佳城郁郁，三千年见白日。于嗟滕公居此室。”乃葬所地，故谓之马冢焉。
