<!-- { "loadSidebar": true } -->
沈约《宋书》曰：世祖孝武皇帝讳骏，字休龙，小字道民，文帝第三子。迁南中郎将，元凶杀逆，以为征南将军，加散骑常侍。上帅众入讨，荆州刺史南谯王义宣、雍州刺史臧质并举义兵。元嘉三十年四月，上至于新亭，即皇帝位。五月，克京城。
孝建元年春，亲祠南郊，改元，大赦。诏：“凡诸守莅亲民之官，可申详旧条，劝尽地利。力田善蓄者，具以名闻。”更铸四铢钱。立子业为太子。赐为父後者爵一级。
大明元年正月，大赦，改元。四月，京师疾疫，遣使案行，赐给医药。死而无收敛者，官为敛埋。诸王及妃主庶姓位从公者，丧事听设凶门，馀悉断。司空南兖州刺史竟陵王诞有罪，贬爵。诞不受命，据广陵反。上亲御六师，车驾出顿宣武堂。三年七月，克广陵城，斩诞。初立驰道自阊阖门至朱雀门，又自朱雀门至於玄武湖。七年，於博望山立双阙。八年闰五月，帝崩於玉烛殿，年三十五。
沈约《宋书》曰：世祖游幸无度，太后、六宫常乘副车在後。沈怀文与王景文每谏不宜数出。后同从，坐松树下，风雨甚骤，景文曰：“卿可以言矣。”怀文曰：“独言无系，宜相与谏之。”江智渊卧草侧，亦谓“言之为善。”俄而被召，俱入雉场，怀文曰：“风雨如此，非圣躬所宜冒。”景文又曰：“怀文所启宜从。”智渊未及有言，上乃注弩作色曰：“卿欲效颜峻耶，何以恒知人事？”又曰：“颜峻小子，恨不得鞭其面首。”
刘子业
沈约《宋书》曰：前废帝讳子业，小字法师，孝武帝长子也。世祖入伐元凶，被囚於侍中下省，将见害者数矣，卒得无恙。世祖崩，其日，太子即皇帝位。罢南北二驰道，孝建以来所改制度还依元嘉。是岁，诸郡大旱甚，米一斗数百，京邑亦至百馀。
永光元年春，改元，大赦。八月，帝自率宿卫兵，诛太宰江夏王义恭、尚书令骠骑大将军柳元景、尚书左仆射颜师伯、廷尉刘德愿。改元为景和元年。以宫人谢氏为贵嫔夫人，加虎贲皮戟，鸾辂龙旗，出警入跸。时帝凶悖日甚，诛杀相继，内外百司，不保首领。先讹言云：“湘中出天子。”帝将南巡荆湘二州，以厌之。先欲诛除诸叔，然後发。太宗与左右阮佃夫、王道隆、李道儿密结帝左右寿寂之、姜产之等十一人，谋共废帝。戊午夜，帝於华林园竹林堂射鬼。时巫云：“见此堂有鬼。”故帝自射之。寿寂之怀刀入，姜产之为副。帝欲走，寂之追而殒之，时年十七。
帝幼而狷急，在东宫每为世祖所责。世祖西巡，子业启参承起居，书迹不谨，上让之。子业启事陈谢，上答曰：“书不长进，此是一条耳。闻汝素业都懈，狷戾日甚，何以顽固尔耶！”帝少好读书，颇识古事，自造《世祖诔》及杂篇章，往往有辞彩。
沈约《宋书》曰：前废帝景和末，召南平王铄妃江氏入宫，使左右於前逼迫之，江氏不受命。谓之曰：“若不从，当杀汝三子。”江氏犹不肯。於是遣使于弟，杀敬猷，敬渊等杖一百。其夕，废帝亦殒。
刘
沈约《宋书》曰：太宗明皇帝讳，字休炳，小字荣期，文帝第十一子也。为雍州刺史。景和末，上入朝，被留停。废帝诛害宰辅，杀戮大臣，恒虑有图之者，疑畏诸父，并拘之殿内。收上付廷尉，一宿被原。将加祸害者，前後非一。既而害上意定，明旦便应就祸。上先与腹心阮佃夫、李道儿、寿寂之等密共合谋，殒废帝於後堂。建安王休仁便称臣，引升西堂御坐，召见诸大臣。于时，事出仓卒，上失履，跣至西堂，犹著乌帽。坐定，休仁呼主衣以白帽代之，引备羽仪，虽未即位，凡众事悉称令书施行。
上即皇帝位，大赦天下，改景和元年为太始元年。镇军将军、江州刺史晋安王勋举兵反，镇军长史邓琬为其谋主，雍州刺史袁ダ帅众赴之。车驾亲御六师，出顿中兴堂。司徒建安王休仁帅众军大破贼，斩伪尚书仆射袁ダ，进讨江郢荆雍相五州，平定之。晋安王子勋并赐死，同党皆伏诛。
太豫元年四月，上大渐，袁粲，褚渊、刘π、蔡兴宗、沈攸之同被顾命。上崩于景福殿，年四十四。
帝少而和美，风姿端雅。早失所生，养於路太后房内。大明世，诸弟多被猜忌，惟上见亲，常侍路太后医药。好读书，爱文义，在藩时，撰《江左以来文章志》，又续卫所注《论语》二卷行世。及即大位，四方反叛，以宽仁待物，诸将帅有父兄子弟同逆者，并授以禁兵，委任不异，故众为之用，莫不尽力。平定天下，逆党多被全宥，其才者并见授用，有如旧臣。才学之士，多蒙引进，参究典籍，应对左右。於华林园茆堂讲《周易》，常自临听。末年好鬼神，多忌讳，近谗慝，剪落皇枝，宋氏之业自此衰矣。
沈约《宋书》曰：王景文为扬州刺史。上既有疾，而诸弟并已见杀，惟桂阳王休范人才本下，不见疑，出为江州刺史。虑一旦晏驾，皇后临朝，景文自然成宰相，门族强盛，籍元舅之重，岁暮不为纯臣，太豫元年春，上疾笃，乃遣使送药赐景文死，手诏曰：“与卿周全，欲全卿门户，故有此处分。”
刘昱
沈约《宋书》曰：废帝讳昱，字德融，小字慧震，明帝长子也。太宗诸子在孕，皆以《周易》筮之，即以得之卦为少字，故帝字慧震。立为皇太子。太宗崩，太子即位。
元徽元年正月，改元。二年，太尉、江州刺史桂阳王休范举兵反。贼奄至，攻新亭垒。齐王拒击，大破之。越骑校尉张苟儿斩休范。五年七月戊子夜，帝殒於仁寿殿。
初，帝在东宫，年五六岁时始就书学，而堕业好嬉戏，主师不能禁。好缘漆帐竿，去地二丈馀，如此者半食久，乃下。年渐长，喜怒无节，左右有失旨者，辄手加扑打。徒跣蹲踞，以此为常。主师以白太宗，上辄敕昱所生，严加捶训。及嗣位，内畏太后，外惮诸臣，犹未得肆志。自加元服，变态转兴，内外稍无以制。三年秋冬间，便好出游行，太妃每乘青篾车，随相检摄。渐自放恣，太后不复能禁。单将左右，弃部伍，或十里、二十里、或入市里，或往营署，旦出，日暮乃归。四年春夏，此行弥数。自京城克定，意志转骄，於是无日不出。与左右人解僧智、张立鬼恒自驰逐，夜出承明门，夕去晨反，旦去暮归。从者并执矛，行人男女及马驴值无免者。民间忧惧，昼日不敢开门，道上行人殆绝。常着小，未尝服衣冠。有白数十枚，各有名号。钳凿锥锯之徒，不离左右。常以铁锥锥人阴破，左右人见敛眉者，昱大怒，令此人袒臂正立，以矛刺臂洞骨。於耀灵殿上养驴数十头，所自乘马，养於御床侧。先是民间讹言，谓太宗不男，昱是李道儿子。昱每出入去来，常自称刘统，或自号李将军。与右卫翼辇营女子私通，每从之游，持百数十钱，供酒肉之费。辂车一乘，其上施蓬，乘以出入，从者不过数十人。羽仪追之恒不及，又各虑祸，亦不敢追寻，惟整部伍，别在一处瞻望而已。凡诸鄙事，过目即能，锻金银，裁衣作帽，莫不精绝。未尝吹篪，执管便韵。天性好杀，以此为忻，一日无事，惨惨不乐。
齐王潜图废立，与直阁将军王敬则谋之。七月七日，昱乘露车，从二百许人，无复卤簿羽仪，往青园尼寺，晓至新安寺就昙渡道人饮酒，醉，扶夕还仁寿殿东阿毡幄中卧。时昱出入无禁，大内诸阁，夜皆不闭。厢下畏相逢值，无敢出者。宿卫并逃避，内外无相禁摄。王敬则先结昱左右杨万年等二十五人，谋共取昱。其夕，王敬则出外，杨玉夫见昱醉熟无所知，乃与万年同入毡幄内，以昱防身刀斩之。提昱首，依常行法，称敕开承明门出，以首与敬则，驰至领军府，以首付齐王。齐王乃戎服，率左右数十人，称行还，开承明门入。昱他夕每开门，门者震惧不敢视，至是弗之疑。齐王既入，晓，乃奉太后令奉迎安成王。
刘准
沈约《宋书》曰：顺皇帝讳准，字仲谟，小字知观，明皇帝第三子也。封安成王。废帝殒，奉迎王入居朝堂。壬辰，即皇帝位。明元年，改元，大赦。齐王出镇东城，辅政作相。三年，加相国，总百揆，备九锡之礼。四月，禅位於齐王。壬辰，帝逊于东邸。既而迁居丹阳宫，封为汝阴王。殂于丹阳，谥曰顺皇帝，时年十三。
史臣曰：“圣王膺录，自非接乱承微，则天历不至也。自三、五以来，受命之主，莫不乘沦亡之极，然后符乐推之运。水德迁谢，其来久矣，岂止于区区汝阴揖让而已哉！”
卷一百二十九　偏霸部十三
南齐萧道成
萧子显《齐书》曰：太祖高皇帝讳道成，字绍伯，小字斗将，汉相何二十四世孙也。何孙侍中彪，免官居东海兰陵郡，於是为兰陵人。太祖以元嘉四年丁卯岁生，龙颡锺声，鳞文遍体。儒士雷次宗立学鸡笼山，年十三，受业治《礼记》及《左氏春秋》。袭爵晋兴男，除江夏王大司马参军、员外侍郎、直阁中书舍人、右军将军。
寻阳王子房反，加辅国将军，帅众东讨，一日破十二垒。转冠军将军、持节、北讨诸军事，镇淮阴。征还，迁督徐兖二州军事、南兖州刺史。明帝嫌太祖非人臣相，民间流言，云：“萧道成当为天子”，帝愈以为疑，遣镇军将军吴喜以三千人北使，令喜留军破釜，自将银壶酒封赐。太祖戎服出门迎，即酌饮之。喜还，帝意乃悦。七年，征还京师，部下劝勿就征，太祖曰：“诸卿暗於见事。主上诛诸弟，太子稚弱，作万岁後计，何关他族。惟应速发，事缓必见疑。今骨肉相害，自非灵长之运，祸难将兴，方与卿等戮力。”及还京，拜散骑常侍、太子左卫率。时世祖以功当别封赣县，太祖以一门二封，固辞不受。诏许之，加二百户。
明帝崩，遗诏为右卫将军，领卫尉，加兵五百人。与尚书令袁粲、护军褚渊、领军刘π共掌机事，加侍中。江州刺史桂阳王休范反，出顿新亭以拒之，加使持节、平南将军，给鼓吹一部。治新亭城垒未毕，贼前军已至，太祖方解衣高卧，以安众心。乃索白虎幡，登西垣，使宁朔将军高道庆、羽林监陈显达、员外郎王敬则浮舸与贼水战，自新林至赤岸，大破之。贼平，振旅凯旋入，百姓缘道聚观，曰：“全国家者此公也。”迁散骑常侍、中领军、都督二兖徐青冀五州、镇军将军、南兖州刺史，进爵为公，增邑二千户。与袁粲、褚渊、刘秉更日入直，号为四贵。四年，加尚书左仆射。
太祖威名既重，苍梧王深相猜忌，几加大祸。陈太妃骂之曰：“萧道成有功於国，今若害之，谁复为汝著力者？”乃止。杨玉夫等杀苍梧王，迎立顺帝。太祖移镇东府，进侍中、司空、录尚书事，封竟陵郡公。进太尉、十二州诸军事。
