<!-- { "loadSidebar": true } -->
又曰：姑洗箱笛，晋时三尺五寸，宗之减为二尺九寸七分，纵又减五分，为二尺九寸二分。
又曰：《司马法》军中之乐，鼓笛为上，使闻之者壮勇而乐和。细丝高竹不可用也，虑悲声感人，士卒思归之故也。
又曰：横笛，小篪也。汉灵帝好胡笛，有胡笛篪出於胡吹，即此也。梁胡歌云：“快马不须鞭，拗折杨柳枝，下马吹横笛，愁杀路傍儿。”此歌辞元出北国，知横笛是北国名。今横笛皆去义觜，其有觜者，谓之义觜笛。
《国史补》曰：李舟好事，尝得村舍烟竹，截以为笛，坚如铁石，以遗李牟。牟吹笛天下第一，月夜泛江，与舟吹之，溜亮逸发。俄有客立於岸，呼船请载。既至，请笛而吹，其为精壮，山石可裂，牟平生未尝见。及入破呼吸盘辟，应指粉碎，客散不知所之。舟著记疑其蛟龙也。
又曰：李牟秋夜吹笛於瓜州，舟楫甚隘，初发调，群动皆息，及数奏，微风然而至。俄顷，舟人贾客有怨嗟悲泣之声。
篪
《释名》曰：篪，啼也。声从孔出，如婴儿啼声也。
《毛诗》曰：彼何人斯，伯氏吹埙，仲氏吹篪。
《周官》曰：巫师，掌教吹篪。
《尔雅》曰：大篪谓之沂。（郭璞曰：篪以竹为之，长一尺四寸，围三寸，一孔上出，寸三分，名翘模，吹之。小者尺二。犍为舍人曰：大篪其声悲沂锵然也。《诗》云：“仲氏吹篪”也。）
《广雅》曰：篪，以竹为之，长大四寸，有八孔，前有一孔，後有四孔，头有一孔。
《月令》：仲夏之月，命乐师调篪。
《诗□节南山》云：伯氏吹埙，仲氏吹篪。（土曰埙，竹曰篪。笺云：伯仲喻兄弟也。我为汝思，如兄如弟；其相应和，如埙如篪。言俱为王臣，宜相亲爱之。）
《史记》曰：伍子胥至於江上，无以湖其口。行蒲伏，肉袒吹篪，乞食於吴市。
《东观汉记》曰：明帝幸南阳旧宅，召校宫子弟作雅乐，奏《鹿鸣》，上御埙篪和之，以娱嘉宾。
《齐书》曰：世祖於南康郡内作伎，有丝无管，空中闻有篪声，调节相应。
《世本》曰：苏成公造篪，吹孔有觜，如酸枣。苏成公，平王时诸侯也。
《古史考》曰：古有篪尚矣，苏成公善篪，而记者因以为作，谬也。
又曰：暴新公所造。旧志曰：一曰管史臣。案：非也。虽不知暴新公何代人，而非舜前人明矣。舜时，西王母献管，则是已有器，新公安得造篪？
《洞冥记》曰：建元二年，帝幸腾充台，以望四远於台上。撞磬玉锺，悬黎离之磬，吹霜条之篪，唱《来□依日》之曲。
《洛阳伽蓝记》曰：後魏河间王琛有婢朝□，善吹篪，能为《团扇歌》、《陇上声》。琛为秦州刺史，羌叛，屡讨不胜。琛令朝□假为贫女，吹篪而乞。羌闻之，皆流涕，相谓曰：“何故舍坟井，在山谷为寇耶？”即相率而降。秦民语曰：“快马健儿，不如老妪吹篪。”
管
蔡邕《章句》曰：管者，形长一尺，围寸，有孔无底，其器今亡。
《风俗通》曰：管，漆竹，长一尺，六孔，十二月之音，象物贯地而牙，故谓之管。
《尔雅》曰：大管谓之{乔}，其中谓之{涅}，小者谓之{眇}。（郭璞注曰：管长尺，围寸，并漆之，有底。贾氏谓之，如篪，六孔。犍为舍人曰：大管者声高大，故曰篙者高也。中者声精密，故曰稍{沮}々，密也。小者声音清妙也。）
《广雅》曰：管象篪，长尺，围寸，有六孔，无底。
班固曰：黄帝作律，以玉为管，长尺，六孔，为十二月音。至舜时，西王母献白玉管。汉章十二年，零陵文学奚景于泠道舜祠下得笙一、白玉管，则古者又以玉为管矣。班氏用铜之言外然之义，未为得也。求律所生，大极之数。起於一在子，以三乘之得三，在丑。以次至酉，得一万九千六百八十三篇。黄锺之母以为法，周十二辰，得十七万七千一百四十七。黄锺之子以为实，实始法而一得则九寸，则诸律也。
《大戴礼记》曰：舜时，西王母献白玉。《说文》：管如篪，六孔，十二月之音，物关地而牙，故谓之管。从竹，管声。者，古者有玉管焉。
《乐法图》曰：次主东律，东律主黄锺，圣人承天乐，用管。（宋均注曰：管，黄锺寸管也。）吹管者以知律，管音调则律历正。
《周礼□春官□小师》曰：小师掌教箫、管。（郑司农曰：管如篪，六孔。玄谓管如{遂}而小，并两而吹之。）
又曰：孤竹之管於圆丘奏之，孙竹之管於方丘奏之，阴竹之管於宗庙奏之。（郑玄云：孤竹，竹特生者也。孙竹，竹枝根未生者也。阴竹生山北。）
龠
《释名》曰：龠，跃也。气跃出也。
《尔雅》曰：大龠谓之产，中者曰仲，小者曰{约}。（郭璞曰：龠也，笛三孔而短。犍为舍人曰：仲，其声适仲吕也。小者形声细小，曰筠也。）
《礼记》曰：苇龠，伊祁氏之乐也。龠，春分之音，万物振跃而出也。
《周官》：笙师掌教吹龠。龠师教国子舞羽、吹龠。龠章掌幽龠。（郑玄曰：卯地之竹也。）
又曰：龠师掌教国子，秋冬吹笛龠，历代文舞之乐，所执羽龠。
《毛诗》曰：左手执龠，右手秉翟。
卷五百八十一　乐部十九
箫
《释名》曰：箫，肃也。其声肃肃清也。
《尔雅》曰：大箫谓之{言}，小者谓之。（郭璞注曰：{言}二十二管，长尺四寸。十六管，长尺二寸。箫，一名籁也。）
《博雅》曰：箫，大者二十三管，无底；小者，十六管，有底。
《通礼义纂》曰：伏羲作箫，十六管。
蔡邕曰：箫，编竹有底，大者二十三管，小者十六管，长则浊，短则清。以蜜蜡实其底而增减之，则和。然则邕时无洞声者矣。
《易说》曰：夏至之乐，补以箫。箫长四寸。
郑玄曰：箫亦管，形似鸟翼。鸟，火禽也。火数七。夏时火用事，二七十四，箫之长由此也。
《三礼图》曰：雅箫长尺四寸，二寸四区。颂箫二寸，十六区。仲夏之月，令乐师均管箫。箫长则浊，短则清。以密蜡实其底而增减之，则和。管成而音定，无所复调，当与琴瑟相参。
《风俗通》曰：舜作箫，其形参差，像凤翼。十管，长尺二寸。
《白虎通》曰：箫者，中吕之气也。
《尚书□益稷》曰：箫《韶》九成，凤凰来仪。
《毛诗□臣工□有瞽》曰：既备乃奏，箫管备举。
《春秋说》曰：夏至作乐，闻以箫笙。
《周礼□春官□小笙师》曰：小笙师掌吹箫。
《史记》曰：伍子胥鼓腹吹箫，乞食於吴市也。
又曰：周勃吹箫给丧事。
谢承《後汉书》曰：灵帝善鼓琴、吹洞箫。
《丹阳记》曰：江宁县南三十里有慈姥山。积石临江，生箫管竹。王褒《洞箫赋》所称，即此也。其竹圆致，异於众处。自伶伦采竹ㄍ谷，其後惟此见珍，故历代掌给乐府，而俗呼曰鼓吹。
《凉州记》曰：吕纂咸宁二年，有盗发张骏墓，得白玉樽、玉笛、紫玉箫。
《列仙传》曰：箫史者，秦缪公时人。善吹箫，能致孔雀白鹤。缪公女弄玉好之，以妻焉。其後随凤去。故秦人作凤女祠於雍宫，代有箫声。
《江表传》曰：孔权攻合肥不下，而还休，兵皆上道。权与吕蒙等在後，魏将张辽奄至，鼓吹惊怖，不能复鸣箫唱。甘宁援刀欲斫之，於是始作之。
《庄子》曰：南郭子綦谓颜成子游曰：“汝闻人籁而未闻地籁，汝闻地籁而未闻天籁。”郭象曰：“天籁，箫也。”
《秦子》曰：一人执规，十手自负；一人吹箫，长短皆应。
《傅子》曰：马先生能使木人吹箫，比妙般输、墨翟，不劣古矣。
笳
杜贽《笳赋序》曰：昔伯阳避乱入戎，戎越之思有怀土风，遂建斯乐，美其出於戎貉之俗，有《大韶》，夏之音。
曹嘉之《晋书》曰：刘畴曾避乱坞壁，贾胡百数欲害之。畴无惧色，援笳而吹之，为《出塞》、《入塞》之声，动其游客之思，於是群胡皆泣而去。
《蔡琰别传》曰：琰字文姬。先适河东卫仲道。夫亡无子，归宁於家。汉末大乱，为胡骑所获，在左贤王部伍中。春月登胡殿，感笳之音。
晋《先蚕仪注》曰：车驾住，吹小菰，发大菰，即笳也。
又曰：胡笳，汉旧录有其曲，不记所出本末。笳者，胡人卷芦叶吹之以作乐也，故谓曰胡笳。
《夏仲御别传》曰：激南楚，吹胡笳，风□为之摇动，星辰为之变度。
《世说》曰：刘越石为胡骑所围数重，城中窘迫无计。越石始乘月登楼清啸，胡贼闻之，皆凄然长叹。中夜奏胡笳，贼皆流涕。人有怀土之切，向晓又吹之，贼并弃围奔走。
笙
《释名》曰：笙，生也。象物管地而生。以匏为之，其中空以受簧。
《尔雅》曰：大笙谓之巢，小者谓之和。（郭璞曰：大笙列管，匏中施簧也。管端大者十九簧，小者十三簧。犍为舍人曰：大笙音声众而高也。小者音相和也。）
《白虎通》曰：笙之言施也，牙也。万物始施而牙。笙者，太簇之气也，象万物之生也。故曰笙有七正之节焉，有六合之和焉。天下乐乐之，故谓之笙。古之善吹笙者，有王子晋，见《列仙传》，周灵王之太子也。
《毛诗□鹿鸣》曰：我有嘉宾，鼓瑟吹笙。吹笙鼓簧，承筐是将。
《尚书□益稷》曰：笙镛以间，鸟兽跄跄。（孔安国曰：间，迭也。吹笙击锺，鸟兽仰德，相率而舞跄跄然也。）
《礼记□檀弓上》曰：孔子既祥，五日弹琴而不成声，十日而成笙歌。（五日弹，十日笙歌，除曲外也。琴以手，笙歌以气也。）
又曰：女娲之笙簧。
《周礼□春官》曰：笙师掌教吹笙。
《乡饮酒》曰：笙入奏《南陔》、《白华》。
邯郸绰《五经折疑》曰：夫笙者，法万物始生，导达阴阳之气，故有长短。黄锺为始，象法凤凰。
蔡邕《月令章句》曰：季秋之月上丁入学，习吹笙，所以通气也。管、箫、笙、竽、埙、篪，皆以吹鸣者也。
《穆天子传》曰：西王母吟月，吹笙鼓簧，（簧在笙中。）衷心翔翔。民之子，惟天之望。
《吕氏春秋》曰：墨子见荆王，衣锦吹笙。
竽
《易通卦验》曰：冬至吹黄锺之律，间音以竽。竽长四尺二寸。（郑玄曰：管类也，竹为之，形参差像鸟羽也。）
《周礼》曰：笙师掌教吹竽。竽三十六簧也。
《礼记□月令》曰：仲夏之月，命乐师调笙竽。
《风俗通》曰：谨案“《礼记》竽竹簧长四尺二寸。”今二十三管。
《世本》曰：随作竽。
《楚辞》曰：代奏郑卫鸣竽，张伏献驾，辩楚劳商。（伏羲作琴造驾辩之曲。楚人自作劳商之歌，皆妙曲也。）
《通礼义纂》曰：汉武帝时，丘仲作竽笙三十六管。
《乐府杂录》曰：将竽形类小钟，以手捋之即鸣。
《乐府图》曰：吹竽有以知法度。竽音调则度数得见。
