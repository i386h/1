<!-- { "loadSidebar": true } -->
《论衡》曰：谥法：靖民则法曰皇，德象天地曰帝。皇帝者，安民之谥，非得道之称也。
蒋子《万机论》曰：黄帝之初，养性爱民，不好战伐。而四帝各以方色称号，交共谋之，边城日惊，介胄不释。黄帝叹曰：“夫君危于上，民安于下，主失於国，其臣再嫁，厥疾之由，非养寇耶！今处民萌之上，而四盗亢衡，递震于师。”於是遂师营垒，以灭四帝。向令黄帝若不龙骧虎变而与俗同道，则其民臣亦害于四帝矣！
《抱朴子》曰：黄帝生而能言，役使百灵，可谓天授自然之体者。犹复不敢端坐而得道，故涉王屋而受丹经，到鼎湖而飞流珠，登崆峒而问广成，上具茨而事大隗，适东岱而奉中黄，入金谷而咨老子，论道养则质玄素二女，精推步则访山稽、力牧，讲占候则询风后，著体诊则受雷岐，审攻战则纳五音之策，穷神奸则记四泽之乱，相地理则书青鸟之说，救伤残则缀金冶之术。故能毕记秘要，穷尽道真。
又曰：昔黄帝东到青丘，过风山，见紫府先生，受三皇内文以劾召万神。南到负陇荫，逮木观百灵之所登；采若戟之华，饮丹峦之水。西见中黄子，受九品之方。过崆峒，从广成子，受自然之经。北到洪堤，上具茨，见大隗君，黄盖童子授神芝图，还陟王君居得神丹。注说：到峨嵋山见皇人於玉堂。
又曰：汲郡冢中竹书言：“黄帝既仙去，其臣有左彻者，削木为黄帝之像，帅诸侯朝奉之。”故司空张茂先撰《博物志》亦云：“黄帝仙去，其臣思恋罔极，或刻木立像而朝之，或取其衣冠而葬之，或立庙而四时祠之。”
《孙绰子》曰：黄帝之游天衢，奏钧天之鼓，建日月之旗，乘周□之舆，驾六翼之龙。彭祖前驱，松乔侠毂，光景流而不返，长风逐而不及，发刃紫宫，不崇朝而匝六合也。
《符子》曰：黄帝将昆虞之丘，中路逢容成子，乘翠华之盖，建日月之旗，骖紫虬，御双鸟。黄帝命方明避路，谓容成子曰：“吾将钓于一壑，栖于一丘。”
又曰：黄帝谓其友无为子曰：“我劳天下矣，疲於形役，请息驾于玄圃，子其代之。”无为子曰：“焉能弃我之逸，而为君之劳哉！”乃攀龙而俱去。
晋□牵秀《黄帝颂》曰：邈矣轩辕，应天载灵。通幽远览，观象设形。诞敷厥训，彝伦攸经。德从风流，化与□征。皇猷允塞，地平天成。爰登方岳，封禅勒成。纷然凤举，龙腾太清。违落九土，陟彼高冥。民斯攸慕，涕泗沾缨。遐而不坠，式颂德声。
《帝王世纪》曰：有巢氏已降，至黄帝，为三皇，号中古。
少昊金天氏
《帝王世纪》曰：少昊帝名挚，字青阳，姬姓也。母曰女节。黄帝时有大星如虹，下流华渚。女节梦接意感，生少昊，是为玄嚣。降居江水，有圣德，邑于穷桑，以登帝位，都曲阜，故或谓之穷桑帝，以金承土，《帝图讠》所谓白帝朱宣者也。故称少昊，号金天氏。在位百年而崩。
《河图》曰：大星如虹，下流华渚。女节气感，生白帝朱宣。（宋均注云：朱宜，少昊氏也。）
《古史考》曰：穷桑氏，赢姓也。以金德王，故号金天氏，或曰宗师太昊之道，故曰少昊。
《遁甲开山图》曰：帝少昊死，葬□阳山。
《传》曰：鲁昭公十七年，郯子来朝，昭子问焉，曰：“少氏鸟名官，何也？”郯子曰：“吾祖也。我高祖少挚之立也，凤鸟适至，故纪於鸟，为鸟师而鸟名，凤鸟氏，历正也。玄鸟氏，司分者也。伯赵氏，司至者也。青鸟氏，司启者也。丹鸟氏，司闭者也。祝鸠氏，司徒也。睢鸠氏，司马也。鸠氏，司空也。爽鸠氏，司寇也。鹘鸠氏，司事也。五鸠，鸠民者也；五雉，为五工正，利器用，正度量，夷民者也。九扈，为九农正，扈民无淫者也。”
魏曹植《少昊赞》曰：祖自轩辕，青阳之裔。金德承土，仪凤帝世。官鸟号名，殊职别系。农正扈民，各有品制。
颛顼高阳氏
《史记》曰：颛顼，静渊以有谋，疏通而知事，养材以任地，载时以像天，依鬼神以制义，治气以教化，洁诚以祭祀。帝生子曰穷蝉。颛顼崩而玄嚣之孙高辛立，是为帝喾。
《古史考》曰：高阳氏，云姓，以水德王。
《帝王世纪》曰：帝颛顼高阳氏，黄帝之孙，昌意之子，姬姓也。母曰景仆，蜀山氏女，为昌意正妃，谓之女枢。金天氏之末，女枢生颛顼於若水，首戴干戈，有圣德。父昌意，虽黄帝之嫡，以德劣降居若水，为诸侯。及颛顼生，十年而佐少昊，十二年而冠，二十而登帝位，平九黎之乱，以水事纪官。命南正重司天，以属神；北正黎司地，以属民。於是神民不杂，万物有序。始都穷桑，後徙商丘，命飞龙效八风之音作乐，作五音以祭上帝。纳胜坟氏女录，（音禄）生老童。有才子八人，号八凯。颛顼在位七十八年，年九十一岁。岁在鹑火而崩，葬东郡顿丘广阳里。
《河图》曰：瑶光之星，如贯月，正白，感女枢幽房之宫，生黑帝颛顼。
《大戴礼》曰：宰我曰：“请问帝颛顼。”孔子曰：“颛顼，黄帝之孙，昌意之子，乘龙而至四海。北至幽陵，南至交，西济於流沙，东至於蟠木，动静之物，大小之神，日月所照，莫不砥砺。”
《春秋元命苞》曰：颛顼并，上法月参。集威成纪，以理阴阳。（并犹重也。水精主月，参伐主斩刈，成功兼此月职，重助费以为表也。）
《山海经》曰：黄帝妻嫘祖，生昌意。昌意降处若水，生流，取倬子曰河女，生帝颛顼。
又曰：颛顼死即复苏。
《淮南子》曰：颛顼之法，妇人不避男子於路者，ビ之於四达之衢。（ビ，音弗。除其不祥。）
魏曹植《帝颛顼赞》曰：昌意之子，祖自轩辕。始诛九黎，水德统天。以国为号，风化神宣。威鸿八极，靡不祗虔。
卷八十　皇王部五
帝喾高辛氏
《史记》曰：帝喾高辛氏者，黄帝之曾孙也。父曰乔极。乔极父曰玄嚣。玄嚣父曰黄帝。自玄嚣与乔极皆不得在位，至高辛即位。高辛於颛顼为族子，其色郁郁，其德嶷嶷，日月所照，风雨所至，莫不服从。帝喾娶陈锋氏女，生放勋。娶И訾氏女，生挚。帝喾崩而挚代立。
《帝王世纪》曰：帝喾，高辛氏，姬姓也。其母不见，生而神异，自言其名曰“逡齿”。有圣德，年十五而佐颛顼，三十登帝位，都亳。以人事纪官，故以勾芒为木正，祝融为火正，蓐收为金正，玄冥为水正，后土为土正，是五行之官，分职而治诸侯，於是化被天下。遂作乐六茎以康位。世有才子八人，号曰八元。亦纳四妃，卜其子皆有天下。元妃，有台氏女，曰姜原，生后稷。次有氏女，曰简翟，生；次陈丰氏女，曰庆都，生放勋；次И訾氏女，曰常仪，生帝挚。帝喾在位七十五年，年一百五岁而崩，葬东郡顿丘广阳里。（陶弘景云：在位六十三年，年九十二。）
《大戴礼》曰：宰我曰：“请问帝喾。”孔子曰：“玄嚣之孙，乔（音乔。）极之子，曰高辛氏。生而神灵，自言其名，取地之财而节用之，抚教万民而利诲之，历日月而迎送之，明鬼神而敬事之。其色乔乔，其德，其动也时，其服也土，春夏乘龙，秋冬乘马，黄斧黻衣，执中而获天下。”
《礼记祭法》曰：帝喾能序星辰以著众。
《春秋元命苞》曰：帝喾戴干，是谓清明。发节移盖像招摇。（干，也。招摇为天戈相副，戴之像见天中以为表。）
《古史考》曰：高辛氏，或曰房姓，以木德王。
张显《析言》曰：高辛氏初生，自言其名。其君民，终无迷谬。
魏陈王曹植《帝喾赞》曰：祖自轩辕，玄嚣之裔。生言其名，木德帝世。抚宁天地，神灵察物。教弥四海，明并日月。
帝挚
《帝王世纪》曰：帝挚之母，於四人之中，其班最下，而挚年兄弟最长，故得登帝位。封异母弟放勋为唐侯。挚在位九年，政软弱，而唐侯德盛，诸侯归之。挚服其义，乃率其群臣造唐朝而致禅，因委志心愿为臣。唐侯於是知有天命，乃受帝禅，而封挚於高辛氏。事不经见，汉故议郎东海卫宏所传云尔。
帝尧陶唐氏
《帝王世纪》曰：帝尧，陶唐氏，祁姓也。母曰庆都，孕十四月而生尧於丹陵，名曰放勋。或从母姓伊祁氏，年十五而佐帝挚，授封於唐，为诸侯。身长十尺，常梦攀天而上，故年二十而登帝位。以火承木，都平阳。置敢谏之鼓，天下大和。命羲和四子：羲仲、羲叔、和仲、和叔，分掌四岳。诸侯有苗氏，处南蛮而不服，尧征而克之于丹水之浦。乃以尹寿、许由为师，命伯夔访山川谷之音，作乐六章，天下大和，百姓无事。有八十老人击壤歌于道，观者叹曰：“大哉，帝之德也！”老人曰：“吾日出而作，日入而息，凿井而饮，耕田而食，帝何力有於我哉！”有僬侥氏来贡没羽，厨中自生肉脯，如た形。摇鼓自生风，使食物寒自不臭，名曰“た脯”。又有草夹阶而生，随月生死，王者以是占日月之数，惟盛德之君，应和而生，故尧有之，名“荚”，一名“历荚”。始封稷、契、咎繇，褒进伯禹，纳舜于大麓。後年二月，又率群臣刻璧为书，东沉于洛，言天命当传舜之意，今《中候》、《运衡》之篇是也。舜摄政二十八年，尧与方回游阳城而崩，《尚书》所谓“二十有八载，放勋乃殂落”是也。百姓如丧考妣三载，四海遏密八音。凡尧即位九十八年，年百一十八岁。墨子以为，尧堂高三尺，土阶三等。尧取散宜氏女，曰皇，生丹朱。又有庶子九人，皆不肖，故以天下命舜。
又曰：帝尧氏作，始封於唐，今中山唐县是也。尧山在北，唐水在西北入河。南有望都，县有都山，即尧母庆都之所居也。相去五十里。都山，一名豆山。北登尧山，南望都山，故名其县曰：“望都”。
《春秋合诚图》曰：尧母庆都有名於世，盖天帝之女，生於斗维之野，常在三河之南。天火雷电，有血流润大石之中，生庆都，长大形像天帝，常有黄□覆盖之。梦食不饥。及年二十，寄伊长孺家，出观三河之首，常若有神随之者。（三河之首，东河北端。）有赤龙负图出，庆都读之，赤受天运，（运，录运也。）下有图，人衣赤光，面八彩，须鬓长七尺二寸，兑上丰下，足履翼翼。署曰赤帝起，诚天下宝。（衣赤光，光像而又着衣也。八彩，彩色有八也。翼，翼星，大位宿也。图人傍有此署文七十也。）奄然阴风雨，赤龙与庆都合婚，有娠，龙消不见。（龙乘风□故先，阴风乃龙至也。婚犹会合，或为结也。）既乳，视尧如图表。及尧有知，庆都以图予尧。（如图人仪表也。）
《孝经援神契》曰：尧鸟庭，荷胜，八眉。（尧，火精人也。鸟庭，庭有鸟骨。表取像朱鸟与太微庭也。朱鸟戴圣，荷胜似之。八眉，眉彩色有八。）
