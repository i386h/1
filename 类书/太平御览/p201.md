<!-- { "loadSidebar": true } -->
《汉书》曰：孝成许皇后，平恩侯嘉女。元帝悼伤母恭哀后居位日浅而遭霍氏之辜，故选嘉女以配皇太子。侍送者还白太子忻说状，元帝喜谓左右：“酌酒贺我！”左右皆称万岁久之。及成帝即位，立许妃为皇后。后聪慧，善史书，自为妃至即帝位，常宠於上，後宫稀得进见。久之，皇后宠亦益衰，而後宫多新爱。姊平安侯夫人谒等为媚道祝诅後宫有身娠者，太后大怒，下吏考问，谒等诛死，许后坐废处昭台宫。
孝成赵皇后
《汉书》曰：孝成赵皇后，本长安宫人。初属阳阿主家，学歌舞，号曰飞燕。成帝尝微行出，过阳阿主，作乐。上见飞燕而说之，召入宫，大幸。有女弟复召入，俱为婕妤，贵倾後宫。父临为咸阳侯。後月馀，乃立婕妤为皇后。後宠以衰，而弟绝幸，为昭仪。居昭阳舍，其中庭彤朱，而殿上髹漆，切皆铜沓黄金涂，白玉阶，璧带往往为黄金，函（谓璧中之横带。）承兰田壁，明珠、翠羽饰之，自後宫未尝有焉。
孝哀丁太后
《汉书》曰：定陶丁姬，哀帝母也。河平四年，生哀帝。丁姬为太后。建平三年，丁太后崩。起陵恭皇之园。王莽秉政，乃奏贬傅太后号曰定陶恭王母，丁太后号曰丁姬。元始五年，莽复奏：“恭王母及丁姬葬渭陵，冢高与元帝山齐，礼有改葬，请发王母及丁姬冢徙归定陶。”太后以为既已之事，不须发。莽固争之，太后诏曰：“因故棺为致椁作冢，祠以太牢。”既发傅太后冢，崩压杀数百人；开丁姬椁户，火出焚四五丈，吏卒以水沃灭得入，烧燔椁中器物。莽复奏言：“前恭王母生，僭居桂宫，皇天震怒，灾其正殿，丁姬死，葬逾制度，今火焚其椁。此天见变以告，当改如媵妾也。恭共王母及丁姬椁棺皆名梓宫，珠玉之衣非藩妾服，请更以木棺代，去珠玉，葬丁姬媵妾之次。”奏可。既开傅太后棺，臭闻数里。掘平恭王母、丁姬故冢，二旬间皆平。莽又周棘其处以为时戒云。时有群燕数千，衔土投冢中。
孝哀傅皇后
《汉书》曰：孝哀傅皇后，定陶傅太后弟子也。哀帝为定陶王时，傅太后欲重亲，取以配王。王入为汉太子，傅氏女为妃。哀帝即位，立为皇后。帝崩，王莽白太后，令孝哀皇后退就桂宫。後月馀，复与孝成赵皇后俱废为庶人，就其园自杀。
孝平母卫姬
《汉书》曰：中山卫姬，平帝母也。父曰子豪。子豪女弟为宣帝婕妤，生楚孝王；长女又为元帝婕妤，生平阳公主。成帝时，中山孝王无子，上以卫氏吉祥，以子豪少女配孝王，生平帝。平帝年二岁，孝王薨，代为王。哀帝崩，无嗣，太皇太后与莽迎中山王，立为帝。莽欲颛国权，卫姬及外家不当得至京师，乃赐卫姬玺绶，即拜为中山王后。莽长子宇非莽隔绝卫氏。卫氏日夜啼泣，思见帝，而但益户邑。宇复教令上书求至京师。会事发觉，莽杀宇，尽诛卫氏支属。莽篡国，废为家人，後岁馀卒，葬孝王旁。
孝平王皇后
《汉书》曰：孝平王皇后，莽女也。莽欲依霍光故事，以女配帝。帝崩，莽立孝宣帝玄孙婴为孺子，莽摄帝位，尊皇后为皇太后。三年，莽即真，以婴为安定公，王皇太后号为安定太后。时年十八，为人婉慝有节操。自刘氏废，常称疾不朝会。莽敬惮伤哀，欲嫁之，乃号为皇室主，令立国将军成新公孙建世子豫饰将医往问疾。后大怒，笞鞭其旁侍御。因发病，不肯起，莽遂不敢强也。及汉兵诛莽，焚烧未央宫，后曰：“何面以见汉家！”自投火中而死。
卷一百三十七　皇亲部三
光武郭皇后
《续汉书》曰：光武郭皇后，真定槁人也，安阳思侯昌女，曰圣通。世祖至真定，纳圣通，有宠。世祖即位，圣通为贵人。建武元年，生皇子强。二年，贵人立为皇后，强为太子。是後宠衰，数怀怨怼，废。二十八年，薨，葬北陵。
光武阴皇后
《续汉书》曰：光武光烈阴皇后，南阳新野人。名丽华，宣思哀侯陆女也。陆卒後，女年十九，兄识嫁与世祖，纳后於宛当成里。以后性宽仁，宜母天下，欲授以尊位。后辄退让，自陈不足以当。男为东海王。十七年，郭皇后废后，立为皇后。十九年，太子强废，东海王为太子。
《东观汉记》曰：上微时过新野，闻后美，心悦之。後至长安，见执金吾车骑甚盛，因叹曰：“仕宦当作执金吾，娶妻当得阴丽华。”更始元年，遂纳后於宛。
孝明马皇后
《续汉书》曰：孝明明德马皇后，伏波将军新息侯援之女。后年七岁，治家事，敕制僮御，出入授计，一以贯之。诸家莫如其母，不知其家事独后所为也。後闻之，咸惊异焉。母尝使善卜者相后，曰：“此女必当大贵，遂为帝王妃，然而少子。建武二十八年，年十三，以选入太子宫。接待同列，如承至尊，先人後己，发于至诚，由是见宠。永平三年春，有司奏请立长秋宫，以帅八妾，上未有所言，皇太后曰：“马夫人德冠後宫，即其人也。”遂登后位。身衣大帛，御者秃裙不缘。性不喜出入游观，未尝临御窗牖，又不好音乐。上时幸苑囿离宫，以故希从，辄诫言不宜晨起，因陈风邪雾露之诫，辞意甚备，上纳焉。诵《易经》，习《诗》，论《春秋》，略记大义；读《楚辞》尤善其赋颂，疾其浮华；听论辄摘其要。读《光武皇帝纪》至“有献千里马、宝剑者，上以马驾鼓车，剑赐骑士，手不持珠玉”，后未尝不叹息也。时有楚狱，囚证相引，系者繁多。后虑其多滥，承间为上言之，上恻然感动。於是上夜起彷徨，思论所纳，非臣下所得闻。后志在克己奉上，不以私家奸朝廷。兄为虎贲中郎将，两弟黄门郎，迄永平之世不迁。明帝体不安，召黄门防奉参医药，夙夜勤劳。帝崩，后作《起居注》，省去防参医药事。章帝即位，后为皇太后，下诏告三辅二千石无得令马氏婚亲因权托属，奸乱吏治，犯者正法以闻。太后素自喜俭，前过濯龙门上，见外家问起居，车如流水马如龙，苍头衣绿衤直领，领袖正白，顾视旁御者，远不及也。亦不谴怒，但绝其岁用，冀以嘿止喧耳。於是亲戚被服如一，政教不严而从，以躬率先之故也。置织室蚕於濯龙中，数来往来观视，内以娱乐，外以先女功。太后崩，合葬显节陵。
《东观汉记》曰：后长七尺二寸，青白色，方口美，为四起大髻，但以成尚有馀，绕髻三匝，复出诸。眉不施黛，独左眉角小缺，补之如粟。后素谨慎小，感慨辄自责。如平生事舅姑时，新平主家御者失火，及北阁後殿。深以自过，起居不忻，至正月当上原陵，言“我守备不精，惭见原陵”，不上。
《陈思王画赞序》曰：昔明德马后美於色，厚於德，帝用嘉之。尝从观画虞舜见娥皇、女英，帝指之戏后曰：“恨不如此为妃。”又前见陶唐之象，后指尧曰：“嗟乎！群臣百僚，恨不戴君如是。”帝顾而笑。
孝章母贾贵人
《续汉书》曰：孝明贾贵人，南阳人，明德马后之姨女，孝章皇帝之母也。初选入後宫，为贵人，生章帝。马后无子，帝既生，而马后母养之。明帝谓马后曰：“人未必当自生子也，但患养之不勤，爱之不至耳。若能爱如己子，则孝敬亦如亲生矣。”於是马后待章帝过於所生，章帝感养育之恩，遂专名马氏为外家，故贾贵人家不蒙舅氏之宠。
孝章窦皇后
《续汉书》曰：孝章章德窦皇后，右扶风平陵人，窦勋之女。后生二岁，呼卜相工，见后皆言大贵。有容貌才能，母氵比阳公主欲内之，帝闻后有才色，数以问诸家。建初二年，后与女弟随主入见长乐宫，进止得，人事修备，奉事长乐宫，下至侍御贡献问遗，皆得其忻心。太后异之，亦可焉。入掖庭，见北宫章德殿。后性敏给，称誉日闻，太后亦缘意。明年，有司请立长秋宫，遂立为后，有宠，专固後宫。先是宋贵人生太子庆，梁贵人生和帝，后心忌害之，皆诬以挟邪媚道。后以忧卒。
孝章梁皇后
《续汉书》曰：孝章恭怀梁皇后，安定乌氏人也。父竦，建初中以女二人选入宫，有宠。其弟产孝和皇帝，窦后母养，欲隔绝梁氏。初，和帝生，竦兄弟不蒙忻喜，窃私相贺。语言漏泄，传闻，窦后恶之，遂作蜚语诬陷以恶。诏书传考竦，死汉阳狱，家属徙九真，二贵人以忧薨。永元九年，窦太后崩，竦长女慝上书自陈，上遂见慝，泣涕问讯，赏赐舍第财物。以二贵人葬有阙，改殡之於承光宫。小贵人尊号曰皇太后，与姊贵人合葬於西陵，上谥曰恭怀皇后，仪比敬园。追爵谥竦为褒亲愍侯，徵还竦家属。
敬隐宋皇后
《续汉书》曰：敬隐宋皇后，右扶风平陵人，当阳穆侯杨之女也。两女皆有才能令色，永平末，俱选入宫，配皇太子，皆宠。明帝崩，太子即位，是为章帝，姊妹并为贵人。建初三年，小贵人生皇子庆，二岁，立为皇太子，後窦后幸，废为清河王。至永元九年，窦后崩，清河王上书求上贵人冢，又为外祖母求诣洛阳治病，诏书听之。殇帝崩，清河王子立，是为安帝。邓太后崩，安帝追尊小贵人曰敬隐后。
孝和阴皇后
《续汉书》曰：孝和阴皇后，吴房侯纲之女也。后为人聪惠，有才能。永元四年，选入掖庭为贵人。以托先后近属，故有异宠，立为皇后。自和熹邓后入宫後，阴后宠衰，怨恨。后外母邓朱数出入後所，有言后与朱共挟蛊，赐后策，迁於祠宫。以忧死，葬临平亭部。
孝和邓皇后
