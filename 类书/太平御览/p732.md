<!-- { "loadSidebar": true } -->
《皇览□冢墓记》曰：颛顼冢在东都濮阳县顿丘城外广阳里中。王莽时，使使者祠颛顼冢。
又曰：秦始皇冢在骊山，古之骊戎国，今之所丰也。晋献公伐骊戎，获二女。其山阴多黄金，其阳多美玉，谓蓝田是也。故贪而葬焉。并天下徒七十馀万穿入地，洞三泉而致椁。宫观奇器、珍怪诸物藏之。令一匠人作机弩，人有近穴辄射之。以水银为百川江河大海，金银为凫鹤。机关转相，终而复始。上具画天文，以人鱼膏为灯，度久不灭。后宫无子者皆殉，从死者甚众。恐工匠知之，杀工匠於藏中，因闭羡门。复土树草木，以像山，坟高五十馀丈，周回五里馀。後项籍烧其宫观，关东贼发之，後牧羊儿亡羊，羊入藏中，持火照羊，燔其椁。後贼遂取其铜。
又曰：太上皇葬万年，高帝父也。高帝葬长陵，孝惠帝霸陵。诸陵皆用瓦器，不为坟。王莽之乱，天下无道，独无灾害。孝景帝葬阳陵，孝武皇帝葬茂陵，孝昭皇帝葬平陵，孝宣皇帝葬杜陵，孝元帝葬渭陵。元帝下诏曰：“无置从民，令天下无骚动之忧。”自是陵园不置邑。孝成帝葬延陵，孝哀帝葬义陵，孝平帝葬原陵。孝文皇帝弟、淮南厉王长坐谋反，後置园如诸王。长好道，事八公。世之愚者云：长仙。医巫讫曰：“淮南好道，百官皆得仙。狗吠□中，鸡鸣天上。”东平思王冢在东平，松皆西靡。
又曰：苍颉冢在冯翊衙县利阳亭南道旁，坟高六尺，学书者皆往上姓名、投刺，祀之不绝。
又曰：蚩尤冢在东郡寿张县阌乡城中，高七尺。民常十月祀之。有赤气出，如一匹绛帛，民名为蚩尤旗。又肩髀冢在山阴郡巨野。传言蚩尤与黄帝战於涿鹿之野，黄帝克之，身体异处，皆葬之。
又曰：奚仲冢在鲁国县东去县二十五里山上，因名奚仲山。下亭名奚仲亭。
又曰：汤冢在济阳薄县北郭。冢四方，方八十步，高七尺，上平。
又曰：吴太伯冢在会稽吴县北，去城十里。
又曰：周文王、武王、周公冢在京兆长安聚。
又曰：王子黾冢在南阳鄂县西。
又曰：夏育冢在济南历山上。
又曰：秦穆公冢在甘泉宫祈年观下。
又曰：虢公冢在河内温县东、济水南，大冢是也。其城南有虢公台。
又曰：叶公诸梁子高冢在南郡叶县西北，去城三里所。近县民皆祠之。
又曰：鲁大夫叔梁纥冢在鲁国东阳聚安泉东北八十四步，名曰防冢。民传言防坟於坟地微高。
又曰：孔子冢在鲁城北便门外，南去城一里。冢茔方百亩，冢南北广十步，东西十步，高丈二尺。冢为祠坛，方六尺，与地方平，无祠堂。冢茔中树以百数，皆异种。鲁人世世皆无能名其树者。民云孔子弟子异国人，各持其国树来种之。孔子茔中不生荆棘及刺人草。伯鱼墓在孔子冢东，与孔子并，大小相望。子思冢在孔子冢南，大小相望。
又曰：师旷家左右扶风，名曰师旷山，人民不敢上其上。
又曰：伯乐冢在济阴定陶东南一里，冢高五丈。
又曰：楚武王冢在南郡鲷阳县葛陂乡城东北，民谓之楚王岑。
又曰：郑相子产冢在河南郡新郑城外，大冢是也。
又曰：靖郭君冢在鲁国薛城中东聚。孟常冢在鲁薛城中。
又曰：文信君吕不韦冢在河南洛阳城北，邙山道西，大冢是也。民传言吕母冢不韦先墓，故其冢名吕母。不韦死，获过於始皇矣。民传云：不韦好经书，皆以葬。汉明帝朝，公卿、大夫、诸儒八十馀人论五经误失。符节令宋元上言：“臣闻秦昭王与不韦好书，皆以书葬。王至尊，不韦久贵，冢皆以黄题凑，处地高燥，未坏。臣愿发昭王、不韦冢，视未烧诗书。”
又曰：亚父冢在庐江居巢县郭东居巢亭中。
又曰：齐桓公冢在临淄城二十里淄水南。孟尝君与齐桓公冢同处。
《唐书新语》曰：开元中，集贤学士徐坚葬妻，问兆域之制於张说。曰：“长安神龙之祭，有黄州僧泓者，能通鬼神之意，而以人事参之。仆尝闻其言，犹记其要。墓欲深而狭。深者，取其幽；狭者，取其固。平地之下一丈二尺为土界，又一丈二尺为水界，各有龙守之。土龙六年而一暴，水龙十二年而一暴。当其隧者，神道不安。故深二丈四尺之下，可以设窀穸。墓之四维，谓之折壁。欲下阔而上敛，其中项谓之中樵，中樵欲俯而旁煞。墓中末米粉为饰，以代石垩，不置瓴瓦，以其近於火。不置黄金，以其久而为怪。不置朱丹、雄黄、石，以其气燥而烈，使坟上草木枯而不润。不置羽毛，以其近於尸也。铸铁为牛豕之象，可以御二龙。玉润而洁，能和百神，置之墓内，以助神道。僧泓之说如此。”
又曰：大理卿徐有功持法不滥。及其葬也，将穿墓，筮者曰：“必有异应，以旌善人。”果获石堂，其大如仓，中空外坚，四门八牖。占曰：“此天所以祚有德也。置之墓中，其後终吉。”後优诏褒赠，宠及其子。
《图墓书》曰：大墓天刚，严父之门。八将之首，位处乾尊。欲得连冈隐轸，状如乱□，望之，绝而复连。小顿大起，千里相牵。寿过期颐，世世登仙。
又曰：望之如飞雷，即之如鸟惊。法出勇士，伏节御兵。
又曰：夫欲依山葬者，其山连延，百里不绝。一高一下，小顿则大起，出公卿。若三重之山，望之似城郭，多诸支别者，亦出公卿。如新月形在腹中，葬冢之所，若至日没见日光者，出封侯。
又曰：凡相山陵之法：山望如龟状，葬之出公卿、封侯，代代不绝。山望如龙状，有头尾委蛇者，葬之出二千石。凡依山作冢者，皆当立在山东为利，得山之形力也。山如龟形，又巍巍直上如状，出二千石。
又曰：欲知贫富，冈陵肥薄。状如肥马，草木茂盛，色黄紫，皆富也。冈陵多伤缺，土色赤白，地瘠，草木黄赤不茂，或多细石，皆贫。
《相冢书》曰：冢欲得见郡县城郭，欲得连属，长长无极。冢，青气郁郁，出二千石；赤气，出公卿；白气，出刑戮；黄气，出封侯。欲得雌龙地，多子孙。不用雄龙冈、武子冈。
又曰：凡葬於龙耳，贵出侯。青乌子称“山三重相连名伞山，葬之出二千石。”
张载《七哀诗》曰：北邙何累累，高陵有四五。借问谁家冢，皆云汉世主。
魏武帝《遗令》曰：汝等时时登铜雀台，望吾西陵墓田。
魏文帝《为汉帝置守冢诏》曰：朕承符运，受终革命。其敬事山阳公，如舜之宗尧。有始有卒，传之无穷。前群司奏处正朔，欲使一皆从魏制，意所不安。其令山阳公於其国中，正朔、服色、祭祀、礼乐自如汉。又为武、昭、宣、明帝置守冢各三百家。
宋孝武《置自古帝王守冢户诏》曰：先代帝王，因时创业。君人建国，礼尊南面。而历运推移，年代久远，丘垅残毁，樵牧相趋。茔兆堙芜，封树莫辨。自古以来，帝王陵墓，可随近十户，蠲其役，以供守视。
宋高祖《修楚元王墓诏》曰：夫褒贤崇德，千载弥尊；敦本敬始，义隆自远。楚元王积仁基德，启藩斯境，素风道隆，作范後昆。本支之祚实隆，鄙宗遗芳馀烈奋于百代。而丘封依然，坟茔莫翦，感远存往，慨焉永怀。夫爱人怀树，甘棠且犹勿翦；追甄墟墓，信陵尚或不绝。况瓜瓞所兴，开源自本者乎！可蠲复近墓五家，长给洒扫。
卷五百六十一　礼仪部四十
吊
《周礼□丧祝》曰：王吊，则与巫前。（郑司农注云：丧祝与巫以桃执戈在王前。）
又《司巫》曰：男巫，王吊则与祝前。女巫，后吊则与祝前。（女巫与祝前，後如王之礼。）
又《太仆》曰：太仆掌三公孤卿之吊劳，（王使往也。）小臣掌士大夫之吊劳。
《礼》曰：知生者吊，知死者伤。知生而不知死，吊而不伤；知死而不知生，伤而不吊。吊丧不能赙，弗问其所费。
又曰：将军文子之丧，既除丧而後越人来吊。主人深衣练冠，待于庙，垂涕Д。子游观之曰：“将军文氏之子，其庶几乎！亡於礼者之礼也，其动也中。”（中礼之变也。）
又曰：死而不吊者三：（谓轻身亡孝也。）畏，（人或时以非罪攻已，不能有以说之死之者，孔子畏於匡是也。）厌，（行止危险之下。）溺。（不乘桥船。）
又曰：曾子吊於负夏。（负夏，卫地。）主人既祖填池，（祖谓移柩车去载处，为行始也。填池当为奠彻，声之误也。奠彻，遣奠设祖奠。）推柩而反之，（反于载处，荣曾子吊，欲更始。）降妇人而後行礼。（礼，既祖而妇人降。今及柩，妇人辟之，复升堂矣。柩无反而反之，又降妇人，盖欲矜宾於此妇人。皆非也。）从者曰：“礼与？”（怪之。）曾子曰：“夫祖者，且也。（且，未定之辞。）且胡为其不可以反宿也？”曾子袭裘而吊，子游裼裘而吊。曾子指子游而示人曰：“夫夫也，为习於礼者，如之何其裼裘而吊也？”
又曰：哀公使人吊蒉尚，遇诸道。辟於路，画宫而受吊焉。（哀公，鲁君也。画地为宫象。）曾子曰：“蒉尚不如杞梁之妻知礼也。齐庄公袭莒于夺，杞梁死焉。其妻迎其柩於路，而哭之哀。庄公使人吊之。对曰：‘君之臣不免於罪，则将肆诸市朝，而妻妾执。（肆，陈尸也。大夫以上於朝，士以下於市。执，拘也。）君之臣免於罪，则有先人之敝庐在，君无所辱命。’”（无所辱命，辞不受也。《春秋传》曰：齐侯吊诸其室。）
又曰：季孙之母死，哀公吊焉。曾子与子贡吊焉。阍人为君在，弗内也。（阍人，守门者。）曾子与子贡入於其厩而修容焉。（更鼎饰。）子贡先入，阍人曰：“乡者已告矣。”（既不敢止，以言下之。）曾子後入，阍人辟之，（见两贤相随，弥益恭也。）涉内ニ。卿大夫皆辟位，公降一等而揖之。
又曰：殷既封而吊，周反哭而吊。（封当为空，窆下棺也。）
孔子曰：“殷已悫，吾从周。”
又曰：曾子与客立於门侧，其徒趋而出。（徒谓客之旅。）曾子曰：“尔将何之？”曰：“吾父死，将出哭於巷。”（以为不可发凶於人馆。）曰：“反哭於尔次。”（次，舍也。礼，馆人使专之，若其自有然。）曾子北面而吊焉。
又曰：五十无车者，不越疆而吊人。（气力始衰。）
又曰：妇人不越疆而吊人。（不通於外。）行吊之日，不饮酒食肉焉。（以全哀也。）吊於葬者，必执引；若从柩及圹，皆执绋。（示助之以力。车曰引，棺曰绋。）丧，公吊之必有拜者，（往谢之。）虽朋友州里舍人可也。（谓无主後。）吊曰：“寡君承事。”（示亦为执事来。）主人曰：“临”。（君辱临其臣之丧。）君遇柩於路，必使人吊之。（君之於臣有父母之恩。）大夫之丧，庶子不受吊。（不以贱者为有爵者主。）
又曰：子张死，曾子有母之丧，齐衰而往哭之。或曰：“齐衰不以吊。”（以其无服，非之。）曾子曰：“我吊也与哉？”（於朋友哀，痛甚而往哭之，非若凡吊。）
