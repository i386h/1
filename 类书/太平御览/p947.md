<!-- { "loadSidebar": true } -->
《世说》曰：阮德如尝与亲友逍遥河侧，叹曰：“大丈夫不能使仆从陷於河桥，非丈夫也。”坐者或曰：“德如以高素致名，不应发此言，必将病之候。”俄而，性理果僻，欲逸走。家人尝以一细绳横系之户前以维之，每欲出，碍绳辄反。时人以为名士狂。
《黄帝八十一问》曰：“狂颠之疾，何以别？”答曰：“狂之始发，少卧少饥，自贤自贵，妄笑好乐。”
《神异经》曰：西方有人，饮食被东走，其妇追之，不止。怒，亦被，名曰狂，一名颠，一名狷，一名风。此人夫妻与天俱生，狂走东西，没昼夜。
《魏武帝令》曰：昔吾同县有丁幼阳者，其人衣冠良士，又学问材器，吾爱之。後以忧患得狂病，即差愈，往来故常共宿止。吾常遗归，谓之曰：“昔狂病，倘发作持兵刃，我畏汝。”俱共大笑，辄遣不与共宿。
阳狂
《周书》曰：太公曰：“知与众同者，非人师也，大知似狂。不痴不狂，其名不彰；不狂不痴，不能成事。”
《史记》曰：箕子，纣庶兄也。谏纣不听，或曰：“可以去矣。”箕子曰：“为人臣，谏不听而去，是彰君恶而自悦民，吾不忍为。”乃被发阳狂而为奴。
又曰：蒯通说韩信，信不从，通乃阳狂为巫。
《东观汉记》曰：丁鸿让国於弟盛，逃去。鸿初与九江人鲍骏同事桓荣，甚相友善。及鸿亡，骏遇於东海，阳狂不识骏，骏乃周鼬让之曰：“今子以兄弟私恩，而绝父不灭之基，可谓智乎？”鸿感怆垂涕叹息，乃还就国。
谢承《後汉书》曰：雷义字仲公，举茂才，让於友陈重。刺史不听，义阳狂被发走，不应命。
《晋书》曰：王衍字夷甫，神情明秀，风姿详雅。阳骏欲以女妻焉，而衍耻之，遂阳狂自免。又素轻赵王伦之为人，及伦篡，衍阳狂斫婢以自免。
王隐《晋书》曰：王长文字德睿，广汉妻阝人，世为郡守。少放荡不羁，检益州，五辟公府，再辟皆不就，阳狂不诣郡县举，致改服逃出，举州追求。乃於成都卖熟布，弟见长文蹲踞地啮胡饼。刺史知其不居礼，送还家。
《英雄记》曰：向栩字甫兴，性卓诡不伦，恒读《老子》，状如学道，又似狂生。好披着参头，常於灶北坐床氏，如是积久，板乃有膝踝足指之处。
《楚国先贤传》曰：石伟字公操，南郡人。仕吴，拜光禄大夫。吴建威将军王戎亲诣伟，大康二年，诏以伟为议郎，加二千石秩，以终厥身。伟遂阳狂及盲，不授。
晋《华阳国志》曰：膣为费昭不肯仕公孙述，乃漆身为厉，阳狂以避之。
人谓之狂
《史记》曰：东方朔，人主左右诸郎半呼之狂人。人主闻之，曰：“今朔在事无若为是行者，若等安能及之哉！”朔行殿中，郎谓之曰：“人皆以先生为狂。”朔曰：“如朔等，所谓避世於朝廷间者。”
《汉书》曰：郦食其，陈留高阳人也。沛公略地陈留，沛公麾下骑士食其里中子，骑士归，食其谓曰：“吾闻沛公有大略，吾所愿从，若见沛公，谓曰：‘臣里中有郦生，人皆谓之狂，生自谓我非狂。’”骑士如所戒，沛公召之。
《後汉书》曰：延熹末，党事将作，袁闳遂散绝世，欲投迹深林，以母老不宜远遁，乃筑土室四周於庭，不为户，自牖纳饮食而己。旦於室中东向拜母。母思闳时，往就视。母去便自掩闭，兄弟妻子莫得见也。及母殁，不为制服、设位，时莫能名，或以为狂生。
范晔《後汉书》曰：仲长统，倜傥不务小节，语嘿无常，时人谓之狂生。
《南史》曰：王僧达所为非法，坐免官。後孝武独召见，傲然了不陈逊，惟张目而视。及出，帝叹曰：“王僧达非狂，如何乃戴面向天子？”
《后魏□任城王澄传》：高肇当朝，猜忌贤戚。澄为肇间构，常恐不令，乃终日昏饮，以示荒败，所为诡越，时谓为狂。
《唐书》曰：苏世长尝从高祖幸泾阳校猎，至高陵合围，是日大获，陈禽兽於旌门。高祖入御营，顾谓朝臣曰：“今畋乐乎？”世长进曰：“陛下游猎，溥废万机，不满十旬，未为大乐。”高祖色变，既而笑曰：“狂态发耶？”又对曰：“为臣私计则狂，为陛下国计则忠。”
《墨子》曰：周公旦，人谓之狂，後世称其德。
《尉缭子》曰：太公望行年七十，屠牛朝歌，卖食棘津，遇七十馀主不听，人皆曰狂丈夫。
《庄子》曰：宋桓侯行，未出城门，其前驱呼避，至於家，家人止之，以为狂也。（呼避，使人避道也。家人谓狂，周鼬不听，此乃言闻其所未闻，则以为狂也。）
《世说》曰：诸葛在西朝，少有清誉，尤为王夷甫所重，时论亦以拟王氏。後为继母族党所谗，论之为狂，将远徙。友人王夷甫之俦诣槛与别，问王曰：“朝廷何以徙我？”王曰：“言卿狂逆。”曰：“逆则宜煞，狂则何所徙？”
缪袭撰《仲长统沧茉表》称统曰：统性ㄈ傥讣涸，不拘小节。每州郡命召，辄称疾不就。语默无常，时人或谓之狂。
癫
《说文》曰：癫，病也。
《庄子》曰：流脉并作则为惊怖，阳气独上则为癫病。
《风俗通》曰：俗说卧枕户砌，鬼陷其头，令人病癫。
《语林》曰：王右军少重患，一二年辄发动。后答许掾诗忽复梦中得二十字云：“取欢仁智乐，寄畅山水阴。清冷涧下獭，历落松竹林。”既醒，左右诵之。读竟，乃叹曰：“癫何预盛德事耶？”
《图墓书》曰：一冈三头，相连无有头尾，狂癫绝世。
《黄帝素问》曰：人生而病癫疾者，安得知之？歧伯曰：“创墅胎病，此得在腹时，母大惊。气上下精气并，故令子发癫病。
《范汪秘方》曰：邪入幼婶，转则为癫。长安李府君女得癫病，募治愈者，赏百万。朝那县卒自言能，不敢求钱，但愿为门下卒。服药即愈。
祖台之《议钱耿煞妻事》曰：寻建康狱竟囚钱耿，癫疾发作，殴煞妻了，无他变故。荒病之人，不蒙哀矜之施，无知之礼，加以大辟之刑，惧非古原心定罪之义。
痴
《左传》曰：晋周子有兄不惠，不能辩寂麦。（盖所谓白痴也。）
《后汉书》曰：光武见刘盆子曰：“宗室无虽者。”（蚩，痴也。）
《魏志》曰：许褚以勇力，常从太祖征伐，军中以褚力如虎而痴、故谓之痴虎。
《魏略》曰：寒贫丈本姓石，字德林。初客三辅，关中乱，南入汉中。后还长安，遂痴愚，不复识人，食不求味，冬夏常衣弊布连结衣。人问其姓名，口不肯言，故号之曰寒贫也。或往存恤之，辄跪拜，人复谓其不痴。
《晋书》：王述字怀祖，年三十尚未知名，人或谓之痴。司徒王导始辟为中军参军。既见，无他言，惟问以江东米价，述但张目不答。导曰：“王掾不痴，人何言痴也？”
《南史》曰：沈昭略字茂隆，性狂隽，不事公卿，使酒任气，无所推下。尝醉，晚日负杖携家宾子弟至娄湖苑，逢王景文子约，张目视之曰：“汝是王约耶？何乃肥而痴？”约曰：“汝沈昭略耶？何乃瘦而狂？”昭略抚掌大笑曰：“瘦己胜肥，狂又胜痴，奈何王约，奈汝痴何？”
《魏志》曰：明悼毛皇后父嘉，本典虞车工，卒暴富贵。帝令朝臣会其家饮宴，其容止举动甚痴，语辄自谓侯身，时人以为笑。
《晋书》曰：顾恺之字长康，晋陵无锡人，尤善丹青。尝以画一厨，糊题其前，寄桓玄，皆深所珍者。玄乃发其厨，後窃取画而缄闭如旧以还之，绐云未开。恺之见封题如初，但失其画，直云：“妙画通灵，变化而去，犹人之登仙。”了无怪色。玄尝以一柳叶绐之，曰：“此蝉所翳叶也，取以自蔽，人不见己。”恺之喜，引以自蔽，玄就溺焉。恺之尝在桓温府，常云恺之体中痴黠各半，而论之，正得其平耳。故俗传恺之有三绝，才绝，痴绝，画绝。
《後魏书》曰：太祖谓尚书崔玄伯曰：“蠕蠕（而蠢反。）之民，昔来号为顽嚣，每来抄掠，驾孛牛奔道，驱犍牛随之，孛牛伏不能前。异部人教其以犍牛易之者。”蠕蠕曰：“其母尚不能行，而况其子？”终於不易，遂为敌所虏。
《隋书》曰：杨玄感，司徒素之子也。体貌容伟，美须髯。少时晚成，人多谓之痴。其父母谓所亲曰：“此儿不痴也。”及长，好读书，便骑射，以父军功，位至柱国。
《唐书》曰：窦威家世勋贵，诸昆弟并尚武艺，而威耽玩文史，介然自守。诸兄哂之，谓为书痴。
又曰：杂端御史最为雄剧，食坐之南，设一横榻，谓之南床。殿中监察不得坐其榻，亦谓之痴床。言处其上者，皆骄傲自得，使人如痴，故谓之痴床。
又曰：李益与李贺齐名，然少有痴病而多猜忌。防闲妻妾，过为苛酷，而有散灰扃户之谈，时谓妒痴。
《风俗通》曰：夜籴。俗说市买者当清旦而行，日中交易所有，夕时便罢。今乃夜籴，明其痴不足。
《郭子》曰：王长史求东阳，（王蒙字仲祖。）抚军不肯用。（晋太宗简文皇帝先为抚军大将军。）王後疾笃，临终，抚军哀叹曰：“吾将负仲祖於此。”乃命用之。长史曰：“人言会稽王痴，贞痴也。”（会稽王，简文先封。）
《世说》曰：任育字长年，少时甚有令名，自过江便失志。下饮，人问云：“此为茶为茗？”觉有怪色，乃自中名云：“向饮为热为冷。”尝行从棺底下流度，涕而悲。王丞相闻之，曰：“此是有情痴。”
应璩《新论》曰：汉末桓帝时，郎有马子侯，自谓识音律。请客鸣笙竽，为作《陌上桑》，反言《凤将雏》，左右伪称善，亦复自摇头。（马子侯为人颇痴，自谓晓音律，贵门乐人更往嗤诮，子知不知名陌上桑，反言凤将雏，摇头欣喜，赐左右钱帛，无复惭也。）
虞翻书曰：此中小儿年四岁矣，似欲聪哲。虽虾不生鲤子，此子似人欲为求妇，不知所向，君为访之，勿怪老痴誉此儿也。
痫
《说文》曰：痫，病也。
《续晋阳秋》曰：大司马府军人朱兴妻周息男道扶，年三岁，先得痫病，因其病发，掘地生埋之，为道扶姑双女所告，正周弃市刑。徐羡之议曰：“自然之爱，虎狼犹仁。周之凶忍，宜加显戮。臣以为法律之外，故当弘通物之理，愚谓可特原母命，投之遐裔。”从之。
卷七百四十　疾病部三
聋
《说文》曰：聋，无闻也。从耳从龙，秦晋谓之。（音宰）
又曰：益梁之州谓聋曰。秦晋听而不闻，闻而不达，谓之。
又曰：生而聋谓之耸。
《释名》曰：聋，笼也，如在蒙笼之内，不察也。
《左传□僖中》曰：耳不听五声之和为聋。
《汉书》曰：黄霸为颍川太守，长吏许丞老病聋，督邮白欲逐之。霸曰：“许丞廉吏，虽老，尚能拜起送迎，正颇重听，何伤？且善助之，无失贤者。”
《东观汉记》曰：尹敏迁长陵令。永平五年，诏书捕男子周虑，虑素有名字，与敏善，过候敏，敏坐系免官，出乃叹曰：“聋之徒，贞世之有道者也。何谓察，察而遇斯祸也。”
