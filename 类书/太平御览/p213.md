<!-- { "loadSidebar": true } -->
又曰：“季春之月，后妃斋戒，亲东乡躬桑。”斋戒者，事于先蚕也。东向，盛德也。躬桑者，手三纟，犹天子亲耕三推也。古者天子诸侯必有公桑蚕室，近川而为之，筑宫亻刃有三尺，棘墙而外闭之。卜夫人世妇之吉者使入蚕室奉种，浴于川，公桑以食之。蚕事既升，（升，成也。）分茧称丝，（丝以斤两，故曰称，知其多少。）以供郊庙之服。天子诸侯所服以祭者，必后夫人所亲蚕也。礼，世妇卒蚕，献茧于夫人。受之，亲缲三盆，手朱禄之，玄黄之，以为黼黻文章。君服之以祀先王先公，敬之至也，故曰无或敢怠。
又曰：孟夏之月，蚕事既毕，后妃献茧于天子，进其成功也。乃修蚕税，以桑为均十而取一曰税，乃收世妇以下所蚕之税也。以桑为平者，用桑多则茧多，少则茧少也。贵贱长少如一，贵谓世妇，贱谓妾御，长谓力壮者也。言无尊卑老壮，各自以桑为平，不得以高下为差也。
《史记》曰：中宫天极星，後勾四星，末星正妃，馀三星後宫之属也。
《汉书》曰：轩辕前大星，女主象；旁小星，御者後宫属也。
范晔《後汉书》曰：世妇主知丧祭、宾客。
《後魏书》曰：高祖改定内宫，世妇视中大夫。
又曰：宣武灵皇帝胡氏初召入掖庭，为承华世妇，生肃宗明皇帝。
《后周书》：武帝建德中，诏曰：“正位于中，有圣通典。质文相革，损益不同。五帝则四星之象，三王立六宫之数。刘、曹已降，等级弥繁，选择遍于生民，命秩方于庶职。椒房丹地，有众如□。本由嗜欲之情，非关风化之义。朕运当浇季，思复古始，无容广集子女，屯聚宫掖。弘赞後庭，事从约简。可置妃二人、世妇三人、御妻三人，自兹以外，宜悉减省。
御女
《周礼□天官□冢宰》曰：女御。（《婚义》所谓御妻，御犹进也，侍也。）
范晔《後汉书》曰：八十一御女，序于王之燕寝，颁官分务，各有典司。
《後汉书》曰：高祖定内官，御女视元士。
《淮南子》曰：孟春之月，东宫御女青色，衣青彩，鼓琴。孟夏之月，南宫女御赤色，衣赤彩，吹笙竽。孟秋之月，西宫御女白色，衣白彩，撞白钟。孟冬之月，北宫御女黑色，衣黑彩，击磬石。
美人
《汉书》曰：汉兴，因秦之称号，正称皇后，妾皆称夫人，及有美人之号焉。至武帝各有爵位，美人视二千石。
又曰：万石君奋，其父赵人也，姓石氏。赵亡，徙居温，过河内，时奋年十五，为小吏，侍高祖。高祖与语，爱其恭敬，问曰：“若何有？”对曰：“有姊，能鼓琴”。高祖曰：“若能从我乎？”曰：“愿尽力。”于是高祖诏其姊为美人。徙其家长安中戚里，以姊为美人故也。
又曰：孝惠张皇后，宣平侯敖女也。吕太后欲为重亲，以公主女配帝。欲其生子，万方终无子。乃使佯为有娠，取後宫美人子名之，杀其母，立所名子为太子。
又曰：孝成赵皇后弟，绝幸为昭仪，谓成帝“绐我言从中宫来，即从中宫，许美人儿从何生？许氏竟当复立耶？今许美人有子，竟负若约，谓何？”帝曰：“约赵氏，故不立许氏。使天下无出赵氏上者，无忧也。”
范晔《後汉书》曰：夏殷以上，后妃之制，其文略矣。周礼，王者备内职焉。光武中兴，置美人，无爵秩，岁时赏赐充给而已。
又曰：虞美人者，以良家子十三选入掖庭，生舞阳长公主。自汉兴，母氏莫不尊宠。顺帝既未加美人爵号，而冲帝早夭，梁冀秉政，忌恶他族，虞氏抑而不登，但称大家而已。
又曰：王美人，赵国人也。丰姿色，聪敏有才能，明书会计，以良家子应法相选入掖庭。为何后所鸩。灵帝思美人，作《追德赋》、《令仪颂》。
《魏志》曰：汉制，内官十有四等。魏因汉法，皆如旧制，自夫人以下，世有增损。太祖建国，始命王后，其下五等，有美人。暨太和中，自夫人以下爵凡十二等，美人视二千石。
《江表传》曰：孙皓以张布女为美人，有宠。後美人忤皓，皓怒，棒杀之。
沈约《晋书》曰：夏殷以上，内职无闻。姬氏之隆，妇官为盛，前汉列终十四，世祖受命，又有美人以比职焉。
《後魏书》曰：高祖改定内官，美人视三品。
沈约《宋书》曰：宋武帝采汉魏前事之制，置三夫人，其馀有美人，视爵千石。太祖以美人为散使。
萧子显《齐书》曰：六宫位号，汉魏以来，因宠增置，世不同矣。建元元年，有司奏置美人为散职。
才人
范晔《後汉书》曰：和帝数失皇子，邓后忧继嗣不广，数选进才人，以博帝意。
《魏志》曰：明帝游后园，召才人以上曲宴极乐。明日，帝见毛后，后曰：“昨游宴北园，乐乎？”帝以左右泄之，所杀十馀人。
《魏略》曰：明帝青龙三年，於别殿之北立八坊，诸才人以上转南附焉。其秩石拟百官之数。
王隐《晋书》曰：太康七年，出後宫才人、妓女已下百七十人归家。
又曰：初，惠帝幼，世祖遣美人谢玖给惠帝，因是有娠。临娶贾妃，迎玖西宫，遂生愍怀。
臧荣绪《晋书》曰：怀帝王太后，讳媛姬。初入，武帝拜中才人，早卒。怀帝即们，追尊曰皇太后也。
《晋书兴书》曰：谢夫人，名玖。家本贫贱，父以屠羊为业。玖清惠贞正，有淑姿，选入後宫，为才人。
《后魏书》曰：高祖置女职，中才人视五品。
沈约《宋书》曰：晋武帝采汉魏之制，置才人、中才人，爵视千石以下。高祖受命，省二才人。世祖又置中才人以为散位。
崔鸿《三十国春秋□后赵录》曰石虎杜皇后，名珠，不知何许人。平幽州，在王浚妓中，虎见而悦之，因请于勒。勒引见，号曰才人，以赐虎。性恭惠柔婉，宠幸亚于郑后也。
保林
《汉书》曰：元帝加昭仪之号，凡十四等，保林视百石。
《晋武帝起居注》诏曰：今出清商掖庭及诸署才人、妓女、保林已下二百七十余人还家。
女侍中
《后魏书》曰：高祖置女侍中，视三品。
又曰：陆昕之容貌柔谨，尚献文女常山公主。高祖以其主婿，特垂昵眷。昕之亡，公主奉姑有孝称。神龟初，与穆氏琅琊公主并为女侍中。
又曰：于忠后妻，中山王尼须女。微解书，灵太后此为女侍中。
又曰：灵太后妹为元妻，封平郡君，拜女侍中。
《邺中记》：石虎置女侍中，皆貂蝉，直侍皇后。
女尚书
《魏略》曰：明帝游宴在内，选女子知书可付信者为女尚书，省奏事，当画可。
《魏书》曰：高祖置女尚书，视三品。
《晋东宫旧事》曰：迎太子妃之日，诸长御皆在幄账，左右侍宫人重行，东面以准女尚书，西面以准女侍中。
陆《邺中记》曰：石虎征诗所得美女万余，以为宫人，简其有才艺者为女尚书。
女史
《毛诗》曰：《静女》，刺时也。卫君无道，夫人无德也。“静女其娈，贻我彤管。（既有静德，又有美色，又遗我以古人之法，可以配人君者。后、夫人必有女史分其日月而以环进退之，生子月娠则金环退之。当御者以银环进之，著于左手，既御著于右手。事无大小，记以成法。笺云：彤管，色赤貌。）彤管有炜，悦怿女美。”（炜，赤貌。彤管以赤心正人者。笺云：赤管然炜，女史以悦怿妃妾之德美之也。）
《毛诗义疏》曰：女史彤管，法如国史，主记后夫人之过。人君有柱下史，后有女史，外内各有官也。
《周礼》曰：女史八人，（女史，女奴晓书也。）掌王后之礼，掌内治之藏，以诏后内治内政。（内治之法，本在内掌书而藏之）。送内宫。（考六宫之计。）书内治之藏以令。（后之命也。）凡后之事，以礼从。（亦如太史之于王。）
《汉书》曰：班婕妤《自伤赋》曰：“陈女图以镜鉴，顾女史而问诗。”
范晔《后汉书》曰：颁官分务，各有典司。女史彤管，记功书过。
《晋记》曰：元康中，司空张华惧后族之盛，乃作《女史箴》。
沈约《宋书》曰：女史执策记言，是司过身戒夕蛊，国畏晨。
《后魏书》曰：高祖置内职，女史、贤人视三品。
沈约《宋书》曰：太宗留心后记，拟百官，备置内职。紫极房、光兴房备置女史一人。
崔鸿《三十国春秋□后赵录》曰：石虎置女太史于灵台，仰观灾祥，以考外太史，验察虚实。
卷一百四十六　皇亲部十二
太子一（并世子见）
《周易□离卦》曰：黄离，元吉。（离南方之卦，离为火土记位焉。土色黄，火之子，喻子有明德，能附丽于其父之道，文王太子发是也。慎成其业，故吉矣。）《象》曰：明两作，离。大人以继明照于四方。（王肃曰：两离相续，继明之义也。）
《周易□鼎卦》曰：初六：鼎颠趾，利出否。得妾以其子，无咎。（郑玄曰：颠，踣也。趾，足也。无事曰趾，设陈曰足。爻体选为服，初爻在服之下，足象也。足所以承正鼎也。初，阴爻而柔，与乾同体，以否正承乾，乾为君，以喻君夫人事君，若失正礼，踣其为足之道情无怨则当以和义出之，然如否者，嫁于天子，虽失礼，无出道远之而已，远之，子废坤为顺，又为子母牛，在后妃之旁侧，妾之例也。有顺德子必贤，贤而立以为世子，又何咎也。）
《周易□震卦》曰：震惊百里，不丧匕鬯。《彖》曰：震惊百里，惊远而惧迩也。出可以守宗庙社稷，以为祭主。（王肃曰：在有灵而尊者莫若于天，有灵而贵者莫若于王，有声而威者莫若于雷，有政而严者莫若于侯，是以天子当乾，诸侯用震地不过一同雷不过百里，政行百里则匕鬯，亦不丧祭祀，国家大事不丧，宗庙安矣。处则诸侯执其政，出则长子掌其祀。）
《周易□说卦》曰震一索而得男，故谓之长男。
又曰：震为长子。
《易经》曰：震下乾上，无妄，天精起。（郑玄注曰：起，犹立也。乾为天文，震为长子，圣人立为天子，天下之民，各得其所也。）
又曰：主器者莫若长子，故受之以震。
《尚书大传》曰：惟四月，太子发上祭于毕下，至于盟津之上，乃告于司马、司徒、司空诸节：“亢才！予无知，以先祖先父之有德之臣，左右小子，予受先公，戮力赏罚，以定厥功，明于先祖之遗。”（郑玄注曰：四月者，周四月也。发，周武王也。卒父业故称太子。）太子发升于舟，中流，白鱼入于舟，王跪取出俟以燎，群公咸曰休哉。
《尚书中侯》曰：废考，立发为太子。（郑玄曰：定王业也。）
又曰：我终之后，恒称太子。终；卒。恒，常也。称太子者，明非诸侯，王事未定也。
又曰：太子发以纣存三仁，附即父位，不称王。（发武王名也。三仁，箕子、比干、微子。文王得赤雀丹书，故号以应天道，未成而崩。武王以天诛未行，谦不自成，故称太子，发若父业有不成者而将军。）
