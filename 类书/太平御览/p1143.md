<!-- { "loadSidebar": true } -->
萧子显《齐书》曰：豫章文献王嶷为扬州刺史，拜陵还，过延陵季子庙，观沸井。有水牛突部伍。直兵执牛推问，王不许，取绢一匹横系牛角，放归其家。为治务存宽厚，故得朝野忻心。
《後魏书》曰：邢昕以本官副李像使於梁。昕好忤物，人谓之牛。是行也，谈者谓之牛像斗於江南。
《北史》曰：後魏玄仲景，性严峭。孝庄时兼御史中尉，京师肃然。每向台，恒驾赤牛，时人号赤牛中尉。
又曰：魏娄提雄杰有识度，僮仆千数，牛马以谷量。性好周给，士多归附之。
又曰：道武时，窟咄拒南鄙。莫题时二於帝，遗箭於地。窟咄谓曰：“三岁犊岂胜重载！”言窟咄长而帝少也。
又曰：孟信为赵郡太守，及去官，家贫无食。惟有一老牛，其兄子卖之，拟供薪米，作契已讫。市法应知牛主住所在，信从外来，见买牛人，方知其卖也，因告之曰：“杆牛先来有病，小用便发，君不须买也。”杖其兄子二十。买牛人嗟异良久，呼信曰：“孟公，但见与牛，未必须其力也。”苦请不得，乃罢。买牛者周文帝帐下人，周文深叹异焉。
《隋书》曰：卢昌衡为徐州总管。常行至浚仪，所乘马为他牛所触，因致死。牛主陈谢，求还价值，昌衡谓之曰：“六畜相斗，自关常理。此岂人情也？君何谢乎？”拒而不受。性宽厚不求，皆此类也。
又曰：牛弘有弟曰弼，好酒而酗。常因醉射杀弘车牛，弘来还宅，其妻迎谓之曰：“叔射杀牛矣。”弘闻之，无所怪。问直，答曰作脯。坐定，其妻又曰：“叔忽射杀牛，大是异事。”弘曰：“已知之矣。”颜色自若，读书不辍。其宽和如此。
又曰：于仲文迁安固太守。有任、杜两客各失牛。後得牛，两家俱认，州郡久不能决。益州长史韩伯俊曰：“于安固少聪察，可令决之。”仲文曰：“此易解耳。”於是令二家各驱牛群至，乃放所认者，遂向任氏群中。又阴使人微伤其牛，任氏嗟惋，杜家自若。仲文於是诃杜氏，杜氏服罪而去。
又曰：卢恺从周武帝在□阳宫，敕诸屯简老牛，欲以享士。恺进谏曰：“昔田子方赎老马，君子以为美谈。向奉明敕，欲以老牛享士，有亏仁政。”帝美其言而止。转礼部大夫。
《唐书》曰：李密常欲寻包恺，乘一黄牛，被以蒲鞯，仍将《汉书》一秩挂於角上，一手捉牛引，一手翻书读之。尚书令越公杨素见於道，从後案辔蹑之。既及，问曰：“何处书生，耽学若此？”密识越公，乃下牛再拜，自言姓名。又问所读何书，答曰：“《项羽传》。”越公奇之。
卷八百九十九　兽部十一
牛中
《春秋潜潭巴》曰：宫有牛鸣，政教衰，诸侯相并。牛，兵之符也。
杨方《五经钩沉》曰：东夷之人以牛骨占事，呈吉示凶，无往不中。牛非含智之物，骨有若此之效。
《穆天子传》曰：泰山，百兽之所聚也，爰有赤豹封牛。
又曰：天子大飨正、侯、诸王、七萃之士於丕衍，韩之人献朋牛三百。
又曰：天子饮于文山，乃献良马驷，方牛二。（此牛能行沙中，如橐驼。）
又曰：天子北征，舍于珠泽，钓于流水。因献良马三百，牛羊二千。
皇甫谧《帝王世纪》曰：黄帝於东海流波山得奇兽，状如苍牛身，无角，能走。出入死晷则风雨。光如日月，其音如雷。名曰夔。黄帝杀之，以其皮为鼓，声闻五百里。
《世本》曰：鲧作服牛。（鲧，黄帝臣也，又云少昊时人，始驾牛。）
《孔子家语》曰：子路拯溺者，其人拜之以牛，子路受之。孔子曰：“鲁人必拯溺矣。”
焦赣《易林》曰：教牛逐兔，任非其人，费日无功。
《相牛经》曰：《牛经》自宁戚传百里奚，汉世河西薛挂其书，以相牛，千百不失。至魏世，高堂生传晋高祖宣皇帝，其後王恺秘其书。
又曰：牛歧胡，寿。（歧，牵两腋眼下分为三。）去角近，行。眼欲得大，眼中有白脉贯童子，最。颈骨长且大，。壁堂欲得阔。（壁堂，两股间也。）倚欲得如绊马聚而正也。膺庭欲得广，（膺廷，胸前。）天关欲得成，（天关，背接骨。）俊骨欲得垂，（眷也。）央欲得下。兰株欲得大，（尾株。）丰岳欲得大。（膝株骨。）垂星欲得有怒肉（垂星，蹄上也。肉复蹄间名怒肉。）力柱欲得大而成，（当车骨也。）悬蹄欲得如八字，阳盐欲得广。（阳盐者，夹尾株前两臁上。）常有似鸣者，有黄也。洞胡无寿，珠渊无寿。游靡目下也，上池有乱毛，妨主，凶。（上池，角中央也。）身欲得如卷。大臁疏肋，难饲。龙头突目，好跳。豪筋欲得成就。（豪筋，脚后横筋也。）毛欲得短密，若长疏，不耐寒气。尾不用至地，尾毛少骨多者有力。膝上肉欲得坚。角欲得细。鼻如镜，鼻难牵。口方易饲，府方易饲。
《庄子》曰：声氏之牛，夜亡而遇夔，止而问焉，曰：“我尚有四足，动而不善，子一足而起踊，何以然？”夔曰：“以吾一足王於子矣。”
《庄子》曰：夫厘牛，其大如垂天之□，此能为大矣，而不能执鼠。
又曰：鲁闻颜阖得道之人，使币致焉。颜阖守庐，粗布之衣，而自饭牛。鲁君之使者问：“杆颜阖家耶？”阖曰：“然。”使者致币，阖对曰：“恐听谬而遗使者罪，不若审之。”使者还反，复求之，则不得也。
又曰：庖丁为文惠君解牛，曰：“臣之刀十九年，所解千牛矣，而刀刃若新。彼节者有间，而刀刃无厚，以无厚入有间，而恢恢乎其投刃必有馀地。是以十九年刀刃如新。”
《管子》曰：屠牛坦朝解九牛而刀可以剃，则刃游於其间也。
又曰：或聘庄子，庄子应其使曰：“子见夫牺牛乎？衣以文绣，食以刍菽，及其牵入於太庙，虽欲为狐犊，其可得乎？”
《孟子》曰：臣闻胡云：“王坐於堂上，有牵牛而过堂下者。王见之，曰：‘牛何之？’对曰：‘将以衅钟。’王不忍其觳觫，欲以羊易之。是见牛而不见羊也。”
《晏子春秋》曰：今公之牛老於栏牢，不胜服也；车蠹於瓦石，不胜乘矣。
《列子》曰：宋人有好行义者，三世不懈。家无故而黑牛生白犊，以问孔子。孔子曰：“杆吉祥也。”以享上帝。居一年，其父无故而盲。牛又复生白犊，其父令其子问孔子，孔子曰：“吉祥也。”复以祭。居一年中，其子又盲。其後楚攻宋，围其城，民易子而食之，折骸而炊之。丁壮皆乘城，战死者大半，此人父子有疾，皆免也。
《吕氏春秋》曰：昔葛天氏之乐，三人操牛尾，捉足以歌八阙。（注事具乐部。）
又曰：使乌获疾引牛尾，尾绝帘豫而牛不行，逆也。使五尺竖子引其卷，而恣所之，顺也。
又曰：乱国之妖，有牛马言。
《韩子》曰：商太宰常使庶子行市，还云市门多车。太宰召市吏问曰：“市何多牛马耶？”吏怪太宰是神知。
又曰：詹何坐，弟子侍，有牛鸣於门外。弟子曰：“是黑牛也，而白在其蹄。”詹何曰：“然，黑牛也，而白在其头。”使人视之，果黑牛而以布裹其角。
《试萦》曰：夫龙门，鱼之难；太行，牛之难；以德报怨，行之难也。
《淮南子》曰：牛歧蹄而戴角，马被髦而全足者，天也。络马之口，穿牛之鼻者，人也。
又曰：剥牛皮享以为鼓，正三军掷贲，然为牛计者，不若服轭也。
又曰：城上视牛，如羊如豕，所居高也。
又曰：戴角者无上齿，无角者膏而兑前，（豕马之属前小。）有角者脂而兑後。（牛羊后小。）
又曰：季春之月，乃合骡牛腾马，游牝于牧。
又曰：取牛胆途热釜，即鸣矣。
又曰：牛胆途目，莫知其谁。注曰：“取八岁黄牛胆，滚狞寸着胆中，百日以成。因使巧工刻，像人丈夫，著目下；为女子，著头上；为小儿，著颐下。盛以五彩囊。先宿斋，无令人知也。”
《尹文子》曰：语曰：“好牛不可察也。”好则物之通称，牛则物之定形。以通称随定形，不可不察也。重白而憎黑，嗜甘而逆苦，能定名则万事不乱也。
《卞子》曰：郭林宗谓仇季智曰：“子常有过否？”季智曰：“吾常饭牛，牛不食，搏牛一下。”
《说苑》曰：秦穆公使贾人载盐徵百里奚，诸贾人以五羊之皮，将车之秦。秦穆公观盐，见百里奚牛肥也，问何以致此，对曰：“臣饮食以时，使之不以暴，有险，先後之以身，是以肥也。”穆公知其君子也，乃以为上卿。
《张温自表》曰：昔百里奚贤，秦穆公欲干之。缪公好牛，奚因赁官以养牛。蹄上，垂肉三寸。公使禽息行牛，息入言之，公不信，怒。息复言之，公又怒。吏曰：“再怒其主，罪当刖，使守门。”公出，禽息跪而请之曰：“夫养牛者，愿君勿忘也。”公乃问百里奚，奚曰：“臣之长非养牛者也，乃养民也。”公视牛，察之，则贤人也，遂与同车而出，谢禽息。息曰：“所以不世者，君未知客也；今已知之矣。”乃触门而死。
《抱朴子》曰：南方水牛，无冬夏常卧雪中。
又曰：智禽衔芦以逆网，水牛结阵而却虎矣。
《说苑》曰：齐桓公出猎，逐鹿入山谷中，见一老父，问曰：“杆何谷也？”曰：“愚公之谷。”曰：“何也？”曰：“畜牛，子大，卖之买驹。少年曰：‘牛不能生马’，遂持驹去。旁人闻，以臣为愚，因以为谷也。”管子曰：“杆臣之过也。使尧在上，皋陶为大理者，安有取人驹乎？”
《论衡》曰：十围之牛，为牧竖所驱。
又曰：牡马见雌牛，不相合者，异类也。
《风俗通》曰：卖牛勿握角，令不售。案恐触人，人不取也。
又曰：秦昭王使李冰为蜀守，开成都两江溉田。江神岁取童女二人为妇，冰自以其女与神为婚。径至神祠，劝神酒，杯但澹淡不耗，笨洒声责之，因忽不见。良久，有两苍牛斗於岸旁。有顷，冰还，流汗，谓官属曰：“吾斗大极，不当相助耶？南向，要中正白者，我绶也。”主簿刺杀北面者，江神遂死。
又曰：丁壮小犊，跳梁弄角。饮水数石，生刍十束。当风露夜，至死不曲。
《博物志》曰：介葛卢闻牛鸣，知生三犊，尽为牺牲。嵇叔夜以为无此，皆先儒妄说。
又曰：蜀牛不施绳，右前曰“排”，左侧曰“纲”，而牛解人语。
又曰：九真有神牛，生溪上里。时时共斗，即海沸而昏，或出斗岸上，人家牛皆怖。人或遮捕，即霹雳。号曰神牛。
《洞林记》曰：义兴叔保得伤寒，垂死，令郭璞占之，不吉，令求白牛厌之，求不得。璞为致之，即日白牛从西来，逢叔保，大惊，遂病差。
《语林》曰：宋岱为青州刺史，禁淫祠，著《无鬼论》。有一书生，葛巾，修刺诣岱曰：“君绝我辈血食二十馀年，君有青牛、髯奴，所以未得相困耳。奴已叛，牛已死，今日得相制矣。”言绝而失。明日而岱死。
