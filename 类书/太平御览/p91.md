<!-- { "loadSidebar": true } -->
刘桢《京口记》曰：嘉子洲西一里，得贵洲，周回四十里许，上多有居民。昔魏文帝伐孙权至此洲，南望曰“彼人有焉”而退。因名曰贵洲。
《述征记》曰：晋宁县有龙莽洲，父老云：龙蜕骨於此洲，其水今犹多龙骨。
山谦之《丹阳记》曰：江宁县南二十五里有列洲，晋简文帝为相时，会桓温处也。
《郡国志》曰：朝洲白屿洲，亦自浮来，後会稽人姓丁识之，云曾藏铜熨斗於洲上，往取果得。
又曰：润州长命洲，梁武放生处。後魏使李诸来聘，武帝问曰：“彼国亦放生否？”诸曰：“不取，亦不放。”帝大惭。
《荆州图经》曰：襄阳县南八里，岘山东南一里，江中有蔡洲，汉长水校尉蔡瑁所居，宗族强盛，共保蔡洲，为王如所没，一宗都尽。
又曰：武当县西北四十里江中有沧浪洲，长四里，广十三里，《禹贡》称汉水东流为沧浪水，疑此洲是也。
《方言》曰：水可居者为洲，三辅谓之洲淤。（郭璞注曰：《上林赋》云：行於洲淤之浦。）
《舆地志》曰：伍子胥叛楚出关，於江上见渔父求渡，时傍多人，渔父歌曰：“日灼灼己驰，与子期兮芦之漪。”子胥既渡，解百金之剑与渔父。渔父曰：“楚购子粟五万，爵执圭，岂百金之剑乎？”子胥曰：“勿令其露。”渔父知其意，遂覆舟而死，其处是氵罗洲，水路去洲一百九十里。
《江夏记》曰：鹦鹉洲在县北，按《後汉书》曰：黄祖为江夏太守，时黄祖与太子射宾客大会，有献鹦鹉於此洲，故以为名。
又《荆州记》曰：江夏郡城西临江有黄鹤矶，又有鹦鹉洲。侯景令宋子仙夜袭江夏，藏船於鹦鹉洲。
《建安记》曰：郡西南大溪之中有仙人洲，昔梅真人上，坠马於此洲，故後名坠马洲。
《鄱阳记》曰：洲在县西南溪中，有蚌出珠，贞观年中，因雨雹乃有蚌出珠，百姓采之，咸亦不空。其水平浅可涉。
《丹阳记》曰：白鹭洲，在县西三里，隔江中心，南边新林浦，西对白鹭洲，洲在大江中，多聚白鹭，因名之。
又曰：烈洲，在县西南。《舆地志》云：吴旧津所也，内有小水堪泊船，商客多停以避烈风，故以名焉。王伐吴宿於此，简文为相时，会桓玄之所也。亦曰溧洲。洲上有山，山形似栗，伏滔《北征赋》谓之烈洲。
又曰：吴时客馆在蔡洲上，以舍远，使苏峻作逆，陶侃等率所统同赴京师，直指石头，次于蔡洲是也。
又曰：张公洲，在县西南，《梁书》太清二年，豫州刺史裴东之等舟师二万次张公洲。二年陈霸先击破侯子监师至张公洲，并此处。
又曰：加子洲，在县西南。
《三十国春秋》曰：晋咸和二年，温峤与陶侃起义兵伐苏峻，帅师四万直指石头，侃泊加子洲，即此处也。夏月堪泊船，冬月浅涸，自永昌之初，其洲忽一朝崩陷数里，随其形曲折，凡作九湾，行者所依，东西浩然矣。
《寻阳记》曰：鹊洲在县北。
《传》曰：昭公五年，楚以诸侯伐吴，吴败之於鹊岸。按鹊头与鹊尾相去八十里。杜预注曰：吴地也。庐江舒县东南有鹊尾渚。
湍
《广雅》曰：湍，濑也。
《水经注》曰：益阳县西有关羽濑，所谓关侯滩也。南对甘宁故垒。昔关羽屯军水北，孙权令鲁肃、甘宁拒之於是水，宁谓肃曰：“羽闻吾咳唾之声，不敢渡也；渡则成擒矣。”羽夜闻其处分，曰：“兴霸声也。”遂不渡。
又曰：汉水东为鳝湍，洪波奔荡，崩浪□颓。古老言，有鳝鱼奋鳍溯流望涛直上，至此则曝思失济，故因名湍。
《异苑》曰：永嘉郡有百簿濑，郡人断水捕鱼，宰牲祷祭以祈多获，逾时了无所得，众侣忿怨，弃业将罢。其夕并梦见老公云，诸君且可小停，要思其宜。夜忽闻有跳跃声，惊起共看，乃是大鱼М以为，顿获百簿，故因以百簿名濑。
《益都耆旧传》曰：犍为符沅和氏女，名光雄，和父乘船城湍，堕水物故，尸丧不得，雄哀恸号兆，乘小船于父没处哭数声，自投水死，後与父相持浮出。
盛弘之《荆州记》曰：桂阳耒阳县有两濑，每县旱，百姓共壅之，甘雨普降，若一乡独壅，雨亦偏应。东有博望滩，张骞使外国经此船没，因以名滩。滩下接鱼复县界，有羊肠虎臂濑，阳亮为益州，至此覆没，人至今犹名为使君滩。
郑缉之《东阳记》曰：信安县去石门四十里，濑边悉有石牒，长三尺许，似罗列杂缯如店肆也。
刘德明《南记》曰：康赣水奔流二百馀里，横波险濑二十四处。
滩
《益州记》曰：伏犀滩东南六十里有黄牛像，其崖峻险，远望之班润颇象黄牛。
又《水经》云：昔有黄牛从溪而出上此崖，乃化为石，是名伏犀滩。
又曰：荔枝滩东南二十五里山顶上有一冢，冢惟有女贞树，树上恒有白猿栖息，《郡国志》云：道有玉女冢是。
《水经注》曰：江水又东经狼尾滩而历人滩。袁山松云：“二滩相去二里，人滩水至峻峭，南岸有青石，夏没冬出，其石数十步，中悉作人面形，或大或小，甚分明者，鬓皆具，因名人滩也。”江水又东迳黄牛山。下有滩。名曰黄牛滩，南岸重岭叠起，最外高崖间，有色如人负刀牵牛，人黑牛黄，成就分明，既人迹所绝，莫得究焉。此岩既高，加以江湍纡回，虽途经信宿，犹望见此物。故行者谣曰：“朝发黄牛，暮宿黄牛。”言水路纡深，回环望如一矣。
卷七十　地部三十五
渊
《说文》曰：渊，回水也。
《尚书》逸篇曰：尧子丹朱不肖，舜使居丹渊为诸侯。
《韩诗外传》曰：东海之上有士曰丘，以勇游於天下，过神渊饮马，马果沉，丘朝服拔剑而入，三日三夜，杀三蛟一龙而出，雷电随而击之十日十夜，眇其左目。
《大戴礼》曰：圣人有国，则渊不涌。
《传》曰：郑子产曰：“昔尧殛鲧于禹山，其神化为黄熊，以入于羽渊。”
又曰：郑大水，龙斗于时门之外洧渊。（时门，郑城门也。）
《水经注》曰：白鹿渊，南北三百步，东西千馀步，深三丈馀，其水冬清而夏浊，淡然不流。
《九州记》曰：乐寿县有房渊，方三百里，石勒建安三年水忽变为赤，燕慕容隽二年，水忽生盐如印形。其渊一日再长再减，不失其度。居近者时见龙狗之状戏於旁。叶落於渊者，辄有群燕衔出。
盛弘之《荆州记》曰：新野城北有柴山，山上有清冷之渊，耕父杨光之处。
又曰：鱼复县有神渊，北有白盐崖，天旱火燃崖上，推其灰烬下降渊中，寻则降雨。西有龙渊，清深不测，传云汉祖伐秦经途於此，见渊中白壁赤柱，状若官府，因名龙渊。
《宜都山川记》曰：乡下村有渊，渊有神龙，每旱，百姓辄以{艹罔}草投渊上流，鱼死龙怒，应时天雨。
《齐地记》曰：琅琊台上有神渊，污之则竭，斋戒即出。
《庄子》曰：舜以天下让其友北人无择。无择曰：“异哉！欲以其污漫我，我羞之。”自投於清冷之渊。
《管子》曰：水出於地而不流者，命之曰渊。
《隋巢子》曰：夏桀德衰，岱渊沸。
《尸子》曰：龙渊有玉英。
司马相如《上林赋》曰：丹水更其南，紫渊经其北。
泉水
《说文》曰：泉，水源也。
《易蒙卦》曰：山下出泉，蒙，君子以果行育德。
《诗序》曰：泉水，卫女思归也。《诗》曰：毖彼泉水，亦流于淇。有怀于卫，靡日不思。
又曰：爰有寒泉，在浚之下。
又曰：泉源在左，淇水在右。
又曰：莫高匪山，莫浚匪泉。
又曰：相彼泉水，载清载浊。
又曰：原隰既平，泉流既清，召伯有成，王心则宁。
又曰：沸槛泉。
《传》曰：郑伯姜氏于城颍而誓之曰：“不及黄泉，无相见也。”既而悔之。颍考叔问公，公语其故。对曰：“君何患焉？若阙地及泉，隧而相见，其谁曰不然？”公从之。
《论语撰考讠》曰：水名盗泉，仲尼不漱。
应劭《汉官仪》曰：酒泉城，城下有金泉，味如酒，故曰酒泉郡。（《三秦记》曰：酒泉郡中有井，味如酒也。）
《晋书安帝纪》曰：吴隐之，字处默，性廉操，桓玄欲救岭南之弊，以隐之为刺史，州界有一水，父老云，饮此水者，廉士皆贪。隐之始践境，先至水所酌而饮之，因赋诗以言志，清操愈厉。
沈约《宋书》曰：王彭，盱眙人，少丧母，元嘉初，父又亡。家贫力弱，营葬，乡人助作砖，须得水，天旱，穿井数十丈无水。一旦砖灶前忽生泉，用之，事毕复竭，助者嗟叹。
《隋书》曰：豆卢，武帝嗣位，拜渭州刺史，甚有惠政，华夷悦服，德泽流行，大致祥瑞。鸟鼠山谷呼为高武陇，其下渭水所出，其山绝壁千寻，由来乏水，诸羌苦之，马足所践，忽飞泉涌出，有白鸟翔止厅前，乳子而後去，又有狼见於襄武，民为之谣曰：“我有丹阳，山出玉浆，济我民夷，神鸟来翔。”百姓因号其泉为玉浆泉。
《唐书》曰：安金藏，京兆长安人，为太常丞。初，玄母寓葬於都南阙口之北，庐於墓侧，躬造石坟石塔，昼夜不息，原上旧无水，忽有涌泉自出。
《遁甲开山图》荣氏解曰：女狄暮汲石纽山下，泉水中得月精如鸡子，爱而含之，不觉而吞，遂有娠，十四月生夏禹。
《水经注》曰：若耶溪东又有寒溪，溪北有郑公泉，泉方数丈，冬温夏凉，汉太尉郑公弘宿居潭侧，因以名泉。
又曰：横流溪，溪水甚小，冬夏不乾，俗亦为贪泉，饮者辄冒於财贿，同於广州石门贪泉矣。廉介为二千石则不饮之，昔吴隐之挹而不乱，岂谓能渝其真乎？盖亦恶其名也。
又曰：汲县城北三十里有太公泉，泉上又有太公庙，庙侧高林秀木，翘楚竞茂，相传云太公之故居也。
又曰：土谷县故城西水源方百步，百泉俱出，故谓之百脉水。
又曰：霍太山上有岳庙，庙甚有灵，鸟雀不栖其林，猛虎常守其廷，又有灵泉供祭事，鼓动则泉流，声绝则水竭也。
又曰：长城背山面泽，谓之白道城，北出有高坂谓之白道岭，沿路惟土穴出泉，挹之不穷，古诗“饮马长城窟”，非虚言也。
《风土记》曰：阳羡县西南有泉，常有紫黄色浮见水上，出金之地也。
《益都耆旧传》曰：姜诗母好食生鱼，饮江水。诗至诚之感，一朝涌泉在於门侧，流引江鱼，以给膳羞。
《十洲记》曰：瀛洲青玉膏山，泉如酒味，名之为玉泉也。
《玄中记》曰：东方有柴渚焉，在齐国山，山泉如井状，深不测。至春时，雹从井中出，出常败五，人常以林木柴塞则不出，故名为柴渚焉。
《魏土地记》曰：颂阳县东八十里有驳牛山，山下有百泉竞发，有一神牛驳身，自山而下饮泉竭，故山得其名。
《魏记》曰：洛城东南六十里，有涿鹿城，城东一里有阪泉，泉上有黄帝祠。
《三辅旧事》曰：昔有犊失母，哀鸣甚苦，地为发泉，因名鸣犊泉，今天旱祭之降雨，在冯翊。
又曰：姜泉在歧山县。
