<!-- { "loadSidebar": true } -->
又曰：张平叔判度支。平叔欲以征利中上意，以希大任，请加监榷贵售州郡。时宰不能夺，因下其议。韦处厚奏议，发十难以诘之，上然後深知害人，乃止。平叔繇是始疏。
《独断》曰：有疑事，公卿百官会议。若台阁有正处而独执异意者，曰驳议，曰某官某甲议以为如是。下言臣愚戆议异。其非驳议，不得言议异。
《金楼子》曰：余後为江州，副君赐报曰：“京师有语云：论议当如湘东王，仕宦当如王克。”克时始为仆射领选也。
笺
《说文》曰：笺，表识书也。
《文心雕龙》曰：笺者，表也，识表其情也。崔奏记於公府，则崇让之德音矣；黄香奉笺於江夏，亦肃恭之遗式矣。公笺记，文丽而规益；子桓不论，故世所共遗。若略名取实，则有美於为诗矣。刘□谢恩，喻切以至；陆机自叙，情周而巧，笺之善者也。原笺记之为式，既上窥乎表，亦下睨乎书，使敬而不慑，简而无傲，清靡以惠其才，彪蔚以文其响，盖笺、记之分也。
《晋书》曰：刘卞字叔龙，东平须昌人也。本兵家子，质直少言，为县小吏。功曹夜醉，如厕，使卞执烛，不从。功曹衔之，以它事补亭子。有祖秀才者，于亭中作与刺史笺，久不成。卞教之数言，卓荦有大致。秀才谓县令曰：“卞公府掾之精者，卿云何以为亭子？”令即召为门下吏。
《异苑》曰：河内荀儒，字君林。乘冰省舅氏，陷河而死。兄伦为文求尸，积日不得。设祭水侧，又投笺与河伯。经一宿，岸侧冰开，尸手执笺浮出。伦又笺谢之。
《博物志》曰：郑玄注《毛诗》曰“笺”，不解此意。或云毛公尝为北海，玄是此郡人，故以为敬。
《世说》曰：郗司空在北府，桓宣武恶其居兵权，於事素暗。遣笺诣桓，方欲共奖王室，修复园陵。世子嘉宾出行道上，闻信至，急遣取笺，视之，竟寸寸毁裂。便回车，解衣帐中卧，更作笺，自陈老病不复堪人间，欲乞闲地自养。宣武大喜，即发诏转为督五部，守会稽。
启
《说文》曰：启，传信也。
服虔《通俗文》曰：官信曰启。
张《汉记》曰：董卓呼三台尚书以下自诣卓启事，然後得行。
《文心雕龙》曰：启者，开也。高宗云“启乃心，沃朕心”，盖其义也。孝景讳启，后两汉无称。至魏国笺记，始云启闻，奏事之末，或云谨启。自晋来盛启，用兼表奏：陈政言事，既奏之异条；让爵谢恩，亦表之别。必辩要轻清，文而不侈，亦启之大略也。
《晋书》曰：山涛为吏部。涛所秦甄拔人物，各为题目，时称“山公启事”。
书记
《文心雕龙》曰：大舜云“书用识哉”，所以记时事也。盖圣贤言辞，总为之书。书之为体，主言者也。扬雄曰：“言，心声也；书，心画也。声画形，君子小人见矣。”故书者，舒也。舒布其言，染之简牍，取象乎，贵在明决而已。三代政暇，文翰颇疏。春秋聘繁，书令弥盛。绕朝赠士会以策，子家吊赵宣以书，巫臣之责子反，子产之谏范宣，详观四书，辞若对面。又子服敬叔进吊书於滕君，故知行人挈辞多被翰墨。及七国献书，诡丽辐凑；汉来笔札，辞音纷纭。观史迁之报任安，东方之谒公孙，杨恽之酬会宗，子□之答刘歆，志气盘桓，各含珠采，并杼轴乎尺素，抑扬乎寸心。逮後汉书记，则崔瑗尤善。魏之元瑜，号称翩翩；文举属音，半简必录；休琏好事，留意翰辞：抑其次也。嵇康绝交，实志高而文伟矣；赵壹赠离，乃少年之激昂也。至如陈遵占辞，百封各意；祢衡代书，亲疏得宜：斯皆尺牍之文也。详诸书体，本在尽言，所以散郁陶，咏风采，固宜涤荡以任气，优游以怿怀；文明从容，亦心声之献酬也。若夫尊贵差序，则肃以节文，自战国已前，君臣同书，秦汉立仪，始有表奏。王公国内，亦称奏书。张敞奏书於胶后，其辞义美矣。迄至後汉，稍有名品：公府奏记，而郡将奏笺也。
《汉书》曰：苏武与常惠使匈奴，被留。昭帝即位，数使至匈奴。常惠请其守者与俱，得夜见汉使，具自陈过。教使者谓单于，言“天子射上林中，得雁，足有系帛书，言武等在某泽中”，使者大喜，如惠语以让单于。单于视左右而惊，谢汉使曰：“武等实在。”于是遣还汉。
又曰：陈遵容貌奇伟，略涉传记，赡於文辞，善书。与人尺牍，皆以为荣。为河南太守，既至官，遣吏西上，召善书吏十人於前，治私书谢京师故人。遵凭机口占，目省官事数百封，亲疏各有意。
又曰：谷永字子□，便於笔札，故时人云：“谷子□之笔札，娄君卿之唇舌。”
《後汉书》曰：邓奉反於南阳。赵熹素与奉善，数遗书切责之。而谗者因言熹与奉合谋。帝以为疑。及奉败，帝得熹书，乃惊曰：“赵熹真长者也。”即征熹引见，赐鞍马，待诏公车。
又曰：窦章字伯向。好学有文章。与马融、崔瑗同好，更相推荐。融集与窦书曰：“孟陵奴来赐书，见手迹欢喜，何量见於面也！书虽两纸，纸八行，行七字。”
《吴录》曰：王宏为翼州刺史，不发私书，不交豪族，号曰“王独坐”。
《蜀志》曰：先主辟马良，遂为掾。後遣使吴。良请亮曰：“今衔国命，协穆二家。幸为良介於孙将军。”亮曰：“君试自为文。”良即为草曰：“寡君遣掾马良通聘继好，以绍昆吾、豕韦之勋。其人吉士，荆楚之令，鲜於造次之华，而有克终之美。愿降心存纳，以慰将命。”权大待之。
又曰：王平字子均。生长戎旅，手不能书，所识不过十字，而占授作书皆有意。使人读史汉诸传，听之略知其义，往往论说不失其指。
《晋书》曰：何曾为三公，人以小纸为书者，敕记室勿报。
又曰：何绥字伯蔚，曾之孙也。位至侍中尚书。因以继世名贤，奢侈过度，性既轻物，翰札甚简。城阳王尼见绥书疏，谓人曰：“伯蔚居世，而务豪乃尔，岂其免乎！”刘与潘滔谮之于东海王越，越遂诛绥。
又曰：《荀勖传》曰：勖与裴秀、羊祜共管机密。时将发使聘吴，并遣当时文士作书与孙皓，帝用勖所作。皓既报命和亲，帝谓勖曰：“君前作书，使吴思顺，胜十万之众也。”
又曰：简文辅政，引高松为抚军司马。桓温擅率众北伐，简文忌之。松曰：“宜致书喻以祸福，自当回旆。”便於坐为书，草曰：“寇仇宜平，时会宜接，此实为国远图，经略之大莫能加。斯非足下而谁？”
又曰：王恭将举兵讨谯，王尚之以谋告殷仲堪、桓玄。玄等从之，推恭为盟主，克期同赴京师。时内外疑阻，津逻严急。仲堪之信因庾楷达之，以斜绢为书，内箭中，合镝漆之。楷送於恭，恭发书，绢文角戾，不复可识。谓楷为诈。
《晋阳春秋》曰：刘弘为荆州刺史，每有兴发，手书郡国，叮咛款密，故莫不感悦，颠倒恭赴。咸曰：“得公一纸书，贤於十部从事也。”
沈约《宋书》曰：刘穆之、朱龄石并便尺牍。尝於高祖坐与龄石共答书，自旦至日中，穆之得百函，龄石得八十函，而穆之应对无废。
又曰：徐湛之善於尺牍，音词流畅。
《南齐书》曰：周字彦伦，善尺牍。沈攸之送绝交书，太祖口授，令裁答。
《齐春秋》曰：吴都张融字思光，临终及葬，征士何点使汝南风周英为书与融。谢氵龠见，叹曰：“此书虽漂宕不伦，亦有破的。”
《後周书》曰：梁台性果敢，有志操，不过识百字，口占书，词意可观。
又曰：柳庆，时父僧习为颍川郡。地接都畿，民多豪右。将选官，皆依倚贵势，竞来请托。选用未定。僧习谓子曰：“权贵请托，吾并不用，其使欲还，皆须有答。汝等各以意为吾作书也。”庆乃具书，草云：“下官受委大邦，选吏之日，有能者进，不肖者退，此乃朝廷恒典。”僧习读书，叹曰：“此儿有意气，丈夫理当如是。”即依庆所草以报。
《後唐书》曰：李袭吉掌太祖书记。袭吉博学多通，尤谙悉国朝近事。为文精意练实，动拘典故，无所放纵，羽檄军书，辞理尤健。自太祖上源之难，与朱温不叶。乾宁末，刘仁恭负恩，其间论列是非，交相骋答者数百篇，警策之句，播在人口，文士称之。天复中，太祖与朱温修好，遣张特致书，初叙相失之由，毒手尊拳之句，温怡然大笑，谓幕史敬翔曰：“李公斗绝一隅，削弱如此，袭吉一函，抵二十万兵势，所谓彼有人可当也。如吾之智算，得袭吉之笔才，虎傅翼矣。”翔赧然而退。
《鲁连子》曰：燕伐齐，取七十馀城，惟莒与即墨不下。齐田单以即墨破燕军，杀将军骑劫，复齐城，惟聊城不下。燕将守城数月，鲁仲连乃为书，著之於矢，以射城中，遗燕将书。燕将得书，泣三日，乃自杀。
《韩子》曰：郑人有遗燕相国书者，夜，火不明，因谓持烛者曰：“举烛。”误於书中云“举烛”，非书意也。燕相国受书而悦之，曰：“举烛高明者，举贤而任之。”因以之治也。
皇甫谥《高士传》曰：光武征严光，至。司徒侯霸使西之曹属侯子道奉书，光不起，於床上箕踞发书，读讫，问子道曰：“君房素痴，今为三公，宁小差否？”子道曰：“位居台鼎，足不痴也。”光曰：“遣卿来，何言？”子道曰：“公闻先生至，区区欲即诣，迫於典司，是以不获。愿因日暮自屈语言。”光曰：“卿言不痴，是非痴语？天子征我，三辞乃来。人主尚不见，当见人臣乎？”子道求报，光曰：“我手不得书。”乃口授之曰：“君房足下，位至鼎司，甚善。怀仁辅义天下悦，阿谀顺旨要领绝。”无它言。使者嫌少，可更足。光曰：“买菜乎？求益耶！”
《鲁国先贤志》曰：孔翊为洛阳令，置器水於前庭，得私书皆投其中，一无所发。弹治贵戚，无所回避。
《典略》曰：太祖尝使阮作书与韩遂於马上，其具草，书成，呈之，太祖揽笔欲有所定，而竟不能增损。
《语林》曰：殷洪乔作豫章郡，临去，郡人因寄百馀函书至石头，悉掷水中，因视祝之，曰：“沉者自沉，浮者自浮，殷洪乔不能作达书邮。”
魏文帝《与吴质书》曰：元瑜书记翩翩，致足乐也。
《魏文帝集》曰：上平定汉中，族父都尉还书与余，盛称彼土地形势，观其词，知陈琳所为。
李充《起居诫》曰：床头书疏，亦不足视。或是他私密事，不欲令人见。见之纵不能宣，谁与明之？若有泄露，则伤之者至矣。
稽康《与山涛书》曰：素不便书，不喜作书，而人间事，堆案盈几，不相酬答则犯教伤义，欲自勉强，则不能久堪。
延笃《答张奂书》曰：离别三年，梦想言念。何日有违，伯英来惠之。书盈四纸，读之及覆，喜不可言。
张奂《与阴氏书》曰：笃念既密，文章粲烂，奉读周旋，纸弊墨渝，不离於手。
