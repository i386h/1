<!-- { "loadSidebar": true } -->
天宝元年春正月丁未朔，大赦天下，改元，常赦不原咸赦除之。百姓有欠负租税及诸色并免之。前资官及白身人有儒学博通、文词秀逸及军谋武艺者，所在具以名荐。京文武官才堪官为刺史者，各令封状自举。改黄钺为金钺。内外官各赐勋两转。甲寅，陈王府参军田同秀上言：“玄元皇帝降见於丹凤门之通衢，告锡灵符在尹喜之故宅。”上遣使者函谷故关尹喜台西发得之，乃置玄元庙於大宁坊。二月丁亥，上加尊号为开元天宝圣武神文皇帝。辛卯，亲享玄元皇帝于新庙。甲午，亲享太庙。景申，合祭天地于南郊。置天下囚徒，罪无轻重并释放。三载正月景辰朔，改年为载。四载秋八月甲辰，册太真杨氏为贵妃。七载三月乙酉，大同殿柱产玉芝，有神光照殿，群臣请加皇帝尊号曰开元天宝圣文神武应道，许之。夏五月壬午，上御兴庆宫受册徽号，大赦天下。六月，范阳节度使安禄山赐实封及铁券。十一载十一月庚申，御史大夫兼蜀郡长史杨国忠为右相兼吏部尚书。十三载二月，禄山奏前後讨奚契丹立功将士跳荡等，请超三资，於是超授将军者五百馀人，中郎将者二千馀人。十四载冬十月壬辰，幸华清宫。景寅，范阳节度使安禄山率蕃汉之兵十馀万，自幽州南向指阙，以诛杨国忠为名，先杀太原尹杨光於博陵郡。壬申，闻於行在所。癸酉，以郭子仪为灵武太守、朔方节度使。封常清自安西入奏，至行在。甲戌，以常清为范阳、平卢节度使，令募兵三万以御逆胡。戊寅，还京。十二月景戌朔，禄山於灵昌郡渡河。辛卯，陷陈留郡，杀张介然。甲午，陷荥阳郡，杀太守崔无讠皮。景申，封常清与贼战于成皋[B124]子谷，官军败绩，常清奔于陕郡。丁酉，安禄山陷东京，杀留守李忄登、中丞卢奕、判官蒋清。时高仙芝镇陕郡，弃城西保潼关。常山太守颜杲卿与长史袁履谦、贾深等杀贼将李钦凑，执贼将何千年、高邈送京师。辛丑，诏皇太子统兵东讨。十五年春正月乙卯，御宣政殿受朝。其日，禄山僭号於东京。六月庚寅，哥舒翰将兵八万与贼将崔乾战於灵宝西原，官军大败，死者十六七。甲午，将谋幸蜀，乃下诏亲征，仗下後，士庶恐骇，奔走于路。乙未，凌晨，自延秋门出，微雨沾湿，扈从唯宰相杨国忠、韦见素、内侍高力士太子、亲王，妃主、皇孙已下多从之不及。平明渡便桥，国忠欲断桥。上曰：“及来者何以能济？”命缓之。辰时，至咸阳望贤驿置顿，官吏骇散，无复储拟。上憩於宫门之树下，亭午未进食。俄有父老献，上谓之曰：“尔可进饭。”於是百姓献食相继。俄又尚食持御膳至，上颁给从官而後食。是夕次金城县，官吏已遁，令魏方进男允招诱，俄得智藏寺僧进刍粟，行从方给。景辰，次马嵬驿，诸卫顿军不进。龙武大将军陈玄礼奏曰：“逆胡指阙，以诛国忠为名，然中外群情，不无嫌恐。今国步艰阻，乘舆震荡，陛下宜徇群情，为社稷大计，杨国忠之徒，可致之於法。”会吐蕃使二十一人遮国忠告诉於驿门，众即呼曰：“杨国忠连蕃人谋逆！”兵士围驿四合，及诛杨国忠、魏方进一族，兵犹未解。上令高力士诘之，回奏曰：“诸将既诛国忠，以贵妃在宫，人情恐惧。”上即命力士赐贵妃自尽。玄礼等见上请罪，命释之。丁酉，将发马嵬驿，朝臣惟韦见素一人，乃命见素子京兆府司录谔为御史中丞，充置顿使。议其所向，军士或言阿、陇，或言灵武、太原，或言还京为便，韦谔曰：“还京，须有捍贼之备，今兵马未集，恐非万全，不如且幸扶风，徐图所向。”上询於众，众以为然。及行，百姓遮路乞留皇太子，愿戮力破贼，收复京城，即日留太子。戊戌，次扶风县。己亥，次扶风郡。军士各怀去就，咸出丑言，陈玄礼不能制。会益州贡春纟采十万匹，上悉命置於庭，召诸将谕之曰：“卿等国家功臣，陈力久矣，朕之优奖，常亦不轻。逆胡背恩，事须回避。甚知卿等不得别父母妻子，朕亦不及亲辞九庙。”言发流涕。又曰：“朕须幸蜀，路险狭，人若多往，恐难供承。今有此纟采，卿等即宜分取，各图去就。朕自有子弟中官相随，便与卿等诀别。”众咸俯伏涕泣曰：“死生愿从陛下。”上曰：“去住任卿。”自是悖乱之言稍息。庚子，以司勋郎中、剑南节度留後崔圆为蜀郡长史、剑南节度副大使。以颖王敫为剑南节度大使，以监察御史宋若思为御史中丞充置顿使。韦谔充巡阁道使，并令先发。辛丑，发扶风郡，是夕，次陈仓。壬寅，次散关。分部下为六军，颖王敫先行，寿王瑁等分统六军，前後左右相次。景午，次河池郡，崔圆奏剑南岁稔民安，储供无缺，上悦，授圆中书侍郎、同中书门下平章事，蜀郡长史、剑南节度如故。以前华州刺史魏仲犀为梁州长史。秋七月壬戌，次益昌县，渡吉柏江，有双鱼夹舟而跃，议者以为龙。甲子，次普安郡，宪部侍郎房自後至，上与语，甚悦，即日拜为吏部尚书、同中书门下平章事。丁卯，诏以皇太子充天下兵马元帅，都统朔方、河北、河东、平卢等节度兵马，收复两京。庚午，次巴西郡。庚辰，车驾至蜀郡，扈从官吏军士到者一千三百人，宫女二十四人而已。八月癸未朔，御蜀郡府衙宣诏，大赦天下。癸卯，灵武使至，始知皇太子即位。丁酉，上用灵武册称上皇，诏称诰。己亥，上皇临轩降册，册肃宗，命宰臣韦见素、房使灵武，册命曰：“朕称太上皇，军国大事先取皇帝处分，後奏朕知。俟克复两京，朕当怡神姑射，偃息大庭。”明年九月，郭子仪收复西京。十月，肃宗遣中使啖廷瑶入蜀奉迎。丁卯，上皇发蜀郡。十一月景申，次凤翔郡。肃宗遣精骑三千至扶风迎卫。十二月景戌，肃宗具法驾至咸阳望贤驿，迎奉上皇御宫之南楼。肃宗拜庆楼下，呜咽流涕不自胜，为上皇徒步控辔，上皇抚背止之，即骑马前导。丁未至京师，文武百寮、京城士庶夹道欢呼，靡不流涕。即日，御大明宫之含元殿，见百寮，上皇亲自抚问，人人感咽。上皇诣庙请罪，遂幸兴庆宫。三载二月，肃宗与群臣奉上皇尊号曰太上至道圣皇帝。乾元三年七月丁未，移幸西内之甘露殿。时奄官李辅国离间肃宗，故移居西内。高力士、陈玄礼等迁谪，上皇浸不怿。上元二年四月甲寅，崩于神龙殿，时年七十八，谥曰至道大圣大明孝皇帝，庙号玄宗。初，上皇亲拜五陵，至桥陵，见金栗山岗有龙盘凤翥之势，复近先茔，谓侍臣曰：“吾千秋後宜葬此地，得奉先陵，不忘孝敬矣。”至是，追奉先旨以创寝园。广德元年三月辛酉，葬于泰陵。
安禄山（附）
