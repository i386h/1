<!-- { "loadSidebar": true } -->
《续齐谐记》曰：京兆田真三人分财，堂前有紫荆花，叶茂异，共议破为三分，明截之。尔夕，树即枯死，真见之，惊谓弟曰：“花本同株，当分折枯悴，况人兄弟孔怀，而少离异，是不如树也。”兄弟相感更合。
《吴录》曰：朱桓还屯濡须，权祖之。桓奉觞曰：“臣当远去，愿一捋陛下须，无所复恨。”权凭几前席，桓进持须曰：“臣今日真可谓捋虎须者。”权大笑。
《吴越春秋》曰：越王勾践伐吴，将与大夫范蠡入臣於吴，群臣皆送浙江，大夫文种前为祝，其辞曰：“皇天佑助，先沉後扬，祸为德根，忧为福堂。”
《许迈别传》曰：迈好养生，遣妾归家，东游采药於桐庐山。欲断，以山近人，不得专一，移入临安。自以无复返期，乃改名远游，书与妇别。
《管辂别传》曰：诸葛原与辂别，戒以二事，言：“卿性乐酒，虽温克，然不可保，宁当节之；卿相有水镜之才，所见者妙，福如膏火，不可不慎；持节散才，游於□汉之间，不受富贵也。”辂言：“酒不可极，才不可尽，吾欲持酒以礼，持才以愚，何患之有耶？”
《穆天子传》曰：天子觞西王母瑶池之上，王母谣曰：“白□在天，山川间之。”
《荆州图》曰：襄阳县南陆道六里有林馆，是饯行送归之所。
《水经》曰：寿春县故城东为长濑，津之侧有射堂北亭迎送之所。
《江表传》曰：孙权乘飞□大船，与张昭、秦松、鲁肃十馀人共送周瑜，大宴会叙别。昭、肃等皆出，权独与刘备留语，因言次，叹瑜曰：“公瑾文武筹略，万人之英，顾其器量广大，恐不久为人臣耳！”
《李陵别传》曰：陵与苏武书曰：“男儿生不成名，死必葬蛮夷中耳。谁复能屈伸稽颡还，向北阙使刀笔吏，弄其文墨耶！愿足下勿复望陵。嗟乎！子卿，知复何言！相去万里，人绝路殊，生为别离之人，死为异域之鬼。”
《文士传》曰：张翰到京师时，齐王□擅权。翰谓同郡人顾荣曰：“天下纷纷未已，夫有四海之名者求退难。吾本山林间人，无望於时，去矣。子善以明防前，以智虑後。”荣捉其手，怆然叹曰：“吾亦思汝采南山蕨，饮三江水耳！”翰遂称疾，径归府。以翰辄去，除吏名。
《世说》曰：杜预屯荆州，顿七星桥，朝士悉祖之。
又曰：阮籍嫂尝归家，籍相见与别。人或讥之，曰：“礼岂为我辈设耶？”
裴渊《广州记》曰：尉佗筑台以朔望升拜，号为朝台。即冈傍江，构起华馆，以送陆贾，因称朝亭。
《语林》曰：殷公北征，朝士出送之，军容甚盛，仪止可观。陈说经略攻取之宜，众皆谓必能平中原。将别，忽驰逞，才能马，遂堕地，士以是知其必败。
又曰：有人诣谢公。别，谢公流涕，人了不悲。既去，左右曰：“向客殊自密□。”谢公曰：“非徒密□，乃自旱雷。”
《吕氏春秋》曰：吴起行，魏武侯自送之西河，而与起辞。武侯曰：“先生将何以治西河？”对曰：“以忠，以信，以仁，以义。”武侯曰：“四者足矣。”
《郭子》曰：周叔治为晋陵，（谟子叔治，光禄大夫、西平贞侯ダ弟。）周侯、仲智送之，（周侯名ダ，字伯仁。仲知，名嵩，次弟也。）叔治将泣涕不止，仲智恚之曰：“困人及妇人别，惟知啼！”便舍去。周侯独留，与饮酒言语，临别流涕，抚其背曰：“阿自爱。”
《孔丛子》曰：子高游赵，平原君客有邹文、李节者，与相友善。及将还鲁，诸故人诀。既毕，文、节送行，三宿临别，文、节流涕交颐，子高徒握手而已。分背就路，其徒问：“先生与彼二子善，彼有恋恋之心，而先生厉声高揖，无乃非亲之谓乎！高曰：“始吾谓此二子丈夫耳，乃今知其妇人。人生其有四方之志，岂鹿豕哉，而常群聚乎！”其徒曰：“若此，二子泣非耶？”高答曰：“斯二子，良人也，有不忍之心。其於断，必不足矣。”
又曰：窦皇后弟广国曰：“姊去我西时，与我诀於傅舍中，沐我而去。”
又曰：成帝遣定陶王之国。王辞去，上与相对，涕泣而诀。
《琴操》曰：商陵牧子娶妻五年无子，父兄将欲与改娶。妻闻，中夜惊起，倚户悲啸。牧子闻，援琴鼓之，痛恩爱永离，叹别鹤以舒情，故曰《别鹤操》。
《古诗》曰：行行重行行，与君生别离。相去万馀里，各在天一涯。道路阻且长，会面安可期？胡马嘶北风，越鸟巢南枝。相去日已远，衣带日已缓。弃捐勿复道，弩力加餐饭。
《李陵赠苏武诗》曰：携手上河梁，游子暮何之？徘徊歧路间，恨恨不能辞。行人难久留，客言长相思。安知非日月，弦望自有时。弩力崇明德，皓首以为期。仰视浮□驰，奄忽互相逾，风波一失路，各在天一涯。
又曰：昔为鸳与鸯，今为参与商。
又曰：二凫俱北飞，一凫独南翔。子当留斯土，我独归故乡。
苏武《赠李陵诗》云：黄鹄一远别，千里影徘徊。
《古诗》曰：客从远方来，遗我一书札。上有长相思，下言久离别。置书怀袖中，三岁字不灭。
江淹《别赋》曰：黯然消魂者，惟别而已矣。
《楚辞》序曰：离，别也。骚，愁也。经，径也。言已放逐离别，中心愁思，犹陈道径以讽谏君。
又曰：草木摇落而变衰，忄栗兮若在远行，登山临水送将归。
又曰：悲莫悲兮生别离。
卷四百九十　人事部一百三十一
僭
《礼记□杂记》曰：孔子曰：“管仲镂簋而朱，旅树而反坫，山节而藻，贤大夫也，而难为下也。君子上不僭上，下不Τ下。”
又《郊特性》曰：庭燎之有百也，由齐桓公始也。（僭天子也。）大夫之奏《肆夏》也，由赵文子始也。诸侯之宫悬，击玉磬，未干设锡，冕而舞《大武》，乘大辂，诸侯之僭礼也。（言此皆天子之礼也。）台门旅树，反坫，绣黼丹朱中衣，大夫之僭礼也。（言此皆诸侯之礼也。）
《论语》曰：孔子谓：“季氏八佾舞於庭，是可忍也，孰不可忍也？”
《汉书》曰：燕刺王旦招来郡国奸人，赋敛铜铁甲兵，数阅其车骑材官卒，建旌旗鼓车，旄头先驱，郎中侍从著貂羽，黄金附蝉，皆号侍中。
又曰：韩延寿在东郡，试骑士，治饰兵车，画龙虎朱爵。延寿衣黄纨方领，（晋灼曰：以黄色纨作直领。）驾四马，傅总，建幢，植羽葆，持幢傍毂，歌者先居射堂，望见延寿车，敫兆楚歌。又取官铜物，候月蚀铸作刀剑钩钅单，放尚方，治饰车甲三百万已上。於是望之劾奏延寿上僭不道，弃市。
又曰：初，成都侯商尝病，欲避暑，从上僭明光宫。又穿长安城引内渭水，注第中大陂以行船，立羽盖。上闻之大怒，乃责问司隶校尉、京兆尹，知成都侯商擅穿帝城，曲阳侯根骄奢僭上，赤墀青锁。司隶、京兆尹皆为以纵不举奏正法，二人顿首省户下。
《梁冀别传》曰：梁冀奢僭，四方调发，岁时贡献，皆先输上第於冀，乘舆乃其次焉。又广开园囿，采土筑山，十里九，以象二崤，深林邃涧，有若自然，奇禽怪兽，飞走其间。妻共冀乘辇，张羽盖饰以金银，游第内。
《董卓别传》曰：卓遂僭拟车服，乘金华青盖车，画两轮。时号竿摩车，言其服饰近天子也。
骄慢
《左传□成公十七年》曰：晋范文子反自鄢陵，使其祝宗祈死，（祈，请也。）曰：“君骄侈而克敌，是天益其疾也。难将作矣！爱我者惟祝我，使我速死，无及於难，范氏之福也。”
《汉书》曰：淮南王长，早失母，常附吕后、孝惠。孝文帝初即位，自以为最亲，骄蹇，数不奉法。上宽赦之。三年，入朝，甚横。上入苑猎，与同辇，常谓上为大兄。文帝赐玉帛，以赐吏卒劳苦者，长不欲受，慢曰：“无劳苦者。”
又曰：上官安迁车骑将军，日以骄淫。受赐殿中，出对宾客，言：“与我婿饮，大乐！”见其服饰，使人归，欲自烧物。子病死，仰而骂天。
王隐《晋书》曰：杨骏渐骄傲。石奋语之曰：“卿恃女，更豪耶！与天家婚，未有不灭门者。”骏曰：“卿女复不在天家耶！”奋曰：“我女与卿女作婢耳，何能憎损？”
《後魏书》曰：宜都王穆寿与崔浩等辅政，人皆敬浩，寿独凌之。又自恃任位，以为人莫己及。谓其子师曰：“但令吾儿及我，亦足胜人，不须苦之。”遇诸父兄弟有如仆隶，夫妻并坐共食，而令诸父馀。其自矜无礼如此，为时人所鄙笑。
萧子显《齐书》曰：司徒褚渊送湘州刺史王僧虔，阁道坏，坠水，仆射王常牛惊，跣下车谢。超宗拊掌笑戏曰：“落水三公，坠车仆射。”
贾谊《新书》曰：虢君骄恣，伐之不守。出走，逃於山，遂饿死，为禽兽食。
《语林》曰：晋王武子与武帝围棋，孙皓看。王问孙归命何以好剥人面皮，皓曰：“见无礼於君者，即剥其面皮。”乃举棋局，武子伸脚在局下。
怠惰
《礼记□玉藻》曰：垂五寸，惰游之士也。
《左传□僖上》曰：天王使召武公、内史过赐晋侯命。受王惰。过归，告王曰：“晋侯其无後乎？王赐之命而惰於受瑞，先自弃也已，其何继之有？”
又《成下》曰：晋侯使郄来乞师，将事不敬。孟献子曰：“郄氏其亡乎？礼，身之也。敬，身之基也。郄子无基。且先君之嗣卿也，受命以求师，将社稷是卫，而惰，弃君命也。不亡何为？”
《蜀志》曰：杨戏性简惰省略，未尝以甘言加人，遇情接物，书苻指事，希有盈纸。
《孟子》曰：世俗所谓不孝者五：惰其四支，不顾父母之养，一不孝也。
蔡邕《劝学》曰：瞻彼顽薄，执性不固，心游目荡，意与手互。
《嵇康与山涛书》曰：吾每读尚子平、台孝威傅，慨然慕之，想其为人。少加孤露，母兄见骄。性复疏懒，筋驽内缓，头面常一月十五日不洗，非大闷痒，不能梳也。每当小便而忍不起，令胞中略转乃起耳。又纵逸来久，情志傲散，简与礼相背，懒与慢相成，而为侪类见宽，不攻其过。又读《老》、《庄》，重增其放。故使荣进之心曰颓，任实之情转笃。又人伦有礼，朝廷有法，自惟有不堪者七也。
迷忘
《说文》曰：迷，惑也。忘不识也。
《易□坤卦》曰：先迷，後得，君子有攸往。
又《复卦》曰：迷复之凶，反君道也。
《国语》曰：仲尼谓桓子曰：“丘闻之，木石怪夔魍魉。”（魍魉，山精，好呼，迷惑人也。）
《史记》曰：汉败楚於垓下，项王乃上马，麾下壮士骑从八百馀人，夜溃围南出，驰平明，汉军乃觉之，令将灌婴以五千骑追之。项王渡淮，骑能属者百馀人耳。项王至阴陵，迷失道，问一田父，田父绐曰“左”，乃陷大泽中。以故，汉追及之。
《汉书》曰：玄帝为太子，体不安，忽忽善忘，不乐。诏使王褒等皆之太子宫娱侍太子，朝夕诵读奇文及所自造作，疾复乃归。太子喜褒所为《甘泉》及《洞箫颂》，令後宫贵人左右皆诵之。
