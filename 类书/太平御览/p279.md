<!-- { "loadSidebar": true } -->
又曰：彭越，字仲，昌邑人也。常渔钜野泽中，为盗。陈胜起岁馀，泽间少年相聚百馀人，往从越，请仲为长。乃行略地，收诸侯散卒，得千馀人。沛公之从砀北击昌邑，越助之。昌邑未下，沛公引兵西。越亦将其众居钜野泽中。项籍入关，王诸侯，还归，越众万馀人无所属。齐王田荣叛项王，汉乃使人赐越将军印，使下济阴以击楚。大破楚军。汉二年，拜越为魏相国，将兵略定梁地。汉王之败彭城解而西也，越皆亡其所下城，独将其兵北居河上。汉三年，越常往来为汉游兵击楚。项王与汉王相距荥阳，越攻下睢阳、外黄十七城。汉王追楚，为项籍所败固陵，乃谓留侯曰：“诸侯兵不从，为之奈何？”留侯曰：“彭越本定梁地，功多，始君王以魏豹故，拜越为相国。今豹死亡後，且越亦欲王，而君王不蚤定。今取睢阳以北至城，皆许以王彭越，则兵至矣。”於是汉王发使使越，如留侯策。使者至，越乃引兵会垓下。项籍死，立越为梁王，都定陶。
又曰：项羽入咸阳，黥布为前锋。项王封诸将，立布为九江王。後与随何俱归汉。汉王方踞床洗，而召布入见。布大怒，悔来，欲自杀。出就舍，张御饮食从官如汉王居，布又大喜过望。汉益分布兵而俱北，收兵至成皋。四年秋七月，立布为淮南王。
又曰：卢绾，丰人也，与高祖同里。及高祖初起沛，绾以客从，入汉中为将军。项籍死，使绾别将刘贾击临江王共尉，还，从击燕王臧荼，皆破平。时诸侯非刘氏而王者七人，上欲王绾，群臣觖望。及虏臧荼，乃下诏诸将相列侯，择群臣有功者以为燕王。群臣知上欲王绾，皆曰：“太尉长安侯绾常从平定天下，功最多，可王。”上乃立绾为燕王。诸侯得幸莫如燕王者。汉十年，陈反。汉既斩，其礻卑将降，言燕王绾使范齐通谋所。上使使召绾，绾称病，又谓其幸臣曰：“非刘氏而王者，独我与长沙耳。今上病，属任吕后。吕后妇人，专欲事诛异姓王者及大功臣。”乃称病不行。高祖崩，遂亡入匈奴。
又曰：吴芮，秦时番阳令，甚得江湖间民心，号曰番君。天下之初叛秦也。黥布归芮，芮妻之，因率越人举兵以应诸侯。沛公攻南阳，乃遇芮之将梅钅（呼玄反，）与偕攻析、郦，降之。及项羽相王，以芮率百越佐诸侯，从入关，故立芮为衡山王。项籍死，上以钅有功于入武关，故德芮，徙为长沙王，都临湘。
又曰：惠帝崩，立孝惠後宫子为帝，吕太后临朝称制。遂立周吕侯子台为吕王，台弟产为梁王，建城侯释之子禄为赵王，台子通为燕王。又封诸吕凡六人，皆为列侯。太后病困，以赵王禄为上将军，居北军；梁王产为相国，居南军，戒产、禄曰：“高祖与大臣约：非刘氏王者，天下共击之。今王吕氏，大臣不平，我即崩，恐其为变，必据兵卫宫，慎毋送丧，为人所制。”太后崩，太尉周勃、丞相陈平、朱虚侯刘章等共诛产、禄，迎立代王，是为孝文皇帝。
《晋书》曰：初，武帝为王时，王祥与荀ダ往谒。ダ谓祥曰：“相国王尊重列侯，既已尽敬，便当拜也。”祥曰：“相国诚为尊贵，然是魏之宰相。吾等魏之三公，公王相去，一阶而已，班列大同，安有天子三公而辄拜人者！损魏朝之望，亏晋王之德，君子爱人以礼，吾不为也。”及入，ダ遂拜，而祥独长揖。帝曰：“今日方知君见顾之重矣。”
《北齐书》曰：尉景之子粲，少历显职，体性粗武。天宝初，封库狄干等为王。粲以父不预王爵，大恚恨，十馀日闭门不朝。帝怪，遣就宅问之。隔门谓使人曰：“天子不封粲父作王，粲不如死。”使云：“须开门受敕。”粲遂弯弓隔门欲刺使者。使者以状闻之，文宣使段韶谕旨。粲见韶，唯抚膺大哭，不答一言。文宣亲诣其宅慰之，方复朝请。寻追封景为长乐王。
《唐书》曰：安禄山死，朝廷欲图大举，诏郭子仪帅师趋京城。师於水之西，与贼将安太清、安守忠战。后从元帅广平王率、汉之师十五万进收长安。京师老幼百万夹道欢叫，涕泣而言曰：“不图今日复见官军。”是时河东、河西、河南所盗郡邑皆平，以功加司徒，封代国公。入朝，天子遣兵仗戎容迎於灞上，肃宗劳之曰：“虽吾之家国，实由卿再造。”子仪顿首感谢。乾元元年九月，诏子仪与九节度之师讨安庆绪，以中官鱼朝恩为观军容宣慰使。朝恩害子仪之功，媒蘖之，召还京师。子仪虽失兵柄，乃心王室，以祸难未平，不遑寝息。俄而史思明再陷河洛，朝廷旰食，复虑蕃寇逼迫京畿。言事者以子仪有社稷大功，今残蘖未除，不宜置之散地。肃宗深然之。上元元年，以子仪为诸道兵马都统，复为朝恩所间，事竟不行。上元二年，李光弼兵败於邙山，河阳失守。又河中军乱，杀其帅李国贞。太原节度使邓景山亦为部下所杀。恐其合从连贼，朝廷深忧之。後辈帅臣未能弹压，遂用子仪为朔方、河中、北庭、潞、仪、泽、沁等州节度行营兼兴平定国副元帅，进封汾阳郡王，出镇绛州。子仪至绛，擒其杀国贞贼王元振数十人，并诛之。太原辛□京闻子仪诛元振，亦诛害景山者。由是河东诸镇率皆奉法。
又曰：浑，皋兰州人也，本铁勒九姓部落之浑部也。父释之，少有武艺，从朔方军，积战功於边上，累迁至开府仪同三司、宁朔郡王。德宗幸奉天，率家人子弟自京城至，乃署为行侯都虞侯以拒朱Г。贼平，德宗还宫，以为河中尹，河中、绛、慈、隰节度使，封咸宁郡王。
又曰：马燧，字洵美，汝州郏城人。少尝与诸兄读书，辍卷叹曰：“丈夫当建功於代，以济四海，安能为一儒哉！”燧姿度魁异，沉勇多智略。後朱Г之乱，燧守太原，燧以晋阳王业所起，乃引晋水而注城之东，渚以为池，寇至，计省守陴者万人。寻兼保宁军节度使，封北平郡王。
卷一百九十九　封建部二
公封
韦昭《辨释名》曰：公，直也；取其正直无私。
《易□师卦》曰：大君有命，开国承家。
《周书》：能移於众，与百姓同之谓公。
《周礼□地官》曰：大司徒职曰：诸公之地，封土方五百里，其食半。
又《春官》曰：大宗伯职曰：公执桓圭。
《晋书》曰：陶侃，有善相者师圭谓侃曰：“君左手中指有坚理，当为公。若彻於上，贵不可言。”侃以针决之见血，洒壁而为公字，以纸手，公字愈明。
《後魏书》曰：许洛阳为雁门太守，家田三生嘉禾，皆异垄合颖。世祖善之，进爵北地公。
魏咸熙元年，相国晋王奏建五等，诸公地方七十五里，邑一千八百户，置相一人，典祠、典书、典卫、典礼各一人，妾六人，车前司马十人，旅贲四十人。
侯封
《周易□豫卦》曰：（豫，利建侯，行师。彖曰：）豫，顺以动，故天地如之，而况“建侯行师”乎。
又《比卦》曰：地上有水，比。先王以建万国，亲诸侯。
又《屯卦》曰：磐桓，利居贞，利建侯。
《周书》曰：能树名生物，与天道俱，谓之侯。
《周礼□春官》：大宗伯职曰：侯执信圭。
又典命职曰：侯伯七命，其国家、宫室、车旗、衣服、礼仪皆以十为节。
《汉书解诂》曰：列侯金印紫绶，以赏有功，功大者食县邑，小者食乡亭。
《後汉书》曰：冯石袭母公主封获嘉侯，亦为侍中，稍迁卫尉。能取悦当代，为安帝所宠。帝幸其府，留饮十许日，赐驳犀贝剑、佩刀、（以班犀饰剑也。）紫艾绶、（艾，绿色也。其色似艾。）玉各一。（半环曰，以饰带也。）
又曰：丁，建武元年，拜河南太守。及封功臣，帝令各言所乐，诸将皆占丰邑美县，唯愿封本乡。或谓曰：“人皆欲县，子独求乡，何也？”曰：“昔孙叔敖敕其子，受封必受尧角之地，今能薄功微，得乡亭厚矣。”帝从之，封为定陵新安乡侯，食邑五千户。后徙封陵阳侯。
又曰：韩歆封扶阳侯。好直言，无隐讳，帝每不能容。尝因朝会，闻帝读隗嚣公孙述相与书，歆曰：“亡国之君皆有才，桀、纣亦有才。”帝大怒，以为激发。歆又证岁将饥凶，指天画地，言甚刚切。坐免归田里。帝犹不释，复遣使宣诏责之。
又曰：建武二年，定封景丹栎阳侯，帝谓丹曰：“今关东故王国虽数县，不过栎阳万户邑。夫富贵不归故乡，如衣绣夜行，故以封卿耳。”（《前书》武帝谓朱买臣之词也。）丹顿首谢。
又曰：光武下诏封诸将，博士丁恭议曰：“古帝王封诸侯不过百里，故利以建侯，取法如雷。”
又曰：阴兴迁侍中，赐爵关内侯。帝後召兴，欲封之，置印绶於前，兴固辞曰：“臣未有先登陷阵之功，而一家数人并蒙爵土，令天下觖望，诚为盈溢。臣蒙陛下责之，恩泽至厚，富贵已极，不可复加，至诚不愿。”帝嘉兴之让，不夺其志。
又曰：傅昌嗣，建初中遭母忧，因上书，以国贫不愿之封，乞钱五十万，为关内侯。肃宗怒，贬为关内侯，竟不赐钱。
《魏志》曰：张鲁自巴中将其馀众降，封鲁及五子皆为列侯。又曰文帝黄初二年，分三公户邑封子弟各一人为列侯。
又咸熙元年，晋王奏建五等，诸侯地七十里，邑千六百户，官属同诸公，妾五人，车前司马八人，旅贲三十六人。
《吴志》曰：全琮，字子璜。刘备将关羽围逼襄阳，琮上疏陈羽可讨之计。权时已与吕蒙阴议袭之，恐事泄，故寝琮表不答。及擒羽，权置酒公安，顾谓琮曰：“君前陈此，孤虽不相答，今日之捷，亦君之功也。”於是封华亭侯。
《晋书》曰：高贵乡公将攻文帝，召王沈及王业告之。沈驰白帝，以功封安平侯，邑二千户。沈既不忠於主，为众论所非。
又曰：卫都督幽州，以其离间二虏功，赐子亭侯。乞以封弟，未受命而亡，子密受封为亭侯。六男无爵，悉让於弟，远近称之。
《隋书》曰：李崇，字永隆，英果有筹算，胆力过人。后周元年，以父贤勋封回乐县侯。时年尚小，拜爵之日，亲族相贺，崇独泣。贤怪而问之，对曰：“无勋於国，而幼少封侯。当报主恩，不得终於奉养，是以悲耳。”贤由是大奇之。
伯封
《周书》曰：率众时作，谓之伯。
《周礼□春官》：大宗伯职曰：伯执躬圭。
《孝经援神契》曰：伯，白也。
《魏志》曰：咸熙元年春，晋王奏建五等，伯地方六十里，邑千二百户，妾四人，车前司马八人，旅贲二十八人。
《後周书》曰：王勇论讨茹茹功，别封永固县伯，邑五百户。时有别封者，例听回授次子，勇独请封兄子元兴，时人义之。
子封
《周礼□春官》典命职曰：子男五命，其国家、宫室、车旗、衣服、礼仪皆以五为节。
又曰：春官大宗伯职曰：子执璧。
《魏志》曰：蒋恺，济之孙也。咸熙中开建五等，以济著勋前朝，改封恺为下蔡子。
