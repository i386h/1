<!-- { "loadSidebar": true } -->
又曰：张既，字德容。诏曰：“卿勋非但破胡，乃永宁河右，使吾长无西顾之念。”徙封西乡侯。
又曰：任峻，字伯远。为典农中郎，大兴屯田，军国致饶。太祖以峻功高，表封都亭侯。
又曰：张辽，字文远。为荡寇将军，以功封都亭侯。又讨陈兰、梅成等入山中，兰等壁其上，辽力战，平之。太祖论诸将功曰：“登天山，以取兰、成，荡寇功也。”乃增邑。文帝，又分封兄及一子列侯。帝践阼，进封晋阳侯。及薨，诏曰：“合肥之役，辽以步卒八百，破贼十万，自古未之有也。其分辽邑，赐一子爵关内侯。”
又曰：太祖表封荀攸曰：“前克敌，皆攸之谋也。”於是封攸陵树亭侯。
又曰：太祖谓于禁曰：“氵育水之难，吾焉能也？将军在乱能整，虽古之名将，何以加之！”乃录前後功，封益寿亭侯。
又曰：文帝践阼，进张为郑侯。明帝诏曰：“贼亮以巴、蜀之众，将军所向克定。乃益户，并前四千三百户。”前後有功，明帝分户，封四子列侯。
又曰：朱灵，字文博。先封俞阝侯，文帝诏曰：“将军佐命先帝，威过方、邵。平生所志，愿勿难色。”灵谢曰：“高唐，宿所镇。”乃更封高唐侯。
又曰：庞德以众降，太祖闻其骁勇，封关内亭侯。为关羽所得，骂羽而死。太祖悲之，封其二子为列侯。
又曰：徐邈，字景山。西域流通，荒戎入贡，皆邈勋也。以功封都亭侯。
又曰：王昶，字文舒。讨诸葛诞，诞诛。诏曰：“昔孙膑佐赵，直凑大梁。兵骤进，亦所以成兵势也。”增邑，四千七百户矣。
《吴志》曰：骆统，字公绪。初，曹仁攻濡须，使别将常雕等袭中洲，统与严圭共拒，破之，封新阳亭侯。
《晋书》曰：苻坚南寇，桓伊与冠军将军谢玄、辅国将军谢琰俱，破坚於肥水。以功封永循县侯，进号右军将军，赐钱百万，袍表千端。
王隐《晋书》曰：封宣帝为武平侯。公孙渊平，又增封舞阳、昆阳二县。
又曰：封文帝为高都侯，太始元年诏曰：“昔唐虞三代之盛，暨於汉魏创制，褒崇元勋，班爵行赏，与国同礼，施禄逮下，万邦咸，朕以寡德，登於天位，托於王公之上。腹心股肱，文武之臣，光齐帝业，余嘉乃勋。庆赏之行，其用宜速。”
又曰《张华传》曰：华以建策，加华右光禄大夫、开府仪同三司，固辞不受府。诏听。乃更论平吴之功，封华郡公，三千户；王者择近郡平土，详依典制施行。华让，前後十馀，频繁恳诚。诏不听，遂受封。
《晋中兴书》曰：元帝以佐命功，封周乌程公，又封王敦武昌公。
又：孔愉，字敬康，以讨华轶功，封馀不亭侯。初，愉少时，尝得一龟，放於馀不溪中流，左顾者数过。及铸侯印，而龟左顾；更铸，犹然。印工以闻，愉悟，遂佩焉。
又曰：明帝以平钱凤功，封始兴公温峤建宁公，庾亮永昌公，郗鉴南平公，卞壶建兴公，苏峻邵陵侯，刘泉泉陵侯，应詹观宁侯，卞郭益阳侯，赵胤湘南侯。
又曰：成帝以平苏峻公，封公者三人，侯者八人。又以讨郭默功封者三人。穆帝以平蜀功，封桓温临贺公。
又曰：哀帝以平关、洛功，封桓冲丰城公。海西公以平袁真功，赐桓温子伟为西昌公。
又曰：安帝以兴复功，封刘裕等二十三人。裕昌谋，封豫章公，万户；刘毅南平公，五千户；何无忌安成公；刘道规华容公。
《晋起居注》曰：太康元年诏曰：“张华前与故太傅创谋大计，部分方算，有谋谟之勋，封广武侯，邑万户。”
又曰：惠帝追封卫为郡公。
《会稽典录》曰：郑吉既破车师，降日逐，威震西域。日遂并护车以北道。故号都护之置，自吉始焉。上嘉其效，乃下诏曰：“都护西域骑都尉郑吉，抚循外蛮，宣明威信，功效茂著，其封吉为安远侯。”
《华阳国志》曰：汉高帝灭秦，为汉王，王巴、蜀。阆中人范自有恩信方略，为帝募发ク民，西与定秦地。既定，封自为长安建章郡侯。帝将征关东，ク民皆思归。嘉其功，难伤其意，遂听还。谓曰：“富贵不归故乡，如衣绣夜行，可徙封自阆中慈乡侯。”自固辞，乃封度县侯。
 

卷二百一　封建部四
德行封（《汉书》在恩泽表）
《汉书》曰：宣帝以刘德谨重，封为阳城侯。
又曰：邴吉有阴德於孝宣帝微时，帝即位，众莫知，吉亦不言。吉从大将军长史转迁御史大夫。帝闻，将封之，会吉病甚，将使人加绅而封之，及其生存也。太子太傅夏侯胜曰：“此未死也。臣闻有阴德者，必飨其乐以及子孙。今未获其乐而病甚，非死也。”後愈，封为博阳侯。
《东观汉记》曰：建武元年，诏曰：“故密令卓茂，束身自修，执节淳固，断断无他，其心休休焉。夫士，诚能为人所不能为，则名冠天下，当受天下重赏。故武王诛纣，封比干之墓，表商容之闾。今以茂为太傅，封褒德侯，赐安车一乘，衣一袭，金五百斤。”
讨乱定策封（《汉书》在《恩泽表》）
《汉书》曰：莽何罗与弟重合侯通谋逆，时霍光、金日、上官桀等共诛之，功未录。武帝病，封玺书曰：“帝崩发书以从事。”遗诏封金日为宅（丁固切）侯，上官桀为安阳侯，光为博陆侯，（文颖曰：博，大；陆，平。取其嘉名，无此县也。食邑北海之河间。臣瓒案：渔阳有博陆城也。）皆以前捕反者功封。时卫尉王莽子男忽侍中，扬语曰：“帝崩，忽常在左右，安得遗诏封三子事？群儿自相贵耳。”光闻之，切让王莽，莽鸩杀忽。
奉使封
《史记》曰：高祖使刘敬使匈奴，还报曰：“匈奴不可击，此必见短，伏奇兵以争利。”上怒，械系敬。必往而厄於白登，七日乃得解。还至广武，赦敬，封千户，号建信君。
《汉书》曰：武帝以校尉张骞从大将军击匈奴，知水草处，军得以无饥渴；因前使外国功，封骞博望侯。
又：昭帝以平乐厩监傅介子诛楼兰王，封宜阳侯。
又：元帝以甘延寿使西域郅支单于，封义成侯。
《蜀志》曰：陈震，字孝起。使吴贺孙权践祚。及到武昌，权与震坛歃血。还，封阳亭侯。
尊贤继绝封
《尚书大传》曰：武王胜殷，箕子走，之朝鲜，因以封之。
《礼记□郊特牲》曰：天子存二代之後，由尊贤。不过二代。
又《礼记》曰：武王克殷，未及下车而封黄帝之後於蓟，封帝尧之後於祝，封帝舜之後於陈；下车而封夏后氏之後於杞，封殷之後於宋。
《史记》曰：武王克纣，以纣子武庚禄父续殷祀，使管、蔡相之。武王崩，成王少，管、蔡疑周公，乃与武庚作乱。周公以王命诛之，命微子开为殷後，奉其先祀，国于宋。至宋王偃立，於是齐、魏、楚伐宋，灭之，而三分其地。
《汉书》：自古受命及中兴之君，必兴灭继绝，修废举逸，然後天下归仁，四方之政行。高祖拨乱，日不暇给，然犹修祀六国，来聘四皓，魏则垅无忌之墓，赵则封乐毅之後。
又曰：武帝元狩中，复诏御史：“以ガ二千四百户封萧何曾孙庆为ガ侯，布告天下，令明知朕报萧相国德厚也。”
又曰：武帝过洛阳，下诏以三十里地封周後为周子南君。
又曰：封周公後公孙相如为褒鲁侯。
又曰：元始四年，靳翕、夏侯婴、陈平、张良、周勃等一百一十八人后，诏爵复家。
《东观汉记》曰：建武二年，封殷绍嘉公为宋公，周承休公为卫公。十四年，封孔子後孔志为褒成侯。
《魏志》曰：文帝以议郎孔羡为崇圣侯，奉孔子祀。
《晋中兴书》曰：元帝封孔亭为崇圣侯，不食户邑。
又曰：元帝诏封魏後曹励为陈留王。
《吕氏春秋》曰：武王胜殷，封帝尧之後於犁丘，成汤之後於宋，以奉桑林。
死王事子孙封
《左传□哀下》曰：晋荀瑶率师伐郑，次于桐丘。郑驷弘请救于齐。齐师将兴，陈成子属孤子，（属，会也。孤子，死事者之子也。）三日朝。设乘车两马，系五邑焉。（乘车两马，大夫车服也。系五邑，加之五邑也。一曰两饰也。）召颜涿聚之子晋，曰：“隰之役，而父死焉。（隰役在哀二十三年。）国之多难，未汝恤也。今君命汝以是邑也，服车而朝，无废前劳。”
《汉书》曰：周苛以内史守荥阳，骂项羽死。高帝封苛子成为高景侯。
又曰：郦食其使约诸侯，至齐，死事。高祖封食其子疾为高梁侯。
又曰：赵王反，内史王捍、相建德谏不听，遂烧杀捍等。景帝封捍子乘之、建德子横皆为侯。楚王反，太傅赵夷吾、相张尚并谏不听，死。景帝封夷吾子周、尚子居皆为侯。
《魏志》曰：鲍信为济北相，协视太祖，身以遇害。太祖追录信功，封子后阝为新都亭侯。
《说苑》曰：邯郸传舍吏子李谈说平原君，令尽散家财以飨士，攻秦国。平原从其计。勇敢三千人皆出，从谈赴秦军，秦军为却三十里；亦会楚、魏救至，秦军遂罢。李谈死，封其父为李侯。
异域降封
《汉书》曰：匈奴王徐卢等五人降汉，景帝欲侯之以劝後。亚夫曰：“彼背其王降陛下，陛下侯之，即何以责人臣不守节者乎！”上曰：“丞相议不可用。”乃悉封徐卢等为列侯。亚夫因谢病。免相。
又曰：武帝时，匈奴王及太子、相、都尉以下，赵信、南越王兄建德等，凡三十五人来降，并封侯。
又曰：宣帝时，匈奴单于先贤禅等二人降，并封侯。
《魏志》曰：鲜卑轲比能，明帝时将其部众降，拜归义侯。
杂恩泽封
《汉书》曰：高后以大谒者张泽劝王诸吕，封为建阳侯。
又曰：孝武以方术封栾大为乐通侯。
又曰：宣帝掖庭令张贺有旧恩，封贺子彭祖为都阳侯。
又曰：王莽居摄，安众侯刘崇与张绍攻宛而败。绍从兄竦、崇父嘉诣阙自归，竦因嘉作奏莽，莽大悦。太后下诏：“惟嘉父子兄弟，虽有属，不敢阿私。以千户封嘉为师礼侯，嘉子七人皆赐爵关内侯。”後又封竦为淑德侯。长安人为语曰：“欲求封，过张伯松；力战斗，不如巧为奏。”
《东观汉记》曰：马防子钜为常从小侯，上欲冠之，夜拜为黄门侍郎。
华峤《後汉书》曰：元和元年，遂置鸿都学，画孔子及七十二弟子像。其诸生皆敕州郡、三公举用辟召，或出刺史、太守，入为尚书、侍中，乃有封侯拜爵者，士君子皆耻与为列。
《鲁国先贤志》曰：汶阳鲍氏起於鲍吉，吉字利主。桓帝初为蠡吾侯，吉为书师。及桓帝立，历位至河南尹。诏曰：“吉与朕有龙潜之旧，其封西乡侯。”宗族以吉势力，至刺史二千石者五。
杂名号封
