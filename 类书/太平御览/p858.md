<!-- { "loadSidebar": true } -->
又曰：郭景世，晋初学道於庐江山中，授孟德然口诀，兼服胡麻玄丹，仙去矣。
又曰：赵伯威，东郡人也，少学於邯郸张先生。晚在中岳，授玉金经。道成，仙去。主仙籍，并记学道者。
又曰：李方回，晋武帝时人也。学道在华山，授管成子蒸丹饵术法。又授苏门周寿陵丹霞之法。五十年精心内视，仙去。
又曰：李修着书四十篇，名曰《道源》。其书曰：“弱能制强，阴能蔽阳。常若临深履危，御奔乘朽，长生之道也。”年四百岁，颜色不衰。後仙去。
刘向《列仙传》曰：马师皇者，黄帝马师。後数有病，龙出於水治之。一旦仙去。
又曰：王子乔，周灵王太子晋也，好吹笙作凤鸣。浮丘公接上嵩山，三十馀年仙去。
葛洪《神仙传》曰：苏仙公名林，字子玄，周武王时人也，家濮阳曲水。林少孤，以仁孝闻。贫，常自牧牛得道。母食思，仙公以匕著置器中，携钱去即以至。母曰：“便县有鱼，去此百馀里，汝欺我哉！”仙公跪曰：“不妄。”明日舅至，云昨见仙公便县市。母方骇其神异。後仙去。有白鹤来上郡城东北楼，以爪画楼板，似漆书，云城郭是，却蜀非。于今仙公故弟犹在。丁令威亦如此。
又曰：沈文泰者，九疑人，得红泉神丹法，去土符还年之道，服之甚效。欲之昆仑，留息积年，以传李文渊曰：“土符不去，服药行道尾也。”文渊遂授其秘要，後亦仙去。令以竹根汁煮丹及黄神去三尸法。
又曰：沈羲，吴郡人，学道於蜀，能治病救人，甚有恩德。後遇羽衣侍节人，以白玉版青玉丹书授羲，羲不能读。须臾大雾，雾解，失其人。羲还，後仙去。
又曰：陈安世，京兆人，为灌叔本佣，禀性慈仁。叔本好道，有二道人托为书生，从叔本游，以观试之。叔本不知其异人也，久而益怠。书生乃问安世曰：“尔好道否？”曰：“无缘知之。”曰：“审好道，明日早会道北大树下。”安世承言，早往，无所见。曰：“书生诈我哉？”三期，安世辄早至，乃以药授安世，後仙去。
又曰：吴睦，长安人，少为县吏，堂局枉克人。民讼之，睦逃去，入山林。饥累日，行至石室，遇孙先生，令学种黍及胡麻，扫除驱使。经四年，先生遂授其道，後服丹仙去。
又曰：董威辇，不知何许人，晋武帝末，在洛阳白社中，寝息土上。衣服蓝缕，常吞一石子，经日不食。或市乞佣作，人或往观之，亦不与言。时或着诗，莫知所终。
又曰：萧史，秦缪公时人，善吹箫，能致孔雀白鹄。公女字弄玉，好之，以妻焉。遂教弄玉作凤鸣，居十数年，凤凰来止，公为作凤台，夫妇止其上，数年仙去。故秦人为作凤女祠雍宫，世有箫声。
又曰：河上公，莫知姓名也。汉孝景时，结草於河上。帝读老子经，茎好其言，有所不解，闻公以问之。以素书二卷与帝曰：“读此析疑，勿示於非人。”公後仙去。
又曰：黄子阳少知长生之道，隐博落山中九十馀年，但食桃，饮石泉。後逢司马季主。季主以导仙八方与之，遂度世仙去。
又曰：王生，阳城人，居壶谷中，不知时。汉武帝登嵩山，东方朔等从，忽见一神人，长丈馀。帝礼而问之，曰：“其九疑山人也，闻中岳有石菖蒲，一寸九节，食可长生，故来彩之。”忽失神人。帝遂彩服之。帝性热烦闷不快，从官皆服，皆能迟久。惟王生闻神人教服，遂彩食之，仙去。
又曰：刘根字君安，京兆长安人。少明五经，汉武帝时人也。入嵩山石室峻绝之处。尝曰：“上药有九转还丹，太一金液，次有□母雄黄之属，亦可长生。次乃草木之药，能治病益气。上可数百岁，下即全其所禀而己。必欲长生，即先定心志，除嗜欲，乃可授神方五色篇。”根後入鸡头山，仙去。
又曰：阴长生，新野人，後汉阴皇后之属籍也。少居富贵，不好荣利。知马明生得度世之术，乃求寻之，遂相见，执御者之礼事之，十馀年不懈。明生曰：“子真得道矣。”乃入青城山，授以太清神丹经，告别，後於平都山仙去。
《风俗通》曰：汉明帝时，尚书郎王乔为叶令。月朔，常诣朝堂。明帝知其来而无车骑，密令太史候望。言其临至时，常有双凫从东南飞来。使因见凫，举罗得一舄，使尚方识之，乃四年所赐尚书官履也。每朝，叶门下鼓不击自鸣，闻于京师。後天上乃下一玉棺於厅前，乔曰：“天帝召我。”沐浴寝其中，盖便上覆，葬於城东，土自成坟。百姓为立祠，号叶君祠。
《三洞珠囊》曰：公谢元，历阳人，卖药於市，不二价，治病皆愈。语人曰：“服此药，必吐某物，某日当愈。”事无不效。日收钱数万，施市内贫乏饥冻者。费长房为市令，知其人。後诣公，公携长房去，授以治病之术，令还。公後仙去。戴公柏有太微黄书十馀卷，即壶公之师也。
又曰：乐子长，齐人也，少好道，到霍林山，服巨胜赤松散，方去仙。
又曰：卫叔卿，中山人，服□母。子度世入山见父，叔卿语曰：“吾齐书室西北墉大柱下，有玉函，中有书，取而按合服之。”度世归，果如言。饵五色□母，仙去。
又曰：魏伯阳者，吴人也。好道不仕，封己养高，後入山，饵神丹，仙去。撰《参同契》，其说以周易爻象论作丹之意，而世不知神丹之事，多作阴阳注之，殊失其旨。
又曰：尹轨，字公度，太原人。博极群书，晚乃学道，常服黄精，年百馀岁，言天下盛衰安危吉凶，未尝不效。入太和山，仙去。
又曰：东郭延年者，山阳人也。服灵飞散，能在ウ室中夜书。又身生光，远照小物，见其彩色。一旦，数十人乘虎豹来迎之，延年遂诣昆仑山，仙去。
又曰：王真，上党人，七十九乃学道，徐行若飞，有兼人之力。壅椽节事真十馀年，真以蒸丹小饵法授之，容常不衰。乡人计真之年，以四百馀岁。後登女几山，仙去。
又曰：平中节，河东人，晋真羯胡乱华，遂隐苍梧山，授宋君存心之道。积四十五年，精思不懈，体有真气，後仙去。
又曰：葛玄善於奕幻，拙於用身。初在长山，近入盖竹，亦能乘虎使鬼，但未得授职耳。常与谢稚坚、黄子阳、郭声子相随也。葛玄是抱朴子从祖，即郑思远之师也。时人莫测所处，传言东海中仙人寄书，呼为仙公。
又曰：鲁妙典者，九疑山女道士也。生而好道，忽谓母曰：“人之上寿，所传得者稀。喜乐悲哀，日以相害，况埋没真性，混于流俗乎？”有道士过其门，授以《大洞黄庭经》谓曰：“所患人不能知，知不能修，修不能精，精不能久。不惟有玄科之责，亦将苦报无穷也。”妙典奉其言，入九疑山，累有魔试，介特不挠。山上一石盆中有泉，用之不竭。又有大铁臼，不知何处来。今并在山中石坛上，宛然有仙履迹，及古镜一，广三尺，古钟一，形如偃月，在无为观中。妙典後仙去。
又曰：谢自然，女道士也，果州人。词气高异，其家在大方山下，顶有古象老君，其形自然。因拜礼，不愿下山。母从之，乃迁居山顶。自此常诵《道德经》、《黄庭内篇》，於开元观授紫虚宝录，於金泉山居之。山有石坛，烟箩修竹。一十三年，昼夜不寐，两膝上忽有印，似小於人间官印，四ヂ若朱，有古篆六字，粲如白玉。忽於金泉道场有□气遮匝，一川散漫弥久。仙去。其《金泉碑略》曰：天上有白玉堂，壁上列高仙、真仙之名，如人间壁记。时有朱书注其字下曰：降世为某官某职。又自然所居堂东壁上书数字，皆道德之意，真迹有焉。
又曰：王奉仙，宣州当涂县民家女也。得其道，尝以忠孝正直之道，清净俭约之言，修身密行之要训于人，故远近瞻仰，金玉委前，弃而不顾。後入洞庭山，无疾而化。有□鹤异香之瑞，仙去。
卷六百六十三　道部五
地仙
《史记》曰：蓬莱、方丈、瀛州，在渤海中，去人不远，盖常有至者，诸仙及灵药宰缮。其物禽兽尽白，未至，望之如□。
《秘要经》曰：立三百善功，可得存为地仙，居五岳洞府之中。
《抱朴子》曰：彭祖言天上多尊官大神，新仙者位卑，所奉事者非一，但更益劳苦耳。故不切於升腾，而止乎人间者八百年。
《述异记》曰：庐山上有三石梁，长数十丈，广不盈尺，俯眄而杳不见底。晋咸康中，江州刺史庾亮迎吴猛，将弟子登山游览，因过此梁，见一翁坐桂树下，以玉杯承甘露，与猛，猛分赐弟子。又进至一处，见崇台广厦，金玉房宇，器物不可识。与猛言若旧，设玉膏终日。
《斐君传》曰：西玄三山，洞周千里，西山有相连各一宫，金城九重，潜通洞道，距玄洲昆仑，非人迹所及。斐君、周君分处其内。
《五岳图》曰：青城山，洞周二千里，蜀郡界黄帝拜五为岳丈人。
又《名山记》曰：北接れ冢，南接峨嵋，东至成都，山形似城。其山有赤壁，张天师所治处，今遗迹犹存。
《魏夫人传》曰：赤城丹山，洞周三百里，有日月伏根，三辰之光照洞中。《五岳图》云：此山在会稽罗江，其西北有赤城。按《茅君传》云：霍林司命治赤城丹山玉洞之府。齐永明中，忽有大群鹄从西北来，下集霍门溪，溪谷填塞，弥漫数里，多所蹋藉。状如为物所惊，一夕还飞向西北，计是赤城上都泉湖中物也。罗浮山，山洞周五百里，《真诰》呼为层城。葛洪交州远停此解化。
《茅君传》曰：句曲山，洞周一百五十里，秦时名为句全之坛。汉时三茅君得道，来治此山。
《五符》曰：林屋山，周四百里，一名包山，在太湖中。下有洞，潜通五岳，号天后别宫。夏禹治水，平後藏五符於此。吴王阖闾使龙威文人入山所得是也。
《真诰》云：包山下有石室倚蘅，方圆百里。又有白芝隐泉，泉水紫色。
又曰：城玉山，洞周三千里，周司命先在恒山中。太玄玉女语令往西城师王君，於是往焉，即此山也。
又曰：厚载之中，有洞天三十六所。又八海中诸山亦有洞宫。或方千里、五百里，非三十六洞天之例也。五岳名山皆有洞宫，或三十里、二十里，并舍神仙，又非小天之数也。
《名山记》曰：岳洞方百里，在终南太一间。或名桂阳宫，多诸灵异。王屋山洞周回万里，名曰小有清虚天。按《王君内传》云：在河内沁水县界，济水所出之源也。北有太行，东南有北邙嵩山，内洞天□，日月星辰，□气草木，万类尾矣。宫阙相映，金玉镂饰，皆地仙所处，即清虚王君所居也。
《真诰》云：此诸天所谓阳台也。诸得道者皆诣焉。委羽山在海中。司马季主所处也。
