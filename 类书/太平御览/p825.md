<!-- { "loadSidebar": true } -->
《世说》曰：车武子为侍中，与王东亭诸人期共游集。车早请急出，过诣王子敬。子敬于时宅在建阳门内道北，车求去。王问：“卿何以匆匆？”车答云：“与东亭诸人期共行。”王曰：“卿何以乃作此，不急行！”车遂不敢去，尽急还台。
又曰：顾长康作殷州，请假还东。尔时例不给。苦求之，乃得。
又曰：张敷为宋台秘书郎，自彭城请假还东。于时相国府有一参军督护，亦请假，武帝遣传令语敷云：“可载之。”答曰：“臣性不杂。”遂不载。
《俗说》曰：张邀在彭城，请假当归东。傅亮时为宋台侍中，下舫中与张别。张不起，授两手指着舫户外。傅遂不执其手，熟视张面，云：“且是梨中之不臧者。”便去。
陆机《思归赋序》曰：余牵役京室，去家四载，以元康六年冬取急归。而羌虏作乱，王师外征，机兴愤而成篇。
范宁《启国子生假故事》曰：国学开建，弥历年载。讲诵之音靡闻，考课之绩不著。良由道达之训未弘，钻仰之心弗至。陵替文源，宜见整正；谓应断假，精加督励。严其师训，举善黜违。
《众官受假故事》曰：伏见内外众官，陈假纷纭，烦黩无已。旧有急假，一月五急，一年之中六十日为限，不问虚实，相率如此，诬罔视听，烦秽官曹，举世行之，不以为非。急假之制，惟以父母妻子为辞，而伯叔兄弟，制所不及。长偷薄之风，伤敦睦之化。臣谓宜去病解故之制一年，令赐衣。假日随其所欲之，适任其取日多少。《假宁令》曰：诸内外官五月给田假，九月给受衣假，为两番，各十五日。田假若风土异宜，种收不等，通随给之。
又曰：诸百官九品私家庙、除程给假五日；四时祭祀各给假四日。（并课主祭者。）去任所三百里内亦给程。（若在京都，除祭日，仍各依朝参。）
又曰：诸文武官，若流外已上者，父母在，三年给定假三十日。其拜墓，五年一假十日，并除程。若已经还家者，计还後给。其五品已上所司勘当於事，每阙者奏，不得辄自奏请。请冠，给假三日；五服内亲冠，给假一日，并不给程。
又曰：诸婚给假九日，除程。周亲婚嫁五日，大功三日，小功已下一日，并不给程。周已下无主者，百里内除程。诸本服周亲已上，疾病危笃，远行久别，及诸急难，并量给假。
卷六百三十五　刑法部一
叙刑上
《易□蒙卦》曰：初六发蒙，利用刑人。《象》曰：利用刑人，以正法也。（刑人之道，道所恶也。以正法制，故刑人也。）
又《豫卦》曰：顺以动，豫。圣人以顺动，则刑罚清而民服。
又《噬嗑卦》曰：噬嗑亨，利用狱。（噬，啮也。嗑，合也。凡物之不亲，由有间也，物之不齐，由有过也。有间与过，啮而合之，所以通也。刑克以通，狱之利也。）《象》曰：雷电噬嗑，先王以明罚勒法。
又曰《丰卦□象》曰：雷电皆至丰，《丰》君子以折狱致刑。（文明以动，不失清理也。）
《尚书□舜典》曰：象以典刑，（象，法也。法用常刑，用不越法。）流宥五刑，（宥，宽也。以流放之法宽五刑。）鞭作官刑，（以鞭为治官事之刑。）朴则教刑，（朴，夏楚也。不勤道业，则挞之。）金作赎刑，（金，黄金。误而入刑，出金以赎罪。）眚灾肆赦，怙终贼刑。（眚，过也。灾，害也。肆，缓也。贼，煞也。过而有害，当缓赦之。怙奸自终，当型煞之。）钦哉钦哉，惟刑之恤哉。（舜陈典刑之义，敕天下使敬之，忧欲得中。）
又《舜典》曰：帝曰：“皋陶！蛮夷猾夏，寇贼奸宄，（猾，乱也。夏，华夏。群行攻劫曰寇，煞人曰贼。在外曰奸，在内曰宄。言无教之致。）汝作士，五刑有服，（士，治狱官也。五刑，墨劓非刂宫大辟。服，从也。言刑得轻重中正之法也。）五服三就；（既从五刑，谓服罪也。行刑当就之处：大罪於原野、大夫于朝，士于市。）五流有宅，五宅三居。（谓不忍加刑则流放之，若四凶则有五刑之流，各有所居。五居之差有三等之居；大罪四裔，次九州之外，次千里之外也。）惟明克允。”（言皋陶能明信五刑，施之远近。蛮夷猾夏，使咸信服，无敢犯之者。）
又《大禹谟》曰：帝曰：“皋陶！惟兹臣庶，罔或干予正。（无有干我正，言顺耳。）汝作士，明于五刑，以弼五教，期于予治，（弼，辅也。期，当也。叹其能以刑辅教，当於治体。）刑期于无刑，民协於中，时乃功，懋哉。”（虽成行刑以煞，止煞经无犯者。刑期於无所刑，民皆合於大中之道，是汝之功勉之。）皋陶曰：“帝德罔愆，临下以简，御众以宽。罚弗及词，赏延于世。宥过无大，刑故无小。罪疑惟轻，功疑惟重。（邢疑附轻，赏疑从重，忠厚之至。）与其煞不辜，宁失不经，好生之德，洽於民心。兹用不犯于有司。”（辜，罪也。经，常也。司，主也。皋陶因帝勉己，遂称帝之德，所以期民不犯上也。宁失不常之罪，不枉不辜之善，仁爱之道。）
又《皋陶谟》曰：天讨有罪，五刑五用哉。（言天以五刑罚有罪，用五刑宜必当。）
又《吕刑》曰：穆王训夏赎刑，（吕侯以穆王命作书，训畅夏禹赎刑之法，更从轻矣。布告天下。）作《吕刑》。吕刑，（後为甫侯，故或称甫刑。）惟吕命。王享国百年，耄荒，（言吕侯见命为卿时，穆王以享国百年，耄乱荒忽，穆王即位，过四十矣。言百年大期，虽志而能用贤以扬名。）度作刑以诘四方。（度时世所宜，训作赎刑，以治天下四方之民。）
《尚书大传》曰：子张曰：“尧舜之王，一人刑而天下治，何则ｈ嗵诚而爱深也。今一夫而被此五刑。”子龙子曰：“未可谓能为书。”（二人俱罪吕侯之说刑也。被此五刑，喻犯数罪也。）孔子曰：“不然也。五刑有此教。”（教然耳。犯数罪犹以上一罪刑也。）
又曰：子夏曰：“昔者三王悫然欲错刑遂罚，（错，处也。遂，行也。）平心而应之，和然後行之。然且曰：‘吾意者以不平虑之乎？吾意者以不和平之乎？’如此者三，然後行之。此之谓慎罚。”
又曰：孔子曰：“古之刑者省之，今之刑者繁之。其教，古者有礼然後有刑，是以刑省也。今也反是，无礼而齐之以刑，是以繁也。”
《书》曰：伯夷降典礼，折民惟刑。谓有礼然後有刑也。
又曰：兹殷罚有伦，今也反是，诸侯不同听，每君异法。（听，设狱也。）听无有伦，是故知法难也。
又曰：有过，赦。小罪勿增，大罪勿累。（延罪无辜曰累。）老弱不授刑，有过不授罚。故老而授刑谓之悖，弱者授之不克，不赦有过谓之贼。
《诗□小雅》曰：《菀柳》，刺幽王也。暴虐无亲，而刑罚不中也。
《诗含神雾》曰：烨烨震电，不宁不令。此应刑政之大暴，故震雷惊人，使天下不安。
《周礼□地官上□大司徒》曰：以乡八刑纠万民。一曰不孝之刑，二曰不睦之刑，三曰不姻之刑，四曰不悌之刑，五曰不任之刑，六曰不恤之刑，七曰造言之刑，八曰乱民之刑。（纠犹割祭也。不弟不敬，况师长也。造言，讹言惑众。乱民，乱名改作，执左道以乱政也。任谓朋友相任也。恤谓相忧。）
又《地官下□司市》曰：市刑：小刑宪罚，中刑徇罚，大刑朴罚。其附於刑者归于士。（徇，举以示其地之众也。朴，挞也。）国君过市，则刑人赦；大人过市，罚一幕；世子过市，罚一；命夫过市，罚一盖；命妇过市，罚一帷。（谓诸侯及夫人世子过其国之市，大夫内子过其都之市也。市者，人所交利而行刑之处，君子无故不游观焉，若游观则拖惠以为说。）
又曰：《秋官上》曰：大司寇掌建邦之三典，以佐王刑邦国诘四方。（典，法也。诘，谨也。《书》曰：穆王耄荒、度作详刑以诘四方也。）一曰刑新国用轻典；（新国，新辟地立君之国也。用轻法者，为其民之未习於教。）二曰刑平国用中典；（平国，承平守成之国。用中典者，常行之法。）三曰刑乱国用重典。（乱国，篡煞叛逆之国。用重典者，以其化恶，伐灭之也。）以五刑纠万民：一曰野刑，上功纠力；（功，农。功力，勤力也。）二曰军刑，上命纠守；（命，将命也。守，不失部伍也。）三曰卿刑，上德纠孝；（德，六德也。善父母为孝也。）四曰官刑，上能纠职；（能，能其事也。职，职事修理也。）五曰国刑，上愿纠暴。（愿，悫慎也。暴为当恭，字文误也。）
《礼》曰：刑不上大夫，礼不下庶人。
又曰：九十曰耄，七年十曰悼。悼与耄虽有罪，不加刑焉。
又曰：刑者，亻刑也。刑者，成也。一成而不可蜂，故君子尽心焉。
《传》曰：先君周公作誓命曰：毁则为贼，掩贼为藏，窃藏为盗，盗器为奸。主藏之名，赖奸之用，为大凶德，有常刑无赦，在九刑不忌。（暂命己下，皆九刑之书。）
又曰：晋侯之弟阳干乱行於曲梁，（行，陈。曲梁，地名。）魏绛戮其仆。（仆御。）晋侯怒，谓羊舌职曰：“合诸侯以为荣，阳干为戮，何辱如之？必煞魏绛。”对曰：“绛无二志，事君不避难，有罪不逃刑。其将来辞，何辱命焉？”言终，魏绛至。
又曰：声子谓楚令尹子木曰：“善为国者，赏不僭而刑不滥赏。僭则惧及淫人，刑滥则惧及善人。若不幸而过，宁僭无滥。与其失善，宁其利淫。无善人则国从之。（从之亡也。）古之治民者，劝赏而畏刑，恤民而不倦。赏以春夏，刑以秋冬。是以将赏，为之加膳，则饫赐，以此知其劝赏也；将刑，为之不举，不举则彻乐，以此知其畏刑也。”
又曰：初，景公欲更晏子之宅，曰：“子之宅近市，湫隘嚣尘，不可以居。（湫，下；隘，小；嚣，声；尘，土。）请更诸爽垲者。”（爽，明；蓊，燥。）辞曰：“君之先臣容焉，（先臣，晏子之先人。）臣不足以词之。於臣巢。”公笑曰：“子近市，识贵贱乎？”对曰：“既利之，敢不识乎？”公曰：“何贵何贱？”于是景公繁于刑，有鬻踊者。故对曰：“踊贵屦贱。”景公为是省于刑。君子曰：“仁人之言，其利博哉！晏子一言而齐侯省刑。”
又曰：郑人铸刑书。（铸刑书于鼎，以为国之常法。）叔向使谓子产曰：“昔先王议事以制，不为刑辟，惧民之有争心也。夏有乱政，而作《禹刑》，商有乱政，而作《汤刑》，（夏商之乱者，禹汤之法。言不能议事以制。）周有乱政，而作《九刑》。（周之衰，亦为刑书，谓之九刑。）三辟之兴，皆叔世也。（言制书不起于始全盛之世。）今吾子相郑国，作封洫，立谤政，制三辟，铸刑书，（制三辟，谓用三代之末法。）将以靖民，不亦难乎！”
又曰：为刑罚威狱，使民畏忌，以类其震曜煞戮。（云电震曜，天地咸也，刑狱以象类之。）
《论语》曰：导之以政，齐之以刑，民免而无耻。
