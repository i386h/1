<!-- { "loadSidebar": true } -->
又曰：明帝选王俭尚阳羡公主，拜驸马都尉。帝以俭嫡母武康公主因太初巫蛊事，不可以为妇姑，欲开冢离葬。俭因入自陈，密以死请，故事不行。
《齐书》曰：郁林王在西州，令女巫杨氏祷祝，速求天位。及文惠薨，谓由杨氏之力，倍加敬信，呼杨姿。宋氏己来，人间有杨姿儿歌，盖此徵也。武帝有疾，又命杨氏日夜祈祷。
又曰：明帝身衣绛衣，服饰皆赤，以为厌胜。巫觋云，後湖水头经过宫内，致帝有疾。帝乃自至太官水沟，左右启太官无水则不立，帝决意塞之，欲南引淮流。会崩，事寝。
又曰：东昏侯偏信蒋侯神，迎来入宫，昼夜祈祷左右。朱光尚诈云见神，动辄咨启，并云降福，遂加位相国。朱又为灵帝车服羽仪，一依王者。又曲信小祠，日有十数巫师魔媪，迎送纷纭。光尚辄托云神意。范□谓光尚曰：“君是天子要人，当思百全计。”光尚曰：“至尊不可谏正。当托神鬼以达意耳。”後东入乐游，人马忽惊，以问光尚，光尚曰：“先帝大，不许数出。”帝大怒，拔刀与光尚寻觅，既不见处，乃缚菰草为明帝形，北面斩之。
又曰：诸暨东ㄜ里屠氏女，父失明，母有痼病疾，亲戚相弃，乡里不容。女移父母，远住舍，昼彩樵，夜纺绩，以供养。父母俱卒，亲营殡葬，负土成坟。忽空中声云：“汝性可重山，神欲相驱使。汝可为人疗病，必得大富。”女谓是魃魅，弗敢从，遂得病积时，邻舍人有溪蜮毒者，女试疗之，自觉病便差，遂以巫道为人疗病，无不愈。家产日益，乡里多欲要之。女以无兄弟，誓守坟墓不嫁。
又曰：武陵王毕为祠部尚书，巫觋或言晔有非常之相，以此自负。武帝闻之，故无宠，未常处方岳焉。
又曰：王敬则母为女巫，常谓人云：“敬则生时，胞衣紫色，後应得鸣鼓角。”人笑之曰：“汝子得为人吹角可矣。”後果封侯，给鼓吹。
又曰：袁君政字世忠，为豫章内史，性不信巫邪。有师世荣称道术，为一郡巫长。君政在郡小疾，主簿熊岳荐之，师云：“须疾者衣为信。”命君政以所着襦与之。事竟，取襦云：“神将送与北斗。”君政使检诸身，於衣里获之。以为乱政，即刑於市而焚神，一郡无敢行巫。
《梁书》曰：沈约病，梦齐和帝剑断其舌，令巫视之，言如梦。乃呼道士奏赤章於天，称禅代之事不由己出。
又曰：元帝背生黑子，巫媪见曰：“此大贵不可言。”
又曰：蔡撙为临海太守，有百姓杨元孙以婢彩兰，贴与同里正黄权，约生子酬乳哺直。权死後，元孙就权妻吴氏赎婢，吴背约不还。元孙诉，撙判还本主。吴能为巫，出入撙内，以金钏赂撙妾，遂改判与吴。元孙挝登闻鼓讼之，为有司劾。时撙己去郡，虽不坐，而常以为耻。
又曰：王神念为青冀二州刺史，性刚正，所更州郡，必禁止淫祠。时东北有石鹿山，临海有神庙，妖巫欺惑百姓，远近祈祷，糜费极多。及神念至，便令毁拆，风俗遂改。
《後魏书》曰：郭祚少而孤贫，状什不伟，乡人莫之识也。有女巫许相後当富贵。祚涉历经史，习崔浩之书，尺牍文章见称於世。举秀才，对策上弟，拜中书士，累迁黄门侍郎。
又曰：定州流人解思安，其兄庆宾惧後役追责，规绝名贯，乃认城外死尸，诈称其弟为人所煞，迎归殡葬。颇类思安，见者莫辩。又有女巫杨氏自云见鬼，说思安被害之苦，饥渴之意。庆宾又诬疑同军兵苏显甫、李盖等所害。经州讼之，二人不胜楚毒，各自款引。狱将决竟，李崇疑而停之。密遣二人非州内所识者，伪从外来，诣庆宾，告曰：“仆住在北州，去此三百。有一人见过寄宿，夜中共语，疑其有异，便即诘问，迹其由绪，乃云是流兵，背役逃走。姓解，字思安。时欲送官，苦见求及，称有兄庆宾，今住扬州相国城内，更姓徐君，脱矜悯为往告报，见申委曲。家兄闻此，必重相报，所有资财，当不爱惜。今但见质，若往不获，送官何晚？是故相告指伸此意。君欲见雇几何当放贤弟，若其不信，可见随看之。”庆宾怅然失色，求其少停，当备财物。此人具以报，崇摄庆宾，问曰：“尔弟逃亡，何故妄认他尸？”庆宾伏引。更问盖等，乃云自诬。数日之间，思安亦为人纠送。崇召女巫视之，鞭笞一百。崇断狱精审，皆此类也。
《三国典略》曰：初，齐神武之克邺城，於北台上建立神祠，盍布衣时所事也。每祠之日，惟与巫潘妪及数人行事，亲自神宰割，外无见者。至是，齐主焚除创薯，并掷巫於火，令烧煞之。
又曰：齐高纬夜梦黑衣贵人迭相驱逐，乃向之拜。巫者乌大以厌之。又於芳林园自着破衣裳为穷貌，入市躬自交易焉。筑西鄙诸城为羌兵鼓噪凌之，多作黑衣人共相执缚，亲率内参临拒，或实弯弓射人，自晋阳东巡，单马驰骛前不得有人，衣解散而归。
又曰：崔季舒未遇害，家池莲茎化为却舒，着鲜卑帽。妻昼魇，魇寤云，见人长一丈，遍体黑毛，欲来逼己。巫曰：“此是五道将军，入宅者不祥。”
又曰：侯景之首，至於江陵，枭之於市，然後煮而漆之，以付武库。先是，谣曰：“苦竹町，市南有好井。”荆州军煞侯景，及首至湖东，付咨议参军宗季长，季长宅东有苦竹町，以景首置其中，用市南井水煮之。先是，巫言有鬼万计，断头折颈，入宅去来云。季长大惧，设斋迎佛，又有数万鸟，自江津飞噪集其家焉。
《北史》曰：齐琅琊王俨之未获罪，邺北城有白马佛塔，是石季龙时为澄公所作。俨将修之，巫曰：“若动此浮图，北城失主。”不从。破至弟二级，得白蛇，长数丈，回旋失之，首墚而败。
又曰：窦泰母初梦风雷暴起，若有雨状。出庭观之，见雷光夺目，骤雨沾洒，寤而惊汗，遂有娠。期月而不产，大惧。有巫曰：“渡河湔裙裾，产子必易。”便向水所，忽见一人曰：“当生贵子，生可从而南。”泰母从之，俄而生泰。
《隋书》曰：卫昭王爽讨突厥，明年，徵为纳言，高祖甚重之。未几，爽寝疾。上使巫者薛荣宗视之，云：“众鬼为厉。”爽令左右驱逐之。居数目，有鬼物来击荣宗，荣宗走下而死。其日，爽毙。
又曰：李景为代州总管。先是，府内井中上生花如莲，并有龙见，时变铁为马甲士。又有神人，长数丈，见於城下，其迹长四尺五寸。景问巫。对曰：“此是不祥之物，来食人血耳。”景大怒，推出之。旬日而兵至，死者数万焉。
又曰：李密破宇文化及，化及还，其劲兵良马多战死，士卒皆倦。王世充欲乘其弊而击之，恐人不一，乃假托鬼神，言梦见周公。乃立祠於洛水上，遣巫宣言：“周公欲令仆射急讨李密，当有大功。不则兵皆疫死。”兵多楚人，俗信妖妄，故出言以惑之。众皆请战。
卷七百三十五　方术部十六
巫下
《唐书》曰：薛举寇幽歧之地，太宗征之。刘文静、殷开山与举战于高庶（音只）城西西，为举所败。卫尉郝瑷劝举秉胜直指长安，举然之。临发而遇疾，召巫视之，巫言：“唐兵为祟。”举恶之，未几而死。
又曰：刘文静性嗜酒，与其弟文起酣饮，出怨言，拔刀斫柱，曰：“会当斩斐寂头耳。”家中妖怪数见，文起忧之，遂召巫者，於星月之下，被衔刀，为厌胜之法。其爱妾失宠，以告其兄，妾兄上变高祖，以之属吏。
又曰：武后将如洛阳，至阌乡县界，骑忽不进。召巫者问之，巫言：“晋龙骧将军王云：‘臣墓在道南，每为彩樵者所害。’闻圣驾今至，故来哀告。”后敕去墓五里，不得彩樵。
又曰：肃宗重阴阳鬼神之事，或命巫媪乘驷行郡县，为厌胜之术。有妖人王，遂以左道为相。代宗亦笃信之，凡所修筑，动牵禁忌。而奸人黎得以左道尹京。又内集众工编刺珠绣为御衣，既成而焚之，为禳除法，且无虚月。
又曰：永太中，回纥首领罗达干等率其众诣泾阳，请降，郭子仪许之。因去甲胄，与之相见。既而子仪先执杯，合胡禄都督请咒，子仪咒曰：“大唐天子万万岁！回纥可汗亦万万岁！两国将相亦万万岁！若起负心违背盟约者，身死阵前！家口屠戮！”合胡禄都督等失色。及杯至，即译曰：“如令公盟约。”皆喜，曰：“初发本部来日，将巫师两人来，云：‘此行大安稳，然不与唐家兵马斗，见一大人即归。’今日领兵见令公，令公不为疑，脱去衣甲，单骑相见，谁有此心胆？是不战斗，见一大人，巫师有徵矣。”欢跃久之，子仪抚其背，首领等分纟墨头彩以赏巫师。
又曰：朔方先锋兵马使南阳郡王白元光，与回纥合兵於泾州灵台县西，共破吐蕃等十万馀众。初，白元光等到灵台县西，探知贼势。为月明，思少阴晦。回纥使巫师便致风雪，及迟明战，吐蕃尽寒冻，弓矢皆废，披毡徐进。元光与回纥随而煞之。
又曰：大历九年七月久旱，是日，澍雨丰沛。初，京兆尹黎以旱故，祈雨於朱雀街。造土龙，悉召城中巫觋更舞，观者骇笑。
又曰：房孺复，故太尉之孽子。年二十，淮南陈少由焚为从事。多招阴阳巫觋，令扬言己身过三十必为宰相。
又曰：贞元中，昭义节度使李抱贞以久疾为巫祝所惑，请降官爵以禳之。章奏凡七上，词甚切至，上难违之，故自司空而授仆射。
又曰：田仁会为右金吾将军，所得禄俸估外有馀，辄以纳官，时人讥其邀名。仁会强力病恶，昼夜巡警，丝毫越法，无不立发。躬自阅罚，略无宽者，京城贵贱咸畏惮之。时有女巫蔡娘子，以鬼道惑众，自云能令死者复生，市里以为神明。仁会验其假妄，奏请徙边。上曰：“若死者不活，便是妖妾。若死者得生，更是罪过。不可容也。”竟依仁会所奏。
又曰：李德裕为浙西观察使。德裕壮年得位，锐於报政。凡旧俗之害民者，悉革其弊。江岭之间信巫祝，惑鬼怪，有父母兄弟厉疾者，举室弃之而去。德裕欲变其风，择乡人之有识者，谕之以言，绳之以法，数年之间，弊风顿革。属郡祠庙，按方志前代名臣贤后则祠之，四郡之内除淫祠一二千所，又罢私邑山房一千四百六十，以清寇盗。人乐其政，优诏嘉之。
又曰：刘禹锡贬朗州司马，比居西南夷，土风僻陋，举目殊俗，无与言者。禹锡在朗十年，惟以文章吟咏陶冶情性。蛮俗好巫，每淫祠舞鼓，必歌俚词。禹锡或从事於其间，乃依骚人之作，为新辞以教巫祝，故武陵溪洞间夷歌，率多禹锡之辞也。
《庄子》曰：郑有神巫曰季咸，知人生死。郑人见之皆弃走，列子见之而心醉归。
又曰：小巫见大巫，拔而弃，此其所以终身弗如也。
