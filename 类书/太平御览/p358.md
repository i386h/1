<!-- { "loadSidebar": true } -->
又曰：满宠，字伯宁。守高平令，县人张苞为郡督邮，贪秽受取，干乱吏政。宠因其来在传舍，率吏卒出收之，诘其所犯，即日考竟，遂弃官而归。
又曰：崔林，字德儒。除邬令，贫无车马，单步之官。
《蜀志》曰：邓芝，字伯苗。先主定益州，芝为郫邸阁督。先主出至郫，与语，大奇之，擢为郫令。
又曰：蒋琬，字公琰，零陵湘乡人也。弱冠与外弟泉陵刘敏俱知名。琬以州书佐随先主入蜀，除广都长。先主尝因游观，奄至广都，琬众事不理，时又耽酒，先主大怒，将加罪戮。军师将军诸葛亮请曰：“蒋琬，社稷器，非百里之才也。其为政以安民为本，不以修饬为先，愿主公重加察之。”先主雅敬亮，乃不加罪，仓卒免官而已。
《吴志》曰：贺齐，字公苗，会稽山阴人也。少为郡吏，守剡长。县吏斯从轻侠为奸，齐欲治之，主簿谏曰：“从，县大族，山越所附，今日治之，明日寇至。”齐闻大怒，便立斩从。从族党遂相纠合，众千馀人，举兵攻县。齐率吏民，开城门突击，大破之，威震山越。
又曰：陶谦除舒令。郡太守张盘同郡先辈，与谦父友，谦耻为之屈。尝以舞属谦，谦不为起，固强之乃舞，舞又不转。盘曰：“不当转耶？”曰：“不可转，转则胜人。”
又曰：孟仁，字恭武，江夏人也。为吴令时，皆不得将家之官。每得时物来以寄母，常不先食。及闻母亡，犯禁弃官。
又曰：刘繇，字正礼。举孝廉，为郎中，除下邑长。时郡守以贵戚托之，遂弃官而去。
又曰：朱然，字义封，尝与孙权同书学，结恩爱。至权统事，以为馀姚长，时年十九。
《晋书》曰：车济，字万度，敦煌人也。果毅有壮勇。为金城令，为石季龙将麻秋所陷，济不为秋屈。秋必欲降之，乃临之以兵。济辞色不挠，曰：“吾虽才非庞德，而受任同之。身可杀，志不可移。”乃伏剑而死。秋叹其忠节，以礼葬之。
《晋中兴书》曰：华谭所友袁甫者，字公胄，历阳人。少能言议，与谭齐名，友善。大安中，甫入洛，诣中领军何勖，自言能治剧县，勖曰：“君子治应多宜，何以惟欲宰民，何不为一台职乎？”甫曰：“人各有所能否。譬由锦缯中之好而不可以为合；（口洽切。）稻食中之好而不可以为齑。是以孔子曰：“及其使人也器之，苟非大才，何能悉备！”久之，除松滋令。
《晋书》曰：陶潜，字渊明。谓亲朋曰：“聊欲弦歌，为三径之资可乎？”执事者闻之，以为彭泽令。公田悉令吏种秫稻，妻子固请种粳，乃使二顷五十亩种秫，五十亩种粳。郡遣督邮至县，吏白应束带见之，潜叹曰：“我不能为五斗米折腰，向乡里小儿。”即解印绶去，赋《归去来》。
《齐书》曰：张融为封溪令。行路经嶂险，獠贼执融，将杀食之。融神色不动，方作《洛生咏》，贼异之，而不害也。浮海至交州，于海中遇风，终无惧色。方咏曰：“乾鱼自可还其本乡，肉脯复何为者哉！”
《齐书》曰：卞延之，弱冠为上虞令，有刚气。会稽太守孟凯以令长裁之，愤不能容，脱帻投地曰：“我所以屈卿者，正为此帻耳。今已投之，卿以一世勋门而傲天下国士。”拂衣而去。
《梁书》曰：萧素为中书侍郎在位。少时求为诸暨令，到县十馀日，挂衣冠於县门而去。
《後魏书》曰：高祖以北平府长史裴聿、中书侍郎崔亮并清贫，欲以俸禄优之，乃以亮带野王令，聿带温县令，时人荣之。
《北史》曰：齐因魏宰县多用庙监，至於士流，耻居百里。元文遥以县令为字人之切，用之犹恐其披诉，总召集神武门，令赵郡王宣旨唱名，厚加慰谕。士人为县，自此始也。
《三国典略》曰：陈褚为中书侍郎。陈主以山阴县多豪猾，谓舍人蔡景历曰：“稽阴大邑，久无良宰，卿文士之内试思其人。”景历进曰：“褚清廉有用。”陈主曰：“善。”乃以为令。县人张次的、王休达等与诸猾吏，贿赂通奸，全丁大户多有隐没。乃锁次的具状启台，陈主手敕慰劳，并遣使助，搜括所出军人八百馀户。时曹义达为陈主所宠，县人陈信家富於财，谄事义达。信父显文恃势横暴，乃遣使执显文，鞭之一百。於是吏人股栗，莫敢犯者。义达於是谮之。在任，守禄俸而已。去官之後，不堪自致，因留县境，种蔬菜以自给。或嗤以非百里之才，答曰：“吾委输课最不後列城，除残去暴，奸吏。若谓不能自润脂膏则如来命，以为不达从政，吾未服也。”
《韩子》曰：晋平公问赵武曰：“中牟，吾国之股肱，邯郸之肩髀也。寡人欲其良令也，其令空，谁使而可？”赵武曰：“邢伯子可。”公曰：“伯子，非子仇耶？”对曰：“私仇不入公门。”又问：“中府之令空，谁使而可？”赵武曰：“臣子可。”故曰外举不避仇雠，内举不避子弟。
又曰：宓子贱为单父令，见有若，有若曰：“子何瘦焉？”宓子曰：“忧官政也。”
又曰：晋文公出亡，赵衰挈壶飧而从。与文公相失，饥而道寝，饿而不敢食。及文公反国，举兵攻原，克而拔之。文公曰：“夫轻忍饿馁之患，而必全壶飧者，是且不以原叛。”乃举为原令。
《慎子》曰：立国君以为国，非立国以为君也；夫以立官长以为官也，非立官以为长也。
《风俗通》曰：俗说孝明帝时，尚书郎河东王乔迁为叶令。乔有神，每月朔常诣台朝。明帝怪其来数而无车骑，密令太史候望，言临至时，常有双凫从东南来，因伏伺，见凫举罗，但得一只舄。使尚方识视，四年中所赐尚书官属履也。
《通典》曰：县邑之长曰宰，曰尹，曰公，曰大夫。（晋谓之大夫，鲁、卫谓之宰，楚谓之公。）
卷二百六十七　职官部六十五
良令长上
《礼记》曰：成人有兄死而不为衰，闻子皋为成宰，而为之衰，成人曰：“蚕则绩而蟹有筐，范则冠而蝉有绥，兄则死而子皋为之衰。”
《韩诗外传》曰：宓子贱治单父，弹鸣琴，身不下堂，而单父治。巫马期戴星而出，戴星而入，以身亲之，而单父亦治。巫马期问於子贱，子贱曰：“我任人，子任力；任力者劳，任人者逸。”
《家语》曰：孔子仕为中都宰。为养生送死之节，长幼异食，强弱异任，男女别途，路不拾遗，器不雕伪，市不二价。为四寸之棺，五寸之椁，因丘陵为坟，不封不树，行之一年而西方诸侯皆则。（鲁国在东，故言西方诸候。）
又曰：子路治蒲三年，孔子过之，入其境曰：“善哉，由乎！恭敬以信矣。”入其邑曰：“善哉，由乎！忠信以宽矣。”至其庭曰：“善哉，由乎！明察以断矣。”子贡执辔而问曰：“夫子未见由之政而三称其善，可得闻乎？”孔子曰：“吾见其政矣。入境田畴辟，沟洫深，此其恭敬以信，故其人尽力也。入其庭，甚清闲，诸下用命，此其明察以断，故其政不扰也。以此观之，虽三称善，庸尽其美乎！”
《史记》曰：西门豹为邺令。豹到邺，会长老，问民之所疾苦。长老曰：“邺三老、廷掾常岁赋敛百姓，收取其钱得数百万，为河伯取妇。当其时，巫行视人家女好者，云：‘是当为河伯妇’，即聘取。洗沐之。如嫁女床席，令女居其上，浮之河中。浮行数十里乃没。其人家有好女者，恐大巫祝为河伯取之，以故多持女逃亡。”豹曰：“河伯取妇时，愿三老语之。”至其时，豹往河上，呼河伯妇来，曰：“是女不好，烦大巫妪为入报河伯，得更求好女，後日送之。”即使吏抱大巫妪投河中。豹顾曰：“巫妪不来，复欲使廷掾与豪长一人趣之。”皆叩头，血流地，後不敢言为河伯取妇。豹即发民凿渠十二，引灌民田，田皆灌溉，至今皆得水利。
《汉书》曰：邵信臣，字翁卿，九江寿春人，补阳长。举高第，迁上蔡长。其治，视民如子，所居见称。
《後汉书》曰：卓茂为密令，劳心谆谆，视民如子，民不忍欺。光武初即位，诏曰：“前密令卓茂，能为人所不能为。夫名冠天下，当受天下重赏。今以茂为太傅，封褒德侯，食邑二千户。”茂长子为太中大夫，次子为郎中。
又曰：刘昆，字桓公，为江陵令。县连失火，昆辄向火叩头，多能降雨止风。
又曰：戴封，字平仲，为西华令。大旱祈祷无获，乃积薪自焚，火起而雨大至。
又曰：王涣为洛阳令，人为立祠。及桓帝事黄老，道毁诸旁祀，惟特诏密县留卓茂庙及涣祠也。
《东观汉记》曰：卓茂，字子康，南阳人。迁密令，视民如子，口无恶言，吏民亲爱而不忍欺之。民尝有言部亭长受其米肉遗者，茂问之曰：“亭长从汝求乎？”为汝有事属之而受乎？将平居以恩意遗之乎？“民曰：”往遗之耳。“茂曰：”遗之而受，何故言邪？”民曰：“窃闻贤明之君，使民不畏吏，吏不取民。今我畏吏，是以遗之。”茂曰：“凡人所以贵於禽兽者，以有仁爱，知相敬事也。今邻里尚致馈，此乃相亲，况吏民乎？凡人之生，群居杂处，故有经纪礼仪以相交接。汝独不欲修之，宁能高飞远去，不在人间耶？”民曰：“苟如此，律何故禁之？”茂笑曰：“律设大法，礼从人情。今我以礼教汝，必无怨恶；以律治汝，何所措其手足乎？”时天下大蝗，河南二十馀县，皆被其灾，独不入密界。督邮言之，太守不信，自出按幸，见乃服焉。
又曰：韩棱字伯师，颍川人也。为下邳令，视事未期，吏民爱慕。时邻县皆雹伤稼，惟下邳界独无。
又曰：王阜，字世公。为重泉令，吏民向化，鸾鸟集止学宫，阜使校官掾长涉叠，为张雅乐击磬。鸟举足垂翼，应声而舞，翱翔复上县庭屋，十馀日乃去。
又曰：孔奋，字君鱼，右扶风茂陵人。守姑臧长七年，诏书以为奋在姑臧，治有绝迹，赐爵关内侯。奋素孝，供养至谨。在姑臧惟老母极膳，妻子饭食葱芥。时人笑之，或嘲奋曰：“置脂膏中不能自润。”而奋不改其操。
又曰：锺离意为堂邑令。初到市无屋，意乃出俸钱作屋。民赍茅竹或持材木争赴趣作，不日而成。既毕，为解土祝曰：“兴功役者令也，如有祸祟，令自当之。”民皆大悦。
《後汉书》曰：戴封，字平仲。拜议郎，迁西华令。汝、颍多蝗灾，独不入西华界。时督邮行县，蝗忽大至，督邮其日即去，蝗亦顿除，一境奇之。其年大旱，封祷请无获，乃积薪艾坐其上以自焚。火起而大雨暴至，远近叹服。
