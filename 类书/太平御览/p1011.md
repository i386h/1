<!-- { "loadSidebar": true } -->
又曰：元凤四年，大将军霍光白遣平乐监傅介子往刺其王。介子轻将勇敢士，赍金币，杨言以赐外国为名。既至楼兰，诈其王欲赐之。王喜，与介子饮，醉，将其王屏语，壮士二人从後刺杀之，贵人、左右皆散走。介子告谕以“王负汉罪，天子遣我诛王，当更立王弟尉屠耆在汉者。汉兵方至，毋敢动，自令灭国矣！”介子遂斩王尝归首，（尝归者，其王名也。）驰传诣阙，悬首北阙下。封介子为义阳侯。乃立尉屠耆为王，更名其国为鄯善，为刻印章。赐以宫女为夫人，备车骑辎重，丞相、将军、百官送至横门外，（横音光。）祖而遣之。
《北史》曰：鄯善城方一里，地多沙卤，少水草。北即白龙堆路。後魏孝文太和四年，遣其弟素延耆入侍。
于阗
《汉书》曰：于阗国王治西域，去长安九千六百七十里。于阗之西，水皆西流注海，其东流注盐泽，河源出焉。多玉石。（玉石，玉之璞也。）
《後汉书》曰：于阗去洛阳万一千七百里。建武末，莎车王贤强盛，攻并于阗，徙其王俞林为骊归王。明帝永平中，于阗将休莫霸及莎车自立为于阗王，休莫霸死，兄子广德立。後遂灭莎车，其国转盛。
《北史》曰：于阗国在葱岭之北二百馀里，所都城方八、九里。城东三十里有首拔河，中出玉石。土宜五谷并桑麻，山多美玉，有好马驼骡。其刑法，杀人者死也。
又曰：于阗俗重佛法，寺塔僧尼甚众，王尤信尚，每设斋日，必亲自洒扫、馈食焉。城南五十里有赞摩寺，即昔罗汉比丘卢旃为其王造覆瓮浮图之所，石上有辟支佛跣处，双迹犹存。西有比摩寺，云是老子化胡成佛之所。
又曰：于阗城东二十里，有大水北流，号树枝水，即黄河也。
又曰：後魏文献末，蠕蠕寇于阗。于阗患之，遣使素目伽上表求救。帝诏以遐阻不行。
又曰：後周武帝建德三年，其王遣使献名马。隋大业中，频遣朝贡。其王姓王，字早示门，练锦帽，金鼠冠，妻戴金花。其王发不令人见，俗言若见王发，其年必俭。
《梁书》曰：武帝天监十三年，王遣使献娑罗婆步鄣。十八年，又献琉璃罂。
《唐书》曰：其国出美玉。王姓尉迟，名屋密。贞观六年，遣使献玉带。太宗优诏答之。
大秦
《後汉书》曰：大秦国，一名黎，在海西，地方数千里。以石为城郭，列置邮亭，垩之。
又曰：民俗力田蚕桑，皆髡头而衣文绣，乘辎白盖小车，出入击鼓，建旌旗幡帜。
又曰：王宫室皆以水精为柱，食器亦然。
又曰：其人民皆长大平正，有类中国，故谓之大秦国。多金银奇宝，有夜光璧、明月珠、骇鸡犀、珊瑚、虎魄、琉璃、琅，织成金缕、杂色绫，作黄金涂、火浣布。
又曰：合会诸香，煎其汁，以为苏合。以金银为钱。银钱十当金钱一。
又曰：桓帝延熹九年，大秦王安敦遣使自日南徼外献象牙、犀角、玳瑁，始一通焉。
又曰：其国无盗贼，而道多猛兽师子，遮害行旅。不百馀人赍兵器，辄为所食。又有飞桥数百里，可渡海。
《魏略》曰：其国中山出九色次玉石，一曰青，二曰赤，三曰黄，四曰白，五曰黑，六曰绿，七曰紫，八曰红，九曰绀。多神龟、朱鬣马、玄熊；赤、白、黑、黄、青、绿、绀、缥、红、紫十种琉璃。
《通典》曰：国之西南涨海中，可七、八百里行，到珊瑚渊，水底有盘石，珊瑚生其上。大秦人常乘大舶，载铁网，令水工先没入，视之可下网，乃下。初生白。而渐渐似菌生茅中，历岁许，出网目间变作黄色，枝条交错，高极三、四尺，大者围尺馀，三年色乃赤好。後没视之，知可采，便以铁钞发其根，乃以索系网，使人於舶上绞车举出。还国理载，恣意所作。若失时不举便蠹败。
龟兹（龟音丘，兹音姿）
《北史》曰：龟兹国，在尉犁西北，白山之南一百七十里。王姓白，即後凉吕光所立白震之後。其王头系彩带，垂之於後，坐金师子床。
又曰：出细毡，饶铜、铁、铅、麋皮、氍毹、沙盐、绿雌黄、胡粉、安息香等。
又曰：其国北大山中，有如膏者流出成川，行数里入地，状如醍醐。服之，发齿已落者，能令更生；疠人服之皆愈。
《唐书》曰：龟兹有城郭，男女皆剪发，垂与顶齐。惟王不剪发，以锦蒙顶，着锦袍、金宝带，坐金师子床。有良马、封牛，饶葡萄酒。又曰：贞观四年，遣使来献马。太宗赐以玺书，抚慰甚厚。自此朝贡不绝。
又曰：贞观二十年，太宗遣左骁卫大将军阿史那杜尔、安西都护郭孝恪，率五将军，发铁勒十三部兵，以伐龟兹。禽其王，及大将羯猎颠等，并破其大城五所，虏男女数万口，勒石纪功而旋。俘其王诃黎布失毕，及那利羯猎颠等，献於社庙。寻以诃黎布失毕为左武翊卫中郎将，那利以下授官各有差。
又曰：先是，太宗既破龟兹，移置安西都护府於其国城，以郭孝恪为都护，兼统于阗、疏勒、碎叶，谓之四镇。高宗嗣位，不欲广地劳人，复命有司弃龟兹等四镇，移安西，依旧西州。
又曰：长寿元年，武威军总管王孝杰、阿史那忠节大破吐蕃，克复龟兹、于阗等四镇。自此复於龟兹置安西都护府，用汉兵三万人以镇之。则天时有田杨名，中宗时有郭元振，开元初则张孝嵩、杜暹等为安西都护，皆有政绩，为夷人所伏。
天竺
《後汉书》曰：天竺国，一名身毒，在月氏东南数千里，卑湿暑热。其国临大水，乘象而战，修浮图道，不杀伐，遂以成俗。出象、犀、玳瑁、金、银、诸香、石密、黑盐等。
又曰：明帝梦见金人，长大，项有光明。以问群臣，或曰：“西方有神，名曰佛，其形长丈六尺，而黄金色。”帝於是遣使天竺，问佛道法，遂行於中国，图画形象焉。
《南史》曰：梁天监初，王来贡献。王有螺髻於顶，馀剪之。穿耳垂。俗多徒跣，衣重白色。有文字，或善天文、算历之术。其人皆学《悉昙章》，书於贝多树叶以记事。
《北史》曰：天竺国，去代三万一千五百里。有伏丑城，周匝十里。城中出摩尼珠、珊瑚。城东三百里有拔赖城，城中出黄金、白真檀、赤檀、石蜜。
《唐书》曰：中天竺，其都城周回七十馀里，北临禅连河。云昔有婆罗门领徒千人肄业於树下，树神降之，遂为夫妇，宫室自然而立，僮仆甚盛，於是使役百神，筑城以统之，经日而就。此後有阿育王，颇行苛政，置炮烙之刑，谓之地狱。今城中见有迹焉。
又曰：武德中，其国大乱，其嗣王尸罗逸多练兵聚众，所向无敌，象不解鞍，人不释甲，居六载，而四天竺之君皆北面以臣之，威势远振，政刑甚肃。贞观十五年，尸罗逸多自称摩伽陀王，遣使朝贡。太宗降玺书慰问，尸罗逸多大惊，问诸国人曰：“自古曾有摩诃振且使人至吾国乎？”皆曰：“未之有也！”乃膜拜而受诏书，因遣使朝贡。太宗以其地远，礼之甚厚。复遣卫尉丞李义表报使，尸罗逸多遣大臣郊迎，倾都邑以纵观，焚香夹道。逸多率其臣下东面拜受敕书，复遣使献大珠及郁金香、菩提树。
又曰：贞观十年，沙门玄奘至其国，将梵本经论六百馀部而归。先是，遣右率府长史王玄策往使天竺，其四天竺王咸遣使朝贡。会中天竺王尸罗逸多死，国中大乱，其弟阿罗那顺篡立，乃尽发胡兵以拒玄策。玄策战不敌，乃拔身宵遁，走至吐蕃，发精锐一千二百人，并婆罗国七千馀骑，以从玄策，与副使蒋师仁率二国兵进至中天竺国城，连战三日，大破之，斩首三千馀级，赴水溺死者且万人。阿罗那顺弃城而遁，师仁进兵擒获之，虏男女万二千人、牛马三万馀头匹。於是天竺震惧。俘阿罗那顺以归。二十二年至京师，太宗大悦，命有司告宗庙。因谓群臣曰：“夫人耳目玩於声色，口鼻耽於臭味，此乃败德之源。若婆罗门不劫掠我使人，岂为俘虏邪？昔中山以贪宝取弊，蜀侯以金牛致灭，莫不由之。”拜玄策朝散大夫。是时就其国，得方士那罗迩婆寐，自言寿二百岁，云有长生之术。太宗深加礼待，馆之於金飚门内，造延年之药，令兵部尚书崔敦礼监主之。发使天下采诸奇药，药成，竟服不效，後放还本国。
又曰：开元八年，南天竺国遣使献五色能言鹦鹉。
《异物志》曰：天竺，大国也，方三万里，佛道所在。其国王治城郭，宫殿皆雕文刻镂，锺鼓音乐，跳丸跃剑。
《通典》曰：後魏宣武时，南天竺国遣使献骏马，云其国出师子；（，胡昆切。）有火齐，如云母，而色紫，列之则薄如蝉翼，积之则如纱之重沓；有金刚，似紫石英，百炼不销，可以攻玉。
卷七百九十三　四夷部十四□西戎二
宾
《汉书》曰：宾国，王治修鲜城，去长安万二千二百里。地平温和，有目蓿，杂草奇木，檀、槐、梓、竹、漆，种五谷、葡萄，有金、银、铜、锡。以金银为钱，文为骑马，幕为人面。（师古曰：幕即漫也。）出封牛、水牛、象、大狗、沐猴、孔爵、珠玑、珊瑚、虎珀、璧、琉留。自武帝始通。
《唐书》曰：贞观十六年，宾国遣使献褥特鼠，喙尖而尾赤，能食蛇。有被蛇螫者，鼠辄嗅而尿之，其疮即愈。
条支
《汉书》曰：条支国，临西海，暑湿，田宜稻。有大鸟，卵如瓮。
《後汉书》曰：条支国，城在山上，周回四十馀里。临西海，水曲环其南及东北，三面路绝，惟西北隅通陆。出师子、犀牛。
安息
《汉书》曰：安息国，王治番兜城，去长安万一千六百里。风气物类，与宾同。亦以银为钱，文独为王面，幕为夫人面。王死，辄更铸钱。有大马、大爵。其属小大数百城，方数千里。最大国邑临妫水。商贾车船行旁国，书革，旁行为书记。（师古曰：今西方胡国书皆横行，不直下也。）武帝始遣使至安息，王令将将二万骑迎於东界。东界至王都数千里行，北过数十城，民人相属。因发使随汉使者来观汉地，以大鸟及卵来献，天子大悦。
《後汉书》曰：章帝章和元年，安息王遣使献师子、符拔。符拔形似麟，无角也。
《北史》曰：周武天和二年，其王遣使朝献。
大月氏
《汉书》曰：大月氏国，治监氏城，去长安万一千六百里。物类民俗与安息同。出一封橐。驼（师古曰：脊上出一封也。）控弦十馀万，故强轻匈奴。（师古曰：恃其强盛而轻易匈奴也。）至冒顿单于攻破月氏，以其王头为饮器。月氏乃远去，过大宛，西击大夏而臣之。
《北史》曰：大月氏，北与蠕蠕接，数为所侵，遂西徙，都薄罗城。其王寄多罗勇武，遂兴师越太山，南侵北天竺，自乾陀罗以北五国尽属之。後魏太武时，其国人商贩京师，自云能铸石为五色琉璃。于是采矿山中，于京师铸之，既成，光泽美於西方来者。乃诏为行殿，容百人，光色映彻，自此中国琉璃遂贱。
