<!-- { "loadSidebar": true } -->
《左传□文上》曰：鲁文公四年，卫宁武子来聘。公与之宴，为赋《湛露》及《彤弓》，不辞，又不答赋。使行人私问，对曰：“臣以为肄业及之也。昔诸侯朝正於王，王宴之，於是乎赋《湛露》，则天子当阳，诸侯用命也。若诸侯敌王所忾，而献其功，王於是乎赐之彤弓一、彤矢百、弓十，矢千，以觉报宴。今陪臣来继旧好，君辱贶之，岂敢干大礼以自取戾？”
又《宣公》曰：晋侯饮赵盾酒，伏甲，将攻之。其右提弥明知之，趋登曰：“臣侍君宴，过三爵，非礼也。”
又《成公》曰：卫侯飨苦成叔，宁武子相。苦成叔傲。宁子曰：“苦成家其亡乎？古之为飨食也，以观威仪，省祸福也。今夫子傲，取祸之道也。”
又《昭二》曰：楚灵王享昭公於新台，好以大屈。（宴好好赐也。大屈，弓名也。）既而悔之。
又《昭公》曰：穆有涂山之会。（周穆王会诸侯于涂山，在寿春东北。）
《汉书》曰：高祖击英布还，过沛，置酒，悉召故人、父老，发沛中儿百二十人，教之歌。酒酣，上自击筑曰：“大风起兮□飞扬，威加四内兮归故乡，安得猛士兮守四方。”自起舞，慷慨伤怀，泣下数行。谓父老曰：“游子悲故乡。吾虽都关中，万岁後，吾魂魄犹思乐沛也。”与沛父老诸母乐饮，极欢道旧，故为笑乐。
《晋书□礼志》曰：汉建安中，将正会，而太史上言：“正旦当日蚀。”朝士疑会否，共谘尚书令荀。时广平计吏刘邵在坐，曰：“梓慎、裨灶，古之良史，犹占水火，错失天时。诸侯旅见天子，入门不得终礼者五，日蚀在一。然则圣人垂制，不为变异豫废朝礼。或者灾消异伏，或推术谬误也。”及众人咸善而从之，遂朝会如旧，亦不蚀。
《魏书》曰：文帝为魏王，南征，次谯。大飨六军及谯父老，自娱乐，伎列百戏。
《魏志》曰：黄初元年，郭淮奉使贺文帝践祚，而道路疾病，故计远近为稽留。及群臣在会，帝正色责之曰：“昔禹会诸侯涂山，防风後至，便行大戮。今溥天同庆，而最迟留，何也？”对曰：“臣闻五帝先教，导民以德。夏后政衰，始用刑辟。今臣遭唐虞之世，是以免於防风之诛。”帝悦之。
《晋书□礼志》曰：汉仪有正会礼。正旦，夜漏未尽七刻，锺鸣，受贺。公侯以下执贽来庭，二千石以上升殿，称万岁。然後作乐宴飨。魏武帝都邺，正会文昌殿，用汉仪，又设百华灯。晋氏受命，武帝更定元会仪，《咸宁注》是也。
《晋起居注》曰：太常张华上书，按旧事拜公建始殿，因以小会。盖所以崇宰辅也。
《宋书□礼志》曰：正旦元会，设白虎樽於殿庭。樽盖上施白虎。若有能献直言，则发此樽饮酒。
《东宫旧事》曰：正会仪：太子着远游冠、绛纱袍，登舆至承华门前，设位拜二傅；二傅交拜。礼毕，不复登车。太傅、（训导在前。）少傅、（训顺在后。）太子入崇贤门。乐作，太子登殿，西向坐。
《世说》曰：孝武在西堂会，伏韬预坐。还，下车，使呼其儿，语之曰：“天子百人高会，临坐未得他语，先问伏韬何在，在不？此故未易为人。作父如此，何如？”
挚虞《决疑要注》曰：宴之与会，威仪不同也。会则随五时朝服，庭设金石，悬虎贲，着旄头，文衣、尾以列陛。宴则服常服，设丝竹之乐，惟宿卫者列伏。大会于太极殿，小会於东堂。
《世说》曰：过江诸人，每至暇日，相要出新亭，藉卉饮宴。周侯中坐而叹曰：“风景不殊，举目有江河之异。”皆流泪。惟丞相愀然作色，曰：“当共戮力王室，克复神州，何至作楚囚相对而泣也？”
傅玄《元会赋》曰：考夏后之遗训，综殷周之典艺，采秦汉之旧仪，定元正之嘉会。
潘岳《闲居赋》曰：席长筵，列孙子，柳垂阴，车结轨。陆レ紫房，水挂鲤。或宴於林，或禊於汜。昆弟班白，儿童稚齿。称万寿以献觞，咸一惧而一喜。寿觞举，慈颜和。浮杯乐饮，丝竹骈罗；顿足起舞，音高歌。人生安乐，孰知其他。
《古诗》曰：今日良宴会，欢乐难具陈。弹筝奋逸飨，新声妙入神。
《古艳诗》曰：今日乐上乐相从，天公出美酒，河伯出鲤鱼。青龙前铺席，白虎持壶。南斗工鼓琴，北斗吹笙竽。
曹植《侍太子坐》诗曰：白日耀青天，微雨静飞尘。寒水辟炎暑，凉风飘我身。清醴盈金觞，肴馔纵横陈。齐人进奇乐，歌者出西秦。翩翩我公子，机巧忽若神。
曹植《与丁□诗》曰：嘉宾填城阙，丰膳出中厨。吾於二三子，曲宴此城隅。秦筝发西气，齐瑟扬东讴。肴来不虚归，觞至反无馀。
陆机《皇太子请宴诗序》曰：感圣恩之罔极，退而赋此诗也。
上寿
《毛诗□大雅□江汉》曰：虎拜稽首，天子万年。虎拜稽首，对扬王休。作召公考，天子万寿。
《左传□哀公》：宴於五梧，武伯为祝。（祝，上寿酒也。）
《汉书》曰：高祖与项羽鸿门会，项庄入为寿。（进爵於尊者，献无疆之寿也。）
《史记》曰：武帝王太后在民间时所生一女者，父为金王孙。王已死，韩王孙（名嫣。）乘间而言曰：“太后有女在长陵。”武帝曰：“何不早言！”武帝乃自往迎取。乘舆至金氏门外，使骑围其宅，女亡匿内中床下。扶持出，诏副车载之驰还，入长乐宫。太后曰：“帝何从来？”帝曰：“今者至长陵，得臣姊，与俱来。”帝奉酒前为寿，赐钱千万，奴婢三百人，公田百顷，甲第以奉姊。太后谢曰：“为帝费。”
《汉书□卫青传》曰：时王夫人方幸於上。宁乘说青曰：“今王夫人幸，而宗族未富贵，愿将军奉所赐千金为夫人亲寿。”青以五百金为寿。上闻，问青，以实对。上乃拜宁乘为东海都尉。
又曰：倪宽为御史大夫，从东封泰山，登明堂。宽奉觞再拜，上千万岁寿。制曰：“敬举君之觞。”
又曰：隆虑公主子昭平君，尚帝女夷安公主。隆虑主病困，以金千斤、钱十万为昭平君豫赎死罪，上许之。隆虑主卒，昭平君日骄，醉杀主傅，系狱。廷尉上请，上良久曰：“法令者，先帝所造也。因弟故而诬先帝之法，吾何面目入高庙乎？又下负万民。”乃秦其可。哀不能自止，左右尽悲。东方朔前上寿曰：“臣闻圣王为政，赏不避仇雠，诛不择骨肉。《书》曰：‘不偏不党，王道荡荡。’此二者，五帝所重，三王所难也，陛下行之。是以四海之内，元元之民，各得其所，天下幸甚！臣朔奉觞昧死再拜，上万岁寿。”上乃起，入省中，久时召让。朔免冠顿首曰：“臣闻乐大甚则阳溢，哀大甚则阴顿。阳变则心气动，心气动则精神散而邪气入。销忧者莫若酒。臣朔以上寿者，明陛下正而不阿，思以止哀也。”
《後汉书□班超传》曰：臣超区区，特蒙神灵，窃冀未便僵仆。目见西域平定，陛下举万年之觞，荐勋祖庙，布大喜于天下。
《东观汉记》曰：吴良，济郡人。为郡议曹掾。正旦，史入贺太守。门下掾王望前言曰：“齐郡败乱，遭离盗贼，人民饥饿，不闻鸡鸣狗吠之音。明府视事五年，五丰熟，家给人足。今日岁首，请上雅寿。”掾吏皆称万岁。良跪曰：“门下掾佞讠舀，明府勿受其觞。盗贼未尽，人民困乏，良曹掾尚无绔。”望曰：“议曹随窳，自无绔，宁足不为家给人足耶？”太守曰：“此生言是也。”遂不举觞。赐鳆鱼百枚，署功曹。
《後汉书》曰：窦后定策立灵帝。帝以太后有援立之功，率群臣朝於南朝，亲馈上寿也。
《魏书》曰：文帝为魏王，南征，次谯。大飨六军及谯父老，设伎乐百戏。令曰：“先王云：‘乐其所自生，礼不忘其本。’谯，霸王之邦，真人本土。其复谯租税二年。”三老上寿，日久而罢。
《晋书□礼志》曰：元正上寿，谒者引王诣樽酌寿酒，跪授侍中，侍中跪置御坐前。王还，王自酌，置位前。谒者跪奏：“藩王臣某等奉觞再拜上千万岁。”四箱乐作，百官再拜已，饮，又再拜。
《唐书》曰：元和十四年，齐鲁初平，宴文武百寮。裴度举觞献寿，跪而言曰：“陛下德配天地，明并日月，神武独断，寇逆削平，锡宴群臣。当兹令节，臣备位台司，幸逢昌运，愿与四海九州之人，同上千万岁寿。”上执酒为饮之。
《管子》曰：桓公、管仲、鲍叔牙、宁戚四人饮。饮酣，桓公谓鲍叔牙曰：“盍不起为寡人寿乎？”鲍叔牙奉杯而起，曰：“使公毋忘出在莒时也，使管子毋忘束缚在於鲁也，使宁戚毋忘其饭牛车下也。”桓公避席再拜曰：“寡人与二大夫能毋忘夫子之言，则齐国之社稷不危也。”
燕丹子曰：太子置酒请荆轲。酒酣，太子起为寿。
贽
《尚书》曰：五玉，三帛，二牲，一死，贽。（三帛，诸侯世子执，公之孤执玄，附庸之君执黄。二牲，卿执羔，大夫执雁。一死，士执雉。玉帛，生死所为以贽以见之。）
《仪礼》曰：士相见之礼：挚，冬用雉，夏用居；下大夫相见以雁，饰之以布，维之以索，如执雉；上大夫相见以羔，饰之以布，四维之结於面，左头如は，执之如士相见之礼。
《周礼□春官上□大宗伯》曰：以玉作六瑞，以等邦国。王执镇圭，公执桓圭，侯执信圭，伯执躬圭，子执璧，男执蒲璧。（郑玄注曰：镇，安也。盖以四镇之山为琢饰，圭长一尺二寸。公，二王后及王之上公。双植谓之桓。桓，公室之象，所以安其上也。信当为身。身圭、躬圭，盖皆象以人形，为彖饰文，皆长七寸。谷，所以养人。蒲为席，所以安人。二玉或以谷为饰，或以蒲为彖饰，璧皆径五寸。不执者，未成国也。）以禽作六挚，以等诸臣。（执之言致也，所执以自致。）孤执皮帛，卿执羔，大夫执雁，士执雉，庶人执鹜，工商执鸡。（皮帛，束帛也。表以皮为之饰，虎豹皮也。帛如今璧色缯也。羔，小羊，取其群而不失其类也。雁，取其候时而行。雉取其守介而死，不失其节。鹜取其不飞迁。鸡取其守时而动。）
《礼记□曲礼下》曰：凡贽，天子鬯，诸侯圭，卿羔，大夫雁，士雉，庶人之贽匹，童子委贽而退，（贽之言至也。天子无客礼以鬯为贽者，所以惟用告神为至也。童子委贽而退，不与成人为礼也。说者以匹为鹜也。）野外军中无贽，以缨拾矢可也。（非为礼之处，用时物相礼而已。缨，马{般系}缨也。拾谓射。）妇人之贽，贝、榛、脯、、枣、栗。
《春秋□庄公》曰：哀姜至，公使宗妇觌，用币，非礼也。御孙曰：“男贽，大者玉帛，（公、侯、伯、子、男执玉，诸侯、世子、附庸、孤卿执帛。）小者禽鸟，（卿执羔，大夫执雁，土执雉。）以章物也。（章所执之物别贵贱。）女贽，不过榛、栗、枣、，以告虔也。”（榛小，栗、修、脯虔，敬也。皆取其名以示敬。）
