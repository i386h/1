<!-- { "loadSidebar": true } -->
《世说》曰：山公与嵇、阮契若金兰，山公妻韩氏，觉二人异於常，欲窥之。他日，二人来，妻窃窥之，公曰：“二人何如？”妻曰：“君殊不如。正当以识度相及耳。”公曰：“伊辈亦当以我为胜。”
又曰：华歆与管宁、邴原相友，曾共锄园得金，宁以锄挥之，与瓦砾无异，歆捉而掷之。
又曰：荀巨伯远看友人疾，值胡贼攻郡。巨伯不忍去，贼既至，谓巨伯曰：“大军至，一郡并空，汝何男子，轻大军而敢独止！”巨伯曰：“有友人疾，不忍委之，宁以我身代友人之命。”贼知其贤，自相谓言：“我辈无义之人而入有义之国。”疾促军而还，一郡并全。
又曰：陆机赴假还洛，辎重甚盛，戴渊与年少掠之。渊在岸上据胡床指挥，左右皆得其宜。渊既有风标锋颍，虽处鄙事，神气独异於众。机於船屋上，遥谓之曰：“卿才如此，亦复作劫？”渊便流涕投剑归机，辞属非常。机弥重之，便与定交，咋笔荐焉。
又曰：夏侯称，字义权。年十六，与文帝为布衣之交。每宴，气凌一座，辩士不能答，代之高者多从之游。
又曰：支道林，丧法庆之後，精神殒丧，风味转坠。常谓人曰：“昔匠石废斤於野人，牙生辍弦於锺子，推己外求良，不虚也。冥契既逝，发言莫赏；中心蕴结，余其亡矣。”後一年，支遂亦陨。
又曰：王爽与司马太傅饮酒，太傅醉呼王为小子。王曰：“亡祖长史与简文帝为布衣之交，亡姊伉俪二宫，何小子之有！”
杨松《谈薮》曰：太原孙伯翳放情物外，栖志丘壑，与王令君高范将军□为莫逆之交。
《琴操》曰：《三士泅路者，其思革子之所作也。其思革子、户文子、叔衍子三人相与为友，闻楚成王贤好士，三人俱往见之，於豪岩之间，卒逢飘风暴雨，俱伏於空柳之下，衣寒粮乏，度不俱祸拢三人相视叹曰：“与其饥寒俱死，岂若并衣粮於一哉！”二子以革子为贤，推衣与之。革子曰：“生则同乐，死则共之。”固辞。二子曰：“吾相与犹左右手也。左伤则右救，右伤则左劳，子不我受，俱死无名，可痛乎！”於是革子受之，二子遂冻饿而死。其思革子揭衣粮而去，往见楚王。王知其贤，用旨酒嘉肴设钟鼓乐之。革子有忧悲之色，楚王乃推樽罢乐，升琴而进之。其思革子援琴而鼓，作相与别散之志。
《孙楚牵招碑》曰：初，君与刘备少长河朔，英雄同契，为刎颈之交。有横波截流、付翼横飞之志。俄而委质於太祖，备遂鼎足於蜀汉。所交非常，为时所忌，每自酌损乎季孟之间。
蔡邕《真定直父碑》曰：其接友也，审辩真伪，明于知人。度终始而後交，情不疏而貌亲。
夏侯湛《鲍叔像赞》曰：鲍子，式昭德音。绸缪陈仲，二人同心。厥芳犹兰，其坚如金。遥遥景迹，君子攸钦。
周祗《执友箴》曰：人亦可言，贵则易交。利重太山，道轻鸿毛。久而益敬，见之晏平。霜雪既至，劲柏冬青。
卷四百一十　人事部五十一
交友五
《傅与张叔威书》曰：吾与足下，义结纨素，恩比同生。
《东方朔与公孙弘书》曰：爵禄不相责以礼，同类之游不以远近为故。东门先生居蓬户空穴之中，魏公子一朝以百骑造之。吕望未尝与文王同席而坐，一朝让以天下半。大丈夫相知，何必接尘而游，垂齐年哉！
《张奥与延柿裴书》曰：吾与柿裴剖心相知，岂以流言相猜耶！
曹植《离友诗》曰：王旅旋兮背故乡，彼君子兮笃人纲，腾驾行兮归朔方，驰原隰兮寻旧疆。
郭璞《赠温峤诗》曰：人亦有言，松竹有林。及尔臭味，异本同岑。言以忘得，交以淡成。
谢《赠友人诗》曰：芳洲有杜若，可以订佳期。清风动帘夜，孤月照窗时。安得同携手，酌酒赋新诗。
陆亻垂《赠京邑僚友诗》曰：时逢世道泰，骞足步高衢。江间寒事早，夜露伤秋草。心属姑苏台，目送邯郸道。丽垄郭或同舟，潘、夏时方驾。欢娱终美景，敷文永清夜。捉膝岂异人，戚戚皆明娅。
萧钧《晚景游泛怀友诗》曰：龙门低御沟，凤辖转芳州。□峰初辩夏，麦气早迎秋。山翠馀烟积，川平晚照收。浪随文转，波逐彩鸳浮。风花轻未落，岩泉咽不流。一辞金谷菀，空想竹林游。
潘岳诗曰：投分寄石友，白首同所归。
《古善哉行》曰：月没参横，北斗阑干，亲友在门，忘寝与餐。□□□□□□请交不许□□。
《後汉书》曰：侯霸欲友王丹，霸子见丹下车拜，丹答拜。霸子曰：“大人方愿交欢，奈何拜小子？丹曰：“君房有是言，丹未之许也。”
又曰：张霸迁侍中，时皇后兄虎贲中郎将邓骘当朝，贵戚闻霸名行，欲与为交，逡巡不答。众笑其不识世务。
《魏志》曰：将军张辽与其护军武周有隙。辽就刺史温恢交胡质，质辞以疾。辽出遇质曰：“仆安意於君，何以相孤如此？”质曰：“古人之交也，多取知其不贪，奔北知其不怯，闻流言而不信，故可终也。武伯南身为雅士，往者将军称之，不辍於口，今以睚眦之恨，反成嫌隙。况质才薄，岂能终好？是以不愿也。”辽感其言，复与周平。
《蜀志》曰：刘巴，字子初。《零陵先贤传》曰：“张飞尝就巴宿，巴不与语，飞遂忿恚。诸葛亮谓巴曰：飞虽实武人，爱慕足下。足下虽天爵素高，宜少降意。巴曰：丈夫处世，当交四海英雄，如何与兵子共语？”
《晋书》曰：解系，字少连，济南人也。系及二弟结、育，并清身洁己，甚有声誉。时荀勖门宗弘盛，勖诸子谓系等曰：“我与卿为友，应向我公拜。”勖曰：“我与君尊先使君亲厚。”系曰：“不奉先君遗教。公若与先君厚，往日哀顿，当垂书问。亲厚之诲，非所敢承。”勖父子大惭。
《梁书》曰：庾诜，字彦实，新野人也。性纯夷简，罕所游狎。河东柳恽欲与之交，拒而不许。
《齐春秋》曰：王僧，字宗，亭然独立，不交当代名士。王思远之徒托意请交，并不降意。自天子及侯伯，未尝与一人游焉。
嵇康《高士传》曰：井丹，字太春，扶风人也。博学，故京师为之语曰“五经纷纶井太春”。未尝书刺候谒人。梁松请友，丹不肯见。後遂隐遁。
皇甫士安《高士传》曰：严遵，字君平，蜀人也。扬雄少从之游，数称其德。李温为益州牧，喜曰：“吾得君平为从事矣。”雄曰：“可备礼与相见，其人不可屈也。”王凤请交，不许，叹曰：“益我财者损我神，生我名者杀我身。”故不仕。时人服之。
《世说》曰：何晏、邓、夏侯太初并求傅嘏交，而嘏终不许。诸人乃因荀粲说合之。傅曰：“夏侯太初志大心劳，能合虚誉，诚所谓利口覆国之人。邓、何晏有为而躁，博而寡要，外好名利，而内无关。此三贤者，皆败德之人耳，远之犹恐罹祸，况可亲之哉？”後皆如其言。
又曰：南阳宗世林与魏武同时，而薄其为人，不与之交。及魏武作司空，总朝政，从容问宗曰：“可以交未？”答曰：“松柏之志甚存。”
世交
《後汉书》曰：孔僖，字仲和，鲁人也。祖父建少游长安，与崔篆仕王莽，为建新大尹。僖与崔篆、孙る复相友善焉。
《晋书》曰：咸宁初，有司奏何劭及兄遵等受故袁毅货，虽经赦宥，宜皆禁止。事下廷尉，诏曰：“太保与毅有累世之交，遵等所取善薄，一皆置之。”
父子交
《左传□襄二十六年》曰：初，伍参与蔡太师子朝友，其子伍举与声子相善。声子，子朝之子也。伍举出奔郑，将遂奔晋。声子时如晋，遇之於郑郊，班荆相与食。（班，布也。布荆坐地，朋友世亲也。）
《魏书》曰：陈群，字长文，通达有识度，其所交皆父党也。鲁国孔融与群父纪友，又与群交。
王隐《晋书》曰：王戎随父浑在郎舍，时阮籍亦为郎。每诣浑，辄云：“与卿语不如阿戎谈。”戎时年十五，籍乃交焉。
《北齐书》曰：陆昂，字□驹，洛阳人也。父子璋，魏中书监。昂为河间邢劭所赏。邢又与子璋交游，尝谓子璋云：“吾以卿老蚌复出明珠。”
《高士传》曰：班嗣在京师，家有赐书，内足於财，父党杨子□已下莫不造门。
《唐书》曰：郗士美，字和夫。少好学，善记览。父友颜真卿、萧颍士辈，尝与之讨论经傅，应对如流。既而相谓曰：“吾曹异日当交二郗之间矣。”
《汝南先贤传》曰：薛勤，字恭祖，仕郡为功曹。陈仲举时年十五，为父赍书诣勤。勤顾而察之，明日造焉。仲举父出迓勤，勤曰：“足下有不凡子，吾来候之，不从卿也。”言义尽日。
《道学论》曰：许迈，字叔玄。清虚接真，遐栖世表，志在往而不返，故自改名“远游”。与王右军父子为世外之交。王亦辞荣，好养生之事，每造远游，未尝不弥日忘返。
束《吊萧孟恩文》曰：东海萧惠，字孟恩者，父昔为御史，与先君同僚。孟恩及，旦夕同游，分义早著。孟恩夫妇皆亡，门无立嗣。时有伯父、从兄之忧，未获自往，致文一篇，以吊其魂。
绝交
《毛诗□谷风》曰：《谷风》，刺幽王也。天下俗薄，朋友道绝焉。
又曰：伐木废，则朋友缺矣。
《史记》曰：相国曹参，始微时与萧何善，及为将相有隙。
又曰：越石父贤，在于缧绁之中。晏子出，遭之涂，解左骖赎之，载归。弗谢，入门。久之，石父请绝。晏子忄矍然，摄衣冠谢曰：“晏虽不仁，免子於厄，何求绝之速也。”石父曰：“不然。吾闻君子屈於不智己而伸於智己者。方吾在缧绁之中，彼不知我也。夫子既已感而赎我者，是智己；智己而无礼，固不如缧绁之中。”晏子于是延入为上客。
《汉书》曰：张耳、陈馀始居约时，相然信死，岂顾问哉！及据国争权，卒相灭亡，势利之交，古人羞之，盖谓是矣。
又曰：萧育，少与陈咸、朱博为友，著闻当世。往者，有王阳、贡公，故长安人语曰：“萧、朱结绶，王、贡弹冠。”言其相荐达也。始育与公卿子显名，咸最先进，年二十馀为御史中丞。时朱博尚为杜陵亭长，为咸、育所举援，後遂并历刺史、郡守相，及为九卿，而博先至将军上卿，历位多於咸、育，遂至丞相。育与博後有隙，不能终，故世以友为难也。
范晔《後汉书》曰：许劭，少峻名节，好人伦，多所赏识，劭邑人李达，杜直有高气，劭初善之，而后有隙。
《东观汉记》曰：梁鸿初与京邑萧友善约不为陪臣，及友善为郡吏，鸿以书责之而去。
又曰：王良，字仲子，东海人。少清高。为司徒司直。以病归，一岁复徵，至荥阳，疾笃，不任进道，乃过其友人。友人不肯见，曰：“不有忠言奇谋而取大位，何其往来屑屑不惮烦也！”遂拒之。良惭，自後连征，辄称疾。
《魏志□锺会传》曰：王弼为人浅而不识物情，初与王黎、荀融友善，黎夺其黄门郎，於是恨黎，与融亦不终。
