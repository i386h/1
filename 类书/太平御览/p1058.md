<!-- { "loadSidebar": true } -->
又曰：颜斐为京兆太守。青龙中，司马宣王在长安立军市，而军中吏士多侵侮县民。斐以白宣王，宣王乃发怒，召军市候，便於斐前杖一百。时长安典农与斐共坐，以为斐宜谢，乃私推筑斐。斐不肯谢，良久乃曰：“斐意观明公受分陕之任，乃欲一齐众庶，必非为不得明公意也。”宣王遂严将吏士。自是之後，军营、郡县各得其分。
又曰：梁习为并州刺史。鲜卑大人育延常为州所畏，一旦将其部落五十馀骑诣习求互市。习念：不听则恐其怨；若听到州下，又恐为所略。於是乃许往与会空城中交市。遂敕郡县，自将治中已下军往就之。市易未毕，而市吏收缚一胡。延骑皆惊，上马弯弓，围习数重，吏民惶怖，不知所施。习乃徐呼市吏，问缚胡意，而胡实侵民。习乃使译呼延，延到，习责延曰：“汝胡自犯法，吏不侵汝，汝何为使诸骑惊骇耶？”遂斩之，馀胡破胆，不敢动。
《吴志》曰：孙皓爱妾，或使人至市贱夺百姓财物。司市中郎将陈声，素皓幸臣也，恃皓宠遇，绳之以法。妾以诉皓，皓大怒，假他事烧锯断声头，投其身於四望之下。
《晋书》曰：羊祜都督荆州，卒，而州人正市，闻祜卒，皆号恸罢市。
《宋书》曰：申坦坐法，当弃市，群臣为请莫得。将行刑，始兴公沈庆之入市，抱坦恸哭，曰：“卿无罪，为朝廷所枉诛；我入市，亦当不久。”市官以白上，乃原生命系尚方，寻被宥。
萧子显《齐书》曰：帝於芳乐苑中立市，太官每旦进酒肉杂肴，使宫人屠酤。贵人潘氏为市令，帝为市魁执罚，争者就潘氏决判。
《管子》曰：市者，货之准也。是故百货贱则百利得，百利得则百事治，百事治则百事用节矣。
又曰：百乘之国，中而立市，东西南北五十里；千乘之国，中而立市，东西南北百五十馀里。
又曰：桀放虎於市，以观其惊。
《司马法》曰：杀戮於市，威不善也；用赏於朝，戮於市，劝君子，惧小人也。
《列子》曰：昔齐有欲金者，清旦，衣冠而之市，适鬻金者之所，因攫其金而去。吏捕问之，对曰：“取金之时，不见人，徒见金。”
《孟子》曰：市廛不征，则天下之商皆悦，愿藏於市。（廛，市宅也。）
又曰：轲少贫，母将在墓间，识葬埋事；又徙在市侧，轲知市井之利；又徙在习学所，遂识书礼之义。
《孙卿子》曰：贾精於市，不可以为市师。
《韩子》曰：郑人有买履者，先自度其足，而置之其坐，至入市，而忘操之。已得履，乃曰：“吾忘持度。”反归取之。及反，市罢，遂不得履。
又曰：卫嗣公使人为客，过市关。关市苛难之，因事关市以金，关吏乃舍之。嗣公谓关市曰：“某时客过，而予女金，因遣之。”关市乃大恐，而以嗣公为明察。
又曰：商太宰使少庶子之市，顾反，而问之曰：“何见於市？”对曰：“无见也。”太宰曰：“虽然，何见也？”对曰：“市南门之外，甚众牛车，仅可以行耳。”太宰因戒使者：“无敢告人吾所问於女！”因召市吏，而诮之曰：“市门之外，何多牛矢？”市吏甚怪太宰知之疾也，乃耸惧。
又曰：庞敬，县令也。遣市者行，而召公大夫而还之。（公大夫亦遣为市。）立有间，无以诏之，卒遣行。（不命卒遣去，俱不测其由也。）市者以为令与公大夫有言，不相信，以至无奸。
又曰：庞恭与太子质於邯郸，谓魏王曰：“今一人言市有虎，王信之乎？”王曰：“不。”“二人言市有虎，王信之乎？”王曰：“不。”“三人言市有虎，王信之乎？”王曰：“寡人信之。”庞恭曰：“夫市之无虎也，明矣！然而三人言而成虎。今邯郸之去魏也远於市，议臣者过於三人，愿王察之。”庞恭从邯郸反，竟不得见。
《六韬》曰：武王伐殷，得二丈夫，而问之曰：“殷国将亡，亦有妖灾乎？”其一人对曰：“殷君善治宫室，大者百里，中有九市。”（《周书世纪》同。）
《春秋後语》曰：初，廉颇之免於长平归也，失势，故人宾客尽去。及复用，客乃复至，颇谢遣之。客曰：“吁，君何见之晚也！天下市道交，君不知之耶？君有势，我即进；君无势，我即去。此固其理，君何怒焉？”
《春秋後语》曰：伍子胥橐载而出昭关，夜行昼伏，至於杜陵。无以饣胡其口，坐行匍匐，稽首肉袒，而鼓腹吹箫，乞食於吴市。
又曰：秦孝公使公孙鞅定法令。法令既具，恐人不信，乃立三丈之木於国都市南门，募民有能徙置北门者与十金。
又曰：苏秦在齐，齐大夫多与争宠，而使人刺之，不殊而走。（殊，绝。）齐王求贼不得。苏秦将死，乃谓王曰：“臣死之後，王车裂臣，殉於市曰：苏秦为燕作乱於齐。如此，则刺臣之贼必得矣。”齐王如其言，杀苏秦者果自出，齐王因而诛之。
又曰：始皇初立，尊吕不韦为相国。时诸侯多辨士，知荀卿之徒著书布天下，不韦亦使其客著所闻，集论二十馀万言，以为备天地万物古今之重，号曰《吕氏春秋》。布咸阳市，悬千金其上，延诸侯游士宾客，有能增损改定一字者与千金。莫能有定者。
桓谭《新论》曰：扶风漆县之亭部言，本大王所据。其民会日，相与为夜市；如不为，则有羞。
《风俗通》曰：市井。俗说市井者，言至市有所鬻卖，当於井上洗濯，令其物香洁，然後至市。
又曰：陈留太守泰山吴文章少孤，遭忧衰之世，与兄伯武相失别二十年。後会下邳市，争计共斗，伯武殴文章，欲报击之，心中恻怆，手不能举，大自怪也，因投杖於地。观者咸嗤笑之。还，相问，乃真兄弟也。
《列仙传》曰：阴生者，长安中渭桥下乞儿也。常止於市中乞，市中厌苦，以粪洒之。长吏知之收系，著桎梏而续在市中乞。又欲杀之，乃去，洒者家室自坏，杀十馀人。长安中谣曰：“见乞儿，与美酒，可以免破家之咎。”
《神仙传》曰：李阿者，蜀人也。传世见之，不老如故。常乞於成都市，所得随以与贫者。夜去朝还，市人莫知其宿处。
《汉名臣奏》曰：太尉属应劭、司徒属孙嵩、司空掾孔议，以鲜卑隔在漠北，犬羊为群，无君长之师，庐落之居，又其天性贪而无信，故自汉兴至于兹，数犯障塞，吏民创楚，不与交关，惟至朝市，反成靡服，非畏威怀德，实玩中国珍异之故耳。
《三辅黄图》曰：元始四年，起明堂、辟雍。长安城南北为会市，但列槐树数百行为队，无墙屋。又为方市门，周环列肆，商贾居之。都商亭在其外。
《汉宫殿疏》曰：交门市、（在谓桥北头也。）李里市、（在雍门东。）交道亭市、（在便桥东。）细柳仓市。（在细柳仓。）
《华阳国志》曰：王长文，字德俊。阳愚，尝绛衣绛帽，牵猪过市乞，人与语伪不闻。常骑牛周游。
陆机《洛阳记》曰：三市：大市名金市，在大城中；马市在城东，□阳市在城南。
《卫传》曰：少时乘白羊於洛阳市，举市共观，咸曰：“谁家壁人？”於是家门州党遂号曰“璧人”。
《赵书》曰：丰国市五日一会。
《三秦记》曰：秦始皇作地市，与生死人交易，令云：“生人不得欺死者物。”市吏告始皇云：“死者陵生人，生人走入市门，斩断马脊。”故俗云秦地市有断马。
山谦之《丹阳记》曰：京师四市：建康大市，孙权所立；建康东市，同时立；建康北市，永安中立；秣陵斗场市，隆安中发乐营人交易，因成市也。
卷八百二十八　资产部八
屠
《周礼□地官下》曰：凡屠，敛其皮角筋骨，入于王府。（以当税给作器物也。）
《史记》曰：魏公子毋忌，请朱亥夺晋鄙军，亥笑曰：“臣乃市井鼓刀屠者，公子亲数存之。所以不报谢者，小礼无所用。今乃臣效命之秋也。”
又曰：淮阴屠中少年有侮韩信者，曰：“汝虽长大，好带刀剑，中情怯耳！”
又曰：樊哙，少以屠狗为事。
《东观汉记》曰：闵仲叔客居安邑者，老病家贫，不能买肉，日买一片猪肝，屠者不肯为断。
王隐《晋书》曰：愍怀太子令人屠肉，自己分齐，手揣轻重，斤两不差。公曰：“其母本屠家女。”
《齐书》曰：王敬则少时屠狗，商贩遍於三吴。後为吴兴太守，入乌程，从市过，见屠肉开，叹曰：“是我少时在此作也！”召故人饮酒，说平生，不以屑也。
萧子显《齐书》曰：帝於芳乐苑立市，太官每旦进酒肉杂肴，使宫人屠酤。
《周书》曰：太祖常游上党，有市屠壮健，众多畏惮。太祖气凌之，尝醉，命屠进几割肉，小不如意叱之。屠坦其腹，谓太祖曰：“尔豪则刺我。”太祖即事刂其腹。市人骇观，执之属吏，李继韬惜而逸之。
《孔丛子》曰：子高谓齐王曰：“昔臣尝行临淄市，见屠商焉，身修八尺，须髯如戟，市易之男女未有敬之者，无德故也。”
《庄子》曰：楚昭王谓司马子綦曰：“屠羊说居处卑贱，陈义甚高，子为我延之以三旌之位。”说曰：“夫三旌之位，吾知其贵於屠羊之肆；万锺之禄，我知其富於屠羊之利。然岂可贪爵禄，使吾君有妄施之名。愿复反吾屠羊之肆。”遂不受也。
又曰：朱氵平漫学屠龙於支离益，单千金之家，技成而无所用。
《尉缭子》曰：太公望行年七十，屠牛朝歌。
《尸子》曰：屠者割肉，则知牛长少。
又曰：宋人有公敛皮者，适市反，呼曰：“公敛皮。”屠者遽收其皮。
《燕丹子》曰：荆轲与武阳入秦，过阳翟。轲买肉，争轻重，屠辱轲，武阳欲击，轲止之。
《淮南子》曰：命屠而享其肉，或以酸，或以甘。齐和万方，其本一牛之体也。
又曰：屠牛坦一朝解九牛，而刃可以剃毛；庖丁为刀十九年，刃如新砥硎。（庖丁，宋人。砥，磨也。）何则？游乎众虚之门。
《贾谊书》曰：屠牛坦朝解十二牛，而芒刃不顿，剥割皆中理。
《盐铁论》曰：骐骥免盐车，垂头於太行之坂，屠者脱之。
桓谭《新论》曰：关东鄙语曰：“人闻长安乐，出门西向笑。知肉味美，则对屠门而嚼。”（魏文帝与吴质书亦云也。）
《三辅旧事》曰：太上皇不乐关中，思慕乡里。高祖徙丰沛屠儿、酤酒、卖饼商人，立为新丰县。故一县多小人。
又曰：更始遣将军李松攻王莽。屠儿、卖饼者皆从之。屠儿杜虞手杀莽。
《凉州异物志》曰：大秦之国，断首去躯，操刀屠人。
《杜夷幽求》曰：齐宣王见屠牵羊，哀其无罪，以豕代之。
《傅咸集》曰：屠牛、酤酒，凿钱作锡，皆有损害。
酤
《毛诗□鹿鸣□伐木》曰：有酒氵胥我，无酒酤我。
《论语□乡党》曰：酤酒市脯不食。
《汉书》曰：武帝天汉三年，初榷酒酤。（应劭曰：县官自榷卖酒，小民不复得酤。）
