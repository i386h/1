<!-- { "loadSidebar": true } -->
又曰：雷不作酱，俗说令人腹内雷声。按子路感雷精而生，尚刚好勇。死，卫人醢之。孔子覆醢，每闻雷，心恻怛耳。
桓谭《新论》曰：鄙人得延（音）酱而美，与人共食，少唾其中，因弃之，俱不得食。
《论衡》曰：作豆酱恶闻雷，此欲使人急作，不欲积久。
《世说》曰：陆机入洛，欲为《三都赋》。闻左思作之，抚掌而笑，与弟云书云：“此间有伧父欲作《三都赋》，须其成，当以覆酱瓮耳！”
《宋书》曰：孝武尝为王玄谟作四时诗云：匏酱调秋菜，白差解冬寒。
又曰：孝绪外兄王晏贵显，屡至其门。孝绪度之，必至颠覆。闻其笳管，穿篱逃匿，不与相见。曾食酱美，问之，云是王家所得，便吐餐覆酱。及晏诛，亲戚咸为之惧，孝绪曰：“亲而不党，谁坐之？”后竟获免。
梁刘孝仪《谢智安王赍虾酱启》曰：龙酱传甘，退诚可陋。氐醢称贵，追觉失言。上圣闻雷，未之能覆。嘉宾流啜，羞以无辞。
卷八百六十六　饮食部二十四
醯
《释名》曰：苦酒，淳毒甚者酢且苦也。
《周礼》曰：醯人，掌共五齐、七菹，凡醯物；以共祭祀之齐菹，凡醯酱之物。宾客，亦如之。（齐菹，酱属。醯人者，皆须醯成味。）王举，则共齐菹，醯物六十瓮；共后及世子之酱、齐菹。宾客之礼，共醯五十瓮。凡事共醯。
《仪礼》曰：醯、醢百瓮夹碑，十以为列。
《礼》曰：宋襄公葬其夫人，醯醢百瓮。
又曰：大功之丧，不食醯酱。父母之丧，又期而大祥，有醯酱。
《论语》曰：子曰：“孰谓微生高直？或乞醯焉，乞诸其邻而与之。”
《史记》曰：通邑大都，酤一岁千酿，醯酱千缸。
《汉武内传》曰：西王母仙上药，有凤林鸣酢。
《魏中臣奏》曰：刘放奏云：“今官贩苦酒，与百姓争锥刀之末，宜其息绝。”
《吴录□地理志》曰：吴王筑城以贮醯醢，今俗人呼苦酒城。
《晏子春秋》曰：兰本三年而成，湛之苦酒，则君子不近，庶人不佩。
《风俗通》曰：酢如荚。按，味酸，工者取以调味。
《博物志》曰：酒暴熟者易酢，醢酸者易臭。
又曰：龙肉以醯渍则文章生。
葛洪《肘後方》曰：治齿痛，用三年佥酢。
《唐书》曰：初，薛仁果拔秦州，召富人，磔於猛火之上，或以醯灌鼻，求其金宝。
又曰：任迪简，万年人，举进士，初为天德军使李景略判官，性重厚。常有宴，行酒误以醯进。迪简知误，以景略性严，虑坐主酒者，乃勉强饮尽之，而为容其过。以酒薄白景略，请换之。於是军中感悦。
醢
《周礼》曰：醢人，掌四豆之实。朝事之豆，其实韭菹、醢，昌菹、麋，菁菹、鹿；馈食之豆，其实葵菹、蠃醢，脾析、蜱醢，蜃、氐醢，豚拍、鱼醢；加豆之实，芹菹、兔醢，深蒲、醢，{治}菹，雁醢，笋菹、鱼醢。
又曰：醢人，为王及后、世子共其内羞。王举，则共醢六十瓮，以五齐、七醢、七菹、三实之。（齐当为齑，五齑：昌本、脾析、蜃、豚拍、深蒲也。七醢：、蠃、[C231]、氐、鱼、兔、雁醢。七菹：韭、菁、茆、葵、芹、{治}、┺、菹。三、麋、鹿、麋也。凡醯酱所和，细切为齑，全物若为菹也。）宾客之礼，共醢五十瓮。（致饔饩时。）凡事共醢。
《礼》曰：孔子哭子路於中庭。（寝中庭也。与哭师同，亲之。）有人吊者，夫子拜之。（为之主也。）既哭，进使者而问故，（使者，自卫来讣者。故，谓死之意状。）使者曰：“醢之矣。”（时卫世子蒯聩纂辄而立，子路死之。醢之者，示欲啖食，以怖众。）遂命覆醢。（覆弃之，不忍食。）
《礼记外传》曰：祭祀宾客菹醢之用。（醢，肉酱之通名。）醢，汁也，氵音，亦汁也。（此等皆在豆，以其湿故也。）笾，竹器。（何盛也。）豆，木器，皆跌足。（取其去地高洁。）醢有陆产，（畜之所生，在陆者。）有水物，天地阴阳之气所生。（水草之品，非人力所种，自然洁。）者，骨肉相杂为之，有麋鹿麇之。（麇，大獐也。字或作の。）兔醢，氐醢，（皆陆产也。氐，蚁卵也。）有鱼雁蠃蜱之醢。（蜃蛤之类也。蜃似蚌而长也。五者水物。）
崔《四民月令》曰：五月一日可作醢。
弘《君举食檄》曰：东里独姥之醢。
卷八百六十七　饮食部二十五
茗
《尔雅》曰：贾，苦茶。（矮小者似栀子，冬至生叶，可煮作羹饭。今早采者为茶，晚采者为茗。一名茆，蜀人名为苦茶。）
《吴志》曰：孙皓每宴，坐席无不能酒，率以七升为限，虽不悉入口，浇灌取尽。韦曜饮酒不过二升，初见礼异，密赐茶茗以当酒。
《晋中兴书》曰：陆纳为吴兴太守，时卫将军谢安尝欲诣纳，纳兄子ㄈ怪纳无所备，不敢问之，乃私蓄十数人馔。安既至，纳所设惟茶果而已。ㄈ遂陈盛馔，珍羞必具。及安去，纳杖ㄈ四十，云：“汝既不能光益叔父，奈何秽吾素业！”
《晋书》曰：夏侯恺亡後形见，就家人求茶。
又曰：桓温为扬州牧，性俭素，每，惟下漆扑茶果而已。
《宋录》曰：新安王子鸾、豫章王子尚诣昙济道人於八公山。道人设茶茗，尚味之曰：“此甘露也，何言茶茗焉？”
《南齐书》曰：武帝遗诏：“灵坐勿以牲为祭，惟设饼果茶饭酒脯而已。”
《唐史》曰：风俗贵茶，茶之名品益众。剑南有蒙顶石花，或散牙，号为第一。湖州顾渚之紫笋，东川有神泉昌明、硖州有碧涧、明月房、茱萸寮，福州有方山之生牙，夔州有香山，江陵有南木，湖南有衡山，岳州有氵邕湖之舍膏，常州有义兴之紫笋，婺州有东白，睦州有鸠坑，洪州有西山之白露，寿州有霍山之黄芽。蕲门团，而浮梁之商货不在焉。
又曰：竟陵僧有於水滨得婴儿者，育为弟子。稍长，自筮，遇《蹇》之《渐》，繇曰：“鸿渐于陆，羽可用为仪。”乃姓陆氏，字鸿渐，名羽。羽有文学，多意思，耻一物不尽其妙。茶术最著。巩县为瓷偶人，号陆鸿渐，买十器得一鸿渐。市人沽茗，不利辄灌之。羽於江湖称竟陵人，於南越称桑苎翁贞元末卒。
又曰：韩闻奉天之难，以采练囊缄茶末，健步以进上。
又曰：贞元九年春，初税茶。先是，诸道盐铁使张滂奏曰：“伏以去秋水灾，诏令减税。今之国用须有供备。伏请出茶州县及茶山外商人，要略委所由定二等，时估每十税一，价钱充所放两税。其明年已後，所得税外收贮。若诸州遭水旱，赋税不办，以此代之。”诏曰：“可。”仍委张滂具处置条奏。自是每岁得钱四十万贯。茶之有税，自此始也。然税茶无虚岁，遭水旱处，未尝以茶税钱拯赡。
又曰：大和七年正月，吴、蜀贡新茶，皆於冬中作法为之。上务恭俭，不欲逆其物性，诏所贡新茶宜於立春後造。
又曰：大和九年十月，王涯献茶，以涯为榷茶使。茶之有税，自涯始。
又曰：大和九直十二月，诸道盐铁转运榷茶使令狐楚奏：“榷茶不便於民，请停。”从之。
又曰：元和十四年，归光州茶园於百姓，从刺史房克让之请。
又曰：初，常鲁使西蕃，烹茶帐中。蕃人问曰：“何为者？”鲁曰：“涤烦疗浊，所谓茶也。”蕃人曰：“我此亦有。”命取以出，指曰：“此寿州者，此顾渚者，此蕲门者。”
《晏子春秋》曰：婴相齐景公时，食脱粟之饭，炙三弋五卵，茗茶而已。
《广雅》曰：荆、巴间采茶作饼成，以米膏出之。若饮先炙，令色赤，捣末置瓷器中，以汤浇覆之，用葱、姜Ρ之。其饮醒酒，令人不眠。
《博物志》曰：饮真茶，令少眼睡。
《神农食经》曰：茶茗宜久服，令人有力悦志。
又曰：茗，苦茶，味甘苦，微寒，无毒，主瘘疮，利小便，少睡，去痰渴，消宿食。冬生益州川谷山陵道傍，凌冬不死。三月二日采。
华佗《食论》曰：苦茶，久食益意思。
壶居士《食志》曰：苦茶，久食羽化。与韭册食，令人身重。
陶弘景《新录》曰：茗茶轻身换骨，丹丘子、黄山君服之。
王浮《神异记》曰：馀姚人虞洪入山采茗，遇一道士牵三青牛，引洪至瀑布山，曰：“吾，丹丘子也。闻子善具饭，常思见惠。山中有大茗，可以相给，祈子他日有瓯蚁之馀，不相遗也。”因立奠祀。後令家人入山，获大茗焉。
《广陵耆老传》曰：晋元帝时，有老姥每旦擎一器茗，往市鬻之，市人竞买。自旦至暮，其器不减茗。所得钱，散路傍孤贫乞人。或异之，执而系之於狱。夜擎所卖茗器，自牖飞去。
《广志》曰：茶，丛生。直煮饮为茗茶；茱萸、檄子之属，膏煎之，或以茱萸煮脯，冒汁为之曰茶；有赤色者，亦米和膏煎，曰无酒茶。
《晋书□艺术传》曰：敦煌人单道开不畏寒暑，常服小石子。所服者有桂花气。兼服茶酥而已。
《续搜神记》曰：晋孝武世，宜城人秦精入武昌山中采茗。忽见一人，身长一丈，通体皆毛。精见之大怖，自谓必死。毛人牵其臂，将至山中大丛茗处，放之便去。精因留采，须臾复来，乃探怀中橘与精。精甚怖，负茗而归。
又曰：桓宣武有一督将，因时行病後虚热，更能饮复茗，必一斛二斗乃饱，裁减升合便以为大不足。非复一日，家贫。後有客造之，正遇其饮复茗。亦先闻世有此病，仍令更进五升，乃大吐，有一物出，如升大，有口，形质缩绉，状似牛肚。客乃令置之於盆中，以一斛二斗复茗浇之，此物翕之都尽而止。觉小腹又增五升，便悉混然从口中涌出。既吐此物，病遂差。苦问之：“此何病？”答云：“此病名斛茗瘕。”
《异苑》曰：剡县陈矜妻少寡，与二子同居，好饮茶。家有古冢，每饮辄先祠之。二子欲掘之，母止之。夜梦人云：“吾止此冢三百馀年，今二子恒欲见毁，赖相保护，又享吾佳茗。虽潜朽壤，岂忘翳桑之报？”及晓，於庭中获钱十万，似久埋者，惟贯新。母告二子，祷祠愈切。
《世说》曰：任瞻少时有令名。自过江失志，既不饮茗。问人云：“此为茶？为茗？”觉人有怪色，乃自申明之，曰：“向问饮为热为冷？”
又曰：晋司徒长史王好饮茶。人至，辄命饮之。士大夫皆患之，每欲往侯，必云“今日有水厄”。
《江氏传》曰：统迁愍怀太子洗马，尝上疏谏云：“今西园卖醯、面、茶、菜、蓝子之属，亏败国体。”
《晋四王起事》曰：惠帝蒙尘洛阳，黄门以瓦盂盛茶上至尊。
晋刘琨《与兄子南兖州剌史演书》曰：前得安州茶二斤，姜一斤、桂一斤，皆所须也。吾体中烦闷，恒假茶。汝可信信致之。
傅咸《司隶教》曰：闻南方有蜀妪，作茶粥卖，廉事欧其器具。无为，又卖饼於市。而禁茶粥，以蜀姥，何哉？
《坤元录》曰：辰州溆浦县，山上多茶树。
