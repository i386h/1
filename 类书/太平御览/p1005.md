<!-- { "loadSidebar": true } -->
《唐书》曰：西赵蛮在东谢之南，其界东至夷子，西至昆明，南至西洱河。（洱，音珥。）山洞阻深，莫知道里，南北十八日行，东西二十三日行。其风俗物产与东谢同。首领赵氏，世为酋长，有户万馀。贞观三年，遣使入朝。二十一年，以其地置明州，即以首领赵磨为刺史。
南平蛮
《唐书》曰：南平蛮，北与涪州接，部落四千馀户。男子左衽，露发徒跣；妇人横布两幅穿中而贯其首，名为通裙。其人美发，为髻{髟肖}垂於後；以竹筒--如笔，长三四寸--斜贯其耳。贵者亦有珠。士多女少男。为婚之法，女氏必先货求男族。贫人无嫁资，女多卖与富人为婢。俗皆妇人执役。其王姓朱氏，号为剑荔王。贞观中，遣使内附，以其地隶渝州。
罗刹国
《隋书》曰：罗刹国，在婆利之东。其人极陋，朱发黑身，兽牙鹰爪。时与邑人作市，辄以夜，昼日则掩其面。炀帝大业三年，使常骏等使赤土国，致罗刹国。
投和国
《隋书》曰：投和国，在南海大洲真腊之南，自广州西南，水行百里至其国。王姓投和罗，名脯邪乞。遥理所城，覆屋以瓦，并为阁而居，屋壁皆以彩画之。城内皆王室，城外人居可万馀家。王宿卫之士百馀人，每临朝，则衣朝霞金冠，耳挂金环，颈挂金涎衣，（叙连切。）足履宝装皮履。官属有朝请将军，总知国政。又有参军、功曹、主簿、城局、金威将军、赞理、赞府等官，分理文武。又有州及郡县，州有参军，郡有金威将军，县有城局为其长官。初至，各选官僚，助理政事。刑法，贼盗多死者，轻者穿耳及颊，私铸银钱者截腕。国无赋税，俱随意贡奉，无多少之限。多以农商为业。国人乘象及马。一国之中，马不过千匹，又无鞍辔，惟以绳穿颊，为之节制。音乐则吹蠡击鼓，死丧则祠祀哭泣，又焚尸以瓮盛之，沉於水中。若父母之丧，则截发为孝。其国市六所，贸易皆用银钱，小如榆荚。有佛道，有学校，文字与中夏不同。讯其耆老，云王无姓，名齐杖靡。王所坐塔，圆以佛塔，以金饰之。门皆东开，坐亦东向。
《唐书》曰：贞观中，投和国遣使奉表，以金函盛之；又献金、（苦盍反。）金锁、宝带、犀、象、海物等数十品。
附国
《隋书》曰：附国者，蜀郡西北二千馀里，即汉之西南夷也。有嘉良夷，即其东部所居种姓，自相率领。土俗与附国同，言语少殊，不相统一。其人无姓氏，附国王字宜缯。其国南北八百里，东西四千五百里。无城栅，近川谷，傍山险。俗好复仇，故叠石而居，以避其患，高至十馀丈，下至五六丈，每级丈馀，以木隔之。基方三四步，其上方二三步，状似浮图。於下级开小门，从内上通，夜必关闭，以防贼盗。国有二万家，号令自王出，嘉良夷政令系之酋帅。重罪者死，轻者罚牛。人皆轻捷，便击剑。漆皮为牟甲，弓长六尺，以竹为弦。妻其群母及其嫂，儿、弟死，父、兄亦纳其妻。好歌舞，鼓吹长笛。有死者，无服制，置尸高床之上，沐浴衣服，被以牟甲，覆以兽皮，子孙不哭，带甲舞剑而呼云：“我父为鬼所取，我欲报冤杀鬼！”自馀亲戚，哭三声而止。妇人哭，必以两手掩面。死家杀牛，亲属以猪酒相遗，共饮啖而瘗之。死後十日而火葬，必集亲宾，杀马动至数十匹，立其祖父神而事之。其俗以皮为帽，形圆如钵，或戴幂，衣多毛皮裘，剥牛脚皮为靴，项系铁锁，手贯铁钏。王与酋师金为饰，胸前悬一金花，径三寸。其土高，气候凉，多风少雨。土宜小麦、青科、山出金银，多白雉。水有嘉鱼，长四尺而鳞细。大业四年，其王遣使素福等八人入朝。明年，又遣其弟子宜林率嘉良夷六十人朝贡，欲献良马，以路险不通，请开山道，修职贡。炀帝以劳人，不许。嘉良有水，阔六七十丈。附国有水，阔百馀丈。并南流，用皮为舟而济。
边斗四国
《隋书》曰：边斗国、（一本班斗。）都昆国、拘利国、比嵩国，并扶南，度金邻大湾，南行三千里，有此国。其农作与金邻同。其人多白色。都昆出好栈香、藿香及硫黄。其藿香树生千岁，根本甚大，伐之四五年，木皆朽败，惟中节坚贞，芬香独存，取为香。
殊奈国
《唐书》曰：贞观二年，殊奈国遣使贡方物。殊奈者，昆仑人也，在林邑南，去交址海行三月馀日。俗习文字与婆罗门同。路绝远，古未常朝中国，至是始通。
甘堂国
《唐书》曰：甘堂国，在大海之南，昆仑人也。贞观十年，与未俱婆国同日朝贡。太宗谓侍臣曰：“南荒西城，自远而至，其故何也？”房玄龄对曰：“当中国安，帝德远被也。”太宗曰：“诚如公言，向使中国不安，何缘至？朕何德以堪之？”
金利毗逝国
《唐书》曰：金利毗逝国，在京西南四万馀里，东去致物国二千里，西去赤土国一千五百里，南去波利国三千里，柳衢国三千里。其国有城邑庭舍，衣朝霞白叠。每食，先泥上铺席，而後座。国王名本多杨牙，前有队仗、甲鍪、贝多树皮。及其风俗物产，与真腊同。
堕和罗国
《唐书》曰：堕和罗国，南与盘盘国、北与迦逻舍佛、东与真腊接，西邻大海，去高州五月日行。贞观十三年，其王遣使贡方物。二十三年，又遣使献象牙、火珠，请赐好马。诏许之。
陀洹国
《唐书》曰：陀洹国，在林邑西南大海中，东南与堕和罗接，去交址三月馀行。宾服於堕和罗。其王姓察失利，字婆那。土无蚕桑，以白叠朝霞布为衣。俗皆楼居，谓为干栏。贞观十八年，遣使来朝。二十一年，又遣使献白鹦鹉--毛羽皓素，头上有红毛数十茎，与翅齐--及婆律膏。仍请马及铜锺，诏并给之。
堕婆登国
《唐书》曰：堕婆登国，在林邑南，海行二月，东与诃陵，西与迷黎车接，北界大海。风俗与诃陵同。种稻，每月一熟。有文字，书於贝多叶。其死者，口实以金，又以金钏贯於四支，然後加以婆律膏，及檀、沉、龙脑等香，积薪以燔之。贞观中，遣使献金花等物。王之所居，坚木为城，造大屋重阁，覆以棕榈皮。所坐床悉以象牙为之，亦以象牙为席。食以手擐之。又以椰树花为酒，饮之亦醉。有山穴，海涌而出盐，国人取食。其国人有毒，与常人同止宿，即令身生疮，与之交会便死，若涎液沾著草木即枯。其人身死，不臭不烂。
多蔑国
《唐书》曰：多蔑国，贞观时通焉。在南海外，国界周回可一月行，南阻大海，西俱游国，北波利利剌国，东真陀桓国。户口极多，置三十州，不役属他国。有州郭、宫殿、楼橹，并用瓦木。以十二月为岁。其物产有金、银、铜、铁、象牙、犀角，朝霞、朝云等布。其俗交易用金、银、朝霞等为贾，百姓二十而税一。五谷菜蔬与中国不殊。
多摩国
《唐书》曰：多摩国，长居国，长居於海岛，东与婆凤，西与多隆，南与半反跋--华言五山也，北与诃陵等国接。其国界东西可一月行，南北可二十五日行。其王子，先龙子也，名骨利。骨利得大鸟卵，剖之，得一女子，容色殊妙，即以为妻。其王尸罗劬佣伊说，即其後也。显庆中，遣使贡献。其俗无姓，王居以称为城，以板为屋，坐师子座，东向，衣物与林邑同。胜兵二万人，无马，有弓刀甲槊。婚姻无同姓之别。其食器铜铁金银，所食尚酥乳骆、沙糖、石蜜。其家畜有羊、水牛，野兽有獐、鹿等。死亡无丧纪之制，以火焚其尸。其音乐略同天竺。有波那、婆宅、护遮、奄磨、石榴等果，多甘蔗。从其国经薛卢、都思、诃卢、林邑等国，达於交州。
哥罗舍分国
《唐书》曰：哥罗舍分国，在南海之南，接堕和罗，胜兵二万人，其王蒲越伽摩。显庆五年，遣使朝贡。
杜薄国
《唐书》曰：杜薄国，在扶南东涨海中，直渡海数十日至。其人色白，皆有衣服。国有稻田，女子作白叠华布。出金、银、铁、以金为钱。出鸡舌香，可含以香人，不见鸡舌，其为水也，气辛而性厉，禽兽不能至，故未可识其树者。华熟自零，随水而出，方得之。杜薄洲有十馀国城，皆称王。
乌笃国。
《唐书》曰：乌笃国，在中天竺南，一名乌伏那，地方五千馀里。百姓殷实，人性懦弱，颇诡诈，尤工禁术，笃信佛法。文字礼仪略同天竺，自古不通中国。贞观中，其王达摩因陀诃斯遣使献龙脑、麝香等。
薄剌洲
《唐书》曰：薄剌洲，隋时闻焉，在拘利南海湾中。其人色黑而齿白，眼正赤，男女并无衣服。一名勃焚洲。
《抱朴子》云：勃焚洲，在南海中。薰绿水胶所出，胶如枫脂。所以不可多得者，正患犭吉犭屋兽啖人。此兽大者重干斤，状如水獭，其头身及他处了无毛，惟从鼻上以竟脊至尾上有毛，广一寸许，青，长三四分许，其无毛处则韦囊，人张捕得之，斩刺不伤，积薪烈火，缚以投火中，新尽而此兽不焦。须以大竹杖打之，皮不伤而骨碎都尽而死。
卷七百八十九　四夷部十□南蛮五
南诏蛮
《唐书》曰：南诏蛮，本乌蛮之别种也，姓蒙氏。蛮谓王为诏，自言哀牢之後，代居蒙舍州，为渠帅，在汉永昌故郡东姚州之西。其先，渠帅有六，自号六诏，兵力相埒，各有君长，无统帅。蜀时，为诸葛亮所征，皆臣服之。
又曰：南诏蛮，国初时，有蒙舍龙生迦独，迦独生细奴逻，高宗时来朝。细奴逻生逻盛，武后时来朝。其妻方娠逻盛，次姚州，闻妻生子，曰：“吾且有子，死於唐地足矣！”子名盛逻皮。逻盛至京师，赐锦袍金带还国。开元初，逻盛死，子盛逻皮立。盛逻皮死，子皮逻ト立。
又曰：南诏蛮，皮逻ト嗣立。二十六年，诏授特进封越国公，赐名曰归义。其後破洱阿蛮，（洱，音而志切。）以功策授云南王。归义渐强盛，馀五诏浸弱。先是，剑南节度王昱受归义赂，奏六诏合为一诏。归义既并五诏，服群蛮，破吐蕃之众，兵日以骄大，遂徙居大和城。天宝四载，归义遣孙凤迦异来朝，授鸿胪卿，归国，恩赐甚厚。
又曰：ト罗凤袭封王，无何，鲜于仲通为剑南节度使，张虔陀为云南太守。仲通褊急寡谋，虔陀矫诈，遇下不以礼。旧事：南诏尝与其妻子谒见都督虔陀，皆私之，又有所徵求，ト罗凤多不应。虔ヌ遣人骂辱之，仍密奏其罪恶，ト罗凤忿怨，因发兵反，围虔ヌ，杀之。後遣使谢罪，仍与云南录事参军姜如芝俱来，请还其所虏掠，且言吐蕃大兵压境，若不许，当归命吐蕃，云南之地非唐有也。仲通不许，因其使进军，逼大和城，为南诏所败。自是ト罗凤北臣吐蕃。
