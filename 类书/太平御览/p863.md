<!-- { "loadSidebar": true } -->
又曰：褚伯玉字元璩，吴郡钱塘人。早慕冲虚，年十八，父为娶妇入前门，伯玉後门出，往剡，居瀑布山。性耐寒暑，在山三十馀年，隔绝人事。一说云：伯玉初游南岳，路入闽中，飞湍走险。伯玉泊舟晚濑，冲飙忽起，山水暴至，激船上巅，崩落绝嶂。徒侣以为冰碎，缘阻寻求，见伯玉自若，以小杖舟，涉不测之泉，众以骇伏。入霍山而去。初隐瀑布山，齐高祖钦其风，欲与相见。辞以疾而去。帝追恨，诏瀑布山下立太平观，孔稚圭立碑。
又曰：张陵博学，及河洛天文，悉穷其妙，静处衡门，不求闻达。弹琴咏诗，顺志而己。
又曰：龙威丈人，山中得道者也。时人莫知其名，号曰山隐居。傲然不群，高绝人世。
又曰：陶弘景字通明，魏郡平阳人也。自号华阳隐居，常谓人曰：“我心恒如悬镜，触物不遗。”好行阴德，拯济困穷，合施诸药，远近赖之。平生尝昼眠，看书必至半夜。好闻松风之声，少拘奘。晚惟进钅迅答、紫菜、生姜，饮酒能至一斗而断不醉也。
《老氏圣纪》曰：神医中岳仙人成公与，以姚氏泓十五年七月六日仙化，门徒欲厚葬之。与忽然重起曰，“道士绝累，与俗有殊，胡为哀哭厚葬？但建修斋功，此乃合太古淳真人法也。”言讫而化。明日中时，有叩石室者，门人出视，见两童子，引入户，公与起去。葬于巩县界洁素里。
又曰：孟道养字孝元，外名援，平昌人。少时闻有法席，不问远近，往观听焉。及长，性沉静，学专为己，不求闻达。闭户开窗，披书玩古。及入室，读诵声才出口，有刘缓、戴诜相造，研论窗玄理，各叹伏，以为迈绝。
又曰：吴猛字世云，豫章人也。性纯孝；夏夜在父母侧，不敢驱拂蚊纳，恐去己而集亲。年三十，邑人丁义士奉道以术传之，乡人隐铜为设酒，既去，酒在器中不耗。道士舒道云病疟比年，猛授以三皇诗使讽之，顿愈。尝还豫章，以白羽画江而渡。县东有石笥，历代未尝开。猛往发之，多得简碟，古字不可识。县南有峻石，时立千仞，猿不能上，猛仗策登之。县令新蔡千庆好畋猎，猛屡谏不听。后庆大猎，四面引火烘天，而猛坐草中自若，鸟什附左右，火不能及。庆大骇，因是悔。王敦于坐收猛，俄失之，敦大怒。是岁敦败。猛登庐山，见一叟坐树下，以玉杯承甘露授猛。又有玉疯囵室，见数人与猛语，若旧相识，设玉膏终日。猛又乘铁船于庐山顶。
又曰：钱妙真，晋陵人也。幼而好道，便欲离俗，亲族逼以适人，泣涕固免，遂居大小二茅山。后往燕口洞，手裁书并诗七章与陶隐居。
又曰：孔灵产，会稽山阴人也。遭母忧，以孝闻。宴酌珍羞，自此而绝。饣蔬布素，志毕终身。父见过毁恻然，命具馔。灵产勉从父命，咽以成疾。父以人有天性不可移，遂不复逼。深研道几，遍览仙籍。宋明帝於禹穴之侧立怀仙观，诏使居之。迁太中大夫，加给事。高帝赐以鹿巾猿裘竹素之器，手诏曰：“君有古人之风，赐以林下之服，登泛之日，可以相存也。”
又曰：张绎字士和，吴郡人也。奖励学徒，整肃法事，屡讲众经，理致深密，词端华辩，当时所宗。梁武帝雅相钦赏。时陶隐居着《法检论》，明释老二教。绎往复讨论，甚有条理，隐居嘉焉。专心道法，居贫守约，善八体书，别制□篆。作《茅山南洞碑》，甚工。
又曰：宋文同字文明，吴郡人也。梁简文时，文明以道家诸经莫不敷释，撰《灵宝经义疏》，题曰谓之通门。又作大义，名曰《义渊》，学者宗赖，四方延请。长於着撰，讷於口辞。
又曰：王遂起，太原人，为集真观主。性少眠，纵卧熟，犹觉人语。言论相涉，即领其辞，莫不叹其清寤。
又曰：昼夜不卧，日月合光。
卷六百六十七　道部九
斋戒
《太上经》曰：思神、录气，习法、登阶，名之为斋。
太极真人曰：斋莫过乎灵宝，其法高妙，不宣於世。仙圣口诀，秘而不书。太一斋法，玄之又玄。
《指教经》曰：奉道不斋戒，如无烛夜行，失道自苦耳。
《太真科》曰：修三守一斋为本基，学道以斋戒为本。太上所重，老氏所营，仙真所赖。
又曰：道士能日中一食，不餐秽恶。随月斋戒，昼夜不怠。不害一切，拔度奚，当得至道。
又曰：道士修经习业，以《道德》二篇为先，斋戒授之，度人济己也。
又曰：救解父母疾病，当斋官露台。斋中奏子午章，若到必感。
又曰：玄清玉皇之道，上皇天帝授太微天帝君、三元紫精君、真阳元老君，後以付太上道君，以传金阙李君。李君传太灵真人南岳赤君，又紫元夫人以传清灵王君。王君传南岳魏夫人，夫人传杨君，使授许长史及掾。授授者斋戒七日。
又曰：众真授道，先斋戒百日，或三十日，或十日。又当先告斋一日，以洗素心。三十年六传，寻上经斋戒无如此者。行之四十年，太上迎以玉轮，登上清为上真。
《三皇经》曰：凡斋戒三事，以定心口身之业也。
又曰：凡斋戒，讲灵元谱大经，服内文，以成其道。
又曰：凡斋者，服三皇内文，以成隐显之道。
《登真隐诀》曰：道斋谓之守静，谓斋定其心，洁静其体，在乎澄神遣务，检隔内外心斋者也。
又曰：修道之人须斋戒，礼谢七世之愆。
又曰：上清每以吉日会五真，凡修道之人，当其吉日，思存吉事，心愿飞仙，立德施惠，振救穷乏，此太上之事也。当须斋戒，遣诸杂念，密处静室。
《真诰》曰：斋戒不可杂处，必乱正道也。凡甲寅庚申之日，是尸鬼竞乱，精神躁秽之日。当斋戒不寝，遣诸可欲。凡五卯之日，常当斋戒，入室东向，必拜在神念气，意所陈。
又曰：汉建安中，左慈闻句曲山在金陵，通峨眉罗浮，故度较邪之。遂斋戒三月而登此山，乃得其门入。茅君授以三种神芝，宿启功仪，曰：“捧香仙女下卫斋戒之人。”
又曰：太极真人授太上口诀，千岁五传，依隐书之制，斋戒五日，乃授立约。
《珠囊》曰：凡入五岳，以甲子上旬之日沐浴，斋戒七日乃行。若名山有芝英奇药者，奉之作素奏丹书其文，乞登仙度世，飞行上清。再拜，放自鸡犬各一於石上而去，然後求芝英奇药，所欲必获。恶鬼老魅不敢试，人若学道不知此术，入山多厄。
《抱朴子》曰：家有三皇图，先必斋戒百日，乃召致天地五岳社稷之神，後圣君命清虚小有真人撰集上仙真录，总名为上真正法，以慑万邪。百年再授于人，须斋戒方得。
《三元品经》曰：学道之本，当先修中元。斋戒之法，赎罪谢过於太真，则书名玄图。
《灵宝赤书》曰：元始五老诸天帝皇帝，以岁六斋之月，会於上三天灵都宫，元阳紫微之台，集算天元，推校运度。又云：紫微宫旧格丹书白素，斋戒百日诵之。
《太素玉录经》曰：斋戒存思，诵习此经。精进无怠，神通智达，位为太素真人。
《大平经》曰：真人云：人之精神，常居空闲之处，不居污浊之间也。欲思还神，皆当斋戒香室中，百病自除。不斋戒则精神不肯返人也。皆上天共诉人，所以人病积多，死者不绝。
《八素奔辰诀》曰：七曜五星，审识形色，见之早晚，于庭伺之。若晦冥之夕，皆於寝室存念，斋戒修行，如存奔日月之法。日中赤气紫芒者，为曜灵九神华芒也。月中黄气白光，八朗之芒，是为月华夜精，道人皆知。服日月之气，而吸九华灵芒，能修存奔日月之道。安妃授杨君书二卷，皆是奇法。日月之道，甚多高妙。
《上清金阙灵书》曰：太上之吉会日者，高真集宴庆献之日也。回元者，太上之更始日也。甲子阴阳之首气，月晦改度之初萌，故为新日也。不知此日者，不得解罪除过，不得刻简上真。当须斋戒，於是日思存吉事，此回元诀也。
又曰：《黄庭内景经》一名《太上琴心文》，又名《大帝金书》扶叶大帝君宫中尽诵此经。金简刻书之，故曰金书。又名《东华玉篇》。东华者，方诸宫名，东海青童君所居也。其中仙曹多斋戒诵咏，刻玉书之。
又曰：太极左真人曲素诀辞，一名《九天凤气玄丘大真书》。太上授太极左真人，真人传东海方诸宫青童大君，使传道士宿有名应神仙真人者。之二十年，得见三元君斋戒青金之誓，以代盟约。
《八道秘言》曰：欲行九真之法者，斋戒静室，至须专寂心祷，飞仙上登紫庭。
又曰：九天凤气玄丘真书，玄都丈人仙科授，斋戒三日，之者得仙。
《道德经序诀》曰：尹喜知紫气西迈，斋戒相见道真。及老子度关，授二篇经义。
《灵书经》曰：十部妙经，金字玉简，诸天真仙斋戒月日，上诣玉京诵其文。
《威仪经》曰：斋戒景福，度人先为，先人後己，与志玄同。一本行书曰，授灵宝赤书者，必先斋戒。
《东卿司命经》曰：先师王君昔见授《太上明堂玄真上经》，斋戒休粮，存念日月，咽服光芒之液。常密行之，此上真道也。太上玄真经先盟而後行，行之然後可闻玉金之道耳。季伟者长斋三年，竭诚殚思，乃能得之。神光映身，然後授书，此真玄之道。要而不烦，吾常秘宝藏之囊肘，後以相示慎密者也。好道者欲求神山，宜先斋戒登山。昔左慈斋戒三月，拜礼灵山，竭诚三年，然後二茅君引前。
又曰：《黄庭内景玉经》曰：“扶桑太帝君命赐谷神王传南岳夫人，授授斋戒九日。”
又曰：《三元真一经》，金阙帝君所守，东海小童以传涓子，涓子传苏君，苏君传周君。授授斋百日，或五十日，或三十日，或七日。四十年传一人，十人止。後圣道君命清灵小有天王修集上仙真录总名，紫元夫人传王君，王君传南岳魏夫人，夫人传杨君，杨君传许掾，授授斋三日，或七日。凤真之文，大上授太极左真人，真人传东海方诸君、青童君，此亦众真相传，授授斋三日，之九年，得见二元君于上清金阙。
又曰：《太上智惠经》太上付上相。又紫元夫人传王君，而王君传南真，南真传杨君，今授许长史掾，授授斋戒五十日。
又曰：太丹隐书飞真之道，存想之法也。此盖杨君止抄一经，诵以与长史耳，亦独九真之龙书也，未见斋戒之法，不可遵行。《真诰》有朝大素法云：授洞决旋行，太丹隐书存三元洞房者，即谓此也，但不具耳。世有周咀堙注洞房事，亦是抄耳。此经语而注之，为施修之法，未见真本而事旨不具。
《名山记》曰：大茅山有小穴口，石填之，但精心斋戒，可得而游，中茅山东亦有小穴，穴口如狗窦，劣容人入耳。愈入愈阔，外以盘石掩塞穴口，故馀小穿如杯大，使山灵守卫之。此盘石亦时开发，若勤恳斋戒，寻之得从而入，易於常洞口。好道者欲求神仙，宜预斋戒，则三茅君於句曲见之，授以要道。入洞门句曲，有五门，立志斋戒三月，靴η创逝者可入矣。
