<!-- { "loadSidebar": true } -->
《礼记□玉藻》曰：凡君召以三节，二节以走，一节以趋。（节，所以明信也。使使召臣急则持三，缓则持一。《周礼》曰：镇圭以檄守，其余未闻也。如今汉使者持之节。）
《左传□僖下》曰：卫叔武将沐，闻君至而喜。捉走出，前驱射而杀之。
又昭三十一年曰：荀跞以晋侯之命唁公，且曰：“寡君使跞以君命讨于意如，意如不敢逃死，君其入也。”公曰：“君惠顾先君之好，施及亡人，将使归，粪除宗祧以事君，则不能见夫人已。所能见夫人者，有如河！”（夫人谓季孙也。）荀跞掩耳而走。
《公羊传》曰：定公曰：阳虎窃宝玉而走。
又哀公曰：齐景公谓陈乞曰：“吾欲立舍何如？”陈乞曰：“君欲立，臣请立之。”（陈乞欲言不可，恐景公杀阳生。）阳生曰：“吾闻子将不立我也。”陈乞曰：“吾不立子者，所以生子也。”与之玉节而走之。（节，信也。折王与阳生为后当迎之。）
《尔雅》曰：中庭谓之走。
《史记》曰：周昌常入奏事，高帝方拥戚姬。昌还走，帝逐得，骑昌项问曰：“我如何主也？”昌仰曰：“桀纣主也。”
《东观汉记》曰：上降颍阳，虽得入，意不安。门下有击马着鼓者，马惊，良（音郎）磕（音扌盍）邓晨起，走出视之，乃马也。
《魏略》曰：曹真字子丹，沛郡人。本姓秦，养曹氏。或云其伯父南宿与太祖善，共平袁术。部党与太祖相攻，劫太祖出，为寇所追，走入秦氏，伯南开门受之。寇问所在，答云：“我是寇。”遂害之。由此太祖思其功，遂变其姓。
《江表传》曰：陆逊破刘备於夷陵。备舍船步走，烧皮铠以断道，使挽车走入白帝。
《晋书》曰：陈安字虎侯。骁壮果毅，武过人，多力善射，持七尺刀贯甲，奔及驰马。
又曰：唐彬字儒宗，鲁国邹人也。少便弓马，好游猎。身长八尺，走及奔鹿，强力绝人。
《後魏书》曰：伊（扶拂切。）代人也。少而勇健，走及奔马，善射多力，曳牛却行。
《赵书》曰：刘灵，阳平人也。年二十馀，常厮役于县。走及驰马。
《前秦录》曰：苻坚大败，为流矢所中。遁走甚饥。民有进壶豚髀者，坚食之，大悦。
《隋书》曰：麦铁杖，始兴人也。骁勇有膂力，日行五百里，走及奔马。每以渔猎为事，不治产业。
《吴越春秋》曰：庆忌，僚子也。勇为人所闻，走及奔马。
《吴氏春秋》曰：今与骥俱走，则人不胜骥矣。居其车上，则骥不胜人。
又曰：有莘氏女子采桑，得婴儿於空桑之中，献之其君，令养之，察其所以然。曰：“其母居伊水之上，孕，梦神告曰：臼出水而东走，千里邑尽为水，身化为空桑。”故命之曰伊尹。
《战国策》曰：昔曾参处费，鲁人有与曾参同姓名者杀人。人告其母曰：“曾参杀人。”曾参母投杼逾墙而走。
《楚汉春秋》曰：淮阴武王反，上自击之。张良居守。上体不安，卧せ车中，行三四里，留侯走，东追上。簪堕，被。及せ车，排户曰：“陛下即弃天下，欲以王葬乎，以布衣葬乎？”上骂曰：“若翁天子也，何故以王及布衣葬乎？”良曰：“淮南反于东，淮阴害於西，恐陛下倚沟壑而终也。”
《庄子》曰：藏舟於壑，藏山於泽，谓之固矣。然则，夜半有力者负之走，而昧者不知。
《荀卿子》曰：伯禽将归国，周公谓之曰：“君子力如牛，不与牛争力；走如马，不与马争走；知如士，不与士争知。”
《淮南子》曰：渔者走渊，木者走山。
又曰：者见虎不走，非勇也。
又曰：飞不以尾，挫尾则飞不能远；走不以手，缚手则走不能疾。
《抱朴子》曰：柠木实之赤者饵之，一年，老者少。昔道士梁须年七十，服之，年百三十岁，能夜读书，走及马。（柠，丁李切；又音楮。）
《世说》曰：锺会撰《四本论》始毕，甚欲使嵇公一见。置怀中。既诣定，畏其有难，不敢相示。因出户，遥掷，面便走。
《俗说》曰：桓公豹奴善骑乘，亦有极快马。时有一诸葛郎，自云能走与马等。桓车骑以百匹布置埒头，令豹奴乘与诸葛竞走，先至者得布。便俱走，诸葛常与马齐，欲至埒头，去布三丈许，诸葛一跳坐布上，遂得之。
《鲁女生别传》曰：鲁女生，长乐人也。少好学道，初服饵胡麻，乃求绝八十馀年，日更少壮，面如桃花，日行三百里，走及獐鹿。
跳
《释名》曰：跳，条也，如草木枝条务上行也。
《左传□僖下》曰：魏束胸见使者曰：“以君之灵，不有宁也。”距跃三百，曲踊三百。（距跃，超越也。曲踊，跳踊也。）
崔鸿《十六国春秋□前赵录》曰：刘翌骁过人，能一手举殿柱，跳过平阳门出。
《神仙传》曰：壶公者，不知何许人也。从远方来，卖药得钱与饥冻者。常悬一壶于坐上，日入後，跳入壶。市掾费长房於楼上见之，知非常人，身为扫除，并进饼饵。公令房共跳入壶中，但见楼观重门，侍者数十人。
蹲
王隐《晋书》曰：王长文字德睿。州辟别驾，不就。追求之，乃於成都卖熟市见长文蹲地啮胡饼。州知不屈，乃送还家。
《山海经》曰：大荒之外，有大人之堂。有一大人其上，张其两臂。
郭璞《游仙诗》曰：安见山林士，拥膝对岩蹲。
王褒《僮约》曰：奴入市，不得夷蹲旁卧、恶言鬼脉拢
卷三百九十五　人事部三十六
沐
《说文》曰：沐，濯也。
《毛诗□淇澳□伯兮》曰：自伯之东，首如飞碰拢岂无膏沐，淮适为容？
《大戴礼□夏小正》曰：五月蓄兰为沐浴。
《礼记□曲礼上》曰：居丧之礼，头有疮则沐。
又《檀弓下》曰：石骀仲卒，（骀仲，卫大夫也。）无子，有庶子六人。卜所以为後者，曰：“沐浴佩玉则兆。”五人皆沐浴佩玉。石祁子曰：“孰有执亲之丧而沐浴佩玉者乎？”不沐浴佩玉。石祁子兆，卫人以龟为有知。
又《内则》曰：五日则覃汤请浴，三日具沐。
《左传□僖中》曰：初，晋侯之竖头须，守藏者，窃藏以逃。（文公出时。）尽用以求纳之。（求纳文公。）及入，求见，公辞以沐。谓仆人曰：“沐则心覆，心覆则图反，宜吾不得见也。居者为社稷之守，行者为羁绁之仆，国君而雠匹夫，惧者甚众矣。”仆人以告，公遽见之。
又僖下曰：卫叔武将沐，闻君至而喜。捉走出，前驱射而杀之。公知其无罪，枕股而哭之。
又哀下曰：齐子我夕，（夕视事。）陈逆杀人，逢之，（陈逆子行陈氏宗也，子我逢之。）遂执以入。（执逆至朝。）陈氏方睦，使疾，而遗之潘沐，备酒肉焉。（潘米汁可以沐头。）
《论语□宪问》曰：陈成子弑简公，孔子沐浴而朝，请讨之。
《家语》曰：凡丧，小功已上，虞练祥之，祭皆沐浴，且祭日沐浴为斋洁也。
《史记》曰：周公戒伯禽曰：“我文王之子，武王之弟，成王之叔，於天下亦不贱矣。然我一沐三握，一饭三起以待士，犹恐失天下之贤人。”
《汉书》曰：窦皇后弟广国，字少君。四五岁时，家贫，为人所略。上书自陈，左右见，问之，曰：“姊去我西时，与我诀傅舍中，丐沐，沐我、饭我乃去。”后持之而泣也。
又曰：邓通愿谨，不好外交。虽赐沐浴，不欲出。於是，文帝赐通巨万。
又曰：吴王遗诸侯书曰：“楚玄王子淮南三王，或不沐洗十馀年，怨入骨髓。（言心有所怀，志不在洗沐也。）欲壹有所出之久矣。（谓发兵也。）”
又曰：张安世字子孺。少以父任为郎用善书至给事尚书。精力於职，沐浴未尝出。
又曰：董贤，每赐沐浴，不肯出。常留中视医药。上以贤难归，诏令贤妻得通引籍殿中，止贤庐。
又曰：张苍德安国侯王陵。及贵父事陵。陵死後，苍为丞相，洗沐常先朝陵夫人，上食，然後敢归家。
又曰：孔光典枢机十馀年，守法度，修故事。沐日归休，兄弟妻子燕语，终不及朝省政事。
邓粲《晋记》曰：舂陵长易雄起兵讨王敦，欲活之，使还邑舍洗沐。众人皆贺，雄曰：“吾梦乘车，挂肉其傍。肉必有筋，筋者，斤。吾其死也。”敦果刑雄。
《晏子春秋》曰：景公之嬖妾婴子死，公守之三日，不食，不去左右。晏子入，曰：“育术客与医俱言曰能生死者，闻婴子疾，请治之。”公喜，起曰：“病犹可为乎哉？”晏子曰：“客之通也，使君洁沐浴饮食，彼亦将有鬼神之事焉。”公曰：“诺。”屏而沐浴。晏子令棺人敛之而复曰：“医不能治病也，敛矣。不敢不以闻。”公作色不悦曰：“吾为君绐而已矣。”
《庄子》曰：孔子见老聃，聃新沐被似非人。孔子曰：“先生体若槁木，似遗物乎！”老子曰：“吾游物之初。”孔子出，告颜渊曰：“丘之道，其犹醯鸡。”（司马彪注曰：益鸡，酒上飞螨。）
《韩子》曰：古谚曰：“为政若沐也。”虽有弃发之劳，而有长发之利也。）
又曰：僖侯将沐，汤中有砾。问之，曰：“当有人欲代汤者。”
《吕氏春秋》曰：昔者，禹一沐而三捉，一食而三起，以礼有道之士。
《淮南子》曰：汤沐具而虮虱相吊，大厦成而燕雀相贺。
《六韬》曰：文王闻杀崇侯虎，归至酆，令具汤沐。
《论衡》曰：子日沐，令人爱，卯日沐，令人白头。案：人之爱憎，头之白黑，在乎自然。但使嫫母子日沐，能令人爱耶？使十五童子卯日沐，能令白耶？
《世本》曰：秦穆公作沐。
《异苑》曰：北海任诩字彦期。从军十年乃归。临还，握粟出卜。师云：“非屋莫宿，非食时莫沐。”诩结伴数十，暮遇雷，相庇於岩下。窃忆非屋莫宿之戒，遂负檐栉沐。岩崩，压停者悉死。至家，妻先与外人通情，谋共杀之，请以湿为识。妇宵则劝诩令沐，复忆非食时莫沐之忌，收而止。妇惭愧负怍，乃自沐焉。散同寝。通者夜来，不知妇也，斩首而去。
《楚辞》曰：浴兰汤兮沐芳华，采衣兮若英。
又《渔父》曰：吾闻新沐者必弹冠，新浴者必振衣，安能以身之察察，受物之汶汶乎！
浴
《说文》曰：浴，洒身也。
《礼记□内则》曰：五日则覃汤请浴，外内不共氵（音逼）浴。（逼，浴室也。）
《礼记□儒行》曰：儒有澡身而浴德。（常自清洁于身，沐浴于德也。）
《左传□僖中》曰：晋公子重耳及曹，曹共公闻其骈胁，欲观其裸。浴，薄而观之。
又文下曰：齐懿公之为太子也，与邴蜀之父争田，不胜。及即位，乃掘而刖之，而使蜀仆。（仆御。）纳阎职之妻，而使职参乘。五月，公游于申池。二人浴于池，蜀以扑扌失职。（扑，捶。扌失，击。）职怒。蜀曰：“人夺汝妻而不怒，一失汝庸何伤？”职曰：“与刖其父而弗能病者，何如？”乃谋杀懿公。
