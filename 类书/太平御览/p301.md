<!-- { "loadSidebar": true } -->
《梁书》曰：到溉为左民尚书。溉身长八尺，美风仪，善容止，所莅以清白自修。性又率俭，不好声色，虚室单床，傍无姬侍；自外车服，不事鲜华，冠履十年一易，朝服或至穿补。传呼清路，示有朝章而已。
又曰：何胤，字子季，为左民尚书，後辞官，隐於若邪山□门寺。敕给白衣尚书禄，胤固辞。
又曰：到洽为御史中丞，兄溉为左民尚书。旧制中丞不得入尚书下舍，洽引服亲不应有碍，刺省详决乃许入溉省，亦以其兄弟素笃，不能相别也。
又曰：周弘正为左民尚书，夏月著犊鼻，衣朱衣，为有司所弹。其放达如此。
户部侍郎
《唐书》曰：李林甫引萧炅为户部侍郎，尝与何挺之同行庆吊。客次有《礼记》一卷，炅读之曰：“蒸尝伏腊。”炅早从宦，无学术，不识“伏腊”之意，误读之。挺之戏问，炅对如初，挺之白张九龄曰：“省中岂得有伏猎侍郎！”由是出为岐州刺史。
又曰：李绛为户部侍郎，尝因次对，宪宗曰：“户部比有进献，至卿独无何也？”绛曰：“将户部钱献入内藏，是用官物以结私恩。”上耸然，益嘉其直。
又曰：长庆中孟简代崔群为户部侍郎。是官有二员，其判使案者别居一署，谓之左户。元和以还号为清重之最，宰辅登用多由此而去。
又曰：张平叔长庆中为户部侍郎。平叔狡险大言，因王播以进。既掌财用，常屈公利，以便嬖幸多狎之。既有宠於上，进退便僻杂以优谐，或自称老奴，无复大臣之体。尝奏事毕，降阶复升。又有论奏佻荡轻脱，上每为笑容之，在班列间，玩狎郎吏，哗肆无忌。请变榷盐法，请宰相为之使，因以自求枢机之任。每月内制出，辄疑授已，整衣冠以俟，後人多笑之。
又曰：庾敬休字顺之，为户部侍郎，奏两川米价腾踊，百姓流亡，请粜两川阙官职田禄米以救贫人。从之。
户部郎中
《六典》曰：户部郎中、员外郎，掌分理户口、井田之事，凡天下十道，任土所出而为贡赋之差。
《隋书》曰：高构征拜比部侍郎，寻转民部。时内史侍郎晋平东与兄子长茂争嫡，尚书省不能断，朝臣三议不决。构断而合理，上以为能，召入内殿，劳之曰：“我闻尚书郎上应列宿，观卿才识，方知古人之言信矣。嫡庶者，礼敬之所重，我读卿判数过，词理惬当，意所不能及也。”赐米百石。由是知名。
《唐书》曰：韦维少习儒业，博涉文史，举进士，自大理丞累至户部郎中，善於剖判。时员外郎宋之问工於诗，时人以为户部有二妙。
户部员外郎
《唐新语》曰：吕太一迁户部员外。户部与吏部邻司，吏部移牒户部，令墙宇悉竖棘以防令史交通。太一报牒曰：“眷彼吏部铨综之司，当须简要清通，何必竖篱插棘？”省中赏其俊拔。
度支尚书
《晋书》曰：初，魏文帝置度支尚书，专掌军国支计，朝议以征讨未息，动须节量。及明帝嗣位，欲用安平王孚，问左右曰：“有兄风不？”答曰：“似兄。”帝曰：“吾得司马懿二人，复何忧哉！”转为度支尚书。
又曰：当阳侯杜元凯为度支尚书，内以利人，外以救边，备物致用，以济当时之益者五十馀条。
朱凤《晋书》曰：文帝立度支尚书，军粮计校一由之，以司马孚为之。
《晋起居注》曰：咸宁五年诏曰：“一年不收，使公私俱匮；不惟天时，乃人事有不尽也。故总要者，正在度支尚书也。其以散骑常侍中书令张华为度支尚书。”
《後魏书》曰：阳平王子匡除度支尚书。匡与尚书令高肇不平，常无降下之色。时世宗委政於肇，朝廷倾惮，惟匡与肇抗衡。先自造棺置於厅事，意欲舆棺诣阙论肇罪恶。
《隋书》曰：长孙平，开皇三年徵拜度支尚书。平见天下州县多罹水旱，百姓不给，奏令民间每秋家出粟麦一石已下，贫富为差等，储之闾里以备凶年，名曰义仓。
度支郎中
《唐书》曰：崔仁师为度支郎中，尝奏度支财物数千言，手不执本，太宗怪之。令黄门侍郎杜正伦赍本，仁师对唱，一无差殊。太宗大奇之。
《六典》曰：度支郎中、员外，掌判天下租赋少多之数、物产丰约之宜、水陆道路之利，每岁计其所出而支其所用。凡物之精与地之近者以供国，物之固与地之远者以供军，皆料其远近、时月、众寡、好恶而节制之。
度支员外郎
《唐书》曰：张为度支员外郎，黄巢将逼关辅。托疾，请告侍其母，挈族避乱商州。贼犯京师，僖宗出幸，途无供须，卫军不得食。汉阴令李康献糗饵数百骡纲，军士始得食。僖宗召康问之曰：“卿为县令，安操心及此？”康对曰：“臣为尘吏，安敢有此进献。张员外教臣也。”帝异之。
金部郎中金部员外郎
《隋书》曰：卢昌衡字子均，为仆射祖孝征所荐，迁尚书金部郎。孝征每曰：“吾用卢子均为尚书郎，自谓无愧幽明矣。”
《六典》曰：金部郎中、员外郎，掌判天下库藏钱帛出纳之事，颁其节制，而司其簿录。
仓部郎中
《六典》曰：仓部郎中、员外郎，掌判天下仓储，受纳租税，出给禄廪之事。凡中外文武官品秩有差，岁再给之。
《唐书》曰：毕П历驾部员外郎、仓部郎中。故事，势门子弟鄙仓、驾二曹，居之者不悦，惟П受命，恬然恭逊，口无异言，执政多之。
仓部员外郎
《唐书》曰：长庆中孟简迁仓部员外郎，属顺宗登极，王叔文窃政，骤为户部侍郎。简为其属，中立正色，挺然不附。叔文心忌而不敢退黜，言於宰相韦执谊，换刑部员外郎。
卷二百一十八　职官部十六
刑部尚书
《六典》曰：刑部尚书、侍郎之职，掌天下刑法及徒隶勾覆、关禁之政令。其属有四：一曰刑部，二曰都官，三曰比部，四曰司门，总其职务而行其制命。凡中外百司之事，由於所属，咸质正焉。
《唐书》曰：柳公绰为刑部尚书。京兆人有姑鞭妇致死者，府断以偿死，公绰议曰：“尊殴卑非斗，且其子在，以妻而戮其母，非教也。”竟减死。
又曰：李适之拜刑部尚书。适之雅好宾友，饮酒一斗不乱，夜则宴赏，昼决公务，庭无留事。
刑部侍郎
《唐书》曰：太宗谓侍臣曰：“张亮有义儿五百，畜养此辈，将何为也？正欲反耳。”命百僚议其狱，多言亮当诛，惟将作少匠李道裕言亮反形未具，明其无罪。太宗既盛怒，竟斩於市，籍没其家。岁馀，刑部侍郎有缺，令执政者妙择其人，累奏皆不可。太宗曰：“朕得其人也。往者李道裕议张亮云反形未具，此言当矣。当时虽不即从，至今追悔。”遂授道裕刑部侍郎。
又曰：刘彖转刑部侍郎。彖精於法律，选大中已前二百四十四年制敕可行用者二千八百六十五条，分为六百四十六门，议其轻重，别成一家法书，号“大中统类”奏行用之。
刑部郎中刑部员外郎
《六典》曰：刑部郎中、员外郎各二员，掌举其典宪而辨其轻重。凡文法之名有四：一曰律，二曰令，三曰格，四曰式。凡律一十有二章，一曰名例，二曰卫禁，三曰职制，四曰户婚，五曰厩库，六曰擅兴，七曰盗贼，八曰斗讼，九曰诈伪，十曰杂律，十一曰捕亡，十二曰断狱，而大凡五百条焉。
《唐书》曰：长庆中刑部员外郎孙革奏准：“京兆府□阳县力人张莅，欠羽林官骑康宪钱米。宪征之，莅乘醉拉宪，气息将绝。宪男买德，年十四，将救其父。以莅角力人，不敢解，遂持木锸击莅之首见血，後三日致死者。准律文：“为人所殴，人往救，击其人折伤，减凡斗三等，致死，依常律。”即买德救父难，是性孝，非暴；击张莅是心切非凶。以髫之岁，正父子之亲，若非圣化所加，童子安能及此？《王制》称：五刑之理，必原父子之亲以权之，测浅深之量以别之。《春秋》之义，原心定罪。周书所训，诸罚有权。今买德生被皇风，幼符至孝，哀矜之宥，伏在圣慈。职当谳刑，合分善恶。先具事由陈奏，伏冀赐下中书门下商量。”敕旨：“康买德尚在童年，得知子道，虽杀人当死，而为父可哀。若从沉命之科，是失原情之义，宜付法司，减死罪一等处分。”
都官尚书
《南史》曰：徐孝克为都官尚书。自晋已来，尚书官僚皆携家属居省，省在台城内下舍，门中有阁道，东西跨路通於朝堂。其第一即都官省，西抵阁道，年代久远，多有鬼怪。每夜昏之际，无故有声光，或见人着衣冠从井中出，须臾复没，或门阁自然开闭，居者多死云。尚书周确卒於此省，孝克代确，便即居之，经两载，妖变皆息。时人咸以为贞正所致。
《梁书》曰：羊侃迁都官尚书，时尚书令何敬容用事，与之并居，未尝游造。有宦者张僧胤候，侃曰：“我床非阉人所坐。”竟不前之，时论美其贞正。
《後周书》曰：梁元帝以沈重领江陵，迁都官尚书，领羽林监察；又令重於合欢殿讲《周礼》。
比部郎中比部员外郎
《六典》曰：比部郎中、员外郎，掌勾诸司百僚俸料、公廨、赃赎、调敛、徒役、课程、逋悬数物，以周知内外之经费而总勾之。凡内官料俸以品第高下为差，外官以州、县、府之上、中、下为差。
《魏志》曰：何贞奏《许都赋》，明帝奇之，擢为比部郎中。
李绰《尚书故实》曰：杜牧尝於宰执求小仪，不遂；请小秋，又不遂。尝梦人谓曰：“辞春不及秋，昆脚与皆头。”後果得比部员外。
司门郎中司门员外郎
《六典》曰：司门郎中、员外郎，掌天下诸门及关出入往来之籍赋，而审其政。凡关二十有六，而为上中下之差。所以限中外，隔华夷，设险作固，闲邪正禁者。
《周礼□司徒职□司门》：下大夫二人掌授管键，以启闭国门。几出入不物者，正其贿货。凡财物犯禁者举之，以财养死政之老与其孤。
礼部尚书
《六典》曰：礼部尚书、侍郎之职，掌天下礼仪、祭飨、贡举之政令。其属有四：一曰礼部，二曰祠部，三曰膳部，四曰主客，总其职务而行其制命。凡中外百司之事，由於所属，皆质正焉。
《尚书□尧典》帝曰：“咨！四岳，有能典朕三礼？”佥曰：“伯夷！”帝曰：“俞，伯夷，汝作秩宗。”
《家语》曰：父子不亲，长幼失序，君臣上下乖离异志曰不和，不和则饬宗伯。”（饬谓整摄。）
《後魏书》曰：孝文车驾征马圈，留宋弁以本官兼祠部尚书，摄七兵事。及行，执其手曰：“国之大事在祀与戎，故令卿绾摄二曹。”弁顿首辞谢。（东晋始置祠部尚书，宋、齐、梁、陈、后魏、北齐皆同。东晋至隋乃更为礼部尚书。）
礼部侍郎
《唐书》曰：韦陟为礼部侍郎。陟好引接後辈，尤鉴於文，虽词人後生靡不谙练。曩者主司取与，皆以一场之善，登其科目，不尽其才。陟先责旧，乃令举人自通所工诗笔，先试一日，知其所长，然後依常式考核，片善无遗，美声盈路。
