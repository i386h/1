<!-- { "loadSidebar": true } -->
《唐书》曰：代宗时虢州刺史王奇光上言：“阌乡县女娲墓，去天宝末失所在。今一夜，河上侧近忽闻风雷声，晓见其墓踊出，上有双柳树，下有巨石。其柳各高丈馀。”
又曰：天后西幸京师，路经杨玄感墓。上诵李百药《过玄感墓诗》云：“剑有万人敌，文为一代英。除昏志不遂，僭乱道难平。”叹曰：“百药惟解缀文，不识大义。”
又曰：韩思复，则天朝为太常博士，定《南郊仪注》云：“太妃鼓吹，排群邪，守大体，国家赖之。”睿宗朝为给事，活严善思於雷霆之下，拒武三思於陷附之中。玄宗御笔题碑云：“有唐忠孝韩长公之墓。”
又曰：伊慎，兖州人，善骑。始为果毅，丧母，将营合附，不识其父之墓。昼夜号哭，未浃日，梦寐，有指导焉。遂发垅，果得旧记验。
又曰：卢坦为侍御史，会李反，有司请毁祖父庙墓。坦尝为从事，乃上言曰：“淮安王神通，有功於草昧。且古之父子兄弟，罪不相及。况以故，可累五代祖乎？”乃不毁。因赐神通墓五户，以备洒扫。
《白虎通》曰：春秋之义：王者坟高三仞，树以松；诸侯半之，树以柏；大夫八尺，树以栾；士四尺，树以槐；庶人无坟，树以杨柳。
《晏子》曰：梁丘据死，景公召晏子，告之曰：“据忠臣，爱我。欲厚葬之，高大其垄。”晏子对曰：“不可。”公遂止。
《列子》曰：燕人长於楚，老而还，过晋国。同行者绐之，指城曰：“此燕国之城。”其人愀然变容。指社曰：“此若里之社。”（若犹汝也。）乃喟然而叹。指舍曰：“此君先人之庐。”乃泫然而泣。指垅曰：“若先人之冢。”其哭不自禁。同行者哑然大笑曰：“余等绐君，乃晋国耳。”其人惭。及至燕国之城社，真见先人之庐冢，悲心更微。
《傅子》曰：太原民发冢破棺，中有妇人，将出，与语，生人也。视其冢上木，三十岁。不知此妇人三十岁常生地中也，将一朝然生，偶与发冢者会也？
《抱朴子》曰：吴景帝时，於江陵掘冢，取板治城。後发一大冢，内有重ト，石扉皆枢转开闭。四周徼道通事，其高可乘马。又铸铜为人数十枚，长五尺，皆大冠衣，执剑列侍。灵坐皆刻铜人，背後石壁言殿中将军，或言侍郎，似王公冢也。破其棺，棺中有人，鬓已班白，鲜明面体如生人。棺中有白玉璧三十枚藉尸。兵人举出死人以倚冢壁，一玉长一尺，形似冬瓜，从死人怀中出堕地，两耳中及鼻中有黄金如枣。此则骨骸有假物而不朽之效也。
《吕氏春秋》曰：世之为丘垄也，其大若山，其树若林。以此观世示富则可矣，以此为死则不可。自古及今，未有不亡之国者，则是无不掘之墓也。是故大墓无不掘者，而世争为之，岂不悲哉？尧葬於，林通树枝；舜葬於纪市，不变其肆；禹葬於会稽，不变人徒。是故先王以俭葬也，非爱其费，非恶其劳，以为死者虚也。
《越绝书》曰：宋大夫华元冢在华原陈留小黄县城北。
《吴越春秋》曰：虎丘者，吴王阖闾墓也。下池广六十步，深一丈五。赤铜椁三重。中池广六尺，金雁、玉凫、诸肠、鱼肠之剑以送焉。取土临海潮，千万人筑治之。以葬後金精上地为白虎据坟，故以为虎丘。
《越传》曰：禹到大越，上苗山，更名山曰会稽，因死葬焉。穿圹深七尺，上无写泄，下无流水。坛高三尺，土阶三等，周方一亩。
《华阳国志》曰：周失纲纪，蜀先称王。有名蚕丛，其目纵，死，作石阶石棺，国人化之，故俗以石棺椁为纵目人冢。
又曰：蜀有五丁，能移山举万钧。其王薨，辄立大石长三丈，重千钧，为墓志。
又曰：蜀遣使朝秦。秦惠王许嫁五女於蜀，蜀遣五丁力士奉迎。蛇山崩，同时压杀五丁及秦五女。蜀王痛伤，命曰五妇冢。今其人或名五丁冢。
又曰：武都有一丈夫化为女子，美而艳，盖山精也。蜀王纳为妃。不习水土，欲去。王必留之，乃作《东平之歌》以乐之。无几，殁。故王哀之，乃遣五丁之武都，担土为妃作冢。
《三辅夹录》曰：窦后父名猗，遭秦乱，隐身钓鱼，坠渊而卒。后登尊号，遣使者於父坠所筑起大坟。
《世说》曰：戴公见林法师墓曰：“德音未远，而拱木已积。冀神理绵绵，不与气运俱尽耳。”
曰：黄初末，吴人发长沙王吴芮冢，以其材於临湘为孙坚立庙。容貌如生，衣服不朽。後预发者见纲曰：“君何类长沙王芮，但微短耳。”纲瞿然曰：“是先祖也。”自芮之卒至冢发四百馀年。纲，芮之十六世孙也。
又曰：有人相羊祜应出受命，君忌其言，遂使掘断墓後以坏之。相者云：“墓势相让，犹有折臂三公。”俄而祜坠马折臂，後至三公。
又曰：郭景纯过江居于暨阳。母亡，安墓不盈百步。时人以为近水。景纯曰：“将当为陵。”今沙涨去数十里，皆为人居家桑田。
《博物志》曰：汉末发范明友冢，奴犹活。明友是霍光女婿，奴记言光家事，废立之际，多与《汉书》相应。
又曰：汉末有发前汉时宫人冢者，宫人独活。既出，平如复旧。
《列士传》曰：羊角哀葬友人在柏桃，与荆将军冢比。他日，角哀梦伯桃语己曰：“蒙子之恩而获原厚葬。荆将军自以豪，欲役伏吾。吾不听，与连战不胜。期十五日大合战，以决胜负。得子则胜，不得则负矣。”角哀至期日，陈兵诣其冢上。
《三辅决录》曰：赵嘉年三十馀，有重疾，七年不乐。乃为命敕儿曰：“丈夫生一世，处无箕山二公之操，仕无伊挚、吕尚之勋。天不我与，复何言哉！聊立一圆石，树吾墓前，刻之曰：‘汉有逸民，姓赵名嘉。有志无时，命也奈何。’”後病愈。
《楚国先贤传》曰：李善字次孙，南阳人也。本同县李元苍头。建武中，元家死没，惟孤儿续始生，善亲自哺养。世祖拜善及续并为太子舍人。善显宗时辟公府，以能治剧，再迁日南太守。从京师之官道，经南阳李元冢。未至一里，乃脱服，持剑去草，及拜墓，哭泣甚悲。身炊爨，自执俎鼎以修祭。
《扬雄家牒》曰：子□，天凤五年卒，葬安陵阪上。所厚沛郡桓君山、平陵如子礼、弟子钜鹿侯子芭共为治丧。诸公遣世子朝郎更行事者，会送桓君山，为敛赙，起祠茔。侯芭负土作坟，号曰玄冢。
《七略》曰：扬雄死，弟子共为起冢，号曰扬冢。
《赵岐别传》曰：歧字台卿，年九十馀，建安六年卒。先自为寿藏图，季札、子产、晏婴、叔向四像居宾位，又自像其像居主位，皆为赞颂。敕其子曰：“我死之日，墓中聚沙为床，布簟白衣，散其上，覆以单被。即日便下，下讫便掩。”
王子年《拾遗记》曰：舜葬苍梧之野，有鸟如丹雀，自丹州而来，吐五色之气，气如□。白日凭霄，雀能群飞衔土以成坟。
卷五百五十九　礼仪部三十八
冢墓三
《三秦记》曰：昭帝母钩弋夫人居甘泉宫，三年不反，遂死。即葬之，以千人营葬，故有千人葬，名曰“思合墓”。
徐广《晋记》曰：关中发汉杜霸二陵、薄太后棺，面如生矣。
《吴录》曰：范慎字子敬，在武昌自造冢，名作“长室”。时与宾客作乐鼓吹，入中宴饮。
《汉赵记》曰：上洛男子张卢死二十七日，人有盗发其冢，卢得苏，起，具问盗人姓名。郡县以虽元意奸轨，卢复由之而生，不能决。豫州牧呼延谟以闻，诏曰：“以其意恶功善，论笞三百，不齿终身。”
王智深《宋纪》曰：齐宣帝坟茔在武进县，常有□气氛氲入天。元嘉中，望气者称此地有天子。
《三齐略记》曰：田开强、公孙接、古冶子三壮士冢，在齐城东南三百步阳阴里中。
王子年《拾遗记》曰：南寻之国，其死者葬之中野。百鸟衔土为坟，群兽为之掘穴，不封不树。
《西京杂记》曰：青龙观前有三梧树，树下石麒麟二枚。始皇葬墓中物也。
又曰：广川王去疾好聚无赖少年，游猎无度。国内冢藏，一切发掘。其奇异者，魏襄王冢以文石为椁，高八尺许，广狭容四十人。以手扪棺，滑液如新。中有石床石屏风，婉然周正，不觉棺柩盥器纵迹。但床上玉唾盂一枚，铜剑二枚，金杂具，皆如新玉，自取服之。襄王冢以铁灌其上，穿凿三日乃开，黄气如雾，触人鼻目，痹辛不可入。以兵守之，经日乃歇。初至一户，无扉，石床方四尺，床上有石几，左右各三石人立侍，皆武冠带剑。复入一户，石扉有关，叩见棺椁，黑光照人，刀斫不入；烧锯截之，乃漆杂兕革为棺椁，厚数寸，累积十馀重，力不能开，乃止。复入一户，亦石扇关钥，得一石床，方七尺，屏风、铜帐钩或在床上，或在地下，似是帐糜朽而铜钩堕落。床上石枕一枚，床上尘埃フフ（音斐）甚高，似是衣服。床左右妇女二十，悉皆立侍，或有执巾栉镜镊之象，或有执盥捧食之形，无馀异物，俱见铁镜数百所。魏王子且渠冢甚浅狭，无柩，但有石床，广六尺，长一丈，石屏风下悉是□母。床上两尸，一男一女，年皆二十许，俱东首，形卧，无衣裳，肌肤颜色齿如生人。畏惧不敢侵，拥闭如故。袁盎冢以瓦为棺，器物都无，惟铜镜一枚。晋灵公冢甚瑰壮，四角皆以石为ㄑ，大奉烛。石人男女四十馀，皆立侍。棺器无复形兆，尸犹不坏。穴窍中皆有金玉，其馀器物皆朽烂不别。惟玉蟾一枚，大如拳，腹空，容五合水，光润如新玉，取以成水。书讠幽公冢甚高壮，羡门既开，皆是石恶。拨除深丈馀，乃得□母；深尺所，乃得百馀尸，纵横相枕，皆不朽。惟一男子，馀悉女子，或卧，亦有立者，衣服形色，不异生人。栾书冢棺柩明器朽烂无馀。有白狐见人惊走，左右逐戟之，不能得，伤其左脚。夕，王梦一丈夫，仍鬓眉尽白，来谓王曰：“何故伤吾左脚？”仍以杖叩王左脚。王觉，左脚肿痛生疮，至死不差。
《述征记》曰：梁孝王冢渐山徒户，以石为藏。行一里到藏中，有数尺水，有大鲤鱼。人皆洁而进，不齐，辄有兽噬其足。兽似豹也。
《幽明录》曰：汉末大乱，颍川有人将避地他郡。有女年七八岁，不能涉远，势不两全。道边有古冢穿败，以绳系女下之。经年馀，还于冢寻觅，欲更殡葬。忽见女尚生，父大惊，问女得活意。女云：冢巾有一物，於晨暮际辄伸头翕气，为试效之，果觉不复饥渴。家人於冢寻索此物，乃是大龟。
又曰：孙锺，吴郡富春人，坚之祖也。与母居，至孝笃信，种瓜为业。忽有三年少诣乞瓜，锺为设食，临去曰：“我司命也。感君不知何以相报。此山下善，可作冢。”复言“欲连世封侯，而数代天子耶？”锺跪曰：“数代天子，故当所乐。”便为定墓，曰：“君可山下百步後顾，见我去处，便是坟所也。”下山百步，便顾见，悉化成白鹤也。
