<!-- { "loadSidebar": true } -->
又曰：樊宏字靡卿，为光禄大夫。为人谦素畏慎，每朝会，迎期先到，俯伏待事，时至乃起。帝闻之，敕临朝乃告，勿令豫到。
《後汉书》曰：邓太后从樊准议，悉以公田赋与贫人，即擢准与议郎吕仓并守光禄大夫。准使冀州，仓使兖州。准到部开仓廪食，（禀给。）慰安生业，流人咸得苏息。
又曰：魏文帝受禅，欲以杨彪为太尉，先遣使示旨，彪辞曰：“彪备汉三公，遭代倾乱，不能有所补益，耄年被病，岂可赞惟新之朝。”遂固辞。乃授光禄大夫，赐几杖、衣袍。因朝会引见，令彪着布单衣、鹿皮冠而入，待以宾客之礼。
华峤《後汉书》曰：邓彪遭後母忧，毁瘠过礼，因疾乞身，以光禄大夫行服。
《汉书解诂》曰：武帝以中大夫为光禄大夫，与博士俱以儒雅之选。异官通职，《周官》所谓官联者也。温故知新，率由旧章，皆能明古今、辨章旧闻者也。
《汉书□百官表》注曰：光禄大夫，古官也。银章、青绶。
《汉官仪》曰：光禄大夫，秩比二千石。掌议论，属光禄勋，门外特施行马，以旌别之。
《魏志》曰：常林字伯槐，河内温人也。时论林节操清峻，欲致之公辅，而林遂称疾笃，拜光禄大夫。
又曰：黄初四年，诏给光禄大夫杨彪吏卒，门施行马。
《吴志》曰：八月，遣光禄大夫周奕、石伟巡行风俗，察将吏清浊、民所疾苦，为黜陟之诏。
王隐《晋书》曰：刘毅字仲雄，年七十告老，以光禄大夫致仕，门施行马，赐钱百三十万。
《晋书》曰：王览为宗正卿致仕，诏遣殿中医疗疾给药，後转光禄大夫，门施行马。
又曰：郑褒，魏景元初，疾病失明，屡乞骸骨，不许，拜光禄大夫。
又曰：华表字伟容，歆子也。太始中为太中大夫，禄赐与聊同，门施行马。
《晋阳秋》曰：李喜乞老，以为光禄大夫，门施行马。
《晋中兴书》曰：王蕴字叔仁修。烈宗将纳后，访於公卿，仆射谢安曰：“王蕴地望，可与国婚。”定后既立，征拜金紫光禄大夫。
又曰：祖纳字士言。少持操行，能言名理，迁右光禄大夫。
又曰：荀组字太章，颍川人也。弱冠，太尉王夷甫见而称之，为光禄大夫。
又曰：荀松字景猷，组族子也。弱冠，太原王济甚相器重，拜右光禄大夫。
又曰：贺循字彦士，会稽人也。节操尚厉，童龀不群；言行举动，必以礼让。行有馀力则精书学。由是博览群书，尤明《三礼》，为江表儒宗，拜右光禄大夫。
又曰：顾和字君季，荣族子也。和二岁失父，总角便有清操，弱冠知名。族父荣雅器之曰：“此吾家千里驹也。兴吾宗者，必此子矣。”康帝即位，为尚书仆射，更拜银青光禄大夫，又迁左光禄大夫。
《晋诸公赞》：卫尉傅祗以风疾逊位，加光禄大夫，门施行马。
《齐书》云：周盘龙，世祖讲武，令盘龙领军校尉，骋槊，後以疾为光禄大夫。
《後魏书》曰：李茂字中宗，为光禄大夫。茂性谦慎，以弟仲宠盛，惧于盈满，遂托以老疾固请逊位，高祖从之，听食大夫禄，还私第。
《汝南先贤传》曰：郭宪为光禄大夫。上欲到三辅，宪谏曰：“天下初定，车驾未可以巡。”上遂行，宪当车，拔佩刀以断车引。上不止，到弘农，兵起颍川，上曰：“恨不用光禄之言。”於是乃还。
《樊英别传》曰：诏书告南阳太守、五官中郎将樊英委荣辞禄，不降其节，志不可夺。今以英为光禄，赐还家，在所县给千斛，常以八月存高年，给羊一头，酒三斛。
《荀氏家传》曰：字道明，性清净，善谈论，迁光禄大夫。以君面似胡，明帝谓为神明胡子。
太中大夫
韦昭《辨释名》曰：太中大夫，大夫之中最高大也。
《汉书》曰：陆贾，楚人也。以客从高祖定天下，又以口辨居左右，常使诸侯。中国初定，尉佗平南越，因王之。高祖使贾赐佗印，为南越王。贾说佗，令称臣，奉汉约。归报，高帝大悦，拜贾为太中大夫。
又曰：东方朔字曼倩，平原厌次人也。拜太中大夫，观察颜色，直言切谏，上常用之。
《东观汉记》曰：来歙字君叔，南阳新野人也。歙有大志，慷慨，治《春秋左氏》。东诣洛阳，见上，大喜曰：“君叔独劳苦。”即解被襦以衣歙，拜太中大夫。
《後汉书》：征郭为太中大夫，赐宅一区，及帷帐钱以充其家。辄散与宗亲九族，无所遗馀。
司马彪《续汉书》曰：张湛拜太中大夫。病居东门候舍，故时人号之为中东门君。上数存问、赏赐。
《魏志》曰：管宁字幼安，北海朱虚人也。年十六丧父，中表愍其孤贫，咸共赠赙，悉辞不受。长八尺，美须眉。与平原华歆、同县邴原相友。黄初四年，诏公卿举独行君子，司徒华歆荐宁，文帝以宁为太中大夫，固辞不受。
又曰：韩暨字公至。明帝诏曰：“太中大夫暨，澡身浴德，志节高洁，年逾七十，守道弥固，可谓纯笃老而益劭者也，其以暨为司徒。”
《吴志》曰：裴玄字彦黄，下邳人也。少有学行，官至太中太夫。
《梁书》曰：顾宪之字士思。风疾求还，吴天监二年，授太中大夫。虽累年宰郡，资无担石，及归环堵，不免饥寒。
中大夫
《汉书》曰：晁错对策，书百余人，惟错为高最，乃迁为中大夫。
又曰：倪宽以侍御史见上，语经学，从问《尚书》一篇，擢为中大夫。
中散大夫
《东观汉记》曰：牟长字君高。少笃学，治《欧阳尚书》，诸生著录，前後万人。建武十四年，征为中散大夫。
《後汉书》曰：鲁丕字叔陵，迁中散大夫。时贾逵荐丕，道艺深明，宜见任因和帝朝会，召见诸儒，丕与侍中贾逵、尚书令黄香等相难数事，帝善丕说，置朝，特赐冠帻、履、袜、衣一袭。
《续汉书》曰：谯玄字君黄，能说《春秋》，迁中散大夫。
柱国
《北史》曰：李敏，美姿容，善骑射。开皇初，周宣后乐平公主有女娥英，妙择婚对，敕贵公子弟集弘圣宫者，日以百数。公主选取敏，礼仪如尚帝女。後将侍宴，公主谓敏曰：“我以天下与至尊惟一女夫，当为汝求柱国，若授馀官慎无谢。”及进见，上亲御琵琶，敏舞，大悦，谓公主曰：“敏何官？”对曰：“一白丁耳。”上谓敏可授仪同，敏不答。上曰：“不满尔意耶？”令授开府，又不谢。上曰：“公主有大功於我，今授卿柱国。”敏乃拜，蹈舞。遂於坐发诏授柱国。
《五代史》：後唐天成三年五月诏曰：“开府仪同三司，阶之极；太师，官之极；封王，爵之极；上柱国，勋之极。近代已来，文臣官阶稍高便授柱国，岁月未深便转上柱国，武资不计何人，初官便授上柱国。官爵非无次第，阶勋备有等差，宜自此时重修旧制。今後凡是加勋，先自武骑尉经十二转，乃授上柱国。永作成规，不令逾越。”虽有是命，竟不革前例。
奉朝请
《汉书》曰：王陵为太傅，杜门谢疾，竟不朝请。
《续汉书》曰：前汉列侯，奉朝请在长安，位次三公。汉武时，宣帝为皇曾孙，令奉朝请。
《东观汉记》曰：建武中，邓禹失司徒，特进奉朝请。
《汉官解诂》曰：三辅职如郡守，独奉朝请。成帝丞相张禹逊位，特进奉朝请。又以关内侯萧望之奉朝请。奉朝请之号则非为官。如淳曰：“诸侯春朝天子曰朝，秋曰请。虽国戚及勋门子弟为之，但预朝请会而已。”
《晋起居注》曰：孝武宁康三年，诏陇西王世子越、驸马都尉杨邈并可奉朝请，侍从左右，与太子游处。
沈约《宋书》曰：奉朝请，无员外，本不为官。汉东京罢省三公，外戚、宗室，多奉朝请。奉朝请者，奉会朝请召而已。
又曰：王敬弘子恢之被召为秘书郎，敬弘求为奉朝请，与恢之书曰：“秘书有限，故有竞。朝请无限，故无竞。吾欲使汝处於不竞之地。”太祖嘉而许之。
《北齐书》曰：祖鸿勋为州主簿，仆射临淮王表荐鸿勋有文学，宜试以一官，敕除奉朝请。人谓之曰：“临淮举卿，便以得调，竟不相谢，恐非其宜。”鸿勋曰：“为国举才，临淮之务，祖鸿勋何事从而谢之？”闻而喜曰：“吾得其人矣。”
《後魏书》曰：崔光韶事亲以孝闻，初除奉朝请。光韶与弟光伯双生，操业相侔，特相友爱。遂经吏部尚书李冲，让官於光伯，辞色恳至。冲为奏闻，高祖嘉而许之。
又曰：裴询字敬叔。美仪貌，多艺能，音律博奕，咸所开解。起家奉朝请。
又曰：梁景伯生於桑乾，少丧父，以孝闻。家贫，佣书自给，养母甚谨。尚书卢渊称之於李冲，冲时典选，拔为奉朝请。
致仕官
《晋书》曰：王祥致仕，诏赐几杖、床帐、簟蓐，以舍人六人为睢陵公舍人。
又曰：郑冲致仕，诏赐安车、驷马、床帐、簟蓐。
《五代史》曰：郑韬以户部尚书致仕，自襁褓迨於悬车，事真伪十一君，凡七十载，所任无官谤，无私过，三持使节，不辱君命。士无贤不肖皆恭已接纳。晚年背伛，时人咸曰郑伛不迂。平生交友之中无隙怨，亲族之间无爱僧，恬和自如，性尚闲简。及致政归洛，甚惬终焉之旨。
卷二百四十四　职官部四十二
太子太师
《六典》曰：太子三师，以道德辅教太子者也，止於动静、起居、言语、视听，皆有以师焉。
《礼记□文王世子》曰：教世子必以礼乐。乐所以修内也，礼所以修外也。礼乐交错於中，发形於外，是故其成也怿。出则有师，是以教喻而德成也。师也者，教之以事而喻诸德也。
《大戴礼》曰：昔者周成王幼在襁褓之中，太公为太师。
《唐书□官品志》曰：太子太师、太傅、太保，是为三师，常师范、训导、辅翊。
太子太傅
《礼记》曰：三王教太子，立太傅、少傅以养之，太傅在前，少傅在後。
《史记》曰：万石君（姓石，名奋。）无文学，恭谨无比，迁为太子太傅。
又曰：夏侯胜为太子太傅，受业，诏撰《尚书》、《论语》，赐黄金百斤。年九十卒官，赐冢茔，葬平陵。太子赐钱二百万，为胜素服五日，以报师傅之恩。儒者以为荣。
《汉书》曰：景帝栗太子以窦婴为太傅。十年，栗太子废，婴争不能得，谢病屏居蓝田山下。数月，诸窦宾客辨士说清，遂起朝。
又曰：萧望之，字长倩，为太子太傅，以《论语》授太子。
又曰：叔孙通为太傅。高帝欲立赵王，废太子，通谏曰：“昔晋献公以骊姬故，废立太子，晋国乱者数十年；秦不早定扶苏，终使灭祀。今太子仁，陛下必废嫡立庶，臣愿先伏诛，以颈血污地。”上曰：“公罢，吾戏耳。”通曰：“太子天下本，本一摇，天下振动，奈何以天下戏乎？”
