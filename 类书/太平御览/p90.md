<!-- { "loadSidebar": true } -->
又曰：朝受命而夕饮冰，我其内热欤？
《孙卿子》曰：冰生于水而寒于水。
《淮南子》曰：淮海有不死之草，北方有不释之冰。
又曰：夫水向冬则凝而为冰，迎春则释而为水，冰弛易乎前後。
又曰：观一叶之落，知岁将暮，睹瓶中之冰，而知天下之寒，以近喻远也。
《论衡》曰：夫熏一炬火，爨一镬冰，终日而不热也。倚一尺冰，置庖厨中，终夜而不寒也。
《风俗通》曰：积水曰凌，壮冰曰冻，水流曰澌，冰解曰泮。
《魏子》曰：居危殆之国，治不善之民，是犹薄冰当白日，丛毛过猛火也。
《抱朴子》曰：五玉不染而坚，寒冰不砻而朗。
又曰：蹈薄冰以待夏日，登朽枝而须劲风。
《新论》曰：画水镂冰，与时消释。
潮水
《说文》曰：潮，朝也，从水朝。
《风土记》曰：俗说鲲，一名海鱿，长数千里，穴居海底，入穴则水溢为潮，出穴则水入潮退，出入有节，故潮水有期。
祖台之《志怪》曰：隆安中，陈悝于江边作鱼{尾}，（正匪切。）潮去，于{尾}中得一女人，长六尺，有容色，无衣服，水去不能动，卧沙中，与语不应。人有就辱之，悝夜梦云：“我是江黄，昨失道，落君{尾}中，小人遂见加凌，今当白尊神杀之。”悝不敢移，潮来自逐水去，奸者寻病死。
《吴越春秋》曰：吴赐子胥剑而死，乃投之江中，子胥因扬波成涛，随潮往来。
《博物志》曰：东海中有牛鱼，其鱼形如牛，剥其皮悬之，潮水至则毛起，潮去则复也。
《临海异物志》曰：石鸡清响以应潮，慧躯轻逝以远絷。（石鸡形似家鸡，在海中山上，海潮水将至，辄群鸣相应，若家鸡之向晨也。）
裴渊《广州记》曰：石洲在海中，名为黄山，山北日一潮，山南日再潮。
《抱朴子》曰：糜氏云：潮者，据朝来也；汐者，言夕至也。一月之中，天再东再西，故潮水再大再小也。又夏时日居南宿，阴消阳盛，而天高一万五千里，故夏潮大也。冬时日居北宿，阴盛阳消，而天卑一万五千里，故冬潮小也。又春日居东宿，天高一万五千里，故春潮渐起也。秋日居西宿，天卑一万五千里，故秋潮渐减也。
又曰：天河从北极分为两头，至于南极，其一经南斗中过，其一经东斗中过，两河随天转入地下，过而与下水相得，又与海水合，三水相荡而天转排之，故激涌而成潮水。
又曰：涛水者潮，取物多者其力盛，来远者其势大，今潮水从东地广道远，乍入狭处，陵山触岸，从直赴曲，其势不泄，故隆崇涌起而为涛。俗人云，涛是伍子胥所作，妄也。子胥始死耳，天地开辟，已有涛水矣。
川
《说文》曰：川，贯穿通流水也。
《释名》曰：川者，穿地而流也。
《易》曰：地险，山川丘陵也，王公设险以守其国。
又曰：利涉大川。
《书》曰：予决九川，距四海。王肃曰：九川者，九州之川也。
又曰：若济大川，用汝作舟楫。
又曰：九山刊旅，九川涤源。
《礼》曰：天降时雨，山川出□。
《周礼》曰：扬州，其川三江。荆州，其川江汉。豫州，其川荥洛。青州，其川淮泗。兖州，其川河。雍州，其川泾。幽州，其川河济。冀州，其川漳。并州，其川呼沱。
又曰：两山之间，必有川焉。大川之间，必有途焉。
《大戴礼》曰：圣人有国，则川泽不竭。
蔡邕《月令章句》曰：众流注海曰川。
《国语》曰：幽王二年，三川皆震。
又曰：厉王虐，国人谤王。邵公告王曰：“民不堪命矣！”王怒，得卫巫使监谤者。以告，则杀之。国人莫敢言，道路以目。王喜，告邵公曰：“吾能弭谤矣，乃不敢言。”邵公曰：“是鄣之也。防民之口，甚於防川。川壅而溃，伤人必多。民亦如之。是故为川决之使导，为民宣之使言。”
《语》曰：子在川上曰：逝者如斯夫！不舍昼夜。
《竹书记年》曰：蓝田川，有汉临江王荣冢，景帝以罪征之，将行，祖於江陵北门，车轴折，父老泣曰：“吾王不返矣。”荣至都，中尉郅都急切责王，王年少恐而自杀，葬於是川，有燕数万衔土置冢上，百姓怜之。
《水经注》曰：龙鱼川，泽涨不测，出五色□，俗以为灵而莫敢采捕，因谓是水为龙鱼水，自下亦通谓之龙鱼川。
又曰：祥川者，汉戚夫人所生处也。高祖得而宠之，改其地为祥川，用表夫人载诞之休祥也。
《秦州记》曰：χ罕原北有凤林川，川中则黄河水东流。
《庄子》曰：昔者禹之堙洪水，决江河而道四夷九州，名川三百，支川三千，小者无数。
《方舆记》曰：清凉川，在兴道县北。
《唐书》云：德宗皇帝以朱Г之难幸梁洋，中书舍人齐映从驾至此川，见旌旗蔽野，上心骇，谓Г之追兵疾路至此，见梁帅严震具军容拜马前，叙君臣离乱，流涕久之。上喜，令震登马与朕作主人。映曰：“严震与至尊导马，御膳自有所司。”顷之，上次洋州行宫，召映责以儒生不达兵机，烟尘时务姑息主帅，映奏曰：“山南士庶，只知有严震，不知有陛下，且今天威亲临，令巴蜀士民知天子之尊，亦足以尽严震为臣子之节。”上叹之良久。震闻，特拜谢映，时议多之。即此川也。
卷六十九　地部三十四
涧
《释名》曰：涧者，言在两山间也。
《诗》曰：秩秩斯干。（秩秩，流行也。干，涧也。）
又曰：于以采苹，于涧之中。
又曰：于以采，南涧之滨。
又曰：考盘在涧，硕人之宽。
《尔雅》曰：两山夹水曰涧。
《汉书》曰：沛公与项籍临广武涧而语，数籍十罪。
《东观汉记》曰：耿恭以疏勒城傍有水，徙居之，匈奴来攻，绝其涧水，吏笮马粪汁饮之。
《水经注》曰：洛水东北流，注于公路涧，但世俗音讹，号之曰光禄涧，非也。
《异苑》曰：苻坚为慕容冲所袭，坚驰马堕而落涧，追兵几及，计无由出，马即踟蹰临涧，垂与坚，坚不能及，马又跪授焉，坚攀之得登岸而走。
《幽明录》曰：人有山行坠涧者，无出路，饥饿仅死，见龟蛇甚多，朝暮引颈向四方，人因学之，遂不复饥，体殊轻便，能登岩岸。经数年后，竦身举臂，遂超出涧上，即便还家，颜色悦泽，颇更聪慧。洎食啖滋味，百日复其本质。
《郡国志》曰：汉武元封二年，有白羊出庸涧，初出一羊，野中妇人大惊拍手，羊因止。今俗生羊禁妇人拍手是也。
又《水经》曰：吴房县山溪有白羊渊，渊水出羊。
又曰：赤松涧在东阳，赤松子游金华山，以火自烧而化，故山上有赤松子之祠，涧自山出，故曰赤松涧。
《十道志》曰：广武涧，在今荥泽县西。
又《西征记》曰：三皇山上有二城，谓东西广武城，相去二百馀步，隋河水从中东南流，今无水。今城东有高坛，即项羽坐太公於上以示汉军处，一谓鸿沟。
卢氏《嵩山记》曰：半马涧，人或云百马涧，亦曰拜马涧。故老传，王子晋得仙而马还，国人思之不见，乃拜其马於此也。
《韩子》曰：董安于为赵上地守，行石阜山，见深涧深百仞，问其御左右曰：“人尝有入此乎！”曰：“无有。”“婴儿狂聋人入此乎？”曰：“无有。”“牛马犬彘入此乎？”曰：“无有。”安于叹曰：“吾能治矣，使吾法之无赦，犹入涧之必死，则民莫之犯也。”
洲
《诗》曰：关关雎鸠，在河之洲。（四方有水，中央独高可居也。）
《尔雅》曰：水中可居者曰洲。
《史记》曰：越王勾践平吴，徙夫差於甬东。韦昭曰：“即句章东溪口外洲是也。”
《晋书》曰：殷仲堪为荆州刺史。先是，仲堪游於江滨，见流棺接而葬焉，旬日间，门前之沟忽起成岸。其夕有人过仲堪，自称徐伯，云感君之惠，无以报也。仲堪因问门前之岸是何祥乎？对曰：“水中有岸，其名为洲，君将为州。”言终而没。至是果临荆州。
王隐《晋书》曰：朱崖在大海中，遥望朱崖，洲大如菌，举帆一日一夜至洲，周匝二千里，径度七八百里，可十万家，女多姣好，长发美。
《吴录地理志》曰：吴富春县有沙涨，武烈为郡吏，赴府，乡人饯之，会於沙上，父老曰：“此沙狭而长，君後当为长沙太守。”後果然，因名孙洲。
《吴志》曰：孙权遣卫温、诸葛直将甲士万人，浮海求夷洲及洲在海中，长老传言，秦始皇帝遣方士徐福将童男女数千人入海求蓬莱神仙及仙药，止此不返，世世相承有万家，其上人民时有至会稽货市。
《隋图经》曰：汉水迳琵琶谷至沧浪洲，洲即渔父棹歌处，庾仲雍记云谓之千龄洲。
《水经注》曰：龙阳县之洲，长二十里，吴丹阳太守李衡植甘橘於其上，临死，敕其子曰：“吾洲里有木奴千头，不匮汝衣食，岁绢千匹。”
又曰：峥嵘洲，冠军将军刘毅破桓玄於此洲。
《山海经》曰：郁洲，一曰都洲，在海中。郭璞注曰：即东海郁洲山也。传此洲从苍梧徙来，上有南方物。
《扶南传》曰：涨海中倒珊瑚洲，洲底有盘石，珊瑚生其上也。
《西京杂记》曰：梁孝王兔园之中又有雁池，池有鹤洲，诸宫馆相连，异树怪兽，靡不毕备，王与宫人宾客，弋钓其中。
《吴地记》曰：长洲在姑苏南大湖北岸，阖闾所游猎处也。吴王遣徐详至魏，魏太祖谓详曰：“孤比者愿越横江之津，与孙将军游姑苏之上，猎长洲之苑，吾志足矣。”详对曰：“大王欲奉至顺以合诸侯，若越横江而游姑苏，是踵亡秦而蹑夫差，恐天下之事去矣！”太祖笑曰：“徐生得无逆诈耶？”
《湘中记》曰：或曰，昭潭无底桔洲浮。（昭潭，湘水至深处也。桔洲，每大水，诸洲悉没而桔洲独存焉。）
王韶之《始兴记》曰：城西百馀步有栖霞楼，临川王营置，清暑游焉，罗君章居之，因名为罗公洲。楼下洲上，果竹交荫，长杨傍映，高梧前竦，虽即城隍，趣同丘壑。
盛弘之《荆州记》曰：南江上有龙洲，下有宠洲，二洲之间，旧云多鱼，而投罟挥网，辄便挂绝。乃有客没而视之，中水有牛二头，常为破网，故鱼者患之。
又曰：江津东十馀里，有中夏洲，洲之首，江之汜也。故屈原云：“经夏首而西浮。”又二十馀里有涌口，所谓阎敖游涌而逸，二水之间，谓之夏洲，首尾七百里。
又曰：枝江县西至上明，东及江津，其中有九十九洲。楚谚曰：洲不满百，故不出王者。桓玄有问鼎之志，乃增一为两，以充百数，僭号旬时，身屠宗灭，及其倾覆，洲亦消毁。至宋文帝在藩，忽生一洲，果龙飞江表，斯有验矣。
《荆州图副》曰：百里洲，其上平广，土沃人丰，湖泽所产，足穰俭岁。又特宜五果，甘柰梨蔗，於此是出。
《荆南志》曰：枝江县界内，洲大小凡三十七，其十九有人居，十八无人。
