<!-- { "loadSidebar": true } -->
又曰：周宣为郡史，太守杨沛梦人曰：“八月一日，曹公当至，必与君杖，饮以药酒。”宣占之曰：“夫杖，起弱，药，治人病。八月一日，黄巾贼必灭。”至时果败。
《吴书》曰：全综年高，赐以御杖。
《晋书》曰：魏帝尝赐茎春服，帝以赐山涛，又以其母年老，并赐藜杖一杖。
又曰：阮宣子出行，常以百钱挂杖头。每至酒家，辄醉而归。
《後魏书》曰：甄琛拜侍中，以其衰老，诏赐御府杖，朝直杖以出入。
《庄子》曰：子贡乘大马轩车，不容巷，往见原宪，杖藜应门。
《山海经》曰：夸父与日竞走，渴饮河、渭，不足，北走大泽，未至，道死，弃其杖，化为邓林。
《广志》曰：九贞出灵寿杖。
《吕氏春秋》曰：孔子弟子从远方来者，孔子荷杖而问曰：“子之父不有恙乎？”持杖而揖之，问曰：“子之母不有恙乎？”置杖而问曰：“子之兄弟不有恙乎？”杖步而倚之问：“子之妻子不有恙乎？”故孔子以六尺之杖谕贵贱之等，辩亲疏之义。
陆贾《新语》曰：夫居高者，自处不可以不安，履危者，任杖不可以不固。自处不安则坠，任杖不固则颠，是圣人居高处上，则以仁义为巢，乘危履倾，则以圣贤为杖也。
《新序》曰：昌邑王徵为天子到营阳置积竹刺杖二枚，龚遂谏曰：“积竹刺杖者，骄蹇少年杖也。大王奉大丧，当拄竹杖。”
《风俗通》曰：汉高祖与项籍战京，索间，遁丛薄中。时有鸠鸣其上，追者不疑，遂得脱。及即位，异此鸟，故作鸠杖，赐老人也。
《拾遗记》曰：老子当周之末，居山与世人绝迹，惟有黄老叟五人，手捉青筇之杖，出入室中，与老子谈。
又曰：縻竺用陶朱计术，日益富有，宝库千间。竺常赈生恤死，家马厩旁有古冢，夜闻泣声。寻之，见妇，诉云：“汉末为赤眉所害，剖棺见剥，乞更深埋，并乞敝衣自掩。”竺从其言。後历一年，复见前妇云：“君财宝可支一世，应遭火厄。今以青庐杖一枚，长九尺，报君衣棺之惠。”竺挟杖而归。而後邻家常见竺家有一青气，如龙蛇之形。又有青衣童子数人来，云：“縻竺家当有火，赖君能恤敛枯骨，天道不孤君德，故来攘却此灾，使君财物不尽。”旬日，火从库起，烧其珠玉，十分遗一。火盛之时，见青衣童子数十来扑火，又有气如□覆火上，即灭。
又曰：刘向於成帝之末校书天禄ト，专精覃思。夜有老人，着黄衣、植藜杖，杖叩ト而进。向ト中独坐诵书，老人乃吹端火出具以照向，且说开辟以前。向因授《五行》、《鸿范》之文，恐辞说繁广，向乃裂裳及绅，以记其言。至曙而去，请问姓名，答曰：“我是太一之精。天帝闻卯金之姓有博学者，下而观焉。”乃出怀中竹牒，有天文地图之书，余略授子焉，至向子歆从授术，亦不语人焉。
《汉武内传》曰：帝先有玉箱杖，是西湖母所献。帝甚爱之，崩後故以入椁。其年人有於扶风市中买得者，帝时左右侍人识之。告有司，诘问云：“见市中有一人卖之，实不知卖杖主名也。”
《神仙传》曰：费长房欲求道而顾家。夏壶公乃断一青竹杖，与长房身等使悬之舍後。家人见，以为缢死，大小惊号，遂殡葬之。长房立其旁，人无见者。後长房归家，人不信是房。房曰：“往日所葬，竹杖耳。”发冢，视杖犹存。
又曰：壶公遣长房归，以一竹杖与之骑：“比当至家，以杖投葛陂中。”长房骑杖，忽然如睡，便到家。以杖投葛陂中，顾之，乃青龙也。
又曰：介象令人骑青竹，自吴往蜀。
《刘根别传》曰：孝武皇帝登少室，见一女子以九节杖仰指曰：“闭左目，开右目。”气且绝，久乃苏息。武帝使问之：“所行何等？”女子不答。东方朔曰：“妇人食日精者。”
《刘向别传》曰：有骐ら角杖。
《塔寺记》曰：谢尚梦其父告之曰：“西南有气至，冲人必死，勿当其锋。见塔寺可禳，未暇立寺，可杖头刻作塔形，见有气来，拟之。”尚如其言，置杖左右。果有黑气冲尚家，尚以杖指之，气即回散，阖门获全。气所经处，数里，无复孑遗。
《三石伪事》曰：佛澄死，以澄生所服金杖银钵内置棺中。经後冉闵，开棺视之，不见体骨，惟见杖钵。
《武当山记》曰：山有石室，有板床铜杖，长七尺三分。
《交州记》曰：合浦围州有石室，其里一石如鼓形，见榴木杖倚着石壁。彩珠人常致祭焉。
魏文《典论》曰：尝与平虏将军刘勋、奋威邓展共食饮宿。闻展善有手臂，晓五兵。余与论剑，酒酣耳热，方食甘蔗，便以为杖下殿交，三中其臂。
《谈薮》曰：後魏河间邢峦字山宾，迁殿中侍御史。尝有疾，策山桃杖。帝问：“此何杖？”答曰：“巨源杖。”太武讳焘，故言焉。
《法显记》曰：那端国有佛锡杖，牛头旃檀，上长丈六七许，以筒盛之，百千人举不能移。
又曰：祗垣精舍西北四里有榛林，名曰“得眼”。本有五百盲人，佛为说法，尽得眼开。盲人喜，刺杖着地，头面作礼，杖遂生长成榛。
邓德明《南康记》曰：南野县有汉监匠陈怜，其人通灵。夜尝乘龙还家，其妇怀身。怜母疑与外人通，密看乃知是怜乘龙，至家辄化成青竹杖。怜内致户前，母不知，因将杖去。须臾，光彩满堂，俄尔飞失。怜失杖，乃御双鹄还。
《搜神记》曰：汉文帝微服尝过鲁少千，少千拄金杖出应门。
《列异传》曰：陈留史均字威明，得病，临死，谓其母曰：“我得复生。埋我，杖竖我瘗上，若杖拔，出之。”及死，埋杖如其言。七日，往观，杖果拔，即掘出之，便平复如故。
《神异记》曰：陈敏，孙皓之世为江夏太守，自建业赴职。闻宫亭庙验，（言灵验。）过乞在任安稳，当上银杖一枚。年限既满，作杖拟以还庙。抚捶铁以为，以银涂之。寻徵为散骑常侍，往宫亭，送杖於庙中。讫即进路，日晚，降神巫宣教曰：“陈敏许我银杖，今以涂杖见与。便投杖水中，当送以还之。欺蔑之罪，不可容也。”于是取杖看之，剖视，众见铁，乃置之湖中，杖浮在水上，其疾如飞，遥到敏舫前，敏舟遂覆也。
魏武帝《与杨彪书》曰：今赠足下银角桃杖一枚。
崔瑗《杖铭》云：乘危履险，非杖不行。年老力竭，非杖不强。诸蔗虽美，犹不可杖。佞人悦己，亦不可相。
卷七百一十一　服用部十三
箱
《东宫旧事》曰：皇太子初拜，有马齿呈事箱四枚。
《汉武帝内传》曰：帝崩时遗诏，以杂道书四十卷置棺中。至延康二年，河东功曹李及入上党抱犊山，彩药於岩室中，得此书，盛以金箱，卷後题日月，是武帝时河东太守张纯以箱及书奏上之。武帝时左右见之，涕泣曰：“此是帝崩时殡殓物。”宣帝怆然，以书付茂陵，安合如故。
晋陆□《与兄机书》曰：一日行曹公器物，有书箱五枚。想兄识彦高，书箱甚似之。
巾箱
《汉武内传》曰：武帝见西王母巾箱中有一卷书，王母曰：“此《五岳贞形图》，昨青城诸仙就我求，今当付之。”
《宋书》曰：元凶劭杀逆，南阳公主见女巫严道育云：“天神当赐符应。”时主夕卧，见流光相随，状若萤火，遂入巾箱，化为双珠，圆青可爱，因是巫蛊而败。
《齐书》曰：衡阳王钧常手自细书写五经，部为一卷，置於巾箱中，以备遗忘。侍读贺问曰：“殿下家自有坟索，复何须蝇头细书，别藏巾箱中？”答曰：“巾箱中有五经，於检阅易，且一更手写，则永不忘。”诸王闻而争效为，巾箱五经自此始也。
《世说》曰：威法济者，义兴人。其儿年二十得病，经年，有神来语，言：“床席不净，神何处得坐？”曰：“有漆巾箱甚净，神何不入中？”因内新果於箱中，觉有声，以箱盖覆之。於是便闻箱中动摇，即以衣傅之，可五升米重，而病愈。
《异苑》曰：晋孝武太元末，每闻手巾箱中有鼓吹な角之音。帝是岁崩，天下大乱。
笥
《说文》曰：箪，笥，饭及衣之器也。
《尚书》曰：惟衣裳在笥。
《论语》曰：一箪食，一瓢饮。（箪，笥也。）
《东观汉记》曰：上问弟五伦：“卿为市掾，人有遗卿母一笥饼，卿从外来见之，夺磨扔，探口中饼出之。”伦对曰：“实无此，众人以臣愚蔽，故为生此语。”
《东观汉记》曰：上闻王郎将军至，复惊去，冯异进笥麦饭，兔肩。
《续汉书》曰：世祖微时，系南鸣市狱，市吏以一笥饭与之。
《吴越春秋》曰：越以文笥七枚献吴王。
《西京杂记》曰：宣帝以虎魄笥盛身毒宝镜。
《风俗通》曰：孝灵帝建宁中，京师长者皆以苇辟方笥为妆具。时有识者窃言：“苇方笥，郡国献箧也。今珍用，天下皆当有罪谳於理官也。”後党锢皆谳廷尉，却墅悉入方苇笥中，斯为验矣。
张衡《绶笥铭》曰：南阳太守鲍德有诏所赐先公绶笥，传世用之，更治笥。平子为德主簿，故为之铭也。
笈
《说文》作极，曰：笈，驴上负也。
《风俗记》曰：笈，学士所以负书，箱如冠藉箱也。
谢承《後汉书》曰：徐稚字孺子，公车五徵，皆不降志。其有丧，负笈弗︴行五里也。
又曰：袁闳字夏甫，汝南人也。博览群书，常负笈寻师，变易姓名。
又曰：高弘字伯武，河内山阳人。为琅琊相，到官，自负笈，单步入界，听彩风俗。
又曰：苏章字士成，北海人，负笈追师，不远万里。
又曰：方诸字圣明，负笈到三辅，无术不览。
又曰：郎宗负笈卖卜给食，诸公表上博士徵宗，宗负笈遁去。
《李固传》曰：固父为三公，而固步行负笈，千里从师。
《拾遗录》曰：汉惠帝时有仙人韩稚，东至沈离国，遇其人洞室负笈，而问其年几何。
《汉武内传》曰：上元夫人语武帝曰：“阿母令以琼笈妙蕴发紫台之文赐汝。”
火笼
《方言》曰：南楚江沔之间笼谓之，或谓之{奴}，陈楚宋魏之间谓之庸君，今薰笼是也。
《齐书》曰：卞彬性饮酒，火笼什物多诸诡异，自称卞田居。
又曰：范述曾为永嘉太守，有善政，徵为游击将军，郡故旧送钱二十馀万，一无所授，惟得白桐木火笼朴十馀枚而己。
《梁书》曰：临贺王正德为吴郡太守，正德自谓应居储嫡，心常怏怏。後奔魏，初去之始为诗一绝，内火笼，曰：“桢屈曲尽，兰麝气氲销。欲知怀炭日，正是履冰朝。”
《修复山林故事》曰：当梓宫中有象牙火笼。
《东宫旧事》曰：太子纳妃，有漆画手巾薰笼二、条大被薰笼三。
《西京杂记》曰：汉制：天子以象牙为笼；上皆散花文，後宫则五色绫文。
刘向《别录》曰：淮南王有《薰笼赋》。
齐谢《咏竹火笼诗》曰：庭雪乱如花，井水粲成玉。因炎入豹袖，怀温奉芳蓐。体密用宜通，文斜性非曲。
