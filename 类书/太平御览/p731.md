<!-- { "loadSidebar": true } -->
《述异记》曰：南康郡邓德明，常在豫章就雷次宗学。雷家世东郊之外，去史豫章墓半里许。元嘉十四年，德明与诸生步月逍遥，忽闻音乐、讽诵之声，即夜白雷，出听，曰：“此间去人尚远，必鬼神也。”乃相与寻之。遥至史墓，但闻坟下有管绾女歌讲吟咏之声，咸叹异焉。
郦善长注《水经》曰：智水东径七女冢，冢夹水罗布如七星，高十馀丈，周回数亩。元嘉六年，大水破坟，崩出铜不可称计。北有七女池，池东有明月池，状如偃月，皆相通。《注》谓之张良渠，盖良所开也。
又曰：粉水有文将军冢。前有石虎、石柱，甚修丽。闾丘羡为南阳，葬妇墓侧，将平其域。夕梦文谏止之，而羡不从。後羡乃为人所害。
又曰：淄水出太山莱芜县，原山东过利县东。水西有桓公冢，冢东有女水。或云桓公女冢在其上，故以名水，甚有神焉。化隆则水生，政薄则津竭。
又曰：潜水县有车骑将军冯绲、桂阳太守季温冢。二子之灵，常以日还乡，潜水暴长，郡县吏莫不水上祭之。
《搜神记》曰：宋大夫韩冯取妻而美，康王夺之。冯怨，王囚之，论为城旦。妻密遗冯书，谬其辞曰：“其雨淫淫，河大水深，日出当心。”王以问苏贺，对曰：“其雨淫淫，言愁且思也；河大水深，不得往来也。日出当心，有死志也。”俄而，冯自杀，妻乃阴腐其衣。王与之登台，遂自台投下。左右揽之，衣不中手。遗书于带，曰：“愿以骨与冯而合葬。”王怒，弗听，使人埋之，冢相望也。王曰：“尔夫妇相爱不已，能使冢合则弗禁也。”一宿，有文梓木生于二冢之端，旬日，其大合抱，屈体以相就，根交于下。语裥鸳鸯，雌雄各一，恒栖树上，晨夕交颈悲鸣，音声感人。宋人哀之，遂号其木曰相思树。
又曰：汉冯贵人死将百岁，盗贼发冢，贵人颜色如故。但微令群盗共奸之，致妒忌争斗，然後事觉。
《续搜神记》曰：王伯阳家东有一冢，传云鲁肃墓。伯阳妇丧，乃平其坟以葬。後数年，伯阳白日在厅事，忽见一贵人乘平肩舆，将从数百人，马皆浴铁，径来坐，谓伯阳曰：“吾是鲁子敬，安冢在此二百许年，君何敢坏吾冢？”目顾左右，掌伯阳下床，以刀环筑之数百而去。登时绝，良久乃苏。筑破处皆发疽溃，寻便死。
又曰：承俭者，东莞（音管）人。病亡，葬本县界。後十年，忽与其县令梦云：“故民承俭今见劫，明府急见救。”令便敕内外装乘作百人仗，便令驰马往冢上。日向已出，天忽大雾，对面不相见，但闻冢中忄匈忄匈破棺声；有二人坟上望雾，冥不见人。百人同声大叫，收得冢中三人，坟上二人得逸走。其夜令梦云：“二人虽得走，民已志之。一人面上有青志如藿叶，一人斫其两齿折。明府但案此寻觅也。”追捕，并擒获。
《异苑》曰：苍梧王士燮，汉末死於交趾，遂葬南境。而墓常蒙雾，灵异不恒。屡经离乱，不复发掘。晋兴宁中，太原温放之为刺史，躬乘骑往开之。还，即坠马而卒。
又曰：颍川诸阖字道明，墓在杨州蒋山之西。每至阴雨，冢中辄有弦管之音。
又曰：魏武北征翕顿，升岭眺瞩，见一岗不生百草。王粲曰：“必是古冢。此人在世，服特生石死。而石生热蒸出外，致大木ㄡ灭。”即令凿，果得大墓，有石满茔。
《志怪集》曰：陶侃微时遭大丧葬，家贫，亲自营砖。有班特牛专以载致，忽然失去，便自寻觅。道中逢一老公，便举手指云：“向于岗上见一牛，眠山ㄜ中，必是君牛。眠处便好，可作墓安坟，则致极贵，小下当位极人臣，世为方岳。”侃指一山，云：“此好，但不如下，当世有刺史。”言讫便不复见。太尉之葬如其言。侃指别山与周访家，则并世刺史矣。
潘岳《关中记》曰：秦始皇陵上骊山之北，高数十丈，周回六七里，今在阴盘界。此陵虽高大，不足以销六十万人积年之功也。其用功力，或隐而不见者。骊山泉本北流者，皆陂障使西流。又此无大石，运取于渭北诸山。故其歌曰：“运石甘泉口，渭水为不流。千人一唱，万人相钩。”
又曰：汉诸陵皆高十二丈，方百二十步。惟茂陵高十四丈，方百四十步。徙民置诸县者凡七陵，长陵、茂陵各万户，其馀五陵皆各五千。县属太常，不领郡也。守卫陵扫除凡五千户，陵令一人，食官令一人，寝庙令一人，园长一人，园门史令三十二人，侯四人。元帝时，三辅七十万户始不复徙民陪陵。渭陵、延陵、义陵皆不立县也。
雷次宗《豫章记》曰：郡东南二十里有一大冢，号丹阳。郭长老云，是郡人丹阳太守聂友冢也。外形甚高大，内一大冢居中，两边各有四小冢横首。大冢外作徼道周匝，皆通冢里，高二丈馀，小者半之，徼道又半之。此冢相通一埏，似是殉葬者。不闻聂友奢僭以人从死也，且今新淦（音绀）县南十里，见聂友墓。
《荆州图记》曰：郦县北三十里有一墓，甚崇伟，前有石楼，高一丈五尺，上作石凤将九子。相传云是姚家墓，不详其人。
又曰：江陵县东南七十里有楚昭王墓，高四丈馀。王粲《登楼赋》所谓“西接昭丘”是也。
盛弘之《荆州记》曰：霄城东南有单龙村，村外有单龙冢，甚高大。旧传单龙能仰观俯察，少公之俦也。数称刘氏当王，圣公应其符。圣公潜嘉之，因此起兵。後称号於宛而龙卒，故厚为其葬。
又曰：郑乡即郑城地也。岗南有刘长沙墓，益州牧焉之父。其南语裥汉魏郡太守黄香冢。
邓德明《南康记》曰：白水有高岩，临水顶有柴侯墓。遥望松树，卒岁不凋。说者云墓处极峻，及累石为冢，又别有金钱藏，不可得开。若欲上山，必遇雷晦之异。夜时见光色如雷之烂，（音艳）所谓宝精也。
又曰：平固水口下数里有螺亭，昔一少女曾江畔乘小船采螺，停沙边共宿。夜闻骚骚如军马行，须臾见群螺张口无数，突来破舍，啖此女子。同侣悉走上岸，至晓方还，但见骨耳。收埋林际，报其家。经四五日间，所埋处翻见古冢，高十馀丈，穹隆顶可受二十人坐。其旁多螺，新故相传谓之螺亭。
又曰：南野山、献山大塘下流三十里，有汉太傅陈蕃冢墓。昔值军乱，闻墓有宝，三军争掘。忽有大蛇围绕坟前，崩雷晦雨，当时竟不得发。
郑缉之《东阳记》曰：孝子许孜，父墓去虎山十里，在山之麓。曲隧三里，鹿尝食其松栽，孜心念之。即日鹿自死於所犯栽之下，孜埋死鹿，有小坟，至今犹存。
又曰：独公山有古冢临溪，其砖文曰：“筮言吉，龟言凶。三百年，堕水中。”义熙中，冢犹半存，自後稍以崩尽。
《会稽郡十城地志》曰：上虞县东南有古冢二十馀坟。宋元嘉之初，潮水坏其大冢。初坏一冢，砖题文曰：“居在本土，厥姓黄，卜葬于此大富强，《易》卦吉，龟卦凶，四百年後堕江中。”当坠，值王县令皮熙祖取数砖置县楼下池中，录之，怅然而已。
《舆地志》曰：瑟琶折有古冢，半在水中，甓有隐起字云：“瑟琶筮云吉，龟云凶，八百年，堕水中。”谢灵运取甓至京师，诸贵传观之。
《神怪志》曰：王果经三峡，见石壁有物悬之如棺，使取之，乃一棺也。发之，骸骨存焉。有铭曰：“三百年后，水漂我至长江垂。欲堕欲落，不落逢王果。”果凄然曰：“数百年前已知有我。”乃改葬，祭之而去。
《苏州冢墓记》曰：宋青州刺史郁泰玄，性多仁恕，德感禽兽。初葬之日，群燕数千街土于冢上。今冢犹高大，与他坟有异。村乡岁时祭祀，至今不绝。
卷五百六十　礼仪部三十九
冢墓四
《礼论》曰：问：“君将临墓，主人先以除身无服。将若不哭，主人当哭否？”贺循答之云：“凡君臣民，皆须先君哭，礼也。此祭君宜哭，则主人不敢以哭烦君耳。”
又曰：问：“墓中有何面为上？”荀纳以为缘生奉终，宜依礼坐。蔡谟难，据周公明堂位东西，以此为上，与纳反。纳又引庙位以答。王濮阳北墓向南，以西为上。
《上党郡记》曰：令狐征君隐城东山中，令狐终即云葬焉。诸生遵师法，而陪葬者三百馀家。松三千树，大皆数十围，高四五十丈。今俗名其山曰令狐墓，汉史所称壶关三老令狐茂者是也。
伏琛《齐地记》曰：临淄小城北门东二百馀步有晏婴冢。
又曰：齐桓公冢，齐城之南东十五里，在牛山。桓公冢西南八里，有仲父冢，葬於牛山之阿。
又曰：朱虎城东二十里有柴阜，其西南隅有魏独行君子管宁墓，石碑犹存。城东北三十里柴阜东头有魏征士邴原墓，石碑犹存。
又曰：牛山西南二里有孙宾墓，石碑犹存。
《吴地记》曰：昌门外女坟者，吴王阖闾女墓也。乃以文石为椁，藏金玉珍玩，以人从死。高坟深池，池水成湖，故名曰女坟。亦与虎丘俱见发掘，皆无所得也。
又曰：昌门南有要离墓。吴王阖闾既杀王僚而代之，僚子庆忌亡奔卫。庆忌勇捷过人。恐结诸侯，还为国难。伍子胥与要离为行人，要离弱而谋于王曰：“杀臣妻子，刑臣左手。”要离因亡奔卫。庆忌闻吴王暴虐如此，甚信之，遂与俱还，图共袭吴王。行及大江，要离刺杀庆忌，因亦自杀，阖闾葬之於昌门南大城内。齐门外，有庆忌墓。
丘渊之《齐道记》曰：先是，嬴博二县共界，汉武帝封禅，合作此县以供祀，故曰奉高。东南三十里有延陵儿冢，本云其高可隐，今乃二丈馀，似是後人陪之。
伍辑之《从征记》曰：齐襄王墓在汝水西。墓西有僖公墓，东有四田墓，传云，倨、荣、广、布也。墓皆方墓圆坟。
戴延之《西征记》曰：彭城南有亚父范曾冢。冢高四十馀丈，东北有隧道。其城北三里有刘向墓。泗水东三里，汉大夫龚胜冢，石碣犹存。（耻登王莽之朝，不食而死。）
又曰：金乡焦氏山北数里，有汉司隶校尉鲁俊冢。前有古石祠堂，堂壁皆有青石隐起，自书契以来，忠臣、孝子、贞妇、孔子及弟子七十二人形像，皆刻石记之。
伏滔《北征记》曰：姑孰九井山北十里，有吴大将诸葛瑾墓，墓墙犹存。西北十八里直渎前墓，是吴将甘宁墓也。相者云：“此墓有王气。”孙皓凿其後，计里名为直渎。
《续述征记》曰：太公冢在尧山北五里。平地为坟，高十丈。曾有发之者，冢深数十仞，得一铜椁，金玉甚多。尚父五世葬周，斯实田和冢也。和迁齐，居於海上，而别为诸侯，亦称太公也。
又曰：宿预州县水南大徐城，古之徐国。城北徐君墓，季子解剑坟树，则斯地也。
又曰：城阳县城二里，小城二里。小城南九里有尧阳，自汉迄于晋，二千石及丞尉刊名。尧即位至永嘉三年二千七百有二十一载，记于尧碑。城东南六里，尧母庆都墓，称曰灵台。尧陵北二里，仲山甫墓，墓前祠堂石室俨然若新。
