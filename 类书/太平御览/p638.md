<!-- { "loadSidebar": true } -->
又曰：邹阳上书於梁王曰：“苏秦相燕，燕人恶之於王，王按剑而怒，食以是。”（《汉书音义》曰：是，马也，生七日而超其母。）
《汉书》曰：项羽令壮士出挑战。汉有善骑射曰楼烦，（应劭曰：楼烦，胡也。今有楼烦县。）楚挑战，三合，楼烦辄射杀之。羽大怒，自被甲持戟挑战。楼烦欲射羽，羽目叱之。楼烦目不能视，手不能发，走还壁中，不敢复出。
又曰：沛公从百馀骑见项羽於鸿门。沛公起如厕，招樊哙出，独骑，哙与靳强，滕公、纪成（晋灼曰：纪通父。）步从间道赴军，使良留谢羽。羽问：“沛公安在？”良曰：“闻将军有意督过之，脱身去，至军矣，故使臣献壁。”羽受。又献玉斗於范增。范增怒，撞其斗，起曰：“吾属今为沛公虏矣！”
又曰：黥布反，上自征，望布军置阵如项籍军。上恶之，与布相见，谓布“何苦而反？”曰：“欲为帝耳。”上怒骂之，遂战，破布军。
又曰：文帝曰：“吾独不得廉颇、李牧为将，岂忧匈奴哉！”冯唐曰：“陛下虽得廉颇、李牧，不能用也。”上怒，起入禁中。
又曰：上猎上林中。车驾未行，先使韩嫣乘副车，从数百骑驰视兽。江都王望见，以为天子，辟从者，伏谒道旁。嫣驱而不见。既过，江都王怒，为皇太后泣，请得归国入宿卫，比韩嫣。太后比衔嫣。嫣侍，出入永巷不禁，以奸闻皇太后。太后怒，使使赐嫣死。上为谢，终不得，嫣遂死。
《东观汉记》曰：更始韩夫人尤嗜酒，每侍饮，见常侍奏事，辄怒曰：“帝方对我用，此时持事来耶！”起，手抵破书案。
又曰：庞萌为平狄将军，与盖延共击董宪。诏书独下延，而不及萌，萌以为延谮己，自疑，遂反。上闻之，大怒，乃自将兵讨萌，与诸将书曰：“吾常以庞萌为社稷臣，将军得无笑其言乎？”
又曰：邓晨，南阳人，与上起兵，新野吏乃烧晨先祖祠堂，污池室宅，焚其冢墓。宗族皆怒，曰：“家自富足，何故随妇家入汤镬中？”晨终无恨色。
又曰：有诏会议灵台所，上谓桓谭曰：“天下事吾欲谶决之，何如？”谭默然良久曰：“臣不读谶。”上问其故，谭复极言谶之非经。上大怒，曰：“桓谭非圣无法，将下斩之！”谭叩头流血，良久得解。出为六安郡丞。
又曰：戴凭为侍中，数进见，门得失。上谓凭曰：“侍中当臣辅国政，勿有隐情。”凭曰：“太尉西曹掾蒋遵，清亮忠孝，学通古今，陛下纳肤受之谮，遂禁锢，世以是为严。”上怒曰：“子欲复党乎？”凭出，自系廷尉，诏出引见，凭谢曰：“臣无謇谔之节，而有狂瞽之言。”上即敕尚书解遵禁锢。
又曰：韩歆，字翁君，南阳人。以从征伐有功，封扶阳侯。好直言，为司徒，尝因朝会帝读隗嚣、公孙述相与书，歆曰：“亡国之君皆有才，桀纣亦有才。”上大怒，以为激发，免归田里。上犹不释，复诏就责，歆及子婴皆自杀。
又曰：窦宪恃宫掖声势，遂以贱直夺沁园公主，园田公主不敢诉。後肃宗驾出过园，指以问宪，宪阴呜不得对。发觉，帝大怒，召宪切责曰：“今贵主尚见枉夺，何况小臣乎！”
又曰：杜根。和熹邓后临朝，根以安帝年长，宜亲政事，乃上书直谏。太后大怒，收根，囊盛扑杀之。执法者私语行事人，使不加力，既而载出城外，根诈死。三日，目中生蛆，因逃窜。及邓氏诛，根方归，徵拜侍御史。
《魏志》曰：太祖讨张鲁东还。时有将军许游拥部曲不附，太祖大怒，先欲讨之。群臣多谏：“可招怀游共讨强敌。”太祖横刀於膝，作色不听。缪袭欲谏，太祖逆谓之曰：“吾计已定，卿勿复言。”袭曰：“若殿下计是耶，臣方助殿下成之。若殿下计非耶，虽成宜败之。殿下逆令臣勿言，何待下之不阐闳乎？方今豺狼当路，而狐狸是先，人将谓殿下避强攻弱，进不为勇，退不为仁。臣闻千石之弩不为鼷鼠发机，万钧之钟不以莛ㄅ起音。今区区之游，何足以劳神哉！”太祖曰：“善！”遂厚抚游，游即归服。
又曰：夏侯从征吕布，为流矢所中，伤左目。时夏侯渊与惧为将军，军中号为盲，夏侯恶之。每览照，恚怒，辄扑照着地。
又曰：诸葛亮既屡遣使，交书於司马宣王，又致巾帼妇人之饰以怒宣王。将出战，辛毗伏节勒军，军吏以下乃止。
《吴志》曰：吕蒙，字子明。少依姊夫邓当，当为孙策将，数讨山越。蒙年十五六，窃随当击贼，当顾见，呵不能禁。归告其母，恚怒，欲罚之，蒙曰：“贫贱难居，设有功，富贵可致。且不探虎穴，安得虎子？”母哀而舍之。
又曰：孙权为吴王欣宴之末，自起行酒。虞翻伏地佯醉，不持；权去，翻起坐。权大怒，手剑欲击之，侍坐者莫不惶遽，惟大农刘基起抱权谏曰：“大王以三爵後杀善士，翻虽有罪，天下孰知之？”权曰：“曹孟德杀孔文举，孤於虞翻何有哉！”
《蜀志》曰：姜维为邓艾所摧，还阴平。寻被後主敕命，乃投甲诣会於涪军，将士咸怒，拔刀斫石。
《晋书》曰：王导妻曹氏性妒，导惮之，乃密营别馆，以处众妾。曹氏知而将往焉。导恐妾被辱，遽令命驾，犹恐迟之，以所执麈尾柄驱牛而进。司徒蔡谟闻之，戏导曰：“朝廷欲加公九锡。”导弗之觉，但谦退而已。谟曰：“不闻馀物，惟有短辕犊车，长柄麈尾。”导大怒，谓人曰：“吾往与群贤共游洛邑日，何曾闻有蔡克儿！”
又曰：郗超实党桓氏，以父忠於王室，不令知之。将亡，出一箱书，付门生曰：“本欲焚之，恐公年尊，必以伤愍为弊。我亡後，可呈此箱。不尔，便烧之。”後果哀悼成疾，门生依言呈之，则悉与温往反密计。於是大怒曰：“小子死恨晚矣！”
又曰：周访为荆州，王敦以访名将，勋业隆重，有疑色。其从事中郎郭舒说敦曰：“荆州虽遇寇难荒弊，实为用武之国。若以假人，将有尾大之患。公宜自领以为梁州足矣。”敦从之，访大怒。敦手书譬释并遗玉环、玉碗以申厚意。访投碗於地曰：“吾岂贾竖可以宝悦乎！”
又曰：陶侃尝出游，见人持一把未熟稻，问：“用此何为？”人云：“行道所见，聊取之耳。”侃大怒曰：“汝既不佃，而戏贼人稻！”执而鞭之。
《齐书》曰：袁彖性刚，尝以微言忤世祖，又与王晏不协。世祖在便殿，用金柄刀子治瓜，晏在侧曰：“外间有金刀之言，恐不宜用此物。”世祖愕然，穷问所以。晏曰：“袁彖为臣说之。”上衔怒良久，彖到郡，坐逆用禄钱，免官。
崔鸿《後赵录》曰：冉闵为慕容恪所擒，慕容隽立问闵曰：“汝奴仆下才，何自妄称天子？”闵曰：“尔曹人面兽心，欲篡逆，我一时英雄，何为不作帝王耶！”俊怒鞭之三百。
《後魏书》曰：李彪之入京也，孤微寡援，而自立不群，以李冲好士，倾心宗附。冲亦重其器学，礼而纳焉，每言之于高祖，公私共相援益。及彪为中尉兼尚书，为高祖知待，便谓非复籍冲，而更相轻背，惟公坐敛衽而已。冲时震怒，数责彪前后愆悖，目大呼，投折几案，詈辱肆口。冲素温柔，而一旦暴急，遂发病荒悸，言语乱错，犹扼腕叫詈，称李彪小人。然医药所不能疗，或谓肝藏伤裂。旬有馀日而卒。
《列子》曰：宋有兰子，能以伎干宋玄君。双杖属其脑，弄七剑而蹑之。玄君立赐金帛。又有兰子能燕戏，闻之，复以干玄君。玄君大怒曰：“昔有异伎，值寡人有欣心，故赐金帛。彼必闻此，复望吾赐。”拘而戮之。
《庄子》曰：孔子往见盗跖，下车而前，谒者通之。盗跖闻之忿怒，目如明星，发上指冠。孔子趋而进，避席反走，再拜。盗跖大怒，而展其足，按剑目，其声如吼虎。
《韩子》曰：孟孙猎得，使秦巴持之，其母随而呼，秦巴不忍，而与其母。孟孙至，求不得，大怒，逐之。居三月，复召，使为子傅。
《燕丹子》曰：田光答太子曰：“窃观太子客皆无可用者，夏扶血勇之人怒而面赤，宋意脉勇之人怒而色青，武阳骨勇之人怒而色白，荆轲神勇之人怒而色不变。”
《吴越春秋》曰：吴王伐齐，请公孙圣告之，圣谏：“愿大王勿伐齐。”王大怒曰：“吾天之所生，神之所助！”使力士石番击以铁槌，身绝为五。
《吴越春秋》曰：子胥谏吴王，王怒，赐以钅属镂之剑，盛以鸱夷之器，投之于江。
《说苑》曰：秦王以五十里封鄢陵君，鄢陵君辞不受，使唐且谢秦王，秦王怒曰：“尝见天子之怒乎？一怒伏尸百万，流血千里。”唐且曰：“大王尝闻布衣韦带之士怒乎？伏尸二人，流血五步！”即按其匕首，起，视秦王曰：今将是矣。”王变色长跪曰：“先生就坐，寡人喻矣。”
《列士传》曰：秦召魏公子无忌，无忌不行，使朱亥奉璧一双。秦王大怒，将朱亥著虎圈中，亥目视虎，眦皆裂血出，溅虎，虎不敢动。
怨
《尚书》曰：商王受自绝于天，结怨于民，崇信奸回，放黜师保。
又曰：怨岂在明？不见是图。
《毛诗》曰：乱世之音怨而怒，其政乖。
又曰：《角弓》，父兄刺幽王也。不亲九族而好谗佞，骨肉相怨，故作是诗。
又曰：民之无良，相怨一方。
《左传》曰：宋华玄将与楚战，杀羊食士，其御羊斟不与。及战，曰：“畴昔之羊，子为政；今日之事，我为政。”入郑师，故败。君子谓：“羊斟非人也，以其私怨，败国殄民。”
又曰：晋侯赏从亡者，介之推不言禄，禄亦弗及。其母曰：“盍亦求之，以死谁怼？”对曰：“尤而效之，罪又甚焉，且出怨言，不食其食。”
又曰：季、后阝之鸡斗。（季平子、后阝昭伯。）季氏介其鸡，后阝氏为之金距。平子怒，益室於后阝，且让之。故后阝昭伯怨平子。
又曰：晋郄至献楚捷于周，与单襄公语，骤称其伐。单子语诸大夫曰：“温季其亡乎！位於七人之下，而求掩其上，怨之所聚，乱之本也。多怨而阶乱，何以在位？”
又曰：吴公子札来聘，请观於周乐。为歌《周南》、《召南》，曰：“美哉！始基之矣，犹未也。然勤而不怨矣。”为之歌《小雅》，曰：“美哉！思而不贰，怨而不害，其周德之衰乎？”
又曰：子产曰：“我闻忠恕以积怨，不闻作威以防怨。”
又曰：君子之言，信而有徵，故怨远於其身；小人之言，僭而无徵，故怨咎及之。
《论语》曰：放於利而行多怨。
又曰：贫而无怨难，富而无骄易。
《国语》曰：夫事君者，险而不怼，怨而不怒。
《战国策》曰：赵襄子怨知伯，漆其头为饮器。
《汉书》曰：汲黯列九卿，而公孙弘、张汤为小吏。及弘、汤稍与黯同位，而尊用过之，黯心褊，不能无怨，望见上言曰：“陛下用群臣如积薪耳，後来者居上。”
