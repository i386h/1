<!-- { "loadSidebar": true } -->
王隐《晋书》曰：张轨为凉州刺史。敦煌曹上言轨老病，更请刺史。轨治中率数十人皆割耳於盘，流血诉枉，得停。
《蜀书》曰：武皇帝李雄美容貌，相工相之曰：“此君口如方器，耳如相望。位必过三公，不疑也。”
《唐书》曰：汴州节度李忠臣尝因奏对，德宗谓之曰：“卿耳甚大，贵人也。”忠臣对曰：“臣闻驴耳甚大，龙耳即小，臣耳虽大，乃驴耳也。”上悦之。
《老子》曰：五音令人耳聋。
《孟子》曰：伯夷耳不听恶声。
《冠子》曰：夫耳主听，两豆塞之，则上不闻雷霆。
《淮南子》曰：禹耳三漏，是谓大通。兴利除害，决江疏河。
《抱朴子》曰：老子耳长七寸。
又曰：耳能闻雷霆，而不闻蚁虱之音。
《吕氏春秋》曰：雷则掩耳，电则掩目。耳闻所恶，不如无闻；目见所恶，不如无见。
又曰：且天生人而使其耳可以闻，不学，其闻不若聋；使其目可以见，不学，其见不若盲；使其口可以言，不学，其言曲以爽；使其心可以知，不学，其知暗以狂，凡学，非为能益也，达天性也。
《说苑》曰：昔费仲、恶来、胶革，长鼻决耳，从纣之心，武王诛之。
《博物志》曰：南方落头民，其头能飞，以耳为翼。
《濑乡记》曰：老子耳有三门。
王子年《拾遗录》曰：沐胥国人，左耳中出青龙，右耳中出白虎。龙虎初出之时，如绳缘颊，手捋面而龙虎皆飞，去地十馀丈。而□气绕龙，风来吹虎。俄而以手一挥，龙虎皆还入耳。
《高士传》曰：尧聘许由为九州牧，由闻之，洗耳于河。
《列仙传》曰：务光，夏时人，耳长七寸。阳都女，耳细而长。众皆言此天人也。
又曰：宁先生毛身广耳，阮丘耳长六七寸。
《列士传》曰：燕丹师田光，往候荆轲。值轲醉，唾其耳中，轲觉曰：“此出口入耳之言，必大事也。”即往见光。
《列女後传》曰；刘仲敬妻者，沛国桓林之姊也。仲敬早亡，桓乃引刀割耳。宗妇问之，桓曰：“吾自五代以来，世知名，男以忠孝显，女以贞顺称。家以我年少，必相嫁，故预自裁割，以信我心。”
又曰：曹文叔妻，谯国夏侯宁之女。文叔早亡，妻断自誓。其家欲嫁之，又截两耳。司马太傅美之，乞为曹氏後。
又曰：阳华穆妻者，下邳刘方之女，字桃树。生一男，而穆早亡，吴丁讠耳（音缉）求之。讠耳，知名之士，家将许焉，桃树乃操刀割耳。其子又亡，桃树乃安身守正，动不愆礼。
《长沙耆旧传》曰：太尉刘寿少遇相师，相师曰：“耳为天柱，今君耳城郭，必典家蚌拢”
《樊氏相法》曰：耳门不容麦，岁至百，兼富。
目
《释名》曰：目，默也，谓默而内识也。眼，限也，童子限限而出也。
《礼》曰：目者，气之清明者也。
又《玉藻》曰：目容端。（不睇视也。）
又《大学》曾子曰：十目所视，十手所指，其严乎？
《左传》曰：宋华父督见孔父之妻于路，目逆而送之曰：“美而艳。”
又曰：富辰曰：“目不别五色之章为昧。”
又曰：子玉使斗勃请战，曰：“请与君之士戏，君凭轼而观之，得臣与寓目焉。”
又曰：楚子将以商臣为太子，访诸令尹子上，子上曰：“楚国之举，恒在少者，且是人也，蜂目而豺声，忍人也，不可立也。”
又曰：秦伯伐晋，取羁马。乃出战，交绥。（古名退军为交绥。秦晋志未敢坚战，兵未致争而两军退，故曰交绥。）秦行人夜戒晋师曰：“两军之士皆未也，明日请相见。”（，缺也。）臾骈曰：“使者目动而言肆，惧我也，将遁矣。薄诸河，必败之。”
又曰：宋华玄为植，巡功，（植，将主也。）城者讴曰：“旱其目，皤其腹，弃甲而复。于思于思，弃甲复来。”（于思，多须之貌。）
又曰：潞子婴儿之夫人，晋景公之姊也。酆舒为政而杀之，又伤潞子之目。
又曰：晋楚将战，晋侯筮之，卜史曰：“吉”。卦遇‘复’，曰：南国蹙，射其玄王中厥目。”及战，共王中目。
又曰：叔孙豹会晋士丐于柯，盟于督阳。荀偃瘅疽，生疡於头。（瘅疽，恶疮。）济河，及著雍，病，目出，卒而视，不可含。（目开口禁也。）宣子盥而抚之，曰：“事吴，敢不如事主！”犹视。（大夫称主。）栾怀子曰：“其为未卒事於齐故也？”（怀子，栾盈也。）乃复抚之曰：“苟终，所不嗣事于齐者，有如河！”乃瞑，受含。（嗣，续也。）
又曰：宋公子地有白马四。公嬖向，欲之。（向，司马向，卜也。）公取而朱其尾鬣以与之。（与，也。）地怒，使其徒夺之。惧，将走。公闭门而泣之，目尽肿。
又曰：公侵齐，门幼婶州。颜息射人中眉，退曰：“我无勇，吾志其目也。”
《诗》曰：美目ツ兮，巧笑倩兮。素以为绚兮。
《书》曰：正月玄日，舜格于文祖。询于四岳，辟四门，明四目，达四聪。“咨，十有二牧！”曰：“食哉惟时！”
《易□小畜》曰：舆说辐，夫妻反目。《象》曰：“夫妻反目，不能正室也。”
又《说卦》曰：离为目。
《春秋孔演图》曰：苍颉四目，是谓并明。
《春秋玄命苞》曰：目，肝之使。
又曰：舜重瞳子，是谓慈原，上应摄提，下应三玄。
《尚书大传》曰：舜目四瞳子。
《论语隐义》曰：卫蒯聩乱，子路兴师往，有孤黯者当师，曰：“子欲入耶？”曰：“然。”黯从城上下麻绳，钓子路半城，问曰：“为师耶，为君耶？”曰：“在君为君，在师为师。”黯因投之，折其左股，不死。黯开城，欲杀之。子路目如明星之光曜，黯不能前，谓曰：“畏子之目，愿覆之。”子路以衣袂覆目，黯遂杀之。
《史记》曰：吴王赐子胥属镂之剑以死，子胥仰天叹曰：“嗟乎！抉吾眼，着吴东门上，以观越寇之入灭吴也。”
又曰：赵王与秦王会沔池，秦王不肯击缶，相如曰：“五步之内请得以颈血溅大王矣。”左右欲刃相如，相如张目叱之，左右皆靡。秦王不怿，为一击缶。
又曰：越王无疆与中国争强，北伐齐。齐威王使人说越王，越王不纳，齐使者曰：“幸也越之不亡也！吾不贵其用知，如目之见毫毛而不自见睫也。今王知晋之失计，不知越之过，是目论也。”
又曰：大梁人尉缭曰：“秦王为人蜂准（蜂，一作隆。）长目”。
又曰：汉王诣鸿门谢项羽，羽欲杀汉王，樊哙带剑拥戟入军门，披帷西向而立，目视羽，鬓上指，目眦尽裂。
又曰：项王大呼驰下，汉军皆披靡。时赤泉侯为骑将，追项王，项王目而叱之，赤泉侯人马俱惊，辟易数里。
《楚汉春秋》曰：上过陈留，郦生求见，使者入通，公方洗足，问何如人？曰：“状类大儒。”上曰：“吾方以天下为事，未暇见大儒也。”使者出，郦生目案剑曰：“入！言高阳酒徒，非儒者！”
《汉书》曰：东方朔上书曰：“臣朔目若悬珠，齿如编贝。”
《东观汉记》曰：杜根谏和喜（音喜，又许忌切。）邓后以安帝宜亲政事，太后大怒，囊盛扑杀之。根诈死三日，目中生蛆。
《魏志》曰：太祖与韩遂、马超等单马会语，左右皆不得从，惟将许褚。超负其力，阴欲前突太祖，素闻褚勇，疑从骑是。乃问：“公有虎侯者安在？”太祖顾指褚，褚目眄之，超不敢动。
又曰：张绣反，袭太祖营，典韦战於门中。韦乃双挟两贼击杀之，馀贼不敢进。韦复前突杀数人，疮重，目大骂而死。
又曰：夏侯敦（音敦）从征吕布，为流矢所中，伤左目。时夏侯渊与敦俱为将军，军中号敦为盲夏侯。
《晋书》曰：王衍尝因宴集，为族人所怒，举摞（音）掷其面。衍初无言，引王导共载而去。然心不能平，在车中揽镜自照，谓：“尔看吾目光乃在牛背上矣。”
王隐《晋书》曰：甘卓为扬威将军，历阳内史郡人陈训私语人曰：“甘公头系视仰，目中有赤脉，当危於兵，勿为将可也。”果为王敦所害。
又曰：王敦枉害刁协。及敦病，白日见协乘轺（音遥）车从吏驺诣敦，而仰头目。
邓粲《晋纪》：阮籍能为青白眼，礼俗士辄以白眼对之。稽喜，康之兄，闻籍不哭，见白眼，喜不惮而退。
萧子显《齐书》曰：褚渊有器度，不妄举动。宅常失火。烟焰甚遍，左右惊扰，渊神气怡然，索舆来徐去。轻薄子颇以名节讥之，以渊眼多白睛，谓之“白虹贯日”也。
崔鸿《十六国春秋□前秦录》曰：苻生骁果粗暴，昏酒无赖，祖洪甚恶之。生无一目，年七岁，洪戏之问侍者曰：“吾闻瞎儿一泪，信乎？”侍者曰：“然”。生怒，引佩刀自刺出血，曰：“此亦一泪也。”洪大惊。
《三国典略》曰：齐韩凤、穆提婆、高阿那肱共处衡轴，号曰三贵。目张拳，有啖人势。
又曰：和士开常言曰：“琅琊王目光弈弈，数步射人，向者暂对，不觉汗出。”
又曰：周武帝还自东伐。初遇疾，口不能言，脸垂覆目。
《老子》曰：五色令人目盲。
《韩非子》曰：目见有百步之外，而不能见其眦。
《庄子》曰：温伯雪子齐，舍於鲁，仲尼见之不言，子路问焉，仲尼曰：“若夫人者，目击而道存也。”
又曰：孔子见老聃而语仁义。老聃曰：“夫播糠眯目，则天地四方易位矣。夫仁义翻然，乃愦吾心，乱莫大焉。”
《孟子》曰：伯夷目不视恶色。
又曰：存乎人，莫良於眸子。眸子不能掩其恶，胸中正则眸子焉；胸中不正，则眸子毛焉。
范子曰：掩目别黑白，虽一时中，犹不知天道也。
《慎子》曰：离朱之明，察毫末於百步之外，尺水不能见浅深，非目不足，其势难睹也。
《尸子》曰：使目在足下，则不可以视。
又曰：舜两眸子，是谓重明。
《孙卿子》曰：厌目而视者，视一以为两。
《燕丹子》曰：樊於期闻荆轲之言，於是自刭，头堕背後，两目不。
《韩子》曰：田驷欺邹君，将杀之。田驷恐，告惠子。惠子见邹君曰：“有人见君，则（大叶切，闭目也。）其一目，奚如？”君曰：“我必杀之。”惠子曰：“瞽两目，君奚弗杀？”“驷东欺齐侯，南欺荆王。驷之於人，瞽也，君奚恶？”乃弗杀。
又曰：古人目短於自见，故以鉴观面。
又曰：刻削之道，鼻莫如大，目莫如小。鼻大可小，小不可大；目小可大，大不可小，举事亦然。
又曰：楚庄王欲伐越，庄子曰：“王之伐越，何也？”王曰：“政乱兵弱。”庄子曰：“臣患知之如目也：能见百步之外，而不能自见其睫。王之弱乱，非越王之下也，而欲伐越，此知之如目也。”
《淮南子》曰：夫目察秋毫之末，而耳不闻雷霆之音；耳调玉石之声，而目不见太山之高，何则？不小有所志，而大有所志也。
