<!-- { "loadSidebar": true } -->
《齐职仪》曰：詹事品第三，茂陵书，秩二千石，银章、青绶。局拟尚书令，位视领护将军。
《陈书》曰：後主欲以江总为太子詹事，令管记陆瑜言之於孔奂，奂谓瑜曰：“江有潘、陆之华，而无园绮之实，辅弼储宫，窃有所难。”瑜具以白後主，後主深以为恨，乃自言於高宗。高宗将许之，奂乃奏曰：“江总，文华之人，今皇太子文华不少，无藉於总。如臣愚见，顾选敦重之才，以居辅导。”帝曰：“即如卿言，谁当居此？”奂曰：“都官尚书王廊，世有懿德，识性敦敏，可以居太子詹事。”奂又奏曰：“宋朝范晔，即范泰之子，亦为太子詹事，前代不疑。”後主固争之，帝卒以总为詹事。
《唐书》曰：苏弁改太子詹事。弁初入朝，班位失序，殿中侍御史邹儒立对仗弹之。弁於金吾待罪数刻，特释放。旧制：太子詹事班次太常、宗正卿之下。贞元三年，御史中丞窦参叙定班位，移詹事在河南、太原尹之下。弁乃引旧班制立，台官诘之，乃绐云：“已白宰相，请依旧制。”故为儒立弹之。
又曰：龙朔二年，改詹事为端尹，詹事府为端尹府。
王珉《答徐邈书》曰：詹事弹一官，如尚书左丞矣。
太子少詹事
《唐书》曰：张行成转太子少詹事。太宗东征，皇太子於定州监国，即行成本邑也。太子谓行成曰：“今者送公衣锦还乡。”於是令有司祀其先人墓。
太子中庶子
《汉书□百官表》曰：太子中庶子，职侍中。
《汉书》曰：王商字子威，涿郡蠡吾人。商少为太子中庶子，以肃敬见称。
又曰：欧阳地馀，字长宾，为中庶子，授皇太子经。
又曰：冯野王通《诗》，以父任为太子中庶子。
《魏志》曰：鲍勋字叔业，清白有高节，知名当世，为中庶子。在东宫，正色不挠。
《蜀志》曰：後主立太子，以霍弋为中庶子。好驰射，出入无度，弋援引古事，尽言规谏，甚得切磋之体。
《吴志》曰：孙登为太子。时太傅张温言於权曰：“夫中庶子官最亲密，切问近对，宜用俊彦。”於是乃用陈表等为中庶子。后又以庶子礼拘，复令敕中侍坐。
又曰：羊□（音道。）初为中庶子，年二十。时廷尉监隐蕃结交豪杰，自卫将军全琮等皆倾心敬待，惟□及宣诏郎杨迪拒绝不与通，时人怪之。而蕃后叛逆，众乃服之。
《晋书》曰：安平王孚，初为魏太子中庶子。魏武帝崩，太子号哭过甚，孚谏曰：“大行晏驾，天下恃殿下为命。当上为宗庙，下为万国，奈何效匹夫之孝！”太子良久乃止，曰：“卿言是也。”时群臣初闻帝崩，相聚号哭，无复行列。孚厉声於朝曰：“今大行晏驾，天下震动，当早拜嗣君，以镇海内，而但哭耶！”孚与尚书和洽奉太子以即位，是为文帝。
又曰：温峤为中庶子，献《侍臣箴》，甚见补益。
又曰：王恂启以桓谦为中庶子，曰东宫之选中庶子管总门下，尤不可不得其才也。
《晋起居注》曰：武帝咸宁元年诏曰：“男子皇甫谧沉静履素，守学好古，与流俗异趣，其以谧为太子中庶子。”
《晋中兴书》曰：殷仲堪，少好学，能清言，善属文，人士咸钦爱之，以孝行称。烈宗闻其名，召为太子中庶子，甚相知悦。
又曰：温峤拜太子中庶子。峤在东宫，特见嘉宠，僚属莫与为比。峤与阮放等共劝太子游谈老庄，不教以经史，太子甚爱之，数规谏讽议。
又曰：肃宗之在东宫，孔演领太子中庶子。于时中兴肇构，庶事草创。演经学渊博，该识旧典，朝仪轨制多取正焉。由是元、明二帝并亲爱之。
沈约《宋书》曰：中庶子，汉置。古者世禄，卿大夫之子，即为副□，谓之国子。天子、诸侯世子，必有庶子官以掌教之。
《齐书》曰：袁粲言於帝曰：“臣观张绪有正始遗风，宜为宫职，复中庶子。
《陈书》曰：王父冲尝为辞领中庶子，世祖顾谓冲曰：”所以久留於承华，正欲使太子微有风法耳。”
《唐书□官品志》曰：中庶子四人，功高者一人为祭酒，行则负玺，前後部护驾。
《陶氏家传》曰：侃迁太子中庶子。君少而好学，善谈玄理，尤明《诗》、《易》，以孝行闻於时。储选殊难其人，特召君焉。
《山公启事》曰：中庶子缺，宜得俊茂者，以济阴太守留俨、城阳太守石崇参选。
晋齐王攸《与山涛书》曰：太子中庶子，东宫显职，加侍接左右，诚宜得笃粹有行检之人，必允众望。
太子左右庶子
《六典》曰：左庶子之职，掌侍从、赞相、驳正启奏，中允为之二。凡皇太子从祀朝会，出则版奏外办中严，入则解严焉。凡令书下左春坊，则与中允、司议郎等覆启以画诺。右庶子之职，掌侍从左右，献纳启奏；中舍人为之二。凡皇太子监国，於宫内下令书，太子亲画日至春坊，则宣传之。
《礼记》曰：古者天子有庶子之官职，诸侯、卿大夫之庶子，掌其戒令，与其教理。别其等，正其位。国有大事则帅国子而致於太子，惟所用之。若有甲兵事，则授之车甲，合其卒伍，置於有司。
《汉书》曰：成帝以傅善有志行，为太子庶子。
《魏志》曰：鲍勋字叔业，为庶子，在东宫正色不挠。
《魏氏春秋》曰：阮浑字长威，籍之子也，少知名，为太子庶子。
《吴志》注曰：华融字德蕤，广陵江都人。祖父避乱，居山阴。时皇象亦寓居山阴，吴郡张温来就象学，欲得所舍。或告温曰：“有华德蕤者，虽年少，美有令志，可舍也。”温遂止融家，朝夕谈讲。俄而温为选部尚书，乃推擢融为太子庶子，遂知名显达。
《晋书》曰：郑默，武帝时与太原郭奕俱为庶子。朝廷以太子官属宜称陪臣，默上言：“皇太子体皇极之尊，无私於天下。宫臣皆受命天朝，不同藩国。”事遂不行。
《晋起居注》曰：太康十年诏：“尚书郎王琛，每所陈论，意在忠谠。其以为太子庶子。”
《隋书》曰：刘行本为太子左庶子。时左卫率长史夏侯福为太子所昵，尝於阁内与太子戏。福大笑，声闻於外。行本时在阁下闻之，待其出，行本数之曰：“殿下宽容，赐汝颜色。汝何物小人，敢为亵慢！”因付执法者治之。数日，太子为福致请，乃释之。
《隋书》曰：刘行本为左庶子。太子尝得良马，令夏侯福乘而观之。太子甚悦，因欲令行本乘。行本不从，正色而进曰：“至尊置臣於庶子之位者，欲令辅导殿下以正道，非为殿下作弄臣也。”太子惭而止。
又曰：刘行本拜太子左庶子，领治书如故。皇太子虚襟敬惮。时唐令则亦为左庶子，太子昵狎之，每令以弦歌教内人。行本责之曰：“庶子当匡太子以正道，何有嬖昵房帷之间哉！”令则甚惭而不能改。
又曰：刘行本为左庶子。卒後而太子勇废，文帝曰：“若使刘行本在，勇当不及於此。”
《唐书□官品志》曰：庶子四人，掌侍从左右、献纳得失。高功者一人。与舍人共掌其坊之禁令。
又曰：贞观中诏曰：“皇太子与百官书疏，未有制式。近代已来，例皆名白，无以别贵贱。今凡处分论事之书，皇太子并画令，左右庶子已下署名，宣奉行书案画日，其馀与诸子亲及师傅等书下不在此限。
又曰：于志宁为太子右庶子，撰《谏苑》二十卷，以进於太子承乾也。
又曰：杜正伦为太子左庶子。太宗谓曰：“国之储副，自古所重，必择善人为之辅佐。今太子年在幼冲，志意未定。朕若朝夕见之，可得随事诫约。今既委以监国，不在目前，知卿志怀贞悫，能执直道，故辍卿於朕以匡太子，宜知委任轻重也。”
又曰：太宗谓太子左庶子于志宁曰：“古者太子既生，卜士负之，即置辅弼。昔成王幼小，周、邵为傅，日闻正道，习以成性。今皇太子既幼，卿当辅之正道，无使邪僻开其心。勉之无怠，当称所委，官赏可不次而得也。”
又曰：李百药授太子右庶子。时太子颇留意典坟，然闲宴之後，嬉戏过度，百药作《赞道赋》以讽焉，词多不载。太宗见而遣使谓百药曰：“朕於皇太子处见卿所献赋，悉述古来储二事以诫太子，甚是典要。朕选卿以辅弼太子，正为此事，大称所委，但须善始令终耳。”因赐彩物三百段。
又曰：李义琰为太子右庶子，同中书门下三品。义琰博学，多识典故。上每有顾问，言多切直。章怀太子之废也，上慰勉官寮，尽舍罪，令复其位。薛元超等皆舞蹈谢恩，义琰独引罪涕泣，时论美之。
《山涛启事》曰：东宫官属宜得高茂者，庶子贾模缺，宜补刘粹、周蔚，惟加所裁。诏用粹。
《环济要略》曰：庶子主宫中，并诸吏之子，及支庶在版籍者也。行其秩序，作其徒役，授八次八舍之职，以徼候。
卷二百四十六　职官部四十四
太子左右赞善大夫
《六典》曰：左赞善大夫，掌翊赞太子以规讽也。皇太子出入动静，苟非其德义，则必陈古以箴焉。右赞善大夫，掌如其左。凡皇太子朝，宫臣则列於右阶之下。
《唐书》曰：贞元十六年，以山人崔芊为右赞善大夫，充太子侍直，新名也。
太子洗马
《六典》曰：洗马掌四库图籍缮写刊缉之事，立正本、副本，以备供进。凡天下之图书上於东宫者，皆受而藏之。
《国语》曰：夫差为勾践洗马。
《续汉书□百官志》曰：洗马，员十六人，秩六百石，职如谒者。太子出，则当直，一人在前导威仪，盖洗马之义也。
《汉书》曰：司马安，少与汲黯为太子洗马，安为人深巧善官，四至九卿。
《魏略》曰：颜裴字文林，以才学为太子洗马。
《晋书》曰：江统为洗马，太子颇好游宴，或阙朝侍，统以五事谏之。
又曰：解系兄弟少连、叔连，各清身洁已，仕皆为洗马。
《梁书》曰：庾於陵拜太子洗马。旧东宫官属，通为清选，洗马掌文翰，尤其清者。近世用人，皆取甲族有才望者，时於陵与周舍并擢充职，高祖曰：“官以人而清，岂限以甲族。”时论以为美。
《唐书》曰：李纲字文纪。隋开皇末，为太子洗马。皇太子勇尝以岁首宴宫臣，左庶子唐令则自请奏琵琶，又歌《武媚娘》之曲。纲白勇曰：“令则身任公卿，职当调护，乃於宴座自比倡优，进淫声，秽视听。事若上闻，罪不在测，岂不累於殿下？臣请遽正其罪。”勇曰：“我欲为乐耳，君勿多事。”纲趋而出。及勇废黜，文帝召东宫官属切让之，无敢对者。纲对曰：“今日之事，乃陛下之过，非太子罪也。太子才非上品，性是常人，若得贤明之士辅道之，足堪继嗣皇业。方今多士盈朝，当择贤居任，奈何以弦歌鹰犬之才日在其侧，致令至此，乃陛下诫道不足，岂太子之罪耶！”辞气凛然，左右皆为之失色。文帝曰：“令汝在彼，岂非择人。”
《文士传》曰：江统字应元。召补洗马，每有疑滞大事、章表奏议，辄为同官所推，常为之作草。
