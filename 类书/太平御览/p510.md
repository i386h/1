<!-- { "loadSidebar": true } -->
又曰：武帝使束帛加璧、安车驷马迎申公，弟子二人乘轺傅从。见天子，天子问治乱之事，申公时已八十馀，对曰：“为治者不在多言，顾力行何如耳。
又曰：李少君以祠灶却老，方见上，自谓七十。尝从武安侯饮，坐中有年九十馀老人，少君乃言与其大父游射处，老人为儿时从其大父行，识其处，一坐尽惊。
《汉书》曰：文帝玄年，诏：“老者非帛不暖，非肉不饱。今岁首不时使人存问长老，又无布帛酒肉之赐，将何以佐天下子孙孝养其亲哉？具为令有司，请令县道八十以上赐米人月一石，肉二十斤、酒五斗；其九十以上又赐帛人二匹、絮三斤。赐物及当廪鬻米者，长吏阅视，丞若尉致之。”
又曰：冯唐，赵人也，以孝著，为中郎署长，（应劭曰：此云孝子郎。）事文帝。文帝辇过，问唐曰：“父老何自为郎，家安在？”具以实对。
又曰：张苍食乳，女子为乳母。妻妾百数，曾孕子者不复幸。犹是百馀岁乃卒。
又曰：张安世，宣帝下诏曰：“安世守职秉谦，以安宗庙，著节老臣，令朝朔望号称祭酒。”
又曰：石建为中郎令。建老白首，万石君尚无恙。每五日洗沐归谒亲，入子舍，窃问侍者，取亲中裙厕プ，身自浣洒，复予诸侍者。子孙咸孝，然建特为甚。
又曰：贡禹上书曰：“臣禹犬马之齿八十一，血气衰竭，耳目不聪，非能复有补益，所谓素餐尸禄、污朝之臣也。乞骸及身生归乡里，死无恨矣。”
《续汉书》曰：仲秋之月，县皆案户比民年七十者授之玉杖，长九尺，端以鸠为饰。鸠者，不咽之鸟，欲老人不咽，所以受民也。是月也，祠老人星于国南远郊。
《东观汉记》曰：马援字文渊，建武二十年，刘尚击武陵五溪蛮夷，深入，军没。援因复请行。年六十二，帝愍其老，未许之。援自请曰：“臣尚能披甲上马。”帝令试之。援据鞍顾盼，以示可用。帝笑曰：“矍铄哉，是翁也！”遂遣援。
又曰：闵仲叔客安邑，老病家贫，不能买肉，日买一片猪肝，屠或不肯为断。安邑令候之，问诸子何饮食，对曰：“但食猪肝，屠者或不肯与。”令出敕市吏，後买辄得。叔怪问，其子道状，乃叹曰：“闵仲叔岂以口腹累安邑耶？”遂去之。
又曰：班超自以久在绝域，年老思土，上疏曰：“臣常恐年衰，奄忽僵仆。不敢望到酒泉郡，但愿生入玉门关。”
《魏志》曰：田豫为并州刺史，徵为卫尉。屡乞逊位，太傅司马宣王以豫克壮，书喻未听。豫书答曰：“年过七十而以居位，譬犹锺鸣漏尽而夜行不休，是罪人也。”遂称疾笃。拜太中大夫，食卿禄。年八十二薨。
《晋书》曰：华表，太始中迁太常卿。数岁，以老病乞骸骨，诏以“表清贞素履，有老成之美，而以疾固辞。今听如所上，禄赐与卿同。”
又曰：刘实字子贞，少贫，卖牛衣，好学。历吏部尚书，封修阳子。怀帝复授太尉，辞以老。九十一薨。
又曰：祖逖进镇雍丘，略定河外，躬自劝督农桑，克己施下，百姓感悦。置酒大会耆老，中坐流涕曰：“某等老矣，更得父母，死将何恨！”
又曰：周访少时遇善相者陈训，谓访与陶侃曰：“二君皆位至方岳，功名略同，但陶上寿，周下寿，优劣在年耳。”
《齐书》曰：虞玩之，字茂瑶，年老有疾，请退，表曰：“四十仕进，七十悬车，壮即驱驰，老宜休息，知足不辱，臣知足矣。”
《後魏书》曰：毕众敬笃，老乞还桑梓，朝廷许之。临还，献其珠四具，银装剑一口，刺虎矛一枚，仙人绫百匹。文明太后与高祖引见于皇信堂，赐酒馔车一乘，马三匹，绢二百匹，劳遣之。
又曰：罗结，代人，世祖初为散骑常侍，迁侍中，总三十六曹事，年一百七岁，精爽不衰。世祖以其忠悫，甚见信。待诏听归老，赐太宁东川以为居业，并为筑城，即号曰罗侯城，至今犹在。
又曰：刁雍以耆年特见优礼，锡以几杖，剑履上殿，因致珍羞焉。尝经笃疾，几死，见有神明救之，言福门子，当享长年。後卒于洛州刺史。
又曰：尉玄许致仕，诣阙谢老，引见于庭。命殿劳宴，赐以玄冠素服。又诏充三老，给上公之禄。
《唐书》曰：太宗将伐辽东，召李靖入阁，赐坐御前，谓曰：“公南平吴会，北清沙漠，西定慕容，惟东有高丽未服，公意如何？”对曰：“臣往者凭藉天威，薄展微效。今残年朽骨，惟拟此行，陛下若不弃老臣，病其瘳矣。”帝愍其羸老，不许。
又曰：严绶材器不逾常品，事兄嫂过谨，为时所称。常以宽柔自持，位跻上公，年至大耋。前後统临三镇，皆号雄蕃。所辟士，亲睹为将相者凡九人，其贵寿如此。
《周史》曰：萧愿字惟恭，梁宰相顷之子也。初，愿之曾祖仿，唐僖宗朝入相。接客之次，愿为儿童，效仿傅呼之声，仿谓客曰：“余岂敢以得位而喜，所幸奕世寿考，吾今又有曾孙在目前矣。”及愿长，事父母，以孝称，後为兵部郎。卒之时，年七十馀，母犹在堂，一门寿考，人罕及者矣。
《鬻子》曰：鬻子年九十见文王，文王曰：“嘻，老矣。”鬻子曰：“若使臣捕虎逐鹿则老矣，使臣策国事则臣年尚少。”因立为师。
《庄子》曰：盗跖曰：“人上寿百岁，中寿八十，下寿六十。
《孟子》曰：老吾老，以及人之老。
又曰：伯夷避纣，居北海之滨；太公避纣，居东海之滨。闻文王作，兴曰：“盍归乎来！吾闻西伯善养老者。”二老者，天下之大老也，而归之，是天下之父归之。天下之父归之，其子焉往？
《抱朴子□内篇》曰：余亡祖鸿胪少卿时，尝为临沅令，云此县有廖氏，家世寿老，或出百年，或八九十。徙去，生子孙转多夭折。人有居其故宅，复累世寿。由此觉是宅所为，疑其井水殊赤，乃试掘井左右，得古人埋丹砂数十斛，去井数尺，此丹砂汁因泉水渐ㄜ入井，是以饮其水而得寿。况乃持丹砂而服之乎？
《六韬》曰：文王祖父寿百二十而没，王季百年而没，文王寿九十七而没。
《国语》曰：齐宣王出游，路见闾丘先生，长老十三人谒齐王，王赐之田。众老皆拜，闾丘先生独不拜。又赐无役，诸老复拜，闾丘先生又不拜。宣王疑而问之，对曰：“来见大王所望者三：愿赐臣寿，赐臣富，赐臣贵。”王曰：“天命有长短，非寡人所制，无所寿先生；仓粟虽盈，备灾畜，无以富先生；大官无阙，小官卑贱，无以贵先生。”先生曰：“所望愿王选良吏，臣少得寿焉；使人以时役，无烦苛，此臣所以得富焉；使少者敬长者，长者敬老者，此臣所以得其贵也。王赐臣田，田不租，仓廪虚；赐臣无役，则官无所使，非所望也。”王曰：“赐先生为相，可乎？”先生曰：“臣得三愿足矣，安用为相。”
又曰：子奇年八十，齐君任为东阿。既行，而君蛔缮，使人追之，嘱使者曰：“未至，追令还；已至勿追。”未至东阿，使者反之。齐君问故，使者曰：“臣见子奇同载者皆白首矣。夫老者之知，少者之决，此必能治东阿矣。”王曰：“善哉。”
又曰：昔卫武公年九十五，儆于国曰：“苟在朝者，无谓我老耋至而舍我也。必恭恪于朝夕以儆我，闻一二之言，志诵纳之以训道。”
《汉武故事》曰：上尝辇至郎署，见一老髭须皓白，衣服不完。上问曰：“公何时为郎，何其老矣？”对曰：“臣姓颜名驷，江都人也。文帝时为郎。”上问曰：“何不遇也？”玑曰：“文帝好文，臣好武；景帝好老，臣又少，陛下好少，臣已老。是以三世不遇。”上感其言，拜为会稽都尉。
《新序》曰：孔子见宋荣启期，年老白首，衣弊服，鼓琴自乐。孔子问曰：“先生老而穷，何乐也？”启期曰：“吾有三乐：天生万物以人为贵，吾得为人，一乐也；人生以男为贵，吾得为男，二乐也；人生命有伤夭，吾年九十余，是三乐也。贫者士之常，死者人之终，居常以守终，何不乐乎？”
《说苑》曰：楚文王伐郑，使王子革、子露居二子出游，老人戴畚从而乞食焉。不与，搏而夺之畚。
又曰：晋平公问师旷曰：“吾年七十，欲学恐晚，如何？”对曰：“暮不炳烛耶？臣闻少而学者如日出之阳，壮而学者如日中之光，老而学者如炳烛之明，孰与昧行乎？”公曰：“善哉，善哉！”
《申鉴》曰：学寿不至寿，可以尽命。
《新论》曰：余前为王翁典乐大夫，见乐家书记。文帝时得魏文侯时乐人窦公，百八十岁，两目皆盲。文帝奇之，问：“何能服食而至此耶？”对曰：“年十三失明，父母哀之，教使鼓琴，日讲习以为常事，臣不能道引，无所服饵也。”谭以为少盲，恒逸乐，所以益性命也。
《神仙传》曰：淮南王安好道术，八公乃诣门。门者见其垂白，不进。八公皆化成童子，色如桃花。门吏白王，王迎之，登思仙之台，张锦绮之帷，设象牙之床席，燔百和之香，进碧玉之几，执弟子礼。八公还成老人，授之要道。及郎中雷被谮安，安与八公天，所践石皆陷。今人马之迹宰缮。
王子年《拾遗录》曰：昔老聃当周之末，居反景日室之山，与世人绝迹。惟有黄老叟五人，或乘虎豹，或乘鸿鹄，衣毛羽之服，眉覆于目，耳垂至肩，两眸子皆黑，方面玉洁，手握青筠之杖，出入于日室之中，与老子谈天文之数。
《述异记》曰：尹雄年九十，头生角，角半寸。
《世说》曰：顾悦与简文同年而早白，简文问曰：“卿何以先老？”答曰：“蒲柳之姿，望秋而先落；松柏之质，逢霜而弥盛。”
应璩诗曰：昔有行道人，陌上见三叟。年各百馀岁，相与锄禾莠。住车问三叟，何以得此寿？上叟前置辞，室内妪粗鬼。中叟前置辞，量腹节所受。下叟前置辞，暮卧不覆首。要哉三叟言，所以能长久。
卷三百八十四　人事部二十五
幼知上
《说文》曰：幼，小也。
《释名》曰：儿始能行曰孺子，孺，弱也。十五曰童，故《礼》有阳童。牛羊之无角者曰童，山无草木亦曰童，言未巾冠似之。
《左传□僖下》曰：楚子将围宋，使子文治兵于暌，终朝而毕，不戮一人。子玉复治兵于，终日而毕，鞭七人，贯三人耳。国老皆贺子文，子文饮之酒。贾尚幼，後至，不贺。子文问之，对曰：“不知所贺。子之傅政于子玉，曰：以靖国也。靖诸内而败诸外，所获几何？子玉之败，子之举也。举以败国，将何贺焉？且子玉刚而无礼，不可以治民。过三百乘，其不能以入矣。苟入而贺，何後之有？”
又曰：秦师过周北门，左右免胄而下。超乘。王孙满尚幼，观之曰：“秦师轻而无礼，必败。轻则寡谋，无礼则脱。（脱，易也。）入险而脱，又不能谋，能无败乎？”
