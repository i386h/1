<!-- { "loadSidebar": true } -->
又曰：十五年，徙雁门、代郡、上谷三郡人置常山关以东。
又曰：二十五年，南单于遣子入侍。於是□中五原八郡人归本土，边人在中国皆赐以装钱，转输给食也。
卷三百三十四　兵部六十五
辎重
《释名》曰：辎，厕也。谓军粮什物杂厕载之，以其累重，故称辎重。（《後汉书》注曰：辎，车名也。）
《孙子》曰：使敌不得至者，险害之地。（攻其所必救，能守其险害之要路，敌不得自致。故王子曰：一犬当穴，万鼠不敢出；一虎当溪，万鹿不敢过，言守之上也。）故饱能饥之。（绝其粮也。）委军而争利则辎重捐，（委置库藏，轻师而行，若敌乘虚而来，抄绝其後，则已辎重皆悉捐弃。）是以军无辎重则亡，无粮食则亡，无委积则亡。（此三者，亡之道也。委积，刍草之处。）
《史记》曰：汉王遣将韩信以兵数万欲东下井陉击赵。赵王陈馀聚兵井陉口，号称二十万。李左车说陈馀曰：“韩信涉西河虏魏王、擒夏说欲以下赵，此乘胜而去国远斗，其锋不可当。臣闻千里馈粮，士有饥色，樵苏後爨，（樵，取薪也。苏，草也。）师不宿饱。今井陉之道，车不得方轨，骑不得成列，行数百里，其势粮食必在其後。愿足下假臣奇兵三万人，从间路绝其辎重。足下深沟高垒，坚营勿与战。使前不得斗，退不得还。吾奇兵绝其後，使野无所掠。不至十日而韩信之头可致於麾下。不然，必为所擒矣。”陈馀儒者，常称义兵不用诈谋奇计，曰：“吾闻兵法：十则围之，倍则战。今韩信兵号数万，千里而袭我，亦已罢极。今如避不击，後有大者何以加之？则诸侯谓吾怯而轻来伐我。”不听。韩信使人间视，知不用，大喜。乃敢引兵遂进，竟破赵军。
《後汉书》曰：董许邯与更始诸将，各拥兵据南阳诸城。帝遣吴汉伐之，汉军所过多侵暴。时破虏将军邓奉谒归新野，怒吴汉掠其乡里，遂返击破汉军，获其辎重，屯据氵育阳与诸将合从。
又曰：邓禹自箕关将入河东，（箕关在今王屋县界。）河东都尉守关不开，禹攻十日，破之，获辎重千馀乘。
又曰：耿追张步平寿，乃肉袒负斧於军门。（，钅甚也。示必死。钅甚，祈林切。）传步诣行在所而勒兵入据其城，树十二郡旗鼓，（《东观记》曰：凡平城阳、琅琊、高密、胶东、东莱、北海、齐千乘、济南、平原、泰山、临淄等郡。）令部兵各以郡人诣旗下，众向十馀万，辎重七千馀两，皆罢遣归乡里。
《晋书》曰：刘毅追桓玄於峥嵘州，乘风纵火，尽锐争先，玄众大溃，烧辎重夜走。
崔鸿《十六国春秋》曰：前秦苻坚遣将王猛伐前燕慕容，师次潞川。燕将慕容评率兵十万御之，以持久制之。猛乃遣其将郭度率骑五千，夜从间道起火於高山，因烧评辎重，火见邺中。评性贪鄙，障固山泉卖樵鬻水积钱，绢如丘陵，三军莫有斗志，因而大败。
《唐书》曰：高宗遣将薛仁贵、郭待封伐吐蕃。仁贵留三万人作两栅，辎重并留栅内，倍道掩之。待封不从仁贵之策，领辎重继进，未至乌海，吐蕃二十馀万悉众救其前军，迎击待封，败之。待封趋山，军粮及辎重并为贼所掠，仁贵遂退军。
戎车
《书》曰：武王戎车三百两，（车一乘，步卒七十二人。）虎贲三百人，与纣战於牧野。
《诗》曰：戎车既驾，四牡业业。
又曰：元戎十乘，以先启行。
《礼记》曰：兵车不式，武车绥旌。前有水，则载青旌。前有尘埃，则载鸣鸢。前有车骑，则载飞鸿。前有士师，则载虎皮。前有挚兽，则载貔貅。行，前朱雀而後玄武，左青龙而右白虎；招摇在上，急缮（音劲。）其怒；进退有度，左右有局，各司其局。
《左传》曰：晋车七百乘，显引鞅绊，遂伐其木，以益其兵也。
又曰：叔向曰：“寡君有甲车四千乘在行之，必可畏也。牛虽瘠，偾於豚上，其畏不死乎？”
又曰：楚子会诸侯伐随，军於汉淮之间。少师谓随侯曰：“楚人上左，君必左。（君，楚君也。）无与王遇，且攻其右，右无良焉。”弗从，战於速杞，随师败绩，斗丹获其戎车。
《梁》曰：赵盾长毂五百，绵地千里。
《古司马兵法》曰：戎车，夏曰：“钩车”，先正也。（钩设浦车望远近计车量。地以立垒正者，什伍之例也。）殷曰：“寅车”，先疾也。（寅，敬也。前有旌旗帜所以知变化，示应而不失。）周曰：“元戎”，先良也。（前立伐恶立善之旗，所以知善罪之所在。先齐良善而後伐之。）
《文选》曰：“轻车霆激，骁骑雷惊。”
战舰
《墨子》曰：公输般自鲁之楚，为舟战之具，谓之钩拒。退则钩之，进则拒之也。
《後汉书》曰：公孙述遣其将任满、田戎、程泛将数万人，乘枋下江关。（枋以木竹为之，浮於江水上。《尔雅》曰：舫，附也。郭景纯曰：水中，筏也。《华阳国志》曰：巴楚相攻，故置江关，旧在京赤甲城，後移在江南岸，对白帝城，故基在今夔州鱼复县南。枋，即舫字，古通用。）击破冯骏及田鸿、季玄等，遂拔夷道、夷陵，据荆门虎牙，横江水起浮桥斗楼，立攒柱绝水道，结营山上，以拒汉兵。彭攻之不利，於是装直进楼船，冒突、露桡数千艘。（并船名。楼船之上施楼。桡，楫也。《尔雅》曰：楫，谓之桡。又谓露桡在外，人在舟中。冒突，取其触冒而唐突也。）
《晋书》曰：周访与诸军共征杜韬，韬作结皋打官军船舰，访作长岐枨以拒之，结皋不为害。
又曰：刘裕北征广固，岭南贼将徐道覆谓其师卢循曰：“今日之机，万不可失。既克都邑，刘裕虽还，无能为也。”循从之。初，道覆密欲装舟舰，乃使人伐船材於南康山，伪云将下都货之，称力少不能得，致即贱卖之，价减数倍。居人贪贱，卖衣物而市之。赣石水急，（赣，古暗切。）出船甚难，皆储之，如是者数四，故板大积，而百姓弗之疑。及道覆举兵，案卖券而取，无得隐匿者。乃并装之，旬日而办。遂举众寇南康，庐陵、豫章郡诸守相皆委任奔走。
《梁书》曰：陆纳反叛，造大舰，一名曰“三王舰”者，邵陵王、河东王、桂阳嗣王三人并为元帝所害，故立其像於舰，祭以太牢，加其节盖，羽仪鼓吹，每战辄祭之以求福。
又曰：王琳大营楼舰将图义举，琳将张平宅乘一舰，每将战胜，舰则有声如野猪。故琳战舰以千数，以野猪为名。
《南史》曰：梁徐世谱从陆法和与侯景战于赤亭湖。景军甚盛，世谱乃别造楼船、拍舰、火舫水军，以益军势。将战，又乘大舰居前，大败景军，擒景将任约。景退走，因随王僧辩攻郢州。世谱复乘大舰临其仓间，贼将宋子仙举城降，以功除信州刺史，封鱼复县侯。
《周书□庾信传》曰：信常有乡关之思，作《哀江南赋》以致其意，云“麾兵金匮，校战王堂，苍鹰赤雀，铁轴牙樯。”
《隋书》曰：杨素数进取陈之计，未几，拜信州总管，赐钱百万、帛千段、马二百匹而遣之。素居永安造大舰，名曰：“五牙”。上起楼五层，高百馀尺，左右前後置六柏竿，并高五十尺，容战士八百人，旗帜加於上。次曰：“黄龙”。置兵百人，自馀平乘舴舰等各有差。
《唐书》曰：曹王皋性多巧思，常为战舰，挟以二轮，令蹈之，溯风澎浪，其疾如挂帆席。凡造物必省易而为久，不可败性纤悉。每遗人粮肉，必令自持衡秤量以致之，官置布帛令纵书其幅而印之，绝吏之私易。
《三国典略》曰：梁陆法和多聚兵舰，欲袭襄阳，寇武关，梁主使止之。法和谓使者曰：“法和是求道之人，常不希释梵天王坐处，岂规人主之位？但於空王佛所与主上香火因缘，见主上应有报至，故救援耳。今既被疑，是业不可改也。”
又曰：梁陆纳叛湘州时，造二舰衣以牛皮，高十五丈，一曰“青龙”，一曰“白虎”。选其骁勇者乘之以战。
《魏武军令□船战令》曰：雷鼓一通，吏士皆严；再通，士伍皆就船，整持橹棹。战士各持兵器就船，各当其所。幡鼓各随将所载船。鼓三通，大小战船以次发，左不得至右，右不得至左，前后不得易处，违令者斩。
《通典》曰：水战，船阔狭、长短，随用大小；胜人多少，皆以米为率，一人重米二石。其楫棹、篙橹、帆席、ㄌ索、沉石、调度，与常船不殊。
又曰：楼船，船上建楼三重，列女墙战格，树幡帜，开弩窗、矛穴，置抛车、垒石、铁汁，状如城垒。忽遇暴风，人力不能制，此亦非便於事。然为水军，不可不设，以成形势。
又曰：蒙冲，以生牛皮蒙船覆背，两厢开掣棹孔，前后左右有弩窗、矛穴，敌不得近，矢石不能败。此不用大船，务於速进，乘人之不及，非战之船也。
又曰：斗舰：船上设女墙，可高三尺，墙下开制棹孔；舷内五尺，又建棚，与女墙齐；棚上又建女墙，重列战敌，上无覆背，前後左右树牙旗、幡帜、金鼓。此战船也。
又曰：走舸：舷上立女墙，棹夫多，战卒少，皆选勇力精锐者，往返如飞鸥，乘人之不及，金鼓、旗帜列之於上。此战船也。
又曰：游艇：无女墙，舷上置浆床，左右随大小长短，四尺一床。计床计会进止，回军转阵，其疾如风。虞候居之，非战船也。
又曰：海鹘：头低尾高，前大后小，如鹘之状。舷下左右置浮版，形如鹘翅翼，以助其船，虽风涛涨天，免有倾侧。覆背上，左右张生牛皮为城，牙旗、金鼓如常法，江海之中战船也。
傅玄《上都赋》曰：飞□首，龙舟余皇。艨艟水城，蜀艇吴航。万艘俱兴，□帆齐张。悬旆光天，征铎琳琅。凌波溯流，星列雁行。
《吴都赋》曰：戎车盈於石城，戈船掩於江湖。
亭障
《後汉书》马成代骠骑大将军杜茂，缮治障塞，自西河至渭桥（西河，今胜州富昌县也。渭桥本名横桥，在今咸阳县东南。）河上至安邑，（《前汉书》曰：河上，地名。故秦内史，高帝二年改为河上郡，武帝分为左冯翊。）太原至井陉，（太原，今并州也。井陉，今属常山郡。常山，今相州也。）中山至邺，皆筑堡壁，起烽燧，十里一候。在事五六年，帝以成勤，劳征还京师。
又曰：卢芳与匈奴乌桓连兵，寇盗尤数，缘边愁苦，诏王霸将弛刑徒六千余人与茂治飞狐道。（飞狐道在今蔚州飞狐县，北通妫州怀戎县，即古之飞狐口也。）推石布土，筑起亭障，自代至平城三百馀里。
《晋书》曰：梁武昭王修敦煌旧塞东西二国，以防北虏之患。筑敦煌旧塞西南二国以威南虏。
《唐书》曰：窦静检校并州大总管。以突厥频来入寇，请断石岭以为障塞。诏从之。
