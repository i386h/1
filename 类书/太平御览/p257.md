<!-- { "loadSidebar": true } -->
《晋元□元纪》曰：大兴元年十一月乙卯，日夜出，高三丈，中有赤青珥。诏曰：“天灾谴诫，所以彰朕之不德也。群公卿士，各上封事，具陈得失，无所讳，将亲览焉。”新作听讼观。
又《刘曜载记》曰：曜立太学於长乐宫东，简百姓年二十五已下，十三已上五百人，选朝贤宿儒明经笃学以教之。命起丰明观西宫，建凌霄台於氵高池。
又《石季龙载记》云：“太子宣出时，季龙於其後宫升凌霄观望之，笑曰：“我家父子如是，自非天崩地陷，当复何愁，但抱子弄孙，日为乐耳！”
又《张骏传》云：骏境内渐平，使其将杨宣帅众越流沙，伐龟兹、鄯善，於是西域并降。鄯善王元孟献女，号曰美人，立宾遐观以处之。
《齐书□王俭传》云：宋明帝太始六年，置总明观以集学士，或谓之东观，置东观祭酒一人，总明访举二人，儒玄史四科，科置学士十人，其馀吏下各有差。是岁，省总明观，於俭宅开学士馆，以总明簿书充之。
《陈书□後主纪》云：帝令采木湘州，拟造正寝。筏至牛渚矶尽没，既而渔人见筏於海上。复起齐□观。国人歌曰：“齐□观，寇来无际畔。”
《後魏书□高祖纪下》云：十五年五月议改律令於东明观，亲折疑狱。
又《道武帝纪》云：天兴三年，起紫极殿、立武楼、风凉观、石池、鹿苑台。
又《匈奴刘聪传》云：平阳地震，崇明观陷为池，水赤如血，赤气至天，赤龙奋迅而去。
《舆地志》云：丹阳郡建康县台城，齐文惠太子治玄圃，有明月观、婉转桥、徘徊廊，圃内作净名精舍。
又曰：丹阳郡秣陵县新亭陇有远望楼，又名劳劳楼，宋改为临沧观，行人分别之所。
又曰：洛阳有广望观、阆风观、万世观、修灵观、临商观。
《百叶抄》：魏筑总章观，建翔凤於其上，使八方才人、六宫女尚书居之，引水过九龙殿前，玉井绮栏，水转百戏。
又曰：石虎起灵台，九殿女官十有八等，又女妓二千为卤簿，皆著紫纶巾、熟锦、金银镂带、五纹织成靴，游於戏马观。
《汉封禅仪》泰山东南有山名日观，鸡一鸣时，见日始出，长三丈，秦观者望见长安，吴观者望见会稽，周观者望见齐。《三辅黄图》云：汉武帝起鹊观。又起神明观、及娑观、甘泉苑，起仙人观，缘山谷行至□阳，三百八十里，入右扶风，周回五百四十里。
又曰：武帝起鹊观、神明观、驽法观、集灵观、仙门观、阳禄观。
《汉宫殿名》曰：长安有临山观、渭桥观、仙人观、霸昌观、兰池观、平乐观、九华观、豫章观、鸿雀观、昆明观、走马观、华光观、封峦观、走狗观、天梯观、瑶台观、流渠观、相思观、长平观、宜春观、华池观、射熊观、迎风观、露寒观、当市观、石阙观、白渠观、鼎郊观、（潘丘《巳阙中记》云：鼎郊观在上林苑。）白虎观、怀德观、三雀观、林木观、温德观、长平观。
华延携《洛阳记》曰：洛阳城十八观，皆施玄槛铁笼，疏□毋忄晃。
《华山记》曰：南岭东岩北面有二小山，一山有双石竖立，号曰石门；一山孤崖特秀，上有客观，陟之者远眺千里。
阮胜之《扬州记》曰：扬子县有杨子宫，宫中有玄珠观。
《华阳国志》云：蜀城有逸客观。
华延携《洛中记》云：金墉城西南角有昌都观，东北有百尺楼，魏都水使者陈熙造。
《建康宫阙簿》云：商飚观，在东北十三里篱门亭後亭墩上，齐武帝筑。九日，登以宴群臣。
又曰：曾城观，在县东北七里景□楼东，齐武帝起。七月七日夜，令宫人登以穿针，因曰穿针楼。
又曰：通天观，在县东北五里一百步旧台城内。宋元嘉中，筑蔬圃。二十三年，更修广之，筑池泊天泉，造景阳楼、大壮观、花光殿，设射堋，又立凤光殿、醴泉堂。
又曰：洛阳宫中有玄览观、东观、清览观、高平观、广望观、听松观、见亲观、高乐观、陵□、总章、宣曲、万年等观。
又云：建业宫有迎风观，在县南十五里。宋武大明中，起於石子墩上，孙峻杀诸葛恪，殷杀朱主皆於此。又有徼道观。
晋潘岳《关中记》曰：柘观、虎圈观、昆池观、上闾观、朗池观、走马观、汤禄观、博望观、则阳观、阴德观、并在上林苑中。
陆机《洛阳地记》曰：洛阳南宫有承风观，洛阳北宫有增喜观，洛阳城外有宣杨观、千秋、鸿池、泉城、杨威、石楼等观。
又曰：洛阳城外有鼎中观。
《舆地志》云：洛阳西南洛水上有鼎中观，是成王定鼎处。
唐韦述《东京杂记》曰：东京紫微宫有一柱观。
又曰：上阳宫有上清观。
潘安仁《西征赋》云：图万载而不倾，奄摧落於十纪，擢百寻之曾观兮，今数仞之馀址。
左太冲《吴都赋》云：虑紫宫以营室，廓广庭之漫漫，寒暑隔阂於邃宇，虹霓回带於□观。
何平叔《景福殿赋》云：於是碣以高昌崇观，表以建城峻庐，岑立，崔嵬峦居。
宋玉《高唐赋》序云：昔者，楚襄王与宋玉游於□梦之台，望高堂之观。
魏陈思王《七启》曰：闲宫显敞，□屋皓干，崇景山之高基，迎清风而立观。
沈休文《锺山诗□应西阳王教》云：即事既多美，临眺殊复奇；南瞻储胥观，西望昆明池。
沈休文《游沈道士馆诗》云：既表祈年观，复立望仙宫。
谢玄晖《观朝雨诗》云：朔风吹飞雨，萧条江上来，既洒百常观，复集九成台。
卷一百八十　居处部八
宅
《释名》曰：宅，择也；言择吉处而营之也。
《说文》曰：宅，人所托也。
《周礼》曰：凡任地，国宅无征。郑注云：国宅城中，无征税也。
《礼记》曰：献田宅者操书契。
《左传》曰：初，景公欲更晏子之宅，曰：“子之宅近市，湫隘嚣尘，不可以居，请更诸爽垲者。”辞曰：“君之先臣容焉，臣不足以嗣之。”及晏子如晋，公更宅，反则成矣。既拜，乃毁之如里室，皆如其旧。则使人反之。且谚曰：“非宅是卜，惟邻是卜。二三子先卜邻矣。”卒复其旧宅。
《汉书》曰：萧何买田宅，必居穷僻处，曰：“令後世贤，师吾俭。不贤，毋为势家所夺。”
又曰：鲁恭王馀好治宫室苑囿，坏孔子旧宅以广其宫，闻锺磬琴瑟之声，遂不敢复坏，於其壁中得古文经传。
《吴志》曰：周瑜与孙策同年，相友善，瑜推道南大宅以舍策，外堂拜母，有无通共。
《晋书》曰：裴楷性宽厚，与物无忤。不持俭素，每游荣贵，辄取其珍玩。虽车马器服，宿昔之间，便以施诸穷乏。尝营别宅，基构甚丽，与兄共游行，床帐俨然，棂轩疏郎，兄心甚愿之而口不言也，楷心知其意，便使住。
又曰：杜后母裴氏为广德县君。裴氏名穆，长水校尉绰孙，太傅主簿遐女，太尉王夷甫外孙。中表之美，高於当世。遐随东海王越遇害，无子。唯穆渡江，遂享荣庆，立第南掖门外，世所谓杜姥宅云。
又曰：有奏王公国家，京城不宜有田宅。未暇作诸国邸，当使有往来处，今限京师得有宅一所。
《齐书》曰：刘绘，字士彰，彭城人也，太常悛弟。父π，宋末权贵，门多客。绘解褐为著作郎，太祖见。叹曰：“刘公为不亡矣！”绘聪警，善隶书。为竟陵王後进宾客时，张融、周并有言工，融音旨缓韵，辞致绮捷，绘之言吐，又顿挫有风气。时人谓语曰：“刘绘贴宅，别开一门。”言在二家之中也。又朝野为语曰：“三人共宅，夹清漳，张南周北，刘中央。”言处二人间。
王隐《晋书》曰：魏舒，字阳元。幼丧父母，为外宁氏所养。氏起宅，相者云：“当出贵外甥。”外祖父母以宁氏甥小而慧，谓应相也。舒答：“当为外家成此宅相。”
又曰：上党鲍瑗家多丧祸贫苦，淳于智卜之，卦成，谓曰：“为君安宅者，女子工耶？”曰：“是也。”又曰：“此人已死耶？”曰：“然”。智曰：“此人安宅失宜，既害其身，又令君不利。君舍东北有大桑树，君径入市门数十步，当有一人折新马鞭者，便就请买还，悬此树，三年当得物。”瑗承言诣市，果得马鞭，悬之三年，後浚井，中得数十万铜钱杂器，复可二十馀万。於是家业用展，病者亦愈。
《晋书》曰：孔愉营山阴湖南侯山下数亩地为宅，草屋数间，便弃官居之。送资数百万，悉无所取。
又曰：桓玄得志，常欲以谢安宅为营。谢混曰：“邵伯之仁，犹惠及甘棠；文静之德，更不保五亩宅耶！”玄闻，惭而止。
《宋书》曰：初，太社西空地一区，吴时丁奉宅，孙皓流徙其家；晋有江左，初为周ダ、苏峻宅，其後为袁真宅，又为章武王司马秀宅，皆凶败；後给臧焘，亦频遇丧祸；故世称恶地。王僧绰常以正达自居，谓宅无吉凶，请为第。始就筑，未居而败。
又《颜延之传》曰：竣既贵重，权倾一朝，凡所资供，延之无所受，器服不改，宅宇如旧。见竣起宅，谓曰：“善为之，无令人笑汝拙也。”
《齐书》曰：齐世祖武皇帝讳赜，字宣远，太祖长子也。小字龙儿。生於建康青溪宅，其夜陈孝后、刘昭后同梦龙据屋上，故字上焉。
《梁书》曰：高祖，宋大明八年甲辰，生於秣陵县同夏里三桥宅。
《後魏书》曰：德兴反於营州，使尚书卢同往讨之，大败而反。属侍中穆绍与元顺侍坐，因论同之罪。同先有近宅借绍，颇欲为言。顺勃然曰：“卢同终将无罪！”太后曰：“何得如侍中之言？”顺曰：“有好宅与要势侍中，岂虑罪也？”绍惭，不复敢言。
又《邢峦传》曰：孝文因行乐至司空府南，见峦宅，谓峦曰：“朝行乐至此，见卿宅乃住，东望德馆，情有依然。”峦对曰：“陛下移构中原，方建无穷之业，臣意在与魏升降，宁容不务永宁之宅。”帝谓司空穆高、仆射李冲曰：“峦之此言，其意不小。”
《五代史□晋史》曰：罗绍威前唐时尝建第洛阳福善里。庄宗同光中，始赐明宗梁租庸使赵岩宅，虽华，以趋内远，乃召绍威子周敬易其第。後明宗即位，一日梦中见一人，仪形瑰秀，若素识者，上梦中曰：“此得非前宅主罗氏乎！”及寤，访其子孙，左右对曰：“周敬见列明廷。”召至，果符梦中所见。上谓侍臣曰：“朕不欲使大勋之後久无土地。”因授左冯翊。非承家为善，何以致此！
《五代史□周书》曰：汉初，以晋入蕃将相第宅赐随驾大臣，以赵莹第赐太祖。太祖召莹子前刑部郎中易则告之曰：“所赐第除素属版籍外，如别有契券，己所置者，可归本直。”即以千馀缗遗易则，易则惶恐辞让，太祖坚之，乃受。
