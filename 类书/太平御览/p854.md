<!-- { "loadSidebar": true } -->
又曰：崇义里有京兆人杜子休宅。时有隐士赵逸，云是晋武时人，晋朝旧事多所记录，正光初来至京师，见子休宅，叹息曰：“此中朝时太康寺也。”时人未之信，遂问寺之由，逸云：“龙骧将军王平吴之後，始立此寺，本有三层浮图，用砖为之。”指子休园中曰：“此是故处。”子休掘而验之，果得砖数万，并有石铭云：“晋太康六年岁次乙巳九月甲戌朔八日辛巳，仪同三司、襄阳侯王敬造。”子休遂舍宅为灵应寺。
又曰：宜寿里内苞信县令段晖宅地下常闻有钟声，时见五色光明照於堂宇。晖甚异之，遂掘光所，得金象一躯，高三尺，并二菩萨趺，上铭云：“晋泰始二年五月十五日侍中中书监荀勖造。”晖遂舍宅为光明寺。时人咸云：“此地是荀勖宅。”
又曰：修梵寺有金刚，鸠鸽不入，鸟雀不栖。菩萨达摩云：得其贞相。
《建康实录》曰：晋许询舍永兴、山阴二宅为寺，家财珍异，悉皆是给。既成，启奏孝宗。诏曰：“山阴旧为祗洹寺，永兴居为崇化寺。”造四层塔，物产既罄，犹欠露、相轮。一朝风雨，相轮等自备。时所访问，乃是剡县飞来。
又曰：一乘寺，梁劭陵王纶造。梁末贼起，遂延烧。陈尚书令江总舍堂宇寺，今之堂是也。寺门遍画凹凸花，代称张僧繇手迹，其花乃天竺遗法，朱及青绿缘所成，远望眼晕如凹凸，就视即平，世咸异之，拇墅凹凸寺。
又曰：牛头山西峰中有窟，不测深浅，古老相传，云辟支佛所出。梁武帝於窟穴下置寺，名曰仙窟寺。窟有一石钵盂，莫知所由来，形状甚古。唐神龙初，郑克俊取将入长安，乃开禅寺志公严屐也。
《高僧传》曰：释法度少出家，高士名僧绍隐居琅琊之摄山。及亡，舍所居山为栖霞精舍，请度居之。经岁许，忽闻人马鼓角之声，俄见一人持名纸通曰：靳尚度前见尚形甚都羽卫亦严致敬。己乃言曰：“弟子主有此山七百馀年，法师道德所归，谨舍以奉给，并愿授五戒，永结来缘。”度为设会，授戒而去。
又曰：孙放西寺曾构倾颓，沙门支□惠谋欲建立。其日，有童子持纸莲花插故寺东面，相去十馀丈。於是建刹中标，正当华所。
卷六百五十九　道部一
道
《老子》曰：道可道，非常道，虚极之妙也。无名天地之始，有名万物之母。无名者，妙本也，道冲而用之或似不盈，渊乎似万物之宗。天地之间，其由橐乎？玄牡之门是谓天地根。天地所以能长且久者，以其不自生，故能长生。生而不有，为而不恃，长而不宰，是谓玄德。执古之道，以御今之有。能知古始，是谓道纪。万物并作，吾以观其复。功成事遂，百姓皆谓我自然。绝圣弃智，民利百倍。孔德之容，惟道是从。以阅众甫，吾何以知众甫之然哉？曲则全，谓曲己以应务则全也；枉则直，谓枉己以伸人则直也。{穴洼}则盈，谓执谦则常盈也；弊则新，谓守弊薄则日新也。少则得，谓抱一不离则无失也；多则惑，谓有为多门则惑乱也。是以圣人抱一为天下式。希言自然者，谓因言悟道，不滞於言，合自然也。有物混成，先天地生，寂兮寥兮，独立而不改，周行而不殆。吾不知其名，字之曰道，强为之名曰大。域中有四大，王居其一。谓王者人灵之主，万物系其兴亡也。人法地，地法天，天法道，道法自然。重为轻根，静为躁君。善行无辙迹，谓体了真性行无行相，则必与道宜也。善言无瑕谪，谓遣象求意，理证心忘也。善计不用筹算，谓一以贯之，不生他见也。善闭无关建而不可开，谓心无逐境之迷，境无起心之累也。善结无绳约而不可解，谓心与道合，虽无约束，其不可解也。是以圣人常善救人，故无弃人，常善救物，故无弃物，是谓袭明。知其雄，守其雌；知其白，守其黑；知其荣，守其辱；谓含德内融则复归于朴，常德听用则散而为器。既涉形器，必有精粗。圣人用之，则为群材之官长矣。故大制不割，谓圣人用道大制群生。万物不谢，于自然曾不割伤也。道之在天下，犹川谷之于江海。死而不亡者寿，谓死者分理之终，亡者夭折之数。寿者一期之尽，夫知足力行者，得天常地，死而不亡，是一期之尽，可谓寿矣。执大象，天下往。往而不害，安于太平。化而欲作，吾将镇之无名之朴。谓道也。失道而后德，失德而后仁，失仁而后义，失义而后礼，天下之物生于有，有生于无，明道若昧，进道若退，夷道若类。上德若谷，谓虚沿而容物也。大白若辱，谓能洁而含垢也。广德若不足，谓大成而执谦也，建德若渝，谓立功而不炫也。体真若渝，谓淳一而和光也。大方无隅，谓不小立圭角也，大器晚成，谓且无近功也。大音希声，谓不饰小说也。大象无形，谓能应万类也。道隐无名，谓功用不彰也。道生一，一生二，二生三，三生万物，万物负阴而抱阳，冲气以为和。为道日损，损之又损，以至无为。故塞其兑，闭其门，终身不勤也，谓不纵六根爱悦，则祸患之门闭矣，终身不勤劳也。开其兑，济其事，终身不救，谓开纵视听，以成其授悦之事，故有祸患不救也。尾自殃，是谓袭常，谓不为身灾，是谓密用真常之道也。
又曰：知者不言，言者不知。所以言者以音相闻，譬如知音者，识音以弦，心知其音，口不能传道。深微妙知者，不言也。太上曰知者不言，言能以救物。
又曰：上士学道，授之以神，中士授之以心，下士授之以耳。以神听者通无形，以心听者知内情，以耳听者闻外声。
又曰：知者不言，言者不知，故圣人云：“我无为而民自化，我无事而民自富，我好静而民自正，我无欲而民自朴。”修之於身，天下自化。深根固蒂，长生久视之道。以道莅天下，其鬼不神，道者万物之奥，为者败之，执者失之，是以圣人无为故无败，无执故无失。
《太上经》曰：混茫之气，变化为真人，与时翱翔，有名无体。
《仙经》曰：神仙轻举，谓之天仙，列位太清，度名秘籍。
《秘要经》曰：五岳洞府，隐处地仙，保其神形，远其忧患。
又曰：太清九宫皆有僚属，其最高者称太皇、紫皇、玉皇，其高总称大道君，次称真人、真卿，其间有御史。凡称太上者，一宫之尊也，德高无逾，故曰太上。
又曰：仙者，川也。身者，舟也。济川得岸，何假舟焉？
《太真科》曰：《玉皇谱录》有百八道君，群仙随业以补其职。三善道者，圣、真、仙也。上品曰圣，中品曰真，下品曰仙。三清之间，各有正位。圣登玉清，真登上清，仙登太清。玉清有大帝宫殿，皇帝、王公、卿大夫、吏民率以圣呼之，如圣皇、圣帝之类是也。男女贵贱，各有次弟。上清有玄都、玉京、粕宝、紫微，率以真呼之。太清有太极宫殿、率以仙呼之。其上清、太清之品位，男女次弟之统数，与玉清同。
《大洞经》曰：从生得道，从道得仙，从仙得真，从真得为上清君。
《玉符经》曰：二十四真图，五岳之灵宝也。能得之，必能仙去，飞步太清。欲得道法，先沭浴去秽，当得《东井图》。欲定五帝、役山精，当得《五岳图》。欲通神灵、法仙诀，当得《八史真形图》。欲通五行厨，当得《六甲通灵图》。欲存吾身、致天神，当得《九宫紫房图》。欲奉道法，当得《太清图》。欲奉顺道，当得《混成图》。欲通道机，当得《西保录图》。欲通变化，当得《灵化图》。欲蹑大道，当得《九天图》。欲脱身形，当得《九变图》。欲隐存守身神，当得《养身图》。欲定身守神宝，当得《含影图》。欲恬泊守一以存身，当得《养身图》。欲寂默养志，当得《精诚守志图》。欲清净洁白致其芝英，当得《芝英玉女图》。欲聘六丁，当得《六阴玉女图》。欲致仙录，当得《九九道仙图》。欲食道气，当得《导引图》。欲治道术，当得《洞中皇宝图》。欲为变化，当得《偃息图》。欲临炉定九丹金液，当得《太一图》。欲登五岳求神仙芝药，当得《开山芝药图》。欲保神形、别邪精，当得《明镜图》。
《上清经》曰：气之所守，随身所生。神在则气在，神去则气去。气散则为□雾，合则为形影。出之为仙，化入之为真一。上结三元，下结万物，静用为兆身，动用为兆神。
《洞真经》曰：凡读《大丹隐书洞真玄经》，能研精密，感通玄，达□回，释玄元，味景太清者，得为玄中法师也。
葛洪《神仙传》曰：自伏羲至三代，显名道士，世世有之。其老子，盖得道尤精者也，内实自然，欲正定本末，当以史传为据，并仙经、秘文以相参会，其他俗说，文多虚妄。其後道士，私有增益，非真文也。着《道德》二篇尹喜行其道。至汉，窦太后好黄老言，孝文帝及外戚诸窦皆令读之，故庄周之徒以老子为宗。
《太上玄一真人经》曰：众真高仙皆有师也，奉授《上清三同宝经》。为学无师，则道不成，八景、龙与焉可得乘？太极、玉阕缮可得登？凡学上清之道，岂肉飞之举？若慢於师道，则失投夜光也。以是言之，道固难知也，至於圣贤，皆尊其师，所以耐道也。
《太上太霄琅书》曰：天地布气，师教之真。真仙登圣，非师不成。心不可师，师心必败。
《宝玄经》曰：裁制偏邪，必归中正。能及流末，还至本源。道本无形，假言立象，虽言冲用，用实无物。
《道典》曰：制煞生者，天也。顺性命者，人也。非逆天者，勿煞也。非逆人者，勿伐也。为政如是，盖道之极也。
《七圣纪》曰：南岳赤君下教变迹为道士，与六弟子俱显姓名。
《太一帝君经》曰：求道者使其心正，则天地不能违也。舍色累而不顾，避荣利而自远，甘寒苦以存思，乐静斋於隐垣，则学道之人始可与言矣。
《太上三五顺行经》曰：天者，道之应形也。应有时渐，交以引之，玄象虚文，莫过三五。三五顺行运周，则变通不穷，三才合度。太一者，天也。天之授一气，荡荡而致清。道者，天之积灵也。
《玄经》曰：道之玄妙，出於自然，生於无生，先於无先，弥纶无外，布神化气，淡然无上，制御诸天。
《玄妙内篇》曰：大道起於无为，无为，万物之祖也。
《正一真人经》曰：道之淳真，非有言也。借言通意，因置玄都，正一之化，去真近矣。
《宝玄经》曰：正则道合，合则言志，志言在正，正以绝邪。斋戒诵经，仙道自成，成仙之大，莫过太上，太上无言，言以应感，感应之道，表信成经也。
《三皇经》曰：求索自然，脱身当道，三光发明，天地常然。
