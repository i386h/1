<!-- { "loadSidebar": true } -->
《东观汉记》曰：曹褒在射声营，舍有停棺不葬百馀所，褒亲自履行，问其意故。吏对曰：“此等多是建武以来绝无後者。”褒怆然，为买空地，悉葬其无主者，设祭以祠之。迁将作大匠。时疾疫，褒巡行病徒，为致医药，经理饣粥，多蒙济祸拢
又曰：锺离意辟大司徒侯霸府，诏部送徒诣河内，时冬寒，徒病不能行。路过弘农，意辄移属县使作徒衣，县不得已与之，而上书言状，意亦具以闻。上得奏，以见霸，曰：“君所使掾何乃仁於用心？诚良吏也。”
又曰：赵喜为赤眉所迫，亡走，遇更始亲属，皆裸跣涂炭，饥困不能前。喜见之悲感，所装缣帛资粮，悉以与之。
又曰：吴，字季英，陈留人。迁胶东侯相，政惟仁简，以身率物。民有相争诉者，辄闭阁自责，然後断其讼，以道譬之。或身对闾里，重相和解。自是之後，争隙省息矣。
又曰：崔篆为建新大尹，班春。所至之县，狴狱填满，篆垂涕曰：“嗟乎！刑罪不中，乃陷民於阱。此皆何罪，而至於是？”遂平理，所出二千馀人。掾吏叩头谏曰：“诚仁者之心，然独为君子，将有悔乎！”篆曰：“杀一大尹赎二千人，盖所愿也。”遂称疾去矣。
谢承《後汉书》曰：韩韶，字仲黄，颍川人。韶为嬴长。嬴邻境岁饥，多被寇，废耕桑，其民流入县界，求索衣粮者众。韶愍其饥困，开仓赈之，所廪赡万馀户。主者争谓不可。韶曰：“长活沟壑之民，而以此伏罪，可含笑入地也。”
范晔《後汉书》曰：史弼，字公谦，陈留人。为平原相。时诏书下举钩党，郡所奏相连及者多至数百，惟弼独无所上。诏书责曰：“青州六郡，其五有党，平原，弼何理而得独无？”弼曰：“先王疆理天下，画界分境，水土异齐，风俗不同，他郡自有，平原自无，胡可相比？若望上司诬陷良善，淫刑监罚，以逞非理，则平原之民户可为党，相有死而已所不能也。”从事大怒，即收郡僚械送狱，遂奏弼。会党禁中解，弼以奉赎罪免，济活者千馀人。
《英雄记》曰：刘翊，字子相，颍川人。迁陈留太守。出关数百里，见士大夫病亡道次。翊以马易棺，脱衣殓之。又逢知故困饥於路，不忍委去，因杀所驾牛以救之。众人止之，翊曰：“视没不救，非志士！”遂俱饿死。
《晋中兴书》曰：刘麟之，南阳人，少有信义。去家百馀里，有一独媪病，将死，叹息，谓人曰：“谁当埋我，惟有刘长史耳！何由令知？”麟之先闻其有患，故往候之。值其命终，乃身为治棺，殡送之。其仁爱恻隐若此。
《会稽典录》曰：盛吉，字君达，山阴人。拜廷尉。吉性多仁恩，务在哀矜。每至冬月，罪当断，夜省刑状，其妻执烛，吉手持丹笔，夫妻相向垂泣。所当平决。若无继嗣，吉令其妻妾得入经营，使有遗类，视事十二年，天下称其有恩。
《列女传》曰：俊不疑母，仁而善教。不疑为尹，行县录囚徒还，其母辄问所平活几何人。即不疑多所平反，（平其事，反死为生也。）母喜笑，为饮食，言语异於他时；或无出，母怒，为之不食。由是故不疑为吏，严而不残。君子谓不疑母能以仁教子。
《孟子》曰：君子之於禽兽也，见其生不忍见其死，闻其声不忍食其肉。是以君子远庖厨也。
《孟子》曰：恻隐之心仁之端，羞恶之心义之端，辞让之心礼之端，是非之心知之端。人有四端，犹有四体也。
《庄子》曰：古公父居豳，狄人攻之。事之以皮帛而不受，事之以珠玉而不受，狄人所求者地。古公父曰：“与人兄居而杀其弟，与人父居而杀其子，吾不忍也，子皆免居矣。为吾臣与为狄臣奚以异？且吾闻之，君子不以所用害所养。”因杖策而去，民相连而从之，遂成国於歧山之下也。
《尸子》曰：驸马共为荆使於巴，见担鸩者，问之：“是何以？”曰：“所以鸩人也。”於是请买之，金不足，又益之车马。已得之，尽注之於江。
《韩子》曰：仁者，谓其中心欣然爱人也。其喜人之有福，而恶人之有祸。
《世说》曰：桓车骑时，有陈庄者为府将，性仁爱，虽存行阵，未尝杀戮。
卷四百二十　人事部六十一
义上
《释名》曰：义者，宜也。裁制事物使合宜也。
《说文》曰：义者，己之威仪也。
《易□下系》曰：理财正辞，禁民为非，曰义。
《礼记□经解》曰：除去天地之害，谓之义。
《尚书》曰：以义制事。
《左传□隐公》曰：君子曰：“石昔纯臣也，大义灭亲。”
《论语□里仁》曰：君子喻於义，小人喻於利。（喻，犹晓也。）
又曰：君子之於天下，无适也，无莫也，义之与此。
又曰：见义不为，无勇也。
《史记》曰：赵朔将下军，娶晋成公姊为夫人。景公三年，屠岸贾欲诛赵氏。贾始有宠於灵公，至景公时，为司寇，将作难，乃治灵公之贼。韩厥告赵朔趋亡，朔不肯，曰：“子必不绝赵祠，朔死不恨。”韩厥许诺，称疾不出。贾不请而擅攻赵氏於下宫，杀赵朔、赵同、赵括、赵婴齐，皆灭其族。赵朔妻成公姊，有遗腹，走公宫匿。赵朔客曰公孙杵臼，杵臼谓朔友人程婴曰：“胡不死？”程婴曰：“朔之妇有遗腹，若幸而男，吾奉之；即女也，吾徐死耳。”居无何，而朔妇免身，生男。屠岸贾闻之，索於宫中。夫人置儿中，祝曰：“赵宗灭乎，若号；既不灭，若无声。”及索，儿竟无声。已脱，程婴谓公孙杵臼曰：“今一索不得，後必索之，奈何？”杵臼曰：“立孤与死孰难？”程婴曰：“立孤难耳。”杵臼曰：“赵氏先君遇子厚，子为其难者，吾为其易者，请先死。”乃谋取他人婴儿负之，衣以文葆，匿山中。程婴出，谬谓诸将曰：“婴不肖，不能立赵孤。孰予我千金，吾告其处。”诸将皆喜，许之，发师随程婴攻公孙杵臼，杀之。诸将以为赵氏孤儿已死，皆喜。然赵氏真孤乃反在，程婴卒与俱匿山中。居十五年，晋景公疾，卜之，大业不遂者为崇。景公问韩厥，知赵孤在，乃曰：“大业之後绝祠者，其赵氏乎？夫自中衍者皆嬴姓也。中衍人面鸟蜀，降佐殷帝大戊及周天子，皆有明德。下及幽、厉无道，而叔带去周适晋，事先君文侯，至于成公，世有功德，未尝绝祠。今吾君独灭赵宗，国人哀之，故见龟策。惟君图之。”景公问：“赵尚有後乎？”韩厥具以实告。景公乃与韩厥谋立赵孤儿，召而匿之宫中。诸将入问疾，景公因韩厥之众以胁诸将而见赵孤。赵孤名武。诸将不得已，乃曰：“昔下宫之难，屠岸贾为之，矫以君命，非然，孰敢作难！微君之疾，群臣固且请立赵後。今君有令，群臣之愿也。”於是召赵武、程婴遍拜诸将，诸将遂反与赵武、程婴攻屠岸贾，灭其族。复与武田邑如故。及赵武冠，为成人，程婴乃辞诸大夫，谓赵武曰：“昔下宫之难皆能死。我非不能死，我思立赵氏之後。今赵武既立，成人复故位，我将下报宣孟与公孙杵臼。”赵武啼泣顿首固请，曰：“武愿苕筋骨以报子至死，而子忍去我死乎？”程婴曰：“不可。彼以我为能成事，今不报为不成。”遂自杀。赵武服齐衰三年，为之祭邑，春秋祠之，世世勿绝。
又曰：项王已死，楚地皆降汉。独鲁不下，汉乃引天下兵欲屠之。为其守礼义，主死节，乃持项王头示鲁，父兄乃降。即以鲁公礼葬项王。
又曰：乐毅去燕之赵，赵王欲图燕。毅泣曰：“臣事昭王犹事大王，若获戾施在他国，终身不敢谋赵之徒隶，况燕昭王後嗣乎？”
又曰：栾布，梁人也。彭越吻家人时，常与布游。及汉诛彭越，夷三族，枭首雒阳下，诏曰：“有收视者，辄捕之。”布时为越使齐还，奏事彭越头下，祠而哭之。吏捕以闻，上召骂布：“若与彭越反耶？吾禁人勿收，若独祠而哭之，与反明矣。趣烹之。”方提趣汤，布顾曰：“愿一言而死。”上曰：“何言？”布曰：“方上之困彭城，败荥阳、成皋间，项王所以不能遂西，徒以彭王居梁地，与汉合从苦楚也。当是之时，彭王一顾，与楚则汉破，与汉则楚破。且垓下之会，微彭王，项氏不亡。天下已定，彭王剖苻受封，亦欲傅之万世。今汉一徵兵於梁，彭王病不得从，而疑以为反。反形未见，以苛细诛之，臣恐功臣人人自危。今彭王已死，臣生不如死，请就烹。”上乃释布，拜为都尉。
《汉书》曰：楼护有故人吕公，无子，归护托身。护与吕公及妻与吕妪同食。护妻子颇厌吕公。护闻之，流涕责子曰：“吕公以穷老托身於我，义所当扶拢”遂养吕公终身。
又曰：卫青日衰而霍去病日贵。青故人门下，多事去病辄得官爵，惟独任安不去。
又曰：卜式，河南人，初以田畜为事。弟奇，忽请於式，欲分财异居。式便脱身出，惟取羊百头，遂入山放牧。经十馀年，十倍於初，却买田宅居焉。弟奇悉破其产矣，式辄复分与之。
《续汉书》曰：李固被诛，梁冀乃露固尸於四衢，令有敢临者加其罪。固弟子汝南郭亮，年始成童，左提章钺，右秉，诣阙上书，乞收固尸，不许，因往临哭，陈辞於其前，遂守丧不去。夏门亭长呵之，亮曰：“亮含阴阳气以生，戴乾履坤。义之所重，岂知生命，何为以死相惧？”太后闻而不诛，乃听得衤遂敛归葬之。
又曰：梁冀讽有司劾杜乔，遂执系之，死狱中，与李固俱暴尸於城北，家属故人莫敢视者。乔故掾陈留杨匡闻之，号哭星行到洛，托为夏门亭吏，守卫尸丧，驱护蝇虫。都官从事执之以闻，太后义而不罪。匡於是带上书诣阙，乞杜、李二公骸骨。太后许之。成礼殡殓，送乔丧还家，葬送行服，隐匿不仕。
又曰：袁忠子秘为郡门下议生。黄巾起，秘从太守赵谦击之，军败。秘与功曹封观等七人以身刃，皆死於阵，谦以得。诏复秘等门闾，号曰七贤。
又曰：陈蕃既被害，友人陈留朱震时为钅至令，闻而弃宫哭之。收葬蕃尸，匿其子逸於甘陵界中。事觉，系狱，合门桎梏，震受拷掠，誓死不言，故逸其得免。
又曰：史弼迁河东太守，断绝书属。中常侍侯览遣诸生赍书请之，并求假盐税。弼大怒，乃付安邑狱拷杀之。览遂诈作飞章，下司隶诬弼诽谤，槛车徵。前孝谦魏劭，毁变形服，诈吻家僮，瞻护於弼。弼遂受诬事，当弃市，劭与同郡人卖郡邸行赂於览，得减死罪一等，论输左校。时人或讥曰：“平原行货免君，无乃甚乎？陶丘洪曰：“文王里，闳散怀金，史弼遭患，义夫献宝，亦何疑焉。”议者乃息。
