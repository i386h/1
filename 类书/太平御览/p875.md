<!-- { "loadSidebar": true } -->
《空洞经》曰：元始天尊从诸天人并乘玉辇琼轮。
《元始五老赤书玉篇真文序》曰：太上道君十方至真，乘五色玉轮，九色龙；妙行真人乘象□玉辇，上诣玉都；中极真人常乘象轮车；上飞真人常乘九色龙，游玉清□中；飞天之神乘碧霞之辇，游於玉隆之天；黑帝君乘四景之与。
《三元布经》曰：元始上尊乘紫辇。
《茅君内传》曰：玉君乘九盖之辇。
《洞天经》曰：灵景道君乘赤□车。
《太上飞行羽经》曰：中和之真驾锦与。
《茅君内传》曰：王母乘绿景与。
《玉光八景经》曰：东方始景道君乘青□之车，驾苍龙。
又曰：南方玄景道君乘五色□车，驾凤皇。
又曰：南方灵景道君乘赤□车；西南方元景道君乘紫□车，驾六龙；西方明景道君乘白□车，驾白虎；北方玄和道君乘珠玉之车。
《金根经》曰：玉帝君乘碧霞九凤飞行之与。
《玉清隐书》曰：太微君登八琼之辇，倾盖霞城。
又曰：东北方道君葛献乘八与飞龟车。下治人泥丸宫。
《登真隐诀》曰：太元真人乘白虎与，有八色□。
《真诰》曰：仙人许玉斧乘一新青犊车。
又曰：玉眉寿小妹中候夫人乘白牛车。
《上清九真中经内诀》曰：南极老人丹陵上真迎以绿□之与盖，西极老人素灵于期迎以黄飙车，人元老人中央上玄迎以曲晨之盖，五老一合，俱升紫灵。
《王君传》曰：王君乘虎辇，金盖玉轮，出入上清，授事太素。
《南岳魏夫人传》曰：夫人乘虎辇玉与隐轮之车。
《真诰》曰：南岳夫人驾九盖之。
《搜神记》曰：玉女成智琼驾辎车，从八婢。
阙
《五符经》曰：锺止上有金台粕宝，紫阙元气之所舍，天帝君所治处也。
殿
《太洞玉经》曰：大晖者，玉清天中殿名也，上皇王真之所游处也。
《太平经》曰：大空琼台洞真之殿，金华之内，侍女众真之所处。
《灵书紫文上经》曰：有太空琼台丹之殿。
《灵宝赤书》曰：妙行真人诣元始，授赤书五篇真文。於是元始命众真入太定金台，玉宝之殿，九光华房。
《紫书金根经》曰：有黄金殿。
《玄妙内篇》曰：有粕宝殿。
堂
《太洞玉经》曰：有羽景之堂，在太无之庭。玉容者，太上之明堂也。
《洞景金玄经》曰：玉帝命太微天帝君坐万灵於房轩，散华香於玉宇，留连八琼之室，曲宴九琳之堂。
《外国放品经》曰：有光碧之堂。
台
《太洞玉经诀》曰：西田之瑶台，大帝所处，有玉清台也。又有散花台。
《太上玉京经》曰：玉京有粕宝宫，宫有粕宝玄台，即太上治所，又有天宝台。
《上清经》曰：有紫碧玄台。
《太洞真经》曰：上清真人总仙大司马长生法师，登太常沧浪山洞台中双玉穴，酣饮紫明芝液。
《真诰》曰：有玉华室，有刻石真人。
《五胜文》曰：驾飞龙於西华之台，谒拜帝真赤书。
《玉诀经》曰：太玄上宫太素真人，常以春分之日，会诸仙官於昆仑瑶台，校定灵宝真经。
又曰：阳台真人，常以立冬之日，会诸仙官玉女於灵宝阳台之上，校定学道簿录。《本行经》曰：有寻真玉台。
《众篇经》曰：帝尊引众真人集太空金台内音。
《玉字经》曰：九层之台，处乎玉京之山，焕乎玄都之上，有太真玉印。
又曰：馥朗天中玉京，玄台之别号，西灵真人常诵无量洞章，游行其上。
《太洞玉经》曰：九天之上有明真台。
《茅君内传》曰：辰中真人带廷生符於沧浪之台。
《导引三光经》曰：定光真人在皇曾大绝观台中，导引元气。
又曰：九变真人在玉完大诰阳无台中。
又曰：导仙真人在何童天华林荫□台中。
又曰：□华真人在平育天玄唱宝盖台中。
又曰：阳王真人在太真台中。
又曰：法气真人在飞台中。
又曰：泽婴真人在越衡天无极观台中。
《真诰》曰：白玉龟台，九灵太真元君封此。
ト
《三皇经》曰：人皇所授皇文帝书，赤玉为简，黄玉为文，安之青宫，闭之紫ト。
《大洞真经》曰：凡天纵仙才，名刊金ト。
《金玄羽章》曰：紫ト之下，授事於玉清九有玉ト、黄ト、青ト。
楼
《历藏中经》曰：昆仑山有金城九重，玉楼十二神仙所治也。
《龟山元录》曰：龟山上有十二玉楼，峨峨曜景。太清有金华楼，诸真仙玉录皆在金楼之中。
观
《灵书经》曰：有洞灵之观，金字题观四面。又有九灵之观、紫阳之观。又紫微上宫有通阳之观，主得度之人功德轻重。
宫
《三元品戒经》曰：九气始凝，三光发明，结青黄白之气，置上元三宫。
《太洞玉经》曰：太初有华阳之宫、会方之宫。小有真天中，有万华之宫，玉君之治所。玉晨宫中有玉映之宫，又有元君六渊之宫、黄老圆华之宫、上青真阳之宫、太极上宫，主众仙诵咏。
室
《太洞玉经》曰：太霞之中有白□之室，太虚元君所处。
《三皇经》曰：蜀郡西峨嵋山石室，旧有三皇文。此文不与天下众文同，百万人中未有一人得者。
《龟山元录》曰：有琼瑶之室。
《外国放品经》云：有琼华之室。
《洞景金玄经》曰：八琼之室。
又《三华宝曜内真上经》曰：玉室上清经有碧室。
房
《太洞玉经》曰：三华城者，玉清之房名也，在玉城之中，阳安元君所处。
《无上真人内传》曰：有流□九色之房。
《仙公内传》曰：昆仑山上有积石瑶房。
《太上紫书录》曰：白玉母入於龟山玉阙，处於青玉宫中朱紫之房。
《灵宝赤书》曰：有九光华房。
《外国放品经》曰：紫翠丹房。
舍
《道典》曰：道之清净者，吾舍也。道因天清而清之，因地静而静之，因日月之光而明之，因星辰之行而正之，因万物之性而消息之。万物中人为贵，能使形无事，神无体，以清净致无为之意，即道为舍也。
窗
《诸天内音经》曰：天真皇人开寒灵之窗。
又曰：南极玄窗，主诸得道人授炼品目。
户
《诸天内音经》曰：九玄丈人封於玉京紫户之内。
《洞景金玄经》有玉户。
门
《大洞玉经》曰：太素在幽玄之上，九宫列金门於太素之天。琼羽之门，兰室上清宫中门户名也。太上有琼羽之门。四明门者，上清玉帝之南门也。
《紫书金根经》曰：东华方诸青童宫有六门，门内周回三千里，东有青华门，西有玉洞门，北有琼门，东北有寒水门，东南有天关门。
庭
《二道顺行经》曰：洞阳之宫，下有流火之庭。
《大洞玉经》曰：广寒宫中有寒庭，太一之所处。又有□珠之庭。
《太上真文》曰：上帝朝真金童，杨烟流薰紫庭。
坛
《二十四生图》曰：元始敷五色金为坛。
《玉皇谱录》曰：元始丈人登玉虚之坛，授九天谱录、上皇宝经、玉符秘章。
府
《龟山元录》曰：元始丈人在上清琼天府、太清府、开清府、玉宝洞元府、金融府、丹明府、重冥府、凤生府。
卷六百七十八　道部二十
传授上
《五岳真形图经》曰：若道士得秘圣之经，皆当杜秘於一人之口者，即真灵之文将坠於独见，何缘得存於永代乎？传授但当必得其人，岂可秘而不出，是斯文永翳也？
《太极经》曰：太上玉经隐注宝诀，众经之祖也。太上令传太极诸侯公王卿伯，未得此位，不得之矣。道士有见此书，则皆应为仙公也。玄录宿名将定焉。
《灵宝真一经》曰：大灵真人告太极左宫仙公曰：“吾昔授太上灵宝洞玄自然太真上宝经，为太极真人，依太上法传授於人。”
《定志经》曰：元始告右玄真人曰：“汝授此经，可择其人传之，弥布无外。”
《三皇经》曰：百万人中，或有一人应得此文者，皆有仙录宿命者也。欲有所授，当择其人，入诸名山八极，周流天下，鬼神无敢犯之者，太清元始天中之王母，初学道之师也。
又曰：皇人者，太帝所使，在峨嵋山。黄帝往授真一五牙法。
《抱朴子》曰：黄帝东至清邱，过风山，见紫府先生，授三皇内文，以劫召万神，南至圆垅荫，建木观百灵。西至中黄子，授九加之方。过崆峒，从广成子授自然之经。北至洪堤上具茨，见大隗君黄盖童子，授神芝图。还陟王屋，得神丹注记。室峨嵋山，见黄人於玉堂，问真一之道曰：“夫长生仙方，惟有金液，守形却恶，独有真一之道，右人尤重也。黄帝自然体道者也。”犹复陟王屋而授丹经。登崆峒而问广成，往具茨而事大隗，东岱而奉中黄，入金谷而咨子心，论道养而证玄素，精推步而授雷歧，穷神奸而记白泽，相地理而书青乌，救伤残而缀金冶。故能毕该秘要，穷尽道真。按《神仙经》云：“昔黄帝老子奉事元君，元君以授要诀，况乎不建彼二君者，安能自得仙度世者乎？”按《荆山经》及《龙首记》皆云黄帝服神丹。
又曰：彭祖八百年，安期千年，斯其寿之过人远矣。若果有不死之道，彼何不遂仙乎？岂非禀命授气，偶得其多者乎？按《彭祖经》云：“佐尧历夏，至商为大夫，商王从授还年之术，行之有效，欲煞彭祖以绝其术。祖觉而逃去，去时年八百。”
又曰：紫微玄宫玉飞天真书，太清元始授，西母之，位登仙宗，真人卫从。
又曰：玄洲仙伯关天万仙真书，东海小童授以得道人之。一名仙人道录，一名凤真录太玄登仙盟文。又昆仑墉台灵飞太真大上丈人以授得道者之，周行五岳，山神授职。一名五岳毙摞，之，金石为开。
又曰：蓬莱高上真书成，青天上皇以传宁封，此真符，横行江海。一名蓬莱太玄玉札，一名九流真书，北陵丈人授以马师皇致龙来。又天帝丈人黄上真书之，知吉凶未兆之事。
《上清经》曰：上清真人登大帝沧浪山，诸太极真人授以丹青玉炉炼□根经。
《三元布经》曰：昔宁玄甫授此经於皇上真人，九年秘藏白空山。斋戒百日，忽见其岩有玉文银简，今封一通於白空山中。
《本行经》曰：丹灵真人遇玄和先生，授灵宝赤书、五气玄文、黑帝真一篇。
《高玄经》曰：昔上元以隐文授太和玉女，玉女授幼阳君，以文封於九疑洞室。
《登真隐诀》曰：太极帝君宝章者，东海青童君授涓子，以封掌名山。涓子剖鲤所获，是太上召三一守形也。以朱书素，之左肘，勿经履污秽，之八年，而三一俱见矣。三一者，三元真一君也，授其封掌之教。
又曰：李翼字仲甫，以七变法传左慈。慈修之，以变化万端。此经在《茅真人传》，後道士以还丹方殊秘，故略出别为一卷。
《茅君传》曰：太真元君西母授说《明堂玄真经》云：“太上立玄，双神四明。玄真内映，明堂外清。吞息二晖，长生神精。上补司命，监御万灵。六华充溢，撤视黄宁。”此四十字即玄真之本经也。其後王母总具更演说行事之法，犹如九真中经惟以龙书为主也。太上刻於凤台南轩，非总真弟子不教，非司命之玄挺不传。
