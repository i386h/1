<!-- { "loadSidebar": true } -->
又曰：莽奏贬傅太后号为定陶王母丁姬。莽复言，恭王母、丁姬不臣妾。至葬渭陵，冢高与元帝山齐。诸发恭王母及丁姬冢，取其玺绶消灭，徙恭王母归定陶，葬恭王冢次，而葬丁姬复其故。太后以为既已之事，不须复发。莽固争之，後诏曰：“因改故棺为致椁，作冢，祠以太牢。谒者护。”既发傅太后冢，崩压杀数百人。开丁姬椁，火出四五丈，吏卒以水沃灭，乃得入。烧燔椁中器物。开傅后棺，臭闻数里。公卿在位皆阿莽旨，入钱帛，遣子弟及诸生四夷凡十馀万人操持作具，助将作掘平恭王母、丁姬冢。二旬间皆平。莽又周棘其处，以为世戒云。时有群燕数千，衔土投丁姬穿中。
又曰：张贺为掖庭令。及宣帝即位，贺已死，子又早亡。上追思贺恩，报其冢恩德侯，置守冢二百家。
又曰：夏侯胜字公长。迁太傅，卒官。赐冢茔，葬平陵。太后为素服五日，报师傅之恩。儒者以为荣。
又曰：原涉自以先人坟墓俭约，非孝也。乃大治冢舍，周重门。初，武帝时，京兆曹氏葬茂陵，伐其道，为京兆阡。涉慕之西，买地开道，立署曰“南阳阡”。人不肯从，谓之“原氏阡”。
《东观汉记》曰：帝感李通首创大谋，每幸南阳，常遣使者以太牢祠通父冢。
又曰：建武三年，以皇祖皇考墓为昌陵，後改为章陵。因以舂陵为章陵县。二十六年春正月，初作寿陵。将作大匠窦融上言：“园陵广袤，无虑所用。”帝曰：“古帝王之葬，皆陶人瓦器，木车茅马，使後世之人，不知其处。太宗识终始之义，景帝能遵孝道。遭天下反覆，而独完其福，岂不美哉！今所制地，不过二三顷，无为陵地，裁令流水而已。”
又曰：祭肜字次孙。早孤，以至孝称。值天下乱，野无烟火。而祭肜独在冢侧，每贼过，见其尚幼而有志节，奇而哀之。
《後汉书》曰：杨震字伯起。改葬华阴，远近毕至。先葬日，有鸟高丈馀，丧前悲鸣。葬毕，乃去。於是立石鸟象於其墓所。
又曰：郭征太中大夫，卒时年八十六。帝亲临，赐冢茔地。
又曰：种（上音冲，下音果。）为辽东郡，薨，并、凉边民，咸为发哀。匈奴闻卒，举国伤惜。单于每入朝贺，见坟墓，辄哭祭。
又曰：帝祠章陵，过湖阳，祠樊重墓。追爵谥为寿张敬侯，立庙於湖阳。车驾每南巡，常幸其墓，赏赐大会。
又曰：韩棱迁南阳太守，特听得过家上冢，乡里以为荣。
又曰：蔡顺母平生畏雷。自亡後，每有雷震，顺辄圜冢泣曰：“顺在此。”後太守鲍众举孝廉，顺不能远离坟墓，遂不就。
又曰：温序拜谒者，迁护羌校尉。序行部至襄武，为隗嚣别将苟字所拘劫，伏剑而死。序主簿韩遵、从事王忠，持尸归殓。光武闻而怜之，命忠送丧到洛阳，城旁为冢地，赐千斛，缣五百匹。除三子为郎中，长子寿服竟为邸平侯。相梦序告之曰：“久客思乡里。”寿即弃官，上书乞骸骨，归葬。帝许之。乃反旧茔焉。
《魏略》曰：曹操微时，人莫知之，惟桥玄见而异焉。谓曰：“今天下将乱，安生民者，其在君乎！”操感其知己。及後经过玄墓，辄凄怆致祭。
《魏志》曰：管辂过毋丘俭墓下，倚树哀吟曰：“玄武藏头，仓龙无足；白虎衔尸，朱雀悲哭。四危以备，法当灭族。”卒如其言。
又曰：幽州牧刘虞署田畴为从事。奉使未至，虞已为公孙瓒所害。及至，谒祭虞墓，陈章表，哭泣而去。
《吴书》曰：孙坚家于富春，葬于城东。冢上数有光怪□气五色。
王隐《晋书》曰：初，太康元年，汲县民盗发魏安厘王冢，得竹书漆字。
又曰：《交广记》：吴将吕岱为广州，遣掘尉他冢，费损无获。佗虽僭侈，然慎终其身，乃令後不知其处。鉴于牧，悭所残也。
又曰：愍帝建兴中，曹嶷发景公及管仲冢，尸并不朽，缯帛可服，珍宝巨万。
又曰：金乡县北凿石为冢，云得白蛇、白兔及得金，故曰“金人”。
又曰：王褒字伟元，少立操尚。父为晋文王所害，绝世不仕。立屋墓侧，以教授为务。旦夕常至墓前朝拜，辄悲号断绝。墓前一柏树，褒常所攀，涕所着，树色与凡树不同。
《晋书》曰：滕修，南阳人也，为广州牧。修在海南积年，为边夷所附。卒，请葬京师。帝嘉其意，赐墓田一顷。
又曰：东海王越屯许，路经荥阳，过嵇绍墓，哭之悲恸，刊石立文，表赠官爵。帝乃遣使策赠侍中、光禄大夫，加金章印绶，进爵为侯，赐墓田一顷，客一户，祠以少牢。
又曰：卢志言于成都王颖曰：“黄桥战，亡者有八千馀人。既经夏暑，露骨中野，可为伤恻。昔周王葬枯骨，况此等致死王事乎？”颖乃造棺八千馀枚，以成都国秩为衣服殓，祭葬於黄桥北，树枳篱为之茔城。又立都祭堂，刊石立碑，纪其赴义之功。使亡者家四时祭祀有所。
《晋书□载记》曰：西胡梁国儿于平凉作寿冢，每将妻妾入冢饮宴。酒酣，升灵床而歌。时人或讥之，国儿不以为意。前後征伐，屡有功，姚兴以为镇北将军。年八十馀乃死。
《宋书》曰：宋文帝元嘉二十五年，行幸江宁，经司徒刘穆之墓，遣使致祭焉。
《後魏书》曰：李冲字思顺，高祖时为尚书仆射。卒葬覆舟山，近杜预冢，高祖之意也。後车驾自邺还洛，经冲墓，左右以闻。高祖卧疾，望坟掩泪。
又曰：傅永字修。常登北邙，于平坦处奋矛跃马，盘旋瞻望，有终焉之志。远慕杜预，近好李冲、王肃，欲附葬于墓。遂买左右地数亩，遗敕子叔伟曰：“此吾之永宅也。”
《礼系》曰：天子坟高三雉，诸侯半之，卿大夫八尺，士四尺。天子树松，诸侯树柏，卿大夫树杨，士树榆。尊卑差也。
《楚汉春秋》曰：惠帝崩，吕太后欲为高坟，使从未央宫坐而见之。诸侯谏，不许。东阳侯垂泣曰：“日夜见惠帝冢，悲哀流涕，无以死伤生也。臣窃哀之。”於是太后乃止。
萧方等《三十国春秋》曰：晋义熙九年，盗发故骠骑将军卞墓，剖棺掠之。尸面如生，两手悉拳，爪生达背。
《战国策》曰：齐宣王见颜触，曰：“触前。”触亦曰：“王前。”王作色曰：“士贵乎？”触曰：“士贵。昔秦攻齐，令曰：‘有敢去柳下季垄五十步而樵采者，罪死不赦。’令曰：‘有能得齐王头，封万户。’由是观之，生王之头不如死士之垄。”
雀鸿《前赵录》曰：张，陇西人也。事母至孝。母丧，既葬，於墓侧哀感幽显，岁馀而墓地自裂，棺亦自破，母还苏活。
《方言》曰：冢，秦晋之间谓之坟，（取名于大防也。）或谓之培，（音部）或谓之愉，（音臾）或谓之采，（古者卿大夫有采地葬之，因名之也。）或谓之垠，或谓之垄。（有界采以耕垄，因名之也。）自关以东谓之丘，小者谓之娄，（培娄亦土高之即名之也。）大者谓之丘。凡葬而无坟谓之墓。（言所不封也。墓犹墓之。）所以安墓谓之抚。（抚谓规度墓地。《汉书》曰“初陵抚”是也。）
卷五百五十八　礼仪部三十七
冢墓二
《宋书》曰：王玄谟从弟玄象，位下邳太守。好发冢，地无完椁。时人间垣内有小冢，坟上殆平。每朝日初升，见一女子立冢上，近视则亡。或以告玄象，便命发之。有一棺尚全，有金蚕铜人以百数。剖棺，见一女子，可二十，姿质若生，卧而言曰：“我东海王家女，应生。资财相奉，幸勿见害。”女臂有玉钏，斩臂取之，於是女复死。
又曰：大明三年，孝武幸籍田，经袁湛墓，使致祭。增守墓五户。
又曰：何承天博见古今，为一时所重。张永尝开玄武湖，遇古冢。冢上得一铜斗，有柄，文帝以访於朝士。承天曰：“此亡新威斗。王莽时三公亡，皆赐之。一在冢内，一在冢内。时三公居江左者惟甄邯为大司徒，必邯之墓。”俄而又启冢内，更得一斗。复有一石，铭云：“大司徒甄邯之墓。”
又曰：张裕曾祖澄当葬父，郭璞为占墓地。葬某处，年过百岁，位至三司，而子孙不蕃。某处年几减半，裁卿校，而後累世贵显。澄乃葬其劣处。位至光禄，年六十四而亡。其子孙遂昌。
又曰：周山图为淮南太守。时盗发桓温冢，大获宝物。客窃取以遗山图，山图不受，簿而还官。
《齐书》曰：柳世隆晓数术，於倪塘创墓，与宾客践履，十往，五往常坐处。及卒，墓工图墓，取其坐处焉。
又曰：王伦之为豫章太守，下车，祭徐孺子，许子将墓。
又曰：初，荀伯玉微时，有善相墓者，谓其父曰：“君墓当出暴贵者，但不得久耳；又出失行女子。”伯玉闻之曰：“朝闻道，夕死可矣。”顷之，伯玉姑当嫁，明日应行，今夕逃随人去，寻求不能得。後出家为尼。伯玉卒败亡。
又曰：富阳人唐寓之侨居桐庐，父祖相传，图墓为业。寓之自云其冢墓有王气，山中得金，转相诳惑。永明二年，冬，寓之聚党，遂陷富阳，至钱塘。
又曰：始兴王鉴镇蜀，於州园地得古冢，无复棺，但有石椁，铜器十馀种，并古形玉璧三枚，珍宝甚多，不可皆识。金银为蚕形者数斗，又以朱沙为阜，水银为池。左右咸劝取之。鉴曰：“皇太子昔在雍，有发古冢者，得玉镜、玉屏风、玉匣之属，皆将还都。吾意常不同。”乃遣功曹何伫之为起坟，诸宝物一不得犯。
又曰：宜都王鉴镇姑熟。于时，人发桓温女冢，得金巾箱、织金篾为严器。语裥金蚕银茧等物甚多，条以启闻。郁林敕以赐之。鉴曰：“今取往物，後取今物，如此循环，岂可熟念？”使长史蔡约自往修复，纤毫不犯。
又曰：文惠太子镇雍州，有盗发古冢者，相传云是楚王冢。大获宝物，玉履、玉屏风，竹书青丝纶简广数分，长二丈，皮节如新。有得十馀简以示王僧虔，云是科斗书，《考工记》、《周官》所阙文也。
《南史》曰：齐前将军陈天福坐讨唐寓之於钱塘，掠夺百姓财物，弃市。先是，天福将行，令家人预作寿冢。未至东，又信催速就。冢成而得罪，因以葬焉。
《梁书》曰：丁贵嫔薨，昭明太子遣人求得善墓地。将斩草，有卖地者因阃人俞三副求市，若得钱三百万与之。三副密启武帝言：“太子所得地不如今所得地於帝吉。”帝末年多忌，便命市之。葬毕，有道士善图墓，云地不利长子，若厌伏，或可申延。乃为蜡鹅及诸物埋墓侧。长子位有宫监鲍邈之、魏雅者，二人初并为太子所爱，邈之晚见疏於雅。密启武帝云：“雅为太子厌祷。”帝密遣检点，果得鹅等物。大惊，将穷其事，徐勉固谏，得止。惟诛道士。
又曰：萧学攵太清初为梁州长史。梁州有古墓，名曰尖冢，或云张骞坟。欲有发者，辄闻鼓角与外相拒，推埋者惧而退。学攵谓：“无此理。”求自监督。及开，惟有银镂铜镜方尺。
