<!-- { "loadSidebar": true } -->
《登真隐诀》曰：昆仑瑶台，刊定真经之所也。上品居上清，拟帝皇之尊。中品处中道，皆公卿之位。下品居三元之末，并大夫之流。三真品经，各有条次。
又曰：三昧真人乘风□龙车，下卫斋戒之士。太素真人群始学者恶梦之法，金华真人刻大洞上经於天帝紫微宫玄琳玉殿东壁牖上，太虚真人说鸿鸟之经，太极真人诵王母之辞，典禁真人察人之善恶，妙行真人推劫会之数。
又曰：太极真人常以立春日日中会诸仙人於太极宫，刻玉简记仙名。至春分之日日中，昆仑瑶台，太素真人会诸仙人刊定真经也。昆仑瑶台是西母之宫，所谓西瑶上台，天真秘文尽在其中矣。太素真人治白水沙洲之上，定其真经也。至立夏日日中，上清五帝会诸仙於紫微宫，见四真人论求道之功罪。至夏至日日中，天上三官会於司命河候，校定万民罪福，增减年算。至立秋日日中，五岳诸真人诣中央黄房，定天下祀图灵药。至立冬日日中，阳台真人会集列仙，定新得道人，始入《名仙录》。至冬至日日中，诸仙诣万诸宫，东海青童君刻其仙录金书内字。凡学道之人常以夕半日中谢罪，罪名自除，克身归善，以求长生神仙。秋分之节，气处清虚，太和正日也。众真诸仙，是日听讼，又刺奸吏，及部内诸仙官并纟奏在处道士之功过及含生有罪应死生者，故《仙忌真记》曰：“子欲天慎秋分，罪无大小皆上闻。”此朱火丹陵宫仲阳先生之要言也。又云：此辞出《列纪》，是青童君迷古真人之言，以传龚氏，言罪福纤介刻于丹城之籍也，伏匿之，善恶阴德之细功无不缕陈也。
又曰：上真人之道有七：弟一太上郁仪奔日文，二太上结邻奔月章，三太上八素奔辰章，四太微飞天上经，五高上太洞真经，六金阙灵书紫文，七九真中经也。上真之位为诸天帝，行则三七色节，万真前导。中真之道有六：大丹隐书、九真玄文、太上金策、方诸上经、三皇内文、紫书诀录。中真之位，上清卿相之列也，紫毛持节，玉帝参辕。下真之道有八：上清粕变、隐地八术、玄皇玉书、神州洞经、紫庭中方、降录黄道、素奏中章、上元玉书。下真之位，上清大夫之流，五色节旄，飞行倒景。
又曰：有得见圣列纪者，玄录书名，奏之上清，位为仙卿。若能行金阙真事，则拜为大夫。此谓列纪重於紫文也。既见之，非真授而己，谓知其中经目之轻重，求道之梯级，依此寻学，故胜於守紫文之单事也。
《上皇玉录》曰：二十四真人，有玉录以行山川者，则河海上神奉迎启道。
《灵宝隐书》曰：中极真人主却庶籍；九华真人主九幽之下，宿对生死；太元真人授天之符，度长夜之魂；太极真人治赤城玉洞之府，司校大山死生之录；三元真人主紫微行道。
《赤书玉诀经》曰：凡月十四日，上帝真皇敕太一使者，下与北酆都伯使者同行天地，司察人神功过深浅，列言上官。又敕太一天神使者，下与三官司察天人善恶列言也。又遣九部刺奸，周行五岳三宫水府，条正鬼事，司人功过，列言上天。
《白羽经》曰：太真丈人登白鸾之车，驾黑凤於九源，自天己下，莫不范德。又太极真人有仙真相好者，要在慈心触物，以辅相好，然後得仙矣。不能忍性，则仙相败矣。故修道会真，必以精思为本神为本存，神入观克以静念为先。
《太劫经》曰：上景真人将天下力士元洪水母决逆万川。
《海空经》曰：何监者，天人之隐名，处玉楼之上列真仙之馆。又高真者，体有真气，玉眸诜诜。
《南真传》曰：昨与叔申诣清虚宫，校定真仙得失之事，近顿除落四十七人，复上三人耳。内明真正乃良材也。九宫真人出入皆从黄阙绛台，中间为道，故以道之左右置台阙者，以何非常之气，真人往来者。
《太上正法经》曰：九真者，九天之真气凝而成也。上、中、下三真生於太清，是元始之澄气也。各置宫室次弟，上清宫卫之官，太上天道君，万真之主也。居玉殿，造上帝之章，以为宝经，於玉清宫中，以度後学得真之士。
《三元品戒经》曰：紫微宫有延生之仪格。又云，赤帝玉司君玉景度治南方朱阳之台，总统上真之士。
景林真人曰：勤感累世，念真期灵，皇鉴其用思太极，注名玉礼，於是细书紫虚之宫，朱书东华之ト，刻名上清，丹文锦籍。
《空洞灵章》曰：真人弹□敖，吹九凤之箫，神州之笙，其音逸乡，流激千寻。
《後圣列纪》曰：上清金阙後圣君少好道，乐真紫微上真天帝玉清宫，赐紫蕊刚丹凤玺，得在上清中游太极，下治诸天，封掌兆民。
《仙志》曰：凡修行太一之事，真人之道不得有所拜，但心拜而己，不形屈也。思真行道，通而无穷，显验应期，登真必速也。
《黑录上篇》曰：圣真仙者，其行道德，俱宗太玄。
《戒文经》曰：太上真人居仙府中，世人得仙者皆先过此。
《自然玉字经》曰：粕宝林中有上真之游圃，真人之戏园。
《太霄琅书》曰：元皇玉灵之胄，位登太真，理二仪於玄圃，掌玉录於万仙，总地司於五岳，领上真於三关，上统无涯，下摄洞源，自天以下，莫不咸隶。
又曰：太素三元君，禀灵和玉晨上气，故结生虚无，含章秀景，机洞妙无，神齐广晖，道周九玄，呼吸未兆，触物对应，太上之凝结也。
《太上四明玉经》曰：真仙之道，以耳目为主，淫色则目暗，广爱则耳闭，此二病从中来而外奔也。非复有他，今令其聪明益易耳。但不为之，当洗心绝念，放弃淫贪，所谓严其始矣。保利双阙，启彻九门，朝液泥丸，别为上真，视彻甚远，听於绝响，此真仙之高，不但明耳目而己。
《三洞珠囊》曰：高上玉清刻石隐铭曰：丰都山在北，内有空洞，洞中有六宫，书创竖於宫北壁，制检群凶，不使横暴，生民学者得此刻石文，则北酆落名，南宫度命，为其真人。
《太平经》曰：後学得道，各有品阶，至于指极，圣真仙人。
《定真玉录经》曰：凡欲定心，当授上皇民籍定真玉录，此至要为学之先也。先能定心，仙名乃定，是三天正一，先生所，以定得仙之名。
《太上经》曰：玉清者，如玉坚不可毁，净不可污也。坚淳无变，秽累都尽，一而无杂，故名为真人。
《太上丹简》曰：凡学道居真人之位者，名入南宫。
《三五顺行经》曰：合德入道，号曰真人。太上遣四极真人，来迎授三天灵录之文於上清宫。
《上清八景经》曰：精思百日，真人降形也。
葛玄《五千文序》曰：精思远感而上远，则太上遣真人下授希策之旨。又云：静思期真，则众妙感会；内观形影，则神气长有；体洽道德，则百神震服。
《大洞雌一篇》曰：金姿曜於东华，玉形悦於帝门，神映五老，腾跃三元，顶负宝曜，浮游九晨，分形散景，位为上真。
《玄经》曰：惟须忠直，寻道求真，改恶从善，得为真人。
《三元玉检经》曰：岁庚寅九月九日甲辰，元始於上清宫告盟，授三元玉检，使付後学。有玄名应为上清真人者。
卷六百六十一　道部三
真人下
《集仙录》曰：王母者，龟山金母也。西华至精之气，化而生金母，生而飞翔，处极阴元，位配西方，母养群品，所居宫阙在舂山昆仑之圃，阆风之苑，有城千里，楼十二，非飙车羽轮不可到也。蓬虎齿，非西母之真形，盖金方之神也。元始授以万天元统龟山九光之录，使制召万灵，统括众真，总诸天之羽仪，天帝朝宴之会，上清宝经，三洞玉书，凡所授度，咸所关预。黄帝在位，王母遣使乘白鹿集帝庭，授以地图。其後舜在位，遣使献白玉环及益地图，遂广黄帝九州为十二州，又遣献舜玉，吹之以和八风。
又《尚书帝验期》曰：王母之国在西荒。凡得道授书者，皆朝王母於昆仑之阙。王褒字子登，斋戒三月，王母授以琼花宝曜七晨素经。茅盈从西城王君诣白玉龟台，朝谒王母，求长生之道，王母授以玄真之经，又授宝书童散四方。洎周穆王驾鼋鼍鱼鳖为梁，以济弱水，而升昆仑玄圃阆苑之野，而会于王母，歌白□之谣，刻石纪迹于山之上而还。
汉武帝道好长生之道，元封元年，登嵩岳筑寻真之台，斋戒思道。王母于七月七日乘紫□之辇，驾九色斑龙，带天真之策，金刚灵玺、黄锦之服，金光奕奕，结飞□文授，戴天太真晨缨之冠，蹑方琼凤文之履，天姿奄蔼，真绝世之人也。下车，扶二侍女登床，东向而坐，命侍女取桃，以玉盘盛至七枚，四与帝食，母自食三。帝欲怀核种之，母曰：“此桃三千岁一实，中土地薄，种之不生。”问长生之道，母曰：“贱荣乐卑，自复佳尔。养性之道，理身之要，在不怠耳。欲长生者，先取诸身，坚守三一保灵根，青白分明泥丸，三宫备卫在绛宫，黄庭戊己无流源。此所谓呼吸太和，保守自然，真要之道也。至若太上灵药，上帝之奇物也。下阴生重□妙草，皆神仙之药也。得上品者，後天而老，乃太上之所服，非中仙之所宝。其中品者，有得服之，後天而游，乃天真之所服，非下仙之所及。其次药有九丹金液、紫虹华英、太清九转五□之浆，玄霜缦些，腾跃三黄，东瀛白香，玄洲飞生，八石千芝，威喜九光，西流石胆，东沧青钱，高丘馀粮，积石琼田，太灵还丹，盛以金兰、长光绛草、□童飞于，此飞仙之所服，非地仙之所闻也。其下药，伏苓、昌蒲、巨胜、黄精之类，服之可以延年，虽不得长享无期，亦以身生光泽，得为地仙。求道者要先凭此阶，渐而能致远胜也，若能呼吸服御，保固神气，此上品自然之要道也。且夫一人之身，天付之以神，地付之以形，道付之以气，万物草木亦如之。身以道为本，岂可不养神固气以全尔形也？形神俱全，上圣所贵。王母命上元夫人出八会之书、五岳真图、五帝六甲灵飞之符，凡十二事以授帝，不能用其道而多所惑焉。後三祠王母复下降所授之书，置柏梁台上，为天灾所焚。李少君解形而去，巫蛊事起，帝愈悔恨。
又：大茅君盈南治句曲之山，元寿二年八月己酉，南岳真人赤君、西城王君方，诸葛青童并从王母降於茅盈之室。又王母命上元夫人授盈二弟茅固、茅衷太霄隐书。其後，紫□元君魏华存斋戒於阳落山隐元之台，王母与金阙圣君降於台中，乘八景之与，同诣清虚上宫，传玉清隐书四卷以授魏夫人。时太虚真人等歌太极歌，王母曰：“逍遥玄精际，万流无暂停。哀此去留会，劫尽天地倾。当寻无中景，不死亦不生。体被自然道，寂观合大冥。南岳挺真，玉映耀颖精。有任靡其事，虚心自授灵。嘉会绛河曲，相与乐未央。”王母复还龟台。
《三一经》曰：黄帝游灵台青城山绝岩之下，见天真皇人以苍玉为屋，黄玉为床，翠罗之帷，侍者皆天人。
