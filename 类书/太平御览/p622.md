<!-- { "loadSidebar": true } -->
《会稽典略》曰：越王近侵於强吴，远愧於诸侯，乃胁诸臣而欲与之盟：“吾欲伐吴，奈何而有功？”群臣未对。王曰：“夫主忧臣辱，主辱臣死，何大夫而见而难使者？”计倪官卑年少，其居在後，举手而起曰：“殆哉！非大夫易见难使，是大夫不能也。”王曰：“何谓也？”倪曰：“夫官位财弊，王之所轻使；死者，士之所重也。王爱所轻，责士所重也，王岂难哉！”
辛氏《三秦记》曰：大秦国隔海，心无忧患，遇善风二十日得过；心忧，数年不得渡。谚曰：“心无忧患，不经二旬；心若忧患，远离三春。”土人质直，男女皆长一丈，端正。国主风雨不和，则让贤而治。
《燕书》曰：慕容恪之威声震於外敌。初，列祖崩，晋人喜，曰：“中原可图矣。”桓温曰：“慕容恪尚存，所忧方重耳。”
《列子》曰：杞国有人忧天地崩坠，身无所寄，废寝与食。
《列子》曰：仲尼闲居，子贡入侍，而有忧色。子贡不敢问，出告颜回。颜回援琴而歌。孔子问曰：“若奚敢独乐？”回曰：“吾昔闻之夫子曰：乐天知命故不忧。回所以乐也。”
《孟子》曰：乐人之乐，人亦乐其乐；忧人之忧，人亦忧其忧。从下忘反谓之流，从上忘反谓之连，从兽无厌谓之荒，乐酒无厌谓之忘。先王无流连之乐、荒忘之行也。
王孙子曰：赵简子猎於晋阳，抚辔而叹。董安于曰：“今游猎，乐也。而主君叹，敢问何也？”简子曰：“汝不知也。吾效厩养食谷之马以千数，令官奉多力之士日数百，欲以猎战也。忧邻国养贤以猎吾也。”孔子闻之曰：“简子知所叹矣。”
孙卿子曰：子路问於孔子曰：“君子亦有忧乎？”孔子曰：“君子其未得也则乐其意，既得已又乐其治，是以有终身之乐，无一日之忧。小人未得也而忧不得，既得之又恐失之，是以有终身之忧而无一日之乐也。”
《淮南子》曰：楚王亡其猿，而林木为之残；（楚庄王猿也，接捷参依木而处，故残木以求。）宋玉亡其珠，池鱼为之殚。故泽火而林木忧。
《淮南子》曰：夫捧爵酒不知於邑，（言其轻也。）氵契石之樽则白汗交流，（言其重也。）又况嬴天下之忧而任海内之事者乎！
又曰：数匝之寿忧天下之乱，犹忧河水少，泣而益之也。（匝，犹至也，或作卒。卒，尽也。言垂尽之年不足以忧天下之乱，使水之多也。）龟三千岁，蜉蝣不过三日，以蜉蝣而为龟忧养生之具，人必笑之，故不忧天下之乱而乐其身之治者，可与言道矣。
《说苑》曰：智伯欲袭卫，故遗之乘马，先之以璧。卫君大说，酌酒，诸大夫皆喜，南文子独有忧色，曰：“无方之礼，无功之赏，祸之先也。”
又曰：鲁有贤女，次室之子，年二十，明晓经书，常侍立而吟，涕泣如雨。有识谓之曰：“汝欲嫁耶？何悲之甚！”对曰：“鲁君年老，太子尚小，忧其奸臣起矣。”
《郭子》曰：王东海初过，（王承字安期，东海内史。）登琅山，叹曰：“我由来不愁，今日直欲愁”太傅曰：“当尔时，形神俱往。”
又曰：初，荧惑入太微，寻废海西。简文既登祚，复入太微，帝恶之。时郗超为中书郎，在直，引超入曰：“天命修短，故非所计，当无复近日事不？”超曰：“大司马方将外固封疆，内镇社稷，必无若斯之虑，臣为陛下保之。”简文因颂席仲初诗曰：“士痛朝危。臣哀主辱。”其声甚凄怆。郗受假还东，帝曰：“致意尊公，家国之事遂至於此。由身不能以道匡衡，思患豫防，愧叹之深，言何能譬！”因泣下。
《语林》曰：陆士衡为河北都督，已被间构，内怀忧懑。闻众军惊角鼓吹，谓其司马孙拯曰：“我闻此不如华亭鹤鸣。”
《俗说》曰：王孝伯起事王东亭，殊忧惧。时住在募士桥下，持药酒置左侧，诣其所念小人俞翼，令在门前：“若见人骑傧从来，汝便可取药酒与我。”俄有行人乘马过，翼便进酒。王语翼：“汝更看，定非官人。”王语翼：“汝几误杀我。”
《楚辞》曰：心不怡之且久，（怡，乐。）忧与忧其相接。（接，续。）惟郢路之辽远兮，江与夏之不可涉。
又曰：望孟夏之短夜，何晦明其若岁。惟郢路之远兮，魂一夕而九逝。
又曰：屈原放逐，忧心愁悴。彷徨山泽，仰天叹息。楚有先王之庙及公卿祠堂，见图画天地山川神灵，琦玮及古贤圣怪物行事，因书其璧，呵而问之，以泄情懑，舒写愁思。
又曰：《渔父》者，原所作也。屈原放逐江、湘之间，忧愁叹吟，曰：“渔父避世隐身，钓鱼欣然自乐。时遇屈原川泽之域，怪而问之，遂相应答。楚人思念屈原，叙其辞以相傅焉。
扬雄《连珠》曰：臣闻天下有三乐、有三忧焉。阴阳和调，四时不忒，年丰遂，无有夭折，灾害不生，兵戎不作，天下之乐也。圣明在上，禄不遗贤，罚不偏罪，君子小人各处其位，众臣之乐也。吏不苟暴，役赋不重，财力不伤，安土乐业，民之乐也。乱则反焉，故有三忧。
《山海经赞》曰：焉得鬼草，是树是艺。服之不忧，乐天傲世。如彼浪舟，任波流滞。
惧
《东观汉记》曰：王莽前队大夫诛谋反者李次玄闻事发觉，被马欲出。马驾在辕中，惶遽著鞍，上马出门，顾见车，方自觉，乃止。
又曰：庞萌还攻盖延，延与战，破之。诏书劳延曰：”庞萌一夜反叛，相去不远，营壁不坚，殆令人齿相系，而将军闻之，夜告临淮楚国，有不可动之节。吾甚美之。夜闻急，少能若是。”
《蜀志》曰：初，孙权以妹妻先主。妹才捷刚猛，有诸兄风。侍婢百馀人，皆亲执刀侍立。先主每入，心常懔懔。
《国语》曰：骊姬告优施曰：“君既许我杀太子而立奚齐，吾惧里克，奈何！”优施曰：“为我具特羊，从之饮酒。”中饮，优施起舞，谓里克妻曰：“主盍啖我？（大夫称主，妻亦如之，盖啖我者肉也。）我教兹兹暇豫事君。”（言我教里克，暇安乐事君。）乃歌曰：“暇豫之亻吾亻吾，不若鸟鸟。（亻吾亻吾，来远之貌，言其知鲁不如鸟鸟。）人皆集於蔚？已独集於枯。”（蔚喻茂盛，枯喻衰落。）里克笑曰：“何谓蔚？何谓枯？”对曰：“其母为夫人，其子为君，可不谓蔚乎？其母既死，其子又谤，可不谓枯乎？”（言申生无母又被谤，可不谓之枯乎？）
《吴志》曰：刘备诣京口，见孙权，求都荆州，权借之共拒曹公。（《汉晋春秋》曰：吕范劝孙权曰：“将军虽神武命世，然操食有威力，初并荆州，恩信未著，宜以借备，使抚安之，多操之敌，而为树党，计之上也。”权从之也。）曹公闻以土地借备，方作书，落笔於地。
《石勒别传》曰：勒治门阁至峻。时有醉胡乘马径入府门，勒问门吏冯翥：“门阁有限，走向马入门为是何人而不弹白？”时号胡曰“国人。”翥见问，惧设对忘讳，称：“向有醉胡乘马驰来，向即呵制，不可与语。胡人难与言，非小吏所制。”勒叹曰：“故正自难与言。”恕翥不问，鞭犯门者，没所乘。
《新序》曰：白公之难。楚人有庄善者，辞其母将往死之，其母曰：“弃其亲而死其君，可谓义乎？”庄善曰：“吾闻事君者，内其禄而外其身。今所以养母，臣之禄也，身安得无死！”遂辞而行。北至公门，三废车中，其仆曰：“子惧矣。”曰：“惧则何不反乎？”庄善曰：“惧者，吾私也。死君，公义也。吾闻君子不以私害公。”遂至公门，刎颈而死。
《幽明录》曰：吴末，中书郎失其姓名。夜读书，家有重门，忽闻外西门皆开，恐有急诏。户复开，一人有八尺许，乌衣帽，持杖坐床下，与之熟相视，吐舌至膝。於是大怖，裂书为火，至晓鸡鸣便去。门户闭如故，其人平安。
卷四百七十　人事部一百一十一
贵盛
《释名》曰：贵，归也。物所归仰也。汝、颍言贵，声如归，往之归也。
《易》曰：贵而无位。
《孝经》曰：高而不危，所以长守贵也。
《史记》曰：李斯长男由为三川守，诸男皆尚秦公主，女悉嫁秦诸公子。李由告归咸阳，李斯置酒於家，百官长令皆斯前为寿，门庭车骑以千数。李斯慨然而叹曰：“嗟乎！吾闻之荀卿曰：‘物禁太盛。’斯乃上蔡布衣，闾巷之黔首，上不知其驽困，遂擢至此。当今人臣之位无居臣上者，可谓富贵极矣。物极则衰，吾未知所税驾者也。”
又曰：卫子夫立为皇后，弟卫青封长平侯，三弟皆封为侯，贵震天下。天下歌之曰：“生男无喜，生女无怨，独不见卫子夫。”
又曰：苏秦师於鬼谷先生，後得周书《阴苻》，读之以揣摩。因说六国以拒秦，为从约，并六国，各佩其印。行过洛阳，车骑辎重，诸侯各发使送之甚众，拟於王者。周王闻之恐惧，除道，使人郊劳。於是散千金以赐宗族。
《汉书》曰：帝舅王谭为平阿侯，商为成都侯，立为较恤侯，逢为高平侯，根为曲阳侯。五人同日封，谓之五侯，荣贵绝代。
又曰：金日殚勒功上将，傅国後嗣，七叶内侍，何其盛也！功臣之家惟有金氏亲近，贵宠比於外戚。
又曰：杨仆，宜阳人也。稍迁，至主爵都尉。南越反，拜楼船将军，有功，封梁侯。因归家，怀银、黄秉三组，以夸乡里。
又曰：杨恽曰：“吾家方全盛，乘朱轮者十人。”
又曰：项羽屠咸阳，杀子婴，收货赂妇女而东。秦民失望。於是韩生说羽曰：“关中阻山河，四塞之地肥饶，可都以伯。”羽曰：“富贵不归故乡，如衣锦夜行。”
又曰：万石君石奋长子建，次甲，次乙，次庆，皆以驯行孝谨，官至二千石。於是景帝曰：“石君及四子皆二千石。”号奋为万石君。
又曰：主父偃曰：臣结游学四十馀年，身不得遂，亲不以为子，昆弟不收，宾客弃我，我厄日久矣。丈夫生不五鼎食，死则五鼎烹耳！吾日暮途远，故倒行逆施之。“偃为齐相，至齐，遍召昆弟宾客。散五百金与之，曰：“始贫时，昆弟不我内，今吾相齐，诸君迎我或千里。吾与诸君绝矣，无复入偃之门！”
又曰：张安世以父子封侯，在任太盛，乃辞不受禄。诏都内别藏张氏无名钱以五百万数。（文颍曰：都内，主藏官也。张昌曰：安世以还，官官不薄。）
又曰：比田召客饮，坐其兄盖侯北向，自坐东向，以为汉相尊，不可以兄故私桡。田此滋骄，治诸第，田圃极膏腴，市买郡国，市物相属於道。前堂罗锺，立曲旃；（如淳曰：旌旗之名也。通帛曰旃也。）後房妇女以百数。诸珍物狗马玩好，不可称数。
又曰：孝玄王皇后，成帝母也。家凡十侯，五大司马，外戚莫比。
又曰：史丹男九人，皆以丹任为侍中。自宣、玄、成、哀外戚兴者，许、史、三王、丁、傅之家，皆重侯累将，穷富极贵。
