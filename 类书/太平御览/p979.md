<!-- { "loadSidebar": true } -->
又曰：虞卿解其相印，与魏齐间行走大梁，欲因信陵君，以走楚。信陵君未肯见，曰：“卿何人？”齐曰：“虞卿蹑履担簦，一见赵王，赐白璧一双，黄金百镒。再见，拜为上卿。闻君急士之穷，而归公子。”
《吴志》曰：吕蒙，汝南人，代邓当为将。定南郊，约军中不得于人家有所求取。蒙麾下士是汝南人，取民家一笠以覆官铠。蒙以为犯军令，不可以乡里故废法，遂斩之。
《晏子》曰：景公出游，曰：“呜呼！使古而无死，何如？”晏子曰：“若使古而无死，丁公、太公将有齐国，吾将戴笠衣褐，以行畎亩之中也。”
《风土记》曰：越人结交，约曰：“卿虽乘车我戴笠，後日相逢下车揖！”
盛弘之《荆州记》曰：宜都有风穴。樵人有冬过者，置笠穴口，风吹吸之。经日，还涉长阳溪，而得其笠，则知溪穴潜通矣。
冯敬通《诣邓禹笺》曰：今日裘与蓑孰急？见雨则裘不用，上堂则蓑不御，此更为适者也。今敬通逢堂蓑之不御也。
《本草》曰：败天公，主鬼注精魅。（此竹笠之败也。）
曹植《九咏》曰：越江兮刈兰，暮秋兮薄寒。被蓑兮戴笠，置露兮践萑。
王褒《僮约》曰：雨堕如注瓮，板薜戴子公。（薜，蓑衣也。子公，笠也。）
桔槔
《通俗文》曰：机汲曰桔槔。
《礼》曰：捧席如桥衡。（郑玄曰：井上桔槔，衡在上，低仰者也。）
《庄子》曰：子贡南游于楚，过汉阴。见一丈人为圃畦，凿隧而入井，抱瓮而灌，用力多而见功寡。子贡曰：“凿木为机，後重前轻，挈水若流，其名桔槔。”圃者曰：“闻有机事必有机心，吾非不知，羞不为也。”
又曰：独不见夫桔槔者乎？引之则俯，舍之则仰。被人之所引，非引人者也，故俯仰而不得罪於人。
《汝南先贤传》曰：蔡君仲，井桔槔坏，在母没年命上，忧，不敢治，而扶老生绕之。（扶老，藤也。生绕桔槔，不须治，孝之感也。）
施枷（音移架）
《礼》曰：男女不同施枷。
又曰：不敢悬於夫之军（音挥）施。（竿谓之施。）
《尔雅》曰：日竿谓之施。（郭璞注曰：衣架也。）
《古诗》曰：罂中无升米，架上无悬衣。
梯
《说文》曰：梯，木阶也。
《礼》曰：复有林麓，则虞人设阶；无林麓，则狄人设阶。
《蜀志》曰：刘琦问自安之计於诸葛亮，亮不答。琦游後园，登楼去梯，谓亮曰：“可以言未？”谓刘曰：“君不见申生在内而危，重耳居外而安乎？”
崔鸿《十六国春秋□後凉录》曰：窦荀，洛阳人也，以壮勇知名。从吕光攻龟兹，登□梯，入地道，或时堕落，苏而复上。光深奇之。
《孟子》曰：瞽瞍使舜完廪，捐阶。
《搜神记》曰：和邓后，梦登梯以扪天，体荡荡正青，若钟乳者，后仰漱之。
《石虎邺中记》曰：石虎太子宣，与母弟蔡公韬迭秉政事。宣嫌终有代己之势，八月社日，韬登东门观游，暮还，酣宴，作女妓罢，宣遣力士巨鹿杨材等十馀人，夜缘梯入韬第，斫杀之。
《盐铁论》曰：防塞利门，而民犹为非，况上之为利乎？
《传》曰：诸侯好利，则大夫鄙；大夫鄙，则士贪；士贪，则庶人盗。是开利室，内罪民梯也。
《世说》曰：韦仲将能书。魏明帝起殿，欲安榜，使仲将登梯题之。既下，头鬓皓然，因是敕戒儿孙勿复学书。
嵇含《鸡赋》曰：余庭有栖鸡，而一雄最武，常凭梯升栖，守时告晨，未尝有殆。
郭璞《游仙诗》曰：灵溪可潜盘，安事登□梯？
杷八
《方言》曰：杷无齿为八，宋魏之间谓之渠，（今江东名亦然。）或谓之渠疏。
《周生烈子》曰：夫忠謇，朝之杷八；正人，国之扫彗也。秉杷执彗，除凶扫秽，国之福，主之利也。
卷七百六十六　杂物部一
胶
《周礼》曰：凡相胶，欲朱色而昔。昔也者，深瑕而泽，纟而抟廉。（抟，圜也。廉，瑕严利也。）鹿胶青白，马胶赤白，牛胶火赤，鼠胶黑，鱼胶饵，犀胶黄。（皆谓者用其皮或用角也。）
《礼》曰：脂胶丹漆，无或不良。监工日号：“无作淫巧，以荡上心。”
《史记》曰：赵奢死，蔺相如病笃。使廉颇攻秦，秦败赵军。秦之间言曰：“秦之所恶，独畏赵奢之子赵括为将耳。”赵王因以括代廉颇。相如曰：“王以名而使括，若胶柱而鼓瑟耳！括徒能读父书传，不知合变也。”赵王不听，遂将之。
《汉书》曰：晁错上书曰：“欲兵威者，始於折胶。”（秋至，胶可折弓弩，可用匈奴，可以出军。）
谢承《後汉书》曰：雷义与陈重为交，乡人为之语曰：“胶漆虽坚，不如雷与陈。”
《帝王世纪》曰：昭王济汉，船人恶之，以胶船进王。中流，胶船解，王没于水。
《中洲记》曰：凤麟州以凤喙及麟角合煎作胶，名曰集弦胶，一名连金泥胶，青色如碧玉。汉武时，西王母使献灵胶四两。帝不知其妙，以付库。帝幸上林苑射虎，而弩弦断。使从驾因取一分胶，口濡以集弦，射虎。而帝使武士对挽，终不脱，胜未集时。
《吕氏春秋》曰：桓公使人告鲁曰：“管夷吾，寡人之仇也，愿生得而亲加手焉！”鲁君许诺，乃使吏享其拳，（以革囊其手也。）胶其目，盛之以鸱夷。置之革车。
孔融《同岁论》曰：阿胶径寸，不能止黄河之浊。
《本草经》曰：胶，一名鹿角胶，味甘平，治伤中劳绝、腰痛、瘦，补中益气，妇人无子。
曹植《乐府歌》曰：胶漆至坚，浸之则离。皎皎素丝，随染色移。君不我弃，谗人所为。
漆
《书》曰：兖州厥贡漆丝，豫州厥贡漆。
《诗》曰：树之榛栗，椅桐梓漆。
《史记》曰：豫让为智伯报赵襄子，吞炭漆身。
又曰：秦二世立，又欲漆其城。优旃曰：“善！上虽无言，固将请之，漆城，城滑荡荡，寇来不能上。欲就之，易为漆耳，难为阴室。”於是二世笑而止。
《战国策》曰：三晋分智氏，赵襄子怨智伯，漆其头以为饮器。
《汉书□食货志》曰：漆千大斗，亦比千乘之家。
范晔《後汉书》曰：樊重欲作器，先种漆，而乡人笑之。积以岁月，皆得其用，向之笑者皆取给焉。
《庄子》曰：山木自寇也，膏火自煎也。桂可食，故人伐之；漆可用，故人割之。人皆知有用之用，而莫知无用之用也。
《韩子》曰：舜作食器，斩山木而财之，削锯循其迹，流漆墨其上。诸侯以为益侈，国之不服者十三。
又曰：尧无胶漆之约，於当世而道行。
《山海经》曰：英之山，其上多出漆。
《列仙传》曰：丁次卿欲还峨眉山，语主人丁氏云：“当相为作漆。”以罂十枚盛水覆口，从次唾之。百日乃发，皆成漆也。
萧广济《孝子传》曰：申屠勋，字君游。少失父，与母居。家贫，佣力供养。作寿器，用漆五六斛，十年乃成。
何晏《九州论》曰：平安好枣，中山好栗，真定好梨，共汲好漆。
《续述征记》曰：古之漆园在中牟，今犹生漆树也。梁王时，庄周为漆园吏，则斯地。
《南越志》曰：绥宁白水山多漆树，高十馀丈，刻漆常上树端。鸡鸣日出之始便刻之，则有所得。过此时，阴气沦，阳气升，则无所获也。凡刻漆，别有氏族以为业，膺前缘木处，胼肱如人脚也。
蜡
《晋中兴书》曰：王敦死，秘不发丧。裹尸以席，涂之以蜡，埋於斋中。诸葛瑶等日纵酒淫乐。
《博物志》曰：荒年暂辟法：但食蜡半斤，辄支十日不饥。东阿王尝录甘始同寝处，百日不食，而容体自若，用此术也。
《世说》曰：石季伦以蜡烛炊。
黄屑
《南方草物状》曰：黄屑在山中，藤生蔓延，缘着树木。以九月中刮取根皮，干暴。日南黄屑最黄好，岁以献。
皮
《书》曰：梁州，厥贡熊、罴、狐、狸、织皮。
《左传》曰：皮之不存，毛将安傅？
又曰：无终子嘉父使孟乐如晋。因孟庄子纳虎、豹之皮，以和诸戎。
又曰：齐庄公为勇爵，殖绰、郭最欲预焉。州绰曰：“东闾之役，臣左骖迫，还於门中，识其枚数，可以与於此乎？然二子者，譬於禽畜，臣食其肉而寝处其皮矣！”
《尔雅》曰：东北之美者，斥（尺舍切。）山之文皮焉。（郭璞曰：虎豹之属，皮有缛彩。）
《论语》曰：子曰：“文犹质也，质犹文也。虎豹之享，犹犬羊之享也。”
《汉书》曰：元狩四年，有司言用度不足，请收银锡白金及皮币以足用。（应劭曰：时国用不足，以白鹿皮为币，朝觐以荐璧。）
又曰：答布、皮千石，亦比千乘之家。
范晔《後汉书》曰：李恂为兖州刺史，以清约率下。席羊皮，卧布被。迁张掖太守，有威重名。
《文子》曰：木强即折，革强即裂。
《神异经》曰：北方有曾冰万里，厚百丈，有鼠在冰下土中焉。食草木，肉重万斤，可以作脯，食之已热。（除热病已。）其皮可以蒙鼓，其闻千里。有美尾，可以来鼠。（此尾所在，鼠即聚。）
《搜神记》曰：旧说大古时，有人远征，家惟有一女，并马一匹。女思父，乃戏马曰：“尔能为我迎得父，吾将嫁汝。”马乃绝鞅而去，至父所。父疑家中有故，乘之而还。後马见女辄怒而奋击。父怪之，密问女，女具以告父。父乃射杀马，曝皮於庭。女之皮所，以足蹙之，曰：“尔马，而欲为妇，自取屠割，何如？”言未竟，皮蹶然忽起，卷女而行。父还，失。後大树之间得女及皮，尽化为蚕，绩於树上，其茧厚大，异於常蚕。邻女取食养之，其收亦倍。今世或谓蚕为女儿，古之遗语也。
《真子》曰：廊庙之材，盖非一木之枝也；狐白之裘，盖非一狐之皮也。
《韩子》曰：翟人献丰狐、玄豹之皮於晋文。
又曰：西门豹性急，佩韦以缓己；董安于心缓，佩弦以自急。（常皮也。）
杨子《法言》曰：羊质虎皮，见草而悦，见豺而战，忘其皮之虎也。
筋角
《周礼》曰：凡相角，秋（音杀）者厚，春者薄；稚牛之角直而泽，老牛之角纟而昔；（纟，徒展切。昔，读为交错之错。）疚疾险中，（牛有久疾，则角里伤。）瘠牛之角无泽。（少润气也。）角欲青白而丰末。（丰，大也。）角长二尺有五寸，三色不失理，谓之牛戴牛。（三色，本白中青，末丰也。牛戴牛，角直一牛也。）
又曰：凡相筋，欲小简而长，大结而泽，则其为兽必剽。以为弓，则岂异於其兽？筋欲敝之敝。（咀之当孰也。）
《礼》曰：祭天地之牛角茧粟，宗庙之牛角握，宾客之牛角尺。
《左传》曰：鼷鼠食郊牛角。
《尔雅》曰：北方之美者，幽都之筋、角焉。（幽都，山名。谓野牛筋角也。）
《魏略》曰：大秦国出玄鸡、犀角。
《晋书》曰：王凯以帝舅奢豪。有牛，名八百里骏驳，常莹其蹄角。
《後魏书》曰：桓帝英杰魁岸，马不能胜，常乘安车，驾大牛，角容一石。
