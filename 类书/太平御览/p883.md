<!-- { "loadSidebar": true } -->
《後魏书》曰：祖莹为散骑侍郎，孝昌中，於广干王弟掘得古玉印。敕召莹与黄门侍郎李琰之，令辨何世之物。莹云：“此是于阗国玉晋太康中所献。”乃以墨涂字观之，果如莹言。时人称为博物。
又曰：高祖诏军警给雀印传符，次给马印。
又曰：高祖承明元年，上谷郡人献玉印，有蛟龙之文。
《唐书》曰：朱Г遣其将韩领兵三千趣奉天，时奉天未有武备。Г召段秀实与谋，秀实诈从之，乃与将吏谋煞Г，且欲追韩兵回。窃姚令言印，不遂，乃以司农寺印倒印符牒，莫辩其印，遑遽而回。
应劭《汉官仪》曰：印者，因也。正所以虎纽者，阳类虎，兽之长，取其威猛，以执伏群下。龟者阴物，随时蛰藏，以示臣道功成而退也。孝武皇帝元狩四年，令通官印五分，王公侯金，二千石银，二千石以下铜。
《汉旧仪》曰：诸侯王黄金橐驼印，文曰“玺”。列侯黄金龟纽，文曰“之印”。丞相、大将军黄金印龟纽，文曰“章”。御史大夫章。匈奴单于黄金橐驼纽，文曰“章”。御史、二千石银印龟纽，文曰“章”。千石、六百石、四百石皆铜印鼻纽，文曰“印章”。二百石以上皆为通官印。
《续汉□礼仪志》曰：印玺柙金镂，大贵人、长公主铜镂。
《江表传》曰：吴历陵县有名山临水，高百丈，其上三千丈有七穿，相传谓之石印，石印神有三郎。时历陵长表言石印文发，孙皓大喜，遣使祭历陵。使者以高梯上，省印文，诈以朱书曰：“楚九州都杨作天子。”还以印文启皓，皓曰：“太平之主，非孙复谁？”以印绶拜三郎为王。
又曰：诸葛恪被诛，弟融刮金龟印，服之而死。
《抱朴子》曰：古之入山者，黄神越章印，其阔四寸，其字百二十，以封泥着所住之四方各百步，则虎狼不敢近。
崔豹《古今注》曰：奏劾者为囊，盛印於前，示奉法而行，非奏劾者以青缯为囊，盛印於後。
《郭子》曰：大将军王敦起事，丞相导兄弟诣门谢，甚有忧色。尚书周ダ始入，丞相呼ダ曰：“伯仁，以百口赖卿。”ダ直过不应，既入，苦相申救甚至。既释，ダ大悦，饮酒致醉而出。导等犹在门，又呼ダ，ダ不与言，顾左右曰：“今年煞诸贼奴，当取一金印如斗大系肘也。”
《列仙传》曰：方回者，尧时人，至夏桀末为官士，为人所劫，闭之宫中，从求道，因化而得去，更以方回印封其户。时人言“得方回一丸泥，门户不可开。”
《拾遗记》曰：禹治水，黄龙曳尾於前，玄龟负青泥於後。玄龟，河精之使者，龟颔下有印，文皆古文，作“九州山水”之字。禹所穿凿之处，皆使青泥封记其所，使玄龟印其上。今之人聚土为界，乃遗象也。
又曰：王溥即王吉之後也，佣书於洛，美形貌，又多文辞。来僦其书者，丈夫赠其衣冠，妇人遗其珠玉。一日之中，衣宝盈车而归，积粟十廪，九族莫不仰其衣食。洛阳称其为善而得富也。溥先时家贫，穿井得铁印，铭曰：“佣力得富，钱至亿庾。一土三田，军门主簿。”後以一亿庾钱输官，得中垒校尉，三田一土，垒字也。中垒校尉掌北军垒门，故曰“军门主簿”也。善积降福，明神之报也。
《博物志》曰：常山张颢为梁相。天新雨後，有乌如山鹊，飞翔近地。今人掷之，坠地为圆石。颢令椎破，得一金印，文曰“忠孝侯印”。颢上之，藏之秘府。後议郎汝南樊行校书东观，表上言“尧舜之时旧有此官，今天降印，宜可复置。”
《述异记》曰：张轨字士彦，为使持节护羌校尉、凉州刺史，客相印曰：“祚传子孙，长有西夏。”关洛倾陷而凉土独全，在职十三年，传国三世八主，一十六载。
《风土记》曰：豫章新涂县令，刻印而误作涂。
《相印书》曰：相印法本出陈长文，长文以语韦仲将。印士杨利从仲将授法，以语许士宗。私以法术占吉凶，十可八九。仲将问长文从谁得法，长文曰：“本出汉世。”又印工鬃渗以法语程申伯。
《相印经》曰：印有八角、十二芒。印欲得周正，上稳下平，光明洁清，如此皆吉。
《梦书》曰：印钩为人子所保也。梦见印钩，人得子；含吞印钩，怀妊妇也；失印，子伤堕。
傅玄《印铭》曰：惟昔先王，配天垂则，乃设印章，作信万国。取象晷仪，是铭是刻。文明慎密，直方其德。本立道生，归乎玄黑。
卷六百八十四　服章部一
总叙冠
《说文》曰：冠，糸也，所以糸。弁冕之总名也。
《释名》曰：冠，贯也。所以贯韬也。
董巴《汉与服志》曰：上古穴居野处，衣毛而冒皮，未有制度。後世圣人易之以丝麻。观翟之文，荣华之色，乃染帛以效之，始作五彩，成为五。
又曰：术氏冠有五彩，衣青玄，裳前员，其制差池四重。赵武灵王好服之，今不施用也。
《白虎通》曰：人所以有冠者，卷也，所以卷持也。人怀五德，莫不贵德，示成礼，有修饰文章，故制冠以饰首，别成人也。
《三礼图》曰：缁布冠，始冠之冠也。太古冠布，斋则缁之，今武冠则其遗象也。太古未有丝缯，始麻布耳。
又曰：建华冠，祠天地五郊，八佾舞人服之，以铁为柱，卷贯杂大珠九枚。
《礼记□檀弓》曰：古者冠缩缝，今也衡缝，（缩，从也。今礼制衡读为横。今冠横缝，以其辟积多。）故丧冠之反吉，非古也。（解时人之丧冠，缩缝，古冠耳。）
又《郊特牲》曰：冠义：始冠之，冠缁布冠也。（始冠三加，先加缁布冠。）太古冠布，斋则缁之，其也。（斋则缁之，鬼神重ウ也。）孔子曰：“吾未之闻也。”冠而敝之可也。（三代改制斋冠不用。）子冠於阼，以着代也。醮於客位，加有成也。三加弥尊，喻其志也。（始加缁布冠，次皮弁，次爵弁，冠益尊而志益大也。）冠而字之，敬其名也。委貌，周道也。章甫，殷道也。毋追，（牟下音堆。）夏后氏之道也。周弁，殷，（音诩）夏收，三王共皮弁素积。”（所不易於先代。）
又曰：黄衣黄冠而祭，息田夫也。野夫黄冠，黄冠，草服也。（以息艮服，象季秋草木黄落。）
又《玉藻》曰：始冠，缁布冠，自诸侯下达，冠而敝之可也。（本大古耳，非时王之法服也。）玄冠朱组缨，天子之冠也。缁布冠缋，诸侯之冠也。（皆始冠之冠也。玄冠，委貌。委，诸侯缁布冠有，尊者饰也。缋或作绘，或作蕤。）玄冠丹组缨，诸侯之齐冠也。玄冠綦组缨，士之斋冠也。（言斋时所服也，四命已上斋祭异冠也。）缟冠玄武，子姓之冠也。（谓父有丧服，子为之不纯吉也。武，冠卷也，古者冠卷也。）缟冠素纰，既祥之冠也。（纰，缘边也。纰，读如埤益之埤，既祥之冠也，己祥祭而之服也。）垂五寸，惰游之士也。（惰游，罢民也。亦缟冠素纰，凶服之象也。垂长、明非既祥。）玄冠缟武，不齿之服也。（所放不率教者。）居冠属武。（谓燕居冠也。着冠於武少威仪。）自天子下达，有事然後。（燕无事者去饰。）
又曰：玄冠紫，自鲁桓公始也。（盖僭宋王者之後服也。当用绘。）
又《冠义》曰：冠者，礼之始也。古者冠礼筮日笊宾，所以敬冠事，敬冠事所以重礼，重礼所以为国本也。
《传》曰：狄却署卫，齐桓公封卫于楚丘，卫国忘亡。（忘其灭亡之困。）卫文公大布之衣，大帛之冠。（用诸侯谅ウ之服。）
又曰：郑子华之弟子臧奔宋，好聚鹬冠。（鹬，鸟名。聚鹬羽为冠，言非法之服。）郑伯闻而恶之，使盗诱之。八月，盗煞之陈宋之间。君子曰：“服之不衷，身之灾也。”
又曰：卫献公戒孙文子、宁惠子食。皆服而朝，日旰不召，而射鸿於囿。二子从之，不释皮冠而与之言。
又曰：齐侯田于沛，招虞人以弓，不进，使人执而问之。辞曰：“昔我先君之田也。旌以招大夫，弓以招士，皮冠以招虞人。臣不见皮冠，故不敢进。”乃舍之。
又曰：范献子求货於叔孙，使请棺缮。（以求冠为辞。）取其冠法而与之两冠，曰：“尽矣。”
《诗》曰：彼都人士，台笠缁撮。（缁撮，缁布冠也。）
《梁传□哀公》曰：公会晋侯、吴子于黄池。吴王夫差曰：“好冠来。”孔子曰：“大矣夫差，未能言冠而欲冠也。（范宁曰：不知冠有差等，惟欲好冠。）
《史记》曰：高祖时籍孺，孝惠时闳孺，婉佞贵幸，与上卧起，故惠帝时郎中皆冠、具带、傅脂粉，比闳、籍之属。
又曰：丞相公孙弘燕见，上或时不冠至。如汲黯见，上不冠不见。尝坐武帐中，黯前奏事，上不冠，望见黯，避帐中，敬礼如此。
《汉书》曰：高祖为亭长，以竹皮为冠。及贵，所谓刘氏冠也。後令爵非公乘以上，毋得冠刘氏冠也。
又曰：沛公略地陈留，麾下骑士郦食其，其里中子也。食其见之曰：”沛公吾所欲从。”骑士曰：“沛公不喜儒，诸客冠来者，沛公则解其冠，溺其中。未可以儒生说也。”
又曰：杜钦字子夏，家富而目偏盲。茂陵杜业亦字子夏，时人号钦为盲杜子夏以相别。钦恶以疾诋，乃为小冠，广裁一寸，由是京师更谓钦为小冠杜子夏，而业为大冠杜子夏。
又曰：盖宽饶初拜卫司马，冠大冠，带长剑，躬按行士卒之室。
又曰：江充召见，衣纱禅衣，冠禅纟丽步摇冠，上见之，曰：“燕赵固多奇士。”
又曰：王阳与贡禹为友。阳为益州刺史，禹闻之，弹其冠以醋荇荐。阳荐禹於成帝，召为大夫。
《东观汉记》曰：莽居摄，子宇谏莽而莽煞之。逢萌谓其友人曰：“三纲绝矣。不去，祸将及人。”即解冠挂东门而去。
又曰：段灭羌，诏赐赤帻大冠一具。
又曰：马援与公孙述有旧。援入蜀，述见之甚喜，冠之交内之冠，立旧友之位。
《後汉书》曰：刘虞为公孙瓒所诛。初，虞以俭素为操，冠敝不改，乃就补其穿。及遇害，瓒兵搜其内，而妻妾服罗纨，盛绮饰。时人以此疑之。
《续汉书》曰：梁冀改与服，别制卑帻狭冠。
《晋书》曰：刘暾字长升，转侍御史。武库火，尚书郭彰率百人自卫而不救火，暾正色诘之。彰怒曰：“我能截君角也。”暾勃然谓彰曰：“君何敢恃宠作威作福？天子法冠而欲截角乎？求纸笔奏之，彰伏不讣涸，众人解释，乃止。
崔鸿《十六国春秋□前燕录》曰：慕容曾祖父慕容跋，见燕代少年多冠步摇冠，好之，乃敛袭冠。诸部因呼之为步摇，其後音讹而为慕容，遂以慕容为氏。
又曰：慕容俊下书曰：“周礼冠冕体制，君臣略同。中世己来，亦无常体。今特制燕平上冠，悉赐廷尉己下，使瞻冠思事，刑断详平。诸公冠悉颜裹屈竹锦缠作公字，以代梁处，施之金，令仆，尚书置而己，秘监令别施珠，庶能敬慎威仪，示民轨则。”
