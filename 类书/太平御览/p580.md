<!-- { "loadSidebar": true } -->
又曰：阖庐试其民於五湖，剑皆加於肩，地流血，几不可止。
又曰：大勇不斗，大兵不寇。
又曰：齐之好勇者，其一人居东郭，其一人居西郭。卒然相遇於途，曰：“姑相与饮乎？”觞数行曰：“姑求肉乎？”一人曰：“子肉也，我肉也，尚胡求肉？”於是酒而已。因抽刀而相啖，至死而止。勇若此，不若无勇。
又曰：齐庄公时，有士曰宾卑聚，梦有壮士，白缟之冠，束布之衣，素屦墨剑，从叱之，唾其面，惕然而寤，徒梦也。明，召其友而告之曰：“吾少好勇，年六十而无所挫辱；今夜辱，吾将索之。得之则可，不得将死之。”每朝立乎衢，三日不得，退而自杀。
又曰：兵，天下之凶器也；勇，天下之凶德也。举凶器行凶德，由不得已也。
《吕氏春秋》曰：荆有飞者，得宝剑於江干，遂还反，涉江至於中流，有两蛟夹绕其船。飞曰：“子尝见两蛟绕船而活者乎？”船人曰：“未之尝见也。”飞攘臂祛衣拔宝剑曰：“此江中之腐肉朽骨也。”持剑赴江刺蛟，杀之而复上船，舟中之人皆得祸拢荆王闻之，仕以执圭。
《抱朴子》曰：赴白刃而忘生，格兕虎於谷者，勇人也。
《韩子》曰：越勾践欲民轻死。出见怒蛙，乃为之轼曰：“为其有气故也。”明年，民以头献十馀人。由此观之，誉足杀人矣。
《孟子》曰：晋有冯妇者，善搏虎。野有众搏虎，虎负隅莫敢撄，冯妇趁而迎之，攘臂而下车，众皆悦之。（赵歧曰：冯，姓；妇，名也。）
又曰：梁惠王曰：“寡人有疾，寡人好勇。”孟子对曰：“王请无好小勇。抚剑疾视，曰：“彼恶敢当我哉！此匹夫之勇，敌一人者也。《诗》云：‘王赫斯怒，爰整其旅。以遏徂莒，以笃周祜，以对于天下。’此文王之勇也。一人衡行於天下，武王耻之，此武王之勇也。武王一怒而安天下之民，今王亦一怒而安天下之民，民惟恐王之不好勇也。
杨雄《法言》曰：或问勇，曰：“轲也。”曰：“何轲也？”曰：“轲也者，谓孟轲。若荆轲，君子盗诸？”或问孟轲之勇，曰：“勇於义，而果於德，不以贫富、贵贱、死生动其心。於勇也，其庶乎？”
《孙卿子》曰：有三勇：上不修乱世之君，下不修乱世之民，无贫穷富贵。天下知之，则欲与天下共乐；不知之，则块然独立天地之间而不畏，是上勇也。礼恭意俭，轻货惟贤，有不肖者敢授而废之，是中勇也。轻身重货，以斯胜人为意，是下勇也。
《尸子》曰：孟贲曰：“生乎勇乎？曰勇；贵乎勇乎？曰勇；富乎勇乎？曰勇。三者，人之所难，而皆不足以易勇，此其所能慑三军，服猛兽者也。”
又曰：田成子问勇，颜蜀聚之答也不敬。田子之仆填剑曰：“更言则生，不更则死。”蜀聚曰：“以死为有知，今吾生是也。是吾所以惧汝而反以惧我。”
又曰：圣人畜仁而不主仁，畜知而不主知，畜勇而不主勇。昔者齐桓公胁於鲁君，而献地百里；勾践胁於会稽，而身宦之三年；襄子胁於知伯，而以颜为愧。其卒，桓公臣鲁君，勾践灭吴，襄子以知伯为戮，此谓勇而能怯者也。
《慎子》曰：有勇不以怒，反与怯均也。
《胡非子》曰：夫曹刿，匹夫徒步之士，布衣柔履之人也。惟无怒，一怒而劫万乘之师，存千乘之国，此谓君子之勇，勇之贵者也。
又曰：屈将子好勇，见胡非而问曰：“闻先生非斗，有说则可，无说则死。”胡非曰：“吾闻勇有五等：夫负长剑，赴蓁薄，折兕豹，搏熊罴，猎徒之勇也；负长剑，赴深泉，折蛟龙，搏鼋鼍，渔人之勇也；登高危之上，鹤立四望，颜色不变，陶匠之勇也；若迕视必杀，立刑之勇也。昔齐桓公伐鲁，曹刿闻之，触齐军，见桓公曰：臣闻君辱臣死，君退师则可，不退则臣以血溅君矣。桓公惧。管仲曰：许与之盟而退。夫曹刿匹夫，一怒而却齐侯之师，此君子之勇；晏婴匹夫，一怒而沮崔子之乱，亦君子之勇也。五勇不同，公子将何处？”屈将悦，称善，乃解长剑，释危冠，而请为弟子焉。
《淮南子》曰：桀之力，申钩索铁，揉金椎，移大牺。水杀鼋鼍，陆搏熊罴，然汤革车三百乘，困之鸣条，禽之焦门。由此观之，则勇不足以为天下矣。知不足以恃，勇不足为强。
张华《博物志》曰：脍育之勇。
刘义庆《徐州先贤赞》曰：徐盛，字文响，琅琊莒人也。遭乱客居吴，以敦直、勇气闻。魏王出濡须，孙权每选出战者，盛常在前。魏尝大出横江，盛与诸将俱赴讨。时乘舰遇风，落岸下，诸将恐惧，未有出者，盛独将上斫贼，贼三披走，所伤杀甚众，风止得还。权大壮之。
应璩《与许子俊书》曰：足下以方刚之盛年，应不羁之劲勇，将发虎之威，致霜雪之诛，擒吴枭蜀，定功万里，而刘备不下山，孙权不出水，武力不奋，猛气畜勇，其毒如何？
《蔡谟书》曰：祖士稚，昔葬雍丘城内。祖约在寿春时，贼据雍丘，约遣路永将数百人，夜缘入雍丘城战，并开墓扌詹丧，逾城出，径还寿春。永之勇如此。
卷四百三十八　人事部七十九
烈士
《礼记》曰：战于郎。（郎，鲁邑也。）公叔禺人遇负杖入保者息，曰：“使之虽病也，任之虽重也，君子不能为谋也，士弗能死也，不可。我则既言矣！”与其邻重汪（重当为童，姓汪名。）往，皆死焉。鲁人欲勿殇重汪，问於仲尼。仲尼曰：“能执干戈以卫社稷，虽欲勿殇，不亦可乎！”
又曰：齐大饥，黔敖为食于路，以待饿者而食之。有饿者蒙袂辑屦，贸贸然来。黔敖左奉食，右执饮，曰：“嗟！来食！”扬其目而视之，曰：“予惟不食嗟来之食以至於斯也！”从而谢焉，终不食而死。曾子闻之，曰：“微与！”其嗟也可去，其谢也可食！”
又曰：鲁庄公及宋人战于乘丘。县贲父御，马惊败绩。公队，贲父曰：“他日不败绩，而今败绩，是无勇也。”遂死之。圉人浴马。有流矢在白肉。公曰：“非其罪也！”遂诔之。
《史记》曰：齐人或毁孟尝君於王曰：“将为乱。”及田甲劫王，王意之，孟尝乃奔。魏前有获粟於孟尝之贤者闻之，乃上言，言孟尝不作乱，请以身为盟，遂自刭，以明孟尝。王乃知孟尝君果无谋。
又曰：汉高帝既立，以田横兄弟本定齐，齐人贤者多附焉，今在海中不收，後为乱，乃使赦罪召之。横乃与其客二人乘傅诣雒阳。至尸乡，尸乡在偃师厩置，置马以傅驿也。横谢使者曰：“人臣见天子当洗沐。”因止留。谓其客曰：“横始与汉王俱南面称孤，今汉王为天子，而横为亡虏北面事之，其耻甚矣。且吾烹人之兄，与其弟比肩而事主，纵彼畏天子诏，不敢动，我独不愧於心乎？且陛下欲见我者，不过欲见吾面貌耳。今陛下在雒阳，斩吾头，驰三十里间，形容未败，犹可观也。”遂自刭。二客亦自杀从之。高帝闻，大惊，以田横客皆贤，闻其馀五百人在海中，使召之。至闻横死，又皆自杀。于是知田横兄弟皆得士也。
又曰：楚下荥阳，生得周苛。项王谓苛：“尔从我，我以公为上将军，封三万户。”苛骂曰：“若不趣降汉，汉今虏若，若非汉敌也。”项王怒，烹苛。
又曰：李广从卫青伐匈奴，失道后至，大将军使长史急责广之幕府对簿。广曰：“校尉无罪，乃我自失道。”谓其麾下曰：“广结发与匈奴大小七十馀战，今幸从大将军出接单于兵，而大将军又徙广部行回远，而又迷失道，岂非天哉！且广年六十馀矣，终不能复对刀笔之吏。”遂引刀自刎，军士大夫皆哭。
《汉书》曰：高祖时，告赵王张敖反者，贯高对曰：“独吾属为之，王不知也。”吏按笞数千，刺，身无完者，终不复言，廷尉以贯高辞闻上曰：“壮士谁知者，以私问之。”中大夫泄公曰：“臣素知此赵国，立名义不侵，为然诺者也。”上使泄公持节问之。高曰：“人情岂不各爱其父母妻子哉？今吾三族皆已论死，岂以王易吾亲哉！顾为王实不反，独吾等为之。”具道本指所以不知状，於是世公具以报上，上乃赦赵王。上贤高能自立然诺，使泄公赦之。告曰：“张王已出，上多足下，故赦足下。”高曰：“所以不死者，白张王不反耳！今王已出，吾责塞矣。且人臣有篡弑之名，何面目复事上哉！”乃仰绝吭而死。
又曰：丞相王嘉数上言，不宜封董贤。上怒，诏嘉夷微尉诏狱，使者至府，掾吏涕泣，和药进嘉。嘉引药杯掷地，谓官属曰：“丞相幸得备位三公，奉职负国，当伏刑都市以示万众，岂儿女子耶，何谓咀药而死！”嘉遂乘吏小车，去盖不冠，随使者夷微尉。二十馀日不食，呕血而死。
又曰：田延年有罪，霍光使往就狱。延年曰：“幸县官宽我耳，何面目入牢狱，使众人指笑我，卒徒唾吾背乎！”即闭阁独居，持刀东西步，闻鼓声及，自刎死。
范晔《後汉书》曰：赵苞迁辽西太守。明年，遣使迎母及妻子，为鲜卑钞掠。苞率步骑与贼对阵，贼出母示苞，苞悲号谓母曰：“为子无状态，欲禄奉养朝夕，不图为母作祸。”母遥谓苞曰：“人各有命，何得相顾以亏忠义？昔王陵母，向汉使伏剑以固其志，尔其勉之。”苞即时进战，贼悉摧破，其母妻皆遇害。苞殡敛母毕，白上归葬。帝遣策吊慰，葬讫，苞呕血而死。
《东观汉记》曰：温序，字次房，为隗嚣别将苟宇所劫。宇谓序曰：“子若与我并威同力，天下可图也。”序素有气力，大怒，叱宇等曰：“虏何敢迫胁汉将！”因以节挝杀数人。贼众争欲杀之，宇止曰：“此义士也，可赐以剑。”序受剑，衔须顾左右曰：“贼所迫杀，无令须污土。”遂伏剑而死。
又曰：马援曰：“方今匈奴、乌桓尚扰北边，欲自请击之。男儿要当死於边野，以马革裹尸还墓耳，何能卧床上在儿女子手中耶？”故人孟冀曰：“谅为烈士，当如此矣！”
又曰：永和八年，匈奴遣使求和亲，上遣郑众持节匈奴。众素刚烈，至北庭，虏欲令拜，众不为屈。单于大怒，围守闭之，不与水火，欲胁服众，众拔刃自誓，单于恐而止。
又曰：汉围隗嚣，嚣穷困。其大将王捷登城呼汉军曰：“为隗王城守者，皆必死无二心，愿诸军亟罢，请自杀以明之。”遂刎颈而死。
谢承《後汉书》曰：济阴戎良，字子恭，年十八为郡门下吏。良仪容伟丽。太守诸葛丰使阁里写书，从者诬良与婢通，刳腹引出肠肝示丰。
《汉末英雄记》曰：袁尚使审配守邺，曹操攻之，操出行围配，伏弩射之，几中。及城陷，生获配。操谓曰：“吾近行，弩何多也？”配曰：“犹恨其少。”操曰：“即忠於袁氏，不得不尔！”志欲活之。配意气壮烈，终无挠辞。遂斩之。
