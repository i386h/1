<!-- { "loadSidebar": true } -->
董巴《汉中官传》曰：守宫，禁内署令，秩千石，在省内用中人，省外士人。
《齐职仪》曰：守宫，周掌舍之职，王行为帷宫，即其任也。
公车令
《汉书》曰：张释之为公车令。
《续汉书》曰：公车司马令，掌宫南门。凡吏民上书、四方贡献及征诣公车者，皆掌之。
又曰：周垂字子居，拜侍御史、公车司马令，不畏强御，以是见怨於幸臣。
应劭《汉官仪》曰：公车司马令，周官也，秩六百石，冠一梁，掌殿司马门。徼夜宫中，天下上事及阙下凡所征召，皆总领之。李邵以公车司马入为侍。
宗正卿
《六典》曰：宗正卿之职，掌九族、六亲之属籍，以别昭穆之序，并领崇玄署；少卿为之贰。
《汉书》曰：宗正，秦官也。（应劭曰：周成王时，形伯入为正。）掌亲属。
又曰：刘德字路叔，修黄老术，有智略，少时数言时事，召见甘泉宫。武帝谓之“千里驹”。昭帝初为宗正丞，後为宗正卿。德妻死，大将军欲以女妻之，德不敢，畏盛满也。
又曰：刘向字子政，元帝时萧望之、周堪荐向宗室，忠直明经有行，为宗正。
《东观汉记》曰：刘般字伯兴，迁宗正。在朝廷竭忠尽节，勤身忧国，夙夜不怠，数纳嘉谋，州郡便宜，清净畏慎，受职修治，振施宗族。
又曰：刘平字公子，以仁孝著闻。永平三年，为宗正卿。
《後汉书》曰：刘轸字君文，梁孝王胤为宗正，卒官，遂代掌宗正焉。
《续汉书》曰：宗正卿一人，秩二千石，掌序录王国嫡庶之次，及诸宗室亲属远近，郡国岁计，上宗室名籍。
《晋起居注》曰：咸宁元年，以太中大夫王览为宗正卿。
又曰：太始二年，以侍中中书监朱整为宗正卿。
《後魏书》曰：杜铨。初，密太后父豹丧在濮阳，世祖欲命迎葬於邺，谓司徒崔浩曰：“天下诸杜，何处望高？”浩对京兆为美。世祖曰：“朕今方改葬外祖，意欲取京兆杜中长老一人，以为宗正，命营护凶事。”浩曰：“中书博士杜铨，其家今在赵郡，是杜预之後，於今为诸杜最。”即命诏之。及见，铨器貌瑰雅，世祖感悦，谓浩曰：“此真吾所欲也。”以为宗正。
《唐书□官品志》曰：宗正卿，位视列曹尚书，主皇室外戚之籍，以宗室为之。
《石氏星经》曰：宗正二星，在帝座东南。
《山公启事》曰：羊祜忠笃宽厚，然不长理剧，宗正卿缺，不审可转作否？
宗正少卿
《后魏职令》曰：宗正卿第四品上，第二清用懿清和识参教典者，先尽皇宗，无则用庶姓。
宗正丞
《六典》曰：宗正丞，掌判寺事。
太仆卿
《六典》曰：太仆卿掌邦国厩牧、车舆之政令，总乘黄、典厩、典牧、章府四署及诸监、牧之官属；少卿为之贰。凡国有大礼及大驾行幸，则供其五辂属车之属。
《尚书□□命》曰：穆王命伯□为周太仆正，（伯□戍名为太仆，作大御中大夫也。）作《□命》曰：“昔在文武，聪明齐圣，小大之臣，咸怀忠良。今予命汝作太仆正，正於群仆侍御之臣。”
《周礼》曰：太仆正，掌正王之服位，出入王之大命，掌诸侯之复逆。王视朝，前正位而退，入亦如之。建路鼓於大寝之门外而掌其政，以待达穷者与遽令；闻鼓声则速逆御仆与御庶子。祭祀、宾客、丧纪，正王之服位，诏法仪，赞王牲事。王出入，则自在左驭而前驱。
《汉书》曰：夏侯婴自上初起沛，常为太仆，竟高祖世以太仆事惠帝，惠帝崩，以太仆事高后。高后崩，代王之来，婴与东牟侯入清宫，以天子驾迎代王，共立文帝，复为太仆。
又曰：《百官表》曰：“太仆掌舆马。属官有大厩、未央厩、象马三令。又车府、路令、（音灵。）骑马、骏马四令丞；又龙马、闲驹、橐泉余、承华五监长丞；又边郡六牧苑令，各三丞；又牧橐、昆蹄令、丞皆属焉。
《东观汉记》曰：祭（侧界切。）彤膂力过人，常贯三百斤弓，马为太仆；从帝过孔子讲堂，帝指子路室曰：“太仆，吾之御侮也。”
《後汉书》曰：征祭彤为太仆。彤在辽东几三十年，衣无兼副。显宗既嘉其功，又美彤清约，拜日赐钱一百万、马三匹、衣被、刀剑下至居屋什物，大小无不悉备。
《续汉书》曰：赵岐字台卿，献帝以为太仆，持节安慰天下。
又《百官志》曰：太仆秩中二千石，掌车马。天子出，奉驾；大驾则驭。
《魏志》曰：国渊字子尼，迁太仆。居列卿位，布衣疏食，禄赐散之旧故宗族，以恭俭自守。
又曰：潘尼字正叔，侍中为太仆，造《乘舆箴》。
《汉旧仪》曰：太仆牧师诸苑三十六所，分布北边，以郎为苑监官。奴婢三万人，分养三十万头，择取给六厩，牛羊无数，以给牲牺。
《汉杂事》曰：石庆为太仆御出，上问车中几马，庆以策数马毕，举手曰：“六马！”庆於兄弟中最为简易，而犹如此。
又曰：公孙贺以太仆为丞相，子敬声代为太仆。
《晋诸公赞》曰：郭展为太仆，留心於养生，是以厩马充刃；其後征吴，得以济事。
《唐书□官品志》曰：太仆卿位视黄门侍郎，统南马牧、左右牧、龙厩、内外厩丞。
乘黄令
《六典》曰：乘黄令掌天子车辂，辨其名数与驯驭之法；丞为之贰。
《宋书》曰：乘黄令，晋官也。主乘舆金根车及安车、追锋诸众车马。
《齐职仪》曰：乘黄，兽名也。龙翼马身，黄帝乘之而仙，後人以名厩。
厩令
《六典》曰：典厩令掌系饲马牛，给养杂畜之事；丞为之贰。
《汉书》曰：太仆属官有大厩、未央厩、象马三令，各五丞一尉。又车府、辂令、骑马、骏马四令、丞；（晋约曰：汉仪注，大厩，名也，主马万匹也。）又龙马、闲驹、橐泉、（如淳曰：厩在橐泉宫下。）余、承革五监长、丞；牧橐、昆蹄令丞。（应劭曰：橐，橐驼。昆蹄，好马名也。如淳曰：因以名厩也。）武帝太初元年，更名象马为桐马。（应劭曰：主乳马取其汁，桐洛之味酢可饮，因以名官相动。）
又曰：苏武为多中监。（移中，厩名，音移。）
又曰：上官桀迁未央厩，上体不安，及愈，见马瘦，上怒曰：“汝以我不复见马耶！”桀曰：“圣体不安，日夜忧惧，意诚不在马。”言未卒，泣数行下，上以为忠。
《齐职仪》曰：诸厩有圉师、牧人，养马之官；校人，掌王之马正也。
车府令
《六典》曰：车府令掌王公已下车骆，辨其名数及驯驭之法，丞为之贰。
《史记》曰：赵高为秦车府令。
《汉书□百官表》曰：太仆属官，有车府令一人，六百石；丞一人。
《东观汉记》曰：永平中，车驾出，信阳侯阴就干车骑突卤簿，车府令齐国徐匡就车收御者送狱，诏书谴匡，匡自系不出。吴良上书言：“信阳侯骄慢，干突车骑，无大臣礼，大不敬。匡执法守正而下狱，臣恐陛下政化由是隳矣。”於是诏出匡，左迁为即丘长。
《齐职仪》曰：车府署，周有巾车典辂之职，辨五辂之制。
卷二百三十一　职官部二十九
大理卿
《六典》曰：大理卿之职，掌邦国折狱详刑之事。以五听察其情：一曰气听，二曰色听，三曰视听，四曰声听，五曰词听。以三虑尽其理：一曰明慎以谳疑狱，二曰哀矜以雪冤狱，三曰公平以鞫庶狱。少卿为之贰。
韦昭《辨释名》曰：廷尉，县尉，皆古官也。以尉尉人也。凡掌贼及司察之官皆曰尉。尉，罚也。言以罪罚奸非也。
《尚书》曰：帝曰：“皋繇，汝作士，明于五刑，以弼五教。”
《论语》曰：孟氏使阳肤为士师，（士师，典狱之官。）问於曾子，曾子曰：“上失其道，民散久矣。如得其情，则哀矜而勿喜。”
《韩诗外传》曰：晋文公使李离为理，过听杀人，自拘於廷，请死於君。君曰：“官有贵贱，罚有轻重，下吏之罪，非子之罪也！”离曰：“法失则刑失，刑失则在臣。居为长，不与下吏让位；爵为多，不与下吏分利。君以为能听微决疑，故使臣为理。今过听杀无罪，罪当死，臣不能以虚自诬。”遂伏剑死。君子曰：“忠矣，仁矣！”
《家语》曰：季羔为卫士师，刖人之足。俄而卫有乱，季羔逃，刖者守门，谓羔曰：“彼有缺。”羔曰：“君子不隧。”又曰：此有室，季羔入焉。既罢，羔问曰：“吾亲刖子之足，而子逃我，何也？”刖者曰：“曩者，君理人以法令，先君後臣，欲臣之免也，臣知之；临当论刑，君愀然不乐，见於颜色，臣又知之；君岂私臣哉？天生君子，其道故然，此臣之所以脱君也。”孔子闻之曰：“善哉，为吏！其用法一。思仁恕则树德，加严暴则树怨。公以行之，其子羔乎！”
《史记□天官书》曰：斗魁四星，贵人之牢，曰“大理”。
《汉书》曰：廷尉，秦官，掌刑辟。有正、右、左监。景帝中元六年，更名大理。武帝建元四年，复为廷尉。
又曰：于定国为廷尉，为人卑恭，尤重经术。其决狱平法，务在哀蠲，罪疑从轻，加审慎之心。朝廷称之曰：“张释之为廷尉，天下无冤人；于定国为廷尉，人自以不冤。”
又曰：朱博迁廷尉，恐为官属所轻，召见正监典法掾吏，谓曰：“廷尉本起於武吏，不明法律，幸有众贤，亦何忧？然廷尉化部断狱以来二十年，亦独耳剽目久，（剽，劫也。匹妙反。）三尺律令，人事出其中。试与正监共撰前代决事吏议难知者数十事持问，廷尉将为诸君覆之。”正监条白，博皆召掾吏，为平处其轻重，十中八九。官属咸服。
又曰：张释之为廷尉，文帝尝行，有人从渭桥下出，乘舆马惊。捕之，属廷尉。释之奏其犯跸，当罚金。上怒。释之曰：“法者，所与天下公共也。方以其时诛之则已，今已下廷尉；廷尉，天下之平也，一倾，天下用法皆为之轻重，人安所措其手足乎？”後有盗高庙座前玉环者，文帝令族之。释之奏当弃市，上大怒。释之曰：“法如是也。今盗宗庙器而族之，如令愚人取长陵一А土，陛下何以加其法乎？”
又曰：张汤为廷尉，决大狱，欲傅古义，乃请博士弟子理《尚书》、《春秋》，补廷尉史平亭疑法，奏谳疑事，必先为上分别其原，以扬主之明。言此自天子意，非由有司也。奏事有善则让曰：“监掾史所所为也。”（享者，平也，均也。）
又曰：杜周为廷尉。其治大张汤，而善候伺上所欲，客谓周曰：“君为天下决平，不循三尺法，（以三尺竹简书法令律。）专以主意为狱，狱者固如是乎？”周曰：“三尺安出哉？前主所是著为律，後主所是疏为令；当时为是，何古之法乎！”至周为廷尉，狱亦益多矣。二千石系者新故相因，不减百馀人。
