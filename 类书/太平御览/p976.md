<!-- { "loadSidebar": true } -->
《魏略》曰：司农王思弘作水碓，免归田里。
《晋书》曰：魏舒迟钝质朴，不为乡亲所重。从叔父吏部郎衡有当世名，犹不知之，使守水碓。
王隐《晋书》曰：石崇有水碓三十区。
又曰：刘颂为河内太守，有公王水碓三十馀区，所在遏塞，辄为侵害。颂表上封，诸民获便宜。
又曰：卫为太子少傅，诏赐园田水碓，不受。
又曰：邓攸去石勒投李矩，借水碓舂於城东。
《晋诸公赞》曰：征南杜预作连机碓。
《晋阳秋》曰：给陈留王碓一区。
《幽明录》曰：弘农徐俭家有一远来客寄宿。有马一匹，中夜惊跳，客不安，骑马而去。一物长丈馀，来逐马後。客射之，闻如中木声。明日，寻昨路，见箭着一碓栅。
《世说》曰：王戎既贵且富，区宅水碓，洛下莫比。
孔融《肉刑论》曰：贤者所制，或逾圣人。水碓之巧，胜於断木掘地。
《王浑表》曰：洛阳百里内，旧不得作水碓。臣表上，先帝听臣立碓，并搀得官地。
磨
《说文》曰：磨，石也。（，音五对切。）
《释名》曰：，磨也。
《广雅》曰：砻，磨也。
《方言》曰：或谓之妻。（即磨也，错碓反。）
《通俗文》曰：粗曰妻，（千内切。）填磨曰硐，（途栋切。）磨床曰摘。（直易切。）
《魏略》曰：诸葛亮为冲车，围郝昭於陈仓。昭以绳系石磨，╆（古犬切。）其冲车。
《魏志》曰：管辂，字公明，平原人也。往同村郭思家，上有鸠食相斗。辂曰：“不祥！”思明日射鸠，误中邻女。
《蜀志》曰：许靖为许劭排摈，以马磨自给。
《晋书》曰：王戎为司徒，好治产业。周遍天下，水碓四十所。
《邺中记》曰：解飞者，石虎时工人。造作旃檀车，左毂上置，右毂上置碓。每行十里，磨麦一石，舂米一斛。
《世本》曰：公输般作。
《诸葛亮别传》曰：孙权常飨蜀使费，停食饼，索笔作《麦赋》，恪亦请笔作《磨赋》。
《异苑》曰：上党侯亮之，於江都城下获一石磨，下有铜马。
《幽明录》曰：广陵有冢，相传汉江都王建之墓也。常有村人行过，见地有数十具磨。取一具持归，暮即叩门，求磨甚急。明旦，送着故处。
《抱朴子》曰：周髀家云：天旁转，如推磨而左行；日月右行，随天左转。譬之於蚁行磨上，磨左旋，而蚁迟，故不得不随磨以右回焉。
嵇含《八磨赋》曰：外兄刘景宣作磨，奇巧特异。策一牛之任，转八磨之重。因赋之曰：“方木矩峙，圆质规旋。下静以坤，上转以乾。巨轮内建，八部外连。”
碾
《通俗文》曰：石呙轹谷曰碾。
《後魏书》曰：崔亮在雍州，读《杜预传》，见其为八磨，嘉其有济时用，遂教民为碾。及为仆射，奏於张方桥东堰水，造水碾磨数十区。其利十倍，国便之。
卷七百六十三　器物部八
斧
《释名》曰：斧，甫始也。凡将制器，始以斧伐木，已乃制之也。
《易》曰：得其资斧，我心不快。（斧所以破除荆棘，以安客舍者也。不得其位，不获平砥之地，虽得资斧，其心不快。）
《龙鱼河图》曰：斧神名狂章。
《周书》曰：神农作陶冶斧，破木为耜、锄、耨，以垦草莽，然後五谷兴。
《诗》曰：析薪如之何？匪斧不克；取妻如之何？匪媒不得。
又曰：蚕月条桑，取彼斧┥，以伐远扬。
又曰：《破斧》，美周公也。既破我斧，又缺我┥。
《周礼》曰：大丧及窆，执斧以莅匠师。（匠师，主丰碑之士，执斧以师之使戒其士。）
《礼》曰：礼，诸侯赐（音夫）钺然後诛。
又曰：天子负斧依，南乡而立。（斧依，为斧文屏风于户牖之间。）
《传》曰：楚子执齐庆封，将戮之。负之斧钺，以徇於诸侯，使言曰：“无或如齐庆封，弑其君，弱其孤。以盟其大夫。”
《春秋元命苞》曰：斧，主乱行，斩狂诈。斧之为言补也。
《汉书》曰：分周为二，有逃责之台，被窃之言。（应劭曰：周赦王出，至路边窃取遇人。）
又曰：暴胜之为直指使者，衣绣持斧，逐捕盗贼。
又曰：王莽司徒王寻，初发长安，宿霸昌厩，亡其黄钺，寻军士所王素狂直，入哭曰：“此经所谓丧其齐（音资）斧者也！”（应劭曰：齐，利也。亡其利斧，言无以复斩断者。）
《东观汉记》曰：祭遵袭略阳，遣护军王忠，皆持利斧，伐树开道。
又曰：蒋翊，字元卿。後母憎之，伺翊寝，操斧斫之，值翊如厕。
谢承《後汉书》曰：会稽戴就，字景成，为都曹掾。太守为州所奏，就见伏考，烧斧以着腋下。就骂狱卒：“此无火气，何不熟烧！”
《魏志》曰：太祖延张绣及其将帅，置酒高会。太祖行酒，典韦持大斧立後，刃径尺。太祖所至之所，韦辄举目之，绣及将帅莫敢仰视。
《晋书》曰：魏舒尝适野王，主人妻夜产。俄而闻车马之声，相问曰：“男也？女也？”曰：“男，书之十五以兵死。”复问：“宿者谁？”曰：“魏公舒。”後十五载，诣主人，问所生儿何在？曰：“因条桑，为斧伤而死。”舒自知为公。
《晋咸和起居注》曰：因有司奏魏氏故事：正旦贺，公卿上殿，虎贲六人随上，以斧柄柱衣裙。上令宜依旧为仪注，诏曰：“此非前代善制，其除之。”
《三辅旧事》曰：王莽梦大夏殿前五铜人语。莽恶之，斧斫开铜人腹。
《东阳记》曰：晋中朝时，有民王质者，入山伐木，至石室中，见童子数人弹琴而歌，因留斧柯而听之。童子以物与之，状如枣核，质含之，便不复饥也。童子曰：“汝来已久，宜去。”质承声起，斧柯ㄘ然烂尽。既归，去家已数十年。
《列女传》曰：丁仲谋妻氏共夫至交址，夫为贼所杀。妻船上得一斧，举以破贼。
《列仙传》曰：赤斧，手中常有赤斧。
《录异传》曰：陈世母黄亡後，还家但闻声，世忽亡斧，黄言问家奴福盗之。
《幽明录》曰：文翁常欲断大树，欲断处，去地一丈八尺，翁先祝曰：“吾若得二千石，斧当着此处！”因掷之，中所欲一丈八尺处。後果为郡。
《贾逵别传》曰：逵庙一柏树，有人窃来斫伐。始投斧数下，斧刃乃折於树中。
《七贤传》曰：文党，字翁仲。与人俱入山取木，谓侣人曰：“吾欲远学，先试投斧高木上，斧当挂！”乃投之，斧果上。因之长安受经。
《廷尉决事》曰：廷尉高文惠上民傅晦诣民籍牛场上盗黍，为牛所觉，以斧掷折晦脚，物故。依律，牛应弃市。监枣超议：“晦既夜盗，牛本无杀意，宜减死一等。”
《六韬》曰：操刀不割，失利之期。执斧不伐，贼人将来。繁叶不去，将为斧柯。
《列子》曰：人有亡者，意其邻人子。视其行步，窃也；颜色，窃也；言语，窃也；动作态度，无为而不窃也。俄而於其谷而得其。他日，复见其邻子之动作态度，无似窃矣。
《孟子》曰：斧斤以时入山林，材木不可胜用也。
《荀卿子》曰：林木茂而斧斤至焉。
《吕氏春秋》曰：孔甲田于东阳（音倍。）山，天大风，晦。孔甲迷惑，入于民室，主人方乳，（乳，产也。）或曰：“后来，是良日也。是子必大吉！”或曰：“不胜之，是子必大殃！”后取其子以归，曰：“以为余子，谁敢殃之？”子长成，莫动析，（音老。）斧破斩其足，遂为守门者。
《淮南子》曰：巨斧击桐薪，不待利时日而後破之。
又曰：古之遣将，君亲操斧，持头，授将军柄，曰：“阃以外者，将军裁之！”
《说苑》曰：雍门周说孟尝君：“以秦楚之强而报於弱薛，譬犹萧斧而伐朝菌也。”
《玄晏春秋》曰：邻人亡斧及鸡，意予窃之。居三日，鸡还，斧又自得，邻人大愧。
《志林》曰：齐斧，齐当为斋。凡师出，必斋戒入庙受斧，故云斋也。
《抱朴子》曰：介象烧斧，而立其上，久不知热。
《诸葛亮教》曰：前後所作斧，都不可用。前伐鹿角，坏刀斧千馀枚，赖贼已走。间自令作部刀斧数百枚，用之百馀日，初无坏者。尔乃知彼主者无意，宜收治之。此非小事也，若临敌，败人军事矣。
锯
《释名》曰：锯，倨也。其体直，所截应倨勾之正也。
《说文》曰：锯，枪唐也。
《古史考》曰：孟庄子作锯。
《史记》曰：公孙鞅之事孝公也，设刀锯以禁奸邪，信赏罚以致理。
《後汉书》曰：献帝欲复肉刑，孔融议曰：“虽忠如鬻拳，信如楚和，智如孙膑，一离刀锯，没世不齿。”
《吴志》曰：孙皓爱妾使人至市贼夺百姓财物，司市陈声绳之以法。皓大怒，假他事烧锯断声头。
王隐《晋书》曰：赵王伦欲废贾后，而门钥在侍中处。所部司马多木作，有利锯。至期，伦乃命三部司马，以锯截关开门。
《晋书》曰：胡毋辅之，字彦国，少擅高名。王澄常与人书曰：“彦国吐佳言，如锯木屑，霏霏不绝，诚为後进领袖也！”
又《中兴书》曰：符健凶淫暴虐，常露刀张弓，椎、钳、锯、凿，杀人之具，备置左右。
《宋书》曰：後废帝名昱，初在东宫，惰业好嬉，师王不能禁。及嗣位，渐自放恣，晨出暮归，从者并执铤矛，加以虐刑，钅咸椎凿锯之徒，不离左右。
《庄子》曰：礼若亢锯之柄。（亢，举也。礼有所断割，犹举锯之柄以断物也。）
又曰：天下好智而百姓求竭矣。於是乎钅斤（音斤）锯颛焉，绳墨杀焉，椎凿决焉。
《管子》曰：军中必有一斧一锯。
《尸子》曰：水非石之钻，绳非木之锯。
《列女传》曰：臧文仲为鲁使齐，齐拘之。文仲使人遗公书，恐人得之，乃谬其词曰：“臧我羊，食我以铜鱼。”公及大夫莫能知之，乃问臧孙母。母泣曰：“吾子拘，有木治矣。（木治，梏也。）‘臧我羊’者：臧，善也；羊者，有母，告妻善养母。‘食我以铜鱼’：铜鱼，其文错；错者，所以治锯也；锯者所以治木。是以知有木治，系於狱矣。”
《淮南子》曰：夏屋联房，公输、王尔无所措剞（居绮切。）劂（居月切。）削锯，然犹未能赡人主之欲也。
《世说》曰：晋元皇初见贺司空，言及吴时孙皓烧锯截一贺头，是谁？司空未复言，元皇曰：“烧是贺邵。”司空流涕，曰：“昔者先臣遭遇无道，臣创巨痛深，无以上答明诏。”元皇惭愧，三日不出。
《衡山记》曰：鸡头陂西有石室，有人采药，暮宿其中。晓见一锯悬在壁上。示有形，无复铁贯。
椎
《说文》曰：椎，击也。齐谓之冬揆。镦，千斤椎斤也。
《纂文》曰：冬揆，方椎。
焦赣《易林》曰：亡椎失斧，公输无辅。
《广雅》曰：冬揆、果攵、（苦卧切。）尤、钅番、（音烦）钅奄、（於业切。），（音卓。）椎也。
《史记》曰：张良为韩报仇，得切刀为铁椎，重百二十斤。击始皇于博浪沙中，误中副车。
