<!-- { "loadSidebar": true } -->
邓粲《晋记》曰：刘伶常着袒服而乘鹿车。客有诣伶，值其裸袒，责伶，伶笑曰：“吾以天为屋，以屋为，诸君不当入中，又何怨乎？”其自任若此。
又曰：胡毋辅之过河南，门下将饮酒。河南卒王子博倨坐其傍，辅之叱使取火。子博曰：“我卒也，惟不乏吾事，安能为人使！”辅之与语，叹曰：“吾弗及也！”因言河南尹，以为功曹。
习凿齿《汉晋阳春秋》曰：陈蹇兄丕，有名於世，与夏侯玄亲交，玄拜其母。蹇时为中领军。闻玄会於其家，悦而归。既入户，玄曰：“相与未至於此。”蹇当户立，良久曰：“如君言。”乃趋而出，意气自若。玄大以此知之。
《後魏书》曰：李栗，雁门人也。性简慢，矜宠，不率礼度，每在太祖前舒放倨傲，不自祗肃，笑唾任情。太祖积其宿过，天三年遂诛之。於是威严始厉，制勒群下尽卑谦之礼，自栗始也。
《後魏书》曰：玄顺，字子和，起家为给事中。时尚书令高肇帝舅，权重天下，人士望尘拜伏。顺曾怀刺诣肇门，门者以其年少，答云“在座大有宾客”，不肯为通。顺叱之曰：“任城王儿，可是贱也！”及见，直往登床，捧手抗礼，王公先达莫不怪惧，而顺辞吐傲然，若无所睹。肇谓众曰：“此儿豪气尚尔，况其父耶！”澄闻之，大怒，杖之数十。
《晋中兴书》曰：蔡谟让司徒，孝宗临轩，遣侍中璩、黄门郎丁纂徵谟。谟陈疾笃，使主簿谢攸对，自平旦至日中，使者十馀反，而谟不至。孝宗时年八岁，甚怪之，亟问左右曰：“所召何人，何以至今不来？轩临何当竟？”会稽王曰：“蔡公傲违上命，无人臣之礼。若人主卑屈於上，大义不行於下，亦不知复所以为治。”於是奏送谟廷尉以正刑书。谟惧，率子弟素服诣阙稽颡，到廷尉待罪。皇太后诏：“可依旧制，免为庶人。”
沈约《宋书》曰：会稽太守孟ダ事佛精恳，而为谢灵运所轻。尝谓ダ曰：“得道应须慧业丈人，生天当在灵运前，成佛必在灵运後。”ダ深恨此言。
《祢衡传》曰：衡字正平，建安初自荆州北游许都，恃才傲逸，臧否过差，见不如己者，不肯与言语。人皆以是憎之。
《文士传》曰：阮籍从容曰：“平生曾游东平县，乐其土风，愿得为东平太守。”文帝大悦，即从之。籍便骑驴径到郡，至皆坏壁障，内外相望，教令清当。十馀日，便骑驴归。
《淮南子》曰：宾有见人於季子者，宾出，季子曰：“子之宾独有三过：望我而笑是慢也，谈语而不称师是叛也，交浅而言深是乱也。”宾曰：“望君而笑是公也，谈语不称师是通也，交浅而言深是忠也。”故季之宾客一体也。或以为小人，或以为君子，视之异也。
《物理论》曰：今有吕子义，清贤仕，为率更令，有人就之宿，非其度数之内。子义燃烛危坐，通晓，目不转睛，膝不移处。
《会稽典录》曰：严光一名遵，帝引入，论故旧累日。因共卧，光以足加帝腹上。明日，太史奏客星犯帝，坐甚急。帝曰：“朕故人严子陵共卧耳。”
《语林》曰：罗含在宣武，坐人介与他人相识，含正容曰：“所识已多，不烦复尔。”
《世说》曰：王子猷作桓温车骑参军，桓谓王曰：“卿在府久，当相继理。”王初不答，直高视，手板拄颊云：“西山朝来，致有爽气。”
应璩《与崔玄书》曰：岂有乱首抗巾以入都城，衣不在体而以人乎？昔戴叔鸾箕坐见边文祖，此皆衰世之慢行也。
《晋书》曰：何绥性既轻物，翰札简傲。城阳王尼见绥书疏，谓人曰：“伯蔚居乱而矜豪乃尔，岂其免乎！”
《晋书》曰：谢奕与桓温善。温辟为安西司马，犹推布衣好。在温座，岸帻啸咏，无异常日。温指曰：“我方外司马。”
又曰：王献之尝经吴郡，闻顾辟︹有名园，先不相识，乘平肩舆迳入。时辟强方集宾友，而献之游历既毕，傍若无人。辟强勃然数之曰：“傲主人，非礼也。以贵骄士，非道也。失是二者，不足齿之伧耳。”便驱出门。
又曰：王导子恬，性傲诞，不拘礼法。谢万尝造恬，既坐，少顷，恬便入内。万以为必厚待己，殊有喜色。恬久之乃沐头而出，据胡床於庭中晒，神气傲迈，竟无宾主之意。万怅然而还。
又曰：王徽之，字子猷。性卓荦不羁，为大司马桓温参军，蓬首散带，不综府事。又为车骑桓冲骑兵，问：“卿署何曹？”对曰：“似是马曹。”又问：“管几马？”曰：“不知由马，何知数！”又问：“马比死多少？”曰：“未知生，焉知死！”尝从冲行，值暴雨，徽之因下马排入车中，谓曰：“公岂得独擅一车！”
又曰：刘伶常着袒服乘车，客有诣伶，值其裸袒，责伶，伶曰：“吾以天为屋，以屋为，诸君不当入中。”
又曰：谢万既受任北征，矜豪傲物，常以啸咏自高，未尝抚众。兄安深忧之，自队主将师已下，安无不慰勉。谓万曰：“汝为玄帅，诸将宜数接对，以悦其心，岂有傲诞若斯而能济事也！”万乃召集诸将，都无所说，直以如意指四座云：“诸将皆劲卒。”诸将益恨之。
又曰：周ダ，王导甚重之，尝枕ダ膝而指其腹曰：“卿此中何所有也？”答曰：“此中空洞无物，然足容卿辈数百人。”导亦不以为忤。又於导座傲然啸咏，导云：“卿欲希嵇、阮耶？”ダ曰：“何敢近舍明公，远希嵇、阮！”
又曰：王澄为荆州刺史。澄将之镇，送者倾朝。澄见树上鹊巢，便脱衣上树，探っ而弄之，神气萧然，傍若无人。刘琨谓澄曰：“卿形虽散朗，而内实动侠，以此处世，难得其死。”澄默然不答。
《宋书》曰：张敷迁中书舍人，与狄当、周赳并管要务，以敷同省名家，欲诣之。赳曰：“彼若不相容，便不如不往。讵可轻往耶？”当曰：“吾等并已员外郎，何忧不得共坐。”敷先设二床，去壁三四尺，二客就席，酬接甚欢，既而呼左右曰：“移我远客。”赳等失色而去。
又曰：陶潜有造之者设酒，潜若先醉，便语客曰：“我醉欲眠，卿可去。”
《宋书》曰：张敷，永初初迁秘书郎。尝在省直，中书令傅亮，闻其好学，过候之，敷卧不即起，亮怪而去。
《齐书》曰：张欣泰领羽林监。欣泰通涉雅俗，交结多是名素。下直辄游园池，着鹿皮冠，衲衣锡杖，挟素琴。有以启世祖者，世祖曰：“将家儿，何敢作此举止！”
《齐书》曰：丘灵鞠，好饮酒，臧否人物，在沈渊座见王俭诗，渊曰：“王令文章大进。”灵鞠曰：“何如我未进？”此言达俭。灵鞠宋世文名甚盛，入齐颇减。蓬弛纵，无形仪，不治家业。王俭谓人曰：“丘公仕宦不进，才亦退矣。”
《梁书》曰：何点虽不入城府，而遨游人世，不簪不带，或驾柴车，蹑草ハ，恣心所，致醉而归。士大夫多慕从之，时人号为“通隐”。
《隋书》曰：崔亻キ每以读书为务，负恃才地，忽略世人。大署其户曰：“不读五千卷书者，无得入此室。”数年之间，遂博览群言，多所通涉。
《唐书》曰：郑仁表，洎之子也。文章尤称俊拔，然恃才傲物，人士薄之。自谓门地、人物、文章具美，尝曰：“天瑞有五色□，人瑞有郑仁表。”刘邺少时投文於洎，仁表兄弟嗤鄙之。咸通末，邺为宰相，仁表竟贬死南荒。
又曰：崔玄翰入朝为太常博士、礼部员外郎。窦参辅政，用为知制诰，诏令温雅，合於典谟。然性太刚褊简傲，不能取容於时，每发言论，略无阿徇，忤执政旨，故掌诰二年而官不迁。
又曰：李白尝醉，令高力士脱靴，由是斥去。乃浪迹江湖，终日饮沉。时侍御史崔宗之谪官金陵，与白诗酒唱和。尝月夜乘舟，自采石达金陵，白衣宫锦袍，於舟中顾瞻啸傲，傍若无人。初贺知章见白，赏之曰：“此天上谪仙人也。”
耶俞
《说文》曰：人相笑，相耶俞也。
《东观汉记》曰：光武令王霸至蓟市中募人，将以击王郎。市人皆大笑，举手耶俞之，霸惭遽而返。
《续晋阳秋》曰：襄阳罗友，家贫，嗜酒，伺人祠祠往乞馀。在桓温府，屡以贫乞禄，温以其诞肆，许而不用。同府人有得郡者，温为坐别，友亦被命至，尤晚，温问之，答曰：友钦道嗜味，昨奉教乃守，旦出门於中路遇一鬼，大见耶俞，曰：见汝送人作郡，不见人送汝作郡。友始怖终惭，不觉淹缓。温笑，用之为郡也。
卷四百九十九　人事部一百四十
真愚
《毛诗□鸿雁》曰：惟彼愚人，谓我宣骄。
《韩诗外传》曰：惟盘石千里，不为有地；愚人不为有民。
《论语》曰：上智下愚不移。
又曰：柴也愚，参也鲁。
又曰：孔子谓仲由曰：“汝闻六言六蔽矣乎？”对曰：“未也。”“居！吾语汝。好仁不好学，其蔽也愚。”
《家语》曰：孔子曰：“勇而好同必胜，知而好谋必成，愚者反是。是以非其人。告之弗听；非其地，树之弗生。得其人如聚沙而雨之，非其人如会聋而鼓之。处重擅宠，专事如贤，愚者之情也。
《东观汉记》曰：上破贼，入渔阳，诸将上尊号，上不许。议曹掾，张祉言：“俗以为燕人愚，方定大事，反与愚人相守，非计也。”上大笑。
《汉晋阳秋》曰：“司马文王问刘禅曰：“颇思蜀不？”禅曰：“此间乐，不思蜀也。”郗正闻之，求见禅曰：“若王後问，宜泣而後答。”会王复问，禅曰：“先人坟墓远在陇蜀，乃心西望，无日不思。”因闭其眼。王曰：“何以似郗正语耶？”禅惊视曰：“如尊命。”左右皆大笑。
王隐《晋书》曰：谶书有虾蟆当贵。惠帝在宫时，出问左右：“此鸣是官虾蟆为私乎？”贾胤对曰：“在官地中为官虾蟆，在私地中为私虾蟆。”於是，世间遂傅此语。
《後魏书》曰：宋弁族弟鸿贵，为定州北平府参军，送戍兵於荆州。坐取兵绢四百匹，兵欲告之，乃斩兵十人。又疏凡不达律令，见律有枭首之罪，乃生断其手，以水浇之，然後斩决。寻坐优法。时人哀兵之苦，笑鸿贵之愚。
《续晋阳秋》曰：顾恺之，夜于月下长咏，自云得先贤风制，谢瞻遥称赞之。恺之得此，弥自力忘倦。瞻将眠，语捶脚人令代焉，恺之不觉其异，遂几旦而後止。
沈约《宋书》曰：刘义綦封营道县侯，凡鄙无识知，每为始兴王兄弟所戏。常谓义綦曰：“陆士衡诗曰：营道无烈心。其何意苦阿父如此？”义基曰：“下官初不识士衡，何忽见苦。”
《广陵列士传》曰：吴武，字季济，笃学好古，师事陈仲考。子升，性顽愚。考曰：“父子情重，不忍戮之，卿为吾教也。”
《赵书》曰：石肇，前石之昆弟也。前石既贵，肇在军中不能自达，人送诣前石，前石哀之，拜建威将军。以肇无才力，每高选参佐辅之。为聘广川刘典兄女，肇甚惧之。拜长乐太守，治官，每入门，动称“阿刘”，教可尔不可尔，时人以为嗤谣。
