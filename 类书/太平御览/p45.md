<!-- { "loadSidebar": true } -->
《续齐谐记》曰：晋武帝问尚书郎挚虞曰：“三日曲水，其义何指？”答曰：“汉章帝时，平原徐肇以三月初生三女，至三日而俱亡，一村以为怪，乃相携之水滨盥洗，因水以泛觞，曲水之义，起於此也。”帝曰：“若如所谈，便非好事。”尚书郎束曰：挚虞小生，不足以知之。臣请说其始。昔周公城洛邑，因流水以泛酒，故逸诗云：“羽觞随波。”又秦昭王三日置酒河曲，见有金人出捧水心剑曰：“令君制有西夏。”及秦霸诸侯，乃因此处立为曲水，二汉相缘，皆为盛集。”帝曰：“善。”赐金五十斤，左迁挚虞为阳城令。
《夏仲御别传》曰：夏仲御诣洛，到三月三日，洛中王公以下，莫不方轨连轸并南浮桥边禊，男则朱服耀路，女则锦绮粲烂。仲御时在船中曝所市药，虽见此辈，稳坐不摇。贾充望见，深奇其节，顾相与语，此人有心胆，有似冀缺。走往问，“船中安坐者为谁？”仲御不应。重问，徐乃答曰：会稽北海间民夏仲御。
《风土记》曰：汉末有郭虞者，有三女，一女以三月上辰，一女以上巳二日，而三女产乳并亡。迄今时俗以为大忌，故到是月是日，妇女忌讳，不复止家，皆适东流水上，就通远地禊祓，自洁濯也。
丘渊之《征齐道里记》曰：城北十五里有柳泉，符郎常以为解禊处。
《邺中记》曰：石虎三月三日临水会，公主妃主名家妇女无不毕出，临水施帐幔，车服粲烂，走马步射，饮宴终日。
陆《邺中记》曰：华林园中千金堤上，作两铜龙，相向吐水，以注天泉池，通御沟中，三月三日，石季龙及皇后百官临池会赏。
《续搜神记》曰：卢充猎，见獐便射中之，随逐不觉远，忽见一黑门如府舍，问铃下，铃下对曰：“崔少府宅也。”进见少府，语充云，尊府君为索小女婚，故相迎耳，三日毕，车送充至家，母问之，具以状对，与崔别後四年。而三月三日临水戏，遥见傍水有犊车，充往开车户，见崔女与三男共载，情意如初，抱儿还充，又与金碗，乃别。
戴延之《西征记》曰：天泉之南，有东西沟，承御沟水，水之北有积石坛，三月三日，御坐流杯之处。
《杂五行书》曰：欲知蚕善恶，当三月三日，天阴而无日，不雨，蚕大善。
《风俗通》曰：谨按《周礼》女巫掌岁时以祓除疾病。禊者，洁也，故於水上盥，洁之也。巳者，祉也，邪疾已去，祈介祉也。
《竹林七贤论》曰：王济尝解禊洛水。明日，或问王曰：“昨日游有何语议？”答曰：“张华善说《史》、《汉》，裴逸民叙前言往行，衮衮可听。”
晋王羲之三月三日《兰亭序》曰：永和九年，岁在癸丑，暮春之初，会于会稽山阴之兰亭，修禊事也。群贤毕至，少长咸集。此地有崇山峻岭，茂林修竹。又有清流激湍，映带左右，引以为流觞曲水。列坐其次，虽无丝竹管弦之盛，一觞一吟，亦足以畅叙幽情。是日也，天朗气清，惠风和畅。仰观宇宙之大，俯察品类之盛，所以游目骋怀，足以极视听之娱，信可乐也。
宋颜延之《三日曲水诗序》曰：日缠胃维，月轨青陆，皇祗发生之始，后土布和之辰，思对上灵之心，以答庶萌之愿。有诏掌故，爰命司历，献洛饮之礼，具上巳之仪，南除辇道，北清禁林，略亭皋，跨芝田，宛太液，怀层山，山居峻危，葱翠幽烟。於是，离宫卫设，别殿周徼。然後升秘驾，引缇骑，摇玉鸾，发流吹，天动神移，渊氵亭□委，以降于行所，礼也。
梁沈约《三日率尔成篇》曰：丽日属元已，年芳具在斯。开花已匝树，流莺复满枝。洛阳繁华子，长安轻薄儿，东出千金堰，西临雁鹜陂。游丝映空转，高柳拂地垂。丝萍文照曜，紫燕光陆离。清晨戏伊水，薄暮宿兰池。象筵鸣宝瑟，金瓶泛羽卮。宁忆春蚕起，日暮桑欲萎。
梁简文帝《三月曲水诗序》曰：窃以周城洛邑，自流水以禊除，晋集华林，同文轨而高宴，莫不礼具义举，沓矩重规，照动神明，雍熙锺石。是节也，上巳属辰，余萌达壤，仓庚应律，女夷司候。尔乃分阶树羽，疏泉泛爵，羽觞沿溯，蕙肴沓来，宾仪式序，盛德有容，舞艳七盘，歌浮六变，游□驻彩，仙鹤来仪，都人野老，□集雾会，结轸方衢，飞轩照日。
晋张华《三月三日後园会诗》曰：暮春元日，阳气清明。祈祈甘雨，膏泽流盈；习习祥风，启滞导生。禽鸟逸豫，桑麻滋荣，纤条被绿，翠苹含英。於我皇后，钦若昊乾，顺时省物，言观中园。宴及群辟，乃命初筵。合乐华池，祓濯清川，泛彼龙舟，溯游洪原。
又张华《上巳篇》曰：仁风导和气，勾芒御昊春。沽洗应时月，元巳启良辰。明从自远至，童冠八九人。伶人理新乐，膳工献时珍。春醴逾九酝，冬青过十旬。
晋闾丘冲《三月三日应诏诗》曰：暮春之月，春服既成。升阳润土，水涣川盈。余萌达壤，嘉木敷荣。后皇宣游，既宴且宁。光光华辇，亻先亻先从臣。上荫丹渥，下藉文茵。临池挹盥，濯故洁新。俯镜清流，仰睇天津。蔼蔼华林，岩岩景阳。でで峻宇，奕奕飞梁。垂荫倒影，若翱若翔。浩浩白水，泠泠龙舟。皇在灵沼，百辟周游。激濯清歌，鼓行讴。闻乐咸和，具醉斯柔。在昔帝虞，德被遐荒。干戚在庭，苗人来王。今我哲后，古圣齐芳。惠此中国，以绥四方。元首既明，股肱惟良。乐只君子，今日惟康。
又潘尼《上巳日帝会天渊池诗》曰：青春暮月，六气和理。律应沽洗，日惟元巳，谷风散凝，微阳戒始。春服既成，明灵降祉。
又陆机《棹歌行》曰：迟迟暮春日，天气柔且嘉，元吉逢初已，濯秽游黄河。龙舟浮首，羽旗垂藻葩。乘风宣飞景，逍遥戏中波。
隋卢思道《上巳禊饮诗》曰：山泉好风日，城市厌嚣尘。聊持一樽酒，共寻千里春。余光下幽桂，夕吹舞青苹。何时出关後，重有入林人。
唐沈期《三月三日梨园亭侍宴诗》曰：九门驰道出，三已禊堂开。画中川动，青龙上苑来。野花飘御座，河柳拂天杯。日晚迎祥处，笙镛下帝台。
後汉张衡《南都赋》曰：於是暮春之禊，元巳之辰，方轨齐轸，祓于阳滨。朱帷连纲，曜野映□。男女妖礻玄服，络绎何缤纷。
晋成公绥《洛禊赋》曰：考吉日，简良辰，祓除鲜禊，同会洛滨。妖童媛女，嬉游河曲，或涣纤手，或濯素足。临清流，坐沙场，列垒尊，飞羽觞。
又张协《禊赋》曰：夫何三春之令月，嘉天气之，流水清冷以汪，原隰葱翠以龙鳞。於是缙绅先生，啸畴命友，携朋接党，童冠八九。主希孔、墨，宾慕颜、柳。权戚之家，豪侈之族，采骑齐镳，华轮方毂，青盖□浮，参差相属。集於长洲之浦，曜乎泠川之曲。遂乃停舆蕙渚，息驾兰田。朱幔虹舒，翠幕连。浮素舟以蔽水，洒玄醪於中河，水禽为之骇踊，阳侯为之动波。
又阮瞻《上巳会赋》曰：临清川而嘉宴，聊暇日以游娱。荫朝□而为盖，托茂树以为庐。
又王□《洛都赋》曰：若乃暮春嘉禊，三巳之辰，贵贱同游，方骥齐轮，丽服靓妆，祓乎洛滨，流芳塞路，炫日映□。
又褚爽《禊赋》曰：伊暮春之令月，将解禊於通川。川回澜以澄映，岭峭以霏烟。轻霞舒於翠崖，白□映於青天。风透林而自清，气扶岭而载鲜。
卷三十一　时序部十六
五月五日
《大戴礼》曰：五月五日，畜兰为沐。
谢承《後汉书》曰：陈临为苍梧太守，推诚而理，导人以孝悌。临征去後，本郡以五月五日祠临东城门上，令小童洁服舞之。
又：《礼仪志》曰：五月五日，朱索五色桃印为门户饰，以止恶气也。
沈约《宋书》曰：元徽五年五月五日，皇太后赐帝玉柄毛扇，帝嫌其毛柄不华，因此欲加害。
《宋略》曰：王镇恶以五月五日生，家人欲弃之。其祖猛曰：“昔孟尝君以此日生，卒得相齐，此儿必兴吾宗，以镇恶为名。”
《唐书》曰：崔信明以五月五日正中时生，有异雀数头，身形甚小，五色皆备，集于庭树，鼓翼齐鸣，其声清亮。隋太史良使至青州，遇而占之曰：“五月为火，火为离，离为文采，日正中，文之盛也。又有雀五色，奋翼而鸣，此儿必文藻焕烂，声名播於天下。雀形既小，禄位殆不高矣。”及长，博闻强记，下笔成章。乡人高孝基有知人鉴，每谓人曰：“崔信明才学富赡，虽名冠一时，但恨其位不达耳。”
《孝子传》曰：纪迈五月五日生，其母弃之，村人纪淳妻养之。年六岁，本父母云，汝是我儿，迈涕泣，佣所得，辄上母。
《续齐谐记》曰：屈原五月五日投汨罗而死，楚人哀之，每至此日，竹筒贮米投水祭之。汉建武中，长沙欧回，见人自称三闾大夫，谓回曰：“尝见祭甚善，但常患蛟龙所窃。今若有惠，可以练树叶塞其上，以五彩丝约之，此二物蛟龙所惮也。”回依言，後乃复见感之。今人五日作粽子，带五色丝及练叶，皆是汨罗之遗风也。
《西京杂记》曰：王凤以五月五日生，其父母欲不举。其叔曰：“昔田婴敕其母勿举田文，文後为孟尝君。以古事推之，非不祥。”遂举之。
《邺中记》曰：并州俗以介子推五月五日烧死，世人为其忌，故不举火食，非也。北方五月五日自作饮食祠神，及作五色缕，五色辛盘相问遗，不为介子推也。
《荆楚岁时记》曰：五月五日，西人并蹋百草，今人又有斗百草之戏。
又曰：五月五日竞渡，俗为屈原投汨罗日，伤其死所，并命舟楫以拯之，舸舟取其轻利，谓之飞凫。一自以为水军，一自以为水马。州将及土人悉临水而观之。
又曰：是月俗忌盖屋及曝荐席。（《风俗通》云：五月盖屋，令人头秃。又《异苑》云：新野庾家尝以五月暴席，忽有一小儿死于席下，俄失所在，其後女子遂亡。相传弥以为忌此条通五月之事，今附於此。）
又曰：五月五日，荆楚人并蹋百草，将艾以为人悬门户上，以禳毒气。故《师旷占》曰：“岁病，则艾草先生也。”
《风土记》曰：仲夏端五，端，初也。俗重此日与夏至同。先节一日，又以菰叶裹黏米，以栗枣灰汁煮令熟，节日啖。煮肥龟令极熟，去骨加盐豉麻蓼，名曰菹龟。黏米一名粳，一曰角黍，盖取阴尚阳包裹末之象也。龟表肉里，阳内阴外之形，所以赞时也。
《抱朴子》曰：或问辟五兵之道。答以五月五日作赤灵符着心前。
又曰：蟾蜍万岁者，头上有角，颔下丹书八字再重，五月五日中时取之，阴干百日，以其足画地，即为流水。
《风俗通》曰：五月五日，以五彩丝系臂者，辟兵及鬼，令人不病温。
