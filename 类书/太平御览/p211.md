<!-- { "loadSidebar": true } -->
《北齐书》曰：文襄敬皇后元氏，魏孝静帝之妹也。孝武帝时，封冯翊公主，而归于文襄。容德兼美，曲尽和敬。初生河间王孝琬，时文襄为世子，三日而孝静幸世子第，赠锦彩及布帛万匹，世子辞，求通受诸贵礼遗，于是十屋皆满。次生两公主。文宣受禅，尊为文襄皇后。
高洋李后
《北齐书》曰：文宣皇后李氏，讳祖娥，赵郡李希宗女也。容德甚美，初为太原公夫人。及帝将建中宫，高隆之、高德正言汉妇人不可为天下之母，宜更择美配。杨固请依汉、魏故事，不改元妃。而德正犹固请废后而立段昭仪，欲以结勋贵之援，帝竟不从而立后焉。帝好捶挞嫔御，乃至有杀戮者，唯后独蒙礼敬。天保十年，改为可贺敦皇后。孝昭即位，降居昭信宫，号昭信皇后。
高演元后
《北齐书》曰：孝昭皇后元氏，开府元蛮女也。初为常山王妃。天保末，赐姓步六孤。孝昭即位，立为皇后。帝崩，梓宫之邺，始渡汾桥，武成闻后有奇药，追索之不得，使阉人就车顿辱。降居顺成宫。武成既杀乐陵王，元被隔，不得与家相知。宫闱内忽有飞语，帝令检推，得后父兄书信，元蛮由是坐免官。后以齐亡入周氏宫中。隋文帝作相，放还山东。
高湛胡后
《北齐书》曰：武成皇后胡氏，安定胡延之女。其母范阳卢道约女，初怀孕，有胡僧诣门曰：“此宅瓠芦中有月。”既而生后。天保初，选为长广王妃。产後主日，鸣于产帐上。武成崩，尊为皇太后。
高纬斛律后
《北齐书》曰：後主皇后斛律氏，左丞相光之女也。初为皇太子妃。後主受禅，立为皇后。武平三年正月，生女，帝欲悦光，诈称生男，为之大赦。光诛，后废在别宫，後令为尼。
卷一百四十四　皇亲部十
昭仪
《汉书□外戚传》曰：武帝制婕妤、娥、容华、充衣，各有爵位，而元帝加昭仪之号，位次丞相，爵比诸侯王。婕妤视上卿，比列侯。
《汉书》曰：孝元傅昭仪，哀帝祖母也。父河内人。少为上官太后才人，元帝进幸有宠。为人有才略，善事人，下至宫人左右，饮酒酹地，皆祝延之。产一男一女，女为平都公主，男为定陶恭王。
《汉书》曰：孝元冯昭仪，平帝祖母也。父奉世，为执金吾。上幸虎圈斗兽，後宫皆坐。熊佚出圈，攀槛欲上殿。左右贵人、昭仪等皆惊走，冯婕妤直前当熊而立，左右杀熊。上问：“人情惊惧，何故前当？”婕妤曰：“猛兽得人而止，妾恐熊至御坐，故身当之。”元帝嗟叹，以此倍敬重焉。男立为信都王，尊婕妤为昭仪。元帝崩，为信都太后，与王俱居储元宫。
又曰：孝成赵皇后，本长安宫人。生时父母不举，三日不死，乃收养。及壮，属阳阿主家，学歌舞，号曰飞燕。帝微行，过阳阿主，作乐。见飞燕而悦之，召入官，大幸。有女弟复召入，俱为婕妤，贵倾後宫。许后废，立为皇后。後宠小衰，而弟更幸，为昭仪。居昭阳舍，其中庭彤朱，殿上髹漆，砌皆铜沓金涂，白玉阶，璧带往往为黄金，金公兰田璧，明珠、翠羽饰之，後宫未尝有焉。
《魏志□序》曰：魏因汉法，母后之号，皆如旧制，自夫人以下，世有增损。太祖建国，始命王后，其下五等：有夫人、昭仪、婕妤、容华、美人。明帝又置淑妃、昭华。
《後魏书》曰：世祖左昭仪，文明皇后冯氏之姑。父朗，坐事诛，后遂入宫。昭仪雅有母德，鞠养教诲。年十四，高宗践极，选后为贵人。皆是昭仪抚训之力。
又曰：孝文冯昭仪，废后冯氏姊也。高祖还洛，后恩遇甚厚。昭仪先以疾病，文明太后遣还家为尼。太后崩，服终，高祖重引为左昭仪，至洛，稍有宠，后礼爱渐衰。昭仪自以年长，且前入宫掖，谮见待厚，规为内主，索构百端。帝遂废后为庶人。昭仪宠爱过本，专寝当夕，宫人稀复进见，後遂立为皇后。
沈约《宋书》曰：汉元帝制昭仪，世祖省之。晋泰始二年，又制昭华、昭仪等，以备九嫔也。
崔鸿《三十国春秋□前赵录》曰：嘉平二年，立司空王育女为左昭仪，尚书令任ダ女为右昭仪。
《晋书□载记》曰：石勒定昭仪、夫人位视上公，贵嫔、贵人视列侯，员各一人；三英、九华视伯，淑媛，淑仪视子，容华、美人视男，务简贤淑，不限员数。
《西京杂记》曰：赵后腰体弱，笔行步进止，女弟昭仪不能及。但昭仪弱骨丰肌，尤善笑语。二人并色如红玉，为当时第一，皆擅宠後宫。
《唐书》曰：高宗六年，将立昭仪武氏为皇后，长孙无忌屡言不可。帝后召于志宁等谓曰：“武昭仪有令德，朕欲立为皇后，卿等以为如何？”志宁曰：“自贞观二十三年後，先朝付托遂良，望陛下问其可否。”竟不从无忌等言，而立昭仪为皇后。
夫人
《周礼注》曰：三夫人之於后，犹三公之於王，坐而论。妇，礼无官职者矣。
《礼记□婚义》曰：古者天子立六宫、三夫人、九嫔、二十七世妇、八十一御妻，以听天下之内治，以明章顺，故天下内和而家理。
《五经要义》曰：古者，后夫人必有女史彤管之法。后妃群妾，以礼御於君所。女史书其日月，授其环，以进退之。生子月娠，则以金环退之。当御者以银环进之，著於左手；既御，著於右手。左手阳也，以当就男，故着。右手阴也，既御而复故。此女史之职也。
《史记》曰：武帝时，幸夫人尹婕妤。邢夫人号娥，秩比中二千石。尹夫人、邢夫人同时并幸，有诏不得相见。尹夫人自请，武帝许之。即令他夫人饰，徒御者数十人，来前。尹夫人见之，曰：“非邢夫人身也。”帝曰：“何以言之？”对曰：“视其貌形体状，不足以当人主。”於是有诏使邢夫人衣故衣，独身来前。尹夫人望见之，曰：“真是矣。”於是乃低头俯而泣，自痛其不如也。谚曰：“美女入室，恶女之仇。”
《汉书》曰：汉兴，因秦之称号，妾皆称夫人。有美人、良人、八子、七子、长使之号焉。
又曰：汉王得定陶戚姬，爱幸，生赵隐王如意。高祖崩，惠帝立，吕后为皇太后，乃令永巷囚戚夫人，髡钳衣赭衣，令舂。戚夫人舂歌曰：“子为王，母为虏，终日舂薄暮，常与死为伍！相离三千里，当谁使告汝？”太后遂断戚夫人手足，去眼薰耳，饮以药，使居鞠域中，名曰人彘。
又曰：高帝薄姬，文帝母也。少时与管夫人、赵子儿相爱，约曰：“先贵无相忘也。”而管、赵先幸。汉王四年，坐河南城皋灵台，此两美人相与笑。问其故，两人俱以实告。王心凄然怜薄姬，是日，召而幸之。
又曰：孝武李夫人，本以倡进。初，夫人兄延年性知音，善歌舞，武帝爱之。每新声变曲，闻者莫不感动。延年侍上起舞，歌曰：“北方有佳人，绝世而独立，一顾倾人城，再顾倾人国，宁不知倾城与倾国，佳人不可得！”上叹息曰：“善！世岂有此人乎？”平阳主因言延年有女弟，上乃召见之，实妙丽善舞。由是幸，生一男，是为昌邑哀王。李夫人少而蚤卒，上怜闵焉，图画其形于甘泉宫。齐人少翁能致其神，乃夜张灯烛，帷帐，陈酒肉，而令上居他帐，望见好女如李夫人之貌，不得就视，上愈益悲感，为作诗曰：“是耶，非耶？立而望之，偏何姗姗，其来何迟！”令乐府诸音家弦歌之，上自为作赋，以伤悼夫人。
又曰：孝武钩弋赵婕妤，昭帝母也，家在河间。武帝巡狩过河间，望气者言此室有奇女天子气，使召之。既至，女两手皆拳，上自披之，手即时伸。由是得幸，号曰拳夫人。
《后汉书》曰：陈夫人者，家本魏郡。少以声伎入孝王宫，得幸，生质帝。亦以梁氏故，荣宠不及焉。
《魏志》曰：魏因汉法，母后之号，皆如旧制，自夫人以下，世有增损。太祖建国，始命王后，其下五等：有夫人，有昭仪，有婕妤，有容华，有美人。明帝增淑妃、昭华、修仪。太和中，始复命夫人，登其位于淑妃之上。自夫人以下，爵凡十二等：贵嫔、夫人，位次皇后。
《魏志》曰：文德郭皇后有智数，时有所献纳。文帝之为嗣，后有谋焉。太子即位，后为夫人。
王隐《晋书》曰：胡芳以选入宫，父奋哭曰：“老奴不死，唯有二儿，男入九地之下，女上九天之上。”後拜芳夫人。元后临终，有命先来临者有赏，胡夫人自排人径前辞决。咸宁二年，立皇后杨氏，封父骏临晋侯。骏渐骄慢，奋语骏：“卿恃女更豪也？与天家作婚者，未有不灭门。”骏曰：“卿女不在天家也？”奋曰：“我女与卿女作婢耳，何能增损？”
《後魏书》曰：明元昭哀皇后，姚兴之女。太宗以后礼纳之，後为夫人。后以铸金人不成，未尊位，然帝宠幸，出入居处，礼如后焉。
《晋中兴书》曰：简文宣皇后郑氏，字阿春，荥阳人也。先渤海田氏，生一男，夫亡，后依舅濮阳吴氏。中宗为丞相，敬后先崩，将纳吴氏女为夫人。后及吴氏女并游後园，有见之者言于中宗曰：“郑氏虽嫠居，贤于吴氏远矣。”遂以德色纳为夫人，甚有宠。
沈约《宋书》曰：晋武采汉魏之制，置贵嫔、夫人、贵人，是为三夫人，位视三公。
《晋起居注》曰：有司奏今月九日当拜郑夫人，后、婕妤按仪注，应服雀钗衤巽。
《列仙传》曰：钩弋夫人右手拳，姿色甚伟。帝披其手，得一钩，而手寻伸。生昭帝。既而，帝害之。殡，尸不臭而香。数月，昭帝既即位，更葬之，棺空，但有系履。故名其宫曰钩翼，後避讳改为弋，庙有神祠焉。
《西京杂记》曰：高帝、戚夫人善鼓瑟击筑。帝拥夫人倚瑟而弦歌，毕，泣下流连。夫人善为翘袖折腰之舞，歌《出塞》、《望归》之曲，侍婢数百人皆为之。後宫齐唱，常入□霄。
又曰：戚夫人以百炼金为区环，照见指骨，上恶之，以赐侍儿鸣玉、曜{父几}等各四枚。
又曰：戚夫人侍儿贾佩兰，後出为扶风人段儒妻。说在内时，戚夫人侍高祖，常以赵王如意为言，高祖思之，或半日不言，叹息凄怆，而未知其术。辄倚夫人，夫人击筑，高祖自歌《大风诗》以和之。
又曰：武帝以象牙为簟，赐李夫人。
又曰：武帝遇李夫人，就取玉簪搔头，自此宫人搔头皆用玉。
贵人
《东观汉记》曰：光烈阴皇后，上即位，立为贵人。上以后性贤仁，宜母天下，欲授以尊位，后辄退让，自陈不足以当大位。
又曰：章帝宋贵人时，窦皇后内宠方盛，以贵人名族，节操高妙，心内害之。欲为万世之计，阴设方略，谗毁贵人，由是母子见疏。数月，诬奏贵人使婢为蛊道祝诅。七年，遂被谮暴卒。
又曰：孝和阴皇后聪慧敏达，有才能，善史书。永元二年，选入掖庭为贵人，托以先后近属，故有宠。
