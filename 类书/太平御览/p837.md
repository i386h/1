<!-- { "loadSidebar": true } -->
《后魏书》曰：孝文太和初，时法官及州郡县多为重枷，复以缒石悬于囚颈，伤肉至骨，勒以诬服，吏以为能。帝闻而伤之，乃制：非大逆有明证而不疑辞者，不得大枷。
又曰：宋翻为河南令，县旧有大枷，时人号曰（方结切）尾青。及翻为县主，吏请焚之，翻曰：“且置南墙下，以待豪猾。”未几，有内监杨小驹诣县请事，辞色不逊，翻命取尾青以镇之，小驹既免，入诉于宣武。宣武大怒，敕河南尹推之，翻具自陈伏。诏曰：“卿固违朝法，岂不欲作威以买名？”翻对曰：“造具亦非臣。所以留者，非敢施于百姓，欲待凶暴之徒如驹者耳。”由是威振京师。
《三国典略》曰：东魏中尉宋游道限外授故选状词，渤海王怒而禁之。狱掾欲为之脱枷，游道不肯，曰：“此王命所着，不可辄脱。”王闻而宥之。
《北齐书》曰：库狄迁封武章郡王，其子士文为贝州刺史，性孤直，其子啖啖官厨饼，枷於狱累日，杖之二百，步送还京。
萧子显《齐书》曰：戴僧静，会稽永兴人也。少有胆力，便弓马，於都载锦，为欧阳式所得，系兖州狱。太祖遣薛渊饷僧静酒食，以刀子置鱼肠中。僧静与吏饮，醉，以刀刻械，手自折锁，发屋而出，归太祖。
《後周书》曰：柳庆为雍州别驾，广陵王元欣魏之懿亲，其甥孟氏屡为凶横。或有告其盗牛，庆捕推得实，趣令就禁。孟氏殊无惧容，乃谓庆曰：“今若加以桎梏，後复何以脱之？”欣亦遣使辩其无罪，孟氏由此益骄。庆於是大集僚吏，盛言孟氏依倚权戚侵虐之状，言毕，便令笞煞之。此後贵戚敛手，不敢侵暴。
《唐书》曰：酷吏来俊臣所作大枷凡有十号，一曰定百脉，二曰喘不得，三曰突地吼，四曰着即臣，五曰失魂胆，六曰实同反，七曰反是实，八曰死猪愁，九曰求即死，十曰求破家。又令寝处粪秽，备诸苦毒，自非身死，终不得出。
《山海经》曰：贰负之臣曰危，与贰负煞{穴契}窳，帝乃梏之疏属之山，桎其右足，（桎，械也。）反缚两手与，系之山上。（郭璞注曰：汉宣帝使人作上郡，发盘石石室，得一人，徒役被，反缚，械一足。以问群臣，莫能知。刘子政案此对之，帝大惊，於是时人争学《山海经》也。）
又曰：大荒之中，有宋山者，有木生山上，名枫木，蚩尤所弃桎梏。
《异苑》曰：新野庾绍之少字道遐与南阳宋协中表之亲。桓玄时，庾为湘东太守，病亡。协以义熙中晨起，服茱萸酒。一小儿通云，庾湘东须臾便至，两脚着械，脱之而坐。
《孟子》曰：尽其道而死者，正命也。桎梏死者，非正命也。
《吕氏春秋》曰：齐有善相狗者，其邻畜之数年，不取鼠，以告相者。曰：“此良狗也，志在獐豕鹿，不在鼠也。欲其鼠，则桎之。”其邻桎其後足，则狗取鼠矣。
《贾谊书》曰：纣作梏数千，睨诸侯之不谄己者而桎梏之。文王桎梏，囚于里，七年而後得免。及武王克殷，既定，令殷之民连梏而流之於河。民输梏者，以手撒之，弗敢败之，跪入之水，不敢投也。昔者文王拥此，故思爱文王，犹敬其梏，况其法教乎？
《风俗通》曰：延嘉中，京师长者皆着木屐，妇人始嫁，至作漆画五彩为系。谨案：党事始发，传诣黄门北寺，临时惶恐，不能信天任命，多有逃亡不就栲者，九族拘系。及所过历，长少妇女皆被桎梏，应木屐之象矣。
又曰：械，戒也，所以警戒，使为善也。桎，实也，言其下垂至地，然後吐情首实。
《语林》曰：嵇中散夜弹琴，忽有一鬼着械来，叹其手快，曰：“君一弦不调。”中散与琴，调之，声更清婉。问姓名，不对，疑是蔡伯喈。伯喈将亡，亦被桎梏。
（音拱）
《周礼□秋官上》曰：掌囚，掌守盗贼。凡囚者，上罪梏而桎，王之同族，有爵者桎，以待弊罪。（者，两手共入一木，王同姓及命上已上，虽有上罪，或或桎而己。弊，犹断也。）
《晋令》曰：死罪二械加手。
《赵书》曰：後石率精骑五千袭劭续。一战，生擒续於青丘，钳颈手，於襄国青阳城门顿头称囚。
锁
《说文》曰：锒铛，锁也。
《汉书□食货志》曰：王莽为货，有诽诅者，郡国槛车铁锁传送长安锺官。
又《王莽传》曰：民犯钱，伍人相坐，没官为奴婢，其槛车儿女步，以铁锁银锁其颈，传至锺官，奴以千万数。
华峤《後汉书》曰：崔钧为西河太守，与袁绍起兵，董卓收钧父烈，下之狱，银铛。卓诛，烈得归长安也。
王隐《晋书》曰：石勒锁荀颈以为司马而反煞之。
《南史》曰：丹徒县令沈Л之以清廉抵罪，Л之，吴兴武康人，性疏直，在县自以清廉，不事左右，浸润日至，遂锁系尚方。叹曰：“一见天子足矣。”上召问曰：“复欲何陈？”答曰：“臣坐清所以获罪。”上曰：“清复何以获罪？”曰：“尾承奉要人。”上曰：“要人为谁？”Л之以手扶四面，指曰：“此赤衣诸贤皆是。若臣得更鸣，必令清誉日至。”Л之虽危言，上亦不责。後知其无罪，重除丹徒令。
又曰：褚除山阴令，县人张次的、王休达等与诸猾吏贿赂通奸，全丁大户类多隐没。锁次的等，具状启台。宣帝手敕慰劳，并遣使助搜括，所出军人八百馀户。
《三国典略》曰：梁湘东王以鲍泉围湘州久不陷，使平南将军王僧辩代为都督，数泉十罪。舍人罗重欢帅□□三百与僧辩俱发，先令通泉曰：“罗舍人被令送王竟陵来。”泉愕然，顾左右曰：“得王竟陵助我，贼不足平。”俄而重忄先入，僧辩继之。泉方拂席而坐，僧辩曰：“鲍郎，卿有罪，今旨令我锁卿，勿以故意相待。”罗重欢宣令，即锁之於床侧。泉举止自若，谓重欢曰：“稽缓王师，甘授其罪，但恐後人更思鲍泉之愤耳。”僧辩意甚不平，泉乃为启自申，并谢淹迟之罪。湘东怒解，遂释之。
宋躬《孝子传》曰：缪斐字文雅，东海兰陵人。父忽得患，医药不给。斐昼夜叩头，不寝不食，气息将尽。至三更中，忽有二神引锁而至，求罢椿：“尊府君昔经见侵，故有怒报。君至孝所感，昨为天曹所摄，锁银铛。”斐惊视，父己差。父云：“吾病，恒见二人见持，向来忽不见。”斐乃具说。父曰：“吾曾过五子胥庙，引二神象置地，当此是也。”
刘欣期《交州记》曰：居风山去郡四里，夷人从太守斐庠求市此山，云出金。既不许，寻有一妪行田，见金牛出食，斫得鼻锁长丈馀。後人往往见牛夜出，其色光耀数十里。
钳
《说文》曰：钳，铁有所劫束也。钛胫钳也。（钛音递。）
《史记》曰：卫青，平阳人。其父为吏，与给事平阳侯家妾通，生青，为侯家人。少时归其父，使牧羊。先母之子皆奴畜之，不以为兄弟。青尝至众居室，有一钳徒相青曰：“贵人也，官至封侯。”青叹曰：“人奴。得无笞骂即足矣，安得封侯？”
《晋令》曰：徒着钳者，刑竟录输所送狱官。
《晋律》曰：钳重二斤，翘长一尺五寸。
卷六百四十五　刑法部十一
象刑
《尚书大传》曰：唐虞象刑而民不敢犯，苗民用刑而民兴相渐。唐虞之象刑，上刑赭衣不纯，（纯，绿者。时人尚德义，犯刑者但易衣服，自为大耻。）中则杂屦，（屦，履也。）下刑墨，（，中也。使以下得冠饰。音蒙。）以居州里，而民耻之。
《汉书□刑法志》曰：孙卿之论刑也，曰：“世俗之为说者，以为治古无肉刑，（治古，谓上古至治之时也。）有象刑、墨黥之属，菲屦赭衣而不纯，（菲，草也。屦，履也。纯，绿衣也。不加绿，示有耻也。）是不然矣。以为治古则人莫触罪矣，非独无肉刑哉？亦不待象刑矣。（人不犯法、即象刑无所施也。）以为人或触罪矣，而直轻其刑，是煞人者不死，而伤人者不刑也。罪至重而刑至轻，民无所畏，乱莫大焉。故象刑非生於治古，方起於乱今也。”（如淳曰：古无象刑也。所以有象刑之言者，近起於今人恶刑之重，故遂推言古之圣君，但以象刑，天下自治。）
《白虎通》曰：圣人治天下，必有刑罚何？所以助治顺天之度也。故悬爵赏者，示有所劝也；设刑罚者，明有所惧也。《传》曰：三王肉刑，应世以立。刑者，五帝之鞭策。刑所以五何？法五行也。五帝画其衣，象五行也。
诛
《书》曰：昏迷于天象，以干先王之诛。
又曰：商罪贯盈，天命诛之。予不顺天，厥罪惟均。
《礼》曰：振书、端书於君前，有诛；倒、侧龟於君前，有诛。（臣不豫事不敬也。振。去尘也。端。正也。倒，颠倒也。侧，反也。皆谓甫省视之也。）
又曰：以足蹙路马刍有诛，齿路马有诛。（皆广敬也。路马，君之马。诛，罚也。）
《周礼□秋官下》曰：布宪掌宪邦之刑禁。伤人见血而不以告者，攘狱者、遏讼者，故以告而诛之。（谓吏民相煞伤见血者，攘狱者拒却不授也。遏讼者上遏。）
《公羊传》曰：君亲无将，将而必诛。
《传》曰：见无礼於君者，诛之，如鹰之逐鸟雀也。
《家语》曰：孔子为鲁司寇，七日，而诛乱政大夫少正卯，戮之于两观之下。子贡曰：“少正卯，鲁之闻人也。今夫子为政而始诛之，或者为失乎？”孔子曰：“天下有大恶者五，而窃盗不与焉：一曰心逆而险，二曰行僻而坚，三曰言伪而辩，四曰记鬼而博，五曰顺非而泽。此五者有一於人，则不免君子之诛，而少正卯皆兼有之：居处足以撮徒成党，谈说足以褒饰荣众，强御足以反是独立，此乃人之奸雄，不可不除。夫汤诛尹谐，文王诛潘正，周公诛管蔡，太公诛华士，管仲诛付乙，子产诛史何，此七子，皆异世而同诛者。七子异世而同恶，故不可赦也。吾始诛之，不亦可乎？”
《史记》曰：二世遵用赵高之法，乃阴与谋曰：“大臣不服，官吏尚强，及诸公子必与我争，奈何？”高曰：“臣固愿言而未敢也。先帝之大臣，皆天下累世名贵人也，人积功劳，世以相传久矣。今高素，小贱，陛下幸称举，令在上位管中事。大臣鞅鞅，特以貌从臣，其心实不服。今上出，不因此时案郡县守尉有罪者诛之，上以振威天下，下以除去上生平所不可者。愿陛下遂从时尾。”二世曰：“善。”乃行诛大臣及诸公子。
《汉书》曰：诛彭越，盛其醢以偏赐诸侯。
又曰：公孙弘年八十终丞相位，其后李蔡、严青翟、赵周、石庆、公孙贺、刘屈踵为丞相。自蔡至庆，丞相府客馆丘墟而己，至贺、屈，坏为马厩、车库、奴婢室矣。惟庆以谨终丞相位。其余尽伏诛。
又曰：上遣公孙敖将兵深入匈奴迎李陵，敖军无功还，言陵教单于为兵，以备汉军，故臣无所得。上闻，於是族陵家，母弟妻子皆伏诛。
《後汉书》曰：梁冀诛李固而露尸於衢，令有敢临者加其罪。
