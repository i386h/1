<!-- { "loadSidebar": true } -->
《後魏书》曰：宋弁字义和，为著作佐郎，寻除尚书殿中郎中。高祖曾因朝会之次，历访治道，弁年少官微，自下而对，声姿清亮，进止可观，高祖称善者久之。因是大被知遇，赐名为弁，意取弁和献玉，楚之不知宝之理也。
《後周书》曰：黎景熙，字季明。正定古今文字於东ト，大统末，除安西将军，寻拜著作佐郎。於时伦辈皆位兼常、伯，车服华盛，惟季明独以贫素居之，而无愧色；又勤於所职，著述不怠；然性尤专固，不合於时，是以一为史官，十年不调。
《张华别传》曰：陈寿好学，善著述，论著作佐郎。当时，夏侯湛等多欲作《魏书》，见寿所作，即坏已书。
《文士传》曰：束晚应司空辟，入府六日，除著作佐郎。著作西观，撰《晋书》，草创三《帝纪》及《十志》。
又曰：张载作《汜赋》，太仆傅玄见赋叹息称善，以车迎载，言谈终日。玄深贵重载，遂知名，起家征为佐著作郎。
校书郎
《六典》曰：校书郎八人，正九品上，掌雠校典籍、刊正文字。
《汉书》曰：刘歆，字子骏，少以通《诗书》能属文召见，成帝时待诏宦者署，为黄门郎。河平中，受诏与父向领校秘书，讲六艺传记，诸子无所不究。
又曰：王莽、刘时扬雄校书天禄阁上，治狱使者来欲收雄，雄恐不能自免，乃从阁上自投下，几死，莽曰：“雄素不与事，何故在此？”问其故。乃刘尝从雄学作奇字，雄不知情，有诏勿问。
《後汉书》曰：马融字季长，博通经籍。永初二年，大将军邓骘闻融名，召为舍人。四年，拜为校书郎中，诣东观典校秘书。是时邓太后临朝，骘兄弟秉政。以为文德可兴，武功宜废，遂寝狩之礼，息战阵之法，故使猾贼纵横，乘此无备。融乃感激，以为文武之道，圣贤不坠，五才并用，无或可废。乃上《广成颂》以讽谏。
王隐《晋书》曰：郑默，字思元。为秘书郎，删省旧文，除其浮秽，著《魏中经》。中书令虞松谓默曰：”而今而后，朱紫别矣。”
《晋令》曰：秘书郎掌中外三阁经书，覆校阙遗，正定脱误。
《晋太元起居注》曰：秘书丞桓绥启校定四部书，诏遣郎中四人，各掌一部。
《唐书》曰：杨□，华阴人。幼聪敏博学，善属文，神童举，拜校书郎，为崇文馆学士。
正字
《六典》曰：正字四人，正九品下，掌定典籍，刊正文字。
《唐书》曰：陈子昂苦节读书，尤善属文。高宗灵驾将还长安，子昂诣阙上书，陈东都形胜可以安置山陵，关中俭旱，西行不便。则天召见，奇其对，拜麟台正字。
又曰：吴通玄、道为太子诸王授经，而通玄兄弟出入禁掖，恒侍太子游。通玄与兄通微俱博学善属文，文采绮丽。通玄幼应神童，释褐秘书省正字。
又曰：苏弁字元容，京兆武功人也。弁少有文学，举进士，授秘书省正字。
《唐明皇杂录》曰：刘晏以神童为秘书、秘书省正字。上问晏曰：“正字正得几字？”晏曰：“天下字皆正，惟朋字未正。”玄宗大奇之。
卷二百三十五　职官部三十三
太史令
《春秋元命苞》云：屈中挟一而起者为史，史之为言纪也，天度文法以此起也。
《尚书□酒诰》曰：太史友，内史友。（太史，内史掌国典法所宾友者也。）
《周书》曰：维正月，王在成周，昧爽召三公右史、戎夫曰：“今夕朕寤遂事其惊，余乃取，遂事之，要戒申戎夫王之朔望以闻也。”
《礼记□曲礼下》曰：天子建六太，曰太宰，太宗、太史、太祝、太士、太卜、典司六典。
又《玉藻》曰：动则左史书之，言则右史书之。
《春秋□宣上》曰：赵穿攻灵公於桃园。宣子未出山而复。太史书曰“赵盾弑其君”以示於朝。宣子曰：“不然。”对曰：“子为正卿，亡不越境，返不讨贼，非子而谁？”宣子曰：“呜呼！我之怀矣，自贻伊戚，其我之谓矣！”孔子曰：“董狐，古之良史也。书法不隐。”
又《襄四》曰：太史书：“崔杼杀其君。”崔子杀之。其弟嗣书而死者二人，（嗣续。）其弟又书，乃舍之。南史氏闻太史尽死，执简以往。闻既书矣，乃还。
又曰：鲁昭公二年，晋韩宣子聘鲁，观书於太史氏，见《易□象》与《鲁春秋》曰：“周礼尽在鲁矣。”
《周礼□春官下》曰：太史掌建国之六典。（太史，日官也。《春秋传》曰：天子有日官，诸侯有日卿。）
《大戴礼》曰：太子既冠，成人免於保傅则有司过之史。
《春秋文耀钩》曰：楚立唐氏以为史官，苍□如霓，围轸七蟠，中有荷斧之人，向轸而蹲，（蟠，犹周也。蹲，踞也。）楚惊。
《唐史》曰：君慢命，又简宗庙，（命，天命也。轸，于天文楚之分也。向之而踞，是慢命踞简宗庙。）於是昼遗炎烟，耀於苍□，精消无文。（轸火精□水气围轸水也。昼，日阳也，炎火亦阳也。遗之者象蟠所也。水难胜火，三阳并气，且火炎上宜消灭也。文则蚬也。）唐史之册，上灭苍□。（告神以史功也。）
《韩诗外传》曰：据法守职而不敢为非者，太史也。
《毛诗序》曰：国史明乎得失之迹，伤人伦之废，哀刑政之苛，吟咏情性以讽其上，达於事变而怀其旧俗者也。
《春秋後语》曰：晋太史屠黍见晋之乱，以其图法归周。
《国语》曰：郑桓公为司徒，问於史伯曰：“王室多故，（史伯，周太史也。）余惧及之焉。”
《汉书》曰：司马喜生谈，谈为太史公。（如淳曰：《汉仪注》，太史公，武帝置位在丞相上。天下计书先上太史公，副上丞相，序事如古《春秋》。迁死，宣帝以其官为令，行太史公文书而已。臣瓒案：《百官表》无太史公。茂陵中书司马谈为太史令。）迁仕，为郎中，使西征巴蜀，以南略邛﹂（音昨）、昆明，还报命。是岁天子始建汉家之封，而太史公留滞周南，（如淳云：周南，洛阳也。）不得与从事，发愤且卒，而子迁适反，见父於河洛之间。太史公执迁手而泣曰：“予先周室之太史也。自上世尝显功名，虞夏典天官事，後世中衰，绝于予乎？汝复为太史，则续吾祖矣。今天子接千岁之绪，封泰山而予不得行，是命也夫！是命也夫！予死，汝必为太史，为太史无忘吾所欲论著矣。”迁俯首流涕曰：“小子不敏，请述论先人所次旧闻，不敢阙。”卒三岁，而迁为太史令。
又《艺文志》曰：古之王者，世有史官，君举必书，所以慎言行、昭法式也。
又曰：青史子注，古史官记事也。
又曰：孔甲《盘孟》篇。（黄帝史官。）
又曰：史籀。（周宣王大史，作大篆。）
又曰：秦太史令胡毋敬作《博学》章。
《东观汉记》曰：阴猛以博通古今为太史令。
司马彪《续汉书》曰：张衡字平子，以郎中迁太史令。妙善玑衡之正，作浑天仪，复造候风地动仪。以精铜铸成，员径八尺，合盖隆起，形如酒杯。如有地动，樽则震，寻其方面，知震所在。验之以事，合契若神。
张《汉纪》曰：初，王师败於曹阳，欲浮河东下，侍御史、太史令王立曰：“去春，太白犯镇星於斗，过天津荧惑，又逆行守河，北不可犯也。”由是遂不北渡河，将自轵关东出。立又谓宗正刘艾曰：“前太白守天关，与荧惑会，金火交会，革命之象也，汉祚终矣，晋魏必有兴者。”後立数言於帝曰：“天命有去就，五行不常盛，代者土也。承汉，魏也，能安天下者曹姓，惟委任曹氏而已。”曹公闻之，使人语立曰：“知公忠於朝廷，天道深远，幸勿多言。”
应劭曰：太史令，秩六百石，掌天时星历。凡岁奏新年历，凡国祭祀、丧娶之事，奏良日；国有瑞应、灾异，记之。
又曰：太史令秩六百石。望朗三十人，掌故三十人。昔在颛顼，南正重司天，火正黎司地。唐虞之际，分命羲和历象日月、星辰，敬授民时。至於夏后、殷、周，世叙其官皆精研术数，穷神知化。当春秋时，鲁有梓慎，晋有卜偃，宋有子韦，郑有裨灶，观乎天文以察时变，其言屡中，有备无害。汉兴，甘石、唐都、司马父子抑亦次焉。末涂偷进，苟忝兹阶，既ウ候望，竞饰邪伪，以凶为吉，莫之惩纠。
《汉旧仪》曰：承周史官，至武帝置太史公。司马迁父谈，世为太史。迁年十三，使乘传行天下，求古诸侯之史记。
《魏志》曰：黄龙见谯桥，桓玄问太史令单，曰：“其国当有王者。”
《吴志》曰：吴范字文则，会稽上虞人也。刘盛兵西陵，范曰：“後当和亲。”终皆如言。其占验明审如此。权以范为骑都尉，领太史令，数从访问，欲知其诀。范秘惜其术，不以至要语权。权由是恨也。
又曰：韦曜字弘嗣。孙亮即位，诸葛恪辅政，表曜为太史令，撰《吴书》。
沈约《宋书》曰：太史掌历数、灵台，专候日月星气焉。
《世本》曰：沮诵，苍颉作书。（宋裒注曰：沮诵、苍颉、黄帝之史。）
《唐书》曰：乾元元年改太史局为司天台，掌天文、历数、风□、气色有异则密封以闻。其小史有司历、保章正、灵台郎、挈壶正等，官各有差。
《吕氏春秋》曰：夏太史令终古见夏桀惑乱，载其图法而泣，乃出奔商；商太史高势见纣之迷乱，载其图法出，之周；晋太史屠乘见晋之乱，以其图法归周。
《帝王世纪》曰：黄帝使苍颉取象鸟迹，始作文字之篆，史官之作，盖自此始。记其言行，册而藏之。
《文士传》曰：张衡性精微，有巧艺，特留意於天文、阴阳、算数，由是迁太史令。
《环济要略》曰：太史令取善纪述者，使记时事，天子图书计最典籍皆副焉。
《贾谊书》曰：不知日月之时节，不知先王之讳与国之忌，不知风雨雷电之眚，凡此属太史之任也。
扬雄《太史令箴》曰：昔在太古，爰初肇记。天地之纪，重离是司。降及唐虞，乃命羲和，钦若昊天，百政攸宜。夏帝不慎，羲和不令，湎时乱日，帝旅爰征，庶寮至殷，惟天为难，夏氏黩德面明神不蠲。
荀悦《申鉴》曰：古者，天子诸侯有事必告庙，左右二史臧否成败无不存焉。得失一朝，荣辱千载，善人劝焉，悖人惧焉。故先王重之，以副赏罚，以辅法教。宜於今者，官以其方，各书其事，岁尽则集之於尚书。
殿中监
《六典》曰：殿中监掌服御之事，总尚食、尚药、尚衣、尚乘、尚舍、尚辇六局之官属，备其礼物而供其职事。少监为之贰。尚食奉御掌常谨其储供，辨其名数；直长为之贰。尚药奉御掌合和药物，辨药上中下之三品；直长为之贰。尚衣奉御掌衣服，详其制度，辨其名数。尚乘奉御掌内外闲厩之马，辨其粗良，而率其习驭；直长为之贰。尚舍奉御掌殿庭张设、汤沐，而洁其洒扫；直长为之贰。尚辇奉御掌舆辇、伞扇之事，分其次序，而辨其名数；直长为之贰。
大长秋
