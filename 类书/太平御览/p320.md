<!-- { "loadSidebar": true } -->
扬雄《上林苑令箴》曰：芒芒天田，作。山有陵陆，野有林麓。夷原薮，禽兽攸伏。鱼鳖以时，刍荛咸植。国以殷富，民以家给。
太仓令
《六典》曰：太仓署令，掌九廪藏之事；丞为之贰。凡凿窖、置屋，皆铭为庾斛之数，与其年月，受领粟官吏姓名。又立碑如其铭焉。
《汉书》曰：淳于意为太仓令。
《续汉书》曰：太仓令一人，秩六百石。主受郡国转漕。
《梁冀别传》曰：太仓令秦宫，出入冀妻寿所，语言、饮食独往独来，屏去御者。（宫，冀仓头。）寿姊夫宗欣不知书，因寿气力起家，拜太仓令。
《齐职仪》曰：太仓令，周司徒属官，有廪人、仓人则其职也。
导官令
《六典》曰：导官令掌导择米麦之事。凡有九之用，皆随其精粗，差其耗损而供之。
《汉书□百官表》曰：少府属官有导官。（如淳曰：太官之别主酒也。）
《续汉书》曰：导官令一人，主舂御米及作乾□导择也。
太府卿
《六典》曰：太府卿之职，掌邦国赋货之事，总京都四市、平准、左右藏、常平八署之官属，举其纲目，修其职务；少卿为之贰。以二法平物：一曰度量，二曰权衡。
《周礼》曰：天官属有太府下大夫，掌贡赋，受其货贿之入。
《梁书》曰：天监七年，置太府，班第十三，掌金帛，府帑，统右藏令、上库丞、太市、南市、北市令、关津亦皆属焉。
《後魏书》曰：杨播字延庆，弘农华阴人也。播少修敕，奉亲尽礼。累迁右卫将军，从车驾南巡，到悬瓠除太府卿。
《唐书》曰：杨崇礼为太府少卿，虽钱帛充仞，丈尺间皆躬自省阅，时议以为称职。擢拜太府卿，每岁勾剥省便常出数百万贯。在职二十年，公清如一。时太平日久，御府财物山积，以为经杨卿者，无不精好。
《唐书□官品志》曰：太府卿位视宗正，掌金帛府帑，统右藏令。
太府少卿
《後魏职令》曰：太府少卿第四品上，士人官上用勤笃有，细务无滞者。
《新唐语》曰：狄光嗣，仁杰长子也。睿宗朝起复除太府少卿，光嗣频表不起，乃降敕：“朕念卿家门忠於王室，夺卿情理，以答殊恩。卿屡表固陈，词理恳至，循环省览，有足可矜。令遂所请，用劝浮薄，待卿情礼云毕，更候後命，仍编入史。”
市令
《六典》曰：京都、诸市令，掌百族交易之事；丞为之贰。凡建标立候，陈肆辨物，以二物平市，（谓秤以格，斗以概也。）以三贾均平市。（精为上贾，次为中贾，粗为下贾。）凡卖买不和而攉固，（攉谓专略其利，固谓障，固其市。）及更出开闭共限一价，（谓卖物以贱为贵，买物以贵为贱也。）若参市而规自入者并禁之。（谓在旁高下其价以相惑乱。）
《史记》曰：司马谈祖为汉市长。
《汉书□百官表》曰：内史，属官有长安市长，又长安西市令长、丞，属左冯翊。
《东观汉记》曰：祭遵从征河北，为军市令，舍中儿犯法，遵格杀之。上怒，命收遵。时主簿陈副谏曰：“明公常欲众军整齐，今遵奉法不避，是教令行也。”上乃贷之，以为刺奸将军，语诸将曰：“当备祭遵，吾舍中儿犯令尚杀之，必不私诸卿也。”
《晋书》曰：石苞卖铁于邺市，市长沛国赵元儒名知人，见而异之，便与结交。叹其远量，当至公辅。
《齐职仪》曰：市令，周有司、廛、肆、师、司、市、皆其任也。
平准令
《六典》曰：平准令掌供官市易之事；丞为之贰。凡百司不任用之物，则以时出贷；其没官物者，亦如之。
韦昭《辨释名》曰：释云：平准令，主染色。色有常平之法，准的之也。辨云：主平物价，使相依准。
《史记》曰：桑弘羊以物多腾跃，请置平准於京师，受天下委输，尽笼天下之货物，贵则卖之，贱则买之，如此则富商大贾无所牟大利矣。始置平准焉。
《汉书□百官表》曰：司农属官有平准令、丞。
《汉书》曰：赵广汉清洁下士，有名誉。州举茂才，拜平准令。
《续汉书》曰：平准令，秩六百石。
《齐职仪》曰：染署，掌染缯色。少昊置五雉为工正，雉氏设五色之工。周有染人之职，掌丝帛以为服。
左右藏令
《六典》曰：左藏令掌邦国库藏之事；丞为之贰。凡天下赋调，先於输场阅其合尺度斤两者。卿及御史监阅，然後纳于库藏，皆题以州县、年月，以别粗良，辨新旧也。
又曰：右藏置令掌邦国宝货之事；丞为之贰。凡四方所献金玉、珠贝、玩好之物皆藏之，出纳禁令，如左藏之职。
《齐职仪》曰：右藏库，周天府内府之任。天府，物所藏也。内府，掌邦市之出入，以待王用。後汉中藏府令、丞，掌币帛、金银诸物；晋置中黄左右藏。
卷二百三十三　职官部三十一
秘书监
《六典》曰：秘书监之职，掌邦国经籍图书之事。有二局：一曰著作，二曰太史，皆率其属而修其职：少监为之贰。
《东观汉记》曰：桓帝延熹二年初，置秘书监，掌典图书、古今文字，考合异同。
华峤《後汉书》曰：学者称东观为老氏藏室，道家蓬莱山。王融《曲水诗序》曰：”记言事於仙室。”谓藏室也。
《魏志》曰：王象字善伯，散骑常侍领秘书监，撰《皇览》。
鱼豢《魏略》曰：兰台，台也。而秘书署耳。
王隐《晋书》曰：王沉为秘书监，著《魏书》，多为时讳而善序事。
又曰：羊为黄门郎，陈留王立，以少帝，不愿为侍臣，徙为秘书监。
又曰：惠帝永平元年，诏云：“秘书监综理经籍，考校古今，课试署吏，领有四百人，宜专其事。”
邓粲《晋纪》：华谭为秘书，自负宿名，意每怏怏，尝从容谓上曰：“臣老於秘阁矣。汲暗之言，复存今日。”上不悦。
《晋诸公赞》曰：荀勖领秘书监。太康二年，汲郡冢中得竹书，勖躬自撰次注写，以为中经，列於秘书，经传阙文多所证明。
又赞曰：庾峻自司空长史迁秘书监，幽赞、符命、天文、地理，因有述焉。
何法盛《晋中兴书》曰：孙盛字安国，为秘书监，笃尚好学。自少及长，常手不释卷。既居史官，乃著《三国阳秋》
沈约《宋书□百官志》曰：秘书监、丞各一人，郎四人。魏武建国有秘书令，左、右丞。黄初中，分秘书，立中书，而秘书之局不废。昔汉武帝建藏书之册，置写书之官，於是天下文籍皆在天禄、石渠、延阁、广内秘府之室，谓之秘书。至成、哀世，使刘向父子以本官典其事。至于後则图籍在东观，有校书郎，又有著作郎。（傅毅、马融之徒多为校书郎。又蔡邕从尚书选入东观著作，邕既已为尚书郎而入东观著作，复拜议郎，知是著作郎也。）又硕学达官，往往典校秘书，如向、歆故事。或但校书东观，或有兼撰《汉记》也。
《梁书》曰：任字彦升，为秘书监。自齐永元以来，秘阁四部篇卷纷杂，手自雠校，由是篇目定焉。
《後魏书》：伊馥，世祖欲拜馥为尚书、郡公。馥辞曰：“尚书务殷，公爵至重，非臣年少愚近所宜荷任，请收过恩。”世祖问其所欲，馥曰：“中、秘二省多诸文士，若恩矜不已，请参其次。”世祖贤之，遂拜为中护将军，秘书监。
《隋书》曰：柳，炀帝嗣位，拜秘书监，封汉南县公。帝退朝之後，便命入阁，言宴讽读，终日而罢。帝每与嫔后对酒，时逢与会，辄遣命之，至与同榻共席，恩若友朋。帝犹恨不能夜召，於是命匠刻木偶人，施机关，能坐起拜伏，以像於。帝每在月下对酒，辄令宫人置之於座，与相酬酢，而为欢笑。
《唐书》曰：魏征为秘书监，奏引学者校定四部书，自是秘府图籍，粲然毕备。
刘歆《七略》曰：武帝广献书之路，百年之间，书积如丘山，故外有太常、史、博士之藏，内则延阁、广内、秘室之府。
鱼豢《魏略》曰：芸台香辟纸鱼蠹，故藏书台称芸台。
《三辅黄图》曰：未央宫东有麒麟殿，藏秘书，即扬雄校书之处也。
王充《论衡》曰：兰台之官，监国得失也。
《通典》曰：秘书省，但主书写、勘校而已，虽非要剧，然好学君子亦多求为之。
温峤《举荀崧为秘书监表》曰：夫国史之兴，将以明得失之迹，谓之实录，使一代之典，焕然可观。散骑常侍崧文质彬彬，思义通博，历位先朝，莅事以穆，宜掌秘奥，宣明史籍。
王肃《表》曰：青龙之末，主者启选秘书监，诏秘书驺吏以上三百馀人，非但学问义理，当闻有威严能检下者，诏肃以常侍领焉。
又王肃《论秘书不应属少府表》曰：魏之秘书即汉之东观，郡国称敢言之上东观，且自大魏分秘书而为中书以来，传绪相继，於今三监未有隶名於少府者也。今欲使臣编名於驺隶，言事於外府，不亦隳朝章而辱国典乎？太和中，兰台、秘书争议，三府奏议秘书司先王之载籍，掌制书之典谟，与中书相亚，宜与中书为官联。
《华峤集》诏曰：“尚书峤体素弘简，文雅该通，经览古今，博闻多识，属书实录，有良史之志，故转为秘书监，其加散骑常侍。使中书、散骑、著作及治礼音律，天文，数术，南省文章，门下撰集，皆典领之。峤表曰：“伏见诏书以臣为秘书监，加位常伯。昔刘向父子，世典史籍；马融通博，三入东观，非臣肤浅所敢投迹。”
《唐书》：太宗正授颜师古秘书监，制曰：“秘书望华，史官任重，选众而举，历代攸难。守秘书监颜师古，体业淹和，器用详敏，学该总流略，词兼典丽。职司图书，亟经岁序，朱紫既辨，著述有成。宜正名器，允兹望实可秘书监。
秘书少监
《唐书》：周思茂者，贝州漳南人。少与弟思钧俱早知名，自右史转太子舍人，与范履冰在禁，最蒙亲遇，至於政事损益多参预焉。累迁麟台少监、崇文馆学士。垂拱四年下狱死。
又曰：王绍宗，扬州江都人也。迁秘书少监，仍侍皇太子读书。绍宗性淡雅，以儒素见称。当时朝廷之士咸敬慕之，张易之兄弟亦厚之；易之伏诛，绍宗坐以交往见废。
又曰：德宗以左谏议大夫、史馆修撰张荐为秘书少监，修撰如故。时裴延龄贵，欲异同宰府，乃言於上曰：“谏议大夫，论朝廷得失之官，史馆修撰，书朝廷得失之事，则领史职者不宜为谏官。”故有斯命。
秘书丞
《魏志》曰：武帝置秘书左、右丞，以刘放为秘书左丞，孙资为秘书右丞。
