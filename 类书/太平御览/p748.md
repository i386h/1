<!-- { "loadSidebar": true } -->
《说苑》曰：曾子耘瓜而误斩其根，曾怒，援大杖击之。曾子仆地，有顷乃苏，蹶然而起，进曰：“曩者参得罪於大人，大人得无疾乎？”退屏鼓琴而歌，令曾听其歌声而和。
《庄子》曰：孔子穷於陈、蔡之间。七日不火食，藿羹不糁，颜色甚惫，而歌於室不辍。
又曰：子桑户、孟子反、禽张三人相与友。有间而子桑户死，相和而歌。子贡曰：“敢问临尸而歌，礼乎？”二子相视而笑：“是恶知乎礼意也。”
又曰：庄子妻死，惠子吊之，箕踞鼓盆而歌。惠子曰：“不哭亦足矣，歌不亦甚乎？”庄子曰：“人且偃然寝乎巨室，而我哭之，是不通乎命，故止也。”
又曰：曾子居卫，捉衿而肘见，纳履而踵决，曳履而歌《商颂》，声满天地，若出金石。
夏侯玄《辨乐论》曰：昔伏羲氏因时兴利，教民田渔，天下归之，时则有《网罟之歌》。神农继之，教民食，时则有《丰年之咏》。黄帝备物，始垂衣裳，时则有《龙衮之颂》。
《古今乐录》曰：周文王时，凤凰衔书而至，文王乃作歌。
又曰：尧郊天地祭神在座上有响，诲尧曰：“水方至，为宫，命子救之。”尧乃作歌。
又黄帝、尧之世，民乐无事，击壤之欢，庆□之瑞，因以作歌。
又曰：《白日落西山歌》者，沈攸之发荆州，未败之前，思归京师所作歌也。
又曰：《莫愁乐》者，亦因《石城乐》而有此歌。石城西有女子名莫愁，善歌谣，且石城乐和，中有忘愁声，因有此歌。
又曰：秦始皇祠水群，有黑头公从河中出，呼始皇曰：“来受天宝。”乃与群臣作歌。
又曰：昔炎帝时，有娥之覆以玉筐，少选视之，燕遗二卵五色，北飞，逐之不及。二女作歌，始作北音。夏孔甲田於东阳，迷入民室。主人方乳，曰：“后来大吉。”或曰：“不胜之子必有殃。”孔甲取其子归，曰：“为余子，谁敢殃之？”及成人，幕动折斧，被斩足，孔甲为作《斧斤之歌》，始为东音。周昭王征荆，辛余靡长且多力，为王右。涉汉梁败，王及祭公殒於汉中。辛余靡振王北济，又反振祭公。周公候之于西翟，实为长公。殷{敕心}甲从宅西河，追思故处，始作西音，长公继是音以处西山。此盖四方之歌也。
又曰：许由者，古之贞固之士也。尧时，为布衣，徒步，不与远方交通，衣食财得自足。夏则巢居，冬则穴处。无杯于，每以手捧水而饮之。人有见其饮无杯，以瓢遗之，许由受以操，饮毕辄挂於树枝。风吹树，瓢摇动，历历有声。许由尚以为繁扰，取而弃之。以清节约闻於尧。尧大其志，乃遣使以符玺禅为天子。於是许由喟然叹曰：“匹夫结志，固如盘石。采山饮河，所以养性，非以求禄位也。放一优游，所以安已不惧，非以贪天下也。”使者有愧，还以状报尧。尧知许由不可动，亦已矣夫。於是许由以使者言为不善，乃临河洗耳。樊坚见由方且洗耳，问之：“耳有垢乎？”由曰：“无垢，闻恶语耳。”坚曰：“何等语者？”由曰：“尧聘吾为天子。”坚曰：“尊位何为恶之？”由曰：“吾志在青□，何乃劣劣当作九州伍长乎？”於是樊坚方且饮牛，闻其言而去，耻饮子之下流，於是许由名布四海。尧既殂落，乃作《箕山之歌》曰：“登彼箕山兮瞻望天下，山川丽崎，万物还普。日月运照，靡不记睹。游放其间，何所却虑。叹彼唐尧，独自愁苦，劳心九州，忧勤后土。谓余钦明，传禅易祖，我乐如何，盖不盼顾。河水流兮缘高山，甘瓜施兮弃绵蛮，高林肃兮相错连，居此之处傲尧君。”其後许由死，遂葬于箕山。
又曰：周太伯者，周太王古公之长子也。古公有子三人，长者太伯，次者虞仲，少者季历。季历之子名昌，昌即文王也。古公寝疾将死，国当有传，心欲以传季历，乃呼三子谓曰：“我不起此病，继体兴者，其在昌乎？”太伯见太王传季历，於是太伯与虞仲俱去。被文身以变形，托为王采药。後闻古公卒，乃还奔丧，哭於门外，示夷狄之人不得入王庭。於是季历谓：“太伯长子也，伯当立，何不就？”太伯曰：“吾生不供养，死不饭含，哭不临棺。不孝之子，焉得继父乎？断文身，刑馀之人也，戎狄之民也。三者除焉，何可为君矣？”季历垂涕而留之，终不肯止。遂委而去，到江海之涯，吟咏优游，仰览俯观，求膏腴之处，遂适于吴。率以仁义，化以道德。荆越之人，移风易俗，成集韶夏，取象中国，乃太伯之化也。是後，季历作哀慕之歌章曰：“先王即徂，长贤异都。哀丧腹心，未写中怀。追念伯仲，季我何如？栝桐萋萋，生於道周。宫馆徘徊，台阁既除。何为远去，使此空虚。支骨离别，垂思南隅，瞻望荆越，涕泪交流。伯兮仲兮，逝肯来游，自非二人，谁诉此忧？”
又曰：拘里者，谓纣拘文王於里也。文王未能政，候时修道德，百姓亲附。文王有子，其二子皆圣。是时崇侯虎与文王列为诸侯，德不及文王，常疾之。乃谮文王於纣曰：“西伯昌，圣人也。长子发，仲子旦，皆圣。三圣合谋，将不利於君。君宜虑之。”纣曰：“冠虽敝，宜加於上；履虽新，宜处於下。文王虽圣，安可克我？”崇侯谮文王至十，纣用其言，乃徙文王於里，欲杀之。於是文王四臣太颠、宏夭、散宜生、南宫适之属，往见文王。文王为宾：反目者，纣之好色也；拊桴其腹者，言欲得奇宝也；蹀躞其足者，使疾迅也。於是乃周流海内，经历丰土，得美女二人，水中太宝，白马朱鬣，以献於纣，陈其中庭。纣见之，仰天而叹曰：“嘻哉！此谁宝？”散宜生趋而进曰：“是西伯之宝，以赎刑罪。”纣曰：“於寡人何其厚也。”立出西伯。纣谓宜生：“谮岐侯者，长鼻决耳也。”宜生还，以状告文王，乃知崇侯虎谮之。文王在里时，演八卦以为六十四，作郁尼之辞。据於石，困於蒺藜，乃申愤以作歌章曰：“殷道溷溷，浸浊烦兮。丹紫相合，不分别兮。迷乱声色，信谀言兮。々之虎，使我蹇兮。幽闲牢狱，谁其言兮？无辜桎梏，谁所宣兮？遘我四人，皆忧勤兮。得此珍玩，且解大患兮。仓皇迄命，遗後昆兮。作此象变，兆在昌兮。钦承祖命，天不丧兮。遂临下土，在圣明兮。讨暴除乱，诛逆王兮。”
又曰：庄周者，齐人也。明笃学术，多所博达。进准见，方来却睹未发。是时齐氵昏王好为兵事，习用干戈。庄周儒士，不合於时。自以不用，行欲避乱，自隐於山岳。後有达庄周於氵昏王，遣使赍金百镒以聘相位，周不就。使者曰：“金，至宝；相，尊官，何辞之为？”周曰：“君不见夫郊祀之牛，衣之以朱采，食之以禾粟，非不乐也。及其用时，鼎镬在前，刀俎列後，当此之时，虽欲还就孤犊，宁可得乎？周所以饥不求食，渴不求饮者，便欲全身远害耳。”於是重谢，使者不得已而去。後引声歌曰：“天地之道，近在胸臆；呼翕精神，以养九德。渴不求饮，饥不索食；避世俟道，志洁如玉。卿相之位，难可宜当。岩岩之石，幽而清凉，枕块寝处，乐在其央，寒凉回固，可以久长。”
杨泉《物理论》曰：始皇起骊山之冢，使蒙恬筑长城，死者相属。民歌曰：“生男慎勿举，生女哺用晡。不见长城下，尸骸相支柱。”
《世说》曰：晋武帝问孙皓：“闻南人好作《尔歌》，汝颇能不？”皓正饮酒，因举觞劝帝而言曰：“昔与汝为邻，今与汝为臣；上汝一杯酒，令汝寿万春。”帝悔之。
《琴操》曰：王昭君，齐国王襄汉元帝时献入後宫。帝以妻单于，昭君心念乡土，乃作怨旷之歌曰：“秋木萋萋，其叶萎黄。有鸟爰止，集于苞桑。既得升□，游倚惟房。志念幽沉，不得颉顽。我独伊何，改往变常。翩翩之燕，远集西羌。高山峨峨，河水泱泱。呜呼哀哉，忧心恻伤。”
卷五百七十二　乐部十
歌三
《山海经》曰：夏后开上三嫔于天，得《九辨》与《九歌》以下焉。开始歌《九招》於天穆之野。（上美人於天帝，得天乐下也。）帝俊八子，是始为歌。（帝俊即帝舜也。）
《太元真经□茅盈内记》曰：秦始皇三十年九月庚子，盈曾祖於华山之中，乘□驾龙，白日升天。是时，其邑谣歌曰：“神仙得者茅初成，驾龙上升入泰清，时下玄洲戏赤城，继世而往在我盈，帝若学之腊嘉平。”始皇闻谣歌，乃有寻仙之志，因改腊曰嘉平。
《楚词》曰：《九歌》者，屈平之所作。昔楚南郢之邑，沅湘之间，其俗敬鬼神。于夜必作乐鼓舞，以乐诸神。屈原放逐，窜伏其域，见俗人祭祀之礼，其辞鄙陋，为作《九歌》之曲。
《风俗通》曰：张仲春，武帝时人也。善雅歌，与李延年并侍。每奏新歌，莫不称善。然不知休息，终至于败亡。以论人之进退，当有节奏。
又曰：百里奚为秦相，堂上作乐。所赁浣妇自言知音，呼之援琴，抚弦而歌曰：“百里奚，初娶我时五羊皮，临当别行烹乳鸡，今适富贵忘我为？”因寻问之，乃其妻。
《世说》曰：王昙孙年十四五便歌，诸妓向谢公称叹王郎能歌，谢公甚欲闻之。而王既名家年少，无由得闻。诸妓又具向王说谢公意。後出东府土山上作伎。王时作两丸髻，著褶，骑马住土山下庾家墓林中，作一曲歌。于时秋月，王因举头看北林，卒曲便去。土山上，妓白谢公曰：“此是王郎歌也。”
《说苑》曰：襄成君始封之日，衣翠衣，带玉剑，履乔舄，立乎流水上。楚大夫庄辛过而说之曰：“臣愿把君之手，其可乎？”襄成君忿然作色而不言。庄辛迁延而称曰：“君独不闻夫鄂君方乘青翰之舟，张翠盖，会锺鼓之音，越人拥楫而歌曰：‘今夕何夕兮搴舟中洲流，何日兮得与王子同舟。山有树木兮木有枝，心说君兮君不知。’於是鄂君乃举绣被而覆之。”
《三辅决录》曰：梁鸿东出关，过京师，作五噫之歌曰：“陟彼北邙兮，噫！顾瞻帝京兮，噫！宫阙崔嵬兮，噫！民之劬劳兮，噫！辽辽未央兮，噫！”肃宗闻而悲之，求鸿不得。
刘向《别录》曰：汉兴已来善歌者，鲁人虞公，发声清哀，盖动梁尘。受学者莫能及也。
石崇《楚妃歌辞序》曰：《楚妃叹》莫知所由。楚之贤妃能立德著勋垂名於後世者，惟楚姬焉。故为歌辞。
《襄阳耆旧传》曰：宋玉识音而善文，襄王好乐而爱赋，既美其才而憎其似屈原也。乃谓之曰：“子盍从楚之俗，使楚人贵子之德乎？”对曰：“昔楚有善歌者，王其闻欤？始而曰《下俚巴人》，国中唱而和之者数万人。中而曰《阳阿》、《采菱》，国中唱而和之者数百人。既而曰《阳春白雪》、朝日《鱼丽》，含商吐角，绝节赴曲，国中唱而和之者，不过数人。盖其曲弥高，其和弥寡。”
