<!-- { "loadSidebar": true } -->
管仲曰：地之生财有时，民之用力有倦，而人君之欲无穷。以有时与有倦养无穷之君，而度量不生於其间，则上下相疾也。
《邓析书》曰：君有三累，臣有四责。何谓三累？亲所信，一累也；以名取士，二累也；近故疏亲，三累也。何谓四责？受重赏而无功，一责也；居大位而不治，二责也；为理而不平，三责也；御军陈而皆奔背，四责也。君无三累，臣无四责，可谓安国家也。
又曰：为君者当若冬日之阳，夏至之阴，万物归之。莫之使也，偃卧而功自成，优游而政自治。
又曰：为君者灭形匿影，群下无私，掩目塞耳，万民恐震，循名责实，案法立成，是谓明主。
《孟子》曰：君视臣如手足，臣视君如腹心。君视臣如犬马，臣视君如国人。君视臣如土芥，臣视君如寇仇。
《孙卿子》曰：君，舟也；庶人，水也。水能行舟，亦能覆舟。
又曰：君者，义也。义正则君正。君者，盘也。水者，民也。盘方则水方，盘圆则水圆。君者，源也；水者，流也。源清则流清，源浊则流浊。
《鬼谷子》曰：事圣君有听从无谏争，事中君有谏诤无谄谀，事暴君有补削无矫拂。
又曰：君得名则群臣恃之，君失名则群臣欺之。
《尸子》曰：孔子谓子夏日：“汝知君子乎？”子夏曰：“鱼失水则死，水失鱼犹为水也。”孔子日：“商，汝知之。”
又曰：“日在井中，不能烛远；日在足下，不可以视。君之有国，犹天之有日，居不高则不明，视不尊则不远。”
《韩子》曰：晋平公问叔向：“齐桓公九合一匡，君之力？臣之力？”叔向称：“管仲、隰朋之力。”师旷曰：“君，壤地也；臣，草木也。壤地美然后草木硕。亦君之力，臣何力之有焉？”
。又曰：势者，君之舆也；威者，君之策也；臣者，君之马也；民者，君之轮也。势固则舆安，威定则策劲，臣顺则马良，人和则轮利。而为国皆失此，有覆舆、走马、折策、败轮矣。
又曰：为人君者犹壶也；民亦水也。壶方水方，壶圆水圆。
《吕氏春秋》曰：魏文侯燕饮，皆令诸大夫论己。或言君仁，或言君义，或言君智。至任座曰：“君，不肖君也。得中山，不封君弟而封君之子，是以知君不肖。”文侯不悦，座趋而起。次及翟璜，曰：“君，贤君也。其主贤者，其臣之言直。今座之言直，是以知君贤也。”
又曰：善为君者，蛮夷反舌皆服，俗淳也。水泉深，则鱼鳖归之；人君贤，则豪杰赴之。
又曰：君者，仁义以治之，爱利以安之，忠信以道之。务除其灾、致其福，故人之于上也，若玺之于涂也。抑之以方则方，以圆则圆。若五种之地，必应其类而蕃息百倍。此五帝三王之所以无敌也。
又曰：古之王者，其所为少。其所为少，因者，君术也；为者，臣道也。为则扰矣，因则静矣。因冬为寒，因夏为暑，君系事焉？故曰：君道无为。
又曰：昔太古尝无君，其民聚生群处，知母不知父，无亲戚、兄弟、夫妻、男女之别，无上下、长幼之道，无进退、揖让之礼，无衣服、履带、宫室、畜积之便，无器械、舟车、城郭、险阻之备。此无君之患，故臣之义，不可不明也。自上世以来，天下亡国多矣，而君道不废者，天下利之也。
又曰：齐桓公染于管仲、鲍叔，晋文染于舅犯、郭偃，荆庄王染于孙叔敖、沈尹承，吴阖闾染于伍员、文之义，越勾践染于范蠡、大夫种。此五君者，所染当，故霸诸侯。范吉射染于张柳朔、王生，中行寅染于籍秦、高强，吴夫差染于王孙雄、太宰，智伯瑶染于智国、张武，申尚染于魏义、偃长，宋康王染于唐鞅、田不礼。此六君者，所染不当，故国皆残亡，身或死辱。为君，非为君而因荣也，非为君而安也。以为行理也。
又曰：先王用非其有如已之有，通乎君道者也。君者处虚、素服而无智，故能使众智也。无能，故能使众能也。能执无为，故能使众为也。无智、无能、无为，此君之所执。
又曰：郑君问于被瞻曰：“闻先生之义不死君，信有之乎？”被瞻对曰：“有之。夫言不能听，道不能行，则固不事君也。若言听道行，又何死亡？”故被瞻之不死亡，贤于死亡也。
又曰：豫让欲报襄子。其友谓之曰：“子之所道甚难而无功，谓子有志则然矣，谓子智则不然。以子之材而索事襄子，（索，求。）襄子必近子。子得近之而行所欲，此甚易而功必成。”豫让笑而应之曰：“是为先知报後知也。为故君贼新君矣，大乱君臣之义也。子无失吾所为矣。凡吾所为此者，所以明君臣之义也，非从易也。”
《淮南子》曰：君，根本也；臣，枝叶也。根本不善，枝叶茂，未闻也。有道之世，以人与国；无道之世，以国与人。以贤人而与之国，尧舜是也；以国与人，桀纣与汤武是也。
《说苑》曰：晋平公问於师旷曰：“人君之道奈何？”师旷曰：“人君清静无为，务在于博爱，趣在任贤，开耳目以察万方，不溷溺於俗，不拘系於左右，廓然远见，倬然独立，屡省考绩以临臣下。此人君之操也。”平公曰：“善！”
《新序》曰：赵襄子问於王子维曰：“吴之所以亡者何也？”对曰：“吴君吝而不忍。”襄子曰：“宜哉，吴之亡也！吝则不能赏贤，不忍则不能罚奸。贤者不赏，有罪不罚，不亡何待？”
《潜夫论》曰：凡人君之治，莫大於和阴阳。夫阴阳者，以天为本。天心顺则阴阳和，天心逆则阴阳乖。天以民为心，民安乐则天心顺，民愁苦则天心逆。
《抱朴子》曰：清玄剖而上浮，浊黄判而下流，尊卑等威於是乎著。曩圣取诸两仪，而君臣之道立；设官分职，而雍熙之化隆。君人者必修诸己，以先四海；去偏党，以平王道；遣私情，以树至公。昭德塞违，庸亲昵贤，使规尽其圆，矩尽其方矣。
卷六百二十一　治道部二
臣
韦昭《释名》曰：臣，慎也。慎於其事以奉上也。
《孝经说》曰：臣者，坚也。守节明度，修义奉职也。
《易》曰：王臣蹇蹇，匪躬之故。（蹇卦。）
《书》曰：臣无有作福作威王食。臣之有作福作威王食，其害于而家，凶于而国。
又曰：熊罴之士，不二心之臣，保王家，用端命于上帝。
《诗》曰：进厥虎臣，阚如虎。（阚，呼槛切。）
《礼》曰：卫有大史曰柳庄，寝疾。公曰：“若疾革，虽当祭必告。”公再拜稽首，请於尸曰：“有臣柳庄也者，非寡人之臣，社稷之臣也。闻之死，请往。”不释服而往，遂以衤遂之。
又曰：为人臣者，杀其身，有益於君，则为之。况于其身以善其君乎？周公优为之。（于读为迂。迂，广也，大也。）
又曰：故仕於公曰臣，仕於家曰仆。
又曰：大臣法，小臣廉，官职相序，君臣相正，国之肥也。
又曰：为人臣下者，有谏而无讪，有亡而无疾。颂而无谄，谏而无骄，怠则张而相之，（相，助也。）废则扌帚而更之，谓之社稷之役。（役，为也。）
又曰：子言之：事君先资其言，拜自献其身，以成其信。是故君有责於其臣，臣有死於其言，故其受禄不诬，其受罪益寡。子曰：事君大言，入则望大利，小言，入则望小利。故君子不以小言受大禄，不以大言受小禄。子曰：事君不下达，不尚辞，非其人弗自。子曰：事君远而谏，则谄也；近而不谏，则尸利也。子曰：迩臣守和，宰正百官，大臣虑四方。子曰：事君欲谏不欲陈。《诗》云：“心乎爱矣，遐不谓矣。中心藏之，何日忘之？”子曰：事君难进而易退，则位有序；易进而难退，则乱也。子曰：事君三违而不出境，则利禄也。虽曰不要，吾弗信也。子曰：事君慎始而敬终。子曰：事君可贵可贱，可富可贫，可生可杀，而不可使为乱。（乱谓违废事君之礼。）
又曰：子曰：大臣不亲，百姓不宁，则忠敬不足而富贵已过也。大臣不治而迩臣比矣。（忠敬不足谓臣不忠於君，君不敬其臣。迩，近也。言近以见远，言大以见小，互言之记私相亲也。）故大臣不可不敬也，是民之表也；迩臣不可不慎也，是民之道也。（民之道，言民犹从也。）君毋以小谋大，毋以远言近，毋以内图外，则大臣不怨，迩臣不疾，而远臣不蔽矣。
《左传》曰：石昔，纯臣也，怨州吁而厚与焉。大义灭亲，其是之谓乎？
又曰：晋惠公卒，怀公，命无从亡人。期期而不至，无赦。狐突之子毛及偃从重耳在秦，弗召。怀公执狐突曰：“子来则免。”对曰：“子之能仕，父教之忠，古之制也。策名委质，贰乃辟也。今臣之子，名在重耳，有年数矣。若又召之，教之贰也。父教子贰，何以事君？刑之不滥，君之明也，臣之愿也。淫刑以逞，谁则无罪？臣闻命矣。”乃杀之。
又曰：秦医和谓晋侯曰：“良臣将死，天命不估。”赵孟曰：“谁当良臣？”对曰：“主是谓矣。主相晋国，於今八年。晋国无乱，诸侯无阙，可谓良矣。和闻之：国之大臣荣其宠禄，任其大节，有灾祸兴而无改焉，必受其咎。”
又曰：陈无宇谓楚王曰：“天子经略，诸侯正封。封略之内，何非君土；食土之毛，谁非君臣。（毛，草也。）故《诗》曰：‘普天之下，莫非王土；率土之滨，莫非王臣。’（《诗□小雅》。滨，涯。）天有十日，（甲至癸。）人有十等，下所以事上，上所以共神也。故王臣公，公臣大夫，大夫臣士，士臣皂，皂臣舆，舆臣隶，隶臣僚，僚臣仆，仆臣台。马有圉，牛有牧，以待百事。”
《春秋说》曰：正气为帝，间气为臣，臣之。
《论语》曰：舜有臣五人而天下治。武王曰：“予有乱臣十人。”（乱，治也。）
又曰：季子然问：“仲由、冉求可谓大臣与？”子曰：“所谓大臣者，以道事君，不可则止。今由与求也，可谓具臣矣。”（言备官数而已。）
《孝经》曰：君子之事上也，进思尽忠，退思补过，将顺其美，匡救其恶。故上下能相亲也。
《汉书》曰：张良未尝持兵为将，常为画策臣。
又曰：绛侯周勃为丞相，罢，趋出，意甚得。上礼之恭，常目送之。袁盎进曰：“丞相何如人也。”上曰：“社稷臣。”盎曰：“绛侯所谓功臣，非社稷臣。社稷臣者，主存与存，主亡与亡。”
又曰：上居禁中，召周亚夫赐食。因趋出，上目送之曰：“此怏怏，非幼主臣也。”
又曰：辛庆忌居处恭俭，食饮被服尤节约。然性好舆马，号为鲜明，惟是为奢。
