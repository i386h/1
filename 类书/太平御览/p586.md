<!-- { "loadSidebar": true } -->
又曰：南阳何，初见曹操叹曰：“汉将亡，安天下者必此人也。”操以是嘉之。
《魏志》曰：武帝机警，有权数，时人莫知者，桥玄见而异焉。谓曰：“今天下将乱，安生民者，其在君乎！”太祖常感其智己，後经过玄墓，辄怅然致祭。
又曰：王粲，字仲宣，蔡邕见而奇之。时邕才学显著，常车骑填巷，宾客盈座。闻粲在门，倒屣迎之。粲年既幼弱，容状短小，一座皆惊。邕曰：“此王孙也，有异才，愧吾不如也。吾家书籍文章，尽当与之。”
又曰：陈群为童儿时，祖实常异之曰：“此儿必兴吾门。”群为司空西曹属。时有荐乐安王模、下邳周逵者，太祖辟之。还教以为模、逵秽德，终必败，太祖不听。後模、逵皆坐奸宄诛，太祖以谕群。群荐广陵陈乔、丹阳戴乾，太祖皆用之。後吴人叛，乾忠义死难，乔为名臣。
又曰：杨骏，字季才。司马宣王年十六七，与骏相遇，骏曰：“此非常人也。”同郡王象，少孤特，为人仆隶，年十七八，使牧羊而私读书，骏见美其人质，即赎象着家中，聘妻立屋，然後与别。骏自少及长，以人伦自任。
《魏略》曰：赵歧逃难，匿姓名，卖饼北海市。时安丘孙嵩，字宾石，游市见歧，察非常人，呼与共载。歧惧失色，嵩乃令骑屏行人，从容问曰：“视子非卖饼者，不有重怨，即亡命乎？北海孙宾石，阖门百口，势能相济。”歧素闻嵩名，即以实告之，遂与俱归，藏歧复壁中。
孙盛《魏氏春秋》曰：嘉平玄年，右将军夏侯霸本蜀人，问太傅之德，霸对曰：“彼自吻家，非人臣也。”问京师俊士，对曰：“有锺会者，若管朝政，吴蜀之忧也。”
《蜀志》曰：先主年十五，母使学，与同宗刘德然、辽西公孙瓒俱事同郡卢植。德然父玄起，尝资给先主，与德然等。起妻曰：“各自一家，何能常尔耶？”起曰：“吾宗中有此儿，非常人也。”
又曰：诸葛亮，字孔明，琅琊人，耕垄亩，好为《梁父吟》。自比於管仲、乐毅，时人莫之许也。惟博陵崔州平、颍川徐庶与亮友善，谓为信然。先主屯新野，庶见，先主器之，庶谓先主曰：“诸葛孔明，卧龙也，将军岂愿见之？”先主曰：“君与俱来。”庶曰：“此人可就见，不可屈致也。将军宜枉驾顾之。”由是先主诣亮，凡三往，乃见。
又曰：庞统，字士玄，襄阳人。少时朴钝，未有识者。颍川司马徽清雅有知人鉴，统弱冠往见徽，徽采桑树上，坐统桑下，共语自昼达夜。徽甚异之，称统当为南州士人冠冕，由是渐显也。
《吴志》曰：顾邵，字孝则，雍长子也。年三十七，起家为豫章太守，小吏姿质佳者，令奖就学，择其先进，擢置左右职，举善以教，风化大行。初，钱塘丁出於役伍，阳羡张秉生乎民庶，乌程吴粲、□阳殷礼起乎微贱，邵皆拔而友之，至典军中郎，秉至丹阳，礼至零陵令，粲至太子少保。
又曰：张温，字惠恕。少修操，容貌瑰玮，权闻之，以问公卿曰：“温当今与谁为比？”大司农刘基曰：“无可与为辈。”顾雍曰：“温当今无辈。”权曰：“如是，张允不死也。”徵到延见，文辞占对，观者倾悚，权改容加礼。
又曰：张昭，字子布。为人矜严忠谨，能识人。诸葛恪，字玄逊，年少之时，众人奇其英才。昭言，终败葛氏者，玄逊。
《吴书》曰：陶谦，字恭祖，年十四，独帛幡乘竹马而戏，邑中儿童皆随之。苍梧太守同县甘公出，遇之於途，见其容貌异，住车与语，甚悦之，因许妻以女，甘夫人怒曰：“闻陶家儿遨戏无度，如何以女许之？”甘公曰：“彼有奇志，必大成。”遂与之，後为徐州刺史。
王隐《晋书》曰：石苞少子崇，字季伦。苞临终，预分诸子财物，独不及崇，其母以为言，苞曰：“此儿虽小，大自能得财也。”
又曰：魏舒，字阳玄，任城人。容貌朴实，少号迟钝，人莫之知。惟叔父衡知其奇，每有宾客，己常劝使过舒，言吾兄子，非常人也。
虞预《晋书》曰：魏舒，少名迟钝，惟太原王曰：“卿终当为台辅。然亦不能令妻子免饥寒，吾当助卿营之。”常借给，舒受而不辞。
又曰：武陔，字玄夏，沛国竹邑人，父周，有显名。陔及二弟韶、茂，皆总角见称。时同郡刘公荣名人，尝诣周过陔兄弟，与观其举动，便出语周曰：“君三子皆国士也。玄夏量最优，出辅佐之风，仕官可为亚公。叔夏、季夏不减常伯、纳言。”陔後果开府。
徐广《晋书》曰：郑齐纯和有识。初，荀攸见齐曰：“郑公业为不亡矣。”时相国掾魏讽有盛名，同郡任览谓齐曰：“讽奸雄，必以祸终，子宜绝之。”後讽果败。司空王朗辟掾，委以求才，齐举高阳许允、扶风鲁芝、东莱王基，并为名臣。
又曰：魏谒者郭玄信出使，从弘农求御，人遣石苞及邓艾为御。行十馀里，玄信谓二人曰：“子并当至将相。”既而苞为县吏到邺，卖铁於市，市长赵玄儒异之曰：“公辅才也。”遂与交。稍迁至弘农司马，欲求县吏，部郎许允谓苞曰：“君我辈人也。当相引置朝廷，何欲小县乎？”苞还叹，不意允之智己。
《晋书□陶侃传》曰：乐广欲会荆杨士人，武库令黄庆进侃於广。人或非之，庆曰：“此子终当远到，复何疑也！”
又曰：王导，少有风鉴，识量清远。年十四，陈留高士张公见而奇之，谓其从兄敦曰：“此儿容貌志气，将相之器也。”
又《石苞传》曰：赵玄儒有知人鉴，见苞异之，因与结交，叹苞远量，当至公辅。
又曰：陆云幼时，吴尚书广陵闵鸿见而奇之，曰：“此儿若非龙驹，当是凤雏。”
又曰：刘裕为布衣，众未之识也。惟王谧独奇贵之，尝谓裕曰：“卿当为一代英雄。”
《晋书》曰：庾翼，字稚恭，风仪俊伟，少有经纶大略。京兆杜、陈郡殷浩并才名冠世，而翼弗之重也，每语人曰：“此辈宜束之高阁，候天下太平，然後议所任耳。”见桓温总角之中，便期之以远略，因言於成帝曰：“桓温有英雄之才，愿陛下勿以常辈畜之，宜委以方、邵之任，必有弘济艰难之勋。”
又曰：谢安常疑刘牢之不可独任，又知王味之不宜专城。牢之既乱终，而味之亦以贪败，由是识者服其知人。
又《陶侃传》曰：刘弘为荆州刺史，将之官，辟侃为南蛮长史，遣先向襄阳讨贼张昌，破之。弘既至，谓侃曰：“吾昔为羊公参军，语其後当居此。今相观察，必继老夫矣。”
又曰：时豫章郎中令杨卓，陶侃州里人也。为乡论所归。侃诣之，卓曰：“《易》称贞固足以事，陶士行是也。”与同乘见中书郎顾荣，荣甚奇之。吏部郎温雅谓卓曰：“奈何与小人共载？”卓曰：“此人非凡器也。”
卷四百四十三　人事部八十四
知人中
《晋书》曰：裴，字逸民。弘雅有远识，博学稽古，少知名。御史中丞周弼见而叹曰：“若武库，五兵纵横，一时之杰也。”
又曰：荀勖父盼，早亡。勖依於舅氏。歧嶷夙成，十馀岁能属文。从外祖魏太傅锺繇曰：“此儿当及其曾祖。”既长，遂博学，达於从政。
又曰：郭奕时亭长李含有俊才，而门寒为豪族所排，弈用为别驾，含後果有名位，时以奕为知人。
又曰：贺循少玩魄籍，善属文，博览众书，尤精《礼》《传》，雅有知人之鉴，拔同郡杨方于卑陋，卒成名於世。
又曰：应詹，镇南大将军刘弘，詹之祖舅也，请为长史，谓之曰：“君器识弘深，後当代老子于荆南矣。”乃委以军政。
又曰：杨方，字公回。少好学，有异才。初为郡钤下威仪，公事之暇，辄读五经，乡邑未之知。内史诸葛恢见而奇之，待以门人之礼，由是得周旋贵人间。
又曰：郭奕，字大业，太韵恤曲人也。少有重名，山涛称其高简有雅量。为野王令，羊祜尝过之，奕叹曰：“羊叔子何必减郭大业！”少选复往，又叹曰：“羊叔子去人远矣。”遂送祜出界数百里。
又曰：李荐乐安孙璞，亦以道德显，时人称为知人。
又曰：唐彬，初受学於东海阆德，德门徒甚多，独目彬有廊庙才。及彬官成，而德已卒，乃为之立碑。
又曰：韦忠年十二丧父，哀慕毁悴，杖而後起，司空裴秀吊之，匍匐号诉，哀恸感人。秀出而告人曰：“此子长大必吻佳器。”归而命子造焉也。
又曰：沛国戴，少有才知，与嵇绍从子含相友善，时人许以远致，绍以为必不成器。後为司州主簿，以为无行被斥，州党称有知人之明。
又曰：郑袤，字林叔，荣阳开封人也。高祖众，汉太司农。父泰，杨州刺史，有高名。袤少孤，早有识鉴。荀攸见之曰：“郑公业为不亡矣。”
又曰：《王戎传》云：“阮籍与浑为友，戎年十五，随浑在郎舍，戎少籍二十岁，而籍与之交。籍每浑，俄顷去，过戎良久，然後出，谓浑曰：“冲清贵，非卿伦也，共卿言不如共阿戎谭。”
又曰：乐广，字彦辅。父方，参魏征西将军夏侯玄军事。广时年八岁，玄尝见广在路，因呼与语，还谓方曰：“向见广神姿朗彻，当为名士。卿家虽贫，可令专学，必能兴卿门户也。”
又曰：曹摅，字颜远，谯国人也。祖肇，魏将军。摅少有孝行，好学，善属文。太尉王衍见而器之。调补临淄令。
又曰：潘京举秀才，到洛，尚书令乐广，京州人也。共谈累日，深叹其才，谓京曰：“君天才过人，恨不学耳。若学必为一代谈宗。”京感其言，遂亲骚不倦。
又曰：《王澄传》云：王衍有重名於世，时有许以人伦之鉴。尤重澄及王敦、庾凯，常为天下人士目曰：“阿平第一，子嵩第二，处仲第三。”澄尝谓衍曰：“兄形似道人，而神峰太俊。”衍曰：“诚不如卿落落穆穆然。”澄由是显名。
又曰：戴若思往武陵省父，时同郡人潘京素有理鉴，名知人。其父遣若思就京与语，既而称若思有公辅之材。
又曰：《周ダ传》曰：同郡贲嵩有清操，见ダ叹曰：“汝、颍固多奇士！自顷雅道陵迟，今复见周伯仁，将振起旧风，清我邦族矣。”
又曰：刘隗伯父讷，字令言，有人伦鉴识。初入洛，见诸名士而叹曰：“王夷甫太鲜明，乐彦辅我所敬，张茂先我所不解，周弘武巧於用短，杜方叔拙於用长。”
又曰：周浚有人伦鉴识。其乡人史曜素微贱，众所未知，浚独引之为友，遂以妹妻之，曜竟有名於世。
又曰：《阮修传》云：王衍当时谈宗，自以论《易》略尽，然有所未了，研之终莫悟，每云：“不知此後当见能通之者不。”衍族子敦谓衍曰：“阮宣子可与言。”衍曰：“吾亦闻之，但未知其之处定何如耳！”及与修谈，言寡而旨畅，衍乃叹服焉。
