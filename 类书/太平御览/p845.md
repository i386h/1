<!-- { "loadSidebar": true } -->
又曰：卫青为太中大夫，元光六年拜为车骑将军，击匈奴，出上谷。公孙敖出代郡，李广出雁门。敖亡七千骑，广为虏所得，得脱归，皆当斩，赎为庶人。
又曰：赵食其，礻殳礻羽人也。（礻殳，丁外切。栩，许羽切。）为右将军，从大将军出定襄，迷失道当斩，赎为庶人。
又曰：博望侯拯喂、郎中令李广俱出右北平异道，匈奴左贡王将数万骑围广。广与战二日，骞至，匈奴引兵出。骞坐行留当斩，赎为庶人。
又曰：右卫将军苏建亡军，独身脱还，赎为庶人。
《後汉书》曰：孝明时诏：“亡命自殊死以下赎，死罪缣四十匹；左趾至髡钳城旦舂，十匹；完城旦舂至司寇五匹。犯罪未发觉，诏书到日自告者，半入赎。”
《晋书》曰：王弘有政绩，後为河南尹，苛碎。坐桎梏罪人，以泥墨涂面，置深坑中，饿不与食，又擅纵五岁刑以下二十人，为有司所劾。帝以弘累有政绩，听以赎罪论。
又曰：烈王无忌，闵王承之子也。承为荆州刺史王□所害。江州刺史褚裒当之镇，无忌讥Δ阳尹桓茎□饯於版桥。时王□子丹阳丞耆之在坐，无忌志欲复雠，拔刀将手刃之，裒、景命左右救捍，获免。御史中丞车灌奏无忌欲专煞人，付廷尉科罪。成帝诏曰：“王当以体国为大，岂可寻绎由来，以乱朝宪？主者其申明法令，自今己往，有犯必诛。”於是听以赎论。
《齐书》曰：到，永明元年为御史中丞。车驾幸丹阳郡，宴饮，恃旧，酒後狎侮同列，谓庾杲之蠢尔蛮荆，其俗鄙。复谓虞曰断文身，其风陋。王晏既贵，雅步从容，又问曰：“王散骑复可故尔？”晏先为国常侍，转员外散骑郎，此二职清华所不为，故以此嘲之。王敬则执查，以刀子削之，又曰：“此非元微头，何事自吃之？”为左丞庾杲之所纠，以赎论。
《唐书》曰：後魏起自北方，属晋室之乱，部落渐盛。其主乃峻刑法，每以军令从事。人乘宽政，多以违令得罪，死者以万计，於是国中骚然，其後，当死者听其家献金马以赎。
《会稽典录》曰：杨矫为右丞，诣南宫取急案条ト旧事，於复道中逢太常羊柔不避车，又下矫纠奏柔以为知丞郎应行威仪有序，九列外官而公干犯，请廷尉治柔罪。诏勿治，以三月俸赎罪。
《晋律》曰：其年老小笃癃病及女徒，皆收赎。
又曰：诸应收赎者，皆月入中绢一匹，老小女人半之。
又曰：赎死，金二斤也。
又曰：失赎罪囚，罚金四两也。
又曰：以金罚相代者，率金一两以当罚十也。
禁锢
《传》曰：楚共王即位，将为阳桥之役，使屈巫聘于齐，且告师期。巫臣尽室以行。遂奔晋，晋人使为邢大夫。子反请以重币锢之，（禁锢勿令仕。）王曰：“其自为谋也，则过矣；其为吾先君谋也，则忠。忠，社稷之固也，所盖多矣。（盖，覆也。）且彼若能利国家，虽重币，晋将可乎？（言不许。）若尾於晋，晋将弃之，何劳锢焉？”
又曰：会于商任，锢栾氏也。（禁锢栾盈，使诸候不得授之。）二十二年，会于沙随，复锢栾氏也。（晋知栾盈在齐，故复锢也。）
《後汉书》曰：河内张成善说风角，推占当赦，遂教子煞人。李应为河南尹，督促收捕，既而逢宥获免。应愈怀愤疾，竟案煞之。初，成以方艰嗷通宦官，帝亦颇讯其占。成弟子牢循因上书诬告应等养太学游士，交结诸郡生徒，更相驱驰，共为部党，诽讪朝廷，疑乱风俗。於是天子震怒，班下郡国，逮捕党人，布告天下，使同忿疾，遂收执应等。其辞所连及陈实之徒二百馀人，或有逃遁不获，皆悬金购募。使者四出，相望於道。明年，尚书霍、城门校尉窦武并表为请，帝意稍解，乃皆赦归田里，禁锢终身，而党人之名犹书王府。熹平五年，永昌太守曹鸾上书大讼党人，言甚方切。帝省奏大怒，即诏司隶益州槛车收鸾，送槐里狱，掠煞之。於是又诏州郡，更考党却逝生故吏父子兄弟，其在位者，免官禁锢，爰及五属。（谓斩、齐、大功、小功、缌麻也。）
又：韩棱初为郡功曹，太守葛兴中风，病不能听政，棱阴代兴视事，出入二年，令无违者。兴子尝发教欲署吏，棱拒执不从，因令怨者章之。（章谓令上章告言之。）事下案验，吏以棱掩兴病，专典郡职，遂致禁锢。显宗知其忠，後诏特原之。
又曰：弟五伦上疏云：“三辅论议者，至云以贵戚废锢当复，以贵戚浣濯之，犹解酲当以酒也。（病酒曰醒。）讠皮险趋势之徒，诚不可亲近。”
《齐书》曰：王宴弟诩，位少府卿。敕未登黄门郎，不得畜女伎。诩与射声校尉阴玄知坐畜伎免官，禁锢十年。敕特原。
《典略》曰：马骋在东观十六年，以为久费精思，非养生之道，擅去离署，免官，禁六年。
崔鸿《前燕录》曰：辽东内史宋该举侍郎韩偏为孝廉，慕容俊令曰：“夫孝廉者，道德沉敏，贡之王庭，偏往助叛徒迷固之罪。及王威临讨，凭城鬼詈，此则勃之甚，奈何举之？该下吏可正四岁刑，行财祈进，亏乱王典，可免官，禁锢终身。”
《晋令》曰：犯免官，禁锢三年。
《郑玄别传》曰：玄病笃，与益恩书曰：“吾预党禁锢十四年也。”
卷六百五十二　刑法部十八
赦
《易》曰：雷雨作解，君子以赦过宥罪。
《书》曰：眚灾肆赦。（眚，过；灾，害；肆，缓。言大过害当缓赦之。）又曰：五刑之疑有赦，五罚之疑有赦，其审克之。（刑疑赦从罚，罚疑赦从免，其当伺察，能得其礼。）
《周礼》曰：国君过市，刑人赦。
又曰：司刺，掌三宥三赦之法。一宥曰不识，再宥曰过失，三宥曰遗忘；一赦曰幼弱，再赦曰老耄，三赦曰蠢愚。
《尔雅》曰：赦，舍也。（舍，放置也。）
《论语》曰：子路问政。子曰：“先有司，赦小过，举贤才。”
《史记》曰：陶朱公子煞人，囚於楚。公曰：“煞人而死，职也。”使少子往视之，乃装黄金千溢以置褐器中。载以一牛车，遣其少子。朱公长男固请欲行，公不许。长男曰：“长子，家督也。今弟有罪，大人不遣，是吾不肖。”欲自煞，其母为言，不得己而遣长子。为一封书及金，令遗故所善庄生。生乃见楚王曰：“某星犯某宿，独以德为可以除之。”王乃使封三钱之府。长男以为赦，弟固当出也，重千金虚弃无所为也，乃复见庄生曰：“弟今自赦，故辞去。”生知其意曰：“自入室取金。”庄生耻为儿所卖，乃入见楚王曰：“臣出，道路皆言陶之富人朱公子多将金赂王左右，王非能恤楚而恩赦，乃以陶朱公子也。”楚王大怒，遂煞陶朱公子。明日乃赦，令长子持其弟丧归也。
《汉书》曰：惠帝冠，赦天下，省法令妨吏民者，除挟书律。（如淳曰：秦皇令，敢有挟持书偶语者，为城旦舂。）
又曰：惠帝崩，太子立为皇帝，年幼，太后临朝称制，大赦天下。
又曰：武帝元封二年四月，临决河塞堤，作《瓠子歌》，赦所过徒。六月，诏曰：“甘泉宫内铜池中产芝，九茎连叶，赦天下。”作《芝房之歌》。五年冬，行南巡，还至泰山，增修封禅，赦天下。六年，诏曰：“朕礼首山，昆田出珍物，化为黄金。祭后土，神光三烛。其赦汾阴殊死以下，赐天下贫民布帛人一匹。益州、昆明反，赦京师亡命令从军，击之。後元元年三月，诏曰：”朕郊见上帝，巡于北边，见群鹤留止，以不罗网，靡所获。献荐于泰，光景并见，其赦天下也。”
又曰：宣帝地节元年四月，凤凰集鲁，群鸟从之。戊申，立皇太子，赦天下。神爵四年春二月，诏曰：“嘉瑞并见，修兴太一、五帝、后土之祠，祈为百姓蒙福。鸾凤万舞，集止于旁。斋戒之暮，神光显着。荐献之夕，神光交错，或降於天，或登于地，或从四方来集于坛。上帝嘉飨，海内承福，其赦天下。”
又曰：成帝建始元年二月，诏曰：“乃者火灾降于祖庙，有星孛于东井，其大赦天下，咸得自新。”永嘉元年丙寅，立皇后赵氏，大赦天下。四年正月，行幸甘泉，郊泰，神光降集紫殿，大赦天下。
又曰：哀帝建平二年四月，诏曰：“汉家之制，推亲亲以显尊尊。定陶恭皇之号，不宜复称定陶。尊恭皇太后，称永信宫，立恭皇后庙于京师。赦天下。”
《东观汉记》曰：吴汉疾笃，上乃亲自临问所欲言。对曰：“臣愚，无所知识，惟愿无赦而己。”
又曰：郭躬家世掌法，务在宽平。章和元年，赦天下系囚，在四月丙子以前，减死罪一等，勿笞，诣金城，而文不及亡命。躬上封事曰：“伏惟天恩莫不荡宥，死罪以下并蒙更生，而亡命捕得独不沾泽。臣以为赦前犯死罪而系在赦後者，可皆勿笞，诣金城，以全民命益於边。”上善之，即下诏赦焉。
谢承《後汉书》曰：学士中诸生与李应等更相褒重，莫不畏其贬议。时河内张成善说风角，推占当赦，遂教子煞人。李应为河南尹，督促收捕，既而逢宥获免。应愈怀愤疾，竟案煞之。
又曰：度尚为荆州刺史。尚见胡兰馀党南走苍梧，惧为己负，仍伪上言苍梧贼入荆州界，於是徵交趾刺史张磐下廷尉。辞状未正，会赦见原，磐不肯出狱，方更牢持械节。狱吏谓磐曰：“天恩旷然，而君不出，何乎？”磐因自列曰：“前长沙贼胡兰作难荆州，馀党散入交趾。磐身婴甲胄，涉危履险，讨击凶患，斩殄渠帅，馀烬鸟窜，冒遁还奔。荆州刺史度尚惧磐先言，怖畏罪戾，伏奏见诬。磐备位方伯，为国爪牙，而为尚所枉，授罪牢狱。夫事有虚实，法有是非，磐实不辜，赦无所除。如忍以荀免，永授侵辱之耻，生为恶吏，死为弊鬼。乞传尚诣廷尉，面对曲直。”廷尉以其状上，诏书徵尚到廷尉，辞穷授罪，以先有功得原。
又曰：董卓死，陕中诸将后共相要，遣使诣长安相闻，求乞大赦。尚书令王允等以为煞卓时己赦，今复求，一岁不可再赦。李亻等曰：“京师不赦我，我当死，不若决之。若攻长安，克之则可大得天下；不克则尽钞取三辅妇女财物西上陇，归乡里作贼，延命尚可数年。”於是帅兵西向长安。
《魏志》曰：文帝延康元年，授禅即位，改延康为黄初，大赦天下。
又曰：陈留王奂即位，咸熙二年二月，加相国晋王冕十二旒、天子旌旗、出警入跸、乘金银车等。癸未，大赦。八月辛卯，晋王薨。壬辰，晋太子炎绍封袭位。襄武县言有大人见，长三丈馀，迹长尺二寸，白，着黄单衣，黄巾，柱杖，呼人王，始语云，今当太平。九月乙未，大赦。
《吴志》曰：吕蒙病发，孙权迎置内厩，夜不能寐，病中有瘳，为下赦令。
又曰：孙皓天玺元年，吴都言临平湖自汉末草秽拥塞，令更开通。长老相传，此湖边石函中有小石，青白色，长四寸，广二寸余，刻作皇帝字。於是改年，大赦。
