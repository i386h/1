<!-- { "loadSidebar": true } -->
《淮南子》曰：客有见人於孚子者。客出，孚子曰：“子之客独有过，望我而笑之，是慢也。谈论而不称师，是叛也。交浅而言深，是乱也。”客曰：“望君而笑，是公也。谈论不称师，是通也。交浅而言深，是忠也。”故客一体也，或以为君子，或以为小人，从视之异。
《说苑》曰：魏文侯与大夫饮酒，使公乘不仁为觞政曰：“饮不（子曜切。）者，浮以大白。”文侯饮而不尽，公乘不仁举白浮君，君视而不应。侍者曰：“不仁退，君已醉矣。”公乘不仁曰：“前车覆，後车诫。盖言其危。为人臣者不易，为君亦不易。今君已设令，令可不行乎？”君曰：“善。”白而饮之。以公乘不仁为上客。
又曰：燕昭王问於郭隗曰：“寡人地狭民寡，齐人削取八城，匈奴驱驰楼烦之下，以孤之不肖，得承宗庙，恐亡社稷，存之有道乎？”隗曰：“帝者之臣，其名臣也，其实友也。霸者之臣，其名臣也，其实仆也。危国之臣，其名臣也，其实虏也。今王将东面目指气使以求臣，则厮役之臣至矣。南面听朝，不失揖让之礼求臣，则人臣之臣至矣。北面等礼相亢，下之以色，不乘势以求臣，则朋友之臣至矣。西面拘指逡巡而退以求臣，则师傅之才至矣。王诚欲兴道，隗请为天下之士开路。”於是，燕王常置郭隗为上客。
《三辅决录》曰：频阳游殷字季齐，初为郡功曹。有童子张既者，时未知名，为郡书佐。殷察异之，敕既过家，具设宾馔。及既至，妻笑曰：“君甚勃乎！张德容童昏小儿，何异客哉？”殷曰：“卿勿怪，乃方伯之器也。”殷遂与论霸王之事。飨讫，以子楚托之。
《列女传》曰：孟尝君食客三千人。厨有三列，上客食肉，中客食鱼，下客食菜。齐市中有乞食人冯暖，经冬无，面有饥色，愿得上厨。
又曰：汉中杨子拒妻字大英，子仲珍有高名。常请客，母盛为供具，从窗中窥客。罢，让之曰：“吾视汝所交皆不及己，此自损之道也。”後岁馀，复请宾客，皆耆德秀士。母观之，喜曰：“吾无忧矣！”
《华阳国志》曰：任熙字伯远。开门待宾客朝，无少长，必有供膳。
《陆绩别传》曰：孙策在吴，张为上客，共论四海未安，当用武治而平之。绩年少，未座，遥，大声言曰：“昔管仲相齐桓公，九合诸侯，一匡天下，不用兵车。孔子曰：远人不服，修文德以来之。今论者不务道德之术，而惟当用武，绩虽童蒙，窃所未安。”
《世说》曰：孙长乐兄弟就谢公宿，言至骏杂。刘夫人在壁後听之，具闻其论。谢公明还问刘：“昨客何似？”刘答曰：“亡兄门未有如此宾客。”谢深有愧色。
《郭子》曰：桓大司马病笃。（桓温，字子玄也。）谢公省病，（谢安，字安石也。）从东门入。桓遥瞩而叹曰：“吾门中不久复见如此客。”
《苏州志》曰：通贤桥东有吴丞相顾雍宅，自雍至孟，名著四代。常居此宅，门无则杂宾，投刺摄齐者，不过一时英俊。
《俗说》曰：谢仆射、陶太常诣吴领军。坐久，吴留客作食。日已申，使婢卖狗供客。比得一顿食，殆无复气可语。
卷四百六　人事部四十七
叙交友
《释名》曰：友，有也。相保有也。
《说文》曰：友，爱也。同志为友。
《周易》曰：君子上交不谄，下交不黩。
又曰：朋从尔思。
又曰：君子以朋友讲习。
又曰：西南得朋，东北丧朋。
又曰：二人同心，其利断金。同心之言，其臭如兰。
又曰：上下交而其志同。由此观之，交乃人伦之本务，王道之大义，非特士友之私志也。
又曰：出门同人。
又曰：君子定其交而後求。
又曰：嗟尔朋友。
又曰：朋来无咎。
《毛诗》曰：《伐木》，燕朋友故旧也。自天子至於庶人，未有不须友以成者也。亲亲以睦，友贤不弃，则民德归厚矣。伐木丁丁，鸟鸣撄撄，撄其鸣矣，求其友声。
又曰：虽有兄弟，不如友生。
又曰：朋友攸摄，摄以威仪。（摄，助也。）
又曰：既见君子，我心则喜。
又曰：岂无他人，惟子之好。
又曰：言念君子，温其如玉。
又曰：未见君子，忧心忡忡。
《礼记》曰：君子不尽人之欢，不竭人之忠，以全交。
又曰：君子之交淡如水，小人之交甘如醴。君子淡以成，小人甘以坏。
又曰：儒有合志同方，营道同求；并立则乐，相下不厌；久不相见，闻流言不信。义同而进，不同而退。其交友有如此者。（同方、同求，志行也。闻流言不信，不信其友所行，被毁而谤之。）
又曰：随武子利其君子忘其身，忘其身不遗其友。
又曰：父母在，不许友以死。
又曰：寡妇之子，不有见焉，弗与为友。
又曰：见父之执友，不谓之进，不敢进。
又曰：子夏曰：“吾离群而索居，亦已久矣。”
又曰：僚友，称其弟也；执友，称其仁也；交游，称其信也。
《周礼》曰：司谏纠万民之德，而劝之朋友。
又曰：孝友任恤。（注：任信於友，道恤忧患也。）
《论语》曰：益者三友，损者三友。友直、友谅、友多闻，益矣。友便僻、友便佞、友善柔，损矣。（便僻，巧譬喻也。善柔，夸毗也。便佞，辩以为佞也。）
又曰：胩平仲善与人交，久而敬之。
又《卫灵公》曰：居是邦也，事其大夫之贤者，友其佞士之仁者。
又曰：子贡问友，子曰：“忠告而善道之，不可则止，无自辱焉。（忠言以告之，不从则止之。”）
又曰：君子以文会友，以友辅仁。
又曰：故旧无大故，则不弃。
又曰：子夏之门人问交於子张。子张曰：“子夏云何？”曰：“可者与之，其不可者拒之。”子张曰：“君子尊贤而容众，嘉善而矜不能。我之大贤与！於人何所不容？我之不贤与！人将拒我，如之何其拒人也？”
又曰：与朋友交，言而有信。虽曰未学，吾必谓之学矣。
又曰：有朋自远方来，不亦乐乎！
又曰：老者安之，朋友信之。
又曰：子路曰：“愿车马、衣轻裘，与朋友共，弊之而无憾。”
又曰：事君数，斯辱矣。朋友数，斯疏矣。
又曰：无友不如己者。
又曰：朋友切切。
又曰：匿怨而友其人。
《礼记》曰：独学而无友，则孤陋而寡闻。
《孝经》曰：士有争友，则身不离於令名。
《大戴礼》曰：上亲贤则下择友。
又曰：与君子游，如入兰芷之室，久而不闻其芳，则与之化矣。与小人游，如入鲍鱼之肆，久而不闻其臭，则与之化矣。是故君子慎其去就。
《家语》曰：孔子曰：“吾死之後，商也日益，谓与贤己者交；赐也日损，好悦不若己者交。故君子慎所交。”
又曰：孔子曰：“自季氏赐我千锺，而友益亲。”
又曰：孔子曰：“夫子产於民为惠主，於学为博物。晏子於君为忠臣，於行为恭敏。故吾皆以兄事之而加爱敬焉。
又曰：夫内行不修，身之罪也。行修而名不彰，友之罪也。故君子入则笃行，出则友贤。
《汉书》曰：下邳翟公为廷尉，宾客亦填门。废，外可设雀罗。复为廷尉，宾客又来。翟公大署其门曰：“一死一生，乃知交情。一贫一富，乃知交态。一贵一贱，交情乃见。”
《魏志》曰：胡质云：“古人之交也，取多知其不贪，奔北知其不怯，闻流言而不信，故可终也。”
《庄子》曰：凡交，近则必相靡以信，远则必忠之以言。
《孟子》曰：万章曰：“敢问友。”孟子曰：“不挟长，不挟贵，不挟兄弟。而友者，友其德也，不可以有挟也。”
又曰：舜尚见帝，帝馆甥于贰室，迭为宾主。是天子而友于匹夫也。
《谯子□齐交》曰：譬之於物，犹素之白也，染之以蓝则青。游居交友，亦人之所染也。韩起与田苏处而成好仁之名，甘茂事史举用显齐秦之功，曹参师盖公致清静之治，窦长君兄弟出于贱隶，谨恭师友，皆为退让君子。语曰：“蓬生麻中，不扶自直。”此言虽小，可以喻大。必得其人，千里同好。固於胶漆，坚於金石。穷达不阻其分，毁誉不疑其实。
《邹子》曰：昔邢高、吕安饮於市，仰天泣。二子非有丧之哀伤，相知之晚耳。君子所以勤於接贤，汲汲於结善，欲以立名者也。
《吕氏春秋》曰：荆有善相人者，言无遗策，闻於楚国。庄王见而问焉。曰：“臣非得相人，能观人之友也。布衣，其友皆孝悌纯谨，如此者，家必日益，此谓吉人也。居官事君，其友皆诚信有行，好善，如此者，事君日益，此谓吉臣也。人主也，朝臣多贤，左右多忠，主有失，皆敢交争，此谓吉主也。臣非能相人，能观人之友。”王曰：“善。”於是，取士不懈，乃大霸。
《晋阳春秋》曰：智几其神乎，古人以为难。交疏而吐诚，今人以为难。
《风土记》曰：越俗，性率朴，意亲好合，即脱头上手巾，解仪间五尺刀以与之为交。拜亲跪妻，定交有礼，俗皆当於山间大树下，封土为坛，祭以白犬一、丹鸡一、鸡子三，名曰“木下鸡犬五”。其坛也，人畏不敢犯也。祝曰：“卿虽乘车我戴笠，後日相逢下车揖。我虽步行卿乘马，後日相逢卿当下。”
《白虎通》曰：朋友之道有四焉：近则正之，远则称之，乐则思之，患则死之。
仲长子《昌言》曰：幽闲言则攻己之短，会同则述人之长。负我者，我加厚焉。未有与人交若此而见憎者也。
《要览》曰：诸葛亮曰：“势利之交，难以经远。士之相知，温不增华，塞不改叶，能贯四时而不衰，历夷险而益固。”
刘钦《新议》曰：夫交接者，人道之始。纪纲之大要，名由之成，事由之立。
又曰：交之於人也，犹唇齿之相济。
又曰：才非交不用，名非交不发，身非交不立。
扬子《法言》曰：朋而不心，面朋也；友而不心，面友也。
周昭《新撰》曰：交之为道，起自羲皇。造化之初，君臣始立，而有人伦上下之叙，象天地交泰以左右於民也。唐虞三代，莫不因之。故交全情亲，则国安治强；交败情乖，则国危治弱。立交者，欲其亲也。是故百姓不亲，禹作司徒，疏者能睦。廉颇相如忍忿以崇厚，陈平周勃感陆生而相亲，所以安赵於强敌，定汉於几殆。此交接之大义，帝王之极务，闻之於《易》曰：“交乃人伦之本务，王道之大义也。”
《魏文帝集论》曰：夫阴阳交，万物成；君臣交，邦国治；士庶交，德行光。同忧乐，共富贵，而交道备矣。
阮子《政论》曰：夫交游者俦党结於家，威权倾其国，或以利厚而比，或以名高相求，同则誉广，异则毁肾拢朝有两端之议，家有不协之论。至令父子不同好，兄弟异交友。破和穆之道，长诤讼之源。
