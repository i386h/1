<!-- { "loadSidebar": true } -->
《魏略》曰：董卓表太祖为骁骑校尉，又被征为典军校尉。
典农校尉
《魏略》曰：典农校尉，太祖置，秩比二千石。
司农度支校尉
《魏略》曰：司农度支校尉，黄初四年置，比二千石，掌诸军兵田。
建义校尉
《吴志》曰：《朱据传》：孙权咨嗟将帅，追思吕蒙、张温，以为据才兼文武，可以继之，由是拜建义校尉，领兵屯姑孰。
武卫校尉
《吴志》曰：朱才字君业。为人精敏，善骑射，权爱异之，常侍从游戏。少以父任为武卫校尉。
灭虏校尉
《吴志》曰：贺景为灭虏校尉，御众严而有恩，兵器精饰。
西园八校尉
范晔《後汉书》曰：中平五年初，置西园八校尉。
东宫三校尉
沈约《宋书》曰：武帝永初二年，置东宫屯骑、步兵、翊军三校尉。
羽林监
《汉书□百官表》曰：羽林掌送从，飞期门，武帝太初元年置，名曰建章营骑，後更名羽林，取从军死事之子孙，教以五兵，号曰羽林孤儿。
又曰：甘延寿字君况，以良家子，善骑射，为羽林。投石、拔距，绝於等伦，超逾羽林亭楼，由是迁为郎。
《续汉书》曰：羽林左右监，皆冠冠。
应劭《汉官仪》曰：羽林者，言其为国羽翼如林盛也。一名为严郎，言其御侮严厉。其後简取五营高才，别为左右监，监羽林左右骑，父死子继，与虎贲同。
《汉杂事》曰：窦固以羽林监为中郎将，征西羌，还中郎印绶，复为羽林监。
《汉名臣奏》曰：曹上疏“王者莫不制礼乐”，诏褒即先序礼乐，以帝新制一篇冠首，擢监羽林左骑。
《魏略》曰：桓范字元则，为羽林左监，以才学与王象等典集《皇览》。
《魏志》曰：夏侯玄字太初，弱冠为黄门侍郎。尝进见，与皇后弟毛曾并坐，玄耻之，不悦，形於色。明帝恨，左迁羽林监。
《梁冀别传》曰：冀妻孙寿从弟安，以童幼拜黄门侍郎、羽林监。
期门仆射
《汉书》曰：建元三年，上微行始出，北至池阳，西至黄山，南猎长杨，东游宜春。微行常用饮酎，八九月中与侍中、常侍、武骑及待诏陇西北地良家子能善射者，期诸殿门，故有期门之号，自此始也。
《後汉书》曰：阴兴守期门仆射，典将武骑，从征伐，平定郡国。兴每从出入，常操持小盖，障翳风雨，躬履涂泥，率先期门。光武所幸之处，辄先入清宫，甚见亲信。
冗从仆射
《续汉志》曰：冗从仆射，秩比六百石。武帝置期门郎，有仆射。常从游猎，或以宦者为之，号冗从黄门仆射，居则直门户，行则骑从。桓帝永寿三年置冗从仆射。
《续汉志》曰：先腊一日，大傩逐疫鬼，冗从仆射将之，逐恶鬼于禁中。
《魏志》曰：冗从仆射毕轨表尚书仆射王思精勤旧吏，忠亮计略不及辛毗，宜以毗代思。
《晋武起居注》曰：东莞王世子瑾贞固和详，有识见才，以为冗从仆射。
傅畅《晋诸公赞》曰：司马滕字元迈，文献王泰之第三子也。性沉壮，起家为冗从仆射。滕意欲业官以自显，出为郡守。
卷二百四十三　职官部四十一
仪同
《东观汉记》曰：邓骘字昭伯，延平元年拜为车骑将军，仪同三司。仪同三司，始自骘也。
《蜀志》曰：黄权降，魏文帝善之，景初三年拜车骑将军，仪同三司。
王隐《晋书》曰：太始七年，以郑袤为司空。天子临轩，遣使就第拜授。袤遣息称疾，上送印绶，至于十数。久之见许，以疾就第，拜仪同三司，置舍人官骑，赐床帐、簟褥、钱五十万。
又曰：华□为太子少傅，甚得辅导之义。河南尹韩寿，贾后之妹夫，欲以女配□，不许，由是有恨，故不正三司。疾笃，乃拜仪同三司。
《晋起居注》曰：太始八年诏曰：“卫将军羊祜，历文、武，有佐命之勋，其为车骑将军，开府，如三司之仪。
又曰：元年诏曰：“中书监光禄大夫张华，历世腹心，情所凭赖，故畴其勋绩，使仪同三司而虚冲挹损，难违高尚。其以光禄大夫仪同三司，本职如故。又给亲信满百人。
又曰：元康元年诏曰：“光禄大夫王戎、光禄大夫裴楷，开府辟召，仪同三司。
《晋中兴书》曰：郗，咸安元年拜都督浙江东五都诸军事，进位镇军，开府仪同三司，辞不受。
又曰：蔡谟免，皇太后诏以谟为左光禄大夫，开府仪同三司，遣谒者孟洪就加册命。谟上疏陈谢，遂以疾笃不朝。赐几杖，门施行马。
《齐书》曰：徐孝嗣加开府仪同三司。孝嗣闻有诏，敛容谓左右曰：“吾德惭古人，位登衮职，将何以堪之？明君可以理夺，必当死请。若不获命，正当角巾丘园，待罪家巷耳。”故让不受。
《齐职仪》曰：开府仪同三司，置舍人官骑。建初三年，马防为车骑将军，仪同三司。魏以黄权为车骑开府，此後甚众，将军开府，依大司马，朱服；光禄大夫开府，依司徒，皂服。
《北史》曰：裴文举，武成二年就加使持节骠骑大将军，仪同三司。蜀土沃饶，商贩百倍，或有劝文举规利。文举答之曰：“利之为贵，莫若安身，身安道隆，非货之谓。是以不为，非恶财也。”
《後周书》曰：李贤迁骠骑大将军，开府仪同三司。太祖之奉魏太子西巡也，至原州遂幸贤第，让齿而坐，行乡饮酒礼焉。其後太祖又至原州，令贤乘辂备仪服，以诸侯会遇礼相见。然後幸贤第，欢宴终日，凡是亲族，颁赐有差。
《陈书》：章昭达以平留异功授镇前将军，开府仪同三司。初，文帝尝梦昭达升台铉，及旦，以梦告之。至是侍宴，酒酣，顾昭达曰：“卿忆梦不？何以偿梦？”昭达对曰：“当效犬马之用，以尽臣节，自馀无以奉偿。”
《隋书》曰：何稠安集岭南，有钦州刺史宁猛力帅众迎军。初，猛力掘山洞，欲图为逆，至是惶惧，请身入朝。稠以其疾笃，因示无猜贰，遂放还州，与之约曰：“八九月间，可诣师京相见。”稠还奏状，上意不怿。其年十月，猛力卒。上谓稠曰：“汝前不将猛力来，今竟死矣。”稠曰：“猛力共臣为约，假令身死，当遣子入侍。越人性直，其子必来。”初，猛力临终，诫其子长真曰：“我与天使为约，不可失信於国士。汝葬我讫，即宜上路。”长真如言入朝，上大悦，曰：“何稠著信蛮夷，乃至於此。”以勋授开府。
齐王俭《拜仪同三司章》曰：臣闻日中则昃，盈虚之定分；器满必倾，往覆之常理。遂乃班同衮章，燮和台曜，外参论道，内总百司，物议惟尘，自识非据。
梁庾肩吾《为武陵王拜仪同章》曰：臣宅庆紫霄，联休皇极，地均西月。既无迹而成高仕，若乘风故不行而自远。今者四郊无垒，天下同文。都尉春田，犹居塞外；单于冬猎，不入渔阳。臣坐牧三边，非劳七战，岂能屯兵大夏，封万里之侯；飞箭聊城，受千金之寿？论其才望，有惧茂弘；先佩印绶，常羞叔度。
隋江总太保萧公《谢仪同三司表》曰：阪泉野战，曾无汗马之劳；代邸运筹，又阙前驱之勇。薄伐专征，早游边外。执玉奉酎，又亏朝则。王人降止，朝册远临。奉述敕书，曲停表奏。沧波阻，既杜敬仲之辞；关路攸长，致绝赵衰之让。心驰紫路，登文石而莫由；目送白□，拜承明之未果。
特进
《东观汉记》曰：邓禹右将军官罢，以特进奉朝请。
《汉杂事》曰：诸侯公德优盛，朝廷所敬异者，赐位特进在三公上，无秩。
《後汉书》曰：梁商以女立为皇后，妹为贵人，加商位特进，更增国土，赐安车驷马。
谢承《後汉书》曰：赵典道懿，尊为国师，位特进，七为列卿，寝布被，瓦器食也。
《晋书□百官表》曰：特进，官品第二。汉制，皇后之父率为此官。
傅咸奏曰：公，品第一，执坐侍臣之上；特进，品第二，执皮帛坐侍臣之下，今启特进宜执璧继公。
沈约《宋书》曰：特进。魏世骠骑将军刘放、卫将军孙资等逊位，以侯就第，并位特进。其诸官加特进者，从本官供给。特进但为班位而已，不别有吏、卒、车、服也。
《齐职仪》曰：特进，以功德特进见之。
《後魏书》曰：刁雍拜特进。皇兴中，雍与陇西王源贺及中书监高允等，并以耆年特见优礼，锡雍几杖、剑履上殿，日致珍羞焉。
《北史》曰：穆绍加特进。时侍中元顺与绍同官，顺尝因醉入寝所，绍拥被而起，正色让顺曰：“老身二十年侍中，与卿先君亟连职事，纵卿後进，何置相排突也。”遂谢事还家，诏谕乃起。
《唐书□官品志》曰：特进、左右光禄、金紫、银青等光禄大夫。用人俱以旧德，就闲者居之。
总叙大夫
《白虎通》曰：大夫，为言大扶进人也。
《毛诗□卫□硕人》曰：大夫夙退，无使君劳。（大夫未退，君听朝于路寝，夫人听内事于正寝。大夫退，然后罢也。笺云：庄姜始来，时卫诸大夫朝夕者皆早退，无使我君之劳倦，以君夫人新为配偶，宜亲亲之也。）
《毛诗□雨无正》：大夫离居，莫知我。（则，劳也。笺云：正，长也。官长之大夫。厉王流于彘而皆散处，无复知我民之见疲劳也。）三事大夫，莫肯夙夜。邦君诸侯，莫肯朝夕。（笺云：王流在外，三公及诸侯随而行者，皆无君臣之礼，不肯晨夜朝暮省王也。）
《周礼□秋官下》：朝大夫掌邦家之国治。（邦家，王子弟公聊及大夫之采地也。）凡邦家之治於国者，必因其朝大夫，然後听之。
《礼记□曲礼上》曰：大夫七十而致事，若不得谢，（谢，去也。君贪其德而留之。）则必赐之几杖。行役以妇人，适四方，乘安车。自称曰：“老夫”，於其国则称名。越国而问焉，必告之以其制。（他国问其老者，必以制度告之。）
金紫光禄大夫
干宝《晋书》曰：尚书仆谢李胤母丧，拜金紫光禄大夫，给吏卒，门施行马。
《三国典略》曰：房谟本姓屋氏高。渤海王入洛，授金紫光禄大夫。累赐奴婢，率多放免。王后赐生口，黥面为“房”字而付之。
光禄大夫
《汉书□百官表》曰：光禄勋属官有大夫，掌议论。
《汉书》曰：谷永既为大将军王凤擢为光禄大夫。永奏书谢凤曰：“永，斗筲之材，质薄学朽，无一日之雅，左右之方，将军悦其狂言，擢之皂衣之吏，厕之争臣之末。”
又曰：金日为光禄大夫，亲近未尝有过，上信爱之。
又曰：贡禹上书云：“贫老，家资不满万钱，拜光禄大夫，赐益多，家益富。伏自念无报厚德，日夜惭愧。”
又曰：杜陵王仲翁，霍光以为光禄大夫。仲翁出入，苍头庐儿传呼，甚尊宠。
又曰：蔡义上书曰：“臣山东草莱之人，行能无所比，容貌不及众，然而不弃人伦者，以闻道於先师。愿赐清闲之宴，得舒精思於前。”上即见，说《诗》，甚悦，擢为光禄大夫。”
《东观汉记》曰：张堪字子孝，为光禄大夫。数谏。堪常乘白马，光武每有异政，辄曰：“白马生且复谏矣。”
