<!-- { "loadSidebar": true } -->
《东观汉记》曰：赵喜与友人韩仲伯欲出武关，仲伯以其妇有色，恐有强暴者，而已受其害，欲弃之。喜责怒仲伯，以泥涂其妇面，载以鹿车，身自推，每逢贼，辄为求哀。言其病，遂脱。
又曰：初，光武闻阴丽华美，心悦，叹曰：“娶妻当得阴丽华。”後为皇后。
《汉武故事》曰：又起明光宫，发燕赵美女二千人以充之，率取十五以上二十以下，年满四十者出嫁。凡诸宫美人可七八千，帝从行郡国，载之後车，与上同辇者十六人，员数恒使满，皆自然美丽，不使粉白黛黑，侍衣轩者亦如之。
《魏略》曰：初，袁绍子熙纳甄后，熙出奔幽州，后留侍姑。及邺破，绍妻及后坐堂皇上。绍妻自抟。文帝语：“袁夫人云何如此？令新妇举头！”姑乃捧后令仰，帝就视，见其颜色非凡，称叹之。太祖为迎也。
《吴志》曰：周瑜从孙策攻皖城，得乔公两女，国色也。策自纳大乔，瑜纳小乔。
又曰：孙权步夫人以美丽得幸，宠冠後庭。
王隐《晋书》曰：阮籍邻家处女有才色，籍不与亲，生不相知。未嫁而死，籍往哭，尽哀乃去。
《晋阳春秋》曰：荀灿字奉倩，常曰：“妇人者，才知不足论，自宜以色为主。”玺骑将军曹洪女，有美色，灿于是聘焉，容服帷帐甚丽，专房宴寝。历数年後，妇偶病亡。未殡，傅嘏往唁，灿不哭，神伤曰：“佳人难再得。”痛悼不已，岁馀亦亡。
邓粲《晋记》曰：杜韬至长沙，掠前始兴太守尹虞二女，皆国色也。将妻之，曰：“我父二千石，终不为贼作妇。”遂自杀焉。
又曰：谢鲲邻家有美女，鲲挑之，女织梭投之，折其两齿。
干宝《晋纪》曰：石崇有妓曰绿珠，美如玉，善舞。孙秀使人求焉，崇方登凉观，临清水，妇人侍侧。使者以告崇，崇尽出妇妾数十人以示之，皆蕴兰麝而披罗，使者曰：“君侯服御丽矣，然本受命，旨索绿珠。”崇勃然曰：“绿珠，吾所爱，不可得也。”使者曰：“愿加三思。”崇曰：“不然。”使者还以告，故秀劝赵王伦杀之。
崔鸿《十六国春秋□前赵录》曰：刘聪使大鸿胪李恒聘太保刘商女，谓恒曰：“此女辈皆姿色超世，且太保于朕，实自不同。”恒曰：“太保裔自有周，与圣源实别。”聪大悦，赐金六十斤。
又曰：崔鸿《後赵□石虎》：郑后名樱桃，晋冗从仆射郑世达家妓也。在中猥妓中，虎数叹其貌于太妃，太妃给之。
又曰：前秦初，苻坚灭燕，慕容冲妹年十四，有殊色，坚纳之。
车频《秦书》曰：苻坚时，新罗献美女，国在百济国东。
《三十国春秋》曰：後凉吕超杀其君纂，后杨氏国色，超将妻焉。谓其父桓曰：“后若自杀，祸必及宗。”桓以此言告后，后曰：“大人本卖女与氐羌，以图富贵，一之以甚，其可再乎？”桓不能强，乃自杀。
《唐书》曰：乔知之尤称俊才，所作篇咏，时人多讽诵之，则天时累除右补阙，迁左司郎中。知之有侍婢，曰窈窕娘，美丽善歌舞，为武承嗣所夺。知之怨惜，因作《绿珠篇》以送与婢。婢感愤自杀。承嗣大怒，因讽酷吏罗织，知之下狱死。
《南史□恩幸传》曰：阮佃夫见庐江何恢有妓张耀华美。为广州刺史，将发，要佃夫饮，设乐，见张氏悦之，频求此人。恢曰：“不可。”佃夫拂衣出户，曰：“惜指失掌邪！”遂讽有司，以公事弹恢。
卷三百八十一　人事部二十二
美妇人下
《庄子》曰：西施、毛嫱，人之所美也。鱼见之深入，鸟见之高飞。
《尹文子》曰：齐有黄公者，好谦卑。有二女皆国色，常谦辞毁之，以为鬼恶。鬼恶之名远布，年过而一国无敢聘者。卫有鳏夫失时冒娶之，果国色。
《阚子》曰：西施自窥于井，不恃其美，犹佐汤沐；尧舜自窥于世，不恃其贤，犹须才德。况中庸而距谏！嫫母自窥于井，以为媚于西施；桀纣自窥于世，以为贤于尧舜。
《韩子》曰：魏王遗楚王美女，王甚悦之。
《慎子》曰：毛嫱、西施，天下之至姣也，衣以皮褐则见者皆走，易以玄锡则行者皆止。
《淮南子》曰：曼颜皓齿，形夸骨佳，不待脂粉芳泽而美者，西施、阳文也。（许慎注曰：阳文，楚好女也。）
又曰：蔡之幼女，卫之稚质，纂组奇彩，抑黑质，扬赤文，（纂组，织纪也，如今之绶也，没黑见赤其工也。）汤禹之知不能逮也。（言不能及二国女之行也。）
《神仙传》曰：介象字玄则，会稽人。入山求仙，见谷上有石，皆紫色，如鸡子，象取二枚，见一美人，被五彩。象向之叩头，乞长生，女曰：“汝急送手中物，还著故处。汝未应取此。”象乃送石还，女授丹方一首。
《穆天子传》曰：赤乌之人献二女于天子，女聪、女列。赤乌氏，美人之地也。
刘向《列仙传》曰：萧史者，秦穆公时人，善吹箫，能致孔雀白鹤。穆公女弄玉好之，公以妻焉，一朝随凤飞去。
《汉武内传》曰：西王母乘紫云之辇，履玄琼之舄，下辇上殿，呼帝共坐，命侍女许飞琼鼓云和之簧。
《续列女传》曰：曹节弟破石为越骑校尉。越骑营伍伯妻有美色，破石从求之，伍伯不敢违。妻执意不肯行，遂自杀。
《襄阳耆旧记》曰：楚襄王游□梦，望朝□之馀，上有□气，宋玉曰：“昔先王游高唐，怠而昼寝，梦一妇人，暧乎若□，乎若星，将行未至，如浮如倾，对曰：我帝季女，名曰瑶姬，未行而丧，封乎巫山之台，精魂为草，实为灵芝。”
《西京杂记》曰：卓文君好眉色，如望远山，脸际常若芙蓉，肌肤柔如脂。十七而寡，为人放诞风流，故悦长卿之才，而越礼焉。长卿作《美人赋》以自刺。
王子年《拾遗记》曰：魏文帝所爱美人，姓薛名灵芸，常山人也。灵芸年十七，容貌绝世。时明帝选良家子入宫，灵芸别父母，欷累日，泪下沾衣。至升车就路之时，玉唾壶承泪，壶即如红色。及至京师，壶中之泪凝如血矣。
又曰：蜀先主甘后，沛人，生微贱，里中相者云：“此后後贵，位极宫掖。”及后长，体貌特异。年十八，玉质柔肥，态媚容冶。先主置后白绡帐中，户外望者如月下聚雪。河南献玉人高三尺，乃取玉人置后侧，常称：“玉人之所贵，比德君子，况为人形，而不可说乎！”后与玉人洁白齐色，观者殆相乱惑。嬖者非惟嫉于后，亦妒在玉人。后欲毁之，乃诫上曰：“昔子罕不以玉为宝，《春秋》美之。今吴、魏未灭，安以妖玩经怀，勿复进也？”上乃彻玉人，众嬖皆退。当时以甘后为神知妇人。
又曰：吴王潘夫人父坐法，夫人输入织室，容态少俦，江东绝色。同幽者百馀人，谓夫人曰“神女”，敬而远之。有司陈于吴主，使图其容。夫人忧戚不食，减瘦改形。工人写之以进吴主，主见喜，以虎魄如意抚案嗟曰：“此神女也！愁貌尚能感人，况在欢乐！”乃纳于後宫。
又曰：孙亮作绿琉璃屏风，每于月下清夜舒之。常爱宠四姬，皆振古绝色：一名朝姝，二名俪居，三名洁华，四名洛宝。
又曰：周成王时有因祗国，去王都九万里，献女工一人，善于工巧，体貌轻洁，被纤罗杂绣之衣，长袖修裾。风至，则结其襟带，恐飘摇不能自止。善织，以五色丝引而结之，则成文锦。
《吴会分地记》曰：土城者：勾践时索美女，欲以献吴，于罗山得西施、郑旦，作土城贮之，使近道习见人，令贤傅母教之三年。
段龟龙《凉州记》曰：隐王美人张氏，色艳，出家为道。乃自投门楼，双股频折，口诵经，颜色自若，俄而死。
《邺中记》曰：广陵公陈逵妹，才色甚美Ｍ袖长七尺，石虎以为夫人。
《三国典略》曰：崔孝芬取贫家子贾氏以为养女，有姿色。腾纳之，请以邑号。
又曰：齐武成曾有疾，自云初见空中有五色物，稍近变成一美妇人，去地数丈，亭亭而立。徐之才云：“此至灵所致”，即进汤服一剂，便觉稍远；又服，还变成五色物。数剂疾平。
《帝王世纪》曰：纣以鬼侯为三公，鬼侯有女美，而进之于纣，纣悦之。妲己乃泣而谮之，纣怒鬼侯女，遂杀之，而醢鬼侯。
何集《续帝王世纪》曰：张天锡疾笃。阎、薛二姬并有国色，天锡谓曰：“吾死之後，汝二人岂可更为他妻？”皆曰：“尊若不讳，请效死尊前，誓无他志。”二人自杀。天锡有瘳，追悼二姬，葬以夫人礼。
《说苑》曰：齐王起九重之台，募国中有画者，赐之钱，狂卒敬君居常饥寒，妻端正。敬君工画，贪赐画台，去家日久，思念其妻，像向之嬉笑。旁人瞻见之，以白王，王即设酒与敬君相乐，谓敬君曰：“国中献女无好者，以钱百万，谓妻可乎？不者，杀汝。”敬臼甸忄章惶听许。
《世语》曰：太祖下邺，文帝先入袁尚府，有妇女被垢面，立绍妻後，文帝问之，答曰：“是熙妻”，顾搅，以袖拭面，姿貌绝伦。遂纳之。
《世说》曰：汉玄帝宫人既多，乃令画工图之，欲有呼者，辄披图召焉，其中皆行货赂。王昭君，姿容甚丽，志不可苟求。工遂毁为甚鬼，终身不召。後匈奴来和，求美女于帝，以昭君充行，既召见而叹之。
又曰：桓宣武平蜀，以李势妹为妾，主始不知，既闻，与数十婢拔白刃袭之。（温尚明帝女南康长公主。）正值梳头Ｍ袖籍地，肤色玉耀，不为动容。徐曰：“国破家亡，以至今日，若能见杀，乃其本怀。”主惭而退。
《俗说》曰：宋是石崇妓绿珠弟子，有色，善吹笛，後在晋明帝处。帝疹患笃，群臣进谏：请出宋，帝曰：“卿诸人谁欲得之？”阮遥集时为吏部尚书，对曰：“愿以赐臣。”即与之。
《典说》曰：司隶冯方女，国色也，避地扬州，袁术登城见而遂纳焉。诸妇害其宠，绐言将军以贵人有志节，但见时示忧色，必长见敬重。冯氏如其言，术益哀之。诸妇因绞悬之厕，言自杀。术诚以为不得志而死，乃厚葬之。
《方言》曰：娥、赢，（音盈。）好也。秦曰娥（言娥娥也。）宋谓之嬴（言嬴嬴也。）秦晋之间，凡好而轻者谓之娥。自关而东，河淆之间谓之苗，（今关西人亦呼好为苗，吾交切。）或谓之姣，（言姣洁也，音交。）赵魏燕岱之间曰姝，（音妹，亦四方通语耳。）或曰丰。（言丰容也，音蜂。）自关而西，秦、晋之间故都曰忏。（秦旧都，今扶风雍县也。晋旧都，今太原晋阳县也。其俗通呼好为忏，五干切。）
