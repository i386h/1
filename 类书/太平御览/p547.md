<!-- { "loadSidebar": true } -->
又曰：谢爵，字宣镜。幼有殊行。年数岁，所生母郭氏久婴痼疾，爵晨昏温清，尝药捧膳，不阙一时，勤容戚颜，未尝暂改。恐仆役忧疾懈倦，躬自执劳。母为病畏惊而微贱过甚，一家尊卑，感爵至性，皆纳履而行，屏气而语，如此十年馀。
又曰：蔡昙知，乡里号蔡曾子。庐江何伯兄弟，里号为何展禽，并为高士沈ダ所称，常云：“闻蔡昙知之风，怯夫勇，鄙夫有立志；闻何伯之风，伪夫正，薄夫厚。”伯与弟幼俱厉节操，养兄孤子，及长为婚，推家业尽与之。安贫枯槁，诲人不倦。郡守下车，无不修请。
又曰：余齐人，晋陵人也。少有孝行，为邑书吏。大明二年，父{宀贡}在家病亡，信未至，齐人谓人曰：“比者肉痛心烦，有如割截。居常皇骇，必有异故。”信寻至，以父病报之，四百馀里，一日而至。至门方知父死，号痛恸绝，良久乃苏。问父所遗言，母曰：“汝父临终，恨不见汝。”齐人即曰：“相见何难？”於是号叫殡所，须臾便绝。州县上言有司，奏改其里为“孝义里”，蠲租布，赐其百斛。
又曰：彭城刘悛，司空π（音免。）之长子。年十三，身长七尺三寸，以孝悌称。π见害於朱雀街，悛兄弟平生不行此路，丧骨立杖而後起。悛为黄门郎，稍迁右卫，敕明帝山陵不获己。从朱雀街过，感恸而卒。
《齐书》曰：王文殊，字令章，吴兴故鄣人。父入魏，文殊思慕泣血，终身蔬食不衣帛，服麻而已。不婚，不交人物。吴兴太守谢瀹聘为功曹，不就。立小屋于县西端，揖拱其中。岁时伏腊月十五，未尝不北望长悲，如此三十余年。太守孔之表其行，郁林诏榜门，改所居为“孝行里。”（，音秀，又因酉。）
萧子显《齐书》曰：刘（胡官切。）有至性，祖母病疽经年，手持膏药，渍指烂。母孔氏甚严明，谓亲戚曰：“阿称便是今世曾子。”称，小名也。
又曰：乐颐，字文德，南阳人也。世居南郡。父在家病亡，颐忽思恋涕泣，因假还。中路果得父凶问，颐便徒跣号兆出陶後渚，遇商人，附载西上，水浆不入口数日。常遇病，与母隔壁，忍病不言，啮被至碎，恐母哀己。吏部庾杲之尝往候之，设食枯鱼菜菹。庾云：“我不能食此。”母闻之，自出常膳，鱼羹数种，杲之曰：“卿过於茅季伟，我非郭林宗。”
又曰：傅琰，字季，北地灵州人也。美姿仪，除尚书左侍郎，迁尚书右丞。遂遭母丧，居南岸。邻家失火，延烧琰屋，抱柩不动，邻人竞来赴救，乃得俱全。琰肱髀之间已被烟焰。服阕，除江夏王录事。
《梁书》曰：沈崇亻素，字思整，吴兴武康人也。父怀明，宋兖州刺史。崇亻素六岁丁父忧，哭踊过礼，及长，事所生母至孝。家贫，常佣书以养。天监二年，太守柳恽辟为主簿。崇亻素从恽到郡，还迎其母，未至而母卒，崇亻素以不及侍疾，将欲致死，水浆不入口，昼夜号哭，旬日殆将绝气。兄弟谓曰：“殡葬未申，遽自毁灭，非全孝之道也。崇亻素心悟，乃稍进食。母权瘗去家数里，哀至辄之瘗所，不避雨雪，就坟哀恸，飞鸟翔集。夜常有猛兽来望之，有声状如叹息者。家贫无以迁历，乃行乞经年，始获葬焉。既而庐于墓侧，自以初行丧礼不备，复以葬後更行服三年。久进麦屑，不啖盐酢，坐卧於单荐，因虚肿不能起。郡县举其至孝。梁武帝闻，即遣中书舍人慰勉之。乃诏令释服，擢补太子洗马，旌其门闾。崇亻素奉诏释服，而涕泣如居丧，固辞不受官，乃除永宁令。自以禄不及养，哀思不自堪，未至县卒。
又曰：荀匠，字文师，颍阴人。晋太保勖九世孙也。祖琼，年十五，复父仇於城都市，以孝闻。宋玄嘉末，渡淮赴武陵王义，为玄凶追杀，赠员外散骑侍郎。父法超，仕齐为安复令，卒官。凶问至，匠号恸气绝，身体皆冷，至夜乃苏。既而奔丧。梁天监玄年，其兄斐为郁林太守，征俚贼，为流矢所中，死於阵。丧还，匠迎於豫章，望舟投水，傍舟赴救，仅而得全。及至，家贫不得时葬，居父忧并兄服，历四年不出庐户。栉括，不复栉沐，发皆秃落。哭无时，声尽则系之以泣，目眦皆烂，形体枯悴，皮骨裁连，虽家人不复识，郡县以言，武帝诏遣中书舍人为其除服，擢为豫章王国左常侍。匠虽即官，而毁悴逾甚。外祖孙谦诫之曰：“主上以孝临天下，汝过古人，故擢汝为此职。非惟君父之命难拒，故亦扬名後世，所显岂独汝身！”匠乃拜，竟以毁卒。
卷四百十三　人事部五十四
孝中
《陈书》曰：徐孝克，陵第三弟。事所生母，尽孝。每侍宴，无所食啖，至席散，当其前膳羞又损减。高祖密记以问中书舍人管斌，尝不能对。自是，斌以意伺之，见孝克取珍果内伸带，斌常莫能识其意，後更寻访，方知还以奉母。斌以启高祖，高祖叹嗟久之，乃敕所司，自今享孝克前馔，赐以饷其母。後属兵荒，母病，思粳米粥，不能得，而孝克终身不食粳米。
崔鸿《十六国春秋□前赵录》曰：太宰王详，字季海，性至孝。言及二亲，未尝不呜咽摧恸。每忌日，辄三日不食。
《燕书》曰：周存，字道名，上谷渔阳人。王彭祖叛，母遇寇离失。时所在分崩，州郡隔异，存谓难寻求，自河以北无不周遍，存亡无问。後傅在昌黎，而存已属段氏。昌滥瘟地，燕之所统，存径投高祖，客之，为置酒於坐，问存：“君失母来几年？相见当识否？”高祖言音未止，存涕泗覆面，寻声而对，辞甚悲酸。举坐莫不慷慨，高祖亦为之动容，由是意遇倍加。存停期月，不得母问，将辞归，高祖意欲留之而未显也。存觉微旨，陈谢曰：“聂政、荆轲，刺客之流，意气之顾，甘死秦、韩。今明公无求於徵用，而见接以国士，应终身奉给，以答厚恩。然老母未审存亡，弟小无所依倚，寝食未敢废心。昔徐庶指方寸以求辞，今存披肝以表情，愿明公恕之。”高祖矜而听去。
《後魏书》曰：赵琰，字叔起，天水人。为淮南王他府长史。时禁制甚严，不听越关葬於藉兆。琰积四十馀年，不得葬二亲。及尝拜，未尝不婴慕卒事。每於时节，不受子孙庆贺。年余耳顺，而孝思弥笃。岁月推移，坐迁窆无冀，乃绝盐粟，断诸肴味，二十年间，食麦而已。年八十卒。迁都洛阳，子应等乃还乡葬焉。
又曰：长孙虑，代人也。母因饮酒，其父真呵叱之，误以杖击，便即致死。真为县囚执，处以重坐。虑列辞尚书，乞虑身代父老命，使婴稚众孤得蒙存立。书奏云：“虑於父为孝子，於弟为仁兄。寻情究状，特可矜感。”高祖诏特恕其父死罪，以从远流。
又曰：辛少雍，字季冲。陇西狄道人也。少聪颍，有孝行，尤为祖父绍先所爱。绍先性嗜羊肝，尝呼少雍共食。及绍先卒，少雍终身不食羊肝。
又曰：张彝，字宾，清河东武城人。太和中为给事黄门侍郎。後从驾南征，母忧解任。彝居丧过礼，送葬自平城达家，千里徒步，不乘车马，颜貌毁瘠，当世称之。
又曰：寇治，字祖礼，上谷人也。世宗时为荆州刺史。治兄弟并孝友敦睦，白首同居。父亡虽久，而犹於平生所处堂宇，备煽进帐几杖，以时节开堂列拜，垂涕陈荐，若宗庙然，吉凶之事必先启告，远出行返亦如之。
又曰：孝文帝以文明太后再周忌日，哭於陵左，绝膳二日，哭不辍声。
又曰：玄顺，字子和，任城文宣王之子。遭父忧，哭泣呕血，身自负土。时年二十五，便有白，免丧抽去，不复更生。除吏部尚书兼右仆射。上省登阶，见榻甚故，问都令史徐仵，仵对曰：“此榻曾经先王所坐。”顺即哽塞，涕泣交流，久不能言。遂令换之。
又曰：杨弘三岁丧父，为母所养。母年九十三终，弘年七十五，哀毁过礼。三年服终，恨不识父，追服斩衰，誓终身命。经十三年，哀慕不改，为郡县乡闾三百馀人上状称美。有司奏宜旌赏，复其一门，旌其纯孝。
《後周书》曰：乐运少好学，涉猎经史，而不持章句。年十五而江陵灭，运随例迁长安。其亲属等多被籍没，运积年为人佣保，皆赎免之。事母及寡嫂甚谨。由是以孝义闻。梁故都官郎琅琊王澄美之，为次其行事，为《孝义传》。
又曰：荆可，河东猗氏人也。性质朴，容止有异於人。能苦身勤力，供养其母，随时甘旨，终无匮乏。及母丧，水浆不入口三日。悲号擗踊，绝而後苏者数四。葬母之後，遂庐于墓侧，昼夜悲哭，负土成坟。蓬不栉沐，菜食饮水而已。然可家旧墓，茔城极大，榛芜至深，去家十馀里。而可独宿其中，与禽兽杂处。哀感远近，邑里称之。大统中，可乡人以可孝行之至，足以劝佬掮俗，乃上言焉。太祖令州县表异之。及服终之後，犹若居丧。大冢宰晋公护闻可孝，特引见。与言论，时有会於护。护亦至孝，其母阎氏没於敌境，不测存亡。每见可，自伤久乖膝下，而重可至性。及可卒之後，护犹思其纯孝，收可妻子於京城，常给其衣食。
《北齐书》曰：李玄忠，母老多病患，乃专心医药，研习积年，遂善方伎。性仁恕，见有疾者，不问贵贱，皆为救疗矣。
又曰：李密，平棘人，玄忠族弟。性方直，有行捡。因母病积年，得名医治疗不愈，乃精究经方，洞晓针药，母病乃除。
《唐书》曰：高祖尝宴侍臣，果有蒲桃，侍中陈叔达执而不食。问其故，对曰：“臣母患口乾，求之不得。”高祖曰：“卿有母遗乎？”遂呜咽流涕。因赐帛百匹，以市甘珍。
又曰：欧阳通为中书舍人，调露中起服。每入朝，必徒跣至城门，然後着靴；直宿则席地籍蒿。非公事不言，未常启齿。归必哀号无时。国朝夺情，惟通得礼。
又曰：聊城人王少玄者，父隋末於郡西为乱兵所害。少玄遗腹生，年十余岁，问父所在，其母告之，因哀泣，便欲求尸以葬。时白骨蔽野，无由可辩，或曰：“以子血沾父骨，即渗焉。”少玄乃剡其体以试之，凡鞠挟日，竟获父体以葬。尽礼病创，历年方愈。贞观中，本州闻荐，拜徐王府参军。
又曰：陈集愿，泷州开阳人也。代为岭表酋长。父龙树，钦州刺史。集原幼有孝行，父才有病，即终日不食。永徽中，丧父，呕血数升，枕服苫庐，悲感行路。资财田宅及僮仆三千馀人，并以让兄弟。则天时，官至左豹韬卫将军。
