<!-- { "loadSidebar": true } -->
又曰：李听，元和中为羽林将军，有名马，穆宗在东宫令近侍讽听献之。听以职总亲军，不敢从。及即位之始，幽冀不廷，太原与二镇接境，方议易帅。宰臣进拟，上皆不允，谓宰臣曰：“李听为羽林将军，不与朕马，是必可任。”
《五代史》云：周广顺二年十二月，诏改左右威卫复为左右屯卫，避太祖讳也。
左右金吾卫将军
《六典》曰：左右金吾卫大将军之职，掌宫中及京城昼夜巡警之法，以执御非违。
《百官表》云：秦有中尉，掌徼循京师。（如淳曰：所谓游徼，徼循禁备盗贼也。颜师古曰：徼，谓遮绕之也。音工钓反。）汉武帝太初元年更名执金吾，（应劭曰：吾者，御也。掌执金革以御非常也。颜师古曰：金吾，鸟名也，主辟不祥。天子出，职主先导，以备非常，故执此鸟之象，因以名官也。）缇骑二百人，舆服导从，车骑满路，群僚之中，斯最壮矣。旧掌京师盗贼，考按疑事。汉郅都、宁成、王温舒、咸宣等皆截理横噬虎而冠者也，止切理辨亦旋诛黜。又置执金吾丞。後汉掌宫外戒司非常水火之事，（卫尉巡行宫中，金吾徼循宫外，为表里以擒奸讨猾。）日三绕行宫外，及主兵器。自中兴但专徼循，不与他政。又有执金吾吏、文学执金吾佐、执金吾员吏。魏武秉政，复为中尉。晋初罢直，至後周置武环率、武候率，下大夫各二人。隋置左、右武候府，大将军一人、将军三人，掌车驾出入，先驱後殿；昼夜巡察，执捕奸非；烽候、道路、水草所宜。巡狩师田则掌其营禁。炀帝大业三年改为左、右武候卫，所领军事名飞。（《汉宫表》曰：汉有左戈令。武帝太初元年，更名飞，掌戈射，属少府。光武省之，隋代采旧名。）唐初又为左、右武候府，（贞观十年十二月，马周奏：京城诸街置鼓，罢传呼。）龙朔二年改为左、右金吾卫，置大将军一人，所掌与隋同；将军二人副其事。（领官属并。隋置，大唐因之。）
《後汉书》曰：初，光武适新野，闻阴后美，心悦之。後至长安见执金吾车骑甚盛，因叹曰：“仕宦当作执金吾，娶妻当得阴丽华。”
《汉官□宰尹下》曰：吾，御也，常执金革以御非常。缇骑二百人，持戟五百二十人。舆马导从，充满於路，世祖微时，叹曰：“仕宦当作执金吾”是也。
《汉书□百官公卿表》曰：秦名曰中尉，掌徼循京师。有两丞、候、司马，兵千人。武帝太初元年更名执金吾。
又曰：毋将隆为执金吾。时侍中董贤方贵，上使中黄门发武库兵，前後十辈，送贤及上乳母王阿舍。隆奏：“武库兵器，天下公用，国家武备，缮治造作，皆度大司农钱。（苏林曰：用度皆出大司农。）大司农钱自非乘舆不以给，供养劳赐，一出少府。盖不以本藏给末用，不以民力供浮费，别公私，示正路也。”
又曰：郅都为中尉，丞相条候至贵倨也，而都揖丞相。是时民朴，畏罪自重，而都独先严酷，行法不避贵戚，列侯宗室见都侧目而视，号曰“苍鹰”也。
《东观汉记》曰：马防字孝孙。拜执金吾，性矜严公正，上事处议多见用。
《续汉书》曰：阴识拜执金吾，位特进，入则极言正谏。至与宾客语，不及国事，常慕仲山甫匪躬之节，所用掾史皆得天下俊哲。（虞诩、传贤等是也。）
又曰：朱浮字叔元，为执金吾。帝以二千石长吏多不堪任，时有纤微之过者，必见斥罢，交易纷扰，百姓不宁。六年，有日蚀之异，浮因上疏切谏，自是州郡奏长吏二千石不任位者，事皆先下三公遣掾史案验，然後黜退。
又曰：秩中二千石，掌外司非常水火之事，旦三绕行宫外，及主兵器，丞一人，比千石。
华峤《後汉书》曰：贾复为执金吾。更始，郾王尹尊及诸将反，上召诸将议，以檄叩地曰：“郾最强，宛次之。”复率尔对曰：“臣请击郾。”上笑曰：“执金吾击郾，吾复何忧耶？”
又曰：耿秉为人威重，有谋略，拜执金吾。每行幸，秉恒领宿卫。
谢承《後汉书》曰：梁冀为执金吾，岁朝，托疾不朝，司隶扬雄治之，诏以二月俸赎罪。
《汉杂事》曰：辛庆忌明略威重，任国柱石，为执金吾。
《魏书》曰：臧霸与曹休讨吴，破贼吕范於洞浦，征为执金吾。每有军事，帝咨访焉。
又曰：崔琰迁中尉。琰声姿高畅，眉目疏朗，须长四尺七寸，有威重，朝士瞻望，太祖亦严惮焉。
又曰：徐奕，太祖以为中尉，手令曰：“昔楚有子玉，文公为之侧席；汲黯在朝，淮南为之折谋。《诗》称‘邦之司直’君之谓也。”
《唐书》曰：高祖以徐世为右武候大将军，（隋大业三年及唐初并为左右武候，至龙朔二年复为左右金吾。）诏曰：“念功褒善，哲王彝训；纪德亲贤，有国通典。黎州总管曹国公世本自黎阳，拥徒归顺，任以藩岳，诚效克彰，节义不渝，夷险无变，信同金石，操拟松筠，宜加宠命，用超恒序，可赐姓李氏。”
又曰：赵道兴，贞观初历迁左武候中郎将，明闲宿卫，号为称职。太祖尝谓之曰：“卿父为隋武候将军，甚有当官之誉。卿今克传弓冶，可谓不坠家声。”因授右武候将军。其父时廨宇，仍旧不改，时人以为荣。
又曰：裴为右金吾将军。建中初，上以刑名理天下，百吏震悚。时十月禁屠杀，以甫近山陵，禁益严。尚父、汾阳王郭子仪隶人杀羊以入，门者觉之，列奏状，上以为不畏强御，累遣宣喻。或谓曰：“郭公有社稷功，岂不为盖之？”笑曰：“非尔所解。且郭公威仪权太盛，上新即位，必谓党附者众。今发其细过，以明不弄权耳。吾上以尽事君之道，下以安大臣，不亦可乎？”
又曰：臧希让为金吾大将军。肮脏好谈时政，屡以理体上于公卿，诏令集贤院待制。希让无学术，及处近地，从容公卿间，强引文言以自贤，而所闻知多道途得之，每发必差谬，颇为士子所笑。
诸卫上将军
《唐通典》曰：魏黄初中，始有上大将军，以曹真为之。吴亦以陆逊为上大将军。後周建德四年，增置上大将军；隋并以为武散官，不理事。上大将军从二品。
又曰：唐武德初，秦王既平王世充及窦建德，高祖以秦王功殊古今，自昔位号不足以为称，乃特置天策上将军以拜焉，位在王公上。
又曰：贞元二年九月诏曰：“六军先已各置统军一人，今十六卫，宜各置上将军一人，秩从其品。”繇是上将军之官始列於品位。
卷二百三十八　职官部三十六
大将军
《史记》曰：武帝伐匈奴以卫青为大将军，位在诸公上。公卿皆拜，惟汲黯独揖。有言大将军尊贵不宜尔，黯曰：“大将军有揖客，独不贵耶？”青闻之，愈重黯。
《汉书》曰：武帝以霍光为大将军，辅昭帝，田千秋为丞相，及昭帝初即位，未任听政事，一决大将军光。千秋居相位，谨厚有重名。光谓千秋曰：“始与君具受先帝遗诏，令光治内，君侯治外，宜有以教，督使光无负天下。”千秋曰：“惟将军留意，即天下幸甚。”终不肯有所言。
《後汉书》曰：窦宪为大将军，威震天下，复出屯武威。会帝西祠园陵，诏宪与车驾会长安。及宪至，尚书以下议欲拜之，伏称万岁。韩棱正色曰：“夫上交不谄，下交不黩，礼无为人臣称万岁之制。”议者皆惭而止。
又曰：诏邓骘班师。朝廷以太后故，遣五官中郎将迎拜骘为大将军。军到河南，使大鸿胪亲迎，中常侍赍牛酒郊劳，王、主以下候望於道。既至，大会群臣，赐束帛焉。
应劭《汉官仪》曰：和帝以窦宪为大将军，乃冠三公。
又曰：梁冀为大将军，以三世姻媾援立之功，公卿希旨，上比周、霍，举高第茂才，官属皆倍馀府。
《魏志》曰：文帝以孙权为大将军，吴王，加九锡。
又曰：太傅司马宣王奏免曹爽，皇太后诏召高文惠假节行大将军事，据爽营。太傅谓之曰：“君为周勃矣。”
《後魏书》曰：莫题有谋策，为大将军，平慕容麟，赐爵东宛侯。後太祖欲广宫宇，规度平城四方数十里，将模邺、洛、长安之制，运材数百万，以题机巧，令监定焉。
陈思王《辅臣论》曰：知虑深奥，渊然难测；恭以奉上，爱以接下；纳言左右，为帝喉舌：曹大将军也。
大将军
《魏志》曰：王谦，为大将军何进长史。进以谦名公之胄，欲与为婚，见其二子，使择焉。谦弗许，以疾免。
臧荣绪《晋书》曰：鲁芝字世英。耽思坟籍，研精稽古，自三代之奥典，圣人之微言皆赅览焉。大将军曹爽辅政，高选贤明以为官属，延芝为司马。
《续汉书》曰：李固字子坚，拜议郎，为洛阳令，大将军梁冀请为从事中郎。
《晋书》曰：郑冲字文和，以儒雅为业，箪食瓢饮，布衾袍，不以为忧。大将军曹爽以为从事中郎。
又曰：李喜，景帝辅政命喜为大将军从事中郎。喜到，引见，谓喜曰：“昔先公辟君而不应，今孤命君而至，何也？”对曰：“先公以礼见待，喜得以礼进退；明公以法见绳，喜畏法而至。”帝甚重之。
何法盛《晋中兴书》曰：郭舒，大将军王敦以为从事中郎。会敦讨刘隗，切谏，敦大怒曰：“人中间言卿痴，故炙卿眉头，今疾复发耶！勿复语也。”舒曰：“明公听舒一言。舒闻古之狂也直，周昌、汲黯、朱□皆不痴也。昔尧立诽谤之木，舜悬敢谏之鼓，公为胜尧舜耶？而乃折舒使不得言！”敦默然也。
《竹林七贤传》曰：阮籍字嗣宗，为太傅司马宣王参军，迁景王大将军从事中郎。
《通典》曰：从事中郎，汉末官也。陈阳为大将军，王凤从事中郎是也。在主簿上，所掌与长史同。
华峤《後汉书》曰：崔る字亭伯，辟大将军窦宪府掾。宪新辅政，贵重掾三十人，皆故刺史二千石，惟る以处士年少擢在其间。宪擅权骄恣，る数谏之，出为长岑长，不得意，不之官而归。
华峤《後汉书》曰：马融字季长，为大将军邓骘舍人。
《晋阳秋》曰：义兴周延为左率转尚书，迁大将军咨议参军。
车骑将军
《汉书》曰：元光二年，以中尉程不识为车骑将军，屯雁门。
应劭《汉官仪》曰：帝以元舅马防为车骑将军，银印、青绶。
《吴志》曰：孙壹奔魏，以壹为车骑将军，仪同三司，封吴侯，以故王芳贵人邢氏妻之。邢美色，妒忌，下不堪命，遂共杀壹及邢氏。
《蜀志》曰：邓芝字伯苗，义阳新野人。益州从事张裕善相，芝往从之，谓芝曰：“君年过七十，位至大将军，封侯。”为车骑将军，赏罚明，断恤卒伍。身之衣食资仰於官，不苟素俭，然终不治私产，妻子不免饥寒，死之日家无馀财。
《後魏书》曰：王衍字文舒，出为散骑常侍、征东将军、西兖州刺史。衍届治未几，属尔朱仲远称兵内向，州既路冲，为其攻逼。衍不能守，为仲远所擒，以其名望不害也，令骑牛从军，久乃见释。还洛，除车骑将军。
