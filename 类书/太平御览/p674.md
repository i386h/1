<!-- { "loadSidebar": true } -->
崔鸿《前凉录》曰：范绩字弘基。绩幼有名称，族叔上洛太守毗拊其首曰：“汝，吾宗千里驹也。”历仕三朝，士友服其清亮。举秀才，为郎中，迁中都谒者。
族父
《尔雅□释亲》曰：父之从祖昆弟为族父。
《後汉书》曰：侯霸字君房，河南密人。族父渊以官宦有才辨任职。元帝世佐石显等领中书，号曰太常侍。
《蜀志》曰：费字文伟，江下郸人也。（郸音盲。）少孤，依族父伯仁。姑，益州牧刘璋母也。
《晋书》曰：顾和字君孝，侍中众族子也。曾祖容，吴荆州刺史。祖相，临海太守。和二岁丧父，总角便有志操。族叔荣雅重之，曰：“此吾家骐骥，兴吾宗者必此子也。”时宗人球亦有令问，为州别驾。荣谓之曰：“卿速步，君孝超卿矣。”
《陈留志》曰：阮武字文业，魏末为清河太守。族子籍方总角，未知名。武见而伟之，以为胜已。明於知人，皆此类也。
姑
《释名》父之姊妹曰姑。姑，故也，言於己为久故之人也。
《广雅》曰：姑谓之威。威，故也。
《说文》曰：威，姑也。
《尔雅》曰：父之姊妹为姑；王父之姊妹为王姑；曾祖王父之姊妹为曾祖王姑；高祖王父之姊妹为高祖王姑；父之从父姊妹为从祖姑；父之从祖姊妹为族祖姑。
《毛诗》曰：《泉水》，卫女思归也。问我诸姑，遂及伯姊。（父之姊妹称姑，先生曰姊。笺云：宁则又问姑及姊，亲其类也。先姑後姊，尊姑也。）
《礼记□曲礼》曰：姑姊妹，女子。子已嫁而返，兄弟不与同席而坐，不与同器而食。
又《檀弓》曰：姑姊妹之薄也，盖有受我而厚之者也。
《左传□僖上》曰：初，晋献公筮嫁伯姬於秦，遇《归妹》之《睽》。史苏占之，曰：“不吉。归妹暌孤，寇张之弧。侄其从姑，六年其逋，逃归其国而弃其家。明年其死於高梁之墟。”（震为木，离为火，火从木生离为震。妹於火为姑。谓我侄者吾谓之姑，谓子圉质於秦也。）
《汉书》曰：成帝班婕妤，彪之姑也。
《後汉书》曰：桓晔字文林，姑为杨赐夫人。父鸾卒，姑赴哀。将至，止於传舍，整饰从者而後入。晔心非之。及姑劳问，终无所言，号哭而已。赐遣吏祠，因县发取祠具，晔拒不受。後每至京师，未尝舍杨氏。
《晋书》曰：阮孚母，祖姑家胡婢也。父咸通之，生孚。咸遗姑书曰：“不意今日遂生胡儿。”姑答曰：“《灵光殿赋》云：‘胡人遥集於上楹’，便可以遥集为字。”咸从之。
《列女传》曰：鲁义姑者，鲁野人之妇也。齐攻鲁至郊，遥见一人携一儿，抱一儿。及军至，乃弃抱者而抱携者。将欲射之，遂止而问曰：“所抱者谁之子？”对曰：“兄之子。”“所弃者谁之子？”曰：“己子也。妾见大军至，不能两全，遂弃所生之子。”军曰：“子之於母，甚痛於心，何弃所生而抱兄子？”对曰：“子之於母，私爱也；侄之於姑，公义也。夫背公而向私者，妾不为也。”於是齐军遂止，曰：“鲁郊有妇人犹持节行，况於朝廷乎！”遂回军不伐。鲁君闻之，赐束帛，号曰义姑。
又曰：梁宣节姑者，梁之妇人也。其室失火，兄子与己子三人在内，入取兄子，辄得其子。及火盛，不复得入。妇人将赴火，其友曰：“本取兄子，卒误得己子，至於中心，亦已足矣。何至赴火？”妇曰：“梁国岂可以户告人晓也？被不义之名，何面见弟兄？吾欲复投吾子，又失母子之情，誓不生！”遂赴火而死。君子曰：可谓节姑也。
《先贤行状》曰：蔡伯喈母，袁曜卿之姑也。
又曰：锺元皓妻，李膺之姑也。生子觐，与膺齐名。
卷五百一十四　宗亲部四
兄弟上
《释名》曰：兄，荒也；荒，大也。故青、徐人谓兄曰荒。弟曰弟也，相次第而生也。
《说文》曰：兄，长也。
《周易》曰：《家人》卦曰：父父，子子，兄兄，弟弟，夫夫，妇妇，而家道正。正家而天下定矣。
《尚书□五子之歌》曰：太康尸位，以逸豫，灭厥德，黎民咸贰。乃盘游无度，畋於有洛之表，十旬不反。有穷后羿，因民弗忍，距於河。厥弟五人，御其母以从，於洛之。五子咸怨，述大禹之戒以作歌。
又《君陈》：王若曰：君陈，惟尔令德孝恭。惟孝友於兄弟，克施有政。
又《康诰》曰：王若曰：孟侯，朕其弟，小子封。（孔安国曰：封康叔，名称小子，明当受教训。）惟乃丕显考文王，克明德慎罚，不敢侮鳏寡，庸庸，，威威，显民。
《尔雅》曰：男子先生为兄，後生为弟。
又曰：张仲孝友，善父母为孝，善兄弟为友。
《毛诗□常棣》曰：《棠棣》，燕兄弟也。闵管蔡之失道，故作《棠棣》焉。棠棣之华，萼不кк。凡今之人，莫如兄弟。死丧之威，兄弟孔怀。原隰裒矣，兄弟求矣。在原，兄弟急难。每有良朋，况也永叹。兄弟阋於墙，外御其侮。每有良朋，蒸也无戎。丧乱既平，既安且宁。虽有兄弟，不如友生。傧尔笾豆，饮酒之饫。兄弟既具，和乐且孺。
又《何人斯》曰：伯氏吹埙，仲氏吹篪。（土曰埙，竹曰篪。云伯仲，喻兄弟也。）
又《弁》曰：尔酒既旨，尔肴既嘉。（笺云：旨，嘉皆美也。汝酒已美也，汝肴已美矣，何己不同与族人燕也。言其知能具具礼而弗为之也。）岂伊异人，兄弟匪他。
又《氓》曰：兄弟不知，其笑矣。静言思之，躬自悼矣。
又《葛ぱ》曰：绵绵葛ぱ，在河之ぞ。终远兄弟，谓他人昆。谓他人昆，亦莫我闻。
又曰：《大杜》，刺时也。君不能亲其宗族，骨肉离散，独居而无兄弟，将为沃所并尔。有大之杜，其叶氵胥氵胥，独行踽踽，岂无他人？不如我同父。嗟行之人，胡不比焉？人无兄弟，胡不焉？有大之杜，其叶菁菁。独行，岂无他人？不如我同姓。嗟行之人，胡不比焉？人无兄弟，胡不焉？
又《六月》曰：《四牡》废，则君臣缺矣。《皇皇者华》废，则忠信缺矣。《棠棣》废，则兄弟缺矣。
又《陟岵》曰：陟彼冈兮，瞻望兄兮。兄曰嗟予弟行役，夙夜必偕。上慎旃哉，犹来无死。
又《沔水》曰：嗟我兄弟，邦人诸友，莫肯念乱，谁无父母！
又曰：《黄鸟》，刺宣王也。（刺其以阴礼教亲而不至，联兄弟之不固。）黄鸟黄鸟，无集於桑，无啄我粱。此邦之人，不可与明。言旋言归，复我诸兄。
又《斯干》曰：兄及弟矣，式相好矣。无相犹矣，似续妣祖。
又《行苇》曰：戚戚兄弟，莫远具尔。或肆之筵，或授之几。
又《角弓》曰：《角弓》，父兄刺幽王也。不亲九族而信谗佞，骨肉相怨，故作是诗也。もも角弓，翩其反矣。兄弟婚姻，无胥远矣。此令兄弟，绰绰有裕。不令兄弟，交相为。
又《将仲子》曰：《将仲子》，刺庄公也。不胜其母以害其弟，弟叔失道而公弗制，祭仲谏而公弗听，小不忍以致大乱焉。将仲子兮，无逾我墙，无折我树桑。岂敢爱之，畏我诸兄。仲可怀也，诸兄之言，亦可畏也。
又《扬之水》曰：扬之水，不流束楚。终鲜兄弟，维予与汝。无信人之言，人实女。扬之水，不流束薪，终鲜兄弟，维予二人，无信人之言，人莫不信。
又《皇矣》曰：维此王季，因心则友。则友其兄，则笃其庆，载锡之光。
又《蓼萧》曰：蓼彼萧斯，零露泥泥。既见君子，孔燕恺悌。宜兄宜弟，令德寿岂。（为兄亦宜，为弟亦宜。）
《礼记□王制》曰：兄之齿雁行，朋友不相逾。
又《檀弓》曰：子柳之母死，子硕请具。子柳曰：“何以哉？”子硕曰：“请粥庶弟之母。”子柳曰：“如之何其粥人之母，以葬其母也？不可。”既葬，子硕欲以赙布之馀具祭器。子柳曰：“不可。吾闻之也，君子不家於丧，请班诸兄弟之贫者。”
《周礼□春官》曰：大宗伯之职，以番之礼，亲兄弟之国。（番，祭社稷宗庙之肉也。赐以同姓之国，同福禄也。兄弟有共先王者也。鲁定公十四年，天王使石尚来归也。）
《仪礼》醮辞曰：旨酒既清，嘉荐时。（，诚也。古文为瘅。）始加元服，兄弟俱来。孝友时格，永乃保之。
《左传□桓公》曰：宋穆公疾，召大司马孔父而属殇公焉，曰：“先君舍与夷而立寡人，寡人不敢忘。若以大夫之灵，得保首领以殁，先君若问与夷，其将何辞以对？请子奉之，以主社稷，寡人虽死，亦无悔焉。”对曰：“群臣愿奉冯也。”公曰：“不可。先君以寡人为贤，使主社稷。若弃德不让，是废先君之举也，岂曰能贤？光昭先君之令德，可不务乎！吾子其无废先君之功。”使公子冯出居於郑。（杜预曰：公子冯，穆公子也。）穆公卒，殇公即位。
又《襄公》曰：宋向戌来聘，且寻盟。见孟献子尤其室，曰：“子有令闻而美其室，非所望也。”对曰：“我在晋，吾兄为之毁之，重劳且不敢间。”（杜预曰：传言献子友於兄，且不隐，其实也。）
又《文上》曰：穆伯如莒莅盟，且为襄仲逆。及鄢，登城，见之美，（鄢城，莒邑。）自为娶之。仲请攻之，文公将许之，叔仲惠伯谏，（惠伯，叔子孙也。）曰：“巨闻之，兵作於内为乱，於外为寇。寇犹及人，乱自及也。今臣作乱而君不禁，以启寇仇，若之何？”公止之。惠伯成之，（平。仁子也。）使仲舍之，公孙敖反之。（还莒女也。）复为兄弟如初。
又《文下》曰：“齐人归公孙敖之丧”，为孟氏，且国故也。葬视共仲声已，不视帷堂而哭。襄仲欲勿哭，惠伯曰：“丧，亲之终也。（惠伯叔彭生也。）虽不能始，善终可也。史佚有言曰：‘兄弟致美，救乏、贺善，吊灾、祭敬、丧哀，情虽不同，毋绝其爱，亲之道也。’子无失道。何怨於人？”襄仲说，帅兄弟以哭之。
又《昭元》曰：秦后子有宠於桓，如二君於景。（后子，秦桓公子，景公母弟钅咸也。其权宠如两君也。）其母曰：“弗去，惧选。”钅咸适晋，其车千乘。书曰“秦伯之弟钅咸出奔晋。”罪秦伯也。后子享晋侯，造舟於河，十里舍车，自雍及绛，归取酬币，终事八反。司马侯问，曰：“子之车尽於此而已乎？”对曰：“此之谓多矣。若能少此，吾何以得见焉？”
又《隐公》曰：郑庄公弟共叔段，居京，谓之京城太叔。祭仲谏曰：“都城过百雉，国之害也。无使滋蔓，蔓难图也。蔓草犹不可除，况君之宠弟乎？”
又《襄十四》曰：吴诸樊既除丧，将立季札。（杜预曰：札，诸樊弟也。）辞曰：“曹宣公之卒也，诸侯与曹人不义曹君。将立子臧。子臧去之，遂弗为也，以成曹君。君子曰：‘能守节’。君，义嗣也，（诸樊适子，故曰义嗣。）谁敢干君？有国，非吾节也。札虽不才，愿附於子臧，以无失节。”固立之，弃其室而耕。乃舍之。（传言季札之让，且明吴兄弟相传。）
