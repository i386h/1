<!-- { "loadSidebar": true } -->
范晔《後汉书》曰：赤眉降，徐宣等曰：“自今日得降，犹去虎口归慈母！”世祖曰：“卿铁中枪枪，庸中佼佼耳！”
又曰：公孙瓒徙镇易京，虑有非常，乃居於高京，以铁为门。
《魏略》曰：弁辰国出铁，韩、犭岁皆从市之。诸市买皆用铁，如中国用钱也。
王隐《晋书》曰：石苞，字仲容。初为县吏，买铁邺市。市长沛国赵元儒见苞，异之，便与结交。
《晋阳秋》曰：肃慎土无盐铁。
《晋书》曰：林邑国王范逸死，奴文篡立。文日南西卷县夷帅范雅奴也，尝牧牛涧中，获二鳢鱼，化成铁，用以为刀。刀成，乃对大石障而咒之，曰：“鳢鱼变化，冶成双刀。石障破者，是有神灵！”进斫之，石即瓦解。文知其神，乃怀之。
《晋书□载记》曰：赫连勃勃以“铁伐”为氏，曰：“使我宗族子孙，刚锐如铁，皆堪伐人也！”
《齐书》曰：高祖素俭约，後宫物器栏槛，以铜为饰者，并改以铁。
《梁书》曰：康绚筑浮山堰，将合，淮水漂没，复决溃。众患之，或谓：“江淮多蛟，能乘风雨决坏岸，其性恶铁。”因是引东西二冶铁器，大则釜鬲，小则锄，数千万斤，沉於堰所。
《後汉书》曰：崔挺为光州刺史。先是，州内少铁器，用皆求之他境。挺表复铁官，公私有赖。
《庄子》曰：金铁蒙以大绁，载六骥之上，则致千里。
《淮南子》曰：上古之时，未有铁器，磨蜃以耨。
又曰：铁不可以为舟。
又曰：丰水之深十仞，不受尘埃。投金铁焉，则形见於水。
《山海经》曰：克光之山、龙首之山，其阴多铁。
《神异经》曰：南方有兽焉，角足大小形状如水牛，皮毛黑如漆，食铁饮水，其粪可为兵器，其利如钢，名曰“啮铁”。（俗云：“咋铁”。《玄黄经》曰：南方啮铁，粪利如钢，食铁饮水，腹中不伤。）
《河图》曰：赤帝有女，讹铁飞之异。
《新序》曰：公孙敖曰：“夫玉石金铁，犹可琢磨，以为器用，而况於人！”
《论衡》曰：纣力能索铁申钩。
卢《四王起事》曰：张方请帝迁都，五千骑皆铁缠槊。
《魏武故事》曰：领长史王必是吾乡，披荆棘时吏，忠而勤事，心如铁石。
《语林》曰：许玄度出都为弟婚。弟少愚，恐人嘲弄，玄度为解而获免。真长笑曰：“许玄度为弟张十重铁步障！”
《异苑》曰：楚王与群臣猎於云梦，纵良犬，逐狡兔，三日而获之。其肠似铁，良工曰：可以为剑。
《十洲记》曰：流沙在西海中，上多山川积石，为昆吾石。治其石成铁，作剑光明洞照如水精状，割玉如切泥土。
《广州记》曰：邓平县有铁石。
《南方草物状》曰：铁出耽兰州，裨夷庄船载铁至扶南卖之。
《华阳国志》曰：公孙述废铜钱，铸铁钱，百姓货卖不行。
金钢
《晋起居注》曰：咸亨三年，敦煌上送金钢，生金中，百淘不消，可以切玉，出天竺。
《玄中记》曰：金钢出天竺大秦国，一名削玉刀，削玉如铁刀削木大者，长尺许，小者如稻米。欲刻玉时，当作大金，着手指，开其背如月以割玉，刀内环中以刻玉。
《南州异物志》曰：金钢，石也。其状如珠，坚利无匹。外国人好以饰环，服之能辟恶毒。
《南越志》曰：波罗基国出钢珠，朗照幽夜。
《林邑记》曰：林邑王范明达献金钢指环。
《抱朴子》曰：扶南有金钢，可以刻玉。体似紫石英，外国人名为千延。至於百丈底，着盘以铁槌打之，不能伤。以羊角扣之，则ㄘ然冰泮。
服虔《通俗文》曰：乱金谓之钜。
石
《广志》曰：石似金，亦有与金杂者，淘之则分。
锺会《刍荛论》曰：夫莠生似禾，石像金。
齐周舍谓沙门法云曰：“孔子不饮盗泉之水，法师何以捉石香炉？”答曰：“檀越既得戴纛，贫道何为不得执？”
《唐书》曰：高宗上元元年，诏九品服浅碧，并石带八胯。
王子年《拾遗记》曰：石虎为四时浴台，皆用石、武夫为陡岸。
卷八百一十四　布帛部一
丝
《尚书□禹贡》曰：济、河惟兖州，厥贡漆、丝。海、岱惟青州，厥篚、丝。（，桑，丝中琴瑟弦。）
《周礼□天官下□典丝》曰：典丝，掌丝入，而辨其物，以其贾揭之。掌其藏与其出，以待兴功之时。颁丝于外内，皆以物受之。凡上之赐予，亦如之。
又《冬官□考工记》曰：荒氏，氵柬丝，以氵兑水沤其丝，七日，去地尺暴之。（故书“氵兑”作“湄”。郑司农云：湄水，温水也。玄谓：氵兑水，以灰所氵柬水也。沤，渐也。楚人曰沤，齐人曰氵委。）昼暴诸日，夜宿诸井，七日七夜，是谓水氵柬。
《礼记□月令》曰：季春之月，蚕事既登，分茧称丝。
又《内则》曰：子能言，教男“惟”女“俞”，男ひ革，女ひ丝。”（ひ，小囊也，男用韦，女用缯，有饰缘也。）
又曰：王言如丝，其出如纶。
又《少义》曰：国家靡币，则君子不履丝屦。（币，赋税亟也。）
《左传□隐公》曰：公问於众仲，曰：“卫州吁其济乎？”对曰：“臣闻以德和民，不闻以乱。以乱，犹治丝而棼之也。（丝见棼，益所以乱。）
《春秋考异邮》曰：四月，蚕饵丝。
《毛诗□鹊巢□羔羊》曰：羔羊之皮，素丝五纟它。羔羊之革，素丝五纟或。羔羊之缝，素丝五总。
又《鹊巢□何彼矣》曰：其钓惟何？惟丝伊缗。
又《邶□柏舟□绿衣》曰：绿兮丝兮，女所治兮。
又《□伯舟□干旄》曰：孑孑干旄，在浚之郊。素丝纰之，良马四之。
又《淇澳□氓》曰：氓之蚩蚩，抱布贸丝。匪来贸丝，来即我谋。
又曰：淑人君子，其带伊丝，其弁伊骐。
又《丝衣》曰：丝衣其纟不，（芳浮反，）载弁俅俅。（丝衣，祭服也。俅，音求。）
又曰：虽有丝麻，无弃菅蒯。
谢承《後汉书》曰：丹阳方储为郎中。章帝使文郎居左，武郎居右。储正住中，曰：“臣文武兼备，在所施用。”上嘉其才，以繁乱丝付储，使理。储拔佩刀三断之，对曰：“反经任势，临事宜然！”
袁宏《汉记》曰：《郭泰传》：童子魏照求入其房，供给洒扫。泰曰：“当精义讲书，何来相近？”照曰：“经师易获，人师难遭。欲以素丝之质，附近朱蓝。”
《魏略》曰：文帝欲受禅，野蚕成丝。
《晋阳秋》曰：武帝时，有司奏以青丝为牛引，诏以青麻代之。
《晋书》曰：吕光窃号河右，中书监张资病，光博营救疗。有外国道人罗叉，云能差资病。光喜，给赐甚重。罗休知叉诳诈，告资曰：“叉不能为益，徒烦费耳！冥运虽隐，可以事试也。”乃以五色丝作绳结之，烧为灰末投水中。灰若出水还成绳者，病不可愈。须臾，灰聚浮出复为绳。叉疗，果无效。少日资亡。
《宋书》曰：诸葛阐上言：“夫岁时有利害之收，而蚕桑有经常之苦，机杼居不变之勤，而民用有奢俭之异。今南至有五丝命缕之服，仲夏北至，比肆连行，纠绳縻无用之工，玄黄侵衣章之费。饰彩虽贵，始无所入，尺绝寸分，终於捐弃，部一邑以推百城，其费博矣！谨率愚管，谓宜禁革。”
《後魏书》曰：幽州刺史张亮。初，有薛叔梦亮出於山上挂丝，觉而告亮，且占之曰：“山上丝，‘幽’字。君为幽州乎？”未期而受。
《管子》曰：齐桓公伐楚，济汝水，逾方城，使贡丝於周室。墨子见染丝者，叹曰：“染於苍则苍，染於黄则黄，五入则为五色。故染不可不慎！非独染丝，治国亦然。”
《淮南子》曰：蚕饵丝则商弦绝。（商，金声。春蚕吐丝，金死，故绝也。）
《山海经》曰：欧丝之野，有一女子，跪树而欧丝。（郭璞注曰：蚕类也。）
《吕氏春秋》曰：惠子曰：“使女工化为丝，不能治丝；大匠化为木，不能治木。”
《家语》曰：子张问入官，子曰：“修身返道。故夫女工必自择丝麻，良匠完材，贤君选左右。”
《论衡》曰：蚕含丝而商弦绝，桉子生而父气衰。新丝既登，故体者自坏耳。
桓谭《新论》曰：昔神农始削桐为琴，绳丝为弦，以通神明之德，合天地之叙。
《风俗通》曰：五月五日，色续命丝，俗说益人命。
《正部》曰：皎皎练丝，为蓝则青，得丹则赤，得蘖则黄，得泥则黑。
《士纬》曰：丝俱生於蚕，为缯则贱，为锦则贵。
《神仙传》曰：仙人用五色丝作续命幡，幡安五色。
《竹林七贤论》曰：鬲令袁毅，为政贪浊，赂遗朝廷，以营虚誉。遗山涛丝百斤，众人莫不受，涛不欲为异，乃受之，命内阁之梁上而不用也。後毅事露，验吏至涛所。涛於梁上下丝，已数年，尘埃黄黑，封印如初，以付吏。
《西京杂记》曰：公孙弘以元光五年为国所推，上为贤良。国人邹长倩赠以素丝一衤遂，为书以遗之，曰：“五丝为蹑，倍蹑为升，倍升为纟或，倍纟或为记，倍记为纟，倍纟为衤遂。此自少之多，自微之著也。士之立功勋，效名节，亦复如之。勿以小善为不足修而不为也！”
《王子年拾遗记》曰：成王时，因祗国致女工一人，善织新轻素，以五色丝内口中，手引而结之，则成文锦。
《神仙传》曰：园客者，济阴人，貌美而良。邑人多欲以女妻之，客终不娶。常种五色香草，积数十年，服食其实。忽有五色蛾，集香草之上，客收而荐之以布，生华蚕焉。至蚕时，有一女自来，助客养蚕，亦以香草食之。蚕收得茧百二十枚，茧大如瓮。每一茧缲六七日，丝乃尽。缲讫，此女与园客俱去。
《梁四公记》曰：扶桑国使贡方物，有黄丝三百斤，即扶桑蚕所吐，桑灰汁所煮之丝也。帝有金炉，重五十斤，系六丝以悬炉，丝有馀力。
《楚辞》曰：茅丝兮同综，冠履兮共处。
宋玉《钓赋》曰：夫玄渊之钓也，以三寻之竿，八丝之纶。
荀卿《蚕赋》曰：食桑而吐丝，前乱而後治。
嵇康《琴赋》曰：弦以园客之丝，徽以锺山之玉。
枚乘《七发》曰：龙门之桐，高百尺而无枝。斩以为琴，野茧之丝以为弦。
《古乐府□歌诗》曰：罗敷善蚕桑，采桑城南隅。青丝为笼绳，桂枝为笼钩。何用识夫婿？白马紫骊驹，青丝系马尾，黄金络马头。
蔡邕《广连珠》曰：参丝之绞以弦琴，缓张则挠，急张则绝。
陆凯《奏事》曰：诸暨、永安出御丝。
素
《释名》曰：素，朴素也。已织则供用，不复加功饰也。
《史记》曰：苏代遗燕王书云：“齐紫败素，而贾十部。”（败素染以为紫也。）
《东观汉记》曰：郑据，建初五年辟司徒府，拜侍御史。上疏，诏书下官府，赐据素六十匹。
《汉书仪》曰：天地鬼神玺，皆以武都紫泥封，都布囊白素裹。
《汉官仪》曰：印绶盛以箧，箧以绿绨表白素裹。
《魏志》曰：学者资於人，犹蓝之染素。
《范子计然》曰：白素出三辅，匹八百。
