<!-- { "loadSidebar": true } -->
《尚书大传》曰：老而无妻谓之鳏，老而无夫谓之寡，幼而无父谓之孤，老而无子谓之独，行而无资谓之乏，居而无食谓之困。此皆天民之至悲哀而无告者。故圣人在上，君子在位，能者任职，必先施此，无使失职。
《战国策》曰：襄王立，田单相之。过淄，有老人涉淄而寒，出不能行，坐沙中。田单见其寒也，解裘而衣之。王乃赐田单牛酒，召单而揖於庭，劳之。乃布令求百姓之饥寒者收之。乃使人听於闾里，闻大夫相与语，曰：“单之爱人，乃王之教之也。”
《江表传》曰：全琮罢东安郡，还钱唐，修祭坟墓，麾幢节盖，曜於旧里，请会邑人平生知旧、宗族六亲，施散惠与，千有馀万，本土以为荣。
又曰：司马徽字德操。人有临蚕求簇者，徽便与之，自弃其蚕。或有难之者，曰：“凡人有损己以赡人，谓彼事急，己事缓耳。今彼此正等，何为急之以与人邪？”徽曰：“人不当求耳。人己求，拒之将惭，何有以财货令人惭者也？”
《董卓别传》曰：太常张奂将师北征，表卓为军司马。从军行，卓手斩购募羌酋，拜五官中郎，赐缣九十匹。卓叹曰：“为者则己，有者则士。”悉以缣分与兵吏。
葛洪《神仙传》曰：焦先日日入山，伐薪以布施，从西村头一家起，周而复始。
《秦书》曰：尚书令苻雅为人乐施，乞人填门。尝曰：“天下物何常吾今日富，後日贫耳？”忽一日不施则意不泰。时人为之语曰：“不为权异富，宁作苻雅贫。”
贾谊《新书》曰：楚昭王当房而立，愀然有寒色。是日也，出府衣裘以衣寒者，出仓之粟以赈饥者。二年，吴袭郢，当房赐者请还，战死。阖闾曰：“昔事徒当房之德也。”
《三辅决录》曰：挚茂，字子华。以茂才为郡去。治财致大富，悉散以分宗人。先从贫始，以寿终。
虞预《会稽典录》曰：骆俊，字远。孝灵皇帝擢拜陈相。汝南葛陂盗贼并起，与接境四面受敌。俊整厉吏人，为之保障，出仓见谷，以赡贫乏。
刘邵《人物志》曰：中材之人，财随损益。是故籍富贵则货财充於内，施惠周於外；见赡者求可称而誉之，见援者阐小美而太之。虽无异材，犹行成而名立也。
《英雄记》曰：王匡，字公节，泰山人。轻财好施，以任侠闻。辟大将军何进府，使匡於徐州发强弩五百诣京师。会进败，匡还乡里。
刘义庆《世说》曰：顾荣在洛，尝应人请，觉行炙人有欲炙之色，因辍已施焉。後遭乱渡江，每经危急，常有一小人左右，问其故，乃受炙人也。
颜延之《庭诘》曰：善施者，岂惟发自人心，乃出天财。
裴启《语林》曰：大将军王敦尚武帝女。此主特所重爱，遣送十倍诸主。主既亡，人就王乞，始犹分物与之，後乞者多，遂指库屋间数以施。
《孔丛子》曰：卫公子友馈马四乘於子思，为宾主之饩焉。子思曰：“寄命以来，度身以服卫之衣，量腹以食卫之粟，且又朝夕受酒脯及祭番之赐。衣食已优，意气已足，以无行志，未敢当车马贶。礼，虽有爵赐人，不逾父兄。今重违公子之盛指，则有陷礼之愆焉，若何？”公子曰：“友已言於君矣。”
又曰：季桓子以粟千锲ゾ夫子，夫子受之而不辞，既而以班门人之无者。子贡进曰：“季孙以夫子贫，故致粟，夫子受之而以施人，无乃非季孙之意乎？”子曰：“受人财，不以成富，与季孙之惠於一人，岂若惠数百之人哉！”
《列子》曰：卫端木叔者，子贡之世父也。籍其先资，家累万金。奉养之馀，先散之宗族，次散之邑里，乃散一国。行年六十，气将衰，弃其家事，都散其库藏、珍宝、车服、妾媵。一年之中尽焉。及其病也，无药石之储；及其死也，无埋葬之资。一国之人受其施者，相与赋而藏之，及其子孙之财焉。金屈闻之，曰：“端木叔，狂人也，辱其祖矣。”段干生闻之，曰：“端木叔，达人也，德过其祖矣。”
《庄子》曰：青青之麦，生於陵陂，生不布施，死何含珠为！
《孟子》曰：子产听郑国之政，以其乘舆，济人於溱洧。
《孟子》曰：惠而不知为政。岁十一月，徒杠成；十二月，舆梁成，民未病涉。
《韩子》曰：吴起为魏将而攻中山，军人有病疽者，吴起跪而自吮其脓伤者。母立而泣，人曰：“将军於若子如是，何为泣？”对曰：“昔吴子吮其父伤，而杀之泾水之上，今又将安知不杀是乎？”
《吕氏春秋》曰：秦缪公乘马车败，右服失。公自往求马，见野人方将食之於歧山之阳。缪公笑曰：”食马肉而不饮酒，余恐其伤生也！”遍饮而去。居一年，为韩原之战，晋人以环缪公之车矣，尝食马肉者三百馀人疾斗车下，遂大克晋，反获晋公以归。
《吕览》曰：鲁国之法：鲁人为人臣妾於诸侯，有能赎之者，取其金於府。子贡赎鲁人於诸侯而辞不受其金。孔子曰：“赐！失之矣。自今以往，鲁人不赎人也。”
《淮南子》曰：为鱼德者，非挈而入渊也，为猿赐者，非负于缘木也，纵其所之，利之而已矣。
卷四百七十八　人事部一百一十九
赠遗
《毛诗》曰：《鸡鸣》，刺不说德也。“知子之来之，杂佩以赠之。知子之顺之，杂佩以问之。”
又曰：惟士与女，伊其相谑，赠之以芍药。
又曰：《渭阳》，康公念母也。康公之母，晋献公之女。文公遭骊姬之难，未返，而秦姬卒。穆公纳文公。康公时为太子，赠送文公於渭之阳，念母之不见也。“我见舅氏，如母存焉。我送舅氏，曰至渭阳。（渭，水名。秦时都雍至渭阳者，盖东行送舅氏於咸阳之地。）何以赠之？辂车乘黄。我送舅氏，悠悠我思。何以赠之？琼瑰玉佩。”
《礼记》曰：孔子之卫，遇旧馆人之丧，入而哭之哀。出，使子贡脱骖而赙之。子贡曰：“无乃已重乎？”夫子曰：“余向者入而哭之，遇於一哀而出涕；余恶夫涕之无从也，小子行之！”
《左传》曰：鄢陵之战，至三遇楚子之卒，必下，免胄而趋风。楚子使工尹襄问之以弓，曰：“方事之殷，有韦之跗注，君子也。见不谷而趋，无乃伤乎？”至见客，免胄承命。
又曰：越图吴，赵孟使楚隆使於吴王曰：“黄池之役，君之先臣志父得承齐盟，曰好恶同之，今君在难，无恤不敢惮劳。非晋国之所能及也，使陪臣敢展布之。”王拜稽首曰：“寡人不佞，不能事越，以为大夫忧。拜命之辱。”与之一箪珠。
又曰：吴公子札聘於郑，见子产如旧相识，与之缟带，（缟带，大带也。）子产献衣焉。（衣，禅衣。）谓子产曰：“郑之执政侈，难将至矣。政必及子，子为政，慎之以礼，不然郑国将败。”
又曰：叔鲋欲求货於卫，淫刍荛者。（淫，放也。使欲卫患之而致货焉。）卫人使屠伯馈叔向羹，与一箧锦，（屠伯，卫大夫。）曰：“诸侯事晋，未敢携贰，况卫在君之宇下，（屋宇之下，喻近。）而敢有异志？刍荛者异於它日，敢请之。”（请正之意。）叔向受羹反锦。（受羹示不逆其意。且非货赂也。）
《论语□乡党》曰：康子馈药，拜而受之。曰：“丘未达，不敢尝。”（馈，遗也。拜受，敬也。曰：“丘未达”，言不服之意。药从中制外，故当慎也。）
又《微子》曰：齐人馈女乐，季桓子受之，三日不朝，孔子行。
《汉书》曰：文帝赐赵它书，上褚五十衣、中褚三十衣遗王。（上褚、下褚，谓之多少、厚薄，袷复之名。）
范晔《後汉书》曰：李恂徵拜谒者，领西域副校尉。西域殷富，多珍宝，诸国侍子及督使贾胡数遗恂奴婢、宛马、金银、香之属，一无所受。
《东观汉记》曰：陈遵为大司农护军，尝使匈奴，过辞於王丹。临诀，丹谓遵曰：“俱遭时反覆，惟我二人为天地所遗。今子当之绝域，无以相赠，赠子以不拜。”遂揖而别，遵甚悦。
《後汉书》曰：王丹，字仲回。资性清白，少修节义。时京师大豪陈遵朋友丧亲，遵为护丧事，赙缣数百匹。丹怀缣一匹至丧主前，出缣授之，谓曰：“如丹是缣，出自机杼。”遵有惭色。
又曰：闵中叔，太原人。好黄老，清志洁行，不仕王莽之世，恬静养神，弗役於物。与周党相友，党过叔舍，共含菽饮水，无菜茹党。尝遗其生麻，叔叹曰：“我欲省烦耳。”受而不食。
又曰：光禄勋杜林与马援乡里，亲厚。援南方还时，林马适死，援遣子将马一匹遗林曰：“朋友有车马之馈，可以备之。”居数月，林还之。
后汉书曰：或问第五伦曰：“公有私乎？”对曰：“昔人有与吾千里马者，虽不受，每三公有所选举，心不能忘而亦终不用也。吾兄子尝病，一夜十往，退而安寝。吾子有病，虽不省视而竟夕不眠。若是者，岂谓无私乎？”
又曰：张奂少立志节，常与士友言曰：“大丈夫处世，当为国家立功边境。”及为将帅，果有勋名。董卓慕之，使其兄遗缣百匹。奂恶卓为人，绝而不受。
《吴志》曰：太史慈，字子义。曹公闻其名，遗慈书，以箧封之，发省无所道，而但贮当归。
《蜀志》曰：宗预东聘吴，孙权捉预手，涕泣而别曰：“君每衔命结二国之好。今君年长，孤亦衰老，恐不复相见！”遗预大珠一斛。
《宋书》曰：王弘之徵为通直散骑常侍，不就。从兄敬弘常解貂裘与之，即著以采药。
又曰：王弘之隐居，性好钓。日夕载鱼入往上虞郭，经亲故门，各以一两头置门内而去。
又曰：《陶潜传》：颜延之为始安郡，经过，日日造潜，每往必酣饮致醉。临去，留二万钱与潜，潜悉送酒家，稍就取酒饮。
《宋书》曰：郭原平。高阳许谣之居在永兴，罢建安郡丞还家，以绵一斤遗原平，不受，送而复反者前後数十。瑶之乃自往曰：“今岁过寒，而建安绵好，以此奉尊上耳。”平乃拜而受之。
《齐书》曰：庾易徵辟不就，以文义自乐。安西长史袁彖钦其风，通书致遗。易以连理机竹翘书格报之。
又曰：张融，字思光，吴郡吴人也。祖，晋琅琊王国郎中令。父畅，宋会稽太守。融年弱冠，道士同郡陆修静以白鹭羽尾扇遗融，曰：“此既异物，以奉异人。”
又曰：何点隐居不仕，豫章王命驾造门，点从後门逃去。竟陵王子良闻之，曰：“豫章王尚不屈，非吾所议。”遗点嵇叔夜酒杯、徐景山酒枪以通意。
范享《燕书》曰：高祖少有大度，雄略杰出。晋安北将军张华镇蓟，总御诸部。高祖童冠往见，华甚异之，谓高祖曰：“君必为命时之器，匡时济难者也。”脱所着帻簪以遗高祖，结殷勤而别。
崔鸿《後燕录》曰：王猛伐洛阳，将发，谓慕容垂曰：“吾将遂清东夏，或为东山之别。见物思人，卿将何以为信？”垂以佩刀遗之。
