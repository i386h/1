<!-- { "loadSidebar": true } -->
又曰：开元二年秋，吐蕃大将{分虫}达延、乞力徐等，率众十馀万寇临洮，军又进寇兰、渭等州，掠监牧羊马而去。玄宗令摄左羽林将军薛讷及太仆少卿王率兵邀击之。仍下诏，将大举亲征，召募将士克期进发。俄而等与贼相遇于渭源之武阶驿，前军王海滨力战死之，等乘之而进，大破吐蕃之众，杀数万人，尽收得所掠羊马。贼馀党奔北，相枕藉而死，洮水为之不流。上遂停亲征，命紫微舍人倪若水往按军实，仍吊祭王海滨而还。
又曰：开元十七年，玄宗遣皇甫惟明等使吐番。惟明等既见赞普及公主，具宣上意。赞普等欣然请和，尽出贞观已来前後敕书，以示惟明等。令其重臣名悉猎随惟明入朝，上表曰：“外甥是先皇帝宿亲，又蒙降金城公主，遂和同为一家，天下百姓普皆安乐。中间为张玄表、李知古等东西两处先动兵马，侵抄吐蕃，边将所以互相征讨，迄至今日，遂成衅隙。外甥以先代文成公主、今金城公主之故，深识尊卑，岂敢失礼？又缘年小，枉被边将谗构斗乱，令舅致怪，伏乞垂察。追留死将万足承前数度使人入朝，皆被边将不许，所以不敢自奏。去冬，公主遣使人娄众失若将伏专往，蒙降使看公主来，外甥不胜喜荷。谨遣谕名悉猎及副使押卫将军浪些纥夜悉猎入朝，奏取进止，两国事意，悉猎所具。外甥蕃中已处分边将，不许抄掠，若有汉人来投，便令却送。伏望皇帝舅远察赤心，许从旧好，长令百姓快乐。如蒙圣恩，千年万岁，外甥终不敢先违盟誓。谨奏进金胡瓶一、金盘一、金碗一、马脑杯一、零羊衫段一，谨充微国之礼；金城公主又别进金鸭、盘盏、杂器物等。”十八年十月，名悉猎等至京师，上御宣政殿，列羽林仗以见之。悉猎颇晓书记，先曾迎金城公主至长安，当时朝廷皆称其材辩。及是，上引入内宴与语，甚礼之，赐紫袍、金带及鱼袋，并时服缯彩、银盘、胡瓶等，仍於别馆，供拟甚厚。悉猎受袍带、器物，而却进鱼袋，辞曰：“本国无此章服，不敢当殊异之赏。”上喜而许之，诏御史大夫崔琳充使报聘，仍於赤岭各竖分界之碑，约以更不相侵。时吐蕃使奏云：“公主请《毛诗》、《礼记》、《左传》、《文选》各一部。”制令秘书省写与之，正字于休烈上疏谏曰：“臣闻：戎狄，国之寇也；经籍，国之典也。戎之生心，不可以无备；典有恒制，不可以假人。传曰：“裔不谋夏，夷不乱华。”所以革其非心，在乎有备无患。昔者东平王入朝，求史记诸子，汉帝不与。盖以史记多兵谋，诸子杂诡术。夫以东平，汉之懿戚，尚不欲示征战之书；今西戎，国之寇仇，岂可贻经典之事？且臣闻，吐蕃之性悍果决，敏情持锐，善学不回。若达於书，必能知战；深於诗，则知武夫，有师干之试；深於礼，则知月令，有废兴之兵；深於传，则知用师，多诡诈之智；深於史，则知往来，有书檄之制。何异备寇兵而资盗粮也？臣闻鲁秉周礼，齐不加兵；吴获乘车，楚屡奔命。一以守典存国，一以丧法危邦，可取鉴也。且公主出嫁从人，远适异国，合慕夷礼。返求良书，愚臣料之，恐非公主本意也。虑有奔北之类劝教於中。若陛下虑失蕃情，以备国信，必不得已，请去《春秋》。当周德既衰，诸侯强盛，礼乐自出，战伐交兴，情伪於是乎生，变诈於是乎起，则以臣召君之事，取威定霸之名。若与此书，国之患也。《传》曰：于奚请曲县ひ缨，仲尼云：‘惜也，不如多与之邑。惟名与器，不可假人’。狄固贪婪，贵货易土，正可锡之锦绮，厚以玉帛，何必率从其求，以资其智？臣忝叨列位，职刊秘籍，实痛经典弃在戎夷，昧死上闻，惟陛下深察。”
又曰：开元二十二年，遣将军李於赤岭与吐蕃分界立碑。二十四年正月，吐蕃遣使贡方物金银器玩数百事，皆形制奇异。上令列於提象门外，以示百寮。
又曰：开元二十八年春，章求兼琼密与安戎城中吐蕃翟都局及维州别驾董承宴等通谋，都局等遂翻城归款，因引官军入城，尽杀吐蕃将士，使监察御史许远率兵镇守。上闻之甚悦。中书令李林甫等上表曰：“伏以吐蕃此城，正当冲要，凭险自固，恃以窥边，积年以来，蚁聚为患，纵有百万之众，难以施功。陛下亲纡秘策，不兴师旅，须令中使李思敬晓谕羌族，莫不怀恩，翻然改图，自相谋陷，神算运於不测，睿略通於未然，累载逋诛，一朝荡灭。又臣等今日奏事，陛下从容谓臣等曰：‘卿等但看四夷不久当渐沦丧。’德音才降，遽闻戎捷，则知圣与天合，应如响至，前古以来，所未有也。请宣示百寮，编诸史策。”手制答曰：“此城仪凤年中，羌引吐蕃，遂被固守。岁月既久，攻伐亦多。其地险隘，非力所制。朝廷群议，不劝取之。朕以小蕃无知，事须处置，授以奇计，所以行之，获彼戎心，归我城守，有足为慰也。”
大羊同
《通典》曰：大羊同，东接吐蕃，西接小羊同，北直于阗，东西千馀里，胜兵八九万。其人辫发毡裘，畜牧为业。地多风雪，冰厚丈馀。所出物产，颇同吐蕃。俗无文字，但刻木结绳而已。刑法严峻。其酋豪死，抉去其脑，实以珠玉，剖其五脏，易以黄金，假造金鼻、银齿，以人为殉，卜以吉辰，藏诸岩穴地，人莫知其所。多杀孛牛莫马以充祭祀，葬毕服除。其王姓姜葛，有四大臣，分掌国事。自古未通。
悉立
《通典》曰：悉立，在吐蕃西南，户五万馀。有城邑村落，依溪涧。丈夫以缯彩缠头，衣毡褐；妇人辫发，着短裙。以蒸报为俗。畜多水牛、羊、鸡、豕，谷宜粳稻、麦、豆，饶甘蔗、诸果。死，葬於中野，不为封树。丧制以黑为衣，一年就吉。刑有刖、劓。羁事吐蕃。
章求拔
《通典》曰：章求拔，或云章揭拔，本西羌种也。在悉立西南，居四山之内，近代移出山，西接东天竺。遂改衣服，变西羌之俗。其地延袤八九百里，胜兵二千馀人。居无城郭，好为寇掠，商旅患之。闻悉立入朝，亦遣使朝贡。
且末（上子余切）
《汉书》曰：且末国，王治且末城，去长安六千八百二十里。有葡萄诸果。西通精绝二千里。
《北史》曰：且末西北有流沙数百里，夏日有热风，为行旅之患。风之所至，惟老驼预知之，即嗔而聚立，埋其口鼻於沙中。人每以为候，亦即将毡拥蔽鼻中。其风迅夫，斯须过尽，若不防者，必至危毙。後魏大统八年，其兄鄯善未率众内附。
乌乇（上一加切，下真加切）
《汉书》曰：乌乇，王治乌乇城，去长安九千九百五十里。田石间有白草，累石为室，民接手饮，（师古曰：自高山下溪涧中饮水。接，连其手也。）出小步马。（师古曰：小细步也，所谓百步千迹也。）
西夜
《汉书》曰：西夜国，王号子合，王治呼犍谷，（犍，音巨言切。）去长安万二百五十里。与胡异，其种类羌氐。行国，（师古曰：言不着土地。）随畜逐水草往来，而地出玉石。
《後汉书》曰：西夜国，去洛阳万四千四百里。地生白草，有毒，国人煎以为药，傅箭镞，所中辄死。
卷七百九十九　四夷部二十□北狄一
总叙北狄上
《说文》曰：狄，犬种，字从“犬”。狄之言淫僻也。
《白虎通》曰：狄者，易也，言僻易无别。
《风俗通》曰：胡者，谨按《汉书》，山戎之别种也。貊者，略也，云无礼法。又胡者，互也，其被发左衽，言语贽币，事殊互也。
《晋中兴书》曰：胡者，北狄之总名也。
《诗》曰：《采薇》，遣戍役也。文王之时，西有昆夷之患，北有犭严狁之难，以天子之命，命将帅遣戍役，以守卫中国，故歌《采薇》以遣之，《出车》以劳还，《大杜》以勤归也。采薇采薇，薇亦作止。（薇，菜。作生也。西伯将遣戍役，先与之期以采薇之时。今薇生矣，可以行矣。重言“采薇”，丁宁行期也。）曰归曰归，岁亦暮止。（又丁宁归期，定其心也。）靡室靡家，犭严狁之故。不遑启居，犭严狁之故。（犭严狁，北狄也。古者师出不逾时，今薇生而行，岁晚乃归，使汝无室家夫妇之道，不暇跪居者，有犭严狁之难也。）
又曰：我戍未定，靡使归聘。（聘，问也。定，止也。我方守於北狄，未得止息，无所使归问言，所以忧也。）
又曰：戎车既驾，四牡业业。岂敢定居？一月三捷。（一月之中，三有胜功，谓侵也、伐也、战也。）
又曰：岂不日戒？犭严狁孔棘。（戒，警敕军事也。孔，甚。棘，急也。言君子小人，岂不日相警戒乎？猃狁之难甚急，预述其苦以劝之。）
又曰：王命南仲，往城于方。出车彭彭，央央。（王，殷王也。南仲，文王之属方，朔方近猃狁之国也。彭彭，驷马貌。王使南仲为将，率往筑城於朔方，为军垒以御北狄之难。）天子命我，城彼朔方。赫赫南仲，犭严狁于襄。（襄，除也。）
又曰：昔我往矣，黍稷方华。今我来思，雨雪载涂。王事多难，不遑启居。（途冻释也。黍稷方华，朔方之地六月时也，以此出征，至春冻始释而来反。）
又曰：执讯获丑，薄言还归。（讯，言。丑，众也。执其可言问所获之众以归者当献之。）赫赫南仲，犭严狁于夷。（夷，平也。）
又曰：《六月》，宣王北伐也。（《六月》，言周室微而复兴，美宣王之北伐也。）六月栖栖，戎车既饬。四牡癸癸，载是常服。（栖栖，简阅貌。饬，正也。日月为常，服，戎服也。记六月者，盛夏出兵，明其急也。）犭严狁孔炽，我是用急。（炽，盛也。此序吉甫之意也。北狄来侵甚炽，故王以急遣我。）
又曰：犭严狁匪茹，整居焦获。侵镐及方，至于泾阳。（焦获，周地名也，接于猃狁者也。匪，非也。茹，度也。镐与方，皆北方地名。言猃狁之来侵，非其所当度为也，乃自整齐而处周之焦获，来侵至泾水之北，言其太恣也。）
又曰：薄伐犭严狁，至于太原。（言遂出之而已。）
又曰：文武吉甫，万邦为宪。（吉甫，尹吉甫也，有文有武。宪，法也。吉甫此时大将也。）吉甫燕喜，既多受祉。（祉，福也。吉甫既伐猃狁而归，天子以燕礼乐之，则欢喜矣，又多受享赐也。）
又曰：显允方叔，征伐犭严狁。（方叔先与吉甫征伐猃狁。）
又曰：《车攻》，宣王复古也。宣王能内修政事，外攘夷狄，复文武之境土。
又曰：《渐渐之石》，下国刺幽王也，戎狄叛之。（山石渐渐然高峻，不可登而上，喻戎狄众强而无礼，不可得而复也。）
又曰：《何草不黄》，下国刺幽王也。四夷交侵，中国背叛，用兵不息，视民如禽兽。（用兵不息，自岁始至岁晚，何草不黄？）
《礼》曰：北方曰狄，衣羽毛，穴居，有不粒食者。
