<!-- { "loadSidebar": true } -->
又曰：元嘉二十七年，虏主佛狸遂攻围悬瓠，行汝南郡事，广陵陈宪婴城自守。虏多作高楼，施弩以射城内，飞矢雨下，城中负户以汲。又毁佛图取金像以为大钩，施之冲车端，以牵楼作蛤蟆车以填堑。宪督厉将士固女墙而战，贼死者尸与城等。
又曰：伪燕主慕容超尚书郎张纲乞师於姚兴，自长安返，太山守申宣执送之。纲有巧思，先是帝修攻具，城上人曰：“汝不得张纲。何能为也。”及至，升诸楼车以示之，故城内莫不失色。超既求救不获，纲反见虏，乃求称藩，割大岘为界，献马千匹。不听。
又曰：十月，张纲修攻具成，设飞楼悬梯木幔板屋，冠以皮，弓矢无所用之。刘毅遣上党太守赵恢以千馀人来援，帝夜潜遣军会之。明旦，恢众五千，方道而进。每晋使将到，辄复如之。六年二月丁亥，屠广固。
孙严《宋书》曰：柳元景等北讨诸军攻具进兵城下，伪弘农太守李初古拔婴城自固。诸军鼓噪陵城，冲车四临，数道俱攻，先登生禽李初古拔。
沈休文《宋书》曰：晋安王子勋反，以殷琰督豫州刺史。大宋遣辅国将军刘π用草茅苞土掷以塞堑，城内以火箭射之，草未及然，後土续至，堑便欲满。队主赵法进计：以铁珠子灌之，珠子流滑，悉缘隙得入草，于是火然。π乃作大虾蟆车载土，牛皮蒙之，三百人推以塞堑。琰户曹参军虞挹之造抛车，击之以石，车悉破坏。
宋《起居注》曰：刘道符露板曰：“七月二十日部率众车虎士攻城，钩车至城东南楼下。逆贼程天祚等道穷数迫，仍乞降附。”
《齐书》曰：殷琰反，帝遣辅国将军刘π西讨之。筑长围、创攻道於东南角，并作大哈蟆车载土，牛皮蒙之，百人推以塞堑。琰乃始降。
《三国典略》曰：侯景作尖顶木驴攻城，石不能破也。羊侃作雉尾炬，灌以膏蜡，取掷焚之，乃退。
《梁书》曰：侯景为曲项木驴攻城，矢石所不能制。羊侃作短尾炬施铁镟以油灌之，掷驴上焚之，俄尽。贼又东西起二土山以临城，城中震骇。侃命为地道潜引其土，山不能立。又作登城楼高十馀丈，欲临射城中。侃曰：“车高堑虚，彼来必倒，可卧而观之。”及车动果倒，众皆服焉。贼既频攻不捷，乃筑长围。朱异、张绾议出击之，帝以问侃。侃曰：“不可，贼多日攻城既不能下，故立长围欲引城中降者耳。今击之，出人若少不足当贼，若多则一旦失利，门隘桥小必大致挫衄。”不从，遂使千馀人出战，未及交锋，望风退走，果以争桥赴水，死者太半矣。
《隋书》曰：辽东之役，何稠摄右屯卫将军，领御营弩手三万人。时工部尚书宇文恺造辽水桥不成，师未得济。右屯卫大将军麦铁杖因而遇害。帝遣稠造桥，二日而就。初，稠制行殿及六合城，至是，帝于辽左与贼相对，夜中施之，其城周回八里，城及女垣各高十仞，上布甲士，立仗建旗，四隅置阙，面列一观，观下三门，迟明而毕。高丽望见，谓若神功。是岁加金紫光禄大夫。
《唐书》曰：姜霍为交河道行军副总管，率众数千先大军出伊吾，趣柳城谷，依山采木，造攻城器械。其地有班超纪功碑，确磨去其文，刊颂国功而去。
《陶公故事》曰：臣侃言：“郭默狂狡，肆行凶虐，负阻城险，用稽天诛。臣土山临其城，楼橹攻具备设。”
《宋先朝故事》曰：慕容超大将垣遵逾城归顺，高祖使遵等治攻城ㄅ车，筑长围高三丈，外三重堑。
周迁《舆服杂事》曰：贲，今之ㄅ车也。其下四轮，从中权之，至敌城下。
又曰：汉世祖造大战车，驾数牛，上设楼橹，置疆塞之外以拒匈奴。
郦善长《水经注》曰：交州刺史檀和之，军次区粟，进逼城。飞梯□桥，悬楼登垒，钲鼓大作，风烈火，城摧众陷，靳区粟天范扶龙首。十五已上，坑截无赦。
太公《六韬》曰：凡三军有火器攻城围邑，有贲せ临冲，城中则有□梯飞楼。
又曰：凡三军行师令众，旦则有□梯远望，夜则有□火万炬。
又曰：武王寝疾十日，太公负王，乃驾骛之车，周且为御，至于孟津。大黄参连弩，大才扶车，（并战具也。）飞凫（赤茎白羽，以铁为首。）雷影，（青茎赤羽，以铜为首，副也。昼则为光，夜则为星。）方头铁钅追（重八斤，亦军备也。）大柯斧，（重八斤，一名铁越，军备也。）行马（广二丈，二十具。）渡沟，飞桥（广五尺，转关鹿卢八具。）天缸，（一名天横，以济丈水也。）鹰爪方凶铁把，（柄长七尺。）天阵（日月斗柄杓，此为左一右一仰背天阵。）地阵（邱陵水泉，有左右前後之利。）人阵（车马文武。）积楹临冲，（攻城围邑。）□梯飞楼，（视城中也。）武冲大橹（三军所须。）□火万炬，（以防火也。）吹鸣。（威振万里也。）
《太公金匮》曰：武王问太公：“今民吏未安，贤者未定，何以安之？”太公曰：“不须兵器，可以守国，耒耜是其弓弩，锄耙是其矛戟，簦笠是其兜鍪，锁斧是其攻具。”
《太公覆车试法》曰：诸出军行将屯营置陈，必法天文圆，法北辰为上将，角为冲车，訾为钺。敌当冲车者，败当铁钺者，乱。
又曰：诸出军行将屯守攻陈，设坛祠祷，戎器血，涂金鼓，神攻具，必以斗加四季时令。朱雀所居神，与今日日上神王相而克。
《庄子》曰：梁丽可冲城，不可以窒穴，言殊器也。
《墨子》曰：备冲法：绞善麻长八丈，内有大树则击之，用斧长六尺，令有力者斩之。
又曰：墨子自齐至郢见楚王。楚王曰：“公输般为我□梯取宋矣。”墨子乃见公输般，解带为城，以牒为械。公输九设攻城之具机变，墨子九拒之。械尽，墨子御有馀。公输屈曰：“吾知拒子矣。”墨子曰：“子不过欲杀臣。臣之弟子禽滑三百人已持臣守御之器，在宋城上而待楚矣。”
又曰：禽子问：“□梯既施，为之奈何？”墨子曰：“□梯者，重器也。矢石沙灰以雨之，薪火汤水以济之，如此则□梯之功败。”（《尸子》又载：般为蒙天之阶，阶成，将以攻宋。墨子请献十金。般曰：吾义固不杀人。墨子再拜。）
傅子序马钧曰：钧石车敌人，於树边悬湿牛皮，中之，则堕石不能连续，而欲作一轮悬大石数十，以机鼓轮为常。则悬石飞击敌城，使首尾电至。尝试以车轮悬瓴数十，飞之数百步矣。
曹植《东征赋》曰：循戈橹於清流兮，汜□梯而容与。禽元帅于中舟兮，振灵威於东野。
陈琳《武军赋序》曰：回天军於易水之阳，以讨瓒焉。鸿沟参周，鹿菰十里，荐之以棘，为建修卤干青霄。深隧，下三泉，飞梯□冲神钩之具，不在吴孙之篇、《三略》《六韬》之术者凡数十事，秘莫得闻也。乃作《武军赋》曰：“钩车曷九牛转，牵雷激，折橹倒垣。其攻也，则飞梯行临，□阁虚构，上通紫霓，下过三垆。”
繁钦为史叔良作《移零陵檄》曰：金鼓震天，丹旗曜野，巨堙既设。
袁宏《祖逖碑》曰：逖为豫州刺史。薨时，君柩未旋，郡寇围城。冲橹既附，城将降矣。勇士五百，抚戈同泣：“非祖侯之为，吾谁为死？”并力齐赴，卷甲霄起，遂陷坚阵，负戈而反。
卷三百三十七　兵部六十八
攻具下
《通典□卫公兵法□攻城战具篇》曰：作四轮车，上以绳为脊，生牛皮蒙之，下可藏十人，填隍推（土回切。）之，直抵城下，可以攻掘，金火木石所不能败。谓之贲せ车。（凡力有余者，攻，先绝诸国之交，使无外救。粮多而人少，攻而勿围；粮少而人多，围而勿攻。）
又曰：以大木为床，下置六轮，上立双牙，牙有检，梯节长丈二尺；有四桄，（音光。）桄相去三尺，势微曲，递牙相检，飞於□间，以窥城中。有上城梯，首冠双辘轳，枕城而上。谓之飞□梯。
又曰：大木为床，下安四独轮。床上建双陛，间横括。中立独竿，首如桔槔状。其竿高下、长短、大小以城为准。竿首以窠盛石，大小多少随力所制。人挽其端投之。其车推转，逐便而用之。亦可埋脚著地而用。其旋风四脚，亦随事而用之。谓之抛车。
又曰：作转轴车，车上定十二日弩，以铁钩绳连转，车行轴转，引弩持满弦，挂牙上弩为七衢，中衢大箭一，镞刃长七寸，广五寸，箭竿长三尺，围五寸，以铁钅（音业。）为羽。左右各三箭，次小於中箭。其牙一发，诸箭齐起，及七百步。所中城垒，无不摧损，楼橹亦颠坠。谓之车弩。
又曰：以木为脊，长一丈，径一尺五寸，下安六脚，下阔而上尖，高七尺。内可容六人，以湿牛皮蒙之，人蔽其下。舁直抵城下，木石铁火所不能败。用攻其城，谓之尖头木驴。
又曰：於城下起土为山，乘城而上，古谓之土山，今之垒道。用生牛皮作小屋，并四面蒙之，屋中置运土人，以防攻击者。（土山，则孙子所谓拒闽。）凿地为道，行於城下，用攻其城。往往建柱，积薪於柱间而烧之，柱折城摧，谓之地道。
又曰：以八轮车，上树高竿，竿上安辘轳，以绳挽板屋，上竿首，以窥城中。板屋方四尺，高五尺，有十二孔，四面列布。车可进退，圜城而行，於营中远视。亦谓之巢车。如鸟之巢，即今之版屋也。以版为幔，立桔槔於四轮车上，悬幔逼城堞间，使し捷者（《太白阴经》曰：使し卒蔽之。）蚁附而上，矢石所不能及，谓之木幔。
又《守城篇》曰：禽滑厘问墨翟守戍之具，墨翟答以五六十事，皆烦冗不便於用。其後韦孝窥守晋州、羊侃守台城，皆约封胡子技巧之术，法古不妙，非合今之用也。今述所便於事者，如後渭浚湟、（深也。）增城（修堞。）悬门。（悬板为重门也。）
又曰：突门：於城中对敌营，自凿城内为ウ门，多少临事，令五六寸勿穿。或於中夜，或於敌初来，营列未定，精骑从突门跃出，击其无备，袭其不意。
又曰：涂扇。以泥涂城门扇，厚可三寸，备火。
又曰：凿门，为敌所过门，先自凿门扇为数十孔，出强弩射之，长矛刺之，则敌不得近门。
又曰：涂栈：以泥涂门上木栈，厚可五寸，备火。
又曰：转关桥：一梁为桥，梁端着横栝，去其检，桥转，人马不得渡，皆倾水中。秦用此桥而杀燕丹。
又曰：积石。备抛石，大小随事。
又曰：楼橹却敌，上建候楼，以板为之，跳出为橹，{比}篱战隔，於女墙上跳出豕，去墙三尺，内着横括，豕端安辖，以荆柳编为之，长一丈，阔五尺，悬豕端，用遮矢石。
又曰：布幔：以复布为幔，以弱竿悬挂於女墙外，去墙外七八尺，以折抛石之势，矢石不复及墙。
又曰：木弩：以黄连桑柘为弩，弓长一丈二尺，径七寸，两肖二寸，以绞车张之。太矢一发，声如雷吼，败队之卒。
又曰：燕尾炬：缚苇草为炬，尾分为两岐，如燕尾状，以油蜡灌之，加火，从城坠下，便骑木驴而烧之。
