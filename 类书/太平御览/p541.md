<!-- { "loadSidebar": true } -->
又曰：华歆，字子鱼，平原人。灵帝时与北海邴原、管宁俱游学，三人相善，故时人号三人为龙，谓原为龙腹，宁为龙尾，歆为龙头。
《魏氏春秋》曰：嵇康寓居河内，与之游者，未尝见其喜愠之色。与陈留阮籍、河内山涛、向秀、藉兄子咸、琅琊王戎、沛人刘伶相与友善，游於竹林，号曰七贤。
《吴志》曰：孙策创业，命张昭为长史，抚军中郎将，升堂拜母，如比肩之旧。文武之事，一以委昭。
又曰：吴范，字文则。与亲故交接有终始。素与魏腾同邑相善为交。滕尝有罪，吴主权责怒甚，敢有谏者处死，范谓滕曰：“与汝偕死。”滕曰：“死而无益，何死？”范曰：“安能虑此，坐观汝耶！”乃髡头自缚诣门下，使铃下以闻。铃下不敢，曰：“必死不可！”范曰：“汝有子耶？”曰：“有。”曰：“使汝为吴范死，子以属我。”铃下曰：“诺。”乃排阁入。言未卒，权大怒，欲投以戟。逡巡出走，范因突入，叩头流血，言与涕并。良久，权意释，免滕。
又曰：周瑜，长壮有姿貌。孙坚兴义兵讨董卓，徙家於舒。坚子策与同年，独相友善，瑜推道南宅以舍策，升堂拜母，有无共通。
又曰：鲁肃，字子敬，临淮东城人。周瑜知其奇也，遂相亲结，定侨、札之分。
又曰：鲁肃代周瑜之当陆口，过吕蒙屯下。肃意尚轻蒙，或说肃曰：“吕将军功日显，不可以故意待也，君宜顺之。”肃遂往诣蒙，酒酣，蒙问肃曰：“君受重任，与关羽为邻，将何计略，以备不虞？”因为画五策。肃於是越席就之，拊其背曰：“吕子明，吾不知卿才略所及乃至于此。”遂拜蒙母，结友而别。
《吴录》曰：张温，字惠恕。英才瑰伟，遂以礼躬延见召，对词雅淹润。帝攻容前席拜中郎，聘蜀，与诸葛全结金兰之好焉。
《蜀志》曰：马谡（音缩。）字幼常。才气过人，好论军计。谡临终与诸葛亮书曰：“明公视谡犹子，谡视明公犹父，愿深殛鲧兴禹之义，使平生之交不亏此，谡虽死无恨于黄泉也。”于时十万之众为之流涕。亮自临祭，待其孤遗若平生。
又曰：张裔字君嗣，蜀郡成都人也。少与犍为杨恭友善，恭早死，遗孤未数岁，裔分居事恭母如母。恭息长大，为之娶妻，买田宅产业，使立门户。
又曰：杨戏，字文然。为人笃於旧故，与巴西韩俨、黎韬童幼相亲，后俨痼疾废顿，韬无行见捐，戏经纪振恤，恩好如初。
《晋书》曰：王龚，字孝伯。清操过人，才地自负，恒有宰相之望。与王沉齐名，友善。
又曰：桓温，字玄子，宣城太守彝之子也。与庾翼友善，恒相期以宁济之事。翼荐温於明帝曰：“桓温少有雄略，愿勿以常人遇之。”
又曰：陆机，吴人也。文章冠代。至太康末与弟□造太常张华。华素重其名，如旧相识，曰：“伐吴之役，利获二俊。”
又曰：周馥，字祖宣。馥少与友人成公简齐名，俱起家为诸王友学。
又曰：纪瞻慎行好施，老而弥笃。少与陆机兄弟相亲善。及机被诛，瞻恤其家，及嫁机女，资送同于所生。
又曰：郑衮，字叔林。荣阳开封人也。少孤，随叔父浑避难江东。时华歆为豫章太守，浑往依之，歆素与衮父泰友善，抚养衮如己子。
《晋中兴书》曰：郗超所交皆一时秀美，虽寒门後进亦拔而友之。死之日，贵贱操笔为诔者四十馀人。其为物所宗贵如此。
又曰：胡毋辅之，字彦国。少擅高名。有王尼者，出寒微，辅之、庾ダ、王澄等，共为美谈。尼以门役送护军府，辅之等乃赍羊酒诣门。吏以闻护军，曰：“诸名士以羊酒来，当有以。”既入，先过尼，尼已给府养马，辅之等坐厩下，与尼炙羊饮酒而去，竟不见护军。护军大惊，乃与尼长假。
又曰：东瓯沃壤，名士多乐居之，太傅谢安未仕时，亦居东土，共王羲之、孙卓、李充、许询、道林，皆文义冠世，共相友昵。
又曰：鲁公贾谧参管朝政，京洛人士无不倾心。渤海石崇之徒，年皆长谧，并以文才降节事谧，共相朋昵，号曰二十四友。
又曰：羊曼，字祖延。颓纵弘狂，饮酒诞节。与温峤、庾亮、阮放、桓彝同志友善，并为中兴名臣。时州里称陈留阮放为弘伯，高平郗鉴为方伯，太山胡母辅之为达伯，济阴卞为裁伯，陈留蔡谟为朗伯，陈留阮孚为诞伯，高平刘绶为委伯，而曼为伯，凡八伯，盖拟古之八俊。
又曰：薛兼与同郡纪瞻、广陵、闵鸿、吴郡顾荣、会稽贺循同志友善。初入洛，司空张磺见而叹息曰“南金也”。
又曰：华谭所友人袁甫者，字公胄，历阳人。少能言议，与谭齐名，友善。太安中入洛，谭与甫书曰：“诚以枯泽非应龙之渊，棘林非鸾凤之窟。昔食其自匿监门，非高祖不长揖；孔明骨稼南阳，非刘氏不驰驱。望□霄而遇翮，见鸿渐之轻羽；瞻长途而高鸣，知骐骥之迅足。”
又曰：王少而不羁，不为乡闾所齿。晚节克修，遂有风流美誉，与沛国刘忄炎齐名、友善。时人以比袁耀卿，忄炎比荀奉倩。
何法盛《晋中兴书》曰：庾翼，字雉恭。时京兆杜、陈郡商浩并才名冠世，而翼弗之重，每语人曰：“此辈宜束之高阁，俟天下平然後议其所任耳。”惟与桓友善，在总角之中，便相期终始。
又曰：肃祖之在东宫，与温峤、庾亮并布衣之好。
《晋阳秋》曰：陆抗、羊祜、推侨，札之好。抗尝遗佑酒，佑亦馈抗药，各推心服之。
卷四百八　人事部四十九
交友三
《宋书》曰：晋安帝义熙初，高祖命琅琊王弘为徐州治中从事吏，不就，隐于会稽，与鲁国孔淳之为莫逆交。
又曰：何点，字子皙，庐江人也。宋徵为庶子，不就。与陈郡谢瀹、吴国张融、会稽孔稚为莫逆之交。
王知肾露宋纪》曰：孔淳之隐居剡山，尝遇桑门法崇於三山，披衿领契，自以为得意之交。
《齐春秋》曰：檀超，字悦祖，高平金乡人也。少而负气。始为南徐州西曹书佐，与别驾萧惠开抗礼。惠开，自以地位居前，稍相凌驾。而啸傲不以地势推之，谓惠开曰：“我与卿并有何等官阀？俱是国家征时外戚耳。何以一爵高人！”惠开欣然，更为刎颈之交。
《齐书》曰：刘悛，字士操，彭城安上里人也。从驾登蒋山，上数叹曰：“贫贱之交不可忘。”顾谓悛曰：“此况卿也。今日与卿尽布衣之交游。”悛起拜谢。
又曰：柳世隆，字彦绪，河东解县人。宋太尉玄景弟也。当时名士张绪、王延之、沈淡之徒，雅相钦慕，以为君子之交。
又曰：刘善明素与崔思祖友善，闻死恸哭，仍得病卒。
又曰：孔稚，字德璋，会稽人也。早立名誉，当时名士陆惠晓、谢瀹、张融、何点、沈渊，相与为君子之交。
《梁书》曰：何逊，字仲言，东郡郯人也。弱冠举秀才，南乡范□见其答策，大相称赏，因结忘年交好。自是一文一咏，□辄嗟赏。
又曰：张缅弟缵迁尚书吏部，河东裴子野曰：“张吏部有喉舌之任。”子野性旷远，自云年出三十，不复诣人。初未与缵遇，便相推重。因为忘年交。
又曰：萧介，性高简，少交游，惟与族兄琛、从兄（音轸。）素、及洽、从弟淑等文酒赏会，时人以比谢氏乌衣之游。
又曰：高祖性不好声色，颇慕高名，与裴子野、刘显、萧子□、张缵及当时才秀为布衣交。
何玄之《梁典》曰：刘许，字彦度。与陈留阮籍、李绪申金兰之契。筑室锺阜之傍，共听内义，钻寻奥典。
《魏书》曰：夏侯尚，字伯仁。有筹画知略，文帝器之，为布衣之交。
《後魏书》曰：眭夸，一名昶，赵郡高邑人也。少与崔浩为莫逆之交。
《北齐书》曰：崔瞻与赵郡李概为莫逆之交。概将东还，瞻与之书曰：“仗气使酒，我之恒弊，诋诃指切，在卿尤甚。足下告归，吾於何闻过也？”
又曰：袁聿修历任清华，在郎署之日，值赵彦深为水部郎中，同在一院，因成交友。彦深後被沙汰停秩，门生藜藿，聿修犹以故情，存问往来。
又曰：裴谳（鱼列切。）之，字士平。不妄交游，惟与陇西辛术、赵郡李绘、顿丘李构、清河崔瞻为妄年之交。
《後周书》曰：柳弘，字光道，河东解县人。少聪颍，工草隶，博涉群书，词彩丰赡。与弘农杨素为莫逆之交。
又曰：张轨，济阴临邑人也。少好学，志识开朗。初在洛阳，家贫，与乐安孙仁为莫逆之交，每易衣而出，以此见称。
又曰：黎景希，字季明，河间莫阝（音莫。）人也。好占玄象，颇知术数，而落魄（音托。）不事生业。与范阳卢道源为莫逆之交。
又曰：韦，（休政切。）字弘远。志尚夷简，澹於荣利。周弘正乃造，谈谑尽日，恨相遇之晚也。後请至宾馆，未赴。弘正乃赠诗曰：“德星犹未动，真车讵肯来。”当时所钦挹如此。
《南史》曰：谢弘微性宽博，无喜愠。末年尝与友人棋，友人西南棋有死势，复一客曰：“西风急，或有覆舟者。”友人悟，乃救之。弘微大怒，投局於地。识者知其暮年之事，果以此岁终。
《北史》曰：卢怀仁，有行捡，善与人交。与琅琊王衍、陇西李寿之情好相得，尝语衍云：“昔太丘道广、许邵知而不顾，嵇生峭立锺会遇而绝言语，处季孟之间，去其太甚。”衍曰：“然。”
《三十国春秋》曰：敦煌太守李（古老切。）表於段业，称尽忠不贰，横为李嗣所谗，请业杀嗣。自归司败，业乃杀嗣，遣使谢，初，嗣与结刎颈之交，嗣常以宗族托曰：“我身犹子身，勿为疑也。”及是反为嗣所构，乃恨之。
又曰：姚苌单骑度淮，见豫州刺史谢尚于寿阳，幅巾以待之，一面如旧相识。
又曰：王镇恶随宋高祖入关中。初，镇恶流寓崤渑，崤渑人李方厚待之。镇恶曰：“待吾伫英雄主，取万户侯，乃厚相报。”方笑曰：“本县足矣。”镇恶力不绝人，不闲弓马，略通诸子兵书，纵横有智计，以此成名。及是，李方尚在，镇恶升堂拜母，表方渑池令。
《陈书》曰：江总聪敏，笃学有文。范阳张缵、琅琊王筠、南阳刘之遴，并高才硕学，总时少有名，缵等雅相推重，为忘年友。
又曰：陆景文，字叔辩。少有胆略，武勇，与陈武帝有布衣之旧。
《隋书》曰：李密与杨玄感为刎颈之交，尤好兵书，常皆在口。
《唐书》曰：武德中玄敬为秘书郎，太宗召为天策府参军，兼直记室。薛收与玄敬俱为文学馆学士。时房、杜等处心腹之寄，深相友托。玄敬畏於权势，竟不之狎。如晦常云：“小记室不可得而亲，不可得而疏。”
又曰：于休烈，河南人也。贞观中任左仆射，为十八学士。心性贞悫，机鉴敏悟。自幼好学，善属文，与会稽贺朝万齐融、延陵包融为文词之友，齐名一时。
