<!-- { "loadSidebar": true } -->
又曰：合金丹之大药，炼八石之气英者，尤忌凡俗闻见，则仙物不成。或云：上士得道於军旅，中士得道於都市，下士得道於山林。此谓仙药己成，未欲轻举，虽三军兵刃不能伤，都市凶祸不能加。下士未及於此，故上山林耳。古之道士，飞炼神药，必入名山。又按入山经可以精思，修饵其药，有太华、恒、霍、嵩少、太白、终南、女凡、地肺、王屋、抱犊、安邱、衡、青城、峨嵋、□台、罗浮、阳驾、黄金、大小天台、盖竹、括苍、四望山，皆是正神在其中。其上皆生芝草，可以避大兵大水，不但中以合药也。若有道者登之，则此山之神必助之为福。其药必此诸山者，海中大岛屿亦可合药。
又曰：余师郑君年出八十，先鬓斑白，数年间复黑。又颜色丰泽，能引强弩，日行数百里，饮酒二斗不醉，上山又体力轻便，年少追之不及。饮食与凡人尾，又不见其绝。余问先生随之弟子黄章，言郑君常从豫章还，於浦中连值大风，遇盗。君推粮以给诸人，己不复食，五十日亦不饥。又不见其所施为，不知以何事也。灯下细书，过少年性解音律，闲夜鼓琴，侍坐数人，口答咨闻，其言不辍响，而耳益料听，左右操弦者数谴，长短无毫厘得逃。余晚为郑君门人，请见方书。告余曰：“要道不过尺素上，足以度世。”又曰：“君所知者虽多而未精，又意存於外，学不能专一，未可以经深涉远耳。自当以佳书相示也，久许渐得见。短书缣素所写者，积年之中合集，所见当出二百许卷，经不可顿得了也。”
又曰：语余曰：新书卷卷有佳事，但当校其精粗，择所施行。若金丹一成，此书等一切不用也。亦或当有所教授，宜得本末。先从浅始，以劝进学者，无所希准阶由也。郑君亦不肯悉令人写其书，皆当诀其意，虽久借之，然莫有敢盗写一字者也。郑君本大儒，晚而好道，由以《礼记》、《尚书》教授不绝。其体望高亮，风格方整，接见者肃然。每咨问，恒待其温颜，不敢轻脱也。门人五十馀人，惟余见授《金丹之经》及《三皇内文》、《枕中五行记》，其馀人不得一观此书首题者。
《集仙录》曰：夫茂实者，翘春之明珠也；巨胜者，玄秋之沉灵也；丹枣者，盛阳之□芝也；伏苓者，绛神之伏胎也。五华含烟，三气陶精，调安六气，养魄护神。
又曰：太玄玉女者，帝少昊时人也。居蜀之长松山，修长生之道，遇山中人，授以八天隐文，使之修，谓曰：“修道之要，以无为为本。”八天之书，真无为也，而道自成，然而琅曲晨之液，八琼九华之丹，使炼而饵之，即太极所秘，可以入侍帝宸，下览万化，授九华方於江上，炼丹江畔，有金砂泉，是其遗迹。
又曰：高辛时有仙人展上公，常说，昔在华阳下食白李异美，忆之未久，而忽己三千年矣。
又曰：李脱居蜀金堂山龙桥峰下修道，蜀人历代见之，约其来往八百馀年，因号曰李八百初。以周穆王时来居广汉，栖玄山，合九华丹成，去游五岳十二洞二百馀年，於海上遇紫阳君授水玉之道。又来龙桥峰，作金鼎炼九丹，丹成。三於此山学道，故世号此山为茸堙山，亦号为栖贤山。
又曰：南阳文氏说，其先祖汉末大乱，逃壶山中，饥困殆绝。有一人教食术，遂不饥。十年来归乡里，颜色更少。身轻欲飞，履险不倦，行冰雪内，了不知寒。术一名山蓟，一名山精。
又曰：薛女真者，不知何许人也。晋室乱离，人多栖寓林薮，服饵避世。因居衡山寻真台，外出行常有黄鸟、白猿、白豹随之，不知所修何道。
又曰：玉姜者，毛女也。居华山，自言秦人。始学食松叶，不饥寒。止岩中，其行如飞。今号其处为毛女峰。
又曰：涓子，齐人，子饵术，着《三才经》。淮南王刘安得其文，不解其旨。又着《琴书》三篇，甚有条理。
又曰：张微子，汉昭帝时将作大匠张庆女也。微子好道，常服雾气。自云，雾是山泽水火之精，金石之盈气，久服之则能散形入空，与云气合体。微子自言，授此法於东海东华玉妃淳文期，青童君妹也。微子亦以此雾法教诸学者。
九真华妃曰：日者霞之实，霞者日之精。人惟闻服日实之法，未见其知霞之精也。夫餐霞之经甚秘，致霞之道甚易，此谓体生玉光，霞映上清之法也。
卷六百七十一　道部十三
服饵下
《登真隐诀》曰：太极真人昔以神方一首传长里先生。先生姓薛，自号长里，周武王时人也。先生以传西域总真王君，即金阙圣君之上宰也。按ㄒ饭方授西梁真人所传，时在大宛北谷。今长里传九转，乃周初间，是为授服ㄒ饭，三四百年後乃合此丹。盖司命剑经序也。总真王君传太元真人，即东卿司命茅大君也。以汉武帝天汉三年授之，时年四十八。後又以付二弟，并各赐成丹一剂。司命既传二弟而不载於此，当以王命君使付，非正次传授也。自二君以後，惟定录与杨君使示许长史并掾，乃至于今。故汉晋之世，诸学道人各六合服金液仙，无言九转，则此真人方下授以来，未有营之者。授经皆登坛盟誓，割帛跪金，为敢宣之约。（敢，不敢也。）前盟则金龙玉鱼，後代止布帛而己。违盟负信，三祖获考於水官，谓妄传非人也。传授须斋盟，用金玉偃，以代剪歃血之誓也。欲合九转，先作神釜，当用荣阳长沙豫章土釜，谓瓦釜也。昔黄帝火九鼎於荆山，太清中经亦有九鼎丹法即是。丹釜从来咸呼为鼎，用糠烧之，当在名山深僻处，临水上作灶屋，屋长四丈，广二丈，开南东西三户。先斋戒百日，乃泥作神釜，釜成捣药。令计至九月九日，平旦发火。按合诸丹，无用年岁好恶，惟日月中有期限及吉凶。琅以四月七月十二月中旬间发火，曲晨以五月中起火，太清九丹起火虽无定月，而云作六一五月七月九月为佳。自斋以始，便断绝人事，令待丹成也。合丹可将同志及有心者四五人耳，皆当同斋。戒斋起日，先投玄酒五斛於所止之流水中。若地无流水，当作好井，亦投酒於井中，以镇地气。令斋者皆饮食此水也。合丹法，又令以青石函盛好龙骨十斤，沉于东流水中，名曰青龙液。饮食之，以通水灵也，取东海左顾牡历，吴郡白石滞秀母屑，蚯蚓土滑石矾，凡六物等分，太极真人以太上天帝君镇生五藏上经，刻于太极紫微玄琳殿东殿墉上。此乃上清八龙大书，非世之学者可得悟了也。南岳赤松子授而服之，求其注释於太极真人。又青童君云：五公之腴，镇生五藏，炼白易躯，可以少颜色。须斋戒泥灶修炼也。□腴之味香甘味美，强血补骨，守气凝液，镇生五藏，长养魂魄，真上药也。真人云：此愈於炼八石饵□母也。真人炼形於太阳，易貌於三官者，此之谓也。
又曰：太极真人青精ㄒ饭方。按《彭祖传》云：大宛有青精先生，能一日九食，亦能终岁不饥，即是此矣。真上仙之妙方，断谷之奇灵也。清虚真人说，霍山中有学道者邓伯元、王玄甫，授服青精石饭、吞日景之法，能夜中书。又仙人龙伯高授服青ㄒ方，醉亡隐处方台。又定录君命告掾云：次服饭，兼勿违，益髓除患，肌肤充肥。又掾书告长史觅彩药来山染作饭，恐草燥。又长史与大掾书，令饷小掾白米，是染作饭。凡此六事，有书者也。太极真人青精十石ㄒ饭，上仙灵方，王君注解。其後大书者是太素本经及西梁口诀，墨注者是清虚王君所释，南岳魏夫人敷撰而使司命杨君书之。五真共成一法，足称灵妙矣。
《上元宝经》曰：子食草木之王气，与神通子食青烛之津，此之谓也。此太素所传，太极所撰，上真灵仙之至要，不同馀术也。服ㄒ饭，百害不能伤，疾疫不能干，去诸思念，绝灭三尸，耳目聪明，行步轻捷，能隐化遁变，长服益寿。茅司命大君语二弟云：“宜服四扇散。昔黄帝授风后却老还少之道也。我昔授之於高邱先生，今以相付耳。”又语小弟保命君曰：“卿宜服王母四童散，此反婴之秘道也。体中少损，宜服此方，以补脑耳。”按小茅君服时已一百二十岁也。夫此二方，皆妙法也，当斋戒修制。
又曰：斐君授支子元服食伏苓之法，焦山蒋山人所传，能长生久视，修合之际，须谨密斋戒。斐君又授支子元胡麻之法，蒋先生惟服此二方，位为仙真。此二方书与世少异，斐君所秘用者，验而有实。凡服伏苓胡麻之方甚众，此法既真人所经用，真人手所书记，必当最神，胜於诸法。若能常服，仙道可期。但患人服未觉甚益，便不服之，故少有克终之效。若体先不虚损，及年少之时，当服伏苓。若年三十岁，当服胡麻。蒋先生曰：“此二方是大有之要法，长生神仙之秘宝也。大有者，谓委羽山洞天大有宫中之书法，彼人当有服之者。《宝玄经》云：伏苓治少，胡麻治老，合以斋戒，服以朝早，卉醴华腴，（蜜也。百卉之花以成腴醴。五公谓为卉醴华英。）火精水宝，（火精，伏苓也。性热而合火，伏苓则其精矣。水宝，胡麻也。性冷色黑而津含泽，故谓之水宝。）和以为一，还精归宝。此之谓也。斐君以年少时所用，故服伏苓也。清虚真人年十二便授此方，於时未必亏损，所以云服伏苓，夜视有光也。二方同耳，皆长年之奇方也。若合二物倍用蜜共煎捣为丸乃佳。按青精方伏苓禁食酸，此专用伏苓，不必禁酸味。”
又曰：清虚王真人授南岳魏夫人仙甘草丸方。魏夫人少多病疾，王君于修武县中告夫人曰：“学道者当去病，先令五藏充盈，耳目聪明，乃可存思服御耳。”按王君初降真之时，是晋元康九年冬於汲郡修武县廨内。夫人时应年四十八也。夫人按而服之，及隐影去世之时，年八十三岁也。此晋成帝咸和八年甲午岁，则夫人从服药己来三十五年矣。其间或不必常相续也，了无复他患，先疹都愈不白，齿不落，耳目聪明，常月中书道家章符。夫人既为女官祭酒，故犹以章符示迹耳。存思入室，动百日数十日，了不觉劳。既在俗世，家事相乱，欲修斋研诵，便托以入室也。食饮通快，四体充盈，即甘草丸之验也，谓之仙方。脾胃既和，则能食而不害，肤充而精察，起居调节，无涩利之患矣。食而得仙，故谓之仙也。此本九宫右真公郭少金撰集，此方诸宫久己有之。至郭氏更撰集，次弟序说所治耳，犹如青精及太素之法，而今谓太极真人也。学仙道者，宜先服之。昔少金以此方授介象，又授刘根、张陵等数十人，亦称此丸为少金丸。宜斋戒修合，并无毒无所禁食，一年大益，无责旦夕之效也。俗人亦皆可服之。
