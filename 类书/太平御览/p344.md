<!-- { "loadSidebar": true } -->
又曰：南安王祯出为相州刺史。高祖饯之於华林都亭，诏曰：“今者之集，虽曰分岐，实为曲宴，并可赋诗申意。射者可以观德，不能赋诗者，可听射也。当使武士弯弓，文士下笔。”
又曰：汝阴王子修义，字寿安，涉猎书传，高才，为高祖所知。除右将军、齐州刺史。修义以齐州频丧刺史，累表固辞。诏曰：“修短有命，吉凶由人，何过致忧惮，以乖维城之寄。违凶就吉，时亦有之，可听更立廨宇。”修义於是移治东城。
又曰：毕终敬父子相代为本州，当世荣之。时终敬以老还乡，常呼其子元宾为使君。每於元宾听政之时，乘舆出至元宾所，先遣左右敕不听起，观其断决，欣欣然喜见颜色。
又曰：邢蛮征梁、汉，诸郡之民，相继而至，遂平汉中。诏曰：“峦至彼，有以怀和附众，高下品第，可依义阳都督之格也。”拜蛮西安、梁、秦州刺史。
《北齐书》曰：张亮，武定初拜太中大夫。薛叔尝梦亮於山上挂丝，以告亮，且占之曰：“山上丝，幽字也。君其为幽州乎？”数日，亮出为幽州刺史。
《北史》曰：齐平鉴为扬州刺史。其妻生男，鉴因喜饮醉，擅免境内囚，误免关中细作二人，醒而知之，上表自劾。文宣原其罪，赐牛、羊、酒，令作乐。
又曰：慕容三藏为郭州刺史。州界连□山，响称万年者三，诏颁郡国，仍遣使醮山所。其日景□浮於上，雉兔驯坛侧。使还以闻，上大悦。
《後周书》曰：苏亮出为岐州刺史。朝廷以其牧本州，特给路车、鼓吹，先还其宅，并给骑士三千，列羽仪游乡党，经过，故人欢饮旬日，然後入州，世以为荣。
又曰：独孤信为秦州刺史。尝因腊日暮驰入城，其帽微侧。诘旦而吏人有戴帽者，咸慕信而侧帽焉。其为邻境及士庶所重如此。
又曰：刘雄，字猛雀。高祖尝从容谓雄曰：“古人云：富贵不归故乡，犹衣锦夜游。今以卿为本州何如？”雄稽首拜谢。於是诏以雄为河州刺史。雄先已为本县今，复有此授，乡里荣之。
又曰：史宁为凉州刺史。遣使诣太祖请事，太祖即以所服冠履衣被及弓箭甲槊等赐宁，谓其使人曰：“为我谢凉州。孤解衣以衣公，推心以委公，公其善始令终，无损公名也。”
又曰：长孙俭为荆州刺史。时梁岳阳王萧内附，初遣使入朝。至荆州。俭於厅事列军仪，具戎服，与使人以宾主礼相见。俭容貌魁伟，声音如钟，大为鲜卑语，遣人传译以问客。客惶恐不敢仰视。日晚，俭乃著裙襦纱帽，引客宴於别斋。因序梁国丧乱，朝廷招携之意，发言可观。使人大悦，出曰：“吾所不能测也。”
《三国典略》曰：周陆逞，字季明，尝为宜州刺史。故事，刺史奉辞，例备卤簿。逞以时属农要，奏请停之，制曰：“逞虽未临人，已存优恤，宜遂所请，彰其雅操。”
又曰：周帝制於玉壁置勋州，以孝宽为刺史。为其立勋於此，因以名之。
又曰：贺拔岳引军西，次平凉。岳以夏州邻接寇贼，欲求良牧以镇之，众咸曰：“宇文左丞，即其人也。”岳曰：“宇文左丞，吾之左右手，不可废也。”沉吟累日，乃从众议表太祖为夏州刺史。
《陈书》曰：侯景平，元帝遍问朝宰曰：“今天下始定，极须良才，请卿各举所知。”群臣未有对者。帝曰：“吾已得一人矣。”侍中王褒进曰：“未审为谁？”帝曰：“欧阳公有匡济之才。”恐萧广州不肯致之，乃授武州刺史。
卷二百五十五　职官部五十三
刺史下
《隋书》曰：杨尚希素有足疾。上谓之曰：“蒲州出美酒，足堪养病，屈公卧治之。”於是出拜蒲州刺史。
又曰：高励拜楚州刺史，吏民安之。先是，城北有伍子胥庙，其俗敬鬼，祈祷者必以牛酒，至破产业。励叹曰：“子胥贤者，岂宜损百姓。”乃告谕所部，自此遂止，百姓赖之。
又曰：张威以罪免，後从上祠泰山。至洛阳，上谓威曰：“自朕之有天下，每委公以重镇，可谓推赤心矣。何乃不修名行，惟利是视？岂直孤负朕心，亦且累卿名德。”因问威曰：“公所执笏，今安在？”威顿首曰：“臣负罪亏失，无颜复执，谨藏於家。”上曰：“可持来。”威明日奉笏以见。上曰：“虽不遵法度，功效实多，朕不忘之。今还公笏。”于是复拜洛州刺史。
又曰：梁彦光拜赵州刺史。彦光言於上曰：“臣前待罪相州，百姓呼为戴帽饧。臣自分废黜，无复衣冠之望，不谓天恩复垂收采。请复为相州，改弦易调，庶有以变其风俗，上答隆恩。”上从之，复为相州刺史。豪猾者闻彦光自请而来，莫不嗤笑。彦光下车，发レ奸隐，有若神明，於是狡猾之徒莫不潜窜，合境大骇。
《唐书》曰：天授二年正月，天后内出绣袍，赐新除都督、刺史。其袍皆刺绣作山形，绕山勒回文，铭曰：“德政惟明，职令思平，清信忠勤，劳进躬亲。”自此每新除都督、刺史，必以袍赐之。
又曰：李择言，开元中为汉、褒、相、岐四州刺史。安德郡公所历，皆以严闻。其在汉州，张嘉贞为益州长史判都督事，性简贵，待管内刺史礼隔，而引择言同榻坐谈正理，时人荣之。
又曰：袁光庭者，河西戍将，天宝末为伊州刺史。禄山之乱，西北边戍兵入赴难，关、陇郡邑皆为吐蕃所拔，惟光庭守伊州累年。外救不至，虏百端诱说，终不屈，部下如一。及矢石既尽，粮储并竭，城将陷没，光庭手杀其妻子，自焚而死。朝廷闻之，赠工部尚书。
又曰：曹王皋上书言理道，拜为衡州刺史。坐小法，贬潮州刺史。杨炎作相，复以皋为衡州刺史。初，皋为御史覆讯，惧贻太妃忧，出则素服，入则公服，言貌如平常，太妃不知之也。及为潮州，诡词谓迁官，至是复为衡州，方具以事白太妃。因泣下，具言非疾不敢有闻。其沉密重慎如此。
又曰：贞元初，德宗以奉先县令郑瑜为饶州刺史，昭应县令韦武为遂州刺史，华原县令崔琮为汝州刺史，蓝田县令韦贞伯为舒州刺史，令李曾为郢州刺史。录善政也，各赐马一匹，并彩物衣服以遣之。
又曰：元和十四年十月，上欲以潮州刺史韩愈为袁州刺史。愈至潮州献上表，上对宰臣曰：“昨日韩愈表，因思当时所论佛骨，大是爱我，我岂不知？然为人臣，不当言人主事佛乃年促也。我以是恶之。”是时上深欲擢用愈，候宰臣启之耳。皇甫素嫉愈，乃曰：“终是狂疏，且与移一郡。”故有是命。
又曰：刘禹锡移授播州刺史，御史中丞裴度奏：“禹锡母年八十，今播州乃猿所居，人迹罕至。禹锡诚合得罪，然其老母必至不得行，则须与子为死别，伤陛下孝理之风。伏请屈法，稍移近处，使得终养。”上曰：“夫为人子，每事尤须修谨，常恐贻亲之忧。今禹锡所坐，更合重於他人，岂可以此论。”度不能对。上曰：“我所言，是责人子之事，然终不能伤其所亲之心。“明日改授禹锡为连州刺史。
又曰：崔珙，太和七年正月拜广州刺史，兼岭南节度使。延英中谢，帝问以抚理南海之宜，珙奏对明辨，帝深嘉之。时高镇徐州，承智兴之後，军骄难制，军士数犯法，上欲择威望之帅以临之，久难其才。会珙言事慷慨，谓宰臣曰：”崔珙言事，神气真爽，此可以临徐人。”即以王茂先代珙镇广南，授珙检校工部尚书、徐州刺史。
又曰：张贾出守衢州。辞日，文宗谓贾曰：“闻卿大善长行。”贾知上不喜博，遂自解说，乃曰：“臣公事之馀，聊与宾客为戏，非有所妨也。”上曰：“岂谓好之而不妨事耶！”自後刺史面辞日，上必殷勤戒饬，曰：“无嗜博，无饮酒。”
又曰：浑钅岁，之子。开成初年，相拟寿州刺史，文宗曰：“钅岁，勋臣子弟，岂可以委牧民。仲尼有言：不如多与之邑。今我念其先人之功，与之致富可也。”宰臣曰：“钅岁常历名郡，有政能。”乃从之。
又曰：开成二年，幽州节度使史元忠奏当管八州，准门下牒追刺史右鱼各一只。臣勘自天宝末年，频有兵戈，并多失坠，伏乞各赐新铜鱼。可之。
又曰：李授汝州刺史。为政严简，州境肃然。与兄升、弟晕尤相笃睦，升等每月自东都省，往来微行，州人不之觉。其清慎如此。
又曰：孔若思为衡州刺史。先是，诸州别驾皆以宗室为之，不为刺史致敬，由是多行不法。若思至州，举奏别驾李道钦罪犯，请加鞫讯。乃诏别驾於刺史致礼，自若思始也。
又曰：萧复累迁同州刺史。时州人阻饥，有京畿观察使储廪在境内，复辄以贫人，为有司所劾，诏下削阶受代。亲友唁之，复怡然曰：“苟利於人，敢惮薄责。”
又曰：赵昌除华州刺史，辞於麟德殿。时年八十有馀，趋拜轻捷，占对详明。上退而叹异，宣令宰臣密访其颐养之道以奏焉。
又曰：咸通中卫洙奏状称：“蒙恩除授滑州刺史，官号中一字与臣家讳音同，虽文字有殊，而声韵难别，请改授闲官者。”敕曰：“嫌名不讳，著在礼文，成命已行，固难依允。”
《五代史□后唐书》曰：李嗣肱，克修之子也，少有胆略。时朱温将贺德伦急攻县。朱温率师五万，合势营於之西；嗣肱自下博率骑三百，薄晚与贼之樵刍者相杂。日既晡，入朱温营门，诸骑相合，大噪，弓矢星发，阚驰突，汴人不知所为，营中大扰。既暝，敛骑而退。是夜，朱温烧营而遁，解县之围，以功特授蔚州刺史。
又曰：庄宗以教坊使陈俊为景州刺史，内园栽接使储德源为宪州刺史。伶人剖符，非制也。上初平汴州，陈俊、德源皆为乐官，周匝所荐，上许之。典郡郭崇韬以为不可，遂寝。伶官言之者众，上密召崇韬谓之曰：“予已许陈俊一郡，今经年未行，卿虽以正言匡谏，我每惭见二人，卿当屈意行之。”故有斯命。
又曰：前洋州节度副使程徽、陈利见请於瀛、莫两州界起置营田以备边，因授徽莫州刺史，充两州营田使。
《五代史□梁书》：开平四年九月诏曰：“魏博管内刺史比来州务并委督邮，遂使曹官擅其威权，州牧同於闲冗，俾循通制，宜塞异端，并河南诸州例，刺史得以专达。”时议者曰：“唐朝宪宗乌重裔为沧州节度史，尝称河朔六十年，能抗拒朝命者，以夺刺史权与县令职而自作威福耳！若二千石各得其柄，又有镇兵，虽安史挟奸，岂能据一墉而叛哉！遂奏以所管德、棣、景三州各还刺史职，分州兵并隶收管。是後虽幽、镇、魏三道以河北旧风自相传袭，惟沧州一道独禀命受代，自重裔制置使然也，则梁氏之更张，正合其者矣。”
