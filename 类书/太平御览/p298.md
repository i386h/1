<!-- { "loadSidebar": true } -->
又曰：韦世康拜吏部尚书，前後十馀年间，多所进拔，朝廷称为廉平。尝因休暇而谓子弟曰：“吾闻功遂身退，古人常道。今年将耳顺，志在悬车，汝辈以为云何？”子福嗣答曰：“大人澡身浴德，名立宦成，盈满之诫，先哲所重，欲追踪二疏，伏奉尊命。”
《唐书》曰：韦思谦弱冠举进士，累补应城令。岁馀调选，思谦在官，坐公事微殿，旧制多不进官。吏部尚书高季辅曰：“自居选部，今始得此一人，岂以小疵而弃大德。”特进超授监察御史，由是知名。
又曰：李巽为吏部尚书，病极，郎官相率省疾。巽初不言其病，与之考校程课，商榷公利，至其夕而终。
《唐新语》曰：裴光廷为吏部，始制循资格以一贤愚。遵平辙者，喜其循常；负材用者，受其抑屈。宋固争不得。及光廷卒，有司定谥，以其用“循资格”非奖劝之道，谥为克平。
《先贤行状》曰：崔琰委授铨衡，总齐清议十有馀年，文武群才多所明拔，朝廷归美，天下称平。
《袁子》曰：魏家置吏部尚书，专选天下百官。夫用人，人君之所司，不可以假人者也。使治乱之柄，制在一人之手，权重而人才难居此职，称此才者，未有一也。
《世说》曰：王浚冲、裴叔则，二人总角诣锺士季，须臾去。後客问锺曰：“二童是谁？”锺曰：“裴楷清通，王戎简要，後二十年，此二贤为吏部尚书。当尔时，天下无滞才。”
《世语》曰：安定梁鹄，善八分书，初为吏部尚书，太祖求为洛阳令，鹄以为北部尉。鹄避地荆州，太祖定荆州。太祖求鹄，鹄乞以书赎死，乃令书信幡、宫门题。
《语林》曰：袁贞为监运，范玄平作吏部尚书。大坐，语袁：“卿此选还不失护军。”袁曰：“卿何事人中作市井。”
《魏名臣奏》曰：羽林右监朱遗言：“天下之任非吏部尚书所能独办，令长以下可专付吏部，守以上八座举。”
《傅咸集□表》曰：昔毛为吏部尚书，无敢好衣美食者。魏武叹曰：“孤之法不如毛尚书令，使吏部用心如毛，风俗之易在不难矣。”
卷二百一十五　职官部十三
吏部侍郎
《隋书》曰：陆彦师为吏部侍郎。隋承周制，官无清浊。彦师在职，凡所任人，颇甄别於士庶。论者美之。
又曰：高孝基为吏部侍郎，房玄龄、杜如晦与选，孝基特加赏异。後以为知人。
又曰：炀帝以尚书六曹：吏部、礼部、兵部、刑部、民部、工部各置侍郎一人，以贰尚书之职。
《唐书》曰：高季辅为吏部侍郎，凡所铨叙，时称允当。从幸翠微宫，太宗赐金背镜一面，以表其清鉴焉。
又曰：天后以许子孺为天官侍郎，孺不以藻饰为意。其补官悉委令史勾直，时谓勾直曰平配。後崔玄为之，介然自守，绝於请谒。为职政者所忌，转文昌左丞，选司令史乃设斋自庆。武太后闻之，复拜为天官侍郎。
又曰：席豫为吏部侍郎，玄宗谓之曰：“以卿前为考功，职事平允，故有此授。”豫典选六年，复有令誉。
又曰：房颖叔拜天官侍郎，自其高祖景伯至颖叔，四代咸居选部，时论荣之。
又曰：韦陟为吏部侍郎，常病选人冒名，接脚窃授。缺员既少，取士良难。正调者被挤，伪集者冒进。陟刚肠嫉恶，风彩严正，见选人疑其有瑕，按声盘诘，无不首伏。每岁皆赎得数百员阙，以待淹滞。常谓所亲曰：“使陟知铨衡一二年，则无人可选矣。”
又曰：崔群征拜吏部侍郎，穆宗召见别殿，谓群曰：“我升储位，知卿为羽翼。”群曰：“先帝意元在陛下，顷者授陛下淮西节度使，臣奉命草制，且曰：‘能辨南阳之牍，允符东海之贤。’若不知先帝深旨，臣岂敢轻言。
又曰：崔郸为兵部侍郎，本管判吏部东铨事。文宗勤於政道，每苦选曹讹弊延英，谓宰臣曰：“吏部殊不选才，安得摭实无滥，可厘革否？”李石对曰：“令录可以商量，他官且宜循旧。”上曰：“循旧如配官耳，贤不肖安能甄别？”乃召三铨，谓之曰：“卿等比选令录，如何注拟？”郸对曰：“资叙相当，问其为治之术，视可否而拟之。”帝曰：“依资合得而才劣者何授？”对曰：“与边远漫官。”帝曰：“如以不肖之才治边，民则疾苦可知也。凡朝廷求理，远近皆须得人；苟非其才，人受其弊矣。”
又曰：杨纂除吏部侍郎，前後典选十馀载，铨叙人伦，称为允当。然而抑文雅，进黠吏，观时任数，颇为时论所讥。
又曰：邓玄挺为吏部侍郎，既不称职，甚为时谈所鄙。又时患消渴病，选人因目为“邓渴”，榜於衢路。自有唐已来，掌选之失，未有如玄挺者。坐此左迁澧州刺史。
《唐新语》曰：裴行俭为吏部侍郎，赏拔苏味道、王励，曰：“二公後当相次掌钧衡之任。”卒如其言。
又曰：韦陟尝任吏部侍郎，有一致仕官，叙五品，陟判之曰：“青坛展庆，曾不立班；朱绂承荣，无宜卧拜。”时人推其强直。
又曰：姜晦为吏部侍郎，性聪悟，识理体。旧制：史曹舍宇悉布棘，以防令史与选人交通。及晦领选事，尽除之，大开铨门，示无所禁。私引致者，晦辄知之。召问，莫不首伏。初，朝廷以晦改革前规，咸以为不可。竟铨综得所，贿赂不行，举朝叹伏。
又曰：马载为吏部侍郎。时考功员外刘思立子宪为河内尉，思立今日亡，明日选人有索宪缺者，载深咨嗟，以为名教所不容，乃书其无行注于集。朝廷咸曰：“真铨综流品之司，可谓振理风俗也。”其人比出选门，为众目所视，众口所讦，趑趄失步。
总叙尚书郎
《汉书》曰：南宫二十五星，应台郎位，故明帝云：“郎官上应列宿。”即此也。
又曰：主父偃诣阙上书，朝奏暮召。入见所言九事，其八事为律令，其一事谏匈奴，上谓曰：“公等安在，何相见之晚？”乃拜偃为郎中。
又曰：韩信为项羽郎中，数干以策而弗用。
《东观汉记》曰：樊梵字文高，为郎。每尝直事，驻车待漏；虽在闲署，冠剑不解於身。每斋祠，恐失时，张灯俯伏。为郎二十三岁，未尝被奏，三署服其慎重。
又曰：黄香为尚书郎，尝独止宿台上，昼夜不离省闼。上闻，善之。
又曰：阳嘉二年，汝南童子谢廉、河南赵建，年十二，各通一经，以太学初缮，应化而至，皆除郎中。
又曰：黄香知古今记，群书无不涉猎，兼好图谶、天官、星气、锺律、历算，穷极道术。京师号曰：“天下无双，江夏黄童。”京师贵戚慕其声名，更馈衣物，拜尚书郎。
《後汉书》曰：冯豹拜尚书郎，忠勤不懈，每事未报，常俯伏省阁，或从昏至明。肃宗闻而嘉之，使黄门持被覆豹，敕令勿惊，由是数加赏赐。
又曰：冯勤除为郎中、给事尚书，以图议军粮，在事精勤，遂见亲识。每引进，帝辄顾谓左右曰：“佳乎吏也！”由是使典诸侯封事。勤差量功次轻重，国土远近，地势丰薄，不相逾越，莫不厌服焉。自是封爵之制，非勤不定。帝益以为能。
又曰：药菘天性朴忠，家贫。为郎，常独直台上，无被枕止，（止，思渍反。谓俎几也。《方言》云：蜀汉之郊曰止。）食糟糠。帝每夜入台，辄见菘，问其故，甚嘉之。自此诏太官赐尚书以下，朝夕餐给，帷被皂袍。
又曰：桓彬拜尚书郎，时中常侍曹节女婿冯方亦为郎，彬厉志操，与左丞刘歆、右丞杜希同好交善，未尝与方共酒食之会。方深怨之，遂彰言彬等为酒党。事下尚书令刘猛，猛雅善彬等，不举正其事；节大怒，劾奏猛，以为阿党，请收下诏狱，在朝者为之寒心。猛意气自若，旬日得出，免官禁锢。彬遂见废。
又曰：王译为尚书侍郎，台阁议奏常依义据法，为三台之表。
又曰：陈忠疏曰：“尚书为王喉舌，而诸郎多文俗，鲜有雅才，每为诏文宣示内外，转相求请也。”
《续汉书》曰：胡广字伯始，举孝廉试为天下第一，旬日拜尚书郎。
又曰：徐防为尚书郎，性周密畏慎，在台阁典职十年，奏事三世，未尝有过。
谢承《後汉书》曰：尚书郎，旧典秩满迁令长。郑弘为仆射，奏以台职任尊而赏薄，人无乐者，请使郎补二千石，自此始也。
又曰：方储为郎中，章帝使文郎居左，武郎居右，储正位中，曰：“臣文武兼备，在所施用。”上嘉其才，以繁乱丝付储使理，储拔佩刀而断之曰：“反经任势，临事宜然。”
又曰：何汤拜郎中，守关阳门。候上微行夜还，汤闭门不纳，更从中东门入。明旦召诣太官赐食，诸门候皆夺俸。
华峤《後汉书》曰：馆陶公主为子求郎，不许，赐钱千万。明帝谓群臣曰：“郎官上应列宿，非其人则民受其殃。”
又曰：窦攸笃学，退居，举孝廉为郎。世祖会百僚於灵台，得鼠如豹文，问群臣，攸曰：“鼠。”诏曰：“何以知？”曰：“见《尔雅》。”诏：书如攸言，赐帛三百，更敕诸王子从攸受《尔雅》。
又曰：明帝性褊察，尝以事怒郎乐菘，菘迳入床下。上怒甚，疾呼曰：“郎出！郎出！”菘曰：“天子穆穆，诸侯皇皇，未闻人君自起撞郎。”上乃舍之。
《汉官仪》曰：尚书郎四人：一主匈奴单于营部，一主羌夷吏民，一主天下户口、土田垦作，一主钱帛、贡献、委输。
又曰：尚书郎主作文书起草，夜更直五日於建礼门内。
又曰：尚书郎给青缣白绫被，以锦被，帷帐，毡褥，通中枕。太官供食，汤官供饼饵、五熟果实，下天子一等级。尚书史二人、女侍史二人，皆选端正从直。女侍执香炉，烧薰，从入台，护衣。奏事明光殿。省中皆胡粉涂画古贤人、烈女。郎握兰含香，趣走丹墀奏事，黄门郎与对揖，天子五时赐服。若郎处曹二年，赐迁二千石剌史。
又曰：尚书郎，初上诣台称守，满岁称尚书郎中，三年称侍郎。
《续汉书□百官志》曰：尚书郎三十六人，四百石。
《魏志》曰：明帝太和四年诏曰：“世之质文，随教而变。兵乱以来，经学废绝，後生进趣，不由模典，岂朕训导未洽，将进用者不以德显乎？其郎吏学通一经，才任牧民，博士课试，擢其高第者亟用；其浮华不务道本者，皆罢退之。
又曰：贾诩字文和，武威姑臧人也。少时人莫知，惟汉阳阎忠异之，谓有良、平之计。察孝廉为郎。
《魏略》曰：韩宣字景然。为尚书郎，尝以职事当受罚，已缚束竟杖未行。文帝辇过，问：“是谁？”左右以实对。帝曰：“是子建所道韩宣耶！”特原之。
又曰：姜维字伯约，郡欲表维以为将。维家本衣冠，不愿为将，郡因表拜郎中。
《吴志》曰：张纯字元基，少厉操行，学博才秀，而切问捷对，容止可观，擢拜郎中。
又曰：士燮字威彦，苍梧广信人。少游学京师，事颍川刘子奇治《左氏春秋》，察孝廉补尚书郎。
又曰：孙皓降晋，赐号归命侯，诸子为王者皆拜郎中。
