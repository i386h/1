<!-- { "loadSidebar": true } -->
《魏略》曰：薛夏字宣声，天水人也，博学有才华。天水旧有姜、任、阎、赵四姓常推於郡中，而夏为单家，不为降屈，四姓欲治之。夏乃游逸，东诣京师。太祖宿闻其名，甚礼遇之。文帝又嘉其才，黄初中为秘书丞。帝常与夏推论书传，未尝不终日也。每呼之不名而谓之薛君。夏居甚贫，帝又顾其衣薄，解御袍赐之。其後，征东将军曹休来朝，时帝方与夏有所咨论，而外启休到，帝引入坐定。帝顾夏言之于休曰：“此君秘书丞，天水薛宣声也，宜共谈。”其见遇如此。
鱼豢《魏略》曰：薛夏为秘书丞，时秘书尝公事移兰台，兰台自以台也，秘书丞时为署耳，谓夏不得仪当有坐者。夏报曰：“兰台为外台，秘书为内阁。台也、阁也何不相移之有？”兰台无以折之。
又曰：严苞以高才，黄初中入为秘书丞，数奏文赋，帝甚异之。
《晋书》：嵇绍以父得罪，靖居私门。山涛领选，启武帝曰：“《康诰》有言：父子罪不相及。嵇绍贤侔郄缺，宜加旌命，请为秘书郎。”帝谓涛曰：“如卿所言，乃堪为丞，何但郎也。”乃发诏征之，起家为秘书丞。
王隐《晋书》曰：庾峻字山甫，博学有才。为秘书丞，遍观古今，闻见益优。
虞预《晋书》曰：何桢字元，庐江人也。为尚书郎，特诏参秘书丞。秘书本有一丞，时尚未转，遂以桢为右丞。右丞之置，自桢始也。
檀道论《晋阳秋》曰：太元十八年，王谧为秘书丞，乃表前尚书殷允、中书郎张敞、太子後率郄俭之、故太常桓石秀是多书之家，请秘书郎分局采借。
《齐书》曰：王俭字仲宝，为秘书丞。上表求校坟籍，依《七略》撰《七志》四十卷献之。
又曰：张率字士简，吴郡人，迁秘书丞。高祖曰：“秘书丞，天下清官，东南胄绪未有为之，今以相处，为卿定名誉。”
《齐职仪》云：秘书丞，铜印墨绶。
《南史》：刘孝绰迁秘书丞。武帝谓舍人周舍云：第一官当用第一人，故以孝绰居此职。”
《後魏书》：李彪字道固，迁秘书丞，分领著作事。自文、成帝已来至於大和，崔浩、高允著述国书，编年序录，为春秋之体，遗落时事，一二无存。彪与秘书令高始奏从迁、固之体，创为纪传表志之目焉。
又曰：李辅字伯尚，少有重名，高祖每云此李氏之千里驹，敕撰《太宗起居注》，寻迁秘书丞。
《後周书》曰：柳虬为秘书丞，时秘书虽领著作，不参吏事，自虬为丞，始令监掌焉。
王肃《论秘书表》云：青龙中议秘书丞、郎与博士议郎同职，近日月，宜在三台上。
又曰：秘书丞、郎宜比尚书郎，侍御史，今侍御史乘犊车奏事，用尺一；秘书丞、郎乘鹿车，犹用尺奏，恐非陛下崇儒之本意也。
秘书郎
《六典》曰：秘书郎四人，从六品上。《晋起居注》云：“武帝遣秘书，图书分为甲、乙、景、丁四部，使秘书郎各掌其一焉。”
《魏志》曰：王基字伯舆，东莱人也。时青土初定，刺史王凌特表请基为别驾，後召为秘书郎，凌复请还。顷之，司徒王朗辟基，凌又不遣。朗书却州曰：“取宿卫之臣，留秘阁之吏，所希闻也。”凌犹不遣。凌流称青土，盖亦由基协和之辅也。
又曰：锺会字士季，敏惠夙成。时蒋济著论谓观其眸子可以知人，会年五岁见济，济大奇之。正始中以赐官郎中，为秘书郎。
《蜀志》曰：郄正字令先，安贫好学，博涉坟籍。弱冠能属文，入为秘书史，转令史，迁秘书郎。性淡於荣利，尤耽文章，自司马、王、杨、班、傅、张、蔡之俦遗文篇赋，及当世美书善论，益部有者，则钻凿推求，略皆寓目。
王隐《晋书》曰：郑默，字思元。为秘书郎，删省旧文，除其浮秽。时陈留虞松为中书令，谓默曰：“而今而後，朱紫别矣。”
又曰：左思，专思《三都赋》，杜绝人事。自以所见不博，求为秘书郎。
虞预《晋书》曰：司马彪，少笃学不倦，好色薄行，不交人事，专精学问。泰始中为秘书郎，後转为丞。
《晋太康起居注》曰：秘书丞桓石绥启校定四部书，诏郎中四人各掌一部。
《晋令》云：秘书郎掌外三阁经书，覆省校阅。正定脱误。
沈约《宋书》曰：秘书郎四人，後汉校书郎也。
又曰：萧惠开虽贵戚而车服简素，初为秘书郎，秘书、著作并名家年少，惠开意趣与之多不同，比肩或三年不共语。
《宋书》曰：王敬弘子恢之为秘书郎，使求为奉朝请，与恢之书曰：“秘书有限，故有竞。朝请无限，故无竞。吾欲使汝处无竞之地。”文帝许之。
《梁书》曰：张缵，字伯绪，为秘书郎。固求不迁，欲遍观阁内图籍。
《後魏书》：高谧，字安平，有文武才度。天安中，以功臣子召入禁中，除秘书郎，典秘阁。谧以坟典残缺，奏广访郡邑，大加缮写。由是代京图籍，莫不审正。
《通典》曰：宋、齐秘书郎皆四员，尤为美职，皆为甲族起家之选，待次入补，其居职例十月便迁。
又曰：秘书郎有自齐梁之末多以贵游子弟为之，无其才实，故当时谚曰：“上车不落则著作，体中何如则秘书。”
王肃《表》曰：臣以为秘书职于三台为近密，中书郎在尚书丞、郎上，秘书丞、郎宜次尚书郎下，不然则宜次侍御史下。秘书丞、郎俱四百石，迁宜比尚书郎，出亦宜为郡。此陛下崇儒术之盛旨也。尚书郎、侍御史，皆乘犊车，而秘书丞、郎独鹿车不得朝服。又恐非陛下转台郎以为秘书丞、郎之本意也。
卷二百三十四　职官部三十二
著作郎
《续汉书》曰：弘农杨彪，字文先，多识博闻，与诸郎著作东观。
王隐《晋书》曰：陈寿为著作佐郎，迁大著作。
又曰：陆士衡以文学为秘书监虞所请为著作郎，议《晋书》限断。
又曰：何嵩善《史》《汉》，为著作。
《晋书》曰：元康元年诏：著作郎旧隶中书，而秘书既典司文籍，今改中书著作郎为秘书著作郎。
《晋中兴书》曰：孙盛历散骑常侍、秘书监，常领著作。
又曰：孙绰为散骑常侍，领大著作。於时才笔之士，绰为其冠。
又曰：李充为大著作。於时典籍混乱，充删除烦重，以类分作四部，秘阁以为永制。
又曰：谢沈为祠部郎，何充、庾冰以沈有史才，迁大著作。
《晋太兴起居注》曰：元帝依故事召陈郡王隐待诏著作，单衣、介帻，朔望朝著作之省。
沈约《宋书》曰：何承天除著作郎，撰国史。丞天时年已老，而著作郎并名家年少，荀伯子嘲之，常呼为奶母。承天曰：“卿当云凤皇将九子，奶母何言耶！”
又曰：著作郎，後汉官。後汉已来，太史但掌天文律历而已，其国记撰述悉在著作。江左王导表著作为史官是也。後汉东观有著作郎。
《後魏书》：崔浩好文学，时人莫及。天兴中，给事秘书，转著作郎。太祖以其工书，常置左右。太祖季年，威风严峻，宦者左右多以微过得罪，莫不逃隐，浩独恭勤不怠，或终日不归。太祖知之，辄命赐以御粥。其砥直任时，不为穷通改节，皆此类也。
又曰：程骏拜著作郎。显祖屡引与论《易》、《老》之义，顾谓群臣曰：“朕与此人言，意甚闲畅。”又问骏曰：“卿年几何？”对曰：“臣六十有一。”显祖曰：“昔太公既老而遭文王。卿今遇朕，岂非早也？”骏曰：“臣虽才谢吕望，而陛下尊过西伯。觊天假馀年，竭《六韬》之效。”
又曰：韩显宗除著作郎，高祖曾谓显宗及程灵虬曰：“著作之任，国言是司。卿等之才，朕自委悉，中省之品，卿等所闻。若欲取古人班、马之徒，固自辽阔。若求之当代文学之能，卿等应推崔孝伯。”
又曰：赵逸为赫连屈丐著作郎。世祖平统万，见逸所书，曰：“此竖无道，安得为此言乎！作者谁也？其速推之。”司徒崔浩进曰：“彼之谬述，亦犹子□之美新，皇王之道，固宜容之。”世祖乃止。
《三国典略》曰：齐主以其著作郎祖数上密启，命中书门下二省断奏事。初，为秘书郎，用芳林遍略质樗蒲钱。又陈元康被伤将死，凭作书属家累，并云祖喜边有少许物，宜早索取，不通此书，唤喜私问，得金二十五锭，惟与喜二锭，馀并自入。祖喜告元康二弟叔谌、季璩等，叔谌以语杨，颦眉答曰：“恐不益亡者。”因此得停。其後齐文宣以为秘书丞，盗遍略事发，付平阳王淹，令录付禁。淹遣使收，便私逃。黄门侍郎高德正谋云：但宣命向秘书称奉并州进止，须经史各部仰丞亲自检校，催遣，如此则意自安，夜当还宅，然後掩捉之。果如德正所图，遂缚送廷尉。据犯当死，文宣以其伏事先代，除名为民；爱其才伎，令直中书，普选劳旧，迁为著作。
《唐书》曰：著作郎邓隆上表请编录御制诗集，太宗冲让不许。隆好学多伎。王充兄子太之守河阳也，引隆为宾客，大见亲遇。及太宗攻洛阳，遣书谕太；隆为太复书，言辞不逊。洛阳平後，隆惧罪，变姓名，自号隐玄先生，窜於白鹿山，黄冠野服，不接人事。贞观初，征授国子主簿，与博陵崔仁师、昌黎慕容善行、弘农刘ダ、新野康安礼、河东敬播俱为修史学士。隆负宿罪，犹不自安，太宗闻之，遣房玄龄谓之曰：“尔为王太作书，诚合重责，但各为其主，於朕何有恶哉？朕今为天子，何能追责匹夫之过尔，宜怛然，勿怀危惧也。”擢授著作郎。及修史成，寻卒。撰《东都记》三十卷，为学者所重。
又曰：龙朔二年改著作郎为司文郎中，佐郎为司文郎。
又曰：《刘允济传》，垂拱四年，明堂初成，允济奏上《明堂赋》以讽，则天甚嘉叹之，手制褒美，拜著作郎。
陶氏《职官要录》曰：著作郎。视通直郎，史才富博者为之。
《应亨集□让著作表》曰：自司隶校尉奉至臣五叶著作，不绝乡族，以为美谈。
著作佐郎
王隐《晋书》曰：武帝欲以郭琦为佐著作郎，问尚书郭彰。彰憎琦不附已，答诏“不识。”上曰：“若如卿言，乌丸家儿能事卿，即堪为郎矣。”及赵王伦篡，又欲用琦，琦曰：“我已为武帝吏，不能复为今世吏。”终於家。
又曰：华峤《汉书》十典未成，秘书监缪征奏峤少子畅为著作佐郎，卒成十典。
《晋中兴书》曰：郭璞奏《南郊赋》，中宗见赋，嘉其才，以为著作佐郎。
又曰：华谭为秘书监，时晋陵朱凤、吴郡吴震等，以单族有史才白首衡门，谭荐二人擢补著作佐郎，并皆称职。
沈约《宋书》曰：谢裕字景仁，陈郡阳夏人也。会稽王世子元显嬖人张法顺，权倾一时，内外无不造门者，惟景仁不至，年三十方为著作佐郎。桓玄诛元显，见景仁谓四坐曰：“司马庶人父子云何不败？遂令谢景仁三十方作著作佐郎。”
