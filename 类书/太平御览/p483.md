<!-- { "loadSidebar": true } -->
《博物志》曰：东方少阳，日月所出，山谷清朗，其人姣好。西方少阴，日月所入，其土窍冥，其人高鼻深目，多毛。南方太阳，土下水沃，其人大口。北方太阴，土平广深，其人广面缩颈。中央四抄，风雨交，山谷峻，其人端立。
《神仙传》曰：《王礼》、《金{角}》、《内经》皆云老子黄色美须，广颡长耳，大目疏齿，方口厚唇，有参午达理，鱼目虎鼻，纯骨双柱，耳有三门，足蹈二五，手抱十丈。
《列女传》曰：柿脓之生叔鱼也，生而视之，曰：“是虎目而豕喙，鸢肩而牛腹，壑可满，是不可厌也。
《李邰别传》曰：公长七尺八寸，多须髯，八眉，左耳有奇表，项枕如鼎足，手握三公之字。
《管宁别传》曰：宁身长八尺，龙颜秀目。
《论衡》曰：苍颉四目而佐帝，公子重耳骈胁为诸侯霸，苏秦骨鼻为六国相，张仪仳胁相秦、魏。
头上
《说文》曰：首，头也。、（口瓦切。）硕、，大头也；颗，小头也。
《释名》曰：头，独也。处体高而独尊也。首，始也。
《易□未济卦》曰：饮酒，濡其首，有孚失是。（饮酒濡首，有孚失是，酒无节。）
又曰：《说卦》曰：乾为首。
《韩诗外传》曰：禽息，秦大夫，荐百里奚，不见纳。缪公出，当车以头击，脑乃精出，曰：“臣生无补于国，不如死也。”缪公感悟而用百里奚。
《礼斗威仪》曰：君乘火而王其民，锐头；君乘水而王其民，大头。
《礼记□玉藻》曰：头容直，（不倾顾也。）头颈必中。（头容直也。）
《乐汁图》曰：赤帝锐头，黑帝大头。（朱均注曰：锐头，像朱鸟也。）
《左传□昭五年》曰：竖牛奔齐，孟仲之子杀诸塞关之外，投其首于宁风之棘上。
《春秋玄命苞》曰：头者神所居，上员象天，气之府也。岁必十二，故人头长一尺二寸。
《尔雅》曰：玄，首也。（《左传》曰：狄人归先轸之玄。）
《孝经援神契》曰：头圆象天，足方法地。
《史记》曰：蔺相如为赵使秦，持璧却立，倚柱谓秦王曰：“赵王斋戒五日，使臣奉璧。今大王见臣，礼节甚倨，得璧傅之美人以为戏弄，臣故复取璧。大王必欲急臣，臣头今与璧俱碎於柱矣。”
又曰：须贾使秦，见范雎。雎数之曰：“为我告魏王，急持魏齐头来！不者，我屠大梁。”贾归告齐，亡匿赵平原君所。齐遂自刭，赵王取头与秦。
又曰：栾布为梁大夫，使於齐，未还。汉诛彭越，枭头雒阳，下诏曰：“有敢收视者，捕之。”栾布从齐还，奏事于彭越头下。
《战国策》曰：三晋分知氏，赵襄子最怨知伯，漆其头以为饮器。（《史记》同。）
又曰：白头如新，倾盖如旧。
《汉书》曰：项藉顾见汉骑司马吕马童曰：“若非吾故人乎？”马童面之，指王翳曰：“此项王也。”羽曰：“吾闻汉购我头千金，邑万户，吾为公得。”乃自刭。王翳取其头。
又曰：高祖招田横，横至尸乡厩，谓从者曰：“陛下欲一见我面耳，今斩吾头，驰三十里，形犹未败。”遂自刭。令客奉其头。
又曰：秦始皇即位三十七年，内平六国，外攘四夷，死人如乱麻，暴骨长城之下，额颅相属於道。
又曰：孙敬字文宝，好学，晨夕不休，及至眠睡疲寝，以绳系头悬屋梁，後为当世大儒。
又曰：陈遵长八尺馀，长头大鼻，容貌甚伟。
又曰：御史大夫陈万年子咸，亢直有异才。万年常召咸於床下教戒之，咸睡，头触屏风，万年怒之，咸叩头为破也，万年不复言。
又曰：建玄中，匈奴降者言匈奴月氏王，以其头为饮器。（师古曰：饮酒之器。）
《东观汉记》曰：岑彭引兵从车驾破天水，与吴汉围隗嚣於西城。敕彭曰：“两城若下，便可将兵南击蜀虏。人若不知足，既平陇，复望蜀。每一发兵，头鬓为白。”
《後汉书》曰：贾逵自为儿童，常在太学，不通人间事。身长八尺二寸。诸儒为之语曰：“问事不休贾长头。”
又曰：张让、段诛何进，为诏以故太尉樊陵为司隶校尉，少府许相为河南尹。尚书得诏版，疑之，曰：“请大将军出共议。”中黄门以进头掷与尚书，曰：“何叫薮，已伏诛。”
《典略》曰：李催移保黄白城，梁与、张横等破之，送其首。初，亻兄子循及利等侍上无礼，及亻头到，有诏高悬之。
《魏略》曰：庞意手斩一级，不知是郭援。战罢之後，众人皆言援死，而不得其首。援，锺氏之甥，意後於中出一头，锺繇见之而哭。意谢繇，繇曰：“援虽我甥，乃国贼也，卿何谢焉？”
《魏志》曰：辰韩国，儿生以石压其头，欲其褊，故今辰韩人皆褊头。
又曰：袁绍辟牵招为督军从事。绍卒，事袁尚。後辽东送尚首，悬在马市，招睹之悲感，设祭头下。太祖义之。
又曰：刘□字恭嗣。年十岁，戏于讲堂上，司马德操抚其头曰：“孺子，黄中通理，宁自知不？”
《蜀志》曰：秦密使吴，吴主问密：“天有头乎？”曰：“有。《诗》云：‘乃卷西顾’。以此推之，头在西方。”
又曰：貌延字文长，义阳人。延梦头上生角，以问占梦赵直，直告人曰：“角之为字，刀下为用，头上用刀，其凶甚矣。”延後果诛，杨仪蹋延头曰：“庸奴！能复作恶？”
又曰：先主与张飞、赵□等溯流而上，分定郡县。时巴郡严颜率众守城不降，及城陷，缚颜至，飞呵颜曰：“汝见大军至，何以不降而敢拒战？”颜答曰：“我州但有断头将军，无降将军也！”飞怒，命左右牵去斫头。大笑曰：“斫头便斫头，何为怒耶？”於是飞壮而释之，引为上客。
卷三百六十四　人事部五
头下
《吴志》曰：孙权太子和被幽闭，骠骑将军朱据、尚书仆射屈晃率诸将吏泥头自缚，连日诣阙请和。
又曰：诸葛恪被诛，临淮臧均表乞收葬恪，曰：“臣闻雷震奋激，不崇一朝，大风冲发，希有极日。今恪父子三首，悬市积日，观者数万，詈声成风。国之大刑，无所不震。”
又曰：关羽既败走，权使虞翻筮之，得“兑”下“坎”上，“节”，五爻变而之“临”，翻曰：“不出二日，必当断头。”果如废性。权曰：“卿不及伏羲，可与东方朔为比矣。”
《晋书》曰：嵇康谓赵至曰：“君头小而锐，有白起风，童子白黑分明。”
又曰：桓温卒，子玄为嗣，袭爵，年七岁。温服终，府州文武辞其叔父冲，冲抚玄头曰：“此汝家故吏也。”玄因涕泪被面，众并异之。
王隐《晋书》曰：苍梧太守吴臣据郡邑，不恭王命，孙权遣步骘为交州，喻臣，臣照镜不见其头，骘因入斩之。
又曰：王与谢玄俱被辟，桓温曰：“谢掾必拥麾杖节，王掾当作黑头公，未易才也。”
《晋中兴书》曰：庾亮与苏峻战於建阳门，王师败绩。亮於阵携其三弟怿、条、翼南奔温峤，显宗幸峤船，亮泥首谢罪。
崔鸿《前秦录》曰：东海王苻雄，字玄才，洪之季子，以功拜龙骧将军，征伐皆有殊绩。雄鬼形貌，头大足短，故军中称之为“大头龙骧”。
《秦记》曰：苻坚祖洪见坚状貌，欲令头坚腹软，字之曰“坚头”。
《隋书》曰：高祖文皇帝，生冯翊波若寺，皇妣抱帝，忽见头上出角，遍身起麟，大骇，坠帝於地。
《春秋後语》：平原君曰：渑池之会，臣察武安君之为人，小头而锐，瞳子白黑分明，视瞻不转。小头而锐，断敢行也；瞳子白黑，见事明也；视瞻不转，执志强也。可以持久，难与争锋，廉颇足以当之。
《吴越春秋》曰：眉间尺逃楚入山，道逄一客，客问曰：“子眉间尺乎？”答曰：“是也。”“吾能为报雠。”尺曰：“父无分寸之罪，枉被荼毒，君今惠念，何所用耶？”客曰：“须子之头，并子之剑。”尺乃与头，客，与王，王大赏之，即以镬煮其头，七日七夜不烂，客曰：“此头不烂者，王亲临之。”王即看之，客於後以剑斩王头入镬中，二头相啮，客恐尺不胜，自以剑拟头之镬中。三头相咬，七日後，一时俱烂，乃分葬汝南宜春县并三冢。
《山海经》曰：三首国，一身三首；羽民国，为人长头。
又曰：共工之臣曰相仰氏，（共工，霸九州者也。）九首以食于九山。
《晏子春秋》曰：景公游於梧丘，夜梦五大夫称冤，公问晏子。晏子曰：“昔灵公田，有大夫骇兽，断其头，埋之，命曰五大夫丘。”公令掘之，果如其言。
又曰：汤长头而寡。
《庄子》曰：□将东过扶摇之枝，（云将，云之主师也。扶摇，木名，生海东。）而遭鸿蒙，（鸿蒙，自然玄气。）□将曰：“天气不和，地气郁结，六气不调，四时不节，今我愿合六气之精，以育群生，为之奈何？”鸿蒙拊髀爵跃掉头曰：“吾弗知，吾弗知。”
又曰：亡羊而得牛，断指而得头。
《燕丹子》曰：荆轲谓樊于其曰：“今得将军之首与燕地图，秦王必喜而见轲，轲将左手把其袖，右手扌甚其胸，则将军积忿除矣。”于是起，扼腕执刀曰：“是日夜所欲，而今闻命。”于是自刎，头堕背后，两目不瞑。以函盛于其首，与轲入秦。
《吕氏春秋》曰：今有人於此，断头以易冠，杀身以易衣，世必惑也。是何也？冠所以饰头，衣所以饰身，今杀所饰而要所以饰，则不知所为矣。世之趋利似此，亦不知所为也。
《帝系谱》曰：神农牛首，伏羲人头蛇身。
《黄帝素问》曰：头者，精明之主也。
《董卓别传》曰：卓知所为不得远近，意欲以力服之，遣兵於雒阳城。时遇二月社，民在社下饮食，悉就断头，驾其车马，载其妇女财物，以断头系车辕轴，还雒，云攻贼大获。称万岁。入关雒阳城门，焚烧其头。
《神仙传》曰：曹公捕左慈，数日得之，便断头以白曹公。公大喜。曰：“果慈头。”定视，是一束茅耳。
《搜神记》曰：南方有落头民。吴时，将军朱桓得一婢，每夜卧後，头辄飞去，或从狗窦，或从天窗中出入，以耳为翼，将晓复还，数数如此。旁人怪之，夜照视，惟有身无头，其体微冷，气息裁属，乃蒙之以被。至晓头还，碍被，不得安，再三堕地，噫咤甚愁而体气急疾，若将死者。乃去被，头复起，傅颈得安，复如常人。时南征大将亦往往得之。又尝有覆以铜盘者，头不得进，遂死。（《博物志》同。）
又曰：渤海太守史良好一女子，许嫁而不果。良断其头而归，投於灶下，曰：“当令火葬。”头语曰：“使君，我相从，何图当耳！”
《异苑》曰：管宁避难辽东还，泠海遭风，船垂倾没，宁思愆曰：“吾尝一朝科头三，晨晏起。今天怒猥集，过恐在此。”
又曰：晋惠帝玄康三年，武军火烧夫子履、汉斩白蛇剑、漆王莽头等。
