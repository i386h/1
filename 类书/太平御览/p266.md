<!-- { "loadSidebar": true } -->
又曰：史叔宾者，陈留人也。少有盛名。郭林宗见而告人曰：“墙高基下，虽得必失。”後果以论议阿枉毁名云。
又曰：崔晏仕宦，历位边郡而愈贫薄，家徒四壁。卒，无以殡敛，光禄勋杨赐、太仆袁逢、少府段为备棺椁葬具，大将军袁隗树碑颂。
又曰：杜安，字伯夷。少有志节，年十三入太学，号奇童。京师贵戚慕其名，或遗之书，安不发，悉壁藏之。及後捕案贵戚宾客，安开壁出书，印封如故，竟不罹患，时人贵之。位至巴郡太守。
《吴志》曰：吕蒙病，孙权时在江安，迎置内厩，治护万方。欲数见颜色，又恐劳勤，常穿壁瞻之，见其少食则喜，不能则咄也。
《晋书□外国传》：大秦国以琉璃为墙壁。
《齐书》曰：刘，字子敬。方轨正直。兄夜隔壁呼出，不答，方下床着衣立，行及帘外，然後应。问其故，曰：“向束带未竟。”
又曰：徐孝嗣初在率府，昼卧斋北壁下，梦两童子遽云：“移公床”，孝嗣惊起，行数步而壁崩。
《左传》曰：正考父一命而伛，再命而偻，三命而俯，循墙而走，孰敢不轨！（言人不敢以不轨之事侮之。）
《家语》曰：孔子观乎明堂，睹四门之墉有尧、舜、桀、纣之象，各有善恶之状，兴废之诫焉。
《衡山记》曰：甘泉宫有石壁焉，禹所刻文在此。
《洞冥记》曰：元狩三年，帝复起凌霞观，去地九十丈，累白玉为壁，以八分篆写羲皇以来迄周成王封禅之事。所谓事登壁间，盖帝王之本绩也。
《孟子》：知命者不立乎岩墙之下，恐颓也。
《淮南子》曰：舜作宫筑墙始也。
《汉官仪》曰：省中皆胡粉涂壁，画古烈士。
《新序》曰：诸侯墙有黑垩之色，无丹青之彩。
《神仙记》：白和事王君，王君语曰：“我暂往瀛州，汝于正北石室熟视北壁，当见文字，读之得道矣。”三年，方见壁上有古人所刻《太清经》，读之得仙。
《魏略》曰：赵岐避难青州市，孙嵩知岐避事，置岐於复壁中。
《西京杂记》云：匡衡凿邻家壁，偷光读书。
宋玉《赋》云：东家美女登墙窥玉三年，玉犹未许。
焦赣《易林》曰：千仞之墙，祸不入门。
孟奥《北征记》曰：邺城避雷室西南石沟北有华林墙，墙高九丈，方圆一里也。
柱
《广雅》曰：楹谓之柱。
《释名》曰：柱，住也。楹，亭也。亭，亭然孤立也。
《周书》曰：文王在镐召太子发曰：“吾栝柱而茅茨，为民爱费也。”
《左传》曰：叔孙豹指楹曰：“虽恶是，其可去乎？”
又曰：丹垣宫楹。
《梁传》曰：丹桓宫楹。礼，天子丹，诸侯黝，大夫苍，士︻。
《大戴礼》曰：周时德泽和洽，蒿茂以为宫柱，名曰蒿宫。
《汉书□郊祀志》曰：武帝铸柏梁铜柱。
又曰：成帝立赵皇后，刘辅谏曰：“朽木不可为柱，卑人不可为主。”
范晔《後汉书》曰：李膺拜司隶校尉。时张让弟为野王令，贪残无道，至乃杀孕妇。闻膺厉威严，惧罪逃还京师，因匿兄让第舍柱中。膺知其状，率将吏往，破柱，付洛阳狱。受辞毕，即杀之。
《魏略》曰：大秦国以水精为室柱。
《吴志》曰：孙坚为董卓所攻，坚与数十骑驰围而出。坚常著赤帻，令亲近将祖茂著之。卓骑争逐茂，急，见一柱在草中，因脱帻著柱上。卓骑望见，围绕数重，后觉是柱，乃去。
《晋书》曰：石季龙掘秦始皇冢，取其铜柱，铸以为器。
又曰：太始二年秋，营太庙，致荆山之材，采华山之石，铸铜柱十二，涂以黄金，镂以百物，缀以明珠。
曹嘉之《晋纪》曰：诸葛诞以气励称。常倚柱读书，雷震其柱，诞读书自若。
《陈书》曰：初，梁侯景焚太极殿。及景平，至陈武帝议欲营之，独阙一柱。至是有樟木大十八围，长四丈五尺，流泊後渚。因得用之。
《汉武内传》曰：上起神屋，铸铜为柱，金涂，大五围。
《帝王世纪》曰：桀作金柱三千。
《列女传》曰：纣作铜柱，以炭火然之，有罪者令抱其柱，辄堕炭中，妲己观以为笑。
《汉官典职》曰：德阳殿柱皆金刻镂作，奇禽万巧，间以丹青翡翠，竟柱构以水精，一柱三带，韬以赤缇。
应劭《汉官》曰：开阳门始成，未有名。夜有一柱飞来楼上，后琅琊开阳县上言：南门一柱飞去。光武使视，因刻记其年月，以名门焉。
《神异经》曰：昆仑山有铜柱，其高入天，所谓天柱也，围三千里，周回如削。下有仙人府与天地同，休息男女名曰玉人，男即玉男，女即玉女，无为配匹而仙道成也。
《三辅决录》曰：长陵田凤，字季宗。为尚书郎。仪貌端正。入奏事，灵帝目送之，因题殿柱曰：“堂堂乎！张京兆田郎。”
伏滔《北征记》曰：广陵，吴王濞所都。修大城，得柏柱三，皆柏心，盖吴王濞门柱也。
华延隽《洛阳记》曰：太极殿有四金铜柱。
焦赣《易林□旅之咸》曰：金梁铁柱。
又曰：《家人之升》曰：“高楼无柱，颠僵不久，纣失人主，身死牧野。”
盛弘之《荆州记》曰：巴东城西有一柏柱孤植，大可数围，高三丈馀。相传是公孙述时楼柱，乃云：斫之血出，枯而不朽，历代弥固，将恐有物凭焉。
《江陵记》曰：沔城内有赤湖客舍，襄阳大道经城中过。元嘉十年，连雨，城南门沮坏，得土中故楠柱，长一丈七尺。临川康王取以为大斋西北柱，初时色黑，一季後不复黑，计此千年。
《列子》曰：共工触不周山，天柱折。
《晏子春秋》曰：晏子将死，凿楹纳书焉，谓妻曰：“楹记日也，子壮而示之。”
《燕丹子》曰：荆轲以匕首レ决秦王，入铜柱，火出。
《淮南子》曰：柱不可以刺齿，蓬不可以持屋。
《世说》曰：陆抗初拜司空，有人往索酒，便自起酌梁柱间，祝曰：“当今乏才，以尔为柱石之任，莫倾人栋梁。”陆笑曰：“感卿良箴。”
《楚辞□天问》曰：八柱何当？东南何亏？
傅玄《正都赋》曰：锦墙雕柱。
刘良《七举》曰：绿柱朱榱，青琐壁。
李尤《楹铭》曰：强体正，虽重不移；上下相安，高而不危。
《世说□夏侯玄赞》曰：玄尝倚柱作书，霹雳其柱，神色无变，作书如故。
俞益期笺曰：马文渊昔立两铜柱於林邑。岸北有遗兵十馀家，不反，居宁灵岸南对铜柱，悉姓为马，自为婚姻，有二百户。交州以流寓，号曰马流。言语饮食，尚与华夏同。山川移易，铜柱今没在海中，正赖此民以识故处。
梁
《尔雅》曰：{亡木}谓之梁。（郭璞注曰：屋大梁。）
《吴越春秋》曰：夏禹庙以梅木为梁。
焦贡《易林□旅之咸》曰：金梁铁柱，完全不腐。
《汉官典职》曰：德阳宫画屋朱梁。
曹子建《七启》曰：彤轩紫柱，文榱华梁。
《古歌》曰：本自南山松，今为宫殿梁。
《西京赋》曰：ㄌ雄虹之长梁。
司马相如《长门赋》曰：饰文杏以为梁。
班固《西郊赋》曰：应瑰材而究奇，抗应龙之虹梁。
《楚词》曰：玄玉之梁。
曹植诗：文榱华梁。
栋
《尔雅》曰：栋谓之桴。（郭璞注曰：屋急也。）
《广雅》曰：急，栋也。
《释名》曰：急，稳也，似桷也。或谓之望，高可望也。或谓之栋。栋，中也。屋脊曰甍。甍，蒙也；在上覆蒙屋也。
《易□大过卦》曰：栋桡，本末弱也。（王弼注曰：初为本，而上为末。）
《左传□襄二十八年》曰：卢蒲癸刺庆舍，王何解其肩。犹援庙桷，动於甍。（柱注曰屋栋。）
又曰：子产谓子皮曰：“子於郑国，栋也，栋折榱崩，侨将压焉。”
《汉武帝故事》：上起神屋，甍附作金凤，轩翥若飞，口衔流苏，长十馀丈。
《神仙传》曰：左慈与曹公饮，饮毕，以杯掷屋栋悬着，栋动摇，似飞鸟。
《淮南子》曰：郢人买屋栋而与之车毂，跪而度之，大虽可而长不足也。
《桓子新论》曰：王公大人则嘉得良师明辅，品庶凡民则乐畜仁贤哲士，皆国之柱栋而人之羽翼。
《楚辞□九歌》曰：桂栋兮兰，新夷楣兮药房。
郭璞《游仙诗》曰：□生梁栋间。
傅玄《栋铭》曰：国有维辅，屋有栋梁。室之倾尚可柱也，心之倾不可辅也。
卷一百八十八　居处部十六
窗
《说文》曰：窗，穿壁以木为交窗，所以见日也。向北出牖也。在墙曰牖，在屋曰窗。
又曰：棂，间子也。栊，房室之疏也。
《释名》曰：窗，聪也；於内视外，为之聪明。
《大戴礼》曰：随武子《牖之铭》曰：“随天之时，以地则之，敬祀皇天，敬以先时。”
《礼记□郊特牲》曰：薄社北牖，使阴明也。
又《儒行》曰：荜门闺窦，蓬户瓮牖。
《论语》曰：伯牛有疾，子问之，自牖执其手，曰：“亡之，命矣夫！”
《五经典义》曰：虞主埋之庙北牖下，北方无事，虞主亦无事也。
《东观汉记》曰：明德马后不喜出入游观，希尝临御窗牖。
《老子》曰：凿户牖以为室。
又曰：不窥牖，见天道。
《汉官□封禅仪》曰：泰山有天窗。
《三辅黄图》曰：明堂有七十二牖。
《孝经注》曰：明堂之制，八窗四闼。
《东宫旧事》曰：阁内有曲鄣，鄣上雀目窗。
又曰：宫有四面窗，八所，绫绮连钱及青匡郭飞板。
《郭子》曰：满奋畏风，在武帝坐北，窗作琉璃，屏实密似疏，奋有难色，帝问之，对曰：“臣若吴牛，见月而喘。”
《西京杂记》曰：昭阳殿窗户扉多是绿琉璃，皆通照，毛不得藏焉。
《汉武故事》曰：西王母降，东方朔於朱雀牖中窥母。母谓帝曰：“此儿无赖，久被斥逐，原心无恙，寻当得还。”
又曰：帝起超神屋，有□母窗、珊瑚窗。
《贤圣冢墓记》曰：东平思王奢靡，及死，生葬所幸奴婢著铜窗内，令守冢。
《五行数》曰：《太公金匮□牖之书》曰：“门望端审，且念所得，可思所忘。”
李尤《牖铭》曰：天设窗牖，开光照阴，施於明堂，以象八风。
陆机诗曰：安寝北堂上，明月入我牖，照之有馀辉，览之不盈手。
《灵光殿赋》曰：玉女窥窗而下视。
《文选□诗》曰：窗中列远岫。
《蜀都赋》曰：列绮窗以瞰江。
古诗曰：盈盈楼上女，皎皎当窗牖。
又曰：文疏结绮窗，何阁三重阶？
槛
《汉书》曰：朱□忠谏，攀槛，槛折。及治，上曰：“勿易！因而辑之，以旌直臣。”
《文选》曰：伏棂槛而俯听，闻雷霆之相激。
《鲁灵光殿赋》曰：轩槛蔓延。
《楚词》曰：坐堂伏槛临曲池。
又曰：照槛兮扶桑。
椽
《说文》曰：椽，榱也，桷也，，榱也。秦谓之榱，周谓之椽，鲁谓之桷。
《通俗文》曰：屋加椽曰（来早切。）
《汉书解诂》曰：桷，椽也。诸侯丹桷，以丹色也。
《诗》曰：松桷有梃。
