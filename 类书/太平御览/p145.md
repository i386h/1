<!-- { "loadSidebar": true } -->
《後魏书》曰：文皇帝，讳宝炬，孝文皇帝之孙，京兆王愉之子也。母曰杨氏。帝正始初，生父愉罪，兄弟皆幽宗正寺。及宣武崩，乃得雪。正光中，拜直阁将军。时胡太后嬖宠，帝与明帝谋诛之。事泄，免官。武泰中，封邵县侯。永安三年，追封南阳王。孝武即位，拜太尉加侍中。永熙二年，进位太保、开府尚书令。三年，孝武与高欢构难，以帝为中军，四面大都督，及从入关，拜太宰、录尚书事。孝武崩，丞相、洛阳公宇文泰率群公卿士奉表劝进，三让乃许焉。大统元年春三月戊申，帝即位於西城，大赦，改元。追尊皇考为文景皇帝，皇妣杨氏为后。己酉，进丞相略阳公宇文泰都督中外诸军、录尚书事、大行台，改封安定郡公；以尚书令斛斯椿为太保，广平王赞为司徒。乙卯，立妃乙氏为皇后。二年春正月辛亥，祀南郊，改以神元皇帝配。东魏攻陷夏州。三年冬十月，安定公宇文泰大破东魏军於沙苑，拜泰柱国大将军。四年春正月辛酉，拜天於清晖室，终帝世遂为常。二月，东魏攻陷南汾颖豫广四州，废皇后乙氏。三月立蠕蠕（而蠢切。）女都九闾氏为皇后，大赦。秋七月，东魏将侯景等围洛阳，帝与安定公宇文泰东伐。九月，车驾自东伐。五年冬十月，於阳武门外悬鼓置纸笔以求得失。六年春正月庚戌，朝群臣。自西迁至此，礼乐始备。七年十二月，御凭□观，引见诸王，叙家人之礼，手诏为宗诫十条以赐之。八年春正月，初置六军。十六年五月，东魏静帝逊位於齐。秋七月，安定公宇文泰东伐至恒农，齐师不出，乃还。九月，大赦。十七年春正月庚戌，帝崩於乾安殿，时年四十五，葬於永陵，谥曰文皇帝。
废帝
《後魏书》曰：废帝，名钦，文皇帝之长子也。母曰乙皇后。大统元年正月乙卯，立为皇太子。十七年三月，即皇帝位。二年秋八月，大将军尉迟迥克成都，剑南平。冬十一月，安定公宇文泰杀尚书元烈。三年正月，安定公宇文泰废而立齐王廓。帝自元烈之诛，有怨言。淮安王育、广平王赞等并垂泣谏，帝不听，故及於辱。
恭皇帝
《後魏书》曰：恭皇帝，讳廓。文帝之第四子也。大统十四年，封为齐王。废帝三年五月，即皇帝位，改年。十一月，魏师灭梁，戕梁元帝。梁太尉王僧辩奉元帝子方智为王承制，居建业。三年春正月丁丑，初行周礼，建六官。以安定公宇文泰为太师、冢宰，以柱国李弼为大司徒，以赵贵为太保、太宗伯，以尚书令独孤信为大司马，以于谨为大司寇，以侯莫陈荣为司空。冬十月乙亥，安定公宇文泰薨。十二月庚子，帝逊位於周闵帝。元年正月，东魏封帝为宋公。寻殂。
东魏孝静皇帝
《後魏书》曰：孝静皇帝，讳善见，清河文宣王之世子也，母曰胡妃。永熙二年，拜通直散骑侍郎。秋八月，为骠骑大将军、开府仪同三司。孝武既入关，渤海王高欢奉迎不克，乃与百僚会议，推帝以奉肃宗之後，时年十一。冬十月即位，大赦天下，改永熙三年为天平元年。有事於太庙，诏曰：“安安能迁，自古之明典；所居靡定，往昔之成规。是以殷迁八城，周卜三地。吉凶有数，隆替无恒。事由於通变，理出於不得已故也。高祖孝文皇帝式观乾象，俯协人谋，发自武州，来幸嵩县，魏虽旧国，其命维新。及正光之季，国步孔棘，丧乱不已，寇贼相侵，俾我生民，无所措手。今远遵古式，深验时事，考龟袭吉，迁泽漳、滏。庶克隆洪基，再昌宝历。主者明为条格，及时发迈。”车驾北迁。诏渤海王高欢留後部分，以卫军大将军、尚书令元弼为骠骑大将军，仪同三司、洛州刺史，镇洛阳。十一月，车驾幸邺。是冬，萧衍以元庆和为镇北将军、魏王，入据平濑乡。孝武崩於长安。二年春正月，渤海王高欢袭击山胡刘蠡升，大破之。诏以高欢为相国，假黄钺、剑履上殿，入朝不趋，王固让不受。三月，高欢讨刘蠡升，斩之。蠡升子高海王复僭帝号，欢进击，破擒之，及其弟西海王、皇后、夫人王公以下四百馀人，并获逋逃之民二万馀户。八月，发众七万六千人营新宫。十二月车驾狩於邺。是岁，西魏文帝大统元年。三年春正月，诏加渤海王高欢九锡之礼，遣侍中元子思敦喻，固让乃止。二月，诏加渤海王世子澄使持节、尚书令、大行台、大都督。秋七月，大赦天下。四年夏四月，迁七帝神主入新庙，大赦天下。先是，萧衍因益州刺史傅和请通好。遣李谐等使于萧衍。冬十月，西魏遣其大行台元帅李海、大都督独孤如愿逼洛州，行军事广阳王湛弃城退还，季海、如愿遂据金墉。颖州长史贺若徽执刺史田迅西叛，引西魏都督梁回据城。西魏又遣其都督赵继宗、右丞韦孝宽等攻陷豫州。元象元年春正月，有巨象至自砀郡陂中，南兖州获送于邺。大赦，改年。大都督贺拔仁攻西魏南汾州，拔之。率豫州刺史尧雄等与大行台侯景、司徒高敖曹、大都督万俟受洛于等於北豫相会，俱讨颖州。梁回等弃城遁走，颖州平。秋七月，行台侯景、司徒高敖曹围西魏将独孤如愿於金墉城。八月，大败西魏於河阴。司徒高敖曹、仪同三司大都督李猛、宗显并战殁。西魏留其长孙子彦守金墉。渤海王高欢济河，子彦弃城走。兴和元年五月，立皇后高氏，大赦天下。秋七月，诏渤海王高欢为相国、录尚书事、大行台，固辞相国。九月，发畿内民夫十万人城邺城，四十日罢。十一月，以新宫成，大赦改元。二年春正月徙新宫，大赦天下。三年冬十月，诏群臣於麟趾阁，议新定班制，颁於天下。发夫五万人筑漳滨堰。四年夏四月，渤海王高欢请令百官月一面敷政事，明扬仄陋，纳谏屏邪，亲理狱讼。武定元年春正月，大赦，改年。车驾於邯郸之西山。三月，渤海王高欢讨宇文黑獭邙，印山，大破之。擒西魏临洮王森，蜀郡王荣宗，江夏王，钜鹿王阐，谯郡王亮。追奔至恒农而还。豫、洛二州平。二年春正月，渤海王高欢请在并州置晋阳宫，以处配没之口。三月，渤海王世子高澄为大将军。五年春正月，渤海王高欢薨於晋阳。司徒侯景反，颖州刺史司马世□以城附之。景入据颖城，诱执豫州刺史高元成、广州刺史暴显等。司空韩轨，骠骑大将军、仪同三司贺拔仁，骠骑大将军、仪同三司可朱浑道元，左卫将军刘丰等率众讨之。景乃遣使降於西魏，请师救援。西魏遣使将李景和、王思政帅骑赴之。思政等入据颖州，景乃出走豫州。侯景复背西魏，归於萧衍。衍署景河南王大将军，承制。六月。司徒韩轨、司空可朱浑道元等自颍州班师。大将军高澄迎劳於石济，高澄还晋阳。秋七月，以大将军高澄为使持节、大丞相、都督内外诸军事、录尚书事、大行台、渤海王。九月，萧衍遣其兄子贞阳侯渊明率众寇徐州，堰泗水于寒山，以灌彭城。冬十月，以尚书左仆射慕容绍宗为东南道行台，与骠骑大将军、仪同三司、大都督高岳，潘相乐讨渊明。十一月，大破之，擒渊明及其二子。六年正月，大都督高岳等战於涡阳，大破侯景，俘斩五万馀人，溺於涡水，水为之不流。景走淮南。冬十月，侯景济江，推萧衍子临贺王正德为主，以攻建业。七年，萧衍弟徐州刺史、封山侯萧正表以锺离内属。三月，侯景克建业，还以萧衍为主。衍弟子北兖州刺史、定襄侯萧祗，湘潭侯萧退来降。夏四月，诏渤海王高澄绿绶绂，赞拜不名，入朝不趋，剑履上殿。是月，侯景杀萧衍，立子纲为主。六月，克颖州，擒西魏大将军、尚书左仆射，东道大行台、太原郡开国公王思政，颖州刺史皇甫僧显及战士男女数万口。八月，盗杀渤海王高澄。甲午，太原公高洋如晋阳。八年春正月，帝为渤海王高澄举哀於东堂。诏太原公高洋嗣事。三月，进爵为齐王。夏五月，诏齐王为相国，总百揆，备九锡之礼。以齐国太妃为王太后。诏归帝位於齐国，即日逊于别宫。齐天保元年，封中山王。二年冬十二月殂，时年二十八，谥曰孝静皇帝，葬於漳西山冈。
卷一百五　皇王部三十
後周太祖文皇帝
