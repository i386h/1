<!-- { "loadSidebar": true } -->
《魏志》曰：司马芝，字子华，迁大理正。有盗官练置都厕上者，吏疑女工，收以付狱。芝曰：“夫刑罪之失，失在苛暴。今赃物先得而后讯其辞，若不胜掠，或至诬服。诬服之情，不可以折狱。且简而易从，大人之化也。不失有罪，庸世之治耳。今宥所疑，以隆易从之义，不亦可乎！”太祖从其议。
《晋书》曰：江统字元应，为廷尉正，作三刑议。
又曰：廷尉三官通视南台，持书旧尚书郎下迁，梁制，服獬豸冠、介帻、皂衣、铜印、墨绶。
《晋中兴书》曰：顾荣字彦先，入洛以南土秀望，累迁廷尉正。
《南史》曰：顾协少清介，有志操。初为迁尉正，冬服单薄，寺卿蔡法度欲解褐与之，惮其清严，不敢发口，谓人曰：“我愿解身上襦与顾郎，顾郎难衣食者，竟不敢以遗之。”
大理丞
《六典》曰：大理丞掌分判寺事。凡有犯，皆据其本状以正刑名。徒已上，各呼囚与其家属，告以罪名，问其伏款；不伏，则听自理。
《唐书》曰：杜景、徐有功为司刑丞，与来俊臣、侯思止同理狱，人称之曰：“遇徐、杜必生，遇来、侯必死。”
《唐新语》曰：李日知为司刑丞，尝免一死囚；少卿胡元礼异判杀之，与日知往复至於再三。元礼怒，遣府史谓日知曰：“元礼不离刑曹，此囚无不死法。”竟以两闻，日知果直。
廷尉监
《汉书》曰：邴吉字少卿，稍迁廷尉监，治巫蛊。
谢承《後汉书》曰：陈咸字子威，为廷尉监，执狱多恩，议人常从轻，比多所全活，皆称其恩。
《晋起居注》曰：迁尉监陆鸾上表求增筑讯堂，图画先贤像，诏许之。
廷尉评
《六典》曰：大理评事掌出使推按。凡承制而出推长吏，据状合停务及禁锢者，先请鱼书以往，据所受之状鞫而书之。若词有反复，不能首实者，则依法栲之。凡大理断狱，皆连署焉。
《汉书》曰：宣帝诏曰：“今遣廷吏与郡鞫狱，任轻禄薄，其为置廷平，员四人，其务平之！”涿郡太守郑昌上言曰：“圣王立法明刑者，非以为理，救衰乱之起也。今明主躬垂明听，不置廷平，狱将自正；若开後嗣，不若删定律令。律令一定，愚人知所避就，奸吏无弄。今不正其本，而置廷平以理其末，政衰德怠，则廷平将摇权而为乱首也。”宣帝始置左右平。而《三辅决录》注云：“何比干汉武时为廷尉右平，谬矣！”
又曰：马宫字游卿，行能高洁，迁廷尉平。
又《百官表》曰：宣帝地节三年初，置左右平四人，秩六百石。
《晋中兴书》曰：顾荣字彦先，迁廷尉平。时赵王伦欲诛淮南王允官属，下廷尉议罪。荣具明刑理，不宜广滥。伦意解，赖荣济者甚众。
《隋书》曰：廷尉平，置一人，第六品下。後改为评事。
《唐新语》曰：敬昭道为大理评事。时沂州有反者，诖误坐者四百馀人，将隶于司农。未即路，系在州狱，昭道援赦文判而免之。时宰相责大理“奈何免反人家口？”大理群官失色，引昭道以见，执政怒而责之，昭道曰：“赦云：见禁囚徒，反者家口系在州狱，此即见禁也。”反复诘对，至於五六执政无以夺之，诖误者悉免。
《三辅决录注》曰：茂陵何比干汉武时，丞相公孙弘举为廷尉右平，狱无冤民，号曰何公。
卷二百三十二　职官部三十
鸿胪卿
《六典》曰：鸿胪卿之职，掌宾客及凶仪之事，领典客、司仪二署，以率其官属，而供其职务；少卿为之贰。凡四方夷狄君长朝见者，辨其等位，以宾待之。凡二王之後及夷狄君长之子袭官爵者，皆辨其嫡庶，详其可否。若诸蕃大酋渠有封礼命，则受册而往其国。
韦昭《辨释名》曰：腹前肥者胪，言以京师为心腹，王侯外国为四体以养之也。辨云：鸿胪，本故典客，掌宾礼。鸿，大也；胪，陈序也。欲以大礼陈序宾客也。
《汉书》曰：田序字子公，连擒大奸，征为大鸿胪。
又曰：典客，秦官，掌诸侯、归义蛮夷，有丞。景帝中元六年，更名大行令。武帝太初元年，更名大鸿胪。
《东观汉记》曰：大鸿胪，汉旧官，建武元年复置，属官有丞一人、大行丞一人，有理礼员四十七人，主斋祠、傧赞九宾之礼。
《续汉书》曰：大鸿胪卿一人，中二千石。诸王入，当郊迎，典其礼仪，及郡国上计并属焉。皇子拜王，赞授印绶；及拜诸侯嗣子及四方夷狄封者，鸿胪召拜之。
谢承《後汉书》曰：陈纪字元方，遭父太丘长实忧，呕血绝气。豫州嘉其至行，表上尚书，图画百城，以励风俗。袁绍以太尉让纪，纪不受；拜大鸿胪。卒官，子群为三公。天下以为公惭卿，卿惭长。
又曰：白嵩字季山，为济南相。甘露降於郡，安帝嘉其致瑞，征拜大鸿胪。
《汉官解诂》曰：鸿，声也；胪，传也。所以传声，赞导九宾也。
又曰：昔唐虞宾於四门，此则礼宾之制与鸿胪之任亦同。
《汉杂事》曰：萧由为陈留太守，入为鸿胪，不任宾赞，还官。
《魏志》曰：崔林字德儒，清河东武城人也。迁大鸿胪。龟兹王遣侍子来朝，朝廷嘉其远至，褒赏其王甚厚。馀国各遣子来朝，问使连属，林恐所遣或非真的，权取疏属贾胡，因通使命，利得印绶，而道路护送，所损滋多。劳所养之民，资无益之事，为夷狄所笑，此曩时之所患也。乃移书敦煌谕旨，并录前世待遇诸国丰约故事，使有恒常。
《魏略》曰：韩宣字景然，为大鸿胪。始南阳曲阜韩暨以宿德，在宣前为大鸿胪。及宣在官，亦称职，故鸿胪中为之语曰：“大鸿胪，小鸿胪，前後治行相曷如。”
《蜀志》曰：杜琼字伯瑜，後主立为大鸿胪。为人静默少言，阖门自守，不与世事。
《吴志》曰：张俨字子节，吴人也。弱冠知名，早历显位，以博闻多识拜大鸿胪。使於晋，皓谓俨曰：今南北通好，以君有出境之才，故相屈行。”对曰“皇皇者华，臣蒙其荣，惧无古人延誉之美，磨厉锋锷，思不辱命。”既至，车骑将军贾充、尚书令裴秀、侍中荀勖等欲傲以所不知而不能屈。尚书仆射羊祜、尚书何祯并结缟带之好。
《唐书□官品志》曰：鸿胪卿位视尚书右丞，掌导护赞拜。
《山涛启事》曰：鸿胪，职主胡事，前後为之者率多不善了。今缺，当选御史中丞刁攸，不审可尔不？
鸿胪少卿
《后魏职令》曰：鸿胪少卿第四品上，第二清，用雅学详当、明枢达理者。
《隋书》曰：炀帝时，蛮夷朝贡，前後相属。帝从容谓宇文述、虞世基等曰：“四夷率服，观礼华夏，鸿胪之职，须归令望。宁有多才艺、美容仪可以接对宾客者为之乎？”咸以苏夔对，帝然之，即日拜鸿胪少卿。
典属国
《汉书》曰：武帝以移中监苏武为典属国。
又曰：宣帝甘露二年，以常惠为典属国。
又曰：典属国，秦官，掌蛮夷降者。成帝河平元年，省并大鸿胪。
司农卿
《六典》曰：司农卿之职，掌邦国仓储委积之事，总上林、太仓、钩盾、导官四署与诸监之官属，谨其出纳而修其职务；少卿为之贰。凡京都百司官吏禄廪，皆仰给焉。
《周礼》曰：冢宰有大府下大夫。郑玄注曰：“大府为王治藏之长，若今司农矣。”
《史记》曰：韩信归汉，汉以为治粟内史。
《汉书》曰：治粟内史，秦官，掌货。景帝更名大农令，武帝更名大司农。
又曰：郑当时，字庄，为司农。戒门下：“客至，无贵贱无留门者。”执宾礼以下人。山东诸公翕然称庄上曰：“吾闻郑庄行，千里不赍粮。”
又曰：朱邑为北海太守，以治行第一，入为大司农。身为列卿，居处节俭，性公正，不可交以私，天子器之，朝廷敬焉。及卒，诏称扬其节行，赐邑子黄金百斤，以奉其祭祀。
又曰：田延年为大司农，坐盗都内钱三千万，自杀。
又曰：平帝元始元年，改大司农曰羲和，以刘歆为之。
《东观汉记》曰：刘据为大司农，以职事被谴，召诣尚书，将加捶挞，尚书左雄谏帝曰：“九卿位亚三公，行则鸣玉，孝明永平始加扑罚，非古制也。”帝从之，卿於是始免扑捶。
又曰：高诩字季回，以儒学征拜大司农。在朝以清白方正称。
又曰：辛融字子优，为大司农，性明达，称为名卿。
《续汉书》曰：李固为大司农。上信阉官，天下牧守多其宗亲旧故。及受货贿，有诏特拜，不由选试，乱生弥甚。固乃上表具陈盗贼所以兴，由官非其人也。
又曰：大司农卿一人，中二千石，掌诸钱金帛。
又曰：赵典字仲经，为大司农，闭门却扫，非德不交。
又曰：耿国字叔虑，为大司农，晓边事，能论议，数上便宜事，天子器之。
又曰：郑玄，公车征为大司农，给安车一乘，所过长吏送迎。
张《汉记》曰：陈宠为广汉太守，风声大行，入为大司农。
应劭《汉官仪》曰：大司农，古官也。唐虞分命羲和，四子敬授民时。高祖受命，惩秦之弊，与民休息。逮至文景，国家无事，家给人足，京师之钱，累百巨万，贯朽而不可校。太仓之粟，陈陈相因，充溢露积，腐败而不可食。
《魏志》曰：梁习为并州二十馀年，政治为天下最，乃征拜大司农。
《吴志》曰：楼玄为大司农。玄从九卿持刀侍卫，正身率众，奉法而行，应对切直，数迕皓意，渐见责怒。後人诬白玄与贺劭相逢，驻共耳语大笑，谤讪政事，遂被诏诘责，送付广州。
《晋阳秋》曰：司农桓范，字元则，出奔，曹爽云：“大司农印在吾手中，所在得开仓而食。”
《宋书》曰：大司农卿一人，《书》称弃，后稷其职也。
《齐职仪》曰：司农卿耕籍则掌其礼仪。
《隋书》曰：赵元淑转颍川太守，甚有惠政，因入朝，会司农不时纳诸郡租，元淑奏之。帝谓元淑曰：“如卿意者，几日当了？”元淑曰：“如臣意，不过十日。”帝即日拜元淑为司农卿，纳天下租，如言而了，帝悦焉。
《唐书□官品志》曰：司农卿，位视散骑常侍，主农功、仓廪，统太仓、导官、籍田、上林令。
韩扬《天文要集》曰：天仓者，大司农也。
《异苑》曰：吴郡岑渊为吴郡，时大司农卿碑注在江乘湖西。太元中，村人见龟载从田中出，还其先处，萍藻犹着腹下。
史游《急就篇》曰：司农少府，国之泉也。
司农少卿
《後魏职令》曰：司农少卿第三清，用堪勤有能者。
《唐书》曰：韦弘机为司农少卿，受诏检校东都营田、园苑之事。高宗谓之曰：“两都是朕东西二宅也。今之宫馆，隋代所造，岁序既淹，渐将颓顿，欲有修造，又费财力，何如？”弘机奏曰：“臣任司农，向已十年，前後省费，今见贮钱三千万贯；若以供葺理，可不劳而就也。”上大悦。
上林苑令
《汉书□百官表》曰：水衡属官有上林令。
《续汉书》曰：上林苑令六百石，主苑中禽兽；有民居，皆主之；捕得兽，送太官。
《李别传》曰：以郎谒者，为上林苑令。
