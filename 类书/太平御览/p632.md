<!-- { "loadSidebar": true } -->
崔鸿《前秦录》曰：慕容冲进逼长安，苻坚遣使送锦袍一遗冲。使者称有诏：“古人兵交，使在其间。卿远来草创，得无劳乎！今送一袍，以明本怀，朕於卿恩分如何？而于一朝忽为此变！”
《後魏书》曰：西域厌达、波斯诸国，各因公使并遗任城王澄骏马一匹，请付太仆，以充国闲。诏曰：“王廉贞之行，有过楚相，可敕付厩以成君子大哉之美。”
《陈书》：贺德基少游学於京邑，积年不归，衣资罄乏，又耻衣服故弊，盛冬止衣夹襦。尝於白马寺前逢一妇人，容服甚盛，呼德基入寺门，脱白纶巾以赠之。仍谓德基曰：“君方为重器，不久贫寒，故以此相遗耳。”德基问妪姓名，不答而去。
《唐书》曰：陆贽以博学弘词登科，授华州郑县尉。罢秩，东归省母，路由寿州，刺史张镒有时名，贽往谒之。镒初不甚知，留三日，再见与语，遂大称赏，请结忘年之契。及辞，遗贽钱百万，曰：“愿备太夫人一日之膳。”贽不纳，惟受新茶一串而已。曰：“敢不承君厚意。”
又曰：陆贽丁母忧，东归洛阳，寓居嵩山丰乐寺。藩镇赙赠乃别陈饷遗，一无所取；与韦皋布衣时相善，惟西川致遗，奏而受之。
《家语》曰：子路将行，辞於孔子。子曰：“赠汝以车乎，赠汝以言乎？”对曰：“请以言。”孔子曰：“不疆不达，不劳无功，不忠无亲，不信无复，不恭失礼，慎此五者而已矣。”子路曰：“由请终身奉之。”
《战国策》曰：苏秦说李兑，抵掌而谈。李兑送苏秦以明月之珠，和氏之璧，黑狐之裘，黄金百镒。苏秦得以为用，西入於秦。
又曰：张仪为秦破从连横，说楚王遗车百乘，献骇鸡之犀、夜光之璧於秦王。
梁祚《魏国统》曰：初，太祖过故人吕伯奢也。遂行，日暮，道逢二人，容貌威武，太祖避之路。二人笑曰：“观君有奔惧之色，何也？”太祖始觉其异，乃悉告之。临别，太祖解佩刀与之曰：“以此表吾丹心，愿二贤慎勿言。”
刘向《说苑》曰：田子方使人遗子思狐白之裘，恐其不受，因谓之曰：“吾与之也，如弃之。”子思辞曰：“闻：妄与不如遗弃於沟壑。虽贫，不忍以身为沟壑也。”
《说苑》曰：孔子之楚，有渔者献鱼，孔子不受。献鱼者曰：“天暑市远，卖之不售，思虑欲弃之，不若献之君子。”孔子再拜受，谓弟子曰：“扫除将祭之。”弟子曰：“夫人将弃之，今夫子将祭之，何也？”孔子曰：“吾闻之务施而不腐馀财者，圣人也。今受圣人之赐，可无祭乎？”
刘向《列仙传》曰：安期先生者，时人皆言千岁公。秦始皇请与语，三日三夜，赐金璧数千万，出於阜乡亭，皆置去，留书，以赤玉舄一量为报。曰：“後千岁求我于蓬莱山下。”
《费别传》曰：孙权以手中尝所执宝刀赠，答曰：“臣不才，何以堪明令？然刀所以讨不庭，禁暴乱者也。但愿大王勉建功业，同奖汉室，臣虽暗弱，不负采顾。”
《蜀王本纪》曰：蜀王猎於褒谷，见秦王，以金一笥蜀王，报以礼物，尽化为士。秦王大怒。臣下拜贺曰：“土者，地也。”
葛洪《西京杂记》曰：朱买臣为会稽太守，怀章绶，至金亭，而国人未知也。所知钱勃，见其曝露，乃劳之曰：“得无罢乎？”遗以纨扇。买臣至郡，引为上客。
《杂记》曰：公孙弘为国士所推，上为贤良。国人邮长赠以生刍一束、素丝一纟遂、朴玉一枚。
孟仪《周载》曰：悼公时，晋智伯为政，强暴好侵伐，欲谋袭卫，乃遗卫君野马四、白璧一，以结好。
《韩子》曰：仲尼为政於鲁，齐景公患之。黎□谓景公遗哀公女乐。景公曰：“善！”乃以女乐二人遗哀公，哀公果怠于政。仲尼谏，不听，去而之齐。
又曰：晋献公欲伐虞虢，乃遗之屈产之乘、垂棘之璧、女乐二八，以萦其心，而乱其政。
《孔丛子》曰：子思居贫，其友有馈之粟者，受二车焉。或献樽酒束修，子思弗为当。或曰：“子取人粟而辞吾酒，是辞少取多也。”子思曰：“不幸而贫於财，至乃困乏，将绝先人祠。夫所以受粟，为周乏也。酒脯则饮宴，方乏於食，而乃饮宴，非义也，吾岂以为介哉！”
又曰：孔子使宰予於楚，楚昭王以安车蒙饰，因宰予遗孔子焉。宰予曰：“夫子无以此为也。臣窃见其行不离道，动不违仁，贵义尚德，清素好俭，仕而有禄，不以为费，不合则去，退无吝心，妻不服彩，妾不衣帛，车器不雕，马不食粟，道行则乐其治，不行则乐其身，臣知夫子之不用此车也。”
古诗曰：客从远方来，赠我一端绮。文作双鸳鸯，裁为合欢被。
谢惠连诗曰：客从远方来，赠我鹤文绫。裁为亲身服，着以便寝兴。
古诗曰：客从远方来，赠我一端绮。相去万余里，故人心尚尔。
张衡《四愁诗》曰：美人赠我金错刀，何以报之英琼瑶。
又云：美人赠我翠琅，何以报之双玉盘。
又云：美人赠我锦绣缎，何以报之青玉案。
又云：美人赠我貂プ，何以报之明月珠。
傅玄《四愁诗》曰：美人赠我明月珠，何以报之比目鱼。
又云：美人赠我苏合香，何以报之翠鸳鸯。
张载《拟四愁诗》曰：美人遗我绿绮琴，何以赠之双南金。
《琴操》曰：许由无有杯器，手掬水。人见由无器，以瓠瓢遗之。由操饮，饮讫，挂於树枝，风吹树动，有历历声。由以为烦忧，取损之。
《楚辞》曰：折疏麻兮瑶华，（疏麻，神麻也。瑶，玉华。）将以遗兮离居。（离居，隐者也。）
皇甫规《与刘司空笺》曰：明公至德，佐国忧世，虽赠两梁冠及鲐鱼一双，服厚尊贶，荣施其弘。
《班固集》曰：窦宪饷身所服物：虎头绣盘囊一双，又遗身所服袜三具，错镂铁一。
魏武帝《与杨彪书》曰：今赠足下青毡床褥三具。
慕容晃《与顾和书》曰：今致绣鞋一两。
《张敞集□敞答朱登书》曰：登为东海相，遗敞蟹酱，敞答曰：蘧伯玉受孔子之赐必以及其乡人，敞谨分斯贶于三老尊行者，曷敢独享之。
卷四百七十九　人事部一百二十
报恩
《毛诗》曰：投我以木瓜，报之以琼琚。匪报也，永以为好也。
又曰：无言不酬，无德不报。
《左传》曰：灵公将杀赵盾，伏甲而亭之。初，宣子田於首山，舍于翳桑，见灵辄饿，问其病。曰：“不食三日矣。”食之，既而为公介，倒戟以御公徒，而免之。问何故？曰：“翳桑之饿人也。”
又曰：晋大夫魏武子有宠妾，无子。武子疾，命其子颗曰：“我死，必嫁之。”及其疾困，曰：“以殉。”武子卒，颗嫁之，曰：“疾困则乱，吾从其治也。”其後，及秦战於辅氏，大败秦师，获杜回。（杜回，秦之力士。）方战，见一老父结草以抗杜回，杜回踬而颠，故获之。夜梦一老人谓己曰：“予，汝嫁妾之父也。尔用先人治命，故以是报。”
《战国策》曰：中山君享都大夫，司马子期在焉。羊羹不遍，子期怒而走於楚，说楚以伐中山，中山君亡走。有二人挈戈随其後者，君顾二子奚为，对曰：“臣父尝饿且死，君下壶飧。臣父且死，言曰：中山有事，汝必死之。故来死为君也。”中山君慨然曰：“吾以一杯羹亡国，以一壶飧得二人。”
《史记》曰：王稽载范雎入秦为相，雎乃入言之王曰：“非王稽之忠，莫能内臣於函谷关；非大王之贤圣，莫能贵臣。今臣官至於相，爵在列侯，王稽之官尚止於谒者，非所以内臣之意也。”王召稽，拜以为河东太守。
又曰：袁盎自为吴相，时有从吏尝盗盎侍儿，（文颍云：婢。）盎知之，不泄，遇之如初。人有告从吏，言“君知尔与侍者通”，乃亡归。盎自追还，遂以侍者赐之。及袁盎使吴见守，从吏适为守盎校尉司马，乃悉以其赍装置二石醇醪，会天寒，士卒饥渴，饮酒醉，西南陬卒皆卧。司马夜引袁盎起，曰：“君可以去矣，吴王期旦日斩君。”盎不信，曰：“公何为者？”司马曰：“臣故为从吏盗君侍儿者。”盎乃惊，谢之而去。
又曰：苏秦既贵，乃遍报诸所尝见德者。其从者有一人独未得报，乃前自言，苏秦曰：“我非忘子。子之至燕，再三欲去我易水上。方是时，我困，故望子深是以後子。子今亦得矣。”
又曰：项王使召韩信，信谢曰：“臣事项王，官不过郎中，位不过执戟，言不听，画不用，故去而归汉。汉王授我上将军印，与我数万众，解衣衣我，推食食我，言听计用，故吾得以至于此。夫人深亲信我，我背之不祥，虽死不易。”
《汉书》曰：高祖为亭长，送徒咸阳诸吏皆送钱三百，萧何独以五百。上定天下，益封三千户，以答其二。
又曰：栾布、彭越尝与游，穷困，卖佣为酒家保。彭越赎布为梁大夫。使于齐，未反，汉召彭越责以反，夷三族，枭首雒阳，下诏有收视者辄捕之。布还，奏事彭头下，祠而哭之。
又曰：高祖夺韩信军，齐转为楚王，都下邳。信至国，召所从食漂母，赐千金。及其下乡亭长，钱百，曰：“公，小人，为德不竟。”（《史记》云：为惠不终也。）
又曰：张苍，阳武人。有罪当斩，解衣伏，身长大，肥白如瓠，时王陵见而怪其美士，乃言沛公，赦勿斩。以为常山相。苍德王陵，及贵，父事陵。陵死，苍为丞相，洗沐，常先朝陵夫人上食，然後敢归。
《前列》曰：盖宽饶左迁为卫司马，未出殿门，断其单衣，令短离地，冠大冠，带长剑，躬按行士卒庐室，视饮食居处，有疾病者身自临问，加致医药，遇之甚有恩。及岁尽交代，上临飨罢卫卒，数十人皆叩头自请，愿复留更一年，以报宽饶厚德。宣帝嘉之，拜宽饶为太中大夫。
又曰：朱买臣为会稽太守，悉召见故人与饮食，诸尝有恩者皆报复焉。
又曰：宣帝在长安狱中，邴吉保护养视。上智吉有旧恩而终不言。时贤人诏曰：“御史大夫与朕有旧恩，厥德茂焉。《诗》不云乎？‘无德不报。’其封吉为博阳侯，食邑千三百户。”
又曰：陈平既贵宠封侯，乃谓高祖曰：“臣不因魏无知，无以得见陛下，请分报。”
又曰：张贺幸於卫太子，太子败，贺下蚕室，後为掖庭令。而宣帝收养掖庭，贺拊循恩甚密。及宣帝即位，而贺已死，上追思德贺，一子早死，子孺小男彭祖指欲封之，先赐爵关内侯。
《东观汉记》曰：建武二十六年，上延集内戚宴会，诸夫人各前言为赵喜所济活帝甚嘉之，後征喜，入为太仆。引见，谓曰：“卿非但为英雄所保也，妇人亦怀卿之恩。”厚加赏赐。
袁弘《後汉书》曰：郑弘，字巨君。少事博士焦贶，贶门徒数百人，当举明经，其妻劝贶曰：“郑生有卿相才，应此举者也。”从父楚王英之谋反，遍诬天下知名者，贶以楚徵，疾病道死，妻子闭诏狱，考掠连年。诸生故人皆易姓名以避其祸，弘独髡首负为贶讼罪。明帝感悟，乃免贶家属。
