<!-- { "loadSidebar": true } -->
《宋书》曰：王敬则母为女巫，常谓人云：“敬则生时，胞衣紫色，後应得鸣鼓角。”人笑之曰：“汝子得为人吹角，可矣。”
又曰：王镇恶之产也，当五月五日，家人欲弃之，其祖猛曰：“昔孟尝君如是而相齐，此儿必兴吾族。”因以镇恶为名。
又曰：范晔字蔚宗，母如厕产之，额为砖所伤，故以砖为小字。
《北齐书》曰：武明娄皇后，讳昭君，性宽厚，不妒忌。高祖率众将讨西寇，出师之夜，后孪（生患切，双生子也。）生一男一女。左右以危急请追告高祖，后弗听，曰：“王出统大兵，何得以我故轻离大军！”
《唐书》曰：幽州节度使刘济，怦之长子。初，母难产，既产，侍者初见是一大蛇，黑气勃勃，莫不惊走。及长，颇异常童。所居室焚，人皆惊救，从济容而出，众异之。累历牧宰。及怦为节度，济为行军司马。怦卒，军人习河朔旧事，济请代父为帅，朝廷从之。
《庄子》曰：厉之人夜半生其子也，遽取火而视之，汲汲然恐其似己也。
《吕氏春秋》曰：夏后孔甲佃于东阳山，大风晦，迷入民室，主人方乳。或曰：“后来是良日也，子必大吉”；或曰：“不胜，必有殃咎”。乃取归，曰：“为余子，谁敢殃之？”子成人，幕动析，（音老。）斧破斩其足，遂为守者。孔子曰：“呜呼！有命矣。”
《西京杂记》曰：王凤五月五日生，其父欲勿举，其母曰：“田文五月五日生，父婴敕其母勿举，母窃举之，後为孟尝君。以占事推之，非不祥。”遂举之。
又曰：霍将军妻产二子，疑所为兄弟，或曰前生为兄，後生为弟。今虽俱日，亦宜以先生者为兄。或曰居上者宜为兄，居下者宜为弟，居下者前生，今宜以前生为弟。时霍光闻之，曰：“昔殷王祖甲一产二子，曰嚣、曰良，以卯生嚣，以巳生良，则以嚣为兄，以良为弟。若以在上为兄，嚣亦当为弟矣。昔许僖公一产二女，曰娥、曰茂；楚大夫唐勒生二子，一男一女，男曰贞夫，女曰琼华，皆以先生者为长。近代郑昌、时文、长倩并一生二男，滕公一生二女，孝黎一生一男一女，并以前生者为长，霍氏亦以前生为兄焉。”
《玄中记》曰：朱梧县，其民服役，依海际居，产子以沙石自拥，不食米，止资鱼以为生气。
又曰：丈夫民，殷帝大戊使王英采药於西王母。至此绝粮，不能进，乃食木实，衣以木皮，终身无妻，产子二人，从背胁间出，其父则死，是为丈夫民，去玉门二万里。
《外国图》曰：长人国妖，六年乃生而白首，儿则长大，乘云而不还，龙类也。
崔玄山《濑乡记》曰：李母祠在老子祠北二里，祠门左有碑，文曰：“老子圣母李夫人碑”。老子者，道君也，始起乘白鹿下，托於李氏胞中，七十二年产於楚国淮阳苦县濑乡曲仁里。老子名耳，星精也，字伯阳，号曰聃。
《孔演图》曰：孔子母徵在游大泽之陂，睡梦黑帝使请，己巳往梦交，语曰：“汝乳必於空桑之中。”觉则若感，生丘於空桑中。
《广志》曰：獠民皆七月生。
《帝系》曰：陆终娶鬼方国君之妹，谓之女贵，生六子，孕而不育。三年，启其母左胁三人出，右胁三人出。
《风俗通》曰：生三子不举。俗说生子至於三子，似六畜，言其妨父母，故不举之也。谨按春秋《国语》：“越王勾践令民生三子者与之乳母，生二子者与之饩。”三子，力不能独养，故与乳母。所以人民繁息，卒灭强吴，雪会稽之耻，行霸於中国者也。古陆终氏娶于鬼方，谓之女贵，是生六子皆为诸侯。今人多生三子，悉成长，父母完安，岂有天所孕育而害其父母兄弟者哉？
又曰：不举寤生子。俗说儿堕地未能开目视者，谓之寤生，举寤生子妨父母。谨按《春秋左氏传》：“郑武公娶于申，曰武姜，生庄公及共叔段。庄公寤生，惊姜氏，因名寤生。”武公老终天年，姜氏亦然，安有妨其父母乎？
又曰：汝南周霸，字翁仲，为太尉掾。妇於乳舍生女，自毒无男。时屠妇比卧得男，因相与私货易，裨钱数万。後翁仲为北海相，吏周光能见鬼，署光为主簿，使还致敬於郡县，因告光曰：“事讫，腊日与小儿俱上冢，去家经十三年，不躬蒸尝。主簿微察，知相先君宁息，会同饮食，忻娱不已。往到於冢上，郎君沃酹，主簿俯伏在後。但见屠者弊衣蠡结，倨神坐，持刀割肉，有五时衣带青黑绶数人，彷徨阴堂东西厢，不敢来前。”光怪其故。还至，引见问之。乞屏左右。起造於膝前，白事状如此。翁仲曰：“主簿出，勿言。”因持剑上堂，谓妪：“汝何故杀吾子？”妪大怒曰：“卿常言儿声气喜学，似我老公，欲死欲作狂语。”翁仲曰：“祠祭如不具服，子母立截！”妪辞穷情竭，泣涕具陈其故。时子巳年十八，呼与辞决曰：“凡有子者，欲以承先祖，先祖不享血食，无可奈何。”自以衣裘僮仆车马送，迎取其女。女嫁为卖饼子妇，後西平李文思，文思官至南阳太守。翁仲便养从弟子熙，为高邑令。
又曰：颍川有富室，兄弟同居，两妇数月皆怀妊。长妇胎伤，因闭匿之，产期至，同到乳母舍。弟妇生男，夜因盗取之，争讼三年，州郡不能决。丞相黄霸出坐殿前，令卒抱儿，取两妇各十步，叱妇曰：“自往取之。”长妇抱持甚急，儿大啼叫；弟妇恐伤害之，因乃放与而止，甚怆怆。长妇甚喜。霸曰：“此弟子也。”责问乃伏。
又曰：不举父同月子，俗云：妨父也。按《左传》，桓公之子与父同月生，因名子“同”。汉明帝亦与光武同月生。
《神仙传》曰：老子母怀之七十岁乃生，时割其左腋而生，生而白首，故谓之老子。
《列仙传》曰：木羽，钜鹿南祁乡人，贫，母王助产，尝探儿，儿生开眼，视母大笑，母乃惊怖。仍梦见大冠赤帻者守，儿曰：“此司命君也，当报汝，使汝子木羽得仙。”後生儿，字木羽，所探儿。年十五，夜有车马迎之，过呼：“木羽，木羽，为我御来。”遂相随去。
《列异传》曰：华子鱼为诸生，尝宿人门外，生人妇夜主。有两吏来诣其门，便相向僻易，欲退。相谓曰：“公在此。”因踟蹰良久，一吏曰：“籍当定，奈何得住？”乃前，向子鱼拜。相将入，出共语曰：“当与几岁？”一人曰：“当与三岁。”子鱼後故往视之，儿果年三岁已死。乃自喜曰：“我固当公。”後果为太慰。
《益部耆旧传》曰：哀牢夷者，其先有妇人名沙壹，居于牢山。尝捕鱼於水中，触沉木，若有感，因怀妊，十月产子，男十人。後沉木化而为龙出水，沙壹忽闻龙语曰：“若生我子，今悉何在？”九子见龙惊走，独小子不能走，背龙而坐，龙就而舐之。其母鸟语，谓背为九，谓坐为隆，因名小子曰九隆。及後长大，诸兄共推以为王。
《博物志》曰：蜀郡诸山夷，名曰獠子，妇人妊身七月，生时必须临水，儿生便置水中，浮即养之，沉便遂弃也。至长皆拔去其上齿，後狗牙各一，以为身饰。
《论衡》曰：黄帝二十月而生。
又曰：唐文伯，河东蒲坂人也。其生亦以夜半时，生，有人从门呼其父名。父出应之，不见人，见一木杖植其门侧，好善异于众。其父持杖入门以示人，人占曰：“吉。”文伯位至广汉太守，以杖当得子之力矣。
谯周《法训》曰：一产二子者，当以後生者为兄，言其先胎也。答曰：“此野人之凿语耳。君子不测暗，安知胎之先後也？”
《傅子》曰：昔燕赵之间，有三男子共娶一女，生四子，後争讼。廷尉延寿奏云：“禽兽生子逐母，宜以四子还母，尸三男子于市。”
《世说》曰：胡广本姓黄，五月生，父母恶之，乃置之瓮，投于江湖。翁见瓮流下，闻有小儿啼声，往取，因长养之以为子，登三司，流有中庸之号。广後不治其本亲服，云“我于本亲已为死人也”，世以此为深讥焉。
《搜神记》曰：陈仲举微时，尝宿黄申家，而申妇方产，有扣申门者，家人咸不知。久之，方闻屋里有言：“宾堂下有人，不可进。”扣门者相告曰：“今当从後门往。”其一人便往。有顷还，留者问之：“是何等？名为何？当与几岁？”往者曰：“男也，名为奴，当与十五岁。”“後应以何死？”答曰：“应以兵死。”仲举告其家曰：“吾能相，此儿当以兵死。”父母惊之，寸刃不使得执也。至年十五，有置凿于梁上者，其末出，奴以为木也，自下钩之，凿从梁落，陷脑而死。後仲举为豫章太守，故遣吏往饷之申家，并问奴所在。其家以此具告仲举，仲举叹此谓命矣。（《幽明录》同。）
《异苑》曰：魏郡徐逮，字君。及妇平昌孟氏生儿，头有一角一脚，头正仰向，通身尽赤，落地无声，乘标而去。
又曰：丹阳县骆庆妇，生一男一虎一，、虎毛色斑黑，牙爪皆备，即杀之。儿经六日而死，母不异。
又曰：沛国武标之妻林氏，玄嘉中怀身得病而死。俗忌含胎入柩，柩中要须割出。妻乳母伤痛之，乃抚尸而咒曰：“若天道有灵，无令死被擘裂。”须臾，尸面然上色，於是呼婢共扶之。俄顷，儿堕而尸倒也。
《嵩高山记》曰：昔阳翟有妇人妊身，三十月乃生子，从母背上出。五岁便入北山学道，神明为母立祠，因号曰“开母祠”焉。
卷三百六十二　人事部三
姓
《说文》曰：姓，人所生也。古之神圣人母感天而生子，故称天子。因生以从女、生，生亦声也。
《易类谋》曰：黄帝吹律以定姓。
《左传□隐八年》曰：无骇卒，羽父请谥与族。公问族於众仲。众仲对曰：“天子建德，因生以赐姓，（因其所由生以赐姓。谓若舜由沩，故谓陈为妫姓。）胙之土而命之氏。诸侯以字（诸侯位卑，不得赐姓，故其臣因氏其王父字。）为谥，因以为族，官有世功，则有官族，邑亦如之。”公命以字为展氏。（无骇，公子展之孙，故为丧氏也。）
又《襄二十四年》曰：穆叔如晋。范宣子逆之，问焉，曰：“古人有言曰：死而不朽，何谓也？”穆叔未对。宣子曰：昔丐之祖，自虞以上，为陶唐氏，在夏为御龙氏，在商为豕韦氏，在周为唐、杜氏，晋主夏盟为范氏，其是之谓乎？”穆叔曰：“以豹所闻，此之谓世禄，非不朽也。”
《史记》曰：太公望吕尚者，东海上人，其先祖尝为四岳，佐禹平水土，甚有功，虞夏之际封於吕，本姓姜氏，从其封姓，故曰吕尚。
《汉书》曰：夏侯婴为滕令，故号滕公。及曾孙颇尚主，主随外家姓，号孙公，故滕公子孙更为孙氏。
又曰：戍卒娄敬求见，说上曰：“陛下取天下与周异，而都雒阳，不便，不如入关据秦之固。”上以问张良，良因劝上。是日车驾西都长安，拜娄敬为奉春君，赐姓刘氏。
