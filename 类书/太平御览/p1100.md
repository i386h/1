<!-- { "loadSidebar": true } -->
《韩子》曰：夫百日不食，以待粱肉，饿者不育。令待尧、舜之贤，乃治当世之民，是犹待粱肉而救饿之说也。
又曰：晏子对景公曰：“田成子杀一牛，取一豆肉，馀以食士。”
《燕丹子》曰：荆轲入秦，过阳翟，买肉争轻重，屠辱轲。武阳欲击，轲止之。
《淮南子》曰：今屠牛而烹其肉，或以酸，或以甘，煎熬燔炙，和有万方，其本一牛之体。
《吕氏春秋》曰：肉之美者，猩猩之唇、獾獾之炙，俊燕之翠、述荡之、（音牵，兽名。）旄象之约。（旄、象，牛、兽也。旄、象肉美，贵之也。）
又曰：尝一脔而知一镬之味、一鼎之调。
又曰：肥肉厚酒，务以相强，命之曰烂肠之食。
刘向《新序》曰：赵简子使使聘孔子於鲁，以胖牛肉迎於河上。使者谓船人曰：“孔子即上船，中河安流而杀之。”孔子至，使者致命，进胖牛之肉。孔子仰天而叹曰：“美哉水乎，洋洋也！使丘不济此水者，命也夫？”
桓谭《新论》曰：九江太守庞真，案县令高真曾受社祭，有生牛肉二十斤，劾以主守盗，上请逮捕。诏不赃天下，缘是诸府县社腊祠祭灶，不但进熟食，皆复多肉米酒脯腊，诸奇珍益盛，是故诸郡府至杀牛数十头。
又曰：关东鄙语：“世人闻长安乐，出门西向笑；知肉味美，则对屠门而大嚼。”
《风俗通》曰：陈伯敬目有所见，不食其肉。
王充《论衡》曰：仲子兄禄万锺，以兄之禄为不义，而不食之，避兄离母，处於陵。他日归，有馈其兄生鹅者，曰：“恶用是者？”他日，其母杀是鹅，与之食。其兄自外来至，曰：“之肉！”而仲子耻负前言，即吐而出之。
《典略》曰：凡宗庙，三岁大袷。每大牢，分之左辩上帝，右辩上后；俎馀委肉，积於前数千斤，名堆俎。
《博物志》曰：食燕肉不可入水，为蛟所吞。龙肉以醢渍，则文章生。
《方言》曰：燕之北郊，朝鲜洌水间，凡异肉及披牛羊五脏，谓之膊。（音博。）
《说文》曰：肴，杂肉也。腌，（一劫反。）渍肉也。专（之Й反。）切肉也。
《广志》曰：北方有牧草，便於其畜，故北方出美肉。
《异苑》曰：山阴有人尝食牛肉，便作牛鸣，菜食乃止。
《广州先贤传》曰：丁密不食有目之肉。
《桂阳先贤画赞》曰：程曾子孝孙七岁亡母，号慕毁悴。王母哀怜，嚼食哺之。知有肉味，遂吐不食。
《华阳国志》曰：孝子郎偶，二亲病时不能食肉，遂终身不食肉。
《董卓别传》曰：吕布杀卓，百姓欣庆相贺，长安酒肉为暴贵。
《江氏家传》曰：蕤年七岁，葬父，有酒肉食之，左右或戏曰：“郎为孝，何肉食？”蕤瞿然敛容，遂不食。
《十洲记》曰：昆仑铜柱下有回屋焉，壁方丈。上有鸟，名曰希，有左翼覆东王公，右翼覆西王母。其肉若醢，仙人甘之。
《笑林》曰：甲买肉，过入都厕，挂肉着外。乙偷之，未得去。甲出觅肉。因诈，便口衔肉曰：“挂著外门，何得不失？若如我衔肉着口，岂有失理？”
《世说》曰：罗友作荆州从事，桓宣武为王车骑集别。友求集，坐良久，辞出。宣武曰：“卿向以谘事，今何以去？”答曰：“友闻白羊白肉美，一生未尝得，故来求食。食了无事可谘。”
《魏文帝与吴质书》曰：举太山以为肉，竭东海以为酒。
陆凯《表》曰：吕蒙、凌统早亡，先帝痛悼不已。子并幼稚，皆内省中，称肉食之客。
炙
《释名》曰：炙，炙也，炙於火上也。脯炙，以饧、蜜、鼓汁淹之脯然也。釜炙，於釜中汁和熟之也。衔炙，细掾肉，和以姜、椒、盐、鼓，已乃以肉衔裹其表而炙之。豹炙，全体炙之。各自方割，出於胡貊之为也。
《礼》曰：脍炙处外。毋嘬炙。（嘬，初切。）
《诗》曰：执爨，为俎孔硕，或燔或炙。
又曰：有兔斯首，炮之燔之。君子有酒，酌言献之。（毛曰炮，加火曰燔。）
《传》曰：栾宁将饮酒，炙未熟。闻乱，使告季子。（季子，子路也，为孔氏宰邑也。）召获驾乘车，（召获，卫大夫。驾乘车，言不欲战也。）行爵食炙，奉卫侯辄来奔。
《韩子》曰：晋平公时，进炙而发绕之。平公使杀庖人，庖人呼天曰：“嗟乎！臣有三罪而死不自知乎？”平公曰：“何谓也？”对曰：“臣刀之利，风靡骨断，而发不截，是臣之一死；桑灰炙之，肉红白而发不烧，是臣之二死也；炙熟，又重睫而视之，发绕炙而目不见，是臣三死也。意者堂下有憎臣乎？杀臣不亦枉乎？”
谢承《後汉书》曰：陈正，字叔方，为太官令，与黄门侍郎有隙。因进御食，以发内炙中。光武见之，怒将斩正，正曰：“臣当万死者三：山炭增冶吐炎，焦肤烂肉，而发不销，臣罪一也；匣出佩刀（匠也。）砥砺，而亏肌截骨，曾不能断发，臣罪二也；臣少事眼目，书奏章表，犹读表五经，具供御食，与承及庖人六目齐视，岂不如黄门两目？臣罪三也。”制赦之。
《晋书》曰：王羲之年十三，谒周凯，凯异之。时重牛心炙，座客未啖，凯割啖羲之，於是始知名。
《齐书》曰：桂阳之役，诏檄久之未就。齐高帝引江淹入中书省，先赐酒食。淹素能饮啖，食鹅炙垂尽，进酒数升讫，文诰亦办。
《隋书》曰：炀帝初在藩，鱼俱罗弟赞以左右从，累迁大都督。及帝嗣位，拜车骑将军。赞性凶暴，虐其部下。令左右炙肉，遇不中意，以签剌瞎其眼；有温酒不适者，立断其舌。
《孟子》曰：嗜秦人之炙，无以异於嗜吾炙。夫物则亦有然者也，然则嗜炙亦有外与？
又曰：曾皙嗜羊枣，而曾子不忍食羊枣。公孙丑问曰：“脍炙与羊枣孰美？”孟子曰：“脍炙哉。”公孙丑曰：“然则何为食脍炙，而不食羊枣乎？”曰：“脍炙所同也，羊枣所独也。”
《孝子传》曰：王祥後母病，欲黄雀炙。乃有黄雀数枚飞入其幕，因以供母。
《说苑》曰：智伯以庖人忘炙，而不知韩、魏炙，知小而不忘知大也。
《世说》曰：顾荣，字彦先。辍已炙，啖行炙者，曰：“岂有终日执之，而不知其味也耶？”
《明皇杂录》曰：杜甫後漂寓湘、潭间，羁旅鹪悴於衡州耒阳县，颇为令长所厌。甫投诗於宰，宰遂致牛炙、白酒以遗甫。甫饮过多，一夕而卒。集中犹有《赠聂耒阳诗》也。
卷八百六十四　饮食部二十二
脂膏
《周礼□庖人》曰：凡用禽献，春行羔豚膳膏香，夏行踞肃（音搜。）膳膏臊，秋行犊麂膳膏腥，冬行鲜羽膳膏膻。（用禽献，谓煎和之以献王也。郑司农云：膏香，牛脂也。膏臊，豕膏也。杜子春云：膏臊，犬膏。膏腥，豕膏也。鲜，鱼也。羽，雁也。膏膻，羊脂也。玄谓：膏腥，鸡膏也。八物者，得四时之气尤盛，为人食之弗胜，是以用休废之脂膏煎和膳之。）
又《冬官□梓人》曰：天下之兽五：脂者、膏者、裸者、羽者、鳞者。（脂，牛羊之属。膏，豕之属也。）宗庙之事，脂者、膏者以为牲。（致美味也。）
《礼》曰：脂用葱，膏用薤。（脂，肥凝者。泽者曰膏。）煎诸膏，膏必灭之。肝，取狗肝一，之以其。（，肠问脂。音蒙。）小切狼蜀膏，以与稻米为酏。（狼蜀膏，臆中膏也。酏，之然反。）
《尔雅》曰：冰，脂也。（《庄子》云：肌肤若冰雪。冰雪，脂膏也。）
《说文》曰：，牛肠脂。（，音力反。）
《通俗文》曰：脂在脊曰肪，在骨曰册，（音珊。）兽脂聚曰。（音窘。）
《史记》曰：败脂辱处也，而公伯千金。
《後汉书》曰：孔奋为姑臧长，力行清洁，为众人所笑，以为身处脂膏，不能自润，徒益苦辛耳。
《淮南子》曰：无角者膏而无前，有角者脂而无後。
油
《魏志》曰：孙权至合肥新城，满宠驰往赴，募壮士数十人，折松为炬，灌以麻油，从上风放火，烧贼攻具。
又曰：黄初三年，车驾幸宛，使夏侯尚率诸军与曹真共围江陵。权将诸葛瑾与尚军对江。瑾度入江中渚，而分水军於江中。尚夜多持油船，将步骑万馀人，於下流潜渡攻瑾，诸军夹江烧其舟船，水陆并攻，破之。
王隐《晋书》曰：元康三年，武库火。检校，是工匠盗库中，恐罪，乃投烛着麻膏中火燃。
又曰：齐王□起义，孙秀多敛苇炬，益储麻油於殿省，为纵火具。
《东宫旧事》曰：月给油六升。
《宋书》曰：朱之为荆州刺史，去镇之日，秋毫无犯。计在州已来，然油及私牛马食官谷草，以私钱六十万偿之。
《梁书》曰：沈约年十三而遭家难，潜窜，会赦乃免，既而流寓。孤贫，笃志好学，昼夜不释卷。母恐其以劳生疾，常遣减油灭火。
又曰：张缵为湘州剌史，州境大宁。晚好积聚，多写书数万卷。有油二百斛、米四千石，他物称是。
又曰：侯景攻台城，为曲项木驴攻城，矢石不能制。羊侃作雉尾炬，施铁镞，以油灌之，掷驴上，焚之俄尽。
又曰：初，侯景既南奔，魏相高澄命先剥景妻子面皮，悉以油煎杀之。
《後周书》曰：卫剌王真作乱，率其党袭肃章门，不得入，乃纵火烧之。尉迟运惧火尽真党得进，乃取油灌木以益火，火势转盛，真不得进，乃退。
《博物志》曰：煎油，水气尽，无烟，不复沸则还冷，可内手搅之。得水而焰起飞散。
《释名》曰：柰油，捣柰实和之，以涂缯上，燥而发之，形似油也。杏油亦如之。
卷八百六十五　饮食部二十三
盐
《书》曰：青州，厥贡盐、。
《周礼□天官□笾人》曰：朝事之笾，其实形盐。（案，盐谓为虎形，谓之形盐。）
又曰：掌盐之政令，以共百事之盐。祭祀，共其苦盐、散盐。（杜子春读苦为，谓出盐直用，不氵柬冶也。郑司农云：散盐，氵柬冶者。玄谓：散盐，煮水为盐也。）宾客，共其形盐、散盐。王之膳羞，共饴盐。（饴盐，盐之甜者，今戎盐有也。）几齐事，鬻盐以待戒令。（齐事，和五味之事。鬻盐，氵柬治之。鬻音煮也。）
《记》曰：祭宗庙，盐曰咸鹾。（大咸曰差。）
又曰：醯醢之美，而煎盐之尚，贵天产也。
又曰：桃诸卵盐。（大盐。）
又曰：功衰，食菜果，饮水浆。无盐酪不能食，食盐酪可也。（功衰，齐斩之末也。酩，酢。）
《左传》曰：王使周公阅来聘，飨有昌蜀、白黑形盐。辞曰：“国君文足昭也，武可畏也，则有备物之飨，以象其德。荐五味，羞嘉谷，盐虎形，（盐，五味之将，故刻为虎形，以象其武。）以献其功。吾何以堪之？”
又曰：晋人谋去故绛，诸大夫皆曰：“必居句阝、瑕氏之地，沃饶而近。”（，盐也。猗氏县有盐池是也。）
又曰：齐晏子曰：山木如市，弗加於山；鱼、盐、蜃、蛤，弗加於海。
