<!-- { "loadSidebar": true } -->
《山海经》曰：密山，山上多丹木，员叶、赤茎、黄花、赤实，味如饴，食之不饥。丹水出焉，西注稷王泽，（后稷神所凭，因名之。）其中多白玉膏，其源沸沸汤汤，（玉膏涌出之貌也。《河图》云：少室山有白玉膏，服即仙矣。此类也。音拂。）黄帝是食是飨。（所以得登龙於鼎湖而灵化也。）是生玄玉。（言玉膏中又出黑玉也。）玉膏所出，以灌丹木。丹木五岁，五色乃清，言鲜光也。五味乃馨。（言滋香也。）黄帝取密山之玉荣，（谓玉华也。）而投之锺山之阴。（以为玉钟。）瑾瑜之玉为良，（言善玉也。）坚栗精密，（《礼记》镇玉以粟，或作粟，玉有粟文，所谓{木}璧。）浊泽有光，五色发作，以知柔刚。天地鬼神，是食是飨。（玉所以为祈祭者，言能动天地感鬼神也。）君子服之，以卫不祥。（今徼外出金刚石，金刚石似金，有光彩，可以刻玉，外国人带之，云辟恶气也。）
受山
《山海经》曰：受之山，（音蝉。）多水、无草木，不可以上。言崇峭也。有兽焉，其状如狸而有，其名曰类，（类或作师。）自为牝牡，食者不妒。（《庄子》亦曰类自为雌雄而化。今犭亘猪亦自为雌雄也。）
耆窟山
《法显记》曰：耆窟山，未至顶三里有石窟。佛本于此坐禅，天魔波句化作雕鹫住窟前，以恐阿难。佛以神力隔石舒手摩阿难顶，怖即得止。鸟迹手孔今悉在，故名雕燕窟。山窟前有四佛坐处。
灵鸟山
支昙谭《灵鸟山铭序》曰：昔如来游王舍城，憩灵鸟山。旧云，其山峰似鸟而威灵，故以为名焉。众美咸归，壮丽毕备。
卷五十一　地部十六
石上
《释名》曰：山体曰石，石硌硌也，（硌，音落。）坚捍硌也。山多大石曰{石}，（口学切。）{石}，学也，大石之形学学然。山多小石曰敖，敖，（五交切。）尧也，每石尧尧独处而出也。砾，小石也。磊，（雷罪切。）众石也。砀，（壮浪切。）丈石也。琅，石似珠也。（出《尚书》注。），石似玉也。（出《广雅》。）
《易》曰：困於石，据于蒺藜。（石在水中所以为阴难。）
又曰：《说卦》曰：艮为小石。
《书》曰：禹贡青州，厥贡铅松怪石。（孔安国曰：怪异好石似玉。）
又曰：泗滨浮磬。（孔安国注云：泗水滨崖也。水中见石，可以为磬也。）
《诗》曰：我心匪石，不可转也。
又曰：渐渐之石，维其高矣。
又曰：它山之石，可以攻玉。
《礼》曰：昔者，夫子居於宋，见桓司马自为石椁，三年而不成。（桓司马，宋向戍孙也。名也。）夫子曰：“若是其靡也，死不如速朽之愈也。”
又曰：今夫山，一拳石之多，及其广大，草木生之，禽兽居之，宝藏兴焉。
《周礼》曰：王行洗乘石。（乘石，王所登上居之石也。）又曰：石有时而泐。（音勒。石解散也。）
又曰：大司寇以嘉石平罢民，有罪者坐诸嘉石。以肺石达穷民，凡茕独老幼，欲复於上而未达者，立於肺石。（注曰：嘉石，文石也。肺石，赤石也。）
《传》曰：陨石于宋五，陨星也。（注曰：但直言星则嫌星使石陨。故重言陨星。）
又曰：齐高固入于晋师，桀石以投人。
又曰：昭三年，石言於晋魏榆，晋侯问於师旷曰：“石何故言？”对曰：“石不能言，或凭焉；不然，民听滥也。抑臣又闻之曰，作事不时，怨ゥ动於民，则有非言之物而言。今宫室崇侈，民力凋尽，怨ゥ并作，莫保其性，石言不亦宜乎？”
《春秋说题辞》曰：《周易》艮为山，为小石。石，阴中之阳，阳中之阴，阴精补辅，故山合石，石之为言，立法也。
《史记》曰：始皇十年，星坠於东郡，至地为石。或刻其文曰：“始皇死而地分。”始皇尽诛石旁居人，燔销其石。
又按《说苑》云：石陨东郡是也。
又曰：王翦代李信击荆，荆兵数挑战，终不出。久之，翦使人问军中戏乎？对曰：“方投石，超距。”翦曰：“士卒可用矣。”
又曰：张良见老人出一编书，“读是则为王者师，後十三年见我济北城山下，黄石即我也。”良後果得黄石，宝而祠之。及死，并葬黄石，伏腊祀之。
又曰：李广出猎，见草中石，以为虎而射之，中石没镞，视之石也。因复更射之，终不能复入石矣。
《後汉书》曰：梁鸿妻孟光有力，能举石臼。
又赵歧曰：吾死後，置一圆石墓前，刻曰：“汉有逸人，姓赵名歧，有志无时，命也，奈何！”
谢承《後汉书》曰：吴郡妫皓父为南郡太守，坐事系狱，皓怀小石至公卿门，辄出石叩头，流血覆面，父遂得免。
《东观汉记》曰：涿郡太守张丰举兵反。初，丰好方术，有道士言丰当为天子，以五彩囊盛石击丰肘，云石中有玉玺，丰信之，遂以反。既当斩，犹曰肘有玉玺，椎破之，丰乃知被诈。仰天叹曰：“当死所无所恨。”
《魏略》曰：梁州柳谷，有石无故自崩，有文如率马之状，後司马氏得天下之应。
又曰：大秦国石为城郭，山出九色玉石。
《魏志》曰：魏明帝增崇宫殿，雕镂观阁，凿太行之石英，采城之文石，起景阳山於芳林园，建昭阳殿於太极之北。
又曰：辰韩在马韩之东，儿生便以石押头，欲其扁。今辰韩人头皆扁。
又曰：公孙度为辽东太守时，坐大石长丈余，下有三小石为足。
魏武帝末年，邺中雨五色石。
王隐《晋书》曰：永康元年，襄阳郡上言得鸣石钟，闻七八里。
又《石勒传》曰：初，勒乡里所居原上，地中石生日长，类铁之象。
又曰：陈总迁殿中侍御史，诏遣诣终南山请雨。总先除小石祠，惟存大石一所而祈之，上文曰：“峨峨大石，佐岳通理，含滋吐润，惠我四海。
又曰：孙子荆谓王武子曰：“当枕流漱石。”曰：“石非可漱，流非可枕。”孙曰：“所以枕流，洗其耳，漱石，砺其齿。”
《晋阳秋》曰：董威辇遁去，莫知所之，於其寝所得一石及竹子，并诗二首。
《齐书》曰：虞愿为晋平太守，海边有越王石，常隐□雾，相传云清廉太守乃得见。愿往观视，清澈无隐蔽。
《南史》曰：到溉山池有奇礓石，长一丈六尺，梁武睹之输焉，即迎置华林宴居殿前，移石之日，都下倾城纵观，所谓到公石。
《赵书》曰：刘耀筑建德殿，取土城西，得圆石状若水碓，其铭曰：“律推石重四钧，同律度量衡，有辛氏造。”议者未之详，或以为瑞。参军续咸曰：“王莽时物。”
《後周书》曰：高琳母尝祓禊泗滨，遇见一石，光彩朗润，遂持以归。是夜梦见一人，衣冠有若仙者，谓其母曰：“夫人向所将来之石，是浮磬之精，能宝持，必生令子。”其母惊寤，便举体流汗，俄而有妊，及生子，因名琳，字季珉也。
《隋书》曰：帝令江都郡丞王世充发淮南兵击刘元进，有大流星坠於江都，未及地而南逝，磨拂竹木皆有声，至吴郡而落于地，元进恶之，令掘地入二丈，得一石径丈余。後数日，失石所在。
《唐书》曰：车骑将军刘山涛上言，祖龙潜时，数往来洛郊之庄舍，尝践子石，靴迹见於石中，至今犹在。高祖令凿之，深寸余，其迹逾明，乃止。
又曰：则天时，有人於洛水中得白石数点赤，诣阙辄进诸宰相。诘之，对曰：“此石赤心，所以来进。”李昭德叱曰：“此石赤心，洛水中余石，岂能尽反耶？”左右皆笑。
又曰：薛元超，道衡孙也，为中书舍人，省有盘石。初，道衡为内史侍郎，尝踞而草制，元超每见此石，未尝不泫然流涕。
又曰：甘露事败，王举家无少长皆死。初，在浙西缮城壕，役人掘得方石，上有十二字，云“山有石，石有玉，玉有瑕，瑕即休”。视莫知其旨，京口老人讲之曰：“此石非尚书之吉兆也。尚书祖名，生础，是有石也；础生尚书，是山石有玉也；尚书之子名瑕休，休，绝也，庸非吉征？”果赤族。
《老子》曰：落落如石。
《列子》曰：昔者，女娲炼五色之石以补天。（《淮南子》又载。）
又曰：赵襄子卒徒十万狩於山中，藉{艹仍}燔林，扇赫百里，有一人从石壁中出，随烟烬上下，众谓鬼物，察之人也。
《孙卿子》曰：以桀诈桀，犹有巧拙；以桀诈尧，若卵投石。
又曰：负石而走赴河，行之难为者也，而申徒狄能之。
《阚子》曰：宋之愚人，得燕石於梧台之东，归而藏之，以为大宝。周客闻而观焉，主人端冕玄服以发宝，华匮十重，缇巾十袭，客见之，卢胡而笑曰：“此燕石也，与瓦甓不异。”主人大怒，藏之愈固。
《符子》云：水生石，未有居山而溺者，火生木，未有抱树而焦者。
《吕氏春秋》曰：石可破也，而不可夺其坚。
《淮南子》曰：禹娶涂山化为石，在嵩山下方生启，曰，归我子，石破北方而生启。
《毕万术》曰：埋石四隅，家无鬼。（取苍石四枚及桃七枚，以桃弧射之，乃取并埋弓矢四隅，故无鬼殃。）
《抱朴子》曰：白石似玉，奸佞似贤。
又曰：磁石引针。
又曰：浮磬息音，未别於众石。
又曰：烧泥为瓦，燔木为炭，蜂窠为蜡，水沫为浮石。
《隋巢子》曰：禹产於昆石，启生于石。（王昭之云：启生即母化为石。）
《六韬》曰：武王伐殷，得二大夫而问之曰：“殷国将亡，亦有妖乎？”其一人对曰：“殷国常雨血、雨灰、雨石，小者如鸡子，大者如箕。”武王曰：“大哉，妖也！”
乐资《春秋传》曰：秦始皇使郑客将入函关，见华山上有素车白马，疑之鬼神，熟视稍近，问郑客曰：“安之？”答曰：“之咸阳。”素车上人曰：“吾华山使，愿托一牍书致镐池君所。子之咸阳，道过镐池，见一大梓树，有文石，以款树，当有应者，即以书与之。”郑容如其言，以石款梓树，果有人来取书。
《吴越春秋》曰：禹案黄帝中经，见圣人所记曰：“在乎九疑上东南，号曰宛委，承以文玉，覆以盘石，其书金简玉字。”禹乃退，斋三日，发石取书。
《荆楚岁时记》曰：张骞寻河源，得一石示东方朔。朔曰：“此石是天上织女支机石，何至於此？”
《神仙传》曰：壶公内费长房於石室中，头上有大石方数丈，以茅绳悬之，诸蛇竞且断，长房不移。公抚之曰：“子可教矣。”
又曰：介象，字元则，会稽人。入山求神仙，见谷有石子皆紫色，大如鸡子，象取二枚，见一美女被服五采，象叩头乞长生。女曰：“急送汝手中物还着故处。”象送石还，女授以丹方一首。
《列异传》曰：豫宁女子戴氏久疾，出见小石曰：“尔有神，能差我疾者，当事汝。”夜梦人告之曰：“吾将汝。”後渐差，遂为立祠，名石侯祠。
《益部耆旧传》曰：公孙述时，蜀武檐山石折，任文公曰：“西州智士死，我将死矣。”後三月果卒。
