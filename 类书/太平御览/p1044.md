<!-- { "loadSidebar": true } -->
《先贤行状》曰：范，字孝悌。少时会省外家，逢掠者驱其牛取衣物去。还车，知贼不得席後三匹绢，乃追呼令取之。贼知长者，悉还所取而辞谢焉。
《三辅决录》曰：平陵士孙奋赀至一亿七十万，富闻京师。而性俭吝，以子瑞辟梁冀掾，奋送绢五匹，食以乾鱼。
《邺中记》云：石虎以辰日腊，子日祀祖，於殿庭立五仙人，高数丈，五彩幢盖。大会群臣於太武殿上，使各三探，乃有得绢百匹者，有得数十匹者，有得一二匹者。虎辄大笑以为乐。
孔舒元《在穷记》曰：太安二年六月，贼遂来入门。时家见有绢布三千馀匹及衣被器物，皆令婢使辇出著庭中，恣其所取。
《魏武帝令》曰：今清时，但当尽忠於国，效力王事。虽私结好於他人，用千匹绢、万石谷，犹无所益。
又曰：东曹掾田畴言：“前以无功，横被封赏之赐，以实自归，教从所执。昨到下车，见绢三千匹、谷五千斛，惊愕怪惧，未敢自宁。乞还藏府，以为军储。”
《世语》曰：王经，字彦律。初为江夏太守，大将军曹爽附绢二十匹，令交市於吴。经不发书，弃官归。母问归状，经以实对。母以经典兵马而擅去，对送吏杖经五十。爽闻，不复罪经。
《世说》曰：范宣年八岁，後园挑菜，误伤指，大啼。人问：“痛耶？”答曰：“非为痛也，但身体发肤，不敢毁伤，是以啼耳。”宣洁行廉约，韩豫章遗绢百匹，终不肯受，後韩与范同车，就车裂二丈。韩云：“宁可使妇无也？”范笑而受之。
《孝子传》曰：董永父终，贫不遂葬，以身质钱一万。既葬就役，逢一女子，求与永为妻，云能织绢。永诣主人，主人令织，一旬三百匹。债足，女辞去，曰：“我天之织女也，帝见君孝，使我共偿耳。”因遂不见。
卷八百一十八　布帛部五
缣
《说文》曰：缣，并丝缯也。
《释名》曰：缣，兼也，其丝细致，数兼於绢。染缣五色，细且致，不漏水也。
《续汉书》曰：张奂少立志节。董卓慕之，使其兄遗缣百匹。奂恶卓为人，绝而不受。
《东观汉记》曰：王丹资性清白，疾恶豪强。时河南太守同郡陈遵，关西之大侠也。其友人丧亲，遵为护丧事，赙助甚丰。丹乃怀缣一匹，陈之於主人前，曰：“如丹此缣，出自机杼！遵闻而有惭色。
又曰：王丹子，有同门生丧亲，家在中山，白丹，欲往奔慰。结侣将行，丹怒而挞之，令寄缣以祠焉。或问其故，丹曰：“交道之难，未易言也！”
又曰：上大发关东兵，自将上陇讨隗嚣，嚣众溃走，围解。於是置酒高会劳赐，来歙班坐绝席，在诸将之右，赐歙缣千匹。
又曰：马援行亭鄣，到右北平，诏书赐援钜鹿缣三百匹。
又曰：蔡彤为襄贲令。是时，盗贼尚未悉平，而襄贲清静。诏书增秩一等，赐缣百匹，策书勉励。
《後汉书》曰：赵熹避赤眉难，入丹水，遇更始亲属，皆裸跣涂炭，饥困不能前。（涂炭者，若陷泥坠火，喻穷困之极也。）熹见之悲感，所装缣帛资粮悉以与之，将护归乡里。
《东观汉记》曰：显宗时，诏赐降胡缣。尚书案事，误以十为百。上见司农上簿，大怒，召郎将笞之。锺离意因叩头曰：“过误之失，常人所容。若以懈慢为愆，则臣位大罪重，郎位小罪轻。咎皆在臣，臣当先坐。”乃解衣就笞，帝意乃解。
谢承《後汉书》曰：汝南周躬为栎阳令。功曹万良为父报仇，自械诣狱。躬解械放良。后良赍鹣五百饷躬，闭门不受。
华矫《後汉书》曰：孝献伏后，兴平二年立为皇后。李亻、郭汜等败乘舆於曹阳，帝乃潜夜渡河走，六宫皆步行出营。后手持缣数匹，董承使孙微以刃胁夺之，杀傍侍者，血溅后衣。
袁山松《後汉书》曰：天凤五年，樊崇起兵於莒，号曰：“赤眉”，围莒数月。或说樊崇曰：“岂有父母之国而攻之乎？”莒中人出缣数千匹以自赎，乃引去。
范晔《後汉书》曰：永平十五年，幸偃师。诏命自殊死以下赎：死罪缣三十匹，右趾至髡、钳、城旦舂十匹，完城旦至司寇五匹。
又曰：戴封常遇贼，财物悉被略夺，惟馀缣七匹。贼不知处，封乃追以与之，曰：“知诸君乏，故送相遗。”贼惊曰：“此贤人也！”尽还其器物。後举孝廉。
又曰：期门郎程伟妻能通神变化。伟当从出，无衣甚愁。妻即为致两缣，得以为衣。
《汉官典职仪》曰：尚书郎直，供青缣白绫被。
《魏志》曰：汉桓帝末，董卓为军司马，从中郎张奂征并、凉州有功，赐缣九千匹，卓悉以分与吏士。
《南史》曰：孙谦，齐初为钱塘令，御烦以简，狱无系囚。及去官，百姓以谦在职不受饷遗，追载缣帛以送，谦辞不受。
《梁书》曰：何远轻财好义，周人之急，言不虚妄，盖天性也。每戏语人云：“卿能得我一妄语，则谢卿以一缣。”众共伺之，不能记也。
《赵书》曰：中书令徐光奏议，以东郊亲耕，改服青缣裤褶。
《後魏书》曰：刘芳初入魏，虽处穷窘之中，而业尚贞固，聪敏过人，笃志坟典。昼则佣书以自资给，夜则诵经不寝，至有易衣并日之弊，而澹然自守，不汲汲於荣利，不戚戚於贫贱，乃著《穷通论》以自慰。常为诸儒佣写经论，笔迹称善，卷直一缣，岁中能入百馀匹。如此数年，赖以颇振。
又曰：杨津除侍御中尉。孝文幼冲，文明太后临朝。津曾入侍左右，忽咳逆失声，遂吐血数升，藏之衣袖。太后闻声，阅而不见，问其故，具以实言。遂以敬慎见称，而赐缣百匹，迁符玺郎。
又曰：李元忠尝贡齐文襄王葡萄一盘，文襄报以百缣。其见赏重如此。
又曰：高遵性不廉清。在中书时，每假归山东，必借备骡马，将从百馀，屯逼人家，不得丝缣满意，则诟詈不去。旬月之间，缣布千数。郡邑苦之。
又曰：薛叔，字昙珍。正光中，行洛阳令，部内肃然。时以久旱，京师见囚，悉召集都亭理冤滞，洛阳狱有三人。孝明嘉之，赐缣百匹。
《北齐书》曰：贾思伯迁南青州刺史。初，思伯与弟思休师事北海阴凤，授业竟，无资酬之，凤遂质其衣服。时人为之语曰：“阴生读书不免痴，不识双凤脱人衣。”及思伯之部，送缣百匹遗凤，因具车马迎之。凤惭不往，时人称叹焉。
《隋书》曰：田德懋丁父艰，哀毁骨立，庐於墓侧，负土成坟。上闻而嘉之，遣散骑侍郎元志就吊焉。复降玺书，并赐缣二百匹、米百石。复下诏表其门闾。
又曰：文帝幸并州，留高居守。及上还京，赐缣五千匹。
《风俗通》曰：临淮有一人持一缣到市卖之遂还。值雨，因共披戴。後有人求庇荫一头之地。雨霁，因共争之，各云“我缣”。丞相薛宣决曰：“缣直数百钱，何足纷纷！”呼骑吏中断缣，各与半。後人曰：“受恩矣。”前撮之，缣主称怨不已。宣考，乃叹服。
《傅子》曰：汉末，魏太祖以天下凶荒，资财乏匮，拟古皮弁裁缣帛以为帙。
何晏《九州论》曰：清河缣总，房子好绵。
荀勖《为晋文王与孙皓书》曰：饷细缣十匹。
帛
《尚书□尧典》曰：舜修五礼，五玉三帛。
《周礼□地官》曰：媒氏，凡嫁子娶妻入币，纯帛无过五两。
又《春官》曰：肆师之职掌立国祀之礼，以佐太宗伯，（佐，助也。）立大祀用玉帛牲。
又《春官□典命》曰：凡诸侯之适子誓於天子，摄其君则下其君之礼一等；未誓则以皮帛继子男。
又《夏官下□职方氏》曰：并州，其利布帛。
又《冬官□考工记》曰：继子男执皮帛。（谓公之孤也，见礼次子男，贽用束帛，而以豹皮表之为饰。）
又曰：氵柬帛，以栏为灰，渥淳其帛，实诸泽器，淫之以唇。（渥，读如缯人渥管之渥。以栏木之灰，渐释其帛也。郑司农云：泽器，谓滑泽之器。蜃谓炭也。《士寇礼》曰：素积白履，以魁付之。说曰：魁，蛤也。《周官》亦有白盛之蜃。蜃，蛤也。玄谓：淫，薄粉之，令帛白。蛤，今海旁有焉。）清其灰而之，而挥之；（清，澄也，於灰澄而出。，之，而挥去其蜃。）而沃之，而之。而涂之，而宿之。（更渥淳之。）明日，沃而之。（朝更沃，至夕之。又更沃，至旦之。亦七日，如沤丝也。）昼暴诸日，夜宿诸井，七日七夜。是谓水冫柬。
《礼记□月令》曰：季春之月，开府库，出币帛，周天下，勉诸侯，聘名士，礼贤者。
又《檀弓上》曰：伯高之丧，孔氏之使者未至。冉子摄束帛、乘马而将之。孔子曰：“异哉！徒使我不得成礼於伯高。”
又《王制》曰：布帛精粗不中数，广狭不中量，不鬻不市。
又曰：七十非帛不暖。
又《礼运》曰：後圣有作，治其丝麻，以为布帛。
又《内则》曰：国君世子生，三日，卜士负之，告者宿斋，朝服寝门外，保受乃负之。宰礼负子，赐之束帛。
又曰：妇人，或赐之饮食、衣服布帛，则受而献诸舅姑。
又《坊记》曰：子云：“礼之先币帛也，欲民之先事而後禄也。”（此礼，谓所执之贽以见者也。既相见，乃奉币帛以修好也。或云：礼之先辞，而後币帛。）
《左传□襄上》曰：季文子卒，大夫入敛。公在位，宰庀家器为葬备。无衣帛之妾，无粟食之马，无藏金玉，无重器备。
又《哀上》曰：邾茅夷鸿以束帛乘韦，自请救於吴。（无君命，故言自。）
《毛诗□鹿鸣》曰：《鹿鸣》，燕群臣嘉宾也。既饮食之，又实币帛筐篚，以将其厚意。
《周易□贲卦》曰：贲于丘园，束帛戋戋。
《春秋元命苞》曰：须女四星十二度，主布帛。
《史记》曰：武帝使使束帛加璧，安车驷马迎申公。
又曰：子贡结驷连骑，束帛之币，以聘享诸侯。所至，国君无不界迎与抗礼者。夫使孔子名布扬於天下者，子贡先後之也。
又曰：帛千钧比千乘家。
又曰：陈胜乃丹书帛，言“陈胜王”，置人所罾鱼腹中。卒买鱼得书，怪之。
《汉书》曰：武帝使东方朔射覆，中，上曰：“善！”赐帛十匹。郭舍人曰：“朔，齐人，多变更。致他物射之，中则臣榜百，不中赐臣帛。”朔又中，乃榜舍人。
又曰：馆陶公主乃命私府曰：“董君所发，一日金满百斤，钱满百万，帛满千匹。乃白之。”
又曰：娄护为谏议大夫，使郡国，护假贷，多持币帛，过齐，上书求上先人冢，因会宗族故人，各以亲疏遗以束帛，一日散百金之费。
《东观汉记》曰：耿纯於邯郸见上，遂自结纳，献马及缣帛数百匹。
又曰：长安语云：“城中好广袖，四方用匹帛。”
范晔《後汉书》曰：明帝崩，诸贵人当徙居南宫。马太后感析别之怀，赐越帛三千端、杂帛二千匹。
又曰：永平六年，洛山出宝鼎，庐江太守献之於庙，赐三公帛五十匹，九卿、二千石半之。
