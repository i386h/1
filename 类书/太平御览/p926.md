<!-- { "loadSidebar": true } -->
又《昭五》曰：越大夫常寿过，帅师会楚子於琐。（琐，楚地也。）闻吴出师，启疆帅师从之，（从吴师也。）遽不设备，吴人败诸鹊岸。（庐江舒县有鹊尾渚。）楚子以ㄞ至於罗。（ㄞ，传也，罗，水名。）吴子使其弟蹶由犒师，（犒，劳。）楚人执之，将以衅鼓。王使问焉，曰：“汝卜来吉乎？”对曰：“吉。寡君闻君将治兵於弊邑，卜之以守，龟，曰：‘余亟使人犒师，请行以观王怒之疾徐，而为之备，尚克知之。’龟兆告吉，曰：‘克可知也。’君若焉，好逆使臣，滋弊邑休怠，（休，解。）而忘其死，亡无日矣。今君奋焉震电凭怒，（凭，盛也。）虐执使臣，将以衅鼓，则吴知所备矣。敝邑虽识羸，若早修完，其可以息师。难易有备，可谓吉矣。且吴社稷是卜，岂为一人？使臣获衅军鼓，而弊邑知备，以御不虞，其为吉孰大焉？国之守龟，其何事不卜？一臧一否，其谁能常之？城濮之兆，其报在必阝。今此行也，其庸有报志？”乃弗煞。
又《昭十》曰：公卜，使王黑以灵姑钅丕（暗丕。）率，吉。请断三尺焉，而用之。（灵姑钅丕，公旗也。断三尺，不敢与君同。）
又《昭十三》曰：楚召观从，曰：“惟尔所欲。”对曰：“臣之先，佐开卜。”乃使为卜尹。（佐卜人开龟兆。）
又昭十七曰：初，灵王卜，曰：“余尚得天下。”不吉。投龟，诟天而呼曰：“是区区者而不余畀，余必自取之。”民患王之无厌也，故从乱如归。
又曰：吴伐楚，阳モ为令尹，卜战，不吉。司马子鱼曰：“我得上流，何故不吉？且楚故，司马令龟，我请改卜。”令曰：“鲂也，以其属死之，楚师继之，尚大克之！”吉。战于长岸。子鱼先死，楚师继之，大败吴师。
又《昭二十五》曰：初，臧昭伯如晋，臧会窃其宝龟偻句。（偻句，龟所出地名。）以卜为信与僭，僭吉。
又《定下》曰：晋车千乘在中牟。卫侯将如五氏，卜过之，龟焦。卫侯曰：“可也。卫车当其半，寡人当其半，敌矣。”乃过中牟。
又《哀上》曰：楚子在城父，将救陈，卜战，不吉。卜退，不吉。王曰：“然则死也。再败楚师，不如死；弃盟逃雠，亦不如死。死，一也。其死雠乎？”命公子申为王，不可。则命公子结，亦不可。则命公子启，五辞而後许。将战，王有疾。庚寅，昭王攻大冥，卒于城父。
又曰：楚昭王有疾，卜，曰：“河为祟。”王弗祭。（事具《江部》。）
又曰：晋赵鞅卜救郑，遇水火。（水火之兆。）占诸史赵、史墨、史龟。（皆晋史也。）史龟曰：“是谓沈阳，（火阳得水故沈。）可以兴兵。（兵，阴类也，故可以兴兵。）利以伐姜，不利子商。（姜，齐姓也。子商谓宋。）伐齐则可，敌宋不吉。”史墨曰：“盈，水名也。子，水位也。名位敌，不可干也。炎帝为火师，姜姓其後也。水胜火，伐姜则可。”史赵曰：“是谓如川之满，不可游也。郑方有罪，不可救也。救郑则不吉，不知其他。”阳虎以《周易》筮之，遇《泰》之《需》曰：“宋方吉，不可与也。微子启，帝乙之元子也。宋、郑，甥舅也。祉，禄也。若帝乙之元子归妹而有吉禄，我安得吉焉？”乃止。
《毛诗》曰：升彼虚矣，以望楚矣。望楚与堂，景山与京。降观于桑，卜云其吉，终然允臧。（龟曰卜，违国必卜之。）
又曰：尔卜尔筮，体无咎言。
又曰：君曰卜尔，万寿无疆。
又曰：卜筮偕止，会言近止，征夫迩止。（卜之筮之，会人占之，笺云：或卜或筮，俱占之，言于繇为近，征夫如今近耳。）
又曰：我龟既厌，不我告猷。（卜筮数而渎龟。龟灵厌之，不复告其所图之吉凶。言虽不兆，占繇不中。）
又曰：爰群爰谋，爰契我龟。
又曰：考卜维王，宅是镐京。惟龟正之，武王成之。
又曰：哀哉填寡，宜岸宜狱。握粟出卜，自何能。（哀我穷尽寡财之民，仍有狱讼之事。持粟行卜，求其胜负，从何能得生。）
《尚书□大禹谟》曰：枚卜功臣，惟吉之从。帝曰：“禹，官占，惟先蔽志，昆命于元龟。朕志先定，询谋佥同，鬼神其依，龟筮协从。卜不习吉。”
又《洪范》曰：七，稽疑：择建立卜筮人，（龟曰卜，蓍曰筮。）拇庶卜筮：曰雨，曰霁，曰蒙，曰驿，（气落驿不连属。）曰克，曰贞，曰悔，（兆相交错五者卜兆之常法。内卦曰贞，外卦曰悔。）凡七。卜五，占用二，衍忒。立时人作卜筮。三人占，则从二人之言。汝则有大疑，谋及乃心，谋及卿士，谋及庶人，谋及卜筮。汝则从，龟从，筮从，卿士从，庶民从。是之谓大同。身其康强，子孙其逢吉。汝则从，龟从，筮从，汝则逆，庶民逆，吉。庶民从，龟从，筮从，汝则逆，卿士逆，吉。汝则从，龟从，筮逆，卿士逆，遮民逆，作内吉，作外凶。龟筮共违於人，用静吉，用作凶。
又《金》曰：既克商二年，王有疾，弗豫。（伐讨明年，武王有疾，不悦豫。）二公曰：“我其为王穆卜。”周公曰：“未可以戚我先王。”（穆，敬也。戚，近也。召公大公言，王疾当卜吉凶。周公言，未可以死近我先王相顺之辞。）公乃为三坛同单。乃卜三龟，一习吉。（习，因也。以三王之龟卜一相因而吉也。）
又《大诰》曰：宁王遗我大宝龟，绍天明。即命。我有大事，休？朕卜并吉。天休于宁王，兴我小邦周，宁王惟卜，用克绥授兹命。
又《洛诰》曰：予惟乙卯，朝至于洛师，（致政在冬，本其春来至洛众说，始卜定都之意。）我卜河朔黎水，我乃卜涧水东、氵廛水西，惟洛食；（我使人卜涧氵廛之间，南近洛吉。）我又卜氵廛水东，亦惟洛食；来，以图，及献卜。
《史记》曰：宋元王二年，江使神龟使於河，至泉阳，渔者豫且举网得而囚之，置笼中。臆鼬见梦於元王曰：”我为江使于河，豫且得我，我不能去。身在患中，莫可告语。王有德义，故来告诉。“元王召博士卫平问之，平乃授式而起，仰天视月之光，观斗所指，定日处乡，规矩为辅，副以权衡。四维以定，八卦相望。视其吉凶，介虫先见。乃对曰：“今昔斗壬子，宿在牵牛。河水大会，神鬼相谋。汉正南北，江河固期，南风新至，江使先来。白□拥汉，万物尽留。斗柄指日，使者当囚。玄服而乘辎车，其名为龟。”使人问泉阳令，取龟献使者，载行出於泉阳之门。正昼无见，风雨晦暝。□盖其上，五彩青黄，雷雨并起。将入洞逝，见於东箱。身如流水，润泽有光。望见元王，引颈而前，三步而止，缩颈而却，复其故处。元王见而怪之，问卫平，平对曰：“龟在患中，而终夕囚，王有德义，使人活之。今延颈而前，以当谢也；缩颈而，欲亟去也。”元王曰：“善哉！趣驾送龟，毋令失期。”平对曰：“龟者是天下之宝，先得此龟者为天子，且十言十当，十战十胜。生於深渊，长於黄土。知天之道，明於上古。游三千岁，不出其域。安平静正，动不用力。寿蔽天地，莫知其极。与物变化，四时变色。居而自匿，伏而不食。春苍夏黄，秋白冬黑。明於阴阳，审於刑德。先知利害，察於祸福。以言而当，以战而胜。王能宝之，诸侯尽服。王勿遣也。”王大悦，於是向日而谢，再拜而授。择日斋戒，甲乙最良。乃刑白雉，以血灌龟，於坛中央。以刀刳之，身全不伤。脯酒礼之，横其腹肠。荆支卜之，必制其疮。程达于理，文相错迎。使工占之，所言尽当。
又曰：沛父老率子弟共史沛令，开城门，迎刘季，欲以为沛令。父老皆曰：“平生所闻刘季，奇怪当贵，且卜筮，莫如刘季。”於是乃立为沛公。
又曰：陈平等遣人迎代王，欲立为帝。代王卜之龟，卦兆得大横。占曰：“大横庚庚，余为天王，夏启以光。”曰：“寡人因己为王矣，又何王？”卜人曰：“所谓天王，乃天子也。”
又曰：常以月旦祓龟，先以清水澡之，以卵祓之，乃持龟而遂之。若常己卜，不中皆祓之以卵。东乡立居，取生荆枝及坚木。坚木枝烧之，斩取热处以灼龟，所卜处灼以荆。若卵指之者三，持龟以卵周环之。祝曰：今日吉，谨以梁卵，祓去玉灵之不祥。玉灵必信以诚，知万事之情。辩兆皆可占，不信不诚，则烧玉灵，扬其灰，以惩後龟。
又曰：窦皇后弟广国，字少君。年四五岁时，家贫，为人所略卖。至宜阳，为其主人入山作炭，寒卧岸，岸崩，独得脱，不死。自卜，数日当侯。
