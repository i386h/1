<!-- { "loadSidebar": true } -->
《韩子》曰：昔卫灵公之晋，於濮水之上宿。夜闻有鼓琴声者，悦之，问左右，尽不闻。乃召师涓而告，谓之曰：“有鼓新声者，子为我听而写之。”师涓静坐抚琴写之，明日报曰：“臣得之矣。”公遂之晋。晋平公觞之祈之台，灵公召师涓令坐师旷之傍，援琴鼓之，未终，师旷曰：“此师延之作。纣为靡靡之乐，及武王伐纣，延东走，至於濮水而自投。闻此声者，必於濮水之上。先闻者其国削，不可遂此。”平公曰：“此何声也？”曰：“此所谓《清商》也。”公曰：“《清商》固宜悲乎？”师旷曰：“不如《清徵》。”公曰：“《清徵》可得闻乎？”师旷曰：“不可。古之听《清徵》者，皆有德义之君。今主君德薄，不足以听之。”平公曰：愿试听之。师旷不得已，援琴一奏之，有玄鹤二八南方来，集於郎门之邑；再奏之，列；三奏之，延颈而鸣，舒翼而舞。平公大悦，提觞而起，为师旷寿曰：“音莫悲於《清徵》乎？”师旷曰：“不如《清角》。”平公曰：“《清角》可得闻乎？”师旷曰：“不可。昔者，黄帝合鬼神於西山之上，驾象车六蛟龙，毕方并辖，蚩尤居前，风伯进扫，雨师洒道，虎狼前在，虫蛇伏地，凤皇覆上，大合鬼神，作为《清角》。今主君德薄，不足以听之。”平公曰：“愿试听之。”师旷不得已而鼓之。一奏之，有□从西北方起；再奏之，大风至，大雨随之，裂帷幕，破俎豆，隳廊瓦，坐者散走。平公恐惧，伏於廊室，晋国大旱赤地。
《西京杂记》曰：赵后有宝琴曰凤皇，皆以金玉隐起为龙凤螭鸾，古贤列女之象，亦为《归风送远》之操。
《淮南子》曰：孟春，东宫御女青色，衣青采，衣鼓琴瑟。
桓谭《新论》曰：神农氏为琴七弦，足以通万物而考理乱也。
又曰：八音之中，惟丝最为密，而琴为之首。
应劭《风俗通》曰：琴者，乐之与八音并行，君臣以相御也。
《孔丛子》曰：孔子昼息於室而鼓琴，闵子自外闻之，以告曾子曰：“向子之音清微而和，沦入至道。今也，更为幽沉之声，幽则欲上所为发也，沉则贪德之所为施也。夫子何所感一若斯乎？吾从子入而问焉。”曾子曰：“诺。”二子入问孔子，孔子曰：“然如是也，吾有之。向见狸方取鼠，欲其得之，故为音。汝二人者，孰识诸？”曾子对以闵子，夫子曰：“可以听音矣。”
《家语》曰：孔子游於泰山，见荣启期行成阝之野，鹿裘带索，抱琴而舞。孔子问曰：“先生为乐何也？”对曰：“天生万物，惟人为贵，吾既为人，一乐也；男尊女卑，吾既为男，二乐也；人生有不见日月，不免襁褓，吾行年九十五岁矣，三乐也。贫者，士之常；死者，人之终。处常得终，又何忧乎？”孔子曰：“善。”
《吕氏春秋》曰：伯牙鼓琴，锺子期听之。方鼓琴志在泰山，锺子期曰：“善哉乎鼓琴！巍巍乎如泰山。”志在流水，锺子期曰：“善哉鼓琴！汤汤乎若流水。”锺子期死，伯牙破琴绝弦，终身不复鼓琴，以为世无足以鼓琴也。
《列仙传》曰：华山毛女猎即见，常居岩弹琴。
桓谭《新论》曰：神农氏继宓羲而王天下，亦上观法於天，下取法於地，近取诸身，远取诸物。於是始削桐为琴，绳丝为弦，以通神明之德，合天人之和焉。
《琴书》曰：师旷，晋之乐官也。上於琴，能易寒暑，召风雨。为晋平公鼓之，感玄鹤六下舞。
《西京杂记》曰：张安世十五，为成帝侍中，善鼓琴，能为《双凤离鸾》之曲。
《世说》：顾彦先平生好琴，及丧，家人常以琴置灵床上。张季鹰往哭，顾不胜恸，遂径上床，鼓琴作数曲而去。
又曰：会稽贺思令善弹琴，常夜在月中坐，临风鸣弦。忽有一人，形貌甚伟，著械有惨色，在中庭称善，便与共语，自云是嵇中散，谓贺云：“卿手下极快，但於古法未备。”因授以《广陵散》，遂传之，於今不绝。
《大周正乐》曰：胜之，逸人也，常挟琴牧羊巨泽。汉王知其贤，将聘焉，委以国政。胜之曰：“王废牧羊之任，而委四海之务，是错乱天地，颠倒人伦。”竟逃於阴山之中。
又曰：琴所以修身理性，反其天真也。君子所以常御不离於身，非若锺鼓陈於宗庙，列於ね悬也。以其大小得中而声音和。大声不喧哗而流漫，小声不湮灭而不闻，适足以和人意气，感发善心也。
又曰：瓠巴，六国时人也。工琴好古，因夏日俯於池亭鼓之，感鱼跃潜藻而听焉。
又曰：嵇康，字叔夜。有迈俗之志，为中散大夫。或传晋人，非也。常宿王伯通馆，忽有八人云：吾有兄弟为乐人，不胜羁旅，今授君《广陵散》。甚妙，今代莫测。
又曰：凡琴曲和乐而作，命之曰畅。畅者，言其道之美畅从不敢自安也。忧愁而作，命之曰操。操者，言困厄危迫犹不失其操也。
又曰：清角，黄帝之琴，鸣廉修况蓝胁，自鸣空中。号锺，齐桓公琴。绕梁，庄王琴。绿绮，司马相如琴。焦尾，蔡邕琴。凤凰，赵飞燕琴。
又曰：贺韬，吴人也。常夜弹琴，感鬼神见舞数曲，斯亦妙之至也。
《十二国史》曰：周师经仕魏文侯，善鼓琴，文侯耽之，起舞。经怒，以琴撞文侯。文侯怒，使人曳下殿，将杀之。经曰：“乞申一言而死。”文侯曰：“何？”经曰：“臣撞桀纣之君，不撞尧舜之主。”文侯曰：“寡人过矣。”乃舍之，悬琴於壁以为戒。
《晋纪》曰：孙登字公和，不知何许人。散宛地，行吟乐天，居白鹿、苏门二山。弹一弦琴，善啸，每感风雷。嵇康师事之，三年不言。
《乐纂》曰：赵耶利居士，唐初天水人也。以琴道见重子海内，帝王贤贵，靡不钦风。旧错谬十五馀弄皆削，凡归雅无一徵玷不合於古。述《执法象》及《胡笳五弄》谱两卷。弟子达者三人，并当代翘楚。贞观十年，终於曹，寿七十六。弟子宋孝臻、公孙常，数百年内常传於马氏。
《国史补》曰：张弘静少时会名客，观郑宥弹琴。宥调二琴至切，各置一榻，动宫则宫应，动角则角应。稍不切，乃不应。宥师董庭兰，尤善泛声。
又曰：李公勉雅好琴。常斫桐，又取漆为之，多至数百张，求者与之。有绝代者，一名响泉，一名韵磬，自宝於家。京师又以樊氏、路氏为第一。路氏有房太尉石枕，损之不理。蜀氏斫琴，尝自品第一。上者以玉，次者以琴瑟，又次以金徽、螺蚌。
《唐书□乐志》曰：赵师字耶利，天水人也。在隋为知音，至唐贞观初，独步上京，遽入琴苑。畴之嵇氏，累代居曹。遂令曹郡琴者，所修五弄，具列於曹，妙传濮州司马氏，琴道不坠於地也。师云：吴声清宛，若长江广流，绵绵徐逝，有国士之风。蜀声躁急，若击浪奔雷，亦一时俊决也。
《世说》曰：晋戴字仲若。父逵高尚不仕。年十六遭忧，不忍传父之琴，与兄勃各造新弄。勃五部，十五部。又制长弄一部，并传於世。
卷五百八十　乐部十八
笛
《释名》曰：笛，涤涤然也。
《史记》曰：黄帝使伶伦伐竹於昆溪，斩而作笛，吹之作凤鸣。
《风俗通》曰：笛，汉武帝时工人丘仲所造也。本出羌中。笛，涤也，所以涤邪秽，纳之雅正也。长尺四寸，七孔。
《乐书》曰：笛者，涤也，丘仲所作。可以涤荡邪气，出扬正声。是故列和善吹，裁十二之音应律。荀勖枢问，依三尺二调成均，剪□梦之霜筠，法龙吟之异韵。三孔为龠，文舞执之，人吹也。五孔为笛，礻戒里衩，周师掌之。六孔为笛，羌人吹之。七孔下调，汉部用也。今之七星，古之长笛。一定为调，合锺磬之均，各有短长，应律吕之度，雅乐部内咸用之。
马融《自叙》曰：融性好音，能鼓琴吹笛。为督邮，独卧平阳坞中，有洛客舍逆旅，吹笛相和。融去京师逾年，闻甚悲而乐之。逆慕箫琴皆有颂，而笛独无，乃作《笛赋》。
《晋书》曰：桓伊字叔夏，善音乐，有蔡邕柯亭笛，尝吹之。王徽之越京，泊舟青溪侧。伊素不相识，於岸上过，徽之便使人谓之曰：“闻君善吹笛，试为我一奏。”伊时已贵显，素闻徽之名，便下车，踞胡床，为作三调之弄，便上车去。客主不交一言。
《晋书》向秀作《思旧赋》曰：邻家有吹笛，发声寥亮，追想畴昔游宴之好。
《晋中兴书》曰：帝舅王恺尝置酒，王遵、王敦俱往。女妓吹笛小失声，恺意便令黄门殴杀之，一座改容，敦神色自若。
沈约《宋书》曰：晋太始十年，中书监荀勖、中书令张华令郝生鼓琴，宋同吹笛，以为新引相和。
《唐书》曰：文宗时，□朝霞以善吹笛进，上为新声雅乐，朝霞能承意变声，颇符上旨，犹是有宠。
《世说》曰：谢仁祖妾阿纪有国色，善吹笛。仁祖死，阿纪誓死不嫁。郗昙时为北中郎，设权计，遂得阿纪为妾。阿纪终身不与昙言。
《幽明记》曰：永嘉中，泰山巢氏先为相县令，居在晋陵。家婢采薪，忽有一人随追，寻随婢还家，不使人见，见形者惟婢而已。每与婢饮宴，辄吹笛而歌，歌曰：“闲夜寂以清，长笛亮且鸣。若欲知我者，姓郭名长生。”
又曰：代郡界有一亭，常有怪，不可诣止。有诸生壮勇，行歌正宿。鬼吹五孔笛，有一手，都不能得摄笛。诸生不耐，忽便笑，谓：“汝止有一手，那得遍笛？我为汝吹来。”鬼云：“为我少指耶？”乃数十指出。诸生知其可击，拔剑斫之，得一老雄鸡，从者并鸡雏。
《文士传》曰：蔡邕告吴人，曰：“吾昔常经会稽高迁亭，见屋竹东间第十六可为笛。取用，果有异声。”
《古歌辞》曰：长笛续矩笛，长愿陛下保寿无极。
《傅子传》曰：列和善吹笛，吴姬之声，无以加也。
《西京杂记》曰：高祖初入咸阳宫，周行府库，金玉珍宝不可称言。其尤惊异者，玉笛，长二尺三寸，六孔，铭曰“昭华之”。
《乐纂》曰：唐玄宗时，乐人孙处秀善吹笛，好作犯声。当时皆以为新意流美，乐人皆效之。其声变态日增，因有犯调。犯调，即今之所尚也。
又曰：太和十年，中书监荀勖、中书令张华出御府铜竹律二十五具，命太乐郎刘秀等校试其三具，与杜夔及左延年法律同其二十二具。视其铭题尺寸，是笛律也。问协律中郎将列和，辞：“昔魏明帝时，令和永受笛声，以作此律。欲使学者别居一坊，歌咏讲习，依此律调。但识其尺寸之名，则竹丝歌咏皆得均含。歌声浊者，用长笛长律；歌声清者，用短笛短律。凡弦歌调张清浊之制，不依笛尺寸之名，则不可知也。”
又曰：黄锺笛，晋时三尺八寸。元嘉九年，太乐令锺宗之减为三尺七寸。十四年，治书令史奚纵又减五分，为三尺六寸五分。刘和之东箱长笛四尺二寸。
又曰：蕤宾箱笛，晋时二尺九寸，宗之减为二尺六寸，纵又减二分，为二尺五寸八分。
