<!-- { "loadSidebar": true } -->
又曰：汉乐曰《武德》、《昭容》、《巴渝》、《四时》、《昭德》、《盛德》、《大武》、《□翘》、《育命》。《武德》、《昭容》、《巴渝》，并高祖所造也。《武德》，舞人执干戚，以象天下行武除乱也。《四时》，文帝所作，以象天下太平。《昭德》，景帝作之，以享太宗庙。《盛德》，宣帝作之，以享世祖庙。诸帝之庙，常奏《文始》、《四时》、《五行》之舞，武帝加《武德》而去《四时》。酎祭，高祖歌《海泰》、《龟龙》，语裥《青阳》、《朱明》、《西皓》、《玄冥》等歌，以迎四气，春夏舞《□翘》，秋冬舞《育命》，季夏则歌《朱明》而兼舞二舞。光武平陇蜀，尊郊祀，高祖配享南祀，兼用五郊歌舞，他时常亦如之。魏武改《武德》曰《武颂》，《昭容》曰《昭业》，《巴渝》曰《昭武》，《□翘》曰《凤翔》，《育命》曰《灵应》。晋改《昭武》曰《宣武》。遭晋乱，惟《巴渝》存，隋隶清乐部。
又曰：宋乐曰《凯容》、《宣烈》，并文帝所造，至梁亡。梁乐曰《大壮》、《大观》，并武帝所造，至陈亡。隋乐以《夏》为名，舞曰《大武》，文帝所造。自东晋至隋，易服变名为异，其实不全殊也。
又曰：晋乐曰《正德》、《大豫》，并武帝所造。武帝因汉魏旧礼定会仪正。且夜漏未尽七刻，设庭燎；漏尽，皇帝出，锺磬作；公卿奉贽币讫，太乐令跪请奏雅乐，皇帝乃入，谓之晨贺。昼漏上三刻，皇帝又出，百官上寿酒，太乐令跪奏请进乐，鼓吹合作；鼓吹令又奏请进伎，别置女乐三十人於黄帐外，奏房中之歌。江左始废此礼。宋改《正德》为《前舞》，《大豫》为《後舞》，至齐亡。
《唐会要》曰：太宗七年正月七日，制破《阵乐舞》，左圆右方，先偏後五，鱼丽鹅贯，箕张翼舒，交错屈伸，首尾回牙，以像战阵之形。起居郎吕才依图教乐工一百二十人，被甲执戟而习之。凡舞三变，每变为四陈，有来往疾徐击刺之象，以应歌节。数日而就。其後令魏征、虞世南、褚亮、李百药改制歌词，更名《七德》之舞。十五日，奏之於庭，观者睹其抑扬蹈厉，莫不扼腕踊跃，悚然震悚。武臣列将咸上寿云：“此舞皆陛下百战百胜之形容。”於是咸称万岁。
又曰：贞观元年正月，三殿宴群臣，奏《秦王破阵乐》之曲。太宗谓侍臣曰：“朕昔在藩邸，屡有征伐，世间遂有此歌，岂意今日登於雅，乐然其发扬蹈厉虽异文容，功业由之，致有今日！所以被於乐章，示不忘本也。”尚书右仆射封德彝进曰：“陛下以圣武戡难，立极安人，功成化定，陈乐象德，实弘济之盛烈，为将来之观，文容习仪岂得为比！”太宗曰：“朕虽以武功定天下，终当以文德绥海内。文武之道，各随其时。公谓文容不如蹈厉，斯为过矣。”
又曰：贞观中，太宗幸庆善宫，（宫在武功县，即高祖旧宅。）宴从臣於渭滨。其宫即上降诞之所，上乃赋诗十韵，（寿丘惟旧迹，丰邑乃前基。奥余承累圣，悬弧亦在兹。弱龄逢运改，提剑郁匡时。指麾八荒宝，怀柔万国夷。梯山盛入Ы，驾海亦耒思。单于陪武帐，曰逐卫文仪。端宸朝四岳，无为任百司。霜节明秋景，轻冰结水湄。芸黄遍原隰，禾颖积成坻。兵乐还谯宴，欢此大风诗。）赏赐闾里，有同汉之宛沛焉。於是起居郎吕才播於乐府，被之管弦，名曰《功成庆善乐》之曲。令儿童八佾皆冠进德冠紫裤褶，为《九功》之舞。每冬享燕及国有大庆，与《七德》之舞皆奏於庭。先是，神功破阵乐、功成庆善乐二舞每奏，上皆立对。高宗时，太常博士裴守真奏议曰：“窃惟二舞肇讴吟属，赞九成之茂烈，叶万国之欢心，义均韶夏，用兼宾祭，皆祖宗盛德，而子孙享之。详览博记，未有皇王正观之礼。”并谓守真议是也。
又曰：咸享中，高宗自制乐章十二首，有《上元》、《二仪》、《三才》、《四时》、《五行》、《六律》、《七政》、《八风》、《九宫》、《十洲》、《得一》、《庆□》之曲，诏有司诸大祠享并奏之。
卷五百六十七　乐部五
鼓吹乐
《乐志》曰：何承天云：鼓吹盖短箫饶歌，军乐也。黄帝使歧伯所作，以扬德建武。汉曲有：《朱鹭》、《思悲》、《艾如张》、《上之回》、《拥离》、《战城南》、《巫嵩》、《上陵》、《将进酒》、《君马黄》、《芳树》、《有所思》、《雉子班》、《圣人出》、《上耶》、《临高台》、《远如期》、《石留》、《务成玄》、《□黄鹤》、《钓竿》。魏改十二曲，为之《平战荥阳》、《获吕布》、《克官渡》、《旧拜定功》、《平南荆》、《平关中》、《应帝期》、《邕熙太和》。晋武改为《灵芝祥》、《宣受命》、《征辽东》、《景龙飞》、《平玉衡》、《因时运》、《惟庸蜀》、《天序》、《金灵运》、《夏苗畋》、《秋田》、《顺天道》。至梁、周、隋，各述本朝功业，随而改之，以自扬其勋烈。
又曰：横吹有双角，即胡乐，以从军也。张博望入西凉，传其法於西京。初得摩诃兜勒一曲，李延年因胡曲更造新声二十八解。晋以来有《黄鹄》、《陇头》、《出关》、《入关》、《出塞》、《入塞》、《折杨柳》、《落梅花》、《黄潭子》、《赤枝杨》、《望行人》十曲。
崔豹《古今注》曰：汉里裥黄门鼓吹，天子所以宴乐群臣。短箫饶歌，鼓吹之，常亦以赐有功诸侯也。
《唐会要》曰：大和中，太常礼院奏，谨按：凯乐，鼓吹之歌曲也。《周官□大司乐》：“王师大献捷，奏凯乐。”注云：“献功之乐也。”又“司马之职，师有功，则凯乐献于社。”注云：“兵乐曰凯，《司马法》曰得意则凯乐，所以示喜也。”《左氏传》载：晋文公胜楚，振旅凯以入。魏晋以来，鼓吹曲章多述当时战功。是则历代献捷，必有凯歌。太宗平东都，破宋金刚，其後苏定方执贺鲁，李平高丽，皆备军容，凯歌入京都。谨捡贞观、显庆、开元礼书，并无仪注。今参酌古今，备其陈设，及奏歌曲之仪如後。凡命将征讨，有大功献俘馘首，其名曰亻备。神策兵卫於东门外，如献俘常仪，其凯里衩铙吹二部，（笛毕，箫笳铙鼓每色二人，歌工二十四人。）乐工等乘马执乐器，次第陈列，如卤簿之式。鼓吹令丞前导，分行於兵马俘馘之前。将入都门，鼓吹振作，迭奏《破阵乐》、《应圣期》、《贺朝欢》、《君臣同庆乐》等四曲。（《破阵乐》词曰：受律辞元首，相将讨叛臣。咸歌破敌乐，共享太平人。《应圣期》词曰：圣德期昌运，雍熙方寓清。乾坤资化育，海岳共休明。开士欣耕稼，销戈遂偃兵。殊方歌帝泽，执贽贺升平。《贺朝欢》词曰：四海皇风被，千年德永清。戎衣更不着，今日告功成。《君臣同庆乐》词曰：主圣开昌历，臣忠奉大猷。君看偃草後，便是太平秋。）俟行至太社及太庙门，工人下马，陈列於门外，（据《周礼□大司乐》注云：献於祖。大司马云：先凯乐於社。谨详礼仪，则社庙之中似合奏乐，伏以尊严之地。铙吹欢哗既无明文，或乘肃敬。今请并於门外陈设，不奏歌曲。）俟告献礼毕，复导引奏曲如仪。至皇帝所御楼前，兵伏旌门外二十步，乐工皆下马，徐行前进。兵部尚书介胄执钺於旌门内中路前导，（《周礼》“师有功，则大司马左执律，右秉钺，以先凯乐。”注曰：律所以听军声，钺所以示将威。吹律听声，其术久废，请以秉钺，以存礼文。）次协律郎二人公服执麾，亦於门外分导，鼓吹令丞引乐工等至位立定，太常卿於乐工之前跪具官臣某奏事诸奏凯乐，协律郎举麾，鼓吹大振作，遍奏破阵乐等四曲。乐阕，协律郎偃麾，太常卿又跪奏。乐毕，兵部尚书、太常卿退，乐工等并於门外立。讫，然後引俘馘入献，及称贺如别仪。
《晋书》曰：卫领太子少傅，加千兵百骑，鼓吹之府。
又曰：汝南王亮母伏太妃常有小疾，祓於洛水。亮兄弟三人侍从，并持节鼓吹，震耀洛滨。武帝登凌□台望见，曰：“伏妃可谓富贵矣。”
又曰：刘毅字仲雄。转司隶校尉。皇太子朝，鼓吹将入东掖门，毅以为不敬，止於门外。奏劾保傅以下。诏赦之，然後得入。
又曰：谢尚累位江夏、义阳、随三郡太守，往咨事安西将军庾翼於武昌。翼呼共射，曰：“君若破的，当以鼓吹相赏。”尚应声中之，翼即以副鼓吹给之。
王隐《晋书》曰：陶侃平苏峻，除侍中太尉，加羽葆鼓吹。
《晋中兴书》曰：汉武时，南平百越，始置交、九真、日南、合浦、南海、郁林、苍梧，凡七郡。立交刺史。以州边远，山越不宾，宜加威重，故刺史辄假节，七郡皆加鼓吹。
《齐书》曰：武帝时，寿昌画殿南阁置白鹭鼓吹二部，乾光殿东西头置锺磬两箱，皆宴乐处也。
又曰：王敬则，临淮射阳人也。侨居晋陵南沙县，母为女巫，常谓人云：“敬则生时，胞衣紫色，後应得鸣鼓角。”人笑之曰：“汝子得为人吹角可矣。”
又曰：张敬儿将拜三司，谓其妻嫂曰：“我拜後应开黄阁。”因口自为鼓吹声。初得鼓吹，羞便奏之。
《南史》：綦母珍之贵亻幸，珍之母随弟钦之作暨杨令。钦之罢县还，珍之迎母至湖孰，辄将青氅百人自随鼓角横吹，都下富人追从者百数。
又曰：垣崇祖初於淮阴见高帝，便自比韩、白，惟上独许之。後为豫州刺史。建元二年，魏攻寿春，崇祖破之。启至，上谓朝臣曰：“崇祖恒自拟韩、白，今真人也。”进为都督。崇祖闻陈显达、李安人皆增给军仪，乃启求鼓吹。上敕曰：“韩、白何可不与众异？给鼓吹一部。”
又曰：张兴世致位给事中。兴世父尝谓兴世曰：“我虽田舍老翁，乐闻鼓角，汝可送一部，行田时欲吹之。”兴世素恭谨畏法，譬之曰：“此是天子鼓角，非田舍公所吹。”
《梁典》曰：高祖衍，生秣陵三楼桥宅，生日，有异光，顶有五岳骨。当还宅，范□闻鼓吹之声，□蒙被出视，乃高祖也。□乃深自结托。
《梁书》：侯景即位，乃以广柳车载鼓吹，橐驼马负牺牲，辇上置筌蹄，垂脚坐焉。
又曰：胡僧字显果。为天水、天门二郡太守。性好葺缀文词，又多鄙拙，多被戏谑，自矜尤甚。後随伐侯景，回拜领将军，常以所加鼓部置斋中对之。从或献言此乃羽仪，公望隆重。不当如此。答曰：“我爱之。”人莫不笑之。
《陈书》：刘仲举字德言。为长安令，政号廉平。陈文帝居乡里，尝诣仲举。时天降雨，仲举独坐斋内，闻外有箫鼓声，俄而帝至。仲举异之，乃深自结托。
《北史》：尔朱荣少时，父新兴曾与荣游池上，忽闻箫鼓音，谓荣曰：“古老相传，闻此声皆至公辅。吾年老，当为汝耳。”
