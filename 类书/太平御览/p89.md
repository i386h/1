<!-- { "loadSidebar": true } -->
《水经注》曰：陇西神马山有渊池，龙马所生即是，水西流谓之马池。
又曰：蔡州西，即蔡伦故宅傍有蔡子池。伦汉黄门郎，顺帝之世，始捣故鱼网为纸，用代简素，自其始也。
又曰：滇池中有神马，家马交之，则生骏驹，日行五百里。
《顾子》曰：与子华游於东池，子华曰：“水有四德，池为一焉：沭浴群生，流泽万世，仁也；扬清激浊，荡涤尘秽，义也；弱而难胜，勇也；导江疏河，变盈流谦，智也。”顾子曰：“我得汝於池上矣。”
《方舆记》曰：兴元府南郑县天池山上，有池方二十里，冬夏不竭，久饮之可愈痼疾，故号天池。
又曰：梅福池，一名风雨池，梅福种莲池。福叹曰：“生为我酷，身为桎梏，形为我辱，智为我毒。”於是弃南昌县尉，去妻子，入洪崖山得道为神仙，代代有人见，或在玉笥山逢之。今西山有梅君坛，南昌开元观有梅君堂焉。
又曰：明月池在兴道县西北，中有一台，云是汉高所营，《水经注》云：“形如偃月，故号明月池。”
又曰：七女池，昔有人无男而养七女，父亡，七女负土葬父，取土之处，今成一池，号曰七女池。今池边又有七女冢。
溪
《尚书大传》曰：吕尚钓於溪，得鱼，腹中有玉璜。
《春秋说题辞》曰：溪者，隐也，深虚绕山令得博也。（宋均注曰：无水曰谷，有水曰溪。）
《尔雅》曰：水注川曰溪。
《桓彝别传》曰：彝字茂伦。明帝世，彝与当时英彦名德庾亮、温峤、羊曼等共集清溪池上，郭璞预焉，乃援笔属诗以白四贤并自序。
《武昌记》曰：樊山东有山溪，夏时凛凛，恒有寒气，故谓之寒溪。
王韶之《始兴记》曰：连水下流有斟溪，一日十溢十竭。
盛弘之《荆州记》曰：郦县北五十里有菊溪，源出石涧，山有甘菊，村人食此水多寿。
又曰：零陵郡西有九渡溪，山兽从数十里往饮之，经越他水皆不饮，傍有半石坑，上石形极方峭，名为仙人楼。
又曰：桂阳郡横溪，溪水甚深，冬夏不乾，俗谓之贪泉也。郡西南五十里有万岁山，有石窟出锺乳，山上悉生灵寿木，下有一溪，名为千秋水，其傍有居民，即号万岁村。
《管子》曰：桓公北征北孤竹回，未至卑耳之溪，援弓而射，未敢发，谓左右曰：“见前人乎？”对曰：“不见”。公曰：“寡人见人长尺而人物具焉。”管仲曰：“臣闻霸王之君兴，则登山神见。”公拜曰：“仲父之圣若此。”
《俗说》曰：郗僧施青溪中泠舟，一曲处辄作一篇诗。谢益寿见诗叹曰：“青溪中曲，复何可穷？”
《水经注》曰：溪，即太公钓所也，石壁深高，幽泉邃密，林障秀阻，亦人罕交。东南隅有石室，盖太公所居也；水次石平，即太公垂钓之处也。其水清冷神异，北流注於渭。
又曰：长阳溪源右穴中有神鱼，大者二尺，小者一尺，居民钓鱼，先陈所须多少，拜而请之，拜讫投钓，得鱼过数者，水辄波涌，暴风卒起，树木摧折。水侧生异花，路人欲摘是者皆当先请，不得辄取。
又曰：白马溪水出宜阳山，有大石，厥状似马，故溪涧以物色受名也。
又曰：向城有水二源，俱北流合为一川，名天浆溪。
又曰：闽中有徐登者，女子化为丈夫，与东阳赵丙并善，越方时遭兵乱，相遇於溪，各矜其所能，登先禁溪水为不流，丙次禁枯柳为生荑，二人相视而笑。登年长，丙师事之。後登身故，丙东入章安，百姓未知，丙升茅屋，扌耆鼎而爨，主人惊怪，丙笑而不应，屋亦不损。又尝临水求渡，船人不许，丙乃张盖坐中，长啸呼风，乱流而济。於是，百姓神服，从者如归。
又曰：山阴县西南四十里有二溪，东溪广一丈九尺，冬暖夏冷；西溪广三丈五尺，冬冷夏暖，二溪北出行三里，至徐村合成一溪，广五丈馀，而温凉不杂，盖《山经》所谓苕水也。
又曰：朐忍县有龟溪，出灵龟，咸熙元年，献龟於相府，言出此溪也。
《郡国志》曰：豫州吴房县，吴王阖闾之弟夫概王朝楚，楚封之於堂溪。
又曰：王昭君，秭归人也，有香溪，即昭君游处。
又曰：资阳县有环溪百丈池，所谓溪流如环，池深百丈也。
又曰：陵阳山在石隶县北三里，按《舆地志》，陵阳令窦子明於溪侧钓鱼，一日钓得白龙，子明怜而放之，後数年又钓得一白鱼，割其腹，中乃有书，教子明烧炼食饵之术，三年後白龙来迎子明，遂得上。其溪环绕山足，今有仙坛，醮祭不绝。
《信州图经》曰：师溪水，源出黄孽山北面，在弋阳县东南一百十里，昔有隐士胡超居此，众人师之，故名师溪。
《越绝书》曰：薛烛对越王曰：“若耶之溪而出铜也，古欧冶子铸剑之所。”故《战国策》云：“涸若耶以取铜，破堇山而出锡。”
又《郡国志》曰：欧冶子铸剑处，下有孤潭，深而清，有孤石耸出，潭上有大栎树，谢客儿与弟惠连作诗句，屡屡刻於树上。
《吴兴记》曰：前溪在县南，东流入太湖，谓之风渚，夹溪悉生箭箬，后溪在市北，东出馀不亭，晋车骑将军沈充作前溪歌曲，传者以为指此溪也。
裴氏《广州记》曰：百管溪，周回丈馀，水极沸涌，如猛火煎油声。
《临海图经》曰：铜溪，在县西北五十里，其水黄色，状似铜，故号铜溪也。
孙兴公《天台山赋》云：过灵溪而一濯是也。
《善歌录》曰：武溪水，源出武山，东南流注于沅，故为歌曰：“武溪深复深，飞鸟不能渡，游兽不能临。”
又曰：下潦上雾，看飞鸟堕水中，即此也。
壑
《周易略例》曰：隆墀永叹，远壑必盈。
《礼记》曰：大蜡之祭，辞曰：“土反其宅，水归其壑。”
《山海经》曰：东海之水有大壑。
《列子》曰：渤海之东，不知几亿万里，有大壑，实惟无底之谷，曰归塘。
《庄子》曰：夫壑之为物，注焉而不满，取焉而不竭。
又曰：藏舟於壑，藏山於泽，谓之固矣。然而夜半有力者负之而走，昧者不知。
《孟子》曰：志士不忘在沟壑。
卷六十八　地部三十三
冰
《说文》曰：冰，水坚也。澌，流冰也。
《易》曰：初六，履霜坚冰，阴始凝也，驯致其道，至坚冰也。
又曰：乾为寒，为冰。
《易通卦验》曰：大雪，鱼负冰。郑玄注曰：负冰，上近冰也。
《诗》曰：二之日，凿冰冲冲，三之日，纳于凌阴。
《周礼》曰：凌人掌冰，祭祀供冰鉴，（鉴如瓶，大口，藏冰以御温气也。）宾客供冰，大丧供夷盘冰，（夷盘，大盘。）夏班冰。（赐群臣也。）
又曰：凌人掌冰，正岁十有二月令斩冰，三其凌。（三其凌，三倍其冰。）
《礼》曰：孟冬之月，水始冰，地始冻。仲冬之月，冰益壮，地坼，鸟不鸣，虎始交。
又曰：立春之日，东风解冻，又五日，蛰虫始振，又五日，鱼上冰。风不解冻，号令不行；鱼不上冰，兵甲不藏。
《传》曰：楚子使子冯为令尹，遂以疾辞，方暑，阙地下冰而床焉，重茧衣裘，（茧，袍也。《礼玉藻》曰：纩为茧，为袍。）鲜食而寝。楚子使医视之，复曰：瘠则甚矣，而血气未动。
又曰：春无冰。梓慎曰：“今兹宋郑其饥乎！阴不胜阳也。
又曰：日在北陆而藏冰，西陆朝觐而出之。其藏冰也，深山穷谷，固阴冱寒，于是乎取之；其出之也，朝之禄位，宾食丧祭，于是乎用之。其藏之也，黑牡黍，以享司寒；其出之也，桃弧棘矢，以除其灾。祭寒而藏之，献羔而启之，火出而毕赋。自命夫命妇，至於老疾，无不受冰。山人取之，县人传之，舆人纳之，隶人藏之。夫冰以风壮，而以风出，其藏之也周，其用之也遍，则冬无愆阳，夏无伏阴，春无凄风，秋无苦雨，民不夭札。
《孝经援神契》曰：高山之巅无树，深海之渊无冰，刚太燥，温太柔也。
《家语》曰：霜降而妇功成，娶者行焉；（季秋霜降。）冰泮而家桑起，婚礼焉。
《史记》曰：姜原为帝喾元妃，出野见巨人迹，悦欲践之，践而身动如孕，期而生子，以为不祥，弃渠冰上，飞鸟以翼覆荐之。
薛莹《後汉书》曰：灵帝光和六年冬，北海东莱琅琊井冰厚尺馀。
又曰：光武至蓟上，王郎使者至，上发蓟，晨夜驰骛，至曲阳呼沱河，道吏还言，河流澌，无船，不可渡。遣王霸往视，实然。霸念恐惊众，即还曰：“冰坚可渡。”比至，冰可乘，帝遂得渡。
《汉书》曰：晁错上书曰：“夫胡貉之地，积阴之处也，木皮三寸，冰厚六尺。”
臧荣绪《晋书》曰：王祥，字休征。後母朱氏思生鱼，时河水冰坚，祥朝朝冒厉风于河涯伺鱼，一朝忽冰开小穴，有双鲤跳出。
王隐《晋书》曰：慕容上言，正月十二日躬征平郭，远假陛下天地之威，将士竭命，精诚感灵，海为冰结，凌行海中三百馀里。臣问故老，初无海冰之岁。（平郭，盖近昌黎城也。）
《北齐书》曰：文宣时，周人常惧齐兵之西渡，恒以冬月守河椎冰，及後主即位，朝政多紊，齐人椎兵，惧周兵之逼。斛律光忧曰：“国家常有吞关陇之志，今日至此。”
东方朔《神经异》曰：北方有冰万里，冰厚百丈，鼷鼠在冰下土中焉，其毛长八尺，可为褥却风寒。
王子年《拾遗录》曰：东海员峤山有冰蚕，长七寸，有鳞角，以霜雪覆之始为茧，其色五采，织为纹锦，入水不濡，投火不燎。
《南燕录》曰：慕容德正月渡黎阳津，流澌冰合，邺令韩轨言于德曰：“昔光武渡呼沱，冰澌自合，今大王济河，天桥自成。”德乃大悦。
《异苑》曰：石勒伐刘曜于洛阳，从大河南济，时河冻将合，军至而冰自泮，舟楫无阂，遂生擒曜，谓是神灵之助。
又曰：高平闾丘孝妇，以元嘉中怀娠，生一团冰，得日便消液成水也。
《吴越春秋》曰：越王念复吴，怨非一旦也，苦思劳心，夜以接日，冬寒则抱冰，夏热则握火。
《赵书》曰：刘曜攻石勒，将战，曜欲乘大赤马，马无故躅不可近，于是退赤马。及合阵败走，曜体素壮，马小不胜陷冰，为石堪所擒也。
《博物志》曰：削冰令员，举以向日，艾承其影则有火。
《西京杂记》曰：汉制，以酒滴为书，取其不冰，以玉为砚，亦取其不冰也。
陆机《洛阳记》曰：冰室在宣阳门内，恒有冰，天子用赐王公众官。
戴延之《西征记》曰：凌□台有冰井，延之以六月持去，经日犹坚也。
《述征记》曰：冰井在凌□台北，古旧藏冰处。
《邓析书》曰：明君之御民，若乘奔而去辔，履冰而负重。
《晏子》曰：景公伐鲁，得东门无泽，问之：“鲁年何如？”对曰：“阴水凝，阳冰厚五寸。”晏子曰：“如是则寒温节也，寒温节则政平，政平则年熟。请礼鲁以息怨也。”
《老子》曰：涣若冰将释。
《庄子》曰：夏虫不可以语于冰者，笃于时也。曲士不可以语于道者，束于教也。
