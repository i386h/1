<!-- { "loadSidebar": true } -->
《春秋元命包》曰：春者，神明推移，精华结纽。（神明犹阴阳也。相推，使物精华结成纽，结，要也。）
又曰：春含名出位，东方动，春明达，（春之言蠢，东之言动，合此名以自明自达也。）六合俱生，万物应节，（虽于时为春，以其蠢动无节，应此时节也。）五行并起，各以名利，（自六合俱生，以通五行，各有阴阳交合，故能然也。）其精青龙，龙之言萌也，（兽之妙莫若龙，故就青萌以名之。）阴中之阳也。
《老子》曰：众人熙熙，若享太牢，如登春台。
《庄子》曰：夫春气发而百草生，正得秋而万宝成。夫春与秋岂无得而然哉？天道已行矣。（春秋主生成，皆得自然之道，故不为。）
又曰：春夏先，秋冬後，四时之序也。万物化而萌，区有壮，盛衰之杀，变化之流也。
又曰：舜以天下让善卷。善卷曰：“予立于宇宙之中，冬日衣皮，毛，夏日衣葛，春耕夏种，形足以劳动，秋收冬敛，身足以休食，日出而作，日入而息，逍遥于天地之间，而心意自得，吾何以天下为哉？”
《文子》曰：政失于春，岁星盈缩，不居其常。春政不失，禾黍滋。
又曰：因春而生，因秋而杀，所生不德，所杀不怨，则几于道矣。
《尸子》曰：翔风，瑞风也，一名景风，一名惠风。春为发生，夏为长赢，秋为收成，冬为安宁。（《尔雅》以为四时之别名也。）
又曰：春为忠也，东方为春，春动也。是故鸟兽孕，荣华生，万物遂，忠之至也。
《冠子》曰：斗柄指东，天下皆春。
《列子》曰：荆之南有冥灵者，五百岁为春，五百岁为秋。上古有大椿者，以八千岁为春，八千岁为秋。
《管子》曰：孟春之朝，君自听朝，论爵赏。
《管子》曰：邻人谓展禽曰：“鲁聘夫子，夫子三黜，无忧色何？”展禽曰：“春风鼓，百草敷蔚，吾不知其茂；秋霜降，百草零落，吾不知其枯。枯茂非四时之悲欣，荣辱非吾心之忧喜。”
《淮南子》曰：何谓五星？东方木也，其帝太昊，（太昊，庖羲氏王天下号也。死托于东方帝也。）其佐勾芒，执规而治春。（《汉书》：魏相上书，太昊乘震，执规治春。）
又曰：日，阳之主也，是故春则群兽除。（除冬毛，微堕也。）
又曰：太阳治春，则欲行柔惠温凉。（木德人也，故柔凉也。）
又曰：春为规，规之为度也，转而不复，圆而不垸，（复，遏也。垸，转也。）复而不纵，广大以宽，感动有理，发通有纪，优优简简，百怨不起，（优优，简简，宽舒之貌也。）规度不失，生气乃理。（气类理达。）
又曰：六合，孟春与孟秋合，孟春始盈，孟秋始缩。（盈，长也。缩，短也。）故正月失政，七月凉风不至。
又曰：仲春始出，仲秋始内。（出，二月播种；内，八月始收敛。）
又曰：春肃秋荣，冬雷夏霜，皆贼气之所生。
又曰：四时者，春生夏长，秋收冬藏，取与有节，出入有时，开阖张歙，不失其序。（歙，读曰翕。）
又曰：春女悲，秋士哀，知物化矣。（《周礼》：仲春之月，令媒氏会男女，女当外成于夫家，骨肉相离，故女悲。秋金气用事，战士执兵，胜败若化，故士哀也。）
又曰：孟春之月，东宫御女青色，衣青采，鼓琴瑟，（春王东方，故处东宫也。琴瑟木也。春木生，故鼓。）其兵矛，（有锋锐，以万物钻地如生也。）其畜羊。（羊，木土之母，故蓄之也。）二月官仓，其树杏；（二月播种，故官仓也。杏有核在中，象阴在内，阳在外也，故其树杏也。）三月官乡，其树李。（三月析民户口，故言乡也。李亦有核，说与杏同。）
又曰：季春三月，丰隆乃出，将其雨也，（丰隆，雷也。）至秋三月，地气不藏，乃收其杀，百虫蛰伏，静居闭户，（杀气安静。）青女乃出，以降霜雪。（青女天神，青天玉女，主霜雪也。）十二时之气，以至于仲春二月之夕，乃布收其藏而闭其寒，（收敛其所藏而出布之，闭其阴塞全不得发泄也。）女夷鼓歌，以司天和，以长百禽兽草木。（女夷主春夏，养长之中也。）
蔡邕《月令章句》曰：季春戴{任鸟}降于桑。
又曰：仲春之月，天子献羔开冰。
又曰：仲春玄鸟至。玄鸟，燕也。
崔实《四人月令》曰：二月祠太社之日，荐韭卵于祖祢。
《五行志》曰：於《易》震在东方，为春，为木者也。兑在西方，为秋，为金。离在南方，为夏，为火。坎在北方，为冬，为水。春与秋日夜分，寒暑平，是以金木之气易以相变。故貌伤则致秋阴常雨，言伤则致春阳常旱也。至于冬夏，日夜相反，（谓夏日长夜短，冬日短夜长。）寒暑殊绝，水火之气不得相并，故视伤常燠，听伤常寒者，其气然也。
又曰：夹锺言阴夹助太蔟，宣四方之气而出钟物也。位于卯，在二月。
《东阳记》曰：山南有春草岩，出龙须，多药物。
《西京杂记》曰：贾佩兰云：“在宫时，正月上辰出池边盥濯，食蓬饵，以去妖邪。”
《荆州记》曰：陆凯与路晔为友，在江南寄梅花一枝，诣长安与晔，并赠诗云：“折花奉秦使，寄与陇头人。江南无所有，聊寄一枝春。”
《荆州岁时记》曰：正月夜多鬼鸟度，家家槌床打户，捩狗耳，灭灯烛以禳之。《云中记》云：此鸟名姑获，一名天帝女，一名隐飞鸟，一名夜行游女，好取人女子养之，有小儿之家，即以血点其衣以为志，故世人名为鬼鸟。荆州弥多，斯言信矣。
又曰：正月未日夜，芦苣火照井厕中，百鬼走。
《博物志》曰：宋国有田夫，常衣{麻贲}（分衮反。），仅以过冬，暨春东作，自曝于日，不知天下之有广厦奥室，绵纩狐貉。顾谓其妻曰：“背日之暄，人莫知者，以献吾君，将有赏。”
《临海异物志》曰：贝一名田鹃，春三月鸣，昼夜不止。音声常自呼，俗言取梅子涂其口，两边皆赤，上天自言乞恩，至当梅子熟，鸣乃得止耳。
又曰：春风甘露，生育万物。
《吕氏春秋》曰：天行不信，不能成岁；地安不信，草木不茂；春风不信，其华不盛，果实不生。
又曰：仲春之月，玄鸟至之日，以太牢祀于高。蔡邕曰：高，神名也。
又曰：仲春之月，先雷三日，奋铎以令于兆民曰：“雷且发声，有不戒其容止者，生子不备，必有凶灾。（不戒容止，谓以雷霆合房室之者，生子必有，凝狂之疾矣。）耕者少舍。”（皆耕在野，少有舍于都邑者也。）
《晏子春秋》曰：齐景公夏游猎，又起大台之役。晏子谏曰：“春夏起役、游猎，夺民农时，国家空虚，不可。”景公曰：吾闻相贤者国治，臣忠者主逸，吾年无几矣。（言将老。）欲遂吾所乐，卒（即律反。）吾所好，子其息矣。”晏子曰：“文王不敢盘于游田，故国昌而民安；楚灵不废乾溪之役，起章华之台，而民叛之。今君不思，将危社稷而为诸侯笑。臣闻忠不避死，谏不违罪。君不听臣，臣将逝矣。”景公曰：“惟惟”。（惟惟，从其谏也。）
杨子《法言》曰：或曰：“为政先杀後教与？”曰：“於乎！”天先秋而後春乎？将先春而後秋乎？”
《梁元帝纂要》曰：春亦曰发生、芳春、青春、阳春、三春、九春；风曰阳风、暄风、柔风、惠风；景曰媚景、和景、韶景；时曰良时、嘉时；辰曰良辰、嘉辰、芳辰；节曰芳节、嘉节、韶节、淑节；草曰弱草、芳草；木曰华木、华树、芳林、芳树；林曰茂林；鸟曰阳鸟、时鸟、阳禽、候鸟、时禽、好禽。
《夏书》曰：龟人之职，凡攻龟用春时，各以其物入于龟室。（六龟各异室也。秋取龟，及万物成也。攻，治也。治龟骨以春，是时干，解不发伤也。）上春衅龟，祭祀先卜。（衅者，杀牲以血涂之也。郑司农云：祭祀先卜者，卜其日与其牲。玄谓先始用卜筮者，言祭祀尊天地也。《世本》作日咸作筮卜，未闻其人也。是上春者，夏正建寅之月，《月令》孟冬云衅祀龟策相互矣。秦以十月建亥为岁者，则《月令》秦世之书，亦或欲以岁首衅龟耳。）筮人上春相筮。（相谓更选择其蓍龟，岁易者欤？）
《周书时训》曰：惊蛰二月节，桃始花。时训云：桃若不花，是谓否塞。（又云仓库灾。）鸣。时训云：若不鸣，即下不从上。鹰化为鸠。时训云：若不化，即寇贼数起。春分二月中，玄鸟至。时训云：玄鸟不至，即妇人不娠。雷乃发声。时训云：雷不发声，即诸侯失民。始电。时训云：电若不见，即人无威振。
卷二十　时序部五
春下
《说苑》曰：管仲曰：“吾不能以春风风人，夏雨雨人，吾道穷矣。”
《白虎通》曰：嫁娶以春何？春者，天地交通，万物始生，阴阳交接之时也。
京房《易占》曰：春当退贪吏，进柔良，恤幼孤，赈不足，求隐士，即万物应节而生，随气而长，是为春令也。
《司马法》曰：春不东征，秋不西伐，月食班师，所以省战也。（谓春不成生，秋不伐熟。夫兵阴象也，月食则阴毁，故息战也。）
《颜氏家训》曰：夫学者，犹种树也。春玩其华，秋取其实。讲说文章，春之华也；修身利行，秋之实也。
徐子《中论》曰：夫名之系于实也，犹物之系于时也。生物者春也，吐华者夏也，布叶者秋也，收成者冬也。斯无为而自成者，若强为之，则伤其性矣。
《风俗通》曰：赤春，俗说赤春从人假贷，家皆自乏之时。谨案《诗》曰：“春日载阳，有鸣”。《月令》：“衣青衣，服苍玉，”又《尔雅》“春曰青阳”，凡三春时不得夏赤也。今里语曰：“相斥角牛”，原其所以言，不当角牛，春从人求索也。（斥与赤音相似。）
周生《烈子》曰：仁如春风，惠如冬日。
《汜胜之书》曰：三月榆荚雨，高地强土可种木。
《投荒录》曰：南方春时晴霁即如夏，阴雨即如冬，不复有韶光丽景。若通四时言之，夏多而微有冬，春与秋不复辩矣。
陆机《要览》曰：九花树生南岳，虽经雪凝寒，花必开便落，时人谓之应春花。
《真诰》曰：正月庚申，上帝杀害日，不可请乞，百事无益。
《登真隐诀》曰：正月午，天地凶门日，不可建造穿凿。
又曰：正月亥，地破日，不可开山动土。
虞世南《史略》曰：北齐卢士深妻，崔林义之女，有才学，春日以桃花儿面，（，荒内切，洗面也。）咒曰：“取红花，取白雪，与儿洗面作光悦。取白雪，取红花，与儿洗面作光华。取雪白，取花红，与儿洗面作华容。
《楚辞》曰：献岁发春兮，汩吾南征。
又曰：目极千里兮伤春。
又曰：开春发岁兮，承阳施惠养百姓兮。
又曰：王孙游兮不归，春草生兮萋萋。
又曰：青春受谢（谢，去也。）白日昭。（昭者，明也。）
崔る《临洛观春赋》曰：迎夏之首，末春之垂，桃之夭夭，杨柳依依。
