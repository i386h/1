<!-- { "loadSidebar": true } -->
又《桓伊传》：晋孝武帝召伊饮，帝命伊吹笛。伊即吹为一弄，乃放笛云：“臣於筝分乃不及笛，然自足以韵合歌管，请以筝歌，并请一吹笛人。”帝善其调达，乃敕御妓奏笛。伊又云：“御府人於臣自不合，臣有一奴，善相便串。”帝弥赏其放率，乃许召之。奴既吹笛，伊便抚筝而歌。
《晋中兴书》曰：祖约为丞相从事中郎，於府内为婢所伤，司直刘隗奏约患生婢仆，身被刑伤。约甚惭耻，遂解职还家。
《齐书》曰：虞治家富殖，奴婢无游手，虽在南土，而会稽海味无不毕致焉。
又曰：陆澄弟鲜。扬州主簿顾测以两奴就鲜质钱，鲜死，子卓诬为买券，澄为中丞，测与书相往反，後又笺与太守萧缅云：“澄欲成子弟之非，未近义方之训，此趋贩所不为，况绅领袖儒宗胜达乎？”
崔鸿《十六国春秋□前秦录》曰：慕容冲进逼长安，坚登城观之，叹曰：“此虏何从出也，其强若斯！”大言责冲曰：“尔辈群奴，正可牧牛羊，何为送死？”冲曰：“奴则奴矣。既厌奴苦，复欲取尔见代。”
《唐书》曰：哥舒翰有家奴曰“左车”，年十五六，亦有膂力。翰善使枪，追贼及之，以枪答其肩而喝之，贼惊顾，翰从而刺其喉，皆剔高三丈而堕，无不死者。左车辄下马斩首，率以为常。
又曰：德宗初即位，诏曰：“邕府岁贡奴婢，使其离父母之乡，绝骨肉之恋，非仁也，罢之。”
又曰：罗让累迁至福建观察使兼御史中丞，甚著仁惠。有以女奴遗让者，让访其所自，曰：“本某寺家人，兄姊九人皆为官所鬻，其留者惟老母耳！”让惨然，焚其丹书，以归其母。
又曰：李玄道，累迁给事中，封姑臧县男。时王君廓为幽州都督，朝廷以其武将不习时事，拜玄道幽州长史，以维持府事。廓在郡屡为非法，玄道数正议裁之。尝又遗玄道一婢，玄道问婢所由，云本良家子，为君廓所掠。玄道因放遣之。
《管子》曰：齐桓公使管仲求宁戚，应之曰：“浩浩乎，管仲不能知！”婢子问之，仲曰：“非婢子所知也。”婢子曰：“《诗》有之：浩浩之水，游游之鱼。未有室家，我将安居？宁子其欲室乎？”仲以言告桓公。
《风俗通》曰：南阳庞俭，少失其父。後居闾里，凿井得钱千馀万。行求老苍头，使主牛马耕种，值钱二万。有宾婚大会，奴在灶下，窃言：“堂上母，我妇也。”缇即白其母，母使验问，曰：“是我公也。”因下堂抱其颈啼泣，遂为夫妇。俭及子历二千石，刺史七八人。时人为之语曰：“庐里庞公，凿井得铜，买奴得公。”
又曰：将作大匠陈国公孙志节有苍头地馀，年十七，情性聪惠，仪状端正，工书疏。志节为户曹史，令地馀归取资用，因持车马亡去。到丹阳，自云姓王名斌，字文高，遂留为诸曹史。志节拜扬州刺史，郡选曹史，衣冠子弟皆出斌下，乃用之。斌乞屏左右，叩头涕Д曰：“斌即明使君地馀也。”斌後为苍梧太守。
《三辅决录》曰：平陵孟他尽以家财赂张让监奴，奴惭问所欲，他曰：“欲得卿曹拜。”时宾客求见让者，车常数百乘，累日不得通。他後至，诸奴迎拜，径将他车独入。众谓他与让善，争以物赂他，他得以赂让。
《魏武遗令》：吾婢皆勤苦，使着铜雀台，善待之。
《石虎邺中记》曰：石勒，字世龙，上党郭季子奴也。勒未生之前，襄国有谶曰：“古在左，月在右，让言退，或入口。”襄国字也，遂治襄国。
《新序》曰：昌邑王冶侧铸冠十枚，以冠赐之师及儒者，後以冠冠奴。龚遂免冠归之曰：“王赐儒者冠，下至臣，今以馀冠冠奴，是大王奴虏畜臣也。”
《郭子》曰：贾公闾女悦韩寿，问婢识否，一婢云：“是其故主。”女内怀存想，婢後往寿家说如此。寿乃令婢通己意，女大喜，遂与通。
《世说》曰：郑玄家奴婢皆读书。玄尝使一婢，不称旨，将挞之。方自陈说，玄怒，使人曳著泥中。须臾，复一婢来，问曰：“胡为乎泥中？”答曰：“薄言往诉，逢彼之怒。”
《诰林》曰：裴秀年十八，有令望。母是婢，而嫡母妒，犹令秀母亲役。後大集客，秀母下食，众宾见，并起拜之。答曰：“微贱岂宜如此，当为小儿故耳！”於是大母乃不敢复使之。
又曰：石崇厕有十馀婢侍列，莫不毕备，又与新衣出。客多羞不能如厕。王敦大将军往，脱故衣，着新衣，意傲然。群婢谓曰：“此客必能作贼。”
又曰：宗岱为青州刺史，禁淫祠，著《无鬼论》，甚精，莫能屈。後有书生诣岱，岱与谈论，书生乃振衣而去，曰：“绝我辈血食二十馀年，君有青牛髯奴，所以未得相困耳。奴已叛，牛已死，今日得相制矣。”言绝而失，明日而岱亡。
《搜神记》曰：诸葛恪已被杀，其妻在室问婢曰：“汝何故血臭？”婢蹙然起跃至于栋，攘臂切齿而言曰：“诸葛恪公乃为孙峻所杀！”
又曰：晋杜世嘏家葬，而婢误不得出，十馀年开墓而婢尚生。云其始如眠，有顷渐觉，自谓一再宿。初，婢之埋年十五六，及开冢更生犹十五六也。嫁之有子。
《续搜神记》曰：勾章张然，滞役在都，有少妇遂与奴通。然养一狗，甚快。後还，奴欲谋杀然，张弓拔刀当户。然大唤曰：“乌龙狗！”遂咋奴头，然因取刀杀奴，以妇付官。
《梁冀别传》曰：梁冀爱监奴秦宫，官至太仓令，得出入妻所，每见辄屏御者，托以言事，因通焉。宫内外兼宠，刺史、二千石皆谒拜之。扶风人士孙奋居富，冀从贷钱五千万，奋以三千万与之，冀大怒，乃告郡县，认奋母为守臧婢，云盗白珠十斛、紫磨金千斤以叛，遂收考奋兄弟，死於狱中，悉没货财。
《顾谭别传》曰：谭为太常，录尚书事，从交州家无私积，奴婢不满十人。
《杜兰香传》曰：晋太康中，兰香降张硕为诗赠硕云：“纵辔代摩奴，须臾就尹喜。”摩奴是香御车奴，曾忤其旨，是以自御。硕说如此。
《异录传》曰：庐陵欧明商，行经彭泽湖，每以物投湖中为礼。後见湖中有吏着单衣乘马云：“青洪君使要。”明过至一府舍，吏曰：“青洪感君以礼，必有重送者，皆勿取，但求如愿。”明从之。青洪君不得已，呼如愿送明去。如愿者，神婢也，所愿辄得，数年大富。
《列女传》曰：周室大夫仕於周，妻淫於邻人，恐主父还觉之，为毒药使媵婢进之。婢恐进之则杀主父，言之则杀主母，因僵仆覆酒。主父怒而笞之。妻恐婢言之，因他过欲杀婢，婢就杖将死而不言。主父之弟闻之，具以告。主人杀其妻，将纳婢以为妻。婢辞，欲自杀。主父乃厚币嫁之。
《列女後传》曰：会稽翟素者，翟氏之女，受娉未及配，遭贼，欲犯之，临以刃曰：“不从者，今即死矣。”素曰：“我可得而杀，不可得而辱。”素婢名青，青乞代素，贼遂杀素。复欲犯青。青曰：“向欲代素者，恐被耻获害耳，今素已死，我岂有欲哉！”贼复杀之。
汉王褒《僮约》曰：蜀郡王褒以事止寡妇杨惠舍，有一奴名便，倩行酤酒。便曰：“大夫买便时，但要守家，不约为他家男子酤酒也。”褒大怒曰：“宁欲卖耶！”奴复曰：“欲使便，皆当上券。不上券，便不能为也。”褒乃为券曰：“奴百役不得有二言：晨起早扫，饮食洗涤，居当守臼缚帚，裁盂凿斗。出入不得骑马载车，其坐大呶，下床振头，垂钓刈刍，织履作粗，黏雀张鸟，结网捕鱼，缴雁弹凫，登山射鹿，入水捕龟，后园纵鱼。雁鹜百馀，驱逐鸱鸟，持梢牧猪，种姜养羊，长育豚驹，粪除堂庑，饮马食牛。鼓四起坐，夜半益刍。舍中有客，提壶行酤，汲水作，凋杯整案。奴但当饭豆饮水，不得嗜酒。欲饮美酒，惟得染唇口，不得倾盂覆斗。不得晨出夜入，交关伴偶。多取蒲茅，益作绳索。雨堕无所为，当编蒋织。植种桃李梨柿柘桑，三丈一树，八尺为行。果类相从，纵横相当。果熟收敛，不得吮尝。犬吠当起，惊告邻里，枪门柱户，上楼击柝，持曳矛，还落三周，勤心疾作，不得遨游。奴老力索，种莞织席。事讫欲休，当舂一石，夜半无事，浣衣当白。若有私钱，主给宾客。奴不得有奸私，事当闻白，奴不听教，当笞一百。”读券文讫，辞穷咋索，仡仡叩头，两手自缚，目泪下落，鼻涕长尺。审如王大夫言，不如早归黄土，陌丘蚓钻额早知当尔，为王大夫酤酒，真不敢作恶。
 

卷五百一　逸民部一
叙逸民一
《易》曰：上九，不事王侯，高尚其事。（最处事上而不累於位，不事王侯，高尚其事也。）《象》曰：不事王侯，志可则也。（蛊卦。）
又曰：六五，贲于丘园，束帛戋戋。（施饰丘园，盛莫大焉。故贲于束帛，丘园乃落；贲于丘园，帛乃戋戋。）
又曰：天下有山，遁。君子以远小人，不恶而严。九四，好遁，君子吉，小人否。（马融曰：好遁君子吉。言虽身在外，乃心在王室，此之谓也。小人则不然，身在外，心必怨也。）九五，嘉遁贞吉。《象》曰：嘉遁贞吉，以正志也。
《诗》曰：《考盘》，刺庄公也。不能修先公之业，使贤者退而穷处也。“考盘在涧，硕人之宽，独寐寤言，永矢弗谖。”（考，成；盘，乐也。笺云：有穷处成，乐在此涧者。）
又曰：《白驹》，大夫刺宣王也。（刺其不能留贤也。）“皎皎白驹，食我场苗，絷之维之，以永今朝。”（宣王之末，不能用贤，贤者乘白驹而去者。乘白驹而来，食我场中苗，我绊之絷之也。）
《礼》曰：季春之月，聘名士，礼贤者。
又曰：儒有上不臣天子，下不事诸侯，慎静而尚宽，强毅以与人，博学以知服近，文章砥砺廉隅，虽分国如锱铢，不臣不仕，其规为有如此者。
《论语》曰：子曰：“贤者避世，其次避地，其次避色，其次避言。”子曰：“作者七人矣。”（七人谓长沮、桀溺、丈人、石门、荷蒉、仪封人、楚狂接舆。）
又曰：子路曰：“不仕无义。长幼之节，不可废也，君臣之义，如之何其废之？欲洁其身，而乱大伦。君子之仕也，行其义也。道之不行，已知之矣。”逸民：伯夷、叔齐、虞仲、夷逸、朱张、柳下惠、少连。子曰：“不降其志，不辱其身，伯夷、叔齐与？”谓“柳下惠、少连，降志辱身矣。言中伦，行中虑，其斯而已矣。”谓“虞仲、夷逸，隐居放言，身中清，废中权。我则异於是，无可无不可。”
《汉书》曰：薛方，字子容。王莽以安车迎方，因使者辞谢曰：“尧舜在上，下有巢许。今明主方崇唐虞之德，亦犹小臣欲便箕山之节也。”使者以闻，莽说方言，不强致也。
《後汉书》曰：或问汝南范滂曰：“郭林宗何如人？”滂曰：“隐不违亲，贞不绝俗，天子不得臣，诸侯不得友，吾不知其他。”
