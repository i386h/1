<!-- { "loadSidebar": true } -->
《贾谊书》曰：禹常昼不暇食，而夜不暇寝。方是时，忧务民也。
《淮南子》曰：昔者鲧作三亻刃之城，诸侯倍之。禹知天下叛之，乃坏城平地，散财物，禁甲兵，施之以德，海外宾服，四夷纳职。
又曰：禹沐淫雨，栉疾风，决江疏河，凿龙门，辟伊阙，修彭蠡之防，乘“四载”，随山刊木，平治水土，定千八百国。夙兴夜寐以致聪明，轻赋薄敛以宽民力，布德施惠以振困穷，吊死问罪以养孤孀，百姓亲附，政令流行，
又曰：禹为水，以身解於阳旰之河。（解，祷也。阳旰河在秦。）
又曰：尧之时，天下大水。禹身执畚锸，以为民先，疏河而导九支，（支，分。）凿江而通九路，辟五湖而定东海。
又曰：禹之趋时，冠挂而不顾，履遗而不取，（冠有所挂着，去不暇顾视。）非争其先也，争得其时也。
《说苑》曰：禹见罪人，下车问而泣之。左右曰：“夫罪人不顺道，故然焉，君王何为痛之至於此也？”禹曰：“尧舜之民，皆以尧舜之心为心。今吾为君，百姓皆以其心为心，是以痛之。”
《抱朴子》曰：禹乘二龙，郭支为驭。
《黄帝玄女兵法》曰：禹问於风后曰：“吾闻黄帝有负胜之图，六甲阴阳之道，今安在乎？”风后对曰：“黄帝藏会稽之山下，其坎深千丈，广千尺，镇以盘石，致难得也。”禹北见六子，问海口所出。禹乃决江口，鸣角会稽，龙神为见，玉匮浮。禹乃开而视之，中有《天下经》十二卷。禹未及持之，其四卷飞上天，禹不能得也。其四卷复下陂池，禹不能拯也。禹得中四卷，开而视之。
又魏陈王曹植《夏禹赞》曰：于嗟夫子，拯世济民。克卑宫室，致孝鬼神。蔬食薄服，绂冕乃新。厥德不回，其诚可亲。其德，温温其仁。尼称无间，何德之纯。
又《禹治水赞》曰：嗟夫夏禹，实劳水功。西凿龙门，疏河导江。梁岐既辟，九州以同。天赐玄圭，奄有万邦。
又《禹渡河赞》曰：禹济于河，黄龙乘船，舟人并惧，禹叹仰天。予受天运，勤功恤民，死亡命也，龙闻弭身。
庾信《禹渡江赞》曰：二江初凿，九谷新成。风飞涌，水起龙惊。乐天知命，无待忧生。危舟遂静，乱楫还平。
帝启
《归藏》曰：昔夏后启筮，享神於大陵，而上钧台枚占，皋陶曰：“不吉。”
《史记》曰：昔夏后启筮，乘龙以登于天，枚占于皋陶，皋陶曰：“吉而必同，与神交通，以身为帝，以王四卿。”
又曰：启，禹之子，其母涂山氏之女也。有扈氏不服，启伐之，大战于甘。将战，作《甘誓》，遂灭有扈氏。天下咸归。
《山海经》曰：大乐之野，夏后启於此舞九代马，乘两龙，□盖三层。左手操翳，右手操环，玉璜。在大运山北。一曰大道之野。
《帝王世纪》曰：启升后十年舞《九韶》，三十五年征河西。
又曰：帝启，一名建，一名余。德教施于四海，贵爵而上齿，养国老于东序，养庶老于西序。在位九年，年八十馀而崩矣。
《越绝书》曰：禹崩，启立，晓知王事，达君臣义。
《吕氏春秋》曰：夏后伯，即启也。与有扈战于甘泽而有胜。六卿请复之，夏后伯曰：“不可。吾地不浅，吾民不寡，伐而不胜，是吾德薄而教不善也。於是乎处不重席，食不贰味，琴瑟不张，钟鼓不修，子女不饰，亲亲长长，尊贤使能，期年而有扈氏服。故欲胜人者必先自胜矣。
帝太康
《书》曰：太康尸位，以逸豫灭厥德，黎民咸贰。乃盘游无度，畋于有洛之表，十旬不反。有穷后羿，因民弗忍，距于河。厥弟五人御其母以从，于洛之。五子咸怨，述大禹之戒以作歌。其一曰：“皇祖有训：民可近，弗可下。（皇，君也。君祖禹有训戒也。近谓亲之，下谓失人者也。）民惟邦本，本固邦宁。（言人君当国，民以安国也。）予视天下，愚夫愚妇一能胜予。（言能敬畏小民，所以得众心。）一人三失，怨岂在明？不见是图。（三失，过非一也。不见是谋，备其微。）予临兆民，懔乎若朽索之驭六马。（十万曰亿，十亿曰兆，言多也。懔，惧貌。朽，腐也。朽腐之索驭六马，言危惧甚。）为人上者，奈何不敬？”（能训则不骄，在上不骄则高而不危。）其二曰：“训有之：内作色荒，外作禽荒，（作，为也。迷乱曰荒。色，女色。禽，鸟兽。）甘酒嗜音，峻宇雕墙。（甘，嗜，无厌足也。峻，高大。雕，饰尽。）有一于此，未或不亡。”（此六者，弃德之君，有其一必亡，况兼有乎？）其三曰：“维彼陶唐，有此冀方。（陶唐帝尧氏，都冀州，统天下四方。）今失厥道，乱其纪纲，乃灭亡。”（言失尧之道，乱其法制，自致灭亡。）其四曰：“明明我祖，万邦之君。有典有则，贻厥子孙。（典谓经籍，则，法，贻，遗也。主仁及後世。）关石和钧，王府则有。荒坠厥绪，覆宗绝祀。”（金铁银石，供民器用，通用使和平，则官民足。言古制有而太康失其业以取亡。）其五曰：“呜呼曷归？予怀之悲。（曷，何也。言思而悲也。）万姓仇予，予将畴依？郁陶乎予心，颜厚有忸怩，弗慎厥德，虽悔可追？”（言人君行己不慎其德以速灭败，欲改悔其可追及乎？言无益也。）
《帝王世纪》曰：太康无道，在位二十九年，失政而崩。
帝仲康
《书》曰：惟仲康肇位四海，胤侯命掌六师。羲和废厥职，酒荒于厥邑。胤后承王命徂征。（羲和废其职官，还其私邑，以酒迷乱，仲康命胤侯掌六师往就其邑讨之。）
帝相
《纪年》曰：帝相即位处商丘。元年，征淮夷；二年，征风夷及黄夷。
《帝王世纪》曰：帝相，一名相安。自太康已来，夏政凌迟，为羿所逼，乃徙商丘，依同姓诸侯斟灌、斟氏。羿遂袭帝号，是为羿帝。
有穷后羿
《帝王世纪》曰：羿有穷氏，未闻其姓，其先帝喾。以世掌射故，以是加赐以弓矢，封之於□，为帝司射。历唐及虞、夏，至羿，学射如吉甫，其辞佐长，故亦以善射闻。与吴贺北游，使羿射雀左目，羿引弓射之，误中右目，羿俯首而愧，终身不忘。故羿善射，至今称之。及有夏之衰，羿自□迁于穷石。因夏民之不附以代夏政，逼篡帝位，故号有穷氏。
《传》曰：昔有夏之方衰也，后羿自□迁于穷石，因夏民以代夏政。恃其射也，不修民事而淫于原兽，弃武罗、伯囚、熊髡、龙圉，而用寒浞。寒浞，伯明氏之谗子弟也。伯明后寒弃之夷，羿收之，信而使之，以为己相。浞行媚于内，而施赂于外，愚弄其民，而娱羿于田，树之诈匿以取其国家，外内咸服。羿犹不悛，将归自田，家众杀而烹之，以食其子。（食羿子。）其子不忍食诸，死于穷门。（杀之于国门。）靡奔有鬲氏。（靡，夏遗臣事羿者。有鬲，国名。）浞因羿室生浇（五叫反。）及，（音处。）恃其谗匿诈伪而不德于民。使浇用师，灭斟灌及斟氏。（二国，夏同姓诸侯，仲康之子后相所依。）处浇于过，处于戈。（过、戈，二国名。）靡自有鬲氏，收二国之烬，以灭浞而立少康。少康灭浇于过，后杼灭于戈。（后杼，少康子。）有穷由是遂亡。
寒浞
《帝王世纪》曰：寒浞，有穷氏，既篡羿位，复袭有穷之号。浞因羿之室生浇及，多力，能陆地荡舟。浞使率师灭斟灌、斟寻氏，杀夏帝相於过，灭於戈。恃其诈力，不恤民事。初，夏之杀帝相也，妃有仍氏女曰后纟昏方娠，逃出自窦，归于有仍，生少康焉。初，夏之遗臣曰靡，事羿；羿死，逃奔有鬲氏。收斟寻二国馀烬，杀寒浞而立少康。
帝少康
《传》曰：昔有过浇杀斟灌以伐斟，（浇，寒浞子，封於过。）灭夏后相。后纟昏方娠，逃出自窦，（后纟昏，相妻也。娠，怀身也。）归于有仍，生少康焉，为仍牧正。（牧官之长。）浇使椒求之，逃奔有虞，为之庖正。虞思於是妻之以二姚，（思，有虞君也。自以二女妻少康，姚姓也。）而邑诸纶。（纶，虞邑也。）有田一成，有众一旅，（方十五里为成，五百人为旅。）能布其德，而兆其谋，（兆，始也。）以收夏众，抚其官职。遂灭过、戈，复禹之绩，祀夏配天，不失旧物。
魏高贵乡公《少康汉高论》曰：少康生於灭亡之後，降为诸侯之隶，崎岖逃难，仅以身免，能布其德，而兆其谋，卒灭过、戈，克复禹绩。非至德弘仁，岂济斯勋？汉祖因土崩之势，专任智力，以成功业。为子，则数危其亲；为君，则囚系其贤相。身没之後，社稷几倾，若与少康易时而处，或未能复大禹之绩矣。
又《论》曰：三代之世，任德济勋，如彼之难；秦项之际，任力成功，如此之易。且太上立德，其次立功，就令汉祖功高，未若少康盛德之茂也。
帝宁（直吕反）
《纪年》曰：帝宁居原，自迁于老王。
《帝王世纪》曰：帝宁，一号后予，或曰公孙曼，能率禹之功，夏人报祭之。在位十七年。
帝槐
《纪年》曰：后芬立四十四年。
《帝王世纪》曰：帝芬，一名帝槐，或曰祖武，在位二十六年。
帝芒
《纪年》曰：后芒即位元年，以玄宾于河东，狩于海，获大鱼。后芒陟位五十八年。
《帝王世纪》曰：帝芒，一名和，或曰帝芒。
帝泄
《帝王世纪》曰：帝泄，一名帝世，或曰泄宗，在位十六年。
帝不降
《纪年》曰：不降即位六年，伐九苑。立十九年。
《帝王世纪》曰：帝不降，一名帝降，或曰北成。
帝局
《帝王世纪》曰：帝局，一名帝禺，或曰高阳。在位二十一年。
帝廑（音近）
《纪年》曰：帝廑，一名胤甲。即位居西河。天有妖孽，十日并出。
《帝王世纪》曰：帝廑，一名顼，或曰董江。在位二十年。
帝孔甲
《传》曰：昭二十九年秋，龙见于绛郊。晋魏献子问於蔡墨曰：“虫莫智於龙，以其不生得也。信乎？”对曰：“古者畜龙，故国有豢龙氏，有御龙氏，有夏孔甲，扰于有帝。（扰，顺也。其德能顺于天。）帝赐之乘龙，河、汉各二，（四头为乘，各二乘，十六头。）各有雌雄。”
《史记》曰：帝孔甲立，好方木鬼神，事淫乱。夏后氏德衰，诸侯叛之。天降龙二，有雌雄，孔甲弗能食，未得豢龙氏。陶唐既衰，其後有刘累，学扰龙于豢龙氏，以事孔甲。孔甲赐之姓，曰御龙氏。
《汉书》曰：孔甲作《盘盂铭》，三十六篇。
《列仙传》曰：师门为夏孔甲龙师，孔甲不能修其心意，杀而埋之外野，一旦风雨迎之，顷则山木皆焚。孔甲祠而祷之，未还而道死。
《吕氏春秋》曰：夏后孔甲尝于东阳山。天大风晦，孔甲迷入民室。主人方乳，（乳，产也。）咸言“后来是良日，子谁敢殃之？”长成人，幕动析，撩斧，破斩足，遂为守者。（以其无足，为守门之首。）乃作《破斧》之歌。
帝皋
《纪年》曰：后昊立三年。（帝皋也。）
