<!-- { "loadSidebar": true } -->
《谷梁传□隐公元年》曰：兄弟天伦。（兄先弟后，天之伦次。）
《论语》曰：周有八士：伯达、伯适、仲突、仲忽、叔夜、叔夏、季随、季。（包氏曰：周时仲乳生八子，皆为显士，故记之也。）
又曰：子路问曰：“何如斯可谓之士矣？”子曰：“切切，怡怡如也，可谓士矣。朋友切切，兄弟怡怡。”（马融曰：切切，切责之貌也。怡怡，和顺之貌也。）
又《为政》曰：或谓孔子曰：“子奚不为政？”子曰：“《书》云：‘孝乎惟孝，友於兄弟，施於有政。’是亦为政，奚其为为政？”
又《颜渊》曰：司马牛忧曰：“人皆有兄弟，（郑玄曰：牛兄桓行恶，死丧无日，我为无兄弟。）我独亡。”子夏曰：“商闻之矣，死生有命，富贵在天。君子敬而无失，与人恭而有礼，四海之内皆兄弟也。君子何患乎无兄弟也？”（包氏曰：君子疏恶而友贤，九州之人皆可以礼亲之。）
《史记》曰：伯夷、叔齐，孤竹君之二子也。父欲立叔齐，及卒，叔齐让伯夷。伯夷曰：“父命也。”遂逃去。叔齐亦不肯立，而追之。国人立其中子。於是伯夷、叔齐闻西伯昌养老，往归焉。
又曰：信陵君无忌谓魏王曰：“秦与戎翟同俗，有虎狼之心，不顾亲戚兄弟，禽兽耳。故太后，母也，而以忧死；穰侯、舅也，功莫大焉，而竟逐之；两弟无罪，而再夺之国。此於亲戚若此，而况於仇雠之国乎？”
又曰：汉五年，汉王与项羽相距京索之间，数使使劳苦丞相萧何。鲍生谓丞相曰：“王暴衣露盖，数使劳苦君者，有疑君心焉。为君计，遣君子孙昆弟能胜兵者，悉诣君所，上必益信君。”於是何从其计。汉王大说。
又曰：卜式者，河南人也。以田畜为事。亲死，式有少弟。弟壮，式脱身出，独取畜羊百馀，田宅财物尽与弟。式入山牧十馀岁，羊致千馀，头买田宅。而弟尽破其产。式辄复凤耠弟者数矣。
又曰：周公旦，武王弟也。及武王即位，旦常辅翼武王，用事居多。
又曰：朱公居於陶，中男杀人，囚於楚。朱公告其少子生往视之，乃装黄金千镒，置褐器中，载于一牛车，且遣其少子。朱公长男请欲行，不听。长男曰：“家有长子曰家督。今弟有罪，大人不遣，乃遣少弟，是吾不肖。”欲自杀。其母为言，公从之。长男竟持其弟丧归。至，其母及邑人尽哀之。惟朱公独笑曰：“吾固知必杀其弟也。彼非不爱其弟也，顾有所不能忘者也。是少与我俱见苦，为生难，故重弃财。至如少弟者，生而见我富，乘坚驱良逐狡兔，岂知财所从来，故轻弃之。前日吾所以为欲遣少子，固为其能弃财。而长者不能，故卒以杀其弟。事之理也，无足悲者。吾固日已望其丧之来也。”
又曰：蒙恬弟毅仕至上卿，出则参乘，入则御前。蒙恬任外事，而毅常为内谋，名为忠信。故虽诸将相，莫敢与之争焉。
又曰：汉王灭项籍，立为皇帝。田横惧诛，与其徒属五百馀人入海，居岛中。高帝闻之，以为田横兄弟本定齐，齐人贤者多附焉，乃使赦田横罪而召之。田横与其客二人乘传诣洛阳，谓其客曰：“横始与汉王俱南面称孤，今汉王为天子，而横乃为亡虏，北面事之，其耻固已甚矣。且吾烹人之兄，与其弟并肩而事主。纵彼畏天子诏，不敢动我，独不愧於心乎？”遂自刭，令客奉其头从使者驰奏之。高帝曰：“嗟乎，有以也夫！起布衣，兄弟三人更王，岂不贤哉！”为之流涕。
又曰：季布弟季心气盖关中，遇人恭谨，为任侠，方数千里士皆争为之死。当是时，季布以诺、心以勇著闻。
又曰：卫青为侯家人，少时归其父。父使牧羊，先母之子皆奴畜之，不以为兄弟数。青常至甘泉居室，有一钳徒，相青曰：“贵人也，官至封侯。”青笑曰：“人奴之，生得无笞骂即幸矣，何得封侯。”
《汉书》曰：陈平，阳武户牖人也。少时家贫，好读书，有田三十里，与兄伯居。伯常耕田，纵平游学。
又曰：何武字君公，蜀郡郫人。武兄弟五人，皆为郡吏。郡县敬惮之。
又曰：田封武安侯，为丞相，召客饮。坐其兄盖侯北乡，自坐东乡。以为汉相尊，不可以兄故私挠。由此滋骄。
又曰：丞相韦贤封扶阳侯，长子方山早终，次子弘，少子玄成。初，弘为太常丞，职奉宗庙，典诸陵邑，烦剧多罪过。父贤以弘当为嗣，故敕令自免。弘怀嫌，不去官。及贤病笃，弘竟坐宗庙事，系狱，罪未决。室家问贤当为後者，贤恚，不肯言。於是贤门生博士等与宗室计议，共矫贤令，以玄成为後。贤薨，玄成在官，闻丧，又言当为嗣。玄成深知其非贤雅意，即阳为病狂，妄笑语。士大夫多疑其欲让爵逊兄者。丞相御史劾奏之，不得已，受侯爵。
又曰：左冯翊韩延寿行县，至高陵，有昆仲相讼曰。延寿耻不能明教化，因入传舍，闭阁思过。於是讼者自髡，肉袒谢罪。
又曰：严延年兄弟五人，有吏才，至大官。东海号其母曰万石严妪。
又曰：金日两子赏、建俱为侍中，与昭帝略同年，共卧起。赏为奉车，建驸马都尉。及赏赐佩两绶，上谓霍将军曰：“金氏兄弟两人，不可使俱两绶耶？”霍光对曰：“赏自嗣父为侯耳。”上笑曰：“侯不在我与将军乎？”光曰：“先帝之约，有功乃得封侯。”
又曰：张延寿已历位九卿，既嗣侯，国在陈留，别邑在魏郡，租入岁千馀万。延寿自以身无功德，何以能久堪先人大国，数上书让减户邑。又因弟阳都侯彭祖口陈至诚，天子以为有让，乃徙封平原，并一国，户口如故，而租税减半。
又曰：王商字子威，涿郡蠡吾人。商少为太子中庶子，以肃敬敦厚称。父薨，商嗣为侯，推财以分异母诸弟，身无所受，居丧哀戚。於是大臣荐商，行可以励群臣，义足以厚风俗，宜备近臣。繇是擢为诸曹侍郎中郎将。
范晔《後汉书》曰：光武郭后讳圣通，真定槁人也，为郡著姓。父昌，让田宅财产数万与母弟，国人义之。
又曰：马援字文渊，扶风茂陵人也。援三兄况、余、员并有才能。援年十二而孤，少有大志，诸兄奇之。尝受《齐诗》，意不能守章句，乃辞况，欲就边郡田牧。况曰：“汝大才，当晚成。良工不示人以朴，直从所好。”会况卒，援行服，暮岁不离墓所。
卷五百一十五　宗亲部五
兄弟中
《後汉书》曰：徐防卒，子衡当嗣，让封於其弟崇。数岁，不得已，乃出就爵。
又曰：封观者，有志节。当举孝廉，以兄名位未显，耻先受之，遂称风疾，喑不能言。火起，徐出避之，忍而不告。後数年，兄得举，观乃稍损而仕州郡。
又曰：锺皓字秀明，颍川长社人。皓少以笃行称，公府连辟。为二兄未仕，迁隐密山，以诗律教授，门徒千馀人。
又曰：袁谭欲更攻弟尚，问王修曰：“计安出？”曰：“兄弟者，左右手也。譬人将斗而断其右手，曰：‘我必胜。’若如是者可乎？夫弃兄弟而不亲，天下其谁亲之？”
又曰：许荆字少长，会稽人也。祖父武，太守第五伦举为孝廉。武以二弟晏、普未显，欲令成名，乃谓之曰：“礼有分异之义，家有别居之道。”於是共割财产以为三分，武自取肥田广宅，弟所得并悉劣少。乡人皆称弟克让，而鄙武贪婪。晏等以此并得选举。武乃会宗亲泣曰：“吾为兄不肖，盗声窃位，二弟年长，未预荣禄，所以求得分财，自取大讥。今理产所增三倍於前，悉以推二弟，一无所留。”於是郡中翕然。
又曰：童恢弟翊，字汉文。名高於恢，宰府先辟之，翊阳喑不肯仕。及恢被命，乃就孝廉。
又曰：缪彤字预公。少孤，兄弟四人皆同财业。及各娶妻，诸弟遂求分异，又数有计争之言。彤乃掩户自挝曰：“缪彤，汝修身谨行，学圣人之法，将以齐整风俗，奈何不能正其家乎？”弟及诸妇闻之，悉叩头谢罪，遂为敦睦之行。
又曰：李充字大逊。家贫，兄弟六人同衣递食。妻窃谓充曰：“今贫居如此，难以久安，愿思分异。”充伪酬之，曰：“当酝酒具会。”请呼乡里内外，充於坐中前跪白母曰：“此妇无状，而教充离间母兄，罪合遣斥。”便呵叱其妇，逐令出门。妇衔涕而去。
又曰：王莽以崔篆为建新大尹，篆不得已，乃叹曰：“吾生无妄之世，值浇，（五叫切。）羿之君，上有老母，下有兄弟，安得独洁已而危所生哉！”
又曰：班固以父彪所续前史未详，乃潜精研思，欲就其业。既而有人上书显宗，告固私改作国史者。有诏下郡，收固系京兆狱，尽取其家书。固弟超恐固为郡所覆考，不能自明，乃驰诣阙。上书，得召见，具言固所著述意，而郡亦上其书。显宗甚奇之，召指校书郎，除兰台令史。
又曰：显宗问班固：“卿弟安在？”固对：“为官写书受直，以养老母。”帝乃除超为兰台令史。
《东观汉记》曰：丁鸿父从征伐，鸿独与弟盛居，怜盛幼少而共寒苦。及卒，鸿当袭封，上书让国於盛，书不报。既葬，乃挂衰於家庐而去，留书于盛曰：“鸿贪经书，不顾恩义，弱而随师，生不供养，死不饭。皇天祖祢，并不助，身被大病，不任茅土。前上疾状，愿辞爵，章不报。迫於当封，谨自放弃。”
又曰：赵孝字长平。建武初，食尚少，孝得炊将熟，令弟礼夫妻出。比还，孝夫妻共蔬食。礼夫妻归，辄独饭之。积久，礼心怪之，疑，後掩伺，见之，亦不肯食。遂共蔬食。兄弟怡怡，乡里归德。
又曰：刘恺字伯豫。以当袭父爵，让与其弟宪，遁逃避封。久之，章和中，有司奏请绝国。上美其义，特优加之。
又曰：孔奋笃於骨肉，弟奇在洛阳为诸生分禄，供给其器用，四时送衣，下至脂烛。每有所食，甘美辄分减以遗奇。
又曰：邓彪字伯智，南阳人也。父邯，世祖中兴，从征伐，以功封郸侯。彪少修孝行，厉志清高，与同郡宗武伯、翟敬伯、陈绥伯、张弟伯同志好齐名，称南阳五伯。彪以嫡长为世子，邯薨，彪当嗣爵，让国与异母弟凤明。帝高其节，诏书听许凤袭爵，彪仕州郡。
又曰：朱勃字叔阳，年十二，能诵诗书。常候马援兄况，勃衣方领，能行步，辞言闲雅。援裁知书，见之自失。况知其意，酌酒慰援曰：“朱勃小器速成，智尽此耳，卒当从汝禀学，勿畏也。”勃未二十，右扶风请试守渭城宰。及援为将军，封侯，而勃位不过县令。援後虽贵，常恃以旧恩而卑侮之。勃愈自亲。及援遇谗，惟勃能终焉。
又曰：梁商字伯夏，安定乌氏人。常曰：“多藏厚亡，为子孙累。”每租奉到，及两宫赏赐，便置中门外，未尝入藏，悉凤耠昆弟中外。
又曰：吴汉尝出征，妻子在後买田业。汉还，让之曰：“军师在外，吏士不足，何多买田宅乎？”遂以凤耠昆弟外家。
