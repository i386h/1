<!-- { "loadSidebar": true } -->
又曰：臧洪，字子原。太守张超请洪为功曹。董卓图危社稷，洪说超曰：“明府历世受恩，兄弟并据大郡，今王室将危，贼臣未枭，此诚天下义烈报恩效命之秋也。今郡境尚全，吏民殷富，若动桴鼓，可得二万人，以此诛除国贼，为天下倡先，义之大者也。”超然其言。
又曰：袁涣，字曜卿。当时诸公子多越法度，而涣清静，举动必以礼。郡命为功曹，郡中奸吏皆去。
又曰：陈矫，字季弼，广陵人。太守陈登请为功曹，使矫诣许，谓曰：“许下议论，待吾不足者，相为观察，还以见诲。”矫还曰：“闻远近之论，颇言明府骄而自矜。”使过泰山，泰山太守东郡薛悌异之，结为亲友。戏矫曰：“以郡吏而交二千石，邻国君屈从陪臣游，不亦可乎！”
又曰：杜畿，字伯侯，京兆杜陵人。年二十为郡功曹。郑县内系囚数百，畿亲临狱，裁其轻重，尽决遣之。郡中奇其年少而有大志。
《魏略》曰：京兆尹张时，河东人也。与杜畿有旧，署为功曹。常言：“此家疏诞，不中功曹也。”畿窃云：“不中功曹，中河东太守”。
《蜀志》曰：庞统，字士元。郡命为功曹。性好人伦，勤於长养。每所称述，多过其才，时人怪而问之，统答曰：“当今天下大乱，雅道陵迟，善人少而恶人多。方欲兴风俗，长道业，不美其谈即声名不足慕企，不足慕企而为善者少矣。今拔十失五，犹得其半，而可以崇迈世教，使有志者自励，不亦可乎？”
《吴志》曰：聂友，字文悌，豫章人也。有唇吻，少为县吏。虞翻徙交州，县令使友送之，翻与语而奇焉，为书与豫章太守谢斐，令以为功曹。郡时见有功曹，斐见之，问曰：“县吏聂友，可堪何职？”对曰：“此人县间小吏耳，犹可堪曹吏佐。”斐曰：“论者以为宜作功曹，君其避之。乃用为功曹。
又曰：虞翻，字仲翔，为孙策功曹。策好驰骋游猎，翻谏曰：”明府用乌集之众，驱散附之士，皆得其死力，虽汉高帝不及也。至於轻出微行，从官不暇严，吏卒常苦之。夫君人者，不重则不威，故白龙鱼服，困於豫且，（子余切。）白蛇自放，刘季害之，愿少留意。”策答曰：“君言是也。然时有所思，端坐悒悒，有裨谌草创之计，是以行耳。”
又曰：处士谢谭为吴粲功曹，以疾不诣，粲教曰：“夫应龙德以屈伸为神，凤皇以嘉鸣为贵，何必隐於天外，潜鳞於重渊者哉？”
又曰：潘，字承明，武威人也。为人聪察，对问有机理，王粲见而贵异之。由是知名，为郡功曹。
《吴录》曰：孙劭，字长绪，北海人。为孔融功曹，融称曰廊庙才也，後为吴丞相。
王隐《晋书》曰：刘毅，字仲雄。侨居阳平，太守杜恕逼迫举毅为功曹。月馀，日沙汰郡吏百馀人，三魏称焉。为之语曰：“但闻刘功曹，不闻杜府君。”
又曰：世号庾兖有异行。元康之末，颍川太守复以功曹命之，兖服造事之衣，杖棰荷斧，不俟驾行，曰：“请受下夫之役。”府君饰车而迎，逡巡辞焉。形虽益恭而神有不可动之色。府君知其不屈，乃叹曰：“非常士也，吾无以臣之矣。”乃厚礼遣之。
《晋中兴书》曰：胡毋辅之尝过河南门下饮酒，门下驺王子博箕坐其傍。辅之叱之，使取火，博曰：“我卒也，不乏吾事。”荐之河南尹乐广，召见甚悦，擢为功曹。
又曰：任旭，字次龙，临海人。操立清俭，不染流俗。郡将蒋秀请为功曹。治官贪秽，每不奉法，旭正色苦谏。秀既不纳，旭乃谢去，闭门讲肄，养志而已。久之，坐事被收，旭於狱狼狈营救，躬自扶送，秀慨然叹曰：“任功曹直人，吾违其谠言，以至於此，复何言哉！”
《九州春秋》曰：建安六年，刘表攻西鄂，西鄂长杜子绪帅县男女婴城而守。时南阳功曹柏孝长亦在城中，闻兵攻声恐惧，入室闭户，牵被覆头，相攻半日，稍敢出面。
《英雄记》曰：尚栩先人尚子平，有道术，为县功曹。休归自入山，担薪卖以食饮。
《会稽典录》曰：孙策功曹魏滕以忤意见遣，将杀之，吴太夫人乃倚大井而语策曰：“汝新造江南，其事未集，方当优贤礼士，舍过录功。魏功曹在公尽规，汝今日杀之，则人明日叛汝。吾不忍见祸及，当先投此井中耳！”策大惊，遽释滕。
又曰：魏朗，字少英，上虞人。从太守行春，寝於阁外，感时志激，中夜长叹。府君朝问：“昨叹者者谁？”主簿曰：“书佐魏朗也。”府君由是知朗有凌□之志，转功曹佐。正旦，与掾史上朝，时功曹吏颜翕披裘以加朝服，朗以裘非臣服，斥翕不敬，敕卒撤去。翕恚而不听，以手欧卒。朗右手鸣鼓，左手撤裘。以闻府君，曰：“朗当朝正色，有不挠之节。”遂退翕以朗代之。朗辞病不就。
又曰：魏徽，字孔章，仕郡为功曹吏。府君贵其名，重徽，每拜谒，常跪而待之。
《华阳国志》曰：公孙述入蜀，蜀郡拒守，述攻之，功曹朱尊绊马死战，光武帝嘉之。
又曰：李业，字巨游，广汉梓潼人。少执志清白。太守刘咸慕其名，召为功曹，十命不诣。
又曰：朱仓，字云卿，下邳人。少受学於蜀郡张宁。餐豆屑，饮水，同业怜其贫，资给米肉，不受。家贫常以步行。为郡功曹。
锺ヴ《良吏传》曰：桓虞，字仲春，冯翊万年人也。为南阳郡守。下车闻叶县雍昱及新野令不遵法度，选督邮不能正，乃署赵勤为督邮。到叶，昱即解印绶；入新野，新野令闻昱已去，遣吏奉记陈罪，亦即弃官。虞乃叹曰：“善吏如良鹰，下即中。”擢为功曹，委以郡事。
《豫章列士传》曰：华茂为功曹。病，被不覆躯，布衣不周身。郡将与大布被、裤，皆不受。
《汝南先贤传》曰：袁阆，字奉高，为功曹，辟太尉掾。太守唐珍曰：“今君当应宰府，宜选功曹以自代。”因荐陈仲举，珍即请蕃为功曹。
又曰：新蔡郑敬，字次都，为郡功曹。都尉高懿厅前槐树有露类甘露者，懿问掾属，皆言是甘露，敬独曰：“明府政未能致甘露，但树汁耳。”懿不悦。托疾而去。
又曰：许慎为功曹，奉上以笃义，率下以恭宽。
《荆州先德传》曰：周瑜领南郡，以庞士元名重，州里所信，乃逼为功曹，任以大事。瑜垂拱而已。
《锺离意别传》曰：意，字子阿，会稽山阴人也。太守窦翔召意署功曹吏，意乃为府立条式，威仪严肃，莫不靖恭。後日，窦君与意相见曰：“功曹须立严科，太守观察朝晡。”吏无大小，莫不畏威。
《陈别传》曰：实，字仲弓，颍川许人也。为郡功曹。时中常侍侯览托太守高伦用吏，伦教署文学掾。实知非其人，乃怀檄请见，乞从外署，伦从之。於是乡论怪其非举。伦後被征为尚书，郡中士大夫送至传舍，伦语众人曰：“吾前为侯常侍用吏，此咎由故人畏惮强御，陈君可谓善则称君、恶则称已者也。闻者方叹息。
《陆绩别传》曰：绩，字公纪，郡人也。太守王朗命为功曹，风化肃穆，郡内大治。
《京兆旧事》曰：长安孙晨，家贫，为郡功曹，十日一炊，无被，有蒿一束，暮卧其中，旦则收之。
司仓参军
《後汉书》曰：戴就，字景成。仕郡为仓曹掾，刺史劾其太守，遣部从事案仓库簿领，五毒惨至，郡事遂释也。
《三国典略》曰：张轨入关拔岳，以为仓曹参军。或有请贷官粟者，轨曰：“以私害公，非吾宿志；济人之难，讵得相违。”乃卖所服之衣，粜粟以赈其乏。
司户参军
《後汉书》曰：陆绩、李皆仕郡为户曹史。後官至司空。
《唐书》曰：裴琰之，绛州闻喜人也。世为著姓，永徽中为同州司户参军。时年少，美容仪，刺史李崇义初甚轻之。先是，州中有积年旧案数百道，崇义促琰之使断之。琰之命书吏数人连纸进笔，斯须剖断并毕，文翰俱美，且尽与夺之理。崇义大惊，谢曰：“公何忍藏锋以成鄙夫之过。”由是大知名，号为霹雳手。
司兵参军
《唐书》曰：杜甫，字子美，本襄阳人。後徙居巩县。天宝初应进士不第，天宝末献《三大礼赋》，玄宗奇之，召试文章，授京兆兵曹参军。
司法参军
《後汉书》曰：周燕，宣帝时为郡决曹掾。太守欲枉杀囚，燕数谏不听，遂杀。囚家诣阙称冤，诏遣覆考。燕谓太守曰：“愿谨定之，书背著燕名，府君但时言病而已。使收燕，燕遂死之。燕有五子，皆至刺史、太守。两汉有决曹贼，曹掾主刑法历代皆有，或谓之贼曹，或为法曹。
又曰：郭弘为颍川郡决曹掾，治狱至四十年，用法平正，郡内比之东海于公。
《隋书》曰：陈孝意为会郡司法书佐。太守苏威欲杀一囚，固谏不许，乃解衣，请先受死，乃止。後至侍御史、汝州刺史。
五官掾
《汉书》曰：王尊，字子赣，涿郡人。为安定太守，出教曰：”五官掾张辅怀虎狼之心，贪污不轨，一郡之钱尽入辅家，适足以葬矣。“遂将辅送狱，直府史诣阁下，从太守受其事。辅系狱数日死。
《东观汉记》曰：黄香，江夏安陵人也。父况为郡五官，举孝廉，贫无奴仆，香躬勤左右。苦暑乃扇床枕，冬以身温席。
又曰：桓帝时，白马令李□坐直谏系狱，弘农五官掾杜众伤其忠直获罪，上书愿与□俱得死，遂俱死狱中。
《後汉书》曰：谅辅，字汉儒，仕郡为五官掾。夏大旱，太守自祈祷无应，乃自曝庭中，祝曰：“辅为股肱，不能进谏纳忠，荐贤退恶，和调阴阳，承顺天意。”乃积薪以自环，构火其旁曰：“若日中不雨，将自焚。”未日中而澍雨也。
臧荣绪《晋书》曰：范略，字彦长，南阳顺阳人。少游学清河，遂徙家侨居，郡命为五官掾。
卷二百六十五　职官部六十三
州主簿
韦昭《辩释名》曰：主簿，主诸簿书。簿，普也，普关诸事。
《汉书》曰：王尊迁东郡太守。河水盛溢泛，浸溢瓠子金堤，尊躬率吏民，沉白马祀水神河伯。尊亲执璧，使巫祝请以身填金堤，因止宿，庐于堤上。及水盛堤坏，吏民皆走，惟二主簿位在尊旁，尊立不动，而水波稍却回还。吏民嘉壮尊之勇节，白马三老朱英等奏其状。
《东观汉记》曰：周喜仕郡为主簿。王莽末，群贼入汝阳城，喜从太守何敞讨贼，为流矢所中，谓贼众曰：“卿曹皆民隶也，岂有还害其君者耶？喜请以死赎君命。”因仰天号泣，贼於是相视曰：“此义士也。”给其车马遣送之。
《後汉书》曰：朱俊，会稽人也。太守尹端以俊为主簿。熹平二年，端坐讨贼许昭失利，为州所奏，罪应弃市。俊乃羸服间行，轻赍数百金到京师，赂主章史，还得刊定州奏，故端得输作左校。端喜於降免而不知其由，俊亦终无所言。
