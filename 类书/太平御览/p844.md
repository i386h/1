<!-- { "loadSidebar": true } -->
《北史》曰：卢潜为黄门。郑子默奏潜从清河王岳南讨，岳令潜说梁将侯，大纳赂遗，还不奏闻。文宣杖潜一百，仍截其鬓，潜颜色不变。
《三国典略》曰：齐义宁太守荀仲举，字士高，颍川汝阴人也。在郡清简，亦工诗咏。尝与长乐王尉粲剧饮，啮粲指至骨。齐文宣知之，赐杖一百。或问其故，云：“我那许当时，正疑是鹿尾耳。”
又曰：齐冯翊王润，字子泽，神武弟十四子也。廉慎方雅，习於吏职。神武尝称之曰：“此是吾家千里驹也。”初为定州刺史，开府。王回洛，润督独孤拔侵窃官田，授纳赠赂。润案举其事，二人上言润出送台使，登魏文旧坛南望叹息，不测其意。武成宣命於州曰：“冯翊王少小谨慎，内外所知，不为非法，朕信之矣。登高远望，人之常情，何足可道？鼠辈轻相间构，理应从斩，犹以旧人，未忍致法。回洛决鞭二百，拔宜决杖一百。”
《隋书》曰：高祖性猜忌，素不悦学。既任智而获大位，因以文法自矜，明察临下。恒令左右觇视内外，有小过失，则加以重罪。又患令史赃污，因私使人以钱帛遗之，得犯立斩。每於殿廷打人，一日之中，或至数四。尝怒问事挥楚不甚，即命斩之。十年，尚书左仆射高、治书侍御史柳等谏，以为朝堂非煞人之所，殿廷非决罚之地，帝不纳。等乃尽诣朝堂请罪，曰：“陛下子育群生，务在去弊，而百姓无知，犯者不息，致陛下决罚棺芟，皆臣等不能有所裨益。请自退屏，以避贤路。”帝於是顾谓领左右都督田元曰：“吾杖重乎？”元曰：“重。”帝问其状，元举手曰：“陛下杖大如指，捶楚人三十者，比常杖数百，故多致死。”帝不怿，乃令殿内去杖。欲有决罚，各付所由。
又曰：“厍狄士文拜贝州刺史，性清苦，不授公料，家无馀财。其子尝啖官厨饼，士文枷之於狱累日，杖一百，步送还京。僮隶无敢出门。
又曰：燕荣为幽州总管，按部道次见丛荆，堪为笞捶，命取之，辄以试人。人或自陈无咎，荣曰：”後若有罪，当免尔。”及後犯细过，将挝之，人曰：“前日被杖，使君许有罪宥之。”荣曰：“无过尚尔，况有过耶？”榜棰如旧。
《唐书》曰：开元二年，监察御史蒋挺有所犯，敕朝堂杖之。黄门侍郎张廷曰：“御史宪司，清望耳目之官，有犯当煞即煞，当流即流，不可决杖，可煞不可辱也。”
又曰：开元中，前广州都督斐先下狱，中书令张嘉贞奏请决杖。兵部尚书张说进曰：“臣闻刑不上大夫，以其近於君也。故曰：士可煞，不可辱。臣今秋巡边，中途闻姜皎朝堂决杖流，皎是三品，亦有微功，不宜决廷辱，以卒伍待之。且律有八议，勋贵宰缮，今先不可轻行决罚。”上然其言。嘉贞不悦，退而谓悦曰：“何言事之深也？”说曰：“宰相者时来即为，岂能长据？若贵臣尽当可杖，但恐吾等行当及之，此言非为先，乃为天下士君子也。”
又曰：王遂为浙西观察使，每有笞挞，其杖率过常制。既遇祸，监军使封其杖来献，命中人出示於朝以作诫。
《世说》曰：桓宣武在荆州，欲以德被江汉，耻以威刑肃物。令史授杖正从朱衣，上过桓室，年少从外来，云向从门下过，令史授杖。上稍□根，下拂地足，意讥其不着。宣武云：“我犹患其重。”
传集曰：咸为左丞，杨济与咸书曰：“昨遣人相视授罚，云大重，以为恒然。相念杖痕不耐风寒，宜深慎护，不可轻也。当饮酒，令体中常暖为佳，苏治疮上急痛，故寄往之。”咸答：“违距上命，稽停诏罚，退思此罪，在於不测，才加罚黜，退用战悸，何复以杖重为剧？小人不德，所好惟酒，宜於养疮，可数致也。”
《襄阳耆旧记》曰：罗尚为右丞。是时左丞处事失武帝意，大怒，欲案入重罪。事连尚，於是尚为坐授杖一百，时论美之。
《益部耆旧传》曰：常播字文平，蜀郡江源人，仕县主簿。县长广都朱淑以官割没，当论重罪。播争狱讼，身授杖数千，披肌割肤，更历三狱，幽禁二年。描喃掠栲，吏先验问伏不，播答言忽得罚，无所多问，辞终不挠，事遂见明也。
《三辅次录》曰：丁邯字叔春，正直不挠，举孝廉，为郎，以令史次补也。世祖改用孝廉，选邯补为郎，邯称疾不就。诏问：“实病？羞为郎乎？”对曰：“臣实不病，以孝廉为令史职尔。”世祖怒，使虎贲杖之数千，诏问：“欲为郎不？”邯曰：“能煞臣者，陛下；不能为郎者，臣也。”诏出，不为郎。
督
《晋书》曰：魏明帝改士庶罚金之令，妇人加笞，还从鞭督之例，以其刑体裸露故也。
《晋律》曰：诸有所督罚，五十以下鞭如令。平心无私而辜死者，二岁刑。
《晋令》曰：应授杖而体有疮者，督之也。
束《劝农赋》曰：乃有老闲，旧猥欺狡难觉，时虽被考，不过校督。歌对囹圄，笑向桎梏。
流徒
《书》曰：五流有宅，五宅三居，谓不忍加刑，则流放之，若四凶者。五刑之流，各有所居：大罪四裔，次九州之外，次千里之外也。
又曰：流宥五刑，流共工於幽州，放兜於崇山，窜三苗于三危，殛鲧于羽山，四罪而天下咸服。
《後魏书》曰：高聪有罪，恕死，徙平州为民，届瀛州，属刺史王质获白兔将献，托聪为表。高祖见表，顾谓王肃曰：“在下那得复有此才而令朕不知也？”肃曰：“此高聪北徙，此文或其所制。”高祖悟曰：“必应然也。”
《隋书》曰：王伽，开皇末为齐州行参军。初无足称，後被州使送流囚李参等七十馀人诣京师。时制，流人并枷锁传送。伽行次荥阳，哀其辛苦，悉呼而谓之曰：“汝等虽犯宪法，枷锁亦大辛苦。吾欲与汝等脱去，行至京师总集，能不违期不？”皆拜谢曰：“必不敢违。”伽於是悉脱其枷，停援卒，与期曰：“某日当至京师，如致前却，吾当为汝授死。”舍之而去。流人感悦，依期而至，一无离叛。上闻而异之，於是悉召流人，并令携负妻子俱入，赐宴於殿庭而赦之，擢伽为雍令。
卷六百五十一　刑法部十七
除名
何法盛《晋中兴书》曰：胡毋崇为永康令，多授货赂，政治苛暴，诏都街顿辈百，除名为民。
《隋书》曰：贺若敦被除名，每出怨言。晋公护徵还，令自煞。临刑，呼子弼，谓曰：“吾欲必平江南，然此心不果，汝当成之。吾以舌死，汝不可不思。”引锥刺弼舌出血，诫以慎口。
又曰：贺若弼坐免官，弼怨望愈甚。後数年，下弼狱。上谓之曰：“我以高、杨素为宰相，汝唱言云此二人惟堪奋鼹，是何意也？”弼曰：“，臣之故人；素，臣之舅子。臣并知其为人，诚有此语。”公卿奏弼怨望，罪当死，上惜其功，於是除名为民。
又曰：高得罪，除名为民。初为仆射，其母诫之曰：“汝富贵己极，但有一斫头耳，尔其慎之。”由是常恐祸变。及此，欢然无恨色，以为得免於祸。
又曰：权武为潭州总管，晚生子，与亲客宴集。酒酣，遂擅赦所部内狱囚。武帝以南越边远，治从其俗，务便宜，不依律令，而每言当今法急，官不可为。上令有司案其事，皆验。上大怒，命斩之。武於狱中上书，言其父为武元皇帝战死於马前，以此求哀。由是除名为民。
《晋律》曰：吏犯不孝，谋煞其国王侯伯子男，官长诬偷授财枉法及掠人和卖诱藏亡奴婢，虽遇赦，皆除名为民。
又曰：除名，比三岁刑。
又曰：其当除名，而所取饮食之用之物，非以为财利者，应罚金四两以下，勿除名。
晋潘岳《闲居赋叙》曰：今天子谅ウ之际，领太傅主簿府诛，除名为民，俄而复官。
免官
《後汉书》曰：梁松迁太仆，数为私书请托郡县。二年发觉，免官，遂怀怨望。四年冬，乃悬飞书诽谤，下狱免。
《宋书》曰：庾登之为司徒长史，南东海太守府公彭城王义康专览政事，不欲自下厝意，而登之性刚，每陈己志。义康不悦，出为吴郡太守，以赃货免官。
又曰：谢灵运在会稽，亦多徒众，惊动县邑。太守孟ダ因灵运横恣，表其异志。灵运驰诣阙，上表自陈本末。文帝知其见诬，不罪也，以为临川内史。在郡游放，不异永嘉。为有司遣使随州从事郑望生收灵运，兴兵叛逸，遂有逆志，为诗曰：“韩亡子房奋，秦帝鲁连耻。本自江海人，忠义感君子。”追讨禽之送廷尉，廷尉论上斩刑，上爱其才，欲免官而己。彭城王义康坚执，谓不宜恕，诏以谢玄勋参微管，宜宥及後词，降死，徙广州。
《晋律》曰：免官比三岁刑，其无贞官而应免者，正刑召还也。
又曰：有罪应免官，而有文武加官者，皆免所居职官。
又曰：其犯免官之罪，不得减也。
又曰：其当免官者先上。（免官，谓不听应收治者也。）
收赎
《书》曰：金作赎刑。
又曰：墨辟疑赦，其罚百锾。（六百两曰锾。锾，黄铁也。）劓辟疑赦，其罚惟倍。（倍百为二百也。）非刂辟疑赦，其罚倍差。（倍差谓俗之文半为五百锾。）宫辟疑赦，其罚六百锾。大辟疑赦，其罚千锾。
《国语》曰：桓公问：“齐国寡甲兵，为之若何？”（甲，铠。兵，弓矢之属。）管仲对曰：“轻过而移诸甲兵，（诸，之也。谓轻其过，使以甲兵赎罪。）制重罪赎以犀甲一戟，（重罪，死罪。犀，犀皮，可为甲。戟，战戟也。秘长二又六尺。）轻罪赎以贵（劬位切）盾一戟，（轻罪，劓刖之属。贵盾，缀革有文加续。）小罪谪以金分。”（小罪，不入五刑者。以金赎分两之差，今之罪金是也。《书》曰：金作赎刑也。）
《家语》曰：鲁国之政法，赎人臣妾於诸侯者，皆取金于府。子贡赎之而辞不取。孔子闻之曰：“赐失之矣。夫圣人举事，可以移风易俗，而教导可以施於百姓，非独身之行也。今鲁国富者寡，贫者多，赎人授之益金则为不廉，则何以相赎乎？自今己後，鲁人不复赎人法于诸侯矣。”
《汉书》曰：文帝常行中渭桥，有一人闻跸，匿桥下。久，以为跸过，走出，乘与马惊。廷尉张释之奏犯跸，当罚金。帝怒曰：“赖吾马和柔，他马己伤败我，廷尉乃罚金耶？”
又曰：张敞上书，论死刑以下出粟赎罪，以给军用。萧望之以为，父兄囚执，子弟将不顾死亡之患，败乱之行，以赴财利求救，一人得生，十人以丧，且富者得生，贫者独死，刑法不一也。
又曰：贡禹上言：孝文皇帝时，贵廉洁，贱贪行。贾人赘婿及吏坐赃者，皆禁锢不得为吏，无赎罪之法，故令行禁止，海内大化。武帝始临天下，尊贤用士，开地广境，日见功大，遂纵嗜欲，乃行一时之变，使犯法者赎罪，入者补吏，是以官乱民贫，盗贼并起。
