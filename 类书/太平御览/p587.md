<!-- { "loadSidebar": true } -->
又曰：桓彝，字茂伦。庾亮每属彝觅一佳吏部，及至都，谓亮曰：“为卿得一佳吏部矣。”亮问安在，彝曰：“人所应有而不必有，人所应无而不必无。徐宁真海岱清士。”因为叙之，即迁吏部郎。
又曰：谢玄时，苻坚强盛，边境数被侵寇，朝廷求文武良将可以镇御北方者，安乃以玄应举。中书郎郄超素与玄不善，闻而叹曰：“安违众举亲，然玄亦必不负举。”时咸以为不然。超曰：“吾尝与玄共在桓公府，见其使才，虽履屐间亦得其任，所以知之。”
《晋中兴书》曰：何充，字次道。年在童龀，伯父邃谓之曰：“我为儿时，亡伯车骑谓我汝後当与伯父争名，汝今器宇弘深，亦当名出我右。”由是少有名望。
又曰：吴隐之，字处默，少有孝行，遭母忧，哀毁过礼。时与太常韩康伯邻居，伯母语伯曰：“汝後若居铨衡之职，当用如此辈人。”及伯为吏部尚书，因进用之。遂历清显。
又曰：范汪，字玄平，少失父。年六岁过江依外家庾氏，荆州刺史王澄见而奇之，以为兴范族者，必是人也。
又曰：魏徐州刺史吕虔，有佩刀。工相之，以为必三公可服此刀。虔谓别驾王祥曰：“苟非其人，刀或为害，卿有公辅之量，故以相与。”祥始辞之，固强乃受。祥死之日，以刀授弟览曰：“吾儿凡，汝後必兴，足称此，故以相与。”
又曰：王，字玄琳。弱冠与谢玄辟大司马桓温掾，温语人曰：“谢掾年三十，必拥旄仗节，王掾当作黑头公，皆不易才也。”
又曰：薛谦与同郡纪瞻、广陵闵鸿、吴郡顾荣、会稽贺循同志友善，号曰：“五俊”。初入洛，司空张磺见而叹曰：“皆南金也。”
又曰：陆晔童龀中，从兄机称之为陆氏之宝，我家不世之公也。
又曰：褚季野翼从弟弱冠，谯国桓彝见而异之曰：“褚季野有皮里阳秋。”
又曰：王敦为太子舍人，荥阳潘滔时为洗马，见而目之曰：“处仲蜂目已露，但豹声未振，若不噬人，亦当为人所噬。”
沈约《宋书》曰：桓玄闻一军起，便忧悴无复计。或曰：“刘裕等众力微弱，岂便有成，陛下何虑之甚？”玄曰：“刘裕足为一世之雄，刘毅家无担石之储，ヅ蒲一掷百万。何无忌刘牢之甥，酷似其舅。其举大事，何虑无成也。
《宋书》曰：谢弘微童幼时，精神端审，时然後言。叔父混尝异之曰：“此儿深衷夙敏，方成佳器。有子如此，足矣。”
又曰：谢弘微叔父混，尚晋陵公主。高祖受命，晋陵公主降为东乡君，以混得罪前代，东乡君节义可嘉，听还谢氏。自混亡，至是数载，而室宇修整，仓廪充盈，门徒业使，不异平日，田畴垦辟，有加於旧。东乡君叹曰：“仆射平生重此子，可谓知人。仆射为不亡矣。”
又曰：袁淑，字阳源，陈郡阳夏人，丹阳尹豹少子也。少有风格，年数岁，伯湛谓家人，此非凡儿。
《齐书》曰：隋郡王子隆能属文，明帝谓王俭曰：“我家东阿也。”俭曰：“东阿重出，实为皇家藩屏。”
又曰：徐孝嗣姑东莞刘舍，舍兄藏为尚书左丞，孝嗣往诣之。藏退语舍曰：“徐郎是令仆人，三十馀可知矣。汝宜善自结。”
又曰：江为丹阳丞，时袁粲为尹，见叹曰：“风流不坠，正在江郎！”数与宴赏，流连日夜。
萧子显《齐书》曰：褚渊，字彦回，河南阳翟人也。父卒，悉推财与弟，惟取书数千卷。初，与从弟同载，道遇太祖，渊举手指太祖车谓曰：“此非常人，将来不可测。”
《梁书》曰：沈起家州从事，奉朝请。尝诣齐尚书右丞殷氵尔，氵尔与语及政事，甚器之，谓曰：“观卿才，当居我此职。”
又曰：范述曾，字子玄，吴郡钱塘人也。幼好学，从馀杭吕道惠受《五经》，略通章句。道惠学徒常有百数，独称述，曾曰：“此子必为王者师。”
又曰：贺琛，字国宝，会稽山阴人也。伯父，步兵校尉，为世硕儒。琛幼，授其经业，一闻便通义理。异之，常曰：“此儿当以明经致贵。”
又曰：臧盾，幼从徵士琅琊诸葛璩受《五经》，通章句。璩学徒常有数十百人，盾处其间，无所狎比。璩异之，叹曰：“此生重器，王佐才也。”
又曰：贺时沛国刘为会稽府丞，见深器异之。尝与俱造吴郡张融，指谓融曰：“此生神明聪敏，将来当为儒者宗。”
又曰：丘仲孚字公信，吴兴乌程人也。少好学，从祖灵鞠有人伦之鉴，尝称为千里驹也。
《陈书》曰：杜之伟强识俊才，颇有名当世，吏部尚书张瓒深知之，以为廊庙器也。
又曰：陆庆，永阳王为吴郡太守，闻其名，欲与相见，庆固辞以疾。时宗人陆荣为郡五官，庆尝诣焉，王乃微服往荣舍，穿壁以观之。王谓荣曰：“观陆庆风神凝峻，殆不可测，严君平、郑子真何以尚兹。”
《北史》曰：于谨南伐江陵，以唐瑾为玄帅府长史，及军还，诸将多因虏掠，大获财物，瑾一无所取，惟得书两车，载之以归。或言於周文曰：“唐瑾大有辎重，悉是梁朝珍玩。”周文初不之信，然欲明其实，密遣使检阅，惟见坟籍而已。乃叹曰：“孤知此人来二十许年耳，其不以利污义，向若不令检视，恐常人有投杼之疑，孤所以益明之耳。凡受人委任，当如此也。”
《隋书》曰：魏任城王谐荐李德林，因遗尚书令杨遵彦书云：“燕赵固多奇士，此言诚不为谬。今岁所贡秀才李德林者，文章学识，固不待言，观其风神器宇，终为栋梁之用。至如经国大体，是贾生，晁错之俦；雕虫小伎，殆相如、子□之辈。今虽唐虞君世，俊盈朝，然修大厦，岂厌夫良材之积也。吾尝见孔文举荐祢衡表云：‘洪水横流，帝思俾。’以正平比夫大禹，常谓拟谕非伦，今以德林言之，便觉前言非大。”
又曰：杨素，少落拓，有大志，不拘小节，世人多未之知，惟从叔祖魏尚书仆射宽深异之，每谓子孙曰：“处道当逸群绝伦，非常之器，非汝曹所逮也。”
又曰：柳庄少有远量，博览坟籍，兼善辞令。济阳蔡大宝有重名於江左，时为岳阳王萧察咨议，见庄便叹曰：“襄阳水镜，在於兹矣。”大宝遂以女妻之。
又曰：高构。河东薛道衡才高当世，每称构有橇砒，所为文笔，必先以草呈构，有所诋诃，道衡未尝不嗟伏。大业七年，终于家，时年七十二。所举杜如晦、房玄龄等，後皆自致公辅，论者称构有知人之鉴。
又曰：虞世基，字茂世，会稽馀姚人也。父荔，陈太子中庶子。世基幼沉静，喜愠不形於色，博学有高才，兼善草隶。陈中书令孔奂见而叹曰：“南金之贵，属在斯人。”少傅徐陵闻其名，召之，世基不往。後因公会，一见而奇之，顾谓朝士曰：“当今潘、陆也。”因以弟女妻焉。
《隋书》曰：李德林，任城王谐为定州刺史，重其才，召入州馆，朝夕同游，殆均师友，不为君民礼数。尝语德林云：“窃闻蔽贤蒙显戮。久令君沉滞，吾独得润身，朝廷纵不见尤，亦惧明灵所谴。”於是举秀才入邺。李德林幼聪敏，年数岁，诵左思《蜀都赋》，十馀日便度。高隆之见而嗟叹，遍告朝士，云：“若假其年，必为天下伟器。”邺京人士多就宅观之，月馀，日中车马不绝。年十五，诵五经及古今文集，日数千言。俄而该博坟典，阴阳纬候无不通涉。善属文，辞核而理畅。魏收尝对高隆之谓其父曰：“贤子文笔终当继温子升。”隆之大笑曰：“魏常侍殊已嫉贤，何不近比老、彭，乃远求温子！”
又曰：李士谦，字子约，赵郡平棘人也。髫丧父，事母以孝闻。母曾呕吐，疑为中毒，因跪而尝之。为伯父魏歧州刺史，深所嗟尚，每称曰：“此儿吾家之颜子也。”
卷四百四十四　人事部八十五
知人下
《唐书》曰：王，幼孤，性雅澹，少嗜欲，志量沉深，能安於贫贱，体道履正，交不苟人。叔父颇，当时通儒，有人伦之鉴，尝谓所亲曰：“门户所寄，惟在此儿耳。”
又曰：裴行俭，有人伦之鉴。自掌选及为大总管，凡遇贤俊，无不甄采。每制敌摧凶，必先期捷日。时有後进杨炯、王勃、卢昭邻、骆宾王并以文章见称，吏部侍郎李敬玄，盛为延誉，引以示行俭，行俭曰：“才名有之，爵禄盖寡。杨应至令长，馀并鲜能令终。”是时，苏味道、王□未知名，因调选，行俭一见，深礼异之，仍谓曰：“有晚年子息，恨不见其成长。二公十数年当居衡石，愿记识此辈。”其後相继为吏部，皆如其言。行俭尝所引偏裨，有程务挺、张虔勖、崔知辩、王方翼、党金毗、刘敬同、郭待封、李多祚、黑齿常之，尽为名将，位至刺史、将军者数十人。其所知赏，多此类也。
又曰：狄仁杰授汴州判佐。时工部尚书阎立本为河南道黜陟使，仁杰为吏人诬告，立本见而谢曰：“仲尼云：观过知仁矣。足下可谓海曲之明珠，东南之遗宝。”荐授并州都督府法曹。
又曰：张守仪形瑰壮，善骑射，性慷慨，有节义。时卢齐卿为幽州刺史，深礼遇之，常共榻而坐，谓曰：“足下数年外必节度幽、凉，为国之良将，方以子孙相托，岂得以僚属常礼相期耶！”
又曰：李勉以故吏前密县尉王ㄧ勤，俾摄南郑令，俄有诏处死，勉问其故，乃为权幸所诬。勉询将吏曰：“上方藉牧宰为人父母，岂以谧稍而杀不辜乎！”即停诏拘ㄧ，飞表上闻，ㄧ遂获宥，而勉竟为执政所非，追入为大理少卿。谒见，面陈王ㄧ无罪，政事条举，尽力吏也。肃宗嘉其守正，即日除太常少卿。王ㄧ後以推择拜大理评事、龙门令，终有能名，时称知人。
又曰：李晟，德宗之幸山南，既入骆谷，谓浑曰：“渭桥在贼腹内，兵势悬隔，李晟可办事乎？”对曰：“李晟秉义执志，临事不可夺，以臣计之，破贼必矣。”帝意始安。
又曰：杨嗣复，字继之，仆射於陵之子也。初，於陵十九登进士第，二十再登博学弘词科，调补润州句容尉。渐西观察使韩有知人之鉴，见之甚悦。有爱女，方择佳婿，谓其妻柳氏曰：“吾阅人多矣，无如杨生贵而寿，生子必为宰相。”於陵秩满，寓居杨州而生嗣复。後见之，扶其首曰：“名位果逾於父，杨门之庆也。”因字曰庆门。竟如其言。
又曰《于邵传》云：“樊泽尝举贤良方正，邵一见之於京师，谓樊将相之才也。不五年，择为节将。
又曰：李德裕与牛僧孺有隙。或以韦温厚於牛僧孺，言於德裕，裕曰：“此人坚正中立，君子也。”
又曰：刘三复，长庆中李德裕拜浙西观察使，三复以德裕禁密文臣，以所业文诣郡干谒，德裕阅其文，倒屣迎之，乃辟为从事。
