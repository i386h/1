<!-- { "loadSidebar": true } -->
又曰：二弦，未详所起，形如琵琶。二弦四隔，孤柱一合，散声二，隔声八，柱声一，总一十声，随调应律。
又曰：四弦秦汉未详所起，与琵琶同，以不开目为异。四弦四隔，合，散声四，隔声十六，总二十声，随调应律。
六弦
又曰：六弦，史盛作。天宝中进，形如琵琶，而身长。六弦四隔，孤柱一合，散声六，隔声二十四，柱声一，总三十一声，隔调应律。
七弦
又曰：七弦，郑善子作，开元中进。形同阮咸而大，近身旁有少缺，取其近身便也。七弦十三隔，孤柱一合，散声七，隔声九十一，柱声一，总九十九声，随调应律。
太一
又曰：太一，司马滔作。开元中进。十二弦六隔，合散声十二，隔声七十二弦，散声应律吕，以隔声旋相为宫，合八十四调。今入雅乐，宫悬内用之矣。
又曰：天宝乐任历作，天宝中进。类石幢，十四弦设柱，黄锺一均足倍七声，后柱作调应律，每舞者执之。
方响
《三礼图》：方响，梁有铜磬，盖今方响也。方响以铁为之。修八寸，广二寸，圆上方下，架磬而不设，倚架上以代锺磬。人间所用者，才三四寸。
《乐府杂录》曰：唐咸通中，有调音律官吴缤为鼓吹署丞，善打方响，其妙超群。本朱崖李太尉家乐人也。
缶
《易》曰：日昃之离，不鼓缶而歌，则大耋之嗟，凶。
《毛诗□宛丘》曰：坎其击缶，宛丘之道。（缶者瓦器，所以盛酒浆。秦人鼓之以节歌也。）
《尔雅》曰：盎谓之缶。注云：盆也。
《史记》曰：秦王与赵王会渑池，蔺相如从。秦王曰：“寡人闻赵王好音，请奏琴。”赵王鼓琴，秦御史书曰：“某年某月，秦王命赵王鼓琴。”相如亦奉缶秦王，秦王不肯。相如曰：“五步之内，请以颈血溅太王。”秦王不怿，为一击之。相如亦命赵御史书曰：“某年某月，赵王使秦王击缶。”
《淮南子》曰：夫穷乡之社，扣瓮拊瓶相和而歌，自以为乐。常试为之击建鼓，撞巨锺，乃始知夫瓮瓶之足差也。
徐《中论》曰：听黄锺之音，知击缶之细；涉庠序之教，知不学之困。
《吕氏春秋》曰：尧使质以麋鞅置缶而鼓之也。
《墨子》曰：农夫春耕、夏耘、秋敛、冬藏，息於吟缶。
《大周正乐》曰：今缶八。永泰初，司马滔进献广平乐，兼此八缶，具黄锺一均声。
《乐府杂录》曰：唐大中初，有调音律官天兴县丞郭道源，善击瓯。用越瓯、邢瓯共一十二旋，加减水，以箸击之，其音妙于方响也。
铎
《周礼》曰：二十五人为两，置司马一人，因以名焉。木舌金铃曰铎，军中执之以通鼓也。
《後周书》曰：长孙绍远为太常，广召工创造乐器。土、木、丝、竹，各得其宜，惟黄锺不调，绍远每以为意。尝因退朝，经韩使君佛寺过，浮图三层之上有鸣铎焉。忽闻其音雅合宫调，取而配奏，方始克谐。绍远乃启世宗行取。
《通礼义纂》曰：铎，大铃，振之以通鼓也。
《大周正乐》曰：铎如铙，以木为舌，摇之以和鼓也。
《乐书》曰：木铎者，铃也。主铜为之，以木作舌。故天将以夫子为木铎，言施政教时。天将命以号令天下，文舞所执而鸣之，以振文教。
《乐书》曰：金铎者，形同木铎，以为金舌。号令为度，鸣而惊众，武舞所执，以振武教者也。
郑注《司马职》云：掩上振之为扌鹿。扌鹿者，止行息气也。六军三三而居，其间相远，故振铎以通之，使军众知可进可止之节也。
《司马法》曰：鼓声不过阊，鼙声不过，铎声不过其琅也。
《广古今五行记》曰：晋愍帝建兴四年，晋陵人陈宠在田得铜铎五枚，皆有龙虎形。
《大周正乐》曰：唐朝承周、隋离乱之后，乐悬散失，独无徵音，国姓所阙，知者不敢闻达其事。天后末，御史大夫李嗣真常密求之，不得。一旦秋爽，闻砧声有应之者，在今弩营，是当时英公宅。又数年，无由得之。其后敬业举兵，败走，后潴其宫，嗣真乃求得丧车一铎，入而振之，於东南隅果有应也。遂掘之，得石一段，裁为四具，补乐悬之散阙。今享宗庙郊天挂иね者，乃嗣真所得也。
铙
《释名》曰：铙，铙也，宫悬用之，饰以流苏。
《礼记》曰：始奏以文，文击鼓以惊众也；复乱以武，武击铙而退也。
《周礼》曰：金铙止鼓。（铙，如铃无舌者，秉执而鸣之，以止鼓也。）
《乐书》曰：金铙，小者似铃，执而鸣之，以止鼓也。武舞工人所执，谓振而退武也。大者，悬而击之，像锺形。旁有二十四铙，应律音而和乐也。
《说文》曰：钲，铙也。铃柄中上下通，钲也。铣，小铙也。军法：卒长执铣。汉有鼓吹曲，有铙歌。
镯
《周礼》曰：鼓人以金为镯，节鼓。形如小锺，行鸣之，以为鼓节也。近代有大铜叠，悬而击之。
又曰：卒长执铙，两司马执镯。言镯、铙之用，谓钲、铎之属，以金铙止鼓，而金镯节鼓。然是四金之数。故镯者，非雅乐器也。
角
《通礼义纂》曰：长鸣，角也。按：蚩尤师罔两与黄帝战於涿鹿。帝命吹角为龙鸣以御之。魏武帝征乌桓，军士思归，乃减角为中鸣，其声尤悲，以应胡笳。晋、宋以降，沿袭用之，有长鸣。唐礼大驾陈一百二十具，是承晋、魏之制也。
《宋乐志》曰：西蕊裥吹金者，铜角长可二尺，形如牛角。书记所不载。或云出羌胡，以惊中国马。
又曰：角长五尺，形如竹筒。本细，末稍大，未详所起。今卤部及军中用之。或以竹木，或以皮为之，无定制。按古军法有吹角也。此器俗名拔逻回，盖胡虏惊军之音，所以书传无之。海内乱离，至侯景围台城，方用之也。
铜钵
又曰：铜钵是西凉乐也。以皮纽相击应节，令法里衩之。
《通典》曰：铜钵亦谓之铜盘，出西戎及南蛮。其围数寸，隐起如浮沤，贯之以韦，相击以和乐也。南蛮国大者围数尺，或谓齐穆士素所造也。
壤
《风土记》曰：壤者，以木作，前广後锐，长尺三四寸。其形如覆节，僮少以为戏也。尧时有八九十老人，击而歌曰：“日出而作，日入而息，凿井而饮，耕田而食，帝何力於我哉？”
《风俗通》曰：相，拊也。所以辅相於乐。奏乐之时，先击相。
又曰：雅形如漆筒，有椎，诗云“讯疾以雅”是也。
抚相
《大周正乐》曰：抚相，以韦为之，实以糠，抚之以节也。
舂牍
《周礼□笙师》曰：掌舂牍、应、雅。郑司农云：状如漆筒，而口大大围，长五尺六寸，以羊韦鞔之，有两组疏画。虚无底，举以顿地，如舂杵。亦谓之顿相。相，助也，以节乐也。或谓梁孝王筑睢阳城，方十二里，造时唱声，以小鼓为节，筑者下筑和之。后世谓此声为睢阳乐。
拍板
《乐府杂录》曰：玄宗令黄幡绰撰柏板谱。幡绰乃於纸上画一耳进之，问其故，对曰：“但有耳道，则无失其节奏也。”韩文公因为乐句。
卷五百八十五　文部一
叙文
《易□贲卦□象》曰：观乎天文以察时变，观乎人文以化成天下。
《春秋》襄二十五年《传》曰：郑子产献捷于晋，（献入陈之功。）士庄伯不能诘。仲尼曰：“《志》有之，‘言以足志，文以足言。’不言，谁知其志？言之无文，行而不远。”
《论语》曰：孔子曰：“周监於二代，郁郁乎文哉！吾从周。”
又曰：子贡曰：“夫子之文章可得而闻也。夫子之言性与天道，不可得而闻也。”
又曰：大哉！尧之为君也。巍巍乎，惟天为大，惟尧则之。荡荡乎，民无能名焉。巍巍乎，其有成功。焕乎其有文章。
扬子《法言》曰：或曰：“良玉不雕，美言不文。何谓也？”曰：“玉不雕，不作器；言不文，典谟不作经。”
桓宽《盐铁论》曰：内无其实而外学其文，若画脂镂冰，费日损功。
王充《论衡》：学问习熟，则能推类兴文。文由外而滋未必实，才与文相副也。
魏文帝《典论》曰：夫文本同而末异。盖奏议宜雅，书论宜理，铭诔尚实，诗赋欲丽。文以气为主，气之清浊有体，不可力强而致。古之作者，寄身於翰墨，见意於篇籍，不假良史之辞，不托飞驰之势，而声名自传於後。故西伯幽而演《易》，周旦显而制《礼》，不以隐约而弗务，不以康乐而加恩。夫然则古人贱尺璧而重寸阴，惧乎时之过已。而人多不强力，贫贱则慑於饥寒，富贵则流於逸乐；遂营目前之务，而遗千载之功。日月逝於上，体貌衰於下，忽然与万物迁化，斯志士之所大痛也。
晋挚虞《文章流别论》曰：文章者，所以宣上下之象，明人伦之叙，穷理尽性以究万物之宜者也。王泽流而诗作，成功臻而颂兴，德勋立而铭著，嘉美终而诔集。祝史陈辞，官箴王阙。《周礼》太师掌教六诗：曰风、曰赋、曰比、曰兴、曰雅、曰颂。言一国之事，系一人之本，谓之风。言天下之事，形四方之风，谓之雅。颂者，美盛德之形容。赋者，敷陈之称也。比者，喻类之言也。兴者，有感之辞也。后世之为诗者多矣，其功德者谓之颂，其馀则总谓之诗。颂，诗之美者也。古者圣帝明王功成治定而颂声兴，於是奏於宗庙，告於鬼神，故颂之所美者，圣王之德也。古之作诗也，发於情，止乎礼义。情之发，因辞以形之，礼义之指，须事以明之，故有赋焉。所以假象尽辞，敷陈其志。古诗之赋，以情义为主，以事类为佐。今之赋，以事形为本，以义正为助。情义为主，则言省而文有例矣；事形为本，则言富而辞无常矣。文之烦省，辞之险易，盖由於此。夫假象过大，则与类相远；免辞过壮，则与事相违；辩言过理，则与义相失；丽靡过美，则与情相悖。此四过者，所以背大体而害政教。示以司马迁割相如之浮说，扬雄疾辞人之赋丽以淫也。
沈约《宋书□论》曰：民禀天地之灵，含五常之德。刚柔迭用，喜愠分情。然则歌咏所兴，宜自生民始也。周室既衰，风流弥著。屈平、宋玉导清源於前，贾谊、相如振芳尘於後。英辞润金玉，高义薄□天。自兹以降，情志逾广，王褒、刘向、扬、班、崔、蔡之徒，异轨同奔，递相师祖。虽清辞丽曲时发於篇，而芜音累气固亦多矣。若夫平子艳发，文以情变，绝唱高踪，久无嗣响。至於建安，曹氏基命，二祖、陈王，咸蓄盛藻。自汉至魏，四百馀年，辞人才子，文体三变。相如巧为形似之言，二班长於情理之说，子建、仲宣以气质为体，原其飚流所始，莫不同祖风、骚。降及元康，潘、陆特秀，律异班、贾，体变曹、王。缛旨星稠，繁文绮合，缀平台之逸响，采南皮之高韵，遗风馀烈，事极江右。爰逮宋氏，颜、谢腾声。灵运之兴会标举，延年之体裁明密，并方轨前秀，垂范後昆。
李充《翰林论》曰：或问曰：“何如斯，可谓之文？”答曰：“孔文举之书，陆士衡之议，斯可谓成文也。”
