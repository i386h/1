<!-- { "loadSidebar": true } -->
《魏典略》曰：董卓虽亲爱吕布，然时醉酒则骂之，以刀剑击之，不中。布恐终被害，乃先畜死士以戟刺卓，卓曰：“布何在？”布曰：“有诏！”遂杀之。
又曰：时苗，字德胄，出为寿春令。杨州治在其县，时蒋济为治中，苗以初至，往欲谒济。济素嗜酒，会其醉，不能见。恚恨还，刻木为人，署曰“酒徒蒋济”，竖之於墙下，旦夕射之。
又曰：丁冲为司隶校尉，後数岁过诸将饮酒，美不能止，醉，烂肠死也。
《晋书》曰：羊昙者，太山人，知名士也。少为谢安所爱重。安薨後，辍乐弥年，行不由西路州，尝因石头大醉，扶路唱乐，不觉至州门也。左右白曰：“此西州门。”昙悲感不已，以马策扣扉，诵曹子诗曰：“生存华屋处，零落归山丘。”因恸哭而去。
又《王恭传》：会稽王道子置酒於东府，尚书令谢石因醉为委巷之歌，恭正色曰：“居端右之重，集藩王之第，而肆淫声，欲令群下何所取则！”石深衔之。
又曰：王蕴素嗜酒，末年尤甚。及在会稽，略少醒日，然犹以和简为百姓所悦。
又《顾荣传》：齐王□召为大司马主簿。□擅权骄恣，荣玖虐祸，终日昏酣，不综府事，以情告友人长乐冯熊。熊谓□长史葛曰：“以顾荣为主簿，所以甄拔才望，委以事机，不复计南北亲疏，欲平海内之心也。今府大事殷，非酒客之政。”曰：“荣江南望士，且居职日浅，不宜轻代易之。”熊曰：“可转为中书侍郎，荣不失清显，而府更收实才。”然之，白□，以为中书侍郎。在职不复饮酒。人或问之曰：“何前醉而後醒耶？”荣惧，乃复更饮。
《晋中兴书》：毕卓，字茂世，为吏部郎。比舍郎酿熟，卓因醉夜至其瓮间取酒饮之，掌酒者缚卓。郎往视之，释缚，宴於瓮侧，取醉而去。
又曰：周ダ代戴渊为护军，尚书纪瞻置酒请ダ及王导等二十人，ダ荒醉失仪，复为有司所奏。
檀道鸾《晋书》曰：桓玄诣会稽王道子，道子已醉，对玄张目，瞩四座云：“桓温作贼。”玄见此醉势难测，伏地流汗。
《宋书》曰：荆州刺史王忱，范太外弟也。忱嗜酒，醉辄累旬，及醒则俨然端肃。太谓忱曰：“酒虽会性，亦所以伤生也。”
又曰：孔ダ使酒仗气，每醉辄弥日不醒，僚类之间，多所凌忽，尤不能曲意权幸，莫不畏而疾之。
又曰：陶潜，尝九月九日无酒，出宅边菊丛中坐，久之，值王弘送酒至，便酌，大醉而归。
崔鸿《後赵录》曰：石勒制法甚严，兼讳胡，尤峻。有醉胡乘马突入止车，勒大怒，谓宫门小执法冯翥曰：“夫人君为令，将使下之无犯。吾尚望威行天下，况於宫阁之间！向驰马入门，为是何人，而不弹白，纵之耶？”翥惶惧忘讳，对曰：“向醉胡乘马驰入，甚呵，卫之而不可与语，所谓互乡难与言，小人所不能制。”勒笑曰：“胡正自难与言。”恕而不罪。
崔鸿《前秦录》曰：建武十四年，坚宴群臣於钓台，以秘书监朱彤为酒正，坚曰：“今日之饮，当以落池为限。”
《史典论》曰：荆州牧刘表跨有南土，子弟骄贵，并好酒。为三爵：大曰伯雅，次曰仲雅，小曰季雅。伯受七升，仲受六升，季受五升。又设大针於坐端，客有醉酒寝地，辄以刂（音谗。）刺，验其醒醉。是鬼於赵敬侯以筒酒灌人也。大驾都许，使光禄大夫刘松北镇袁绍军，与绍子弟宴饮，松常以盛夏三伏之际，昼夜酣饮。二方化之，故南荆有三雅之爵，河朔有避暑之饮。
又曰：中常侍张让子奉为太医令，与人饮酒，辄掣引衣裳，发露形体，以为戏乐。将罢，又乱其履舄，使小大差，无不倾倒僵仆，委跌手足，因随而笑之。
《襄阳耆旧记》曰：襄阳城南有池，山季伦每临此池，未曾不大醉而还。恒曰：“此我高阳池也。”襄阳城中儿歌之曰：“山公出何许，往至高阳池。日夕倒戴归，酩酊无所知。时时能骑马，到著白接离。举鞭问葛强，何如并州儿。”
《韩诗外传》曰：赵简子与诸大夫饮於洪波之台，酒酣。简子涕，诸大夫皆出走，曰：“臣有罪而不自知也。”简子曰：“大夫无罪。昔友周舍有言曰：千牛之皮，不若一狐之腋；众人之惟惟，不若直士之谔谔。”
《费别传》曰：孙权每别置好酒以酌，视其已醉，然後问以国事，并论世务，辞难累至。辄辞以醉，退而撰次所问，事条答，无所遗矣。
《吕氏春秋》曰：秦缪公之时，西戎强大，缪公遗女乐。戎王大喜，以其故，数饮食，日夜不休。左右有言秦寇之至，因按弓而射之。秦寇果至，戎王醉而卧於樽下，卒生缚而擒之。
《博物志》曰：人中酒醉不解，浴之以汤，自渍则愈。汤亦作酒气味。
又曰：昔有人名玄石，从中山酒家酤酒。酒家与之千日酒，不语其节度，至家而醉，家以为死，而葬之。酒家计满千日，乃忆之，往索玄石。玄石家云：“亡来三年，服已阕矣。”乃至冢，掘而问之，玄石起於棺中。
《说苑》曰：楚庄王赐群臣酒，日暮烛灭，有引美人衣者，美人援绝其冠缨。告王，王曰：“赐人酒，使醉失礼，奈何欲显妇人之节而辱士乎？”乃命左右曰：“与寡人饮，不绝冠缨者不欢。”群臣皆绝其冠缨，乃止。
《世说》曰：周伯仁有德量，深达危乱。过江积年，恒大饮酒。尝经三日醒，时人谓“三日仆射”。
又曰：张磺既贵，有少时知识来候之。华屏官事，与共饮，九酝酒，为酣畅，其夜醉眠。张华尝饮此酒，醉眠辄使左右转侧，至觉，左右依常为张公转侧，其友无转侧者。至明起，友人犹不寤。张公曰：“咄，此必死矣！”使就视之，酒果穿腹流，床下滂沱。
又曰：山公曰：嵇叔夜之为人也，岩然若孤松之独立。及其醉也。嵬峨若玉山之将颓。
又曰：杜预为荆州刺史，镇襄阳。时有宴集，大醉，闭斋独眠，或见一大蛇垂头床边吐。
《语林》曰：周伯仁过江恒醉止，有姊丧三日醒，姑丧三日醒也。
又曰：周伯仁在中朝，能饮一斛酒。过江，虽日醉，然未尝饮一斛，以无其对也。後有旧对忽从北来，相得欣然，乃出二斛酒共饮之。既醉，伯仁得眠，眠觉，问共饮者何在？曰：“西厢。”问：“得转不。”答：“不得转。”伯仁曰：“异事。”使视之，胁腐而死。
《十洲记》曰：瀛洲者，玉膏如酒味，名曰玉酒，饮数升辄醉，令人长生。
《俗记》曰：宋死後，葬在金城南山，对琅琊郡门，袁崧为琅琊太守，每醉辄乘舆上宋冢，作《行路难》歌。
《列子》曰：子产相郑，有兄曰公孙朝，好酒。朝之室聚酒千钟，积麴成封，糟糠之气逆於人鼻。方其荒醉，不知世道之安危。
《鲁连子》曰：楚王成章华台，酌诸侯酒。鲁君先至，悦之，故醉，与之大曲之弓、不琢之璧，已而悔之。鲁君惧，乃归之。
《庄子》曰：醉者之坠车也，希死，形体与人同，其悟物与人异，则其神者全也。
《尸子》曰：赤县洲者，实为昆仑之虚，其东则卤水岛。山左右蓬莱，玉红之草生焉。食其一实，醉卧三百岁而寤。
《韩子》曰：楚共王与晋厉公战於鄢陵，楚师败绩。共王伤目，司马子反渴而求饮，阳树操觞而进子反。王欲复战，召子反议，子反醉，乃辞以疾。王入其幕，酒臭，旋师而斩。
《韩子》曰：绍缁昧醉而忘其裘，梁君曰：“醉足以亡裘乎？”答曰：“纣以酒亡天下，而况裘亡乎？”
又曰：纣为长夜饮而失日，问於左右，尽弗知日。使人问箕子，谓其从曰：“为天下王，而一国皆失日，天下其危矣。一国皆不知，而我独知之，我其危矣。”辞以醉而不知也。
又曰：齐桓公饮酒醉，遗其冠，耻之，三日不朝。管仲曰：“此非有国者之耻也，公胡不雪之以政？”公曰：“善。”因发困仓，赐贫穷；论囹圄，出薄罪。处三日，而民歌之曰：“公乎，不复遗其冠乎！”
《淮南子》曰：夫醉者，俯入城门，以为七尺之闺；超江、淮，以为寻常之沟。酒浊其神也。
陶渊明诗序曰：余偶有名酒，无日不饮，顾影独尽，忽焉复醉。
《诸葛亮集》曰：亮戒子曰：“夫酒之设，合礼致情，体归性，礼终而退，此和之至也。主意未殚，宾有馀倦，可以至醉，无致迷乱。”
卷四百九十八　人事部一百三十九
简傲
《诗》曰：兕其，旨酒思柔。彼交匪傲，万福来求。
《礼》曰：傲不可长，欲不可纵，乐不可极。
《春秋》曰：卫侯享苦成叔，宁惠子相苦成叔，傲宁子曰：“苦成家其亡乎？古之为享食也。以观威仪，省祸福也。”
《论语》曰：居简而行简，无乃太简乎？
《韩诗外传》曰：田子方之魏，魏太子从车百乘，迎之於郊。太子再拜谒，子方不下车，太子不悦，曰：“敢问何如则可以骄人矣？”子方曰：“吾闻以天下骄人而亡者有矣，以一国骄人而亡者有矣。由此观之，则贫贱可骄人矣，士志不得则授履而之秦楚耳，安往而不得贫贱乎？”於是，太子再拜而後退，子方遂不下车。
《孔丛子》曰：子思居卫，曾子谓子思曰：“昔吾从夫子巡於诸侯，未尝失其人臣之礼，而犹圣道不行。今吾观子有傲世之心，无乃不容乎？”子思曰：“时移势异，各有宜也。当吾先君，周制虽毁，君臣固位，上下相持，欲行其道，不劳以求之，则不能入也。今天下诸侯方欲力争，竞招英雄以自辅翼。此得士则昌、失士则亡之秋也。不自高，人将下吾；不自贵，人将贱吾。舜禹揖让，汤武用师，非故相诡，乃时也耳。
华峤《後汉书》曰：赵壹，字玄淑，恃才倨傲，为乡里所摈。
《东观汉记》曰：博士范升奏曰：“伏见太原周党解履升华毂，陛下见帝庭，偃蹇忄敖慢，逡巡进退，臣愿与并论灵台之下。”
《魏略》曰：丁谧少不肯交游，但博观书傅。为人亢毅，颇有才略。太和中，常於邺借人空屋，居其中，而诸王亦欲借之，不知谧已得，直开门入。谧望见王，交脚卧不起，而呼其奴客曰：“此等人？促呵使去。”王怒其无礼，还具上闻之。明帝收系邺狱，以其功臣子原之。
《蜀志》：简雍，字宪和，涿郡人。与先主有旧。性简傲跌荡，在先主座席，犹箕倨倾倚，威仪不肃，自从。诸葛亮已下则独擅一榻，倾枕卧语，无所为屈。
《蜀志》曰：彭，字永年，广汉人。身长八尺，容貌甚伟。姿性骄傲，多所轻忽，惟敬同郡秦子整。
王隐《晋书》曰：魏末，阮籍有才，而嗜酒荒放，露头散，裸袒箕踞。作二千石，不治官事，日与铃下共饮酒歌呼。时人或以籍生在魏之交，欲佯狂避时，不知籍本性自然也。
干宝《晋记》曰：吕安友嵇康，相思则命驾千里从之，或遇其行。康兄喜，位至方伯，拭席而待，弗之顾也，独宿车中。康母设酒求康儿共戏，则去。
