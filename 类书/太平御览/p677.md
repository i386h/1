<!-- { "loadSidebar": true } -->
又曰：张嘉贞为并州长史，为政严肃，甚为人吏所畏。开元初，因奏事至京师。上闻其善政，数赏慰，嘉贞因奏曰：“臣少孤，兄弟相依，以至今日。臣弟嘉今授鄯州别驾，与臣各在一方，同心离居，魂绝万里，乞移就臣侧近，臣兄弟尽力报国，死无所恨。”上嘉其友爱，特改嘉为忻州刺史。
又曰：韦述弟迪，学业亦亚於述，尤精《三礼》，与述对为学士，迪同为礼官。时人荣之。
又曰：张道源族孙楚金，少有志行，事亲以孝闻。初与兄越石同预乡贡进士。州司将罢越石而荐楚金，楚金辞曰：“以顺则越石长，以才则楚金不如。”固请，俱退。时李为都督，叹曰：“贡士本求才行，相推如此，何嫌双举也。”乃俱荐擢第。
又曰：李逊幼孤，寓居江陵，与其弟建皆安贫苦，易衣并食，讲习不倦。逊兄造知二弟贤，日为营丐，成其志业。建先逊一年卒。兄弟同致休显。士君子多之。
又曰：杨汝士为剑南东川节度使，时宗人嗣复镇西川，兄弟对居节制。时人荣之。
又曰：薛膺友悌。弟齐为李绛山东西道从事。绛遇害，齐中飞矢，坠於城下。膺时为左补阙，闻难，不及请，驰马以赴齐殁。膺与兄弟褒、庠处丧过礼，朝之卿大夫暨缙绅者往吊继路。闻其哀号，吊者悲不能自持。膺去左补阙，庠去河南县尉直弘文馆，与褒皆屏居外野，布巾终丧。蹈名教者推之。
《续晋阳秋》曰：王岷有俊才，与兄并有名，而声出右。时人为之语曰：“法护非不佳，阿弥难为兄。”
韦昭《吴书》曰：刘繇长子基遭家多难，婴丁困苦，潜处味道，不以为戚。与群弟居，常夜卧早起，妻妾稀见其面。诸弟敬惮，事之犹父，不妄交游，门无杂宾。
《三十国春秋》曰：裴楷尝新为别宅，宅甚美丽，楷酗覃之，楷便让之。为性有大度，皆斯类也。
《世说》曰：诸葛瑾弟亮及从弟诞并有盛名，各在一国。於时以为蜀得其龙，吴得其虎，魏得其狗。诞在魏，与夏侯玄齐名；瑾仕吴，吴朝服其弘雅。
又曰：谢弈作剡令，有一老翁犯法，谢以醇酒罚之，乃至醉而犹未已。太傅时年七八岁，着青衣裤，在兄膝边坐。谏曰：“阿兄，老翁可奈何，故取作此？”谢於是改容曰：“阿奴欲放去耶！”即遣之。
《会稽典录》曰：谢渊字休德，山阴人。其先钜鹿太守，夷吾之後也。世渐微替，仕进不继。至渊兄弟，一时俱兴。兄咨字休度，少以质行自立，局见称，官至海昌都尉。渊起於衰末，兄弟修德，贫无戚容，历位建威将军。
又曰：锺牧字子。牧兄る计吏，少与同郡谢赞、吴郡顾谭齐名。牧童龀时号为迟讷。尝谓人曰：“牧必胜我，不可轻也。”时人皆以为不然。
《三辅决录》曰：张宇，穆之第二子也。以父功当封，自言两目失明，天子信之，乃封弟恭。其小弟好戏无度，放散家财，宇悉以所得千万与之。天子闻而嘉之，又知其让封，征拜议郎。
《说苑》曰：宋襄公兹父。为桓公太子。桓公有後妻子，曰公子目夷，公爱之。兹父为公爱之也，欲立之，请於公，曰：“请使目夷立，臣为之相，以佐之。”公曰：“何故也？”对曰：“臣自知不足以处目夷之上。”公不许，强以许。公许之。将立公子目夷，目夷辞曰：“兄立而弟在下，是其义也。今弟立而兄在下，不义，而使目夷为之，目夷将逃。”之卫，兹父从之。三年，桓公有疾，使人召兹父曰：“若不来，是使我以忧死也。”兹父乃反。公复立之以为太子，然後目夷召兹父归。
《楚国先贤传》曰：阴兴字君陵，南阳新野人也。拜卫尉，薨。时封兴长子庆为嗣阳侯，次子傅为氵隐强侯，傅弟员、丹皆为郎。庆少修儒术，推所居第宅、奴婢、财物悉凤耠员、丹，但佩印绶而已。当世称之。上以庆闺门孝悌，行义敦密，褒显朝廷，以励亲戚，擢为羽溜褚监。
刘向《列女传》曰：广汉汝妇者，汝敦之妻也。居世殷富，兄弟早孤，而嫂贪吝。敦以所受田宅、奴婢三百馀万悉让与兄，裁留园地数十亩，起舍耕作。土中得金一器，敦以示妻，妻曰：“本言让先祖所有也，此独非其有耶？”敦曰：“固吾意也。”乃俱担金与兄嫂。嫂初谓叔穷乏，来欲假贷，有不悦之色，见金而喜。兄乃恻然感悟，弃妻还金。
《海内先贤传》曰：范丹字史□，让财千万与三弟。
《风俗通》曰：陈留太守泰山吴文章，少与兄伯武相失。二十年後相会下邳市中，争计共斗，伯武殴之。文章欲报，心凄怅，手不能兴。观者笑之。更相借问，乃亲兄也，相持啼泣。观者复曰：“兄得校弟，不得报兄。向者所笑，乃其义也。”
《典论》曰：刘表疾病，其子琦还省疾。琦性慈孝，其弟恐琦见表，父子相感，更有後之意，谓曰：“将军命君抚临江夏，为国东藩，其任至重。今释众而归，必见谴怒伤叹以增其疾，非孝敬也。”遂遏於户外，使不得见，琦流涕而去。
江微《陈留志》曰：李铨字玄机，平丘人也。少聪惠，有志行。铨兄全，前母子，後母甚不爱也，而衣食皆使下铨。铨始年五岁，觉己衣胜兄，即脱不着，氵页兄得与己同，然後服之。其母遂不得有偏。及长，铨内匡其母，外奉其兄，故闺门雍睦，为邦族所称。
《晋诸公赞》曰：高柔长子携，大将军掾。次诞，历三州刺史，放率不伦，决烈过人。次光字宣茂，少习家业，明练法治，晋武帝世为廷尉。兄诞与光异操，谓光小节，常轻侮之。光事诞愈谨。
又曰：和峤为少保散骑常侍，性至俭吝。峤同母弟郁素无名称，峤轻侮之。以此为损一。
卷五百一十七　宗亲部七
姊妹
《尔雅》曰：女子先生为姊，後生为妹。
《毛诗□泉水》曰：问我诸姑，遂及伯姊。
《礼记□檀弓》曰：孔子与门人立，拱而尚右，二三子亦尚右。孔子曰：“二三子之嗜学也，我则有姊之丧故也。”二三子皆尚左。
《左传□成上》曰：潞子婴儿之夫人，晋景公之姊也。酆舒为政而杀之，又伤潞子之目。晋侯欲伐之，诸大夫皆曰：“不可。酆舒有三隽才，不如待后之人。”伯宗曰：“必伐之。狄有五罪，隽才虽多，其何补焉？”遂灭潞。酆舒奔卫，卫人归请晋，晋人杀之。
又《昭元》曰：郑徐吴犯之妹美，公孙楚聘之矣，公孙黑又使强委禽焉。犯惧，告子产。子产曰：“是国无政，非子之患也，惟所欲与。”犯请於二子，使女择焉。子盛饰而入，布币而出。（，公孙黑。）子南戎服而入，左右射，超乘而出。女自房观之，曰：“子信美矣，抑子南夫也。（子南，公孙楚字。）夫夫妇妇，所谓顺也。”适子南氏焉。
又《定上》曰：吴伐楚，楚昭王取其妹以出，涉濉水，锺建负之，以从。复国。王将嫁季芈，季芈辞曰：“所以为女子，远丈夫也。锺建负我矣。”王遂使妻锺建，以为乐尹。
《春秋感精符》曰：人主含天地，据玑衡，齐七政，秉八极，父天母地，兄日姊月。
《史记》曰：聂政为严仲子杀韩相侠累，因自披面抉眼，出肠以死。韩取政尸，暴於市，购之曰：“有能言杀侠累者，与千金。”政姊闻之，乃伏尸哭曰：“是轵深井里聂政也，妾奈何畏殁身之诛，灭贤人之名？”乃大呼天者三，遂死於政旁也。
又曰：万石君石奋，高祖问曰：“君有何人？”对曰：“有姊，善鼓琴。”高祖乃召为美人。
又曰：张敬叔姊善鼓琴，高祖召为宫人，徙其家就戚里。戚里在长安，与亲戚别居，故曰戚里。
《汉书》曰：李延年妹绝美。延年侍上，酒酣，歌曰：“北方有佳人，绝世而独立。一顾倾人城，再顾倾人国。不惜倾城倾国，佳人难再得。”武帝闻之，乃召入宫。
又曰：秦彭字伯平，为山阳太守。民江伯欲嫁寡姊，姊乃引镰自割。伯因前救姊，触镰伤姊，遂亡。县正论法，彭曰：“救无恶志。”乃轻罪之。
谢承《後汉书》曰：范冉姊病，往看之。姊为设饭，冉留钱一百文。姊使人追还之，冉竟不受。
又曰：曹寿妻，班超之妹也。超字仲叔，扶风人，为都护，在绝域。年老思入关，妹乃上书曰：“妾兄超延命沙漠三十馀年，骨肉生离，不复相识。”书奏，帝乃征还。
又曰：宋弘字仲子，为司空。帝姊胡阳公主新寡，帝与论朝臣美恶，以观其意。主曰：“宋弘容德莫及。”帝曰：“方图之。”後引弘入，令主坐屏风後，因谓弘曰：“贵易交，富易妻，人情乎？”弘曰：“贫贱之交不可忘，糟糠之妻不下堂。”帝谓主曰：“事不谐矣。”
又曰：汝南袁隗妻，马融之女。少有才辨。融家世丰豪，装遣甚盛。及初成礼，隗谓之曰：“妇奉箕帚而已，何乃过珍丽？”对曰：“慈亲垂爱，不敢逆命。君欲鲍宣、梁鸿之行者，妾亦请从少绍、孟光之事。”又问曰：“弟先兄，举世以为笑，今处姊未适人，而君先行，可乎？”对曰：“妾姊高行殊邈，未遇良匹，不如鄙薄，苟然而已。”又问：“南郡学穷道奥，文为辞宗。而所在之识，辄以资财为损，何耶？”对曰：“孔子大圣，不免武叔之毁；子路至贤，犹有伯寮之。家君固其宜也。”
《蜀志》曰：初，孙权以妹妻蜀先主。孙氏性才捷刚猛，有诸兄之风。侍婢百馀人，皆执刀剑而侍立，先主心常凛凛然也。
《晋书》曰：郭奕字大业，太原人。迁雍州刺史，有寡姊随其之官。姊下僮仆多有奸犯而为人所纠，弈按省毕，曰：“丈夫岂当以老姊求名！”遣而不问。
又曰：桑虞字子深，卫人。年十四丧父，哀毁过礼，以米百粒糁藜藿。其姊喻之曰：“灭性非孝子。”对曰：“藜藿杂米，足以胜哀。”
又曰：凉州刺史羊欣姊丧，未经旬，车骑长史韩预强聘其女为妻。张为御史中丞，贬预以清风俗。论者称之。
又曰：陈统字元方，弟字伟方，俱清秀知名。姊妹四人，并有美才。姊适东莞徐氏，生邈。及二姊适同郡刘氏，文章最盛。
又曰：慕容垂妻段氏字元妃，光禄大夫段仪女，婉惠有志操，常谓妹季妃曰：“我终不作凡人妻。”季妃曰：“我亦不作庸夫妇。”邻人闻笑之。後燕王纳元妃为室，范阳王德聘季妃，并如其言。
又曰：王凝之妻谢氏名道蕴，安西将军弈之女也，聪明有才辨。同郡张玄妹亦有才质，适顾氏。谢玄每以之敌道韫。有济尼者，游於二家。或问之，答曰：“谢夫人神情散朗，故有林下之风；顾家妇清心玉映，自是闺房之秀。”
《宋书》：新野庾彦达为益州刺史，携姊之官，资给中分禄秩。西土称之。
《齐书》曰：永兴中，有王氏女，年五岁，得毒病，两目皆盲。性至孝。年二十，父亡。盲女临尸一叫，眼皆血出。小妹娥舐之，其左眼即开愈。时人皆以为孝感所致也。
