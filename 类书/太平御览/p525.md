<!-- { "loadSidebar": true } -->
《国语》曰：庄公将杀管仲，齐使者请之而来，以与使者。比至，三衅三浴之。（衅，香堇也。）
《论语□先进》曰：子路、曾皙、冉有、公西华侍坐。子曰：“点！尔何如？”鼓瑟希，铿尔，舍瑟而作。对曰：“暮春者，春服既成。冠者五六人，童子六七人，浴乎沂，风乎舞雩，咏而归。”夫子喟然叹曰：“吾与点也！”
《续汉书》曰：耿恭在疏勒得出，至玉门，惟馀十三人。衣履穿决，形容枯槁。郎将郑众为恭以下沐浴，易衣冠。
又曰：灵帝时，江夏黄氏之母浴化为鼋，入于深渊。其後时时出见。初浴簪一银钗，见犹在其首。
《山海经》曰：大荒之中，有渊正方，四隅皆通。（言渊四海皆旁通。）北属黑水，南属大荒。北旁名曰少和之渊，南旁名曰纵渊。（音乌悬反。）舜之所浴也。（言常在中澡洗。）
《庄子》曰：仲尼问於太史韬曰：“卫灵公为灵，何也？”太史韬曰：“是固灵也。灵公妻有三人同浴。”（男女同浴，此无礼也。）
又曰：鹄不日浴而白。
《韩子》曰：燕人李季好远游。其妻私通他人。季忽归，私通者在内，其妻令被直出门。季曰：“何人耶？”妻曰：“无人。”季曰：“吾见鬼耶！”妻曰：“取五牲屎浴。”季曰：“诺。”乃浴以狗屎。
《说苑》曰：秦缪公见百里奚牛肥，公曰：“牛何以肥？”对曰：“臣饮食之以时，使之不暴，有险先後之以身，是以牛肥。”公知其君子，令有司具沐浴为衣冠。坐与语，公大悦。
《外国图》曰：方江之上暑湿，生男子三年而死。有黄水，妇人入浴，出则乳矣。去九嶷二万四千里。
丘渊之《征齐道理记》曰：朱灵城东，有管宁旧宅。宅前有水，是宁常所澡浴处。
石虎《邺中记》曰：石虎金华殿後，有虎皇后浴室三间。徘徊反宇，栌辟隐起，彤采刻镂，雕文粲丽。四月八日，九龙衔水浴太子之像。又太武殿前沟水注浴时，沟中先安铜笼疏，其次用葛，其次用纱。相去六七步，断水。又安玉盘，受十斛。又安铜龟，饮秽水。出後脚入诸公主第，沟亦出建春门东。又显阳殿後皇后浴池，上作石室，引外沟水注之室中。临池上有石床。
《世说》曰：桓车骑（桓冲也。）不好着新衣。浴讫，妇固送新衣。车骑大怒，催使将去。妇便持还，傅语云：“衣不经新，何由而故？”桓大笑而著之。
《幽明录》曰：桓温内怀无君之心。时比丘尼从远来，夏五月，尼在别室浴，温窃窥之。见尼裸身先以刀自破腹，出五藏，次断两足，及斩头、手。有顷，浴竟。温问：“向窥见，尼何得自残毁如此？”尼云：“公作天子，亦当如是。”温惆怅不悦。
盥
《说文》曰：盥，洒面也。澡，洒手也。洗，洒足也。
《尚书□顾命》曰：盥以异同，秉璋以酢。（太保以盥手洗异同实洒。）
《礼记□内则》曰：子事父母，鸡初鸣，咸盥漱。
又曰：进盥，少者奉盘，长者奉水，请沃盥。奉卒，授巾。（盘，盛盥水者。）
《左传□僖中》曰：怀傩揞沃盥，既而挥之。怀嬴怒曰：“秦、晋匹也，何以卑我？”
《後汉书》曰：刘宽简略，嗜酒，不好盥浴。（澡手曰盥。）京师以为谚。
《唐书》曰：虞世南受学于吴郡顾野王，经十馀年，精思不倦或累旬不盥栉。
《庄子》曰：阳子居遇老子，老子中道仰天叹曰：“始以汝为可教也，今不可也。”阳子居不答。至舍，进盥漱巾栉，脱履户外，膝行而前曰：“向者，弟子欲请问夫子，夫子行，不问。今间矣，请问其过。”
《管子》曰：冬日不盥，非爱水也；夏日不炀，非爱火也。为不于身。
《风俗通》曰：案里语：“厚哉鲍管，探肠按腹。”不清，然尚不盥，何共财而生喜怒也。
游
《毛诗□邶□柏舟□谷风》曰：就其深矣，泳之游之。
《左传□庄公十八年》曰：楚武王迁权於那处，使阎敖尹之。及文王即位，巴人叛楚而伐那处，取之，遂门于楚。阎敖游涌而逸。（敖既不能守城，又游涌水而走。）
《庄子》曰：颜渊问於仲尼曰：“吾尝游乎觞深之渊。津人操舟若神，吾问焉。曰：‘操舟可学耶？’曰：‘吾善游者’数，若乃夫没人则未尝见舟而便操之者也。吾问焉而不吾告，敢问何谓也？”仲尼曰：“善游者之数能忘水也，若乃夫没人之未尝见舟而便操之也。彼视渊若陵，视舟之覆，犹其车却也。”
又曰：孔子观於吕梁，悬水三十仞，流沫三十里，鼋鼍鱼鳖之所不能游也。有一丈夫游之，以为有苦而欲死者也。使弟子并流而拯之，数百步而出。被行歌而游于塘下。孔子从而问焉。曰：“蹈水有道乎？”曰：“吾无道，吾始乎故，长乎性，成乎命。与齐俱入，与汨偕出，从水之道而不为私焉。此吾所以蹈水也。”
《吕氏春秋》曰：有道江上者，见人方引婴儿而投之江中，婴儿啼。人问其故。曰：“此其人父善游。”使其父虽善游，其子岂遽能游之哉！
《淮南子》曰：食水者善游而耐寒。（鱼属也。）
万震《南州异物志》曰：合浦之人习水善游，俯视增潭，如猿仰株。入如沉鼋，出如轻凫。蹲泥剖蚌，潜窃明珠。
卷三百九十六　人事部三十七
溺
《大戴礼》曰：武王践祚曰：“盥盘之铭，与其溺於水，宁溺于人。”不可救。
《礼记□檀弓上》曰：死而不吊者三：（谓轻生忘孝。）畏，（人或时以非罪攻己，不有以说之死之者，孔子畏于匡是也。）压，（行止危险之下。）溺。（不乘桥船。）
又《缁衣》曰：子曰：“小人溺於水，君子溺於口，大人溺於人，皆在其所亵也。夫近於人而溺人，德易狎而难亲也，易以溺人。”
《左传□哀下》曰：越围吴。晋赵孟使楚隆问吴王。王曰：“勾践将生忧寡人，死之不得矣。”王曰：“溺人必笑，吾将有问也。史黯何以得为君子？”对曰：“黯也，进不见恶，退无谤言。”王曰：“宜哉。”
《东观汉记》曰：邓训字平叔。永平中，治滹沱石臼河，从都卢至羊肠仓，欲令通漩拢太原吏民苦转远，所经三百八十九隘，前後没溺死者不可胜算。建初三年，拜训谒者，使监领其事。更用驴辇，岁省亿万，计活徒士数千人。
《後汉书》曰：廉范西迎父丧至葭萌，载船触石破没，范抱持棺柩遂俱沉溺。众伤其义，钅句求得之，仅免於死。
《魏志》曰：管辂族兄孝国，居在斥丘，辂往从之，与二客会。客去後，辂谓国曰：“此二人天庭及口耳之间同有凶气，┆变俱起，双魂无宅，流魄于海，骨归于家，少许时并当死也。”复数十日，二人饮酒醉，夜共载，牛惊下道入漳河中，皆即溺死也。
又曰：帝幸许昌，杜畿居守。受诏作御楼船於陶河。试船，遇风没。帝为之流涕，诏曰：“昔冥勤其官而水死，稷勤百而山死，故尚书仆射杜畿於孟津试船，遂至覆没，忠之至也，朕甚愍焉。”追赠太仆，谥曰戴侯。
《吴录》曰：孙策《讨黄祖表》曰：“臣讨黄祖，斩首二万馀级，其赴水溺死二万馀口。船六十馀艘，财物山积。”
《唐书》曰：封德彝。隋开皇末，江南作乱，内史令杨素往征之，署为行军记室。泊船海曲。素夜召之，德彝坠于水中，人救免溺。乃易衣以见，竟寝不言。素後知，问其故。答曰：“私事也，所以不白。”素甚嗟异之。
《庄子》曰：至德者火弗能热，水弗能溺，寒暑弗能害，禽兽弗能贼。
《孟子》曰：淳于髡曰：“嫂溺，则援之以手乎？”孟子曰：“嫂溺不援，是豺狼也。”
《吕氏春秋》曰：洧水大，有富人溺死。有人得富者尸，请赎而求金甚多。富人党以告，邓析曰：“但安之，必无买此者。”得尸者患其不赎，又告邓析。邓析曰：“但安之，必无人更卖。”
又曰：子路拯溺者。其人拜之以牛，子路受之。孔子曰：“鲁人必拯溺矣。”
又曰：荆人欲袭宋，使人先表灌水。灌水瀑溢，荆人不知，循表而夜涉，溺死者千有馀人。
《淮南子》曰：与溺者金玉，不如与之一寻常之缠。
又曰：父溺，则揽父而整之，非敢╂侮，以救死也。
《说苑》曰：梁相死，惠子欲之梁。渡河而遽堕水中。船人救之，曰：“居船楫之间而溺，无我则子死矣。子何能相梁乎？”惠子曰：“居广艘长楫之间，则不如子。至安国家、全社稷，子之比我，蒙蒙如未视之驹。”
曹毗《神女杜兰香传》曰：神女姓杜，字兰香。自云家昔在青草湖，风溺，大小尽没。香时年三岁，西王母接而养之於昆仑之山，於今千岁矣。
《异苑》曰：蜀郡张贞行船覆，溺死。贞妇黄因投江就之，积十四日，执夫手俱浮出。
又曰：河内荀儒字君林。乘冰省舅氏，陷河而死。兄伦求尸，积日不得。设祭冰侧，笺与河伯。投笺一宿，岸侧冰开，尸首执笺浮出，伦又笺谢。
又曰：颍川荀茂远，景平中至南康，夜梦一人，头有一角，为远筮曰：“君若至都，必得官。”问是何职。答曰：“官生于林。”於是而寤，未解所况，因复寐。又梦部伍至杨州水门，坠水而死。作棺既成，远入中自试，恨小。即见殡瘗葬渚次。怅然惊觉，以告母兄。船至水门过，果落江而殒，丧仪一如其梦。
《幽明录》曰：蔡廓作豫章郡。未发，大儿始迎妇在渚，次儿欲渡妇船，衣挂船头，遂堕水，即没。徐羡之作扬州，登敕两岸，厚赏渔人及昆仑，共寻觅至二更，不得。妇哀泣之间，仿佛如梦，闻声告之曰：“吾今在卿船下。”以告婢，婢曰之。令水工没觅，果见坐在船下。初出水颜色如平生。
《三辅决录》曰：文帝窦后名猗，清河观津人也。父遭秦之乱，隐身渔钓，坠渊而卒。景帝即位，后登尊号，遣使者更填父所坠渊而筑起大坟，观津城南青山是也。
《益部耆旧传》曰：孝女叔光雄者，犍为人也。父泥和，永建初为县功曹，乘船堕水物故，尸丧不归。号泣昼夜，心不图存。所生男女二人并数岁，雄乃各为囊盛珠环以系儿，数为决别之辞。家人每防闲之。後稍懈，因乘小船於父堕处恸哭，遂自投水死。弟贤，其夕梦雄告之：“却後六日，当共父同出。”至期伺之，果与父相持江上，郡县表上为，雄立碑，图像其形焉。
《博物志》曰：澹台子羽渡水，子溺死。将葬之，灭明曰：“此命也，吾岂与蝼蚁为亲戚，鱼龟为仇雠？”遂以葬之。
又曰：南郡宜城王子山，到太山从鲍子真学算。到鲁，赋灵光钓拢归渡湘水溺死，时年二十许。其弟子玉亲见之。
《乐府解》曰：《公无渡河》朝鲜津卒霍里子高妻丽玉所作。子高晨起刺船，有一白首狂夫，被提壶，乱流而渡。其妻呼而止之，乃遂溺死。於是，援箜篌而歌曰：“公无渡河。”
相似
《春秋历命序洛书》曰：人皇出於提地之日，九男九兄弟相似，别长九国。
