<!-- { "loadSidebar": true } -->
又曰：若欲潜遁名山，随时观化，不愿真官，隐浪自足者，当修剑尸解之道，以曲晨飞精书剑左右面，先逆自托疾，然後当抱剑而卧也，谓先伪称疾。寝卧数日，拇授脱剑青囊，拔出题书及系符。都毕，於是抱之而祝，须天马迎至，解衣而游，勿令人知觉也。又以飞精药密拭剑，呼剑名字。祝毕，勿见太一以天马来迎於寝卧之前，於前上马。若女子，则以辎来迎。古来诸仙多有托以余物，或用竹杖，或巾屦。惟鲍靓用太清刀法，此神变，假类会形，不可以理趣相求，真奇事矣。天马者，吉光腾黄之什。古画图有此兽形，皆昔真人所显相传示也。吉光似鹿，腾黄类马，男则单骑，女则驾也。太极真却庶太一使者赍马执控，并迎以宝衣。忽而来，不知所以然也。太一主仙蜂也，马去之时，虽众医侍疾，子孙满侧，则我易服束剑，流景变迹而不觉我之云为也。所谓化遁三辰，巅徊月精，呼吸万变，非复故形者也。
又曰：极上化符以飞精书纸，盛以紫囊。欲去时，以系剑，藏景符以飞精书纸，盛以绛囊。欲去时，以系剑鞘。诸仙人多以竹杖，不必尽得剑法。或是太清术耳，假物变化，不可一类求之。
又曰：夫修下尸解者，皆不得返望故乡。上解之道名配紫简，三官不得复窥其隙，但畜神剑，与之起居相随。十三年自能化形，不必须药书之，若不辩作药，七年之後，但以丹书剑，亦能潜化也。单行此法，似不得反故乡矣。自不及曲晨之妙精，吉光腾黄之延控也。虽单此，犹贤於太清杂法，兼得改形练化，游宴太极，其用他药得尸解，非是灵丸之化者，皆不得反故乡。反故乡，三官执之也。太清尸解之法，那得比太极之化遁乎？太清尸解法，五符中有太玄阴生符。又用牛脂煎锡药丸两事耳，无复余方也。用制剑之法，具在符图诀中。其後用解化之道，又非常修之事，故并不载。
卷六百六十六　道部八
道士
《太霄经》曰：人行大道，谓之道士。又云：从道为事，故称也。周穆王因尹轨真人制楼观，遂召幽逸之人，置为道士。平王东迁洛邑，置道士七人。汉明帝永平年，置二十一人。魏武帝为九州置坛，度三十五人。魏文帝幸雍，谒陈炽法师，置道士五十人。晋惠帝度四十九人，给户三百。
《真诰》曰：刘翊字子相，後汉人也。世居颍川，家富，以济贫为事，为陈留太守。後去官，入山为道士。
又曰：淳于斟字叔ダ，会稽人。汉桓帝时为县令，入山修道。
又曰：刘宽字文饶，後汉南阳太守，年七十三入华山，服丹枣。
又曰：王郎字法明，太原人也。入茅山，师陶隐居。以梁大通三年正月十四日化。隐居为制铭志，并设奠云：“纟夭冕岂荣，随璜非宝。万里求真，缄兹内抱。”
又曰：陶弘景父真宝，清辩有才学，工草隶，闲骑射、药术。而陶隐居亦善隶书，虽效王书而别为一法，文章尺牍为世所重。
又曰：孙韬字文藏，会稽剡人也。入山师潘四明，参授真法，学摹写，遂大巧妙。後学王书，殊有深意，当时称之。南洞大碑及许长史坛碑，并是韬迹也。陶隐居手为经题，握中秘诀，门人罕能见之。惟传孙韬与桓二人而己矣。
又曰：朱仲尝於会稽卖珠，汉高后时人也。仲以素书倚酒於女几家。几盗写，学其术。
又曰：道士不欲临丧损神坏气，所以去世不仕，而独存焉。惟父母及师，不惧性命之伤，必临其丧，以此而伤是无伤也。
《抱朴子》曰：薛旅字季和，燕代人。周武王时，学道於锺山北河。经七试而不过者，由淫佚鄙滞败其试耳。
又曰：郭文举，河内轵县人。入陆浑山学道，独能无情意不生也。
又曰：吴大帝时，蜀中有李阿者，穴居不食，累世见之，号八百岁翁。人往问事，阿无所言，但占阿颜色。若欣然则事吉，若惨戚则凶，若含笑则大庆，微叹则深忧。如此候之，未曾不审也。一旦忽去，不知所之。
又曰：范零子少好仙道，如此积年。後遇司马季主，季主同入常山中。积七年，入石室北。东角有石瓮，或作石牖。季主出行，恳戒之曰：“慎勿开。”零子忽发视之。季主还，乃遣归。後复召至，使守一铜匮，又戒勿发。零子复发之，季主乃遣之，遂不得道。
又曰：冯良者，南阳人。少作县吏，年三十为尉佐史。迎督邮，自耻无志，乃毁车煞牛，裂败衣帻，去，从师授《诗》、《传》、《礼》、《易》，复学道术占候游，十五年乃还。州郡礼辟不就，诏特举贤良高弟。半道委还家，年六十七弃世，东度八山，在鹿迹洞中。
又曰：安丘望之字仲都，京兆长陵人也。修尚黄老，汉成帝重其道德，常宗师之，愈自损退。成帝请之，若值望之章醮，则待事毕，然後往。《老子章句》有安丘之学。望之忽病笃，弟子公沙都与於庭树下，望之晓然有痊。时冬月，鼻闻李香，开目则见双赤李着枯枝。望之仰手承李，李自堕掌中。因食李，所苦尽除，身轻目明，遂去，莫知何在也。
《道学传》曰：燕济字仲微，汉明帝时人也。少好道德，不仕，周游名山。後居武当山，寝息无常所。或因积石，或倚大树，四时衣服不变。恒散。亦有练巾。
又曰：鲍靓字太玄，上党人也。汉司隶鲍宣之後，禀性清惠，学通经史，修身养性，蠕（而兖切。）动不犯。闻人之恶，如犯家讳，人多从授业。杨道化物，号曰儒林。
又曰：王嘉字子年，陇西人也，在东阳谷口凿岸穴居，其徒数百，各自穴处。为却什短陋而聪察滑稽，有问世事善恶，终不直说，过率有验。
又曰：严遵字君平，蜀郡人也。修道自保，与人子言孝，与人臣言忠，与人弟言顺，各因其法，导之以善。
又曰：王远字方平，常降蔡经家。须臾，麻姑至，骑从半於方平。麻姑手爪如鸟，经私心曰：“时背痒，得搔之佳也。”方平曰：“姑神人，汝何遽此？”遂鞭之。经愿从方平学道，方平使背立，从後观之曰：“心邪，不可教之仙道。”乃与度世术。
又曰：庾承仙字崇光，颍川人。明老庄，隐文江县白水台。立庐舍讲肄，儒士释老授其学。隐居江南，累诏不出。後来始兴讲《道德经》，剖析凝滞。
又曰：薛玉宝字延世，沛国人也。梁时师玄圃先生，以文章见美。善书翰，尝书一章於崇灵观道正省壁上，见者玩之也。
又曰：东乡宗超字逸伦，高密黔陬人也。尝露坛行道，奁中香尽，自然满溢。又炉中无火，而烟气自生，氤氲周遍，久之不歇。
又曰：张裕，天师十二世孙，起招真观植名果，尽山栖之趣。梁简文为制碑。
又曰：昔晋陵人钱妙真，于茅山燕口洞得道，门人立碑於茅山。劭陵王为观序，今具存焉。
又曰：梁武帝天监二年，置大小道正。平昌孟景翼，字道辅，时为大正，屡为国讲说。四年，建安王伟於座问曰：“道家经教，科禁甚重，老子二篇，盟誓乃授，岂先圣之旨，非凡所说耶？”景翼曰：“崇秘严科，正宗妙化。理在相成，事非乖越。”
又曰：刘法先，彭城人也。时顾欢着道经义，於孔德璋多有与夺。法先与书讨论同异。顾遂屈服，乃答曰：“吾自古之遗狂，水火不避。得足下此箴，始觉醒悟。既往狂言，不足在怪。”又云：法先每见道释二众，亟相是非，乃着息争之论。顾欢又作《夷夏辩》。或及三科，论明释老同异。
又曰：张诜，吴郡嘉兴人也。善玄言，屡讲老子，修行上道，讨论上经，人自远来集也。诜寻求真秘，甚识宗尚。
又曰：陈景尚，吴人也。善讲诵，道释中皆不能及。制灵书经，大行於世。梁劭陵王甚重之，召景尚随王之郢，终於江夏。
又曰：桓字音舒，东海丹徒人也。梁初，昆仑山渚平沙中有三古漆笥，内有黄素写千君所出《太平经》三部，村人惊异於经所起，静供养，先呈陶隐居。隐居云：“此真千君古本”。将经至都，便苦劳疟，诸治不愈。陶隐居闻云：“此病非余，恐取经为咎，何不送经还本？”即依，二日送，寻愈。
又曰：曹宝字世珍，丹阳人。善为步虚两京冠，绝贵，游见者皆称赏焉。
又曰：严智明字惠识，晋陵人也。授性有善声，幼工诵咏声。明帝有疾，每引法众於内殿行道，闻智明咏经，甚怀赏悦，云疾为之愈。及法席既解，智明还外，帝中夜不安寝，敕呼智明对御转诵，即觉欢。
又曰：徐师子字德威，东海人也。陈武帝立宗灵大观，引德威为观主。後卒，文皇敕赍秘器葬焉。
《太平经》曰：严寄之字静处，丹阳句容人也。为道士，事亲至孝。住石渚观，母老，不敢远离。乃迎母，於观边立小屋，以尽温清。母终，毁瘠过礼，识者嘉之。
又曰：郗字方回，高平金乡人，为晋镇军将军。心尚道法，密自遵行。善隶书，与右军相埒。手自起写道经，将盈百卷，于今多有在者。
又曰：张孝秀以王元规笔迹妙巧，频相请屈。元规但玩泉石，终日抚琴啸咏，了不执笔。临还，止为行书数行而己。孝秀雅相推惮，弗敢固祈。今简寂馆长榜犹有笔迹也。
又曰：许思玄者，许远游之弟也。生而好道，儒雅知名。晋简文帝为俗外之交也。
又曰：任敦尚，博昌人。永嘉中，投茅山讲道集众。敦窃叹曰：“众人虽云慕善，皆外好耳，未见真心可与断金者。”
又曰：晋陆纳为尚书令，时年四十，病疮，告杜拐雌：“奕世短寿，临终皆患此疮。”恭为奏章，又与□飞散谓纳曰：“君命至七十。”果如其言。王右军病，请恭。恭谓弟子曰：“右军病不差，何用吾。”十馀日果卒。
又曰：蒋负刍，义兴人也，与晋陵薛彪之为俗外之交。去来茅山，有志栖托。齐永明中，暂下都。陶隐居一遇，便尽素契。陶後解绂结宇中茅，（中茅山也。）仍请负刍度岭相就，经典药术常共论之。
又曰：杨超字超远，东海人也。出入事陶隐居，往复与陶论难，得为入室。
又曰：诸惠开字智远，吴兴乌程人也。每以戒行自修，拯济为务。齐大明八年，天下饥馑，惠开有少谷实，乃悉分赈，乡邑赖之。有三人积饥食饱而致死，其家诉县，称惠开饲煞饿人，苦相诬谤。邑令笑曰：“乞食饱死，反怨主人，法无此科。”遣而不问。
又曰：濮阳者，不知何许人。事道专心，祈请皆验。郑弟（音弟）女足跛，阳疗之，寻差。晋简文废世子，无词，时使人祈请於阳。於是中夜有黄气起自西南，遥堕室，尔时李皇后怀孝武。
又曰：许迈字叔玄，少名映，後改名远游。志求仙道，入临安西山，经月不返，人亦不知人所之。先娶散骑常侍吴郡孙弘女为妻，迈居临安式中，为书谢遣其妻，云：“欲闻悬雷之响，山鸟之鸣，自为萧韶九成，不能胜也。偶景青葱之下，栖息岩岫之室，以为殿堂广夏，不能过也。情愿所终，志绝於此，吾其去矣，长离别矣。”
