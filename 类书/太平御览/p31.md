<!-- { "loadSidebar": true } -->
张衡《归田赋》曰：仲春令月，景和气清，原隰郁茂，百草滋荣。王睢鼓翼，哀鸣，交颈颉颃，关关嘤嘤。於焉逍遥，聊以娱情。
湛方生《惜春赋》曰：夫荣凋之感人，由色象之在镜。事随化而迁回，心无主而虚映。眄秋林而情悲，游春泽而心令。孰云知其所以，乘天感而叩性。
《古乐府诗》曰：青青园中葵，朝露待日。阳春布德泽，万物生光辉。
张衡《歌》曰：浩浩阳春发，杨柳何依依。百鸟自南归，翱翔萃我枝。
李充《春游赋》曰：盖适性莫畅乎游，而时和莫逾乎春。
陆机《乐府诗》曰：游春芳草林，春芳伤客心。和风飞清响，鲜□垂薄阴。蕙草饶淑气，时鸟多好音。翩翩鸣鸠羽，喈喈吟。
王□《春可乐》曰：春可乐兮，乐孟月之初阳，野晖赫以挥绿，山翠倩以发苍。
立春
《礼记□月令》曰：孟春之月，是月也，以立春。太史先三日，谒于天子曰：“某日立春，盛德在木。”天子乃齐。（太史，礼官之属。谒，告。）立春之日，亲率公卿诸侯大夫以迎春于东郊。（迎春，祀春帝灵威仰于东郊之北。《周礼》迎郊五十里也。）还乃赏公卿大夫于朝，令相布德和令，行庆施惠，下及兆民。
《传》曰：凡分至启闭，必书□物，为备故也。（立春为启，立冬为闭。）
又曰：郯子对孔子曰：“少挚为鸟师而鸟名，青鸟氏，司启者也。”（青鸟，仓也，以立春鸣，立夏止。）
《开元礼》曰：立春祀青帝于东郊，（以太昊配以勾芒氏，岁星、三辰七宿从祀。）立春後丑日，祀风师于国城东北。
《易通卦验》曰：立春条风至。宋均注曰：条风者，条达万物之风也。
《孝经钩命决》曰：先立春七日，敕狱吏决词讼，有罪当入，无罪当出。立春，敕门栏无关，以迎春之精，下弓戴，鼓示音声，动昆虫也。
《孝经纬》曰：周天七衡六间曰立春。後十五日，斗指寅为雨水。後十五日，斗指甲为惊蛰。後十五日，斗指乙为清明。後十五日斗指辰为雨。
《续汉书□礼仪志》曰：立春之日，夜漏未尽五刻，京都百官皆衣青，郡国县官下至令史，皆服青帻，立青幡，施土牛耕人於门外，以示兆民。
又曰：立春之日，下宽大书曰：制诏三公，方春东作，敬始慎微，动作顺之，罪非殊死，且勿案验。
《汉书》曰：元始中故事，兆五帝郊于洛阳，四方坛皆三尺无等。立春于东郊祭东帝勾芒，（《月令章句》曰：东郊，去邑八里，木数也。）车骑服饰皆青，歌青阳八佾，舞云翘之舞，返因赐文官太傅司徒以下，缣各有差。（《汉官名秋》曰：赐司徒、司空帛三十匹，九卿十五匹，《古今注》曰：建武八年立春，敕赐公十匹，卿七匹也。）
又曰：立春之日，皆青幡帻，迎春于东郭外，令一童男冒青衣，先在东郭外野中，迎春至自野中，则迎者拜之而还，弗祭，三时不迎。
又郎ダ上疏曰：今立春之后，火卦用事，当温而寒，违反时节，由功赏不至，而刑罚必加也。宜须立秋顺气行罚，臣伏案《飞候》，参察众政，（京房作《易飞候》。）以为立夏之后当有震裂涌水之害。
又曰：自司徒居位，阴阳多谬，（时刘峤为司徒，至阳嘉二年荣免。）久无虚已进贤之策，天下兴议，异人同咨。（咨，嗟叹也。）且立春已来，金气再见。（谓元年十二月己丑夜，白气入玉井，二年正月己丑，白虹贯日，此金气再见也。）金能胜木，必有兵气，宜黜司徒，以应天意。
又郎ダ时问曰：方春东作，报德之始，元气开发，养导万物，王者因天视听，奉顺时气，务崇温柔，遵行月令。（《礼记月令》：孟春，天子命相布德和令行庆施惠，下及兆人。仲春，安萌芽，养幼少，存诸孤，省囹圄，去桎梏，止狱讼。）而今立春之后，考事不息，秋冬之政行乎春，故虹春见，掩蔽日曜。凡邪气乘阳，则虹霓在日，斯皆执事刻意所致，殆非朝廷优宽之本，此其变常之咎也。
又曰：孔子作《春秋》，书正月者，敬岁之始也。（《公羊传》曰：元年春王正月，元年者何？君之始年也。正月者何？岁之始。）王者则天之象，因时之序，宜开发德号，爵贤命士，流宽大之泽，垂仁厚之德，（《礼记》迎春于东郊，还乃赏公卿诸侯大夫于朝。相布和令行庆施惠，下及兆民。庆赏遂行，无有不当。）顺助元气，含养庶类。如此则天文昭烂，星辰显列，五纬循轨，四时和睦。（五帝，五星。）否则太阳不光，天地溷浊，时气错逆，霾雾蔽日。（《尔雅》曰：风而雨土为霾也。）自立春以来，累经旬朔，未见仁德有所施布，但闻罪罚考掠之声。夫天之应人，疾于影响，而自从入岁，常有蒙气，月不舒光，日不宣曜。日者太阳，以象人君，政变于下，日应于天，清浊之占，随政抑扬，天之见异，事无虚作。岂独陛下倦于万机，帷幄之政有所阙欤？
《晋书□礼志》曰：太史每岁上其年历，先立春，读五时令，服名随方色。帝升御座，尚书以下就席，讫，赐酒一卮。
《唐书》曰：景龙中，中宗孝和帝以立春日宴别殿，内出剪彩花，令学士赋之。
又曰：景龙四年正月八日立春，上命侍臣自芳林门经苑东度入仗，至望春宫迎春。内出彩花树，人赐一枝。
《荆楚岁时记》曰：立春日，悉剪彩为燕以戴之，帖宜春之字，傅咸《燕赋》，有其言矣。（傅咸《燕赋》云：四气代至，敬迎其始。彼应运而方臻，乃设燕以迎止。轻翼之歧歧，若将飞而未起。何夫人之功巧，式仪形之有似。衔青书以赞时，着亘春之嘉祉。）
《周书时训》曰：立春之日，东风不解冻，号令不行。蛰虫不震，阴气奸阳。鱼不上冰，甲胄私藏。雨水之日，獭不祭鱼，国多盗贼。鸿雁不来，远人不服。草木不萌动，果瓜不熟。
《国语》曰：农祥晨正。唐固注曰：农祥，房星也。晨正，谓晨见南方。谓立春之日。
《齐人月令》曰：凡立春日食生菜，不可过多，取迎新之意而已，及进浆粥，以导和气。
《四时篡要》曰：立春贮水，谓之水神，酿酒不坏。
《修真入道秘言》曰：以立春日清朝北望，有紫缘白云者为三元君三素飞云也，乘八舆之轮，上诣天帝。（是太素三元君女真也。天帝，是天地玉清君。）天子候见，再拜自陈，某乙乞得侍给轮毂。（以意云云，若虽不见典服之形，亦宜拜乞之。他放此。）三过见元君之辇者，白日升天。（按举场常试，立春日望三素云，诗取此事。）
《真诰》曰：立春日，勿行威刑。（八节同此。）
《论衡》曰：立春为土象人，男女各二，秉耒□，或立土牛。象人土牛，未必耕也，顺气应时，示率下也。
春分
《礼》曰：春分之日玄鸟至。后五日，雷乃发声；后五日，始电。
《传》曰：玄鸟氏，司分者也。（春分来，秋分去。）
《易通卦验》曰：震，东方也，主春。春分日，青气出直震，此正气也。气出右，物半死。气出左，蛟龙出。震气不出，则岁中少雷，万物不实，人民疾热。
《孝经说》曰：春分之日，日在中衡。
又曰：斗指卯为春分。
《齐人月令》曰：春分不杀生，不吊疾。君子齐戒，衣夹衣，导引，不食生冷。
《白虎通》曰：明庶风，春分至，王者修封疆，理田畴。
卷二十一　时序部六
夏上
《尔雅》曰：夏为朱明。（孙炎曰：夏气赤而光明。）
又曰：夏为昊天。
又曰：夏为长嬴。
又曰：夏祭曰荐。（荐上帝鱼，初薄也。夏时百未登，可荐者薄也。）
《释名》曰：五月谓之蕤宾，蕤者，下也，宾者，敬也。言阳气下，阴气上，极阴气始，宾敬之也。
《书》曰：夏暑雨，小民亦惟曰怨嗟。
又：《尧典》曰：申命羲叔，宅南交。（申，重也。交，言夏与春交。）平秩南讹。（讹，化也。掌夏之官，平序南方化育之事。）日永，星火，以正仲夏。（永，长也，谓夏至之日也。苍龙之中星，举中则七星见可知也。）厥民因，鸟兽稀革。（因，谓老弱因就在田，夏时鸟兽毛羽稀少。）
《诗》曰：四月秀。（不荣而实曰秀。，草也。）
又曰：正月繁霜，我心忧伤。（正月，夏之四月建巳之月，纯阳用事，而霜多急恒寒若之异，伤害万物，故心为之忧伤。）民之讹言，亦孔之将。
又曰：绸缪束楚，三星在户。（三星，五月中直户也。《笺》云：心星在户，谓五月之节，六月之中。）今夕何夕，见此粲者。
又曰：维此六月，既成我服。我服既成，于三十里。
又曰：六月食郁及。（郁，棣属。，婴也。）
又曰：六月莎鸡振羽。
又曰：四月维夏，六月徂暑。（徂，往也。六月火星中，暑盛而往矣。《笺》云：徂，犹始也，六月乃始盛，与人为恶亦有渐，非一朝一夕。）
又曰：无冬无夏，值此鹭羽。
又曰：冬之夜，夏之日，百岁之后，归于其室。
《传》曰：龙见而雩。（龙，角、亢，星也。建巳月，昏见东方。）
《礼》曰：四月之节，日在卯，（立夏为四月节。）昏翼中，晓牵牛中，斗建巳位之初，其日丙丁，（丙丁属火，主夏，故云其日丙丁。）其帝炎帝，其神祝融，（昔炎帝神农氏以火德王，继天而王，故为夏帝。火正为祝融，佐炎帝于夏。）其虫羽，（南方朱鸟羽虫之长，凡有羽之类皆属于火，故曰其虫羽。）其音徵，（三分宫去其一以生徵，徵数五十四属火，以其徵清，事之象也。夏和则徵声调。《乐记》曰：徵乱则哀，其事勤。）律中仲吕。（四月气至，则仲吕之律应。仲吕者，无射之所生，三分益一，管长六寸六分。）立夏之日，蝼蝈鸣，後五日蚯蚓出，後五日王瓜生，盛德在火，迎夏于南郊，（迎夏为祀赤帝。）命乐正习盛乐。（为将大雩，先习盛乐。自召な至皆作曰盛乐。）中气，日在毕，（小满，为四月中气。）昏轸中，晓须女中，斗建巳位之中。小满之日，苦菜秀，後五日靡草死，後五日小暑至，挺重囚，出轻系，（挺犹宽也。重囚宽之，至秋方决。轻系出而舍之。）无起土功，无发大众，无伐大树。（为妨蚕农之事。）天子初衣暑服，（《论语》曰：当署衤。谓暑服。）无大田猎，（恐伤生类。）以含桃先荐寝庙。（含桃，樱桃也。先荐寝庙，后乃食之。）蚕事既登，后妃献茧。（后妃献茧，进其成功也。）天子饮酎，用礼乐。（酎之言醇也。春酒至此始成，与群卧饮之。）
