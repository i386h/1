<!-- { "loadSidebar": true } -->
又曰：“然则何以至期也？”（言三年之义如此，则何以有降至於期也。期者谓为人後者父在为母也。）曰：“至亲以期断。”（言服之正，虽至亲皆期而除也。）“是何也？”（问服断於期之义也。）曰：“天地则已易矣，四时则已变矣，其在天地之中者，莫不更始焉。是以象之也。”（法此变易，可以期也。）“然则何以三年也？”（言法此变易可以期，何以乃三年为。）曰：“加隆焉尔也，焉使倍之，故再期也。”（言於父母加隆其恩，使倍期也。下焉犹然。）“由九月以下，何也？”曰：“焉使弗及也。”（言使其恩不若父母。）故三年以为隆，缌、小功以为杀，期九月为间。上取象於天，下取法於地，中取则於人，人之所以群居，和壹之理尽矣。（取象於天地谓法其变易也。自三年以至缌，皆岁时之数也。言既象天地，又足以尽人聚居，纯厚之恩也。）
《左传□哀下》曰：越围吴，赵孟降於丧食，（赵孟，襄子无恤，时有父简子丧。）楚隆曰：“三年之丧，亲昵之极也。主又降之，无乃有故乎？”（楚隆，襄子家臣。）赵孟曰：“黄池之役，先主与吴王有质，曰：‘好恶同之。’今越围吴，嗣子不废旧业而敌之，（嗣子，襄子自谓，欲敌越救吴。）非晋之所能及也。吾是以为降。”
《论语□阳货》曰：宰我问：“三年之丧期已久矣。君子三年不为礼，礼必坏；三年不为乐，乐必崩。旧既没，新既升，钻燧改火，其可已矣。”子曰：“食夫稻，衣夫锦，於女安乎？”曰：“安。”“女安，则为之。夫君子之居丧，食旨不甘，闻乐不乐，居处不安。故不为也。今女安，则为之。”宰我出。子曰：“予之不仁也。子生三年，然後免於父母之怀。夫三年之丧，天下之通丧也。予也有三年之爱於其父母乎？”（言子之於父母，欲报之恩，昊天罔极。而予也有三年之爱乎？）
《孝经援神契》曰：丧不过三年，以期；增倍五五二十五月。义断仁，（期，十二月也。再期，二十五月也。言期增倍则可矣。复云二十五月者，容有闰，故曰期而后三十五月也。《春秋》曰：闰月葬，斋，景公看数闰也。）示民有终，缘丧绝惰。（再期，万物再终，丧者弥远。远追慕杀，故因杀以绝。）
《家语》曰：孔子在卫，司徒敬子卒，夫子吊焉。主人不哀，夫子哭，不尽声而退。蘧伯玉谓孔子曰：“卫国鄙俗，不习丧礼，烦吾子辱相焉。”孔子许之。掘中ニ而浴，（中ニ，室中。）毁灶以缀足，袭尸於床。及葬，毁宗葛行，（明不复有事于此。缀足，欲令不解戾也。毁宗庙之门，西而出行。神之位在庙门之外。）出于大门。及墓，男子西面，妇人东面。既封，而归，殷道也。孔子行之。子游问曰：“君子行礼，不求变俗，夫子变之矣。”孔子曰：“非此之谓也。丧事则从其质而已矣。”
又曰：孔子之丧，公西赤掌葬焉。以蔬米三具，（蔬米，粳米也。《礼记》曰“嘉蔬”。）袭衣十有一，称加朝服一，冠章甫之冠，佩象环，径五寸，而綦组绶。（綦，杂色也。）桐棺四寸，柏椁五寸，饰桐，置た、设披，周也；设崇，殷也；绸练、设，夏也。（按柩行夹，引棺者也。崇牙，旌旗节也。绸练，旌旗之□葬乘车所建也。旌旗之旒，纟参缁布广充幅长寻曰也。）兼用三王之礼，所以尊师，且备古也。
《续汉书□礼仪志》曰：登遐，皇后诏三公典丧事。百官皆衣白单衣，白帻冠。闭城门、宫门。近臣中黄门持兵，虎贲、羽林郎、中署皆严宿卫。官府各警，北军五校绕宫屯兵，黄门令、尚书、御史、遏者昼夜行陈三公所，手足色肤如礼。皇后、皇太子哭踊如礼，沐浴如礼。守宫令兼东园匠将女执事，黄绵、缇缯、金缕、玉押柙如故事。饭含珠玉如礼，冰盘如礼。百官哭临殿下。是日夜，下竹使符到，皆伏哭尽哀。小敛如礼。东园匠、考工合东园秘器，表里洞赤，文画日、月、乌、龟、龙、虎、连璧、偃明如故事。大敛於两楹之间。
干宝《晋记》曰：大鸿胪郑默有母丧，既葬，有司依常还摄职。默固陈，执久，乃许之。於是定令，听大臣得终丧焉。
《宋书□礼志》曰：郑玄《丧制》：二十七月而终。学者多云得礼。晋初用王肃议，祥礻覃共月，遂以为制。江左以来，惟晋朝施用，缙绅之士犹多尊玄议。
《齐书》曰：皇太子妃薨，左卫将军沈文季经为宫臣，未详服不。正俭议曰：“汉魏已来，宫僚先备臣隶之节，具体在三。存既尽敬，亡岂无服。昔庾翼丧妻，王允、滕含犹谓府吏宜有小君之服，况臣节之重，宜依旧君之妻，齐衰，三月而除。”
《後周书》曰：葬文宣后叱奴氏於永固陵。帝袒跣至陵所，诏曰：“齐斩之情，经籍彝训，近代沿革，遂亡斯礼。伏奉遗令，既葬便除，攀慕几筵，情实未忍。三年之丧，达於天子，古今无易之道，王者之所常行。但时有未谐，不得全制，军国务重，庶目听朝，麻之节，苫庐之礼，率遵前典，以申罔极。百寮以下，宜依遗令。”公卿上表固请俯就权制，过葬即吉。帝不许，引古礼答之，群臣乃止。於是，遂申三年之制。五服之内，亦令依礼。
《冲波传》曰：宰我谓：“三年之丧，日月既周，星辰既更，衣裳既造，百鸟既变，万物既易，黍稷既生，朽者既枯，於期可矣。”颜渊曰：“人知其一，莫知其他。俱知暴虎，不知凭河。鹿生三年，其角乃堕；子生三年，而离父母之怀。子虽美辩，岂能破尧舜之法，改禹汤之典，更圣人之文，除周公之礼。改三年之丧，不亦难哉！父母者天地，天崩地坏，三年不亦宜乎？”
《荀氏家传》曰：荀爽对策曰：“臣闻火生於木，故其德孝。汉之谥帝称孝，其义取此也。故汉制天下皆诵《孝经》，选吏则举孝廉，盖以孝务也。夫丧亲，自尽孝之终也。今二千石不得行三年丧，非所以崇孝道而称火德也。顷者汉嗣数乏，枝叶不繁，其咎未必不由此。往者文帝劳谦自约，行过于俭，故有遗诏，以日易月。此所谓夷惠激俗，当身而已，贯万世为後嗣法者也。”
卷五百四十六　礼仪部二十五
居丧
《礼记□曲礼》曰：居丧未葬，读《丧礼》；既葬，读《祭礼》；丧复常，读《乐章》。（为礼各于其时。）居丧不言乐。
又《曲礼》曰：居丧之礼：头有疮则沐，身有疡则浴，有疾则饮酒食肉，疾止复初。不胜丧，乃比於不慈不孝。（胜，任也。）
又《檀弓上》曰：穆公之母卒，使人问於曾子曰：“如之何？”对曰：“申也闻诸申之父曰：‘哭泣之哀，齐斩之情，麋粥之食，自天子达。’”
又曰：始死，充充如有穷；既殡，瞿瞿如有求而弗得；既葬，皇皇如有望而弗至。练而慨然，祥而廓然。子路有姊之丧，可以除之矣，而弗除也。孔子曰：“何弗除也？”子路曰：“吾寡兄弟而不忍也。”孔子曰：“先王制礼，行道之人皆弗忍也。”子路闻之，遂除之。子思哭嫂也为位。（礼虽无服，为位而哭，夫子善之。）曾子曰：“小功不税。”（追服为税，则是远兄弟，终无服也。而可乎？）曾子曰：“丧有疾，食肉饮酒，必有草木之滋，焉以为姜桂之谓？”（曾子曰：所云草木之滋者，姜桂也。）
又《檀弓下》曰：子张问曰：“《书》云：‘高宗三年不言，言乃欢。’有诸？”（时人君无行三年之丧礼者。欢，喜悦也。言乃喜悦，则民臣望其言久也。）仲尼曰：“胡为其不然也？古者天子崩，王世子听於冢宰三年。”（冢宰，天官。）
又曰：颜丁善居丧。（颜丁，鲁人。）始死，皇皇焉如有求而弗得；及殡，望望焉如有从而弗及；既葬，慨焉如不及其返而息。（此三者，孝子哀慕之情也。）
又《檀弓》曰：孔子在卫，有送葬者，而夫子观之，曰：“善哉，为丧乎！足以为法矣。小子识之。”子贡曰：“夫子何善尔也？”曰：“其往也如慕，其反也如疑。”（慕谓小儿随父母啼呼。疑者，哀亲之在后如不欲还然。）
又《檀弓上》曰：孔子既祥，五日弹琴而不成声，（哀未忘也。）十日而成笙歌。（逾月且异旬也。祥者凶事，用远日。五日弹琴，十日笙歌除由外也。弹琴以手，笙歌以气也。）孔子与门人立，拱而尚右，二三子亦皆尚右。（效孔子也。）孔子曰：“二三子之嗜学也，我则有姊之丧故也。”二三子皆尚左。
又曰：孟献子礻覃，县而不乐，比御而不入。（可以御妇人矣，尚未复寝。孟献子，鲁大夫仲孙蔑也。）夫子曰：“献子加於人一等矣。”（加犹逾也。）
又《檀弓下》曰：乐正子春之母死，五日而食。曰：“吾悔之。自吾母死，不得吾情，我恶乎用吾情？”（恶乎犹于何也。）
又《王制》曰：三年之丧，自天子达於庶人，（下通庶人于父母同。天子诸侯降期也。）丧从死者，祭从生者。
又《曾子问》曰：“父母之丧弗除，可乎？”（以其有终身之忧也。）孔子曰：“先王制礼，过时不举，非礼也；非不能，勿除也，患其过制也。故君子过时不祭，礼也。”
又《杂记》曰：凡丧服未毕，有吊者，则为位而哭，拜，踊。（客始来，主人不可以杀礼待之。）大夫之哭大夫弁。大夫与殡亦弁。（弁者，大夫锡衰相吊之服也。如爵弁而素，如环曰弁。）大夫有私丧之葛，则於其兄弟之轻丧，则弁。
又曰：有父之丧，如未没丧而母死，其除父之丧也。服其除服；卒事，反丧服。（没犹竟也。除服谓详祭之服也。卒事，既祭，反丧服，服後死者之服。）虽诸父昆弟之丧，如当父母之丧，其除诸父昆弟之丧也，皆服其除丧之服。卒事，反丧服。（虽有亲之大丧犹为轻服者，除骨肉之恩也。惟君之丧不除私服。言当者，期大功之丧，或终始皆在三年之中。小功缌麻则不除，殇长中乃除。）
又曰：子贡问丧。子曰：“敬为上，哀次之，瘠为下。颜色称其情，戚容称其服。”（问丧，问居父母之丧也。丧常哀，言敬为上者，疾时尚不能敬也。容威，仪也。《孝经》曰：容止可观。）请问兄弟之丧。子曰：“兄弟之丧，则存乎书策矣，（言疏者，如礼行之未有加也。齐斩之丧，哀容之体，经不能载矣。）君子不夺人之丧，（重丧礼也。）亦不可夺丧也。”（不可以轻之於己也。）
孔子曰：少连、大连善居丧，三日不怠，三月不懈。其悲哀，三年忧，东夷之子也。（言其生于夷狄而知礼也。怠，惰也。懈，倦也。）
又曰：三年之丧，言而不语，对而不问，庐、垩室之中，不与人坐焉。在垩室之中，非时见乎母也，不入门。（言己事也。为人说为语在垩室之中，以时事见乎母，乃后入门，则居庐时不入门。）疏衰皆居垩室，不庐。庐严者也。（言庐哀敬之处，非有其实则不居。）
