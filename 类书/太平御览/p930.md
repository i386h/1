<!-- { "loadSidebar": true } -->
《周易系辞上》曰：大衍之数五十，其用四十有九。（王弼曰：演天地之数，所赖者五十也。其用四十有九，则其一不用而用，以之通，非数而数，以之成。斯易之大极也，四十有九，数之极也。无不可以无明，必因于有，故常于有物之极，而必明其所由之宗也。）分而为二以象两，挂一以象三，揲之以四以象四时，归奇於扌力以象闰，五岁再闰，故再扌力而後挂。（奇凡四，揲之余不足，复揲者也。分而为二，既揲之，余合挂于一，故曰再扌力而后挂，凡闰，十九年七闰为一章，五岁再闰者二，故略举其凡也。）天数五，（五，奇也。）地数五，（五奇合为二十五。）五位相得而各有合。天数二十有五，地数三十。（五耦合为三十。）凡天地之数五十有五，此所以成蜂化而行鬼神也。（变化以此成，鬼神以此行。）《乾》之策二百一十有六，（阴爻六，一爻三十六策，六爻二百一十六策。）《坤》之策百四十有四，（阴爻六，一爻二十四策，六爻百四十四策。）凡三百有六十。当期之日，二篇之策，万有一千五百二十，当万物之数也。（二篇三百八十四爻，阴阳各半，合万一千五百二十策。）是故四营而成《易》，（分而为二以象两，一营也，卦一以象三，二营也。揲之以四，三营也。归奇于扌力，四营也。）十有八变而成卦，八卦而小成。引而伸之，（伸之六十四卦。）触类而长之，天下之能事毕矣。显道（显，明也。）神德行，（由神以成其用。）是故可与酬酢，可与神矣。（可以应对万物之求，助成神化之功也，酬酢，应对也。）
又曰：蓍之德圆而神，卦之德方以知。神以知来，知以藏往。探赜索隐，钩深致远，以定天下之吉凶，成天下之者，莫大乎蓍龟。
《归藏》曰：蓍末大於本，为上吉；蒿末大於本，次吉；荆末大於本，次吉；箭末大於本，次吉；竹末大於本，次吉。蓍一五神，蒿二四神，荆三三神，箭四二神，竹五一神。筮五犯皆藏，五筮之神明皆聚焉。
《洪范五行传》曰：若烦数溷渎，或不精严，神不告也。或观卦察兆，占不得也。或龟不神，蓍不灵，此其所以过差，圣人不得专用也。龟筮共违于人，神灵不佑也。
《汉书》曰：宣帝八月饮酎行祠孝昭庙。先驱旄头剑挺堕首拂泥中，刃向乘与车，马惊。於是召梁丘贺筮之，有兵谋，不吉。上还，使有司行祠。是时霍氏外孙代郡太守任宣坐谋反诛，宣子章为公车丞，亡在渭城。中夜玄服入庙，居郎间，执戟立庙门，待上至，欲为逆，事发，伏诛。
《後汉书》曰：许曼者。汝南平与人也。祖父峻，字季山，善卜占之术，多有显验，时人方之前代京房。自云少尝笃病，三年不愈，乃谒太山请命。（太山主人生死，故请命也。）行遇道士张巨君，授以方术，所着《易林》至今行於代。曼少传峻学，桓帝时，陇西太守冯绲始拜郡，开绶笥，有两赤蛇，分南北走。绲令曼筮之，卦成象，曼曰：“三岁之後，君当为边将官。有东名，当东北行三千里。复五年，更为大将军南征。”延熹元年，绲出为辽东太守，讨鲜卑。至五年，复拜车骑将军，击武陵蛮贼，皆如占。其馀多此类云。
《东观汉记》曰：沛献王辅善京氏《易》。永平五年，京师少雨，上飨□台，自作卦，以《周易林》占之，其疏曰：“蚁封穴户，大雨将至。”上以问辅，辅上书曰：“蹇，艮下坎氏。艮为山，坎为水，山出□为雨。蚁穴居，知雨将至，故以蚁为兴。”
又曰：孝顺梁皇后永建三年春三月丙午选入掖庭，相工通见之，瞿然惊骇，却再拜，贺曰：“此所谓日角偃月，相之极贵，臣所未尝见。”太史卜之，兆得“寿房”。又筮之，得坤之比。
又曰：明德皇后尝久病，至卜者家为卦，问咎祟所在。卜者卦定释蓍，仰天叹息，卜者乃曰：“此女明年小疾，必将贵。”遂为帝妃，不可言也。
《魏志》曰：管辂父为利漕。利漕民郭恩兄弟三人皆得疾，不知何故。使辂筮其所由，辂曰：“卦中有君本墓中有女鬼，非君伯母，当叔母也。昔饥荒之世，当有利其数升米者，排着井中，啧啧有声，推一大石下，破其头。孤魂冤痛，自诉於天。”於是恩涕泣服罪。
又曰：管辂往见安平太守王基，基令作卦。辂曰：“当有贱妇人生一男儿，堕地便走入灶中死。又床氏当有一大蛇衔笔，小大共视，须臾便去。又乌来入室，与燕共斗，燕死乌去。有此三怪。”基大惊，问其吉凶。辂曰：“直官舍久远，魑魅魍魉为怪耳。儿生便走，非能自走，直宋无忌之妖将其入灶也。大蛇衔笔，直老书佐耳。乌与燕斗，直老铃下耳。今卦见其象而不见其凶，非妖咎之徵，自无所忧也。”後卒无座。
又曰：馆陶令诸葛原迁新兴太守，管辂往祖饯，宾客并会。之原自起取燕卵、蜂巢、蜘蛛着於器中，使射覆。卦成，辂曰：“第一物，含气须变，依于宇堂，雄雌以形分，翼翅舒张。此燕卵也。弟二物，家室倒悬，门户众多，藏精育毒，得秋乃化，此蜂窠也。弟三物，觳觫长足，吐丝成罗，寻网求食，利在昏夜，此蜘蛛也。”举座惊叹。
又曰：管辂举秀才，吏部尚书何晏请之，曰：“闻君蓍爻神妙，试为作一卦，知位当至三公不。”又问：“夜连梦青蝇数十头来鼻上，驱之不肯去，有何意故？”辂曰：“夫飞，天下贱鸟，及其在林食椹，则怀我好音，况辂心非草木，不敢不尽忠。昔元、凯之弼重华，宣慈惠和，周公之翼成，王坐而待旦，故能流光六合，万国咸宁。此乃履道之休应，非卜筮之所明也。今君侯位重山岳，势若雷电，而怀德者鲜，畏威者众，殆非小心翼翼多福之仁。又鼻者艮，此天中之山，（臣松之案，相书鼻为天中，鼻有山象，故曰天中之山。）高而不危，所以长守贵也。今青蝇臭恶而集之焉，位峻者颠，轻豪者亡。不可不思害盈之数，盛衰之期。是故山在地中曰谦，雷在天上曰壮。谦则裒多益寡，壮则非礼不履。未有损己而不光大，行非而不伤败。愿君侯上追文王六爻之旨，下思尼父彖象之义，然後三公可决，青蝇可驱也。”
又，管辂过魏郡太守锺毓，共论《易》义。辂因言：“卜可知君生死之日。”毓使筮其生日月，如言无蹉跌。毓大愕曰：“君可畏人也。命以付天，不以付君。”遂不复问。
又曰：平原太守刘取印囊及山鸡毛着器中，使筮。辂曰：“内方外圆，五色成文，含宝守信，出则有章，此印囊也。高岳鸭阂，有鸟朱身，羽翼玄黄，鸣不失晨，此山鸡毛也。”
又曰：清河令徐季龙使人行猎，令管辂筮其所得。辂曰：“当获其小兽，复非食禽。虽有爪牙，微而不强。虽有文章，蔚而不明。非虎非雉，其名曰狸。”猎人暮归，果如辂言。
又曰：邓艾当伐蜀，梦坐山上而有流水。问殄虏护军爰劭，劭曰：“《易》卦，山上有水曰蹇。蹇繇曰：‘蹇利西南，不利东北。’孔子曰：‘蹇利西南，往有功也。不利东北，其道穷也。’往必克蜀，殆不还乎！”艾怃然不乐。
《吴志》曰：虞翻，字仲翔，会稽人。尝与孔融书，示以所着《易注》，融答书曰：“闻延陵之理乐，睹吾子之理易。乃知东南之美者，非徒会稽之竹箭也，可谓探赜穷通矣。”关羽既败，权使筮，遇节之临，翻曰：“不出二日，必当断头。”果如其言。权曰：“卿不及伏羲，可与东方朔为比矣。”
又曰：陆机之克步阐，孙皓意张，乃使尚广筮并天下，遇《同人》之《颐》，对曰：“吉。庚子岁，青盖当入洛阳。”故皓不修其政，而常有窥上国之志。
王隐《晋书》曰：淳于智，字叔平，济北人也。性沉深，有思义，少为诸生，善《易》。高平刘柔夜卧，鼠啮其左手中指。意甚恶之，以问智。智为筮之，曰：“鼠本欲煞君而不能，当相为，使之反死。”乃以朱书其手腕横文後二寸为“田”字，辟方一寸二分。使夜露手卧。以其明，有大鼠伏死手前。谯国夏侯藻母病，因五鼓中出，诣智卜。有一狐当门，向之嗥唤，藻愁愕，遂驰诣智，智曰：“其祸甚急，君速归，在狐嗥处抚心啼哭，令家人惊怪，大小毕出。一人不出，啼哭勿休，然後其祸仅可救也。”藻如之，母亦扶病而出啼。家人既集，堂屋五间ㄏ然暴崩。护军张劭母病笃，智筮之，使西出市外，猴系母臂，令旁人捶拍，恒使作声，三日三夜放去。”劭从之。其猴出门，即为犬所咋死，母於此渐差。
又曰：上党鲍瑗家多丧病，贫苦。或谓之曰：“淳于叔平，神人也。君何不试就卜，知祸所在？”瑗性质直，不信卜筮，曰：“人生有命，岂卜筮所移？”会智来，应思远谓之曰：“君有通灵之思，而但为贵人用。此君寒士贫苦，多屯蹇，可为一卦。”智乃令詹作卦，卦成，谓瑗曰：“为君安宅者女子耶？”瑗曰：“是也。”“此人安宅失宜，既害其身，又令君不利。君舍东北有大桑树。君径至市，入门数十步，当有一人持荆马鞭者，当就请买，还以悬此桑树，三年当暴得财也。”瑗承其言，诣市，果得马鞭。悬之正三年，浚井得钱十万，铜铁杂器复可二十馀万，於是家业用展，病者亦愈。（《搜神记》同。）
又曰：韩友，字光景，庐江舒人也。善卜占，行京、费厌胜之术。龙舒长邓子林妇病积年，垂死，医巫皆息。友为筮之，使画作野猪象，着卧处屏风上，一宿觉佳，於是遂差。舒县廷掾王睦病卒己复魄，友为卜之，令以丹画板作日月，置床头，及卧虎皮马鄣泥，登时大愈。刘世则女病魅积年，巫为祈祷，伐空冢故城间，得鼍数十，犹不差。友筮之，令作布囊。女发时，张囊着窗牖间，友闭户作气，若有所驱逐。斯须之间，囊大胀如吹葱叶，因便败，女仍大发。友乃便作皮囊二枚，沓张之，施如前囊，复胀满，因急缚囊口，悬着树间。二十许日渐消下，开视有一二斤毛，状如狐毛，女遂大差。
卷七百二十八　方术部九
筮下
《晋书》曰：严卿，会稽人也。善卜筮。乡人魏序欲东行，荒年而多抄盗，令卿筮之。卿筮，曰：“君慎不可东行，必遭暴害之气，而非劫也。”序之不信。卿曰：“既必不信，宜有以禳之，可索西郭外独母家白雄狗系着船前。”求索，正得狗，无白。卿曰：“者亦足，然犹恨其色不纯，当馀小毒，正及六畜辈耳。无所复忧。”序行半路，狗忽作声甚急，如有人打之者。比视，己死，吐黑血斗馀。其夕，序墅上白鹅数头无故自死，而序家无恙。
