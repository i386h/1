<!-- { "loadSidebar": true } -->
又曰：清人在彭，驷介旁旁。（介，胄也。）
又曰：岂曰无衣，与子同裳。王于兴师，修我甲兵，与子皆行。
《礼记》曰：介胄，则必有不可犯之色。
又曰：介者不拜。（言失容也。）
又曰：献甲者执胄。
又曰：甲若有以前之，则执以将命；无以前之，则袒奉胄。（郑玄曰：甲，铠也。有以前之谓他贽弊也。，铠衣也。胄，兜鍪也。袒其衣出兜鍪以致命也。）
又曰：国家靡弊，则车不几，甲不组，食器不刻镂，君子不履丝履，马不常秣。（靡弊，赋税极也。雕，画也。几附缠为圻鄂也。组以组饰之也。组以铠，饰也。）
又曰：宾牟贾侍坐於孔子，言及武乐，孔子曰：“武王克殷，济河而西，车甲衅（许靳切。）而藏之府库而弗复用，然後天下知武王不复用兵也。”
又曰：君子耻服其服而无其容，耻有其容而无其辞，耻有其辞而无其德，是故君子端冕则有敬色，甲胄则有不可辱之色。（言色称其服也。）
又曰：儒有忠信以为甲胄，礼义以为干橹，戴仁而行，抱义而处，虽有暴政，不更其所自立有如此者。（甲，铠也。干橹者，大小盾也。）
《周礼》曰：司甲：下大夫二人，中士八人。（甲今时铠也，司其甲戈盾官也。）
又曰：燕之无函也，非无函也，夫人而能为函也。（郑玄曰：言其丈夫人人皆能作是器，不须国工也。燕近强胡，胡习作甲胄也。）
又曰：函人为甲，犀甲七属，兕甲六属，合甲五属。（属读如灌，注之谓上旅下旅扎续之数也。革坚者扎长。郑司农云：合甲削革裹肉，但取其表合以为甲也。）犀甲寿百年，兕甲寿二百年，合甲寿三百。（郑玄曰：革坚者，支久也。）凡为甲必先为容，（服者之形容。郑司农云：容谓象式也。）然後制革，（裁扎之广袤也。）权其上旅与其下旅，而重若一，（郑司农云：上旅谓要以上也，下旅谓要以下也。）以其长为之围。（围谓扎要广厚。）凡甲锻不挚则不坚，已敝则挠。（郑司农云：锻，锻革也。贽谓质也。锻革太熟则革敝，无强挠曲也。）
《左传》曰：郑武公娶于申，曰武姜。生庄公及共叔段。庄公即位，使段居京，谓之京城太叔。後太叔治甲兵，具卒乘，将袭于郑。夫人将启，公闻其期，命子封帅车二百乘以伐京。
又曰：狄伐卫。卫懿公好鹤，鹤有乘轩者。将战，国人受甲者皆曰：“使鹤，鹤实有禄位，余焉能战。”
又曰：楚成王欲黜太子商臣，其师潘崇曰：“能行大事乎？”曰：“能。”以宫甲围成王。（杜预曰：太子宫甲也。）
又曰：秦晋师於河曲，秦军掩晋上军，赵穿追之不及，返，怒曰：“裹粮坐甲，固敌是求。敌至不击，将何俟焉！”乃以其属出。
又曰：宋华元获于郑，逃归。後宋城，华元为植，巡功。（植，将主也。）城者讴曰：“旱其目，皤其腹，弃甲而复，（旱，出目大。皤，大腹。弃甲，谓亡师也。）于思于思，弃甲复来。（于思，须之貌。）使其骖乘谓之曰：“牛则有皮，犀兕尚多。弃甲则那？”（那，犹何也。）役人曰：“纵有其皮，丹漆若何？”
又曰：晋侯饮赵盾酒，伏甲将攻之。其右提（音峙。）弥明知之，趋登曰：“臣侍宴过三爵，非礼也。”遂扶以下。公嗾夫獒焉，明搏而杀之。盾曰：“弃人用犬，虽猛何为？”斗且出，提弥明死之。
又曰：晋楚战於必阝。楚王乘左广以逐赵旃，赵旃弃车而走林。屈荡搏之，得其甲裳。（下曰裳也。）
又曰：齐晋陈於鞍。齐顷公曰：“余姑剪灭此而朝食。”（姑，且；剪，尽。）不介马而驰之，晋郄克伤於矢，曰：“余病。”张侯曰：“擐甲执兵，固即死也。（擐，贯也。即，就也。）病未及死。吾子勉之！”
又曰：使吕相绝秦曰：“文公躬擐甲胄，跋履山川，征东之诸侯，虞夏商周之胤而朝诸秦。”
又曰：晋楚战於鄢陵。潘之子党与养由基蹲甲而射之，彻七札。（蹲，聚也。一发达七札。）以示王曰：“君有二臣如此，何忧於战也。”
又曰：晋胥童、夷羊五帅甲八百将攻郄氏。长鱼矫请无用众。既杀三郄，胥童以甲劫栾书、中行偃於朝。矫曰：“不杀二子，忧必及君。”公曰：“一朝而尸三卿，吾不忍也。”
又曰：楚子重伐吴，为简之师，（简，选练也。）克鸠兹至于衡山，使邓廖帅组甲三百、被练三千（马融曰：组甲，组为甲里，公族所服，被练为里，甲者所服。杜预曰：组甲成组，文被练。练，袍也。）以侵吴。吴人要而击之，获邓廖。其能免者组甲八十、被练三百而已。
又曰：宋灾，乐喜为司城以为政，使皇郧命校正出马，工正出车，备甲兵，庀武守。
又曰：诸侯会且，遂伐Τ阳。狄弥建大车之轮，而蒙之以甲以为橹，（杜预曰：狄弥，鲁人也。蒙，覆也。橹，大盾也。）左执之，右拔戟成一队。（百人为队。）
又曰：郑子孔之为政也专，国人患之，乃讨西宫之难。（尉止等作难於西宫，子孔知而不言。）子孔当罪。以其甲及子革、子良氏之甲守。（以自守。）子展、子西率国人伐之，杀子孔而分其室。
又曰：栾盈帅曲沃之甲，因魏献子以昼入绛。
又曰：崔杼称疾不视事。庄公问崔子，（问疾。）遂从姜氏。侍人贾举止众从者，而入闭门。（为崔子闭公也。）甲兴，公登台而请，弗许。请自刃於庙，弗许。遂杀之。
又曰：楚掩为司马，子木使庀赋，（庀，治。）数甲兵，（阅数也。）赋车、籍马，（籍，疏其毛色、岁齿，以备军用。）赋车兵徒甲、（步卒。）甲盾之数。（使器仗有常数。）既成，以授子木，礼也。
又曰：郑伯有嗜酒，为窟室，而夜饮酒击钟焉。子以驷氏之甲，伐而焚之。伯有奔雍梁，（雍梁，郑地。）闻子皮之甲不与攻己，喜，曰：“子皮与我矣！”晨，自墓门之窦入。驷带率国人伐之。伯有死於羊肆。
又曰：诸侯将盟於宋西门之外。楚人衷甲，（甲在衣中，欲因会击晋。）伯州犁固请释甲。子木曰：“晋楚无信久矣。事利而已，苟得志焉，焉用有信。”太宰（伯州犁也。）告人曰：“令尹将死矣。”（为明年，子木死。）
又曰：郑徐吾犯之妹美，公孙楚聘之，（楚子南也。）公孙黑又使强委禽焉。（禽，雁也。纳纟采用雁。）子南戎服入，左右射，超乘而出。女自房观之曰：“抑子美夫！”（言丈夫。）适子南氏。子怒，既而甲以见子南，欲杀之而取其妻。子南击之以戈，伤而归。
又曰：楚灵王伏甲飨蔡灵侯，醉而杀之，刑其士七十人。公子弃疾帅师围蔡。（传言楚无道也。）
又曰：齐子尾卒，子旗欲治其室。（子旗，栾施也。欲并治子尾之家政。）杀梁婴（梁婴，子尾家宰。）而立子良氏之宰。（子良，子尾之子高疆也。子旗为子良主宰。）其臣曰：“孺子长矣，（孺子谓子良也。）而相吾室，欲兼我也。”授甲将攻之。陈桓子善於子尾，亦授甲将助之。或告於子旗，子旗不信，则数人告。将往，又数人告於道，遂如陈氏。桓子将出矣，闻之而还，（闻子旗至。）游服而逆之，（去戎备，著常游戏之服。）请命。（问桓子所至也。）对曰：“闻︹氏授甲将攻子，子闻诸乎？”曰：“弗闻。”曰：“子盍亦授甲，无宇请从。”（无宇，桓子名也。）
又曰：齐惠栾、高氏皆嗜酒，（栾高二族，皆出于惠公也。）信内多怨︹於陈鲍氏而恶之。夏，有告陈桓子曰：“子旗、子良将攻陈、鲍。”鲍氏遭子良醉而骋，（欲及子良醉，故驰告鲍文子也。）遂见文子，（文子国鲍也。）则亦授甲矣。使视二子，（二子，子旗、子良。）则皆将饮酒。桓子曰：“彼虽不信，（彼传言也。）闻我授甲，则必逐我。及其饮酒也，先伐诸？”陈、鲍方睦，遂伐栾、高氏。栾施、高强来奔。
又曰：晋荀跞如周，籍谈为介。王曰：“阙巩之甲，武所以克商也。（阙巩国所出铠。）唐叔受之，以处参虚，匡有戎狄。”
又曰：鲁昭公伐季平子。叔孙氏之司马戾言於其众曰：“凡有季氏与无，於我孰利？”皆曰：“无季氏，是无叔孙氏也。”戾曰：“然则救诸。”帅徒以往，陷西北隅以入。（陷公围也。）公徒释甲执冰而踞，（言无战心也。）遂逐之。（逐公徒也。）公逊于齐。
又曰：吴子光伏甲於窟室而享王僚，（掘地为室。）王使甲坐於道。及其门，（坐道边，至光门。）门阶户席皆王亲也。
又曰：楚郄宛直而和，国人说之。令尹子常贿而谮郄宛焉。谓子常曰：“子恶欲饮子酒。”（子恶，郄宛。）又谓子恶：“令尹欲酒於子氏。”无极曰：“令尹好甲兵，子出之，吾择焉。（择取以进子常。）取五甲五兵曰诸门，令尹至必观之而从以酬之。”（曰无极辞。）及飨日：“惟诸门左。”（张帷张兵甲其中也。）无极谓令尹曰：“吾几祸子。子恶将为子不利，甲在门矣。子必无往。”令尹使视氏，则有甲焉，不往。遂令攻郄氏，尽灭郄氏之族党。
又曰：齐伐晋夷仪。东郭书让登，（让众使后而己先登。）书与王猛息，（战迄，共止息也。）猛曰：“我先登。”书敛甲曰：“曩者之难，今又难焉。”（敛甲起，欲击猛。）猛笑曰：“吾从子，如骖之靳。”（靳，车中马也。猛不敢与书争，言己从书，若骖马之相随靳也。）
又曰：齐伐鲁，鲁孟孺子泄帅右师，（孺子，孟懿子之子武伯也。）颜羽御，邴泄为右；（二子，孟氏臣。）冉求帅左师，管周御，樊迟为右，季氏之甲七千，冉有以武城人三百为已徒卒，老幼守宫，次于雩门之外，（南城门也。）五右师从之。及齐师战于郊，师获甲首八十，（冉求所得。）齐人不能师。
又曰：哀公会吴子伐齐。甲戌，战于艾陵，展如败高子，国子败胥门，巢王卒助之，大败齐师，获革车八百乘，甲首三千，以献于公。（公以兵从，故以劳公。）
又曰：吴王夫差败越于夫椒，遂入越。越子以甲五千保于会稽。
又曰：卫孔文子将攻大叔氏，访于仲尼。仲尼曰：“胡簋之事则尝闻之矣，甲兵之事未之闻也。”退，命驾而行。
又曰：侯犯以后阝叛。武叔懿子围后阝，弗克。驷赤谓侯犯曰：“且盍多舍甲於子之门，以备不虞。”侯犯曰：“诺。”乃命舍甲焉。侯犯请易於齐，齐有司观后阝，将至。驷赤使周走而呼曰：“齐师至矣。”后阝人大骇，介侯犯之门甲，以围侯犯。
又曰：晋周绰射殖绰，殖绰齐中大夫肩，两矢夹ㄕ，曰：“止，将为三军，获；不止，将取其衷。”乃弛弓而缚郭最。皆衿甲面缚。
《公羊》曰：成元年，始作丘甲。何以书？讥。何讥尔？讥始丘使也。（何休一解曰：四井为邑，四邑为丘。甲，铠也。讥始使丘民作田铠也。）
《周书》曰：年不登，甲则缨宫室不容。（甲不以组也。）
