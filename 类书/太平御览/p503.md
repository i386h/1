<!-- { "loadSidebar": true } -->
《汉武故事》曰：东郡送一短人，长七寸，衣冠具足，疑其山精。常令在案上行，召东方朔问，朔至，呼短人曰：“巨灵，汝何忽叛来？阿母还未？”短人不对，因指朔谓上曰：“王母种桃三千年，一作子，此儿不良，已三过偷之矣，遂失王母意，故被谪来此。”上大惊，始知朔非世中人。短人谓上曰：“王母使臣来告陛下求道之法，惟有清净，不宜躁扰。”复五年，与帝会言，终不见。
《神异经》曰：西北荒中有小人焉，长一寸，围如长，朱衣玄冠，乘轺车，导引有威仪。人遇其乘车，并食之，其味辛楚，终不为虫豸所咋，并识万物名字，杀腹中三虫。
又曰：西海之中有鹄国，男女皆长七寸，自然有礼，好经论、跪拜，寿三百岁，人行如飞，日千里。百物不敢犯之，惟畏鹄。鹄遇吞之，上寿三百岁，在鹄腹不死，而鹄一举千里。（张华注曰：此陈章对齐桓公云：“西海之外鹄国，男女皆七寸也。”）
《广志》曰：东方有人，长三尺，君长出行，导卫威仪，有若中国人。又有小人如蝼古，手撮之，满手得二十枚。
《外国图》曰：焦侥国人长一尺六寸，迎风则偃，背风则伏，眉目具足，但野宿。一曰焦侥长三尺，其国草木夏死而冬生，去九疑三万里。
王子年《拾遗记》曰：员峤山有陀移国，人长三尺，寿万岁。广延之国，人长二尺。
郭璞《山海经图赞》曰：焦侥极么，（门可反。）人惟小，四体具足，眉目才了。
肥
《说文》曰：肥，多肉也。腴，腹下肥也。
《礼记□礼运》曰：安之以乐而不达于顺，犹食而弗肥也。四塘湃正，肤革充盈，人之肥也。
《左传□哀下》曰：鲁哀公至自越。郭重仆，孟武伯恶重，曰：“何肥也！”公曰：“是食言多矣，能无肥乎？”公与大夫始有恶。
《公羊传□宣公》曰：楚庄王围宋，子反乘堞而窥宋城，见华玄曰：“何如？”华玄曰：“易子而食，析骸而炊。”子反曰：“吾闻围国者，钳马而秣之，使肥者应客，是何子之情也？”华玄曰：“吾闻君子见人之恶则矜之，小人见人之恶则幸之。吾见君之，是以情也。”
《家语》曰：弱土之人肥。
《汉书》曰：陈平少时家贫，好读书，有田三十亩，独与兄伯居。伯常耕，纵平游学。平为人长大美色，人或谓平：“贫何食而肥若是？”其嫂疾平不亲家产，曰：“亦食糠（音纥，京师人谓粗为纥头也。）耳。有叔如此，不如无有！”伯闻，逐其妇。
又曰：张苍当斩，解衣伏质，长大肥白如瓠。王陵见而怪其美士，乃言于沛公，赦勿斩。
《东观汉记》曰：梁鸿妻同郡孟氏女，状鬼而肥，力举石臼，择对不嫁，愿得如鸿者，後因妻鸿。
谢承《後汉书》曰：梁国车成，字子威。兄恩都。为赤眉贼所得，欲脔之。成叩头曰：“兄瘦我肥，欲得代之。”贼感其义，俱放之。
《後汉书》曰：虞延字子大，陈留东昏人也。腰带十围，力能扛鼎。
又曰：东平王苍，腰带八围，显宗甚重之，诏曰：“日者问东平王处家何等最乐，言为善最乐，其言甚大，副是腰腹矣。”
又曰：尸董卓于市。天时始热，卓素充肥，脂流于地，守尸吏燃火置卓脐中，光明达曙。
《後汉典略》曰：马腾字寿成，扶风茂陵人，马援後也。长八尺馀，身体洪大，面鼻雄异而性贤厚，人多敬之。
《魏志》曰：司马懿奏免曹爽。桓范逾城出，为爽画二策，爽不能用，范怒爽曰：“肥奴！曹子丹好人，生卿五六头肉，今桓范随卿灭门也。”
《晋书》曰：王戎子万有美名，少而大肥，戎令食糠而肥愈甚，年十九卒。
《晋中兴书》曰：兖州既有八伯之号，其後更置四伯：大鸿胪陈留江渊以能食为伯，豫章太守陈留史畴以大肥为大伯，散骑侍郎高平张嶷以狡妄为猾伯，卢陵太守羊曼以很戾为琐伯，盖拟古之四凶。
《晋书》曰：孝武即位，桓温入朝，拜高平陵，问左右殷涓形状，答者言肥短，温云：“向亦见在帝侧。”
《後赵书》曰：王洛生，石勒欲挫其权豪。洛生在狱自刺腹，深五寸。洛生肥盛，不陷中，重以刀溃其腹，出胃而死。
《宋书》曰：前废帝狂悖无道，诛害群公，忌惮诸父，并聚之殿内，殴捶凌曳，无复人理。始兴王休仁及太宗、山阳王休，形体并肥壮，帝乃以竹笼盛而秤之，以太宗尤肥，号为猪王。
又曰：沈昭略性狂俊，不事公卿，尝至娄湖苑逢王景文子约，张目视之曰：“汝是王约也，何乃肥而痴？”约曰：“汝沈昭略耶，何乃瘦而狂？”昭略抚掌大笑曰：“瘦已胜肥，狂又胜痴。”
又曰：范晔长不满七尺，肥黑，秃眉鬓。善弹琵琶，能为新声。
《梁书》曰：安陵王大春字仁经，少博涉书傅，性孝谨，体貌瑰伟，腰带十围。
《隋书》曰：王世续字阐熙，容貌魁岸，腰带十围，风神爽拨，有杰人之表。
《尸子》曰：闵子骞肥。子贡曰：“何肥也？”子骞曰：“吾出见其美车马，则欲之；入闻先王之言，则又欲之。两心相与战，今先王之言胜，故肥。”
《韩子》曰：子夏见曾子曰：“何肥也？”对曰：“战胜故肥。”曾子曰：“何谓也？”子夏曰：“吾入见先王之义则荣之，出见富贵又荣之，二者战于胸臆，今先王之义胜，故肥。”
《淮南子》曰：继子得食，肥而不泽，情不相往来也。子怀幼舌，慈母喻于利，情相往来也。
《吴质别传》：诏特进以下会质间，曹真肥，朱铄瞿，质召俳优使说肥、瞿。真曰：“卿欲部曲将遇我耶？”遂争而罢。
《诸葛恪别传》曰：孙权常问恪：“何以自娱而更肥泽？”恪对曰：“臣闻富润屋，德润身。臣非敢自娱，修己而已。”
《异苑》曰：晋司隶校尉高平满奋字武秋，丰肥，肤肉溃裂，每至暑夏，辄膏汗流溢。其有爱妾，夜取以燃照，炎灼发于屋表。奋大恶之，悉盛而埋之。暨永嘉之乱，为胡贼所烧，皎若烛光。
《会稽典录》曰：董孝治，勾章人。家贫，采薪供养，得甘果，奔走以献母，母甚肥悦。邻人家富有子，不孝，母甚瘦。不孝子疾孝治母肥，常苦辱之，孝治不报。及母终，负土成坟，鸟兽助其悲号。丧竟，杀不孝子置冢前以祭，诣狱自系，会赦得免。
《方言》曰：益、梁之间，凡讳其肥盛谓之襄。（如掌切，肥貌也。）
《博物志》曰：京邑有一人失名姓，食啖兼十许人，遂肥不能动。其父曾作远方长吏，彼县令故义共傅食之，一二年中，一乡吻俭。
张显誓曰：古谚云：尧舜至圣，身如脯腊；桀纣无道，肥肤三尺。
《语林》曰：孟业为幽州，其人甚肥，或以为千斤。武帝为称之难，其大臣乃作一大秤挂壁。业入见，武帝曰：“朕欲自秤有几斤？”业答曰：“陛下欲称臣耳，无烦复劳圣躬。”于是称业，果得千斤。
《世说》曰：太祖父嵩在太山，太祖令太山太守应劭送家诣衮州。陶谦密遣数十骑掩捕嵩家。嵩俱，穿後垣先出，其妾肥不得出，逃于厕，与妾俱被害。
又曰：庾公造周伯仁，曰：“君何所欣悦而忽肥？”庾曰：“君复何所忧惨而忽？”伯仁曰：“吾无所忧，直是清虚日来，滓秽日去。”
《物理论》曰：气胜玄气，其人肥而不寿。
瘦
《释名》曰：省，瘦也。瞿省，约少之言也。（《说文》曰：赢，委也；瘠，瘦也。）
《周礼□地官□司徒》曰：坟衍之人皙而瘠。（下平衍也。）
《左传□襄二十一年》曰：楚子使子冯为令尹。访于申叔豫，豫曰：“国多宠而王弱，不可为也。”遂以疾辞。方暑，阙地下冰（大夫老疾受水。）而床焉。重茧衣裘，（《礼记》王藻曰：“纩为玺、为袍也。”）鲜食而寝。楚子使医视之，复曰：“瘠则甚矣！血气未动。”乃使子南为令尹。
《汉书》曰：张汤子安世女孙敬，为霍氏外属妇。霍氏反，当相坐，安世瘦瞿，形幼烧色。宣帝赦敬，以慰其意。
《东观汉记》曰：和熹邓后自遭大忧，及新野君仍丧，诸兄尝悲伤思慕，羸瘦骨立，不能自胜。
又曰：庞萌字明。兄为赤眉所得，欲啖之，萌诣贼，叩头言：“兄年老羸瘠，不如萌肥健，愿代兄。”贼义而不啖。
谢承《後汉书》曰：杨彪见汉祚将移，遂称脚挛，不复行，积十馀年。後子修为曹操所杀，操见彪，问曰：“公何瘦甚？”对曰：“愧无日先见之明，犹怀老牛舐犊之爱。”操为之改容。
《献帝春秋》曰：司空攻吕布于下邳，吕布登西北白楼上，城陷，士擒以诣司空，布曰：“明公何瘦？”司空曰：“所以瘦，不早相得故耳。”（司空，曹操也。）
《三辅决录注》曰：张氏得钩，何氏得算，故三辅旧语曰：“何氏算，张氏钩；何氏肥，张氏瘦。”言何氏有肥人辄贵，瘦人辄贱；张氏瘦者辄贵，肥者辄贱。故二族以钩、算智吉凶，以肥瘦知贵贱。
《文子》曰：神农形悴，尧瘦，将欲利万人也。
《韩子》曰：宓子贱治单父。有子见之曰：“何瘁也？”曰：“官事急，忧之，故瞿。”有子曰：“昔舜鼓五弦之琴，歌《南风》之诗，而天下治。今单父细，治之而忧，治天下将奈何？故无术御之，虽瘁瞿，未有益也”。
《世说》曰：邓竟陵免官，後赴山陵，过见大司马桓公，问曰：“卿何以更瘦？”（徐广《晋记》曰：邓遐勇力绝人，气盖当世，人方樊哙，为桓温参军，数从征伐，为冠军将军、竟陵太守。枋头之役，温既怀耻忽，目忌惮遐，因免遐官。）遐曰：“有愧于叔达，不能不恨恨于破甑。”
《述异记》曰：甄法崇，永初中为江陵令，在任严明。于时，南平﹃士为江安令，丧官。至其年末，崇在厅事上，忽见一人从门入云：“﹃江安通法崇。”法崇知士已亡，因问：“卿貌何故瘦？”答曰：“我生时所行善，不补恶，今系苦役，穷剧理尽。”
魏明帝手诏曹植曰：“王颜色瘦弱，何意耶？腹中调和不？今者食几许米？又啖肉多少？见王瘦，吾甚惊，宜当节水加餐。”答诏表曰：“近得赐御食，拜表谢恩。寻奉手诏，愍臣瘦弱。奉诏之日，泣涕横流。虽武、文二帝所以愍怜于臣，不复过于明诏。”
卷三百七十九　人事部二十
美丈夫上
《尚书□洪范》曰：二，五事：一曰貌。（容仪。）
《毛诗》曰：云谁之思？西方美人。（笺云，思问室之贤者。）彼美人兮。西方之人兮。（笺云，彼美人，谓硕人也。）
又曰：叔于田，巷无居人。（叔，大叔段也。）岂无居人，不如叔也，洵美且仁。（洵，信也。）
又《淇奥》曰：有匪君子，如金如锡，如圭如璧。宽兮绰兮，猗重较兮。
又《猗嗟》曰：猗嗟昌兮，颀而长兮。（昌，盛也。颀，长貌也。）抑若扬兮，（抑美色，扬广扬。）美目扬兮。（好目扬眉。）巧趋跄兮，射则臧兮。
又《小戎》曰：文茵畅毂，驾我骐。言念君子，温其如玉。
