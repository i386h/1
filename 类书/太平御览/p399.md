<!-- { "loadSidebar": true } -->
又曰：卫青军出塞千余里，见单于兵阵而待。於是青令武刚车自环为营，（张晏曰：兵车也。）而从五千骑往当匈奴。
《晋书》曰：卞字望之，子及盱同没阵，母抚二子尸哭曰：“父为忠臣，汝为孝子，夫何恨乎！”下士翟汤曰：“父死於君，子死於父，忠孝之道，萃於一门。”
王隐《晋书》曰：马隆击凉州，恶虏断道。隆作八阵图车营并追，狭则木屋施轮并前，智谋纵横，出其不意，故能成功。
《後魏书》曰：文成帝和平二年，制战阵之法十有馀条，因大傩曜兵，有飞龙、腾蛇、鱼丽之变，以示威武。
《隋书》曰：周法尚为定襄太守。时帝幸榆林，法尚朝於行宫。内史令元寿言於帝曰：“汉武出塞，旌旗千里。今御营之外，请分为二十四军，日别遣一军发，相去三十里，旗帜相望，钲鼓相闻，首尾连注，千里不绝。此亦出师之盛者也。”法尚曰：“不然。兵亘千里，动间山川，卒有不虞，四分五裂。腹心有事，首首未知，道阻且长，难以相救。虽是故事，此乃取败之道也。”帝不怿，曰：“卿意以为如何？”法尚曰：“结为方阵，四面外拒，六宫及百官家口并住其间。若有变起，当头分抗，内引奇兵，出外奋击，车为壁垒，重设钩陈，此与据城理亦何异！若战而捷，抽骑追奔，或战不利，此屯营自守。臣谓牢固万全之策也。”帝曰：“善。”因拜左武卫将军，赐良马一匹，绢三百匹。
《唐书》曰：太宗自为真草书屏风，以示群臣。笔力遒劲，为一时之绝。先是，人间有羲之书，凡真、行二百九十纸，装为七十卷，草书二千纸，装为八十卷。每听览馀闲时，取临玩焉。谓朝臣曰：“书小道，初非急务，时或留心，犹胜弃日。凡诸艺业，未有学而不得者也。病在心力懈怠，不能专精耳。朕少时为公子，未遭阵敌；义旗之始，乃平寇乱。每执鼓，必自指。习觏兵阵，即知强弱。常取吾弱对其强，强对其弱。敌犯其弱，追奔不逾百数十步，吾击其弱，必突过其阵，自背而反击之，无不溃。多使此而制胜，思得其理深也。今吾临人之书，殊学於形势，惟在求其骨力，及得骨力而形势自生耳。然吾所为，皆先作意，是以果能成也。”
又曰：太宗制《破阵乐舞图》：左圆右方，先偏後伍，鱼丽鹅鹳，箕张翼舒，交错屈伸，首尾回互，以象战阵之形。令起居郎吕才，依图教乐工一百二十人，被甲执戟而习之。凡为三变，每变为四阵，有来往疾徐击刺之象，以应歌节，数日而就，更名《七德》之舞。
又曰：高宗御武成殿，亲试制举人，问之曰：“兵书云天阵、地阵、人阵，其说如何？”举人员半千对曰：“臣观载籍，此说颇多，或谓天阵偏伍弥缝也。以臣愚见，谓不然矣。夫师出以义，有若时雨，得天之时，此天阵也。兵在足食，且耕且战，得地之利，此地阵也。善用兵者，使三军之士如父子兄弟，得人之和，此人阵也。三者去矣，其何以战？”高宗嗟赏之，擢居上第。
《家语》曰：战阵有列矣，而勇为本。
《国语》曰：吴王之军为方阵：白裳、白旗、素甲、白羽，望之如荼；（茅也。）左军赤裳、赤，望之如火；右军玄裳、玄旗，望之如墨
《庄子》曰：徐无鬼谓武侯曰：“军无盛鹤，列於丽谯之间。”（鹤，列阵名。丽，谯楼也。）
《鬻子》曰：武王伐纣，虎旅百万，陈於商郊，起自黄鸟，讫於赤甫，走如疾风，声如震霆。武王乃使太公把旄以麾之，纣军反走。
《尉缭子》曰：梁惠王问尉缭曰：“吾闻黄帝有刑德，可以百战百胜，有之乎！”尉缭曰：“不然。黄帝所谓刑德者，天官时日、阴阳背向者也。黄帝者，人事而已矣。何以言之？武王伐纣，背清水，向山陵，以万二千击纣之亿有八万，断纣头悬於白旗，岂不得天官之阵哉！”
《孙子》曰：善用兵者，譬如常山之蛇也，击其首则尾至，击其尾则首至，击其腹则首尾俱至。
《傅子》曰：兵法云：“内精八阵之变，外尽九成之宜，然可以用奇也。”
盛弘之《荆州记》曰：鱼腹县盐井以西，石碛平旷，聘望四远，诸葛孔明积细石为垒，方可数百步。垒西郭，又聚石为八行，相去二丈许，谓之八阵图。曰八阵既成，自今行师，庶不复败。自後深识见者，并莫能了。桓宣武伐蜀，经之，以为常山蛇势。
《六韬》曰：武王问太公曰：“凡用兵为天阵奈何？为地阵奈何？为人阵奈何？”太公曰：“星辰、日月、斗杓，一左一右，一迎一背，谓之天阵；丘陵水泉，亦有左右前後之利，此谓地阵；用车用马，用文用武，谓之人阵。”武王曰：“善。”
又曰：武王问曰：“引兵入诸侯之地，高山盘石，其避无草木，四面受敌，士卒惑迷，为之奈何？”太公曰：“当为□象之阵。”
《兵钤》曰：有运衡阵，洞当阵，龙腾阵，鸟翔阵，握机阵，虎翼阵。
《兵书要决》曰：孙子称：无要正正之旗，无击堂堂之阵。正正之旗者，谓行军也，前後正治，故不可要而击之也；堂堂之阵者，谓营军也，堂堂不冒乱者，不可就而击之。
《黄石公记》曰：使商人为前兵者，象白虎阵；使羽人为前兵者，象玄武阵；使征人为前兵者，象朱雀阵；使角人为前兵者，象青龙阵，亦曰旬始阵。
又曰：彼以直阵来者，我以方阵应之。方来，锐应之；锐来，曲应之；曲来，圆应之；圆来，直应之。直木，方金，锐火，曲水，圆土也，各以能克者，应胜之。
《诸葛亮军令》曰：连冲阵，狭而厚也。
《卫公兵法》曰：诸逢贼布阵，须有次第。先右虞候改为首，其次右军，其次前军，其次中军，其次後军，其次左军，其次左虞候。其诸军跳荡奇兵马军，各随本军，以次行至战所，并於本军战锋队前布列，待五方旗节度。如战锋等队打贼不入，其跳荡奇兵排後即入。山谷林木蒙密之处，并渡水狭路及下营战处，百里以来，总须搜踏清静。不然，兵引过半，临战下营，伏兵起发，致损军旅。其收军还营，却抽左虞候先入，即左军、後军、中军、前军、右军、右虞候次之。诸贼徒恃固，阻山布阵，不得横列，兵士分立，宜为坚阵。其阵法弩手、弓手，与战锋队相间引，前两队两边相翊。布列既定，诸军既听角声。其角声节度一准前，看黄旗向贼亚，闻鼓声发，诸军弩手弓手及战锋队，各令人捉马，一时笼枪大叫齐入。若弩手弓手战锋等队引退，跳荡奇兵队一时齐入，战锋等队排比回面，还与奇兵同入。如见黄旗却立不亚，及闻金钲声乃止。膊上架枪引还，各於旧处，准前听角声。卷幡簇队一准前，如便放散，即更听一会角声，依军次引发。
又曰：诸方阵既成，逢贼斗战，或打头，或打尾。打头其阵行，不前进；阵既不进，自然牢密。如其打尾，头行不停，其阵中间，多即断绝，须面列各定，总管都狎当，勿令断绝。
《太白阴经》曰：黄帝设八阵之形；车厢洞当，金也；车上中黄，土也；鸟云乌翔，火也；折冲，木也；龙腾却月，水也；雁行鹅鹤，天也；轮车，地也；飞翼浮阻，巽也。风后亦演渥奇图云：以正合，以奇胜，或合而为一阵，或散而为八。聚散之势，节制之度，复置虚实二垒，力牧亦创营图。其後秦由余、蜀诸葛亮，并有阵图以教人战。夫营垒教图，使士卒知进止，识金鼓，其应敌战不可预形，故其战胜不复而应形无穷。兵形象水，因地而制形。兵因敌而制胜，能与敌变化而取胜者谓之神，则其战阵无图明矣。而庸将以教习之阵为战敌之阵，不亦谬乎！
又曰：合而为一阵，终一阵之中，离而为八阵。听音望麾，以出四奇。飞龙、虎翼、鸟翔、蛇盘，为四奇阵；地、天、风、□，为四正阵。夫善战者，以正合，以奇胜，奇正相生，如环之无端，孰能穷之？奇为阳，正为阴，阴阳相薄而四时行焉。奇为刚，正为柔，刚柔相得而万物成焉。奇正之用而万物无所胜焉。
又曰：《天阵经》曰：风后演握奇图、（自一阵之中分为八阵，天有冲，或圆，布形。黄帝曰：少则为员，利为主，色尚玄为乾。）地阵、（黄帝曰：壮则为方，利为主，色尚黄为坤。）风阵。风附於天，风象峰，其形锐，首利为客，色尚赤，为巽。□阵，□附於天。（太公曰：左右相向是也。其形锐首，利为主，色尚白，已前为四正为坎。）飞龙阵，（其形屈曲象龙，利为主，色尚生，玄下赤为震。）虎翼阵，（居中张翼而进，其形踞。利为主，色尚上黄下青为兑。）蛇盘阵，（太公曰：围绕之义，其形宛转，利为主，色尚上黄下赤为艮。）鸟翔阵。（太公曰：突击之战，其形迅急，利为客，其色尚上玄下白为离。）
又曰：天阵居乾为天门，地阵居坤为地门，风阵居巽为风门，□阵居坎为□门，飞龙居震为飞龙门，武翼居兑为武翼门，鸟翔居离为鸟翔门，蛇盘居艮为蛇盘门。天、地、风、□为四正门，龙、虎、鸟、蛇为四奇门，乾、坤、艮、巽为阖门，坎、离、震、兑为开门。
卷三百二　兵部三十三
先锋
《後汉书》曰：祭彤拜辽东太守。至则厉兵马，广斥候。彤有勇力，能贯三百斤弓。虏每犯塞，常为士卒前锋，数破走之。
《东观汉记》曰：贾复以偏将军从上拔邯郸，击青犊，大战，日中，贼阵坚不却。上传召复曰：“吏士饥，且可朝食。”复曰：“先破之，然後食耳。”於是被羽先登，所向皆靡，诸将皆服其勇。
《魏志》曰：张辽字文远，为征东将军。征孙权，被甲战，先陷阵，衔垒入，至麾下。
《晋书□刘牢之传》曰：太元初，谢玄北镇广陵，时符坚方盛，玄召募，牢之与东海何谦、琅琊诸葛侃、乐安高衡、东平刘轨、西河田洛晋陵孙无终等以骁猛应选。玄以牢之为参军，领精锐为前锋，百战百胜，号为“北府兵”，敌人畏之。
又曰：元兴初，会稽王道子将讨桓玄，诏司马柔之兼侍中，以驺虞幡宣告江荆二州。至姑熟，为玄前锋所害。
又《载记》曰：高句丽及宇文政国等谋灭，以分其野。太兴初，三国伐，曰：“彼军初，其锋甚锐。若逆击之，落其计矣。”
又曰：《吕隆载记》曰：“宜曜劲锋，示其威武。彼以我远来，必决死拒战，可一举而平。”
《宋书》曰：刘怀慎，彭城人也。少谨慎质直。始参高祖镇军车骑将军事，振武军、彭城内史。从征鲜卑，每战必先士卒，及克广固，怀慎率所先登。高祖拒卢循於石头，屡战克捷。
又《张畅传》曰：虏攻彭城南门并放火，畅躬自前战，身先士卒。
《梁书》曰：宋武北伐广固，田子领偏师与龙骧将军孟龙符为前锋。龙符战没，田子力战，破之。
又曰：孟龙符，怀王第三子也。骁勇有胆气，高祖伐广固，以龙符统步骑为前锋。贼数十围统攻之，以众寡不敌，遂见害。追赠青州刺史。
