<!-- { "loadSidebar": true } -->
又曰：周昭著书称步骘及严等曰：“古今贤士大夫所以失名丧身者，其由非一也，大归四者而已：急论议一也，争名势二也，重朋党三也，务欲速四也。急论议则伤人，争名势则败友，重朋党则蔽主，务欲速则失德，此四者不除，未有能全者也。当世君子能不然者，亦比有之，岂独古人乎！然论其绝异，未若顾豫章、诸葛使君、步丞相、严卫尉、张奋威之为美也。《论语》言‘夫子恂恂然善诱人’；又曰：‘成人之美，不成人之恶’，豫章有之矣。‘望之俨然，即之也温，听其言也厉’，使君体之矣。‘恭而安，威而不猛’，丞相履之矣。学不求禄，心无苟得，卫尉、奋威之蹈矣。此五君虽德实有差，轻重不同，至於趋舍大检，不犯四者，俱一揆也。昔丁出於孤家，吴粲由於牧竖，豫章扬其美，以并陆、全之列，是以人无幽滞而风俗厚焉。使君、丞相、卫尉三君，昔以布衣俱相友善，论者因名叙其优劣。初，先卫尉，次丞相而後使君也。其後并事明主，经营世务，出处之才仪有不同，先後之名须反其初，此世常人所决勤薄也。至於三君分好，卒无亏损，岂非古人交哉！又鲁横江昔仗万兵，屯据陆口，当世之美业也，能与不能，孰不愿焉？而横江既亡，卫尉应其选，自以才非将帅，深辞固让，终於不就。後徙九列，迁典八座，荣不足以自曜，禄不足以自扶拢至於二君，皆位为上将，穷富极贵。卫尉既无求欲，二君又不称荐，各守所志，保其名好。孔子曰：‘君子矜而不争，群而不党。’斯有风矣。又奋威之名，亦三君之次也，当一方之戍，受上将之任，与使君、丞相不异也。然历国事，论功劳，实有先後，故爵位之荣殊焉。而奋威将处此，决能明其部分，心无失道之欲，事无充诎之求，每升朝堂，循礼而动，辞气蹇蹇，罔不惟忠。叔嗣虽亲贵，言忧其败，蔡文至虽疏贱，谈称其贤。女配太子，受礼若吊，慷慨之趋，惟笃人物，成败得失，皆如所虑，可谓守道见机，好古之士也。若乃经国家，当军旅，於驰骛之际，立霸王之功，此五君者未为过人。至其纯粹履道，求不苟得，升降当世，保全名行，邈然绝俗，实有所师。故粗论其事，以示後之君子。”
又曰：薛莹、王蕃，器量绰异，弘博多通；楼玄清白节操，文理条畅；贺邵厉行贞洁，机理清要；韦曜笃学好古，博见群籍，有记述之才。胡冲以为玄、邵、蕃一时清妙，略无优劣。必不得已，玄宜在先，邵当次之。华核诗赋之才，有过於曜，而典诰不及也。
王隐《晋书》曰：河南郭象著文，称嵇绍父死在非罪，曾无耿介，贪位死暗主，义不足多。曾以问郄公曰：“王褒之父亦非罪死？褒犹辞徵，绍不辞，用谁为多少？”郄公曰：“王胜於嵇。”或曰：“魏晋所杀子皆仕宦，何以无非也？”答曰：“殛鲧兴禹，禹不辞兴者，以鲧犯罪也。若以时君所杀为当耶，则同於禹；以不当耶，则同於嵇。”
又曰：世皆以嵇见危授命。答曰：纪信代汉高之死，可谓见危授命。如嵇偏善其一，可也，以备体论之，则未得也。”
又曰：顾荣谓中宗曰：“陆士玄贞正清贵，金相玉质。甘季思忠款诚尽，加以胆殊快。殷庆玄质略有明规，文武可用。荣族兄公让，明亮守节，困不易操。会稽杨彦明、谢行言皆服膺儒教，足为民望。贺生沉潜，青□之士。陶恭兄弟才力虽少，实事极佳。凡此诸人，皆南金也。”中宗纳之。
又曰：卫妻父乐广有海内重名，议者以为妇公冰清，女婿玉润。
又曰：裴宪，字景思。陈郡谢鲲、颍川庾岂攵皆俊朗士也，见而奇之，相谓曰：“裴宪鲠亮弘达，通机识命，不知其何如父然？至於深弘保素，不以世物婴心者，其殆过之。
又曰：裴楷尝目夏侯玄云：“肃肃如入宗庙中，但见礼乐器”，锺会“如观武库森森，但见矛戟在前”，傅嘏“汪翔靡所不见”，山涛“若登山临下，幽然深远。”
又：杜预在内七年，损益万机，不可胜数，朝野称美，号曰“杜武库”，言其无所不有也。
又曰：《杜预传》云：时王济解相马，又甚爱之，而和峤颇聚敛。预常称济有马癖，峤有钱癖。武帝闻之，谓预曰：“卿有何癖？”对曰：“臣有《左传》癖。”
又曰：裴楷风神高迈，容仪俊爽，博涉群书，特精理义，时人谓之“玉人”。
又曰：见裴叔则如近玉山，映照于人也。
又：《裴楷传》云：吏部郎缺，文帝问其人於锺会，会曰：“裴楷清通，王戎简要，皆其选也。”
又曰：阮裕除东阳太守。寻徵侍中，不就。还剡山，有肥遁之志。有以问王羲之，羲之曰：“此公近不惊宠辱，虽古之沉冥，何以过此。”时人云：裕骨气不如逸少，简秀不如真长，韶润不如仲祖，思致不如殷浩，而兼有诸人之美。
又曰：谢安义在辅导，虽会稽王道子亦赖弼谐之益。时强敌寇境，边书续至，梁、益不守，樊、邓陷没，安每镇以和靖，御以长算。德政既行，文武用命，不存小察，弘以大纲，威怀外著，人皆比之王导，而文雅过之。
卷四百四十六　人事部八十七
品藻中
《晋书》曰：《韦忠传》云：裴为仆射，数言忠於司空张华，华辟之，辞病不赴。人问其故，忠曰：“吾茨檐贱士，本无宦情。且茂先华而不实，裴欲而无厌，弃礼典而附贼后，此岂大丈夫之所宜行耶！”
又曰：王戎有人伦鉴识，尝目山涛如璞玉浑金，我皆钦其宝，莫知名其器；玉衍神姿高彻，如瑶林树，自然是风尘外物。谓裴拙於用长。荀勖工於用短，陈道宁纟纟如束长竿。
又曰：褚陶。吴平，召补尚书郎。张磺见之，谓陆机曰：“君兄弟龙跃□津，顾彦先凤鸣朝阳，谓东南之宝以尽，不意复见褚生。”机曰：“公但未睹不鸣不跃者耳。”华曰：“故知延门之德不孤，川岳之宝不匮矣。”
又曰：乐广，尚书令卫，朝之耆旧，逮与魏正始中诸名士谈论，见广而奇之，曰：“自昔诸贤既殁，常恐微言将绝，而今乃复闻斯言於君矣。”命诸子造焉，曰：“此人之水镜，见之莹然，若披□而睹青天也。”
又曰：嵇绍始入，或谓王戎曰：“昨於稠人中始见嵇绍昂昂然若野鹤之在鸡群。”戎曰：“君复未见其父耳。”
又曰：王戎幼而颍悟，神彩秀彻，视日不眩。裴楷见而目之曰：“戎眼烂烂如岩下电。”
又曰：张翰有清才，善属文，而纵任不拘，时人号为江东步兵。
又曰：刘毅转司隶校尉，纠正豪右，京师肃然，司部守令望风投印绶者甚众。时人以毅方之诸葛丰、盖宽饶。
又曰：乐广少与弘农杨准相善。准之二子曰乔曰髦，皆知名於世。准使先诣裴，性弘方，爱乔有高韵。谓准曰：“乔当及卿，髦少减也。”又使诣广，广性清淳，爱髦有神检。谓准曰：“乔自及卿，然髦亦清出。”准叹曰：“我二儿之优劣，乃裴、乐之优劣也。”论者以为乔虽有高韵，而神检不足，乐为得之矣。
又曰：刘颂守廷尉。时尚书令史扈寅非罪下狱，诏使考竟，颂执据无罪，寅遂得免。时人以颂比张释之乎！
又曰：和峤迁颍川太守，为政橇膨，甚得百姓欢心。太傅从事中郎庾ダ见而叹曰：“峤森森如千丈松，虽累多节目，施之大厦，有栋梁之用。”
又《郄鉴传》云：王敦尝谓曰：“乐彦辅短才耳。後生流宕，言违名检，考之以实，岂胜满武秋耶？”鉴曰：“拟人必於其伦。彦辅道韵平淡，体识冲粹，处倾危之朝，不可得而亲疏。及愍怀太子之废，柔而有正。武秋失节之士，何可同日而言！”敦曰：“愍怀废徙之际，交有危机之急，人何能以死守之乎！以此相方，其不减明矣。”
又《孙登传》云：嵇康从之游三年，问其所图，终不答，康每叹息。将别，谓曰：“先生竟无言乎？”登乃曰：“子识火乎？火生而有光，而不用其光，果在於用光。人生而有才，不用其才，而果在於用才。故用光在乎得薪，所以保其耀；用才在於识真，所以全其年。今子才多识寡，难乎免於今之世去矣！子无求乎？”康不能用，果遭非命。
又《王湛传》云：武帝亦以湛为痴，每见济，辄调之曰：“卿家痴叔死未？”济常无以答。及是，帝又问如初，济曰：“臣叔殊不痴。”因称其美。帝曰：“谁比？”济曰：“山涛以下，魏舒以上。”时人谓“湛上方山涛不足，下比魏舒有馀。”湛闻曰：“欲处我季孟之间乎？”
又曰：陆机天才秀逸，辞藻弘丽，张华尝谓之曰：“人常恨才少，而子更患其多。”
又曰：陆□，刺史周浚召为从事，谓人曰：“陆士龙当今颜子也。”
又曰：王衍俊秀有令望，虚心玄远，未尝语利。王敦过江，常称之曰：“夷甫处众中，如珠玉在瓦石间。”顾恺之作画赞，亦称衍岩岩清峙，壁立千仞。
又曰：杜性纯和，美姿容，有盛名於江左。王羲之见而目之曰：“肤若凝脂，眼如点漆，此神仙中人也。”桓彝亦曰：“卫神清，杜形清。”
又《郭文传》：温峤尝称曰：“文有贤人之性，而无贤人之才，柳下惠、梁琦之亚乎？”
又曰：罗含，谢尚与含为方外之好，乃称曰：“罗君章可谓湘中之琳琅。”
又曰：罗含、桓温尝与僚属宴会，含後至，温问众座曰：“此何如人？”或曰：“可谓荆楚之杞梓。”桓曰：“此自江左之秀，岂惟荆楚而已。”
又曰：薛兼少与同郡纪瞻、广陵闵鸿、吴郡顾荣、会稽贺循齐名，号为“五俊”。初入洛，司空张磺见而奇之曰：“皆南金也。”
又曰：《郄超传》云：沙门支遁以清谈著名于时，风流胜贵，莫不崇敬，以为造微之功，足参诸正始。而遁常重超，以为一时之俊。
又曰：郄超为桓温参军。谢安与王坦之常诣温论事，温令超帐中卧听之，风动帐开，安笑曰：“郄生可谓入幕之宾矣。”
又：《周ダ传》曰：庾亮尝谓ダ曰：“诸人咸以君方乐广。”ダ曰：“何乃刻画无盐，唐突西施也。”
又曰：应詹弱冠知名，性质素弘雅，物虽犯而弗之校，以学艺文章称。司徒何邵见之曰：“君子哉若人！”
又曰：桓温豪爽有风概，姿貌甚伟，面有七星。少与沛国刘忄炎善，忄炎尝称之曰：“温眼如紫石棱，须作猬毛磔，孙仲谋、晋宣王之流亚也。”
又曰：刘忄炎寓居京口，家贫，织芒履以为养，虽荜门陋巷，晏如也。人未之识，惟王导深器之。後稍知名，论者比之袁羊。忄炎喜，还告其母。其母，聪明妇人也，谓之曰：“此非汝比，勿受之。”又有方之范汪者。忄炎复喜，母又不听。及忄炎年德转，论者遂比之荀粲。
又曰：荀崧弱冠，太原王济甚相器重，以方其外祖陈郡袁侃，谓侃弟奥曰：“近见荀监子，清虚名理，当不及父，德性纯粹，是贤兄辈人也。”
