<!-- { "loadSidebar": true } -->
曹嘉之《晋纪》曰：诸葛诞以气迈称，常倚柱读书。霹雳震其柱，诞自若。
《列女后传》曰：河南李叔卿为功曹，应举孝廉。同时应人害之，使婢宣言叔卿淫其寡妹。同举人诣尹，以骨肉相奸，不合应孝廉。叔卿杜门自绝，女妹伤被淫之名，遂到府门自杀，叔卿亦自杀，明已无愆也。後三年，霹雳杀害叔卿者，以其死尸置叔卿冢前。其家收而葬之，秋又雷发其冢。
《玄中记》曰：玉门之西有一国，国中有山，山上有人，岁岁出石（子林反）数千输庙中，名曰霹雳。给霹雳用，从春雷出，砧日减，至秋而尽。
《搜神记》曰：扶风杨道和，夏于田中值雨，霹雳下击之，道和以锄格，折其左肱，遂落地，不得去。色如丹，目如镜，毛角，长三尺，状如六畜，似猕猴。
《续搜神记》曰：吴兴人章荀者，五月中于田耕，以饭萝置菰里。晚于菰中伺之，见一大蛇偷其食。荀即以钅丕（步悲反）叉之，蛇便走，去。荀乘船逐之，至一坂，有穴，蛇便入穴，但闻号哭，云人斫伤某甲，或云当如何，或云付雷公，令霹雳杀奴。须臾，□雨冥合，震电伤荀。荀于是跳梁大骂云：“天公！我贫穷展力耕垦，蛇来偷食我饭，罪在蛇，反来霹雳我，是无知！雷公若来，今当以钅丕斫汝腹破。”须臾，□雨辄开，乃更霹雳向穴中，诸蛇死者数十。
《庄子》曰：阴阳错行，天地大骇。於是有雷有霆。
刘义庆《世说》曰：夏侯玄，字太初，尝倚柱读书。时暴雨，霹雳破所倚柱，衣服焦然，玄神色无变，读书如故。
《异苑》曰：佛佛虏凶虐暴忍，常自言，国名佛佛，则是狒中之佛。寻被震而死，既葬，而後就冢中，霹雳其柩，引身出外，题背四字，表其凶逆之国也。
又曰：滕放，太元初，夏枕文石枕卧，忽暴雨雷震其枕，枕四解，傍人莫不怖慑。而放微觉有声，不足为惊。
又曰：元嘉十九年，京口霹雳杀人，亦自题背。
《世说》曰：王丞相见郭景纯：“君可试为作一卦。”卦成，郭意恶，云：“公有震厄。”王问：“可有消伏理否？”郭曰：“公能命驾西出数里，得一柏树，截短如公长，置寝处，灾可消。”王悉依其言。数日中果震，柏树碎门内，子弟皆称庆。
桓谭《新论》曰：天下有鹳鸟，群国皆食之，三辅俗独不敢取之。或取即雷霹雳起，原夫天不独左彼而右此，杀鸟适与雷遇耳。
《博物志》曰：九真有狸牛出上，或斗岸上家牛，皆怖。或遮捕，即霹雳，号曰“神牛”。
《山海经》曰：半石之山有草，名曰嘉荣，服之不畏霆。（不畏霹雳。）
《琴操》曰：楚高膏梁子出游九皋之泽，览渐水之台，张え置罟于荆山，临曲池而渔。而疾风（于敏反）。雹，雷电奄冥，天火四起，霹雳下臻。玄鹤翔其前，白虎吟其後。乃援琴而歌叹，作《霹雳引》。
《正论》曰：里语云：州县符，如霹雳；得诏书，但挂壁。
电
《释名》曰：电，殄也，乍见则殄灭也。
《说文》曰：电，阴阳激耀也。从雨，甲声。
《易》曰：离为电。
又曰：雷电皆至，《丰》。君子以折狱致刑。
《诗》曰：烨烨震电。
《礼记□月令》曰：春分之日玄鸟至，后五日，雷乃发声，后五日始电。
《传》曰：隐九年三月癸酉，大雨震电。
《易稽览图》曰：阴阳和合，为电辉辉也。其光长。
《春秋元命苞》曰：阴阳激为电。
《史记□天官书》曰：电者，阴阳之动也。
《帝王世纪》曰：黄帝有熊氏母曰附宝，有乔氏之女也。见大电光绕北斗，枢星照郊野，感附宝而孕。
《汉书□李寻传》曰：寻说王根曰：“窃见往者盛冬雷电，潜龙为孽。”
《晋书》曰：王戎幼而颖悟，神彩秀彻，视日不眩，裴楷目之曰：“戎眼烂烂如岩下电。”
《神异传》曰：东王公与玉女投壶，误而不接，天为之笑，开口流光，今电是也。
《汉武内传》曰：西王母曰：“东方朔为太山仙官，太仙使至方丈，助三天司命。朔但务山水游戏，擅弄雷电，激波扬风，风雨失时。”
《西京杂记》曰：董仲舒曰：“太平之世，电不旬目，宣示光辉而已。”
《庄子》曰：阴气伏于黄泉，阳气上通于天，阴阳分争，故为电。
《文子》曰：肾为电，主鼻。
《曾子》曰：阴阳交则电。
《抱朴子》曰：良将去如收电，可见不可追；立如丘山，可瞻不可动。
《淮南子》曰：电以为鞭策。（电击反也。）
《物理论》曰：风清热之气，散为电。
《楚辞》曰：凌惊雷，轶骇电。
扬雄《河东赋》曰：奋电鞭，骖雷辎，鸣洪钟，建五旗。
张衡《思玄赋》曰：凌惊雷之亢（苦浪反。）盖（苦大反。）兮，弄狂电之淫裔。
傅玄诗曰：童女掣电。
夏侯孝若《电赋》曰：攒□间而飞火，绛烟起於□中。
曹毗《霖雨诗》曰：紫电光牖飞，迅雷中天奔。
顾恺之《电赋》曰：天怒行凌，□赤光发。
李诗曰：ホ（徒感反。）Ъ（徒对反。）重□阴，碎棱震电宅。（陟嫁反。）
卷十四　天部十四
霜
《释名》曰：霜，丧也，其气惨毒，物皆丧也。
《说文》曰：{执}，（竹入反。）早雪。皑，霜雪之白者。
《易□坤卦》曰：履霜，坚冰至。《象》曰：“履霜坚冰，阴始凝也。驯致其道，至坚冰也。”
《诗》曰：纠纠葛屦，可以履霜。郑玄注曰：“魏俗，至冬犹谓葛屦可用履霜，利其贱也。”
又曰：九月肃霜。（肃，缩也，霜降而收缩万物也。）
又曰：蒹葭苍苍，白露为霜。
《礼》曰：季秋之月霜始降，则百工休。（郑玄注曰：谓胶漆之作仃。）
又曰：孟冬行秋令，则雪霜不时。
又曰：孟春行冬令，则雪霜大挚。
又曰：霜露既降，君子履之，必有凄怆之心，非其寒之谓也。（郑注云：感时念亲也。）
又曰：天子大社，必受霜露，以达天地之气也。
京房《易传》曰：诛不原情，有霜附木，不下地。不教而诛，其霜反在草下。
又曰：兴兵妄诛，厥灾不霜；圣贤遭害，其霜附木不下也。
《大戴礼》曰：霜是阴阳之气也。阴气胜阳则凝而为霜。
《春秋元命苞》曰：阴阳凝为霜。
又曰：霜以杀木，露以润草。
《春秋考异邮》曰：霜者，阴精，冬令也。四时代谢，以霜收杀。霜之为言亡也，物以终身也。
又曰：僖公即位，陨霜不杀草，臣威强也。
《春秋感精符》曰：霜，杀伐之表。季秋霜始降，鹰隼击，王者顺天行诛，以成肃杀之威。
《孝经援神契》曰：霜以挫物。
《五经通义》曰：寒气凝以为霜，霜从地升也。
《五经钩沉》曰：天霜树落叶，而鸿雁南飞。
《家语》曰：霜降而妇功成，嫁娶者行焉。（季秋霜降，娶者始也。《诗》曰：将子无怒，秋以为期。）
《国语》曰：驷见而（于敏反。）霜，霜而冬裘具。贾逵曰：“驷，房星也。”
《汉武内传》曰：西王母云：“仙之上药，玄霜绛雪。”
王子年《拾遗记》曰：广延国有霜，色绀碧。
又曰：兼（立俨反。）州霜甘。
又曰：员峤之山名环丘，有冰蚕，以霜雪覆之，然後作茧，其色五采，织为文锦，入水不濡，以投火，经宿不燎。唐尧之代，海人献以为黼黻。
《庄子》曰：马，蹄可以践霜雪，毛可以御风寒。
《曾子》曰：阴气胜则凝为霜。
《淮南子》曰：芝兰以芳，未尝见霜。（先霜刈之。）
又曰：圣人行於水无迹，众人行于霜有迹。
又曰：至秋三月，青女乃出，降以霜雪。（高诱注曰：青女天神，青天玉女主霜雪也。）
又曰：邹衍事燕惠王尽忠，左右谮之王，王系之狱，仰天哭。夏五月，天为之下霜。
《地镜图》曰：视屋上瓦独无霜者，其下有宝。
《山海经》曰：丰山有九钟，霜降其钟即鸣。
《命历序》曰：桀无道，夏陨霜。
《师旷占》曰：春夏一日有霜雪者，君治政太严刻，大杀，天以示之。宜损威杀，重人命。
崔豹《古今注》曰：鹧鸪常向日而飞，畏霜露；夜栖则以树叶覆其背上。
蔡邕《月令章句》曰：露凝为霜。
徐整《长历》曰：北斗当昆仑山，气运注天下，秋冬为霜雪。
《唐书》曰：宁王宪疾，时京城寒甚，凝霜封树。时学者以为，春秋雨木冰即此，是亦名树介，言其象介胄也。宪见而叹曰：“此俗谓树者也。谚曰：树稼达官怕，必有大臣当之，吾其死矣。”十一月薨。
《琴操》曰：《履霜》者，伯奇之所作也。伯奇者，尹吉甫之子也。吉甫听其後妻之言，疑其孝子伯奇，遂逐之。伯奇编水荷而衣，采亭。（音亭，山梨木也。）花而食之，清朝履霜，自伤无罪见放逐，乃援琴而鼓之。
《楚辞》曰：秋既戒之以白露，冬又申之以严霜。
《古艳歌辞》曰：秋霜白露下，桑叶郁为黄。
何瑾《悲秋夜》曰：霜凝条兮璀璀，露沾叶兮泠泠。
雹
《释名》曰：雹，炮（匹巧反，又音雹。）也。其所中物皆摧折，如人所蹙炮也。
许慎《说文》曰：雹，雨冰也，从雨包声。
《礼》曰：仲夏行冬令，则雹动伤。
《传》曰：昭四年正月，大雨雹。季武子问於申丰曰：“雹可御乎？”对曰：“圣人在上，无雹，虽有，不为灾。古者，日在北陆而藏冰；西陆，朝觌而出之。其出入也时。今藏川池之冰，弃而不用。风不越而杀，雷不发而震。雹之为灾，谁能御之。”
《梁传》曰：僖公二十九年秋，大雨雹。（雹者阴胁阳，臣侵君之象也。）
京房《易传》曰：飞雹下尽树木之枝、害五者，君赋敛刻民也。
焦贡《易林》曰：阴雨泥寒，常冰不温，凌人惰怠，大雹为灾。
《尚书洪范五行传》曰：阴阳相胁而为雹霰，盛阴而雪，凝滞而冰寒。阳气薄之不相入，则散而为霰。盛阳，雨水温暖而汤热。阴气胁之不相入，则转而为雹。霰者，阳胁阴也；雹者，阴胁阳也。
又曰：人君妒贤疾善，在下谋上，则日蚀而雹杀走兽。
《春秋感精符》曰：大臣擅法则雨雹。
又曰：九月十月，日色青则寒，有雹雪。
《春秋考异邮》曰：阴阳专精，凝合成雹。雹之言合也。
《春秋汉含孳》曰：专一精并气凝为雹。宋均注曰：“谓若鲁僖公胁於齐，以妾为妻，尊重齐，胜无回曲之心，感阴水气，乃使结而不解散。”
《史记》曰：景帝二年秋，雨雹，大者五寸，深二尺。
又曰：凡雹皆冬之愆阳，夏之伏阴也。
《汉书》曰：成帝河平二年四月，楚国雨雹，大如斧，蜚鸟皆死。
又曰：宣帝地节四年五月，山阳济阴雨雹，如鸡子，深二尺五寸，杀二十人，蜚（音飞，与飞同。）鸟皆死。
又：《汉书□五行志》曰：武帝元封三年，雹大如马头。
