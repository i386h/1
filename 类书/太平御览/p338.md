<!-- { "loadSidebar": true } -->
又曰：稽绍，字延祖，方直儒雅，为卫军从事中郎。
虞预《晋书》曰：刘隗，字大连，彭城人。学涉有具，为秘书郎。避乱南渡，遂为中宗从事中郎，甚见器遇。
何法盛《晋中兴书》曰：谢万少而才器俊秀，太宗闻其名，取为镇军从事中郎。
《抱朴子》曰：友人稽君道为广州刺史，其弟应静为太傅从事中郎，别於襄阳，君道泣而应静不泣，抱朴子以为丈夫宜然。
府掾
《史记》曰：倪宽为廷尉史。为人温良，有廉智，张汤以为长者，数称誉之。及汤为御史大夫，而宽为掾。
《汉书》曰：陈遵为公府掾。公府掾史率皆羸车小马，不尚鲜明，而遵独极舆马、衣服之好，门外车骑交错。
《东观汉记》曰：吴良以清白方正称，东平王苍辟为西曹掾。数谏正苍，多善策。苍上表荐良。
《续汉书》曰：府掾比古之元士，皆三命也。
《汉旧注》曰：或曰：汉初掾史辟皆上言，故有秩皆比命士；其所不言则为百石，属其後皆自辟，故通为百石云。
《魏志》曰：董寻，字文奥。为人忠直，为军谋掾。青龙中，上大兴宫室，群臣皆负土，寻上书谏曰：“今臣自知言必死，而臣自譬於牛之一毛，生既无益，其死何损。且比本不生矣，是以发笔流涕，心与世辞。臣有八子，臣死之後，以累陛下。”
《魏略》曰：令狐劭，字孔叔。在安邑毛城中，会太祖攻破邺，遂围毛城。城破，邵等辈十馀人皆当斩。太祖阅见之，疑其衣冠也，问其祖考而识其父，乃解于署军谋掾。
《蜀志》云：马良，字季常。为左将军掾。後遣使吴，良谓亮曰：“今衔国命，协穆二家，幸为良介於孙将军。”亮曰：“君试自为文。”良即草曰：“寡君遣掾良通好，以绍昆吾、豕韦之勋。其人吉士，荆楚之令，鲜於造次之华，而有克终之美，愿降心存纳，以慰将命。”权善待之。
《吴志》曰：张温父允，以轻财重士名显州郡，为孙权东曹掾。
《晋中兴书》曰：荀，字道明。有清称，京师为之语曰：“洛中英英荀道明。”大司马齐王□辟以为掾。
又曰：王弱冠与陈郡谢玄俱辟，大司马桓温语人曰：“谢掾年三十必拥旄仗节，王掾当作黑头公，皆未易才也。”
《典略》曰：赵戬除万年令，遂遭三辅乱，客荆州，刘表以为宾客。是时，白衣平原祢衡高论冠世，来游京师，诋讠此朝士，及南见戬，叹之曰：“所谓铁则干将、莫耶，木则椅桐梓漆，人则颜冉、仲弓。”後辟魏王相国掾。
《殷氏家传》曰：殷泰，字子平。为文皇帝车骑掾，委以书记，上叹曰：“非为秋兔之毫，乃是鹰之爪。
郭子曰：王仲祖、谢仁祖同为王公掾。在坐，长史云：”谢掾能作异舞。”王命为之，谢便起舞，神意甚暇。王公熟视，顾谓诸客曰：“使人思安丰。”（安丰，王戎封也。）
《语林》曰：王蓝田，少有痴称。王丞相以地辟之，既见，无所他问，问来时米几价。蓝田不答，直张目视王公，王公曰：“王掾不痴，何以云痴？”
府属
《汉书》曰：谷永，字子□。为长安吏，後博学经书，有茂材，除补御史大夫属。
华峤《後汉书》曰：陈宠以时俗三府掾属不肯亲事，但出入养虚，故宠独勤心於事。又以法令繁冗，吏得生因缘，以致轻重，及置撰科牒辞讼比例，使事类相从，以塞奸源。其後公府奉以为法。
《魏志》曰：蒋济，字子通，辟丞相主簿西曹属。令曰：“舜举皋陶，不仁者远；臧否得中，望於贤属。”
又曰：胡质，字文德，少与蒋子通俱知名於江淮间，仕州郡。济为别驾，使见太祖。太祖问曰：“胡通达长者，宁有孙子不？”济曰：“有子曰质，规摹大略不及父，至於精良综事过之。”太祖辟为丞相属。
臧荣绪《晋书》云：刘沈，字道真，世为北州名族，博学好古，辟卫属。
范亨《燕书》曰：鲜於休有才器伎，辟为左光禄大夫曹属。
咨议参军
《齐书》曰：张岱历为三府咨议，与典签主帅共事，事举而情得。或谓岱曰：“主王既以执事多门，而每能缉和公私，云何致此？”岱曰：“古人言一心可以事百君。我为政端平，待物以礼，悔吝之事，无由而及。明ウ短长，更是才用之多少耳。”
《南史》曰：柳叔夜，年十六为新野太守，甚有名绩，补遥光咨议参军。及事败，左右扶上马，欲与俱亡，答曰：“吾已许始安以死，岂可负之耶？”遂自杀。
公府舍人
《史记》曰：李斯，上蔡人也，为丞相吕不韦舍人。
《汉书》曰：爰盎，字丝，楚人也。为将军吕禄舍人。
又曰：田叔，字子仁，以壮勇为卫将军舍人。（卫青也也）後使刺三河，奏事称意，为京辅都尉。
干宝《晋纪》云：阎赞为人鲠直，不畏强御，初仕为太傅杨舍人。
记室参军
《魏志》曰：太祖以陈琳、阮管记室，军国书檄多琳所作。锺会以中郎在大将军管记室事，为心腹之任，时人谓之子房。
《吴志》曰：孙惠以书干东海王越，诡其姓名，自称南岳逸民秦秘之，勉之以勤王匡世之略，辞义甚美。越省书榜题，道衢招求其人，惠乃出见。越即以为记室参军，专掌文疏，豫参谋议。每造书檄，越或驿马催之，应命立成，皆有辞旨。
何法盛《晋中兴书》曰：王丞少而冲淡，弱冠知名。太尉王衍雅重之，以比南阳乐广。司空东海王越以为记室参军，雅相敬重，敕子毗曰：“夫学之所益者浅，体之所安者深，闲习礼度不如式瞻仪形，讽味遗言不如亲承音旨。王参军人伦之表，汝其师之。”
又曰：殷浩，字渊源，弱冠与京兆杜并有美誉。善言玄理，论难精微，故风流清谈皆归之。征西将军庾亮引为记室参军。
又曰：孔寅，字舒元。中宗命为安东参军，专掌记室。时书命殷积，寅每称职。
沈约《宋书》曰：孔ダ署衡阳王义季记室，奉笺固辞曰：“记室之局，实惟华要，自非文行秀敏，莫敢居之。ダ学不综实，性又疏惰，何可以属知秘记，秉笔文闱。假吹之尤，方斯非滥。”
《三国典略》曰：颜晃字克明，琅琊临沂人也。少孤贫，有词彩。解褐梁邵陵王纶兼记室参军。时东宫学士庾信常使於府，王使晃接对，信轻其尚少，曰：“此府兼记室几人？”晃答曰：“犹少於宫中学士。”时杜龛为吴兴太守，专好勇力，梁元帝患之，乃使晃管其书翰。仍谓龛曰：“颜晃文学之士，使相毗佐，造次之间，必宜咨禀。”
《後周书》曰：柳庆领记室，时北雍州献白鹿，群臣欲草表陈贺。尚书苏绰谓庆曰：“近代以来，文章华靡，逮於江左，弥复轻薄。洛阳後进，祖述不已。相公柄民轨物，君职典文房，宜制此表，以革前弊。”庆操笔立成，辞兼文质。绰读而笑曰：：“枳橘犹自可移，况才子也。”
《隋书》曰：魏澹专精好学，博涉经史，善属文，词采赡逸。齐博陵王济闻其名，引为记室。
《唐书》曰：李巨川，字下已，陇右人。国初十八学士道玄之後，故相逢吉之侄曾孙。父循，大中八年登进士第。巨川乾符应进士，属天下大乱，流离奔播，切於禄仕，乃以刀笔从诸侯府。王重荣镇河中，辟为掌书记。时车驾在蜀，贼据京师，重荣匡合诸藩，叶力殄寇，军书奏请，堆案盈几。巨川文思敏速，翰动如飞，传之藩邻，无不耸动。重荣收复之功，巨川之助也。
《典略》曰：阮，字元瑜，陈留人。以才自护，曹洪闻其有才，欲使报答书记。不肯，榜笞，终不屈。洪以语曹公，公知其无病，使人呼，终惶怖诣门。公见之，谓曰：“卿不肯为洪，且为我作之。”：“诺。”遂为记室。
《世说》曰：太原孙楚，字子荆，为大司马石苞记室参军。
又曰：郗超、王，并以俊才为桓温大司马所眷，为主簿，超为记室参军。桓时为荆州，超为人多须，形状短小。於时西人为之歌曰：“髯参军，短主簿，能令公喜，能令公怒。”
府参军
《魏志》曰：张范参丞相军事，甚见敬重。太祖征伐，常谓文帝曰：“举动必咨此人。”世子执子孙礼。
又曰：董昭等谓太祖宜进爵国公，备九锡，以彰殊勋。密以咨荀，以为太祖本兴义兵，以匡朝宁国，秉忠贞之诚，守退让之实；君子爱人以德，不宜如此。太祖由是心不平。会征孙权，表请劳军於谯，因留，以侍中光禄大夫持节，参丞相军事。太祖军至濡须，疾留寿春，以忧薨，时年五十。
又曰：曹休，字文烈。刘备遣将吴兰屯下辩，太祖遣曹洪征之，以休参洪军事。太祖谓休曰：“汝虽参军，其实师也。”洪闻此令，恒委事於休。
又曰：于禁屯颖阴，乐进屯阳翟，张辽屯长社。诸将任气，多共不协，使赵俨并参三军，每事诲谕，遂相亲睦。
又曰：太祖征马超，文帝留守，使程昱参军事。田银、苏伯等反河间，遣将军贾信讨之。贼有千馀人请降，议者皆以为如旧法，昱曰：“……诛降之意。臣以为不可诛也，纵诛之，宜先启闻。”众议曰：军事有专，无请。”昱不答。文帝起入，特引见昱，昱曰：“凡专命者，谓有临时之急，呼吸之间者耳。今此贼制在贾信之手，无朝夕之变，故老臣不愿将军行之。”文帝答曰：“君虑之善。”即白太祖，太祖果不诛。太祖还，闻之甚悦，谓昱曰：“君非徒明於军计也，又善处人父子之间。”
《晋书》曰：魏舒，字阳元，为相国参军。府朝碎事，未尝不见是非，至废兴大事，众人既下意，然后徐为之，多出众议，莫不敬从晋王曰：“魏舒堂堂，人之领袖也。”
又曰：孙楚，字子荆，为佐著作郎，参石苞骠骑军事。楚既负其才器，颇侮易苞。初至，揖曰：“天子命我参卿军。”初，参军不敬府主，楚既轻苞，遂制施敬，自楚始也。
又曰：李涓，字宣伯。容貌简素，颓然若不足者；而智度沉邃，言必有中。高祖为大将军，涓再参军，上信重之。
臧荣绪《晋书》曰：庾岂攵，字子嵩，参太傅军事。从子亮，少时见岂攵在太傅府，僚佐多名士，皆一世秀异。岂攵处其中，常自袖手。
《晋中兴书》曰：郄超，字景兴。少而卓荦不羁，有旷世之度；倜傥高俊，笼盖当时。时人为之语曰：“扬州独步王文度，盛德绝伦郄景兴。”交游士林，每在胜拔。又精於理义。大司马桓温取为参军。温英气盖世，罕有所推，与超相见，常谓不能测也。
又曰：薛兼为军祭酒，言於中宗曰：“臣邑人张，才堪任，当今之良器，愿垂引纳，以综朝事。”中宗即召为安东参军。
又曰：郭亚为尚书郎，大将军王敦以璞有术，取为参军。璞畏，不敢辞。
