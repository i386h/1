<!-- { "loadSidebar": true } -->
又《杂记》曰：悬子曰：“三年之丧如斩，期之丧如剡。”（言其痛之恻怛有浅深也。）期之丧，十一月而练，十三月而祥，十五月而礻覃。曾申问於曾子曰：“哭父母有常声乎？”曰：“中路婴儿失其母焉，何常声之有？”
又《间传》曰：斩衰何以服苴？苴，恶貌也，所以首其内而见诸外也。斩衰貌若苴，齐衰貌若，大功貌若止，小功缌麻容貌可也。此哀之发於容体者也。（有大忧者面必黎黑。止谓不动于喜乐之事也。或为似。）斩衰之哭，若往而不反；齐衰之哭，若往而反；大功之哭，三曲而亻哀；小功缌麻，哀容可也。此哀之发於声音者也。（三曲声而折。）斩衰惟而不对，齐衰对而不言，大功言而不议，小功缌麻议而不及乐。此哀之发于言语者也。（议谓陈说，非时事也。）斩衰三日不食，齐衰二日不食，大功三不食，小功缌麻再不食。士与敛焉，则壹不食。（三不食为明旦朝也，再不食谓如死，一不食始敛时一不食也。）故父母之丧，既殡，食粥，朝一溢米，暮一溢米。齐衰之丧，疏食水饮，不食菜果；大功之丧，不食醯酱；小功缌麻，不饮醴酒。此哀之发於饮食者也。父母之丧，既虞，卒哭，疏食水饮，不食菜果；期而小祥，食菜果；又期而大祥，有醯酱。中月而礻覃，礻覃而饮酒。始饮酒者，先饮醴酒。始食肉者，先食乾肉。父母之丧，居倚庐，寝苫枕块，不脱带。齐衰之丧，居垩室，苄剪不纳。大功之丧，寝有席。小功缌麻，床可也。此哀之发於居处者也。
又《奔丧》曰：闻远兄弟之丧，既除丧而后闻丧，免袒成踊，拜，宾则尚左手。（小功缌麻不税者也，虽不服犹免祖。尚左手，吉拜也。）
又《问丧》曰：亲始死，鸡斯徒跣，扌及上衽，交手哭。恻怛之心，痛疾之意，伤肾、乾肝、焦胰，水浆不入口，三日不举火。故邻里为之糜粥以饮食之。（亲，父母也。鸡斯当为笄纟丽，声之误也。亲始死，去冠二日，乃去笄纟丽括也。今时始丧者，邪巾貊头，笄纟丽之存象也。）
又《丧服四制》曰：父母之丧，衰、冠绳缨、菅屦。三日而食粥，三月而沐，期十三月而练冠，三年而祥。比终兹三节者，仁者可以观其爱焉，知者可以观其理焉，强者可以观其志焉。
又《三年问》曰：三年之丧，何也？称情而立文，因以饰群，别亲疏贵贱之节，而弗可损益也。故曰无易之道。（称情而立文者，利人情轻重而制其礼也。）创钜者其日久，痛甚者其愈迟。三年者，称情而立文，所以为至痛极也。斩衰，苴杖，居倚庐，食粥，寝苫枕块，所以为至痛饰也。三年之丧，二十五月而毕，哀痛未尽，思慕未忘，然而服以是断之者，岂不送死有已、复生有节也哉？凡生天地之间者，有血气之属必有知，有知之属，莫不知爱其类。今是大鸟兽，则失丧其群匹，越月逾时，则必返巡；过其故乡，回翔焉，鸣号焉，属焉，蜘蹰焉，然後乃能去之。小者至于燕雀，犹有啁噍之顷焉，然後乃能去之。故有血气之属者，莫知于人。于其亲也，至死不穷，则三年之丧，二十五月而毕，若驷之过隙。然而遂之，则是无穷也。故先王为之立中制节，壹使足以成文理则释之矣。（立中制节谓服纪使有年月之限者也。）然则何以至期也？（言三年之义为此，则何以有降至于期者？父在。父在，为母服期止。）曰：至亲以期断，是何也？曰：天地则已易矣，四时则已废矣，其在天地之中者，莫不更始焉。以是象之也。然则何以三年也？曰：加隆焉尔也，焉使倍之，故再期也。丧三年以为隆，缌麻、小功以为杀，（虽情不至，制以此服，所以立法。）期九月以为间，（间之在三年之下，缌麻、小功上也。随情轻重处之。）上取象于天，下取法于地，中取则于人。人之所以群居，和壹之理尽矣。（取法于天地，所谓法其变易也。自三年以至缌麻，皆岁时之数。）
《左氏传□襄上》曰：晏桓子卒，晏婴粗斩、（斩，不缉也。粗，三外布。）苴经、带杖、菅屦、（苴麻之有子者，菅草履也。）食粥，居倚庐，寝苫枕草。（此礼与士礼略同。此异惟枕草。）其老曰：“非大夫之礼。”（时人所行，士及大夫服各有不同。晏子时为大夫，行士礼，其家臣不解，故讥。）曰：“惟卿为大夫。”
《家语》曰：子夏问曰：“居君子之母与妻之丧，如之何？”孔子曰：“居处、言语、饮食侃尔于丧所，则称其服而已。”“敢问伯叔母如之何？”曰：“伯母叔母疏衰期，踊不绝地。姑姊妹之功，踊绝于地。若知此者，由文矣哉，由文矣哉！”（言知礼之意也。）
《南史》曰：王秀字伯奋，幼时，祖父敬弘爱其风采，仕宋为太子舍人。父卒，庐于墓侧，服阕复职。
《梁书》曰：到溉遭母忧，居丧尽礼。所处庐开方四尺，毁瘠过人。服阕，犹蔬食布衣者累载。
又曰：孔奂为仪曹侍郎，遭母忧。时天下丧乱，皆不能终三年丧。惟奂及吴国张种在寇乱中守法度，并以孝闻。
奔丧
《礼记□奔丧》曰：奔丧之礼：始闻亲丧，以哭答使者，尽哀。问故，又哭，尽哀。遂行。日行百里，不以夜行。惟父母之丧，见星而行，见星而舍。（侵晨冒昏行者，盖欲从速。）若未得行，则成服而後行。过国至境，哭，尽哀而止。哭避市朝，望其国境哭。至於家，入门左，升自西阶，殡东。西面坐，哭尽哀，括，袒。奔母之丧，西面哭，尽哀，括发，袒。降堂东，即位，西向哭，皆如奔父之礼。（下堂东至孝子堂所住处。）妇人奔丧，升自东阶，殡东。西面坐，哭尽哀。东ヮ，即位，与主人拾踊。（拾，更也。主人与之更踊尽哀而哭者，宾客待之也。）
又曰：奔丧者不及殡，先之墓，北面哭，尽哀。主人之待之也，即位於墓左，妇人墓右，成踊，尽哀。括，东即主人位，绞带，哭成踊。拜宾，反位成踊。
又曰：若所为位家远，则成服而往。齐衰望乡而哭，大功望门而哭，小功至门而哭，缌麻即位而哭。（奔丧哭亲疏远近之差也。）
讣告
《礼记□杂记上》曰：凡讣于其君，曰：“君之臣某死。”（讣或作赴。赴，至也。臣死，其子使人至君所告也。）父母、妻、长子，曰：“君之臣某之某死。”（此臣子其家丧所主者。）君，讣于他国之君，曰：“寡君不禄，敢告于执事。”夫人，曰：“寡小君不禄。”太子之丧，曰：“寡君之子某死。”（君夫人不称薨告也，国君谦也。）大夫，讣于同国敌者，曰：“某不禄。”讣于士，亦曰：“某不禄。”讣于他国之君，曰：“君之外臣寡大夫某死。”讣于敌者，曰：“吾子之外私寡大夫某不禄，使某实。”（敌谓有爵者。实当为至也。）士，讣于同国大夫，曰：“某死。”讣于士，亦曰：“某死。”讣于他国之君，曰：“君之外臣某死。”讣于大夫，曰：“吾子之外私某死。”于士，亦曰：“吾子之外私某死。”
《白虎通》曰：天子崩，讣告诸侯者何？缘臣子哀痛愤懑，无能不告诸人者也。诸侯欲闻之，当持土地所出，以供丧事。故《礼》曰：天子崩，遣使者讣告诸侯。
又曰：诸侯薨，使臣归瑞褛天子者何？诸侯以瑞为信，今死矣，嗣子谅ウ，归之者，让之义也。天子闻诸侯薨，哭之何？惨怛发中，哀痛之至也。使大夫吊之，追远重终之义。
又曰：臣死亦讣告君何？此君哀痛于臣子也。君欲闻之，当加赙之礼。故《春秋》曰：蔡侯考父卒。卒讣，而葬不告。诸侯薨，讣告邻国何？缘邻国欲有礼也。
夺情
《礼记□曾子问》曰：子夏问：“三年之丧，卒哭，金革之事无避也，礼与？初有司与？”（疑有司使之然。）孔子曰：“夏后氏三年之丧，既殡而致事；殷人既葬而致事。（致事，还其职位於君。）《记》曰：君子不夺人之亲，亦不可夺亲也。此之谓乎？”子夏曰：“金革之事无避也者，非与？”孔子曰：“吾闻诸老聃曰：‘昔鲁公伯禽则有为为之。’今以三年之丧从其利者，吾不知也。”
《东观汉记》曰：桓焉为大傅，以母忧，自乞听以大夫。行逾年，诏赐牛酒，夺服，即拜光禄大夫，迁太常。
《後汉书》曰：耿恭征疏勒，时母卒，及还，追行丧制。有诏使五官中郎将齐牛酒，释服。（夺情不令追服。）
又曰：赵喜代虞延行太尉事，遭母忧，上疏乞身行丧礼。显宗不许，遣使者为释服，赏赐恩宠甚渥。
《汉杂事》曰：翟方进为丞相，遭後母丧，行服三十六日，起视事，曰：“不敢逾国家也。”
《吴志》曰：孙权诏曰：“夫三年之丧，天下达制，人情之极痛也。贤者制哀以从礼，不肖勉而致之也。治道已泰，上下无事，君子不夺人情，故三年不逮孝子之门。至于有事，则杀礼以从宜，要而处事。故圣人制法，有礼无时则不行。遭丧不奔非古也，盖随时之宜，以义断恩也。前故设科，长吏在官，当须交代，而故犯之，虽随纠坐，犹以废旷。方事之殷，国家多难，凡在官司，宜各尽节，先公後私，而不恭承，甚非谓也。中外群僚，其更平议，务令得中节度。”丞相顾雍奏从大辟。其後吴令孟宗丧母，奔赴，已而自拘于武昌，以听刑戮。陆逊陈其素行，因为之请。减宗等，後不得以为比。目此遂绝。
《风俗通》曰：谨案《礼》，臣有大丧，三年不呼其门。
卷五百四十七　礼仪部二十六
丧服
《周礼□春官□司服》曰：凡凶事，服弁服。（服弁，丧冠也。其服斩、齐也。）凡吊事，弁服。（弁者，如爵弁而素加环也。《论语》曰：羔裘玄冠不以吊。大如缌之，其服锡、、缌、、疑。诸侯及大夫亦以锡为吊也。）凡丧，为天王斩衰，为王后齐。（王后，小君也，诸侯为之不杖期也。）王为三公六卿锡，为诸侯缌，为大夫、士疑，其首服皆弁。（君为臣吊服也。疑十四日升衰。疑之言拟也，拟于吉。）
《仪礼□丧服》曰：丧服，斩衰裳，苴、杖、绞带，冠绳缨，菅屦者。为父，诸侯为天子，君，父为长子，为人後者。妻为夫，女子子在室为父，子嫁反在父之室，为父三年。公士大夫之众臣，为其君布带、绳屦。
又曰：疏衰裳、斋牡麻、冠布缨、削杖、布带、疏屦，三年者。父卒则为母。继母、慈母如母。母为长子。
又曰：疏衰裳、斋牡麻、冠布缨、削杖、布带、疏屦，期者，父在为其母，出妻之子父母。父卒，继母嫁，从为之服报。不杖，麻屦者，祖父母、世父母、叔父母。
又曰：疏衰裳、斋牡麻，无受者：（无受者，服足而除，不以经服而受也。）寄公为所寓，丈夫、妇人为宗子、宗子之母妻，为旧君、君之母妻，庶人为国君，大夫在外，其妻长子为旧国君。
