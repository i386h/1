<!-- { "loadSidebar": true } -->
《史记》曰：项王军垓下，兵少食尽，汉四面皆楚歌，项王乃大惊曰：“汉已尽得楚矣。”乃悲歌慷慨。
范晔《後汉书》曰：明帝尝谒原陵，夜梦先帝太后如平生忻对。既寤，悲不能寐，明旦遂率百官上陵。帝徒步前，伏御床，视太后镜奁中物，感恸悲泣，右皆泣，莫能仰视也。
《吴录》曰：张武父业为郡门下掾，还家，遇贼斗死。武时幼，不识父，每至节日，辄持父遗剑到亡处设祭，悲动路人。
《吴志》曰：顾雍为相十九年，年七十六卒。初疾微时，权令医赵泉视之，拜其少子济为骑都尉。雍闻，悲曰：“泉善别死生，吾必不起，故上欲及吾自见济拜也。”
《晋书》曰：羊祜乐山水，每因风景必造岘山，置酒言咏，终日不倦。尝慨然叹息，顾谓从事中郎邹湛等曰：“自有宇宙，便有此山。由来贤达胜士，登此远望，如我与卿者多矣！皆湮灭无闻，使人悲伤。如岁後有知。魂魄犹应登此也。”湛曰：“公德冠四海，道嗣前哲，令望必与此山俱傅。至若湛辈，乃当如公言耳。”
《庄子》曰：宋桓侯筑苏宫，使蔡讴。（为土唱也。）观者数百倍，去之无有悲色。君乃赏蔡。
《吕氏春秋》曰：周有申喜，亡其母，闻乞人歌於门下而悲之，动於颜色，谓门者内乞人歌者，自见而问焉。与之语，是其母也。
《淮南子》曰：木叶落而长年悲。
《列女传》曰：鲁七室邑之女者，（一邑七宫也。）过时未人。当穆公之时，君老太子幼，女倚柱而啸，傍人闻之，心莫不为之惨惨者。邻人妇谓曰：“何啸之悲，欲嫁乎？吾为子求偶。”七室女曰：“岂为嫁人故不乐而悲哉，吾忧鲁君老而太子少也。”
《秦州记》曰：陇西郡东一百六十里得陇山，山东人西役，升此而顾瞻者，莫不悲思。
《楚辞》曰：悲者秋之为气兮，草木摇落而变衰。
汉□李陵《与苏武书》曰：胡地玄冰，边士惨裂，但闻悲风萧条之声。胡笳互动，牧马悲鸣，吟啸成群，边声四起。晨坐听之，不觉泪下。嗟乎子卿，陵独何心，能不悲哉！
梁庾信《哀江南赋》序曰：“不无危苦之辞，惟以悲哀为主。”
啼
《尔雅》曰：猩猩小而好啼。（郭璞云：声似小儿啼。）
《左传》曰：齐襄公田于贝丘，见豕。从者曰：“公子彭生也。”公怒曰：“彭生敢见！”射之，豕人立而啼。
《汉书》曰：王莽避火宣室前殿，火辄随之。宫人妇人啼呼曰：“当奈何！”
《东观汉记》曰：刘盆子，字季。年十五，被徒跣，卒见众拜，恐怖啼泣。
又曰：乐恢，字伯奇，父亲为县吏，有罪，令欲杀之。恢年十一，常伏寺东门外冻地，昼夜啼泣，令乃出亲。
《魏略》曰：张辽为孙权所围，辽溃围出，复入权众破走，由是威震江东。儿啼不肯止者，其父母以辽恐之。
《晋书》曰：桓温，字玄子，宣城太守彝之子也。生未期而太原温峤见之曰：“此儿有奇骨，可试使啼。”及闻其声，曰：“真英物也。”
《蔡琰别传》曰：琰在胡中十三年，有二男舍之而归，作诗云：“家既迎兮当归宁，儿呼母兮啼失声，我掩耳兮不忍听。”
《风俗通》曰：桓帝玄嘉中，妇人作啼妆者，薄拭目下作啼处。起梁冀家，天下皆效之。天戒若曰：冀妇女将收啼也。
《语林》曰：董昭为魏武帝重臣，後失势文、明世，入为卫尉，昭乃厚加意於侏儒。正朝大会，侏儒作董卫尉啼，面言昔太祖时事，举坐大笑。明帝怅然不怡。月中为司徒。
又曰：胡广本姓黄，五月生，父母置诸瓮中，投之于江。胡翁见瓮流下，闻有小儿啼声，往取，因以为子，遂登三司。
涕
《说文》曰：涕，鼻液也。
《易》曰：赍咨涕Д，无咎。
《毛诗》曰：眷言顾之，潸焉出涕。
又曰：之子于归，远送于野。瞻望弗及，泣涕如雨。
《礼记》曰：孔子合葬於防，封之，崇四尺。雨甚至。孔子问门人曰：“尔来何迟？”曰：“防墓崩。”孔子泫然流涕，曰：“古者不修墓。”
又曰：孔子之卫，遇旧馆人之丧，入而哭之哀。出，使子贡说骖而赙之。子贡曰：“无乃以重乎？”夫子曰：“予向者哭之，遇於一哀而出涕；子恶夫涕之无从也，小子行之！”
又曰：将军文子既除丧，而复越人来吊。主人深衣练冠，待于庙，垂涕Д。
《公羊传》曰：西狩获麟，非中国兽。孔子曰：“孰为来哉？”反袂拭面，涕沾袍也。
《国语》曰：公父文伯卒，其母戒其妾曰：“无洵涕。”
《汉书》曰：李将军恂恂如鄙人，口不能出辞。及死之日，天下知与弗知皆为流涕，彼其心诚信於士大夫也。
又曰：扬雄怪屈原不容於世，作《离骚》，自投江而死，悲其文，读之未尝不流涕。
《吴志》曰：聊纬病卒。时年二十九。权闻之。拊床而起，哀不能自止，数日减膳，言及流涕，使张承为作铭诔。
《晋书》曰：桓温自江陵北伐，经金城，见少为琅琊时所种柳，皆已十围。慨然曰：“树犹如此，人何以堪！”攀枝执条，泫然流涕。
《春秋後语》曰：荆轲将行，太子及宾客知其事者二十馀人，皆白衣冠以送之，至易水之上。既祖，取道，高渐离击筑，荆轲和歌为濮上声，士皆流涕。
《说苑》曰：雍门周以琴见孟尝君。孟尝君曰：“先生鼓琴，亦能令文悲乎？”周曰：“夫千秋万世之後，高台既已坏，曲池既已毁，坟墓既已下，婴儿竖子樵采者踯躅其足，而歌其上。夫以孟尝君尊贵，乃若是乎？”於是孟尝君泫然涕流曰：“令文立若破国亡邑之人。”
卷四百八十九　人事部一百三十
别离
《毛诗》曰：出宿于济，饮饯于祢。
又曰：申伯言迈，王饯于。
又曰：挑兮挞兮，在城阙兮。一日不见，如三月兮。
又曰：燕燕于飞，差池其羽。之子于归，远送于野。瞻望弗及，泣涕如雨。
又曰：送子涉淇，至于顿丘。
又曰：我送舅氏，曰至渭阳。
又曰：出宿于浦，饮饯于祢。
又曰：显父饯之，清酒百壶。
又曰：有女仳离，慨其叹矣。
《礼记》曰：嫁女之家，三夜不息烛，思相离也。
《左传□昭公十六年》：郑六卿饯宣子於郊。宣子曰：“二三子请赋诗，起亦以知郑志。”子赋《野有蔓草》，子产赋《羔裘》，子太叔赋《褰裳》，子游赋《风雨》，子旗赋《有女同车》，子柳赋《兮》。宣子喜曰：“二三子以命贶起，赋不出郑志。二三君子皆数世之主也。”
《家语》曰：孔子去周，而老子送之曰：“吾闻富贵送人以金，仁者送人以言，吾虽不能富贵，而窃仁者之号，请送子以言：凡当世之聪明深察而近於死者，好议人者也；博辩弘大而危其身者，好发人之恶者也。”孔子曰：“敬奉教。”
又曰：孔子在卫，晨兴，颜渊侍，有哭者甚哀。回曰：“此哭非独哀死，又悲生离也。”孔子曰：“何以知之？”对曰：“回闻恒山之鸟，生四子焉，羽翼既成将分离，悲鸣以相送，哀有类於此矣。”
《史记》曰：鲁人或恶吴起曰：“起之为人，猜忍人也。其少时，家累千金，将仕不遂，遂破其家。乡党笑之，起杀其谤己者三十馀人，而东出卫郭门外。与其母诀，啮臂而盟曰：起不为卿相，不复入卫。”
又曰：贰师将军李广利将兵击匈奴，丞相刘屈为祖道，送渭桥，与广利别。
又曰：疏广、疏受父子并为皇太子师傅，朝廷以为荣。在位岁久，广谓受曰：“吾闻知足不辱，知止不殆；功遂身退，天之道也。今仕宦至二千石，宦成名立如此，不去，惧有後悔。”即日，父子俱称病，乞骸骨。上以其年笃老，皆许之，加赐黄金二十斤，皇太子赐以五十斤。公卿大夫故人邑子为设祖道，供帐东都门外，（苏林注曰：长安东郭门也。）送者车数百辆，辞诀而去。及道路观者皆曰：“贤哉二大夫！”或叹息，为之下泣。
又曰隶宗：遣诸王归国。帝特留东平王苍，赐以秘书、列仙图、道术秘方。至八月饮酎毕，有司复奏遣苍，乃许之。手诏赐苍曰：“骨肉天性，诚不以远近亲疏，然数见颜色，情重昔时。中心恋恋，恻然不能言。”於是车驾祖送，流涕而诀。复赐乘舆服御，珍宝舆马，钱布以亿万计。
又曰：赤眉兵盛，乃拜邓禹前将军持节西征，自选可与俱者。於是凡将六将军，吏二万人。禹辞诀，上自从轻骑数百送至野。邓禹不能定赤眉，乃遣冯异代禹讨之。车驾送至河南，赐以乘舆七尺剑。敕异曰：“诸将非不能健斗，然好虏掠。卿本能御吏，念自修饬，无为郡县所苦。”异顿首受命。
又曰：东平王苍朝京师。月馀，还国。帝临送归宫，凄然怀思，乃诏遣使诣国：“辞别之後，独坐不乐，因就车归，伏轼而吟。诵及《采菽》，以增叹息。”
又曰：第五伦年少诸家，惟令诣郡尹鲜于裒，裒见而异之，署为吏。後裒坐事徵，临去，握伦臂诀曰：“恨相知之晚。”
又曰：申屠蟠为太尉黄琼所辟，不就。及琼卒，归葬江东，四方名豪会帐下六七千人，谈论莫有及蟠者。惟南郡一生与相酬对，既别，执蟠手曰：“君非聘则徵，如是相见於上京矣。”蟠勃然作色曰：“始吾以子为可与言，何乃相教荣贵之徒耶？”因振手而去。
《魏志》曰：夏侯薨，以曹休为镇南将军，假节，都督诸军事。车驾临送，上乃下舆执手而别。
《吴志》曰：鲁肃代周瑜过吕蒙，酒酣，蒙问肃曰：“君受重任，与关羽为邻，将何计略，以备不虞？”肃应曰：“临时施宜。”蒙因为画五策。肃於是越席就之，拊其背曰：“吕子明，吾不知卿才略所及至于此也。”遂拜蒙母，结友而别。
又曰：刘繇亡於豫章，孙策命太史慈往抚安之。左右皆曰：“慈必北去不还。”策曰：“子义舍我，尚复与谁？”饯送昌门，把腕别曰：“何时能还？”答曰：“不过六十日。”果如期而反。
《晋中兴书》曰：王澄尝之荆州，送者倾邑。所别处树上有鹊巢，澄便脱衣着犊鼻上树，探鹊っ而弄之，傍若无人。
《晋中兴书》曰：卫兄ロ，时为散骑侍郎，内侍怀帝。以天下将乱，移家南行。母曰：“我不能舍仲宝而去也。启喻深至为门户大计，母涕泣从之。临别，谓ロ曰：“在三之义人之所重，今可谓致身命之日，兄其勉之。”乃扶将老母转至豫章，而洛城失守，ロ没焉。
沈约《宋书》曰：王弘，字方平，家贫而性好山水。求为乌伤令，寻以病归。桓谦以为卫军参军。时殷仲文还姑熟，祖送倾朝，谦要弘之同行，答曰：“凡祖离送别，必在有情，下官与殷风马不接，无纟彖陪从。”谦贵其言。
又曰：张敷音仪详缓，与人别，执手曰：“念相闻。”
《後魏书》曰：南安王祯复封南安王，後为镇北大将军、相州刺史。帝饯祯于华林都亭，诏左右赋诗，不能者，并可听射，当使武士弯弓，文人下笔。帝送祯下阶，流涕而别。
