<!-- { "loadSidebar": true } -->
又曰：周武伐齐，齐主亦於堑北列阵，谓高阿那肱曰：“战是耶，不战是耶？”那肱曰：“不如勿战，却守高梁桥。”安吐根曰：“一把子贼，马上刺取掷著汾阳中。”诸内参曰：“彼亦天子，我亦天子，彼能悬军远来，我何为守堑示弱？”齐主曰：“此言是也。”使让那肱曰：“尔富贵足，惜性命耶？”乃填堑南引。帝大喜。齐主亲战，东偏颇有退者，淑妃怖曰：“军败矣！”穆提婆进曰：“大家去，大家去！”齐主以淑妃奔高梁关。奚长乐谏曰：“半进半退，战家常体，今兵众全整，未有伤败，陛下舍此安之？御马一动，人情惊扰，愿速还安抚。”齐主将从之，穆提婆引其肘曰：“长乐言，何可信？”齐众大溃。军资甲仗数百里间，委弃山积，在阵死者八千馀人。齐主夜走至洪洞戍。
又曰：周遣大将军王轨破陈於吕梁，擒其司空南平郡公吴明彻、徐州刺史董安公、程文季等，俘斩三万馀人。初，轨潜於清水入淮口，多竖大木以铁锁贯车轮，横截水流，遏断船只。萧摩诃谓明彻曰：“闻王轨锁下流，其两边筑城。今尚未立，若见遣击之，彼必不敢相拒。彼城若立，则吾属且为虏矣。”明彻乃奋髯曰：“搴旗陷阵，将军事也；长算远略，老夫事也！”摩诃失色而退。一旬之间，我兵益至。摩诃又请明彻曰：“今求战不得，进退无路，若潜军突围，未足为耻。愿公率步乘车舆徐行，摩诃领铁骑数千，驱驰前後，必当使公安达京邑。”明彻曰：“弟之此计，乃良图也。然老夫受专征，不能战胜攻取，今被围逼，惭寡无地。且步军既多，吾为总督，必须身居其後，相率兼行。”遂欲破堰。大军以舫载马，北谯州刺史裴子烈议曰：“若决堰下船，船必倾倒，不如前遣马出，於事为允。”会明彻疾笃，知事不济，遂从之。乃遣摩诃率马军数千前还。明彻决堰，乘水而退。至清口，水势渐微，船碍车轮，并不得渡。轨围而蹙之，明彻力穷就执。陈之锐卒，於是歼焉。
《卫公兵法》曰：或若军有贤智而不能用者，败；上下相亲而各述已长者，败；赏罚不当而众多怨言者，败；知而不敢击，不知而击之者，败；地利不得而卒多战厄者，败；劳逸无别，不晓车骑之用者，败；觇侯不审而轻敌懈怠者，败；行於险道而不知深沟绝涧者，败；阵无选锋而奇正不分者，败。凡此十败，非天之殃，将之过也。夫兵者，宁可千日而不使，不可一时而不胜。故白起对秦王曰：“明王爱其国，忠臣爱其名。宁伏其重诛，不忍为辱军之将。”又严颜谓张飞曰：“卿等无状，侵夺我州，有断头将军，无降将军也。”故二将咸重其名节，宁就死而不求生者，盖知败衄之耻，斯诚甚矣。
《说苑》曰：晋、荆战於必阝，晋师败绩，荀林父将归请死。景公将许之，士贞伯曰：“不可，城濮之役，晋胜于荆，夫文公犹有忧色。曰：子玉犹存，忧未歇也，困兽犹斗，况国相乎？及荆杀子玉，乃喜。今天或者大警晋也，林父之事君，进思尽忠，退思补过，社稷之卫也。今杀之，是重荆胜也。”景公曰：“善。”乃使复将。
潘安仁《马督诔□序》曰：昔乘丘之战，县贲父御鲁庄公，马惊败绩。贲父曰：“他日未尝败绩，今而败绩，是无勇也。”遂死之。
又曰：偏师裨将殒首覆军者，盖以十数。
卷三百二十四　兵部五十五
招
《左传》曰：鲁叔弓帅师围费，弗克，败焉。（为费所败。）平子怒，令见费人执之以为囚俘。冶区夫曰：“非也。（区夫，鲁大夫也。）若见费人，寒者衣之，饥者食之。为之令主，而供其困乏。费来如归，南氏亡矣。人将叛之，谁与居邑？若惮之以威，惧之以怒，人疾而叛，为之聚也。若诸侯皆然，费人无归，不亲南氏，将焉入矣？”平子从之，费人叛南氏。
《史记》曰：汉高帝初，陈反於代，（，虚岂切。）帝自往击之。至邯郸，喜曰：“不南据漳水，北守邯郸，知其无能为也。”因问周昌曰：“赵亦有壮士可令将者乎？”对曰：“有。”见四人，四人谒，帝慢骂曰：“竖子能为将乎？”四人惭伏。帝封之各千户，以为将。左右谏曰：“从入蜀、汉，伐楚，功未遍行，今此何功而封？”帝曰：“非汝所知。陈反，邯郸以北皆有，吾以羽檄征天下兵，未有至者，今惟独邯郸中有此耳。吾胡爱四千户，封此四人，以慰赵子弟！”皆曰：“善。”
《汉书□西南夷传》曰：陆贾至南越，越王恐，顿首谢罪，愿奉明诏，长为藩臣，奉贡职。於是下令国中曰：“吾闻两雄不俱立，两贤不并世。汉皇帝贤天子。自今以後去帝制黄屋左纛。”因为之称蛮夷。
《後汉书》曰：岑彭与大司马吴汉等围洛阳数月。朱鲔等坚守不肯下。帝以彭尝为校尉，令往说之。鲔在城上，彭在城下，相劳苦欢语如平生。彭因曰：“彭往者得执鞭侍从，蒙荐举拔擢，常思有以报恩。今赤眉已得长安，更始为三王所反，皇帝受命，平定燕、赵，尽有幽、冀之地，百姓归心，贤俊□集，亲率大兵，来攻洛阳。天下之士，逝其去矣。公虽婴城固守，将何待乎？”（婴，绕也。谓以城自婴绕而守之。）鲔曰：“大司徒被害时，鲔与其谋。（与，音预。）又谏更始无遣萧王北伐，自知罪深。”彭还，具言於帝。帝曰：“夫建大事者，不忌小怒。鲔今若降，官爵可保，况诛罚乎？河水在北，吾不食言。”（指河水为信，言其明白也。）彭复往告鲔，鲔从城上下□索曰：“必信，可乘此上。”彭趣索欲上。（趣，向也。）鲔见其诚，即许降。後五日，鲔将轻骑诣彭。顾敕谓部将曰：“坚守待我。我若不还，诸君径将大兵上に辕，归郾王。”（《更始传》，尹尊为郾王。）乃面缚，与彭俱诣河阳。（《东观记》曰：诸行在所河津亭。）帝即解其缚，召见之，复令彭夜与鲔归城。明旦，悉其众出降，拜鲔为平狄将军，封扶沟侯。
《吴志》曰：关羽围魏氏之樊，留兵将备公安及南郡。吴将吕蒙袭之，兵到南郡，羽下守将糜芳降。蒙入据城，尽得羽及将士家属，蒙皆抚慰，约令军中不得干历人家有求取。军中震忄栗，道不拾遗，蒙朝暮使亲近存恤耆老，问所不足，病疾者给医药，饥寒者赐衣粮。羽府藏财宝，皆封闭以待吴主孙权至。羽还路，数使人与蒙相闻，蒙辄厚遇其使，周旋城中，家家致问，或手书示信。羽人还，私相参讯，咸知家门无恙，见待过於平时，羽吏士无斗心。会权至，羽自知孤穷，乃走麦城，西至漳乡，众皆委羽而降。
《三国典略》曰：梁萧乾，字思惕，梁秘书监子范之子。容止雅正，志性恬简。善隶书，得叔父子□之法。闽中豪帅反叛，陈武谓乾曰：“陆贾南征，赵佗归顺，随何奉使，黥布来臣，追想清风，仿佛在目。”乃令乾往使谕以逆顺，渠帅并即款附。
《北史》曰：魏可朱浑元归齐。神武闻其来，遣平阳太守高崇持金环一枚赐元，并运资粮候接。
《隋书》曰：刘权为南海太守。行至鄱阳，会群盗起，不得进，诏令权召募讨之。权率兵与贼相遇，不与战，先乘单骑诣贼营，说以利害。而群贼感悦，一时降附。帝闻而嘉之。
又曰：开皇末，桂州俚李光仕聚众为乱，诏何稠召募讨之。师次衡岭，遣使者谕其渠帅洞主莫崇解兵降款。桂州长史王文周锁崇以诣稠所。稠诈宣言曰：“州县不能绥养，致使边民扰叛，非崇之罪也。”乃命释之，引崇共坐，并从者四人，为设酒食遣之。崇大悦，归洞不设备。稠至五更，掩入其洞，悉散俚兵，以临馀贼。象州逆帅杜条辽、罗州逆帅庞靖等相继降款。
又曰：仁寿初，山獠作乱，出卫玄为资州刺史以镇抚之。玄既至官，时獠攻围大牢镇，玄单骑造其营，谓群獠曰：“我是刺史，衔天下诏安养汝等，勿惊惧也。”诸贼莫敢动。於是说以利害，渠师感悦，解兵而去，前後归附者十馀万口。高祖大悦，赐缣二千匹，除遂州总管，仍令剑南安抚。
《唐书》曰：马燧讨李怀光，自京师与浑、骆元光、韩游怀合军，次于长春宫。怀光遣骁将徐廷光以精卒六千守城，兵械甚严。燧度长春不下，则瑰光自固，攻之则旷日持久，死伤必甚，乃挺身至城下呼廷光。廷光素惧燧威名，拜於城上。燧度廷光心已屈，乃谓曰：“我来自朝廷，可西面受命。”廷光复西拜。
又曰：“公等皆朔方将士，禄山已来，首立大勋，四十馀年，功伐最高，柰何弃祖父之勋力，为灭族之计耶！从吾言，非止免罪，富贵可图也。”贼徒皆不对。燧又曰：“尔以吾言不诚，今相去数步，尔当射我！”乃披襟示之。廷光感泣俯伏，军士亦泣。先一日，贼将尉率兵二千以焦离堡降燧。廷光道既绝，乃因率其下出降。燧乃以数骑径入城，处之不疑，莫不畏服，众大呼曰：“吾复得为王人矣！”浑私叹谓参佐曰：“谓马公用兵与仆不相远，但怪累败田悦；今睹其行师料敌，仆不逮远矣。
又曰：曹王皋为衡州刺史。初，湖南团练使辛京杲遣将军王国良镇武冈。京杲侵刻之，又虐其士卒，国良以兵叛，因据山河守险，劫行旅以自给。诏征荆南、江西、黔桂兵诛之，二岁不下。乃以皋为潭州刺史、湖南都团练使。皋率诸军至武冈，国良阻险，兵不得进。皋乃谓诸军曰：“国良怨京杲刻害，本非反也。其情易，不如降之。”乃三遗之书，国良因谓降，未得其情。皋曰：“其心屈矣。”乃舍军自称使者，乘扁舟直造其垒，曰：“曹王也。”国良遂出降。
又曰：于邵为巴州刺史，时岁俭，夷獠相聚山泽为盗。数千百人来围州城，邵抚励州兵与之拒战。凡旬有二日，间遣使说喻，示以善恶。山盗邀邵出，乃以儒服出城，致之不疑，因皆降之。
又曰：范希朝为朔方节度使。至灵武，突厥别部有沙陀者，北方推其勇劲，希朝诱致之，自甘州举族来归，众且万人。其後以之讨贼，所至有功。
降
《左传》曰：蔡穆侯将许僖公以见楚子於武城，许男面缚衔璧，大夫衰，士舆榇。楚子问诸逄伯，对曰：“昔武王克殷，微子启如是。武王亲释其缚，受其璧，焚其榇，礼而命之，使复其所。”楚子从之。
《史记》曰：楚庄王围郑，三月，克之。入自皇门，郑伯肉袒牵羊以迎，曰：“孤实不天，不能事君，使君怀怒以及敝邑，孤之罪也。敢不惟命是听！”
又曰：周武王伐纣，克殷。微子乃持其祭器於军门，肉袒面缚，左牵羊，右把茅，膝行而前以告。於是武王乃释微子，复其位。
《後汉书》曰：武都参狼羌为寇，杀长史。马援将四千馀人往击之，不与战。羌遂穷困，悉降。
