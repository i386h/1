<!-- { "loadSidebar": true } -->
《吴志》曰：董袭讨黄祖，祖横两艨冲夹守沔口。并（音并）榈（音闾）大绁系石为碇，军不得前。袭与陵统俱为前部，各将敢死百人，人被两铠，乘舸船突入艨冲，裹身以刀断两绁，艨冲方横流，大兵遂进。
又曰：周瑜逆曹公，部将黄盖取艨冲斗舰数十艘。（馀上具舰门。）
又曰：将军贺齐，性奢绮，好军事。所乘船，雕刻丹缕，青盖绛居，艨冲斗舰之属，望之若山。
《连营缮令》曰：诸私家不得有艨冲等船。
句鹿
《杂字解诂》曰：句鹿，杂船也。
《吴志》曰：吕蒙袭关羽，至寻阳。昼伏精兵於鹿め中，使白衣摇橹，作商贾贩，昼夜兼行。故羽不闻知，遂到南郡。
《物理论》曰：夫工匠径涉河海，为句鹿以浮大渊，皆成於巧手，出乎圣意。
め
《广雅》曰：め，舟也。
《荆州土地记》曰：湘州七郡，大め之所出，皆受万斛。
《吴志》曰：吕蒙袭关羽，至寻阳，昼伏精兵於鹿め中。（馀上具句鹿门。）
《温峤教》曰：禀者无米，受得め下湿米，岂是吾遇兵众无异之怀乎？虽是数合米，欲令齐均。若有不如教，鞭五十也。
《荆州土地记》曰：桓宣穆遣人寻庐山下有一湖，中有败め。
航
《说文》曰：航，方舟也。
《诗》曰：谁谓河广？一苇航之！
《异苑》曰：晋时，钱塘浙江有大樟林桁，每有乘者，辄漂荡摇扬不可禁。尝鸣鼓钱塘江头，陵浪如故，惟桁吏章奥能相制伏。及奥死，遂长废。
《淮南子》曰：公孙龙在赵之时，谓弟子曰：“人而无能者，龙不能与游。”有客衣褐带索而见曰：“臣能呼航来。”公孙龙顾谓弟子曰：“门下故有能呼者乎？”对曰：“无有。”公孙龙曰：“与之弟子之籍。”后数日，往说燕王，至於河侧，而航在北，使客呼之，一呼而航来。
杨子《法言》曰：舍舟航而济乎渎者末矣！舍五经而济乎道者末矣！（李轨注曰：末，无之也。）乘国者，如乘航乎，则民斯安矣！
《孙绰子》曰：仲尼见沧海横流，故务为舟航。
左思《吴都赋》曰：长鲸吞航，修鲵吐浪。
舫
《说文》曰：舫，并船。
《吴书》曰：陆逊破曹休，当还西陵，公卿并为祖道，上赐御船一舫，缯彩舟也。
《晋书》曰：王□性俊率。尝从南下，旦自寻阳，迅风飞帆，暮至都，倚舫楼长啸，神气甚逸。
《梁书》曰：安成康王秀为江州刺史。将发，主者求坚船以为赍舫。秀曰：“吾岂爱财而不爱士？”乃教以牢者给参佐，下者载赍物。既而遭风，赍舫遂破。
ザ
《释名》曰：船三百斛曰ザ。ザ，貂也，短也。江南所名，短而广，安不倾危也。
《诗》曰：谁谓河广？曾不容ザ？
舸
王隐《晋书》曰：顾荣征侍中，见王路塞绝，便乘船而还。过下邳，遂解舫为单舸。一日一夜，行五六百里，遂得免。
沈约《宋书》曰：垣护之随王玄谟入河。玄谟攻滑台，护之以三百舸为前锋，进据石济。（石济，在滑台西南百二十里。）玄谟败退，不暇报护之。及护之闻知，而虏悉已牵玄谟水军大艚，连以铁锁三重，欲以绝护之还路。护之中流而下，每至铁锁，辄以长柯斧断之。虏不能禁，惟失一舸。
《吴志》曰：甘宁厨下儿有过，走投吕蒙。蒙恐宁杀之，故不即还。後宁赍礼礼蒙母，蒙临当与升堂，乃出厨下儿出还宁，宁许不杀。斯须还船，缚置桑树，自挽弓射杀之。敕船人更增舸缆，解衣卧船中。蒙大怒，击鼓会兵，欲攻宁。蒙母谏，乃止。
《江表传》曰：刘备进住鄂县之樊口，闻曹公军下，恐惧。俄周瑜船军至，备乃乘单舸往见瑜。
又曰：孙权名舸为马，言飞驰如马之走陆地也。
《洞冥记》曰：昆灵池中，有ㄅ雷舸。
卷七百七十一　舟部四
艇
《释名》曰：二百斛以下曰艇，其形挺，一人二人所乘行者也。
《广雅》曰：ノ（音邛。）艇，舟也。
《淮南子》曰：越ノ蜀艇，不能无水而行。
陆机《思归赋》曰：棹河渊之轻艇。
舴艋（上知格切，下音猛）
《广雅》曰：舴艋，舟也。
《临海记》曰：西北有白鹄山，高三百丈。上有一舟，名舴艋。前头有石鼓、石艇。世云：石鼓鸣，则土地寇乱。隆安初，此鼓屡鸣，果有孙恩贼。此处多山精水祟，不可轻陟。山下平地，便望见舴艋。民王志祭山神，求到鼓所，遂得至。捉扌追打鼓，闾里咸闻，如金玉之响，下山便病死。盖登山召祸，击鼓自杀也。
《异苑》曰：檀道济，元嘉中镇寻阳，入朝伏诛。济未下时，有人施罟於柴桑江，收得大船，孔凿若新。使匠作舴艋，云：“勿斫！”工人误截两头，檀以为不祥，杀三巧手，欲以塞愆。匠违约，加斫，凶兆先遘矣。
《宋元嘉起居注》曰：有司奏云：“扬州刺史王弘上会稽从事韦诣解列先风，闻馀姚令何玢之造作平床一乘、舴艋一艘，精丽过常，用功兼倍，请免玢今官。”诏可其奏。
筏
《论语》曰：“道不行，乘桴浮于海。从我者，其由与？”子路闻之，喜。
《东观汉记》曰：吴汉教乘筏从江下巴郡，盗贼解散。张堪为陪义长，公孙述遣击之。有同心士三千人，相谓曰：“张君养我曹，为今日也！”乃选习水三百人，斩竹为排渡水。
《英雄记》曰：曹操进军至江上，欲从赤璧渡江。无船，作竹排，使部曲乘之。从汉水来下，出大江，注浦口，未即渡。周瑜又夜密使轻船走舸百艘烧排，操乃夜走。
《吴录》曰：孙策欲渡江，船少，欲往便求策姑王氏，分命伐芦为梁，以佐船渡人。
《吴录□地理志》曰：苍梧高要县，郡下人避瘴气，乘筏来停此。六月来，十月去，岁岁如此。
雷次宗《豫章记》曰：望蔡县有一石室。入室十馀里，得水，广数十步，清深不测。边有筏竹。游者伐竹为筏过水。莫能究其源。出好锺乳。
《淮南子》曰：方车越，乘桴入朝，欲无宠不可得也。（许慎曰：桴，木筏。）
《越绝书》曰：木客大冢者，勾践之兄弟冢也。初，徙之琅邪，使楼船卒二千八百人伐松柏以为桴，故曰木客也。
楫
《说文》曰：楫，舟棹也。
《书》曰：若济巨川，用汝作舟楫。
《诗》曰：桧楫松舟。
《方言》曰：楫，或谓之桡，或谓之棹。
《吴越春秋》曰：子胥伐楚，因引军袭郑。治渔者之子在郑，乃还。
《列女传》曰：赵简子南击荆，至河津，津吏醉卧，不能渡。简子怒，将杀之。津吏之女娟乃持楫而前走，曰：“妾父闻主君将渡，恐风波之起，水神动骇，故祷祝九江三淮之神，不胜杯杓馀沥，醉於此。君命之诛，愿以微躯易父之死。”简子将渡，用楫少一人。娟曰：“妾居河济之间，重乎世习舟楫之事，愿备员持楫。”简子遂与渡。中流，吟《河激》之歌。简子乃聘以为夫人。（其母遽曰：河水激扬，济之不易。）
《淮南子》曰：七尺之楫动大船者，因水为资也；人君发一言之号而令行於民者，众为资也。
《说苑》曰：襄城君始封之日，衣翠衣，带玉钩，履缟舄，立乎流水之上。大夫庄辛过而说之，曰：“愿把君之手，其可乎？”襄城君作色不言。庄辛迁延，称曰：“君独不闻鄂君乘青翰之舟，张翠盖，会锺鼓之音，越人拥楫而歌，曰：‘今夕何夕兮？搴州水流。今日何日兮？得与子同舟。山有木兮木有枝，心悦君兮君不知。’於是鄂君揄袂而拥之，举绣被而覆之。”襄城君乃奉手进之。
杨子《法言》曰：灏灏（音浩。）于海济，楼船之力也。航人无楫，如航何？（李丸法曰：喻有民无礼乐治也。）
《抱朴子》曰：琼艘瑶楫，无涉川之用；金弧玉弦，无激矢之能。是以清洁而无政事者，非拨乱之器；儒雅而乏治略者，非翼亮之才。
左思《吴都赋》曰：篙工楫师，选自闽隅，翼御长风，狎玩灵胥。
篙
《方言》曰：所以刺船谓之篙。
盛弘之《荆州记》曰：鱼复县瞿唐滩上，有神庙，先极灵验。刺史二千石经过，皆不鸣鼓角，篙旅恐触石有声，乃以布裹篙头。
王韶之《始兴记》曰：含进公口下流有枯木，曰圣鼓。上下人以篙犯之者，皆虐。
喻益期《与韩豫章笺》曰：马伏波昔开道，篙迹凿石犹存。
桨
《方言》曰：所以隐棹谓之桨。（郭璞注曰：摇橹小橛也。江东人又呼胡人也。）
杨泉《五湖》曰：赤桧升棹，檀桨细坚。
橹
《释名》曰：在旁曰橹。橹，旅也，用旅力然後舟行也。
《吴志》曰：吕蒙袭关羽，至寻阳，尽伏精兵於舰鹿中，役白衣摇橹，作商贾服，昼夜兼行。至羽所，置屯候，尽收缚之。是故明不闻知，遂到南郡。
舵
《释名》曰：船尾曰舵，舵，拖也，在後见拖曳，且弼正船不使他戾也。
《方言》曰：船後曰舳，好舳制水也。（今江东呼为轴也。）
《孙放别传》曰：庾公建学校，孙君年最幼，入为学生，班在诸生之後。公问：“君何独居後？”答曰：“不见船舵耶？在後，所以正船。”
《寻阳记》曰：庐山西岭有甘泉，曾见一舵从山岭流下。此溪中人号为舵下溪。宣穆所遣人，见山湖中有败め，而後舵流下，信其不妄。
《孙绰子》曰：动而不乘不理，若泛舟而无舵。
赵壹《嫉邪赋》曰：奚异涉海之失舵，坐积薪而待燃？
张华《游仙诗》曰：游仙迫西极，弱水隔流沙。□榜鼓雾舵，飘忽陵飞波。
缆
《尔雅》曰：“泛泛杨舟，绋缡维之。”绋，也。缡，也。（郭璞曰：索率，索也；，系。）
《吴书》曰：甘宁住止，常以缯锦缆舟。去辄割弃以示奢。
笮（音凿）
《纂文》曰：竹索谓之笮，茅索谓之索。
《释名》引舟者曰笮。笮，作也，起舟使动作也。
《汉鼓吹曲》曰：桂树为君船，青丝为君笮，木兰为君棹，黄金错其间。
帆
《释名》曰：随风张幔曰帆。帆，泛也，舟疾泛泛然也。
《韵集》曰：风，船张也。（风，音凡，马疾步也。义亦与帆同。）
《长沙耆旧传》曰：夏隆仕郡时，潘为南征太守。遣隆修书致礼，飞帆中游，力所不及。隆乃於岸边拔刀大呼，指为贼，因此被收。奇其以权变自通，解缚，赐以酒食。
《吴时外国传》曰：从加那调州乘大伯舶，张七帆，时风一月馀日，乃入秦，大秦国也。
《南州异物志》曰：外徼人随舟大小，或作四帆，前後沓载之。有卢头木叶，如牖形，长丈馀，织以为帆。其四帆不正，前向皆使邪移相聚，以取风吹。风後者激而相射，亦并得风力，若急则随宜增减之。邪张相取风气，而无高危之虑，故行不避迅风激波，所以能疾。
《永嘉记》云：郡有石帆，又有破石。传云古有神人，以破石半为帆，故名石帆。
《吴郡录□海记》曰：海虞县有穿山，下有洞穴，高十丈，广十馀丈。山昔在海中，行侣举帆从穴中过。
