<!-- { "loadSidebar": true } -->
《唐书》曰：高祖起义兵，命太宗将兵徇西河郡，下之。癸巳，建大将军府，以裴寂为长史，刘文静为司马，具设官属，始置三军，分为左右：以公子建成为陇西公，左领大都督，左三军悉隶焉；命太宗为敦煌公，右领大都督，右三军将军悉隶焉。开仓库以赈穷乏，远近响应。
又曰：高祖二年秋七月壬申，诏曰：“天生五材，司物资其器用；武有七德，拨乱所以定功。故黄帝垂裳，尚有阪泉之战；放勋光宅，犹称丹浦之师。禁暴安人，率由兹道；创业垂统，莫此为先。以是周置六军，每习狩；汉增八校，毕选骁勇。故能化行九有，威震百蛮，奸宄不兴，虔刘息志。季叶凌替，军政湮亡，卒伍不修，旌旗舛杂。部伍符籍，空有调发之名；逗挠之兴，竟无讨袭之用。遂使夷狄放命，盗贼交侵，战争多虞，黔黎殄丧。朕受天明命，抚育万方，爰自义师，克成帝业。至如超乘之士，莫匪百金；彀骑之材，岂惟七萃。今虽关塞宁谧，荒裔肃清，伊洛犹芜，江湖尚梗，役车未息，戎马载驰，武备之方，尤宜精练。所以各因部校，序其统属，改授鼓。创造徽章，取象天官，定其名号。庶使前茅後劲，类别区分，玉帐绛宫，刑德允备，蹈兹汤火，譬彼椒兰，大定戎衣，止戈斯在。於是置十二军，分关内诸府以隶焉。万年道为参旗军，长安道为鼓旗军，富平道为玄武军，醴泉道为井钺军，同州道为羽林军，华州道为骑官军，宁州道为折威军。歧州道为平道军，幽州道为招摇军，西麟道为苑游军，泾州道为天纪军，宜州道为天节军。时高祖以天下未定，实资武力，将举关中之众，以临四方，故兴此制也。每军一人，副一人，取威名素重者为之，督以耕战之务。自是士马精强，无敌於天下矣。
《五代周史》曰：显德初，世宗自高平还，乃大阅，帝亲临之。帝自高平之役，睹诸军未甚严整，遂有退却。至是命太祖皇帝一概简阅，选武艺超绝者，署为殿前，诸班因是有散员、散指挥、内殿直散、都头、铁骑、控鹤之号。复命总戎者自龙捷虎捷以降一一选之，老弱羸小者去之，诸军士伍无不精当。由是兵甲之盛，近代无比。
偏将
《尚书》曰：司马掌邦政，统六师，平邦国。
《左传》曰：赵朔、赵婴齐为中军大夫。巩朔、韩穿为上军大夫。荀息、赵同为下军大夫。韩厥为司马。
又曰：晋侯请於王。戊申，以绂冕命士会将中军，且为太傅。（命卿之服。）於是晋国之盗逃奔於齐。
又曰：楚子北师次於延阝。沈尹将中军，子西将左，子反将右，将饮马於河而归。
又曰：鲁宣公十年夏六月，晋师救郑。荀林父将中军，先佐之；士会将上军，郄克佐之；赵朔将下军，栾书佐之。
《公羊传》曰：秋，卫师入盛。曷为或言帅师，或不言帅师？将尊师少称将。将卑师众称师。
《论语》曰：王孙贾治军旅，奚其丧？（卫灵公无道，得贾尚不丧也。）
《史记□项羽本纪》曰：於是梁为会稽守，籍为裨将。
又曰：项王召宋义与计事而大说之，因置以为上将军，项羽为鲁公，为次将，范增为末将。
又《灌婴传》曰：婴击陈，受诏别攻丞相侯敞，斩敝及特将五人。（文颖注云：特一之将。）
《後汉书□西域传》曰：大秦国一名梨，所治城周百馀里，各有官曹文书，置三十六将，皆会议国事。
《晋书》曰：张光字景武，江夏锺武人也。身长八尺，明眉目，美声音。少为郡吏，家世有部曲，以牙门将伐吴有功，迁江夏西部都尉。
又曰：羊祜在军，常轻裘缓带，身不披甲。铃阁之下，侍卫者不过十数人，而颇以田渔废政。尝欲夜出，军司徐胤执当营门曰：“将军都督万里，安可轻脱！将军之安危，亦国家之安危也。胤今日若死，此门乃开耳。”祜改容谢之，此後稀出矣。
又曰：吾彦为小将，给吴大司马陆抗。抗奇其勇略，将拔用之，患众情不允，乃会诸将，密使人佯狂拔刀跳跃而来，坐上诸将皆惧而走，惟彦不动，举几拒之，众服其勇，乃擢用焉。
又《天文志》曰：大白为上将，羽林为中军。
又曰：文昌六星，在北斗魁前，天府也之星也。一曰上将，建武威。二曰次将，尚书、中书，司隶赏功也。
又曰：郎将位北，主阅旗，所以为武备也。
又曰：毕八星，主边兵、戈猎。其大星曰天高，一曰边将。
又曰：参，白兽之体。其中三星横列，三将也。东北曰左眉，主左将；西北曰右肩，主右将。故《皇帝占》参应七将。七将大，天下兵精。
又曰：南三星骑阵将军，骑将也。南三星车骑，车骑之将也。
又曰：狼一星，在东南。狼为野将，主侵掠也。色有常，欲不动也。
《後周书》曰：贺拔岳事尔朱荣，以定策功，授前将军。时万俟丑奴僭称大号，关中骚动，朝廷深以为忧。荣将遣岳讨之。岳私谓其兄胜曰：“鬼奴拥秦、陇之兵，足为敌。若岳往而无功，罪责立至；假克定，恐谗生焉。”胜曰：“汝欲何计自安？”岳曰：“请尔朱氏一人为元帅，岳贰帅之，则可矣。”胜以为然，乃请於荣。荣大悦，乃以天光为雍州刺史，以岳为卫将军、左都督。
《隋书》曰：大业九年，征天下兵，募民为骁果，置折冲、果毅、武勇、雄武等郎将官，以领骁果。
《唐书》曰：李质者汴之牙将。李既为留後，倚质为心腹。及朝廷以为郡守，志邀节钺，质劝谕不从。会疽发首，乃与监军姚文寿谋，斩传首京师。有诏以韩充镇汴，充未至，质权知军州事，使衙兵二千人，皆日给酒食，物力为之损屈。充将至，质曰：“若韩公始至，顿去二千人日膳，人情必大去；若不除之，後当无继。不可留此弊以遗吾帅。”遂处分停日膳而後迎充。
卷二百九十九　兵部三十
练士
《通典□搜才》曰：（凡为将统戎，在知士器局，当设科目差等优异，应机而任，以收其效。）选士之科，沉谋密略出人者；词辩从衡，能移夺人之性情，堪辩说者；能往来听言语，览视四方之事，军中之情伪，日列於前者；能得敌之主佐、门庐、请谒之情，堪间谍者；能知山川险易，行止形势，利害远近，井泉水草，径路迂直，堪乡导者；巧思出人，制造五兵及攻守器械者；引强敌撤扎戈铤剑戟，便於利用，挺身捕虏，搴旗斩将，堪陷阵者；し捷若飞，逾城城堑，出入无形，堪窥觇者；往返三百里不及暮至者；破格舒钩，或负六百斤行五十步，四百斤行百步者；推步五行，瞻风□气候转，或多言天道，诡说阴阳者；（此虽非兵家本事，所要资权谲次以取胜耳。）罪犯者；父子兄弟欲执仇者；贫穷忿怒，将欲快其志；故赘婿人虏，欲昭迹扬名。
《长短经》曰：夫王者帅师必简练英雄，知士高下，因能授职，各取所长，为其股肱羽翼，以成威神，然後万事毕矣。腹心一人，（主理繁应卒，揆天消变，总撮计谋，保国全命者也。）谋士五人，（主国安危，豫虑未然，喻才能，明赏罚，受官位，决嫌疑，定可否者也。）天文三人，（主占星历，候风气理，时日考符，验效灾异，知天心去就者也。）地形三人，（主军行止，形势利害，远近险易，水涸山阻，不失地利者也。）兵法九人，（主讲论异同，行事成败，简练兵器，凡军阵所用，刺举非法者也。）通粮四人，（主广饮食，密蓄积，通粮道，致五，令三军不困乏食也。）奋威四人，（主择材士，喻兵马，风流电掣，不失所由奇状也。）鼓旗三人，（主佐鼓旗符节号令，倏忽往来，出入若神。）股肱四人，（主出旌，任重持难，修沟堑，治壁垒，四转守御者。）通才三人，（主拾遗补过，集会术数，周流并会，应待宾客，议论谈语，消息结解也。）权士三人，（主奇谲殊异，非人所识，行无穷之变也。）耳目七人，（主往来听言语，览视四方之事，军中之情伪日列於前也。）爪牙五人，（主扬威武，激厉三军，冒难死攻，令三军勇猛也。）羽翼四人，（主飞名誉，震远近，动移四境，以弱敌心也。）游士八人，（主祠征祥候开阖，视敌人为谋者也。）伟士二人，（主为诸诈，依托鬼神，以惑敌心。）法算二人，（主计会三军领理万物也。）方士二人。（全为药以全伤病也。）军中有大勇敢死乐伤者聚为一为卒，（名曰冒将之士。）有勃气壮勇暴强者聚为一卒，（名曰陷阵之士。）有学於奇正长剑雕弧接武齐列者聚为一卒，（名曰锐骑之士。）有破格舒钩、强梁多力、能溃破金鼓、绝灭旌者聚为一卒，（名曰勇力之士。）有能逾高超远、轻足善走者聚为一卒，（名曰冠兵之士。）有故王臣失势、欲复见其功者聚为一卒，（名曰死斗之士。）有死罪之人昆弟为其将报仇者聚为一卒，（名曰死责之士。）有贫穷忿怒、将快其志者聚为一卒，（名曰必死之士。）有故赘婿人虏欲昭迹扬名者聚为一卒，（名曰厉顿之士。）有辩言巧辞、善毁誉者聚为一卒，（名曰间谍飞言弱敌之士。）有故靡免罪之人欲逃其耻者聚为一卒，（名曰幸用之士。）有材伎过人能负重行数百里者聚为一卒。（名曰待令之士。）夫卒强将弱曰ヌ，（音豕）吏强卒弱曰陷，兵无选锋曰北，必然之数矣。故曰：兵众势强，士卒孰练，知之者胜，不知之者不胜，不可忽也。
兵众
《书》曰：如虎如貔如熊如罴於商郊。
又曰：用咸戒於王曰：“王左右常伯、常任、准人、缀衣、虎贲。”
《诗》曰：予王之爪牙，予王之爪士。
《周礼》曰：司戈盾，掌戈盾之物而颁之。军旅会同，授贰车戈盾，建乘车戈盾，授旅贲及虎士戈盾。
《左传》曰：彤弓、虎贲，文公受之，以有南阳之田。
又曰：组甲三百，被练三千。
《史记》曰：苏秦说惠王曰：“韩之卒勇，被坚甲带利剑，一人当百。以大王之贤，西面事秦，为天下笑。”
《汉书》晁错云：陛下又兴数十万之众，以诛数万之匈奴，众寡之计，以一击十之术也。
《後汉书□光武纪》曰：伯升拔宛已三日，而世祖尚未知，乃伪使书报城中“宛已下，兵到”，而佯堕其书。寻、邑得之，不喜。诸将既累捷，胆气益壮，无不一当百。
《後汉书》曰：光武起，王莽遣大司徒王寻、大司空王邑（王莽时，表章所献金匮图有王寻姓名。王邑，王商子，於莽为从父兄弟。）将兵百万，其甲士四十二万人。五月，到颍川，复与严尤、陈茂合。（颍川郡，今洛州阳翟县也。）
又曰：王元说隗嚣曰：“今天水完富，士马最强，北取西河上郡，东收三辅之地。按秦旧迹，表里河山。（秦外山而内河。）元请以一丸泥为大王东封函谷关，此万代一时也。”
