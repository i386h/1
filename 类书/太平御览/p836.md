<!-- { "loadSidebar": true } -->
又曰：帝至平阳，为刘聪所幽辱。麴允伏地号哭不能起，聪大怒，幽之于狱。允发愤自煞，聪善其忠烈，赠车骑将军、节愍侯。
又曰：乔智明为殁寇将军，隆虑、共二县令，爱之，号为神君。部人张兑为父报仇，母老单身，有妻无子，智明愍之，停其狱。岁余，令兑将妻入狱，兼阴纵之。人有劝兑免，兑曰：“有君如此，吾何忍累之？纵吾得免，作何面目视息世间？”于狱产一男，会赦得免。
又曰：霍原字休明，燕国广阳人也。少有智力，叔父坐法当死，原入狱讼之，捶毒备加，终免叔父。
《晋令》曰：狱屋皆当完固，厚其草蓐。家人饷馈，狱卒为温暖传致。去家远，无饷馈者，悉给禀狱卒作食寒者与衣，疾者给医药。
《宋书》曰：溉，明帝立，擢为太子洗马。资籍豪富，厚自奉养，供一身一月十万。宅宇山池，妓妾姿艺，皆穷上品，才调流赡，善纳交游，爱妓陈玉珠，明帝遣求，不与，逼夺之。颇怨，帝令有司诬奏，将煞之。入狱数宿，须皆白，免死，系尚方。
萧子显《齐书》曰：戴僧静，会稽永兴人也。少有胆力，便弓马。於都载锦，为欧阳式所得，系兖州狱。太祖遣薛深饷僧静酒食，以刀子置鱼腹中。僧静与吏饮，以刀刻械，手自折锁，发屋而出。归太祖，送止之斋内，以其空贫，年给粟千斛。
崔鸿《後赵录》曰：石季龙幽中书令徐光于襄阳国诏狱，光在狱中注解经史十馀万言。
《三国典略》曰：周谍入于齐，为扬州刺史平鉴所获，系之狱。妻生男，鉴因喜醉，擅放免之。既醒知非，上启自劾，齐主特原其罪。
《隋书》曰：斐政为襄州总管，妻子不之官所，授秩奉散给寮吏。民有犯罪者，阴悉知之，或竟岁不发，至再三犯，乃因都会时於众中召出，亲案其罪，五人处死，徒流者甚众，合境惶慑，令行禁止，小民苏息，称为神明。尔後不修囹圄，殆无争讼。
又曰：薛胄为兖州刺史。讥官，系囚数百，胄剖断旬日便了，囹圄空虚。
又曰：柳俭拜蓬州刺史，狱讼者庭遣，不为文书约束，纵容而己，狱无系囚。
《唐书》曰：太宗行次灵石县，指狱而谓皇太子曰：“此何谓？”皇太子对曰：“此所谓圆狱，将系罪人。”太宗因曰：“文王作罚，刑兹无赦，而汉文帝志在轻刑，但以详平为佳，非谓有罪而释也。滥系无辜则政道缺，久滞有罪则怨气生。圆土之中，仰视青天有同悬镜，而锁械虏体，郁结其中。夫循诸己者，可以知物。《传》曰：其恕乎？由此言之，不言不慎。
又曰：阳城为道州刺史，观察史判官督其赋至州，怪城不出迎，以问州吏。吏曰：“刺史闻判官来，以为有罪，自囚於狱，不敢出。”判官大惊，驰入，谒城於狱曰：“使君何罪，某奉命来候安否耳。”留一二日未出去，城因不复归，馆门外有故问扇横地，城昼夜坐卧其上。判官不自安，辞去。
《晏子春秋》曰：景公籍重而狱多，拘者满圄，怨者满朝。晏子谏，不听。
《淮南子》曰：君不入狱为恩也。
《论衡》曰：獬豸者，一角之羊也，性知有罪，皋陶治其罪，疑者，令羊触之，有罪则触，无罪则不。斯盍天生一角圣兽，助狱为验，故皋陶礼羊，跪坐事之。此则神奇瑞应之类。
《风俗通》曰：《易□噬嗑》为狱。狱，十月之卦，从犬言声。二犬亦存以守也。廷者，阳也，阳尚生长。狱者，阴也，阴主刑煞。故狱皆在庭北，顺其位。
又曰：《诗》云：宜犴宜狱。犴，司空也。周礼，凡万民之有罪过巳离於法者，桎梏以上坐诸嘉石，役诸司空，令平易道路也。
又曰：周礼，三王始有狱。夏曰夏台，言不害人若游观之台，桀拘汤是也。殷曰里，言不害人若於闾里，纣拘文王是也。周曰囹圄，令圄，举也，言人幽闭思愆，改恶为善，因原之也。今县官录囚皆举也。
《三辅黄图》曰：长安有九市、二十四狱。
《扶南传》曰：扶南俗理讼无牢狱鞭杖，惟以探汤、捧锁、没水为信。先使沐浴斋戒，乃令以手内汤，或捧热，或没水中，无罪者不烂、不焦、不没，罪者即验也。
《会稽典录》曰：锺离意为堂邑令。县民防广为父报仇系狱，其母病死，广闻之，号泣狱。意为之凄恻，出广，见之，曰：“今欲出若归家殡敛，有义则还，尾则己。”丞掾谏以为不可，意曰：“不还之罪，令自授之。”广临殡毕，即自狱以状表上，诏减死一等。
又曰：盛吉字君达，山阴人，司徒虞延辟西曹掾。时陇西太守邓融以赃罪徵诣廷尉，前後考验，历岁不服，明帝下三府，遣精能掾属，更就弹劾。吉到诏狱，但敕主者供汤沐饮食，不去问事。明日复往，解融桎梏，安徐以情，责君若无赃，强见诬枉，宜具列辞，当相伸理，如审有罪，不得诬罔国家。融感吉意，即移辞首服。
又曰：黄昌为蜀郡太守，密捕得盗帅一人，悉使疏诸县强盗，密往捕录。其诸小盗皆原其死，谪作栈道以代民役。由是道不拾遗，狱至连年无有重囚。
又曰：高丰字文林，为ガ县狱吏。刺史虞孟行部，到旬日，ガ县僻，敕ガ长将囚徒就所在录见。林被文书，闭狱下，不肯送徒。自诣谏曰：明使君乘法驾骖，衔命理冤，当县县而至。今乃遥召囚徒，欲省更烦，盍“普天之下，莫非王土；率土之滨，莫非王臣。”ガ狱非汉地乎？囚徒终不出县，特望朱轩回轮向ガ。孟遂到ガ。
《襄阳耆旧记》：诸葛亮出关中，使马谡统大众在前，为魏将张所破，坐下狱死，时年四十九。临终，与亮书曰：“明公视谡犹子，谡视明公犹父。愿推殛鲧兴禹之义，使平生之交不亏，谡虽死，无恨於黄泉。”
《博物志》曰：夏曰念室，殷曰动止，周曰稽留，三代之异名也。又狴犴者，亦狱别名。
韩阳《天文要集》曰：贯索，贵人之牢中星，实则囚多，虚则开出。
《搜神记》曰：汉武帝东游，未出函谷关，有物当道，其身数丈，其状象牛，青眼而曜精，四足入土，动而不死。百官惊惧，东方朔乃请酒以灌之。灌之十斛而物消，帝问其故。答曰：“创墅为患忧之物，气之所生。此必秦之狱地，不然则罪人徒作者之聚。夫酒忘忧。故能消之也。”帝曰：“吁！博物之士，至於此乎？”
东方朔曰：孝武皇帝时，幸甘泉，至长平坂上，驰道中央有虫覆而赤，如生肝状，头目口齿鼻耳尽具。先驱旄头驰还以闻曰：“道不可御。”於是上止车，遣侍中驰往视之，还，尽莫知也。时东方朔从在後属车，上召朔使驰往视之，还，对曰：“怪哉。”上曰：“何谓也？”朔对曰：“秦始皇时拘系无罪，幽煞无辜，众庶怨恨，无所告诉，仰天而叹曰，怪哉！感动皇天，此愤气之所存也，故名之曰怪哉。是地必秦之狱处也。”上有诏使丞相公孙弘案地图，果秦之狱处也。上曰：“善！当何以去之？”朔曰：“夫积忧者，得酒而去之。以酒置中，立消靡。”上大笑曰：“东方生贞所谓先生也，何以报先知之圣人哉！”乃赐帛百匹。
《异苑》曰：建康陵欣，景平中死於扬州作部，克辰当葬。作部督梦欣云：“今为狱公姥祖夕有期，莫由自反，劳君解谢，令得放遣。”督不信，夜後又梦，言辞转切，因歌一曲云：“生时世上人，死作狱中鬼。不得还坟墓，灰没有馀罪。”督觉，为谢神，从此便绝。
刘义庆《幽明录》曰：晋庐陵太守庞企字子及，上祖坐事系狱而非其罪。见蝼蛄行其左右，相谓曰：“授鼷有神，能活我死，不当善乎？”因投饭与蝼蛄，食尽，去。有顷复来，形体稍大，意异之，复与食。数日，其大如豚。讥Ρ行刑，蝼蛄掘壁根为大孔道，得从此出亡。後遇赦得活矣。
《齐谐记》曰：吴当阳县董昭之泛船过钱塘江，江中见一蚁，着一短芦，惶遽畏死，使以绳系芦着船。船至岸，蚁得出。中夜，梦见一人，乌衣来谢，云：“仆是蚁中王，君有急难当先见语。”历十馀年，江左却盗纵横，录昭之为劫主，系馀姚狱。昭之曰惟蚁王梦云，缓急当告，今何处告之？狱囚言，但取两三蚁着掌中祝之，昭之如其言。暮果梦昔乌衣人，云：“可急去，入馀杭山，天下既赦命不久也。”於是便觉，蚁啮械己尽，因得出狱。过江投馀杭山，遇赦，遂得免。
《桓子新论》曰：近哀平间道士临淮董仲君坐系狱，病死，数日，目陷生虫，吏捐弃之，便更活去。
卷六百四十四　刑法部十
械
《易□蒙卦》曰：利用刑人，用说桎梏。
又《噬嗑》曰：初九，屦校灭趾，无咎。（校者，以木绞者也，即械也。校者取其通名也。）
《传》曰：与长鱼矫争田，执而梏之，（梏，械也。）与其父母妻子同一辕。（系之本辕。）
又曰：宋华弱、乐辔少相狎，长相优，又相谤也。（优，调戏也。）子荡怒，以弓梏华弱于朝。（子荡，乐辔也。张弓以贯其颈，若械之在手，故曰梏。）平公见之，曰：“司武而梏於朝，难以胜矣。”（司武，司马也。言其懦弱，不足以胜敌也。）
《说文》曰：梏，手械，所以告天；桎，足械，所以质地也。
《史记》曰：桓公乃佯为召管仲，欲甘心焉，实欲用之。鲍叔牙迎授管仲，及堂阜而脱之桎梏。
《汉书》曰：有罪当盗械者皆颂系。（应劭曰：智略令各有当。盗但颂系者，言见宽容，但处曹吏舍，不入监牢盗着也。恐亡，故着械，不谓盗窃乃械也。）
谢沈《後汉书》曰：赤眉入长安，时式侯恭以弟盆子为赤眉所尊，故自系。赤眉至，更始奔走，式侯从狱中参械出街中。（具狱门中。）
《魏略》曰：贾逵为丞相主簿。王欲征吴，逵谏之，王怒，付狱。狱吏以逵主簿，不即着械，逵曰：“促我械。王且疑我在近职求缓于卿，将遣来察。”着械讫而果遣视之。
《江表记》曰：孙策得太史慈，即敕破械，使沐浴，赐衣巾并设酒食。
《魏志》曰：田豫为汝南太守。先是，郡人侯音反，前太守收其党五百余人，皆当死。豫悉见慰喻，破械遣之。诸囚叩头愿效，即相报语，群贼解散。
《吴志》曰：陈表倾意待士，皆乐为用命。时有盗官物者，疑无难士施明。明壮悍，收考极毒，虽死不伏。廷尉以闻，权以表使自以意求其情实。表便破械沐浴，易其衣服，厚设酒食，欲以诱之，明乃首服。
《晋书》曰：范广为堂邑令丞。刘荣坐事当死，郡以付县。荣即县人，家有老母，至节，广辄暂还荣，亦如期而返。县堂为野火所及，荣脱械救火。事毕，还自着械。
又曰：并州刺史司马腾执诸胡于山东，卖充军实，将诣冀州。两胡一枷，石勒亦在中。
《载记》曰：符丕败，徐义为慕容永所获，械埋其足，将煞之。义诵《观世音经》，至夜，土开械脱，出于重禁之中，若有人脱之者。遂奔。
