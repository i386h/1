<!-- { "loadSidebar": true } -->
又曰：王献之常与兄徽之共在一室，忽然火发，徽之遽走出，不遑取履。献之神色恬然，徐呼左右扶出。
又曰：郭璞，字景纯。门人赵载，尝窃青囊书，未及读，而为火所焚。
又曰：庾亮镇武昌，夜半望见城内有数炬火从城上出，如大车状，白布幔覆，与火俱出城东，北行至江乃灭。
又曰：佛图澄尝与石季龙升中台，澄忽惊曰：“幽州当火灾。”仍取酒巽之，久而笑曰：“救已得矣。”季龙遣验，幽州云“是日火从四门起，西南有黑云来，骤雨灭之。雨亦颇有酒气。”
又曰：嵇康从孙登游，三年，康问其所终，不答，康每叹息。将别，谓曰：“先生竟无言乎？”登乃曰：“子识火乎？生而有光，不用其光，而果在於用光；人而有才，不用其才，而果在於用才。故用光在乎得薪，所以保其耀；用才在於识真，所以全其年。今子才多识寡，难乎免於今之世矣。子无求乎！”康不能用，果遭非命。
邓粲《晋纪》曰：胡毋辅之过河南尹门下，将饮酒，使门卒王子博取火，子博曰：“卒也！惟不乏吾事，安能为人使！”辅之与语，叹曰：“吾不及也！”因言於河南尹，以为功曹。
《晋中兴书》曰：殷浩北伐，江为长史。取数百鸡，以长绳连脚，皆系火，一时驱放，飞过堑，集羌营，皆燃焉。
《宋书》曰：周朗为庐陵内史，郡後荒芜，颇多野兽。母薛氏欲见猎，朗乃合围纵火，令母观之。火逸烧郡廨，朗悉以秩米起屋，偿所烧之限。
《梁书》曰：阮孝绪家贫无以爨，僮妾窃邻人樵以继火。孝绪知之，乃不食，更令撤屋而炊。
《後魏书》曰：祖莹好学，以夜继昼。父母恐其成疾，禁之。後燃火读书，以衣被蔽塞窗户，恐为家人所觉。
又曰：萧鸾遣鲁康祚侵太仓口。傅永以贼若夜来，必应於渡淮之所，以火记其浅处。永既设伏，乃密令人以瓠盛火，渡淮南岸当深处置之。教之云：“若有火起，即亦燃之。”其夜康祚等果亲率领来斫永营，东西二伏夹击之。康祚等奔趣淮水，火既竞起，不能记其本济之处，遂望永所置之火而争渡焉。水深溺死、斩首者数千级。
《北齐书》曰：神武西征，登凤陵，命中外府司马李义深、相府城局李士略共作檄文，皆辞，请以孙搴代。神武乃引搴入帐，自为吹火，催促之。搴神色安然，援笔立就。
又曰：文宣曾近出，令张曜居守。帝夜还，曜不时开门，勒兵严备。驻跸门外，久之，催迫甚急。曜以夜深，须火至面识，门乃可开。於是独出见帝，帝笑曰：“卿欲效郅君章也。”帝使曜前开门，然後入。
又曰：张亮守河阳，周文帝於上流放火船，欲烧河桥。亮乃备小艇百馀，皆载长锁，锁头施钉。火船将至，即驰小艇以钉钉之，引锁向岸。火船不得及，桥全，亮之功也。
《尚书大传》曰：燧人为燧皇，以火纪物。火阳，尊，故托燧皇於天。
《春秋元命苞》曰：火之为言委随也，故其字，人散二者为火也。
《韩诗外传》曰：晋平公藏宝之台烧，救火三日三夜乃胜之。公子晏束帛而贺曰：“臣闻王者藏於天下，诸侯藏於百姓，农夫藏於庾，商贾藏於箧匮。今百姓乏於外而赋敛无已，昔桀、纣残贼为天下戮，今皇天降灾於皇台，是君之福也。”
《战国策》曰：楚王游云梦，野火之起也，若云霓。
《吴越春秋》曰：越王思报吴，冬则抱冰，夏则握火。
《後赵录》曰：石勒禁火。百鼓之後燃火者，鞭之一百；延火烧一家，斩五部都督。
《汝南先贤传》曰：郭宪从南郊含酒东北三巽，云：“齐失火，以厌之。”後齐果上火事。
又曰：蔡君仲有至孝之心。母终，棺在堂，西舍失火，火将至，君仲伏尸号哭，火越向东家。
《陈留耆旧传》曰：刘昆为江陵令。民有火灾，昆向火叩头，即沛然下雨。诏问“反风灭火，虎北渡河，何以致此？”昆曰：“偶然耳。”帝曰：“此长者之言耳。”
《郑玄别传》曰：玄年十七，在家见大风起，诣县曰：“某时当有火灾，宜祭禳，广设禁备。”时火果起，而不为害。
《樊英别传》曰：英隐於苑山，尝有黑风从西方起，英谓学者曰：“成都市火甚盛。”因含水西向漱之，乃令记其日。後有客从蜀来者，云是日有大火，有黑云平旦从东起，须臾大雨，火遂得灭。
《葛仙公别传》曰：公与客谈话，时天寒，公谓客曰：“居贫不能得炉火，请作一大火。”公遂吐气，火赫然从口而出。须臾，火满室，坐客皆热而脱衣也。
《列仙传》曰：陶安公，六安冶师也。数行火，火一旦散上，紫色冲天。须臾，朱雀止冶上，曰：“安公安公，冶与天通。七月七日，迎汝以赤龙。”龙至，安公骑之东南而上。
又曰：栾巴为尚书，王会得酒，西向嗽，云：“成都失火，嗽而作雨。”驿至，果如其言。
又曰：宁封子，黄帝陶正，掌火，能作五色烟。
《列女传》曰：梁节姑，其室失火，兄子与己子在内，欲取兄子，辄得己子，火盛不复得入。妇人曰：“梁国岂可户告人晓耶！被不义之名，何面目以见兄弟家人哉！”遂赴火而死。
《搜神记》曰：麋竺尝从洛归，未至家数十里，见路次有好新妇从求寄载。行二十馀里，新妇谢竺曰：“我天使也，当往烧东海麋家。感君见载，故以相语。”竺因请之，曰：“不得不烧，君快去，我缓行，日中必火发。”竺乃急行达家，使出财物。日中，而火大发。
《玄中记》曰：南方有炎山焉，在扶南国之东，加营国之北，诸薄国之西。从四月而火生，十二月火灭。正月、二月、三月火不燃，山上但出云气，而草木生叶枝条。至四月火燃，草木叶落，如中国寒时草木叶落也。行人以正月、二月、三月行过此山下，取此木为薪，燃之无尽时；取其皮，绩之为火浣布。
《十洲记》曰：炎洲在南海中，地方二千里，去岸九万里。上有风生兽，似豹，青色，大如狸。张网取之，积薪数车以烧之，薪尽而此兽在火中不燃。以铁椎锻其头十数下乃死，以其口向风，须臾便活而起，以石上菖蒲塞其鼻即死。取脑以菊花服之，尽十斤，得寿五百岁。又有火林山，山中有火兽，大始鼠，毛长三四寸，或赤或白。山可二百许里，晦夜见山林，乃此兽光火照人。乃取其兽毛，绩以为布，名曰火浣布，国人服之。此布垢污，惟以火烧布两食许，出振之，其垢即去，洁白如雪。
《述征记》曰：北征有张母墓。旧说张母是王氏妻，王家葬经数百载後开墓，而香火犹燃。其家奉之，称清火道。
《英雄记》曰：周瑜镇江夏，曹操欲从赤壁渡江南。无船乘氵，沿汉水下至浦口，未即渡。瑜夜密使轻船走舸百余艘，艘有五十人施棹，人持炬火，持火者数千人，立於船上，以萃於排。至乃放火，火燃即回船走去。须臾，烧数千氵火起，火光照天，操乃夜去。
《齐地记》曰：东武有火生木，烧之不死，亦不损也。
卷八百六十九　火部二
火下
《西京杂记》曰：惠帝七年夏，雷震南山，大木数千株，皆火燃至末。其下数十亩地，草皆焦黄。其後百许日，家人就其间得龙骨一具，鲛骨二具。
又曰：樊将军哙问陆贾曰：“自古人君皆云受命於天，云有瑞应，岂有是乎？”贾曰：“有之。夫目则得酒食，火华则得钱财，故目则祝之，火华则拜之。况天下大宝、人君重位，非天命何以得之哉！”
《王子年拾遗记》曰：岱山东有员渊千里，孟夏之月，水腾沸，以金石投之，则烂如土矣。孟冬之月，稍焦涸，中有黄色烟从地出，起数丈，烟色万变。山人掘之，入地数尺，得焦石如炭，或有碎火，如俗闻之火。有草名莽煌，叶圆如荷，去之十步，炙人衣服则焦，鸟兽不敢近也。刈以为席，冬弥温，以枝相历磨，则火出。
又曰：昔伯禹随山浚川，起自积石，凿龙门，至窒穴。初入窒穴之时，孔八尺，稍入，幽暗不可复行。禹乃负火而入，有黑蛇长十丈，头有角，衔夜明之珠，以导於禹。
又曰：员峤之山，一名环丘。有云石，广五百里，或四五十里。扣之片片，则蓊然云出，俄而遍润天下。有木名曰倚桑，煎椹以为蜜。亦有冰蚕，长七寸，黑色，角有鳞。以霜雪覆之，然後作茧，长一尺，其色五彩，织为文锦，入水而不濡，其质轻软柔滑，以之投火，则经宿不燎。唐尧之世海人献之。
又曰：始皇好神仙之事，求天下异术。有宛渠之民，乘蠡舟，泛黑水，而至於雍部。始皇与之语及天初开之时，了如亲见。始皇问曰：“闻子明於见远，愿闻其术。”对曰：“臣之国，去咸池日没之所九万里焉，日月之所不照。以万岁为夜，其昼则天豁然中开，阔数百丈，万岁还合，则为一日也。及其为夜，琢燃石以代日光。此石出於然山，其土石皆自光明，钻斩皆火出，大如栗，则辉曜一室。昔炎帝时火食国人献此石也。”
又曰：申弥国去都万里，有燧明国不识四时昼夜。其人不死，厌世而升天。国有火树，名燧木，屈盘万丈，云雾出於中间，折枝相钻，则火出矣。後世圣人，变腥臊之味，游日月之外，以食救万物，乃至南垂，目此树表，有鸟若，以口啄树，粲然火出。圣人感焉，因取小枝以钻火，号燧人氏，在庖羲之前，则火食起乎兹矣。
又曰：郅寄字君珍，丧亲尽礼。去墓一百里，每夜行，常有鸟衔火以夹之。
《六韬》曰：军不举火，将亦不食。
《庄子》曰：木与木相摩则燃，金与火相守则流。阴阳错行，则天地大骇，於是乎有雷有霆。水中有火，乃焚大槐。
又曰：利害相摩，生火甚多，（内热也。）众人焚和。（众人遗利则和，若利害存怀，则其和焚矣。）
又曰：曾子居卫，袍无表，三日不举火，十年不制衣。
又曰：孔子穷於陈、蔡之间，七日不火食。
又曰：指穷于为薪，火传，（穷，尽也。为薪，犹前薪也。前薪以指，指尽前薪，故火传而不灭。）不知其尽也。（前火非後火，故为薪而火传，火传而命续，由夫养得其极也，世岂知其尽而更生哉？）
又曰：以火救火，以水救水，名之曰益多。（适不能救，乃更足以成彼之威。）
又曰：山木自寇也，膏火自煎也。
又曰：马血为磷，人血为野火。
又曰：尧让天下於许由。许由曰：“日月出矣，而爝火不息，其於光也，不亦难乎！”
《列子》曰：赵襄子率徒十万，狩於中山，籍{艹仍}（音仍。）燔林，扇赫百里。有一人从石壁中出，从烬上下，众谓鬼物。火过徐行而出，若无所经涉。襄子怪而留之，徐而察之：形色七窍，人也；气息音声，人也。问奚道而入火，其人曰：“奚物而谓石？奚物而谓火？”襄子曰：“向之来所出者，石也；而向之所涉者，火也。”其人曰：“不知也。”
《管子》曰：黄帝作钻燧出火，以熟荤臊。
