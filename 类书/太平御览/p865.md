<!-- { "loadSidebar": true } -->
《真诰》曰：富贵者，破骨之斧锯，载罪之舟车，足诲愆要辱，为伐命之兵，非佳事也。是故古之高人览罪咎之难豫，知富贵之不可享也。遂肥遁长林，栖景名山，欲远此迹，自求多福，保全至素者也。斐君曰：三关常调，是长生之道也：口为天关，手为人关，足为地关。调则五藏安，安则无病。又存五神于体，谓两手、两足、头也。头相恒青，两手俱亦，二足常白者，则去仙近矣。昔徐季道学仙於鹄鸣山中，亦时时出市道间，忽见一人着皮褶，柱桃杖。季道乃拜之，因语季道曰：”欲学道者，当巾天青，咏大历，踏双白，回二赤。”此五神之事，其语隐也，大历三皇文也。此即大素五神事，别有经品。
《黄老经》曰：士能遗物，乃可议生。生本无邪，为物所婴，久久易志。志欲外，无能守，以道为贵生。
《太上太真科》曰：一在人身，镇定三处。能守三一，动止不忘。三尸自去，九虫自消，不假药饵，不须禁防。久视之要，守一为先，次行师教。授职随才，依功进位，积善居尊，宣扬妙气，开导後生。
《三皇经》曰：天能守一，覆而不举；地能守一，静而能处；岳能守一，不避寒暑；海能守一，流而不还；人能守一，必得真仙。
《玄经》曰：道有大法，得之立得，是谓三一之道，当有将军吏兵，断绝恶道。
《上清玉皇》曰：三真者，兆一身之帝君，百神之元始，变化离合，与真洞灵。微哉难言。非仙不传。
《太上素灵经》曰：三一者，一身之灵，宗百神之命根；津液之山，源魂精之玉室。是以胃池体方而授物，脑宫圆灵而真。太上曰：真人所以贵一为真者，一而己。一之所契，元气造化。一之变通，天地冥合。是以上一为身之天帝，中一为绛宫之丹皇，下一为黄庭之元主。而三之一真，并统身内二十四气以授生，生立一於身。上应太微二十四气真，真气徊和，品物流形，玄神浑分，紫房杳冥。上一贞，帝之极也；中一真，皇之主也；下一真，王之妙也。天皇得极，故上成皇极；地皇得主，故上成正一；人皇得妙，故上成众妙。三皇体真而守一，其真极也，得一而己。
《集仙录》曰：凡动作视息，饮食语言，好恶是非，人各有岁月日时，随其所属，以定其分，此物理之常数也。身有应败之患，神有应散之期，命有必尽之势。夫神在则人，神去则尸，盖由嗜欲乱心，不能忘色味之。夫修其道者，在而无累，和而常通，善恶各报报应之理，毫厘无失。长生之本，惟善为基，人生天地间，各成其性。夫气清者聪明贤达，气浊者凶虐痴憨，气刚者高严壮烈，气柔者慈仁淳笃。夫明者伏其性以延命，ウ者恣其欲而伤性。性者命之原，命者生之根，勉而修之，所以营生以养其性，守神以养其命。人之生也，皆由於神，神镇则生，神断则死。所以积气为精，积精为神。故仙者内求，内密则道来；真者修寂，修静则合真。神者须积感则灵通，常能守一，则仙近矣，则与天地共寄於太无中矣。又能洞灵体无，则太无共寄於寂寥中矣。能洞寂则听视不闻见，与道冥矣。道者灵通之至真也，术丈变化之伎玄也。道无形，因术以济人；人之有灵，因修而契道。道之要者，在深简易之功。术之秘者，惟药与气也。上士服之，升为仙官；中士服之，栖集昆仑；下士服之，长生人间。於是太一元君述还丹金液之要，行於世。
又曰：木公金母者，二气之祖宗，阴阳之原本，仙真之主宰，造化之元先。凝气成真，与道合体，且气之弥纶天地，经营动植，在人为人，在物为物，发大蕴，散无穷。性发乎天而命成乎人。立之者天，行之者道。玄老云致虚极，守静笃，万物将自复，复谓归于道而常存也。长久之要者，天保其玄，地守其物，人养其气。
又曰：商王闻彭祖有道，拜为大夫。每称疾闲居，不预政事。服□母粉麋鹿角水挂。常有少容，性深静，不自言有道。王诣问，莫之告。王於掖庭立华屋紫ト，使祖居之。问延年益寿之道，答曰：“欲登天上补仙官者，当服元君太一金丹。此道至大，其次当爱精养神，服食草药，可以长生；其次阴阳运气，导养屈伸，使百节气行，关机无滞，此可以无使病所侵。思神念真，坐忌炼液，皆可以令人长寿。若溯流补脑之要，此甚难行。有怀棘履刃之危，又非王之所为也。吾所闻浅薄，道止於此，不足宣传，人生於世，但养之得宜，可至百馀岁。不反此者，是皆伤之也。大醉、大喜、大怒、大温、大寒、大劳、大极，皆伤也。至乐至忧，至畏至怖，至挠至躁，至奢至淫，皆伤也；甚饥甚渴，甚思甚虑，皆伤也；久坐、久立、久卧、久行，皆伤也。寒温得节，饥饱适宜，无思无为，惟清惟静，此可与言修身耳。己得其寿，复养之得宜，则宜长寿，但要莫伤也。冬温夏凉，不失四时之和者，所以身也。美色曼态，不至思欲之感者，所以通神也。车服威仪，知足不求者，所以一其志也。八音五色，不至耽溺者，所以导心也。凡此之物，本以养人，人之不能斟酌得中，反以为患。故圣贤垂戒，惧下才者溺之流遁忘返，用之失所。故修道之士，皆令禁之，欲以检制之易也，亦由水火，用之过当反为害耳。人不知经脉损，血气不足，内理空疏，髓脑不实，体己先病，故为外物所犯，因风寒酒欲以发之。若本充实，岂有病邪？凡远思羡愿伤人也，忧恚悲哀，人情过乐，忿怒不解，汲汲所爱，戚戚所患，寒温失节，阴阳不交，皆所伤也。男女相成，犹天地相生也，所以导养神气，使人不失其和。天地昼离而夜合，一岁三百六十交，故四时均而万物生，生成不知穷极，所以天不失其动，地不失其和，物不失其生，而能长久也。人不能法天地而有常，减衣绝食，自取死病，愚之甚也。去此修摄节宣之外，则有服元和之气，得其道则邪不能入，此理身之本也。其馀含景思神，历藏导引，吞饵服御之事千七百馀条。及四时首月，责己谢过，卧起早晏之法，可以教初学之士，引进向善之门，渐正其心而徐息其罪咎，非便能致人得道也。若血脉枯竭，神气凋败，岂鬼神念真而能守之，固未知其益矣。此由凡人为道而求其末，不务其本也。”
又曰：内不养神，外劳其形，元精渐虚，神气困竭。而昼夜服勤，读诵经诀，此亦尾也。诸经万三千首，皆示以始涉之门庭耳。商王具授诸要，行彭祖之亦寿，但不能戒其淫欲耳。
《集仙录》曰：女凡者，陈市上酒妇也。作酒美，有仙人过其家饮酒，即以素书五卷贳酒。凡开视之，乃仙方养性长生之术也。凡私写其要诀，依而修之三年，颜色更少。数岁，贳酒仙人复来，笑谓之曰：“盗道无师，有翅不飞。”女凡随仙人去，不知所之。
又曰：太阳女朱翼得吐纳之道，事绝洞子李修。修着书四十篇，名曰《道源》。常行之道，以柔胜刚，弱制强，如临深履危，御奔乘朽，差之毫厘，丧尔之策，勤而行之，可以长寿。
又曰：太阴女卢金学道未成，当道沽酒，密访其师。会客过，使问客土数为岁，但南三北五东九西北中耳。一还报曰：“客大贤者，至得道人也。我始问一知五矣。”遂问长生之道，得补导之要，蒸丹之方。
又曰：太玄女颛和常曰：“人之处世，一失不可复得，一死不可复生，况寿限之促，非修道不可延也。”遂洗心求道，而得其术。
卷六百六十九　道部十一
服饵上
《神农经》曰：上药令人身安命延。又云：饵五芝、丹砂、曾青、□母、太一、禹馀粮，各以单服，令人长生。中药养性，下药除病，此上圣之至言，方术之实录也。仙药之上者丹砂，次者黄金、白银、众芝、五玉、五□、明珠也。黄精与术，饵之却粒。或遇凶年，可以绝粒，谓之米脯。
《西极明科》曰：上清金液丹经、九鼎神图、太一九转大丹等，凡一百四十卷。
《五符经》曰：胡麻本生大宛，又名巨胜，服之不息，与世长存。五之长也，服之可以知万物，通神明。
又曰：真人谓黄精获天地之淳精，依山寄居神化者也。天仙名此为戊己芝。
《玉诀经》曰：元始五常气，以阳光初明，散元始之辉，真人食其景而无穷。
《三光经》曰：三光者，仙道炼胎之术也。泥丸者，体形之上神也。
《吐纳经》曰：八公有言，食草者力，食肉者勇，食者智，食气者神。
《仙经》曰：丹为金服之上士也，茹芝导易苁气者，中士也，食饵草木者，下士也。食金丹大药，虽未去世，百邪不近也。若但服草木及饵八石，可令疾除命益耳，不足却外祸也。惟守真一则剧性不犯。昔仙公各服一物，以得数百年，乃合神丹金液。韩众服菖蒲十三年，身生毛，日视书万言，皆诵之，冬袒不寒。又菖蒲生须石上，一寸九节己上，紫花者尤善。
又曰：煮石方，东府左卿白石先生造也。皆真人所授，但未见真本。世有两本，以省少者为佳。又，东华真人食石法，即东府也，亦是太清法。
又曰：紫微夫人撰术，序其略曰：“吾俱察草木之胜负，若速益於己者，并己不及木之多验乎？所以长生久视，远而更灵。我非谓诸物皆当减於术也，真以术之用今之所要。末世多疾，宜当服饵。夫道有内足，犹畏外事之祸，有外足者，亦或中崩之弊。我见山林隐逸得服术者，千年八百年，比肩五岳矣。今撰术数方，以传好尚，若必信用，庶无横暴之灾矣。”
又曰：南阳郦县山中有甘谷水。所以甘者，谷山左右皆生甘菊，菊花堕其中，历世弥久。临此谷中，居民皆不穿井，悉食甘谷水。食者无不寿，高者百四五十岁，下者不失八九十岁。故司空王畅、太尉刘宽、太傅袁隗皆为南阳太守，每到官，常使郦县月送甘谷水四十斛，以为饮食。此诸公多患风Φ及眩冒，皆得愈，但不能大得其益，如甘谷上居民从幼便饮食此水。又菊花与薏花相似，直以甘苦别之耳。菊甘而薏苦，今真菊甚少耳，率多生於水侧，缑氏山与郦县最多，仙方所谓日精、更生、周盈，皆一菊而根茎花实异名矣。其说甚美，而近来服之者，略无所效，正由不得真也。
《八素经》曰：太上曰：飞炼之法，未可得真人之门户。又《四极明科》云：金液丹经，九鼎神图，并真仙之秘书，藏于名山。
《太上太霄朗书》曰：除欲减私，服御吐纳。
《上清列纪》曰：中黄之书皆白帝君所藏於瑶台，说丹药秘法，非有真录，不得其道也。
《太上丹简墨录》曰：修金液之术，当得太清丹经。
《太丹隐书》曰：感召灵迹则天人下降，上学之士服日月黄华金精飞根黄气。
《五厨经》曰：修奉和太，不亏不盈。
