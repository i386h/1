<!-- { "loadSidebar": true } -->
《茅君内传》曰：取铅十斤，安铁器中，猛火烧之，三沸，投九转之华一铢於铅中，搅之，立成黄金。
《神仙传》曰：尹轨，字公度。有一人遭父丧，当葬，而贫穷汲汲。公度过省之，孝子说甚辛苦。公度怆然，曰：“卿假求数十斤铅得否？”孝子言：“犹可得耳。”乃具一百斤。公度将入前山中，架小屋下，於炉火中销铅。以其所带管中药如枣大，投沸铅中搅之，皆成好银以与之，告曰：“念卿贫困，故以相与。慎勿多言！”
《述异记》曰：河间有雨铅城。汉世，天雨铅。
《地境图》曰：草青茎赤秀，下有铅。
《玄中记》曰：铅锡之精为老婢。
锡
《周礼□夏官中□职方》曰：扬州，其利金、锡。
《尔雅》曰：锡谓之钅引。
《周官□考工记》曰：凡铸金之状，金与锡，黑浊之气竭，黄白次之；黄白之气竭，青气次之，然後可铸。
《史记》曰：江南出楠、梓、姜、桂、锡、连。（徐广曰：连，音莲，铝之末练者也。）
《淮南子》曰：明镜之始照，未见其容也；及乞之以玄锡，磨之以毡，则须眉见。
《山海经》曰：龙山之下多赤锡，濯山多白锡。
《博物志》曰：积草三年，烧之，津液下流成锡。
《越绝书》曰：赤董山破而出锡。
《吴越春秋》曰：越王允常聘欧冶子，不能铸铅锡为干将。
《神仙传》曰：尹轨，字公度。尝见一人，本官族子弟，仕郡，遇公事簿书不了，当备官钱百万，卖田宅车牛不售而收系。公度语所富人曰：“子可以百万钱借我，我欲以救人，後三十日倍当相还。”富人喜，敬之，即以百万钱与公度。公度以与遇事者，曰：“卿能得一百二十斤锡不？”遇事者即具之。公度於钅历中销锡，复以其腰间管中药一方寸匕投沸锡中，搅之，皆成金，即称卖与人，得钱百万。以还富人。近光熙元年，闻公度到南阳太和山中。
卷八百一十三　珍宝部十二
铜
《左传□僖中》曰：郑伯朝楚，楚子与之金。既而悔之，与之盟曰：“无以铸兵！”故以铸三锺。
《史记》曰：秦使徐福入海还，伪辞曰：“臣见海中大神，曰：‘汝，秦王之神，薄得观而不得取！’即从臣往蓬莱山，见芝城宫阙，有使者铜色而龙形，光上照天。”
又曰：秦始皇收天下兵，聚之咸阳，为铜铸金人十二，各千石，置庭中。
又曰：张孟谈、董安于之治晋阳也，公室之堂皆以练铜为柱。
又曰：赵襄子使厨人以铜斗击代王，杀之，而取其地。
又曰：上使善相相邓通，当贫饿死。文帝於是赐通蜀严道铜山，得自铸钱。景帝立，有告通盗出徼铸钱，尽没入，一簪不得着，身寄死人家。
又曰：龙门、碣石多铜铁。
《汉书》曰：武帝即位，好鬼神之事。李少君以却老方见上。上有故铜器，问少君，少君曰：“此器齐桓公十年陈於伯寝。”已而案其刻，果齐桓公器。
又曰：黄帝采首阳山铜，铸鼎於荆山之下。
又曰：王莽梦长乐宫铜人五枚并起立，莽恶之，使尚方镌灭铜人膺文。
又曰：吴有豫章郡铜山，招致天下人民亡命者盗铸钱。
又曰：凡律度量衡用铜者，所以同天下，齐风俗也。铜为物至精，不为燥湿寒暑变其节，不为风雨暴露改其形，介然有常，似於士君子之行，是以用铜也。
又曰：王莽天凤四年八月，莽亲之南郊，铸作威斗。威斗者，以五色铜为之。
又曰：无雷国有铜。
华峤《後汉书》曰：灵帝时，使掖庭令毕岚铸铜人四，列於苍龙玄武阙外。
又曰：修玉堂殿，铸铜人四，黄钟四及天禄、虾蟆。又铸四出文钱。
范晔《後汉书》曰：马援善别名马。於交址得骆越铜鼓，乃铸为马式。
又曰：马援征南海，铸铜柱於林邑国，以极汉南界。
又曰：崔烈纳钱为司徒。久之不自安，从容问其子钧曰：“吾居三公，於议者何如？”钧曰：“大人少有英称，历位卿守，论者不谓当为三公。而今登其位，天下失望。”烈曰：“何为然也？”钧曰：“论者嫌其铜臭。”烈怒，举杖击之。
又曰：蓟子训遁去，不知所止。後人复於长安东霸城见之，与老翁共磨娑铜人，相谓曰：“适见铸此，而已近五百岁矣。”
《魏略》曰：明帝徙长安诸锺ね、骆驼、铜人、承露盘，惟铜人不可致。住霸城，又铸作铜人，列坐於司马门外。
《吴志》曰：朱异口赋弩曰：“南岳之干，锺山之铜。应机命中，获隼高墉。”
《晋书》曰：南阳王模督秦雍时，关中饥荒，百姓相啖，加以疾疠，盗贼公行。模力不能制，乃铸铜人锺鼎为釜器以易谷。议者非之。
崔鸿《十六国春秋□後赵录》曰：石勒徙洛阳铜马、翁仲二于襄国，列之永丰门。
《北史》曰：後魏明帝初，尔朱荣与从弟世隆密议废立，乃以铜铸孝文及咸阳王禧等五王子像。成，当奉为主，惟庄帝独就。
《唐书》曰：开元中，许昌县之唐祠，掘地得古铜樽，又隐起双鲤篆书，文曰“宜子孙”。
又曰：开元十三年，宋州献古铜鼎十九，及锺、磬、甑、釜、樽、杓、盘、瓶各数四。时宋城尉晋日休，因板筑，获而献之。
又曰：初，天宝中，天下州郡皆铸铜，为玄宗拟其形容，首冠环焰，足承菡萏，与尊佛之像间列於殿堂，号为真容。及山东陷，率被熔毁，而恒州独存。
又曰：文宗问宰臣曰：“币轻钱重，如何？”宰臣杨嗣复曰：“此事已久，但且禁铜，不可遽变其法。法变，即必扰人。”李珏曰：“今请加炉铸钱，他法不可。先有格令州府禁铜为器，当今以铜为器而不知禁。所病者，制敕一下，曾不经年，而州县因循，所以制令相次，而视之为常。今自淮而南，至於江岭，鼓铸铜器，列而为肆。州县不禁，市井之人逐锥刀之利，以缗范为他器鬻之，售利不啻数倍。是则禁铜之令，必在严切，斯其要也。”
又曰：五台山有金阁寺，铸铜为瓦，涂金其上，照耀山谷，计钱巨亿万。
《淮南子》曰：铜英青。
又曰：铜不可以为弩。
《抱朴子》曰：吴时，发广陵大冢，中有铜为人数十头，皆长五尺。
又曰：《金简记》云：“以五月丙子日中时，铸五石，下其铜。五石：雄黄、丹砂、雌黄、矾石、曾青也。皆铸粉之，以金华池漆之，内太一神鼎中，下以桂薪烧之。铜成，以铜炭冶之。取牡铜以为雄剑，取牝铜为雌剑。带之以入河，则蛟龙、巨鱼、水神不敢进也。欲知铜之牝、牡，当令童男童女，俱以水灌铜，以其在火中尚赤时也，则铜自分为两段，有凸起者则牡铜也，凹陷者则牝铜也。”
又曰：山中夜见胡人，铜之精也。
《山海经》曰：昆吾之山，其上多赤铜。（此山出金，色赤如火，以切玉如泥。周穆王时，西戎为兵献，汲冢中得铜金剑一枚，长三尺五寸。故通以锡杂为兵器。）
《帝王世纪》曰：纣作铜柱，令男女裸形缘之，落则妲已笑。
《国语》：管仲曰：“美金以铸戟剑，试诸狗马。恶金以铸锄、夷、斤、属。”（恶，粗。夷，平也，所以削草平地也，形似□而小。属，斫也。）
《广雅》曰：白铜谓之鋈，赤铜谓之锡。
《汉武内传》曰：上起神屋台，以铜为柱，黄金涂之。
《神异经》曰：入金山下四丈，得丹扬铜。（张华曰：此铜与金相似。《典术》曰：陶丹铜以为金也。）
《贾谊书》曰：下不得铸钱，则民反耕田矣。
《西京杂记》曰：高祖初入咸阳宫，周行库藏，见铜人十二枚，坐皆高三尺，列在一筵上，琴、筑、笙、竽皆有所执，皆缀花彩。俨然若生人。筵下有铜管，上口高数尺，出筵後。其一管内空，一管有绳，大如指。使一人吹管，一人纽绳，则琴筑笙竽皆作声音，与真乐不异。
虞喜《志林》曰：建武中，南郡男子献铜鼓，背有铭。及吴时，江水中锺上有百馀字，人莫有识者。
《地镜图》曰：草茎黄秀，下有铜器。
《士纬》曰：铜出於石，为铃则小，铸锺则大。
《南中八郡志》曰：云南旧有银窟数十。刘禅时，岁常纳贡。亡破以来，时往采取，银化为铜，不复中用。
《世语》曰：元康八年。陵云台上生铜。
贾谊《鸟赋》曰：阴阳为炭，万物为铜。
张莹《汉南记》曰：安帝见铜人，以问侍中张陵，对曰：“昔秦始皇时，有大人十二，身长五丈，履六尺，皆夷狄之服，见於临洮，此天将亡秦之证。而始皇误喜以为瑞，乃铸铜人以为像。”上曰：“何以知之？”对曰：“臣见传载，云其人胸上有铭。”
《林邑记》曰：林邑王范文铸铜为牛，铜屋行宫。
《荆州记》曰：衡阳重安县有{田石}塘。故老相传云：此塘中有铜神，今犹时闻铜声。水转变绿，鱼为之死。
《武当山记》曰：山有石室，中有铜杖长七尺。
《越绝书》曰：赤堇之山破而出锡，若耶之谷涸而出铜，欧冶因为纯钧之剑。
《玄中记》曰：铜之精为童奴。
《岭表异录》曰：蛮夷之乐，有铜鼓焉。形如腰鼓，而一头有面。鼓面圆二尺许，面与身连，全用铜铸。其身遍有虫鱼花草之状，通体均匀，厚二分已来，炉铸之妙，实为奇巧。击之响亮，不下鸣鼍。贞元年中，骠国进乐，有玉螺铜鼓。即知南蛮酋首之家，皆有此鼓也。咸通末，幽州张直方贬龚州刺史，到任後，修葺州城缘，掘土得一铜鼓，牵复载以归京。到襄汉，以为无用之物，遂舍于延庆禅院，用代木鱼。
铁
《尚书》曰：华阳、黑水惟梁州，厥贡ギ、铁。
《尚书□说命》曰：若金用汝作砺。（孔安国曰：铁须砺以成利器。）
《礼记□月令》曰：季春之月，命工师令百工审五库之量，金铁及革无或不良。
《左传□昭七年》曰：晋赵鞅赋晋国一鼓铁，以铸刑鼎，著范宣子刑书。（各出功力，共鼓石为铁，一鼓而足之。）
《春秋孔演图》曰：八政不中则铁飞。
《春秋繁露》曰：蒸石取铁，非人意也；祸福所从生，亦非人意乎！
《广雅》曰：铁朴谓之砺。
《史记》曰：邯郸郭纵以铁冶成业，与王者埒富也。
又曰：卓氏、宛氏，以铁冶致富。
《汉书□五行志》曰：武帝征和二年，涿郡铁官铸铁，消皆飞去。时刘屈厘为太守，後死象。
《汉书》曰：高祖又与功臣剖符作誓，丹书铁契，藏之宗庙。
又曰：张良以家财求客刺秦王，得力士，为铁椎重一百二十斤。秦始皇至博浪沙中，良与客俱击秦皇帝。
又曰：张敞弟武拜为梁相。武曰：“当以柱後惠文冠弹治之耳！”（应劭曰：柱，後以铁为柱，本法官冠也。）
又曰：成帝河平二年，沛郡铁官治铁，飞。
又曰：李寻说王根曰：“政感阴阳，犹铁炭之低仰，见效可信者。”（《天文志》曰：悬土炭也，以铁易土耳。先冬夏至，悬铁炭於衡各一端。冬阳气至，炭仰而铁低；夏至，炭低而铁仰。）
又曰：羌国有铁，自化为兵。
