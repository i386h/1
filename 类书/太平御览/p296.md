<!-- { "loadSidebar": true } -->
《晋中兴书》曰：蔡谟为尚书，上疏曰：“八座之任，非贤莫居。前後选用，名资有常。孔愉、诸葛恢，并以清节令才，素有名望。昔愉为御史中丞，臣尚为司徒长史；恢为会稽太守，臣为尚书郎；恢尹丹阳，臣守小郡。名辈不同，阶级殊悬。今猥以轻鄙，超逾等匹，上乱圣朝贯鱼之次，下违群士准平之论，岂惟微臣斯亡之诫，实贻圣政维尘之累。”
《宋书》曰：凡尚书官，大罪则免，小罪则出，出者百日无代人，听还本职。
《宋志》曰：今朝士诣三公，尚书丞郎诣令仆射尚书，并门外下车履，度门阃乃纳履。
《齐职仪》曰：尚书六人，品第三，秩六百户，进贤两梁冠，纳言帻，绛朝服，佩水苍玉，执笏负荷。
《梁书》曰：陆杲迁尚书，殿中曹郎拜日，八座丞、郎并到上省交礼，而杲至晚，不及时刻，坐免官也。
又曰：周舍问刘杳：“尚书官著紫荷，相传云挈囊，竟何所出？”答曰：“张安世传云：持橐簪笔事孝武帝数十年。注云：囊，囊，也，近臣簪笔以待顾问也。”
《後魏书》曰：肃宗灵太后，曾宴於华林园，举觞谓群臣曰：“袁尚书朕之杜预，欲以此杯敬属元凯，今为尽之。”侍座者莫不羡仰。翻名位俱重当时，贤达咸推与之。
《隋书》曰：于仲文，上以尚书文簿繁杂，吏多奸计，令仲文勘录省中事，其所发レ甚多。上嘉其明断，厚加劳赏焉。
《唐新语》曰：玄宗欲以牛仙客为尚书，张九龄谏曰：“不可。尚书古之纳言，有唐已来多用旧相居之。不然，历践内外清贵之地，妙有德望者充之。仙客本河湟一使典耳，拔升清流，齿班常伯，此官邪也。”
《益都耆旧传》曰：太尉李固荐杨淮累世服事台阁，既闲练旧典，且有用，宜在机密，特拜尚书。固薨，免官。尚书令陈蕃表行状，复征为尚书。
《会稽典录》曰：郑弘拜尚书。《旧典》：科郎满，补县长令史为丞尉。弘奏以为台职尊而赏薄，人无乐者，请使郎补县令史为长。上从其议。自此为始。
《通典》曰：尚书，出纳王命，敷奏万机，盖王政之所由宣，选举之所由定，罪赏之所由正。斯乃文昌天府，众务泉薮，内外所折衷，远近所禀仰。故李固云：“陛下之有尚书，犹天之有北斗，斟酌元气，运平四时，是为喉舌。”
郭子曰：王公有幸妾，姓雷，颇预政事、纳货，蔡公谓之雷尚书。
又曰：傅嘏字兰石，为尚书，大小无不总。
桓子《新论》曰：昔尧试舜於大麓。麓者，领录天下事，如今之尚书官矣。宜得大贤智，乃可使处议持平。
王昶《考课事》曰：尚书侍中考课：一曰掌建六材以考官人，二曰综理万机以考庶绩，三曰：进视惟允以考谠言，四曰出纳王命以考赋政，五曰罚法以考典刑。
应璩书曰：知杨生翻然遂登纳言，虽有所越，亦其宜也。傅说弃板筑而为殷相，吕望投渭竿而为周师，卓茂起闾里而为汉宰。若此翁者，乃奇耳。琐琐尚书，执宪之吏，曷以为异哉！
卷二百一十三　职官部十一
左丞
《六典》曰：左右丞掌管辖省事，纠举宪章，以辨六官之仪制，而正其文法，分而视焉。
《汉官典职》曰：尚书左右丞，典台事，绳纠，无所不总。
《续汉书□百官志》曰：左丞掌录尚书，吏人上章，百官威仪。
《汉官仪》曰：汉制：八座、丞、郎初拜，并集都堂交礼，迁，又解交。
《晋书□百官表志注》曰：左右丞，俸月三十斛，左丞主台内禁令、宗庙祠祀、朝仪射制、弹案选用署吏，稽近道文书，给假。
《晋书》曰：刘字长叔，为尚书左丞，正色在朝，三台清肃。
又曰：郄诜为尚书左丞，推奏吏部尚书崔洪，洪曰：“举诜丞而还奏我，此谓挽弩自射。”诜曰：“赵宣子任韩厥为司马，而厥以军法戮宣子；崔侯为国举才，我以才见举，惟官是视，各明至公，何故其言乃至於此？”洪闻而悦服之。
又曰：傅咸为尚书左丞。时尚书郭奕，咸故将也。累辞病疾不起，复不上朝。又自表妹葬，乞出临丧，诏书听许，咸举奏之。
又曰：郄弘始为尚书郎，转左右丞，在朝为百僚所惮，後坐泄事免。
《晋诸公赞》曰：许奇为尚书左丞，有准绳操。
又曰：傅咸字长虞，为左丞，台阁小大，望风自肃。
《晋中兴书》曰：荀蕤字令远，迁左丞。时桓温平蜀，朝廷欲以豫章封温，蕤谓太宗曰：“若温复假主威平定河洛，修复山陵，将复何以加之？”遂止。
沈约《宋书》曰：何承天为中丞，与尚书左丞谢元素不相善，二人竞伺二台之违，累相纠奏。
《宋书□百官志》曰：晋宋之世，左丞主台内禁令、宗庙祠祀、朝仪礼制、选用署吏，纠诸不法，无所回避。
《三国典略》曰：北齐张耀尝为尚书左丞，文宣近出，令耀居守。文宣夜还，耀不开门，勒兵严备，火至，看面然後开迎。文宣笑曰：“卿欲学郅君章也。”赐以锦袍，以其忠勤，深见亲待。
《梁书》曰：贺琛迁尚书左丞，并参礼仪事。琛前後居职，凡郊庙诸议，多所创定。每见高祖，与语，常移晷刻，故省中为之语曰：“上殿不下有贺雅。”琛容止都雅，故时人呼之。
又曰：刘孺弟览除尚书左丞。性聪敏，尚书令史七百人，一见并记姓名。当官清正，无所私。姊夫御史中丞褚湮，从兄吏部郎李绰，在职颇通赃货，览劾奏，并免官。李绰怨之，常谓人曰：“犬啮行路，览噬家人。”
《北史》曰：郎茂，炀帝即位为尚书左丞。时工部尚书宇文恺、右翊卫大将军于仲文竞河东银窟，茂奏劾：“恺位已隆，禄赐优厚，拔葵去织，寂尔无闻，求利下交，曾无愧色。仲文大将军宿卫近臣，趋侍阶庭，朝夕闻道，虞芮之风，抑而不慕，分诛之利，知而必争，何以贻范庶僚、示人轨物？”恺与仲文竟坐得罪。
《隋书》曰：杨汪字元度。高祖尝谓谏议大夫王达曰：“卿为我觅一好左丞。”达遂私於汪曰：“我当荐君为左丞，若事果，当以良田相报也。”汪以达所言奏之，达竟以获罪。卒拜汪为尚书左丞。汪明习法令，果於剖断，当时号为称职。
《唐书》曰：赵涓，永泰初为监察御史。时禁中失火，焚室数十间，火起处与东宫稍近，代宗深疑之。涓为巡使，俾令即讯，涓周历ヂ囿，按据迹状，乃上直中官遗火所致也。推鞫明审，颇尽事情。既奏，代宗称赏焉。德宗时在东宫，常感涓之究理详细。及刺衢州年考既深，又与观察使韩不相得，奏免涓官。德宗见其名，谓宰相曰：“岂非永泰初御史赵涓乎？”对曰：“然”。即日拜尚书左丞。
《唐新语》曰：杨为左丞，时宇文化及子孙理资荫朝廷，以事隔两朝，且其家亲族亦众多，为言者所司。理之至于左司，未详其案状，诉者以道理已成，无复凝滞，勃然逼。曰：“适朝退未食，食毕当详案。”诉者曰：“公云未食，亦知天下有累年羁旅诉者乎？”遽命案，立批之曰：“父杀隋主，子诉隋资，生者犹配远方，死者无宜更叙。”时人深赏之。
《傅咸表》曰：左丞职轻事重，以贱制贵，所以难居。臣以ウ劣，猥忝斯任，愧於不称，惧罪之及，夙夜惶恐，寝食无宁。
《卞弹尚书丞郎事》曰：旧丞、郎取急及属出，皆尚有对，使职局不废，而昨左右二丞及诸郎皆出，惟次直二郎在，设使有兵火警急，便为无复行事者。二丞顿行，无印可以封符疏。此之逋慢，莫斯之甚！
《傅咸答辛旷诗序》曰：尚书左丞弹八座以下，居万机之会。斯乃皇朝之司直，天台之管辖。余前为右丞，具知此职之要；後忝此任，亻黾从事，日慎一日。
右丞
《续汉书□百官志》曰：尚书右丞一人，四百石，掌录文书、期会、假署印绶及笔墨诸材用。
《汉官仪》曰：尚书左右丞，秩各四百石，迁刺史。
《晋书百官表注》曰：右丞主台内库藏、廨舍、量物用多少及廪赐、民户、租布、刑狱、兵器，稽远道文书、章表、奏事。
《晋中兴书》曰：王国宝因酒坐怒右丞祖台之，攘袂唤呼，以盘盏乐器掷台之，复为有司所弹。烈宗诏曰：“国宝纵肆情性，甚不可长；台之懦弱非监司体，其免官。”
沈约《宋书》曰：晋西朝八座丞、郎，朝晡诣都座朝；江左惟旦朝而已。八座丞郎初拜，并集都座交礼，迁又解交，汉旧制也。今惟八座解交，丞、郎不复解交。
《宋书□百官志》曰：右丞掌台内库藏，凡诸器物、廨舍、刑狱、兵器。
《唐书》曰：宇文节为尚书右丞，明习法令，以局见称。时江夏王道宗，尝以私事於节，遂奏之。太宗大悦，赐绢二百匹，仍劳之曰：“朕所以不置左右仆射者，正以卿在省耳。”
又曰：韦温为尚书右丞，吏部员外张文规父弘靖，长庆初在幽州为朱克融所囚，文规不时省赴。人士喧然，罪之。温居纲辖，首纠其事，出文规为安州刺史。
《五代史□后唐书》曰：梁开平二年，改左右丞为左右司侍郎，避庙讳也。至同元年十月复旧为左右丞，长兴元年九月诏曰：“台辖之司，官资并设左右貂，素来相类，左右揆不至相悬。以此比方，岂宜各别。自此宜升尚书右丞官品，与左丞并为正四品。”
左司郎中 左司员外郎
《六典》曰：左、右司郎中、员外郎各掌付十有二司之事，以举正稽违，省署符目焉。凡都省掌举诸司之纲纪与其百僚之程式，以正邦理，以宣邦教。
《隋书》曰：炀帝三年，尚书都司始置左右司，郎各一人，品同诸曹郎从五品。掌都省之职。
《唐职员令》曰：左右司郎中，掌副左右丞所管诸司事。署抄目，举稽失，知台内宿直。若本司郎中不在并行之。
右司郎中 右司员外郎
《隋书》曰：骨仪迁尚书右司郎。于时政渐乱浊，货赂公行，凡当枢要之职，无问贵贱，并家累金宝。天下士大夫莫不变节，而仪励志守常，介然独立。
令史
《汉官仪》曰：能通苍颉史篇，补兰台令史；满岁，补尚书令史；满岁，为尚书郎。出亦与郎同，宰百里，郎与令史分职受书。令史见仆射、尚书，执板拜；见丞、郎，执板揖。
《续汉书□百官志》曰：尚书令史十八人，人二百石。曹有三人主书，後增列曹三人，合二十一人。
华峤《後汉书》：韦彪上疏曰：“有楚狱事繁，故置尚书令史以助郎。”
《晋书》曰：陈寿少仕蜀，在观阁为令史，又为郎。宦人黄皓专弄朝政，大将军阎宇等皆曲躬事皓以营时务，寿独峻然，皓乃自禅与杖。
又曰：赵孟字长舒，入补尚书郎令史，善於清谈，有国士之风。其面有疵点，诸事不决，皆言当问疵面。
《齐职仪》曰：自魏晋宋齐，正令史、书令史皆有品秩，朱衣执板，进贤一梁冠。
杨楞伽《北齐邺都故事》曰：尚书郎判事，正令史侧坐，书令史过事。
