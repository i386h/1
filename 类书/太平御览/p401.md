<!-- { "loadSidebar": true } -->
《唐书》曰：武德中，太宗围王世充於东都，窦建德自河北率兵十二万来救。太宗自率骑二千五百、步卒千人趣武牢。四月，建德自荥阳西上，筑垒於板渚，太宗以五百骑出槊牢东二十馀里，将挑战，先伏李、程咬金、秦叔宝等，令尉迟敬德执槊造建德垒下，大呼致师，贼众大惊扰，出兵数千骑。太宗逡巡渐却，遂引以入伏内。李等奋击，大破之，获其大将殷秋、石瓒，斩首数百级。
又曰：罗士信仕王世充，率千馀人奔於州。高祖以为新安道行军总管，使围世充。士信进居前锋，退居後殿，凡所虏获悉分士卒，以此为常，身未曾自取。人有功者，解衣下马而赏之。然持兵严暴，有不用命者，无问亲友，必皆斩决。由是下不附而畏之。及大军至洛阳，士信以兵围世充千金堡，其中人大骂之。士信怒，夜遣百馀人将婴儿数十从南而来，至於堡下，诈言“从东都来投罗总管”也。因命婴儿啼噪，既而阳惊曰：“此千金堡，吾辈错矣！”忽然而去。堡中谓是东都逃人，遽出兵追之。士信伏五千人於路侧，候其开门而奋击，遂破之，杀无遗类也。
又曰：武德中，菀君璋及突厥吐屯设末攻马邑，高蒲政设三伏以待之。突厥至城下，伏兵发，大破之，斩首二百馀级，以满政为朔州总管，曲赦马邑。
又曰：王君廓从大军讨下别に辕、罗山二县，王世充遣将魏隐率兵拒之。君廓撤营伪遁，设伏以待之。隐纵兵疾进，发伏，破之。
又曰：太宗初为右元帅，总兵十万徇东都。军屯西苑，营於三王陵，自三月而旋。俄而隋将段达率万馀人自後而至，太宗发伏以击之，贼师大败，亲自追奔至金城下，斩四十馀级。
又曰：王君廓亡命，聚徒数千人，转掠长平，进逼夏县。河东郡丞丁荣以兵拒之，又遣使慰谕。君廓见其使谬为恭敬，称欲归首。荣心轻之，于是曜兵登山下十馀里。君廓悉匿其众于山谷中，荣无所见，引兵而退，才至山下，君廓追击，大破之。
《吴越春秋》曰：公子光伏甲于私室中，具酒，而王僚乃被棠夷之甲三重，使兵卫陈于道。专诸置鱼腹而进之，刺王僚，贯脾达背，王僚立死。
《世说》曰：桓玄伏甲设馔，广延朝士，因此欲诛谢安、王坦之。王甚遽，问谢，谢之宽容，愈表于貌，望阶趣席，方作洛生咏，讽“浩浩洪流”。桓惮其旷远，乃起解兵。王、谢旧齐名，于此始别优劣。
卷三百三　兵部三十四
征伐上
《释名》曰：伐，豁也，所向莫敢当前，豁然破散也。
《易》曰：高宗伐鬼方，三年克之。
《书》曰：葛伯仇饷汤，初征自葛。东征西夷怨，南征北狄怨。曰：“奚独後予？”
又曰：惟十有一年，武王伐殷。一月戊午，师渡孟津。
《诗》曰：《东山》，周公东征也。我徂东山，忄舀忄舀不归。昔我往矣，杨柳依依。今我来思，雨雪霏霏。
又曰：《六月》，宣王北伐也。六月栖栖，戎车既饰。四牡癸癸，载是常服。薄伐犭佥狁，以奏肤功。有严有翼，共武之服。
又曰：《采芑》宣王南征也。蠢尔蛮荆，大邦为柔。
又曰：赫赫南仲，薄伐西戎。
又曰：浩浩昊天，不骏其德。降丧饥馑，斩伐四国。
又曰：笃生武王，保命尔，燮伐大商。（燮，和也。）
又曰：维师尚父，时维鹰扬，谅彼武王。肆伐大商，会朝清明。（肆，疾也。）
又曰：《文王有声》继伐也。武王能广文王之声，卒其伐功也。
又曰：挞彼殷武，奋伐荆楚。┱入其阻，褒荆之旅。（《传》云：┱，深也。笺云：有钟鼓曰伐。{冖米}，冒也。殷道衰而楚人叛商宗挞，然奋扬威武出兵伐之也。）
《礼记》曰：吴侵陈，斩祀杀厉。（祀神谓有屋树者。厉，疾病。）师还出境，陈太宰使於师。夫差谓行人仪曰：“是夫也，多善言，盍尝问焉？师必有名，人之称斯师者则谓之何？”（太宰、行人，官名。）太宰曰：“古之侵伐者，不斩祀，不杀厉，不获二毛。（获，犹系虏之人。二毛，发鬓斑白者。）今斯师也，杀厉与？其不谓之杀厉之师与？”（欲微切之，故其言似若不审也。）曰：“反尔地，归尔子，则谓之何？”曰：“君王讨毙邑之罪，又矜而赦之，师与有无名者也。”（又微之，终其意也。吴、楚、晋号称王。）
《周礼》曰：大司马之职，以九伐之法正邦国：冯弱犯寡，则眚之；贼贤害民，则伐之；暴内侵外，则单之；野荒民散，则削之；负固不服，则侵之；贼杀其亲，则正之；犯令侵政，则杜之；放杀其君，则残之；外内乱，鸟兽行，则灭之。
《大戴礼》曰：明主之所征，必道之所废者也。彼废道而不行，然後诛其君，改其政，吊其民，而不夺其财也。故曰明主之征也，犹时雨也，至则民说。
《左传》曰：夏，郑人侵许。凡师有锺鼓曰伐，无曰侵，轻曰袭。
又曰：吴子诸樊伐楚，门于巢。（巩巢门也。）巢牛臣曰：“吴王勇而轻，若启之，将亲门。我获射之，必殪。（殪，死。）是君也，疆其少安！”吴子门焉，牛臣隐於短墙以射之，卒。
又曰：晋师伐楚至於必阝，楚师出阵。楚将孙叔敖曰：“进之。宁我薄人，无人薄我。《诗》云：“元戎十乘，以先启行。”先人也。（元戎，戎车在前军。言王者军行必有戎车十乘，在前开道，先人为备御之也。）《军志》曰：“先人有夺人之心，薄之也。”（夺，敌战也。）遂疾进师，车骑卒奔，乘晋师。荀林父不知所为，鼓於军中曰：“先济者有赏。”中军、下军争舟，舟中之指可掬也。（两手曰掬。）下军裨将赵婴齐使其徒先具舟于河，故败而先济。
又曰：晋伐齐，齐侯驾，将走邮棠。（邮棠，齐邑。邮，羽求切。）太子与郭荣扣马，（太子，光也。荣，齐大夫。）曰：师速而疾，略也。（言欲行略其地，无久攻意。）将退矣，君何惧焉！且社稷之主，轻则失众。君必待之。“将犯之，太子抽剑断鞅，乃止。于是，晋师东侵至潍，南及沂。（齐侯纳太子谏，故获不败也。）
又曰：郑伯侵陈，大获。往岁，郑伯请成于陈，（成，平。）陈不许。五父谏曰：“亲仁善邻，国之宝也。君其许郑。”（陈，公也。）陈侯曰：“宋、卫实难，（可畏难也。）郑何能为？”遂不许。君子曰：“善不可失，恶不可长，其陈桓公之谓乎！长恶不悛，从自及也。虽欲救之，其将能乎？”
又曰：齐君之无道也。兴师而伐远，方会之。
又曰：君姑修政而亲兄弟之国，庶免於难。隋侯惧而修政，楚不敢伐。
又曰：初，北戎病齐，诸侯救之。郑公子忽有功焉。齐人饩诸侯，使鲁次之以周班，後郑，郑人怒，请师於齐。齐人以卫师助之，故不称侵伐。
又曰：吴伐郯，郯成。季文子曰：“中国不振旅，蛮夷入伐，而莫之或恤。”
又曰：晋侯复假道於虞以伐虢。宫之奇谏曰：“虢，虞之表。虢亡，虞必从之。晋不可启，寇不可玩，一之为甚，其可再乎？（谓二年假晋道伐夏阳也。）谚所谓‘辅车相依，唇亡齿寒’者，其虞、虢之谓也。”（辅，颊辅。车，牙车也。）公不听，後遂为晋所灭。
又曰：晋侯使太子申生伐东山皋落氏。衣之偏衣，佩之金。先友曰：“衣身之偏，握兵之要，又何患焉！”狐突曰：“ζ凉冬杀，金寒离，胡可恃也？”里克曰：“师在制命而已，禀命则不威，专命则不孝，将焉用之也。”
又：齐侯伐楚，楚使与师言曰：“君处北海，寡人处南尔，惟是风马牛不相及也。不虞君之涉吾地，何故也？”管仲对曰：“昔召康公命我先君太公曰：五侯九伯，汝实征之。赐我先君履，东至于海，西至于河，南至于穆陵，北至于无棣。尔贡苞茅不入，王祭不供，寡人是徵。昭王南征不复，寡人是问。”对曰：“贡之不入，敢不供给？昭王之不复，君其问诸水滨。”
又曰：卫人以燕师伐郑。郑祭足、原繁、泄驾以三军军其前，曼伯与子元潜军军其後。燕人畏郑三军而不虞制人。君子曰：“不备不虞，不可以师。”
又曰：十年，公会郑伯伐宋。壬申，公败宋师于菅。庚午，郑师入郜；辛未，归于我。（郑伯後期，而公独败宋师，故郑伯独进兵以入郜。入而不贪，命鲁取之，推功上爵，让以自赞也。）君子谓郑庄公曰：“於是乎可谓正矣。以王命讨不庭，不贪其土以劳王爵。”
又曰：卫大旱，宁庄子曰：“周饥克殷而年丰，今邢方无道，诸侯无伯，（伯，长也。）天其或者欲使卫讨邢乎？”从之，师兴而雨。
又曰：公伐邾，取须句。公卑邾，不设备而御之。（卑，小也。）臧文仲曰：“国无小，不可易也。蜂虿有毒，而况国乎？”弗听。及邾，战於升陉，我师败绩。
又曰：楚子以诸侯伐吴。使屈申围朱方，（朱方，吴邑，庆封所封也。屈申，屈荡之子也。）克之。执庆封而尽灭其族。（庆封以襄二十八年奔吴也。）将戮庆封。椒举曰：“臣闻无瑕者可以戮人。其肯从於戮乎？”（言不肯默而从戮也。）王不听，负之斧钺，以徇于诸侯，使言曰：“无或如齐庆封，弑其君，而弱其孤，以盟其大夫。”（齐崔杼弑其君，庆封其党也，故以弑君罪责之。）庆封曰：“无或如楚恭王之庶子围，弑其君兄之子麇而代之，以盟诸侯。”王使速杀之。
又曰：四月，郑人侵卫牧，（牧卫邑也。《经》书夏四月葬卫桓公。今《传》直言夏而更以四月附郑人侵卫牧者於下事宜得月以明事之先後，故不复备举《经》文也。）以报东门之役。（东门役在四年。）
又曰：秋，卫伐邢以报免有之役。（邢不速退，所以独见伐也。）
又曰：夏，赵盾救焦，遂自阴地，有诸侯之师侵郑，以报大棘之役。
又曰：晋荀息请屈产之乘与垂棘之璧，假道於虞以伐虢。公曰：“是吾宝也。”对曰：“若得道於虞，犹外府也。”公曰：“宫之奇在。”对曰：“宫之奇为人懦，不能强谏，且少长於君，君昵之。虽谏，将不听。”乃使荀息假道於虞，曰：“冀为不道，入自颠令，伐冥阝三门。冀之既病，则亦惟君故。今虢为不道，保於逆旅，侵邑之南鄙。敢请假道以请罪於虢。”虞公许之。
又曰：晋侯伐曹，假道於卫。（曹在卫东故也。）卫人不许，还自南，河济，（从汲郡南度，出卫南而东也。）侵曹伐卫。
《公羊传》曰：及郑师伐宋。丁未，战于宋。战，不言伐何？避嫌也。
又曰：二月，公侵宋。曷为或言侵、或言伐？粗者曰侵，精者曰伐。（注云：精，犹精密也。推兵入境伐击之益深，用意稍精密者也。）
《论语》曰：孔子曰：“天下有道，则礼乐征伐自天子出。”
