<!-- { "loadSidebar": true } -->
又曰：咸熙元年，相国晋王奏建五等，诸子地方五十里，邑八百户，相一人，典词令、典书丞、典卫丞各一人，妾三人，车前司马四人，旅贲二十人。
《齐书》曰：王敬则封重安县子，邑三百五十户。敬则少时於草中射猎，有虫如鸟豆集其身，レ去乃脱，其处皆流血。敬则恶之，诣道士卜，道士曰：“不须忧，此封侯之瑞也。”敬则闻之喜，故出都自效，至是如言。
《环济要略》曰：子独孳孳，栖下之称也。
男封
《周礼□地官》：大司徒职曰：诸男之地，封疆方百里，其食者四之一。
又《春官》：典命职曰：男执蒲璧。
《环济要略》曰：男，任也；任治事，受王命为君也。
《魏志》曰：咸熙元年，相国晋王奏建五等，男地方三十五里，邑四百户，相一人，典祠长、典书丞各一人，妾二人，车前司马二人，旅贲十二人。又次国男方二十五里，邑二百户。
同姓封
《毛诗□宫》曰：乃命鲁公，俾侯于东。奄有龟蒙，遂荒大东。
《左传□僖中》曰：昔周公吊二叔之不咸，故封建亲戚，以蕃屏周。管、蔡、成阝、霍、鲁、卫、毛、聃、郜、雍、曹、滕、毕、原、酆、郇、文之昭也。（文昭十六国也。）邗、晋、应、韩，武之穆也。（武穆四国。）凡、蒋、邢、茅、胙、祭，周公之胤也。（周公胤六国也。）
又《昭公上》曰：武王邑姜娠大叔，梦天谓已：“余命而子曰虞，将与之唐。”及生，文在手曰虞，遂以命之。
《史记》曰：吴太伯，太伯弟仲雍，皆周太王之子，而季历之兄。二人知大王欲立季历，乃荆蛮，以避季历。义而归之千馀家，立为吴太伯。太伯无子，而仲雍氏立。五世，武王克商，求太伯、仲雍之後，得周章。周章已君吴，因而封之。
又曰：武王封吴周章之弟虞仲於虞，列为诸侯。十二世而为晋所灭。
又曰：周公旦，武王之弟。佐武王平纣而封於少之墟曲阜，是为鲁公。凡四十四世而楚考烈王灭鲁。
又曰：管叔鲜，蔡叔度，武王之弟。武王巳克殷，封鲜於管，封度於蔡。周公诛武庚，杀管叔，放蔡叔。蔡既迁而死，其子曰胡。胡乃改行率德，周公言於成王，复封於蔡。凡二十五世，至侯齐而楚惠王灭蔡。
又曰：曹叔振铎者，武王弟也。武王已克殷，封振铎於曹。凡二十四世，至伯阳而宋灭曹。
又曰：卫康叔者，武王弟也。周公以成王之命伐武庚，放蔡叔，杀管叔，以殷馀民封康叔，为卫君。凡三十九世，至君角而秦并天下，废为庶人。
又曰：晋叔虞者，成王之弟。成王与叔虞戏，削桐叶为，曰：“以唐封汝。”史佚因言，请择日立叔虞。成王曰：“吾与之戏耳。”史佚曰：“天子无戏言。”遂封叔虞於唐。唐在河汾之东。三十五世，至靖公而韩、魏、赵三分其地。
又曰：郑桓公友者，周厉王庶子。封於郑。二十四世，至郑君乙而韩哀侯灭郑，并其地。
又曰：越王勾践，其先禹之苗胤，夏后少康之子。封会稽以奉守禹之祀。断文身。二十馀世，至子勾践立，灭吴，称霸。後十世，闽君摇佐诸侯平秦，高祖以摇为楚王。
《汉书》曰：汉兴之初，尊王子弟，大启九国。京师内外凡十五郡，公主、列侯颇邑其中。而国大者跨州兼郡，小者连城数十也。
又曰：高祖封兄喜为代王，匈奴入代，废为合阳侯。子濞为吴王。
又曰：吕后封楚王郢为下邳侯，齐王肥子章朱虚侯，兴居东牟侯。
又曰：孝文封齐王肥子十人为侯，淮南王子长四人为侯，後改封王。
又曰：孝景封楚王子四人为侯，梁王子二人为侯。
又曰：淮南厉王死後，孝文怜淮南王有子四人，年皆七八岁，乃封子安为阜陵侯，子勃为安阳侯，子赐为阳周侯，子良为东城侯。
又曰：梁孝王死，窦太后泣极哀，不食。帝哀惧，不知所为。与长公主计之，乃分梁为五国，尽立孝王男五人为王，女五人皆令食汤沐邑。奏之太后，太后乃悦，为帝一食。
又曰：孝武帝令诸王推恩分子弟，诸王子孙一百七十七人为侯。
又曰：武帝以子弘为齐王，子旦燕王，子胥广陵王，子昌邑王。子贺为昭帝後，即位二十七日，废归故县。
又曰：武帝使御史大夫张汤策立子闳为齐王，曰：“於戏！小子闳，受兹青社。朕承祖考，维稽古，建尔国家，封於东土，世为汉蕃辅。”立子旦燕王，曰：“小子旦，受兹赤社，建尔国家，封於北土。”子胥为广陵王，曰：“小子胥，受兹赤社。建尔国家，封於南土。”
又曰：宣帝诏曰：“盖闻象有罪，舜封之。其封昌邑王贺为海昏侯。”
又曰：宣帝封子厥为淮阳王，宇为东平王，嚣为楚王，竟为中山王，广陵王子胥宏为高密王。
又曰：昭帝封诸王子孙十二人，宣帝封六十三人，元帝封四十八人，成帝封四十三人，哀帝封九人，平帝封四十八人为侯。
《续汉书》曰：灵帝封河间王子庾为济南王，奉帝父孝仁祀。
《魏志》曰：明帝太和六年春二月，诏曰：“古之帝王，封建诸侯，所以藩屏王室也。《诗》不云乎：怀德惟宁，宗子维城。秦、汉继周，或强或弱，俱失厥中。大魏创业，诸王开国，随时之宜，未有定制，非所以永为後法也。其改封诸侯王，皆以郡为国。”
《晋起居注》曰：武帝诏：皇子裕生七岁矣，得疾，封始兴王。
又曰：武帝诏：安平献王孙承，昔以父早亡，不建大祚，以县封之。今以三县，封为武邑王。
又曰：惠帝诏：侍中司马讨杨骏之功，封东海王，食六县。
《晋百官名》曰：武帝以齐王蕤为辽东王，绍弟弟定国後。赞为广陵王，绍弟广德後。
《陈留风俗传》曰：周成王戏其弟，桐叶之封。周公曰：“君无二言。”遂封之於唐。後侯常慎其德，其《诗》曰：“媚兹一人，应侯慎德”是也。
《华阳国志》曰：武帝封子颍为成都王，以蜀、广汉、犍为、汶山十万户为王国，邑蜀郡太守号为成都内史。
外戚封
《史记》曰：武帝卫后弟青，封长平侯，四子皆封侯，贵震天下，天下歌曰：“生男无喜，生女无怒，独不见卫子夫霸天下。”
《汉书》曰：文帝封太后弟薄昭为轵侯，又封王舅驷钧为侯。
又曰：景帝封太后弟侄窦广国为章武侯，窦彭祖为南皮侯，窦婴以破吴楚功封魏其侯，后弟王信为益靖侯。
又曰：武帝封太后同母弟田为武安侯，胜周阳侯，皇后弟卫青以伐匈奴封长平侯，皇后姊子霍去病以伐匈奴封冠军侯。
《汉书》曰：元帝封王皇后父禁为平阳侯。薨，长子凤嗣。
又曰：王音既以从舅越亲用事，小心亲职。岁馀，上下诏，封音为安阳侯，食邑与五侯等，俱三千户。
又曰：成帝封太后兄子莽为新都侯，宣帝悼皇考皇舅孙史丹为武阳侯，皇后兄赵钦为新成侯，父赵临为成阳侯，太后姊子淳于长定陵侯，中山王舅冯参为宜阳侯。
又曰：哀帝欲封祖母傅太后从弟商，郑崇谏曰：“孝武皇帝封亲舅五侯，天为赤黄，昼昏，日中有黑气。今祖母从昆弟二人已侯，许皇后父高武侯以三公封，尚有因绿。今欲复封商，坏乱制度，逆天人心，非傅氏之福。”
《东观汉记》曰：封马防兄弟三人各六千户，防为颍阳侯，特以勋劳，绥定西羌，以襄城羹亭一千二百户增防。防身带三勋，宠贵至盛。
又曰：邓训，自中兴後累世宠贵，凡侯者二十九人，贵盛莫比。
《後汉书》曰：明德马后诏不得封外戚。章帝省诏悲叹，复重请曰：“汉兴，舅氏之封侯，犹皇子之为王也。太后诚存谦虚，奈何令臣独不加恩三舅乎？且卫尉年尊，两校尉大有病，（卫尉，太后兄廖，两校尉，兄防，兄光也。）如今不讳，使臣长抱刻骨之恨。宜及吉时，不可稽留。”太后报曰：“吾反复念之，思令两善，岂徒欲获谦让之名，而使帝受不外施之嫌哉！（以恩泽封爵外家为外施也。）昔窦太后欲封王皇后之兄，（窦太后，文帝后也。王皇后，景帝后也。兄即王信，後封为益侯。）丞相条侯言受高祖约，无军功，非刘氏不侯。（条侯，周亚夫也。前书曰，高帝与功臣约，非刘氏不王，非功不侯。如违约，天下共击之。）今马氏无功於国，岂得与阴、郭中兴之后等耶？”
《後汉书》曰：阴识封阴乡侯。二年，以征伐军功增封，识让曰：“天下初定，将帅有功者众。臣属掖庭，乃加爵邑，不可以示天下。”帝甚美之。
《魏志》：黄初二年，诏曰：“后族之家，不得横受茅土之爵。以此诏传後世，若有违背，天下共诛之。”
《魏志》曰：明帝追封甄后父逸安成乡侯，兄豫袭封。後改为魏昌侯，子畅嗣父封，畅弟温、к、艳皆列侯。又以後亡从孙黄合葬帝爱女淑，追封黄列侯。
《吴志》曰：孙皓元年十二月，封后父滕为高密侯，舅何等三人皆列侯。
王隐《晋书》曰：武帝封杨后父镇军将军杨骏为临晋侯，后母太原庞为安昌乡君。太学生王铃曰：“侯称临晋，後必制国也。”骏渐骄傲，胡奋语骏曰：“卿恃女更豪耶？人与天家婚，未有不灭门者，早晚事耳。”骏曰：“卿女复不在天家耶？”奋曰：“我女与卿女作婢，何能增损！”
又曰：杨骏以女超居重位，自镇军将军迁车骑将军，封临晋侯。识者议之曰：“夫建诸侯，所以藩屏王室也。后妃，所以供粢盛，弘内教也。后父始封而以临晋为侯，兆於乱也。”
卷二百　封建部三
以公相封
《汉书》曰：高祖拨乱诛暴，庶事草创，行赏授位，以能为次叙。至於孝武，元功宿将略尽，上亦兴文学，进拔幽隐。公孙弘自海滨而登丞相。自是之後，宰相毕侯。
又曰：汉帝以列侯为丞相，唯公孙弘无爵为丞相，上於是下诏封丞相平津侯。其後以为故事，丞相封侯自弘始也。
又曰：武帝时，车千秋为高庙郎，上书讼卫太子冤。上亦颇知太子惶恐，感悟，召千秋曰：“父子之间，人所难言。此高庙神灵使公教我，当遂为吾辅。”拜千秋为大鸿胪。数月，为丞相，封富民侯。
又曰：朱博以丞相封二千五百户，上书：“故事不过千户。”还千五百户。
《魏志》曰：王郎，字景兴。文帝即位，授司空，进封平乡侯。子肃嗣。初，文帝分朗邑封一子列侯，朗乞封兄子详。
又曰：崔林为司空，封阳安亭侯，邑六百户。三公封列侯，自林始也。（臣松之有郎汉封丞相，已为荀悦所讥。魏封三公，其末同也。）
又曰：曹爽以大将军辅政，封武安侯，邑万二千户。
又曰：陈群以镇军，录尚书受遗诏，进封颍阴侯。
又曰：何夔，字叔龙，为太子少傅、太仆。文帝践阼，封阳亭侯，三百户。病，乞逊位，诏曰：“以亲则君有辅弼之勋，以贤则君有淳固之茂。”
