<!-- { "loadSidebar": true } -->
又曰：王仲舒为洪州刺史、江南西道观察使。江西前例，榷酒私酿法深，仲舒至镇，奏罢之。又出官钱二万贯，代贫户输税。
又曰：令狐楚，子绪以荫授官，历隋、寿、汝三郡刺史。在汝州日，有能政，郡人请立碑颂。绪以弟在辅弼，上言曰：“臣先父元和中特承恩顾，弟陶官不因人，出自宸衷。臣伏睹诏令，以臣刺寿州日，粗立政劳，吏民求立碑颂，寻乞追罢。臣任隋州日，郡人乞留，得上上考。此名已闻於日下，不必更立碑颂，乞赐寝停。”宣宗嘉其意，从之。
《五代史□梁书》曰：韩建为潼关防御使，兼华州刺史。河潼经大寇之後，户口流散。建披荆棘辟污莱，劝课农事，树植蔬果，出入闾里，亲问疾苦，不数年流亡毕复，军民充实。
又曰：王檀，字众美，为密州刺史。郡接淮戎，旧无壁垒，乃率丁夫修筑罗城，六旬而毕，居民赖之。
又曰：赵克裕，河阳人也。继领亳、郑二州刺史。时关东藩镇方为蔡寇所毒，黎元流散，不能相保。克裕妙有农战之备，复善於绥怀，民赖而获安。
《五代史□晋史》曰：相里令自羽林都虞候为忻州刺史。凡部曲私属，将吏不遣莅州邑之职，皆优其给赡，使分掌家事而已。其後累典大都，皆有声绩。
又曰：泽州奏前刺史史延韬离州，为军民遮围，不放出城，兼截下马镫，共留延韬，经三日後，夜开城门赴阙。
又曰：安元信历数任皆名郡也，亲族谓曰：“公身俸二千石，鬓有白，家无肥美田园，何以为子孙计？”元信曰：“吾本无文经武略，遭遇先帝风□之会，继提郡印，位在亲人，平生之望过矣，每以衣食丰足为愧，安有积货治产，欲为豚犬辈後图，不亦愚乎？”闻者美之。
《英雄记》曰：幽州刺史刘虞，食不重肴，蓝缕绳履。
《华阳国志》曰：赵琰为青州刺史。有贵要属托，琰於厅事前置大水器，发书悉投置水中，无有所报。
《益部耆旧传》曰：严遵，字正思，为扬州刺史。行部闻路旁女子哭声不哀，问所哭者谁，对曰：“夫遭烧死。”遵敕吏舆尸，到，与语，吏曰：“死人自道不烧死。”摄女令人守尸，曰：“当有物往。”吏曰：“有蝇聚头所，”遵令披视，得铁锥贯顶，拷问以淫杀夫。
《会稽典录》曰：谢夷吾，字尧卿，山阴人。为荆州刺史，遇孝章皇帝巡狩，幸鲁阳，有诏敕夷吾入传录见囚，有亭长奸部民者，县言和奸，上意以为吏劫民何得言和。须臾，夷吾呵之曰：“亭长朱帻之吏，职在禁奸，今为恶之端，何得言和？”切让长吏治亭长罪。其所决正一县三百馀事，与上合。帝叹曰：“使诸州刺史悉如此者，朕不忧天下矣。”迁巨鹿太守。临发，陛见，赐车马剑带，敕之曰：“巨鹿剧郡，旧为难治，以君有拨烦之才，故特授任，无毁前功。”
《祖逖别传》曰：逖为豫州刺史，克己矜施，不畜资产。丧乱之馀，白骨未收者，为之殡葬。其有骨肉恩薄不收敛者，皆加贬责，由是百姓感化，复睹太平。置酒大会，坐中耆老相与流涕而叹曰：“吾等投老，更得父母，死将何恨？”又童谣曰：“幸哉遗民免豺虎，三辰既朗遇慈父。玄酒清醪甘瓠脯，亦何报恩歌且舞。”
《陶氏家传》云：基，字叔先，为交州刺史。始，夷人不识礼义，男女互相奔随，生子乃不知父。君乃敦以婚姻之道，训以父子之恩，道之以礼，齐之以刑，设庠序，立学校，合境化之，莫不悦之。
《语林》曰：何公为扬州。有葬亲者乞数万钱，而帐下无有。扬州常有粝米以赈孤寡，乃有万馀斛，虞存为治中面见道，帐下空素求粲。此米付帐下，何公曰：“何次道义不与孤寡争粒。”
酷刺史
《续汉书》曰：侯览为益州刺史，丰富者辄诬以大罪，皆诛灭之，没入财物。
谢承《後汉书》曰：第五伦上疏褒称盛美曰：“前岁诛刺史二千石贪残者，皆明圣所察，非臣下所及。”
《晋书》曰：郄隆为扬州刺史。僚属有过，辄依台阁峻制绳之，远近咸怨。
干宝《晋纪》曰：苟为兖州刺史。姨母寡，有一子，坐小事。姨母向叩头，及中外皆乞活，不听。死後往哭之，甚悲，曰：“杀弟者兖州刺史，哭卿者苟道将也。”
《後魏书》曰：于洛侯，代人也。以劳旧为秦州刺史，而贪酷安忍。民王富炽夺民吕胜胫缠一具，洛侯辄鞭富炽一百，截其右腕，无有纪极。夜常不卧，执烛达晓，呼召宾客，说人间细事，戏谑无不为。性不饮酒，惟多置肴昼夜食啖而已。自旦至中，方始寝寐。
又曰：齐以斛律武都为兖州刺史。涂经卫地，受绢千匹，黎阳郡守石曜手持一缣而谓之曰：“此是老石机杼，聊以奉赠。自此已外，并须出於吏人。”武都知曜清素纯儒，笑而不责。
《北史》曰：齐渔阳王绍信，文襄第六子，历特进青州刺史。行过渔阳，与大富人锺长命同坐，太守郑道盖来谒，长命欲起，绍信不听，曰：“此何物小人？”主人公为起，乃与长命结为义兄弟。仍与长命妻为姊妹，责其阖家长幼皆有赠贿，锺氏遂贫。
又曰：齐安德王延宗为定州刺史，於楼上大便，使人在下张口承，之以猪糁和人粪以饲左右，有难色者鞭之。
《隋书》曰：厍狄士文拜贝州刺史，性清苦，不受公料，家无馀财。子尝啖官厨饼，士文枷之於狱，累日杖之一百，步送还京。僮隶无敢出门。所买盐菜必於外境，凡有出入皆封署其门，亲旧绝迹，庆吊不通，法令严肃，吏人股战，道不拾遗，有细过必深文陷害。
又曰：厍狄士文为贝州刺史。发摘奸隐，长吏尺布斗粟之赃，无所宽贷。得千馀人而奏之，上悉配防岭南。亲戚相送，哭泣之声遍於州境。至岭南遇瘴疠，死者十八九。於是父母妻子惟哭士文。士文闻之，令人捕捉，挝捶盈前，而哭者弥甚。
又曰：赵仲卿拜石州刺史。法令严猛，纤微之失无所容舍，鞭笞长吏辄至二百。官人战栗，无敢违犯者；贼屏息，皆称其能。
《唐书》曰：杨德，高宗末历泽、齐、汴、相四州刺史，治有威名。郡人为之语曰：“宁食三斗蒜，不逢杨德。”
卷二百五十九　职官部五十七
太守
《论语》子路曰：善人为邦百年亦可以胜残去杀矣。（善人居中不践迹，不入室也。此人为政不能早有成功，百年乃能无残暴之人。）
《史记》曰：万石君名奋，其父赵人也，姓石氏。奋长子建，次子甲，次子乙，官皆至二千石。於是景帝曰：“石君及四子皆二千石，人臣尊宠乃集其门。”号奋为万石君。孝景季年，万石君以上大夫禄归老於家。以岁时为朝臣。过宫门阙，万石君必下车趋。见路马必式焉。
又曰：杜周为御史大夫，家两子，夹河为守。
《汉书》曰：郡守，秦官也，常治其郡，秩二千石，有丞。边郡又有史掌兵马，秩皆六百石。景帝中元二年更名太守。
又曰：季布为河东太守。孝文时，人有言其贤，召欲以为御史大夫。又言其勇，使酒难近。至，留邸一月，见罢。布进曰：“臣待罪河东，陛下无故召臣，此人必有以臣欺陛下者。今臣至，无所受事，罢去，此人必有毁臣者。夫以一人誉召臣，一人毁去臣，臣恐天下有识闻之，有以窥陛下。（韦昭曰：窥见陛下深浅也。）上默然，惭曰：“河东吾股肱郡，故时召君耳。”
又曰：严助，会稽人也。上问所欲，对曰：“愿为会稽太守。”在郡数年，不闻问。上赐诏书曰：“君厌承明之庐，（石渠门外。）劳侍从之事，怀故土，出为郡。间者阔焉，久不闻问。”助惶恐，上书谢曰：“臣事君犹子事父，臣当伏诛。愿奉二年计最。”（如淳曰：旧法，当使丞奉岁计躬自欲入奉之也。最，凡要也。）
又曰：朱买臣，字翁子。拜会稽太守。上谓买臣曰：“富贵不归故乡，如衣锦夜行，今子何如？”买臣顿首辞谢。买臣衣故衣，怀其印绶，步归郡邸。时会稽吏方相与群饮，不视买臣。买臣入室中，守邸与共食，且饱，少见其绶。守邸怪之，前引其绶，又视其印，会稽太守章也。守邸惊，出相语上计掾吏。皆醉，大呼曰：“妄诞耳！”守邸曰：“试来视之。”其故人素轻买臣者入内视之，还走，疾呼曰：“实然！”坐中惊骇，丞守相推，排陈列庭中拜谒。
又曰：龚胜，楚人也。哀帝以胜守右扶风，数月，上知胜非拨烦吏，迁胜光禄卿。
《东观汉记》曰：彭宠，字伯通，南阳宛人也。父容，哀帝时为渔阳太守，有名於边，容貌饮食绝众。是时，单于来朝，当道二千石皆选容貌饮食者，故容徙为□中太守。
又曰：冯勤，字伟伯。曾祖杨宣帝时为弘农太守，生八男皆典郡赵魏间，号为“万石诸冯”。至是世至二千石。
《汉杂事》曰：蒋满为上党，其子万为北地都尉，同诏征见，宣帝曰：“父子剖符耶！”即诏满为淮阳相，万为弘农守。
《後汉书》曰：郅恽再迁长沙太守。先是，长沙有孝子古初，遭父丧未葬，邻人失火，初匍匐柩上，以身火，火为之灭。恽真异之，以为首举。
又曰：任延为武威太守。帝亲见，戒之曰：“善事上官，无失名誉。”延对曰：“臣闻忠臣不私，私臣不忠。履正奉公，臣子之节；上下雷同，非陛下之福。善事上官，臣不敢奉诏。”帝叹息曰：“卿言是也。”
又曰：桥玄为上谷太守。上□姜岐，守道隐居，名闻西州。玄召以为吏，称疾不就。玄怒，敕督邮尹益逼致之，曰：“岐若不至，趣嫁其母。”（趣，音促。）益固争不能得，遽晓譬岐。岐坚卧不起。郡内士大夫亦往谏，玄乃止。时颇以为讥。
《汉官解诂》云：太守专郡，信理庶绩，劝农赈贫，决讼断辟，兴利除害，检察详奸，举善黜恶，诛杀暴残者也。
《魏志》曰：贾逵，字梁道。太祖征马超至弘农，曰：“此西道之要，以逵领弘太守。”召见计事，大悦之，谓左右曰：“使天下二千石悉如贾逵，吾何忧也。”
又曰：刘靖，馥之子也，黄初中迁庐江太守。诏曰：“卿父昔为彼州，今卿复为此郡，可谓能克负荷者也。”
又曰：曹仁，字子孝。太祖征吕布，仁别攻句阳，拔之，数有功，拜广阳守。太祖器其勇略，不使之郡。
《蜀志》曰：法正，字孝直。先主以正为蜀郡太守、扬武将军，外统都畿，内为谋主。一餐之德，睚眦之怨，无不报复，擅杀毁伤己者数人。或谓诸葛亮曰：“法正於蜀郡太纵横，将军启主公，抑其威福。”亮答曰：“主公之在公安也，北畏曹操之强，东惮孙权之逼，近则虑孙夫人生变於肘腋。当斯之时，进退狼跋，法孝直为之辅翼，令翻然翱翔，不可复制，如何禁法正使不得行其意也！”
又曰：刘琰，字威硕，鲁国人也。先主在豫州，辟为从事，以其宗姓，有风流，善谈论，厚亲待之，遂随从周旋，常为宾客。先主定益州，以琰为固陵太守。
