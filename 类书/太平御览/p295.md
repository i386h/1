<!-- { "loadSidebar": true } -->
又曰：李远除尚书左仆射，远白太祖曰：“远秦陇匹夫，才艺俱缺，平生念望不过一郡守耳。遭逢际会，得奉圣明，主贵臣迁，以至於此。今位居上列，爵迈通侯，受委方面，生杀在手，非直荣宠一时，亦足光华身世。但尚书仆射，任居端揆，今以赐授，适所以重其罪责。明主若欲全之，乞寝此授。”太祖曰：“公勋德兼美，朝廷敬肃，选众而举，何足为辞！且孤之於公，义等骨肉，岂容於官位之间便致退让？深乖所望也。”远不得已，方拜职。
《陈书》曰：袁宪迁右仆射，参掌选事。先是，宪长兄简懿为左仆射，至是宪为右仆射，台省目简懿为大仆射，宪为小仆射，朝廷荣之。
《隋书》曰：杨素为右仆射，与高专掌朝政，後文帝渐疏忌素，诏曰：“仆射，国之宰辅，不可躬亲细务，但三五日一度，向省平论大事。”外示崇重，实夺其权。
《唐书》曰：太宗谓房玄龄、杜如晦曰：“为仆射，当须广开耳目，求访贤哲。有武艺谋略、才堪抚众者，任以边事；有经明德行，性理通悟者，任以侍臣；有明清悫、处事公平者，任以剧务；有学通今古，识达政术者，任以理人。此乃宰相之弘益也。比闻听受辞讼，日不暇给，安能助朕求贤哉？”因敕：尚书细务属左右丞，惟枉屈大事合闻奏者关於仆射。
又曰：戴至德为仆射，时与刘仁轨更日受词讼。尝有老母经省陈词，至德已收牒省视，老母前曰：“本谓是解事仆射，所以来诉；公乃是不解事仆射，请却付牒来也。”至德笑而还之，议者尤称其长者焉。
又曰：元和中，裴均为仆射，於尚书省都堂上事，其送印及呈孔目、唱案、授案，皆使尚书郎为之。又三品已上官升阶列坐，四品、五品及郎官、御史拜於厅下，然後召御史中丞、左右丞升阶答拜。初，开元中张说为右丞相，因制仪注自极尊大，自非中书门下及诸三品已上官，是日皆坐受拜。或征其所从来，答曰：“圣历中王及善、豆卢钦望同日拜文昌左右丞，亦同此仪。当时以说方承恩宠，不敢复诘，因为故事，非旧典也。均交结权幸而得贵位，在班列尝逾位而立，御史中丞卢坦请退之，均不受。坦曰：“姚南仲为仆射例如此。”曰：“南仲何人？”坦曰：“南仲，是守正而不交权幸者也。”寻罢坦为右庶子，时人归咎於均。
又曰：宝历中，左仆射李绛与御史中丞王相遇於道，车不为之却，因上言：“故事云，左右仆射，师长庶僚，开元中以为左右丞相，其後虽去三事机务，犹总百司之权，表状之中不署其姓。尚书已下，每月合衙上日，百寮列班，宰相送上，中丞御史列位於庭。礼数之崇，中外特异，所以自武德贞观以来，圣君贤臣布政除弊，不革此礼，谓为合宜。苟有不安，寻亦合废。近年缘有才不当职、恩加特拜者，遂从权便，不用旧仪，酌於群情，事实非当。今或有仆射初除就中丞院门相见者，即与就参何殊？或中丞新授，亦无见仆射之处。又参贺处，或仆射先至，中丞後来，宪度乖宜，尊卑倒置。倘人才忝位，自合别授贤良；若朝命守官，岂得有亏法制！伏望下百僚，重详定事体，使永可遵行。”奉敕宜令左右常侍、谏议大夫、给事中、中书舍人详议闻奏。元和中，太常博士韦谦举奏削去旧仪，今降上论於体甚当。然其时，党方盛，致绛改官，共寝其仪。
又曰：李程，太和中为左仆射、中谢，日奏曰：“臣所忝官上礼，前後仪注不同。在元和、长庆中，仆射数人，上日不受四品已下官拜。近日再定仪注，四品已下官悉许受拜，王涯窦易直已行之於前。今御史云已闻奏太常寺，定取十五日上，臣进退未知所据。”时中丞李汉以为受四品已下拜太重，敕曰：“仆射上仪近已详定，所缘拜礼皆约令文，已经施行，不合更改，宜准大和四年十一月十六日敕处分。”
《锺离意别传》曰：意为尚书仆射，其年匈奴来降，诏赐缣三百疋，尚书侍郎暨酆受诏，误以三千疋赐匈奴。诏大怒，鞭酆欲死，意独排省阁入谏，明帝以合大义。恚损怒消，帝谓意曰：“非锺离尚书，朕几降威於此郎。”
《世说》曰：周伯仁过江，积年恒大饮酒，尝经三日醒，时人谓为三日仆射。
《唐书官品志》曰：仆射为执法，置二，则为左右仆射，皆与令同。左纠弹而右不纠弹。
《唐新语》曰：自武德至长安四年已前，仆射并是正宰相，故太宗谓房玄龄等曰：“公为宰相，当须大开耳目，求访贤哲。”即其事也。神龙初，豆卢钦望为仆射，不带同中书门下三品，不敢参议政事，後加知军国事。韦安石为仆射，东都留守，自後仆射不知政事。
卷二百一十二　职官部十
总叙尚书
韦昭《辩释名》曰：尚，上也。言最在上，总领之也。辩云：尚，犹奉也。百官言事，当省案平处奉之，故曰尚书。尚食、尚方亦然。
《周礼》曰：司会，中大夫二人。注：司会主天下之大计，计官之长，若今之尚书。
《汉书□百官表》曰：成帝初，置尚书员五人。（如淳曰：主天子书、主天子物皆曰尚，如主婿曰尚主者也。）
《东观汉记》曰：章帝东巡过任城，乃幸郑均舍，敕赐尚书禄以终其身，故时人号为白衣尚书。
又曰：章帝赐尚书剑各一，手署姓名：韩棱，楚龙泉；郅寿，蜀汉文剑；陈宠，济南锻成。一室丙两刃，其馀皆平剑。其时，论者以为棱渊深有谋，故得龙泉；寿明达有文章，故得蜀汉文剑；宠敦朴，有善於内，不见於外，故得锻成剑。皆因名而表意。
《後汉书》曰：杨乔为尚书，容仪伟丽，数上言政事。桓帝爱其才貌，诏妻以公主。乔固辞，不听。遂闭口不食，七日而死。
《续汉书□百官志》曰：尚书，秩六百硕。成帝建始四年，罢中书宦官，置尚书。员五人，一人为仆射，分为四曹，通掌图书、秘记、章奏，各有曹任常侍，主丞相、御史、公卿事。二千石曹主刺史郡国事，民曹主吏民上书事，客曹主外国夷狄事。而成帝又置三公曹，主断狱，共为五曹。世祖又分增三公为二曹，其一曹主岁尽课州郡事，改常侍曹为吏曹，主选举祠祀；民曹主缮治、攻作、盐池、苑囿；客曹主护驾、羌胡朝贺；二千石曹主辞讼；中都官主水火盗贼。与三公为六曹。
又曰：李固上疏云：“陛下之有尚书，犹天之有北斗，北斗为天喉舌，尚书为陛下喉舌。”
谢承《後汉书》曰：陈禁字子雅，拜尚书。公卿朝，日晏无诏。禁问台上：“故事何时可罢？”对言：“已食辄有诏罢，今已宴。”禁曰：“宁可白耶！”尚书郎以上方宴乐，不敢白，禁使罢。公卿既罢，上问左右：“今未有诏而罢朝，何也？”尚书直对曰：“陈禁命罢。”上曰：“勿复问也。”禁在台二年，尝病，令仆射数奏，久病满百日，请辄免。有诏赐金帛医药。
又曰：张陵字处仲，为尚书。首岁朝，梁冀带剑入省，陵叱冀令出，敕虎贲夺其剑，冀跪谢。陵劾之，诏以岁俸赎罪，百僚肃然。冀弟不疑曾举陵，後疾冀。不疑谓曰：昔举君所以自罚也。”陵曰：“明府不以陵不肖，误见擢序陵申公宪，非报私恩耳！”不疑有惭色。
又曰：翟字子广，为侍中。时尚书有缺，诏将军大夫六百石以上，试对政事、天文、道术，以高第者补之。由是，对第一，拜尚书。
又曰：魏朗字少英，入为尚书，再升紫微，謇谔禁省，不屈豪右，为百僚所服。以党事免。朗性矜严，闭门整法，长吏希见，动有礼序，室家相待如宾，子孙如事严君焉。
又曰：蔡邕字伯喈，以持书御史迁尚书，三月之间，周历三台。
又曰：锺离意，字子阿，明帝征为尚书。交太守坐赃伏法，以资物簿入大司农。诏颁赐群臣，意得珠玑，悉以委地而不拜。帝怪，问其故，对曰：“臣闻孔子忍渴於盗泉之水，曾参回车於胜母之乡，恶其名也。赃秽之宝不敢拜。”帝笑曰：“清乎，尚书！”赐钱三十万。
又曰：荀绲字伯条，拜尚书。绲性明亮，敏於众职，以勖群僚，秉机平正，直而行之。是时，内外公卿大夫莫不敬惮焉。
又曰：韦彪上疏曰：“欲急世所务，当先除其患，其源在尚书。尚书典枢机，天下事一决之，不可不察。”
《汉官解诂》曰：士之权贵不过尚书。
又曰：唐虞曰：“纳言，周官为内史，机事所总，号令攸发。
《汉官仪》曰：尚书，唐虞官也。《书》曰：“龙作纳言。”《诗》云：“仲山甫，王之喉舌。”秦改称尚书，汉亦尊此官典机密也。
应劭《汉官》：汉明帝诏曰：“尚书，盖古之纳言，出纳朕命，机事不密则害成，可不慎欤？”
张《汉记》曰：朱穆党事禁固，征拜尚书。正月，百官朝贺毕，虎贲当陛置弓於地，谓群僚曰：“此天子弓，谁敢干越！”百僚皆回避，不敢当。穆乃呵之曰：“天子弓当载之於肩首之上，乃敢置地，大不谨不敬！”即收虎贲付诏狱治罪。莫不肃然，服其忠烈。
《魏志》曰：陈群为尚书，制九品为官人之法，群所建也。
又曰：许混字子劭，清淳有鉴识，明帝时为尚书。
又曰：丁谧字彦静，曹爽宿与相亲，拔为散骑常侍，转为尚书。在台阁，数有所弹驳，以势屈於爽，爽亦敬之。时谤书谓台中有三狗：二狗崖柴不可当，一狗凭点作疽囊。三狗谓何、邓、丁也。点者，爽小字也。意言三狗皆欲啮人而谧尤疽囊也。
又曰：孔礼字德远，为尚书。明帝方修台署，节气不和，天下少谷。礼固争，因罢役，制曰敬纳谠言。
《魏略》曰：帝游晏在内，选女子知书可付信者六人为女尚书，使典省外奏事，处当书可云也。
《吴志》曰：尚书熊睦见孙皓酷虐，微有谏，皓使人以刃环撞杀之，身无完肌也。
《晋书》曰：杜预为尚书，损益万机，不可胜数，朝野服焉。号曰杜武库，言其无所不有。
又曰：山涛转尚书，表辞年老。诏曰：“方今多事，嘉谋良图委以老成也。”
又曰：刘颂为尚书，孙秀等推崇赵伦功宜加九锡，百僚莫敢异议。颂独曰：“昔汉之锡魏、魏之锡晋，皆一时之用，非可通行。今宗庙安，虽嬖后被退，势臣受诛，用周勃诛诸吕而尊孝文，霍光废昌邑而奉孝宣，并无九锡之命。乱旧典而习权变，非先王之制。九锡之议，谓无所施。”
《晋康帝起居注》：诏曰：“尚书，万事之本，朕所责成也。而廪秩俭薄，甚非治体。今虽军国多费，不为元凯惜禄，其依令、仆给尚书各亲信五十人廪赐。”
