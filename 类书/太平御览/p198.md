<!-- { "loadSidebar": true } -->
及光武明德中兴，斫雕为朴，六宫称号，惟皇后、贵人。贵人金印紫绶，俸不过粟数十斛。又置美人、宫人、采女三等，并无爵秩，岁时赏赐充给而已。汉法常因八月人，遣中大夫与掖庭丞及相工，於洛阳乡中阅视良家童女，年十三已上，二十已下，姿色端丽，合法相者，载还後宫，择视可否，乃用登御。所以明慎娉纳，详求淑哲。明帝聿遵先旨，宫教颇修，登建嫔后，必先令德，内无出阃之言，权无私溺之授，可谓矫其弊矣。向使因设外戚之禁，编著甲令，改正后妃之制，贻厥方来，岂不休哉！虽御已有度，而防闲未笃，故孝章以下，渐用色授，恩隆好合，遂忘淄蠹。
自古虽主幼时艰，王家多衅，必委成冢宰，简求忠贤，未有专任妇人，断割重器。惟秦芊太后始摄政事，故穰侯权重於昭王，家富於嬴国。汉仍其谬，知患莫改。东京皇统屡绝，权归女主，外立者四帝，临朝者六后，莫不定策帷，委事父兄，贪孩童以久其政，抑明贤以专其威。任重道悠，利深祸速。身犯雾露於灵台之上，家婴缧绁於圄犴之下。湮灭连踵，倾继路，而赴蹈不息，ㄡ烂为期，终於陵夷大运，沦亡神宝。《诗》、《书》所叹，略同一揆。
《魏志》曰：魏因汉法，母后之号，皆如旧制，自夫人以下，世有增损。太祖建国，始命王后，其下五等：有夫人，有昭仪，有婕妤，有华客，有美人。文帝增贵嫔、淑媛、修容、顺成、良人。明帝增淑妃、昭华、修仪，除顺成官。太和中，始复命夫人，登其位於淑妃之上。自夫人以下，爵凡十二等。
又曰：黄初三年，诏曰：“妇人与政，乱之本也。自今已後，群臣不得奏事太后，后族之家不得当辅佐之任，又不得横受茅土之爵。以此诏传後世，若有背违，天下共诛之。”
殷融议后父不应拜后曰：“天性之至，父子之道，人伦之序，君臣之义，性至因亲，故情礼无二；义序缘敬，故尊严无上。”《易》曰：‘有父子然後有君臣，有君臣然有礼仪生焉。’故资父事君，教之至也。君不以贵而臣其所尊，故子爵不加於父也。夫以帝王之尊，犹无臣妾父母之义，况后从尊於帝，而令母执臣妾邪！而郑玄复云：‘公朝与归宁，别有二制；尊卑迭用，拜谒更序。’亦有未详斯议为何所据？”
晋张华《女史箴》曰：茫茫造化，二仪始分；散气流行，既陶既甄。在帝庖牺，肇经天人；爰始夫妇，以及君臣。家道以正，而王猷有伦。妇德尚柔，含章贞吉；慝婉淑慎，正位居室。施衿结，虔恭中馈；肃慎尔仪，式瞻清懿。樊姬感庄，不食鲜禽；卫女矫桓，耳忘和音。志厉义高，而二主易心。玄熊攀槛，冯媛趋进，夫岂无畏？知死不吝。班妾有辞，割欢同辇，夫岂不怀？防微虑远。道罔隆而不杀，物无盛而不衰。日中则昃，月满则微。崇犹尘积，替若骇机。人咸知饰其容，而莫知其饰性。性之不饰，或愆於礼正；斧之藻之，克念作圣。出其言善，千里应之；苟违斯义，则同衾以疑。夫出言如徵，而荣辱由兹。勿谓幽昧，灵鉴无象；勿谓玄漠，神听无响。无矜尔荣，天道恶盈；无恃尔贵，隆隆者坠。鉴於小星，戒彼攸遂；比心螽斯，则繁尔类。欢不可以黩，宠不可以专。专实生慢，爱极则迁；致盈必损，理有固然。美者自美，翩以取尤。冶容求好，君子所仇。结恩而绝，职此之由。故曰：翼翼矜矜，福所以兴；靖恭自思，荣显所期。女史司箴，敢告庶姬。
《後魏书》曰：魏氏王业之兆虽始於神元，至於昭成。世崇俭质，妃嫱嫔御，率多阙焉，唯以次第为称。而章、平、思、昭、穆、惠、炀、烈八帝，妃后无闻。道武追尊祖妣，皆从帝谥为皇后，始立中宫，馀妾或称夫人，多少无限，然皆品次。太武始增左右昭仪及贵人、椒房。
《後魏书》曰：後魏故事，将立皇后，必令手铸金人，以成者为吉，不成则不得立也。又太武、文成保母劬劳之恩，并极尊崇之义，虽事乖典礼，而观过知仁。
《北史》曰：周氏率由姬制，内职有序。文帝创基，修衽席以俭约；武皇嗣立，节情欲於矫枉。宫闱有贯鱼之美，戚里无私溺之尤，可谓得君人之体也。
宣皇外行其志，内逞其欲，溪壑难满，采择无厌。恩之所加，莫限厮皂；荣之所及，无隔险讠皮。於是升兰殿以正位，践椒庭而齐体者，非一人焉；阶房帷而施青紫，缘恩亻幸而拥玉帛，非一族焉。虽辛、癸之荒淫，赵、李之倾城，曾未足比其仿佛也。人厌苛政，其事实多。文帝之祀忽诸，特由于此。
隋文思革前弊，大矫其违，惟皇后当室，旁无私宠，妇官位号，未详备焉。开皇二年，著内官之式，略依《周礼》，省减其数。炀帝时，后妃嫔御无厘妇职，惟端容丽饰，陪从宴游而已。帝又参详典故，自制嘉名，著之於令。
人皇后
《春秋命历序》：《洛书レ亡辟》曰：“人皇兄弟九人，别长九州。离艮，地精，女出为之后。”（离、艮卦所推也。）
庖牺母
《河图》曰：燧人之世，大迹出雷泽，华胥履之，生伏羲。
《帝系谱》曰：伏羲，十月四日人定生，母华胥。（《孝经》、《河图》云：伏羲在亥，得人定之时。）
神农母
《春秋元命苞》曰：女登生神农，人面龙颜，始为天子。
《孝经钩命决》曰：佳姒感龙，生帝嵬魁（嵬魁，神农名。）
《帝王世纪》曰：炎帝神农母曰侍姒，有娇氏女，名登，为少典妃；游华阳，有龙首感之，生神农於裳羊山。娶奔水氏之女曰听讠夭，生帝临女子。
黄帝母
《河图》曰：黄轩母曰地祗之子，名附宝。之郊野，大霓绕北斗枢星，耀感附宝，生轩辕。
《帝王世纪》曰：黄帝有熊氏，少典之子。母曰附宝，其先即炎帝母家有娇氏之女，世与少典氏婚。及神农之末，少典氏又娶附宝，见大霓光绕北斗枢星照郊野，附宝孕，二十五月，生黄帝於寿丘。（干宝云：二十五月而生。余同。）
黄帝四妃
《史记》曰：黄帝娶西陵之女，是为累祖，为黄帝正妃。生二子，其後皆有天下。
《汉书□古今表》曰：黄帝妃方雷氏，生玄嚣，为青阳。妃累祖，生昌意。妃彤鱼氏，生夷鼓。妃嫫母，生苍林。
《帝王世纪》曰：黄帝四妃，生二十五子。元妃西陵氏累祖，次妃方雷氏曰女节，次曰彤鱼氏，次曰嫫母。
《列女传》曰：黄帝妃曰嫫母，於四妃之班居下，貌甚丑而最贤心，每自退。（余同《吕氏》。）
颛顼母
《河图》曰：瑶光之星，如虹贯月；正白，感女枢於幽房之宫，生帝颛顼。
《史记》曰：昌意娶蜀山女昌仆，生高阳。高阳有圣德。黄帝崩，高阳立，是为颛顼。
《帝王世纪》曰：昌意之妃，之女枢。金天氏末，生颛顼於弱水。
颛顼妃
《世本》曰：颛顼娶於胜坟氏。（宋忠注曰：国名。）之子，谓女禄，是生老童。（《帝系》云胜奔氏，馀同。）
帝喾四妃
《河图》曰：庆都与赤龙合，生帝於伊尧。（《世记》云从母姓。）
《毛诗》曰：天命玄鸟，降而生商，宅殷土茫茫。
《春秋元命苞》曰：周本姜原游闭宫，其地扶桑，履大迹，生后稷。
《春秋合诚图》曰：尧母庆都，有名於世，盖太常之女，生於斗维之野。常在三河之东南，天大雷电，有血流润大石之中，生庆都。长大，常有黄□覆盖之，梦食不饥（天帝以气食。）年二十，寄伊长孺家，无夫，出观三河之首，常若有神随之，有赤龙负图至，署曰：“赤帝起成天宝。”即庆都之。翼之野奄然阴风雨，龙与庆都合，有身，龙消不见，乳尧。（《汉书》云：尧母十四月生尧。《帝王世纪》《搜神记》同。）
《史记》曰：喾聚陈丰，生放勋。
又曰：后稷弃母有邰氏女，曰姜原，为帝喾元妃。出野，见巨人迹，心欣然说，欲践之，身重如孕者。居期而生子，以为不祥，弃之隘巷。以为神，收养之。初欲弃之，因名弃。
《毛诗□生民》曰：厥初生民，时维姜原。（生民本后稷也，后稷之母，配高辛氏帝焉。）
《史记》曰：殷契母曰简狄，有氏女，为帝喾次妃。三人行浴，见玄鸟遗其卵，简狄取而吞之，因孕，生契。
《世本》曰：帝喾卜其四妃，四妃之子而皆有天下。元妃有邰国之女曰姜原，是产后稷；次妃有氏之女简狄，是产契；次妃曰陈丰，是生帝尧；次妃曰И訾，产帝挚。
《帝王世纪》曰：И訾班在四人下，生挚最长，故登帝位。
尧妃
《世本》曰：尧娶散宜氏子，谓之女皇。（宋忠曰：是生月朱。《帝系》《汉书》同。）
《帝王世纪》曰：女莹生丹朱。（《汉书》亦云女莹。）
舜母
《河图著命》曰：女登见大虹，意感，生舜於姚墟。
《史记》曰：舜母早死，瞽叟更娶后妻，生象傲。
舜二妃
《尚书》曰：师锡帝曰：“有鳏在下，曰虞舜。”岳曰：“瞽子，父顽，母へ，象傲，克谐，以孝，不格奸。”帝曰：“我其试哉！”女于时，观厥刑于二女。厘降二女于沩，嫔于虞。
《礼记》曰：舜葬苍梧，盖二妃未之从也。
《山海经》曰：大荒之中，有不庭之山，帝俊妻娥皇生焉。
《帝系》曰：舜娶於帝尧，谓之曰女偃。
《列女传》曰：有虞二妃，帝尧之二女也，长曰娥皇，次曰女英。尧举舜为相，摄行王政，每事常谋二女。舜既受禅升为天子，娥皇为后，女英为妃，事瞽叟犹若初焉。天子称二妃聪明贞仁。舜陟方死苍梧，二妃死於江湘之间，谓之湘君。
《尸子》曰：尧妻舜以娥皇，媵之以（皇娥皇众之）女英。
《离骚□九歌□湘夫人》曰：帝子降兮北渚，目渺渺兮愁予，（帝子谓尧二女娥皇女英，随舜不反，堕于湘水者，因为湘夫人也。）袅袅兮秋风，洞庭波兮木叶下。
夏禹母
《河图著命》曰：修纪见流星，意感，生帝文命，我禹兴。
《周礼含文嘉》曰：夏姒氏祖以薏苡生。
《孝经钩命决》曰：命星贯昴纪，梦接，生禹父。（命使之星谓流行。）
《世本》曰：鲧娶华氏，曰女志，是生高密禹。（《帝系》云产文命，余同）
禹妃
《尚书□咎繇谟》曰禹曰：“予娶于涂山，辛壬癸甲（辛日娶妻至于甲日复往治水，）启呱呱而泣，予弗子。（涂山女，《史记》同。）
《山海经》曰：太室嵩高成阳西，启母化为石在焉。
《帝王世纪》曰：禹始纳涂山氏女，曰女娲，合婚於台桑，有白狐九尾之瑞，到至是为攸女。故《连山易》曰：“禹娶涂山之子，名曰攸女，生启是也。
《列女传》曰：启母涂山者，夏禹之妃，涂山之女也。禹娶四日而去治水。启既生，呱呱而泣。禹三过其门不入。
《吕氏春秋》曰：禹行功，见涂山之女，禹未之遇。南音南土，涂山之女乃令其妾往候禹於涂山之阳，女作歌曰《候人》，实始作南音也。
帝相后（少康二妃附见）
