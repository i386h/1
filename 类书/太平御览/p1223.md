<!-- { "loadSidebar": true } -->
任《述异记》曰：杏园洲南海中多杏。海上人云：仙人种杏处。汉时，常有人舟行遇风泊此洲五六月，日食杏，故免死。云洲中有冬杏。
王充《果赋》云：冬实之杏，春熟之甘。
郭太机《果赋》云：杏或冬而实。
又曰：范蠡宅在湖中，有海杏，大如拳。
又曰：赖乡老子祠有缥杏。
司马相如《长门赋》曰：饰文杏以为梁。
王逸《荔枝赋》曰：魏土送西山之杏。
王□《洛都赋》曰：豹祠赤杏。
胡安道《黄甘赋》曰：越魏都之赤杏。
朱超石《与兄书》曰：光武坟边杏甚美，今奉送其核。
潘岳《闲居赋》曰：梅杏郁棣之属，华实昭烂，言所不能极也。
李
《尔雅》曰：休，无实李。（一名赵李。）坐，接虑李。（今之麦李也。）驳，赤李。（子赤也。）桃、李鬼，核。（子中有核人。）枣、李曰之。
《毛诗□鹊巢》曰：何彼矣，华如桃李！平王之孙，齐侯之子。
又《淇澳□木瓜》曰：投我以木李，报之以琼玖。
《韩诗外传》曰：子质仕魏文侯，获罪而北游，谓简王曰：“赣今已去，不复树德於人矣。”简王曰：“负树桃李，夏得阴其下，秋得食其实；春树蒺藜，夏不彩其叶，秋得刺焉。今子所树，非其人也！”
《春秋运斗枢》曰：玉衡星散为李。
又曰：远《雅》《颂》，著倡优，则李生瓜。
《史记》曰：桃李不言，下自成蹊。
《晋书》曰：王戎年七岁，常与诸小儿游，看道边李树子多折枝，诸小儿竞走取之，惟戎不动。人问之，答曰：“树在道边而子多，必苦李也。”取之信然。
又曰：王安丰有好李，常卖，恐人得种，恒钻其核。
又曰：和峤性至俭，家有好李，常求之，不过数十。王武子因其直率，将少年能食之人，交垣诣园，饱啖毕，伐之，送与峤，问：“何如君李？”
《齐书》曰：王僧孺少时，有馈其父科李，先以一与之，不受，曰：“阁人未见，不容先常。”
《三国典略》曰：齐武成宠任东平王俨，而俨器服玩饰同於齐主。常於南宫见典御进新冰钩盾，献早李，还而怒曰：“尊兄已有，我何意无！”
《唐书》曰：武德中，有献李树连理，盘屈如龙。
又曰：贞观中，玉华宫李树连理，隔涧合枝。
又曰：神龙中，陈州官舍有李树，黄落将尽，忽更鲜茂，而生花焉。
《管子》曰：五沃之土，其木宜李。
《晏子》曰：景公病疽在背，欲见不得。公问国子，国子曰：“热如火，色如日，大小如未熟李。”公问晏子曰：“色如苍玉，大如璧也。”公曰：“不见君子，不知野人拙也。”
《孟子》曰：匡章曰：“陈仲子，岂不诚廉士哉？居於陵，三日不食，耳目无闻见也。井上有李，螬食实者半，匍匐往食之，三咽而后闻见也。”
《吕氏春秋》曰：子产相郑，桃李之垂于街者，莫之援也。
《抱朴子》曰：五原蔡诞，入山而返，欺其家人云：“到昆仑山，昆仑山有玉李，光明洞彻而坚，须以玉井水浇之，便软可食。”
又曰：南顿人张助者，耕於白田，有一李栽在耕次，助意惜之，欲持归，乃掘取之。未得即去，以湿土封其根，以置空桑中，遂忘取之。助后作远职，不在。后其里中人见桑中忽生李，谓之神，有病目痛者，荫息此桑下，因祝之，言李君能令我目愈者，谢一豚。其目偶愈，便杀肫祭之。传者过差，便言此树能令盲者得视，远近翕然，互来请福。
《山海经》曰：边春之山多李，里人常彩之。
《汉武内传》曰：李少君谓武帝：“冥海之枣大如瓜，锺山之李大如瓶。臣以食之，遂生奇光。”
又曰：仙之上药，有圆丘红李。
《晋宫阁名》曰：胪章殿前李一株。
《邺中记》曰：华林园有春李，冬华春熟。
周处《风土记》曰：南郡细李，四月先熟。
《列仙传》曰：师门者，啸父弟子也，食桃李葩。
又曰：老子之母，到李树之下而生老子。生而能语，指李树曰：“杆以为姓。”
《真人王褒内传》曰：五灵丹山上，有玄□之李，食之得仙。
嵇康《高士传》曰：长灵安丘生病笃，弟子公沙都来省之。与安共於庭树下，闻李香，开目见双赤李着枯枝，自堕掌中。安食之，所苦除尽。
《笑林》曰：赵伯翁醉眠，数岁孙儿缘其腹戏，因以李子内其比（音毗）脐中，累七八枚。既醒，了不觉。数日後，乃知痛，李烂汁出，以为脐穴，惧死，乃命妻子处分家事。李核出，寻问，乃知是孙儿所为。
《梦书》曰：李为狱官，梦见李者，忧狱官。
《西京杂记》曰：上林苑有紫李、青绮李、黄李、青房李、绿李、颜渊李、出《鲁志》合枝李、（五株）羌李、朱李、车下李、燕李、猴李、驴阮。
《广志》曰：鼠李、朱李，可以染。
又曰：车下李、车上李。（亦春熟，可染也。）
又曰：麦李细小。有沟道李，有黄建李、青皮李、马肝李、赤李、房林李。有饣（余石切。）李，肌黏茹似饣。有柰李、离核李，李似柰。有劈李，熟必先劈裂。有经李，一名老李，其树数年则枯。有杏李，味小酢似杏。有黄扁李，有夏李，有冬李十一月熟，此三李种邺园。有春李，冬华冬熟。
郭子横《洞冥记》曰：琳国去长安九千里，多生玉叶李，色如碧，五千岁一熟，味酸苦。韩终常食之，亦名韩终李也。
《唐新语》曰：安金藏丧母，庐於墓侧，有涌泉自出。又有李树，盛冬开花，犬鹿相押。彩访使卢慎以闻，诏旌其门闾。
《列异传》曰：袁本初时，有神出河东，号度索君，民共立庙。兖州苏氏母病，往祷，见一人着白布单衣，高冠似鱼头，语度索君曰：“昔卢山共食白李未久，已三千年，日月易得，使人怅然！”去后，度索君曰：“南海君也。”
任《述异记》曰：魏文帝安阳殿前，天降朱李八枚。啖一，数日不食。今李种有安阳李，大而甘者，即其种也。
又曰：杜陵有金李。李之大者为之夏李，尤小者呼为鼠李。
又曰：房陵定山有朱仲李，园三十六所。潘岳《闲居赋》云：“房陵朱仲之李。”
又曰《果赋》云：“三十六园掷觎李，盖仙李缥而神李红。”
陆士衡《果赋》云：中山之缥李。
又曰：武陵原在吴中山中，无他木，尽生桃李，俗呼为桃李源。原上有石洞，洞中有乳水。世传：秦乱，吴人于此避难者，食桃李实者，皆得仙。
《吴氏本草》曰：李核治仆僵，花令人好色。
《东方朔占》曰：朔与弟子俱行，朔渴，命弟子叩道边人家门，不知室主姓名，关门，呼不应。朔复往之门住，须臾，博劳飞集所呼门中李树上。朔见之，语弟子曰：“杆室人当姓李，名博，汝呼言李博，博自当应汝。”室中人果姓李名博，出门应，与朔相见，入取饮与朔。
《盐铁论》曰：桃李实多者，来岁谓之穰。
左思《齐都赋》曰：露桃霜李。
王逸《荔枝赋》曰：房陵缥李。
王□《洛都赋》曰：铜马朱樱，房陵缃李。
庾玄默《水井赋》曰：接朱李於玄泉，来甘瓜於欠晡。
傅玄《李赋》曰：河沂黄建，房陵缥青，一树三色，异味殊名。
张载《瓜赋》曰：朱李零於桂圃，蒲陶溃於椒林。
《古歌诗》曰：桃生露井上，李树生桃旁。
曹植诗曰：南园有佳人，容华若桃李。
阮籍诗曰：嘉树下成蹊，东园桃与李。
《古乐府歌》曰：君子防未然，不处嫌疑间。瓜田不纳履，李下不征遐。
魏文帝《与吴质书》曰：浮甘瓜於清泉，沉朱李於寒水。
卷九百六十九　果部六
梨
《尔雅》曰：梨，山离。（即今梨树，离音离。）梨曰钻之。（啖食治择之名。）
《汉书》曰：淮北荥南河济之间千树梨，其人皆与千户侯等。
《晋书□载记》曰：符双据上□，符柳据蒲坂，叛于坚。符武据安定，并应之，将共伐长安。坚遣使谕之，各啮梨以为信，皆不受坚命。
《宋书》曰：王玄谟征滑台，一匹布责民八百大梨。
又曰：张敷，小名楂；父邵，小名梨。文帝常戏谓之曰：“查如何梨？”答曰：“梨，万果之宗，查何敢比也！”
《齐书》曰：扶桑国有赤梨，经年不坏。兼多蒲桃。
《唐书》曰：贞观中，杭州言：木连理二十四株；有樗沔，二木合为一体。
又曰：玄宗至马嵬驿，令高力士缢贵妃於佛堂前之梨树。
又曰：崔远，文才清丽，风神峻整，人皆慕其为人。当时目为钉卓孺，言席上之珍。
《韩子》曰：夫树樗沔橘柚者，食之则甘，嗅之则香。
《庄子》曰：樗沔橘柚，其味搜梆，各其口。
《淮南子》曰：佳人不同体，美人不同面，而皆悦於目；（佳，美也。）梨橘枣栗不同味，而皆调於口。（调，适也。）
应劭《汉官仪》曰：光武封太山上坛，见酢梨酸枣，主者云：“百官上者所置。”
《晋令》曰：诸宫有梨，守护者置吏一人。
《晋宫阁名》曰：明光殿前梨一株。
《世说》曰：桓南郡，每见人不快，辄嗔云：“君得哀家梨，复蒸食否？”旧说秣陵有哀仲家梨，其大如升，入口消释。言愚人不别。得好梨，蒸食之。
又曰：安公讲十常数百。习凿齿常饷十梨，正值讲，安公便於座中手自剖分梨，尽人遍，都无偏颇。
《山海经》曰：洞庭掷晷，其木多梨。
卢毓《冀州论》曰：常山好梨，地产不为无珍。
《关令尹喜内传》曰：老子西游，省太真王母，共食紫梨。
《汉武内传》曰：太上之药，有心掴梨。
《曹瞒别传》曰：王自汉中至洛阳起建始殿，使工苏黄越徙美梨，掘之，根尽血出。越以状闻王，王躬自视之，以为不祥。还，遂寝疾。
《神仙传》曰：介像言病，帝使左右以美梨一奁赐像。像死，帝殡而埋之。以日中时死，其日晡时到建业，以所赐梨付苑吏，种之。後吏以状闻，既发像棺，棺中有一奏符。
《文士传》曰：孔融年四岁，与诸兄食梨，辄取其小者。人问其故，答曰：“我小儿，法当取小者。”由此宗族奇之。
《西京杂记》曰：上林有紫梨、芳梨、（实小。）青梨、大谷梨、金柯梨、（出琅琊王野家，太守王唐所献。）缥蒂梨、紫条梨、潮海梨、（山瀚海，耐寒，不枯。）青玉梨。
《广志》曰：洛阳北有张公夏梨，海内惟有一树。常山真定梨，山阳钜野梨，梁国睢阳梨、齐都临淄梨，钜野膏梨，上党椁梨，小而甘。新丰箭谷梨。关以西，弘农、京兆、右扶风界，谷中梨多供御。广都梨，重六斤，可数人分食之。
《嵩高山记》曰：东岳脚上有梨树，云是武帝果园，山中诸生皆取食之。
辛氏《三秦记》曰：汉武帝园，一名樊川，一名御宿。有大梨，如五升，落地则破。其主取者，以布囊盛之，名含消梨。
《三晋山险记》曰：山阳县北有谷，通登蘅马。石勒十八骑昔在此啖梨生树，今有梨园。
段龟龙《凉州记》曰：吕光时，敦煌太守宋歆献同心梨。
