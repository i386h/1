<!-- { "loadSidebar": true } -->
又《秋官下》曰：氏掌杀草，春始生而萌之，夏日至而夷之，秋绳而芟之，冬日至而耜之。（郑玄谓：萌之者，以兹其斫其生者；夷之，以钩镰迫地芟之也，若今取茭矣；含实曰绳，芟其绳则实不成熟；耜之，以耜测氵柬土铲之。）
《礼记□礼运》曰：治国不以礼，犹无耜而耕也。（无以入也。）
《毛诗□国风》曰：三之日于耜，四之日举趾。同我妇子，饣盍彼南亩，田至喜。（三之日，夏正月也，豳士晚寒。于耜，始修耒耜也。四之日，周四月也，民无不举足而耕矣。）
又《小雅□大田》曰：以我覃耜，ㄈ载南亩。（覃，利也。时至，民以其利耜炽发所之地，趋农已急也。）
又《周颂》曰：《良耜》，秋报社稷也。良耜，ㄈ载南亩。播厥百谷，实函斯活。（，犹测测也。《笺》云：良，善也。农人测测以利善之耜，炽是南亩也。种此百谷，其种皆成好含生气，言得其时。）
王隐《晋书》曰：徐苗少孤家贫，好学书，昼执耒耜，夜不废读诵。
《後魏书》曰：赵琰遣人买耜刃，得剩利六百，即命送还刃主。刃主高之，义而不受，琰命委之而去。
《唐书》曰：高宗行籍田之礼，躬执耒耜而九推焉。礼官奏：“陛下合三推。”上曰：“朕以身率下，自当过之，恨不终於千亩耳。”初，将籍田，先止于先农之坛，因阅耒耜，有雕刻文饰者，谓左右曰：“田器，农人执之，在於朴素，心岂贵文饰乎？”乃命彻之。
《国语》曰：周制有曰：“民无悬耜，（言常用。入士曰耜，耜柄曰耒。）野无奥草。”（皆垦辟与深也。）
《吕氏春秋》曰：六尺之耜，所以成亩；其博八寸，所以成畎。（高诱注曰：六尺为亩，三尺为畎。）
犁
《释名》曰：犁，利也，利则发土，绝草根也。
《魏略》曰：皇甫隆为敦煌太守，民不晓作楼犁，用工甚费。隆乃教作楼犁，省力过半。
又曰：弘农太守刘类，多市犁辖，载所部贸丝。
《管子》曰：距国门以外，穷四竟之内，丈夫二犁，童子五尺一犁，以为三日之功，令农始作服于公田。
《盐铁论》曰：庶人乘马者，足以代劳而已。故行则服轭，止则就犁，下种轭楼，皆取备焉，日种一顷，至今三辅犹赖其利。辽东耕犁，辕长四尺，回转相妨。即用两牛，两人牵之，一人耕，一人种，二人挽楼，凡用两牛六人，一日则种二十五亩，其悬绝如此。
《陈留耆旧传》曰：萧令陈，字叔明。躬自握犁，种五谷。有黄雀随犁翔上。
崔《政论》曰：武帝以赵过为搜粟都尉，教民耕植。其法：三犁共一牛，一人将之。
《唐书》曰：天宝初，开砥柱之险以通流，石中得古铁犁铧，有“平陆县”字，因改河北县名为平陆县。
《後唐史□明宗纪》曰：上顾谓侍臣曰：“朕昨日出城观稼，见百姓父子三人同曳犁耒者。力农如是，深轸予怀。可赐耕牛二头”。
耦
《说文》曰：耦，耕广五寸为伐，二伐为耦。
《周礼□地官下》曰：里宰，以岁时合耦于锄，以治稼穑，趋其耕耨，行其秩叙，以待有司之政令，而征敛其财赋。（《考工记》曰：耜广五寸，二为耦。此言两人相助耦而耕也。郑司农云：锄，读为籍。杜子春云：锄，读为助，谓相佐助。）
又《冬官》曰：匠人为沟洫，（主通利田间之水道。）耜广五寸，二耜为耦。一耦之伐，广尺深尺谓之畎。田首倍之，广二尺，深二尺，谓之遂。（古者耜一金，两人并发之。其垄中曰畎，畎上曰伐。伐之言发也。畎，亩也。今之耜歧头两金，像古之耦也。）
《毛诗□周颂》曰：骏发尔私，终三十里。亦服尔耕，十千维耦。（私，民田也。言上欲富其民，而让於下，欲民之大发其私田耳。终三十里，言各极其望也。於是民大事耕其私田，万耦同时举也。）
《国语》曰：吴王还自伐齐，乃谇申胥（谇，告让也。）曰：“昔吾先王体德圣明，达于上帝。（先王，阖庐。上帝，天也。）譬如农夫作耦，以刈杀四方之蓬蒿。”（为言子胥佐先王，犹耕者之有耦，以成其事。）
董仲舒云：禹见耕者五耦而轼，过十室之邑而下；见山仰之，见谷俯之。
种植
《周礼□地官》大司徒之职曰：辨十有二壤之物，而知其种，以教稼穑树艺。
《礼记□月令》曰：孟春行冬令，则水潦为败，首种不入。（旧说云：首种谓稷也。）
又《仲秋》曰：是月也，劝人种麦，无或失时。
又《礼运》曰：为礼不本於义，犹耕而弗种也。（嘉谷无由生也。）
《尚书□洪范》曰：五行：土爰稼穑。（种曰稼，敛曰穑。土可以耕，可以敛。）稼穑作甘。（甘味生於百谷。）
《尚书□酒诰》曰：妹土，嗣尔股肱，纯其艺黍稷，奔走事厥考厥长。（今往当使妹土之人继汝股肱之教，为纯一之行，其当勤种黍稷，奔走事其父兄也。）
《尚书考灵耀》曰：春，鸟星昏中以种稷；（鸟，朱鸟，谓鹑火。）夏，火星昏中以种黍菽。（火，大火也。）
《孝经援神契》曰：土黄白宜种禾，黑坟宜黍麦，苍赤宜菽，泉宜稻。
《说文》曰：禾之秀宝曰稼，茎节为禾，从“禾”“家”声。一曰稼，家事也；一曰在野曰稼。
《史记》曰：弃为儿时，其游戏好种树麻菽。
《汉书》曰：景帝三年春正月，诏曰：“农，天下之本也。黄金珠玉，饥不可食，寒不可衣，以为币用，不识其终始间，岁或不登，意为末者众，农民寡也。其令郡国务劝农桑，益种树，可得衣食物。吏发民，若取庸采黄金珠玉者，坐赃为盗；二千石听者与同罪。”
又曰：王莽篡位二年，兴神仙事。以方士苏乐言，起八风台於宫中。台成万金，作乐其上，顺风作液汤。（如淳言：《艺文志》有《液汤经》，其义未闻。）又种五梁禾於殿中，（或曰五色禾也。）先鬻鹤髓、（鬻音煮也。）玳瑁、犀玉二十馀物，渍种，计粟斛成一金，言此黄帝谷仙之术。以乐为黄门郎，令主之。
《东观汉记》曰：范充为桂阳太守。俗不种桑，无蚕织丝麻之利，类皆以麻头著衣。民堕窳，少粗履，盛冬皆以火燎。充令属县教民益种桑柘，养蚕桑，织履；复令种麻。数年之间，人赖其利，衣履温暖。
《吴会分地记》曰：卞山者，勾践於此山铸铜。铜不铄，埋之，生马。勾践遣使者取徙於南社种之，饰治以为马，献於吴。
《陈书》曰：陈灵洗为重安公，性好播植，躬勤耕稼，至於水陆所宜，刈获早晚，虽老农不能及也。
《淮南子》曰：夫树林者，灌以梁水，畴以肥壤，（畴，垄也。梁，或作潦也。）一人养之，十人拔之，林必无馀。
又曰：昏弧中，则务种谷；（二月昏时，弧星中於南方，朱鸟之宿也。）太火中，则种黍菽；（大火，东方苍龙之宿，四月建巳中南方也。菽，豆也。）虚中，则种粟麦。（北方玄武之宿也，八月建酉中於南方也。）
又曰：古者民茹草饮水，食树木之实、蠃蚌之肉，多疹毒伤之患。（患，害。）於是神农乃始教民播五谷，相土地原隰燥湿肥尧高下，百草之滋味，水泉甘苦，令民知避就。当此之时，一日而七十毒。
又曰：文公种米。
《吕氏春秋》曰：冰冻方固，后稷不种；后稷之种，必待春。
《论衡》曰：后稷为儿，种艺为戏。
《胜之书》曰：稗，水旱无不熟之时，又特滋盛，易得芜秽，良田亩得二三十斛，宜种之以备凶年。又，稗中有米，熟时，一可捣取炊之，不减粢米，又可酿作酒。武帝时，令典农种之，一顷收二千斛，斛得米三斗。大俭，可得磨食之。
又曰：三月，榆荚雨时，高地强土可种禾；薄田不能粪者，以原蚕矢杂禾种之，则禾不虫。又取马骨，之，一石以水三石煮之，三沸，漉去滓，以汁渍附子五枚，渍三四日，去附子，以汁和蚕矢，挠如粥。先种二十日以溲种，曝勿令湿，至种时，以馀汁溲而种之，则不蝗虫。无马骨汁，亦可用雪。雪者，五谷之积也，常以冬藏雪汁器盛埋地中。治种如此，则收万倍。
又曰：种伤湿郁热，则生虫。取麦种，候熟可获，择穗大强者，秆束，立场之高燥处，无令有白鱼，取艾杂藏之。欲知岁所宜，以布囊盛粟诸物种，平量，埋阴垣之下。冬至後五十日，发取量之，息最多者岁所宜。
又曰：凡田，种麦为首。伤於太稠者，锄而稀之。秋以锄，以棘柴曳之，以垄麦根，故曰：“子将欲富，黄金覆士。”至春冻解，棘柴曳之，绝其乾叶。到榆荚雨时，候土白，复锄。如此收必倍。冬雨雪止，掩雪，勿令从风飞去，後雪复如此，麦能旱多实。春冻解，耕和土种游麦，麦生成茂大，锄如宿麦也。
又曰：黍者，暑也。禾生心，天雨灌其心，必伤无实。初种时，天雾，令两人对持长索，戛去其露，日出乃止。种黍，覆土、锄治如禾法，欲稀於禾。
又曰：大豆保岁易为，宜古之所备凶年也。大豆生，载甲而出。种土不可厚，厚则折项，不能上达，屈於土中而死。
又曰：种稻，春冻解，地气和时耕。冬至後百三十日，种大稻时也。
又曰：种麻，预软和田，二月下旬，三月上旬，傍雨种其秕。
又曰：种，春冻解，耕治其土。春草生，布粪田，复耕平摩之。
又曰：种小豆忌卯，稻忌辰，禾忌丙，黍忌丑，麻忌辰，秫忌未、寅，小麦忌戍，大麦忌子，大豆忌甲。凡九谷，忌日不种之。避其忌，不可败伤诸事忌禁日，此非空言也。其道自然，若烧黍穰，则害瓠也。
崔《四民月令》曰：正月可种葵，四月可收冬葵子。六月六日可种葵，中伏之後可种冬葵，八九月可种葵。
《物理论》曰：稼，借种也。古今之言，云余夫稼，农之本也。
耘
《说文》曰：耘，除田间秽也。
《左传□昭元年》曰：晋赵文子曰：“譬如农夫，是キ是{艹衮}。”（キ，耘也。壅苗为{艹衮}。）
《毛诗□甫田》曰：或耘或耔，黍稷嶷嶷。又《周颂》曰：载芟载旅，其耕泽泽。千耦其耘，徂隰徂畛。
《论语》曰：子路从而後，遇丈人，以杖荷。（包曰：丈人，老人也。，竹器。）子路问曰：“子见夫子乎？”丈人曰：“四体不勤，五谷不分，孰为夫子？”（包曰：夫丈人云：“不勤劳四体，不分殖五谷，谁为夫子而索之邪？”）植其杖而芸。（孔曰：植，倚也。除草曰芸。）
《宋书》曰：柳元景、颜师伯尝诣沈庆之，会其游田。元景等鸣笳列卒满道，庆之独与左右一人在田，见之悄然改容曰：“夫贫贱不可毕，富贵亦难守。吾与诸公并出贫贱，因时际会，荣贵至此，惟当共思损挹之事。老子八十之年，目见成败者已多，诸君炫此车服，欲何为？”於是插杖而耘，不为之顾。元景等彻侍，褰裳从之。
