<!-- { "loadSidebar": true } -->
《左传》曰：公及邾师战於升陉，我师败绩。邾人获公胄，悬诸鱼门。（杜预曰：胄，兜鍪也。鱼门，邾城门。）
又曰：秦师袭郑，过周北门，左右免胄而下。
又曰：晋侯败狄于箕。先轸曰：“匹夫逞志於君而无讨，敢不自讨乎！”免胄入狄师，死焉。狄人归其元，面如生。
又曰：晋楚战於鄢陵，郄至见楚子必下免胄而趋风。（疾如风也。）楚子使工尹襄问之以弓。（问，遗也。）郄至见客，免胄承命曰：“君之外臣，从寡君之戎事，以君之灵，间蒙甲胄，（间，尤近也。）不敢拜命。”（介者不拜。）三肃使者而退。
又曰：楚白公乱，叶公亦至，及北门，或遇之，曰：“君胡不胄？国人望君如望慈父母焉。盗贼之矢若伤君，是绝民望也。若之何不胄？”乃胄而进。又遇人曰：“君胡胄？国人望君如望岁焉，日月以冀，若见君面，是得艾也。（艾，安也。）而又掩面以绝民望，不亦甚乎？”乃免胄而进。（言叶公得民心也。）
《梁传》曰：古者被甲婴胄，非以兴国也，则以征无道。岂曰以报其耻哉！
《汉书》曰：《王莽传》云：元始五年，策王莽加九命之锡，於是稽首拜受甲胄一具。
《後汉书》曰：刘虞积忿公孙瓒不已，自率兵十万攻瓒。将出，从事代郡程绪免胄而前曰：“公孙瓒虽有过恶，而罪名未正。明公不先告晓使得改行，以武临之，瓒必悔祸谢罪，所谓不战而服人也。”虞以绪临事沮议，斩之以徇，戒军士曰：“无伤馀人，杀一伯而已。”虞遂大败，斩虞于蓟市。
《东观汉记》曰：祭遵薨，丧至河南。博士范升上疏曰：“遵为将军，虽在军旅，心存王室，不忘俎豆，可谓守死善道者也。”乃赠将军给侯印绶，遣校尉发骑士四百人被玄甲兜鍪，兵车军阵送葬。
又曰：建武六年，马武与众将上陇击隗嚣，身被甲兜鍪，持戟奔击，杀数十人。嚣追兵尽还，武中矢伤。
又曰：上征彭宠，朱浮上疏切谏曰：“连年距守，吏士疲劳，甲胄生虮虱，弓弩不得弛。上下相率焦心，大兵冀蒙救护生活之恩，陛下辍忘之于河北，诚不知所以然。”
《献帝春秋》曰：孙策获太史慈，谓曰：“孤昔与卿神亭之役，若为卿先如何？”慈谓曰：“不敢面欺，若兜鍪带不断，未可量也。”
《吴志》曰：太史慈与孙策战于神亭，策得慈兜鍪。
《吴历》曰：诸葛修作东兴遏，魏军拒之。时寒雪，恪使丁奉等皆解铠，但着兜鍪，持刀缘遏上，北军见身缘遏，皆大笑，不即严兵。便乱斫，遂破北军。
《晋书□天文志》曰：魏文帝黄初六年十月，有星孛于少微，历轩辕，占曰：“兵丧，除旧布新之象。”时帝军广陵，辛丑，帝亲御甲胄观兵。
沈约《宋书》曰：元嘉二十七年，北讨至陕。虏多纵突骑，众军患之。薛安都怒甚，乃脱兜鍪，解所带铠，惟着绛纳两当，械马亦去具装驰奔，以入贼阵。猛气咆哮，所向无前。当其锋者，应刃而倒。贼忿之，夹射不能中。如是者数四，每一入，众无不披靡。
王琰《宋书》曰：晋康太守刘思道攻广州杀刺史羊希。龙骧将军陈伯绍讨之，思道迎击之，杀伤甚众。会绍髻解，兜鍪坠地，退走见禽。
车频《秦书》曰：苻登，坚族曾孙。坚死，登自立，皆刻兜鍪作“死休”字示士。以必死为度，故战所向无前。
崔鸿《前秦录》曰：苻坚末，慕容冲率众登城，坚身贯甲胄，飞矢满身。
《後周书》曰：突屈之先臣於茹茹，居金山之阳，为茹茹铁工。金山形似兜鍪，其後谓兜鍪为突厥，因以为号。
《春秋繁露□服制象》曰：夫执介胄而後能距敌者，固非人之所贵也。
《孝经援神契》曰：欲去恶鬼，须具五刑，五人皆持大斧，着铁兜鍪，将之，常使去四五十步，不可令近人也。
《战国策》曰：苏秦说韩王曰：“韩之剑，当敌则斩甲盾鍪。”
《国语》曰：靡笄之役，郄献子伤，曰：“余病矣。”张御曰：“受命於庙，受服於社，甲胄而效死，戎之政也。”
又《晋语》曰：郄至甲胄而见客，免胄而听命。
乐资《春秋後传》曰：吴越令魏武侯厉众。五年，秦人兴师而临西河，魏士闻之，介胄不待令而奋击，杀秦人者万数。
《英雄记》曰：袁绍为公孙瓒所围，别驾田丰扶绍入空垣。绍脱兜鍪抵地云：“丈夫当前斗死，而返逃入墙间，岂可得活。”（一云：入匿墙间。）
卢《晋书四王起事》曰：建武元年，天子还洛阳。右将军张方启曰：“陛下自邺来还，宜询宗庙。”天子出，因便去刂（居邺切。）启移都。其夜，方悉引兵从西明、广阳诸城门入，自领五千骑，皆捉铁缠槊击。兜鍪ㄡ苷皆用凉州白毛，望之若茶。
周迁《舆服杂事》曰：刺扌交者，扌交人之执刺兵者也。首戴虎皮胄。
《传》曰：蒙皋貔比以犯陈蔡，因是有虎皮胄焉。蜀队戴贝胄被犀角，此古制也。《诗》云：贝胄朱纟┪，谓以贝齿饰胄，朱缕缀之也。胄插以翟尾，垂以红絮，朱纟┪之象也。
《晋令》曰：军列营，步骑士以下，皆着兜鍪。
郭义恭《广志》曰：獠（音老）在羊柯，兴古、郁林、交趾、苍梧，皆以朱漆皮为兜鍪。
《家语》曰：孔子对鲁哀公曰：“介胄执戈者，无退懦之气，非体纯猛，服使之然。”
《孔丛子》曰：陈王曰：“将居军之礼，胜败之变，如之何？”太师曰：“介胄在身，执锐在列，虽君父不拜。”
又曰：子高曰：“夫儒者居德行道，则衮冕之服；统师旅，则有介胄之服。”
《韩子》曰：天下无道，攻战不已，甲胄生虮虱，燕雀处帷幄。
虞喜《志林》曰：宋祭酒云：“可以御者为械。谓铠甲兜鍪也。”
《抱朴子》曰：夫德教者，黼黻祭服也；刑罚者，刃之甲胄也。若以德教治狡暴，犹以黼黻御剡（音琰。）锋也。以刑罚施平世，是以甲胄升庙堂也。
又曰：忍痛苦之药石者，所以除伐命之疾；婴甲胄之重冷者，所以锋镝之集。
又曰：盘旋揖让，非御寇之容；贯甲缨胄，非庙堂之饰。
曹植表曰：两当铠二十领，兜鍪自副铠百领。
陶侃《答温峤书》曰：奉所送帐下得苏峻兜牟。兜牟作之巧︱，用功殊多，战器不事须此也。意谓不如三甲者，逆贼身所服，此是凶器，古人恶其名。得此兜牟者，犹以有功，令赏其细葛一端。
魏武帝《破袁尚上事》曰：臣前上言逆贼袁尚还，即厉精锐讨之。今尚人徒震荡，部曲丧守，引兵遁亡。臣陈军披坚执锐，朱旗震，虎士雷噪，望旃眩精，闻声丧气，投戈解甲，翕然沮坏。尚单骑遁走，捐弃伪节钺，大将军、冗阝乡侯印各一枚，兜鍪万九千六百二十枚，其矛盾弓戟，不可胜数。（冗阝，苦浪切，又古衡切。）
干宝《百志诗》曰：壮士禀杰资，气烈有自然。俯仰群众中，胡能救世艰？阅巩代缝掖，兜鍪易进贤。
杨雄《长杨赋》曰：高祖奉命顺斗极运，天关横钜，海漂昆仑，提剑而叱之。所过靡城扌斩邑，下将降旗，一日之战不可殚记。当此之勤，鍪生虮虱，介胄被г汗。
《文选》曰：朝食不免胄，夕息常负戈。
又曰：贝胄星离。
盾上
《释名》曰：盾，遁也，跪其下避刃以隐遁也。大而平者曰吴魁，本出於吴，为魁师者所持也。隆者曰滇盾，本出於蜀，蜀滇所持也。或曰羌盾，言出於羌也。约胁而邹者曰陷虏，言可陷破虏敌，今谓之曰露是也。狭而长者曰步盾，步兵所持，与刀相配者也。狭而短者曰狭子盾，车上所持者也。子，小称也。以逢（音逢。）编板者，谓之木络盾，以犀皮作之曰犀盾，以木作之曰木盾，皆因所用为名也。
许慎《说文》曰：（音伐。）也。所以身、蔽目，从目，象形声也。卤，大也。
扬雄《方言》曰：，自关而东或谓之，或谓之干，（干者，杆也。）关西谓之。
张楫《埤苍》曰：，盾也。
《广雅》曰：果科干扌卤戟，盾也。
《龙鱼河图》曰：盾名自障。
《礼记》曰：仲夏之月，命乐师修召（音桃。）な鼓，均琴瑟管箫，执干戚戈羽。
又曰：春秋学干戈，秋冬学羽，皆於东序。
又曰：季夏以礼祀周公於太庙，朱干三戚，冕而舞大武。（郑玄曰：朱干，亦大盾也。）
《周礼》曰：旅贲氏掌执戈盾，夹王车而趋。丧纪则衰葛执戈盾。
又曰：方相氏掌蒙熊皮，黄金四目，衣朱裳，执戈杨盾，帅百隶而时傩。
又曰：司兵掌五兵五盾，各辩其物与之等，以待军事。（郑玄曰：五盾，干橹之属，其名未尽闻也。）
又曰：司戈盾，掌戈盾之物而颁之。
又曰：鲁及齐战於炊鼻。（杜预曰：炊鼻，鲁地。）齐子泉捷从泄声子。（声子，鲁大夫也。）射之中盾瓦。（瓦，盾脊也。）繇勾（音钩。）汰匕，入者三寸。（入盾瓦也。繇过汰矢激也。）
又曰：宋乐祁献赵简子杨盾六十。
卷三百五十七　兵部八十八
盾下
《春秋元命苞》曰：帝亻告戴干，是谓清明。发节移度，盖象招摇。（宋均曰：干，盾也。招摇为天戈，戈盾相副戴之者象见天中以为表者也。）
《史记》曰：项羽在戏下，欲攻沛公。沛公从百馀骑因项伯面见羽，谢无有闭关事。羽既飨军士，中酒，亚父谋欲杀沛公，令项庄拔剑舞，坐中欲击沛公。樊哙在营外闻事急，乃持剑盾入营，卫士止哙，哙直撞入，立帐下。羽目之，问为谁，良曰：“沛公参乘樊哙。”羽曰：“壮士，赐之卮酒、彘肩。”哙既饮酒，拔剑切而之。羽曰：“能复饮乎？”曰：“臣死且不辞，岂特卮酒乎！”
《汉书》曰：周亚夫子为父买尚方甲盾五百被，（张晏曰：被，具也。）可以葬者。取佣苦之不与钱。佣知其盗买县官器，怨而上变告。子事连于亚夫，亚夫呕血死。
又曰：晁错上言曰：“曲道相伏，险厄相薄，此剑盾之地也，弓弩三不当一。”
谢承《後汉书》曰：孟政字子节。地皇六年，为府丞虞卿书佐。时太守缺，丞视事。毗陵有贼，丞讨之。未到县，道路逢贼，吏卒迸散。政操刀与贼相击，丞得免难，政遂死於路。
又曰：江汉字子甫，迁丹阳太守。是时，大江剧贼余来等劫击牛渚、丹阳、边水诸县居民，欧略良善，经岁为害。汉到郡，会集劲士，修整战具钩镶、刀、盾、大戟、长矛、弓弩，劲兵转送承接。余来亟战失利，遂见枭获。孝顺帝喜其功，赐以剑。
《後汉书》曰：袁绍为高橹，起土山射，曹操营中皆蒙而行。
《东观汉记》曰：逢萌字子康，北海人。少有大节。家贫，给事为县亭长。尉过，迎拜问事。尉去，举盾レ地叹曰：“大丈夫安能为人後耶！”遂去学问。
《魏志》曰：建安五年，太祖军於官渡。袁绍进保武阳，稍前依沙追为屯。合战不利，绍射营中雨下，行者皆蒙盾，众大惧。
