<!-- { "loadSidebar": true } -->
《国语》曰：铁之战，简子曰：“郑人击我，吾伏（，他刀切，弓衣。）流血，鼓音不衰。今日之事，莫我若也！”卫庄公为右，（卫庄公奔晋，赵简子将纳之，为右也。）曰：“吾九登九下，击人尽殪。今日之事，莫我加也！”邮无正御，曰：“吾两鞅将绝，吾能止之。今日之事，我上之次也！”（邮无正，大夫王良也。鞅，引也。）驾而乘材，（材，横也。）两鞅皆绝。
《史记》曰：周穆王乘骅骝、耳，使造父为御，日行千里，往见西王母。
《庄子》曰：东野稷以御见庄公，进退中绳，周旋中规。庄公为：“造父弗过也！”颜阖遇之，入见曰：“稷之马将败。”公密而不应。少焉，果败而反。公曰：“子何以知之？”曰：“其马力竭矣，而犹求焉，故曰败。”
《列子》曰：造父师曰秦豆氏。造父之始从习御也，执礼甚卑，秦豆氏三年不告。造父执礼愈谨，乃告之，曰：“古语曰：良弓之子必先为箕，良冶之子必先为裘。汝先观吾趋，趋如吾，然後六辔可持，六马可御。”造父曰：“惟命所从。”秦豆氏乃立木为途，仅可容足，计步而置之，履之而行，趋走往还无缺失也。造父学之，三日尽其巧，秦豆叹曰：“子何敏也？得之捷乎！御者亦如此也。曩汝行之於足，应之於心。推於御也，齐楫乎辔衔之际，急缓乎唇吻之和，正度乎胸臆之中，执节乎掌握之间。内得於中心，外合於马志，是故能进退履绳，而旋曲中规，取道致远，而气力有馀，诚得其术矣！得之於衔，应之於辔；得之於辔，应之於手；得之於手，应之於心。则不以目视，不以策驱，心闲体正，六辔不乱，二十四蹄所投无差，回旋进退莫不中节。然後车轮之外可使无馀辙，马蹄之外可使无馀地，未尝觉山谷之险，原隰之夷，视之一也。吾术穷矣，汝其识之。”
《管子》曰：造父，善御者也。善视其马，节其饮食，量其马力，故能取远道而马不罢。（音疲）明王犹造父也，善治其民，度量其力也。
《孟子》曰：昔者赵简子使王良与嬖奚乘，终日而不获一禽。嬖奚反命曰：“天下之贱工也。”或以告王良，良曰：“请复之。”强而後可，一朝而获十。嬖奚反命曰：“天下之良工也。”
《韩子》曰：铅陵卓子乘苍龙桃文之乘，钩锦在前，错钅（丁括切。）在後。马欲进则钩锦禁之，欲退则错钅贯之，马因旁出。造父过之，而为之泣。
《孙卿子》曰：定公问於颜阖曰：“车野毕之御善乎？”对曰：“善则善矣，然甚将为佚。”定公不说，入谓左右曰：“君子固诬人乎？”三日而牧来谓之曰：“东野毕之马佚，南骖引，两服入厩。”定公越席而起，召颜阖曰：“子言东野毕其马将佚，不识何以知之？”对曰：“臣以政知之。昔者舜巧於使民，而造父巧於使马。舜不穷其民，造父不穷其马。是以舜无佚民，造父无佚马。今野毕之御，上车执辔，御体正矣；步骤驰骋，朝礼毕矣；历险致远，其力尽矣。然而求马不已，是以知之。”公曰：“善哉！”
《尸子》曰：夫马者，良工御之，则和驯端正，致远道矣；仆人御之，则迟奔毁车矣。民者，譬之马也。尧、舜御之，则天下端正；桀、纣御之，则天下奔於历山。
《淮南子》曰：急辔数策者，非千里之御也。
又曰：御者非辔不行，学御者不为辔也。
又曰：舟覆乃见善游，马奔乃见良御。（善游，故覆舟不溺；良御，故马奔车不败，故见之。）
又曰：夫载重而马羸，虽造父不能以追急；车轻而马良，虽中工可以致远。
又曰：良马不待策钅（丁刮切。策端有铁也。）而行，驽马虽两钅之不能进。为此不用策钅而御则愚矣！
又曰：。若夫钳且大丙之御也，（钳且大丙，太一之御。）除辔衔，弃棰策，车莫动而自举，马莫使而自走。星耀而玄运，电奔而鬼骇，进退诎伸，不见塍（余菱反。）毁。
又曰：尹需学御，三年而无得焉。常寝想之，（寝卧思之。）中夜梦受秋驾於师。（秋驾，善御之术。）明日往朝，师望而谓之曰：“吾非爱道於子也，恐子不可予也。今日将教子以秋驾。”尹需反走，北面再拜，曰：“臣有天幸，今夕固梦受之。”
又曰：夫马之为草驹之时，跳跃扬蹄，翘尾而走，人不能制之。（马五尺以下为驹，放在草中，故曰为草驹之时。翘，举也。制，禁也。）及至圉人扰之，（圉人，养马官。扰，顺也。）良御教之，掩以冲扼，连以辔衔，则虽历险趋堑，弗敢违戾。故其形之为马，其可驾御，教之所为也。
又曰：夫御者，马体调乎车，御心和乎马，则虽历险至远，进退周旋，无不如意。虽有骐骥、耳之良，而使乌获御之，则马反自恣，（恣，却行也。）而人不御也。
卷七百四十七　工艺部四
书上
《释名》曰：书，庶也，纪庶物也；亦言著也，著之简编永不灭也。
《说文》曰：依类象形之谓文，形声相益之谓字，著於竹帛之谓书。
《广雅》曰：书，如也；纪也。
《易》曰：上古结绳以治，後世圣人易之以书契，百官以治，万民以察，盖取诸《》。（，决也。书契所以决断万事也。）
《家语》曰：宓子贱，字不齐，仕鲁为单父令。恐君听用谗人，使己不得行其政，故请君近吏二人与俱。至官，令二吏书，辄掣其手，书不善，则从而怒之。吏患焉，辞归鲁，子贱曰：“子书甚不善，子勉而归！”报於君曰：“宓子使臣书而掣摇臣肘。书恶而又怒臣。邑吏皆笑之，所以去之而来也。”君以问孔子，孔子曰：“不齐，君子也。其材任霸王之佐，屈节治单父以自试，意者其以此谏乎？”公寤，太息叹曰：“寡人乱宓子之政而责其善数矣。”
《汉书》曰：陈遵，长八尺馀，长头大鼻，容貌甚伟，略涉传记，赡於文辞。性善书，与人尺牍，主皆藏去以为荣。
又曰：宣帝时，中郎将张彭祖，少与帝微时同席研书。及帝即尊位，彭祖以旧恩封阳都侯。
又曰：田学盘盂诸书（孔甲二十六篇，杂家书。）
《後汉书》曰：孙敬，字文宝。少时画地学书，日进焉。
《东观汉记》曰：乐成静王党善史书，喜正文字也。
《魏志》曰：胡昭善尺牍，动见模楷。卫觊好古文，鸟篆隶草无所不善也。
《晋书》曰：王羲之尝诣门生家，见几滑净，因书之，真草相半。後为其父刮去之，门生惊懊者累日。
又曰：王羲之，山阴有道士好养鹅，羲之观焉，意甚悦，固求市之，道士云：“为写《道德经》，当举群相赠耳。”羲之欣然写毕，笼鹅而归。
又曰：羲之每自称：“我书比锺繇当抗行，比张芝犹当雁行也。”曾与人书云：“张芝临池学书，池水尽黑。使其人耽之若是，未必後之也。”
又曰：羲之尝在蕺（音戢）山，老姥持六角竹扇卖之，羲之因书其扇，各为五字。姥初有愠色，乃谓姥曰：“但言是王右军书，以求百钱。”姥如其言，人竟买之。他日，姥又持扇来，羲之笑而不答。
又曰：王献之七八岁时学书，父羲之从後掣其笔，不得，叹曰：“此儿後当复有大名！”常书壁，为方丈字，羲之甚以为能，观者数百人。
又曰：谢安尝问献之：“君书何如君家尊？”答曰：“故当不同。”安曰：“外论不尔。”答曰：“人那得知。”
又曰：卫常，字巨山，转黄门郎。常善草隶书，为《四体书势》，曰：“昔在黄帝，创制造物。有沮（侧鱼切。）诵、苍颉者，始作书契以代结绳，盖睹鸟迹以兴思也。因而遂滋则为之字，有六义焉：一曰指事，上下是也；二曰象形，日月是也；三曰形声，江河是也；四曰会意，武信是也；五曰转注，老考是也；六曰假借，令长是也。”
又曰：索靖作《书状》，其辞曰：“圣皇御世，随时之宜。苍颉既生，书契是为。科斗鸟篆，类物象形。睿哲变通，意巧滋生。损之隶草，以崇简易。百毕毕修，事业正厉。草书之为状也，婉若银钩，漂若惊鸾，舒翼未发，若举复安，虫蛇虬，（力幽切。）或往或还。颓阿那以羸羸，类奋衅而桓桓。及其逸游ツ，乍正乍邪；骐骥暴怒逼其辔，海水窳隆扬其波；芝草蒲萄还相结，棠棣融融反其华；玄熊对踞於山岳，飞燕相追而差池。举而察之，又似乎和风吹林，偃草扇树，枝条顺气，转相比附，窈娆（奴鸟切。）廉苫，随体散布。纷扰扰以绮靡，中持疑而犹豫；玄螭狡兽嬉其间，腾猿飞鲵相奔趣。凌鱼奋尾，蛟龙反据，投空自窜，张设互距。或若登高望其类，或若既往而中顾；或若倜傥而不群，或若自检於常度。於是多才之英，笃艺之彦，役心精微，耽此文宪。守道兼权，触类生变，离拆八体，靡形不判，去繁存微，本象末乱。上理开元，下周谨按，骋辞放手，雨行冰散，高音翰厉，溢越流漫。忽班班而成章，言奇妙之焕烂，体磊落而壮丽，姿光润以璀璨。命杜度运其指，使伯英回其腕，著绝势於纨素，垂百世之殊观。”
《宋书□刘穆之传》曰：高祖书素拙，穆之曰：“此虽小事，然宣被四远，愿公少复留意。”高祖既不能措意，又禀分有在，穆之乃曰：“公但纵笔为大字，一字径尺，既足有所苞，且其名亦美。”高祖从之，一纸不过六十字便满。
《齐书》曰：太祖善书，及登位，笃好不已。与王僧虔赌书毕，谓虔曰：“谁为第一？”僧虔对曰：“臣书臣中第一，陛下书帝中第一。”上笑曰：“卿可谓善自为谋矣。”
《宋书》曰：谢超宗谓王慈曰：“卿书可及虔公？”慈曰：“我之不及父，犹鸡之不及凤也。”时人以为名答。
《宋书》曰：江夏王锋，字宣颖，高帝第十三子也。四岁好学书，畜於母张氏舍，张氏无纸，乃倚井栏为书，满则洗之。已而复书，如此累月。又每晨不肯去窗尘，而就尘书。帝尝使学凤尾诏，一学即工。帝大悦，以玉麒麟赐之，曰：“以麒麟赏凤尾矣！”
《梁书》曰：武帝论萧子□书曰：“笔力劲骏，心手相应，巧逾杜度，美过崔，当与元常（钟繇也。）并驱争先。”其后萧子云为东阳太守，百济国使人至建业求书，逢子□维舟将发，使人於渚次候之，望舡三十许步前行。子□遣问之，答曰：“侍中尺牍之美，远流海外。今日所求，惟在名迹。”子□乃为停船三日，书三十纸与之，获金货数百万。性吝，自非答饷不书。好事者重加赂遗，以要其答。
又曰：颜协，博涉群书，工於草隶飞白。时吴人范怀约能隶书，协学其书，殆过真也。荆楚碑碣，皆协所书。时人有会稽谢善勋，能为八体六丈，方寸千言；京兆韦仲善飞白，并在湘东王府，善勋为录事参军，仲为中兵参军。府中以协优於韦仲，而减於善勋。善勋饮酒至数升醉，後辄张眼大骂，虽复贵贱亲疏，无所择也。时谓之谢方眼，而胸襟夷坦，有士君子之操焉。
