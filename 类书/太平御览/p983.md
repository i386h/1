<!-- { "loadSidebar": true } -->
又曰：周武王东伐夜郎，济河时，□明如昼。八百之旅，皆荐贤而歌。有大蜂，状如丹鸟，飞集王舟，因以鸟画幡旗。翌日而枭纣，名其船曰蜂舟。鲁哀公二年，郑人击赵，简子得其蜂旗，则其遗类也。事出太公《六韬》。
又曰：汉成帝尝与飞燕泛舟戏太液池。以沙棠为舟，贵不沉没也。以□母饰於首，一名□母舟。又刻大桐木为虬龙，雕饰如真像，以夹□舟而行。
又曰：比翼鸟多力，状以鹄。衔南海之丹泥，巢昆岑之玄木，而止其中，遇圣人则来翔集，以表周公辅圣人之力也。
又曰：汉武思李夫人之俦，不可复得。时始穿昆灵池，泛翔螭舟，帝自歌曲，使女伶歌之。时日已西倾，凉风激水，女伶歌甚遒，自赋《叶落哀蝉》之曲。
又曰：张丞之母孙氏，怀丞之时，乘轻舫游於江浦之际。忽有白蛇，长三尺，腾入舟中。母咒曰：“若祯吉，勿毒噬我。”乃将还，置诸房内。一宿视之，不复见蛇，嗟而惜之。
《韵集》曰：蠲，首，天子船也。
《吴越春秋》曰：吴王僚二年，使公子光伐楚，以报前来诛庆封也。吴师败而亡舟，光惧，困复得王，舟乏而还。
又曰：范蠡既灭吴，乃乘扁舟，出三江，入五湖，人莫知其所适。
《郡国志》》曰：济州有浮山，故老相传云：尧时大雨，此浮水上。时有人缆船於岩石间，今犹有断铁锁。
《吴时外国传》曰：扶南国伐木为船，长者十二寻，广肘六尺，头尾似鱼，皆以铁镊露装。大者载百人，人有长短桡及篙各一。从头至尾，面有五十人作，或四十二人，随船大小。立则用长桡，坐则用短桡，水浅乃用篙。皆当上应声如一。
《杜兰香别传》曰：香降张硕，硕既成婚，香便去，绝不来。年馀，硕船行，忽见香乘车於山际。硕不胜惊喜，遥往造香。见香悲喜，香亦有悦色。言语顷时，硕欲登其车，其婢举手排之，嶷然山立。硕复欲车前上车，奴攘臂排之，硕於是遂退。
《续搜神记》曰：临淮公荀序，字休玄。母华夫人，怜爱过常。年十岁，从南临归，经青草湖，时正帆风，序出塞郭上落水。比得下帆，已行数十里，洪波淼漫。母抚膺远望，少顷，见一掘头船，渔父以楫拨船如飞，载序还之，云：“送府君还。”荀後位至常伯长沙相，故云“府君”也。
又曰：合肥口有大舶船，云是曹公舶船。常有渔人夜宿其傍，以船系之。但闻筝弦之音，又音气非常。渔人又梦人驱遣去，云“勿近官船！”此人惊觉，即移船去。相传云：曹公载数妓，船覆於此，今犹存焉。
《异苑》曰：扶南国治生，皆用黄金僦船，东西远近雇一。时有不至所届，欲减金数，船主便作幻诳，使船底砥折，状欲沦滞海中，进退不动。众人惊怖，还请赛，船合如初也。
又曰：越郡会无县，有元马河，中有铜舫船。
《嵩阳记》曰：山东北五丫山上，有池。池有破舟，云禹乘来也。
《三秦记》曰：俗云：太一山有水，神人乘船。今有故漆船也。
刘欣期《交州记》曰：安定县有越王铜船，潮退时有见者。合浦四十里有潮，阴雨日，百姓樵采，见铜船出水上。
《南州异物志》曰：外域人名船曰舡，大者长二十馀丈，高去水三二丈，望之如阁道，载六七百人，物出万斛。
卷七百七十　舟部三
叙舟下
周处《风土记》曰：小曰舟，大曰船。温庥五会者，永宁县出豫林，合五板以为大船，因以“五会”为名也。“晨凫”，即青桐大船名，诸葛恪所造鸭头船也。预章舟先（音钱，枣木。）诸木，皆以多曲理盘节为坚劲也。浩漂者，言船之在水，如莲花散落浮於川也。
《武昌记》曰：樊口北有败舶湾，孙权尝装一船，名大船，容敌士三千人，与群臣泛舶中流。值风起，至樊口十里馀便败。故因名其处为败舶湾也。
戴延之《西征记》曰：檀山，凡去洛城水道五百三十里，由新安、渑池、宜阳、三乐。三乐男女老少，未尝见船，既闻晋使溯流，皆相引蚁聚川侧，俯仰倾笑。
《越绝书》曰：阖闾见子胥：“敢问船运之备何如？”对曰：“船名大翼、小翼、突冒、楼船、桥船。今船军之教，比陵军之法，乃可用之。大翼者，当陵军之车；小翼者，当陵军之轻车；突冒者，当陵军之冲车；楼船者，当陵军之行楼车也；桥船者，当陵军之轻足剽定骑也。
《瑞应图》曰：王者德盛，则金人下，乘船游王後池。
《郡国志》曰：越州白涂山有石船一丈，禹所乘者。宋元嘉中，有人於船侧得铁履一量。一云：有圣姑从海中乘舟张石帆，至此二物。庙中有周时乐器，名淳于，铜作，似钟而有颈，映水用芒弗刂（音弗。）则鸣。
又曰：硖州远安县，江有狼尾滩，有陆抗故城。南有孤山，袁山松为郡，尝登以四望，大江如索带，舟船如凫雁焉。
又曰：相州魏县景穆寺西，有遭官，有石窦桥，鸣鹤飞集，赤马飞龙等舟。
《西京杂记》曰：昆明池中有弋树船，各数百艘，船上建楼橹。戈船建戈矛，四角悉垂幡旄，旌葆麾盖，照灼涯。
又曰：太液池中有鸣鹤舟、容与舟、清旷舟、采菱舟。
《说苑》曰：吴赤市使於知氏，假道於卫。宁文子具三百制，将以送之。大夫豹曰：“吴虽大国也，不壤交，假之道则亦敬矣。又何礼焉？”宁文子不听，遂致之。吴赤市至於知氏，既得事，将归吴，智伯命造舟为梁，吴赤市曰：“吾闻天子济於水，造舟为梁，诸侯维舟为梁，大夫方舟臣之职也，且敬，太甚必有故。”使人视之，则兵在後矣，将以袭卫。吴赤市曰：“卫假吾道，而厚赠我。我见难而不告，是与为谋也。”称疾而留，使人告卫，卫人警戒。智伯闻之，乃止也。
《列女传》曰：赵简子至河津，津吏醉。吏女乃持楫而前为王棹舟。（馀具下楫门中。）
《江表传》曰：孙权於武昌新装大船，名为长安。
又曰：孙权乘飞□大船，与张昭、鲁肃等共追送叙别吴。
又曰：周瑜破魏军，曹公复书与权曰：“赤壁之役，值有疾疫，孤烧船自退，横使周瑜虚获此名。”
又曰：刘备进驻鄂县之樊口，诸葛诣吴未还，闻曹公军下，恐惧，日遣逻吏於水次候权军。吏望见周瑜船，驰还白备。备曰：“何以知非青徐军耶？”吏对曰：“以船知之。”备遣人慰劳瑜，瑜曰：“有军任，不得委署。傥能屈威，副其所望。”备谓张飞、关羽曰：“彼欲致我，今自托於东而不往，非同盟之意也。”乃乘单舸，往见瑜。问曰：“今距曹氏，深为得计！战卒有几？”瑜曰：“此自足用豫州，但观瑜破之！”
《吴历》曰：曹公出濡须，作油船，夜渡洲工。权乃自乘从濡须吴公军，行五六里，回作鼓吹。公见舟船器仗，法伍整肃，喟然叹曰：“生子当如孙权；为刘景升儿，若豚犬耳！”
又曰：孙上疏景帝曰：“少帝於宫内作小船三百馀艘，饰以金银，师工昼夜不息。”
王粲《海赋》曰：乘[B16g]桂之舟、晨凫之舸。
庾阐《杨都赋》曰：龙坻华屋，晨凫之舸，首铺於芙蓉、盘蛟缠於赤马。
《晋令》曰：水战有飞仓集船。
《说苑》曰：楚鄂君乘青翰之舟，张翠羽之。
《楚辞》曰：船容与而不进，奄回水以凝滞。
又曰：美要妙兮宜修，沛吾乘兮桂舟。桂棹兮兰，增水兮积雪。
魏文帝《沂淮赋》曰：建安十四年，王师东征，泛舟万艘。
杨修《出征赋》曰：泛顺风而回舻，徐日转而月移。旆已入乎河口，殿（都殿切。）尚集於菌池。
班固《东都赋》曰：命舟牧为水嬉，浮首、医□、芝交。
又曰：东郊则有通沟大漕，溃渭洞河，泛舟山东，控引淮湖，与海通波。（漕，水运也。《苍颉篇》曰：月溃傍决也。前书武帝渠通渭。《史记》曰：荥阳下引河东南为鸿沟，以与淮泗会也。）
袁宏《东征赋》曰：惊澜急（音隐）嶙（力轸切。）而岳转，颓波{山畏}（音猥）{山}（力猥切。）以岭没。咨余舟之小狭，冲奔湍以杌。棹弱楫之弗施，授洪流以藏骨。
夏侯弼《吴都赋》曰：严严船舻，泛泛杨舟。权河高峙，风骇□浮。坚壁金扶，有若高楼。
《刘谧之与公笺》曰：昔申甲之际，遭汤旱流烟；今子亥之岁，值尧水滔天。火延烧其庐，水突坏其园。何小人兮，顿偷双船！由是行无担石，室如悬磬。
《魏文与孙权书》曰：知已选择见船，最大樟材者六艘，受五百里石，从污水送付樊口。
王粲诗曰：方舟浮大江，日暮愁我心。
曹植诗曰：何以泛舟？愧无榜人。
嵇康诗曰：渊渊绿水，沦滑而逝。泛泛虚舟。载停载滞。鼓投竿，优游卒岁。
梁王筠《咏轻利船应临汝侯教诗》曰：君侯饰轻利，摇荡迈飞□。凌漾浮采，映水焕蛟文。雷流已冠绝，鸟逝复超群。倏忽方千里，恋兹岐路分。
陈张正见《後湖泛舟诗》曰：上苑奢行乐，沧池聊薄游。泛荇分兰棹，槎触桂舟。残虹收度雨，缺岸上乘新流。欲知有高趣，长杨送秋。
又《别韦谅赋得江潮泛别舟诗》曰：千里寻阳岸，三翼木兰船。泛青凫後，鸡鸣白鹭前。涵花没浅缆，带叶动深船。不言朝夕水，独自限神仙。
又《与钱玄智泛舟诗》曰：高门事休沐，朝野念逢迎。还乘金谷水，俱望洛阳城。舟移洛女度，楫动渭桥横。风高雁已落，雨霁水还清。叶尽桐门净，花秋菊岸明。欲奏《江南曲》，聊习《棹歌行》。
晋枣据《船赋》曰：嘉圣王之神化，理通微而达幽。悼民萌之隔塞，愍王教之不周。立成器以备用，因垂象以造舟。济迅波之绝轨，越巨川之湍流。运重固之滞质，虽载沉而必浮。且论器而比象，似君子之淑清。外质朴而无饰，内空虚以受盈。不辞劳而恶动，不偷安以自宁。且其行无辙，趾止无所，不疾而速，忽若驰奔。
晋王叔之《舟赞》曰：涂则骋车，水惟用舟。弱楫轻棹，利涉济求。缅彼渔人，鼓清讴。
後汉李尤《舟楫铭》曰：舟楫之利，譬犹舆马。载重历远，以济天下。相风视波，穷究川野。安审惧慎，终无不可。
舰
《释名》曰：上下重床曰舰，四方施板以御矢，如牢槛也。
《洞冥记》曰：昆灵池中，有凌波舰、掖电舰。
《吴志》曰：周瑜逆曹公，部将黄公盖取艨冲斗舰数十艘，实以薪草，膏灌其中，裹以帷幕，上建牙旗，同时发火。时风猛火盛，悉延烧岸上营，曹公军败退。
《晋中兴书》曰：建兴九年冬，左将军王敦，遣振威将军周访、广武将军赵诱，受陶侃节度，征蜀贼杜韬。大战，蜀贼以桔槔打没侃船二十馀艘，人皆投水。
《义熙起居注》曰：卢循新作八槽舰九枚，起四层，高十馀丈。
《连营缮令》曰：诸私家不得有战舰等船。
艨冲
《释名》曰：外狭而长曰艨冲。
