<!-- { "loadSidebar": true } -->
《晋书》曰：韩谧字长深。母贾氏，贾充少女也。父寿字德真，南阳人，美貌，充辟为司空掾。充宴宾僚，女从青琐中窥见寿，悦焉，感想发於寤寐。有婢往寿家，说其光彩艳逸。寿闻动心，令通殷勤。寿劲捷过人，至夕逾垣而入，家人莫知，惟充觉。女悦畅异於常日。时西域有贡香，每着人衣，一月不歇，帝甚贵之，唯以赐充。女密盗以遗寿。僚佐与充宴，闻香芬馥。自此充意女与寿通，乃夜半佯有盗，惊起行之，惟东北角有狐狸行处。充考问女左右，知之。充遂因妻焉。
又曰：郄鉴使门生求女婿於王导，导令自东厢遍观诸子门生。归，谓鉴曰：“王氏诸少年并佳，然闻信至，咸自矜持。惟一人在东床，坦腹食，独若不闻。”鉴曰：“此正佳婿也。”访之，乃羲之也。
《宋书》曰：刘秀十馀岁时，与诸兄戏。忽有一大蛇，来势甚猛，莫不惊怖。秀知独不动，众共异焉。东海何承天雅相知器，以女妻之。
《齐书》曰：谢为王敬则婿，曾告敬则，其女常怀刀，欲报，不敢相见。及当拜吏部，谦挹尤甚。尚书郎范缜嘲曰：“卿人才无惭小选，但恨不可‘刑于寡妻’。”有愧色。及临诛，叹曰：“天道其不可昧乎？我不杀王公，王公因我而死。”
《三十国春秋》曰：前赵殷州刺史杜广，初为刘景厩卒，以马肥良，引为直士。侍立通夜，未曾休倦。景因问之，广流涕申曲，有章条。景执其手曰：“吾罪人也，久负贤者。”谓妻曰：“为女求夫三年，不觉厩中有麒麟。”於是妻之。
《搜神记》曰：阳公罪窈伯，洛阳人，至情笃孝。父母终殁，葬无终山。阳公常为人补履，终不取价。无终山上无水，阳公乃行车汲水，作义浆。居三年，有一人就阳公饮，出一升石子与之，使向有平好地有石处种之，玉当生其中，并得好妇。阳公後种其石，数年，时往看，玉子生焉。北平徐氏有女，甚有名行，人多求，不许。阳公有佚气，试求焉。徐氏以为狂，乃戏媒人曰：“雍伯能得白璧一双来，当听为婚。”致命，雍伯於种石中，索得五双白璧以至。徐氏大惊，遂以女妻之。
卷五百二十　宗亲部十
夫妻
《释名》曰：夫妻，匹敌之义也。
又曰：士庶人曰妻，妻，齐也；夫贱不足以尊称，故齐等言也。
《易□家人卦》曰：夫夫妇妇，而家道正。
又《序卦》曰：有天地然後有万物，有万物然後有男女，有男女然後有夫妇。夫妇之道不可以不久也，故受之以《恒》。恒者，久也。
《毛诗□衡门》曰：岂其食鱼，必河之鲂；岂其娶妻，必齐之姜；岂其食鱼，必河之鲤；岂其取妻，必宋之子。（何必大国之女然後可妻，亦取贞顺而已。）
又《草虫》，大夫妻能以礼自防也。要々草虫，阜螽。（兴也。要々，声也。草虫，常羊也。，跃也。阜螽，{樊虫}也。卿大夫之妻待礼而行，随从君子。）未见君子，忧心忡忡。（忡忡犹冲冲也。妇人虽适人，有归宗之义。）亦既见止，亦既觏止，我心则降。
又《采》曰：《采》，大夫妻能循法度也。能循法度，则可以承先祖、共祭祀矣。（女子十年不出，姆教婉娩听从，执麻，治丝茧，织组纟川，学女事，以共衣服。观于祭祀，纳酒浆笾豆、菹醢，礼相助奠。十有五而笄，二十而嫁。此言能循法度者，今既嫁为大夫妻，能循其为女人时所学之事以为法度也。）于以采？南涧之滨。于以采藻？于彼行潦。于以奠之？宗室牖下。谁其尸之？有齐季女。（尸，主也。齐，敬也。季，少也。）
又《硕人》曰：硕人其颀，衣锦衣，齐侯之子，卫侯之妻。
又《氓》曰：女也不爽，士贰其行。士也罔极，二三其德。三岁为妇，靡室劳矣。夙兴夜寐，靡有朝矣。
又《棠棣》曰：妻子好合，如鼓瑟琴；（好合，志意合也。合者如琴瑟之声相应和也。）兄弟既翕，和乐且湛；宜尔室家，乐尔妻孥；是究是图，其然乎？
又《南山》曰：艺麻如之何？横纵其亩。取妻如之何？必告父母。（娶妻之礼议于生者，卜于死者，此之谓名。）析薪如之何？匪斧不克。取妻如之何？匪媒不得。（此言娶妻必待媒乃得也。）
又《韩弈》曰：韩侯取妻，汾王之甥，蹶父之子。韩侯迎止，于蹶之里。百两彭彭，八鸾锵锵，不显其光。诸娣从之，祁祁如□。韩侯顾之，烂其盈门。（如云，言众多也。诸侯一娶九女，三国媵女。诸娣，众妾也。顾之，曲顾道义也。）
又《思齐》曰：刑于寡妻，至于兄弟，以御于家邦。（言文王以礼法接待其妻，至于宗族。又能为政治于家邦也。）
《礼记》曰：天子之妃曰后，诸侯曰夫人，大夫曰孺人，士曰妇人，（妇之言服也。）庶人曰妻。（妻之言齐也。）
又《内则》曰：子甚宜其妻，父母不说，出。（宜犹善也。）子不宜其妻，父母曰：“是善事我，子行夫妇之礼焉，没身不衰。”
又曰：女子二十而嫁，有故二十三而嫁。（故谓父母丧。）聘则为妻，（聘，问也。妻之言齐。以礼见问，则得与夫敌耻。）奔则为妾。
又《坊记》曰：取妻不取同姓，（为其近禽兽也。）所以附远厚别也。
《左传□隐公》曰：郑公子忽如陈，逆妇妫。辛亥，以妫氏归。甲寅，入於郑。陈钅咸子送女，先配而後祖。钅咸子曰：“是不为夫妇，诬其祖矣。非礼也，何以能育？”（礼，逆妇必先告祖庙而後行。郑忽逆妇而後告庙，故曰：“先配而後祖”。）
又曰：《桓公》曰：郑祭仲专，郑伯患之，使其婿雍纠杀之，将享诸郊。雍姬知之，谓其母曰：“父与夫孰亲？”其母曰：“人尽夫也，父一而已，胡可比焉？”（妇人在室则天父，出则天夫。女以为疑，故母以所出为本解之。）遂告祭仲曰：“雍氏舍其室而将享子于郊，吾惑之，以告。”祭仲杀雍纠，尸诸周氏之汪。公载以出，曰：“谋及妇人，宜其死也。”
又《庄公》曰：初，懿氏卜妻敬仲，其妻占之曰：“吉。是谓凤凰于飞，和鸣锵锵；有妫之後，将育于姜；五世其昌，并为正卿；八世之後，莫之与京。”
又《僖中》曰：狄人伐咎如，（赤狄之别种。）获其二女叔隗、季隗，纳诸晋公子。公子以叔隗妻赵衰，生盾。文公取季隗，生伯。后以妻赵衰，生原同、屏括、楼婴。（原、屏、楼，三子之邑也。）赵姬逆盾与其母，（赵姬，文公女也。盾，狄女叔隗之子也。）子馀辞，（子馀，赵衰字也。）姬曰：“得宠而忘旧，何以使人？必逆之！”固请，许之。来以盾为才，固请于公，以为嫡子，而使其三子下之；以叔隗为内子，而己下之。（卿之嫡妻为内子。）
又《昭元》曰：郑徐吾犯之妹美，公孙楚聘之矣，（楚，子南，穆公孙也。）公孙黑又强使委禽焉。（禽，雁也。纳采用雁。）犯惧，告子产。子产曰：“是国无政，非子之患也。惟所欲与。”犯请于二子，请使女择焉。皆许之。子盛饰而入，布币而出；（子暂，公孙黑也。）子南戎服而入，左右射，超乘而出。女自房观之，曰：“子信美矣，抑子南，夫也。夫夫妇妇，所谓顺也。”适子南氏。
又《庄公》曰：宋华父督见孔父之妻于路，目逆而送之，曰：“美而艳。”
又曰：楚子灭息，以息妫归，生堵敖及成王焉。未言，（未与王言。）楚子问之，对曰：“吾一妇人而事二夫，纵不能死，其又奚言？”
又《成下》曰：晋三害伯宗，谮而杀之。初，伯宗每朝，其妻必戒之曰：“盗憎主人，民恶其上，子好直言，必及於难。”
又《襄四》曰：齐棠公之妻，东郭偃之姊也。东郭偃臣崔武子。棠公死，偃御武子以吊焉，见棠姜而美之，（美其色也。）使偃取之。（为己取也。）偃曰：“男女辨姓，今君出自丁，臣出自桓，不可。“武子筮之，遇《困》之《大过》。以示陈文子，文子曰：“夫从风，风陨妻，不可娶也。且其《繇》曰：‘困于石，据于蒺藜，入于其宫，不见其妻，凶。’崔子曰：“嫠也，何害？先夫当之矣。”遂取之。
又《僖下》曰：初，臼季使过冀，见冀缺耨，其妻饣盍之敬，相待如宾。与之归，言诸文公曰：“敬，德之聚也。能敬必有德，德以治民，请君用之。”文公以为下军大夫。
又《昭七》曰：晋叔向适郑，蔑恶，欲观叔向，从使之收器者而往，立于堂下，一言而善。叔向闻之曰：“必明也。”下执其手以上曰：“昔贾大夫恶，取妻而美，三年不言，御以如皋，射雉获之。其妻始笑而言。贾大夫曰：‘才之不可以已也。我不能射，汝遂不言不笑也？’今夫子少不扬，子若不言，吾几失子矣。”
又《哀上》曰：齐侯伐晋夷仪，敝无存之父将室之，辞，以与其弟，（无存，齐人也。室之，为取妇也。）曰：“此役也不死，反必娶於高、国。”（高氏、国氏，齐贵族也。无存欲必有功，还取卿相之女也。）
又《成上》曰：齐晋战于鞍，齐师败绩。齐侯见保者曰：“勉之！齐师败矣！”避女子，女子曰：“君免乎？”曰：“免矣。”曰：“锐司徒免乎？”曰：“免矣。”曰：“苟君与吾父免矣，可若何？”乃奔。齐侯以为有礼。既而问之，辟司徒之妻也，予之石。
又《成下》曰：鲁声伯之母不聘，穆姜曰：“吾不以妾为姒。”生声伯而出之，嫁于齐管于奚。生二子而寡，以归声伯。声伯以其外弟为大夫，而嫁其外妹於施孝叔。郄来聘，求妇於声伯。声伯夺施氏妇以与之。妇人曰：“鸟兽犹不失伉俪，子将若何？”曰：“吾不能死亡。”妇人遂行，生二子於郄氏。郄氏亡，晋人归之，施氏逆诸河，沈其二子。妇人怒曰：“己不能庇其伉俪而亡之，又不能字人之孤而杀之，将何以终？”
《春秋汉含孳》曰：水火交感，阴阳以设，夫妇象也。（水火则阴阳也，阴阳则夫妇也。）
又曰：妻象太阴，臣法金位。（金，阴中之刚，故喻臣位。水能纯柔。纯柔，妻象也。）
《战国策》曰：邹忌长八尺有馀，身体逸丽。朝服衣冠，窥镜，谓其妻曰：“我孰与城北徐公？”徐公，齐国之美丽者也。妻曰：“愈。”窥镜而自视，不如远矣。暮寝而思之。“吾妻之美我，私我也。”
《史记》曰：晋重耳谓其妻曰：“待我二十五年不来，乃嫁。”其妻笑曰：“犁二十五年，吾冢上柏大矣。虽然，妾待子。”
又曰：《易》基《乾》《坤》，《诗》始《关雎》，夫妇之际，人道大伦也。礼之用，惟婚姻为竞竞。
又曰：张仪已学而游说诸侯，尝从楚相饮，已而楚相亡璧，门下意仪，曰：“仪贪无行资，必此人盗相璧。”共执仪，掠笞数百。不服，释之。其妻曰：“嘻！子无读书游说，安得此辱乎？”张仪谓妻曰：“视吾舌尚在不？”其妻笑曰：“舌在也。”仪曰：“足矣。”乃遂入秦，秦王以为客卿。
