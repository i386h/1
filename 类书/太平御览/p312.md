<!-- { "loadSidebar": true } -->
《三国典略》曰：梁张绾，字孝卿，雍州刺吏绩之弟也。梁主策其百事，绾对阙其六，乃号为百六公。常为御史中丞，兄绩为仆射。元日朝会，及百司就列，兄弟并导驺两途，前世未有，时人荣之。
崔鸿《十六国春秋前录》曰：段凯骁勇善射，好读书，为御史中丞，明笔直绳，无所阿避，号曰老虎。
《傅咸集》：奏曰：司隶中丞得纠太子而不得纠尚书。臣所未譬，朝廷无亦易之。梅陶自叙曰：“余居丞，曾以法鞭皇太子傅，亲友莫不致谏。余笑而应之。堂高由陛下，太子所以崇於上，由吾奉王者法，吾岂枉道曲媚？後皇太子特见延清，赐以请宴礼之，如师。”袁淑《谢中丞章》曰：“窃惟此职，昭赞实预损益，必须廉明威正。刺骨穷文，使权家勋族不敢藉强而侮物；戚门右姓不得称雄以掩众。昔傅咸卧治，僚辟戢惧；孙宝移疾，卿尹皆怠。”
持书侍御史
《汉书》曰：宣皇帝元凤中，路温舒上书宜尚德缓刑，帝深采览之。季秋後谳时，（谳，鱼列反，又音。）帝幸宣室齐宫而决事，命侍御史二人持书，遂置持书御史。
《通典》曰：御史中丞，旧持书御史也。（国讳改焉，后历代皆同。）
《风俗通》曰：顷者，廷尉多墙面而苟充兹位，持书侍御史不复平议谳，当纠纷，岂一事哉！里语曰：“县官漫漫，冤死者半。”
《後汉书》曰：蔡邕以侍御史转持书御史，迁尚书，三日之间，周迁三台。
《续后汉书□百官志》曰：持书御史，秩百石，掌选明法律者为之。天子疑狱，以法律谳是非，纠六品已下。桓帝以後不治狱，充位而已。
《魏志》曰：王观字伟台，东郡丘人也。明帝幸许昌，召观为治（音持，下同。）书侍御史，典行台狱。时多仓卒喜怒，而观不阿音顺旨。
《晋书》曰：杜预为镇南，入辞，口启陈寿才史通博，宜补黄散也。（黄，黄门待郎。散，散骑常待。）上曰：“寿可作治书否？”预对曰：“惟在圣诏。”即手诏用之。
又曰：太始四年置黄沙狱、持书御史一人，秩与中丞同，掌诏狱及廷尉不当，皆理之。
《梁书》曰：谢几卿，天监初除征虏，鄱阳王记室，尚书三公侍郎，寻为治书侍御史。旧郎官转为此职者，世谓为南奔。几卿颇失志，多陈疾，台事略不复理。徙为散骑侍郎。
《後魏书》曰：高道悦拜治书御史，正己当官，亡惮强御，奏举任城王王澄等免官。高祖诏褒美之。
《隋书》曰：柳迁治书侍御史。於时刺史多任武将，类不称职。上表曰：“方今天下太平，四海清谧，共治百姓，须任其才。昔汉光武一代明哲，超自布衣，备知情伪，与二十八将，披荆棘，定天下，及功成之後，无所职任。伏见诏书以上柱国和干子为杞州刺史，其人年垂八十，钟鸣漏尽。前任赵州，ウ於职务，政由群小，贿赂公行，百姓吁嗟，歌谣满道。乃云：老禾不早杀，馀种秽良田。古人乃云：耕当问奴，织当问婢。此言各有所能也。干子弓马武用，是其所长，治民莅职，非其所解。至尊思治，无忘兴寝，如谓优老尚年，自可厚赐金帛，若令刺举，所损殊大。臣死而後已，敢不竭诚！”上善之，干子竟免。
又曰：梁毗为持书御史。时京师饥，上令禁酒，刘使妾任（任，纵也。）屋当炉酤酒，毗劾奏曰：“臣闻处贵则戒之以奢，持满则守之以约。既位列郡公，秩高庶尹，縻爵稍久，厚禄已淹，正当戒满归盈，监斯止足。何乃规曲蘖之润，竞锥刀之末，身昵酒徒，家为逋薮？若不纠绳，何以肃厉！”有诏不治，郁郁不得志。
又曰：柳为治书御史，右仆射杨素当涂显贵，百寮慑惮，无敢忤者。尝以少谴，敕送南台。素恃贵，坐床。从外来，见素如此，於阶下端笏整容，谓素曰：“奉敕治公之罪。”素遽下，据案而坐，立素於廷，辨诘事状。素由是衔之。
《唐书》曰：孙伏伽初以三事上谏，高祖大悦，擢拜治书侍御史，兼赐帛三百匹。时军国多事，赋敛繁重，伏伽屡奏请改革旧政，高祖并纳之，因谓裴寂曰：“隋末无道，上下相蒙，主则骄矜，臣惟谄佞，上不闻过，下不尽忠，使社稷倾危，身死匹夫之手。朕拨乱反正，志在安人，平乱任武臣，官方委文吏，庶得各展器能，以匡不逮。此每虚心接待，冀闻谠言。然惟李纲差尽忠款，孙伏伽可谓诚直，馀人犹踵弊风，俯首而已，岂朕所望哉？”
江总《赠孔中丞诗》曰：我行五岭表，辞乡二十年，闻鹦欲动咏，披雾即依然。畴昔同寮き，今随年代改。借问藏书处，惟君故人在。故人名宦高，清简肃权豪。谁知怀九叹，徒然泣二毛。
傅咸《御史中丞箴叙》曰：百官之箴，以箴王阙。余承先君之踪，窃位宪台，惧有忝累垂翼之责，且造斯箴以自勖励。不云自箴，而云御史中丞箴者，凡为御史中丞，欲通以箴之也。词曰：“煌煌天文，众星是环。爰立执法，其晖有焕。执宪之纲，秉国之宪。鹰扬虎视，肃清违慢。骞骞匪躬，是曰王臣。既直其道，奚顾其身？身之不顾，孰有弗震？邦国若否，惟仲山甫是明。焉用彼相，莫扶其倾。淮南构逆，实惮汲生。赫赫有国，可无忠贞！忧责有在，绳亦必直。良农耘秽，勿使能植。无礼是逐，安惜翅翼？喏尔庶寮，各敬乃职。无为罚先，无怙厥力。怨及朋友，无惭於色。得之天子，内省有恧。（音匿，惭也。）是用作箴，惟以自敕。”
卷二百二十七　职官部二十五
侍御史
《六典》曰：侍御史掌纠举百僚，推鞫狱讼。凡有别付者，则按其实状以奏。若寻常之狱，推讫，断於大理。凡事非大夫、中丞所劾而合弹奏者，则具其事为状；大夫、中丞押大事，则豸冠、朱衣、裳、白纱、中单以弹之，小事常服而已。
《续汉书□百官志》曰：侍御史，员五人，秩六百石。以公府掾属高第补之，或牧守、议郎、郎中为之。掌察非法，受公卿群吏奏事，有违失者举劾之。凡郊庙及大拜则一人监威仪，有违失者则劾奏。
《汉官仪□侍臣下》曰：御史，秦官也。案周有御史，掌邦国都鄙及万民之治，令以赞冢宰。
应劭《汉官仪》曰：侍御史，周官也。为柱下史，冠法冠一名曰“柱後”，以铁为之，言其审固不挠也。或说古有獬豸兽，主触邪佞，故执宪者以其角形为冠耳。余览《秦事》云：“始皇灭楚，以其君冠赐御史。”汉兴袭秦，因而不改。
《汉书仪》曰：御史员四十五人，皆是六百石。其十五人衣绛，给事殿中为御史。宿庐在石渠门外，二人尚玺，四人持书，给事二人侍前，中丞一人领余三十人留寺，理百官事也。
《史记》曰：赵禹者，人。武帝即位，禹以刀笔吏积劳迁为侍御史，与张汤论定律令。
又曰：下杜人程邈为御史，得罪始皇，幽系□阳十年。从狱中作大篆，少者增益，多者减损，方者使员，员者使方，奏之，始皇善之，出为御史。
又曰：张苍好旧历，秦时为御史，主柱下方书。
《汉书》曰：江充拜直指绣衣，使督三辅盗贼，禁察逾侈。时近臣多奢僭，充皆举劾，请没入车马，令身从北军击匈奴。奏闻，贵戚惶恐。
又曰：王驾字翁孺，武帝时为绣衣御史，逐捕群盗，皆纵而不诛。
又曰：严延年迁御史，劾霍光专废立。
《东观汉记》曰：陈宠，曾祖父咸哀平间以明律为侍御史。王莽篡位，父子相将归乡里，闭门不出，乃收家中律令、文书壁藏之，以俟圣主。咸常戒子孙为人议法当依轻，虽有百金之利，无与人重。
《後汉书》曰：桓典为侍御史，执政无所避，常乘骢马，京师畏之。语曰：“行行且止，避骢马御史。”
又曰：杜诗为御史，安集洛阳。时将军萧广放纵兵士，暴横民间，百姓惶扰。诗敕晓不改，遂格杀广，还以状闻。世祖召见，赐以戟焉。
又曰：李恂拜侍御史，持节使幽州，宣布恩泽，慰抚北狄，所过皆图写山川、屯田，聚落百馀卷，悉封奏上，肃宗嘉之。
又曰：光武闻杜林还三辅，乃征拜侍御史。引见，问以经书、故旧及西州事，甚悦之，赐以车马衣被。
又曰：陈翔字子麟，拜侍御史。元日朝贺，大将军梁冀威仪不整，翔奏请收冀治罪，时人奇之。
又曰：杨秉字叔节，拜侍御史，京畿咸称其宰相之才。
又曰：谯玄为绣衣使者，持节分行天下，观览风俗，所至专行诛赏。
《续後汉书》曰：种字景伯。顺帝时为侍御史，监护太子于承光宫。中常侍高梵受敕迎太子，不赍诏书，以衣车载太子欲出，太子太傅高褒不知所以，力不能止，开门临去。至，横剑当车曰：“御史受诏监护太子。太子国之储副，人命所系。常侍来，无一尺诏书，安知非挟奸耶？今日之事，有死而已。”梵不敢争。
又曰：张纲字文纪，迁侍御史。汉初，遣八使巡行风俗，八使同日拜，谓之八彦，皆宿儒要位，惟纲年少官微，受命各之所部，而纲独埋车轮於洛阳都亭，曰：“豺狼当路，安问狐狸？”遂奏大将军梁冀兄弟罪恶，京师震悚。
《魏志》曰：袁绍字本初，有姿貌威容，能折节下士，士多附之。太祖少与交，以大将军掾为侍御史。
又曰：帝尝大会殿中，御史簪白笔侧阶而坐，上问左右：“此为何官何主？”左右不对。辛毗曰：“谓御史。旧时簪笔以奏不法，今者直备官但珥笔耳。”
《吴志》曰：吕岱亲近吴都徐原，慷忾有才志，岱知其可成，赐巾衤，（居侯切，丹衣。）与共言论，後遂荐拔，官至侍御史。原性忠壮，好直言。岱时有得失，原辄谏争，又公论之，人或以告岱，岱笑：“是我所以贵德渊（德渊，岱字。）者也。”及原死，岱哭之甚哀，曰：“德渊，吕岱之益友，今不幸，岱复於何闻过？”谈者美之。
又曰：张字子纲，广陵人也。孙策遣奉章至许宫，留为侍御史，少府孔融等皆与亲善。
又曰：朱据字子范，吴郡人也，补侍御史。是时选曹尚书暨艳疾贪污在位，欲沙汰之。据以为天下未定，宜以功覆过，弃瑕取用，举清励浊，足以沮劝，若一时贬黜，惧有後咎。艳不听，卒败。
《晋书》曰：庾峻字山甫。长安大狱久不决，转峻御史往断，朝野称当。
又曰：刘毅子敦，（它昆切。）正直有父风，为御史。库失火，尚书郭彰率百人自卫而不救火，敦正色诘之。彰怒曰：“我能截卿角也！”敦勃然谓彰曰：“君何时敢恃宠作威作福，天子法冠而欲截角！”呼命纸笔奏之，彰伏不敢言。众人皆释，乃止。
《隋书》曰：柳调转侍御史，左仆射杨素尝於朝堂见调，因独言曰：“柳调通体弱，独摇不须风。”调敛板正色曰：“调信无取者，公不当以为侍御史；调信有可取，不应发此言！公当具瞻之秋，枢机何可轻发？”素甚奇之。
