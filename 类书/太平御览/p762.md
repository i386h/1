<!-- { "loadSidebar": true } -->
《乐府杂录》曰：唐文宗朝女弟子郑中丞善於胡琴。（中丞即宫人之官也。）内库有两面琵琶，号大忽雷。郑常弹小忽雷。因匙头脱，送於崇仁坊南赵家修理，大约造乐器多在此坊中，南北二赵家最妙。大和中，有权相旧吏梁厚本，庄在渭南县之西北，临渭水。一日，因垂钓忽见一物流过，长五尺许，悉以锦缠其上。令家僮接得就岸，乃秘器也。及发棺视之，乃一女郎也，妆色俨然。久伺之，口鼻间馀息未绝，遂移於曲室中，将养经旬，渐能言。询之，云是郑中丞也。昨以误圣旨，命内官缢杀，投於渭河，锦即诸子弟相赠耳。及如故，因垂涕感谢，厚本即纳为妻，言其琵琶今尚在南赵家。值郑注之乱，莫有知者。梁乃潜赂乐匠，赎得之。每至夜深，方敢轻弹。後遇良辰美景，饮於花下，酒酣不觉，即弹数曲。洎有黄门放鹞子过其门，私於墙外听之，曰：“此是郑中丞琵琶声也。”不日召入内，乃舍厚本之罪，仍加锡赐也。
《明皇杂录》曰：天宝中，上命宫女子数百人为梨园弟子，皆居宜春北院。上素晓音律，时有马仙期、李龟年、贺怀智洞知律度。安禄山自范阳入觐，亦献白玉箫管数百事，皆陈於梨园。自是音响殆不类人间。有中官白秀贞自蜀使回，得琵琶以献。其槽以逻ュ檀为之，清润如玉，光辉可鉴。有金缕红文，蹙成双凤。贵妃每抱是琵琶，奏於梨园，音韵凄清，飘如□外。而诸王贵主洎虢国已下，竞为贵妃琵琶弟子。每授曲毕，皆广有进献。其後龟年流落江南，每遇良晨胜景，常为人歌数阕。坐客闻之，莫不掩泣罢酒。
羯鼓
《羯鼓录》曰：羯鼓出外夷，以戎羯之鼓，故曰羯鼓。其音主太蔟一均。龟兹、高昌、疏勒、天竺诸部皆用之，次在都昙答猎鼓之下，（都昙似腰鼓而小。答猎即楷鼓也。）鸡鼓之上。如漆桶，（山桑为之。）下以小牙床承之，击用两杖。其音焦杀鸣烈，尤宜急曲促破，作战杖连碎之声。又宜高楼晓影，明月清风，破空透远，特异众乐。杖用黄檀、狗骨、花楸等木。须至乾紧，绝湿气而复柔腻。乾取发越响亮，腻取战袅健举。卷用钢铁，铁当精炼，卷须至匀。若不以钢，则应绦高下，纽捩不停。不匀，则鼓面缓急，若琴徽之病。玄宗洞晓音律，由之天纵。凡是管弦，悉造其妙；若制作曲调，随意即成，如不立章度，取适长短，应指发声，皆中点拍。至於清浊变转，律吕呼召，君臣事物相制使，虽古之夔、旷，无以过也。尤爱羯鼓、横笛，云：“八音之领袖也，诸乐不可为此。”尝值二月诘旦，巾栉方毕，时宿雨初晴，景色明丽，小殿庭内，柳杏将吐，睹而叹曰：“对此景物，岂可不与他判断之？”左右相目，将令备酒。惟高力士遣取羯鼓，上旋命临轩纵击一曲，名《春光好》，（上自制。）神思自得。及顾柳杏，皆已发拆，指而笑曰：“此事不唤我作天公可乎？”左右皆称万岁。又制《秋风高》，每至秋空迥彻，纤尘不起，即奏之。必远风徐来，庭叶坠落，其妙绝入神也如此。
又曰：汝阳王，宁王长子也。姿容妍美，秀出藩邸。上特锺爱焉，自传授之。又以其聪悟敏惠，妙达其旨，每随游幸，顷刻不舍。尝戴砑绡帽打曲，上自摘槿花一朵，置於帽上，著处二物皆极滑，久之方安。遂奏舞山花一曲，花不坠。（本色所谓定头项，难在不动摇。）上大喜笑，赐金器一厨。因夸花奴（小名也。）姿质明莹，肌肤光细，非人间人，必神仙谪坠也。宁王谦让，随而短之。上笑曰：“大哥不在过虑，阿瞒自是相师。（上於诸亲自称此号。）夫帝王之相，且须英特越逸之气，不然则有深沉包育之候。若花奴但端秀过人，悉无此犬，固无猜也。而又举止淹雅，更得公卿间令誉耳。”宁王又谢之曰：“如此，则臣乃输之。”上曰：“若此，则阿瞒亦输大哥矣。”宁王又谦谢，上曰：“阿瞒赢处亦多，大哥大用伪揖？”众皆欢笑也。上性俊迈，酷不好琴。尝听弹正弄，未及毕，叱琴者曰：“待诏出去。”谓宦者曰：“速召花奴将羯鼓来，为我解秽。”黄幡绰亦知音者，上尝使人召之，不时至，上怒，络驿使寻捕之。既至，及殿侧，闻上理鼓，固止谒者，不令报。俄顷，上又问侍官奴来未，曲罢改奏，才三数十声，绰即入。上谓曰：“赖稍迟，我向来怒意至必挝焉。适方思之，长入供奉已五十馀日，暂一日出外，不可不许他东西过往。”绰拜谢毕，内官有偶而笑者，上诘之，具言绰寻至听鼓而候其时入。上问之，绰语其方及解怒之际，皆无差悟。上奇之，复厉声谓之曰：“我心骨下事，安有侍官奴闻鼓声能料之耶？今且谓我何如？”绰遂走下阶，面北鞠躬大声曰：“有敕竖金鸡。”上大笑而止。
又曰：宋开府虽耿介不伦，亦深好声乐，尤善羯鼓。（南山起□，北山起雨，即开府所为。）始承恩顾，与上论鼓事，曰：“不是青州石，即是鲁山花。欧然少年碧掌下，虽有朋肯声，据此乃汉震第二鼓也。且用石花瓷，固是腰鼓。掌下朋肯声，是以手拍，非羯鼓鸣矣。”又谓上曰：“头如青山峰，手似白雨点。按此即羯鼓之能事”。（山峰欲不动，雨点取急碎。）即上与开府兼善两鼓也，而羯鼓偏好，以其比汉震稍雅细焉。开府之家悉传之。东都留守郑叔祖母即开府之女，今尊贤里郑氏第小楼，即是夫人习鼓之所也。
又曰：嗣曹王皋有巧思，精於器用。为荆南节度使，有羁客怀二卷欲求通谒，先启於宝府。府中观者讶之，曰：“岂足尚邪？”客曰：“但启於尚书当解耳。”及见皋，捧而叹曰：“不意今日获逢至宝。”因指其钢匀之状，宾但惟惟，或复非之，皋曰：“诸公或似未信乎。”命取食半，自选其极平者，遂重二卷於半心，以油注之盘中，卷满而油不浸漏，盖相契无际也。皋曰：“此必开元中供御卷也，不然无以至此。”问其客，曰：“某先人在黔中得於高力士。”众方深伏佐。潜问其价宜偿几何，客曰：“不过三百缗。”及皋遗之财帛器皿，其直果称焉。
又曰：广德中，蜀客双流县丞李琬者，亦能之。调集至长安，税居务本里。夜闻羯鼓声曲颇妙，於月下步寻，至一小宅，门户极卑隘，叩门请谒鼓工，曰：“君所击者，岂非《耶婆色鸡》乎？（一本作耶婆娑鸡也。）虽至精能，然而无尾，何也？”工大异之，曰：“君固知音者，此事无人知。某，太常工人也。祖父传此艺，尤能此曲进。因张通儒而入长安，某家流散，父没西河，此曲遂绝。今但按旧谱数本寻之，竟无结尾声，故夜夜求之。”琬曰：“曲不意尽乎？”工曰：“尽。”琬曰：“意尽则曲尽，又何索乎？”工曰：“奈何声不尽也？”琬曰：“可言矣。夫曲有如此，当以他曲解之，方可尽其声矣。夫《耶婆色鸡》当用《掘拓急偏》解之。”工如其所教，果得谐叶，声意皆尽。（如柘枝用浑脱解，甘州用绝了头解之类是也。）工泣言而谢之。即言於寺卿，奏为主簿，累官至太常少卿，为宗正卿。
又曰：永泰中，杜鸿渐为三川副元帅，兼西川节度使，亦能之。成都有削杖者，以二枚献於鸿渐。鸿渐得之，示於众曰：“此尤物也。常衣襟下收贮积时矣。”匠曰：“某於脊沟中养之二十年。”及鸿渐出蜀，至利州西界望嘉驿，入汉川矣。自西南来始至嘉陵江，颇有山景致。至夜，月色又佳，乃与从事杨崖州、杜亚辈登驿楼，望月行觞，宴话曰：“今日出艰危，脱猜逼，外则不辱命於朝廷，内则不中祸於微质，皆诸贤之力也。既保此安步，又瞰於此殊境，安得不自贺乎？”遂命家童取羯鼓、笛，以所得杖酣奏数曲。四山猿鸟，悉皆飞鸣。从事颇异之，曰：“昔夔之击拊，百兽舞庭，此岂远耶？”渐曰：“若渐於此，稍当致功，犹未臻妙，尚能及是，况圣主御天，贤臣考乐，飞走之类，又何不感？”因言：“某有别墅近花严阁，每值风清月朗，时或登阁奏此，初见群羊於川下，数举头踯躅不己。某谓以鼓然也，及鼓止亦止。某复鼓之，亦复然。遂以疾徐高下而节之，无不相应。旋有二犬自其家走而吠之，及羊侧，遂渐止声，仰首若有所听，少选即复宛颈摇尾，亦从而变态。是知率舞固无难矣。某後不敢为之。近者士林闲无习之者，惟仆射韩皋善，不甚露焉，鄂州节度使时闻黄鹤一两集而已。”
卷五百八十四　乐部二十二
篥
《乐部》曰：篥者，笳管也。卷芦为头，截竹为管，出於胡地。制法角音，九孔漏声，五音咸备。唐以编入卤部，名为笳管，用之雅乐，以为雅管。六窍之制，则为凤管，旋宫转器，以应律管者也。
《通典》曰：筚篥本名悲篥，出於胡中，其声悲。（或云儒者得传，胡人吹以惊中国马，後乃以笳为首，竹为管也。）
《通典》曰：桃皮，东夷有卷桃皮以为筚篥也。二具大蠡也，容可数升，并吹之，以节乐。亦出南蛮。
《乐府杂录》曰：筚篥者，本龟兹国乐也。亦名悲篥，有类於笳也。德宗朝有尉迟青，官至将军。大历中，有幽州王麻奴者，解吹篥，河北推为第一手，颇踞傲自负，除戎师外，莫有敢轻易请者。时有从事，姓卢，不记名台，拜将入京，临歧把酒，请麻奴吹一曲《子相送》，麻奴偃蹇，大以为不可，卢乃怒曰：“汝艺亦未足称者，殊不知上国有尉迟将军冠绝今古！”麻奴大怒曰：“某之此艺，海内岂有及者耶？今即往彼，定其优劣。”不数月，到京，访尉迟所居，即常乐里也。乃於侧近僦居，日夕加意吹之。尉迟每经其门过，如不闻。麻奴尚未分，因赂其阍者，方得通见。即设席於地，令坐，乃於高般涉调中吹一曲《勒部低》，曲终，流汗浃背。尉迟颔颐谓曰：“此曲何必於高般涉，徒费许多气力也。”因自出银字管，於平般涉调中吹之。麻奴惊偾，垂泣拜之，曰：“某生於偏远之方，偶有寡艺，实为无人。今日幸闻天乐，方悟前非。”遂将乐器碎之而归，终身不复言篥。
《明皇杂录》曰：明皇既幸蜀，西南行，初入斜谷，属霖雨涉旬。於栈道雨中闻铃声与山相应，上既悼念贵妃，采其声为《雨霖铃》曲，以寄恨焉。时梨园弟子善吹篥者张野狐，惟此人从至蜀。上因以其曲授野狐。洎至德中，车驾复幸华清宫，从官嫔御多非旧人。上於望京楼下命野狐奏《雨霖铃》曲，未半，上四顾凄凉，不觉流涕。左右感动，与之欷。其曲今传於法部。
五弦
《国史补》曰：赵壁弹五弦，人问其术，壁曰：“吾之於五弦也，始则心驱之，中则神遇之，终则天随之。方吾浩然，眼如耳，耳如鼻，不知五弦之为壁，壁之为五弦也。”
《音律图》曰：五弦，不知谁所造也。今世有之，比琵琶稍小，盖北国所出也。
