<!-- { "loadSidebar": true } -->
《战国策》曰：苏秦之楚，三月乃得见王。谈卒，辞行。楚王曰：“先生不远千里而临寡人，曾弗肯留，愿闻其说。”对曰：“楚国食贵於玉，薪贵於桂，谒者难见於鬼，王难见於帝。今令臣食玉炊桂，因鬼见帝，其可得乎？”
《汉书》曰：陆贾劝陈平与太尉绛侯和，以谋诸吕。平乃以奴婢百人，车马五千乘，钱五百万，遗贾为饮食资。
又曰：万石君，时赐侯食於家，必稽首俯伏而食，如在上前。子孙有过，对案不食。
又曰：有司劾窦婴矫先帝诏弃市。婴阳病不食，欲死。或闻上无意杀婴，复食也。
又曰：昌邑王在丧，诏太官上乘舆，食如故。食监奏：“未释服，未可御故食也。”
又曰：鲍宣上书曰：“陛下擢臣岩穴，诚冀有益毫毛，岂徒欲臣美食大官，重高门之地哉？”（晋灼曰：高门，殿名也。）
又曰：太师孔光，圣人之後，先师之子，德行纯淑，赐飧十七物。（服虔曰：食具十七动物也。）
《续汉书》曰：灵帝数游於西园，令後宫采女为客舍主。身为商贾，行至客舍，采女下酒，因共饮食。
《东观汉记》曰：光武过邓营禹，进禹炙鱼，上大餐啖。百姓聚观，皆言：“刘公真天人也！”
又曰：汝郁，字叔异，陈国人。年五岁，母疾，不能饮食，郁亦不肯食。宗亲共奇之，因名曰异。
又曰：赵孝，字长平。建武初，天下新定，谷食尚少。孝得谷，炊熟，令弟礼夫妻使出。比还，孝夫妻共茹蔬菜，礼夫妻来归，告言已食，辄独饭之。积久，礼心怪疑，後掩伺见之，亦不肯後出，遂共蔬食。兄弟怡怡，乡里归德。
又曰：梁鸿少孤，以幼童诣太学受业，治《诗》、《礼》、《春秋》。常独止，不与人同食。
又曰：明德皇后既处椒房，太官上饭，累肴膳备副，重加幕覆，辄撤去，谴敕令与诸舍相望也。
谢承《後汉书》曰：茅容，字季伟，陈留人。与等辈避西树下，众皆箕踞相对，容危坐愈恭。郭林宗见而奇之，共与言，因请寓宿。旦日，容杀鸡为黍，林宗谓为己设。既而以供其母，自以菜蔬与林宗同饭。林宗起拜之，曰：“卿贤乎哉！”因劝令学，卒以成德也。
又曰：董宣为洛阳令，杀胡阳公主奴。帝怒，欲杀宣，後原之。敕令诣太官赐食。宣受诏出，饭尽，覆杯食按上。太官以状闻，上问宣，宣对曰：“臣食不敢遗馀，如奉职不敢遗力。”
又曰：帝悯窦融年衰，遣中常侍中谒者，即其卧内，强进酒食。
又曰：赵咨，躬率子孙，耕农为养。盗尝夜往劫之，咨恐母惊惧，乃先至门迎盗，因请为设食，谢曰：“老母八十，疾病须养，居贫，朝夕无储，乞少置衣粮。妻子物馀一无请。”盗皆惭叹，跪而辞曰：“所犯无状，干暴贤者。”言毕奔出。咨追，以物与之。由此益知名。
又曰：郅元义父伯考，为尚书仆射。元义还乡里，妻留事姑甚谨。姑憎之，幽闭空室，节其饮食，羸困。妻终无怨言。後伯考怪而问之，时义子朗年数岁，言：“母不病，但苦饥耳。”
又曰：韩卓，字子助。腊日，奴窃食祭其先，卓义而免之。
又曰：延熹末，党事将作。袁闳遂散发绝代，欲投迹深林。以母老不宜远遁，乃筑土室，四周於庭，不为户，自牖纳饮食而已。
《魏志》曰：典韦好酒食，饮啖兼人。每赐食於前，大饮长啜，左右相属，人益乃供，太祖壮之。
又曰：汉末，中常侍唐衡弟为京兆虎牙都尉，入谒尹。尹欲修主人，敕外为市买。功曹赵息启云：“衡、子弟来为虎牙，非德选！不足为特酤买，宜随中舍菜食而已。”
《魏志》曰：文帝为太后弟康起第成，太后至第，请诸家外亲，设下厨无异膳，太后左右菜食粟饭无鱼肉，其俭约如此也。
又曰：扈累者，嘉平中，年八十九岁，若六七十者。县官以孤老，日给廪五升。五升不足食，颇行佣作以裨之，粮尽复出，人与不取，食不求美，衣弊故。後一二年病亡。
又曰：诸葛亮出斜谷，与司马宣王对垒。宣王见亮使，惟问其寝食，及其事之繁简戎事。使对曰：“诸葛公夙兴夜寐，二十罚已上，皆亲览焉。所啖食不至数升。”宣王曰：“亮体毙矣，其能久乎！”
又曰：沐并，字德信，河间人也。少孤苦。袁绍父子时始为吏，名有志介。尝过姊，为杀鸡炊黍，而不留也。正始中，为三府长史。时吴使朱然、诸葛瑾攻围樊城，遣舡兵於岘山东斫材。人兵作食，有先熟者呼後熟者，言“其食来”，後熟者答言“不也”。呼者曰：“欲作沐德信耶？”其名流布播於异域如此。虽自华夏，不知者以为前世人。
《江表传》曰：南阳樊为武昌部从事，诱导诸夷叛属刘备。孙权召问潘浚，浚曰：“以五千兵往，足擒矣！”权曰：“卿何以轻之？”浚曰：“昔为州人设馔，比至日中，食不可得，而十馀自起。此亦侏儒观一节之验！”权即遣将五千兵往，果平武昌。
《吴志》曰：步骘，字子出。世乱，避难江东，单身穷困。与广陵卫旌同年相善，俱以种瓜自给，昼勤四体，夜诵经传。会稽焦征羌，郡之豪族，人客放纵。骘与旌寄食其地，惧为所侵，乃共修刺奉瓜以奏征羌。方内卧，驻之移时。旌欲去，骘止之，曰：“本所以来，畏其强也。今舍去，欲以为高，祗怨耳。”良久，征羌开牖见之，身隐几，坐帐中，设席致地，坐骘、旌於牖外。旌愈耻之，骘辞色自若。征羌身自亨大案，肴膳重沓，而小盘饭与骘、旌，惟菜茹而已。旌不能食，骘极饭致饱乃辞出。旌怒骘曰：“能忍此乎！”骘曰：“吾等贫贱，是以主人以贫贱遇之，固其宜也，当何所耻？”
《蜀志》曰：汉献帝舅车骑将军董承，辞帝，受帝衣带中密诏当诛曹公。先主是时与曹公从容，曹公谓先主曰：“天下英雄，惟使君与操耳？本初之徒，不足数也！”先主食失匕箸。
又曰：关羽尝为流矢所中，贯其左臂。後疮虽愈，每阴雨痛。医曰：“矢镞有毒，毒入于骨。当破臂作疮，刮骨去毒，然後此患乃除耳。”关羽便伸臂，令医凿之。时羽适请诸将，饮食相对，臂血流离，盈於盘器。而羽割炙引酒，言笑自若。
卷八百四十八　饮食部六
食中
王隐《晋书》曰：何曾食日近万钱，犹曰无下箸处。子劭骄奢简贵有父风，衣裘服玩新故巨积，食必尽四方珍异。一日之供，以二万为限。时论以为，太常御膳无以加之。
又曰：皇甫谧姑子梁柳，为城阳太守。或劝谧送，谧曰：“柳为布衣过吾，送迎不出门，食不过盐菜，贫不以酒肉为礼也；今作郡而送，岂古人之道哉？”
《晋书》曰：王导子悦疾笃，导忧念特至，不食积日。忽见一人，形状甚伟，被甲持刀。导问：“君是何人？”曰：“仆是蒋侯也。公儿不佳，欲为请命，故来耳。公勿复忧！”因求食，遂啖数斗。食毕，勃然谓导曰：“中书患非可救者！”言讫不见，悦亦殒绝。
又曰：卫将军谢安欲诸陆纳，纳兄子ㄈ怪纳无办，乃密作数十人馔安至，纳设菜果，而ㄈ下精饮食。纳怒，客去，杖ㄈ四十。
又曰：郗鉴，字道征。永嘉乱，在乡里穷馁。乡人以鉴名德，传共饷之。时兄子迈、外甥周翼并小，常携之就食。乡人曰：‘恐不兼有所存。’鉴乃独往，食讫，饭着两颊边，含还与二儿。後并得存。同过江，迈位至护军，翼为剡令。鉴薨，追抚育之恩，解职而归，席苫，心丧三年。
又曰：庾衮父亡，作卖以养母。母见其勤，曰：“我无所食。”对曰：“母食不甘，衮将何居？”母感而安之。
《宋书》曰：谢景仁为桓玄骁骑将军。时宋武帝为桓循抚事军，中兵参军，尝诣景仁咨事。景仁与语悦，因留帝食。食未办，而景仁为玄所召。玄累促，俄顷间骑诏绩至。帝屡求去，景仁不许，曰：“主上见待，要应有方。我欲与客食，岂不得待竟？安饱食然後应召。”帝甚感之。
又曰：谢景仁爱弟，（音酣。）而憎弟述。尝设馔，请宋武帝，希帝命预坐。而帝召述，述知非景仁夙意，又虑非帝命之请，急不从。帝驰遣呼述，须至，乃食。其见重如此。及景仁疾，述尽心视汤药，饮食必尝而後进，衣不解带，不盥栉者累旬。景仁深感愧焉。
又曰：刘穆之少时家贫，诞节嗜酒食，不修拘捡。好往妻兄弟乞食，多见辱，不以为耻。其妻江嗣女，甚明识，每禁不令往。红氏後有庆会，嘱勿来，穆之犹往。食毕，求槟榔，江氏兄弟戏之曰：“槟榔消食，君乃常饥，何忽须此？”妻复截发市肴馔，为其兄弟以饷穆之。自此不对穆之梳沐。後穆之宦达，而性更奢豪，食必方丈。且辄为十人馔，未尝独食。每至食时，客止十人已还，帐下依常下食，以此为常。常白帝曰：“穆之家本贫贱，赡生多阙。叨忝已来，虽每存约损，而朝夕所须，征为过丰。此外无一毫负公。”
又曰：王仲德与兄睿同起义兵，与慕容垂战，败。仲德被重创，走，与家属相失。路经大泽，困，未能去，卧林中。有一小儿，青衣，年可七八岁，骑牛行见仲德，惊曰：“汉已食未？”仲德言饥。小儿去须臾复来，得饭与之食。
又曰：庐陵王义真居武帝忧，使帐下备膳。刘湛禁之，义真乃使左右人买鱼肉珍羞，於齐内别立厨帐。会湛入，因命暖酒炙车螯。湛正色曰：“公当今日，不宜有此设！”义真曰：“寒甚，杯酒亦何伤？长史事同一家，望不为异。”湛起曰：“既不能以礼自处，又不能以礼处人！”
又曰：江夏王义恭，幼为武帝时所锺爱。帝性俭，诸子饮食，不过五盏盘。义恭须求果食，日中无算，得未尝啖，悉以与傍人。诸王未尝敢求，求亦不得。
又曰：文帝宴於武帐堂上，将行，敕诸子且勿食，至会所赐馔。日旰食不至，有饥色。上诫之曰：“汝曹少，长丰佚，不见百姓艰难，今使尔识饥苦。”
又曰：文帝以谢弘微能膳羞，每就求食。弘微与亲旧经营乃进之，後亲人问上所御，弘微不答，别以馀语酬之。时人比之汉世孔光。
又曰：谢弘微兄曜卒，弘微哀戚过礼。服虽除犹不啖鱼肉。沙门释惠琳尝与之食，见其犹蔬素，谓曰：“檀越素既多疾，即吉犹未复膳，若以无益伤生，岂所望於得理？”弘微曰：“衣冠之变，礼不可逾；在心之哀，实未能已。”遂废食，欷不自胜。
又曰：前废帝常以木槽盛饭，内诸杂食，搅令和合，掘地为坑阱，实之以泥水，以糟食置前，令以口就槽中食之，用为欢笑。
又曰：宗悫累迁豫州刺史，监五州诸军事。先是，乡人庾业家富豪侈，侯服玉食，与宾客相对，膳必方丈；而为悫设粟饭菜俎，谓客曰：“宗上军串（古患切。）啖粗食。”悫致饱而退，初无异辞。至是，业为悫长史，带梁郡，悫待之甚厚，不以昔事为嫌。
