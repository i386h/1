<!-- { "loadSidebar": true } -->
《帝王世纪》曰：纣斩朝涉之胫而观其髓。郦善长《水经注》曰：“淇水历汲郡西南，出朝歌城西北，东南迳朝歌台下，俗谓之阳河水也。纣在台上，见老人晨将渡水，而沉吟难济，纣问其故，左右曰：老者髓不实，故畏寒。纣乃於此胫而视髓。”
脑
《左传□僖下》曰：晋文公梦与楚王搏，楚子伏已而其脑。子犯曰：“吉。我得天，楚伏其罪，吾且柔之矣。”（杜预注云：脑能柔物。）
《春秋玄命苞》曰：脑之为言在也，人精在脑。
《韩诗外传》曰：禽息，秦大夫，荐百里奚，不见纳。缪公出，当车以头击，（五结切。）脑乃精出，曰：“臣生无补於国，不如死也。”缪公感寤而用百里奚，秦以大化。
《史记》曰：昔赵襄子以其姊为代王妻。後与王遇於句注之塞，厨人进斟，因反斗以击代王，杀之，王脑涂地。
《三国典略》曰：齐南阳王绰与齐王俱五月五日生，武成以绰母李夫人非嫡，故贬之为弟。俗云：其日生者，脑不坏烂，死後逾一年方许收殓，毛不落，如生人焉。
《神异经》曰：西荒中有人，长短如人，着百结败衣，手足虎爪，名模豹。见人独自，辄就人欲食脑，先捕虱。人伺其卧，舌出盘地丈馀，便烧石投其舌，於是绝气而死。若不如此，寤而辄食人脑。
《列异传》曰：陈仓有得异物，其形不类猪，不似羊，莫能名。以献秦穆公。道遇二童子，曰：“此名为р（音衤奥。）述，常在地下，食死人脑。若欲杀之，以柏烧其头。”
《西京杂记》曰：广陵王胥有勇力，恒於别囿学格熊，後遂空手搏之，陷脑而死。
血
《释名》曰：血，也，流也。（，乎会切。）
《礼记□檀弓》曰：高子皋之执亲之丧也，泣血三年。
《左传□庄公八年》曰：齐侯田于贝丘，伤足丧屦。反，诛屦於徒人费。弗得，鞭之，见血。
又《成公上》曰：齐晋将战，克伤於矢，流亚及屦，未绝鼓音。张侯曰：“余病矣。”至曰：“自师始合，而矢贯余手及肘，余折以御，左轮朱殷，岂敢言病。吾子忍之！（张侯，解张也。朱，血色，血色久则殷。今人谓朱黑殷也，言血多污车轮后不敢息也。）”
《春秋考异邮》曰：龙门之下血如江。（宋均曰：龙门战在鲁桓十三年。）
《易□屯卦》曰：乘马班如。泣血涟如。
《尚书□武成》曰：纣前徒倒戈，攻于後以北，血流漂杵。（孔安国注曰：流漂舂杵。）
《论语□季氏》曰：君子有三诫：血气未定，诫之在色；血菩藿刚，诫之在斗；血气既衰，诫之在得。
《汉书》曰：申屠嘉为丞相，邓通居上傍，怠慢嘉。嘉为檄召通，责曰：“朝廷者，高帝朝廷也。通小臣，戏殿上，大不敬，当斩。”通顿首，血出不解。文帝度嘉已困通，持节召通而谢嘉。
《汉书》曰：息夫躬坐咒诅下狱，仰天大呼，血打鼻出，食顷而死。
《东观汉记》曰：逢萌隐琅琊不劳山，非礼不动，聚落化之。北海太守遣吏奉谒，萌不诺。太守遣吏捕之，民相率以石掷吏，皆流血奔走。
又曰；耿秉为征西将军，镇抚单于以下。及薨，南单于举国发哀，犁面流血。
谢承《後汉书》曰：吴郡妫皓字玄起，父为南郡太守，坐事系狱。皓怀小石，至公卿间辄出石，叩头其上，流血覆面，父系得免。
虞预《晋书》曰：玄康玄年，河间、成都二王举兵向京都，朝廷北讨，徵嵇绍为侍中。王旅不振，败绩於汤阴，百官侍卫莫不溃散，惟绍以身捍寇。兵突御辇，飞矢雨集，绍遂被害於帝侧，血溅御服。及定，左右欲浣衣。帝曰：“此嵇侍中血，勿去。”
又曰：丞相府斩督运令史淳于伯，血逆流着柱，终柱末二丈三尺，旋复流下四尺五寸，百姓咸称其冤。
《晋书□张轨传》曰：汉末，金城人阳成远杀太守以叛，郡人冯忠赴尸号哭，欧血而死。
又曰：桓温父彝为韩晃所害，泾令江播预焉。温时年十五，枕戈泣血，志在复雠。
崔鸿《十六国春秋□後赵录》曰：伏都有膂力，善尺牍，攻石闵不克，为闵所杀，横尸相枕，血流成渠，诛诸胡羯，无贵贱男女皆斩之，死者二十馀万。于时高鼻多须至有滥死者。
又《北燕录》曰：冯跃宴郡僚，忽有血流左臂，跃恶之。从事中郎王乘因陈苻命之应，跃戒其勿言。
《南史》曰：萧睿明母病风，积年沉卧。睿明昼夜祷祈，时寒，下泪为冰，叩头血出，亦为冰不溜。
《陈书》曰：吴明彻杀王琳，有一叟以酒脯来至，号酹尽哀，收其血，怀之而去。
《三国典略》曰：齐主於凉风堂召孝昭第二子百年，遣左右乱捶击之。又令曳以绕堂，所行之处，血皆遍地。
又曰：齐主将杀开府高德正，召而谓之曰：“闻尔病，我为尔针。”以刀子刺之，血流沾地。
又曰：周师围江陵，谢答仁请守子城，梁主即授城内大都督。既而召王裒谋之，裒以为不可。答仁请入不得，呕血而去。
《唐书》曰：王君廓镇幽州，会突厥入寇，君廓邀击，破之。高祖大悦，徵入朝，赐以御马，令於殿庭乘之而出，因谓侍臣曰：“吾闻蔺相如叱秦皇，目眦出血，君廓往击窦建德，将出战，李遏之，君廓发愤大呼，目及鼻耳一时流血。此之壮气，何谢古人？不可以常例赏之。”复赐锦袍金带。
又曰：辅公┙据江东反，发兵寇寿阳。命李孝恭为行军玄帅以击之。孝恭自荆州趣九江，将发，与诸将宴集，命取水，忽变为血，在坐者皆失色。孝恭举止自若，徐谕之曰：“祸福无门，惟人所召。自顾无负於物，诸君何见忧之深！公┙恶积祸盈，今承庙算，以致讨。碗中之血，乃公┙授首之徵。”
又曰：李思摩，颉利族人也。授右卫将军，从征辽东，为流矢所中，太宗亲为吮血。
又曰；李子慎诬告其舅，以获五品，其母见其着绯衫，覆面床下，泣涕曰：“此是汝舅血染者耶！”
又曰：玄宗幸蜀，次马嵬，召左相韦见素，见素出店，为乱兵所挝，头血流地。上遽令寿王傅诏止之。
又曰：天宝十五年，安禄山下将蔡希德攻陷常山郡，执太守颜杲卿、长史袁履谦，杀掠人吏万馀人，城中流血。
又曰；窦轨每临戎对寇，或鞠挟月，身不解甲。其部众无贵贱少长，不恭命即立斩之。每日被事，多所鞭挞，流血满庭，见者莫不股栗。
又曰：刘审礼丁父忧去职，及葬，跣足随车，流血洒地，行路称之。
又曰：牛徽为吏部员外郎。巢贼犯京师，父蔚方病，徽与其子自扶蓝（音蓝）舆，投窜山南。ト路险狭，盗贼纵横，谷中盗击徽破首，流血被体，而捉舆不辍。
《庄子》曰：苌弘死乎蜀，藏其血，三年化为碧。
《燕丹子》曰：窃观太子客，无可用者，夏扶血勇之人，怒而面赤。
《贾子》曰：炎帝、黄帝异母兄弟，各有天下之半，战於涿鹿之野，流血漂杵。
《山海经》曰：禹堙洪水，杀相繇，其血腥臭，不可生五，以其地为台。相繇，一名相仰。
《春秋後语》曰：燕太子丹，豫求天下名利匕首。得赵人徐夫人匕首。取之百金，使工以药淬之，以试人，血濡缕，无不立死者。（裴る曰：言以匕首伤人血出，沾濡丝缕，便立死。濡，读如儒也。）
《说苑》曰：蔡威公闭门而哭三日，泣尽而继之以血。
《幽明录》曰：王伯阳亡，其子营墓得三漆棺，移置南岗。夜梦鲁肃云：“当杀汝父。”寻复梦见。伯阳云：“鲁肃与弟争墓。”後於坐褥上见数升血，疑鲁肃杀之故也。墓今在长广桥东一里。
《汝南先贤传》曰：阳安令赵规与朗陵太守黄萌争水，规割指诅曰：“随血所流入阳安界。”萌忿，杀规。小吏王朔复刺杀萌，朗陵官属又杀朔。民於京山上为朔作祠坛，每水旱辄往祈祷。
《博物志》曰：战斗死亡处有人马血，积年化为磷，磷着地及草木，如霜露，略不可见。人行或有触着，体便有光，拂拭便分散无数。又细咤声如沙豆，住久乃灭。其人忽忽如失魂，经日乃馋拢
《三辅旧事》曰：武帝发兵攻太子，连斗五日，白虎阙前沟中血没足。
《世说》曰：阮步兵居丧不率礼，而志孝称。当葬母，先食肫饮酒，然後临诀而哭，直云：“人言穷，我将穷矣！”因吐血一升，气绝不如人，弥时乃苏。
膏
《春秋玄命苞》曰：膏者，神之液。
《文子》曰：人受变化，一月而膏，三月而脉。
《异苑》曰：满奋丰肥，肤肉溃裂，每暑夏辄膏流汗溢。
卷三百七十六　人事部一十七
心
《释名》曰：心，纤也。所识纤微，无物不贯也。
《礼记□礼运》曰：欲恶者，心之大端也。人藏其心，不可测度也。美恶皆在其心，不见其色也。欲一以穷之，舍礼何以哉？
又《祭义》曰：致乐以治心，则易直子谅之心油然生矣。易直子谅之心生则乐；乐则安，安则久，久则天，天则神；天则不言而信，神则不怒而威。致乐，以治心者也。
又《缁衣》曰：子曰：“民以君为心，君以民为体。心庄则体舒，心肃则容敬。心好之，身必安之；君好之，民必欲之。心以体全，亦以体伤；君以民存，亦以民亡。”
又《大学》曰：欲修其，身者先正其心。
《左传□庄公》曰：楚武王伐随，入告夫人邓曼曰：“余心荡矣。”邓曼叹曰：“王禄尽矣。盈而荡，天之道也。故临武事，将发大命，而荡王心焉。若师徒无亏，王薨於行，国之福也。”王遂行，卒於（音门。）木之下。
又《昭公二十一年》曰：周景王铸无射。泠州鸠曰：“王其以心疾死乎？”
《毛诗□柏舟》曰：我心匪石，不可转也。我心匪席，不可卷也。
又《谷风》曰：习习谷风，以阴以雨；黾勉同心，不宜有怒。
又《小弁》曰：我心忧伤，焉如捣。
又《巧言》曰：他人有心，予忖度之。
《周易□上系》曰：二人同心，其利断金。
《尚书□仲虺之诰》曰：以义制事，以礼制心。
又《太甲下》曰：有言逆于汝，心必求诸道。（人以言拂违汝心，必以道义求其意，勿拒逆之。）
又《说命》曰：启乃心，沃朕心。
又《泰誓》曰：受有臣亿万，惟亿万心。（人执异心不和谐。）予有臣三千，惟一心。（三千一心言同欲。）
又曰：朝涉之胫，剖贤人之心。
又《酒诰》曰：诞惟厥纵淫逸于非彝，用燕丧威仪，民罔不[B242]伤心。
又《周官》曰：作德，心逸日休；作伪，心劳日拙。（为德直道而行，于心逸豫，而各日美；为伪饰巧百端，于心劳苦，而事日拙不可为。）
《论语》曰：七十而纵心所欲，不逾矩。
又曰：回也，其心三月不违仁。
《史记》曰：吴公子季札初使北，过徐君，徐君好季札剑，口弗敢言。季札心知之，为使上国，未献。还至徐，徐君已死，於是乃解其宝剑，系之徐君冢树而去。从者曰：“徐子已死，尚谁予乎？”季子曰：“不然。始吾心已许之，岂以死倍吾心哉！”
