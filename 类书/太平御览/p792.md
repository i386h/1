<!-- { "loadSidebar": true } -->
又曰：手无钱而之市决货，货主必不与也。夫胸中无学，亦犹手中无钱。
《潜夫论》曰：天地之所贵者，人也；圣人之所尚者，义也；德义之所成者，智也；明知之所求者，学问也。虽有至圣，不生而智；虽有至才，不生而能；由待学问，其智乃博，其德乃硕，而况於凡人乎？是以人之学也，犹物之有治也。夫瑚簋之器，朝祭之服，其始也，乃山野之木，蚕茧之丝耳。及正之以绳墨，制之以机杼，则皆成宗庙之器，黼黻之章，可羞於鬼神，可御於王公。而君子以敦贞之质，察敏之才，摄之以良朋，教之以明师，文之以《礼》、《乐》，导之以《诗》《书》，幽赞之以《春秋》，其有不济乎？
又曰：人之性情，未能相百，其明智有相万也。此非其真性之材也，必有假以致之。夫道之於心，犹火之於目也。深室幽黑无见，乃设燎盛烛，则百物彰矣。此则火之耀也，非目之光也，而目假之则为明矣。天地之道，神明之为不可见也，学问圣典，心思道术则皆睹矣。此则非心之明，而人假之则为己知。
《汉书□儒林传》曰：武帝广开献书之路，立五经博士，开弟子员，设科射策，劝以官禄。讫於元始，百有馀年，书积如丘山，传业浸盛，枝叶繁滋，一经说百万言，盖禄利之路然也。
徐伟长《中论》曰：学者，疏神、达思、治情、理性也。初学则如夜在玄室，所求不得。白日照焉，则群物斯辨。矫首而徇飞，不如修翼之必获；孤居而愿知，不如务学之必达。
蒋子《万机论》曰：谚曰：“学如牛毛，成如麟角。”言其少也。
谯周《法训》曰：为国者不患学之害农，患治民者之不学。
《玄晏春秋》曰：十七年，予长七尺四寸，未通史书；与从姑子梁柳等或编荆为，执杖为戈，分陈相刺，有若习兵。母数谴予。予出得瓜果，归以进母，母投诸地，曰：“《孝经》称‘日用三牲之养，犹为不孝’何？孝者，莫大於欣亲。今尔年近乎二十，志不存教，心不入道，曾无怵惕，少慰我心。修身笃学，尔自得之，於我何有？”因对予流涕，予心少感，遂伏书史。
王粲《荆州文学官志》曰：有汉荆州牧刘君，稽古若时，将绍厥绩，乃曰：“先王之为世也，则象天地，轨仪宪极，设教导化，叙经志业，明达雍泮，作为礼乐，表陈载籍，以持其德。上知所以临下，下知所以事上，官不失守，民听无悖，然後太阶平焉。故曰：物生而蒙，事屯而养，造造昧利有攸，犹金之消炉，水之从器也。是以圣人实之於文，铸之於学。夫文学也者，人伦之首，大教之本也。”
赵子声《书诣郑康成学》曰：夫学之於人，犹土地之有山川也，珍宝於是乎出；犹树木之有枝叶也，本根於是乎庇也。
虞傅《厉学篇》曰：学之染人，甚於丹青。丹青吾见其久而渝也，不见久而渝於学也。
《傅子》曰：人之学者，犹渴而饮河海也，大饮则大盈，小饮则小盈。
《江表传》曰：孙权谓吕蒙及蒋钦曰：“卿今并当途掌事，宜学问以自开益。”蒙曰：“军中常苦多务。”权曰：“孤岂欲卿治经为博士耶？但令涉猎见往事耳。如卿二人，意性朗悟，学必得之。宜急读《孙子兵法》、《六韬》、《左传》、《国语》及史。孔子曰：‘吾尝终日不食，终夜不寝，以思，无益；不如学也。’”蒙等感悟，遂学，所博览，儒者不胜。鲁肃见吕蒙，谓曰：“今者见卿，学识英博，非复吴下阿蒙。”权常叹曰：“人长而进益，如吕蒙、蒋钦，盖不可及。”
《世说》曰：褚褒字季野。语孙盛曰：“北人学问，渊总博赡。”孙答曰：“南人学问，清通简要。”支道林闻之，曰：“余谓北人看书，如显处见月；南人学闻，如牖中窥日。”
卷六百八　学部二
叙经典
《释名》曰：经，径也，常典也；如径路无所不通，可常用也。
《白虎通》曰：五经何谓也？《易》、《尚书》、《诗》、《礼》、《乐》也。古者以《易》、《书》、《诗》、《礼》、《乐》、《春秋》为六经，至秦焚书，《乐经》亡，今以《易》、《书》、《诗》、《礼》、《春秋》为五经，又《礼》有《周礼》、《仪礼》。
《礼记》曰：三礼，《春秋》有《左氏》、《公羊》、《梁》曰三传，与《易》、《书》、《诗》通数，亦谓之九经。
《文心雕龙□宗经篇》曰：三极彝训，其书曰经。经也者，恒久之至道，不刊之鸿教也。
《礼记□经解》曰：孔子曰：“入其国，其教可知也。其为人也，温柔敦厚，《诗》教也；疏通知远，《书》教也；广博易良，《乐》教也；洁静精微，《易》教也；恭俭庄敬，《礼》教也；属辞比事，《春秋》教也。故《诗》之失愚，《书》之失诬，《乐》之失奢，《易》之失贼，《礼》之失烦，《春秋》之失乱。
《左传》曰：韩宣子适鲁，见《易象》与《鲁春秋》曰：“周礼尽在鲁矣，吾乃今知周公之德与周之所以王也。”
《春秋演孔图》曰：作法五经，束之天地，稽之图象，质於三王，施之四海也。
《汉书》曰：六艺之文，乐以和神，诗以正言，礼以明体。
范晔《後汉书》曰：马融尝欲训左氏，及见贾逵、郑众注，乃曰：“贾精而不博，郑博而不精，既博既精，吾何加焉？”
又曰：桓荣受朱普学章句四十万言，及荣入授显宗，减为二十三万言。却复删省，定成十二万言。由是有桓君大、小太常章句。
《後汉书》曰：许慎字叔重，性淳笃，少博学。马融常推敬之。时人谓之语曰：“五经无双许叔重。”初，慎以五经传说臧否不同，於是撰《五经异义》，传於世。
《晋书》曰：刘殷有七子，五子各授一经，一子授《太史》，一子授《汉书》，一门之内七业俱兴。
《齐书》曰：臧荣绪常以宣尼庚子日生，其日陈五经拜之，自号“被褐先生”。
《唐书》曰：长庆中，上谓兵部侍郎薛放曰：“为学，经史何先？”放对曰：“经者，古先圣之至言，多仲尼所发明，皆天人之极致，诚万代不刊之典也。史则历纪成败，杂书善恶，各录当时之事，亦是鉴其兴亡；然得失相参，是非无所准的，固不可以典籍为比论也。”上曰：“六经所尚不一，至学之士，白首不能尽通，如何得其要乎？”对曰：“《论语》者，六经之精华；《孝经》者，人伦之大本。穷理执要，真可谓圣人至言。是以汉朝《论语》首列学官，光武令虎贲之士皆习《孝经》，玄宗亲为《孝经》注解，皆使当时大理，海内久安。人知孝节，气感和乐之所致也。”上曰：“圣人以孝经为至德要道，其信然矣。”
又曰：玄宗时，国子司业李元上言：“《三礼》、《三传》及《毛诗》、《尚书》、《周易》等并圣贤微旨，生人教业必事资，经远则斯道不坠。今明经所习，务在出身，咸以《礼记》文少，人皆竞读。《周礼》经邦之轨则，《仪礼》庄敬之楷模，《公羊》、《谷梁》历代崇习，今两监及州县以独学无友，四经殆绝。既事资训诱，不可因循，即望四海均习，九经该备。”从之。
又曰：文宗每对宰臣，未尝不深言经学。李石因奏施士丐《春秋》可读。上曰：“朕尝览之。穿凿之学，贵为异同耳。学者如凿井然，得美水则已，何必辛苦旁求，然後为得也？”
《广雅》曰：《三坟》，分也；论三才之分，天、地、人之治，其体有三也。《五典》，镇也；制作教法，所以镇之上下，其等有五。《八索》，著素王之法，若孔子者，圣而不王，制此法者有八也。《九丘》者，丘，区也，别九州土气，教化所宜施者也。此皆三王以前，上至羲皇时书也。今皆亡，惟《尧典》在。《易》，变易也。《礼》，体也，得事体也。《诗》，志所之也；敷布其义谓之“赋”，事类相比似谓之“比”，言王政事谓之“雅”，称颂成功谓之“颂”，随作者之志而别名之也。《尚书》，上也；以尧为上始，而书其时事。《春秋》，冬夏终而岁成，春秋书人事，卒岁而究备；春秋温凉，中象政和也，故举以为名也。《国语》，记诸国君臣相与言语，谋议之得失也。
《庄子》曰：《诗》以导志，《书》以导事，《礼》以导行，《乐》以导和，《易》以导阴阳，《春秋》以导名分。其数散於天下而设於中国者，百家之学，时或称而导之。（皆导古之人陈迹耳，而后不能常称哉。）
又曰：孔子谓老聃曰：“丘治《诗》、《书》、《礼》、《乐》、《易》、《春秋》六经，以为文矣。干七十君，论先王之道，时周、邵之迹，一无所用，甚矣夫，人之难说也！道之难明耶！”老子曰：“幸子之不遇治世之君也。夫《六经》，先王之陈迹也，岂其道哉！”
又曰：孔子见聃不许，於是纟番（纟番，堆聚之貌。）十二经以说老聃，聃曰：“愿闻其要也。”
《孟子》曰：王者之迹息而《诗》亡，《诗》亡然後《春秋》作，（王者，诸圣王者也。太平道衰，王迹止息，颂声不作，曰《诗》亡。《春秋》拨乱作衰。）晋之《乘》、楚之《杌》，鲁之《春秋》，一也。
《淮南子》曰：五行异气而皆和，六艺异科而皆道。温惠淳良者，《诗》之风也；纯元敦厚者，《书》之教也；清净条达者，《易》之义也；恭俭揖让者，《礼》之为也；宽和简易者，《乐》之化也；刺讥辩议者，《春秋》之靡也。故《易》之失也鬼，《乐》之失也淫，《诗》之失也愚，《书》之失也劫，《礼》之失也乱。此六者，圣人兼用而裁制之。
又曰：玉石之相类者，惟良工能识之；书传之微者，惟圣人能论之。
扬子《法言》曰：或问《周官》曰立事，《左氏》曰品藻。
又曰：书不经，非书也。
又曰：虞夏之书，浑浑尔；（深大。）商书，灏灏尔；（夷广。）周书，噩噩尔；（不阿附下。）下周者，其书憔悴乎！（下周者秦，言酷烈也。）
又曰：好书不能要诸仲尼书肆也。（李轨注曰：卖书市。）
又曰：说天者莫辨乎《易》，说事者莫辨乎《书》，说体者莫辨乎《礼》，说志者莫辨乎《诗》，说理者莫辨乎《春秋》。
又曰：或问：“圣人之经不可使易知欤？”曰：“不可。天俄而可度，则其覆物也浅矣；地俄而可测，则其载物也薄矣。大哉，天地之为万物郭，五经之为众说郛！”
《抱朴子》曰：正经为道德之渊海，子书为增深之川流，犹北辰之佐三辰，林薄之裨高岳也。
又曰：隐士以《三坟》为金玉，《五典》为琴筝，讲肆为锺鼓，百家为笙簧。
孔融《与诸卿书》曰：郑康成多臆说，人见其名学，谓有所出也。证案大较，要在五经四部书，如非此，文近为妄矣。若子所执以为郊天鼓，必当麒麟之皮；写《孝经》本当曾子家策乎？
