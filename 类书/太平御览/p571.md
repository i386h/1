<!-- { "loadSidebar": true } -->
《诸葛亮别传》曰：魏明帝自征蜀，幸长安，遣宣帝督张诸军，劲卒三十馀万，潜军密向剑阁。亮有战士十万，十二更下，在者八万。时魏军始陈，番兵适交，亮参佐咸以敌众强多，非力所制宜权停下兵，以并声势。亮曰：“吾闻用武行师，以大信为本，得原失信，古人所惜；去者束装以待期，妻子鹤望以计日。”皆敕速遣。於是去者感悦，愿留一战，住者愤勇，咸思致命。临战之日，莫不拔刃争先，以一当十，杀张，却宣帝，一战大克，此之由也。
《王苻论》曰：夫十步之间，必有茂草；十室之邑，必有忠信。
谨慎
《易□颐卦》曰：君子以慎言语，节饮食。
《尚书□尧典》曰：慎徽五典，五典克从。
《毛诗□荡□抑》曰：敬慎威仪，惟民之则。
《周礼□地官□大司徒》曰：以贤制爵，则民慎德。
《礼记□中庸》曰：君子戒慎乎其所不睹，恐惧乎其所不闻。盖君子慎其独也。
又《儒行》曰：敬慎者，仁之地也。
又《太学》曰：敬慎者，仁之地也。
又《太学》曰：有国者不可以不慎，辟则为天下﹃矣。是故君子先慎乎德。
《论语□学而》曰：慎终追远，民德归厚矣。
又《为政》曰：多闻阙疑，慎言其馀，则寡尤。（尤过。）多见阙殆，慎行其馀，则寡悔。
又《述而》曰：子之所慎：斋、战、疾。
又《公冶长》曰：季文子三思而後行。
《孝经》曰：在上不骄，高而不危，制节谨度，满而不溢。高而不危，所以长守贵也；满而不溢，所以长守富也。
《家语》曰：孔子入后稷庙，左前有金人焉。三缄其口，而铭其背曰：“我古之慎言人也。戒之哉，无多言！多言多败。无多事，多事多患。安乐必戒，无所行悔。”
《汉书》曰：成帝为太子，宽博谨慎。上尝急召，太子晨→楼门，不敢绝驰道，西至直城门，得绝乃度。
又曰：石建为太仆奏事，奏事下，建读之，惊恐，曰：“书马者与尾而五，（服虔曰：作马字典下者五，建上事误作四。）今乃四，不足一，获谴死矣！”弟庆为太仆，御出，上问：“车中几马？”庆以策数马毕，举手曰：“六马。”
又曰：金日自在左右，目不忤视者数十年。赐出宫女，不敢近。上欲内其女后宫，不肯应。其笃慎如此。
又曰：霍光入禁闼，小心谨慎，未尝有过。
又曰：张安世职典枢机，以谨慎周密自著。
又曰：孔光，性周密谨慎。时有所言，辄削稿，沐日归休，兄弟妻子燕语，终不及朝廷政事。或问光：“温室省中树皆何木也？”光默不应，更答以他语，其不泄如此。
《东观汉记》曰：陈宠，字昭公，沛人。为尚书。宠性纯淑，周密重慎，时所表荐，辄自手书，人莫得知。常言人臣之义，苦不畏慎。自在枢机，谢遣门人，不复教授，绝知友之路。
又曰；樊楚，字文高，为尚书郎，每当直事，常晨驻马待漏。虽在闲署，冠剑不解於身。每齐祠，恐失时，乃张灯俯伏。
又曰：阴识，字次伯，为执金吾，居位数十年，与宾客语，不及国家，其重慎如此。
又曰：蔡伦，字敬仲，为中常侍，有才学，尽忠重慎，每至休下，辄闭门绝宾客，曝体田野。
又曰：樊弘，字靡卿，拜光禄大夫，位特进。弘为人谦慎，每当朝会，先到，俯伏待事，时至乃起。上闻之，敕驺临朝乃告，勿令豫到。
又曰：杜安，字伯夷，贵戚慕其名，或遗其书，安不发，悉壁藏之。後捕贵戚宾客，安开壁出书，而封如故，由是不罹其患。
又曰：张纯，字伯仁，为虎贲中郎将，纯素重慎周密，时上封事，辄削去草。
《後汉书》曰：马援在交趾，还书诫兄子曰：“庞伯高敦厚周密，吾爱之重之，愿尔曹效之。”
又曰：马光，字叔山，为卫尉卿。上以光周密谨慎，特亲异之。
又曰：皇甫嵩，为人爱慎勤书，前後上表陈谏有补益者五百馀事，皆手书毁草，不宣於外。
《吴志》曰：阚泽，字德润，山阴人也。性谦恭笃慎，人有非短，口未尝及，容貌似不足者。
王隐《晋书》曰：李康尝答司马文王问，因以吻家诫曰：“昔侍於先帝时，有三长史俱见临，辞出。上曰：为官长当慎、当勤、当清。修此三者，何患不治乎？上问臣曰：必不得已，於斯三者何先？吾对曰：慎乃为先。夫清者不必慎，慎必自清。上曰：卿言得之矣。”
《晋书》曰：羊祜多所进达，而人不知所由。或谓祜慎密太过者，祜曰：“是何言欤！夫入则造膝，出则诡辞，君臣不密之诫，吾惟惧其不及。不能举贤取异，岂得不愧知人之难哉！且拜爵公朝，谢恩私门，吾所不取。”
《晋起居注》曰；太康四年制曰：选曹铨管人才，宜得恪谨寡欲，柳华崇本、尚书朱整周慎敬让以自居，是其人也。
《後魏书》曰：庾岳，代人也。置相州，即拜岳为刺史。公廉平当，百姓称之。邺旧有园池，时果初熟，丞吏送之，岳不受，曰：“果未进御，吾何得先食？”其谨慎如此。
《北齐书》曰：封隆之，字祖裔，渤海人也。性宽和，有度量。义旗始建，首参经略，奇谋妙策，密以启闻，上书削稿，罕闻於外。高祖嘉其忠谨，每多从之。
《隋书》曰：高颍，字昭玄，渤海人也。少明敏，尤善词令，所出奇策密谋，及损益时政，皆世无知者。
又曰：李德林，字公辅，博陵平安人也。从入官已後，即典机务，甚密慎，常云古人不言温树，何足称也。
《唐书》曰：温彦博自掌知机务，即杜绝宾客，国之利害，知无不言。太宗嘉之，及薨，谓侍臣曰：“彦博以忧国之故，劳精竭神，我见其不逮，已二年矣，恨不纵其闲逸，致大生灵。”
又曰：陆玄方在官清谨，再为宰相，则天将有迁除，每先以访之，必密封以进，未尝露其私恩。临终，取前後草奏，悉命焚之，且曰：“吾阴德於人多矣，其後庶几福不衰矣。”又有书一匣，常自缄封，家人莫有见者。及卒，视之，乃前後敕书。其慎密如此。
又曰：杨再思在位累载，屈节希旨，无所规弼，然慎畏，木尝忤物。或谓再思曰：“公名高位重，何为屈折如此？”再思曰：“世路艰难，直者受祸，苟不如此，何以全身哉。”
又曰：高郢，性恭慎廉洁，罕与人交游，守官奉法勤恪，掌诰累年，家无制草。或谓曰：“前辈皆留制集，公焚之，何也？”曰：“王言不可存私家。”时人重其慎密。
《太公金匮》曰：黄帝曰：“予之居上摇摇，恐夕不至朝。”
《尸子》曰：言美则响美，言恶则响恶，身长则影长，身短则影短。名者响也，行者影也，是故慎而言将有和之，慎而行将有随之。
《淮南子》曰：君子之居民上也，若以腐索御马，恐失民意，若履薄冰，蛟在其下。
又曰：若行独梁，不为无人，不兢其容。
殷康《明慎》曰：奔车之上无仲尼，覆舟之下无伯夷，益言慎也。
魏《任嘏别传》曰：嘏字绍先，乐安博昌人也。文帝时为黄门侍郎，每纳忠言，辄手书坏本，自在禁省，归书不封。帝嘉其淑慎。
卷四百三十一　人事部七十二
勤
《尚书□无逸》曰：文王自朝至于日中昃，弗遑暇食，用咸和万民。
又《大禹谟》曰：克勤于蚌拢
又《金》曰：昔周公勤劳王家，惟予冲人弗及知。
又《梓材》曰：先王既勤用明德。
又《周官》曰：功崇惟志，业广惟勤。
《左传□宣下》曰：郄成子曰：“吾闻之，非德莫如勤，非勤何以求民。文王犹勤，况寡德乎？”
又《宣下》曰：民生在勤，勤则不匮。
《礼记□祭法》曰：舜勤众事而野死，冥勤其官而水死。
《东观汉记》曰：明帝行部署，不用辇车，甲夜乃解，偃读众书，乙夜尽寝，先五鼓起，率常如此。
又曰：陈宠辟司徒鲍昱府。掾属专尚交游，以不肯亲事为高。宠常非之，独勤以物务。
又曰：班超居家，常执勤劳，不耻劳辱。
又曰：王丹，字仲因。每岁农时，辄载酒肴，於田间候勤者，与而劳之。
《魏氏春秋》曰：高文惠为刺奸令，夙夜匪懈，至拥膝抱书而寐。太祖尝夜微出觇察，诸吏见而哀之，徐解衣覆之而去。
《魏志》曰：段灼上疏理邓艾曰：“艾值岁凶，又为区种，身被乌衣，手执耒耜，以率将士。上下相感，莫不尽力。”
《吴志》曰：诸葛恪征淮南，以滕胤为都督，掌统留事。胤白日津ｖ客，夜省文书，或至晓不寐。
王隐《恶书》曰：陶侃少长勤敕，自强不息。常语人曰：“大禹圣者，乃惜寸阴，至於凡俗，当惜分阴。”
《晋书》曰：任恺素有识鉴，加以在公勤恪，甚得朝野称誉。
《唐书》曰：杜佑，性勤而无倦。虽位极将相，手不释卷，质明视事，接对宾客，夜则灯下读书，孜孜不怠，与宾佐谈论，人惮其贵，而伏其博。
《杜预自叙》曰：在有家则滋味经籍，居官则毕力理治。公家之事，知无不为。
《夏仲御别传》曰：夏统，字仲御，永兴人，与母兄弟居，恒星行夜归，采求食。母老病，不家事，仲御鼓四起，酒扫庭内，钻火炊爨之后，径便入野。
《孟子》曰：鸡鸣而起，孜孜为善，舜之徒也。
《淮南子》曰：墨子无黔突，孔子无暖席。是故圣人蒙耻辱以千世主者，非以贪禄慕位也，欲事天下之利，除万民之害也。
又曰：跬步不休，跛鳖千里；积累不辍，可成丘阜。
《盐铁论》曰：禹感洪水，身亲其劳，簪堕不掇，冠挂不顾。
俭约
《尚书□大禹谟》曰：禹克俭于家。
《周书》曰：文王疾，召太子发曰：“吾栝柱茅茨，盖为民爱费也。”
《礼记□檀弓下》曰：胩子一狐裘三十年。
又《礼器》曰：胩平仲祠其先人，豚肩不掩豆，浣衣濯冠以朝，君子以为隘矣。
《左传□桓公》曰：臧哀伯谏曰：“清庙茅屋，大辂越席，大羹不致，粢食不凿，昭其俭也”
又《闵公》曰：卫文公大布之衣，大帛之冠。
又《襄公上》曰：季文子卒，大夫入敛。公在位，无衣帛之妾，无食粟之马，无藏金玉，无重器备。
又《襄公五年》曰：叔向曰：“子展俭而壹。”
又《哀上》曰：子西曰：“二三子无患矣。吾昔闻，阖闾食不二味，居不重席，室不崇坛，器不雕镂，宫室不观，舟车不饰，衣服时用，择不取费。”（选取坚厚，不尚细靡。）
《公羊传□宣公》曰：晋灵公无道，赵盾趁入，灵公望见再拜。（知其欲谏以拒之。）盾出，公使勇士往杀之，勇士入，俯而窥其户，方食鱼飧。勇士曰：“嘻！子诚仁人也，为晋国重卿而食鱼飧，见子之俭也。君使我杀子，吾不忍杀子也，吾亦不可复见君。”遂刎颈而死。
《论语□里仁》曰：以约失之者鲜矣。
又《泰伯》曰：子曰：“禹，吾无间然矣。菲饮食，而致孝乎鬼神；恶衣服，而致美乎黻冕；卑宫室，而尽力乎沟洫。”
