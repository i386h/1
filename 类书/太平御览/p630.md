<!-- { "loadSidebar": true } -->
又曰：李广历七郡太守，前後四十年，得赏赐，辄分其麾下，饮食与士卒共之。家无馀财，终不言生产事。
前列曰：娄护，字君卿，为谏议大夫。使郡国，护贷，多持币帛。至齐，上书求上先人冢，因会宗族故人，各亲疏以与束帛，一日散百金之费。使还，奏事，事称旨，擢天水太守。
前列曰：韦玄成，字少翁，以父任为郎。少好学，修父业，尤谦逊下士。出遇相识步行，辄下从者，与载送之，以为常。其接人，贫贱者益加，由是名誉日广。以明经擢为谏议大夫，迁大河都尉。
前列曰：张临，安世曾孙，亦谦俭。每登阁殿，常叹曰：“桑、霍为我戒，岂不厚！”且死，分施宗族故旧，薄葬不起坟。
又曰：苏武为右曹典属国，所得赏赐尽以施与昆弟故人。
又曰：朱邑为人淳，笃於故旧，以爱和为行，居处俭节。赐以供九族乡党，家无馀财。
《後汉书》曰：赵典兄子温，字子恭，初为京兆郡丞，叹曰：“丈夫当雄飞，安能雌伏！”遂弃官去。遭岁大饥，散家粮以赈穷饿，所活万馀人。
後列曰：刘诩，字子相，颍川人。家世丰产，常能周施而不有其惠。尝行於汝南界中，有陈国张季礼远赴师丧，遇寒冰车毁，顿滞道路。诩见而下车与之，不告姓名，自策马去。季礼意其子相也，後故至颍阴，还所假乘。诩闭门辞行，不与相见。後黄巾贼起，郡县饥荒，诩救给乏绝，资粮者数百人。又逢知故困馁於路，不忍委去，因杀所驾牛以救之，众人止之，诩曰：“视没不救，非志士也。”遂俱饿。
又曰：折像，字伯式，广汉雒人。父国有资财二亿，家僮八百人。豫幼有仁心，不杀昆虫，不折萌芽。能通《京氏易》，好黄老言。及国卒，感多藏厚亡之义，乃散金帛资产，周施亲疏。自知亡日，召宾客饮食辞诀，忽然而终。
又曰：廖扶逆知岁荒，乃聚数千斛，悉用给宗族姻亲，又敛葬遭疫死亡不能自收者。常居先人冢侧，未曾入城市，人因号为“北郭。”
袁弘《後汉书》曰：种，字景伯。父为定陶令，有财三千万。父卒，皆以赈乡里贫贱者。其进趣名利者，皆不与交通。
《东观汉记》曰：邓弘收恤故旧，无所失。父所厚同郡郎中王临，年老贫乏，弘常居业给足，乞与衣裘舆马，施之终竟。
後列曰：马援少年处处田牧，至有牛马羊数千头，万斛。既而叹曰：“凡殖货财产，贵其能施赈也，否则守钱虏耳。”乃尽散以班昆弟故旧。
又曰：崔る学於太学而粮尽，邓卫尉欲饩焉，而未果。季彦九岁，以其父命往见卫尉曰：“施不必丰，期於救乏。崔生，臣父之执也，不幸而贫，公许赈之有日矣。嘉贶未至，或欲丰之，然後乃致之乎？”答曰：“家物少，须租入。”曰：“是犹古人欲决江海以救牛蹄之类也。”邓公曰：“诺。”
又曰：邓琳，字叔孙。西羌反，破郡县，上乃拜琳谒者，屯田三辅。琳临发之日，散千金之产，分与兄弟甥舅亲族，各有差品。
又曰：朱晖。建初四年，南阳大饥，米石千钱。初，同县张堪有名德，每与相见，常接以友道。晖以堪宿望成名，未敢安也。堪至，把晖臂曰：“欲以妻子托朱生。”晖举手不敢答。後堪仕至蜀郡渔阳太守，物故。晖自为临淮太守，後遂绝，不复相闻。南阳饥时，闻堪妻子贫穷，晖乃自往候视，困厄分所有以赈之。
又曰：王丹，字仲回，京兆人。王莽时连徵不至，家累千金，隐居养志，好施周急。（已具“富”部。）
又曰：寇恂经明行修，名重朝廷，所得秩俸，尽施朋友、故人及所从吏士。常曰：“吾因士大夫以致此，其独享之乎！”时人称其长者，后为宰相。
又曰：窦固久历大位，甚见尊贵而性谦俭，爱人好施，士以此称之。
又曰：梁商，饥年贵民馁，辄遣苍头去帻着巾，车载米盐菜钱於四城门与贫乏，不语主人。知其阴德伏恩，绝不望报，匿名隐誉，皆此类也。
司马彪《续汉书》曰：郭，字细侯，为并州牧。后徵为太中大夫，赐宅一区，及帷帐钱，辄散与宗族九族，无所遗馀。
又曰：张纯，字奋。少好学，节俭行义，常分捐租奉，贻恤宗亲，虽匮而施与不怠。
又曰：伏湛，字惠公。更始玄年拜为平原太守。遭仓卒兵起，莫不惊扰，而湛独安然，教授不废。谓妻子曰：“一不升，国君彻膳；今人皆饥，奈何独饱？”且食粗粝，尽分奉禄以赈活乡里，来客者百馀家。
司马彪《续汉书》曰：献帝初，百姓饥荒，张俭资计差温，乃倾竭财产，与邑里共之，赖其差温故存者以百数。
又曰：肃宗崩，廉范奔赴敬陵。时卢江郡掾严麟奉章吊国，俱会於路。麟乘小车，涂深马死，不能自进，范见而愍然，命从骑下马与之，不告而去。麟事毕，不知马所归，乃沿路访之。或谓麟曰：“故蜀郡太守廉叔度，好周人穷，今奔国丧，独当是耳。”麟亦素闻范名，以为然，即牵马造门，谢而归之。世伏其义。
《魏志》曰：杨俊，字秀才。以兵乱方起，而河内处四达之衢，必为战场，乃扶老弱去，诣京、雒间，同行者百馀家。俊赈济贫乏，通共有无。宗族知故为人所略作奴仆者凡六家，俊皆倾财赎之。
鱼豢《魏略》曰：赵喜，字伯阳，为平原太守。百官大食，光武问喜在郡何如，咸称喜政有迹。时亲家诸夫人皆会，会罢，诸夫人言喜笃义多恩，从长安还，收护妾等衣食生活，使得蒙今日之富贵，非独能临人也。
《吴志》曰：鲁肃，字子敬。大散财货，В卖田地，以赈穷结士为务，甚得乡邑欣心。周瑜为居巢长，将数百人故过候肃，并求资粮。肃家有两米，各三千斛，肃乃指一与瑜，瑜益知其奇也，遂相亲结，定侨、札之分。
又曰：朱据，字子范，吴郡人。有姿貌，膂力绝人，又能论难。黄武初，征拜五官中郎。权迁建业，据尚公，拜左将军，封□阳侯。谦虚接士，轻财好施。
《吴志》曰：骆统，字公绪，时年八岁，与亲客归会稽，事嫡母甚谨。时饥荒，多有困乏，公绪为之饮食衰少。其姊仁爱有行，寡居无子，见甚哀之，数问其故。公绪曰：“丈夫糟糠不足，我亦何必独饱！”纰曰：“诚如是，何不告我，而自苦若此！”乃自以私粟与公绪，又以告母，亦觉之，遂使分施，由是显名。
《晋书》：郗鉴时所在饥荒，州中之士素有感其恩义者，相与资赡。鉴复分所得，以恤宗族乡曲孤老，赖而全济者甚多。
又曰：纪瞻少与陆机兄弟亲善，及机被诛，瞻恤其家周至，及嫁女资送，同於所生。
王隐《晋书》曰：潘勖，字玄茂。值年荒，部曲之家健儿渠帅皆素服重名，共相率送迎，道路所在为储，以供行资。勖随主人多少口率均分，无有尊卑优劣。若所赋已尽，偶有不足，则推己之分以周未遍，父老有颂之曰：“且贵且富，有南山之寿，吾仍得与潘玄茂。”又曰：“恩不可忘，无如我潘郎。”
《晋中兴书》曰：应詹以孝称，年拾馀岁，祖父母亡，家富於财而詹年稚弱，乃请宗中单贫者与共为居。弱冠知名，太宰何邵见而称之曰：“质文之士也”。
《晋纪》曰：祖逖梗概有大志，年十五，不知书，轻财好施。每至诸田舍，辄称兄意散帛，以是嘉焉。
卷四百七十七　人事部一百一十八
施恩下
《宋书》曰：范叔孙少而仁厚，周穷济急。乡曲贵其义行，无有呼其名者。
又《刘凝之传》曰：衡阳王伊季荆州年饥，伊季虑凝之馁，饷钱十万。凝之大喜，将钱至市门，观其饥色者悉分与之，俄顷立尽。
又曰：张进之少有志，历郡五官主簿，永宁、安固二县领校尉。家世富足，经荒芜年散其财，救赡乡里，遂以贫罄，全济者甚多。
又曰：严世期，会稽山阴人也。好施慕善，出自天然。同里张迈三人，妻各产子，时岁饥俭，虑不相存，欲弃而不举，世期闻之，驰往拯救，分食解衣，以赡其乏，三子并得成长。
又曰：萧惠开为益州牧。太始四年，还至京师。初，惠开府录事参军刘希微负蜀人债将百万，为债主所制，未得俱还。惠开甚耻之，辄之厩中，凡有马六十匹，悉以与希微偿债，其意趣不常皆如此。
《齐书》曰：刘善明，平原人，怀珍族弟。祖徐州刺史镇北将军；父怀民，宋世为齐、北海二郡太守。玄嘉末，青州饥荒，人相食，善明家有积粟，躬食饣粥，开仓以救乡里，多获全济，百姓呼其家田为“续命田”。
崔鸿《前凉录》曰：张冲，字长思，敦煌人。散家财巨万，施之乡闾，时人为之谣曰：“推财不疑张长思。”
又《後燕录》曰：赵秋，字子武，汲郡朝歌人。少而轻财好施，邻人李玄度母死，家贫无以葬，秋谓其兄曰：“起死生，救不足，人之本也。”家有二牛，以一与之，玄度得以葬。它年，秋夜行见一老母遗金一饼，曰：“子能葬我，是以相报。子五十已後当富贵不可言，勿忘玄度也。”
《後魏书》曰：祖岩，字洪山。于固安县世有积粟至数万石。自延昌已来，北州频经灾俭，岩兄弟倾家赡遗。尝见州郡徵租甚急，岩遂以家粟万斛代输，闻者莫不嗟叹。
又曰：张普惠不营财业，好有进举，敦於故旧。冀州人侯坚固少时与其游学，早终，其子长瑜，普惠每於四时请禄，无不减赡给其衣食。
《隋书》：郭衍授瀛州刺史，遇秋霖大水，其属县多漂没，民皆上高树，依大冢。衍亲备船筏，并赍粮拯救之，民多获济。衍先开仓赈恤，後始闻奏，上大善之。
《唐书》曰：孟简，性俊拔，尚义，早岁交友。先殁者视其孤，每厚於周恤，议者以为有前辈风。
又曰：李藩，少恬淡修俭，雅容仪，好学。父卒，家富於财，亲族吊者有挈去，不禁。愈务散施，不数年而贫。年四十馀未仕，读书扬州，困於自给，妻子怨尤之，晏如也。
又曰：卢钧为岭南节度使。自贞玄已来，衣冠得罪流放岭表者，因物故，子孙贫悴，虽遇赦不能自还。凡在封境者，钧减俸钱为营椟。其家疾病死丧，则为之医药殡敛，孤儿稚女，为之婚嫁，凡数百家。李皋贬温州长史。无几，摄行州事。岁俭，州有官粟数十万斛，欲行赈救，掾吏叩头乞候上旨，皋曰：“夫人一日不再食，当死，安暇禀命！若杀我一身，活数千命，利莫大焉。”於是开仓尽散之。以擅贷之罪，飞章自劾。天子闻而嘉之，答以优诏。
《崔氏家傅□座右铭》曰：无论人之短，无道己之长。施人慎勿念，受施慎勿忘。隐心而後动，谤议庸何伤。虚誉不足慕，古诫不可抗。
《家语》曰：子游问於孔子曰：“夫子亟言子产之惠也，可得闻乎？”孔子曰：“夫子产者，犹众人之母也，能食之，不能教，以其乘车济冬涉者，尽爱而无教也。”
又曰：孔子曰：“好学则智，恤孤则惠，恭则近礼，勤则有继。”
