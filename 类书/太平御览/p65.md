<!-- { "loadSidebar": true } -->
又《搜神记》云：无终山，又有阳翁玉田，昔雍伯，洛阳人，父母终，葬於无终山。山高八十里，上无水，雍伯置饮，有人就饮。与石一升令种之，後玉生得白璧五双，聘北平徐氏，遂家焉。
燕山
《隋图经》曰：燕山，在易县东南七十里，岩侧有石鼓，去地百余丈，望之若数百石，左右梁贯之，鼓东南有石人，援桴之状同击势。云燕山石鼓鸣，则有兵。
龙山
《隋图经》曰：龙山，在易县西南三十里，龙山石上，往往有仙人及龙迹。西麓谷有一坑，大如车轮，春则风出东，夏出南，秋出西，冬出北。有沙门法猛，以夏日入其东穴，见石堂石人，欲穷诸穴，便有一人厉声云：“法师有滞，三穴皆如东者，不宜仍来见秽。”猛仍意不息，不觉忽在穴外也。
孔山
《水经注》曰：易水东经孔山北。
又《隋图经》云：孔山有孔，表里通彻，故名尔。
卷四十六　地部十一
江东诸山
敬亭山
《郡国志》及《宋永初山川记》曰：宛陵北有敬亭山，山有神祠，即谢赛雨赋诗之所。其神云梓华府君，颇有灵验。
盖山
纪义《宣城记》曰：登盖山一百许步，有泉。俗传云：昔有舒氏女未适人，其父析薪於此，女忽坐泉处，牵挽不动，父遽告家，比来，惟见清泉湛然。其女性好音乐，乃作弦歌，即泉涌浪回，复有赤鲤一双跃出。今作乐嬉游，泉犹故沸涌。
九华山
《九华山录》曰：此山奇秀，高于□表，峰峦异状，其数有九，故号九子山焉。李白因游江汉，睹其秀异，遂更号曰九华山。
又曰：山之上有池塘数亩，水田千石。其池有鱼，长者半寻，颁首尾、朱鳍丹腹。人欲观之，叩木鱼即跃，以可食之物散於池中，食讫而藏焉。其水流泄为龙池，溢为瀑泉，入龙潭溪，有白善窟，其土如面不参，歉岁人多食之。
顾野王《舆地记》曰：九华山，高一千丈。
刘禹锡序曰：余尝爱终南、太华，以为此外无奇；爱女几、荆门，以为此外无秀；及见九华，始悼前言之容易也。
帻山
《宣城图经》曰：帻山，北面迤逦连九华山，其山层峰嵯峨，遐睇状如冠帻，因号为帻山。
牛渚山
《宣城图经》曰：牛渚山，突出江中，谓为牛渚圻，古津渡处也。
《江表传》云：司马徽《论运命历数》云：“黄旗紫盖见於东南，终有天下者，荆扬之君乎？”
又寿春童谣言：天子当西上。孙皓大喜，即载妻子及後宫数千，从牛渚陆道西上，云青盖入洛阳。适还大雪，寒冻殆死。
《舆地志》云：牛渚山首有人潜行，云此处连洞庭，傍达无底，见有金牛状异，乃惊怪而出。牛渚山北，谓之采石。按今对采石渡口，上有谢将军祠。又按《江源记》云：“商侣於此取石，至都输造石渚，因名采石，吴初以周瑜屯牛渚，镇西将军谢尚亦镇此城。”
慈母山
《宣城图经》曰：慈母山，在当涂县北临江。《丹阳记》云：“山生箫管竹，王褒《洞箫赋》云：原夫箫管之所生兮，于江南之丘墟。即此处也。其竹圆致，异於众处，自伶伦采竹ㄍ谷已後，惟此见珍，历代常给乐府，而俗呼为鼓吹山，山有慈母祠也。”
芜湖山
《宣城图经》曰：芜湖山，在县西南，山因湖以名之。汉末於湖侧置芜湖县，以其地卑畜水非深而生芜藻，故因以名县焉。晋为重镇，谢尚、王敦皆镇於此。陈平县废，以其地入当涂县。
望夫山
《宣城图经》曰：望夫山，昔人往楚，累岁不还，其妻登此山望夫，遂化为石。其山临江，周回五十里，高一百丈。
博望山
《宣城图经》曰：博望山，有二山夹大江，东曰博望，西曰天门。按《郡国志》云：“天门山，亦曰峨嵋山，楚获吴ゴサ於此。”按其山相对，时人呼为东梁西梁山，据县图为天门山。
《舆地志》云：博望、梁山，东西隔江相对如门，相去数里，谓之天门。
宋孝武诏曰：梁山，天表象魏，以旌国形，仍以二山为立阙，故曰天门。
陵阳山
《宣城图经》曰：阳陵山，在泾县西南一百三十里。
《列仙传》曰：陵阳子明钓得白龙，放之。後五年，龙来迎子明上丹阳陵阳山，一百余年乃得仙。山高一千余丈。又有子安，仙人也，来就子明，二十年，一旦忽死，因葬山下。常有黄鹄栖其处树上鸣，云子安子安也。
白山
《宣城图经》曰：宣州白山，在县东五里，本名楚山，桓温领妓游此山，奏乐好为白歌，因改为白山。
中山
《宣城图经》曰：宣州中山，又名独山，在溧水县东南一十里，不与群山连接。古老相传云，中山有白兔，世称为笔最精。山前有水源，号为独水。按《舆地记》云：“宣州溧水县有独山，下有独水，流演不息。”即此山也。
三鹤山
《宣城图经》曰：三鹤山，在溧水县东南六十里。昔有潘氏兄弟三人，於此山求仙，後道成，化为三白鹤，於此冲天。
黟山（黟音伊）
《歙县图经》曰：北黟山，在县西北一百六十八里，高一千一百七十丈，丰乐水出焉。旧名黄山，天宝六年敕改焉。案江南诸山之大者，有天台、天目，而天目近连浙江，天台俯瞰沧海。江海者，实以地下为百川所归，然歙州则江之上游，而海之滥觞也。今计歙川之平地，已合与二山齐矣，况其山又有摩天戛日之高，此则浙江东西，宣、歙、池、饶、江等州山，并是此山之支脉明矣。其诸峰悉是积石，有如削成，烟岚无际，雷雨在下。其霞城洞室，符窦瀑泉，则无峰不有；若林涧之下，岩峦之上，奇踪异状，不可摸写，信灵仙之窟宅也。山中峰有浮丘公仙坛，彩霞灵禽，栖止其上，是浮丘公与容成子游之处所。昔有人到坛所，忽见楼台焕然，楼前有莲池，左右有盐积米积，遂归引村人上取，了不知其处所。山下人，往往闻峰上有仙乐之声。
灵山
《郡国志》曰：歙县有灵山，天欲雨，先闻鼓角声。此山上有圆石如车盖，县以鼓鸣为候，一鸣令迁，不鸣令不去。山一名三姑山，三年一野火，烧数未满，人烧之即雨。
《新安记》曰：灵村有山生香草，名曰灵香，又有黄精。山上有灵坛，道士祈请，不烧香自然芳馥。村人常射猎经践此土，犯山神，终无所获。
又《舆地志》云：灵山高峻，有圆石高数丈，上有石盖也。
岩山
山谦之《丹阳记》曰：秣陵县南三十里有岩山，山西有石室，山东大道左有方石，长一丈，刻勒铭题，赞吴功德，孙皓所建也。
三山
山谦之《丹阳记》曰：江宁县北十二里，滨江有三山相接，即名三山，旧时津济道也。
横山
山谦之《丹阳记》曰：丹阳县东十八里有横山，连亘数十里。或云楚子重至于横山是也。
铁砚山
山谦之《丹阳记》曰：《永世记》云：“县南百余里铁岘山，广轮二百许里，山出铁，扬州今鼓铸之。”
九井山
《姑熟记》曰：县南十里有九井山，即殷仲文九日从桓公游九井赋诗处也。
石城山
《江乘地记》曰：石城山，岭鄣千里，相似若一，游历者以为吴之石城，犹楚之九疑也。多生箭竹，又有桑树。（山上有城，因以名焉。）
摄山
《江乘地记》曰：扈村有摄山，山多药草，可以摄生，因名之。方四面各起重岭，游者名伞散山，形似伞也，山顶旧有周江乘庙。
黄鹤山
《京口记》曰：有黄鹤山，在县界。晋王恭为刺史，改创西南楼名万岁，西北名芙蓉楼，至今存焉。
又《舆地志》云：俗传此楼飞向江外，以铁锁縻之方已。
覆船山
《梁武舆驾东行记》曰：有覆船山，酒罂山，南次高骊山。传云：昔高骊国女来，东海神乘船致酒礼聘之，女不肯。海神拨船覆，酒流入曲河，故曲阿酒美也。
北固山
《南徐州记》曰：城西北有别岭入江，三面临水，号云北固。刘桢《京口记》云：回岭入江，悬水峻壁。旧北固作固字，梁高祖云：“作镇作固，诚有其语，然北望海口，实为壮观，以理而推，宜改为顾望之顾。”
《舆地志》云：天景清明登之，望见广陵城，如在青霄中。
虎丘山
顾恺之《虎丘山序》曰：吴城西北，有虎丘山。
《越绝书》曰：阖闾蒙名虎丘，铜椁三重。
女山
山谦之《南徐州记》曰：丹徒县西九里，临江有女山。山东许贡客刺孙策所也。
秦履山
山谦之《南徐州记》曰：暨阳县西南可三十五里，有秦履山。传云秦始皇登之，以望江海。
马鞍山
山谦之《南徐州记》曰：暨阳县北九里马鞍山，东有黄山，郭璞葬所。
中州山
山谦之《南徐州记》曰：南沙县北百里，有中州山，昔在海中，去岸七十里，义熙以来沙涨，遂与岸连。
三白山
山谦之《南徐州记》曰：剡县有三白山，出铁，常供戎器。山东头南面有石穴，高丈余，容十数人，恒津液流润。天将雨，辄有□群行从南来映山，山亦出□应之与同，比就虞山，即大雨矣。
马蹄山
刘祯《京口记》曰：石岘东连马蹄山，山上石有马蹄迹，因以为名。
蒜山
刘桢《京口记》曰：蒜山无峰，岭临江，魏文帝南望致叹。
会骸山
《吴郡缘海四县记》曰：带海有会骸山。
传云：山有金牛，昔有兄弟三人，共凿求之，坎崩同死，因以为名。
石姥山
刘道真《钱塘记》曰：石姥山，有一石甑，厥状殊似，居绝岭之巅，大数十围，下有三石足支之。
大辟山
《郡国志》曰：余杭大辟山，本名余杭山，一名由拳，高峻为最。旁有由拳村，出藤纸。
《晋书》曰：郭文，字文举，隐於余杭大辟山。山中曾有猛兽杀一麈于庵侧，文举因以语人，人取卖之，分钱以奉。文举曰：“我若须此，自当卖之，所以相语，不须故也。”
花山
陆道瞻《吴郡记》曰：吴县有花山，太康中，生千叶莲花於上，故曰花山。
虞山
陆道瞻《吴郡记》曰：海虞县西六里有虞山，上有仲雍冢。
阳城山
董监《吴地记》曰：富春有阳城山，县氏所葬，汉末上有光，□气天属。
姑苏山
董监《吴地记》曰：姑苏山，一名姑胥，连横山之北。
《越绝书》云：吴地胥门外有九曲路，阖闾造以游姑胥之台，望湖中，窥百姑。《淮南子》亦谓之姑余。
砚石山
董监《吴地记》曰：砚石山，在县西门外，亦名石鼓山，又有琴台在其上。
《越绝书》云：“吴人於砚石置馆娃宫”。
刘逵注《吴都赋》引扬雄《方言》云：“吴有馆娃宫，吴人呼美女为娃。”故《三都赋》云：“幸乎馆娃之宫，张女乐而娱群臣。”今吴县有馆娃乡。
香山
董监《吴地记》曰：香山，吴王遣美人采香於山，因以为名，故有采香径。
华山
《华山精舍记》曰：《老子枕中记》云：“吴西界有华山，可以度难。”父老云：山顶北有池，上生千叶莲花，服之羽化，因名华山。长林森大，荒楚蔽日。
《舆地志》云：山上有石鼓，晋隆安中鸣，乃有孙恩之乱，山在县西六十三里。
包山
