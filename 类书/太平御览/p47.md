<!-- { "loadSidebar": true } -->
《竹林七贤论》曰：阮咸，字仲容，籍兄子也。诸阮俱世儒学，善居室，内足於财，惟籍一巷，尚道业，好酒而贫。旧俗七月七日法当曝衣，诸阮庭中烂然，莫非纟弟锦。咸时总角，乃竖长竿，标大布犊鼻於庭中，曰：“未能免俗，聊复共尔。”
《酉阳杂俎》曰：魏仆射收临代，七月登舜山徘徊顾眺，谓主簿崔抚曰：“吾所经多矣，于山川沃壤，襟带形胜，天下名州不能过此，惟未审东阳何如？”抚对曰：“青得古名，齐得旧号，二处山川形势相似，曾听所论，不能逾越。”公遂命笔为诗。
《杂异书》曰：时有女子尚幼，七夕见家人出庭望候天门开，独在室中不出，曰：“若合当见者，虽暗室中亦应见之。”至夜深，忽见天上门开，□气赫弈，因求富。及长嫁而富，既寡，家累钜万。有贾客货其绢百匹去，而船覆溺，资货皆没。其女子偶开後房，见绢在其中，但湿耳。后贾客归而自首。女子曰：“绢归矣。”验之而信。（亦出《夷坚录》亦是开元以後事。）
《国史补》曰：兴元元年七月七日，斩伪官乔林，将临刑，曰：“林以七月七日生，亦以此日死，岂非命也夫！”
古诗曰：迢迢牵牛星，皎皎河汉女，纤纤擢素手，轧轧弄机杼。终日不成章，涕泣零如雨。河汉清且浅，相去复几许。盈盈一水间，脉脉不得语。
晋潘尼《七月七日侍皇太子宴玄圃园诗》云：商风初授，辰火玄流。朱明送夏，少昊迎秋。嘉木花园，芳草被畴。于时我后，以豫以游。
宋孝武《七夕诗》曰：开庭镜天路，余光不可临。沿风披弱缕，迎曜贯玄针，薄艺诚无取，时务聊可寻。
宋谢惠连《咏牛女诗》曰：落日隐檐楹，升月照帘栊。团团满叶露，淅淅振条风。蝶梦恒栩栩，终年阙相从。遐川阻昵爱，修渚旷清容。弄杼不成藻，耸辔骛前踪。昔离秋已雨，今聚夕无双。倾河易回斡，款情难久。沃若灵驾旋，寂寞□幄空。留情顾华寝，遥心逐奔龙。
宋颜延之《织女赠牵牛诗》曰：婺女丽经星，嫦娥栖飞月。惭无一媛灵，托身侍天阙。闾殊阖未央，银河岂沐发。汉阴不夕怅，长河为谁越？有促宴归期，万顷凉风发。非怨杼柚劳，但念芳菲歇。
宋谢庄《七夕咏牛女应诏诗》曰：辍机起春暮，停箱动秋襟。琥车照汉右，芝驾肃河阴。珠殿未暗，瑶庭露已深。夜清岂掩抑，弦徽无久临。
苏彦《七月七日咏织女诗》曰：火流凉风至，少昊协素藏。织女思北征，牵牛叹南阳。时来嘉庆集，整驾巾玉箱。琼佩垂藻蕤，雾裙结□裳。金翠耀华辎，轩散流芳。释辔紫微庭，解襟碧琳堂。忻燕未及究，晨晖照扶桑。仙童唱道情，盘螭起腾骧。怅怅一宵促，迟迟别日长。
梁简文帝《七夕穿针欹疑诗》曰：怜从帐里出，想见夜窗开。针欹疑月暗，缕散恨风来。
梁刘孝仪《咏织女诗》曰：金钿已照耀，白日未蹉跎。欲待黄昏至，含娇渡浅河。
梁庾肩吾《七夕诗》曰：玉匣卷悬衣，针缕开夜扉。娥随月落，织女逐星移。离前看促夜，别後对空机。寄语雕凌鹊，填河未可飞。
隋庾信《七夕赋》曰：兔月先上，羊灯次安。睹牛星之曜景，视织女之阑干。于是秦娥丽妾，赵艳佳人，窈窕名燕，逶迤姓秦。娥丽装而半故，怜晚饰之全新。此时并舍房栊，共往庭中，缕条紧而贯中，针鼻细而穿空。
隋王《七夕诗》曰：天河横欲晓，凤驾俨应飞。落日移妆镜，浮□动别衣。欢逐今宵尽，愁随还路归。犹将宿昔泪，更上去年机。
张文恭《七夕诗》曰：凤律惊秋气，龙梭静夜机。星桥百枝动，□路七香飞。映月回雕扇，凌霜曳绮衣。含情向华幄，流态入重闱。欢余夕漏尽，怨结晓骖归。谁念分河汉，还意两心违。
卷三十二　时序部十七
七月十五日
《荆楚岁时记》曰：七月十五日，僧尼道俗悉营盆供诸寺。按《盂兰盆经》云：有七叶功德，并幡花歌鼓果食送之，盖由此也。
又曰：《盂兰盆经》曰：目连见其亡母生饿鬼中，即钵盛饭往饷其母，食未入口，化成火炭，遂不得食。目连大叫驰还白佛。佛言尔母罪重，非尔一人奈何，当须十方僧众威神之力，至七月十五日，当为七代父母危难中者，具百味五果以著盆中供养，十方大德佛敕众僧皆为施主咒愿七代父母行禅定意，然後受食。是时目连白佛未来世佛弟子行孝顺者，亦应奉盂兰盆供养。佛言大善。故後代人因此广为华饰，乃至刻木割竹，饴蜡彩镂缯，模花叶之形，极工妙之巧。
《道经》：七月十五日中元之节，地官校阅，搜选众人，分别善恶；诸天圣众，普诣宫中，简定劫数，人鬼簿录。饿鬼囚徒，一时俱集。以其日作玄都大斋，献于玉京，及采诸花果，世间所有奇异之物，玩弄服饰，幡幢宝盖，庄严供养之具，精膳饮食，百味芬芳，献诸众圣，及与道士。于其日，夜讲诵是经，十方大圣，高咏灵篇。囚徒饿鬼，当时解脱，一俱饱满，免于众苦，得还人中。若非如斯，难可拔赎。
《唐书》曰：代宗七月望日，于内道场造盂兰盆，饰以金翠，所费百万。又设高祖已下七圣神座，备幡节龙伞衣裳之制。各书尊号於幡上以识之。舁出内庭，陈於寺观。是日排仪仗，百僚序立於光顺门以俟之。幡花鼓舞，迎呼道路，岁以为常，而识者嗤其不典。
唐杨盈川《盂兰盆赋》曰：浑元告秋，羲和奏晓。太阴望兮圆魄皎，阊阖开兮凉风袅。四海澄兮百川，阴阳肃兮天地。扫离宫，清重阁，设皇邸，张翠幕。鸾飞凤翔，ㄦ倏烁，□舒霞布，翕赫霍。陈法供，饰盂兰。壮神功之妙物，何造化之多端。青莲吐而非夏，果摇而不寒。铜铁铅锡，ギ琳琅。映以甘泉之玉树，冠以承露之金盘。宪章三极，仪刑万类。上寥廓兮法天，下安身兮象地。殚怪力，穷神异。少君王子，掣曳兮若来；玉女瑶姬，翩仙兮不至。鸣霜与，舞军鸡与翡翠。毒龙怒兮赫然，狂象奔兮沉醉。怖魍魉，潜魑魅。离娄明目，不足见其精微；匠石洗心，不足征其奥秘。缤缤纷纷，氤氤氲氲，五色成文，若荣光休气，发彩於重□；粲粲，焕焕烂烂，三观壮丽，若合璧连珠，耿曜於长汉。夫其远也，天台桀起，绕之以赤霞；夫其近也，削城孤峙，覆之以莲华。晃兮瑶台之帝室，兮金阙之仙家。其高也上诸天於大梵，其广也遍法界於常沙。上可以荐元符於七庙，下可以纳群动於三车。
九月九日
《续齐谐记》曰：汝南桓景随费长房游学累年，长房谓之曰：“九月九日，汝家当有灾厄，宜急去，令家人各作绛囊盛茱萸以系臂，登高饮菊花酒，此祸可消。”景如言，举家登山，夕还，见鸡犬牛羊一时暴死。长房闻之曰：“此可以代矣。”今世人每至九月九日登高饮酒，妇人带茱萸囊，因此也。
《晋书》曰：孟嘉为桓温参军，既和而正，温甚重之。九月九日，温游龙山，僚属毕集，风吹嘉帽落不觉，如厕。孙盛时在坐，温授纸笔命嘲之，著嘉坐处，嘉归见之，笑而请纸即答，了不容思。（言速成。）
《续晋阳秋》曰：陶潜九月九日无酒，宅边东篱下菊丛中摘盈把，坐其侧，未几，望见白衣人至，乃王弘送酒也，即便就醉而後归。
又曰：宁康三年九月九日，上尝讲《孝经》，谢安侍坐，陆纳并卞耽执读，谢石袁宏并执经，车胤王温摘句。
《南齐书》曰：高祖以九月九日登高，飚馆在孙陵寺冈，世呼为九日台。（在县北三里一百步，当孙陵冈曲街也。）
又曰：南齐以九月九日马射，或说秋金气讲习武事，象汉立秋之礼。
又曰：宋武帝为宋公，在彭城，九月九日出登项羽戏马台，至今相承，以为故事。
《荆楚岁时记》曰：九月九日，四民并藉野饮宴。（杜公瞻云：九月九日宴会未知起于何代，然自汉世来未改，今北人亦重此节，近代多宴设于台榭。）
《风土记》曰：九月九日，律中无射而数九，俗于此日以茱萸气烈成熟，当此日折茱萸房以插头，言辟恶气而御初寒。
《西京杂记》曰：汉武帝宫人贾佩兰，九月九日佩茱萸，食饵，饮菊花酒，云令人长寿。盖相传自古，莫知其由。
《豫章记》曰：龙沙在郡北带江，沙甚洁白，高峻而陂，有龙形，俗为九日登高处。
又曰：郡北龙沙，九月九日所游宴处，其俗皆然也。案南阳郦县有菊水，民居其侧者寿并百二三十岁。汉时刘宽、袁隗尝临此郡，月致三十斛水以自供。
《续搜神记》曰：有一书生居吴，自称胡博士，以经传教授，假借诸书经传，涉载忽不复见，後九日人相与登山游观，但闻讲诵声，寻觅有一空冢，入数步，群狸罗坐。见人迸走，惟有一狸独不能去，是常假书者。
《集异记》曰：明皇天宝十三年重阳日，猎于沙苑，□间有孤鹤回翔焉，上亲御弧矢，一发而中，其鹤则带箭徐坠，将及地丈许，然矫翰西南而游，万众极目，良久乃灭。益州城距郭十五里有明月观焉，依山临水，松桂深寂，道流非修习精悫者，莫得而居。观之东廊第一院尤为幽绝，每有自称青城道士徐佐卿者，风局清古，一岁率三四至，观之耆旧，因虚其院之正堂以俟其来，而佐卿至则栖焉。或三五日，或旬朔言归青城，甚为道流之所倾仰。一日忽自外至，神爽不怡，谓院中人曰，吾行山中，偶为飞矢所加，寻已无恙矣，然此箭非人间所有，吾留之于壁上，後年箭主到此，即宜付之，慎无坠失。仍援毫记壁云：留箭之时则十三载九月九日也。玄宗避狄幸蜀，暇日命驾行游，偶至斯观，乐其佳境，因遍幸道室，既入此堂，忽睹挂箭，则命侍臣取而玩之，盖御箭也。上深异之，因询观之道士，皆以实对，即是佐卿所题，乃前岁沙苑纵畋之日也。佐卿盖中箭孤鹤耳。究其题处，沙苑翻飞，日集于斯欤？上大奇之，因收其箭而宝焉。自後蜀人亦无有逢佐卿者。
《襄阳记》曰：望楚山有三名，一名马鞍山，一名灾山。宋元嘉中，武陵王骏为刺史，屡登之。鄙其旧名，望郢山因改为望楚山。後遂龙飞。是孝武所望之处，时人号为凤岭。高处有三磴，即刘弘、山简九日宴赏之所也。
《姑熟记》曰：县南十里有九井山，殷仲文九日从桓公九井赋诗，即此山是也。
《临海记》曰：郡北四十里有湖山，山形平正，可容数百人坐。民俗极重九日，每菊酒之辰，宴会于此山者，常至三四百人。登之见邑屋悉委，江海分明。
《寿阳记》曰：州有义门社，有数百人，每至九日，於明义楼街作乐，以受施以供令。
《齐人月令》曰：重阳之日，必以糕酒登高眺迥，为时宴之游赏，以畅秋志。酒必采茱萸甘菊以泛之，既醉而还。
《太清诸草木方》曰：九月九日，采菊花与茯苓松柏脂丸服之，令人不老。
《卢公范》曰：凡重阳日，上五色糕，菊花枝，茱萸树。饮菊花酒，佩茱萸囊，令人长寿也。
