<!-- { "loadSidebar": true } -->
又曰：苏震为太常卿。是岁东都耆老，表乞行幸，上重违其心，选勤旧勋贤为之牧守，遂以震为河南尹，兼御史中丞，仍充东都畿甸观察使。
《英雄记》曰：董卓废少帝，自公卿已下莫不卑下於卓，惟京兆尹盖勋长揖争礼，见者皆为失色。
《李燮别传》曰：燮字德公，京兆人。拜京兆尹，吏民爱敬，乃作歌曰：“我府君，道教举。恩如春，威如虎。爱如母，训如父。”
《李别传》曰：邓骘弟豹为将作大匠。河南尹缺，豹欲得之。上及骘兄弟亦欲用，难便召拜，下诏令公卿举，骘以旨遣人讽公卿悉举豹。李曰：“司隶河南尹，当整顿京师，检御贵戚，今反使亲家为之，必不可为後法。”公举司隶羊浸不举豹。豹竟不得尹，恨公卿不举，对士大夫曰：“李公宁能不举我，故我不得尹耶！”
《庄子》曰：孙叔敖能以爵禄为己害，故三为令尹，三去令尹，而色不变。
《语林》曰：苏峻新平，温、庾诸公以朝廷初复，京尹宜得望实，惟孔君平可以处之。孔固辞，二公逼谕甚苦。孔敖然曰：“先帝大渐，卿辈身侍御床，口行诏令，孔垣尔时正琐臣耳，何与国家事不可！今日丧乱而猥见逼迫，吾俎豆上腐肉，任人割截耶！”庾愧不能答。
《说苑》曰：楚令尹子文之族干法者，廷理释之，子文责之曰：“吾岂为私意耶，何廷理之驳於法也！不置刑地吾将死。”廷理惧，遂刑其人。国人闻之曰：“若令尹之公也，吾党何忧！”乃相与作歌曰：“子文之族，犯国法程，廷理释之，子文不听。”
《通典》曰：凡帝王所都皆曰尹，南朝曰丹阳尹，後魏初曰代尹，东魏曰魏尹，北齐曰清都尹。
杨雄《河南尹箴》曰：茫茫天区，画冀为京。商邑翼翼，四方之经。爰作卿士，以尹王州。风化攸兴，万国承流。
梁□邵陵王《让丹阳尹初表》曰：臣进非民誉，退异宗英，尸居戎号，已紊彝典，况京兆五守，西汉难追；河南二尹，东京罕继。审已循涯，自知莫可；街谈巷议，尤见不胜。
梁□庾肩吾《为南康王让丹阳尹表》曰：臣闻剑镂七星，非有司天之用；缣图五岳，宁识崇朝之□。是知策彼泥龙，不能令其逐日；乘斯流马，安可使其奔电。方今振鹭盈庭，白驹空谷，惟帝念功，惟明克允。君子之国，罕闻其让；石门之水，获免於贪。
少尹
《唐书》曰：李忄登为东京少尹。时萧胤为尹，依倚权贵，莅事多不法。忄登以公直正之，人用ム赖。又道士孙甑生以左道求进，托以修功德，往来嵩山，求请无度，忄登必挫之。
《五代史□後唐书》曰：李承勋累迁至太原少尹。刘守光之僭号也，庄宗遣承勋往使，伺其衅端。承勋至幽州，见守光如藩方交聘之礼，谒者曰：“燕王为帝矣，可行朝礼。”承勋曰：“吾大国使人，太原亚尹，是唐帝除授。燕主自可臣其部人，安可臣我哉！”守光闻之不悦，拘留於狱，数日出而讯之曰：“臣我乎？”承勋曰：“燕君能臣我王，则我臣之。吾有死而已，安敢辱命！”会王师讨守光，承勋竟没於燕中。
留守
《东观汉记》曰：和帝南巡祠园庙，张禹以太尉留守北宫，大官朝夕送食。
《後汉书》曰：车驾征张步，留伏湛居守。时祭高庙，（冬祭曰蒸也。）而河南尹、司隶校尉於庙中争论，湛不举奏，坐策免。
《吴志》曰：孙权征新城，使登居守，总知留事。时年不丰，颇有贼盗，乃表定科令，所以防御，甚得止奸之要。
《晋书》曰：张方劫惠帝，幸长安。仆射荀藩等与其遗官在洛阳为留台，承制行事，号为东西台。
《后魏书》曰：高祖南伐，以太尉元丕、广陵王羽留守京师，并加持节。
又曰：荀颓。大驾行幸三州，颓留守京师。沙门法秀谋反，颓率禁兵收掩毕获，内外晏然。驾还，饮至文明太后，曰：“当尔之日，卿若持疑，不即收捕，处分失所，则事成不测矣。今京畿不扰，宗庙社稷安者，实卿之功也。”
《隋书》曰：杨瓒。平齐之役，诸王咸从，留瓒居守，帝谓之曰：“六府事殷，一以相付重，朕将遂事东方，无西顾之忧矣。”其见亲信如此。
《唐书》曰：仪凤元年，司农卿韦弘机为东都留守。时有道士朱钦遂为中宫所使，至都所为横恣，弘机执而囚之，因奏曰：“道士假称中宫驱使，依倚形势。臣恐亏损皇明，为祸患之渐。”高宗特发中使赐书慰谕，仍云不须漏泄。
又曰：武后垂拱中，文昌右丞相苏良嗣为京留守。时尚方监裴匪躬检校京苑，将鬻苑中果菜以收其利。良嗣驳之曰：“昔公仪休相鲁，犹能拨葵去织，未闻万乘之主鬻其果菜以与下人争利也。”
又曰：柳公绰为北都留守，充河东节度观察使等。是岁，北虏遣梅禄将军李畅以马万匹来市，且曰朝贡。所经过，守帅每假礼分，严其兵备。留馆则戒卒於外，惧有袭夺太原故事，亦出兵送之。畅至界上，公绰独使牙门将祖孝恭单马劳焉，待以修好之意。畅感义出涕，徐驱道中，不妄驰猎。及至关，牙门令译引谒，晏以常礼。及市马归，竟不敢有所犯。
卷二百五十三　职官部五十一
内史
《史记》曰：汲黯，字长孺。公孙弘为相，乃上言曰：“右内史界部中，多贵人宗室，难治，非素重臣不能任，请徙黯为内史。”数岁官事不废。
《汉书》曰：倪宽迁右内史。宽既治民，劝农业，表奏开六辅渠，（六辅谓京兆、冯翊、扶风、河东、河南、河内也。）定水令以广溉田。收租税，时裁阔狭，与民相假贷，以故租多不入。後有军发，右内史以负租课殿，当免。民闻，皆恐失之，大家车牛，小家担负，输租襁属不绝，课更最。上由此愈奇宽。
《晋书》曰：孔季恭为吴兴内史。吴兴频丧太守，言项羽神为祟。君居郡事，竟无害也。
又曰：王荟，字敬文。恬虚守靖，不竞荣利，少历清官，除吏部郎、侍中、建威将军、吴国内史。时年饥粟贵，人多饥死，荟以私米作饣粥以饴饿者，所济活甚众。
《梁书》曰：顾宪之为衡阳内史。先是，郡境连岁疾疫，死者大半，棺木尤贵，悉裹以生席，弃之路傍。宪之下车，分告属县，求其亲党，悉令殡葬。其家人绝灭者，宪之为出公禄，使纲纪营护之。又土俗，山民有病，辄云先祖为祸，皆开冢剖棺，水洗枯骨，名为除祟。宪之晓谕，为陈生死之别，事不相由，风俗遂改。时刺史王奂新至，惟衡阳独无讼者，乃叹曰：“顾衡阳之化至矣。”
又曰：傅昭为安成内史。郡自宋以来，兵乱相接。郡府舍称凶，每昏旦闻人鬼相触，在任者鲜以吉终。及昭至，有人夜见甲兵出，曰：“傅公善人，不可侵犯。”乃腾虚而去。有顷，风雨忽至，飘郡厅事入隍中。自是郡遂无患，咸以昭贞正所致。
又曰：傅昭为安成内史。郡多猛兽为害，昭乃命去槛阱，猛兽竟不为害。
又曰：殷钧，字季和，陈郡长平人也。为临川内史。钧体多疾，闭阁卧理，而百姓化其德，劫盗皆奔出境。
又曰：伏恒为永阳内史。在郡清洁，政务安静。郡人何贞秀等一百五十四人诣州言状，湘州刺史以闻。诏勘有十五事为吏人所，帝善之。
《隋书》曰：樊子盖为河南内史，屡有治绩，文帝谓曰：“今为公别造玉麟符，以代铜兽也。”
《唐书》曰：王及善。契丹作乱，山东不安，起授滑州刺史。则天谓曰：“边贼反叛，卿虽疾阖，可将妻子日行三十里，缓步至彼，与朕卧理此州，以断河路也。”因问朝廷得失及善备，陈理乱之宜十馀道，则天曰：“彼末事也，此为本也，卿不可行。”乃留拜内史。
郡丞
《汉书》曰：黄霸为颖川郡守。有郡丞老，病聋，督邮欲逐之，霸曰：“许丞廉吏，虽老，尚能拜起送迎，止颇重听，何伤其善？助之，无失贤者意。”
又曰：黄霸为河南太守丞。霸为人明察内敏，又习文法，为丞处职，当於法令，太守甚任之，吏民爱敬焉。
《东观汉记》曰：光武议灵台所处，上谓桓谭曰：“吾欲谶决之，何如？”谭默然，曰：“臣不读谶。”上问其政，谭复言谶非经。上大怒，曰：“桓谭非圣无法，将下斩之！”谭叩头流血，良久乃得解，出为六安郡丞。意忽忽不乐，病卒。时年七十馀。
又曰：赵典兄子温，初为京兆郡丞，叹曰：“大丈夫生当雄飞，安能雌伏？”遂弃官而去，後官至三公。
谢承《後汉书》曰：刘平为济阳郡丞，太守刘育甚重之，任以郡职。
《汉名臣奏》曰：张禹奏曰：“案令丞相奏事，司直持案，长史将簿；中二千石奏事，皆与其丞合缘。是以臣下各得心竭诚，而事公明。”
王隐《晋书》曰：范晷，字彦长，南阳人。侨居清河，仕为郡五官，後为河内郡丞。时裴叔则为河内郡，知之，为裴所伏，後为侍御史。
《隋书》曰：张须ヌ，为齐郡丞。属岁饥，米踊贵，须ヌ将开仓赈给，官属咸曰：“待诏敕，不可擅与。”须ヌ曰：“今帝在远，遣使往来，必掩岁序。百姓有倒悬之急，如待报至，当委沟壑矣。吾若以此获罪，死无所恨。”先开仓而後上状，帝知之而不责也。
又曰：王文同为恒山郡丞。有一人豪猾，每持长吏短，前後守令咸惮之。同下车，闻其名，召而数之。因令左右剡木为大撅，埋於庭，出尺馀，四角各埋小橛。令其露心於木撅上，缚四支於小撅，以棒殴其背，应时溃烂。郡中大骇，吏人相视慑气。
《唐书□官品志》曰：丹阳、会稽、吴郡、吴兴及万户郡丞，并六百石。
《汝南先贤传》曰：周防，字伟公。年十六，任郡小吏。世祖巡狩汝南，召掾史试经，防尤能诵读，拜为守丞。防以未冠，请去，师事徐州刺史盖豫，明经，举孝廉，拜郎中。
《陆机集上表》曰：伏见司徒下谏议大夫张畅，除当为豫章内史丞。畅才思清敏，志节贞厉，秉心立操，早有名誉。其年时旧比，多历郡守，惟畅陵迟白首，末齿而佐下藩，遂蹈碎浊，於畅名实损，居之为剧，前後未始有此。愚以为宜解举，试以近县。”诏畅既为是人所称，便差代。
郡参军
《晋书》曰：阮孚避乱渡江，元帝以为安东参军。蓬饮酒，不以王务萦心。
《北史》曰：卢文伟，少孤，有志尚，颇涉经史，年三十八始举秀才，除本州平北府长流参军，说刺史斐隽案旧迹修督冗陂，溉田万顷，人赖其利。
晋□刘弘教曰：太康以来，天下无虞，遂共尚无为，贵谈庄老，少有说事。外托论公务，内但共谈笑，今既同舟而载，安可不人人致力耶？
督邮
韦昭《辩释名》曰：释云：督邮主诸县罚，以负邮，殷纠摄之也。
