<!-- { "loadSidebar": true } -->
《孟子》曰：陈相道许行之言。孟子曰：“许子必种粟而後食乎？”曰：“然。”“许子冠乎？”曰：“冠。”曰：“奚冠？”曰：“冠素。”曰：“自织之与？”曰：“否，以粟易之。”曰：“许子奚为不自织？”曰：“害於耕也。”
《韩子》曰：齐桓公好衣紫，国人皆好服之，至五素不得一紫。（事具彩门。）
《盐铁论》曰：缟素不能自分於缁墨，贤圣不能自治於乱世。
班固《与弟书》云：今赍白素三百匹，欲以市月支焉。
宋玉《美人赋》曰：腰如束素。
徐干《团扇赋》曰：惟合欢之奇扇，肇伊、洛之纤素。
《古诗》曰：新人能织缣，故人工织素。织缣日一匹，织素五丈馀。以缣特比素，新人不如故。
班婕妤诗曰：新裂齐纨素，鲜洁如霜雪。裁为合欢扇，团团象明月。
扬雄《答刘歆书》曰：天下上计孝廉，及内郡卫卒会者，雄常把三寸弱翰笔，赍油素四尺，以问其异方语。归，即以铅次之於铅椠，（七念反。）三十七岁於今矣。
缯
《史记》曰：乌氏倮以缯遗戎王，戎王十倍报之。
《帝王世纪》曰：末喜好闻裂缯之声，桀为发缯裂之。
《汉书》曰：灌婴，睢阳贩缯者。
又曰：广川王去立昭信为后，幸姬陶望卿为修美人，主缯帛。昭信谮望卿曰：“与我无礼，衣服常鲜於我，尽取善缯丐诸宫人。”
《献帝纪》曰：是时新迁都，宫人多亡衣服。帝欲发御府缯以作之，李亻不欲，曰：“宫中有衣服，胡为复作耶？”诏卖厩马百馀匹，御府大司农出杂缯二万匹，与所卖厩马直，赐公卿已下及贫民不能自存者。李亻曰：“我邸阁储寺少。”乃悉载置其营。贾诩曰：“此上意，不可距也。”亻终不从。
又曰：李亻时合羌胡数千人，先以御物缯彩与之。
《晋书》曰：单道开，敦煌人，常衣粗褐。或赠以缯服，皆不着。
《宋书》曰：朱百阳居山阴，有时出山阴为妻买缯彩三五事。好饮酒，遇醉或失之。
《後周书》曰：梁主萧岿朝於邺，高祖与之宴，大悦，赐杂缯万段、良马数千匹。并赐齐後主妓妾，及常所乘五百里骏马以遗之。
缬
《西河记》曰：西河无蚕桑，妇女着碧缬裙，上加细布裳。且为戎狄性，着紫缬襦裤，以外国色锦为裤褶。
《後魏书》曰：封回为都官尚书、冀州大中正。荥阳郑云，谄事长秋卿刘腾，货紫缬四百匹，得为安州刺史。除书旦出，晚往诣回。坐未定，问安州兴生何事便，回曰：“卿荷国宠恩，位至方伯。虽不能拔园葵去织妇，宜思方略，以济百姓。如何见造问兴生乎？封回不为商贾，何以相示？”云惭失色。
彩
《尚书□禹贡》曰：徐州，厥篚玄纤缟，荆州，厥篚玄。（玄，黑缯。缟，白缯。纤，细也。纤在中，明物皆当细。）
《礼记□玉藻》曰：无君者不贰彩，非列彩不入公门。（列彩，正服。）
《史记》曰：通邑大都，采千匹，比千乘家。
《汉书》曰：孝文六年，遗单于赤绨、绿缯各四十匹。
《东观汉记》曰：光武起，拜朱和建义大将军，赐绛八百匹。
又曰：光武初起义，与诸李市弓弩、绛衣、赤帻。
谢承《後汉书》曰：陈重同舍郎有归宁者，误持邻舍郎绛去。嫌重取，重不申曲直，置绛还之。去郎还，得绛，甚愧於重。
袁山松《後汉书》曰：刘盆子拜竟，复从刘仲卿居。仲卿为盆子制绛单衣。
张《汉记》曰：“朱俊少孤，母以贩缯彩为事。同郡周起负官债百万，县催责之。俊窃母帛为起解债。
《魏志》曰：景初中，赐倭女王茜绛五十匹，绀青五十匹。
《吴书》曰：陆逊破曹休，当还西陵，上赐逊缯彩、丹漆。
《梁书》曰：张讥幼丧母，有错彩经帕，母之遗制。及有所识，家人具以告之。每岁时，辄对帕哽噎，不能自已。
《唐书》曰：武德中，太宗平并州，悉复故地。上悦，置酒含章殿，宴群臣。极欢，遣入御府赐缯彩，皆尽重而出。
《韩子》曰：齐桓公好服紫，一国尽服紫，五素不得一紫。公患之，管仲曰：“君勿衣紫也。谓左右曰：‘吾恶紫臭！’”公曰：“诺。”三日，境内莫有衣紫。
《风俗通》曰：夏至，着五彩辟兵，题彩曰游光，厉鬼知其名无温疾。五采，辟五兵也。按，取新断织系户，亦此类也。
《世语》曰：王经彦伟初为江夏太守，大将军曹爽附绛二十匹，令交市於吴。经不纳书，弃官归。
崔《四民月令》曰：八月清风戒寒，趣染彩也。
挚虞《决疑》曰：古者，男子皆衣彩，有故乃素服。秦汉以来，服色转变，今惟朝廷五服用彩。
裴玄《亲言》曰：五月五日，集五彩缯，谓之“辟兵”。不解，以问伏君，伏君曰：“青、赤、白、黑，为之四面，黄居中央，名曰：‘襞方’。缀之於复，以示妇人养蚕之工也。传声者误以为‘辟兵。’”
李陵《与苏武诗》曰：有鸟西南飞，熠炀似苍鹰。朝发天地隅，暮宿日南陵。欲寄一言书，托之笺彩缯。
张载《拟四愁诗》曰：佳人赠我筒中布，何以报之？流黄素。
蔡邕《女诫》曰：礼：女始行，服。，绛也，上正色也。红紫不以为亵服，缃绿不以为上，缯贵厚而色尚深，为其坚纽也。
母丘俭《报弟书》曰：令别致绛二百匹，可以供送葬之事。
染
《周礼□天官下》曰：染人，掌染丝帛。凡染，春暴练，夏玄；秋染夏，冬献功。
又《地官下》曰：掌染草，掌以春秋敛染草之物。（染草，茅、橐芦、豕首、紫之属。）以权量受之，以待时而颁之。（权量，以知轻重多少。时，染夏之时。）
又《冬官□考工记》曰：锺氏染羽，以朱湛丹秫，三月而炽之，（郑司农云：湛，渍也。丹秫，赤粟。玄谓：湛，读如渐车帷裳之渐。炽，炊也。羽，所以饰旌旌及王后之车。）淳而渍之。（淳，沃也。以炊下易沃其炽，蒸之以渍羽。渍犹染也。）三入为，五入为纟取，七入为缁。（染者三入而成，又再染以黑，则为纟取。今礼俗文作“爵”，言如爵头色也。又复再染以黑，乃成缁矣。）
《礼记□月令》曰：季夏，命有司染彩，黼黻文章必以法，故无或差贷。黑黄苍赤，莫不质良，无敢诈伪。以给郊庙祭祀之服，以为旗章，以别贵贱等级之度。（质，正也。良，善也。所用染者，当得其真彩正善。）
《尔雅》曰：一染谓之纟原，（取绢反。）再染谓之，三染谓之。青谓之葱，黑谓之黝。
《汉书□王莽传》曰：更始元年，拜置百官。莽闻之愈恐，欲外示自安，乃染其须发。
《吴录》曰：九真移风县有赤絮。胶人规土知蚁穴，垦发，以木枝插其中，则蚁缘而生漆。折漆以染絮，其色正赤。
《宋书》曰：陶季直五岁丧母，哀若成人。初，母未病，令於外染衣。卒後，家人始赎季直，抱之号恸，闻者莫不酸感。
《吕氏春秋》曰：素染於青，染於黄，五入而五色。尧、舜、三王，染於贤圣而治，桀、纣、幽、厉，染於凶佞而亡。
《博物志》曰：芜苏子染法：芜苏子一升，可染一匹，直以水浸之耳。
《释名》曰：缃，桑叶初生色也。
《广志》曰：乌丸与匈奴同俗，丈夫妇人为木帻，朱染之，如杆盆以沓头。
《神仙传》曰：昌容者，商王女也。修道於常山，食逢{艹累}根，二百馀年。能致紫草，卖于染家，得钱以与贫病者。
《环济要略》曰：正色有五，谓青、赤、黄、白、黑也。间色有五，谓绀、红、缥、紫、流黄也。
卷八百一十五　布帛部二
锦
《说文》曰：锦，襄邑织文也。
《释名》曰：锦，金也，作之用功重，其价如金。故制字“帛”与“金”也。
《礼记□王制》曰：锦文珠玉成器，不鬻於市。（不示民也奢与贪。成犹善也。）
《礼记□玉藻》曰：童子之节也缁布衣，锦缘，锦绅并纽，锦束发，皆朱锦。（童子，未冠之称。《冠礼》曰：将冠者彩衣也。）
又《玉藻》曰：君衣狐白裘、锦衣，以裼之。锦衣、狐裘，诸侯之服也。
又曰：居士锦带。（居士，道艺处士也。）
又《中庸》曰：《诗》云：“衣锦衣”，恶其文之著也。故君子之道，暗然而日章；小人之道，的然而日亡。（言君子深远难知，小人浅近易知也。所以不知孔子，以其深远也。禅为。锦衣以美，而君子以禅表之，为其文章露，似小人也。）
《左传□闵公》曰：卫迁于曹，齐桓公归夫人鱼轩重锦三十两。
又《襄三》曰：晋侯先归，公享晋六卿于蒲圃。贿荀偃束锦加璧。
又《襄五》曰：左师见夫人之步马者，（步马，习马。）问之，对曰：“君夫人氏也。”左师曰：“谁为君夫人？余胡弗知。”圉人归，以告夫人，使馈之锦与马，先之以玉。
又《襄六》曰：子皮欲使尹何为邑，子产曰：“少，未知可否？”子皮曰：“吾爱之。夫往而学焉，亦愈知治。”子产曰：“人之爱人，求利之也；今吾子爱人以政，犹未能操刀而使割也，其伤实多。子之爱人，伤之而已。子有美锦，不使人学制焉；大官大邑，身之所庇，而使学者制焉，其为美锦，不亦多乎？”（言官、邑人重，多於美锦也。）
又《昭四》曰：晋合诸侯，次于卫地，叔鲋求货於卫，淫刍荛者。（淫，放也。欲使卫惠之而致货也。）卫人使屠伯馈叔向羹与一箧锦，（屠伯，卫大夫也。）曰：“诸侯事晋，未敢携贰。况卫在君之宇下，（屋宇之下，喻近。）而敢有异志？刍荛者异於他日，敢请之。”叔向受羹反锦。（受羹，示不逆其意，且非货也。）
又《昭四》曰：平丘之会，公不与盟。晋人执季孙意如，以幕蒙之，使狄人守之。司铎射（鲁大夫也。）怀锦，奉壶饮冰，以匍匐焉。守者御之，乃与之锦而入。（匍匐，窃往敛季孙也。冰箭，箭盖，可以取饮者也。）
又《昭六》曰：齐侯将纳公，命无受鲁货。申丰从女贾，（丰、贾二人，皆季氏家臣也。）以币锦二两，（二丈为一端，二端为一两，所谓匹也。二两，二匹。）缚一如。（，充耳。缚，卷也。急卷使如充耳，易怀藏。）适齐师，谓子犹之人高：（，子犹家臣。子犹，梁丘据。）“能货子犹，为高氏後，粟五千庾。”（言若能为我行货於子犹，当为谓；使得为高氏後，又当致粟五千庾。庾，十六斗，凡八千斛。）高以锦示子犹，子犹欲之。曰：“鲁人买之，百两一布。以道之不通，先入币财。”（言鲁人买此甚多，布陈之，以百两为数。）子犹受之。
又《哀上》曰：吴人藩卫侯之舍。（藩，篱。）子服景伯谓子贡曰：“夫诸侯之会，事既毕矣。侯伯致礼，地主归饩，（侯伯致礼，以礼宾也。地主，所会主人也。饩，生物。）以相辞也。（各以礼辞让。）今吴不行礼於卫，而藩其君舍以难之，（难若用也。）子盍见大宰？”乃请束锦以行。（以赂吴。）
