<!-- { "loadSidebar": true } -->
又曰：“臣幸居外戚，恐招圣主私亲之诮，敢以死请。”太宗曰：“无忌聪明鉴悟，且有武略，公等并知，所以委之台鼎。”无忌又上表切让，帝使谓之曰：“昔黄帝得力牧而为五帝先，夏禹得咎繇而为三王祖，齐桓得管仲而为五伯长，朕自在藩邸，即任使公，遂得廓清宇内，君临天下，以公功绩才望允称具瞻，故授此官，无宜辞让为礼也。”
又曰：卢怀慎开玄三年迁黄门监。怀慎与紫微令姚崇对掌枢密，怀慎自以为吏，道不及崇，每事皆推让之。
《周书》曰：汤放桀而归於亳。三年，诸侯大会。汤取天子之玺，置之天子之坐，再辞，从诸侯之位。汤曰：“此天子之位，有道者可以处之。”三让于诸侯，诸侯莫敢即位，然後汤即天子之位。
《慎子》曰：尧让许由，舜让善卷，皆辞为天子，而退为匹夫。
《列子》曰：昔尧舜为以天下让许由、善卷，而不失天下。伯夷、叔齐实以孤竹让而终亡其国。
《晏子春秋》曰：胩子方食，景公使至，分食食之，使者不饱，婴亦不饱。公致千金以奉宾客，晏子不受。公曰：“先君桓公以书社百封管仲，管仲不辞，独辞何也？”晏子曰：“婴闻圣人千虑必有一失，愚人千虑必有一得，意以管仲失之，婴得之。”
又曰：景公使晏子为阿宰，三年而誉闻於国。景公悦，召而赏之，辞而不受。公问其故。对曰：“昔婴之治阿，三邪毁於外，三谗毁於内。今则三邪誉於外，三谗誉於内。昔者婴之当诛者当赏，而今以当赏者当诛，是故不敢受。”景公知晏子贤，乃任以国政，三年而齐大兴。
《庄子》曰：尧以天下让许由，由曰：“日月出矣，而爝火不息，其於光也，不亦难乎？时雨降矣，而犹浸灌，其於泽也，不亦劳乎？”又让於子州支父，子州支父曰：“我适有幽忧之疾，方且治之，未暇治天下也。”
又曰：舜以天下让於善卷，善卷曰：“余逍遥於天地之间，而心意自得，吾何以天下为哉？”遂不受。
又曰：舜以天下让其友北人无择，北人无择曰：“异哉！后之为人居畎亩之中，而游於尧之门。不若是而已，又欲以其辱行污漫我，吾羞见之。”自投於清泠之渊。
又曰：汤将伐桀，因卞随而谋，卞随曰：“非吾事也。”汤又因务光而谋，务光曰：“非吾事也。”汤曰：“伊尹何如？”曰：“强力，忍诟，吾不知其他。”汤遂与伊尹谋。伐桀克之。以让卞随，卞随曰：“君之伐桀谋乎我，必以我为贼也。胜桀而让乎我，必以我为贪也。吾生乎乱世，而无道之人，再来漫我，吾不忍数闻也。”乃自投於桐水而死。（桐水在今颍川。）又让务光曰：“知者谋之，武者遂之，仁者居之，古之道也。吾子胡不立乎？”务光辞曰：“废上非义，杀人非仁。子犯其难，我享其利，非廉也。吾闻之曰：非其义不受其禄，无道之世不践其土，况尊我乎！吾不忍见也。”乃负石自沉於卢水。（卢水在辽东也。）
《吕氏春秋》曰：沈尹筮游於郢五年，荆王欲以为令尹，辞曰：“期思之鄙人有孙叔敖，彼圣人也。”王於是使人以王舆迎叔敖，以为令尹而国治。
《韩子》曰：舜耕於历山，农者让畔；渔於河滨，渔者让长。
《苻子》曰：禹让天下於奇子，奇子曰：“君之佐舜劳矣，凿山川，通河汉，首无发，股无毛，故舜也以劳报子。我生而逸，不能为君之劳矣。
又曰：武王以天下让歧封子。歧封子曰：“孰匆匆然以天下为事乎？君往矣，余不忍闻之。”
又曰：太伯将让其国於季历，谓其傅曰：“大王欲以一国之事而以嗣我，我其羞之。吾闻至人也，不居一世而万世以之君，不贵一代而万代以之贵。吾焉能贵乎一国，而贱乎万代哉！”
《山海经》曰：君子国，民衣冠带剑，土方千里，多薰华之草，好让，故为君子国。
《许逊别传》曰：逊年七岁无父，躬耕、负薪以养母，尽孝敬之道。与寡嫂共田桑，推让好者，取其荒者，不营利。母常随谴之：“如此，当乞食无处。”逊叹，应母曰：“但愿母老寿耳！”
《郭翻别传》曰；翻经河坠刀於水，路人有为取者，翻因与之。路人不取，至於三四。路人固辞。翻曰：“尔向不取，我岂能复得乎？”路人曰：“吾若取此物，为天地鬼神所责矣。”知其终不受，乃沉刀於向所失处。路人怅然，乃复没为取之。翻於是不逆其意，十倍刀价与之。
《魏武瘤路曰：里谚曰：“让礼一寸，得礼一尺。”斯合经之要矣。
《魏文杂事》曰：辞爵逃禄，不以利累名，不以位亏德之谓让。
《博物志》曰：三让：一曰礼让，二曰固让，三曰终让。
晋□刘实《崇让论》曰：古之至王治天下所以贵让者，欲以出贤才而息争竞也。夫人情莫不皆欲己之贤以自明贤，岂假让而贤哉！故让道兴，贤能之人不求而自出矣，至公之举而自立矣。一官铠，择众官所让最多者而用之，审才之道也。在朝之人相让於上，草庐之人咸皆化之，推能让贤之风从此生矣。为一国所让，则一国士也；为天下所让，则天下才也。推让之风行，贤不肖灼然殊矣。
晋□孙盛《周泰伯三让论》曰：孔子曰：“泰伯可谓至德也已矣，三以天下让，民无得而一焉。”郑玄以为：托采药而行，一让也；不奔丧，二让也；断发文身，三也。三者之美皆蔽隐不著。王肃曰：“其让隐，故民无得而称焉。”盛谓：玄既失之而肃亦未为畅也。玄之所云三迹，显然天下所共见也，何得云隐而未著乎？三迹苟著，则高让知，亦复不得云其让隐也。盖泰伯之出，让迹已露，不奔丧，故一事耳。断发之与《左传》明文相背，又不经也。然则称三让者，其在古公至文王乎？周之王业显於父，受命於昌，泰伯玄览充周太子之位，一让也。假托逊遁，受不赴丧之讥，潜推大美，二让也。无胤嗣而养仲雍之子，以为己後，是深思远防，令周嗣在昌，天人叶从，四海悠悠，无复纤介疑惑，三让也。凡此三者，帝王之业，故孔子曰：“三以天下让。”言非直常让若礼臧之伦者。
卷四百二十五　人事部六十六
清廉上
《释名》曰：清，青也，去浊远秽，色如青也。廉，敛也，自检敛也。
《左传□襄五》曰：季文子卒。宰庀家器为葬具，无衣帛之妾，无食粟之马，无藏金玉，无重器备。（器备谓珍宝甲兵之物。）君子是以智季文子之忠於公室也。相三君矣，而无私积，可不谓忠乎？
又《襄十五》曰：宋人或得玉，献诸子罕。子罕弗受。献玉者曰：“以示玉人，玉人以为宝也，故敢献之。”子罕曰：“我以不贪为宝，尔以玉为宝，若以与我，皆丧宝也。不若人有其宝。”
又《襄二八》曰：与晏子邶殿，其鄙六十，弗受。子尾曰：“富，人之所欲也，何独弗欲？”对曰：“庆氏之邑足欲，故亡。吾邑不足欲也。益之以邶殿，乃足欲。足欲，亡无日矣。且夫富如布帛之有幅焉，为之制度，使无迁也。谓之幅利。利过则为败。吾不敢贪多，所谓幅也。”与子雅邑，辞多受少。
《汉书》曰：琅琊邴汉以清行徵为京兆尹。汉遂归老於乡里。汉兄子曼容亦养老自修，为官不肯过六百石，辄自免去其名过出於汉。
又曰：盖宽饶身为司隶，子常步行自戍北边。（苏林曰：子自行戍不敢发也。）公廉如此。
又曰：赵禹以佐吏补中都官，用廉为令史，事太尉周亚夫为丞相史，府中皆称其廉平。然亚夫弗任，曰：“极知禹无害，然文肾拢”（禹特文法深刻。）
《续汉书》曰：第五伦，字伯鱼，京兆长陵人。伦修行清白，尝召见，上曰：“闻卿为吏不过从弟兄饭，宁有之耶？”伦对曰：“臣生遭饥馑，米石万钱，不敢妄过人饭。”
又曰：袁彭，字伯楚。祖父安，历广汉、南阳太守。顺帝初，为光禄勋，行至清，为吏粗袍粝食，终於议郎。
《东观汉记》曰：司空宋弘，尝受俸得盐，令诸生粜，诸生以贱不粜。弘怒，悉贱粜，不与民争利。
又曰：孔奋，字君鱼，右扶风人。守姑臧长。供养至谨，老母极膳，妻子但食葱菜。或嘲奋曰：“置脂膏中，不能自润。”而奋不改。
又曰：杨震，字伯起，弘农人。性公廉，不受私谒，子孙常蔬食步行，故旧长者或欲令为开产业，震不肯，曰：“使後世称为清白吏子孙，以此遗之，不亦厚乎！”为东莱太守，道经昌邑，邑令王密故所举茂才，夜怀金十斤以遗震。震曰：“故人知君，君不知故人，何也？”密曰：“夜无知者。”震曰：“天知，神知，何谓无知？”（范晔《後汉书》曰：天知、地知、卿知、我知也。）
又曰：闵仲叔客居安邑，老病家贫，不能买肉，日买一片猪肝，屠者或不肯为断。安邑令候之，问诸子何饭，对曰：“但食猪肝，屠或不肯予。”令出敕市吏，後买辄得。仲叔怪问，其子道状，乃叹曰：“闵仲叔岂以口腹累安邑耶？”遂去之。
又曰：梁鸿少孤，常独止，不与人同食。比舍先炊，已，呼鸿及热釜炊。鸿曰：“童子鸿不因人热者也。”灭灶更然火。
又曰：廉范，年十五，至蜀迎祖母丧。及到葭萌，船没几死。太守张穆持笥中布数箧与范，范曰：“石生坚，兰生香，前後相违，不忍行也。”遂不受。
又曰：鲁恭弟正，耽思闭门讲诵，兄弟双高。太尉赵喜，岁时遗子送米肉，辞让不受。
谢为《後汉书》曰：黄向，字文章。为性廉洁，常步行於路中，得金玑一囊，可直二百馀万，募求得其主，还之。
又曰：范丹，姊病，往看之，姊设食。丹以姊婿不德，出门留二百钱，姊使人追索还之。丹不得已受之。闻里中刍藁僮仆更相怒曰：“言汝清高，岂范史云辈，而云不盗我菜乎？”丹闻之曰：“吾之微志，乃在僮竖之口！不可不勉。”遂投钱去。
又曰：羊茂，字季宝，豫章人。为东郡太守，冬坐白羊皮，夏处丹板榻，常食乾饭，出界买盐豉。
又曰：巴祗，字敬祖，为杨州刺史。在官不迎妻子，暗坐不燃官烛。
又曰：左雄，字伯豪，吻冀州刺史，不举烟火，常食乾饭。
又曰：羊续，字兴祖，泰山人。为庐江太守，卧一幅布，穿败糊纸以补。为南阳太守，初之郡府，丞尝献其生鱼，续受而悬之於庭，丞後又进之，续乃出所悬者，以杜其意。
又曰：徐稚，字孺子，豫章南昌人也。少为诸生，隐处笃行。常身躬耕，非其衣不服，非其食不食，糠秕不厌。所居闾里，服其德化。
又曰：河南陶硕，乡曲饷之，硕无所受，但食枣饮水而己。
