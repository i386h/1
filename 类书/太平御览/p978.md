<!-- { "loadSidebar": true } -->
《东观汉记》曰：耿恭於疏勒城穿井，十五丈得水。恭乃正衣冠，向井再拜，为吏士祷水，身自率士负笼，有飞泉涌出。吏士惊喜，皆称万岁。
《晋中兴征祥说》曰：泰元中，公王妇女缓倾髻，以为盛饬，用丰多，不可恒戴，乃先於笼上榜之，名曰假髻，或曰假头。至于贫民，不能自办，自号无头，就人借髻，亦服之妖也。无几时，烈宗晏驾，而天下骚动，二十年中兵革不息。孙恩之乱，刑斩无数。桓玄之役，死者万计。凡被戮之家，多亡头首。
沈约《宋书》曰：废帝狂悖无道，诛害群臣，公卿忌惮，诸父并聚之殿内，殴棰陵曳，无复人理。建安王休仁，及太宗山阳王休形体并肥壮，帝以竹笼盛而称之。
《续述征记》曰：梁邹西有笼水，发源长城山，直北流於梁郭西注济水。或云齐之孝妇，诚感神明，涌泉发於内，潜以绩笼蔽之，人莫之知，由是无谷汲之劳。姑及家人疑而嫉之，值出而搜其室，既无所睹，试发此笼，而泉遂涌，流漂居宇，所以名曰笼水也。
《庄子》曰：一雀过羿，羿必得之。或以天下为之笼，则雀无逃矣。是故汤以庖笼伊尹，秦穆公以五羊之皮笼百里奚，以其所好笼之也。
《淮南子》曰：张天下以为之笼，因江海以为之罟，何亡鱼失鸟之有乎？
又曰：狐裘负笼，甚可怪也。
《世说》曰：宋处宗甚有思理，常得一长鸣鸡，爱而食之，恒笼盛着窗间。鸡遂作人语，与处宗谈论，极有言思，终日不辍。处宗因此言巧大进。
《楚辞》曰：凤皇作鹑笼兮，虽翕翅其不容。
傅咸《班鸠赋□叙》云：余楸蔚然成林，闲居无为。有时游之，顾见斑鸠，音声可悦，於是捕而畜之。既己扰驯，出之於笼，无何失去。後时时一来，飞翔似如有恋。聊为之赋。
成公绥《鹦鹉赋》曰：小禽也，以其能言解意，故为人所爱。盛之以金笼，升之以殿堂，可谓珍之矣。盖乃未得鸟之性也！
古诗曰：罗敷好蚕桑，采桑城南隅。青丝为笼绳，桂枝为笼钩。
沈约《宋书》曰：废帝狂悖无道，诛害群公，忌惮诸父，并聚之殿内，欧棰陵曳，无复人理。建安王休仁，及太宗山阳王休，形体并肥壮，帝每以竹笼盛而称之。
ぷ
《说文》曰：ぷ，グ也。
《汉书》曰：韦贤曰：“遗子黄金满ぷ，不如一经。”
卷七百六十五　器物部十
箕帚
《世本》曰：少康作箕帚。
《诗》曰：维南有箕，不可以簸扬。维南有箕，载翕其舌。
《礼》曰：凡为长者粪之礼，必加帚於箕上，以袂拘而退；其尘不及长者，以箕自向而极之。
又曰：泛扫曰扫，扫席前曰拚，（弗运切。）拚席不以鬣，执箕膺扌葛。（鬣，谓帚也，恒扫地不洁清也。膺，亲也。舌也。持箕将去粪者，以舌自乡。扌葛，以涉切。）
又曰：良弓之子，必学为箕。
《史记》曰：张仪说楚王曰：“大王诚能听臣，臣请使秦太子入质於楚，楚太子质於秦，请以秦女为大王箕帚之妾，效万室之都，以为汤沐之邑。”
又曰：邹子如燕，昭王拥彗先驱请列，子之坐而受业。
《汉书》曰：秦为乱政虐刑，残灭天下。北为长城之役，南有五岭之戍，外内搔动，百姓罢（音疲。）弊，头会箕敛，（计人头数出谷，以箕敛之。）以供军费。
又曰：上归栎阳，五日一朝太公。家令说曰：“天无二日，土无二王。帝虽子，人主也；太公虽父，人臣也。奈何令人主拜人臣？如此，则威重不行。”後上朝太公，太公拥彗，迎门却行。上大惊，下扶太公。太公曰：“帝，人主也。奈何以我乱天下之法也？”
又曰：魏勃欲见齐相曹参，无因，常早扫参之门。
又曰：贾谊上书曰：“秦人借父锄，而有得色；母取箕帚，立而谇语。”
《晋书》曰：王献之善隶书，有父风。以扫帚沾泥，书大字方一丈，甚善。
王隐《晋书》曰：庾衮孤兄女曰芳，将嫁，美其服矣。衮刈荆苕为箕帚焉，召诸子于堂，男女以班，而谓芳曰：“汝少孤，今汝适人，将事舅姑。洒扫庭内，妇人之道，故赐汝此。匪器之美，欲汝之温恭，朝夕虽休勿休也。”
《齐书》曰：刘休妻王氏妒。帝闻，赐休妾，敕与王氏杖二十。令休於宅後开小店，使王氏卖扫帚、皂荚，以辱之。
《国语》曰：越王勾践行成於吴，曰：“一介适女，执箕帚於王宫。”
《淮南子》曰：周鼎不爨，而不可贱；扫帚日用，而不足贵。
《南越志》曰：鲍靓为南海太守，尝夕飞往罗浮山，晓还。有小吏晨洒扫，忽见两鹊飞入小齐。吏帚掷之，坠於地，视，乃靓之履也。
《西域志》曰：佛帚在月支国，长三尺许，似孔雀尾也。
《异苑》曰：北海徐实婢兰，义熙中忽患羸黄，而自拂拭，有异於常。家共伺察，见竹扫帚从壁角来趣婢。取而焚之，婢即平复。
《杂五行书》曰：常以正月三日，买箕四枚，悬堂上四壁，令人治生大得，治田、蚕万倍，钱财自入。
季尤《箕铭》曰：神农殖谷，以养蒸民。箕主簸扬，糠比乃陈。
畚
《左传》曰：晋灵公不君。（失君道。）宰夫而熊蹯不熟，杀之，诸畚，使妇人载以过朝。
又曰：宋灾，乐喜为司城以为政。陈畚局，具绠缶。（畚，篑笼也。）
《晋中兴书》曰：王猛少贫贱，鬻畚为事。常至洛阳货畚，有一人於市贵买其畚，云：“家近在此，可随我取直。”猛随去，忽至深山中。此人语猛：“且住树下，当先启道君。”须臾，猛进，见一老公踞床，髭须悉白，侍从十许人。引猛云：“大司马公可进。”猛因拜，老翁曰：“王公何缘拜！”即十倍雇畚直，遣人送猛出山，既顾视，乃是嵩高山也。
《淮南子》曰：禹之时，天下大水。禹身执畚锸，以为民先。
《韩诗外传》曰：鲍焦衣弊肤见，挈畚持蔬，遇子贡。曰：“吾子何以至此？”鲍焦曰：“天下之遗德教者众矣，吾何以不至此！”子贡曰：“吾闻：非其世者，不至其利；污其君者，不履其土。今子非其世而持其蔬乎？”鲍焦曰：“吾闻：贤者易进而轻退、廉士易愧而轻死！”乃捐其蔬，立枯於洛水之上。
斛
《广雅》曰：斛谓之鼓，方斛谓之角。
《汉书》曰：量者，龠、合、升、斗、斛也，所以量多少也。本起於黄锺之龠，以子黍中者千有二百实其龠。二龠为合，十合为升，十升为斗，十斗为斛，而五量嘉矣。其法用铜，方尺而围其外，旁有{斤}（音挑。）焉。其上为斛，下为斗，左耳为升，右耳为合。合者，为合龠之量也；升者，登合之量也；斗者，聚升之量也；斛者，角斗平多少之量也。夫量者跃于龠，合於合，登於升，聚於斗，角於斛也。职在太仓，大司农掌之。
《後汉书》曰：第五伦为京兆主簿。伦平铨衡，正斗斛。市无阿枉，百姓悦服之。
《魏志》曰：太祖常讨贼，廪不足。私谓主者，主者曰：“可小斛以足之。”太祖曰：“善！”後军中言太祖欺众，太祖谓主者曰：“特当借汝死以厌众，不然，事不解。”遂斩之，题尸曰：“用小斛盗军，故斩之！”
崔鸿《十六国春秋□後凉录《曰：吕光与龟兹王战，大败之。故大奢侈，富於养。家有葡萄酒，或千斛，经十年不败，士卒沦没酒藏者相继。
《荀氏别传》曰：荀遂，字仲阳，隐居不仕。时岁饥荒，来籴者，遂妻常叩其斛。籴者归，量，辄过其本，时人号为斛夫人。
《庄子》曰：圣人不死，大盗不止。为之斗斛以量之，则并与斗斛而窃之；为之权衡以称之，则并与权衡而窃之。虽有轩冕之赏弗能劝，斧钺之威弗能禁。剖斗折衡，而民不争。
《天文要集》曰：斗星，则天下斗斛不平，覆则岁稔。
《杂令》曰：诸量黍中者，容一千二百为，二为合，十合为升，十升为斗，（三斗为大一斗。）十斗为斛。
《楚辞》曰：世并举而好朋，一斗而相量。（言今之人皆好朋党，并上荐举，半其贪佞之心，以量清洁之士。）众比周而肩随，贤者远害而隐藏。
量（附）
《汉书》曰：协时月正日，同律度量衡。（合四时之气，节月之大小、月之甲乙。齐，一也。律，法制，及尺丈斛斗斤两皆均同。）
《周礼》曰：栗氏为量。改煎金锡则不耗，不耗然後权之，权之然後准之，准之然後量之。其铭曰：“时文思索，允臻其极。嘉量既成，以观四国。永启厥後，兹器维则。”
斗
《史记》曰：鸿门之会，沛公使张良以玉斗一只予亚父。亚父受玉斗，撞而破之。
又曰：田乞仕齐景公，为大夫。其收赋税於民，以小斗受之；其廪予民，以大斗。行阴德於民，而景公弗禁。由此田氏得众心，宗族益强，人思田氏。
《汉书》曰：王莽摄政，铸作威斗。威斗者，以五石铜为之，形若北斗，长二尺五寸，欲以厌胜众兵。既成，命有司负之，莽出在前，入则御旁。
《说苑》曰：合升斗之微，以满仓廪。
《王逸子》曰：自幽、厉礼坏乐崩，天纲弛绝。诸侯力政，转相吞灭。德不能怀，威不能制。至於王赧，遂丧玉斗。
升
《汉书□律历志》曰：嘉量法用铜，方尺而圜其外，左耳为升，右耳为合。
《左传》曰：齐旧四量：豆、区、釜、锺。四升为豆，各自其四，以登於釜。釜十则锺，锺乃大矣。陈氏三量，皆登一焉。
葛洪《神仙传》曰：王方平语蔡经家人曰：“吾欲赐汝等酒，此乃出天厨，其味Ο，非俗人所宜，饮之或能烂人肠。今当以水和之，汝辈勿怪也！”乃以一升酒，以一斛水搅之，以赐经家。家人饮之一升许，皆醉良久。
蓑笠
《广雅》曰：草谓之蓑，簦（音登）谓之笠。
《诗》曰：尔牧来思，荷蓑荷笠。（蓑所以备雨，笠所以御暑也。）
又曰：彼都人士，台笠缁撮。（台所以御暑，笠所以御雨也。）
《礼》曰：大罗氏，天子之掌鸟兽者也。诸侯贡属焉，草笠而至，尊野服也。（诸侯于蜡，使使者戴草笠贡鸟兽也。）
《国语》曰：越王勾践栖於会稽，乃令三军求退吴王。谋臣大夫种曰：“譬如蓑笠，时雨至，必求之。今君既栖於会稽之上，而求谋臣，无乃後乎？”
又曰：吴王夫差使王孙苟告劳于周，曰：“齐人为不道，不供承王事。夫差不忍，被甲带剑，簦笠相望於艾陵。天舍其衷，齐师还，（言败而还。）夫差岂敢自多？”
又曰：管仲曰：“令夫农，群萃而州处，察其四时。时雨既至，挟其枪刈耨，以旦暮从事於田野。脱衣就功，首戴茅蒲，身衣衤发（音拨。茅蒲，簦笠也。衤发衤，蓑也。）沾体涂足，以从事於田野。”
《史记》曰：瞽瞍使舜上廪，从下焚廪。舜乃以雨笠自杆而下，得不死之。
