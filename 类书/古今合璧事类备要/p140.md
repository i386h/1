<!-- { "loadSidebar": true } -->
　　事类真人【仙道有十二试皆意之所不悟皆太极真人临见之也试皆过授以真经青鸟公积四百七十二嵗十二试之有三不过太极道君以为仙人不得为丨丨真诰】元君【男之髙仙曰真人女曰丨丨】真宅【夫欲修道惟灭动心不灭照心但疑空心不凝住心有事无事常若无心处静处諠其志惟一制而不着放而不动处諠无恶涉事元恼者皆是真定以无事为丨丨有事为应迹不求惠而惠自生此名真惠定观经】仙馆【易迁童初二宫是男女丨之堂丨也其中间静东海青童君一年再游校此有赵素台者乃汉赵熈女在易迁宫已四百年化形炼景不肯徙自谓天下无复此乐也真诰】积功【丨丨满千虽有过得仙功满三百而过不足相补者子仙功满二百者孙仙子无功德有过便得仙其子孙若无志多过者只得冨贵仙不可冀也真诰】修道【丨丨功深已成者自然享六甲行防有所须举意即至若素有北梦琐言】五性【上元夫人谓帝曰汝好道乎数招方士登山祠神亦为勤矣然汝胎性暴胎性滛胎性奢胎性酷胎性贼五者常舍于荣卫之中五藏之内若从今舍尔丨丨反诸柔善常为隂德救济死厄不泄精液斋戒勤俭鸣天鼔饮玉浆荡华池叩金梁按而行之当有冀尔今阿母迂大道之重下降蟪蛅之窟屈霄虗之灵诣孤鸟之俎子厉之哉汉武帝内传】九患【学道者有丨丨有志无时有时元友有友无志有志不遇其师遇师不觉觉师不勤勤不守道或志不固固不能乆皆人之九患也】七变【大洞者神仙也别有三山三山有七宫七宫有七变朝化为金日中化为银暮化为铜夜化为光或化为山为水为石谓之七变七变有七经有二十一童子随之故曰大洞真经读万过即得真仙诰真诰】三等【地下主者有丨丨第一散在外舍闲亭不受九宫考制不闻练化之业一百四十年许一进耳二等便得仙阶丨丨便得出入易迁童初二府入宴东华台受学化形濯景易气三十年棺中骨还附神四十年复如生人五十年位补仙阶为上仙矣真诰】餐霞【九华真妃曰日者霞之实霞者日之精惟闻服日实之法未见知丨丨之精丨丨之经甚秘致霞之道甚易此谓体生玉光霞映上清之法又曰眼者身之镜耳者体之牖视多则镜昏聴众则牖闭妾有磨镜之石决牖之术面者神之庭发者脑之华心悲则面焦脑减则髪素所以精元内丧丹津损竭妾有童面之经还白之法精者体之神明者身之寳劳多则精散营竟则明消妾有益精之道延明之经】服日【东华真人丨丨月之象男服日象女服月象一日不废使人聪明五藏生华太虚真人曰以月五日夜半存日象在心中日从口入使照一心之内】去尸【欲长生先丨三丨三尸常以月望晦朔上天白人间罪过使人不夀盖人身中神欲得人生三尸欲人死人死则散而为鬼歆享祭祀故欲人死也凡人梦与恶人鬬乃尸与人神相战也太平广记】食气【楚词丨六丨而饮沆瀣注云陵阳子明经云春食朝霞者日始出赤气也秋食沦汉者日没后赤黄气也冬食沆瀣者北方夜半气也夏食正阳者南方日中气也司马相如传注】胎息【丨丨者能不以鼻口嘘吸如在胞胎中初学行气鼻中引气而闭之以心数至一百二十乃以口吐气出之及引气皆不欲令自耳闻其气出入之声常令入多出少以鸿毛着鼻口之上吐气而鸿毛不动为度渐习渐增其心数乆乆可至千则老者更少日还一日矣夫行气必当以生气勿以死气从半夜至日中为生气从日中至半夜为死气行死气无益故行气或可以入瘟疫或可以禁蛇虎或可以居水中或可以行水上或可以辟饥渇或可以延年嘘水水为之逆流嘘火火为之灭但行气不欲多食及食生菜肥鲜之物令人气彊难闭且禁平居恚怒恚怒则气乱令人发欬葛仙翁毎盛暑辄入深渊之底一日许乃出者正以能闭气胎息故耳抱朴子习闭气而吞之名曰胎息习漱舌下泉咽之名曰胎食抱朴子曰胎息者能不以鼻口嘘吸如在胎中也内传】脉望【何讽尝于书中得一髪卷规四寸许如环之无端用力絶之两端滴水投于火作髪气莫知其何物也后与方士言叹曰君不见仙命也此名丨丨蠧鱼三食神仙字则化为此夜持向天从规中望星星便立降可求丹度世也酉阳杂俎】伐毛【东方朔生三日而父母俱亡后游泽中有一黄眉翁指朔曰此吾儿也吾却食服气三千年一反骨洗髓二千年一剥皮丨丨吾生已三洗髓三伐毛矣武帝故事】易髓【汉武中王母求度世之术母曰子但爱精握固闭息吞液气化为血血化为精精化为液液化为骨行之不倦一年易气二年易血三年易脉四年易肉五年丨丨六年易筋七年易骨八年易髪九年易形变化则成道武帝内传】遐举【世人学道资一丹一药之功聊固其命倚以修道未能证就避忌尤多三官巡逻摄入鬼録所以频改姓名先用尸解然后进取上法或五岳授事校职仙曹优游人间或至千嵗功德升闻却朝玉皇往往丨丨世人无由知也今之仙隠有腾空者服金丹也遐举之事未可希望或延年不死时其冇之】尸解【凡今之人死必视其形如生乃尸解也足不青皮不皱亦丨丨也目光不毁头髪不脱不失其形骨者皆丨丨也有未敛而失尸者有人形犹在而无复骨者有衣在形去者有髪脱而形去者白日去谓之上尸解夜半去谓之下尸解向晓暮之际谓之地下主得真仙诰集仙传王方平谓蔡经曰汝应得度世但气少肉多唯可丨丨耳此法须防如过狗窦中耳经忽身热因失其尸列仙传】鬼试【又有丨丨多惑人须定志意熟视其规中珠子浊不明则丨丨也则思七星在头上以却之若规中方明者仙道人也则拜之不悟则为试不过真诰】僊相【名在琼简者目有緑筋名在赤书者隂有伏骨名在琳札者胷中偃骨名在星书者眼有四规皆上仙也其次鼻如山腹有丘亦丨丨也真诰】河车【北方正气名丨丨又仙经云铅絶河车空所作皆无功铅失河车絶万事旡所出又道诀云胁腹腰曲緑黄河水逆流盖击运法也】仙源【楚庄王时有乞食翁歌曰天庭发双华丨丨彰隂邪清晨按天马来诣太真家独宋来子疑其仙人追逐十二年此翁授以中仙之道乞食翁乃西岳真人阙延夀也手为天马鼻为丨丨真诰】仙椹【扶桑岛有木如桑其实如椹九千年一实十洲记】灵【谢卿遇神仙见素麟脂班螭髓洲白奈空洞丨丨又有琼饴酒弹八琅之璈丛霄之笙洞隂之磬又作囬鸾转凤之舞皆非世间所闻续仙传】金花【隂真君歌曰北方正气为河车东方甲乙成丹砂两情合飬为一体朱雀调运生丨丨坡诗注】瑶草【姑射之山帝女死焉化为丨丨山海经又云帝之季女名瑶姬未行而亡封于巫山精神化为草李善注髙唐赋序】昆仑山【司马相如传注丨丨丨去中国五万里广衺万里髙八万仭层城九重靣有九井以玉为槛旁有五门天帝之下都也又有阆风山在昆仑下阊阖之中又水经云丨丨丨去嵩髙五万里其髙一万一千里仙传拾遗记】方诸宫【天仙上真之宫室也髙九千丈有大方诸小方诸大方诸对防稽东南七万里小方诸之上多有奉佛者人皆服五星精读夏归藏经用以飞行陶隠居编真诰】黄庭经【晋魏夫人名华存生二子学道服胡麻散道成景林真人授以黄庭内境经令读万过乃得洞观鬼神天人碑】青饭【杨桐叶细冬青寒食人采其叶染饭色青而光食之资阳气谓之杨桐饭道家所谓丨丨丨零陵总记又真诰魏夫人碑登真隠诀注云以南烛草木煮汁渍米为之又真诰云有道士邓伯元者受青精石饭之法】交棃火枣【晋许穆为护军长史入华阳洞得道女仙王母第二十女紫微夫人尝降教之后有书与穆公玉醴金浆丨丨丨丨此飞腾之药也不比君丹已生君心中以君心中犹有荆棘相杂是以二树不见又云玉体金浆交生神棃方丈火枣元光灵芝我当与山中许道士不以与人间许长史真诰又出总仙传】冰桃碧藕【西王母降周穆王开宴有万嵗丨丨千嵗丨丨穆天子传】六甲灵飞十二事【上元夫人与王母既防武帝谓曰阿母发五岳真形虽覩妙理而无丨丨丨丨之符太隂六丁玉女之箓太阳六戊之书左乙东象之文右庚摄杀之律壬癸六道隠形之术丙丁之火九赤班符六辛月华之法六已化形之方八禀十诀长生紫书内视中方凡丨丨丨何以总摄万精驱策百鬼帝曰愿赐指教夫人即命侍女出六甲十二事来授王母曰若汝修善后三十年当告汝要道而帝淫色杀伐不休不从王母上元夫人之戒二真遂不复来太初二年柏梁台灾真形图与丨丨丨丨丨丨丨藏于柏梁台并烧武帝内传】太上五岳真形图【西王母与上元夫人降汉武帝殿帝视箱中有小书乞瞻览母曰此五岳真形图也乃三天太上所出岂汝所宜佩乎帝乞不已母遂与帝帝藏之栢梁台同上】
　　诗集火枣【土木容形殷七七水云情性许闲闲身中丨丨无人防此药元来便驻顔张天觉诗】霞觞【许碏登楼饮酒忽作一诗题于栖上云阆苑花前是醉乡误翻王母九丨丨羣仙拍手称轻薄谪向人间作酒狂题毕乗云而去列仙传】
　　丹法
