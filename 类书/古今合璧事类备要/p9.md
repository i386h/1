<!-- { "loadSidebar": true } -->
　　事类变化【抱日增丽浮空不收既丨丨以无穷亦卷舒而莫定选】舒卷【丨则弥纶覆四海丨则消液入无形成公绥赋】景云【丨丨太平之应晋天文志王者德至山陵则丨丨出又曰天子孝则丨丨见孝经援神契】卿云【若烟非烟若云非云郁郁纷纷萧索轮囷是谓丨丨卿云之见喜气也史记舜时景云见作歌曰丨丨烂兮糺漫漫兮尚书大传】庆云【唐元宗天宝十三年封太山有丨丨随马唐史】愁云【舜崩苍梧山山有九峯常有丨丨浮罩莫辨陵寝所在遂呼为九疑山史记】杼轴【凡望气卬而望之阵云如立垣舒云类丨丨史记天官书】炮车【舟人占云若丨丨起急避之乃大风也文选】宫阙【成丨丨百官皆见之后光武封太山山上云起祭祀志】楼阁【若层台高观重丨叠丨陆士衡浮云赋】五采【丨丨备而成文荀况云赋】三素【修眞秘诀曰以立春日北望有紫緑白云者为丨丨飞云三元君以是日上诣天帝当再拜陈乞得给侍轮毂三过见元君之驾者白日升天嵗时广记】五色【光华五采丨丨不可徧观非烟非雾容状不可尽述韩愈视四方常有云丨丨见者其下有贤人隠也晋天文志】疋皂【京房占曰占雨法有黑云如一丨丨三日中即雨】玉叶【金柯分丨丨散陆机浮云赋】金翘【星悬玉李云展丨丨金楼子】触石出云【云之为言运也丨丨而起谓之云春秋説题丨丨而丨丨肤寸而合不崇朝而徧雨乎天下者惟泰山耳注侧手为肤按指为寸公羊】沉璧起云【尧丨丨于河白云起回风揺落尚书中云周则为瑞于观河尧则呈祥于丨丨呉淑云赋】以云纪官【黄帝丨丨丨丨故为云师而云名注黄帝受命有云瑞故丨丨丨事百丨师长皆以云为号缙云氏葢其一官也左传】以云辨祲【周保章氏丨五丨之物丨吉凶水旱丰衰之丨象郑司农注二分二至观云气青为虫白为丧赤为兵荒黑为水黄为丰礼】云止帝上【黄帝与蚩尤战于涿鹿之野常有五色丨气金枝玉叶丨于丨丨因作华葢史记】云起封中【汉武帝至泰山封禅其夜有白丨丨丨丨史封禅书】芒砀云居【汉高祖隠于丨丨山泽间吕后与人俱求常得之高祖怪问后曰季所居上常有丨气汉书】高唐云庙【楚襄王逰于云梦之台望丨丨观上有丨气须臾之间变化无穷王曰此何气也玉曰所谓朝云也昔先王尝逰丨丨昼寝梦一妇人曰妾巫山之女也为高唐之神闻君逰高唐愿荐寝席王因幸之去而辞曰妾在巫山之阳也高邱之阻朝为行丨暮为行雨朝朝暮暮阳台之下旦视之如言故为立丨号曰朝云文选】白云帝乡【华封人谓尧曰夫圣人鹑衣而鷇食天下有道与物皆昌乗彼丨丨至于丨丨又曰乗云气御飞龙而逰乎六合之外葢神人者乗虚不坠触实不碍故能狎虎兕贯金石乗云雾而浮游如此庄子】白云亲舍【唐狄仁杰授并州法曹亲在河阳仁杰登太行山反顾丨丨孤飞谓左右曰吾丨丨其下瞻怅久之云移乃去本传】黄云覆车【凡占长吏东耕当视天有丨丨来丨丨五谷大熟东方朔传】青云圜葢【魏文帝生时有云气丨色而圜如车葢当其上望气者以为至贵之证非人臣之气本纪】赤云夹日【哀六年呉伐陈楚子救陈将战王有疾庚寅卒于城父是嵗也有云如众丨鸟夹日以飞三日楚子使问周太史周太史曰其当王身乎若禜之可移于令尹司马王曰除腹心之疾而寘诸股肱何益不谷不有大过天其舍诸有罪受罚又焉移之遂弗禜左传】青云干吕【汉武帝时月氐国献神香使者曰国占东风入律丨丨丨丨意中国有好道之君故来贡东方朔传】披云见日【文王遇姜公于渭阳灼然如丨丨丨白丨恍若开雾而覩青天徐干中论】披云覩天【衞瓘见乐广而竒之曰此人见之若丨丨雾而丨青丨晋乐广传】有凌云气【司马相如奏大人赋天子大悦飘飘丨丨丨之丨游天地之间本传】作攓云篇【东坡云余自城中还道中云气自山中来如云马奔突以手出掇开笼收其中归家云盈笼开而放之丨丨丨丨坡文】分至书云【僖五年正月朔日南至遂登观台以望之而书凡丨丨启闭必书云物为备故也左传】气占云【冬至初阳云出箕如树之状立春少阳云出房如积冰春分正阳云出轸如白鹄谷雨太阳云出张如车葢立夏初隂云出觜赤如珠夏至少隂云出如氷波莘莘立秋浊隂云出如赤缯寒露正隂云出如冠缨霜降太隂云出上如羊下如磐石易通卦验】韩楚周秦【丨云如布丨云如日丨云如轮丨云如美人史记】山水旱涔【丨云草莽丨云鱼鳞丨云烟火丨云波水淮南子】诸云总名【庆云曰景云或曰卿云云外赤内青谓之矞云雨云曰油云雪云曰同云西京杂记】云师之名【离骚云吾令丰隆乗云兮求宓妃之所在注丰隆丨丨一曰雷师五臣曰云师屏翳按丰隆或曰云师或曰雷师屏翳或曰云师或曰雨师或曰风师归藏云丰隆筮云气而告之则云师也穆天子传云天子升昆仑封丰隆之葬郭璞云丰隆筮师御云得大壮卦遂为雷师按楚辞则以丰隆为云师飞廉为风伯屏翳为雨师广雅】
　　诗集白云【山中何所有陇上多丨丨只可自怡悦不堪持赠君陶景】孤云【南北各万里有云心更闲因风离海上伴月到人间洛浦少高树长安无寸山徘徊不可驻漠漠又东还于邺】片云【一丨孤丨逐处飞东西终日竞何依旁人莫道能为雨惟恨青山未得归王令】飞云【片片丨来静可闲楼头江上复前山飘零尽日不归去占破青山万里天郑准】山云【云本山中来毎遮山好处丨好有心力便是教丨住我亦山中人爱山不爱丨云能作滞雨撩拨田翁嗔入夏多竒峯是云本无事遮丨不肯散丨亦太造次教人向丨説且自阙　纲遗风逐丨簇去若驱牛羊云去雨立晴便见火伞张庶令百谷坚实我千斯仓卢元賛】钟山【云从丨丨起却入丨丨去借问山中人云今在何处王安石】梁国【英英大丨丨郁郁必书台碧落从龙起青山触石来官名光邃古葢影耿尘埃飞感高歌发威加四海回李峤】倚峯【丨丨触石湿苔钱便逐高风离瀑泉深处卧来眞隠逸上头行去是神仙千寻冇影沧江底万里无踪碧落边长忆旧山青壁里绕庵闲伴老僧禅齐已】触石【深惹离情霭落晖如车如葢早依依山头丨丨应长在天际从龙自不归莫向隙牕笼夜月好来仙洞湿行衣春风淡荡无心后见説襄王梦亦稀韩琮】为霖【得路直丨丨济物不然闲共鹤忘机无端是向阳台畔长送襄王梦雨归崔涂】蔽月【聚散虚空去复还野人闲处倚笻看不知身外无根物丨丨遮空作万端郭震】高岳【云起丨丨终朝弥八方魏刘桢】阳台【荆王枕上元无梦莫狂丨丨一片云李义山】炮车【终日江头天色恶丨丨云起风欲作东坡张文潜诗云喜逢山色开眉黛愁对江云起丨丨王直方诗话】玉马【风力引云行丨丨水光连日动金蛇王介甫】白衣【天上浮云如丨丨斯须改变成苍狗杜甫】玉叶【丨丨笼残日金枝衬薄霞山谷】抱石【几年嗟丨丨今日喜从龙余济诗】随风【丨丨乱鸟起泛水结鱼鳞于季子】如车【西北有浮云亭亭丨丨葢魏文帝】覆苑【傍花初防缀丨丨更峥嵘崔灏】朝飞【画栋丨丨南浦云珠帘暮卷西山雨王勃】暮合【日丨碧云丨佳人殊未来文选】沮洳【岭云春丨丨江月夜晴明杜甫】缤纷【惨淡天同色丨丨云共寒景阳】去来【丨丨皆絶迹隠显两忘机司马光】动静【静即等闲藏草木动时顷刻遍乾坤辛寅逊】
　　雷
