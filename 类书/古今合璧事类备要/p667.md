<!-- { "loadSidebar": true } -->
　　隐漏以物自占【昭纪令人得以律占租不以实家长不自书罚金二斤没入所不自占隐度定辞也武帝时律外取故令家长各丨丨丨丨】垦田相方【光武时天下垦田多不实帝见陈留吏牍上有书云颍川农可问河南南阳不可问帝诘吏不服显宗曰以丨丨丨丨耳河南帝城多近臣南阳帝郷多近亲田宅逾制不可准也】钩检帐符【宇文融时天下户版刓隐人多去本借浮食闾里诡脱徭赋豪弱相并州县莫能制融由监察御史陈便宜请校天下籍收匿戸羡田佐用度宗以融为覆田劝农使丨丨丨丨得伪】轺车一筭【非吏比者三老北邉骑士丨丨丨丨注轺车小车也比例也非为吏人之例非为三老非为北邉骑士而有丨丨皆令出丨丨汉食货志】舟舡一筭【舡五丈以上一筭匿不自吿吿不悉戍邉一岁没入緍钱有能告者以其半畀之汉食货志】羊排商【桑丨丨令远方各其物如异时商贾所转贩者为赋而相灌输大农诸官尽笼天下诸侯之货物贵则卖之贱则买之如此冨商大贾亡所牟大利反所物不得腾跃】豫立簿注【苏瓌徙同州刺史时十道使括天下亡戸初不立借人畏搜括即流入比县旁州更相瘦蔽瓌请罢十道使专责州县丨丨丨丨天下同日阅正尽一月止使柅奸匿岁一括实检制租调以免劳弊】根检税籍【南渡绍兴十三年仓部员外郎王循友言国家平昔漕发江淮荆浙六路之栗六百二十余万和粜之数又在其外而近岁上供之数才二百八十余万除淮南湖北雕残最甚蠲放之外两浙号为膏膄沃衍粒米充羡初无不耕之土而较之旧额亦亏五十万石此盖棁借欺隐豪强巨室诡名挟戸多端以害之比者两浙漕臣建议欲正经界朝廷从而行之者若使尽防隐田庶防供输可足旧额欲望训敇诸路漕臣各令丨丨丨丨之失从之】李勃上言【渭南长源乡户四百今才四十阌乡户三千而今于他州县大抵类此推其弊始于摊逃人之赋假令十室五逃则均责未逃者若抵石于井不极泉不止诚由聚敛之臣割下媚上愿下诏一赐禁止计不三年人必归于农夫农国之本本立而太平可议矣】老泉先生衡论【古之税重乎今之税重乎周公之制园防二十而税一近郊十一远郊二十而三稍甸县都皆无过十二漆林之征二十而五盖周之盛时其尤重者至四分而取一其次者乃五而取一然后以次而轻始至于十一而又有轻者也今之税虽不啻十一然而使县官无急征无横敛则亦未至乎四而取一与五而取一之为多也是今之税与周之税轻重之相去无防也虽然当周之时天下之民歌舞以乐其上之盛徳而吾之民反慼慼不乐常若擢筋剥肤以供亿其上周之税如此吾之税亦如此而其民之哀乐何如此之相远也其所以然者盖有由矣周之时用井田井田废田非耕者之所有而有田者不耕也耕者之田资于富民富民之家地大业广阡陌连接募召浮客分耕其中鞭笞驱役视以奴仆安坐四顾指麾于其间而役属之民夏为之耨秋为之获无有一人违其节度以嬉而田之所入已得其半耕者得其半有田者一人而耕者十人是以田者日累其半以至于富强耕者日食其半以至于穷饿而无告夫使耕者至于穷饿而不耕不获者坐而食富强之利犹且不可而况富强之民输租于县官而不免于怨叹嗟愤何则彼以其半而供县官之税不若周之民以其全力而供其上之税也周之十一以其全力而供十一之税也使以其半供十一之税犹用十二之税然也况今之税又非特止于十一而已则宜乎其怨叹嗟愤之不免也噫贫民耕而不免于饥富民坐而饱且嬉又不免于怨其弊皆起于废井田】苏东坡谷梁义【先王之为天下也不求民以其所不为不强民以其所不能故其民优游而乐易周之盛时其所赋取于民者莫不有法故民不告劳而上不阙用及其衰也诸侯恣行其所以赋取于民者唯其所欲而刑罸随之故其民至于穷而无告夫民之为农而责之以工也是犹居山者而责之以舟楫也鲁成公作丘甲而春秋讥焉谷梁传曰古者农工各有职甲非人人之所能为也丘作甲非正也而杜预以为古者四丘为甸甸出长毂一乗戎马四匹牛十二头甲士三人步卒七十二人而鲁使丘出之也夫四丘而后为甸鲁虽重敛安至于四倍而取之哉哀公用田赋曰二吾犹不足而夫子讥其残民之甚未有四倍而取者也且夫变古易常者春秋之所讥也故书作三军舍中军初税畆作丘甲用田赋者皆所以讥政令之所由变也而谷梁杜氏之说如此之相戾安得不辨其失而归之正哉故愚曰谷梁之说是】东坡公羊义【古者公田曰借借借也言其借民力以治此也诗曰两我公田遂及我私言民之必先公田也传曰私田稼不善则非吏公田稼不善则非民言上之必防私田也民先其公而上防其私故民不劳而上足用也宣公无恩信于民民不肯尽出力于公田故按行择其善亩而税之公羊传曰税亩者何履亩而税也夫民不尽力于公田者上之过也宣公不责已悔过而择其善亩而税之宜其民之谤□而灾异之作也税亩之明年冬蝝生公羊传曰蝝生不书此何以书幸之也犹曰受之云尔上变古易常应是而有天灾其诸则宜于此焉变矣何休以为宣公惧而复古故大有年愚以为非也春秋书作三军后又书舍中军书跻喜公后又书从祀先公事之复正未尝不书宣公而果复古也春秋当有不税亩之书故何休之説愚不信也】东坡防别【自两税之兴因地之广狭腴而制赋因赋之多少而制役其初盖甚均也责之厚赋则其财足以供责之重役则其力足以堪何者其轻重厚薄一出于地而不可易也戸无常赋视地以为赋人无常役视赋以为役是故贫者鬻田则赋轻而富者加地则役重此所以度民力之所胜亦所以破兼并之门而塞侥幸之源也及其后世岁月既久则小民稍稍为奸度官吏耳目之所不及则虽有法禁公行而不忌今一戸之赋官知其为赋之多少而不知其为地之防何也如此则增损出入惟其意之所为官吏虽明法禁虽严而其势无由以止絶且其奸常起于贸易之际夫鬻田者必穷廹之人而所从鬻者必富厚有余之家富者恃其有余而邀之贫者廹于饥寒而欲其速售是故多取其地而少入其赋有田者方其穷困之中茍可以缓一时之急则不暇计其他月之利害故富者地日以益而赋不加多贫者地日以削而赋不加少又奸民欲计免于赋役者割数亩之地加之数倍之赋而收其少半之直者或者亦贪其直之防而取焉是以数十年来天下之赋大抵淆乱有兼并之族而赋甚轻有贫弱之家而不免于重役以至于破败流移而不知其所往其赋存而其人亡者天下皆是也夫天下不可以有一幸幸也天下有一人焉侥幸而免则亦必有一人焉不幸而受其今天下侥幸者如此之甚则其不幸而受弊者从可知矣三代之赋以什一为轻今之法本不至于什一而取然天下嗷嗷然以赋敛为病者岂其岁久而奸生偏重而不均以至于此欤虽然天下皆知其为患而不能言何者势不可也今欲按行其地之广狭腴而更制其赋之多寡则奸吏因縁为贿赂之门其广狭腴亦将出于其意之喜怒而其患益深是故士大夫畏之而不敢议而臣以为此最易见者頋弗之察耳夫易田者必有契契必有所直之数其所直之数必得其广狭肥之实而官必据其所直之数而取其易田之税是故欲知其地之广狭腴可以其税推也久远者不可复知矣其数年之间皆足以推较求之故府犹可得而见茍其税多者则知其直多其直多者知其田多且羙也如此而其赋少其役轻则夫人亡而赋存者可以有均矣鬻田者皆以其直之多少而给其赋重为之禁而使不敢以不实之直而书之契则夫自今已往者贸易之际为奸者其少息矣要以知凡地之所直与凡赋之所宜多少而以税参之如此则一持筹之吏坐于帐中足以周知四境之内实不过数月而民得以少苏不然十数年之后将不胜其弊重者日以轻轻者日以重而未知其所终也】
　　诗集尽输【蚕丝丨丨税机杼空倚璧柳宗元田家】归卖屋【姑舂妇檐输促促输官不足丨丨丨宗元植田家词】不得食【老翁家贫在山住耕种山田二四亩苖疎税多丨丨丨输入官食化为土张籍野老歌】呌租吏【我在山上舍一亩蒿硗田夜雨丨丨丨春声暗交关李贺】
　　督赋鞭挞贡【彤庭所分帛本自寒女至丨丨其夫家聚敛丨城阙圣人筐篚恩实欲邦国活杜甫自京赴奉天】诛求急【乱世丨丨丨黎民糠籺窄杜駈摘苍耳】促戚哀【丘凶久相践徭赋得闲慢丨丨不可丨寛政钱致患韦应物书情诗】官索租【县丨急丨丨租税从何出杜兵车诗】吏徴租【门外唯有吏日来丨丨更索钱韩重生行】薄赋近休明【凄恻念诛求薄敛丨丨丨杜甫简元使君】蠲免减赋【谁能叩君门下令丨征丨杜】寛征【田宅乐丨丨杜】常免【生丨丨租税名不征伐杜自京赴奉先县】半减【恻恻诏书下丨丨麦与緍半租岂不薄尚竭力与筋元稹旱灾】逋负黠吏成【索钱多门户防乱纷敖敖奈何丨丨徒渔夺丨逋逃杜甫遣遇】淍氓积【丨丨丨逋税韦应物】逃亡屋【二月卖新丝五月粜秋谷医得眼前疮剜了心头肉我愿君王心化作光明烛不照绮罗筵偏照丨丨丨聂夷中】



　　古今合璧事类备要外集卷二十七
<子部,类书类,古今合璧事类备要>
　　钦定四库全书
　　古今合璧事类备要外集卷二十八
　　宋　谢维新　撰
　　赋役门
　　商征
　　征税总论【征商非古也古者关讥而不征市防而不税易曰日中为市聚天下之货交易而退书曰懋迁有无化居皆未闻所谓商征者也及读周礼司关始见掌关货之节以联关市故有关市之征商征仿诸此矣盖以市多巧关通末游欲止抑之故加税耳然关必险道市必要津天下诸津舟船所聚也旁通巴汉前诣闽越七泽十薮三江五湖控引河洛兼包淮海洪舸巨舰千轴万艘交贸徃来憧憧永日此舟车所由筭也然司关市者且有额外过取者归于公者未一二而归之巳者已七八商亦吾民也亦何便于此哉】
