<!-- { "loadSidebar": true } -->
　　佛
　　事类浮屠【丨丨佛也佛者汉言觉也将以觉悟羣生也袁宏汉书】妙相【青莲丨丨释氏六帖】白毫【紫金之象丨丨之光六帖】金兽【青莲承趺丨丨捧持藻井花鬟葱笼四垂刘禹锡记】佛身【十住论云丨丨七处平满谓以两手两肩两足及额又佛地经曰佛表里八处平满三峯满齐如等色好初学记】佛心【唐宣宗问辨禅师何为丨丨对曰佛者西方之语华言觉谓人有智慧觉照为心心者佛之别名有万千异号其体惟一心外无佛佛外无心同上】经法【如来灭后后五百嵗而摩腾竺法兰以丨来而华人始闻其言后五百嵗而达麽以法来而华人始传其心文粹刘禹钖曺溪碑】佛化【丨之心以空丨执智化也以福利化欲仁化也以缘业化妄术化也以地狱化愚刼化也故中下之人闻其説利而畏之所谓救溺以手救火以水其于生人亦幸矣文粹】佛无诸相【唐则天建佛寺监　察御史张廷珪上疏】【曰佛者以觉知为义因心而成不可以诸相见故经云若以色见我以声音求我是人行邪道不能见如来以明如来之果不可外求也盖有住于相而行布施非最上第二之法何以言之经云若人满三千大千世界七宝以用布施其法甚多若人于此经中读诵四句偈等为人演説其福胜彼如佛所説陛下穷四海之财以为塔像所获福不愈于匹夫末学切为陛下小之经云菩萨作福不应贪着盖有为之法不足高也唯陛下思菩萨之行为利益一切众生应如是布施则所谓不住色布施与不住声香味触法布施故其福徳经行般若波罗上下虚空不可思量何为动于外相则天従之职官分纪】佛有七能【嵩神谓元珪曰我神通亚佛师曰汝神通十句五能五不能佛则十句七能三不能神悚然曰可得闻乎师曰汝能捩上帝东天行而西七耀乎曰不能曰汝能夺地只融五岳而结四海乎曰不能曰是谓五不能佛能空一切相成万法智而不能即灭空业佛能度无量有情而不能尽众生界佛能知羣有性而穷亿刼事而不能化导无缘是为三不能也空业亦不牢久无缘亦谓无期众生界本无增减传灯録】三十二相【佛九十日在忉利天为世説法时优填王思佛请目连大神通摄匠人俾雕佛像只雕得丨丨丨丨为什麽梵音相雕不得南泉王老师云传灯録】八十种好【佛者有大神力身紫金色三十二相丨丨丨丨六通清彻前知无穷却睹无极菩萨本纪】西方圣人【太宰嚭问孔子曰夫子圣人欤对曰丘愽识强记非圣人也又问三王圣人欤对曰三王善用智勇圣非丘所知又问五帝圣人欤对曰五帝善用仁信圣非丘所知又问三皇圣人欤对曰三皇善用时圣非丘所知太宰大骇曰然则孰为圣人乎夫子动容有问曰丘闻西方有大圣人者不治而不乱不言而自信不化而自化荡荡乎人无能名焉列子】浄梵太子【佛小名天中天初为丨丨王丨丨一日抱出谒天神庙石为神神像即礼太子是王曰我子于天神中更为尊胜宜名天中天要覧】释迦生世【周昭王二十四年丨丨佛丨刹利王家放大智光明照十方丨界涌金莲花自然捧掇足分手指天地作狮子吼声年十九欲出家号天人师住世四十九年将金缕僧迦黎衣传衣与一祖摩诃迦叶自一祖迦叶传至三十二祖忍景徳传灯録晋宋周隋等十余家书并云佛生周庄王七年鲁庄公七年癸巳嵗四月八日常星不见至匡王五年七十九嵗死于枸尸那城双林木下于囘鹿山阿舍经】阿育造塔【钱镠曰释迦真身舍利塔见于明州鄞县阿育王所造八万四千印此震旦得十九之印也太宗命取舍利禁中度问宝寺地造浮屠十一级以藏舍利上谓近臣曰我曩世尝亲佛坐但未通宿命不能了了见之矣谈苑】佛初出家【佛初为太子年十四出游柬城门天帝化为病儿乃囘车又出南门天帝化为老人复愍生壮不久又出西门天帝化为死人复念人有三苦又出北门天帝化为沙门太子曰善哉唯是为快乃念道清浄不欲在家居】佛入中国【汉骠骑将军霍去病出陇西过焉耆山得休屠王祭天金人顔师古曰今佛像是其遗法也初帝闻西城有神其名曰佛因遣蔡愔等之天竺求其道得其书及沙门以来其书以虚无为宗贵慈悲不杀以为人死不灭复受形生时所行善恶皆有报应故所贵修链精神以至为佛善为濶胜大之言以劝诱愚俗精于其道号曰沙门于是中国始传其术图其形像而王公贵　人独楚王英最先好之通鉴】汉迎佛像【后汉孝明帝永平二年偶梦金人巍巍丈六飞至殿】【庭光明炳耀问群臣通事舍人传毅对曰臣闻西域有得道者其名曰佛陛下所见得无是乎帝遣愽士王遵等十八人同往西域求迎佛法至月支国遇迦叶摩腾竺法兰一梵僧带白防书释迦像四十二章经白马防之邀至洛阳此中土有三寳之始也大藏一覧】魏作佛像【魏作永寜寺有金像高丈八尺者一如中人者十玉像二为九层浮屠掘地筑基下及黄泉浮屠高九十丈上刹复高十丈毎夜静铃铎声十里梁纪】募造佛像【唐武后欲造大像使天下僧尼日出一钱以助其功通监】諌迎佛骨【唐韩愈迁刑部侍郎宪宗遣使者往凤翔迎佛骨上迎入禁中三日乃送佛祠王公大人奔走讽呗至为夷法灼体肤委珍贝腾踏于路愈闻恶之乃上表谏唐史】梁武溺佛【丨丨帝晩丨信丨道凡三舍身日止一食膳无鲜腴唯豆羮粝饭而已身衣布衣侯景之乱以所求不供忧愤寝疾崩干浄居殿本纪】后主信佛【李丨丨酷丨浮屠朝退与后顶僧伽帽衣袈裟诵丨书拜跪顿颡至为瘤赘亲为桑门削作厠简子试之腮颊少有澁滞者再为治之其手不扠学佛握印而行僧犯奸有司具牍还俗后主令礼佛三百拜免刑王师尅池州令僧俗兵十念救苦观世音菩萨江南野録】晩事浮屠【白居易暮节惑浮屠尤甚至经月不食荤及致仕与香山僧如满结香火社每肩舆往来白衣鸠杖自称香山居士本传】演绎佛敎【宣宗尝曰裴林真儒者然嗜浮屠法居常不御酒肉讲求其説演绎数万言当世嘲薄之而所好不衰唐本传】斧碎佛牙【五代时有僧游西域得佛牙以献明宗以示大臣赵凤言世传佛水火不能伤请验其真伪因以斧斫之应手而碎方是时宫中施物已及数千因凤碎之乃止赵凤传】诏毁佛像【后魏太后七年丨诸州县沙门丨丨丨至文帝兴安元年始复佛法后周武帝建徳三年毁经像沙门道士并令还俗至静帝大像二年始复佛道二敎唐武宗会昌三年大毁佛寺令僧尼为民至宣宗太中元年始复佛寺学林五代周世宗即位之明年中国乏钱乃悉丨丨二寺铜丨丨以铸钱尝曰吾闻佛説身世为妄以利人为急使其真身尚在犹欲割截况此铜像岂其所惜哉由是羣臣皆不敢言五代史】论佛骨表【佛者夷狄之一法耳上古天下太平百姓安乐夀考此时中国未有佛也汉明帝时始有佛法明帝在位才十八年耳其后乱亡相继运祚不长宋齐梁陈元魏以下事佛渐谨年代尤促惟梁武帝在位四十九年前后三度舍身施佛宗庙之祭不用牲牢尽日一食止于菜果其后竟为侯景所逼饿死台城国亦寻灭事佛求福反更得祸由此观之佛不足信事亦可知矣夫佛本夷狄之人与中国言语不通衣服殊制口不言先王之法言身不服先王之法服不知君臣之义父子之情假如其身至今尚在奉其国命来朝京师陛下容而接之不过宣政一见礼賔一设赐衣一袭卫而出境不令惑众也况其身死已久枯朽之骨凶秽之余岂宜令入宫禁孔子曰敬鬼神而逺之古之诸侯行吊于其国尚令巫祝先以桃栵袚除不祥然后进吊今无故取朽秽之物亲临观之巫祝不先桃栵不用羣臣不言其非御史不举其失臣实耻之乞以此骨付有司投诸水火永絶根本防天下之疑絶后代之惑使天下之人知大圣人之所作为出于寻常万万也岂不盛哉岂不快哉佛如有灵能作祸福凡有殃咎宜加臣身上天监临臣不怨悔昌黎文】记大悲阁【大悲者观世音之变也观世音由闻而觉始于闻而能无所闻始于无所闻而能无所不闻能无所闻虽无身可也能无所不能虽千万亿身可也而况于手与目乎虽然非无身无以举千万亿身之众非千万亿身无以示无身之至故散而为千万亿身聚而为八万四千母陀罗臂八万四千清浄宝目其道一尔昔吾尝劝于此吾头发不可胜数而身毛孔亦不可胜数牵一发而头为之动拔一毛而身为之变然则发皆吾头而毛皆吾身也彼皆吾头而不能为吾头之用彼皆吾身而不能具身之智则物有以乱之矣吾将使世人左手运斤而右手执削目数飞鸿而耳节鸣鼓首肯旁人而足识梯级虽有智者有所不暇矣而况千手异执而千目各视乎及吾宴坐寂然心念凝黙湛然如大明镜人鬼鸟兽杂陈乎吾前色声香味交搆乎吾体心虽不起而物无不接必有道邪千手之出千目之运虽未可得见而理则具矣彼佛菩萨亦然虽一身不成二佛而一佛能遍河沙诸国非有他也触而不乱至而能应理有必至而何独疑于大悲乎颂之曰吾观世间人两目两手臂物至不能应狂惑失其措其有欲应者颠倒作思虑思虑作真实无异无手目菩萨千手目与一手目同物至心亦至曽不作思虑随其所当应无不得其当引弓挟白羽剑盾诸械器经卷及香花盂水青杨枝瑚大宝炬白拂朱藤杖所遇无不执所执无有疑缘何得无疑以我无心故若犹有心者千手当千心一人而千心内自相攫攘何暇能应物千手无一心手之得其处稽首大悲尊愿度一切众皆证无心法皆具千手目东坡文】
　　诗集画像【西方真人谁所见衣被七宝従双狻当时修道颇辛苦柏生两肘乌巢肩初如蒙蒙隠山玉渐如濯濯出水莲道成一旦就空灭奔会四海悲人天翔禽哀响动林谷兽鬼踯躅泪迸泉厐眉深目彼谁子绕林弹指性自圎隠如寒月堕清昼空有孤光留故躔春游古寺拂尘壁遗象久此霾香烟画师不复骂名姓皆云道子口所传縦横固已蔑孙邓有如巨鳄吞小鲜来诗所夸孰与此安得携挂其傍观东坡】感兴【西方论缘业卑卑喻羣愚流传世代久梯接凌空虚顾盼指心性名言超有无捷径一以开靡然世争趍号空不践实踬彼榛棘途谁哉继三圣为我焚其书晦庵】释迦舍利铭【如来法身无有边化为丈六示人天伟哉有形斯有年紫金光聚飞为烟惟有坚固百亿千轮王阿育愿力坚役使空界鬼与仙分置众刹奠山川棺椁十袭閟精圜神光昼夜发层巅谁其取此智且权佛身普现众目前昏者坐受逺近迁冥行黒月堕坎泉分身来化会有缘流转至此谁使然并包齐鲁穷海壖犷悍柔淑冥愚贤愿持此福逮我先生生世世离垢纒东坡】天堂地狱偈【释迦生中国设敎如周孔周孔生西方设敎如释迦丨丨无则已有则君子登丨丨无则已有则小人入李丹】
　　祖师
