<!-- { "loadSidebar": true } -->
　　纳成用纁【纳徴丨丨束帛皮如纳吉礼賔曰吾子有嘉命贶室某也某有先人之礼皮束帛使某也请纳徴致命曰某敢纳徴对曰吾子顺先典贶某重礼某不敢辞敢不承命注徴成也使使者纳币以成婚礼丨丨丨者象隂阳备也束帛十端也仪礼注云两也执束帛以致命两皮为庭实皮鹿皮也】入纯帛【凡嫁女娶妻丨币丨丨无过五两注必言两者欲得配合之名也　又凢纳币一束五两两一束五寻记杂记篇】镜台下聘【见前婚姻娶姑女事】剪刀为聘【南史江祐求范云女为婚因酒酣巾箱中取丨丨与云曰且以丨丨云笑而受之至祐贵云曰昔与将军俱为黄鹄将军今化为鳯凰荆布之室理隔华盛因出剪刀还之祐更姻他族及祐败妻子流离本传】蓝桥玉杵【见前夤縁】王田白璧【同见上类】公孙委禽【见前婚姻】宗室纳鴈【唐丨丨丨币用白丨】礼用乌羊【见前婚姻类】奏加皮马【晋所司婚礼纳征大婚用纁束帛加圭马二驷王侯纁束帛加璧乗马大夫纁束帛加羊古以皮马为庭实天子加谷圭诸侯加大璋可依周礼改璧用璋其羊鴈酒米纁如故诸侯婚礼如纳采告期迎各帛五匹及纳徴焉四匹皆夫家自备唯璋官为具晋志羊祥也婚有羊汉末始也】以五百緍【张公丨丨丨丨聘韦恕女神仙传】借二万钱【牵牛娶织女借天帝钱二万下礼久不还被驱在营室中荆楚歳时记】纳吉新仪【其日媒氏至女氏门掌事者设神位如初主人受礼如纳采之仪主人媒氏俱即座从者以鴈陈于阶媒氏曰稽诸筮枚卜曰吉使某以告主人曰筮协从某曷敢辞政和重脩昏仪】纳成新仪【其日媒氏至女氏门掌事者设神位如初主人受礼如纳吉仪通媒氏于门外媒氏执函书主人揖入媒氏报揖从入持礼物者从其后如纳吉仪从者陈礼物于堦媒氏曰吾子既脩好于某某使某请纳成媒氏以函书授主人主人曰备物有加敢不重拜主人复书以授媒氏同上】文公婚礼【古礼有问名纳吉今不能尽用止用纳采币以从两便凡币用色缯贫富随宜少不过两多不逾十今人更用钗钏羊酒果实之属主人者具书遣使如女氏女氏受书复书礼賔使者复命并同纳采之仪但不告庙使者致辞改采为币从者以书币进使者以书授主人主人受书执事者受币主人再拜使者避之复进请命主人授以复书家礼】
　　请期迨冰归妻【士如归妻迨冰未泮诗】占星成礼【三星在天三星在隅三星在户注男女待礼而成若薪待人而后束三星在天所以嫁娶笺三星谓心星有夫妇之象故嫁娶者以为焉在天则三月之末在隅则四月之末在户则五月之末不得其时诗】使者告期【请期用鴈主人辞賔许告期如纳成礼期日由夫家来夫家必先卜之得吉日乃使使者往辞即告之使者曰吾子有赐命某既申受命矣惟是三族之不虞使某也请告日对曰某既前受命矣唯命是聼使者曰某命某听命于吾子某壻父名对曰某固唯命是听使者曰某使某受命吾子不许某敢不告期曰某曰对曰某敢不敬湏也湏待也仪礼】主人听命【媒氏复致命曰某使某请吉日丨丨曰某固丨丨媒氏曰请以某甲子主人曰敢不承命政和婚仪】
　　亲迎
　　事类男先女【男亲迎丨丨于丨刚柔之义也天先乎地君先乎臣其义一也执贽以相见敬章别也男女有别然后父子亲父子亲然后义生义生然后礼作礼作然后万物安壻亲御授绥亲之也亲之也者亲之也婚义】父醮子【丨亲丨丨而命之迎男先于女也子承命以迎主人筵几于庙而拜迎于门外同上丨丨丨命之曰往迎尔相承我宗事朂勉以敬先妣之嗣君则有常子曰诺唯恐弗堪不敢忘命賔至摈者请对曰吾子命某以兹初婚使某将请承命主人对曰某固敬具以湏仪礼】父送女【丨丨丨命之曰戒之敬之夙夜毋违命母施衿结帨曰勉之敬之夙夜毋违宫事庶母及门内施鞶申之以父母之命命之曰敬恭听宗尔父母之言夙夜无愆视尔衿鞶承上文】壻揖妇【妇执鴈而入揖让升堂再拜奠鴈婿出御妇车而壻授绥御轮三周先俟于门外妇至丨丨丨以入共牢而食合而酳所以合体同尊卑以亲之也昏义】政和新仪【质明堂事者设祢位如初壻之父服其服北靣拜祝曰某子某年若干礼宜有室聘某氏某女以某日亲迎敢告子将行父坐于防南向子服其所服之服立于父位西少南东向賛者注酒于盏授子子再拜跪受賛者又设馔于位前子举酒兴即座饮食讫降再拜进位于父位前父命之曰厘尔内治往求尔匹子再拜曰敢不奉命又再拜降出初昏掌事者设酒馔于室中置二盏于盘壻服其服至女氏家賛者引就吹掌事者设祢位主人受礼如请期仪女盛服立房中女父升阶立房外之东西向賛者注酒于盏授女女再拜受盏賛者又设馔于位前女即座饮食讫降再拜父降立东阶下賔出次主人近于门揖賔入賔报揖从入主人升东阶賔升西阶进当房前北靣掌事者陈鴈于阶賔曰某受父命以兹嘉礼躬听成命主人曰某固愿从命賔再拜降出主人不降送初女出父戒曰往之汝家无忘肃恭母戒曰夙夜以思无有违命诸母申之曰无违父母之训女出壻先还俟于门外妇至賛者引就北位立壻南靣揖以入至于室掌事者设对位于室中妇壻皆即座賛者注酒于盏授壻及妇壻妇受盏饮讫乃设馔再饮三饮如上仪壻妇皆兴再拜賛者彻酒馔重修昏仪】文公家礼【前期一日女氏使人张陈其壻之室世俗谓之铺房然帐幔帷幕应用之物其衣服鏁之箧笥不必陈也厥明壻家设位于室设倚卓子两位东西相向蔬果盘盏箸如賔客之礼酒壶在东位之后又以卓子置合一于其南又南北设二盥盆勺于室东隅又设酒壶盏注于室外或别室以饮从女家设次于外音谨以小匏一判而两之初婚壻盛服主人告于祠堂如纳采仪祝版同前但云某之子某若某亲之子某将以今日亲迎于某官某郡某氏不胜感怆谨以后同若宗子自婚则自告遂醮其子而命之迎先以卓子设酒注盏盘于堂上主人盛服坐于堂之东序西向设壻席于其西北南向壻升自西阶立于席西南向賛者取盏斟酒执之诣壻席前壻再拜升席南向受盏跪祭酒兴就席末跪啐酒兴降西授賛者盏又再拜进诣父坐前东向跪父命之云云辞与仪礼□壻曰诺俛俯兴出非宗子之子则宗子告于祠堂而其文醮于私室如仪但改宗事为家事若宗子已孤而自婚不用此礼壻出乗马以二烛前导至女家下马于大门外入俟于次女家主人告于祠堂如纳采仪祝版前同但云某之第几女若某亲某之第几女将以今日归于某官某郡某人不胜感怆谨以后同遂醮其女而命之女盛饰姆相之立于室外南向父坐东序西向母坐西序东向设女席于母之东北南向賛者醮以酒如壻礼姆导女出于母左父起命之曰敬之戒之夙夜无违于舅姑之命母送至西阶上为之整冠敛帔命之曰勉之敬之夙夜无违尔闺门之礼诸母姑嫂姊送至中门之内为之整裙衫申以父母之命曰谨听尔父母之言夙夜毋愆非宗子之女则宗子告于祠堂而其父醮于私室如仪主人迎壻于门外揖逊以入壻入鴈以从至于防事主人升自阼阶立西向壻升自西阶北向跪置鴈于地主人侍者受之壻俛伏兴再拜主人不荅拜若族人之女则其父从主人出迎立于其右尊少进毕少退凡賛用生鴈左首以生色缯交络之无则刻木为之取其顺隂阳往来之义姆奉女出中门壻揖之降自西阶主人不降婿遂出女従之壻举轿帘以俟姆辞曰未教不足与为礼也女乃登车壻乗马先妇车亦以二烛前导壻至家立于防事俟妇下车揖之导以入妇従者布壻席于东方壻従者布妇席于西方壻盥于南妇従者沃之进帨壻揖妇就席妇拜壻荅拜壻揖妇就坐壻东妇西従者斟酒设馔壻妇祭酒举殽又斟酒壻揖妇举饮不祭无殽又取分置壻妇之前斟酒壻揖妇举饮不祭无殽壻出就他室姆与妇留室中彻馔置室外设席壻従者馂妇之余妇従者馂壻之余壻脱服妇从者受之妇脱服壻従者受之家礼】
　　纳妇　附　借吉
