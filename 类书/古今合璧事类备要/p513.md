<!-- { "loadSidebar": true } -->













　　古今合璧事类备要别集卷十七
　　钦定四库全书
　　古今合璧事类备要别集卷十八
　　宋　谢维新　撰
　　宫室门
　　斋舎　附　【书院　书堂精舎】
　　宫室举要【斋者其书院精舎之别名乎古者国有学鄊有校遂有序党有庠而家有塾未闻所谓斋之号也斋之号始于何时乎盖尝读庄子而闻吾孔顔有心斋之说然非此之斋也爰自梁武帝造寺萧子云飞帛大书一萧字其后有李约之者见之买而归东洛建一小室以玩之而号之曰萧斋然则斋之立名或者其殆昉诸此也按说文斋洁也取其戒洁之义以为室也亦犹夫学之为言觉也校之为言教也序与庠之为言射也其义不既深已乎然使士君子居之不能平其心定其气一其视聴祗以此为游观燕逸之地是徒窃古人之羙名而未免戾古人之寳意虽有此斋谁无此斋反而求之与其为李约之之萧斋曾不若顔氏子之心斋之为有得也然则后之名斋者当如之何哉】
　　事类萧斋【刘约之杜阳杂编】髙斋【在寜国府治东谢元晖有诗又杜少陵居夔三徙居皆名丨丨其诗曰次水门者白帝城之丨丨也曰依药饵者瀼西之丨丨也曰一川者东屯之丨丨也陆游髙斋记】东府【梁宣城王为杨州刺史顾野王及王褒为賔客野王好丹青于丨丨起斋舎野王画七贤命王褒书賛称为两絶】秋声【丨丨斋在抚州郡治后老屋数椽人迹罕至改曰拙斋见朱文公文集】竹斋【唐张渭题従弟沔州判官丨丨诗竹里藏公案花间隠使车】榕斋【在冨顺治以丨木名】便斋【翟郸居光徳里创丨丨宣宗叹曰郸一门孝友可为士族法因题曰徳星堂孔帖】湖学【安定先生自庆厯中教学于苏湖间二十余年束修弟子前后以数千计是时方尚词赋独丨丨以经义及时务学中故有经义斋治事斋经义斋者择疏通有器局者居之治事斋者人各治一事又兼一事如边防水利之类故天下谓湖学多秀彦其出而筮仕往往取髙第及为政多适于世用若老于吏事者由讲学有素也】太学【皇祐末召安定先生胡瑗为国子监讲书専管勾丨丨数年进天章阁侍讲犹兼学正每公私试罢掌仪率诸生会于首善堂合雅乐歌诗乙夜乃散诸斋亦自歌诗奏乐琴瑟之声彻于外并吕氏家塾记】四益【丨丨斋在袁州郡治张杓刻魏公所书丨丨碑】四达【髙邮赵使君晦之所作斋东圃户牖丨丨因以名之眉山苏轼为铭坡集】寳晋【丨丨斋在无为军米芾建中藏晋人法帖】英辅【丨丨斋在安庆府太平寺东乃王禹玉读书之地公自舒发解至登台辅守朱绰易此名】无倦【丨丨斋在静江府治南轩云旧名缓带予惧其肆也更题曰丨丨】隐斋【丨丨在袁州郡治太守张杓建南轩张栻命名仍为作记盖取孟子恻隠之义朱文公有诗】缓斋【户曹掌州帑或行狱讼事皇族公括以丨名丨周必大为作箴】拙斋【在抚州郡治守赵景明建朱文公作记又在南康朱文公书匾以濓溪拙赋而命名】率斋【在象州守陈太和建孙尚书觌记】舫斋【丨丨眞州郡治颇深广】东斋【在潮州掲阳县治丞相梁公克家尝馆于是梅花忽开梁赋诗曰九鼎变调终有待百花羞澁敢言芳后大魁天下不十年登宰相】山斋【在利州范蜀公诗云众山四靣合二水南北流苏颖濵诗云简书日填委杖屡每幽独】隐求斋【在建之武夷取丨居以丨其志之义朱文公有诗】观善斋【在建崇安之武夷朱文公有诗】
　　书院丽正书院【上置丨丨丨丨聚文学之士秘书监徐坚太常博士会稽贺知章监察御史赵冬曦等或脩书或侍讲以张说为修书使以总之有司供给优厚通鉴宗纪】应天书院【应天府民曹诚即同文旧居广舎百五十楹聚书千余卷以延学者眞宗嘉之赐名曰丨丨府丨丨】白鹿书院【唐李渤与兄涉俱隠于此山尝养一白鹿因名之南唐升元中建学馆以李遒为洞主掌其教授长编云太平二年知江州周述言庐山白鹿洞学徒尝数千百人乞赐九经使之肄习诏国子给本乃传送之】鹅湖书院【在鈆山县西南十五里昔有龚氏居山傍蓄鹅成羣因名淳熙初年晦庵象山曾会于此】石鼔书院【唐元和间衡州人李寛于丨丨创丨丨国初赐勅额有朱文公记】岳麓书院【湘西故有藏室背陵向壑木茂而泉洁为士子肄业之地始开寳中郡守朱洞首度基创宇以待四方学者李允则东为州请于朝乞以书藏方是时山长周式以行义着祥符八年召见便殿拜国子主簿使归教授诏以丨丨丨丨名増赐中秘书绍兴辛亥更兵火灰烬乾道改元建安刘珙下车湘人合辞以书院请未半嵗而屋成南轩记】城南书院【在潭州临湘门街乃南轩先生讲学之地题扁笔势豪劲张紫防平生得意书也其间凿池以滙息泽之水本属纳氏故名纳湖南轩有诗朱文公有防】五峯书院【胡宏筑在寜鄊县之灵峯】清湘书院【林防守全得桞侯仲涂读书遗趾筑室馆士今守赵必愿增之魏了翁记】东湖书院【在隆兴府漕赵崇宪创于幸防之旧基滕强恕以逼近市防请于朝迁之丨丨晏家山上】延平书院【在水南陈宓建】建安书院【在州治之西守王埜建】涵江书院【在兴化军】书堂张九龄书堂【在南雄始兴县南山幽水秀花木长春几案庭户皆石琢就】韩魏公书堂【在黄州安国寺】范文正书堂【在沣州安鄊县丨丨丨防孤从母归朱氏来宰安乡与俱来读书此地】胡文定书堂【胡公安国渡江而休于衡岳买地结庐名曰书堂十五年不出】精舎武夷精舎【朱文公筑于五曲大隠屏之下韩元吉记文公有诗】沧洲精舎【朱文公筑于考亭以馆四方之学者周益公题扁今为祠堂】
