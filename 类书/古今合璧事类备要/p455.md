<!-- { "loadSidebar": true } -->
　　事类犯軷【大驭掌驭王路以祀及丨丨礼夏官】舍軷【祖而丨丨饮酒于其侧曰饯重始有事于道也左】行神【黄帝之子累祖好逺游而死于道故后人祭以为丨丨也祖祭因飨饮也汉临江王】祖神【共工氏曰修好逺游祀以为丨丨汉以午日祖荀彧】饯于襧【泉水卫女思归也云云出宿于泲饮丨丨丨女子有行逺父母兄弟诗】送于野【燕燕卫庄姜送归妾也燕燕于飞差池其羽之子于归逺丨丨丨瞻望弗及泣涕如雨诗】饯于屠【韩侯出祖出宿于屠显父饯之清酒百壶注祖将去而犯軷也既觐而反国必祖者尊其所往去则如始行焉祖于国外毕乃出宿韩奕】饯于郊【郑六卿丨宣子丨丨昭十六】淇之上【桑中刺奔也云云送我乎丨丨丨矣诗】渭之阳【渭阳康公念母也云云穆公纳文公康公时为太子赠送文公于丨丨丨念母之不见也诗】送人以言【孔子适周见老子辞去老子曰吾闻富贵者送人以财仁人者丨丨丨丨吾不能富贵窃仁人之号聪明深察而近于死者好议人者也博辨广大而危其身好发人之恶者也为人子者不可以有巳为人臣者不可以有巳史记】行逺以赆【孟子曰当在宋也予将有逺行行者必以赆辞曰餽赆予何为不受公孙丑下】渐离击筑【荆轲将行大子及賔客知其事者二十余人皆白衣冠以送之至易水之上既祖取道髙丨丨丨丨荆轲和歌为濮上声士皆流涕春秋后语】商陵鼔琴【丨丨牧子娶妻无子父母欲改娶妻闻夜起悲啸牧子援琴鼓之痛恩爱以永离叹别鹤以舒情蔡邕琴操】携手河梁【李陵为将失利降匈奴别苏武诗曰丨丨上丨丨游子暮何之徘徊蹊路侧悢悢不能辞晨风鸣北林耀耀东南飞浮云日千里安知客心悲文选】祖道东门【防广字仲翁东海兰陵人与兄子受字公子并为师傅宣帝时上疏乞骸骨皆许之加赐黄金二十斤皇太子赠以五十斤公卿大夫设丨丨供张丨都丨外送者车数百两辞决而去道路观者皆曰贤哉二大夫或叹息为之下泣本】送不出郭【陈蕃为豫章太守性峻不接賔客徴为尚书令丨者丨丨丨】送到前亭【王奂为汉阳太守范丹于道候别之奂曰可共到前亭宿息以叙分隔谢承后汉书】送祜出界【郭奕字大业为野王令羊祜尝过之奕叹曰羊叔子何必减郭大业少选复往又叹曰羊叔子去人逺矣遂丨丨丨丨数百里坐此免官晋史】送人作郡【罗友答桓温曰旦出门逢一鬼大揶揄云我祗见汝丨丨丨丨何以不见人送汝作郡世说】倾朝送别【宋何尚之字彦徳为吏部郎告休定省丨丨丨丨其父叔度曰此是送吏部郎耳非关何彦徳也】赋诗祖道【张柬之授襄州刺史中宗为丨丨丨丨又诏羣臣饯定鼎门外】送不越阃【齐沈觊不尚浮华从叔勃仕宋贵显每还吴兴賔客填茵觊不至其门勃就之觊丨迎丨丨丨勃曰吾今乃知贵不如贱也】送不出门【城阳太守梁柳皇甫谧从姑子也之官有劝谧饯之谧曰柳为布衣丨迎丨丨丨食不过盐菜贫不以酒肉为礼今作郡送之是贵城阳太守而贱柳岂中古之人情非吾心所安也】非关彦徳【见前倾朝送别注】不负临贺【唐杨凭为京兆尹御史中丞李夷简劾之贬临贺尉独所善客徐晦至蓝田慰饯权徳舆曰君送临贺诚厚无乃为累乎晦曰方布衣时临贺知我今忍遽弃耶有如公异时为奸邪谮斥又可尔乎夷简闻之表为御史曰君丨丨杨丨丨肯负国乎】百官班饯【李光顔复还忠武宰相丨丨丨丨帝御通化门临送】羣公追饯【柳宗元送苑论登第归序丨丨丨丨于灞陵列筵而觞送逺之赋圭璋交映】南京送别【东坡出知杭州道由南京后山时为徐州教授告徐守孙觉愿往见而觉不之许乃托疾谒告来丨丨丨丨同舟东下至宿而归后为刘安世所弹】岐州告别【莱公在岐张忠定在蜀还不留既别顾莱公曰曽读霍光否曰未也更无他语莱公归取其读之至不学无术笑曰此张公诮我矣谈丛】李太白饯二翁寻桃源序【昔祖龙灭古道严威刑煎熬生人若坠大火三坟五典散为寒灰筑长城建阿房并诸侯杀豪俊自谓功髙羲皇国可万世思欲陵云气求仙人登封泰山风雨暴作虽五松受职草木有知而万象乖度礼刑将弛则绮皓不得不遁于南山鲁连不得不蹈于东海则桃源之避世者可谓超升先觉夫指鹿之俦连颈而同死非吾党之谓乎二翁耽老氏之言继少卿之作文以述大雅道以通至精卷舒天地之心脱落神仙之境武陵遗迹可得而窥焉问津利往水引渔者苑藏仙谿春风不知从来落英何许流出石洞来入晨光尽开有良田名池竹果森列三十六洞别为一天耶今扁舟而行笑谢人世阡陌未改古人依然白云何时而归来青山一去而谁往诸公赋桃源以美之】柳子厚送薛存义序【河东薛存义将行柳子载肉于爼崇酒于觞追而送之江之浒饮食之且告曰凡吏于土者若知其职乎盖民之役非以役民而已也凡民之食于土者出其十一佣乎吏使司平于我也今受其直怠其事者天下皆然岂唯怠之又从而盗之向使佣一夫于家受若直怠若事又盗若货器则必甚怒而黜罚之矣以今天下多类此而民莫敢肆其怒与黜罚何哉势不同也势不同而理同如吾民何有达于理者得不恐而畏乎存义假令零陵二年矣蚤作而夜思勤力而劳心讼者平赋者均老弱抚懐诈暴不作其不虚取直也的矣其知恐而畏也审矣吾贱且辱不得与考绩幽明之说于其往也故赏以酒肉而重之以辞】马子才送陈自然西上序【朔风惊沙枯稍号寒子行亦良苦闻之京师曰米如买珠薪如束桂膏肉如玉酒楼如登天骤雨至矣黑潦满道则马如游龙清霜激风客衣无襦抱膝而苦调则火如红金子之游京师所以待此具者其挟几何岂子之家位髙金多父母兄弟渠渠欵欵厚抚以遗子乎曰无有也岂子之邻里乡党相悦以义出门辞东家而西家待赆矣宁有是乎曰无有也岂子之昵亲狭友入室握手说无说有把酒相别饮酣气张有解劒而指廪者乎见吴志鲁肃曰无有也然则子之此逰挟何术而往曰吾视囊中不见乎有物视吾胸中耿耿者尚在也以吾之耿耿者游天地间庶几必有合乎予闻其言而壮之曰今人适百里必宿舂而淅乃敢出门户见庄子逍遥篇今子有数千里之役徒手以往浩然无忧予因惊怪子矣果如子言予来春于江南林石之下闻北方有熖熖者必子也夫】欧阳修送徐无党南归序【草木禽兽之为物众人之为人其为生虽异而为死则同一归于腐壊澌尽泯灭而已而众人之中有圣贤者固亦生且死于其间而独异于草木鸟兽众人者虽死而不朽愈逺而弥存也其所以为圣贤者修之于身施之于事见之于言是三者所以能不朽而存也修于身者无所不获施于事者有得有不得焉其见于言者则又有能有不能也施于事矣不见于言可也自诗书史记所传其人岂必皆能言之士哉修于身矣而不施于事不见于言亦可也孔子弟子有能政事者矣有能言者矣若顔回者在陋巷曲肱饥饿而已其羣居则黙然终日如愚人然自当时羣弟子皆推尊之以为不敢望而及而后世更百千嵗亦未有能及之者其不朽而存者固不待施于事况于言乎予读班固艺文志唐四库书目见其所载自三代秦汉以来著书之士多者至百余篇少者犹三四十篇其人不可胜数而散亡磨灭百不一二存焉予切悲其人文章丽矣言语工矣无异草木荣华之飘风鸟兽好音之过耳也方其用心与力之劳亦何异众人之汲汲营营而忽焉以死者虽有迟有速而卒与三者同归于泯灭夫言之不可恃也盖如此今之学者莫不慕古圣贤之不朽而勤一世以尽心于文字之间者皆可悲也东阳徐生少从予学为文章稍稍见称于人既去而与羣士试于礼部得髙第由是知名其文辞日进如水涌而山出予欲摧其盛气而勉其思也故于其归告以是言然予固亦喜为文辞者亦因以自警焉】
　　诗集追饯【倾城逺丨送丨我千里道孙子荆征西诗】开饯【二天丨宠丨五马烂生光杜】祖帐【六乐陈广坐丨丨春风鲍明逺】清歌【鸣笛急吹催落日丨丨缓送感行人韩】祖道【衣冠列丨丨刘长卿】连歌【日色促归人丨丨倒芳樽李白】出苦语【临分丨丨丨愿子书之笏坡】到吾庐【惟应故山梦随子丨丨丨坡】无故人【渭城朝雨裛轻尘客舍青青桞色新劝君更尽一杯酒西出阳关丨丨丨王维阳关三叠】独归人【如何风雪里更送丨丨丨坡】南寻禹穴【丨丨丨丨见李白道甫问讯今何如杜】若见孟公【丨丨丨丨投辖饮莫忘冲雪送君时坡】早寄千诗【南雁正北来丨丨丨首丨山谷】莫爱一醉【青灯白酒留故人丨丨丨丨至晓角山谷】晓日都门【丨丨丨丨飏斾旌晩风铙吹入三城知公再为苍生起不是寻常刺史行程伯淳送吕晦叔赴河阳】今日都门【二龙闲卧洛波清丨丨丨丨独饯行愿得贤人均出处始知深意在苍生程伯淳送司马君实】

　　古今合璧事类备要续集卷四十三
　　钦定四库全书
　　古今合璧事类备要续集卷四十四
　　宋　谢维新　撰
　　事为门
　　慕名　附　辞名
　　事理发挥【君子疾没世而名不称焉四十五十无闻斯亦不足畏也已然则名者士君子之所尚也然名者实之賔也名不副其实古之人深耻之是以名下无虚士而大名之下难居日中而必昃月盈而必亏功成而身退是亦天之道也】
