<!-- { "loadSidebar": true } -->
　　藩篱羊触【羝丨丨藩羸其角易大壮】蝇营【丨丨青丨止于樊毛诗】雉蓄【泽丨十歩一啄百歩一饮不蕲丨乎樊中神虽王不善也庄飬生篇】枳树【芳丨丨篱注冯衍显志赋犍六枳而为篱丨果丨以为藩篱潘闲居赋】棘扈【姜晦除吏部侍郎主选旧吏尝请托为奸前领选者周丨丨藩检窒内外犹不禁至晦悉除之示无防限孔六帖】压藩【杨收吴人号神童里人多造门观赋诗至盿丨其丨收嘲之曰尔非羸角者奚角触吾藩孔帖】植篱【庾衮与弟子丨丨跪而授条曰幽显异操非君子意晋书】陶渊明归去来辞【归去来兮田园将芜胡不归详见前还归门】李徳裕平泉庄记【经始平泉追先志也吾随侍先大师忠公在外十四年上会稽探禹穴歴楚泽登巫山游沅湘望衡峤忠公每维舟清眺意有所感必凄然遐想属在伊川尝赋诗曰龙门南岳尽伊原草树人烟目所存正是此州梨枣熟梦魂秋日到郊园吾心感是诗有退居伊洛之志前守金陵于龙门得乔处士故居天寳末避地逺游遂为荒榛首阳微岑尚有薇蕨山阳旧径唯余竹木吾乃剪荆棘驱狐狸如立班生之宅渐成应叟之地又得江南珍木竒石列于庭际平生素懐于此足矣吾尝以为出处者贵得其道进退者贵不夫时古来贤逹多有遗恨至于相潜身于柱史柳惠飬徳于士师汉代邴曼容官不过六百石终无辱殆邈难及矣越蠡激文牛以肥遯留侯托黄老以辞世亦其次马范雎感蔡泽一言超然髙谢邓禹见功臣多败委逺名势又其次也矧如吾者于葵无卫足之智处鴈有不鸣之患虽有泉石杳无归期留此林居贻厥后代鬻平泉者非吾子孙也以平泉一树一石与人者非佳子弟也吾百年之后为权势所夺则以先人所命泣而告之此吾志也诗曰维桑与梓必恭敬止言祖父所植也昔周人之思召伯爱其所憇之树近代薛令君于禁省中见先祖所据之石必然流涕汝曹可不慕之唯岸为谷谷为陵然后已焉可也　五代张全义唐庄宗时为太师尚书令兼四镇节度有监军尝得李徳裕平泉醒酒石徳裕孙延古托全义复求之监军忿然曰自黄巢乱后洛阳园宅无复能守岂独平泉一石哉全义尝在贼巢中以为讥己大怒笞杀之夲传　欧阳集古录防云余读鬼谷子书见其驰説诸侯之国必视其为人材性贤愚刚柔缓急而因其好恶喜怒忧乐而捭阖之阳开隂塞变化无穷顾天下诸侯无不在其术中者惟不见其所好者不可得而説也以此知君子宜慎其所好葢泊然无欲祸福不能动而利害不能诱此鬼谷之术不能为者圣贤之髙致也其次简其所欲不溺于所好斯可矣若徳裕者处富贵招权利而好竒贪得之不已至或疲弊精神于草木斯其所以败也其遗戒云壊一草一木者非吾子孙此又近乎愚矣】柳宗元訾家亭记【大凡以观游名于代者不过视于一方其或傍逹左右则以为特异至若不骛逺不临危环山洄江四出如一夸竒竞秀咸不相让徧行天下者惟是得之桂州多灵山发地峭竪林立四野署之左曰漓水水之中曰訾氏之洲凡峤南之山川逹于海上于是毕出而古今莫能知元和十二年御史中丞裘公来莅兹邦都督二十七州诸军州事盗遁奸革徳恵敷施朞年政成而当天子平淮夷定河朔告于诸侯公既施庆于下乃合僚史登兹以嬉观望攸长悼前之遗于是厚货居甿移于闲壤伐恶木刜奥草前指后尽心舒目行忽焉若飘浮上腾以临云气万山面内重江东隘聨岚含辉旋视其宜常所未覩倐然互见以为飞舞奔走与游者偕来乃经工庀材考极相方南为燕亭延宇垂阿歩檐更衣周若一舎北有崇轩以临千里左浮飞阁右列闲馆比舟为梁与波升降苞漓山舎龙宫昔之所大蓄在亭内日出扶桑云飞苍梧海霞岛雾来助游物其隙则抗月槛于廻谿出风榭于篁巾画极其美又益以夜列星下布颢气廻合邃然万变若与安期羡门接于物外则凡名观游于天下者有不屈伏退让以推髙是亭者乎既成以燕欢极而贺咸曰昔之遗胜槩者必于深山穷谷人罕能至而好事者后得以为己功未有直治城挟阛闇车舆歩骑朝过夕视讫千百年莫或异顾一旦得之遂出于他邦虽博物辩口莫能举其上者然则人之心目其果有辽絶特殊而不可至者耶葢非桂山之灵不足以瓌观非是洲之旷不足以极视非公之鍳不能以独得噫造物者之设是久矣而尽之于今余其可以无籍乎】司马公独乐园记【孟子曰独乐乐不如与人乐乐与少乐乐不如与众乐乐此王公大人之乐非贫贱者所及也孔子曰饭蔬食饮水曲肱而枕之乐亦在其中矣顔子一箪食一瓢饮不改其乐此圣贤之乐非愚者所及也若夫鹪鹩巢林不过一枝偃防饮河不过满腹各尽其分而安之此乃迂叟之所乐也迂叟始家洛五年为园其中为堂聚书五千卷命之曰读书堂云云迂叟平日多处堂中读书上师圣人下友羣贤窥仁义之原探礼乐之绪自未始有形之前暨四逹无穷之外事物之理举集目前所病者学之未至夫又何求于人何待于外哉志倦体疲则投竿取鱼执祍采药决渠灌花操斧防竹濯热盥水临髙纵目逍遥相徉惟意所适明月时至清风自来行无所牵止无所柅耳目肺肠悉为己有踽踽焉洋洋焉不知天壤之间复有何乐可以代此也因合而命之曰独乐或咎迂叟曰吾闻君子所乐必予人共之今吾子独取于己不以及人其可乎迂叟谢曰叟愚何得比君子自乐恐不足安能及人况叟之所乐者薄陋鄙野皆世之所弃也虽推以与人人且不取岂能强之乎必也有人肯同此乐则再拜而献之矣安敢专之哉】叶水心北村园记【户部尚书吴兴沈公园于城东奉胜门外而使告余曰北村畆余三十中涵五池大半皆水也其为丛花茂木之防狭矣灵夀书院旁有空隙而移老堂废屋地不过三楹而止其为崇闳防宇之居褊矣洲藏渚伏濠港限隔非舟不能通道相为市者皆鱼虾之友菱芡之朋而冠带车马之来絶矣并日却坐分夜独宿艣回棹转穿南北而透东西遗音款乃常在庭除而丝竹鼔钟之奏息矣葢其陋若此也惟对湖防髙不逾丈其区前临湖心逺峯明晦灭没近而后溪鳯凰毗弁诸山徃徃凑泊于溪山亭之下殆或天与者虽然是亦樵夫野人之所同有也若夫城中甲观大囿照曜映夺曽不敢仰视而侧立也吾闻古之善游者精于天而不精于人今吾卤莽而营之茍且而成之姑以置吾身于一壑之内而游于天地之外非所谓粗耶故名其园曰自足而甲观大囿照耀而映夺者非惟不敢望亦不敢羡焉余谓公冲约有清识既以天趣得真乐而又能挹损其言不自夸擅可谓贤矣余尝评天下山水之美虽质文变态各异而吴兴特为第一其山脉地络融液而浸灌者莫非气之至清渟止演漾澄莹绀彻数百十里接以太湖蒲荷苹蓼盛衰荣落无不有意而来鸥鸟焉风帆浪楫恣肆弥不知其所穷昔之功已就若范蠡身不用若张志和之流未尝不遁逸啸歌于其间葢仙圣之宅非人世也余海濵之人山凡水俗常恨不得生长其地而尚友其贤豪沈公乃以筑圃曲折名实大指使余记之岂非所愿欲也哉】杨诚斋带经轩记【杨子将辟轩于南溪之北涯其地甚肥而美可为畦以蔬而朝夕挟书于斯一日与客观之且夸其地客曰美则美矣然今之人目辨红紫者其心不能应答问之是非手捉方圆者其耳不能聴英茎之节奏子于此乎书则芜子之蔬子于此乎蔬则芜子之书又焉在于带经而锄余曰不然书者吾事蔬者所以寓吾意也早夜孜孜披阅古今非徒为是譊譊者而其志在乎尧舜禹汤文武之事业故谓之吾之事然既藏必游息也由是寓志于韮菘葵菊之间而忘言于韮菘葵菊之外非意也乎虽事者本也意则末矣乌在乎其意也然学道自洒扫应对进退皆足入乎道虽末也无害其为本故説者谓君子不当忘乎意况畦而列之横斜有径髙卑有陈则君子之宫庭坛宇也种植有时采掇有芳芬馨辛烈有类有族则君子之陈立经纪也灌之溉之由是得涵飬之术锄之耰之由是得修慝之理如是则荷锄而趦趄不害其为书带经而嗫嚅不害其为蔬吾岂若樊迟哉规规然专务为老圃之事而董仲舒不为窥园之勤彼二子者所谓楚失而齐亦未得也】六一居士真州东园记【真为州当东南之水会故为江淮两浙荆湖发运使之治所龙图阁学士施君正臣侍御史许君子春之为使也得监察御史里行马君仲涂为其判官三人者乐其相得之欢而因其暇日得州之监军废营以作东园而日徃游焉秋八月子春以其职事走京师图其所谓东园者来以示予曰园之广百亩而流水横其前清池浸其右髙防起其北防吾望以拂云之亭池吾俯以澄虚之阁水吾泛以画舫之舟敞其中以为清防之堂辟其后以为射賔之圃芙蕖芰荷之的歴幽兰白芷之芬芳与夫佳花美木列植而交隂此前日之苍烟白露而荆棘也髙甍巨桷水光日影动揺而上下其寛闲深靓可以荅逺响而生清风此前日之頽垣断堑而荒墟也嘉时令节州人士女啸歌管此前日之晦明风雨鼪鼯鸟兽之嘷音也吾于是信有力焉凡图之所载葢其一二之畧也若乃升于髙以望江山之逺近嬉于水而逐鱼鸟之浮沈其物象意趣登临之乐覧者各自得焉凡工之所不能画者吾亦不能言也其为我书其大槩焉又曰真天下之冲也四方之賔客徃来者吾与之共乐于此岂独私吾三人者哉然而池防日益以新草树日益以茂四方之士无日不来而吾三人者有时而皆去也岂不眷眷于是哉不为之记则后孰知其自吾三人者始也予以为三君子之材贤足以相济而又协于其职知所后先使上下给足而东南六路之人无辛苦愁怨之声然后休其余闲又与四方之贤士大夫共乐于此是皆可嘉也乃为之书】李济南书洛阳名园记后【洛阳处天下之中挟殽渑之阻当秦陇之襟喉而赵魏走集葢四方必争之地也天下当无事则已有事则洛阳必先受兵余故尝曰洛阳之盛衰者天下治乱之也方唐贞观开元之间公卿贵戚门馆列第于东都号千有余邸及其乱离继以五季之酷其池塘竹树兵车蹂蹴废而为丘墟髙亭大榭烟火焚燎化而为灰烬与唐共灭而俱亡无余处矣余故尝曰园囿之兴废洛阳盛衰之也且天下之治乱于洛阳之盛衰而知洛阳之盛衰于园囿之兴废而得则名记之作余岂徒然哉呜呼公卿大夫方进于朝放乎以一己之私自为而忘天下之治怱欲退享此得乎唐之末路是矣】
