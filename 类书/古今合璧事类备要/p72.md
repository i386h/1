<!-- { "loadSidebar": true } -->
　　事类天性【父子之道丨丨也孝经】家道【父父子子兄兄弟弟夫夫妇妇而丨丨正正家而天下定矣家人】孝慈【为人子止于丨为人父止于丨大学】作述【父丨之子丨之中庸】干蛊【丨父之丨有子考无咎易蛊卦】肯堂【若考作室厥子乃弗丨丨矧肯构厥父菑厥子乃弗肯播矧肯获书】问安【文王为世子朝于王季日三鸡初鸣而至寝门丨内竪曰丨否何如内竪曰安文王喜日中又至亦如之及暮又至其有不安内竪以告文王文王色忧文王有疾武王不説冠带而养文王一饭武王亦一饭文王再饭武王亦再饭记】养志【前父母类】桥梓【伯禽与康叔见周公三见三笞之二子乃问商子商子曰南山之阳有木名丨南山之隂有木名丨何不往观之二子往见丨木髙而仰丨木实而俯还告商子商子曰丨者父道丨者子道也世説】楂棃【张敷小名丨父劭小名丨宋文帝尝戏之曰丨何如丨敷曰梨是百果之宗楂何敢比也碎事】父不教子【古者易子而教之丨子之间丨责善责善则离离则不祥莫大马孟离娄上】父不传子【轮扁日臣也斵轮得之于手应之于心臣不能以喻臣之子臣之子亦不能受之于臣天运】烹子遗羮【文王长子曰伯邑考纣以为羮以赐文王曰圣人不食其子羮文王得而食之纣曰谁谓西伯圣者与食其羮而不知世纪乐羊为魏将而攻中山中山之君丨其丨而丨之丨乐羊坐于幕下而啜之尽一杯文侯谓褚师賛曰乐羊以我故而食其子之肉答曰烹其子而食之且谁不食乐羊罢中山文侯赏其功而疑其心韩非子】杀翁分羮【项羽闻成臯破亦军广武与汉相守楚军食少项王患之乃为髙俎置太公其上告汉王曰今不急下吾烹太公汉王曰吾与若俱北面受命怀王约为兄弟吾翁即若翁必欲烹而翁幸分我一杯羮项王怒欲杀之项伯曰且为天下者不顾家虽杀之无益也汉史子虽至亲西伯食其肉不然则死于羑里也父虽至尊沛公索其羮不然则臣于项籍也文粹冯用之权论】证父攘羊【叶公问孔子曰吾党有直躬者其父攘羊而子丨之孔子曰吾党之直者异于是父为子隐子为父隐直在其中矣语】讥父铜臭【崔烈尝问其子钧曰吾居三公于议者何如钧曰大人少有英称歴位卿守论者不谓当为三公而今登其位天下失望烈曰何为然也钧曰论者嫌其铜臭烈怒举杖击之钧狼狈而走烈骂曰死卒父檛而走岂孝乎钧曰舜之事父也小杖受大杖走此恐陷父于不义非不孝也烈慙而让官】谏父饮酒【曹参代萧何为相国日夜饮酒子窋为中大夫惠帝恠之令窋言曰无以请事何以忧天下窋洗沐归具言参怒之乃笞二百口趣入侍天下事非汝所当言汉史】谏父冩书【后汉呉祐父恢为南海太守祐年十二随父到官恢欲杀青简竹以冩书祐谏曰今大人逾越五岭逺在海濵其俗诚陋旧多珍怪上为国家所疑下为威权所望此书若成即载之兼两昔马援以薏苡兴谤王阳以衣徼名嫌疑之间先贤所慎恢奇之乃抚其首曰呉氏世不乏季子矣】不书官纸【阮孝绪十余歳随父为相州行事丨丨丨丨以成亲之清白】善呼幕賔【柳公绰居外藩其子每入境郡邑未尝知既至每出入常于防门外下马呼幕賔为文皆许纳拜未尝笑语欵密】炊饭延客【陈太丘有子元方季方有客诣太丘谈锋甚敌太丘令二子丨丨丨丨二子委甑窃聴客语饭落釡成麋而进客去太丘责之二子言其故且诵客语无遗太丘曰但麋自可何必饭商芸小説】散财施亲【郄愔好聚敛积钱数十万尝开库任其子超所取超性好施一日中散与亲故都尽】出入随侍【陈太丘诣荀朗陵贫俭无仆役乃使元方将车季方持杖从后长文尚少载着车中既至荀使叔慈应门慈明行酒余六龙下食文若亦小坐着膝前于时太史奏五百里内贤人聚世説】交游推重【唐郄士美好学善记览父友顔真卿萧頴士辈尝与讨论经传应对如流既而相谓曰吾曹兾日当交二郄之间矣本传】朔望归省【唐王起子龟性髙简无贵胄气以光福第賔客多更住永达里林木穷僻构半隠亭以自适侍父河中庐中条山丨丨一丨丨州人号为郎君谷】歳节上寿【张酺为太尉父在田里每有迁职辄一诣京师适防丨丨公卿诣酺府奉酒丨丨极欢人皆庆羡之】闺门整肃【魏司马朗父防丨丨自守诸子虽冠成人不命进则不敢进不命坐则不敢坐不指所问不敢言父子之间丨丨如此】车马就养【陆贾为大中大夫吕太后欲王诸吕贾自度不能争之廼病免以好畤田地善往家焉有五男乃出所使越槖中装卖千金分其子子二百金令为生产贾常乘安丨驷丨从歌鼓瑟侍者十人寳劒直百金谓其子曰与汝约过汝汝给人马酒食极欢而更所死家得寳劒车骑侍从者一歳中往来遇它客率不过再过数击鲜无久溷汝为也】责子不贤【王述显授义之耻为之下遣使诣朝廷求分会稽为越州行人失辞大为时贵所笑既而内怀愧叹谓诸子曰吾不作怀祖而位遇悬邈当由汝等不及坦之故耶】责子贵重【宋顔延之子竣贵重延之谓曰平生不喜见恶人今不幸见汝】不私其子【姚崇二子在洛通賔客馈遗凭旧请托魏知古归悉以闻他日帝召崇曰卿子才乎皆安在崇揣知帝意曰臣二子分司东都为人多欲而寡谋是必以事干魏知古帝始以崇私其子防言动之及闻乃大喜问安从得之对曰知古臣所荐也臣子必谓见德而请之帝于是爱崇而薄知古欲斥之崇曰臣子无状挠陛下法而逐知古外必谓陛下私臣】取决于子【令孤绹为相每朝廷大事一丨丨丨丨滈如元载之伯和李吉甫之徳裕滈颇招权受贿言事者攻其短绹为其子讼寃】晚歳识父【霍去病父仲孺以县吏给事平阳侯家与侯侍者卫少儿私通生去病仲孺吏毕归家娶妇生子不相闻久之去病为骠骑将军击匈奴道出河东至平阳传舍遣迎仲孺趍入拜谒将军迎拜因跪曰去病不早自知为大人之遗体也仲孺扶服叩头曰臣得托命将军此天力也去病大买田宅奴婢而去】道间得父【吕向之生父岌客逺方不还后有传父犹在者访索累年不获它日自朝还丨见一老人物色丨之果父也下马抱父足号恸行人为流涕】忍伤父名【田叔为鲁相卒鲁人以百金祠少子仁不受曰无以百金伤父名】拜读父书【呉顾恺每得父书常扫洒几筵舒书于上拜跪读之每句应诺阅毕再拜若父有疾耗之问则临书垂泣语声哽咽六帖】求显父名【甄逢常以父不得在国史而逢与元稹善稹移书于史馆修撰韩愈愈答逢得能行身幸于方州大臣以标目其先人事载之天下耳目彻之天子追爵其父第四品赫然惊人违与其父俱当得书矣由是父子俱显名】羞掩父德【袁宏迁桓温记室后为东征赋末列称过江诸名徳而独不载桓彝温知之复游青山饮归命宏同载问宏云闻君作东征赋多称先贤何故不及家君宏曰尊君称谓非下官敢専既不遑啓不敢请之耳温曰君欲为何辞宏即答曰风鉴散朗或搜或引身虽可亡道不可殒宣城之节信义为先温然而止宏赋又不及陶侃侃子胡奴尝于曲室抽刃问宏曰家公勲迹如此君赋日何相忽宏窘急答曰我已盛述尊公何乃言无因曰功以济时职思静乱长沙之勲为史所賛胡奴乃止】哀父不出【韦陟以父不得不殁与斌杜门不出八年亲友更相敦晚乃强调洛阳令宋璟见陟曰盛徳遗范尽在是矣】伤父被刑【呉郡陆襄父闲被刑襄终身布衣蔬饭虽姜菜有切割皆不忍食居家惟以搯摘供厨江陵姚于笃母以烧死终身不忍噉炙豫章熊康父以醉而为奴所杀终身不复尝酒然礼縁人情恩由义防亲以噎死亦不可絶食也顔氏家训】舁舆传代【原谷者不知何许人祖年老父母厌患之意欲弃之谷年十五涕泣苦谏父母不从乃作舆舁弃之糓乃随收舆归父谓之曰尔焉用此凶具曰糓乃后父老不能更作得是以收之耳父感悟愧惧乃载祖归侍养尅巳自责更成纯孝糓为纯孙孝子传见太平御览】
　　父子相反善恶不同【犂牛之子骍且角虽欲勿用山川其舍诸注父虽恶不害子善语】贤否不类【尧之子丹朱不肖舜之子商均亦不肖○以瞽叟为父而有舜孟子】父子相夷【公孙丑曰君子不教子何也孟子曰势不行也教者必以正以正不行继之以怒继之以怒则反夷矣夫子教我以正夫子未出于正则是丨丨丨丨也丨丨丨丨则恶矣】父子责善【公都子曰匡章通国皆称不孝焉夫子与之游又从而礼貌之敢问何也孟子曰夫章子子父责善而不相遇也责善朋友之道也丨丨丨丨贼恩之大者夫章子岂不欲有夫妻子母之属哉为得罪于父不得近出妻屏子终身不养焉其设心以为不若是是则罪之大者是则章子巳矣离娄下】不从父请【唐崔湜为兵部侍郎父挹性贪数为人请托以干湜湜多丨丨由是丨子相失】素违父命【前汉有俍子者家赀万金自小不从父语临亡欲葬山上恐儿不从倒言葬我着渚下石碛上俍子曰我由来不奉教令当从此一语尽散家财积土绕之成一洲长数百步元康中始为水所壊太平御览】
　　子能承父【详见役有子门】绰有父风【柳仲郢牛僧孺辟武昌幕府有父风矩僧孺叹曰非积习名教安及此耶本传崔谨由有父风采　李昭德彊干有父风　郑裔淖峭立有父风　萧頴士子有亮直有父风】能为吾赋【欧阳公为鸣蝉赋他儿皆一视而过独小子柴守之不去公曰此儿必丨丨丨此丨因以予之欧集】
　　子过于父从仲举游【薛勤仕郡为功曹陈仲举年十五为父赍书诣勤勤顾而察之明日造焉仲举父出迓勤勤曰足下有不凡子吾来侯之不从卿也言议尽日汝南先贤传】共阿戎谈【阮籍素与王浑为友浑子戎字濬仲年十五少籍二十歳而籍与之交籍每遇浑俄顷辄去过视戎良久然后出谓浑曰濬仲清爽非卿伦也共卿言不如丨丨丨丨】老蚌双珠【韦康元将弟誔仲将孔融与其父书曰前日元将来渊才亮茂雅度毅伟世之器也昨日仲将来文敏笃诚保家之主也不意双珠近出老蚌后汉】鸡羣野鹤【嵇绍始入洛或谓王戎曰昨于稠人中始见嵇绍昂昂然如野鹤之在丨丨戎曰君复未见其父耳父则中散叔夜也】撞破烟楼【王魏郎杂箴云家人有严君焉井灶之谓也是以父喻井灶东坡答陈季常云在定日作松醪赋一首今冩岢择等庶以发后生妙思着鞭一跃当丨丨丨丨也】
