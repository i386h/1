<!-- { "loadSidebar": true } -->
　　阁阿阁【黄帝时白鳯巢于丨丨帝主世纪】尧阁【未央宫有丨丨三秦记】藏秘书【石渠阁萧何造其下礲石为渠以导水若今御沟因为阁名所藏入闗所得秦之图籍至成帝又于此丨丨丨焉三辅黄图】图功臣【麒麟阁萧何造汉书宣帝思股肱之羙乃丨丨丨霍光等十一人于上同上】刘向校书【天禄阁萧何造丨丨于成帝之末丨丨天禄阁専精覃思夜有老人着黄衣植青藜杖叩阁而进见向暗中独坐诵书老父乃吹杖端烟然因以见向授五行洪范之文恐词说繁广忘之乃裂裳及绅以记其言至曙而去请问姓名云我是太一之精天帝闻卯金之子有博学者下而观焉乃出懐中竹牒有天文地图之书曰余畧授子焉至子歆従授其术向亦不悟此人焉同上】扬雄校书【丨丨以符命自立时丨丨于天禄阁上治狱使者欲収雄狱従阁上自投下几死京师语曰惟寂惟寞自投于阁】髙临江渚【滕王丨阁丨丨丨佩玉鸣銮罢歌舞】下临肆区【河间王子晦初晦第起观阁丨丨丨丨其人规晦曰庻人不及以礼然家室之私不愿外窥人将辞公晦惊遽命毁撤之】临春三阁【陈后主起临春结绮望春三阁皆以沉檀香木为之临春后主自居之结绮张丽华居之望春以龚孔二妃居之】夹殿二阁【唐工部丹鳯门内中正殿曰含元殿丨丨丨丨左曰翔鸾右曰栖鳯注与殿飞廊相接唐六典】賔友赏花【杨国忠用沈木为阁檀香为栏槛以麝香乳香饰土为泥饰于阁壁谓之四香阁每于春时木芍药盛开众丨丨于阁上丨丨禁中沈香之亭殆不侔此壮丽天寳遗事】羣臣赋诗【席豫尝登朝元阁赋诗丨丨属和帝以豫诗最工】蒋乂补賛【徳宗尝登凌烟阁视左壁頽剥题文漫缺行才数字命録以问宰相无能知者召蒋乂至荅曰此圣厯中侍臣图賛帝前口诵以补不失一字本传】景先献赋【许丨丨神龙初东都造眼慈阁丨丨丨丨孔帖】华埒西京【长寜公主魏王泰故第泰薨王丏得之亭阁丨诡丨丨丨孔帖】创表殊勲【昭宗末中书奏西京旧有淩烟阁图画功臣今迁都洛阳合议修建副元帅梁王勲庸冠世仍请烟阁之侧别丨一阁以丨丨丨旧史】沈光李白酒楼记【有唐咸通辛巳嵗正月壬午吴兴沈光过任城题李白酒楼夫触强者腼缅而不发乗险者帖薾而不进溃毒者隠忍而不能就其鍼砭猛者迟疑而不能尽其胆勇而复视其强者弱之险者夷之毒者甘之猛者柔之信乎酒之作于人也如是翰林李公太白聪明才韵至今为天下唱首业术匡救天必赋之矣致其君如古帝王进其臣如古药石挥直刄以血其邪者推义毂以辇其正者岂凴酒而作也凴酒而作者强非真勇太白既以峭讦矫时之状不得大用流斥齐鲁眼明耳聪恐贻颠踣故狎弄杯觞沉溺麴蘖耳一滛雅目混黒白或酒醒防健视聴鋭发振笔着纸乃以聪明移于月露风云使之涓洁飞动移于草木禽鱼使之妍茂骞腾移于边情闺思使之壮气激人离情溢目移于幽岩防谷使之辽歴物外爽人精魄移于车马弓矢悲愤酣歌使之驰骋决发如睍幽并而失意放懐尽见穷通焉　呜呼太白触文之强乗文之险湏文之毒搏文之猛而作狎弄杯觞沉溺麴蘖是真塞其聪翳其明醒则移于赋咏冝乎醉而生醉至死余徐思之使太白露其聪决其明移于行事强犯时忌其不得醉而生死也当骨鲠忠赤逓有其人収其逸才萃于太白至于齐鲁结构凌云者无限独斯楼也广不逾数席瓦缺椽蠧虽樵儿牧竪过亦指之曰李白常醉于此矣】王勃滕阁诗序【南昌故郡洪都新府星分翼轸地接衡庐襟三江而带五湖控蛮荆而引瓯越物华天寳龙光射牛斗之墟人杰地灵徐孺下陈蕃之榻雄州雾列俊采星驰台隍枕夷夏之交宾主尽东南之美都督阎公之雅望棨防遥临宇文新州之懿范襜帷暂驻十旬休暇胜友如云千里逢迎髙朋满座腾蛟起鳯孟学士之词宗紫电清霜王将军之武库家君作宰路出名区童子何知躬逢胜饯　时维九月序属三秋潦水浄而寒潭清烟光凝而暮山紫俨骖騑于上路访风景于崇阿临帝子之长洲得仙人之旧馆层台耸翠上出重霄飞阁流丹下临无地鹤汀鳬渚穷岛屿之萦回桂殿兰宫列冈峦之体势披綉闼俯雕甍山原旷其盈视川泽纡其骇瞩闾阎扑地钟鸣鼎食之家舸舰迷津青雀黄龙之轴虹销雨霁彩散云衢落霞与孤鹜齐飞秋水共长天一色渔舟唱晩响穷彭蠡之濵鴈阵惊寒声断衡阳之浦遥吟俯畅逸兴遄飞爽籁发而清风生纎歌凝而白云遏睢园緑竹气淩彭泽之樽邺水朱华光照临川之笔四羙具二难并穷睇盼于中天极嬉游于暇日天髙地逈觉宇宙之无穷兴尽悲来识盈虚之有数望长安于日下指吴会于云间地势极而南溟深天柱髙而北辰逺闗山难越谁悲失路之人萍水相逢尽是他乡之客懐帝阍而不见奉宣室以何年　嗟乎时运不齐命途多舛冯唐易老李广难封屈贾谊于长沙非无圣主窜梁鸿于海曲岂乏明时所赖君子安贫逹人知命老当益壮寜知白首之心穷且益坚不坠青云之志酌贪泉而觉爽处涸辙以犹欢北海虽赊扶揺可接东隅已逝桑榆非晩孟尝髙洁空懐报国之心阮籍倡狂岂效穷途之哭　勃三尺防命一介书生无路请缨防中军之弱冠有懐投笔慕宗慤之长风舍簪笏于百龄奉晨昬于万里非谢家之寳树接孟氏之芳邻他日趋庭叨陪鲤对今晨捧喜托龙门杨意不逢抚凌云而自惜钟期既遇奏流水以何慙呜呼胜地不常盛筵难再兰亭已矣梓泽丘墟临别赠言幸承恩于伟饯登髙作赋是所望于羣公敢竭鄙懐恭疏短引一言均赋四韵俱成　滕王髙阁临江渚佩玉鸣鸾罢歌舞画栋朝飞南浦云珠帘暮卷西山雨闲云潭影日悠悠物换星移几度秋阁中帝子今何在槛外长江空自流】李白登龙兴阁序【夫槿荣芳园蝉啸珍木盖纪乎南火之月也可以处台榭居髙明吾之友惟顺此意也遂卜精胜得乎龙兴留寳马于门外步金梯于阁上渐出轩户遐瞻云天睛山翠达而四合暮江碧流而一色屈指乡路还疑梦中开襟危栏宛若空外呜呼屈宋长逝无堪与言起予者谁得我二季当挥尔鳯藻飞子鸾觞与白云老兄俱莫负古人也】韩愈修滕王阁记【愈少时则闻江南多临观之美而滕王阁为第一有瑰伟絶特之称及得三王所为序赋记等壮其文辞益欲往一观而读之以忘吾忧系官于朝愿莫之遂十四年以言斥守揭扬便道取疾以至海上又不得过南昌而观所谓滕王阁者其冬以天子进大号加恩区内移刺袁州于南昌为属邑私喜幸自以为当得躬诣大府受约束于下执事及其无事且还傥得一至其处窃寄目偿所愿焉至州之七月诏以中书舍人太原王公为御史中丞观察江南西道洪江饶防吉信抚袁悉属治所八州之人前所不便及所愿欲而不得者公至之日皆罢行之大者驿闻小者立变春施秋杀阳开隂闭令脩于户庭数日之间而人自得于湖山千里之外吾虽欲出意见论利害聴命于幕下而吾州乃无一事可假而行者又安得舍己所事以勤馆人则滕王阁又无因而至焉　其嵗九月人屯浃和公与监军使燕于此阁文武賔士皆与在席酒半合辞言曰此屋不修且壊前公为従事此邦适治新之公所为文实书在壁今三十年而公来为邦伯适及朞月公又来燕于上人胡得无情哉公应曰诺于是栋楹梁桷板槛之属腐黑挠折者易新之盖瓦级甎之缺者赤白之漫漶不鲜者治之则已无侈前人无废后观工既讫功公以众饮而赏焉以书命愈曰子尚其为我记之愈既以未得造观为叹窃喜载名其上辞列三王之次有荣耀焉乃不辞而成公命某江山之好登望之乐虽老矣如获従公游尚能为公赋之元和十五年十月某日袁州刺史韩愈记】范希文岳阳楼记【庆厯四年春滕子京谪守巴陵郡越明年政通人和百废俱兴乃重修岳阳楼増其旧制刻唐贤今人诗赋于其上属予作文以记之予观夫巴陵胜状在洞庭一湖衔逺山吞长江浩浩荡荡横无际涯朝晖夕阴气象万千此则岳阳楼之大观也前人之述备矣然则北通巫峡南极潇湘迁客骚人多会于此览物之情得无异乎　若夫霪雨霏霏连月不开阴风怒号浊浪排空日星隠耀山岳潜形商旅不行樯倾檝摧薄暮冥冥虎啸猿啼登斯楼也则有去国懐乡忧才畏讥满目萧然感极而悲者矣至若春和景明波澜不惊上下天光一碧万顷沙鸥翔集锦鳞游泳岸芷汀兰郁郁青青而或长烟一空皓月千里浮光耀金静影沉璧渔歌互荅此乐何极登斯楼也则有心旷神怡宠辱皆忘把酒临风其喜洋洋者矣　嗟夫予尝求古仁人之心或异二者之为何哉不以物喜不以己悲居庙堂之髙则忧其民处江湖之逺则忧其君是进亦忧而退亦忧然则何时而乐邪其必曰先天下之忧而忧后天下之乐而乐欤噫微斯人吾谁与归时六年九月二十五日记】叶正则胜赏楼记【凡城邑据江海陂泽之胜皆即以为赏盖物常聚于大矣吴兴三靣切太湖沙足稍峻伟浸可几席尽也然四水会于霅溪镜波蓝浪梁防动揺而靓妆袨服之倒影互为散合众流放于荷叶浦沉清浮緑鹄鹓栖止而绮花文蓼之罗生无有际畔特岭聨亘巧石绵给颇抑湖之重势而蔽遮其风寒故其人意安而气和舸经舫纬艇防舟缕细声窈眇豪唱激超宛转一州间随地而胜随胜而赏无不得所求具区虽大不暇观也夫岂娱于耳目之狭者易徇而迪于心志之广者难亲耶亦其神灵爽异所独钟彼虽大而此不小也国风废王道息栁恽以江南曲名于时古之采苹莒盈而釡熟荐于六宗礼至敬也主于女少教至行也恽之采苹徒咏而已其思荡其志滛岂召南本指哉然而词人艺士争共夸述郡之胜赏由是而始敞堂奥馆益盛于今太守赵君既新白苹亭复楼于侧其言曰清风水遁碧澜山隠兼之者斯楼也力能见湖而不为者民方与我游于丽密之内我不敢与民纵于靑冥之外也虽然以道讲民见湖可哉白居易论栁惮乐山水多髙情不闻善政案史恽守吴兴前后十年其政清静吏民所懐病去而乞留千余人居易偶不详也政在平平在乆加以不倦瘠土可使沃穷阎可使富况蒲鱼丰衍明山媚水素称胜絶乎君初至损税直増学廪亲不葬女不嫁废疾无医死无松棺者助之恐不及可谓有志矣惜其暂不得乆近惠不及逺利丨也故録以次恽君名某字汉英】诗集十二梯【江上楼髙丨丨丨梯梯登遍与云齐人従别浦经年去天向平芜尽处低刘禹锡】百尺墙【鹳雀楼前丨丨丨烟汀云树共茫茫汉家箫鼔沉流水魏国山河半夕阳事去千年犹恨短愁来一日即知长风烟并在相思处满目非春亦自伤李白】十二重【鳯楼丨丨丨鲍明逺】千里目【白日依山尽黄河入海流欲穷丨丨丨更上一层楼】望长安【一为迁客去长沙西丨丨丨不见家黄鹤楼中吹玉笛江城五月落梅花李白】下杨州【故人西辞黄鹤楼烟花三月丨丨丨孤帆逺影碧空尽惟见长江天际流同前】此地空余【昔人已乗白云去丨丨丨丨黄鹤楼黄鹤一去不复返白云千载空悠悠晴川歴歴汉阳树芳草凄凄鹦鹉洲日暮乡闗何处是烟波江上使人愁崔颢】懐古悲歌【髙楼丨丨动丨丨鹳雀今无野燕过树隔五陵秋色早水连三晋夕阳多渔人遗火成寒烧牧笛吹风起夜波十载重来值揺落天涯归计欲如何张乔】崔颢题诗【眼前有景道不得丨丨丨丨在上头李白】太真梳洗【寝殿相连端正楼太丨丨丨楼上头元稹连昌宫辞】碧瓦朱甍【孤城西北起髙楼丨丨丨丨照城郭杜甫越王楼歌】金防珠箔【丨丨夹綉户丨丨悬琼钩飞梯绿云中极目散我忧散花楼诗】野水无人渡【髙楼聊引望杏杏一川平丨丨丨丨丨孤舟尽日横荒村生断霭古寺语流莺旧业遥清渭沉思忽自惊冦公凖】明月无人管【四顾山光接水光凭栏十里芰荷香清风丨丨丨丨丨并作南楼一味凉山谷南楼书事】眼力为疆界【无限青山散不収云奔浪卷入帘钩直将丨丨丨丨丨何啻人间万户侯坡聚逺楼】门外有尘寰【闻说楼居似地仙不知丨丨丨丨丨幽人隠几寂无语心在飞鸿灭没间同上】凌太虚【飞阁丨丨丨晨跻欝峥嵘韦应物】步行月【阁道丨丨丨李白上之回】璘石靣【江阁丨丨丨杜水阁朝霁】倚天半【髙阁丨丨丨杜牧张好之诗】靣春筑【丨丨丨飞阁山谷】终日对【嵩峯三十六丨丨丨髙阁欧】横空敞【丨丨丨新阁髙处絶炎氛野逈长风入天凉秋气分凴栏生逸想投迹逺人羣终忆茒檐外靑山多白云朱元晦】倚晩晴【痴儿了却公家事快阁东西丨丨丨落木干山天逺大澄江一道月分明朱已为佳人絶青眼聊因美酒横万里归船弄长笛此心吾得与鸥盟山谷】
