<!-- { "loadSidebar": true } -->
　　刑措胜残【子曰善人为邦百年亦可以丨丨去杀矣语】逺罪【民日迁善丨丨而不自知也孟】止杀【臯陶刑期于无刑民协于中注以杀丨丨而刑措书】止辟【君陈辟以丨丨乃辟同上】狱生橹【北齐宣帝天保初大赦郡无一囚率群吏拜诏而已丨内丨丨桃木蓬蒿并满每旦圜门虚寂无诉讼者谓之神门北史】囹生草【隋刘瞻为平乡令七年风敎大治狱中无系囚争讼絶息丨圄皆丨丨庭可张罗隋本传】鹊巢其庭【唐元宗即位二十年间号称治平衣食富足人罕犯法是嵗刑部断天下死罪五十八人徃时大理狱相传鸟雀不栖至是丨丨丨丨羣臣贺以为几致刑措唐志】柳子正符【隋氏环四海以为鼎跨九垠以为罏衅以毒燎煽以虐焰其人沸涌灼烂号呼腾蹈莫有救止于是大圣乃起丕降霖雨濬涤荡沃蒸为清氛疏为冷风人乃漻然休然相晞以生相持以成相弥以宁琢斮屠剔膏流节离之祸不作而人乃克完平舒愉尸其肌肤以达于夷途焚坼抵椅奔走转死之害不起而人乃克鸠类集族歌舞悦怿用只于元徳云云人以有年简于厥刑不残而惩是谓严威小属而支大生而孥恺悌只敬用底于治】陆贽奏议【今京邑初平所用刑章尤宜谨审一轻一重理乱所生】李庾西都赋【司刑无鬼哭之庭大理有乌巢之狱】韩愈圣徳诗【八月壬午辟弃城走载妻与妾包裹稚乳是日崇文入处其宇分散逐捕捜原剔薮辟穷见窘无地自处俯视大江不见洲渚遂自颠倒若杵投臼取之江中枷脰械手妇女累累啼哭拜叩来献阙下以告庙社周示城市咸使观覩解脱挛索夹以砧斧婉婉弱子赤立伛偻牵头曳足先断腰膂次及其徒体骸撑拄末乃取辟骇汗如雨挥刀纷纭争切脍脯】柳氏断刑论【余既为断刑论或者以释刑复于余其辞云云余不得已为之言焉夫圣人之为赏罚者非他所以惩劝者也赏务速而后有劝罚务速而后有惩必曰赏以春夏刑以秋冬而谓之至理者伪也使秋为善必俟春夏而后赏则为善者必怠春为不善者必俟秋冬而后罚则为不善者必懈为善者怠为不善者懈是敺天下之人而入于罪又缓而慢之以滋其懈怠此刑之所以不措也必使为善者不越月逾时而得其赏则人勇而有劝焉为不善者不越月逾时而得其罚则人惧而有惩焉为善者日以有劝为不善者日以有惩是敺天下之人而从善逺罪也敺天下之人而从善逺罪是刑所以措而化所以成也或者务言天而不言人是惑于道者也胡不谋之人心以熟吾道吾道之尽而人化矣是知苍苍者焉能与吾事而暇知之哉果以为天时之可得顺大和之可得致则全吾道而得之矣全吾道而不得者非所谓大和也是亦必无而已矣又何必枉吾之道曲顺其时以謟是物哉吾固知顺时之得天不如顺人顺道之得天也何也使犯死者自春而穷其辞欲死不可得贯三木加连锁而致之狱吏大暑数月痒不得搔痹不得揺痛不得摩饥不得时而食渴不得时而饮目不得瞑支不得舒怨号之声闻于里人如是而大和之不伤天时之不逆是亦必无而已矣彼其所宜得者死而已矣又若是焉何哉或者乃以雪霜者天之经也雷霆者天之权也非常之罪不时可以杀人之权也当刑者必顺时而杀人之经也是又不然夫雷霆雪霜者特一气耳非有心于物者也圣人有心于物者也春夏之有雷霆也或发而震破巨石裂大木木石岂为非常之罪也哉秋冬之有霜雪也举草木而残之草木岂有非常之罪也哉彼岂有惩于物也哉彼无所惩则効之者惑也果以为仁必知经智必知权是又未尽于经权之道也何也经也者常也权也者达经者也皆仁智之事也离之滋惑矣经非权则泥权非经则悖是二者强名也曰当斯尽之矣当也者大中之道也强而为名大中之器用也知经而不知权不知经者也知权而不知经不知权者也偏知而谓之智不智者也偏守而谓之仁不仁者也知经者不以异物害吾道知权者不以常人怫吾虑合之于一而不疑者信于道而已矣且古之所以言天者葢以愚蚩蚩者耳非为聪明睿智者设也或者之未达不思之甚也】皮日休原亲【能嗣其亲不曰子乎吾观夫今之世诲其子者必槚肌篣骨伤爱毁性以为教呜呼孟子所谓古者易子而教诚有防欤不能教其子者是亡其身者也不能得其亲者是舍其族者也古者佞臣爱人之贵过乎其亲必舍而争公子开是也爱人之权过乎其子必杀而徇之易牙是也自兹已降为夫强臣者将欲夺人之宗必杀己子王莽杀子字是也噫教尚不可况其杀欤或曰均是亲也均是害也则周公诛管蔡石碏杀石厚叔向僇叔鱼汉文流淮南可乎曰均是亲也贤则能嗣亲凶则能覆族均是害也周公不诛则他人诛之石碏不杀则他人杀之叔向不僇则他人僇之汉文不流则他人流之已刑则及一人他刑则及其族此圣贤所以惜其族也刑者仁在其中矣】沈颜象刑解【舜禹之代象刑而人不敢犯言象刑者以赭以墨染其衣冠异其服色凡为三等及秦法苛虐方用肉刑锯凿棰扑楚毒毕至而人犯愈多俗益不治其故何也非徒上古淳朴人易为化亦圣智逺深得其理故也夫法过峻则犯者多犯者多则刑者众刑者众则民无耻民无耻则虽曰劓之刖之笞之扑之而不为畏也何以知其然耶夫九人冠而一人髽则髽者慕而冠者胜九人髽而一人冠则冠者慕而髽者胜民不知冠之髽之为胜但见众而为慕矣今免者多而刑者少人尚慕其多矣及刑者多而免者少焉以少为胜乎故曰法过峻则犯者多犯者多则刑者众刑者众则民无耻民无耻则虽曰劓之刖之笞之扑之而不为畏也凡人之心知恣其所为而不知戒其所失今辱而笞之不足以为法也何者盖笞絶则罪释痛止则耻灭耻灭则复为非矣故不足以为法也虞舜染其衣冠异其服色是罪终身不释耻毕世不灭岂特已以为耻也人之见之者皆以为耻也皆以为戒也愚故曰非徒上古淳朴人易为化亦由圣智邈深得其理故也】朱敬则滥刑疏【臣闻李斯之相秦也行申商之法重刑名之家杜私门张公室弃无用之费捐不急之官惜日爱功疾耕急战人繁国富乃屠诸侯此捄之术也故曰刻薄可施于进趋变诈可陈于攻战兵犹火也不戢将自焚况锋镝已销石城又毁谅可易之以寛泰润之以淳和八风之乐以柔之三代之礼以导之秦既不然淫虐滋甚徃而不返卒至土崩此不知变之祸也陆贾叔孙通之事汉王也当荥阳成臯之间粮馈已穷智勇俱困不敢开一说効一奇惟进豪猾之才荐贪暴之客及区宇适平干戈向戢金鼓之声未歇伤痍之痛尚闻二子顾盻绰有余态及陈诗书説礼乐开王道谋帝图髙皇帝忿曰吾以马上得之安事诗书乎对曰马上得之可马上理之乎髙皇黙然于是陆贾着新语叔孙通定礼仪始知天子之尊此知变之善也向使髙皇排二子而不敎置诗书而不顾重攻战之吏尊首级之材复道争功张良以知其变拔劒击柱吾属不得无谋即晷漏难逾何二十帝乎亡秦是续何二百年乎故曰仁义者圣人之蘧庐礼经者先王之陈迹然则祝辞向毕刍狗须投淳精已流糟粕可弃仁义尚舍况轻此者乎自文明草昧天地屯二叔流言四凶搆难不设钩距无以应天顺人不切刑名不可摧奸息暴议置神器开吉端曲直之影必呈包藏之心尽露神道助直无罪不除人心保宁无妖不戮以兹妙筭穷造化之幽深用此神谋入天人之秘术故能计不下席聴不出闱苍生晏然紫宸易主大哉伟哉无得而称也岂比造攻鸣条大战牧野血变草木头柝不周可同年而语乎然而急趋无善迹促柱少和声拯溺不规行疗饥非鼎食即向时之妙防乃当今之刍狗也伏愿览秦汉之得失考时事之合宜审糟粕之可遗觉蘧庐之须毁见机而作岂劳终日乎陛下必不可偃蹇太平徘徊中路伏愿改法制立章程下怡愉之辞流旷荡之泽断萋菲之牙角顿奸险之锋芒塞罗织之源扫朋党之迹使天下苍生坦然大悦岂不乐哉】韦嗣立滥刑疏【臣窃尝闻之在尧舜之日画其衣冠当文景之时几致刑措厯兹千载以为美谈臣伏惟陛下睿哲钦明穷神知化自轩昊以降莫之与京独有徃之论法或未尽善皆由主司奸凶惑乱视聴寻而陛下圣察具详之矣然竟未能明其本源察其前事令天下万姓识陛下本心尚使四海多衔寃之人九泉有抱痛之鬼臣诚愚暗不识大纲请为陛下始末而言其事杨豫之后刑狱渐兴用法之伍务于穷竟连坐相牵数十年不絶遂使巨奸大猾伺隙乘间内包豺狼之心外示鹰鹯之迹隂图潜结共相影会搆似是之言成不赦之罪皆深为巧诬恣行楚毒人不胜痛便乞自诬公卿士庶连颈受戮道路籍籍虽知非辜而锻炼已成辨占皆合纵臯陶为理于公定刑则谓汚宫毁柩犹未塞责虽陛下仁慈爱念恤狱缓死及览辞状便已周密皆谓勘鞫得情是其实犯虽欲寛舍其如法何于是小乃身诛大乃族戮相縁并坐者不可胜言此岂宿构雠嫌将申报复皆图茍成公效自求官赏当时称传谓为罗织其中陷刑得罪者虽有敏识通才被告言者便遭枉抑心徒痛其寃酷口莫能以自明或受诛夷或遭殛窜并甘心引分赴之如归故知弄法侮文伤人实甚赖陛下特回圣察昭然详究周兴丘勣之类义俊臣之徒皆相次伏诛事暴遐迩而朝野庆泰若再覩阳和且如仁杰元忠俱罹枉陷被勘鞫之际亦皆已自诬向非陛下至明垂以省察则葅醢之戮已及其身欲望输忠圣代安可复得陛下擢而升之各为良辅国之栋干称此二人何乃前非而后是哉诚由枉陷与甄明耳臣但恐徃之得罪者多并皆此流则向时之寃其数甚众昔杀一孝妇尚或降灾而滥者盖多宁无怨气怨气上达则水旱所兴欲望岁登不可得也陛下傥天地之大徳施雷雨之深仁归罪于削刻之徒降恩于枉滥之伍自垂拱以来大辟罪巳下常赦所不原者罪无轻重一皆原洗被以昭苏伏法之辈追还官爵縁累之徒普霑恩造如此则天下皆知比所陷罪元非陛下之意咸是虐吏之辜幽明欢欣则感通和气和气下降则风雨以时风雨以时则五谷丰稔岁既稔矣人亦安矣太平之美亦何逺哉伏愿陛下深察】崔仁师刑名疏【自昔羲农以降爰及唐虞或设言而人不犯或画像而下知禁三代之盛泣辜解网父子兄弟罪不相及咸臻至理俱为称首及其叔代辞狱滋烦周之季年不胜其烈火原于子产峭涧起于安于韩季申商争持急刻参夷相坐始于此也秦用其法遂至土崩汉髙之务寛大未为尽善文帝之存仁厚仍多凉徳遂使新坦族灭信越葅醢见嗤良史谓之过刑晋魏至隋虽有损益凝脂犹密秋荼尚烦皇上爰发至仁念兹刑宪酌前王之令典采徃哲之嘉猷革弊蠲苛可大可久仍降纶綍颁之九区故得断狱数简手足有措刑清化洽未有不安忽以秦酷法为隆周中典乖恻隐之情反惟行之令进退参详未见其可且父子天属昆季同气诛其父子足累其心此而不顾何爱兄弟既欲改法请更审量】徐有功疏【唐季人多逆节鞠诅结断刑惨狱严】

　　古今合璧事类备要外集卷十八
　　钦定四库全书
　　古今合璧事类备要外集卷十九
　　宋　谢维新　撰
　　刑法门
　　笞
　　刑法总论【笞之为言耻也凡过之小者捶挞以耻之汉用竹刑后世更以檚书曰抃作教刑是也然文帝时施于背后笞臀笞背未毕或致死及笞臀遂得全此刑之至轻者也】
