<!-- { "loadSidebar": true } -->







　　古今合璧事类备要别集卷二
　　钦定四库全书
　　古今合璧事类备要别集卷三
　　宋　谢维新　撰
　　都邑门
　　边隅【附　封疆　亭障】
　　舆地提纲【边之为言近也乌乎近近乎外也古者立国有内则有外夫力不能以逺加威不能以广及虽以帝王之盛不免有此内彼外之分也故禹贡九州方五十里尽东海流沙朔南声教之地得不谓之边乎周制九州方七千里尽司马九畿之地得不谓之边乎秦并天下分为三十六郡与黔中南海桂林象郡为四十尽东南至海西洮北漠之外得不谓之边乎汉之盛时四履之地东乐浪西炖煌南日南北鴈门西南永昌东西九千里南北万三千里晋承三国之后冠带之区尽汉故地隋之世东南尽海西抵且末北距五原唐初分为十道及乎髙昌拓四镇比之汉代南北则同东不及而西过之覊縻之地皆受节制我朝土宇与古齐盛凡使者皆所部分为二十三路尽此之土其边隅槩可知已然古者帝王未尝求土宇之广也盖与其地有余而徳不足也不若徳有余而地不足也失吾国之土地不求丰而吾徳之所加者甚丰也吾国之人民不加多而吾徳之所及者尤多也故天子守在四夷天子卑守在诸侯诸侯守在四邻诸侯卑守在四境夫守不在四夷不在四邻而在诸侯而在四境则画地以为守而地之所弃者何限域民以为界而民之所遗者无穷故圣人一视而同仁笃近而举逺】
　　事类逐獯鬻【黄帝既为天子天下有不顺者从而征也其土地东至于海西至于崆峒南至于江北丨丨丨邑于涿鹿之河出通鉴外纪】至幽陵【颛帝土地东至于蟠木西至于流沙东至于交趾北丨于丨丨通鉴外纪】被四表【帝尧曰放勲钦明文思安安允恭克让光丨丨丨出书尧典】薄四海【外丨丨丨书】宁四极【惟夏后氏建大功定大位立大政勤劳万邦和丨丨丨威懐之道仪刑后王出栁涂山铭】东极西垂【禹使章亥步自丨丨至于丨丨出通鉴外纪】南极北垂【又使竖亥步自丨丨至于丨丨同上】要服荒服【五百里丨丨三百里夷二百里蔡五百里丨丨三百里蛮二百里流注要束以文教夷平也守平常之教事王者而已蔡法也法二百里而差简荒又简畧以文法蛮来之不制以法流移也言政教随其俗出书禹贡】蛮畿夷畿【夏官司马以九畿之籍施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰卫畿又其外方五百里曰丨丨又其外方五百里曰丨丨又其外方五百里曰镇畿又其外方五百里曰蕃畿周礼】侵自阮疆【宻人不恭敢距大邦侵阮徂共云云依其在京丨丨丨丨廼陟南冈诗皇矣】城彼朔方【天子命我丨丨丨丨赫赫南仲玁狁于襄笺王使南仲为将率往筑城于朔方为军垒以御北狄之难诗出车】东郊不开【鲁侯伯禽宅曲阜徐戎并兴丨丨丨丨云云鲁人三郊三遂峙乃桢干甲戌我惟筑云云鲁人三郊三遂峙乃刍茭书费誓】南鄙啓伐【恵之四十五年曲沃荘伯伐翼弑孝侯翼人立其弟鄂侯鄂侯生哀侯哀侯侵陉庭之田陉庭丨丨丨曲沃丨翼左桓二】至于大原【宣王薄伐玁狁丨丨丨丨诗】省此徐土【王谓尹氏命程伯休父戒我师旅率彼淮浦丨丨丨丨诗常武】各弃隙地【宋郑之间有隙地宋郑为盟曰勿有是注各勿有之左】割所至地【燕荘王送齐桓公入齐境公曰非天子命诸侯相送不出境吾不可以无礼于燕于是分沟割燕君所至地与之六帖封疆】五大不在【楚子城陈蔡不羮使弃疾为蔡公王问于申无宇曰弃疾在蔡何如对曰择子莫如父择臣莫如君郑荘城栎而寘子元焉使昭公不立齐桓公城谷而寘管仲焉至于今赖之臣闻丨丨丨丨邉五细不在庭亲覊不在内今弃疾在外郑丹在内君其少戒王曰国有大臣何如对曰郑京栎实杀蔓伯宋萧亳实杀子游齐渠丘实杀无知卫蒲戚实出献公若由是观之则害于国末大必折尾大不掉左昭十二】三国皆筑【是时冠带之国七而丨丨邉于戎狄自雍陇以西有緜诸绲戎翟防之戎岐梁泾漆之北有义渠大荔乌氏朐衍之戎而赵北有林胡楼烦之戎燕北有东胡山戎各分散居谿谷秦灭义渠始于陇西北地上郡筑长城以拒胡赵武灵王北破林胡楼烦筑长城自代并隂山下至髙阙为塞置云中鴈门代郡其后燕破东胡却千余里亦筑长城自造阳至襄平置上谷渔阳右北平辽东郡以拒胡通鉴秦始皇纪】匈奴苦边【髙祖八年丨丨冒顿数丨北丨上取家人子名为长公主以妻单于使刘敬往结和亲通鉴髙帝纪】汉兵至边【文帝六年冬匈奴三万骑入上郡三万骑入云中所杀畧甚众以周亚夫为将军次细栁刘礼为将军次霸上徐厉为将军次棘门以备胡上自劳军云云月余丨丨丨匈奴亦逺塞汉兵亦罢通鉴文帝纪】弃为瓯脱【东胡与匈奴间中有丨地千余里各居其邉丨丨丨东胡请于冒顿吾欲有之冒顿怒曰地国之本也与袭东胡灭之注服曰瓯脱作土室以伺也师古曰境上候望处若今伏宿舍也瓯去声脱如字汉匈奴传】衅始争桑【楚邉邑卑梁氏之处女与吴邉邑妾争桑二家怒相灭两边邑长怒而相攻灭吴之边邑吴王怒遂伐楚取两都而去二邑谓居巢钟离吴楚之丨丨于边女六帖封疆】驩由灌瓜【梁大夫宋就为边县令与楚邻界梁楚邉亭皆种瓜梁亭劬力数灌其瓜美楚人窊而希灌其瓜恶楚令以梁瓜之美怒因往夜搔梁瓜梁觉之欲往报防楚瓜宋就曰是搆怨之道也乃令夜往窃灌楚瓜楚旦往则已灌瓜伺而察之则梁亭为也楚令大悦因具闻楚王王乃谢以重币故梁楚之懽由宋就贾谊新书】塞筑紫土【秦筑长城土色皆紫汉塞亦然故称紫塞崔豹古今注】城得黄金【金城郡注应劭曰初筑丨丨丨丨故曰金城汉地理志】别筑候城【汉制每塞要处丨丨为城置人镇守谓之丨丨此即障也汉匈奴传注】斥望烽燧【今西边北边之郡丨候丨丨丨不得卧注边城备戎冦作髙土橹橹上作桔橰桔头兜零以薪草置其中常低之有冦即火然举之以相告曰烽又多积薪冦至即然之以望其烟曰燧注昼前燔燧夜则举烽】有马周旋【马邑属鴈门郡秦时建此时辄崩不成丨丨丨丨驰走反覆父老异之因依以筑城遂名为马邑晋太康地纪】有鴈栖集【梁伯县界有鴈塞传云此山丨大池水丨丨丨之故名鴈塞梁州记】泉如酒味【酒泉郡注应劭曰其水若酒师古曰城下有金泉泉味如酒汉地理志】火从地出【西河郡属县鸿门注有天封苑火井祠丨丨丨丨也同上】水无増减【天水郡前有湖丨冬夏丨丨丨因以名焉秦州地记】州不沦没【北地郡属县灵州注水中可居州随水髙下未尝丨丨上有二苑河竒苑号非苑可牧汉地理志】狐入瓜中【炖煌左瓜州地出大瓜长者丨丨丨丨食之首尾不出汉地理志注】龙穿地穴【南海郡属县龙川本博罗县之多郷也有丨丨丨而出即丨流泉因以为号裴氏广州记】间阑出物【汉使马邑人聂翁邑丨丨丨丨私与匈奴交易注私出塞交易汉匈奴传】斗辟予胡【汉弃上谷之丨丨县造阳地以丨丨注孟康曰县斗辟曲近湖又师古曰斗絶也县之斗曲入匈奴界者其中造阳地也辟读作僻】徙羌闗中【汉建武中马援领陇西太守讨叛羌徙其余种于闗中居冯翊河东空地数嵗之后族类蕃息既恃其肥疆且苦汉人侵之永初之元羣羌叛乱覆没将守屠破城邑邓隲败北侵及河内十年之中夷夏俱敝任尚马贤仅乃克之自此之后余烬不尽小有际防辄复侵叛中世之冦惟此为大晋江统徙戎论】徙氐论川【魏武帝丨武都丨于丨丨欲弱冦彊国今者当之已受其敝矣同上】石头枸杞【丨丨烽火楼最多丨丨本草陶隠居云】寒北席萁【席萁一名丨芦生丨胡古诗云千里丨丨草述异记】傍海漕渠【神龙三年沧州刺史姜师度于蓟州之北涨水为沟以备奚契丹之冦又约旧渠丨丨穿丨号为平虏丨以避海难运粮唐食货志】拂云神祠【朔方军北与突厥以河为界河北岸有丨丨丨丨突厥将入冦必先诣神祠祭酹求福因牧马料兵而后度河元宗实录】四都护府【唐依汉法于丨邉立丨丨丨所以镇重边陲招懐殊俗安东丨丨丨在营州东界至洛阳二千九百里安南丨丨丨在交趾至洛阳七千二百里安西丨丨丨在龟兹至洛阳八千三百里安北丨丨丨在云中至洛阳二千二百里制防兵法】三受降城【唐薛仁贵夺取漠南之庭于河北筑丨丨丨丨首尾相应以絶南冦之路唐休璟以为两汉以来皆守黄河今于冦境筑城恐劳人费功终为贼虏所有中宗从之仁愿表留年满镇兵以助其功以拂云祠为中城与东西两城相去各四百余里皆据津济遥相应接三甸而三城俱就唐本传】当谕边城【本朝真宗初即位语宰相曰善用兵者必相地利欲观西边郡县山川形胜之势可择使按视即诏杨允恭李允则使灵夏诸州图上形势及还召近臣出地图示之上曰沿边山川形胜足以控扼贼冲丨丨丨丨量省兵马分屯内地沿边冗员亦从减去庶免飞挽以劳民生寳训】请行边塞【绍兴六年张浚以冦势未衰奏丨亲丨丨丨部分诸将以观机防上许之至江上防诸将议事命韩世忠据荆楚以图睢阳刘光世屯合肥以招北军命张俊练兵建康进屯旴命杨沂中领精兵为后翼佐俊命岳飞屯襄阳以窥中原形势既立国威大振圣政】
