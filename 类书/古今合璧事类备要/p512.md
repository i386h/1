<!-- { "loadSidebar": true } -->
　　事类弗肯【若考作室既底法厥子乃丨堂矧肯搆书大诰】不趋【堂上丨丨记】堂除【丨丨十二分礼考工记】堂髙【丨丨数仞榱题数尺孟子】摄齐【丨丨升堂鞠躬如也论语】接武【堂上丨丨堂下布武记曲礼】声必扬【将上堂丨丨丨同上】逊而升【两君相见揖丨丨丨堂而乐阕记孔子间居】髙三尺【尧舜堂丨丨丨土阶二等迁史自序】弹五【舜丨丨丨之琴不下堂而天下治吴步隲疏】威公读书【丨丨丨丨于堂上轮扁斵轮于堂下庄大道篇】叔向闻言【叔向适郑鬷蔑恶立于堂下一言而善丨丨丨之曰必鬷明也执其手以上曰子若无言吾几失子矣言之不可以已也如是左昭十八】倨堂而应【老子见孔子丨丨丨丨白帖】下堂而见【夷王丨丨丨丨诸侯栁封建论】王坐于堂【齐宣丨丨丨丨上有牵牛而过堂下者王见之曰牛何之对曰将以衅钟王曰舎之吾不忍其毂若无罪而就死地对曰然则废衅钟与曰不可废也以羊易之孟子】王又升堂【鲁共丨丨丨孔子丨闻金石丝竹之音乃不壊宅】起白玉堂【汉武帝丨丨丨丨在太液池南】造万金台【汉灵帝丨丨丨丨于西园】建斩御史【汉胡丨为军正丨监察丨丨于皇堂上】融授生徒【汉马丨常坐髙堂施绛纱帐前丨丨丨】世称其丽【頋彦晖梓有镜堂丨丨丨丨彦晖甞绘诸将堂上孔帖】帝牓其额【马燧起义堂丨丨丨丨以宠之同上】堂如偃月【李林甫有丨丨丨丨号月堂每欲排斥大臣即居之思所以中伤者若喜而出即其家碎矣】堂号徳星【见斋门注】费缗千万【贵妃杨氏诸姨等舎聨亘率一堂丨丨丨丨孔帖】贮瑟三斗【虢国堂成以金盆丨丨丨丨以赏匠者明皇杂録】结草为庐【卢鸿庐嵩山官营草堂孔帖】以芸涂癖【元载末年造芸晖堂于私第芸晖香草也出于阗国其香洁白如玉入土不朽为屑以涂壁故号芸晖焉更以沉檀为梁栋饰金银为户牖唐杜阳编】柱生槐枝【孙偓始家堂丨丨丨丨朞而茂既而偓秉政孔帖】手植三槐【太祖与符彦卿有旧俾知大名府有告其谋反者以王晋公祐为代且委密访其事戒曰得实当以赵普所居官命汝靣授防径使上道祐到察知其妄数月无所闻驿召靣问因力为辨曰臣请以百口保之太祖不乐徙祐知襄州竞亦无他祐后创居第于其门外丨丨丨丨于庭曰吾虽不为赵普后世子孙必有登三公者已而魏公果为太保石林燕语】不为生客【苏子由作栖贤堂记读之便如在堂中见水石阴森草木胶轕也仆当为书之刻石堂上且欲与庐山结缘他日入山丨丨丨丨志林】韩退之谿堂诗【宪宗之十四年始定东平三分其地以华州刺史礼部尚书兼御史大夫扶风马公为郓曹濮节度观察等使镇其地既一年褒其军号曰天平军上即位之二年召公入且将用之以其人之安公也复归之镇上之三年公为政于郓曹濮也适四年矣治成制定众志大固恶絶于心仁形于色竱心一力以供国家之职于时沂密始分而残其帅其后幽镇魏不恱于政相扇继变复归于旧徐亦乗势逐帅自置同于三方惟郓也截然中居四隣望之若防之制水恃以无恐然而皆曰郓为虏巢且六十年将彊卒武曹濮于郓州大而近军所根柢皆骄以易怨而公承死亡之后掇拾之余剥肤椎髓公私埽地赤立新旧不相保持万目睽睽公于此时能安以治之其功为何若幽镇魏徐之乱不扇而变此功反小何也公之始至众未熟化以武则忿以憾以恩则横而肆一以为赤子一以为龙蛇惫心罢精磨以嵗月然后致之难也及教之行众皆戴公为亲父母夫叛父母亲雠仇非人之情故曰易于是天子以公为尚书右仆射封扶风县开国伯以褒嘉之公亦乐政之和知人之恱而侈上之赐也于是为堂于其居之西北隅号曰谿堂以飨士大夫通上下之志既飨其従事陈曾谓其众言公之畜此邦其勤不亦至乎此邦之人累公之化惟所令之不亦顺乎上勤下顺遂济登玆不亦休乎昔者人谓斯何今者人谓斯何虽然斯堂之作意其有谓而喑旡诗歌是不考引公徳而接邦人于道也乃使来请其诗曰帝奠九壥有叶有年有荒有条河岱之间乃我宪考一収正之视邦选侯以公来尸公来尸之人始未信公不饮食以训以狥孰饥无食孰呻孰叹孰寃不问而得分愿孰为邦蟊节根之螟羊狠狼贪以口覆城吹之煦之摩手拊之箴之石之膊而磔之凡公四封既富以强谓公吾父孰违公令可以师征不寜守邦公作谿堂播播流水浅有蒲莲深有蒹苇公以宾燕其鼓骇骇公燕谿堂賔校醉饱流有跳鱼岸有集鸟既歌以舞其鼔考考公在谿堂公御琴瑟公暨賔賛稽经诹律施用不差人用不屈谿有薲苽有有鱼公在中流右诗左书无我斁遗此邦是休】栁宗元新堂记【将为穹谷嵁岩渊池于郊邑之中则必辇山石沟涧壑凌絶崄阻疲极人力乃可以有为也然而求天作地生之状或无得焉逸其人因其地全其天昔之所难今于是乎在永州实惟九疑之麓其始度土者环山为城有石焉翳于奥草有泉焉伏于土涂虵虺之所蟠狸鼠之所游茂树恶木嘉葩毒卉乱杂而争植号为秽墟韦公之来既逾月理甚无事望其地且异之始命芟其芜行其涂积之丘如蠲之浏如既焚既酾竒势迭出清浊辨质美恶异位观其植则青秀敷舒视其畜则溶漾纡余怪石森然周于四隅或列或跪或立或仆窍穴逶防堆阜突怒乃作栋宇以为观游凡其物类莫不合形辅势效伎于堂庑之下外之连山髙原林麓之崖间厠隐显迩延野緑逺混天碧咸会于谯门之内已乃延客入观继以宴娯或賛且贺曰见公之作知公之志公之因土而得胜岂不欲因俗以成化公之释恶而取美岂不欲除残而佑仁公之蠲浊而流清岂不欲废贪而立廉公之居髙以望逺岂不欲家抚而户晓夫然则是堂也岂独草木土石水泉之适欤山原林麓之观欤将使继公之理者视其细知其大也宗元请志诸石措诸壁编以为二千石楷法】欧阳脩有美堂记【嘉祐二年龙图阁直学士尚书吏部郎中梅公出守于杭于其行也天子宠之以诗于是始作有美之堂盖取赐诗之首章而名之以为杭人之荣然公之甚爱斯堂也虽去而不忘今年自金陵遣人走京师命予志之其请至六七而不倦予乃为之言曰夫举天下之至美与其乐有不得而兼焉者多矣故穷山水登临之美者必之乎寛闲之野寂寞之乡而后得焉览人物之盛丽夸都邑之雄冨者必据乎四达之冲舟车之会而后足焉盖彼放心于物外而此娱意于繁华二者各有适焉然其为乐不得而兼也今夫所谓罗浮天台衡岳庐阜洞庭之广三峡之险号为东南竒伟秀絶者乃皆在乎下州小邑僻陋之邦此幽潜之土穷愁放逐之臣之所乐也若乃四方之所聚百货之所交物盛人众为一都会而又能兼有山水之美以资富贵之娱者惟金陵钱塘然二邦皆僣窃于乱世及圣宋受命海内为一金陵以后服见诛今其江山虽在而頽垣废趾荒烟野草过而览者莫不为之踌躇而凄怆独钱塘自五代时知尊中国効臣顺及其亡也顿首请命不烦干戈今其民幸富完安乐又其俗习工巧邑屋华丽盖十万余家以湖山左右映带而闽商海贾风帆浪舶出入于江涛浩渺烟云杳霭之间可谓盛矣而临是邦者必皆朝廷公卿大臣若天子之侍従又有四方游士为之宾客故喜占形胜治亭榭相与极游览之娱然其于所取有得于此者必有遗于彼独所谓有美堂者山水登临之美人物居邑之繁一寓目而尽得之盖钱塘兼有天下之美而斯堂者又尽得钱塘之美焉冝乎公之甚爱而难忘也梅公清慎好学君子也视其所好可以知其人焉四年八月丁亥庐陵殴阳脩记　梅公作此堂最得登临佳处欧公为之作记人谓公未尝至杭而所记如目览坐堂上者使之为记未必能如是之详也见文集】张文潜氷玉堂记【熈寜中余为临淮主簿始得拜刘公道原于汴上是时道原方脩资治通鉴而执政有素髙其才者将用以为属道原义不屈遂以絶复以亲老求为南康酒官故书未成而去余既慕公之义而望其眉宇聴其议论其是非予夺之际凛然可畏而服也士大夫皆曰刘君之贤非独其信道笃立心刚博学洽问之所至是盖得父之风烈公之父讳焕字凝之有词学为小官数以事屈在势者节髙不能容于世年五十余为颖上令即致仕归隠于庐山筑室种蔬而食之无求于物人皆师尊焉于是既老矣公归庐山无几何得疾以元丰元年九月卒公讳恕道原盖其字后十余年而当元祐元年余受诏校资治通鉴于秘书省是时公同时脩史之人往往而在道公之事本末尤详皆曰道原亷介刚直其仕必欲达其道不以一毫挫于人者也方其激于义而作虽足蹈坎井手揽虎兕视之若无见虽古烈士或愧焉平居自负经济大畧而视其为吏则严簿书束胥吏抚鳏寡绳豪猾纎悉曲当皆可为后法其学自书契以来以至于今国家治乱君臣世系广至于郡国山川之名物详至于嵗月日时之后先问焉必知考焉必信有疑焉必决其言滔滔汩汩如道其邻里族党之事也其著书有疑年谱年略谱通监外纪十国纪年惟十国纪年先成世传之世以比迁固歆向公亦自以不愧而自范晔以降不论也当时司马君实欧阳文忠号通史学贯穿古今亦自以不及而取正焉疑之晩善养性笃行老益壮年八十二后道原数年卒累官至屯田员外郎其终也未尝疾沐浴正冠而絶呜呼亦异矣元符中佘补官庐陵道原之子羲仲主簿于徳安叙其大父与父之事示予且曰顷眉山苏子由尝道庐山拜我大父于牀下出而叹曰凛乎非今世之士也其卒为词以哭曰疑之为父与道原之为子洁亷不挠氷清而王刚乡人是其言名吾大父所居之堂曰氷玉君为我实记之余曰昔司马谈能推明孔子作春秋之意欲为史未成以授其子迁而迁遂能网罗三代放逸旧闻驰骋上下数千载成一家之书与六经并传父子之于文学美矣节无闻焉防广受于宣帝有师传恩而父子一旦弃去视舍冨贵如弃尘垢骨月之际风节同矣而文学无传焉孰如君家父子文学风节辉辉并著名立于父而显于子千载之逺四海之广而一家擅之嗟乎世固未尝有也余始应举时与道原之弟格游爱其学博而论正是盖得其兄之余而羲仲敏于学而健于文屹然好名而立节者也余知氷玉堂之洒埽有继矣其爵里世系与其行事之详则既有志之者矣故不复出因为词以系之曰　我所思之人兮嗟可想而不可见意其人兮俯青云而下睨瞩九日而不超然不知其何之兮遗此空山之故居岂访重华而陈谊兮父唱子和与仙圣乎为徒纾为云霓兮注为江湖伟为哲人兮我言在书超驾言而従之兮指庐山乎休吾车耕山而食兮梁谿而渔俨顿辔而不敢留兮恐其尚谓我汚也】朱元晦氷玉堂记【南康使君曾侯致虚既葺屯田刘公之墓明年乃访得其故居遗趾于郡治之东暇日屏驺驭披荆棘而往观焉问其北隠然以髙者则刘公所赋之东台也顾其南窊然以下者则诗序所指之莲池也盖自兵乱以来芜废日乆唯是仅存而其他则皆漫灭不可复识矣曾侯为之踌躇四顾喟然而叹曰凝之之为父道原之为子其髙懐劲节有如欧马苏黄诸公之所道是亦可谓一世之人豪矣想其平日之居此林塘馆宇之邃诗书图史之盛既有以自适其适而一时游且宦于此邦者亦得以叩门避席而考徳问业焉何其盛也顾今百年之外台倾沼平鞠为灌莽而使樵儿牧子皆得以啸歌躅踯于其上又何其可悲也虽然此吾事也不可以不勉乃出少府羡钱赎之民间垣而塈之以合于郡圃累石以崇其台引流以深其池遂作氷玉之堂于台之西北而绘刘公父子之象于其上且闻陈忠肃公之尝馆于是也则又绘其象以侑焉既而所谓是二堂漫浪阁者亦以次举而皆复其旧既成使人以图及书来属予记予惟异时承乏此邦亦尝有意于斯而不克就今披图考騐尚能忆其彷佛固喜曾侯之敏于事而能有成矣抑予又有感焉近嵗以来人心不正行身者以同流合汚为至行任事者以便私适己为长策其闻刘氏父子之风不唾而詈之者几希矣欲其能如曾侯一以表贤善俗为心而不夺于世岂可得哉于是既书其事而适有以陈令举骑牛诗画为寄者因并以遗曾侯请刻堂上以补一时故事之缺云】苏子瞻醉白堂记【故魏国忠献韩公作堂于私第之池上名之曰醉白取乐天池上之诗以为醉白堂之歌意若有羡于乐天而不及者天下之士闻而疑之以为公既已无愧于伊周矣而犹有羡于乐天何哉轼闻而笑曰公岂有羡于乐天而已乎且愿为寻常无闻之人而不可得者天之生是人也将使任天下之重则寒者求衣饥者求食凡不获者求得茍有以与之将不胜其求是以终身处乎患难之域而行乎利害之途岂其所欲哉夫忠献公既已相三帝安天下矣浩然将归老于家而天下共挽而留之者莫释也当是时其有羡于乐天无足怪者然以乐天之平生而求之于公较其所得之厚薄浅深孰有孰无则后世之论有不可欺者矣文致太平武定乱略谋安宗庙而不自以为功急贤才轻爵禄而士不知其恩杀伐果敢而六军安之四夷八蛮想闻其风采而天下以其身为安危此公之所有而乐天之所无也乞身于强健之时退居十有五年日与其朋友赋诗饮酒尽山水园池之乐府有余帛廪有余财而家有声妓之奉此乐天之所有而公之所无也忠言嘉谟妓于当时而文采表于后世死生穷达不易其操而道徳髙于古今此公与乐天之所同也公既不以其所有自多亦不以其所无自少将推其同者而自托焉方其寓形于一醉也齐得失防祸福混贵贱等贤愚同乎万物而与造物者游非独自比于乐天而已古之君子其处已也厚其取名也廉是以实浮于名而世诵其美不厌以孔子之圣而自比于老彭自同于丘明自以为不如顔渊后之君子实则不至而皆有侈心焉臧武仲自以为圣白圭自以为禹司马长卿自以为相如杨雄自以为孟轲崔浩自以为子房然后世终莫之许也由此观之忠献公之贤于人也逺矣昔公尝告其子忠彦将求文于轼以为记而未果公薨既葬忠彦以告轼以为义不得辞也乃泣而书之】诗集鸾栖【丨鳯丨堂庑潘尼】燕入【旧时王榭堂前丨飞丨寻常百姓家刘禹锡】依竹【野外堂丨丨杜】防茅【背廓堂成丨白丨杜】宿雾披【公堂丨丨丨】西郊向【时出碧鸡坊丨丨丨草堂并同上】风露入【丨丨气丨秋堂凉韩】达者升【防夏三千志丨丨得丨堂杜】髙且新【中堂丨丨丨韩】开襟豁【丨丨野堂丨杜】
