<!-- { "loadSidebar": true } -->
　　义役买田助役【乾道二年臣僚奏处州松阳县惮征役之苦随役户多寡输金丨丨遇当役者以田丨之名曰义丨】给田充役【淳熙七年王希吕等奏昔苏轼有丨丨募役之请臣伏覩浙西一路有官田百万余畆乞均给诸郡以丨义丨】官民从便【乾道七年臣僚奏知处州松阳县有一两都惮充役破产之苦约各出田以助役户数月之间一县二十五都悉皆约成大概随产之多寡量家力之厚薄输金买田永为众产遇当役者以田助之又自相评议推排役次以名闻官盖有排定一二十年者臣又将松阳规约颁之其余五县施行近缘朝廷兼行丨户差役处州之人以义役已成惜其遽坏伏望睿防行下本州许从丨便依义役规约行使官户愿预者听其添入七年正月十九日】义差从便【淳熙十一年臣僚奏伏见去年十月四日臣僚言处州及两浙有见行助役去处听从民便官司不得干预如民间自能久行自能息争止讼仰州县依见行条法照应物力资次依公差募言者欲差役义役二者并行元不曽尽罢义役欲望指挥诸路监司州县应有义役与从民便外有不愿义役或有争讼乃行差役奉圣防依】臣僚申请义役劄子【臣任处州日访闻松阳县有一两都惮于充役欲各出田以助役风义可取臣因而劝勉数月之间一县十五都悉皆约成大概随役户之多寡量产户之厚薄输金买田充为众产遇当役者以田助之又自相推评排比役次以名闻官盖排至一二十年者既絶争论又无破家竭产之患田里雍和几有古风民间名曰义役臣又将松阳规约颁其余五县方施行间臣防思召还即以嘱交代楼璩节次得报诸县已皆就绪方今天下苦于争役而处州六县之民独能以义相率辑睦如此实是圣化所渐可以砥砺頽俗近缘朝廷兼行官户差役处州之人以义役已成惜其遂壊屡有士夫逺来谒臣丏一言于朝廷行下所属不妨官户混差指挥存留已结义役并官户亦自各愿结入同飨其利即与新法别无相妨伏望圣慈矜悯此方独能兴于礼义特降睿防行下本州许从民便依旧循义役规约行使官户愿入者听其添入仍乞令见知处州胡沂日下将六县已结义役规约详细缮写成册缴送以闻俟尘圣览或可以风示四方助成美化取进止三省同奉圣防依仍闗牒诸路遵依施行】福建提举使帖【当司受词其间陈诉多有差役不当及义役推排不公推原其故若县令于差役之际拖照官簿产钱髙下歇役久近参以陪法资次定差安有番诉一缘乡司县吏出入产钱走弄作弊遇差一役扰及数家取乞餍足方与改正使下户困于台府之陈论重以胥吏之取乞破荡家产情委可念义役本从民便为役首者若将都内当充之人随其物力及参陪法公心排定或独充二年或一年或半年或两户共充一年或三户共充一年其不可充者则出谷助役各随乡例立定义约经官印押周而复始亦复何辞只缘役首用心不公与上户相为表里或隐寄势家或分出小户却将寻常不系差役之人附入数内强之承认弊幸多端词诉不已委为未便合行下诸县自后差役必须预期监役案乡司拖照官簿从实供刷防尾单帐参以产钱髙下歇役久近批朱脚次典押结罪保明聚防防差母堕吏奸仍缴防尾单赴司照应其系义役去处亦仰役首尽推排合充役人姓名置规约簿三扇一留本县一付役首一申发本司照应或有差役不当仰先经县陈理如已允当本县即给付鼠尾单许经次第官司陈词本司将来防检得定差不公推排不当定追役案人吏乡司及役首重行责罚如被差人妄诉亦必断遣押下着役其见役人役次未满合先期差替及役次已满或因本郡争论选差未定难以令其乆待即合一面毁劈朱记往役仍先勒役案代充奉提举台判知县之职抚字催科不容偏废盖县事追会必须保正县道财赋必须耆长一都保正则一都之事废一乡阙耆长则一乡之财赋亏理势必然差役不当催科不行上下煎焦日不暇给抚字之意泯矣大凡作县差役为急务知县茍于此究心马则抚宇催科之政举矣照行仍备榜】义役序【天下之事至于义而止义也者公于人而宜于事之谓也舍义而行则人各求其便事各放其利矣且三代之时井地画而赋役轻而里正之设自友助扶持之外它无所责人亦安焉而为之故义两立于君民之间其后此意不存役法寖重凡盗贼之警捕文书之奉行向之事属于官者今皆督之矣至于服勤之方暇不几数年又复驱役富家巨室犹可焉中产之家百金之室自供输用度之外盖无几矣此诚利害之所闗又安能絶其无规避争竞之端耶今之设为丨丨诚可为便利之举絶楚越肝胆之殊辟尔汝藩篱之隔而有古人相友相助之意是举也肇于松阳仿于诸县向者臣僚以此而申请上亦嘉之吾之一都较其产户不为少要之充役实为难然亦谁可得而茍免者今欲远则放于松阳近则纉于崇邑上则遵圣防之所俞下则合人心之所欲非便利欤殆见风义蔼然于闾里之间向之未入吾义役者亦乐然从之而争竞之风寖矣】

　　古今合璧事类备要外集卷三十
　　钦定四库全书
　　古今合璧事类备要外集卷三十一
　　宋　谢维新　撰
　　救荒门
　　平粜
　　平粜总论【谷粟人之大命所闗也古者圣王贱金玉而贵五谷是金玉未足贵而谷粟至可贵者也然金玉之为物皆可髙其直惟谷粟之直则与金玉相反岂谷粟又不金玉若耶盖金玉饥不可食而谷粟一日不食则人必饥而死要当使家丰其储人足其食无一夫或受其馁斯可矣其视金玉之有无不计轻重者相去万万也故民可百年无金玉不可以一朝无谷粟谷粟宜髙其直而不可使之髙金玉宜低其价而不能使之低使谷粟之亦如金玉则民有不聊生者矣然谷粟出于农彼其终嵗勤于畎畆力于稼穑一旦谷粟贱于粪土轻于草芥岂其所乐者哉尔农将不知所劝必至于捐本而逐末善为国者使贵无伤于民贱无伤于农非两适其平可乎此平粜之法所以为能乆可行也】
