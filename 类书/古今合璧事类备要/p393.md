<!-- { "loadSidebar": true } -->
　　事类冠见【赵文子丨丨栾武子武子曰善哉昔吾逮事庄主华则荣矣实之不知请务实乎见中行宣子宣子曰贤哉惜也吾老矣见范文子文子曰而今可以戒矣夫贤者戒骄故兴王赏谏臣佚王罚之吾闻古之王者政徳既成又听于民于是乎使工诵箴谏于朝在列者献诗使勿兠风听胪言于市辩夭祥于谣考百事于朝问谤誉于路有邪而正之尽戒之术也先王疾是骄也见郤驹伯驹伯曰善哉然而壮不若老者多矣见韩献子献子曰戒之此谓成人始与善善进不善蔑由进矣始与不善不善进善亦蔑由进矣如草木之产也各以其物人之有冠犹宫室之有墙屋也粪除而已何加焉见智武子武子曰成宣之后而老为大夫非耻乎成子之文宣子之忠其不可忘乎夫成子道前志以佐先君道法而卒以政可不谓文乎夫宣子尽谏于襄灵以谏取恶不惮死进也可不谓忠乎吾子勉之有宣子之忠而纳之以成子之文事必济见若成叔子叔子曰抑年少而执官者众吾安容子见温季子季子曰谁不可以求乎见张老而语之张老曰善矣从栾伯之言可以滋范叔之教可以大韩子之戒可以成物偹矣志在子若夫三郤亡人之言也何述焉智子之道善矣是先主覆露子也国晋语】嫁戒【大夫之冠也父命之女子之嫁也母命之往送之门戒之曰往之女家必敬必戒母违夫子以顺为正者妾妇之道也孟子】女诫【曹大家作】试儿【江西风俗儿生一朞用珍寳服玩饮食试之顔氏家训】教妇【谚曰丨丨初来教儿婴孩诚哉是同上】女则【唐长孙皇后作丨丨】顔氏家训【北齐黄门侍郎顔之推作】王氏家训【王通曰甚矣王道难行也吾家顷铜川六世矣未尝得宣其用退而咸有述焉盖先生宋朝王先生之述曰时变论江州府君之述曰五经决録晋阳穆公之述曰政大论同州府君之述曰政小论安康献公之述曰皇极获议铜川府君之述曰兴衰要论余小子谠覩成训勤九载矣】楚督其业【见前览羣史下】问志何语【独孤及为儿时诵孝经父试之丨曰儿丨丨丨对曰立身行道名于后世宗党竒之天寳初以道学髙第本】称名畏义【杞文舒为其子弟作名皆依谦以见意故后兄子黙字居静沈字处道子浑字仲深字道冲遂作书戒之曰以黙冲虚为名欲使尔曹丨丨丨丨也】终身逊路【朱仁轨字徳容隐居养子尝诲子弟曰丨丨丨丨不五百步终身逊畔不失一段唐朱敬则】
　　诗集责懒惰【白髪被两髸肌肤不复实惟有五男儿总不好纸笔阿舒已二八丨丨故无匹阿宣行志学而不爱文术雍端年十三不识六与七通子垂九龄但覔梨与栗天运茍如此且进杯中物陶潜责子】勉后生【养子不教父之过训导不严师之惰师严父教两无外学问不成子之罪暖衣饱食居人伦视我笑谈如土块攀髙不及下品流稍遇贤才无与对丨丨丨力相诲投明师莫自昧一朝云路果然登姓名及等呼先辈室中若未结亲姻自有佳人求匹配勉旃汝等各早脩莫待老来空自悔司马温公】







　　古今合璧事类备要续集卷四
　　钦定四库全书
　　古今合璧事类备要续集卷五
　　宋　谢维新　撰
　　家世门
　　世家
　　歴代源流【何谓世家盖取其仕宦世不乏人虞夏曰世赏书赏延于世商曰世劳世选尔劳周曰世禄世禄之家又孟子仕者世禄以诸侯则世其国以卿大夫则世其家三代而上则然也秦不足道两汉以来或以袭封或以保任或以世科越魏晋以至于我国朝班班史册亦莫不然者矣】
