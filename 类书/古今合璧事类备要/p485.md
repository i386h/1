<!-- { "loadSidebar": true } -->
　　封疆玉门为限【后和帝朝匈奴连车师入冦河西议者因欲闭丨丨阳闗以絶其恶注二闗名在炖煌西界后西域传】铜柱为界【马援到交趾立丨丨丨汉之极丨广记】收河南地【始皇三十三年巡北边乃遣恬发兵三十万人北伐匈奴丨丨丨丨为四十四县筑长城因地形用制险塞起临洮至辽东延袤万余里威制匈奴史本纪】失河南地【匈奴冒顿单于大破灭东胡王虏其民众畜产既归西击走月氐南并楼烦白羊王二王之居在河南悉复收秦所使恬所夺匈奴地者与汉闗故河南塞至朝肤施遂侵燕代而始强大汉匈奴传】复河南地【宋文帝七年有恢丨丨丨志三月诏简甲卒五万给右将军刘彦之遣使告魏王曰河南旧是宋土中为彼所侵今当修复旧境不闗河北魏主大怒曰我生髪未燥已闻河南是我丨此岂可得必若进军今当权敛戍相避须冬寒地浄河冰坚合自当取之通鉴宋本纪】大唐覊縻州【唐通四夷羁縻路一曰营州入安东二曰登州海行入髙丽渤海道三曰夏州塞外通大同云中道四曰中受降城入囘鹘道五曰安西入西域道六曰安南通天阙道七曰广州通海夷道唐兴初未暇于四夷自太宗平突厥西北诸蕃及蛮夷稍稍内属即其部落列置州县其大者为都督府以其首领为都督刺史皆得世袭虽贡赋版籍多不上户部然声教所暨皆邉州都督都护所领着于令式】皇宋化外州【丨丨丨丨丨盖唐羁縻之镇河北路安东上都护府幽慎易涿檀营平燕归顺辽师顺瑞蓟河东路安北大都护府单于大都护府镇北大都护府云应新蔚妫朔寰儒毅陜西路安西大都护府庭灵夏凉沙鄯瓜银盐胜宥西廊防宕叠甘肃仆浙阳建康镇　利州路松扶翼当悉恭拓直保静　防州路思费播夷防西髙业充庄琰　广南路交峯瀼严田爱懽陆福禄长越温演林景环平琴山武安古徳化即茫州并东坡指掌图】以斧画地【大渡河一名沬水源出游州入龙游县界我太祖得天下丨所持王丨丨舆丨图曰自大渡爲界此外吾不有也故二百年无外患逺虑如此】以刀划地【绍兴四年川陜宣抚司都统制吴玠败敌于仙人闗初宗弼与玠连战未决敌拥众乗城玠遣统制官杨政以刀枪手深入吴玠丨丨丨丨谓诸将曰死则死此敢退者斩】
　　亭障密艾【汉时天水郡属县防道注有丨丨亭】辅平【酒泉郡属县玉门注有丨丨亭】熊水【丨丨障北部都尉治在武威郡属县休屠】鱼泽【炖煌郡效谷本丨丨障孝武帝元封六年济南崔不意为丨丨尉教力田以勤效得谷因立为县名】偃水【丨丨障北部都尉治在酒泉郡防水县】昆仑【广至县宜禾都尉治丨丨障莽曰广栢】东部【丨丨障丨丨都尉所治在酒泉防水县】西部【丨丨鄣丨丨都尉所治在干齐】嚣安【安定郡隂宻县古宻人国有丨丨亭】广延【三水县属国都尉治有盐亭莽曰丨丨亭】匈归【上郡丨丨都尉治塞外丨丨鄣属并州匈归者言丨奴丨附】石门【五原郡稒阳北出丨丨障得光禄城又西北得支就城又西北得头曼城又西北得雽河城又西得宿虏城】慈平【丨丨亭名在西河】五原【同上】填河【丨丨亭在五原郡】厌狄【丨丨亭故代国】翁龙【西河郡武帝元朔四年置南部都尉治丨丨埤是属并州】埤是【见上并汉地理志】逺者千里【汉使光禄徐自为出五原塞数百里丨丨丨丨筑城障列亭至卢朐而使游击将军韩説长平侯卫伉屯其傍又使强弩都尉路博徳筑居延泽上其秋匈奴大入云中定襄五原朔方杀畧数千人败数二千石而去尽壊光禄所筑亭障又使右贤王入酒泉张掖畧数千人防任文击救尽复失其所得而去汉匈奴传】寇者少利【昭帝时匈奴数万骑南旁塞猎行攻塞外亭障畧取吏民去是时汉邉郡烽火候望精明匈奴为邉丨丨丨丨希复犯塞同上】筑候修烽【光武建武十二年遣骠骑大将军杜茂将象郡弛刑屯北邉丨亭丨丨丨燧本纪】据险立堡【唐王忠嗣训练士卒随缺补缮自朔方至云中寰数千里丨要丨丨城丨斥地甚逺本传】依碛置亭【郭震为凉州都督初州境轮广四百里虏来必傅城下元振始于南硖口置和戎城北丨丨丨百丨军制东要路　遂拓境千五百里自是州无虏扰唐本传】晁错备边议【秦时北攻胡貉筑塞河上南攻杨粤置戍卒焉夫胡貉之地积隂之处木皮三寸冰厚六尺食肉而饮酪其人密理其性能寒杨粤之地少隂多阳其人疏理其性能暑秦之戍卒不能其水土戍者死于邉输者偾于道秦民见行如往弃市因以讁发之名曰讁戍凡民守战至死而不降北者以计为之也故战胜守固则有拜爵之赏攻城屠邑则得财卤以富家室故能使其众蒙矢石赴汤火视死如生今秦之发卒有万死之害亡铢两之报死事之后不得一算之复天下明知祸烈及已也陛下幸忧邉境遣将吏发卒以治塞甚大惠也然令逺方之卒守塞一嵗而更不知胡人之能不如选常居者家室田作且以备之以便为之髙城深堑具蔺石布渠荅为中周虎落先为室屋具田器乃募罪人及免徒复作令居之不足募以丁奴婢赎臯及输奴婢欲以拜爵者不足乃募民之欲往者皆赐髙爵复其家予冬夏衣廪食能自给而止其亡夫若妻者县官买予之人情非有匹敌不能久安其处塞下之民禄利不厚不可使久居危难之地胡人入驱能止其所驱者以其半予之则里邑相救助赴胡不避死非以徳上也欲全亲戚而利其财也此与东方之戍卒不习地埶而心畏胡者功相万也徙民实邉使逺方亡屯之事塞下亡系虏之患利施后世名称圣朝】充国屯田奏【臣闻兵者所以明徳除害也故举得于外则福生于内不可不慎臣所将吏士马牛食月用粮十九万九千六百三十斛盐千六百九十三斛茭藳二十五万二百八十六石难久不解繇役不息又恐他夷卒有不虞之变相因并起为明主忧诚非素定庙胜之册且羌虏易以计破难用兵碎也臣愚以为击之不便计度临羌东至浩亹故思及公田民所未垦可二千顷以上其间邮亭多壊败者臣前部士入山伐材木大小六万余枚皆在水次愿罢骑兵留弛刑应募及淮阳汝南步兵与吏私从者合凡万二百八十一人用谷月二万七千三百六十三斛盐三百八斛分屯要害处冰解漕下缮郷亭浚沟渠治湟陿以西道桥七十所令可至鲜水左右田事出赋人二十畮至四月草生发郡骑及属国胡骑伉健各千倅马什二就草为田者游兵以充入金城郡益积畜省大费今大司农所转谷至者足支万人一嵗食谨上田处及器用簿唯陛下裁许上报曰皇帝问后将军言欲罢骑兵万人留田即如将军之计虏当何时伏诛兵当何时得决熟计其便复奏充国上状曰臣闻帝王之兵以全取胜是以贵谋而贱战战而百胜非善之善者也故先为不可胜以待敌之可胜蛮夷习俗虽殊于礼义之国然其欲避害就利爱亲戚畏死亡一也今虏亡其美地荐草愁于寄托逺近骨肉离心人有畔志而明主班师罢兵万人留田顺天时因地利以待可胜之虏虽未即伏辜兵决可期月而望羌虏瓦解前后降者万七百余人及受言去者凡七十辈此坐支解羌虏之具也臣谨条不出兵留田便宜十二事步兵九校吏士万人留屯以为武备因田致谷威徳并行一也又因排折羌虏令不得肥饶之地贪破其众以成羌虏相畔之渐二也居民得并田作不失农业三也军马一月之食度支田士一嵗罢骑兵以省大费四也至春省甲士卒循河湟漕谷至临羌以眎羌虏杨威武传世折冲之具五也以闲暇时下所伐材缮治邮亭充入金城六也兵出乗危徼幸不出令反畔之虏窜于风寒之地离霜露疾疫瘃惰之患坐得必胜之道七也亡经阻逺追死伤之害八也内不损威武之重外不令虏得乗间之势九也又亡惊动河南大开小开使生他变之忧十也治隍陿中道桥可至鲜水以制西域信威千里从枕席上过师十一也大费既省繇役豫息以戒不虞十二也留屯田得十二便出兵失十二利臣材下唯明诏博详公卿议臣采择上复赐报曰后将军言十二便闻之虏虽未伏诛兵决可期月而望者谓今冬邪谓何时也将军独不计虏闻兵颇罢且丁壮相聚攻扰田者及道上屯兵复杀畧人民将何以止之充国复奏曰臣闻兵以计为本故多算胜少算先零羌精兵今余不过七八千人罕开莫须又颇暴畧其羸弱畜产畔还者不絶皆闻天子明令相捕斩之赏臣愚以为虏破壊可日月冀逺在来春故曰兵决可朞月而望臣愚以为屯田内有亡费之利外有守御之备骑兵虽罢虏见万人留田为必禽之且其土崩归徳宜不乆矣臣闻战不必胜不茍接刃攻不必取不茍劳众今释坐胜之道从乗危之势往终不见利空内自疲敝贬重而自损非所以示蛮夷也且匈奴不可不备乌桓不可不忧今久转运烦费倾我不虞之用以赡一隅臣愚以为不便唯陛下省察充国奏每上辄下公卿议臣初是充国计者什三中什五最后什八有诏诘前言不便者皆顿首服】李遐叔吊古战场文【浩浩乎平沙无垠夐不见人河水萦带羣山紏纷黯兮惨悴风悲日曛蓬防草枯凛若霜晨鸟飞不下兽挺亡羣亭长告余曰此古战场也尝覆三军往往鬼哭天隂则闻伤心哉秦欤汉欤将近代欤吾闻夫齐魏徭戍荆韩召募万里奔走连年暴露沙草晨牧河冰夜渡地阔天长不知归路寄身锋刃腷臆谁诉秦汉而还多事四夷中州耗斁无世无之古称戎夏不抗王师文教失宣武臣用竒竒兵有异于仁义王道迂阔而莫为呜呼噫嘻吾想夫北风振漠胡兵伺便主将骄敌期门受战野竖旄旗川回组练法重心骇威尊命贱利镞穿骨惊沙入面主客相搏山川震声柝江河势崩雷电至若穷隂凝闭凛冽海隅积雪没胫坚冰在须鸷鸟休巢征马踟蹰缯纩无温堕指裂肤当此之时天假强胡凭陵杀气以相剪屠径截辎重横攻士卒都尉新降将军复没尸填巨港之岸血满长城之窟无贵无贱同为枯骨可胜言哉鼓衰兮力尽矢竭兮絶白刃交兮寳刀折两军蹙兮生死决降矣哉终身夷狄战矣哉骨暴沙砾鸟无声兮山寂寂夜正长兮风淅淅魂魄结兮天沉沉鬼神聚兮云羃羃日光寒兮草短月色苦兮霜白伤心惨目有如是耶吾闻之牧用赵卒大破林胡开地千里遁逃匈奴汉倾天下财殚力痡任人而已其在多乎周逐玁狁北至太原既城朔方全师而还饮至策勲和乐且闲穆穆棣棣君臣之间秦起长城竟海爲闗荼毒生灵万里朱殷于闲反汉击匈奴虽得隂山枕骸徧野功不补患苍苍烝民谁无父母提携捧负畏其不夀谁无兄弟如足如手谁无夫妇如宾如友生也何恩杀之何咎其存其没家莫闻知人或有言将信将疑悁悁心目寝寐见之布奠倾觞哭望天涯天地为愁草木凄悲吊祭不至精魂何依必有凶年人其流离呜呼噫嘻时耶命耶从古如斯为之奈何守在四夷】王翰古长城吟【长安少年无逺图一生惟羡执金吾麒麟前殿拜天子走马为君西击胡胡沙猎猎吹人面汉虏相逢不相见遥闻钟鼔动地来传道单于夜犹战此时顾恩宁顾身为君一行摧万人壮士挥戈囘白日单于溅血染朱轮囘来饮马长城窟长城道傍多白骨问之耆老何代人云是秦王筑城卒黄昏塞北无人烟鬼哭啾啾声沸天无罪见诛功不赏孤魂流落此城邉当时秦王按劒起诸侯步行不敢视富国强兵三十年筑怨兴徭九千里秦王筑城何太愚天实亡秦非北胡一朝祸起萧墙内渭水咸阳不复都】
