<!-- { "loadSidebar": true } -->
　　再嫁生子再嫁【声伯之母不聘穆姜曰吾不以妾为姒生声伯而出之嫁于齐管于奚生二子而寡以归声伯声伯以其外弟为大夫而嫁其外妹于施孝叔郤犨来聘求妇于声伯夺施氏妇以与之妇人曰鸟兽犹不失俪子将若何曰吾不能死亡妇人遂行生二子于郤氏郤氏亡归二子于施氏施氏逆诸河沈其二子妇人怒曰已不能庇其伉俪而亡之又不能字人之孤而杀之将何以终遂誓施氏成公十一年】丧夫再嫁【诸葛恢女嫁庾亮子会妇既寡不复出嫁此女性凶强无有登车理恢既许江霦婚乃移家近之后诳女云宜徙于是家人一时去独留女在后比其觉已不复得出江暮来女哭骂弥甚积日渐歇江暝而入宿但在对床上后观其意转江乃诈魇良久不寤声气转急女乃呼婢云唤江郎觉江于是跃来就之曰我自是天下之男子卿何事而乃见唤耶既尔相闗不得不与人语女黙然而慙情谊遂笃恢女既改适与亮书及之答曰贤女尚少故其宜也感念亡儿若在初没世説】张女五嫁【陈平事】文君新寡【相如事○并见贫婚类】四灯正坐【笋采爽之女为隂喻妻而夫早亡爽逼嫁与太原郭奕采入郭氏家暮乃去帷帐建丨丨按剑丨丨郭不敢通】三年不言【李元盛后尹氏好学初适扶风马元正再为元盛继室以再醮之故丨丨丨丨】鸾镜对舞【賔王获一鸾不鸣夫人曰丨见类则鸣乃垂丨以照之鸾覩影乃悲鸣而舞异苑】胶重续【汉武帝时西海有献胶五两者武帝射于甘泉宫帝弓断西使乞以所进胶续之两头遂相着曰可以射终日不断帝大悦因名续胶博物志借用】续亲以妹继室【韩须如齐逆女齐陈无宇送女致少姜少姜有宠于晋侯晋侯谓之少齐少姜卒齐侯使晏婴请继室于晋曰寡君不腆先君之适以备内官焜燿先人之望则又无禄早世陨命寡人失望君义不忘先君之好惠顾齐国辱收寡人徼福于太公丁公二公齐先君照临敝邑镇抚其社稷则犹有先君之适及遗姑姊妹若而人君若不弃敝邑而辱使董振择之以备嫔嫱寡人之望也韩宣子使叔向对曰寡君之愿也寡君不能独任其社稷之事未有伉俪在衰绖之中是以未敢请君有辱命惠莫大焉若惠顾敝邑抚有晋国赐之内主岂惟寡君举羣臣实受其贶其自唐叔以下实宠嘉之遂成婚左传】再娶少女【崔浩娶郭逸女逸妻王氏竒浩以为得壻后女亡故以少女继婚浩遂重结好】继纳小妹【李行修娶王仲舒女其防妹从其后女亡仲舒托行修续亲梦女曰纳小妹则妾幸矣李遂续王氏婚】择娶九姨【龙图刘公晔未第前娶尚书晃之长女早亡而赵氏犹有二妹皆未适人既而刘公登科晃捐馆夫人复欲妻之使媒妁通意刘曰若有武有之德则不敢为姻如言禹别之州则庶可从命葢刘公不欲七姨为匹意欲九姨议亲故也夫人诺曰谚云薄饼从上揭刘郎才及第岂得便拣防人家女刘曰非敢有择但七姨骨相寒薄遂娶九姨后生七子皆至大官七姨后适闗生竟不第落泊寒馁暮年刘氏养之终身青箱杂记】再娶小姨【欧阳公修与王宣徽拱辰同为薛简肃公子壻文忠公先娶长女王拱辰娶其次后文忠丨丨其妹故文忠有旧女壻为新女壻大姨夫作小姨夫之戯】
　　约婚指腹为婚【贾复与五校战大破之复伤疮甚光武惊曰失吾名将闻其妇有孕生女邪我子娶之生男耶我女嫁之】怀孕许婚【韦放字元直与呉郡张率皆有侧室懹孕因指腹为昏其后各产男女未及成长而率亡及为北徐州刺史时有贵族请昏者放曰吾不失信于吾友乃以息岐娶率女又以女适率子时称放能笃旧南史】赍装寻约【东都仁和里裴尚书寛子孙众盛实为名阀天后时宰相魏元同选为壻未成婚而魏陷罗织狱家徙镇岭表及北还女已逾笄其家无以为资剪下髪为尼有一尼自外至曰女福丰厚必有令匹子孙将遍天下宜北归家人遂不敢议及荆则裴赍装以迎矣出栁玭家训】登第申好【见有疾类不背前约】
　　求婚玉田得璧【见夤縁类】文书衔袖【唐处士侯高将嫁其女曰吾一女怜之必嫁官人不以与凡子王适懐竒负气曰吾求妇久矣闻侯翁可人意且闱其女贤谩谓媒妪曰吾明经及第即官人侯翁女幸嫁若能令侯公许我即进百金妪诺公曰诚官人即取文书来适计穷吐实妪曰无苦我祗得一卷书粗若告身者我袖以往公未必取视公望见丨丨丨丨果信不疑曰足矣以女适王氏韩王适碑○以上男家求女】可求佳对【晋元帝谓刘隗曰邓氏晋妹卿丨为丨丨】敬慕公子【宗连谓赵元叔曰鄙人切不自量丨丨丨丨今有一女愿为箕帚妾公子意何如元叔遂聘为妻　以上系女家求男】强婚强使委禽【郑徐吾犯之妹美公孙楚聘之矣公孙黒又使强委禽焉女曰子晢诚美矣抑子男夫也左传】强使婚昵【唐于頔常怒判官薛正伦奏贬陜州长史比诏下頔中悔奏复署旧职正伦死以兵卫其居丨丨孽子丨丨】何爱一女【孙破虏呉夫人早失父母与弟景居孙坚闻其才貌欲娶之呉氏亲戚将拒焉夫人曰丨丨丨丨以取祸乎】以安六亲【中宫常侍唐衡欲以女妻汝南传公明不娶转以女妻荀彧彧父绲慕衡势诫彧娶之为论者所讥臣松之云时阍竪用亊四海屏气尤惧唐衡威权莫二顺则六亲以安违则大祸立至斯以存易亡之由昔蒋诩娶于王氏无损清高之操绲之此婚庸何伤乎典畧】
　　辞婚以逺悔婚【王褒伟元与管彦为友约男女为婚彦后葬父于洛阳褒遂别嫁其女谓彦弟馥曰昔嫁姊妹皆逺吉凶断絶今贤兄葬父洛阳而京邑岂吾结好之意哉馥曰嫂齐人也当还褒曰岂有葬父洛阳而随妻去齐如此去就何婚之有】因隙絶婚【王珣兄弟皆谢氏壻以猜嫌致隙太傅遂与珣兄弟絶婚珣在东闻安薨便出京师诣族弟献之曰吾欲哭谢公献之惊曰所朢于法防于是直前哭之甚恸法防珣小字○魏袁术字公路为子索吕布女后布怨术女已在涂追还絶婚】怒郤求婚【王述字怀祖子坦之为桓温长史温欲为子求婚于坦之及还省父而述爱坦之虽长太犹抱寘膝上坦之因言温意述大怒遽排下曰汝竟痴耶讵可畏温面而以女妻兵耶】辞弗与婚【魏王谦为大将军何进长史进以名公之胄欲求为婚见其二子使择焉谦弗许】一语谢絶【谢尚书裒求婚诸葛恢小女恢曰我不能与谢裒儿婚】一语败盟【白敏中为相尝欲以进士侯温为子壻且有日矣其妻卢氏曰身为宰相愿为我壻者多矣已既姓白又以侯氏子为壻必为人呼作白侯耳敏中乃止焉○以上系女家辞婚】辞齐非偶【春秋郑太子忽有功于齐齐侯请妻之忽丨人问其故答曰人各有偶丨大丨吾丨】畏霍权盛【汉隽不疑字曼倩为京兆尹大将军霍光欲以女妻之不疑畏其盛大固辞】张范辞袁【魏丨丨字公仪袁隗欲以女妻范范丨不受】亘谐辞刘【丨丨字伯绪刘表欲以侄女妻之辞因陈张处拒不受】不为乱伦【晋陆玩为侍中司空兄为尚书仆射録光禄事父英高平相玩子纳尚书令王导初至江左请婚于陆陆曰培塿无松栢薰犹不同器玩丨丨丨丨之始】不结高门【见择妇门】以妻让兄【苍吾绕娶妻而美让与其兄让则让矣非礼之让也家语】辞室与弟【敝无存之父将室之辞以与其弟曰此行也不死必娶高国注言欲立功娶卿相女系男辞婚】
　　诗集结婚【冉冉孤竹生结根太山阿与君为新婚丝附女萝丝生有时夫妇防有宜千里逺丨丨悠悠隔山陂思君令人老轩车来何迟伤彼蕙兰花含英扬光辉过时而不来将随秋草萎君亮执高节贱妾亦何为古乐府】择妇【天下无正声悦耳即为娯人间无正色悦目即为姝声色非相逺贫富则有殊贫为时所弃富为时所趍红楼富家女金缕绣罗襦见人不敛手娇痴二八初母兄未开口已嫁不须臾緑窻贫家女寂寞二十余荆钗不直钱衣上无真珠几闻人欲聘临日又踟躇主人会良媒置酒满玉壶四坐且勿饮听我歌两途富家女易嫁嫁早轻其夫贫家女难嫁嫁晚孝于姑闻君欲娶妇娶妇意何如白居易议婚】贵婚鸣鸾桂树【举士江南子各以能诗闻一来取高第官佐东宫军迎妇丞相府夸映秀才羣丨丨丨丨间观者何纷纷韩送陆畅诗】碧鸡莲幕【蔡君谟娶葛常之祖姑清源君已而赴漳南幕常之曽祖通议赠诗曰藻思旧传青管梦哲科新试丨丨才乍依仲寳丨花丨更下温郎玉照台】玉京状头【卢储投卷谒李翺尚书长女及笄见文寻绎数四曰此人必为状头李闻之乃慕为壻来年果状头及第过殿试径赴佳期作催妆诗曰昔年将去丨丨游第一仙人许丨丨今日已成秦晋会早教鸾鳯下妆楼】青桂嫦娥【袁筠娶萧安女言定未几而擢第罗隠诗云细看月轮还有意定知丨丨近丨丨】富婚金屏绣褥【杜诗李监宅屏开金孔雀褥隠绣芙蓉门阑多喜色女壻近乘龙】绣襦甲帐【文萧抵山西睹一姝歌曰若能相伴陟仙坛应得文萧驾采鸾自有丨丨并丨丨琼台不怕雪霜寒】贫婚【见择妇注】
　　世婚两姓婚姻【徐州古丰县有村曰朱陈去县百余里桑麻青氛氲机梭声札札牛驹走纷纷女汲涧中水男采山上薪县逺官事少山深人俗淳有财不行商有丁不入军家家守村业头白不出门生为陈村氏死为陈村尘田中老与防相见何欣欣一村唯丨丨世世为丨丨亲疎居有族少长游有羣黄鸡与白酒欢会不隔旬生者不逺别嫁娶先近隣死者不逺葬坟墓多绕村既安生与死不苦形与神所以多夀考往往见孙我生礼义乡少小孤且贫离乱失故乡骨肉多散分江南与江北各有平生亲存者终日别逝者隔年闻悲火烧心曲愁霜侵鬓根一生若如此长羡陈村民白乐天朱陈村】一村嫁娶【向年顾陆丹青手画作朱陈嫁娶图闻道一村唯两姓不将门户嫁崔卢○我是朱陈旧使君劝农曽入杏花村而今风雨那堪画县吏催钱夜打门东坡题陈季常所蓄朱陈村图】
　　防婚十四为妇【妾发初覆额折花门前剧郎骑竹马来绕床弄青梅同居长千里两小无嫌猜丨丨丨君丨羞顔未尝开低头向暗壁千唤不一回十五始展眉愿同尘与灰常存抱柱信岂上望夫台十六君逺行瞿唐滟滪堆五月不可触猿鸣天上哀门前旧行迹一一生苍苔苔深不可扫落叶秋风早八月蝴蝶黄双飞西园草感此伤妾心坐愁红颜老早晚下三巴预将书报家相迎不道逺直至长风沙李白长千行】结发为妻【丝附蓬麻引蔓故不长嫁女与征夫不如弃路旁丨丨丨丨子席不暖君床暮婚晨告别无乃太怱忙君行虽不逺守边赴河阳妾身未分明何以拜姑嫜父母养我时日夜令我藏生女有所归鸡狗亦得将君今生死地沉痛迫中肠誓欲随君往形势反苍黄勿为新婚念努力事戎行妇人在军中兵气恐不扬自嗟贫家女久制罗襦裳罗襦不复施对君洗红妆仰视百鸟飞大小必双翔人事多乖迕与君永相望杜新昏别○程正叔言婚姻结发无义欲去之久矣言结髪为夫妇者只称其少小也如言结发事君结髪事匈奴只言初上头时也岂谓合髻子耶子厚云絶非礼义便当去之语録】
