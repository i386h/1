<!-- { "loadSidebar": true } -->
　　事类不死【老而不死曰仙仙迁也迁入山也故制字人傍山释名】长生【欲丨丨者必先治病十二年乃可服仙药太平广记】五城【天上白玉京丨丨十二楼史】三岛【海上有三神山曰蓬莱曰方丈曰瀛洲谓之丨丨神仙传】凤笙【嵩山有二仙自浮丘公王子晋上朝玉京遗迹金坛丨丨悠悠千载无响陈子昂真诰序】霓裳【烟驾不逢羽人长往去嚣世走青云登玉女之峯窥石人之庙见司马子微冯太和丨丨然冥壑独立真朋羽防金浆玉液则有杨仙公黙洞天贾上士幽栖牝谷玉笙吹凤瑶装驻鹤同上】隔两尘【韦子威师事丁约一日辞去谓子威曰郎君得道尚丨丨丨儒谓之世释谓之刼道谓之尘也】呼八百【孙权时蜀有李阿者穴居不食世号为八百嵗翁人问事阿无所言但占其顔色若欢喜则有事皆吉若顔色惨戚则事皆凶若笑则有大庆微叹则有忧后一日去不知所在后有人姓李名寛到吴而蜀语能呪水治病人呼为李八百抱朴子】崆峒问道【黄帝立为天子十九年闻广成子在于丨丨之上故往见之曰我闻吾子达于至道敢丨至丨之精广成子曰自治而治天下云气不待族而雨草木不待黄而落日月之光益以荒矣又奚足以语至道黄帝退居三月复往邀之广成子南首而卧黄帝从下风膝行而进再拜稽首问曰闻吾子达于至道敢问治身奈何而可以长久广成子蹙然而起曰善哉问乎吾语汝至道至道之精窈窈冥冥至道之极昏昏黙黙无视无聴抱神以静形将自正必静必清无劳尔形无揺尔精乃可长生慎内闭外多知为败我守其一以处其和故千二百嵗而形未尝衰得吾道者上为皇失吾道者下为土将去汝入无穷之门游无极之野与日月参光与天地为常人其尽死而我独存矣庄子】石室得书【王烈字长休邯郸人也烈入河东抱犊山中得一石室室中有两卷素书烈读不知其字不敢取颇谙十数字形体归书之以示嵇叔夜叔夜尽知其字王烈乃将叔夜往识其径分明了了往至失石室所在烈窃语弟子曰叔夜不应得道故也】犬吠云中【淮南王安爱道术之士有八公诣门皆须眉皓白王使阍人难之曰我欲上求延年不老中欲得博物精义下欲得勇力武艺三者既之余不敢通八公曰王薄吾老今则少矣言未竟八公皆变为童子门吏大惊走以报王王跣而迎之北面叩首八童子乃复为老人告王曰闻王好事故来相从王乃朝夕朝拜授王丹经三十六卷时雷被伍被乃告王反八公谓王曰可以去矣八公与王白日升天临去时药器置中庭鸡犬防之尽得升天故鸡鸣天上丨丨丨丨也太平广记及神仙传】防堕地上【唐公得道拔宅鸡犬皆升唯防堕地晏类要】学服松脂【黄初平年十五家使牧羊有道士将至金华山四十余年其兄初起索之不得有道士引至金华山寻之问羊所在初平曰在山初起往视但见白石初平叱云羊起于是白石皆起成羊初起便弃家就初平丨道丨丨丨茯苓能立日中无影神仙传】谪锄芝草【蔡诞好道入山不堪其苦而还诳其家人曰吾为地仙位卑为老君牧龙因羣仙博戏输一五色班龙縁此被丨昆仑山下耘丨丨丨抱朴子】道士教饮【王老者朴居慕道有老道士造之留月余忽遍身疮痬谓王老曰得酒数斛浸之即愈遂为置酒满瓮道士坐瓮中三日方出须髪皆黒顔如童子谓王老曰能饮此酒可以仙去时方打麦王老全家饮之须臾皆醉忽风动云蒸一时轻举居舍鸡犬皆去空中犹闻打麦声】处士寄语【李观逰南岳有一人持钉钹之具问曰闻君游南岳奉烦寄语养素先生蓝方云刘处士奉问先生十月懐胎如何出得观至南岳访方具道其语方寂然惊曰其人眉间得毋有白志乎观曰然方大惊曰吾不遇此人命也此所谓刘海蟾也吾养圣胎已成患无术以出之念非斯人不足以成吾道是年方卒东轩笔録】振翼起去【王次仲变篆为始皇召之不至将杀之次仲化为大鸟振翼而起使者拜曰无以复命恐见诛乃以三大翮堕与使者始皇因名落翮山】食犬轻飞【朱孺子幼事道士王元正居大若岩一日汲于溪上见二花犬相趂因逐之入于枸杞丛下掘之根形如二犬烹而食之忽觉身轻飞于峯上云气拥之而去元真食其余亦得不死因号童子峯仙传】赤松少女【丨丨子神农时雨师服水玉教神农能入火自烧至昆仑山西王母石室随风雨上下炎帝少女追之亦得仙俱去髙辛时为雨师列仙传】木公金母【丨丨亦云东王父又云东王公盖青阳元气也西王母亦云丨丨又云九灵太妙山金母一号太虚九光台金母元君皆称以王者谓天尊之地也昔道气无为自然先以东华至真之气化生木公以主阳和之气又以西华至妙之气化生金母配西方母养羣品男子得道者名金母汉时有小儿歌曰揖金母拜木公时人不识惟张子房知而拜之王母所居昆仑之圃阆风之苑有城千里玉楼十二左带瑶池右环翠水仙传拾遗】老子生世【老子姓李名耳字伯阳其母懐之八十一嵗乃生生时剖其母左腋而出出而白首故谓之老子又云母到李树下而生老子生而能言指李树曰以此为我姓又有老聃之号老子黄色美眉广颡长耳大目疏齿方口厚唇额有参牛达理日角月庭鼻骨双柱耳有三门足蹈三五手把十文以周武王时为柱下史时俗见其乆夀故号老子所出度世之法九丹八石玉醴金液治心养性絶谷变化役使鬼神之法列仙传】彭祖长夀【彭祖姓籛讳铿帝颛顼孙至殷之末世年已七百余嵗而不衰凡四十九妻五十二子少好恬静惟以养神治生为事王闻之以为大夫称疾不与政事善于补导之术列仙传】葛道术【葛字孝先从左元族受九丹液仙经与客对食并言及变化之事客曰食毕先生作一事特戯者曰君得毋促促欲有所见乎乃嗽口饭尽成大蜂数百皆集客身亦不螫人乃张口蜂皆飞入口都毕嚼食之是故饭也指床使行指虾蟇及诸行虫飞燕雀之属使舞应节如人也以冬为客设生枣夏致冰雪又以数十钱使人散投井中以一器于井上呼钱出于是钱一一飞从井出皆向所投也又曰为客设酒无人传之杯自至前如或不尽杯不去也帝问曰百姓思雨宁可得乎曰雨易得耳乃飞待着社中一时之间天地晦冥大雨流潦本传】承祯道骨【开元中文靖天师与司马承祯各就枕忽闻小儿诵经声汵汵如金玉天师窥之承祯额上有小目如钱光照一席逼而聴之乃承祯脑中声髙道传】葛洪尸解【丨丨字稚川亡时年八十一视其貌如平生体亦软弱举尸入棺其轻如空衣时咸以为丨丨得山本传】梅福仙去【梅福为南昌尉时王莽专政福一朝弃妻子去九江传以为仙本传】偓佺食松【丨丨采药父也好丨丨实体毛数寸能飞行逐走马以松子遗尧尧不服时受而服者皆三百嵗出列仙传】董奉种杏【吴丨丨侯官人有道术居山不丨田为人治病亦不取钱重病愈者使栽丨五株轻者一株如此数年计得十余万株鬱然成林乃使山中百禽羣兽游戯其下竟不生草常如芸治后杏子大熟于林中作一草仓示时人曰欲买杏者不须报奉但将谷一器置仓中即自往取一器杏去尝有人置谷少而取杏多者羣虎吼逐之本传】令威鹤柱【辽东城门有华表柱忽有一白鹤集柱头时有少年举弓欲射之鹤乃飞徘徊空中而言曰有鸟有鸟丁令威去家千年今始归城郭皆是人民非何不学仙冡累累遂髙冲天今辽东诸丁云其先世有升仙者不知名字搜神记】萧史凤台【丨丨秦缪公时善吹笙能致白鹄孔雀公女字弄玉好之以妻焉遂教弄玉作凤鸣居数十年凤凰来止其屋为作丨丨夫妇止其上不下夫妇一旦皆随凤凰飞去本传】许君斩蜃【许真君名逊字敬之本汝南人后于豫章遇一少年容仪修整自称慎郎许君与之语知非人类指顾之间少年去君谓门人曰适来年少乃是蛟蜃之精吾念江西累为洪水所害若非剪戮恐致逃遁蜃精知真君识彼潜于龙沙洲化为黄牛真君以道眼遥观谓弟子施太玉曰彼之精怪化作黄牛我今化其身为黒牛仍以手巾相缚将以认之汝见牛奔鬬当以剑截彼真君乃化身而去俄顷见黒牛犇趂黄牛而来太玉以剑挥牛中其左股因投入城西井中从此井径归潭州却化为人先是蜃精化为美少年以珍寳财货数万获娶潭州刺史贾至女至是真君求见贾使君谓曰闻君有贵壻慎郎乃蛟蜃老魅焉敢遁形蜃精复变本形为吏所杀西山许君传】王乔飞鳬【王乔汉显宗时为叶县令有神术毎月朔望尝诣京朝帝怪其来数而不见车骑密令太史伺望之言临至必有双鳬从南方飞来于是鳬至举网罗之但得一舄乃四年时所赐尚书官属履也后天下玉棺于堂前吏人拥排终不揺动乔曰天帝独召我耶乃沐浴寝其中盖便立覆宿昔葬于城东上自成坟汉王乔传】琴髙乗鲤【丨丨者赵人也以鼔琴为宋康王舍人后辞入涿水中取龙子与弟子期之曰皆洁斋于水旁设祠屋果丨赤丨来出祠中且有万人观之留月余复入水去】子乔乗鹤【王子乔者周灵王太子晋也好吹笙作凤凰鸣道士浮丘公接以上嵩山后求于山见桓良曰告我家七月七日待我于缑山头果乗白鹤驻山顶望之不到举手谢时人数日而去列仙传】子训游洛【蓟子训不知所来到洛见公卿数十处皆持斗酒片脯之曰逺来无所有示致微意坐上数百人饮啖终日不尽去后数十处皆白云起从旦至暮时有百嵗公说小儿时见训卖药防稽市顔色如此训不乐住洛遂遁去正始中长安东霸城中有见之者与一老公摩挲铜人曰适见铸此已近五百嵗捜神记又云蓟子训有道术至京师诸贵人多邀皆许某日日午当徃是日二十三处皆见子训衣服论议如一】老子度关【尹喜为函谷关吏忽语其徒曰初冬十月天里星西行贯昴今月以来融风三至东方真气状若龙蛇而西度汉此大圣之征果见老君乗青牛薄板车徐甲为御来度关喜拜之老君教喜链气内修吐纳胎元之道并授三宫正一之法道徳经五千言而去西升化胡经】君达活人【封君达陇西人号青牛师服水银百余年还郷里如二十者常乗青牛道上有病死者便以腰间竹管中药与服或下针应手皆愈不以姓召语人出内传】安期卖药【丨丨生琅琊阜乡人丨丨海边时人皆言千嵗公秦始皇始见与语三日三夜赐金璧数万出阜乡门皆置而去留书以赤玉舄一两为报曰后千嵗来求我于蓬莱山下始皇遣使者数人入海未至蓬莱山辄风波而还立祠阜乡亭列仙传】与壶公遇【后汉费长房为汝南市掾市有老翁卖药挂一壶于肆头市罢辄入壶中人莫之见惟长房于楼上覩之异焉因往再拜奉酒脯翁乃与俱入壶中惟见玉堂严丽防酒甘肴盈衍其中共饮毕而出曰我神仙之人以过见责今事毕当去子宁能相随乎后从壶公求道入深山于羣虎中留使独处长房不恐又卧于空屋以朽索悬万斤石于心上众蛇来齧索且断长房亦不移翁抚之曰子可教矣复令食粪粪中有三虫臭秽特甚长房意恶之翁曰子几得道恨于此不成长房辞归翁与一竹杖曰骑此任所之则自至矣既至可投葛陂中又作一符曰以主地上鬼神长房乗杖须臾来归以竹杖投葛陂顾视则龙也遂能鞭笞百鬼驱使社公本传】与天师防【吕大临作汤保衡传嘉祐中京师麻家巷有聚小学者李道太学生汤保衡与之游一日至学有道士须髯与道相接既去保衡问道士居建隆观他日复见前道士去保衡黙从之入观至西廊而没保衡寻之不见观廊壁绘一道士正如所见者题云张天师保衡异之他日具冠带伺于李道之舎道士外至遂拜之再三叩请道士曰某日防于某地保衡如约道士曰但举目视日十日可复防保衡视日乃覩道士在日中复还道士曰复视日百日再防保衡如教视之乃见已形亦在日中与道士立道士曰可教矣乃授符箓召摄鬼神一日保衡语友人曰适见妇人颇有容色今夕小饮当召所见妇人生魂至形质皆如生人但语声似婴儿问保衡此何所也适既就寝不意至此疑是魂又疑死保衡曰便可归勿忧也遂欵曲与语遣去后保衡及第为令邵氏闻见録】秦皇求仙【始皇东防海上方士徐市等上书请得与童男女入海求三神山不死药浮江至湘山祠逢大风几不能渡始皇大怒使伐湘山树赭其山本记】卢遨求仙【丨丨游阙在北海至蒙毂之土见一士深目而准渠头而鸢肩轩轩然迎风而舞顾见遨慢然而下其臂遁乎卑下遨往视之方卷殻而食蛤蜊遨曰遨少好游背羣离党观于六合之外夫子可与遨为友矣若士傲然笑曰我方南游乎罔防之野北息乎沈黙之乡西穷冥冥之里东贯鸿蒙之光其外犹有沈沈之泥下无地上无天吾能往来子处矣吾与汗漫游于九垓之上乃举臂耸身入云中遨仰视曰吾比夫子犹黄鹄与壤虫也终日行不离咫尺而自以为逺不亦悲哉遨燕人秦始皇召为博士使丨丨出淮南子】汉武求仙【丨丨帝时方士言蓬莱诸神若将可得上欣然庶几遇之复至海上望焉上欲自浮海求蓬莱东方朔曰陛下第还宫静处以须之丨人将自至乃止遂去并海上凡周行万八千里云本纪】少君学道【李少君字云翼好道入泰山采药修絶谷全身之术遇安期生少君疾困叩头乞活安期生以神楼散一七与服之即愈乃上言臣能凝澒成白银飞丹砂成黄金服之白日升天身竦则凌天伏入无间控飞龙而八遐遍乗白鸿而九陔周冥海之枣大如钟山之李大如瓶臣食之逆生竒光师安期授臣口诀是以保万物之可成也于是王甚尊敬为立屋第汉武内传】洪崖先生【卫叔卿服云母得仙其子名度世徧游山海一日山中见之与数人愽戯坐白石床度世问愽者谁曰丨丨丨丨许由巢父王子晋也我有仙方在所居柱下度世归掘之得玉函封以飞仙之印乃五色云母也度世服之果仙去神仙传】碧落侍郎【沈羲将飞升忽有白鹿青龙车羽衣持节以青玉界丹玉版拜为丨丨丨丨同上】橘中二老【有巴邛人不知姓家有橘因霜后诸橘尽收余二大橘如三四斗盎巴人即令攀摘轻重亦如常橘割开毎橘有二老叟须眉皤然肌体红明皆相对象戯身尺余谈笑自若但与决赌讫一叟曰君输我海龙神第七女髪十两智琼额黄十二枝紫绢帔一幅綘台山霞实散二剂二叟曰君输我瀛洲玉麈九斛阿母疗髓凝酒四钟阿母女熊盈娘子跻虚龙缟袜八緉后日于先生青城草堂还我耳又有一叟曰王先生许来竟待不得橘中之乐不减商山但不得深根固蔕于橘中耳一叟曰仆饥虚矣须龙根脯食之即于袖中抽出一草根方圆径寸形状宛转如龙毫厘罔不周悉因削食之随削复满食讫以水噀之化为一龙四叟共乗之足下泄泄云起须臾风雨晦冥不知所在捜神记】鬼谷先生【丨丨丨丨晋平公时人隠居鬼谷在人间数百嵗后不知所之】都仙太史【许逊汝南人许子阿之后与族子穆俱学道逊为旌阳县令弃官后得仙唐汉卓异志又晋元帝时忽有仙人瑕丘仲奉玉皇命授许逊九州丨丨丨丨髙明大使家属四十二口皆乗云去政和中朝廷册封神功妙济真君西山十二真君传】东华道君【唐司马承祯隠天台山有弟子焦静真女人也因精思间有顷导至方文遇二女仙谓曰子欲为真官可谒丨丨青童丨丨授三皇法请氏名则承祯也乃归而诣承祯云笈经】三茅真君【茅蒙字初成先是有謡曰神仙得者蒙初成继世而往在我盈蒙之孙盈字叔申汉地节中得道于金陵勾曲山受金匮九锡之命为司命真君邦人改勾曲为茅君山洞仙传又大茅君名盈次名固次名衷老君拜盈为司命真君固为定録真君衷为保生真君故号三茅君摭遗又神仙传有大茅山中茅山小茅山山之峯各秀故曰三秀真诰注】五云閤吏【蔡少霞者梦人遣书碑畧云昔乗鱼车今履端云触空仰涂绮辂轮园其末题云丨丨丨丨蔡少霞书神仙传】少室仙伯【王知逺师陶隠居善易知人生死作易总十五卷一日雷雨云雾中一老人叱知逺曰所泄者书何在上帝命吾摄六丁追取逺据地傍有六人青衣已捧书立矣老人责曰上方禁文自有飞仙保卫金科秘藏都汝何者辄藏箱帙知逺曰青丘老人传授也后司命授知逺为丨丨丨丨云笈经及异人传】蓬莱仙监【梁陶景师事陆修静弟子孙游岳为师入茅山自称华阳隠居造三层楼栖止身居其上弟子居中接宾客于下修本草遇神仙桓闿谓曰君之隂功极着以所修本草用防虫水蛭辈为药功虽及人而害物命以此一纪后方得解形南史云仙书云眼方者夀十嵗隠居末年一眼有时而方既化为马枢得道传隠居授丨丨丨丨南史云笈经】紫阳真人【丨丨丨丨周义山闻有药先生得道在蒙山能读龙峤经乃追寻之蒙山遇羡门子乗白鹤执羽盖佩青毛之节侍从十余玉女君乃再拜叩头乞长生要诀羡门子曰子名在丹台玉室之中何忧不仙逺越江河来登此何索列仙】负局先生【丨丨丨丨语似燕代间人因磨镜辄问主人得毋有疾苦者若有疾辄出紫丸药与之莫不愈数十年后大疫毎到户与药愈者万计不取一钱后止吴山絶崖世世悬药与人曰吾欲还蓬莱山为汝曹下神水崖头一旦有水白色从石间来下服之多所愈神仙传】终南真人【吕岩字洞宾关右人唐咸通中举进士不第值巢贼为梗携家隠终南山絶世辟谷变易形体尤精剑术雅言杂载】华山处士【陈抟字图南隠武当山移居丨丨云台观又止少华石室毎寝处多百余日不起垂拱初谓其弟子贾德升曰汝可于张超谷凿石为室室成遂化形于莲花峯下张超谷中卒经七日支体犹温有五色云蔽塞洞口累日不散本传】张天师传【丨丨丨名道陵字辅汉建武十年正月十五日生于天目山得道善以符治病桓帝永夀元年于灵峯白日上升唐天寳七年封丈师子孙散处无闻惟信州龙虎山有族甚盛世世一人袭其号传其印张道陵伯九圣七真朝王母王母授以琼华寳耀七晨素经乃归集仙传】蓝采和歌【丨丨丨尝于市上丨曰踏踏歌丨丨丨世界能几何红顔一春树流年一掷梭古人混混去不返今人纷纷来更多朝骖鸾凤到碧落暮见桑田生白波长景明辉在空际金银宫阙空嵯峨续仙传】
