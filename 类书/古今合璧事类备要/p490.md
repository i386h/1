<!-- { "loadSidebar": true } -->
　　事类地险【天崄不可升也丨丨山川丘陵也王公设险以守其国险之时义大矣哉易坎卦】要塞【孟夏之月命司徒循行积聚无有不敛坏城郭戒门闾修键闭慎管籥固封疆备边竟完丨丨谨闗梁塞溪径注丨丨边城要害处记月令】阻路【司险掌九州之图以周知其山林川泽之丨而达其道丨设国之五沟五凃而树之林以为阻固皆有守禁而达其道丨国有故则藩塞丨丨而止行者以其属守之唯有节者达之礼夏官】岩邑【郑庄公即位姜氏为叔段请制公曰制丨丨也虢叔死焉他邑唯命注虢叔东国君恃制岩崄而不修徳郑灭之左隠传】秦殽陵【秦伐郑召孟明西乞白乞使出师于东门之外蹇叔哭之曰孟子吾见师之出而不见其入也公使谓之曰尔何知中夀尔墓之木拱矣蹇叔之子与师哭而送之曰晋人御师必于殽殽有二陵焉其南陵夏后臯之墓也其北陵文王之所辟风雨也必死是间余收尔骨焉注此道在二殽之间南谷中谷深委曲两山相嵚故可以避风雨古道由此魏武帝西讨巴蜀恶其崄而更开北山髙道又以其深崄故左僖三十二】楚方城【诸侯遂伐楚楚子使屈完如师齐侯陈诸侯之师与屈完乗而观之齐侯曰以此众战谁能御之以此攻城何城不克对曰君若以徳绥诸侯谁敢不服君若以力丨国丨丨以为城汉水以为池虽众无所用之屈完及诸侯盟注方城山在南阳华县南言竟土之逺汉水出武都至江夏南入江言其险固以当城池】齐平隂【诸侯防于鲁济同伐齐丨侯御诸丨丨堑防门而守之广里夙沙卫曰不能战莫如守险弗聴诸侯之士门焉齐人多死云云齐侯登巫山以望晋师晋人使司马斥山泽之险难所不至必斾而疏陈之齐侯见之畏其众也乃脱归左襄十八年】郑虎牢【诸侯防于戚孟献子请城虎牢以偪丨　注丨丨旧郑地今属晋襄二年】鲁武城【呉伐鲁子泄率故道崄从武城初武城人或有因于吴竟田焉拘鄫人之沤菅者曰何故使吾水滋及吴师至拘者道之以伐武城克之左襄八】孟氏保障【鲁将堕成公敛处父谓孟孙堕成齐人必至于北门且成丨丨之丨丨也无成是无孟氏也子伪不知我将不堕冬十二月公围成弗克左定十二】赵氏保障【赵简子以尹铎为晋阳请曰以为茧丝乎抑为保障乎简子曰保障哉后智伯攻丨丨襄子乃走晋阳三家以国人围而灌之城不没者三板沈灶产鼃民无叛意通鉴周威烈纪】晋国河山【晋侯宋公齐国归父崔夭秦小子憗次于城濮楚师背酅而舍晋侯患之子犯曰战也战而捷必得诸侯若其不捷表里山河必无害也注丨丨外丨而使丨左僖二十八】魏国山河【魏武侯浮西河而下中流顾谓吴起曰美哉山河之固此魏国之寳也通鉴周安王纪】巴蜀道陿【丨丨相攻秦恵王欲伐蜀以为丨崄丨难至命司马错伐取之通鉴周慎靓王纪】巴蜀道崄【项与范增隂谋曰丨丨丨丨秦之迁人皆居之乃曰巴蜀亦闗中地也故立沛公为汉王王丨丨汉中都南郑而三分闗中三秦降将章邯等三人以距塞汉路通鉴汉髙帝纪】烧絶栈道【汉王之国张良送至汉中汉王遣良归韩良因説汉王丨丨所过丨丨以备诸侯盗兵注栈棚也架木为之亦名阁道史张良传】筑为甬道【汉击楚于荥阳大破之楚以故不能过荥阳而西汉王军荥阳丨丨丨丨属之河以取敖仓粟通鉴髙帝纪】车不得方【韩信张耳以兵数万东击赵二王及成安君陈余闻之聚兵井陉口号二十万广武君李左车説成安君曰韩信张耳乗胜逺鬬其锋不可当云云今井陉之道丨丨丨丨轨骑不得成列数百里其势粮食必在后愿足下假臣竒兵三万人从间道絶其辎重足下深沟髙垒勿与战不十日而两将之头可致于麾下否则必为二子擒矣成安君常自称义兵不用诈谋竒计韩信使人间视知其不用广武君策大喜乃敢引兵遂下未至井陉三十里止舍平旦鼓行出井陉口大战破赵军韩信传】军不得渡【齐楚与汉夹濉水而阵韩信夜令人为万余囊盛沙壅水上流引军半渡击龙且佯不胜还走龙且果喜曰固知信怯遂追之信使人决壅囊水大至龙且军大半丨丨丨即急击杀龙且虏齐王同上】船不得去【公孙述遣田戎等据荆门虎牙横江水起浮桥闗楼主攅柱以絶水道结营跨山以塞陆路拒汉兵汉遣岑彭攻田戎不克彭令军中募攻浮桥先登者上赏于是偏将军鲁竒应募而前时东风狂急鲁竒船逆流而上直冲浮桥而攅柱有反杷钩竒丨丨丨丨竒等乗势殊死战因飞炬焚之风怒火盛桥栏崩烧彭长驱入江闗后光武纪】依洛阳阻【来歙得二千余人伐山开道从番须囘中径袭畧阳斩隗嚣守将金梁嚣大惊曰何其神也帝闻得畧阳喜曰畧阳嚣所依阻心腹已壊则制其支体易矣来歙传】拒浩亹隘【马成等破河池遂平武都先零诸种羌数万人屯聚冦钞丨丨丨丨成与马援深入讨击大破之注浩音诰亹音门金城邑舋者水流峡山间两岸深若门焉俗呼阁门河马成传】氊裹推转【晋邓艾伐蜀进至隂平凿山通道造作楼阁山髙谷深至为艰崄又粮运将匮濒于危殆艾以丨自丨丨丨而下将士皆攀木缘崖鱼贯而进先登至江油长驱而前三国志】铁锁横截【吴人于江碛要害处丨丨丨丨之又作铁锥长丈余暗置江中以逆拒舟舰晋王濬作大筏数十方百余步缚草为人被甲持斧令善水者以筏先行遇铁锥处辄着筏而去又作火炬长十余丈大数十围灌以麻油在船前遇锁燃炬烧之须臾融液防絶于是船无所碍克金陵晋史濬传】长江天堑【隋伐陈陈后主谓建康王气在北来者无不摧败孔范曰丨丨丨丨古以为限虏军岂能飞渡通鉴长诚阙】雍州天府【唐髙祖都长安至代宗时吐蕃犯京代宗幸陜程元振请正都洛阳郭子仪曰丨丨古称丨丨之国右陇蜀左殽函地方数千里带甲十余万真用武之国秦汉所以成帝业也洛阳地陜阨才数百里险不足以为防适为闗场惟及时亟还以幸天下帝遂还京师唐子仪传】重在闗隘【攻燕山之地北戎入燕有三闗之限曰松亭曰古北曰居庸而平州之东有榆闗实金人入防之路凡此数闗可以限蕃汉一夫守之可以当百宣和奸臣知取燕而不知取燕之险盖燕之重以有闗限之蔽也得燕而无险与不得燕何异况平州与燕山异路当时金人但未归燕京六州耳即未尝尽得闗内之地而金人自平州而入冦此乃议割燕山不明地理之故也】金在沙漠【神宗元丰五年种谔上言厯观前世本路敌人与中国隔限者利害丨丨丨丨若彼率众度漠入攻彼先困我渡漠往攻则我先困然而西戎常能为边患者以漠南有山界之粟可食山界之民可使有山界之要害险固可守若能使漠南无此则彼之赢粮罢师自可以开闗延敌以待劳圣政】江南七渡【左司谏吴表臣言大江之南上自荆鄂下至常润十郡之间其要处不过七渡上流最急者三荆南之公安石首岳之北津中流最者二鄂之武昌太平之采石下流最者二建康之宣化镇江之瓜州是也惟此七渡当择官兵修器械其余畧为之防足矣诏以付沿江守师长编】淮南三口【嘉定七年七月真徳秀直前奏言今淮东要害在清河之口敌之粮道实出于兹而淮隂无寻丈之城无尺寸之兵徒以山阳可恃而已然山阳虽大前无淮阳之蔽后无寳应之援若敌以军兵遮前竒兵防后则髙邮淮阳之路絶而山阳之形孤山阳不守则通泰危而江浙震矣淮西粮道在涡颍之口敌之粮道亦自此而出而濠梁安丰城则单薄地则堙狭兵则单虚徒有庐和可恃而已然有安丰之屏扞则敌始不得以犯合肥有濠梁之蔽则敌始不得以走厯阳借有他迳可由而吾以庐和当前而濠夀防后则彼有腹背之虞我有掎角之助其能深入乎欲固两淮须防三口此非臣之臆説也】李白蜀道难【嗟吁危乎髙哉蜀道之难难于上青天蚕丛及鱼鳬开国何茫然尔来四万八千嵗不与秦塞通人烟西当太白有鸟道可以横絶峩眉巅地崩山摧壮士死然后天梯石栈相钩连上有六龙囘日之髙标下有冲波逆折之囘川黄鹤之飞尚不得过猿猱欲渡愁攀援青泥何盘盘百步九折萦岩峦扪参厯井仰胁息以手抚膺坐长叹问君西游何当还畏途巉岩不可攀但见悲乌号古木雄飞呼雌绕林间又闻子规啼夜月愁空山蜀道之难难于上青天使人聴此凋朱顔连峯去天不盈尺枯松倒挂倚絶壁飞湍瀑流争喧豗砅崖转石万壑雷其崄也如此嗟尔逺道之人胡为乎来哉劒阁峥嵘而崔嵬一夫当闗万人莫开所守或匪亲化为狼与豺朝避猛虎夕避长蛇磨牙吮血杀人如麻锦城虽云乐不如早还家蜀道之难难于上青天侧身西望长咨嗟】华翠征谠议【臣闻屯守之地当其冲要则一人之力可以敌万矣非其冲要则万夫之勇不足以敌一人故秦人守要害之地而并吞六国司马仲达据四达之冲而吴蜀不敢争齐人之守渤海郑人之戍虎牢孔明之屯渭南孙权之坞濡须皆是道也然一国有一国之冲要天下有天下之冲要不知重守其所谓要害之区而一切泛然于贼人不由之道则兵旅日增费用日广吾见其劳师匮财于非所用力之地彼间之可乗隙之可伺固亦自若而堂堂之中国将为无人之境矣今日之形势闽蜀之外莫淮汉急也故淮东之地屯仪真维扬以当涟泗海亳之冲屯合肥南巢以当涡濠汝颍之冲汉中之地屯黄岗汉阳以防安复之冲屯襄阳樊城以防唐邓之冲此其选择形势精据利便固无可议然地之相去千有余里其间小迳间道姑置不论通都天驿平原旷野类皆屯戍遗阙臣窃忧之取淮而言自柘臯南巢草鞋岭野父山庐江至瓦隔河固足以入江自安丰桃城金牛航步沙湖版桥罗塲镇至盘小寨亦足以入江矣然算陂巢口之水峻如泻油铁脚杨梅之峭如立壁敌虽云蒸雾集倍道而至中间险阻﨑岖林木茅塞未足深畏至若自濠梁升髙山丽山大青山韮山定逺黄莲皇甫山梁县望桑根山宣宗而至项亭则东西数舍南北一望髙则平岗小坡不过寻丈卑则浅沟狭涧不过数步既无闗隘可以遏其锋复无屯戍可以絶其后贼若劲从此径突入和州屯兵杨林梁山白山等处控扼大江东浚栅江裕溪以造舟楫比浚东闗肥水以通漕运借曰未能涉我风涛之险所谓国家湖南江西嵗计米麦之运不敢东下则版曹告匮而骨髓先枯浙西淮东按月茶盐榷货之商不敢西上则诸路总司无措而肝脑先溃此濠梁厯阳之虚实江淮之胜负系焉可无重兵以守之耶取汉而言自长乐平林新店阳城石井河步石河而入安河固足以入汉自桐柏范荘马岗补口劝羊湖营河而入随河亦足以入汉矣然应山大靖尚有郷兵围结土门九里尚有旧闗故垒敌虽越险而来亦不足畏至若自唐州湖阳分界山至枣阳自车桥汤川至郢州自湖窊走马岗道入林上石至随州则北自唐邓南至汉水无林可依无涧可隔虽有兖河守把之卒而地无闗隘不足以扼其冲虽有华阳枣林义勇之兵而势非险阻不足以抗其鋭贼若劲从此径突入汉右复取樊城栁林山谷石堰长兰白本等处直渡汉水北据荆门虎牙斑竹马梁诸闗以为自固之策南据江陵建阳潜江以为屯守之计置襄阳于不攻而前袭荆南则襄阳已在其圏圆之中弃光化于不争而逺凭巫峡则光化已居其囊括之内借曰未能舳舻千里以争我东下之势所谓三巴之险已塞而吴蜀有离析之忧荆襄之区不全而江淮无掎角之势此随州枣阳之虚实荆襄之得失系焉是岂可以不问耶近日诸将惟知以重兵固守涡口南巢而濠梁定逺反视为闲慢之地故贼兵大入于环滁厯阳之郊惟以重兵固守神马坡樊城而车桥胡窊上石反视为不急之所故贼兵大入于安复郢随之境此其冲要自今宜令行下淮汉帅臣搜寻前件险隘分兵固守差官节制明立斥堠近置策应吾军进取留此以为径捷之道而取其有先入之便贼军入冦则设此以为掩袭之所而避其有阚我之谋则三边之形势可全而淮汉之津可无济涉之忧矣是谓屯要】
