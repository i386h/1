<!-- { "loadSidebar": true } -->
　　古今源流【赦者古之忠厚之盛心也自虞舜有灾肆赦之文其后周官有三刺三宥三赦之法穆王继之故吕刑一书亦有五刑之疑有赦五罚之疑有赦之条然古人本以人之有过误遂从疑典而赦之秦汉以来不本此意葢有即位而行赦亦有休兵而行赦又有符瑞而行赦又有灾变而行赦此犹可也亦有无故而祈为市恩之地而行赦甚者间嵗一赦而毎嵗数赦者有焉虽曰不失古人忠厚之心适所以滋小人怙恩之地惟我国朝自三嵗郊禋行赦之外其余非大典礼大册命则不行赦焉间有曲赦之令亦事出于权宜而非用之为常典也此其所以有合于古人忠厚之心而非秦汉以下之君所可髣髴其意云】
