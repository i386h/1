<!-- { "loadSidebar": true } -->
　　城门壁门士【文帝自劳军至细栁军士吏被甲鋭兵刄彀弓弩持满天子先驱至不得入先驱曰天子且至军门都尉曰军中闻将军之令不闻天子之诏有顷上至又不得入于是上使使持节诏将军曰吾欲劳军亚夫乃传言开壁门丨丨丨谓车骑曰将军约军中不得驰驱于是天子乃按辔徐行至营中将军亚夫揖曰介胄之士不拜请以军礼见天子为动改容式车使人称谢皇帝敬劳将军成礼而去既出军门羣臣皆惊文帝曰嗟乎此真将军矣郷者霸上棘门如儿戯耳其将固可袭而虏也至于亚夫可得而犯邪汉周勃传】中门候【后汉郅恽君章为上东门候帝常猎遇夜方驾还恽拒闗不开帝乃回从中东门入赐恽布贬丨东丨丨后郅恽传】栁宗元小石城山记【自西山道口径北逾黄茅岭而下有二道其一西出寻之无所得其一少北而东不过四十丈土防而川分有积石横当其垠其上为睥睨梁欐之形其旁出堡坞有若门焉窥之正黒投以小石洞然有水声其响之激越良久乃已环之可上望甚逺无土壤而生嘉树美箭益竒而坚其疏数偃仰类智者所设施也噫吾疑造物者之有无久矣及是愈以为诚有又怪其不为之于中州而列在夷狄更千百年不得一售其技是固劳而无用神者傥不宜如是则其果无乎或曰以慰夫贤而辱于此者或曰其气之灵不为伟人而独为是物故楚之南少人而多石是二者余未信之】华翠微北征谠议【夫兵有万机系乎一将人有四体系乎一心一将不谋则万机皆失一心不安则四体皆病故三蜀之地人心在闗京淮之地人心在城合数十州而为蜀固非一朝可破也然一闗茍失则三蜀之民皆无自存之心总数百里而为城固非一夕可虏也然一穴可攻则三军之众皆无自守之策此无他人心之所恃者在闗与城闗之与城既不足恃毋怪其傍徨而无计也二广之心在于岭二江之心在于江一夫越岭则全广之民皆忧惶而不可禁一舟渡江则江南之民皆溃散而不可止此无他人心之所恃者在岭与江岭之与江既不足恃无怪其束手以就擒也故善用兵者必先守其心而不失其所恃焉斯为善守之策矣故古人之用兵不以地为难取而以地为难守不以城为难拔而以城为难据得敌之城而复陷于敌若未害也然敌人之再得则必怒其城中之人前日敢于降我而逞其歼灭之威则他日未下之城岂不为后日计哉强则进取弱则弃去此非素有之物奚足恤也然敌人之既夺则必惩其将帅民旅前日之敢于叛已而极其杀戮之暴则其余未降之邑岂不为他日计哉此一郡之失则百郡无敢降之心前车之颠则后车有覆辙之戒况夫淮北之地城外平坦无屋可居无营可守贼若突至城下严兵拒闗不得与战伺其夜而将卧则密遣一军邀其腹背遇贼整兵则沿门复反而不与之鬬迨其卸甲偃息则又出一军以震之由是自昏至晓无时而息则贼军夜不得以偃卧矣伺其晓而将炊则密遣一军突其营垒遇贼觉知则挨门复入而不与之战迨其卷甲释兵则又出一军以鼓之由是自晓而午自午而暮无时而已则贼军尽不得以饮食矣伺其马之饥而刈草刍于逺所也吾复引兵小出别门以袭其虚则贼兵不能弃营出刈而贼之马馁矣俟其马之渴而求饮汲于他涧也吾复引兵急出他道以窥其后则贼兵不能控马逺饮而贼之马渴矣吾之兵更出更入而出入不时则贼之兵日夜惊惶而进退无策吾之门或开或阖而开阖不常则贼之兵首尾相结而去留无计欲侵掠于逺郊则惧吾兵之急乗其隙欲奋死于一战则遇吾兵之不应其锋风则飘扬砂石糁塞眼目而贼兵不安于旷荡之场雨则淹渰庐舍漂洒肌肤而贼兵不便于泥涂之地热则日烘胷背而连宵不睡之卒恍然如醉而手足不能以自举寒则冰结须眉而数日不食之兵僵焉如仆魂魄不能以自全外则惊其粮馈而不使通内则谨其烽燧而不与校近则旬逺则一月至其人倦马疲昼惊夜畏然后出吾轻鋭之师冲其要径强劲之弩伏其归道敌虽圣智亦不战而成擒矣守城之秘法三十六其要则曰种柴曰贴城曰招箭曰虚帜曰暗堑曰透火曰备灌曰倒揵曰截径曰密戈曰漏窟曰合洞曰门栈曰歇之属最为切而今未之设也攻城之秘法四十二而其要则曰流星曰反炮曰透窟曰灌水曰聚沙曰堰板曰飞桥曰洒毒曰采鸽曰风药曰流火曰去粮之属最为紧切而今未之晓也吾今尽其所谓守城之法而尤备其所谓攻城之法故胜在我而败常在敌巧在已而拙常在人然是法之外必求城外通衢可容贼骑往来者为伏筌之法法用批竹成鎗炼之以火埋鎗于地绊之以藤马足受绊则藤急鎗出而自中其胷臆矣此伏筌也复求吾城外小径可通贼人出入者为暗穽之法法用掘地成穽广三寸深一尺破竹成须横用两圏纵立十刺入足受陷则脚出刺入而自中其胫肿矣此堕穽也恐贼夜至而窥我营寨也为触网之法法用木桩一张竹檐七片贯桩担而成弩制如猎具以之触马则线髙三尺五寸而马首可穿以触人则线髙四尺五寸而人首可贯弩机与一线相通触线弩机自发贼人遇之必疑吾兵之夜伏而不敢及我矣此触网也恐贼夜袭而惊我士卒也为伏虎之法法用桩六十枚横木三十枚缚而为架制如曝竿缚羊三十羫于桩架之上曳鼓三十面于椿架之下羊足与鼓面相及羊怒则双足击鼓夜不絶声贼人闻之必疑吾兵之夜出而不敢以近我矣此伏虎也营壁不坚恐其惊噪为反疑之法法用哑炮药线炬火鬼灯各穿贯于硫黄焰硝纸撚之上计夜时刻为线短长先用白衣撑立如人数枚置近炬火遇烧药然至炬火照见白色之衣宛如人立兼哑炮鬼灯之类相间而发贼人见之将谓吾兵暗伏而自遁去矣此反疑也道路阻隘恐为盗刼为逺更之法法用响捧幇子铜锣队鼓四件各置撞棰于近水去处立一水车随水运转车上安棰或密或疎遇车转则棰棒自打亦用白衣撑立如有人物木枝隂暗如有庵舍置近金鼓兼响棒幇子之属相间而发贼人闻之将谓吾军潜伏而退去矣此逺更也白穽之法内安竹筌铁针皂角刺之属上则掩以沙土而随其地之顔色使贼人止知其为沙土之地而不觉足陷此白穽也青穽之法内亦安竹筌铁针皂角刺之属上则掩以麻麦草芥随其物之种类彼贼人知其爲麻麦草芥之地而不觉足陷此青穽也马拖之法绊索于道系鎗于索索出于地鎗掩以土遇马足被绊而走则索尾之鎗悉自戳其腿腹矣此马拖也马筒之法掘地一尺口阔三寸内置四鎌中分四旁遇马足被陷而拔则筒口之鎌悉自中其蹄甲矣此马筒也若此之类不容徧举如此则敌兵虽强何术之我加敌众虽多何祸之能及我反有以收其按营休士之功而掩覆乎敌人之所不及矣臣故曰得地而反失其心者此也】王荆公桂州新城记【侬智髙反南方出入十有二州而十有二州之守吏或死或不死而无一人能守其州者岂其材皆不足欤盖其城郭之不设兵甲之不戒虽有智勇犹不能胜一日之变也唯天子亦以为任其罪者非独吏故特推恩褒广死节而一切贷其失职于是遂推选士大夫所论以为能者付之经畧而今尚书工部侍郎余公当广西焉冦平之明年蛮越接和乃大城桂州其木甓瓦石之材以枚数之至四百万有竒用人之力以工数之至二十余万凡所以守之具无一求而不给者焉以至和元年八月始作而以二年之六月成故其为役亦大矣盖公之信于民也久而费之欲以卫其材劳之欲以休其力以故为是有大费与大劳而人莫或以为勤也古者君臣父子夫妇兄弟朋友之礼失则外裔横而窥中国方是时中国非无城郭也卒于陵夷毁顿陷灭而不救然则城郭者先王有之而非所恃以为存也及至喟然觉悟兴起旧政则城郭之修也又尝不敢以为后盖有其患而图之无其具有其具而守之非其人有其人而治之非其法能以久存而无败者皆未之闻也故文王之起也有四夷之难则城于朔方而以南仲宣王之起也有诸侯之患则城于东方而以仲山甫此二臣之徳惙于其居于其为国之本末与其所先后可谓知之矣虑之以悄悄之劳而发之以赫赫之名乗之以翼翼之勤而续之以明明之功卒所以攘夷狄而中国之安全者盖其君臣如此而守卫之有其具也今余公亦以文武之材当明天子承平日久欲补弊立废之时镇抚一方修扞其民其勤于今与周之南仲仲山甫盖等矣是宜有记也故其将吏相与谋而来取文将镂之城隅而以告后之人焉】欧阳公筑水洛城疏【欧阳修言边将不和用兵大患况狄青刘沪等皆可惜之人事体须要两全利害最难处置且水洛城自曹玮以来心知其利患于难得未暇经营今沪能得之则于沪之功不小于秦州之利极多韩琦自陕西来非以水洛为不便但恐难得而成今沪能得之又有以成之正宜责其必成而狄青所见不同遂成衅隙其间利害臣请详之国家近年边兵屡败常患大将无权今若沮狄青而释刘沪则不惟于青之意不足兼縁边诸将皆挫其威此其不便一也刘沪经营水洛之初先以奋身力战然后诱而服从乃是诸蕃族畏沪之威信今忽见沪先得罪带枷入狱则新降生户岂不惊疑若使翻然复叛则自今边将欲以威信招诸族谁肯聴从不惟水洛更无可城之期兼沿边生户永无可招之理此其不便二也自陜西用兵诸将立事者少此城不惟自曹玮以来未能得之亦闻韩琦在秦州当经营而未暇今沪奋然力取其功垂就而中道获罪后谁肯于边防立事者此其不便三也又闻水洛之戍虽能援秦州而须渭州刍粮之助今刘沪既与狄青异议纵使城得成他时狄青怒沪之异已又欲逆其偏见缓急不为之力则必须复失此其不便四也若遂移青于别路则是因一小将易一部署此其不便五也此臣所谓利害最难处置者也近遣鱼周询定夺利害臣谓宜命一中使令周询密谕狄青曰沪城水洛非擅役众盖初有所禀且筑城不比行师之际沪见利坚执意在城功不可以违节制加罪今不欲直释沪以挫卿之威宜自释之后若出师临阵而违节制者自当以军法从事然后又谕沪曰汝违大将令自合有罪今以汝城水洛有功故使青赦尔责尔卒事以自赎俟城成则又戒青不可幸其失城以遂偏见如此则水洛之利可固蕃户之恩信不失边将立事者不懈大将之威不挫茍不如此未见其可也】胡致堂澧州谯门记【经世安民之道除其忧而后同其乐既其实而后修其文盖心志不怡则锵洋窈眇莫娱于聴闻气血惫瘁则甘脆芳珍莫适于口体饥寒毒痛交切并至而有彼乐之思则封疆之界不足以域山溪之险不足以固而况于墉乎况于闬闳而扄闗乎仁人君子推己及物必有本末先后之序矣古之为城也非曰必可恃也其为门也非曰必可犍也盖亦立制度焉尔茍得民心虽画地而守植表而限效死者莫肯去冒死者不能入不然崇城到天严扉重闭金铺而铜钮铁扇而石枢无以固结民心至于内携而外叛曽不若折栁之樊吾圃也故曰国之有城城之有门盖亦立制度焉尔澧阳旧苦众溪羡溢嵗筑隄防之然后郊与市咸得奠厥居嵗在己酉北盗南骛有守者阙隄召水以自保贼既引去城亦随陷他日立郡于荆榛瓦砾中遗黎百一喘焉茍活蓬户且未安而何暇议隄之复大水时至沈灶产鼃稚耊病之逾一纪太守罗侯下车访民疾苦莫先斯事即帅百姓修壊补缺郷者呻吟今者讴歌予尝过其境呼田夫逆旅而问焉往往他邦负耒耜愿受一防而至者也侯之得此盖有道矣乃作谯门狥民之欲阙内外谨阖开置壶箭以授时栖角鼓以警军匠则庸工役则鸠兵材则斩浮屠氏之山泛防以来未几告成而民不与焉侯尝为髙邮曹椽不拜僣臣伪赦节义上闻即被褒擢及守是邦恵养凋瘵去其害惜其力不惑异端劚其间材归夷物于公家举坠典于蕃宣盖忠君者必爱其民根诸良心必形诸仁术也春秋一门之废兴谨书于防谓夫不当为而为之今侯作门而予乃记焉则见其识本末知先后遵制度非时绌而举赢异乎屈宜臼之讥者是可传已侯名荐可字养南剑州沙县人云】
