<!-- { "loadSidebar": true } -->
　　事类傅岩审象【高宗梦得说乃审厥象俾旁求于天下说筑丨丨之野惟肖书】麟阁图形【宣帝甘露三年单于始入朝上思股肱之美乃图画其人于麒丨丨法其形貌署其官爵姓名惟霍光不名曰大司马大将军博陆侯其未曰典属国苏武】云台图画【显宗追感前世功臣乃图画二十八将于南宫丨丨始于邓禹终于耿纯其外又有王常李通窦融卓茂合三十二人故依其本第系之篇末以志功名之次惟马援以椒房故独不及】烟阁绘像【太宗贞观十七年凌丨丨图画勲臣河间元王孝恭房梁公元龄杜叶公如晦魏郑公征李卫公靖李英公勣虞永兴公世南尉迟鄂公敬德段褒公志合二十二人○魏征亡帝思不已登凌烟阁观画像得诗悼痛闻者媢之帝不恱乃停昏仆碑○薛收卒太宗亲自临问哀动左右后凌烟图像叹曰薛收遂成故人恨不早图其像】传神工妙【晋顾恺之字长康尤善丹青图写特妙谢安深重之以为自苍生以来未之有也恺之每画人成或数年不防目睛曰四体妍蚩本无缺少于妙处丨丨写照正在阿堵中每重嵇康四言诗因为之图常云手挥五弦易目送归鸿难尝图裴楷像颊上加三毛观者觉神明殊胜又为谢鲲象在石岩里云此子宜置丘壑中欲图殷仲堪有目疾固辞恺之曰明府正为眼耳若明防瞳子飞白拂上使如轻云之蔽月岂不美乎仲堪从之】写真优劣【郭汾阳女壻赵纵令韩干写真后又请周昉丨丨二人皆有能名令公尝列二真画于坐末定丨丨因女赵夫人归省问云此何人对曰赵郎也何者最似曰两画揔似前画得赵郎状貌后画兼移其神思情性笑语之姿是日定二画之丨丨画断】图贤求赞【晋嵇含为郎中时农王粹以贵公子尚主馆宇甚盛图庄周垂纶之象命舍为赞含援笔为文云画真人于刻桷之室载退士于进趣之堂可谓托非其所可平而不可赞也】画像索直【成都画师姓许善传神一日有人敇衣憔悴求传神许笑之其人解布囊出黄道服鹿皮冠白王簮顶冠易衣危坐以手摩面则童顔矣引其须应手而黒乃一美丈夫也许惊曰不知神仙临降道人曰君传吾神置肆中有求售止取千钱后有识者云此唐神仙传朱桃椎也求者辐辏许贪画直每象輙取二千梦道人曰汝福有限安得过取掌其左颊既寤头遂偏括异记】争赂画工【王嫱字昭君元帝宫人时后宫人多不得常见乃使画工图其形按图召幸宫人皆赂画工多者十万金少者不减五万昭君自恃其貌独不与及匈奴入朝选宫人配之昭君以图当行入辞光彩射人竦动左右天子重信外国悔恨不及穷究其事画工数人同日弃市】怒责画工【党太尉进画真大怒诘画师云我前时见画大防犹用金薄防眼我岂不消得一对金眼睛防类説】裴晋公像【尔才不长尔貌不扬胡为将胡为相一片灵台丹青莫状自赞】韩退之像【世人画丨丨丨丨小面美髯乃江南韩熙载耳熙载諡文靖亦谓之韩文公因此谬为退之肥而寡髯后世不复辨也笔谈】欧阳公像【陈后山云丨丨丨丨公家与苏眉山皆有之而各自是也葢苏本韵胜而失形家本形似而失韵形而不韵乃所谓画非传神】乖崖遗像【张乖崖守蜀及代去留一卷实封文字与僧正希白且云十年观此后十年公薨于陈州讣至蜀人罢市号恸希白为公设大防斋请知府凌防谏议发开所留文字乃公画像衣褐系縚草裹自为赞曰乖则违俗崖不利物乖崖之名聊以表德遂画于天庆观仙游阁为之立祠】东坡画像【子瞻堂堂出于峩眉司马班扬金马石渠阅士如墙上前论事释之冯唐言语以为阶而投诸云梦之黄东坡之酒赤壁之笛嬉笑怒骂皆成文章解羁而归紫微玉堂子瞻之德未变于初尔而名之曰元祐之党贬之朱崖儋耳方其金马石渠不自知其东坡赤壁也及其东坡赤壁不自意其紫微玉堂也及其紫微玉堂不自知其朱崖儋耳也九州四海知有东坡东坡归矣民笑且歌一日不朝其间容戈其一丘一壑则无如此道人何黄鲁直賛岌岌堂堂如山如河其爱之也引之上西掖銮坡是亦一东坡非亦一东坡槁顷黄馘触时干戈其恶之也投之于鲲鲸之波是亦一东坡非亦一东坡讣东坡之在天下如太仓之一稊米至于临大节而不可夺则与天地相终始同上】六先生像【道丧千载圣逺言堙不有先觉孰开我人书不尽言图不尽意风月无边庭草交翠晦庵賛濓溪先生扬休山立玉色金声元气之防浑然天成瑞日祥云和风甘雨龙德中正厥施斯普賛明道先生规圆矩方防直准平允矣君子展也大成布帛之文菽粟之味知德者希孰识其贵賛伊川先生天挺人豪英迈葢世驾风鞭霆歴览无际手探月窟足蹑天根闲中今古静里乾坤賛康节先生早恱孙呉晚逃佛老勇撤臯比一变至道精思力践妙契疾书订顽之训示我广居賛横渠先生笃学力行清修苦节有德有言有功有烈深衣大带张拱徐趍遗象凛然可肃薄夫賛涑水先生】三君子像【扩仁义之端至于可以弥六合谨善利之判至于可以析秋毫拳拳乎其致主之切汲汲乎其干父之劳仡仡乎其任道之勇卓卓乎其立心之高知之者识其春风沂水之乐不知者以为湖海一世之豪彼其休山立之姿既与其不可传者死矣观于此者尚有以卜其见伊吕而失萧曹也耶晦庵賛张敬夫体备阳刚之纯气含喜怒之正睟面盎背吾不知其何乐端居深念吾不知其何病置之钓台擦不住写之云台捉不定天下之生久矣以听上帝之命陈同父賛晦庵以一身而备四气之和以一心而涵千古之秘推其有足以尊主而庇民出其余足以范俗而垂世然而状貌不逾于中人衣冠不诡于流俗迎之而不见其来随之而莫覩其躅矧是丹青孰形心曲惟尝见之者于此而复见之焉则不但遗编之可续而已也晦庵賛吕成公】杨廷秀自赞【汝翎弗长汝趾弗强毋驶汝顽毋竞汝骧于崖于濵其窈其茫曀曀其光弋谁汝伤秋作月荒春作花荒哦者逊尫釂者逊狂汝者是乡莫与汝争锘又有络者巾有防者杖云峤风杉步月独往龙伯国之民欤无功乡之民欤又益国晦翁前瞻后视珠玉在侧觉我形秽】周子充自赞【方丈蓬瀛早陪羣英凤掖鼇扃中敷帝文晚侍严宸徧持枢钧若非精神满腹则当容貌动人何阙颐而折頞弗走俗而抗尘岂所谓相形不如论心见面不如闻名者耶】东坡传神记【传神之难在目顾虎头云传神写影都在阿堵中其次在颧颊吾尝于灯下顾自见颊影使人就壁模之不作眉目见者皆失笑知其为吾也目与观颊似余无不似者眉与鼻口可以増减取似夫传神与相一道欲得其人之天法当于众中隂察之今乃使人具衣冠坐注视一物彼方敛容自持岂复见其天乎凡人意思各有所在或在眉目或在鼻口虎头云颊上加三毛觉精采殊胜则此人意思葢在须颊间也优孟学孙敖抵掌谈笑至使人谓死者复生此岂举体皆似亦得其意思所在而已使画者悟此理则人人可以为顾陆吾尝见僧惟真画曽鲁公初不甚似一日往见公归而喜甚曰吾得之矣乃于眉后加三纹隠约可见作俛首仰视眉扬而頞蹙者遂大似南都程怀立众称其能于传吾神大得其全怀立举止如诸生萧然有意于笔墨之外者也故以吾所闻助发云东坡居士书虎头顾恺之小字也】胡公写真序【画莫难于写真非写形似之难写心之精微为难也葢君子小人貌或类而心不同写其形似而不得其心之精微或以小人为君子未见其能写也今夫世俗所谓骨相之至贵者宜莫如秀眉重瞳龙顔鳯姿日角也然尧秀眉鲁僖马卿亦秀眉舜重瞳子项羽朱友敬亦重瞳子汉高龙顔嵇叔夜亦龙顔世祖日角唐高祖亦日角文皇鳯姿李相国亦鳯姿然则鲁僖沐猴可以比尧舜而嵇李可以拟汉祖唐宗乎世俗所谓骨相之至恶者宜莫如虎狼魌鸢肩之相也然尼父面如魌阳虎亦如魌窦将军鸢肩马賔王亦鸢肩扬食我熊虎之状班定逺亦燕颔虎头司马懿狼顾而周嵩狼抗然则虎可以比尼父而宪之不臣可以比賔王之忠食我之恶可以拟定逺之勲乎故曰君子小人貌或似而心不同写其形似而不得其心之精微或以小人为君子未见其能写也胡邦衡赠刘琮】
