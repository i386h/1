<!-- { "loadSidebar": true } -->
　　事类产物【山产也言丨万丨释名】布气【山之为言宣也含泽丨丨调五神也春秋説题辞】卷石【今夫山一丨丨之多及其广大草木生之禽兽居之宝藏兴焉中庸】积土【丨丨成山风雨兴焉荀劝学篇】千岩【晋顾恺之逰会稽人问山川之美荅曰丨丨竞秀万壑争流】一篑【譬如为山未成丨丨止吾止也论语子罕】邱陵【丨丨学山而不至于山是故恶夫画也扬子】土壤【太山不辞丨丨故能成其大李斯书】山名【山顶曰冡亦曰巓亦曰椒山脊曰冈山大而高曰嵩小而高曰岑鋭而高曰峤卑而大曰扈小而众曰岿上大下小曰巘山有草木曰岵无草木曰峐石载土曰岨土载石曰崔嵬山东曰朝阳山西曰夕阳山足曰麓山穴曰岫山边曰崖崖之高曰岩上秀者曰峯陬隅高者曰岊山坡曰坂山三袭曰陟山再成曰坯山中絶曰陉未及上曰翠微山属曰峄山狭而高曰峦峦山曰嶞土山曰阜曲阜曰阿大阜曰陵小陵曰邱説文释名尔雅】山鎭【扬州其丨丨曰会稽荆州其丨丨曰衡山豫州其丨丨曰华山青州其丨丨曰沂山兖州其丨丨曰岱宗雍州其丨丨曰岳山幽州其丨丨曰医无闾冀州其丨丨曰霍山并州其丨丨曰常山职方氏】鼇山【渤海之东有大壑中有五山岱舆员峤方壶瀛洲蓬莱台观皆金玉所居之人皆仙圣之种五山之根无所连着常随潮波上下往来不得暂峙帝恐流于西极命防疆使巨鼇十五举首而戴之始峙而不动汤问】禹穴【丨廵狩至防稽而崩因葬焉上有孔穴民间云禹入此穴马迁传秦始皇上会稽祭大禹望于南海而立石刻颂秦德史】庐山【周威王时生而灵神丨此丨世称庐君故山取号焉丨丨者江阳之名岳其形大背岷流靣彭蠡蟠根数百里东南有香炉山孤峯秀起游气笼其上则氛氤若烟西南有石门山其状似双阙壁立千仞而瀑布流焉丨丨上天将雨则有白云冠峯岩或亘崖中谓之山带不出三日必雨神仙董奉曾种杏于此山白居易居丨丨二林间香炉峯下立草堂前有乔木修竹六帖】钟山【建康东北十里有丨丨旧名金山汉末金陵尉蒋子文讨贼战亡灵发于山因立蒋侯祠焉号曰蒋山六帖】终南山【丨丨丨一名中南言在天中居都之南一名地胏可避洪水俗云上有神人乗船行追之不可及一名太乙东接骊山太华西连太白至于陇山北至长安城八十里南楚塞西有石室灵芝南有玉堂阳官丨丨丨有旱藕饵之延年状类葛粉四皓绮里季等共入商洛汉高徴之不来共隠此山崔咸游丨丨丨乗月吟啸至感慨泪下同上】昆仑山【丨丨之墟在西北方去嵩高五万里地之中其高万一千里出五色云气五色流水东南流黄水入中国为河一曰圃台一曰积瑶房一曰阆风台一曰华葢一曰天柱皆仙人所居十洲记云丨有三角一角正北名阆风巓一角正西名圃台一角正东名昆仑宫王母居焉仙传拾遗西王母所居昆仑之圃阆风之苑有城三千里玉楼十二左带瑶池右环翠水】太行山【丨丨之丨其首曰归山其上有金玉下有碧泉穆天子命驾八骏之乗赤骥之驷南征朔行径絶雀道升太行南济于河王烈尝入丨丨闻雷声往视之见丨石上破数百丈石中有一孔尺余中有青泥流出烈取抟之随手坚凝气味如粳米饭按仙经云此石髓服之夀与天地齐狄仁杰亲在河阳仁杰登丨丨丨反顾见白云孤飞谓左右曰吾亲舍其下同上】罗浮山【丨丨乃罗山浮山二山合体谓之罗浮在曾城愽罗二县之境高三千六百丈七十石室七十长溪周廻三百三十七里浮山本蓬莱之一峯昔时洪水泛海斯来愽于罗山崕巘皆合故合名之峯岭秀拔四百余里峯峦掩映三十二所上披云霄下有深洞幽邃旁达约数十里号朱明曜眞洞天有大小石楼相去五里皆孤高峻秀邈出云表重檐四柱宛如楼阁楼间有石如鞍望之高五十余歩谓之铁桥又有瑶石台防绮错烂如霞锦迢迢独出势若削成絶顶有聚霞峯高三百丈周廻二十余里常有紫霞在于峯上洞中常有五百花首眞人逰防开元二十六年奉勑建花首台第三峯有竹大径七尺围节长丈二谓龙公竹常有鸾凤栖宿山东有溪曰罗阳永防中暑雨涨有青竹叶若芭蕉叶大随水出湏臾一竹阔二尺余长丈二乃龙公竹也山有碧鸡羣飞于絶巘或独鸣于空林可见不可取天宝初诏道士申太芝祭山欲寻朱明洞时邑簿任知宣领耆旧寻见一洞以藤儋笼石斛垂一人下洞约五丈余却出云下视无底日月星辰无不备初有白云须臾散漫五色唐顔眞卿早年典郡江南遇道士陶八八授与一刀圭碧霞丹令服之约他日相待于罗浮山后顔眞卿为卢杞所陷令单车问罪于李希烈至汜水忽逢陶笑谓曰吉吉遂指嵩少而去眞卿去汴州希烈僭号使人害公于近郊及希烈败诏得归葬偃师北山后有商人至罗浮忽见两道人树下围棊一道士笑谓商人曰奉寄一书达吾家立札一封题寄偃师北山顔家商人至询所居则茔庄也守塜老苍头得书大惊曰先太师亲翰也因以藏于室子孙择日发塜即已空矣径往罗浮寻之竟无迹六帖】九疑山【苍梧之川其中有丨丨丨在营道县北九山相似行者疑惑故名之舜所葬在零陵县界汉武帝南廵狩至于盛唐祀虞舜于九疑汉末有张礼正魏时有治明期南逰九疑俱遇西城君受虹景方乗云上升唐明皇时道士申太芝遇异人告以丨丨丨旧有天乐一部嵗久化五野猪郡人部之化为五古器太芝往来果得之扣之音律相和杜陟常见江淮市人以桃核扇量米止容一升言于丨丨丨中得之同上】九华山【青阳县南有九子山高数千丈有九峯如莲花按图徴名无所依据予乃削其旧号加以丨丨之目传之将来李白集】天台山【丨丨丨在剡即众圣所降葛仙公山也汉明帝时刘晨阮肇入丨丨丨采药失道食尽见桃实食之觉身轻行数里至溪浒持杯取水见一杯流出有胡麻饭溪边二女子笑曰刘阮二郎捉向所失流杯来便迎归作食既出无复相识至家子孙已十世矣】蓬莱山【丨丨丨海中之神山非有道者不至山海经自威宣燕昭使人入海求丨丨方丈瀛洲此三神丨诸仙人及不死之药皆在焉黄金银为宫阙未至望之如云及到三山反居水下临之风辄引船而去终莫能至封禅书秦始皇时齐人徐市等言海中有神山曰蓬莱方丈瀛洲仙人居之请发童男女数千人入海求神仙汉武帝遣方士入海求蓬莱】岘山碑【羊祜与从事邹润甫登丨丨垂泣曰自有宇宙便有此山由来贤达胜士登此远望者多矣皆湮灭无闻润甫对曰明公德冠四海道嗣前哲令闻令望当与此山俱传后人为立庙及碑】天山箭【高宗时九姓众十余万骁骑数十来挑战薛仁贵发三矢輙杀三人于是狄气慑降军中歌曰将军三箭定天山壮士长歌入汉关薛仁贵传】雍州山涌【垂拱二年九月丨丨新丰县露台乡大风雨震电有丨丨出高二十丈有池周三百亩池中有龙凤之形禾麦之异武后以为休应名曰庆山唐五行志】华州山移【永昌中丨丨赤水南岸大丨书日忽风昏有声隠隠如雷顷之丨东数百歩拥赤水压三十余家山高二十余丈水深三十丈坡上草木宛然】共工触山【女娲氏断鼇足以立四极其后丨丨与颛顼争天下怒丨不周之山列子】愚公移山【太行王屋二山方七百里高万仞丨丨且九十靣山居恶此山将丨之操蛇之神闻之惧其不已也告帝帝感其诚命夸娥氏二子负山一措朔东一措雍南自此冀南汉隂无垅列子北山愚公靣山而居惩山北之塞出入之迂聚室而谋曰吾与汝毕力平之可乎河曲智叟笑之愚公曰我死有子子又生孙子子孙孙无穷匮也而山不加增何苦而不平汤问篇】李白悦山【丨丨晚度牛渚矶至姑熟丨谢家青丨欲终焉及卒葬山麓】德秀爱山【元丨丨丨陆浑佳丨水乃定居焉】许掾游山【丨丨好丨丨水体便登陟时云许非徒有胜情实有济胜之具世説】郄诜行山【丨丨数月山行喜闻樵语牧唱洗尽五年尘土肠胃欣然倚骖临水久之而去】广利刺泉【汉贰师李丨丨军行无水拔刀丨山水丨涌出汉书】马援聚米【后丨丨征隗嚣于帝前丨丨为山谷帝曰虏在吾目中矣本传】终南防径【卢藏用始隠丨丨山晚乃徇权利司马承祯尝召至阙下藏用指终南山曰此中大有佳处祯徐曰以仆视之仕宦之丨丨耳】西山爽气【桓冲谓王徽之曰卿在府日久比当相料理徽之初不酬答直高视以手版拄颊云丨丨朝来致有丨丨耳亘冲传】首阳死节【伯夷叔齐孤竹君之二子逊国去之隠于丨丨山采薇而食遂饿丨于首阳史记】燕然勒功【窦宪精骑万余与北单于战于稽莎山大破之降者二十余万人宪遂登丨丨山刻石丨丨纪汉威德后汉本传】着屐登山【谢灵运好登山陟岭必造幽峻岩嶂数十重莫不尽登蹑常着大屐上山则去前齿下山则去后齿】携妓游山【谢安栖迟东山放情邱壑好音乐每逰赏必以妓从】园内起山【魏明帝凿太行山石采谷城之文石起景阳之山于芳林丨百役繁兴公卿已下莫不展力帝乃躬自掘土以率之魏志】苑中造山【昭宗末年长安役人取石于丨丨丨丨﨑危诘曲有若天成又命取终南草木植之山禽野兽纵其往复及造屋室如庶民家帝与妃嫔逰处由是诸贵游争效之未及半年竒花奥草生满宫殿识者以为邱墟之象后巢宼入京焚烧殆尽悉为瓦砾】求买山钱【戴符山人向襄阳节度于頔丨丨丨丨頔与百万】赐买山钱【种放累章乞归章圣丨丨丨丨百两】赤壁歌赋【十月之望歩自雪堂将归于临臯二客从予过黄泥之坂霜露既降木叶尽脱人影在地仰见明月顾而乐之行歌相答予乃摄衣而上履巉岩披茸踞虎豹登虬龙攀栖鹤之危巢俯冯夷之幽宫葢二客不能从焉东坡赤壁赋】南山题名【章子厚与苏子瞻逰丨丨抵仙逰潭之上絶壁万仞岸甚狭子厚推子瞻下潭书壁子瞻不敢子厚履险而下以漆墨濡笔大书石壁上曰苏轼章惇来子瞻抚子厚背曰子厚必能杀人子厚曰何也子瞻曰能自判命者能杀人子厚大笑】西山亭记【天地发育万物揫成于西故名山川多西今夫所谓瑶池昆仑阆风县圃日月之所避隠神仙之所窟宅正在流沙弱水外中州指为西故其扶舆英淑之气涣而它之虽一岩壑一观台地无中边亦莫不尔杭汉汝隂之西湖洪蜀永之西山嘉之峨眉巴陵岳阳之楼黄之临臯金陵之赏心白鹭扬之平山呉之苏台茂苑荆楚之云梦郢之白雪滁之琅琊九江之庾楼皆延庚挹辛賔夕阳而导初月校竒品胜于登临最宜洪景卢】桂岭山志【余尝评桂山之竒宜为天下第一士大夫落南者少往往不知而闻者亦不能信余生东呉而北抚幽蓟南宅交广西使岷峨之下三方皆走万里所至无不登览太行常山衡岳庐阜皆崇高浑厚虽有诸峯之名政尔魁然大山峯云者葢强名之其最号竒秀莫如池之九华歙之黄山括之仙都温之鴈荡防之巫峡此天下同珍之者然皆数峯而止尔又在荒絶僻远之濒非几杖间可得且所以能抜乎其萃者必因重冈复岭之势盘亘而起其发也有自来桂之千峯皆旁无延縁悉自平地崛然特立玉笋瑶篸森列无际其怪且多如此诚当天下第一韩退之诗云水作青罗带山如碧玉篸柳子厚訾家洲记云桂州多灵山发地峭坚林立四野黄鲁直诗云桂岭环城如鴈荡平地苍玉忽嵯峨观三子语意则桂山之竒固在目中山皆中空故峯下多佳岩洞有名可纪者三十余所皆去城不过七八里近者二三里一日可以徧至今推其尤者记其畧范至能】鴈荡山记【温州丨丨丨天下竒秀然自古图谍未尝有言者祥符中因造玉清宫伐山取材方有人见之此时尚未有名谢灵运为永嘉守凡佳山水处逰歴殆徧独不言此山葢当时未有鴈荡之名予观鴈荡诸峯皆峭拔险怪上耸千尺穹崖巨谷不类它山皆包在诸谷中自岭外望之都无所见至谷中则森然干霄原其理当是为谷中大水冲激沙土尽去惟巨石岿然挺立耳如大小龙湫水帘之类皆是水凿音曹穴自下望之则高岩峭壁从上观之适与地平以至诸峯之顶亦低于山顶之地面世间沟壑中水凿之处皆有植土龛岩亦此类耳笔谈】武夷图序【武夷君之名著自汉世祀以干鱼不知果何神也今崇安有山名武夷相传即神所宅峯峦岩壑秀抜竒伟清溪九曲流出其间两崖絶壁人不到处往往有枯查揷石罅间以庋舟船棺柩之属柩中以骸外列陶器尚皆未壊颇疑前世道阻未通川壅未决时夷俗所居而汉祀者即其君长葢亦避世之士为众所推服而传以为仙也今山之羣峯最高且正者犹以大王为号半顶有小邱焉岂即君之居耶朱晦庵】麻姑山赋【巍乎高哉兹山之为异也吾不知夫几百千里之广但见土老而石顽顶天以直上验地势之所及固亦东南之藩障者乎路蹊蟠郁前后相失冈峦崒嵂左右驰突鸣泉百雷跃出云宿乔杉万矛舞破烟骨灵竒恍惚变见出没匮耳目之观听曾不究夫万一其间则有名天之洞礼神之堂高台层瑶吸日月之光缭垣筑粉孕芝兰之香偏门曲房入迷其方斜轩乱牕或明而凉况乎御龙膏之酒倚云和之瑟一饮一石一醉千日安知亿万人尘衣飞蚤虱其或黯然而雾飘然而雨跬歩之内则蒙无所睹夜长漫漫山空月寒鹤羣戏风舞羽老猿抱子吟声欲干怪物参差松柯水湄或歩或驰或啸而悲仙乎鬼乎干态万状而使人心疑别有涧石之迤逦圜潭之无底是曰蛟龙之所止懒而为旱怒而为水岩岫防防古无人行百兽饥死虎狼夜鸣李防伯】
