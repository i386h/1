<!-- { "loadSidebar": true } -->
　　欧阳修东斋记【官署之东有阁以燕休或曰斋谓夫闲居平心以养思虑若于此而斋戒也故曰斋河南主簿张应之居县署亦理一作治小斋河南虽赤县然征赋之民一作名户才七八千田利之入率无一钟之亩人稀土不膏膄则少争讼幸而嵗不大凶亦无逋租凡主簿之所职者甚简少故未尝忧吏责而得优游以嬉应之又素病羸冝其有以闲居而平心者也应之虽病然力自为学常曰我之疾气留而不行血滞而流逆故其病咳血然每体之不康则或取六经百氏若一作与古人述作之文章诵之爱其深博闳达雄一作竒冨伟丽之说则必茫乎以思畅乎以平释然不知一作觉疾之在体因多取古书文字贮斋中少休则探以览焉夫世之善医者必多蓄金石百草之物以毒其疾湏其瞑眩而后瘳应之独能安居是斋以养思虑又以圣人之道和平其心而忘厥疾真古之三字一作可谓药善者欤傍有小地竹树环之应之时时引客坐其间饮酒言笑终日一作终日言笑不倦而某尝从应之于此因书于其壁三字一作于璧而记云】马子才浩斋记【舜视弃天下如弃敝屣伊尹以不义防之天下而不顾舜伊尹之轻天下如此哉古之人所以成就大事当危疑之机顚覆之变处置甚暇而不乱唯轻天下者能之今夫操刀而防壶执匕以饭稻者皆是也至于屠龙鲙蛟刺虎之役则束手战栗而不敢发者其气慑也于越许淳翁于其所居之东开室读书名之曰浩斋而求记于予予请以一斋之事言之则所谓浩然者可以立见而不惑今子之洒埽是室也异时之洒埽天下有异于此乎今子之整斋图书拂拭几案卧琴于牀挂劔于壁冠佩在上屦杖在下异时之辅相天子措置公卿大夫百执之士下至于庶人防至于万物有异于此乎子有役而呼童子小不如意则必叱而去之奔走颠倒唯子所指异时将百万之众大战于阴山之墟朔野之北防吟而轻呼使熊罴豺虎之猛毕皆赴敌万死而不顾亦有异于此乎子或志倦体疲神倦欠伸抚髀露腹便然酣卧乎一榻之上异日之厌功名辞富贵归休乎江湖之间泉石之畔髙尚以养徳醉吟而适真亦有异于此乎子之居是斋也试以此观之则所谓浩然者岂不壮哉予尝患士气卑弱不足与立子有志于此言则其自负必无敌于天下矣予之阅人亦多矣为利仅耳喜津津出顔间而手足趯趯然揺动小不谐世则摧败挫辱作儿女声有可怜憔悴之色此何谓也予将求子以语同侪而论心尚有此态则可以相视一笑元祐丁邜五月朔日记】晁无咎潜斋记【潜室之广九丈其髙如之背阳而靣隂违温而趍寒其室双翼外荫老木翳其前小竹丛其右朦胧晻暧光景不曜盖若蛰虫伏兽之所潜焉而潜之名所为得也客过予者曰方今主圣臣良政恬俗康朝有鹓鹭野无豺狼可谓有道之世矣吾子生二十长六尺出不能提桴鼔以动百万之师左乌号之弓右昆吾之劔喑呜咤叱北牧祁连西虏灵夏入不能陪黄閤之末议聨紫防之别班正容端色以齐肃百吏操纸握管以号令四海今反幽幽黙黙逃形逺迹以顽处心以潜名室岂非所谓倒行而逆施者耶予跃然而惊怃然而笑曰有是哉主圣臣良此吾潜之所为甘乎分者也政恬俗康此潜之所为幸乎安者也朝有鹓鹭野无豺狼此吾潜之所为有待乎亨者也而反以是疑吾顽其亦未之思耶请为客言潜易曰雷在地中复此天地之潜也而阳气已动乎黄泉矣尺蠖之屈以求伸也龙蛇之蛰以存身也此虫兽之潜也而小者获伸大者获存矣故不能静者不能动不能处者不能出然则奚行之倒而施之逆耶昔日回宪潜于道故闇然而日章黄绮潜于声故黙然而寖扬潜乎潜将以为不潜者矣客俛而出因记其语于壁】洪景卢怡斋记【马子遂良馆于宇下六百日宿庐直容斋不能十歩语出口輙入予耳故寓客无敢不公言今日予方冩楚词倦困枕肱卧闻遂良与客对始哫訾呫嗫不可聼已则放声棘谈往复甚苦予蹑履蔽隠伺则遂良正东向捉篆笔自作怡斋字客人长须广额秀眉箕口倨坐其西诘所以曰自而之左亲戚逺坟墓行游四方有年矣谨嵗时归休觐父母再拜寒温罢入室防防与妻子语劳苦平生百未一厌复别去上马恝然无一分乐易色行年三十七拄腹五千卷书未能合有司度程掇取一第眐眐栖栖不自聊赖顾方以怡自满傲倪容膝之室得防太欺我欤敢问吾子所以怡者何事而谓斋者果安在哉遂良且笑且怒瞪对之曰子貌则士也夫何言之陋方吾家居入怡顔以事父母出怡色以与兄弟处暇时读书以怡吾心食与口怡寝与体怡吾穷到骨矣而其怡常自若也旦若游越则越为吾庐墓若游燕则燕为吾庐在吾室为吾斋固也出而见子坐子之舎亦吾斋也孰賔孰主哉子何言之陋语未既予立聴不暇乆疾出揖二子曰客则失矣而主人亦未为得也今人在贫贱而不失怡于布衣在冨贵而万钟不能怡也亦几矣虽然之二者于道由九牛一毛也尚何足论天地大蘧庐也曽不足以隘我尚何燕越之间欤闭口亟休勿复言之客舌举不得下惝怳自失意若欲遁而足不可引予笑曰予亦多言耳子何为而去顾侍奴取酒引满径醉就睡有顷醒视之独予遂良在客去矣】张南轩拙斋记【旴江曽节夫以拙名其斋而请予为之记予喟而叹曰士病于不拙也乆矣文采之而声名之求知术之滋而机巧之竞争先以相胜诡御以幸得而俗以益薄士病于不拙也乆矣顷者始见吾子望乎容止退然若不安聴乎言辞呐然若不足意吾子之不驰鹜于斯世也已而旋观乎吾子之为则处已也介而接物也严又有以知吾子之能自守也今以拙名斋抑子之志如此而何以予之记为虽然子之求于予也几予言之可以辅仁也抑亦子之质之美予亦有望焉请试为子言之也予闻之义理之本于天者至精而无穷气禀之存乎人者虽美而有限伊欲究夫无穷而化其有限舎学何以哉虽然所谓进学之方则亦有道矣古之人于此盖终身焉若升髙之必自下若陟逺之必自迩此其用力岂茍然而已哉予又病夫学者之不拙也旁窥而窃取耳受而口传恃臆度而凿空虚难之不图而惟获之讣序之不循而惟至之必乆之不务而惟速之求若是而欲有诸躬也难矣予是以病夫学之不拙也稽诸洙泗之门予之家子舆非百世师乎圣人始以鲁称之而其于是道终以鲁得之所谓三省其身自反而缩与夫动容貌正顔色出辞气皆其平日所为用力者也战兢临履至于启手足之际而后以为知免一箦之不易尤不安其终其学之有始有卒几于圣而全其天盖如此谓于是道以鲁得之非邪由予前所言士病于不拙者吾子既无是之患矣由予后所言病夫学者之不拙也吾子其率以是免之哉请无他求以子之家子舆为标准而从事焉其可已若夫安其所已能而倦其所未进则为拘于有限而息乎无穷是拙之流生害也吾子其必不然矣】朱晦庵敬斋箴【正其衣冠尊其瞻视潜心以居对越上帝足容必重手容必恭择地而蹈折旋蚁封出门如賔承事如祭战战兢兢罔敢或易守口如瓶防意如城洞洞属属罔敢或轻不西以东不南以北当事而承靡他其适弗贰以二弗参以三惟精其一万变是监从事于斯是曰持敬动静弗违表里交正须臾有间私欲万端不火而热不氷而寒毫牦有差天壤易处三纲既沦九法亦斁呜呼小子念哉敬哉墨卿司戒敢告灵台】欧阳脩画舫斋记【子至滑之三月即其署东偏之室治为燕之居而名曰画舫斋广一室其深七室以户相通凡入于室者如入于舟中其温室之奥则穴其上以为明其虚室之疏以达则栏槛其两傍以为坐立之倚凡偃休于吾斋者又如偃休乎舟中山石崒佳花羙木之植列于两檐之外又似泛乎中流而左山右林之相映皆可爱者故因以舟名焉周易之象至于履险蹈危必曰陟川盖舟之为物所以济险难而非安居之用也今予治斋于署以为燕安而反以舟名之岂不戻哉矧予又尝以罪谪走江湖间自汴絶淮浮于大江至于巴峡转而入于汉沔计其水行几万余里其窃穷不幸而卒遭风波之险徃徃呌号神明以脱湏臾之命者数矣当其恐时顾视前后凡舟之人非为商贾则必仕宦因窃自叹以谓非冐利与不得已者谁肯至是哉赖天之恵全活其生今得除去宿负列官于朝以来是州饱廪食而安署居追思曩时山川所歴舟檝之危蛟鼍之出没波涛之汹歘冝其寝惊而梦愕而乃忘其险阻犹以舟名其斋岂真乐于舟居者耶然予闻古之人有逃世逺去江湖之上终身而不肯反者其必有所乐也茍非冐利于险有罪而不得已使顺风恬波傲于枕席之上一日而千里则舟之行岂不乐哉顾予诚有未暇而舫者宴嬉之舟也姑以名予斋奚曰不宜予友蔡君谟善大书颇恠伟将乞其大字以题于楹惧其疑予之所以名斋者故具以告又因以置于壁】张文潜进学斋记【古之君子无湏臾而不学故其为徳无须臾而不进鸡鸣而兴暮夜而休一日之间出则涖官治民事师友对宾客入则事其亲抚其家教其防贱振其族婣音因与夫诵说讲辨上世圣贤之言语文章制度服物而燕乐则御琴瑟布樽爼拜俯升降酬酢相侑勉勉汲汲无湏臾之间不习其事学其理通其曲折而服其训戒葢顷刻而去其心非特其迹然也安居无事精思而深念矫揉其心志调服其血气观天地之道察万物之理以究道徳之防妙而通性命死生之始终者亦未始有顷刻之休是故其徳日进而不可止盖自其不息而察之则岂特日进也哉昼之所达过其旦夜之所得加于晡岂特旦暮晡夜之别哉一语一黙一起居而新故不相袭矣自其为士而至圣人如日之运于天小之为旦夜中昃之变大之为寒暑春秋之异然防细而察之则虽求毫牦丝忽之间而不可得呜呼士之欲进于道其勤苦勉强盖必如是而后至则亦已劳矣若后世之士其不至于圣人也亦可知矣古之君子饮食游观疾病死生之际未尝不在于学士防食而问殽烝则饮食之际未尝不在学也曾晢风乎舞雩咏而归则游观之际未尝不学也曾子病而易大夫之箦则疾病之际未尝不学也今之所谓学者既剽盗其皮肤攘掇其土苴比于古之人大可愧矣然少而习之未几见而自以为业成者十九也冠而仕则冠而弃之壮而仕则壮而弃之以其灭裂茍偷之习而亟舍于既仕之日故后世之君子大扺従仕数年则言语笑貌嗜欲玩习之际比之进取之初以儒自名者固已大异矣葢古之君子其学也内以脩身外以治人所学愈髙所治益修而成功愈崇是故君子立于世则天下被其福呜呼三代之衰儒者之功不大见于世而生民之望于君子者未能厌满其欲岂非士之学未至而道不立哉嗟乎民之休戚系于道学之成否则夫为士者可不勉欤元丰之乙丑余官于咸平治其所居之西即其旧而完之既洁以新矣于是悉取诗书古史陈于其中有诵习之牖有休偃之席暑则启扉寒则塞向豳七月朝夕处乎其中取书而读之其甚惫也则即席以休以深思其平日之所得无一日而不在是也余惰者也故取古之道而名之曰进学而书其说庶朝夕得以自警焉上吐雅反仄雅反惫步拜反】舒元舆问国庠记【先王建太学法以国胄子欲敺人归义府也故设官区掌严大其事明公侯卿大夫必由是而出某既求善艺于阙下谓今之太学犹古之太学将欲观焉自以为下士小儒未尝覩夫子庠序欲往焉先三日斋沐而后行行及门乃脱盖下车循墙而趋请于谒者曰吾欲观礼于太学将每事问之于子可乎谒者许诺遂前导之初过于朱门门阖沉沉问曰此鲁圣人之宫也遂拜之次至于西有髙门门中有一厦屋问之曰此论堂也予惧其鸿学方论不敢入导者曰此无人乃虚堂尔予惑之遂入见庭广数畆尽垦为圃矣心益惑复问导者曰此老圃所宅子安得欺我耶导者曰此积年无讲论故庭化为废地乆为官于此者圃之非圃所宅也循廊升堂堂中无机榻有苔草没地予立其上凄惨满眼大不称向之意复为导者引又至一门问之曰此国子馆也入其门其庭其堂如入论堂俄又歴至三馆门问之广文也太学也四门也入其门其庭其堂如国子其生徒去圣人之奥如堂馆之芜嗟乎诗书礼乐国之洪源濬其源天下可以光润窒其源天下为之顦顇故唐尧知其如此亦先命廷臣典三礼教胄子诞敷文徳于天下天下之屋皆可封及夏殷时其孟也则必濬之其季也则皆自窒之自窒之时天下之屋皆可诛至周室有文武周公勃兴而作复唐虞之道行七八百年而付仲尼承之孜孜日夜席不敢暖祖述之宪章之发于邹鲁张于洙泗上摩躏三光下垂之无穷其徒有入室者升堂者及门者散满天下虽丁周季而天下奸臣贼子犹解曰周孔之教不敢妄动以此则文之教岂可须臾弛耶至嬴政犯之窒其源源未絶而已自絶于天下矣汉初才息干戈复濬其源而后生公孙倪寛卜式之徒竝出维持战争之汉二百年间无所失坠皆周公仲尼之力也国家用干戈取天下其道正于汉氏然自冦生幽陵军旅之事始胜俎豆故太学之道不得不衰今皇帝传大寳七祀生献吴濞蜀禅于郊薄枭夏逆首殛潞奸师防魏世家比用两阶之舞可谓至矣今溟澥无波兵器可以蒙之虎皮矣乃大修周公仲尼之道之时也而太学犹且衰凉之若此岂非有司之不供軄耶羣公卿士之不留意耶不然何使巍巍国庠寂寞无闻回也赐也说释道义之声虽馆宇云合鞠为荒圃可谓大国虚设以自欺也愚甚不取且惧周公仲尼之道没坠于泉遂记其所荒之大畧以喻有司】李防伯袁州学记【皇帝二十有三年制诏州县立学惟时守令有哲有愚有屈力殚虑只顺徳意有假官借私茍具文书或连数城亡诵声倡而不和教泥不行三十有二年范阳祖君无择知袁州始至进诸生知学宫阙状大惧人材放失儒效濶疎无以称上意旨通判颖川陈君侁闻而是之议以克合相旧夫子庙陿隘不足改为乃营治之东厥土燥刚厥位靣阳厥材孔良瓦甓黝垩丹漆举以法故殿堂室房庑门各得其度生徒有舎庖廪有次百尔器备并手偕作工善吏勤晨夜展力越明年成舎菜且有日旴江李觏谂于众曰缅维四代之学考诸经可见已秦以山西鏖六国欲帝万世刘氏一呼而闗门不守武夫健将卖降恐后何耶诗书之道废人唯见利而不闻义焉耳孝武乗丰富世祖出戎行皆孳孳学术俗化之厚延于灵献草茅危言者折首而不悔功烈震主者闻命而释兵羣雄相见不敢去臣位尚数十年教道之结人心如此今代遭圣神尔袁得贤君俾尔由庠序践古人之迹天下治则谭礼乐以陶吾民一有不幸犹当仗大节为臣死忠为子死孝使人有所赖且有所法是惟朝家教学之意若其弄笔墨以徼利达而已岂徒二三子之羞抑为国者之忧】吕伯恭白鹿书院记【淳熈六年南康军秋雨不时髙仰之田吿病郡守新安朱侯某行眂坡塘并庐山而东得白鹿书院废趾慨然顾其僚曰是盖唐李渤之隠居而太宗皇帝驿逓九经俾生徒肄业之地也书院剏于南唐其事至鲜我太宗于汛埽区宇日不暇给之际奬劝封植如恐弗及规模逺矣我中兴五十年释老之宫圯于冦戎者斧斤之声相闻各复其初独此地委于榛莽过者太息庸非吾徒之耻哉郡虽贫薄顾不能筑室数楹上以宣布本朝崇建人文之大指下以续先贤之风声于方来乎乃属军学教授杨君大法星子县令王君仲谋董其事又以书命祖谦记其成祖谦窃尝闻之诸公长者国初斯民新脱五季锋镝之阨学者尚寡海内向平文风日起儒先往往依山林即闲旷以讲授大率多至数十百人嵩阳岳麓睢阳及是洞为尤着天下谓之四书院者也祖宗尊右儒术分之官书命之禄秩赐之扁榜所以宠绥之者甚备当是时士皆上质实下新竒敦行义而不偷守训故而不凿虽学问之渊源统纪或未深究然甘受和白受采既有进徳之地矣庆厯嘉祐之间豪杰并出讲治益精至于河南程氏横渠张氏相与倡明正学然后三代孔孟之教始终条理于是乎可考建炎再造典刑文宪浸还旧观闗洛绪言稍出于毁弃剪灭之余晩进小生骤闻其语不知亲师取友以讲求用力之实躐等凌节忽近慕逺未能闚程张之门庭而先有王氏髙自贤圣之病如是洞之所传习道之者或鲜矣然则书院之复岂茍云哉此邦之士盍相与挹先儒淳固慤实之余风服大学离经辨志之始教由博而约自下而髙以扬熈陵开迪乐育之大徳则于贤侯之劝学斯无负矣至于考方志纪人物亦有土者所当谨若李濬之之遗迹固不得而略也侯于是故重民之劳赋功已狭率循其旧十七八力不足而意有余兴废始末见当涂郭祥正所记者皆不书】张南轩岳麓书院记【淘西故有藏室背陵向壑木茂而泉洁为士子肄业之地始开寳中郡守朱洞首度基创宇以待四方学者李允则来为州请于朝乞以书藏方是时山长周式以行义着祥符八年召见便殿拜国子学主簿使归教授诏以岳麓书院名增赐中秘书绍兴辛亥更兵革灰烬乾道改元建安刘侯珙下车既剔蠧夷奸民俗安静湘人合辞以书院请侯竦然曰是固章圣皇帝加恵一方以风厉天下者而可废乎半嵗而成某従多士往观焉曰侯之为是举也岂特使子羣居族谈但为决科利禄计乎亦岂使子习为言语文辞之工而已乎盖欲成就人才以传道而济斯民也其传果何欤曰仁也仁人心也率性立命知天地而宰万物者也孟子曰恻隠之心仁之端也于此焉求之则不差矣尝试察吾事亲従兄应物处事是端也茍能充而达之则仁之大体岂不可得乎及其至也与天地合徳鬼神同用悠乆无疆变化莫测而其则初不逺也是虽约居屏处庸何损得时行道事业满天下而亦何加于我遂书斯言以厉同志以无忘侯之徳】朱文公石鼔书院记【衡州石鼔山据蒸湘之防江流环带最为一郡佳处故有书院起唐元和间州人李寛之所为也国初时尝赐勅额其后乃复稍徙而东以为州学则书院之迹于此遂废而不复修矣淳熈十二年部使者潘侯畤徳失始因旧址列屋数间榜以故额将以俟四方之士有志于学而不屑于课试之业者居之未竟而去今使者成都宋侯若水子渊又因其故而益广之别逢重屋以奉先圣先师之像且摹国子监及本道诸州印书若干卷而俾郡县择遗修士以充入之盖连帅林侯栗诸使者苏侯翊官侯鉴衡守薛侯伯宣皆奉金赍割公田以佐其役逾年而后落其成焉于是宋侯以书来曰愿记其实以诏后人且有以幸教其学者则所望也予惟前代庠序之教不修士病无所于学往往择胜地立精舎以为羣居讲习之所而为政者乃成就而褒表之若此山若岳麓若白鹿洞之类是也逮至本朝庆厯熈宁之盛学校之官遂徧天下而前日处士之庐无所用则其旧迹之芜废亦其势然也不有好古阐旧之贤孰能谨而存之哉抑今郡县之学宫置博士弟子员皆未尝考其徳行道艺之素其所授受又皆世俗之书进取之业使人见利而不见义士之有志于为己者盖羞言之是以尝欲别求燕闲清旷之地以共讲其所闻而不可得此二公所以慨然发愤于斯役而不敢惮其烦盖非独不忍其迹之芜废而已也故特为之记其本末以告来者使知二公之志所以然者无为今日学校科举之意乱焉又以风晓在位使知今日学校科举之害将有不可以是为适然而莫之救也若诸生之所以学而非若今人之所谓则昔者吾友张子敬夫所以记夫岳麓者语之详矣顾于下学之功有所未防是以诵其言者不知所以从事之方而无以蹈其实然今亦何必他求为哉亦曰养其全于未发之前察其机于将发之际善则广而充之恶则克而去之其亦如此而已矣又何俟于予言哉】石徂徕泰山书院记【自周以上观之贤人之达者皋陶傅说伊尹吕望召公毕公是也自周以下观之贤人之穷者孟子杨子文中子吏部韩愈是也然较其功业徳行穷不必易达不必移三百年贤人之穷者又有泰山先生孟子杨子文中子吏部皆以其道授弟子既授弟子复传之于书其书盛行其道大耀先生亦以其道授弟子既授之弟子亦将传之于书将使其书盛行其道大耀乃于泰山之阳起学舍搆讲堂聚先圣之书满屋与羣弟子而居之当时游従之贵者孟子则有梁恵王齐宣王滕文公之属杨则有刘歆桓谭之属文中子则有越公之属吏部则裴晋公郑相国张仆射之属门人之髙弟者孟则有万章公孙丑乐克之徒杨则有侯刘棻之徒文中子则有董常程元薛収李靖杜如晦房魏之徒吏部则有李观李翺李汉张籍皇甫湜之徒今先生游従之贵者故王沂公蔡贰卿李泰州孔中丞今李丞相范京洛胡子京张安道士熈道祖择之门人之髙弟者石介刘牧姜潜张浻李温足以相望于千百年之间矣孰谓先生穷乎大哉圣贤之道无屯泰孟子杨子文中子吏部皆屯于无位与小官而孟子泰于七篇杨子泰于法言太文中子泰于续经中说吏部泰于原道论佛骨表十余万言先生尝以谓尽孔子之心者大易尽孔子之用者春秋是二大经圣人之极笔也治世之大法也故作易说六十四篇春秋尊王发防十七卷疑四凶之不去十六相之不举故作尧权防后世之簒夺诸侯之僣偪故作舜制辨注家之误正世子之名故作正名解美出处之得明传嗣之嫡故作四皓论先生述作上宗周孔下拟韩孟是亦为泰先生孰少之哉介乐先生之道大先生之为诸以此说刋之石镵于讲堂之西壁康定元年七月十八日记】韩元吉武夷精舎记【武夷山在闽粤直北其山势雄深盘礴自汉以见于祀事闽之诸山皆后出也其峯之最大者丰上而敛下岿然若巨人之戴弁縁隙磴道可望而不可登世传避秦而仙者蜕骨在焉溪出其下絶壁髙峻皆数十丈岸则巨石林立磊落竒秀好事者一目不能尽则卧小舟杭溪而上号为九曲以左右顾视至其地或平衍景物环防必为之停舟曵杖倚徙而不忍去山故多王孙鸟则白□鹧鸪闻人声或磔磔集崖上散漫飞走而无惊惧之态水流有深处可泳草木四时敷华道士即溪之穷仅为一庐以待游者之食息往往酌酒未半已迫曛暮而不可留矣山距驿道才一二里许逆旅遥望不俾仆夫马足之劳幸而至老氏之宫宿焉明日始能裹饭命舟而溪之长复倍于驿道之逺促促而来遽遽而归前后踵相属也予旧家闽中两官于建安盖亦遽归之一耳吾友朱元晦居于五天山在武夷精舍而近若其外圃暇则游焉与其门生弟子挟书而诵取古诗三百篇及楚人之词哦而歌之得酒啸咏留必数日盖山中之乐悉为元晦之私也予每愧焉淳熈之十年元晦既辞使节于江东遂赋祠官之禄则又曰吾今营其地果尽有山中之乐矣盖其游益数而于其溪五折负大石屏规之以为精舎取道士之庐犹半也诛锄草茅仅得数畆靣势清幽竒木佳石拱揖映带若阴相而遗我者使弟子具畚锸集瓦竹相率成之元晦躬画其处中以为堂旁以为斋髙以为亭下以为室讲书建业琴书酒赋莫不在是予闻之恍然如寐而觉酲而醒隠隠犹记其地之美也且曰其为吾记之夫元晦儒者也方以学行其乡善其徒非若畸人隠士遁蔵山谷服气茹芝以慕夫道家者流也然秦汉以来道之不明乆矣吾夫子所谓志于道亦何事哉夫子圣人也其步与趋莫不有则至于登泰山之巅而诵言于舞雩之下未尝不游胷中盖自有地而一时弟子鼓瑟铿然春服既成之咏乃独为圣人所予古之君子息焉者岂以是拘拘乎元晦既有以识之试以告夫来者相与酬酢于精舎之下俾或自得其视幔亭之风抑又何如也是嵗八月颖川韩元吉记】
