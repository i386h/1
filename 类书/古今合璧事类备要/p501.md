<!-- { "loadSidebar": true } -->
　　事类禁中【伏俨曰蔡邕云本为禁中门閤有禁非侍御之臣不得妄入行道豹尾中亦为丨丨孝元皇后父母禁避之故曰省中师古曰省察也言入此中皆当视察不可妄也汉书】宸中【枫槐被宸注宸帝居屋宇也言植此木于丨丨何晏赋】双阙【宫门丨丨郑众云象魏阙也刘熈释名云阙在门两旁中央阙然为道也然则其上县法象其状巍然髙大谓之象魏使人观之是观与象魏阙一物而三名也门之相对为双故名焉并释名】两观【阙观也古者每门树丨丨于其前所以标表宫门也其上可居登之则可徧观故谓之观人臣将朝至此而书其所阙多少故谓之阙其上皆丹壁其下皆画云气仙灵竒禽恠兽以昭示四方焉苍龙阙画苍龙白虎阙武阙画白虎武朱雀阙画朱雀三枚崔豹古今注】端门【丨丨注师古曰殿之正门汉】掖门【丨丨注服防曰正门之旁小门如人臂掖也汉成帝纪又宣政门内有宣政殿东有东上閤门西有西上閤门故以掖称长安志】丹地【丨丨注以丹淹泥涂殿上地梅福传】彤庭【玉除丨丨西都赋】冬窟夏巢【昔者先王未有宫室丨则居营丨丨则居橹丨注寒则累土暑则聚薪柴居其上记礼运】上栋下宇【上古穴居而野处后世圣人易之以宫室丨丨丨丨以待风雨盖取诸大壮易系辞】兵师为衞【黄帝邑于涿鹿之阿迁徙无常以丨丨丨营丨通鉴外纪】茅茨不剪【尧之有天下也堂髙三尺采椽不斵丨丨丨丨李斯传】禹戒雕墙【夏啓五子述大丨之丨以作歌云云其二曰云云峻宇丨丨有一于此未或不忘书五子之歌】汤儆恒舞【制官刑儆于有位曰敢有丨丨于宫酣歌于室时谓巫风书伊训】禹无间然【子曰丨吾丨丨丨矣卑宫室而尽力乎沟洫语】汤以自责【丨丨六事丨丨曰云云宫室崇欤】倾宫瑶台【桀为丨丨丨丨殚百姓之财】琼室玉门【纣为丨丨丨丨其大三里髙千尺七年乃成并通鉴外纪】前朝后市【左祖右社丨丨丨丨注王宫当中记考工】体国经野【丨丨丨丨注郑司农云营国方九里国中九经九纬左祖右社前朝后市礼天官】宫阿五雉【王丨门丨之制丨丨隅之制七雉注阿栋也礼考工】堂髙九尺【有以髙为贵者犬子之丨丨丨记礼器】路门画虎【师氏居虎门之左注虎门路寝门也王日视朝于丨寝丨外丨丨焉以明勇猛前以诏王又大寝门外如今宫殿端门下礼】魏阙观象【正月之吉始和布治于邦国都鄙乃县治象之法于象丨丨万民丨治丨挟日而敛之礼】豳居允荒【笃公刘既景廼冈云云丨丨丨丨】聿来胥宇【古公亶父来朝走马率西水浒至于岐下爰及丨女聿丨丨丨曰止曰时筑室于兹】宣王考室【斯干丨丨丨丨也云云筑室百堵西南其户爰居爰处爰笑爰语约之阁阁防之槖槖风雨攸除鸟防攸去君子攸芋如跂斯翼如矢斯棘如鸟斯革如翚斯飞君子攸跻殖殖其庭有觉其楹哙哙其正哕哕其防君子攸宁诗】穆王清都【丨丨及化人之官以为丨丨紫微钧天广乐帝之所居列子】至故宫室【箕子諌纣不听其后箕子朝周丨丨殷墟丨丨毁壊生禾黍箕子伤之乃作麦秀之诗以歌咏之宋世家】至故宗庙【黍离闵宗周也周大夫行役至于宗周丨丨丨丨宗室尽为禾黍闵周室之颠覆彷徨不忍去故作是诗也诗王国风】阿房宫殿【始皇以为咸阳人多先王之宫庭小乃营作朝宫渭南上林苑中先作前殿阿房东西五百歩南北五十丈上可以坐万人下可以建五丈旗周驰为阁道自殿下直抵南山表南山之颠以为阙为复道自阿房度渭属之咸阳以象天极阁道絶汉抵营室也注阿房者言殿之四阿皆为房也一説大陵曰阿言其殿髙若于阿上为房营室星名天官书曰太极紫微宫后十七星絶汉抵营室曰阁道阁道亦星名也北斗】未央宫殿【丨丨丨汉书曰髙祖七年萧何造未央宫立东阙北阙前殿武库太仓上见其壮丽甚怒曰天下匈匈劳苦数嵗成败未可知是何治宫室过度也何对曰以天下未定故可因以治宫室且天子以四海为家非令壮丽无以重威无令后世有以加也上悦自栎阳徙居焉丨丨丨周回二十八里前殿东西五十丈深十五丈髙三十五丈营未央宫因龙首山以制前殿至孝武以木兰为棼橑文杏为梁柱金铺玉户华榱璧珰雕楹玉磶重轩镂槛青丹墀左墄右平黄金为壁间以和氏珍玉风至其声玲珑也未央宫有宣室麒麟金华承明武台钩弋等殿又有殿阁三十有二有寿成万嵗广明椒房清凉水延玉堂寿安平就宣徳东明飞雨鳯凰通光曲台白虎等殿庙记云未央宫有増成昭阳殿汉宫殿疏曰未央宫有麒麟阁天禄阁有金马门青门武苍龙二阙朱鸟堂甲观非常室又有钩盾署弄田三辅决録曰未央宫有延年殿合欢殿四车殿又汉宫观记云未央宫有宣明长年温室昆徳四殿又有玉堂増盘阁宣室阁三辅旧事云武帝于未央宫起髙门武台殿汉武故事曰神明殿在未央宫王莽改未央宫曰寿成室前殿曰玉路堂如路寝也按旧图渐台织室凌室皆在焉三辅黄图】长乐宫殿【丨丨丨本秦之兴乐宫也髙皇帝始居栎阳七年长乐宫成徙居长安城三辅旧事宫殿疏皆曰兴乐宫秦始皇造汉修饰之周廻二十里前殿东西四十九丈七尺两杼中三十五丈深十二丈长乐宫有鸿台有临华殿有温室殿有信宫长秋永寿永宁四殿髙帝居北宫后太后常居之孝惠至平帝皆居未央宫汉书宣帝元康四年神爵五采以万数集长乐宫五鳯三年鸾鳯集长乐宫东阙中树上王莽改长乐宫为常乐室在长安中近东直杜门仝上】甘泉宫殿【丨丨丨一曰云阳宫史记秦始皇二十七年作甘泉宫及前丨筑甬道自咸阳属之关辅记曰林光宫一曰丨丨丨秦所造在今池阳县西故甘泉山宫以山为名宫周匝十余里汉武帝建元中増广之周十九里去长安三百里望见长安城黄帝以来圜丘祭天处遁甲开山图云阳先生之墟也武帝阙于南以象方象于甘泉宫更置前殿始造宫室有芝生甘泉殿边按西汉旧仪云芝有九茎帝又起紫殿雕文刻镂黼黻以玉饰之成帝永始四年行幸甘泉郊泰畤神光降于紫殿宫有髙皇宫又有林光宫有长定宫竹宫通天台通灵台武帝作迎风馆于甘泉山后加露寒储胥二馆皆在云阳甘泉中西厢起彷徨观筑甘泉苑建元中作石阙封峦鳷鹊观于苑垣内宫南有昆明池苑南有棠梨宫】建章宫殿【丨丨丨武帝太初元年柏梁殿灾粤巫勇之曰粤俗有火灾即复起大屋以厌胜之帝于是作丨丨丨度为千门万户官在未央宫西长安城外帝于未央宫营造日广以城中为小乃于宫西跨城池作飞阁通丨丨丨构辇道于上下宫之正门曰阊阖髙二十五丈亦曰璧门左鳯阙髙二十五丈右神明台门内北起别风阙髙五十丈对峙井干楼髙五十丈辇道相属焉连阁皆有罘罳前殿下视未央其西则广中殿受万人三辅旧事云丨丨周回三十里东起别风阁髙二十五丈乗髙以逺望又于丨门北起圆阙髙二十五丈上有铜鳯凰赤眉贼壊之鳯凰阙武帝造髙七十丈五尺一名别风阙又嶕峣阙在圆阙门内二百歩汉书曰丨丨丨南有玉堂璧门三层台髙三十丈玉堂内殿十二门阶皆玉为之铸铜鳯髙五尺饰黄金栖屋上下有转枢向风若翔椽首薄以璧玉阙　璧门建章有骀荡馺娑枵诣天梁竒寳鼔簧等官又有玉堂神明堂疏图鸣銮竒华铜柱函徳二十六殿太液池唐中池】北宫宫殿【丨丨在长安城中近桂宫俱在未央宫北周回十里髙帝时制度草创孝武増修之中有前殿广五十歩珠帘玉户如桂宫汉书曰吕后崩孝恵皇帝废处北宫又曰哀帝崩贬皇太后赵氏为孝成皇后退居北宫皇后薄氏退居桂宫】桂宫宫殿【丨丨汉武帝造周回十余里汉书曰桂宫有紫房复道通未央宫三辅记云桂宫在未央北中有明光殿上山复道从宫中西上城至建章神明台蓬莱山三秦记未央宫渐台西有桂宫中有明光殿皆金玉珠玑为帘箔处处明月珠金戺玉阶昼夜光明又西京杂记云武帝为七寳牀杂寳按厠寳屏风列寳帐设于桂宫时人谓为四寳宫或亦以为北宫并仝上】垂杨数畆【长杨宫在今盩厔县东南三十里本秦旧宫至汉修饰之以备行幸宫中有丨丨丨丨因为宫名门曰射熊观秦汉游猎之所】五柞连抱【五柞宫汉离宫也在扶风盩厔县中有丨丨树因以为名五柞皆丨丨其枝覆防数畆】瓦化鸳鸯【魏文帝谓周宣曰朕梦殿上双丨落地丨为丨丨何也宣曰当有暴死者魏志】门外铜駞【晋索靖有先识逺见知天下将乱指洛阳宫丨丨丨丨叹曰防见汝在荆棘中】魏好土功【丨明帝丨丨丨既作许昌宫又治洛阳宫起昭阳太极殿筑緫章观髙十余丈力役不已农桑失业陈羣力諌帝乃为之少有减省通鉴本纪】宋兴土木【自晋氏渡江以来宫室草创朝宴所临东西二堂而已晋孝武末始作清暑殿丨丨无所増改上始大修宫室丨丨被锦綉嬖妾幸臣赏赐倾府藏壊髙祖所居隂室于其处起玉烛殿与羣臣观之牀头有土障壁上挂葛灯笼麻绳拂侍中袁顗因盛称髙祖俭素之徳上不答独曰田舍翁得此已为过矣宋孝武纪】夷山堙谷【隋文帝开皇十三年二月诏营仁寿宫于岐州之北使杨素监之素奏前莱州刺史宇文恺捡校将作大匠记室封徳彛为土木监于是丨丨丨丨以立宫殿崇台累榭宛转相属役使严急丁夫多死疲顿颠仆者堆填阬坎覆以土石因而筑为平地死者以万数至十五年三月宫成上幸之见制度壮丽大怒曰杨素殚民力为离宫为吾结怨天下素闻之惶惧以告封徳彜徳彜曰公勿忧俟皇后至必有恩诏明日上果召素入对独孤后劳之曰公知吾夫妇老无以自娱盛饰此宫岂非忠孝赐钱百万锦绢三千段本纪】接涧跨洛【隋炀帝大业元年敇宇文恺与内史舍人封徳彜等营显仁宫南丨瀍丨北丨丨濵发大江之南五岭以北竒材异石输之洛阳又求海内嘉木异草珍禽竒兽以实苑囿云云自长安至江都置离宫四十余所】雕饰华靡【唐太宗修洛阳宫将作大匠窦璡凿池筑山丨丨丨丨上怒遽命毁之免璡官通鉴贞观五年】制度卑小【唐太宗将幸九成宫即隋仁寿宫姚思亷谏上曰朕有气疾暑辄烦剧往避之耳赐思亷绢五十匹监察御史马周上疏以为东宫在宫城之中而大安宫乃在宫城之西丨丨比于宸居尚为丨丨于四方观听有所不足宜増修髙大以称中外之望又太上皇春秋已髙陛下宜朝夕视膳今九成宫去京师三百余里太上皇或时思念陛下陛下何以赴之又车驾北行欲以避暑太上皇尚畱暑中而陛下独居凉处温凊之礼窃所未安今行计已成不可复止愿速示反期以解众惑】御宣政殿【唐制天子御正殿宣政则起居郎居左舍人居右有命俯陛以听退而书之季冬以授史官贞观初以给事中谏议大夫兼知起居事每仗下议政事起居郎执笔记録于前史官随之其后复置起居舍人分侍左右秉笔随宰相入殿唐史百官志】对紫宸殿【唐制仗在紫宸殿名内阁则起居郎舍人夹香案分立殿下直第二螭首和墨濡笔皆即坳处时号螭头仝上】赐对延英【宪宗朝李绛尝盛夏对延英帝汗浃衣绛欲趍出帝曰欲与卿讲天下事乃甚乐也○文宗鋭意于治每延英对宰臣率漏下十一刻】召见金銮【贺知章见李白之文叹曰子谪仙人也言于宗丨丨丨丨殿论当世事奏颂一篇帝赐食亲为调羮有诏供奉翰林】多种花桞【唐殿庭间丨丨丨丨故杜诗云花覆千官淑景移○又云退朝花底散归院桞邉迷朱氏实録】惟植槐楸【国朝丨丨丨丨郁然有严毅气象仝上】洞开诸门【太祖命改晋太宁宫一如洛阳宫之制既成太祖坐正殿令丨丨丨丨直望谓左右曰此如我心少有邪曲人皆知之洓水】杜牧之阿房宫赋【六王毕四海一蜀山兀阿房出覆压三百余里隔离天日骊山北构而西折直走去声咸阳二川溶溶流入宫墙五歩一楼十歩一阁廊腰缦回檐牙髙啄各抱地势钩心鬬角盘盘焉囷囷焉蜂房水涡矗初六反不知其几千万落长桥卧波未雩何龙雩一作云复道行空不霁何虹髙低防迷不知西东歌台暖响春光融融舞殿泠袖风雨凄凄一日之内一宫之间而气不齐妃嫔媵嫱王子皇孙辞楼下殿辇来于秦朝歌夜为秦宫人明星荧荧开妆镜也緑云扰扰梳晓鬟也渭流涨弃脂水也烟斜雾横焚椒兰也雷霆乍惊宫车过也辘辘逺听杳不知其所之也一肌一容尽态极妍缦立逺视而望幸焉有不得见者三十六年燕赵之收藏韩魏之经营齐楚之精英几世几年剽掠其人倚叠如山一旦不能有输来其间鼎铛玉石金瑰珠砾弃掷逦迤秦人视之亦不甚惜嗟乎一人之心千万人之心也秦爱纷奢人亦各念其家柰何取之尽锱铢用之如泥沙使负栋之柱多于南畆之农夫架梁之椽多于机上之工女钉头磷磷多于在庾之粟粒瓦缝参差多于周身之帛缕直栏横槛多于九土之城郭管弦呕哑多于市人之言语使天下之人不敢言而敢怒独夫之心日益骄固戍卒呌函谷举楚人一炬可怜焦土呜呼灭六国者六国也非秦也族秦者秦也非天下也嗟夫使六国各爱其人则足以拒秦使秦爱六国之人则三世可至万世而为君谁得而族灭也秦人不暇自哀而后人哀之后人哀之而不知鍳之亦使后人而复哀后人也】王延寿灵光殿赋【丨丨丨父逸欲作此赋命文考往图其状文考因韵之以简其父父曰吾无以加也时蔡邕亦有此作十年不成邕见文考此赋遂隐而不出文考时年二十至二十四过汉江溺而死○鲁灵光殿者盖景帝程姬之子恭王余之所立也初恭王始都下国好治宫室遂因鲁僖基兆而营焉遭汉中微盗贼奔突自西京未央建章之殿皆见隳壊而灵光岿然独存意者岂非神明依凭支持以保汉室者也然其规矩制度上应星宿亦所以永安也予客自南鄙观艺于鲁覩斯而眙曰嗟乎诗人之兴感物而作故奚斯颂僖歌其路寝而功绩存乎辞徳音昭乎声物以赋显事以颂宣匪赋匪颂将何述焉遂作赋曰○粤若稽古帝汉祖宗濬哲文明殷五代之纯熙绍伊唐之炎精荷天衢以元亨廓宇宙而作京敷皇极以创业恊坤道而太宁于是百姓昭明九族敦序乃命孝孙俾侯于鲁锡介圭以作瑞宅附庸而开宇乃立灵光之秘殿配紫微而为辅承明堂于少阳昭列显于奎之分野瞻彼灵光之为状也则嵳峩防嵬峞巍防吁可畏乎其骇人也峣倜傥丰丽愽敞洞轇轕兮其无垠也邈希世而特出羗瓌谲而鸿纷屹山峙以纡郁隆崫乎青云郁坱圠以増崱缯绞而龙鳞汨硙硙以墔璨赫燡燡而爥坤状若积石之锵锵又似乎帝室之威神崇墉冈连以岭属朱阙岩岩而双立髙门拟于阊阖方二轨而并入于是乎乃歴夫太阶以造其堂附仰顾盻东西周章彤彩之饰徒何为乎澔澔涆涆流离烂熳皓壁曜以月照丹桂歙赩而电烻霞駮云蔚若隂若阳瀖濩燐乱炜炜煌煌隐隂夏以中处霐寥窲以峥嵘鸿爌熀以爣阆防萧条而清泠动滴沥以成响殷雷应其若惊耳嘈嘈以闲听目矎矎而防精骈宻石与琅玕齐玉珰与璧英逐排金扉而北入宵蔼蔼而晻暧旋室防姢以窈窕洞房呌窱而幽邃西厢踟蹰以闲宴东序重深而奥秘屹铿瞑以勿罔屑黡翳以懿濞魂竦竦其惊斯心而发悸于是详察其栋宇观其结构规矩应天上宪觜陬倔佹云起嵚崟离楼三间四表八维九隅万楹丛倚磊砢相扶浮柱岹嵽以星悬漂峣而枝柱飞梁偃蹇以虹指掲蘧蘧而腾凑层栌佹　　以岌峩曲枅要结而环句芝防攅罗以戢孴　　枝牚　　扠防而斜据傍夭蟜以横出互黝纠而搏负下岪蔚以璀错上﨑嶬而重注防猎鳞集支离分赴纵横络绎各有所趣尔乃悬栋结阿天窗绮疎圆渊方井反植荷渠发秀吐荣菡蓞披敷绮房紫的窋防垂珠云楶藻棁龙桷雕镂飞禽走兽因水生姿奔虎攫拏以梁倚仡奋罝而轩箸虬龙腾骧以蜿蟺颔若动而躨踞朱鸟舒翼以峙衡腾蛇蟉蚪而绕榱白鹿子蜺于樽栌蟠螭宛转而承楣狡跧伏于柎侧猨狖攀椽而相追熊蚰防以龂龂却负载而蹲跠齐首目以瞪盻徒脉脉而狋狋弥胡人遥集于上楹俨雅跽而相对仡欺以雕　　防　　顤　　顟辽而睽睢　　状若悲愁于危处嚬蹙而含悴神仙岳岳于栋间玉女闚窗而下视忽瞟眇以响像若鬼神之彷佛图画天地品类羣生杂物竒恠山神海灵写载其状托之丹青千变万化事各缪形随色象类曲得其情上纪开辟邃古之初五龙比翼人皇九头伏羲鳞身女蜗虵鸿荒扑畧厥状睢盱焕炳可观黄帝唐虞轩冕以庸衣裳有殊下及三后滛妃乱主忠臣孝子烈士贞女贤愚成败靡不载叙恶以诫世善以示后于是乎连阁承宫驰道周环长涂升降轩槛曼延渐台临池层曲九成屹然特立的尔殊形髙径华葢仰看天庭飞陛掲孽縁云上征中坐垂景頫视流星千门相似万户如一岩突洞出逶迤诘屈周行数里仰不见日何宏丽之靡靡咨用力之妙勤非夫通神之俊才谁能克成乎此勲据坤灵之寳势承苍昊之纯殷包隂阳之变化含元气之烟煴醴腾涌于隂沟甘露被宇而下臻朱桂黝儵于南北芝兰阿那于东西祥风翕习以防洒激芳香而常芬神灵抉其栋宇歴千载而弥坚永安宁以祉福长与大汉而久存实至尊之所御保延夀而宜子孙茍可贵其若斯孰亦有云而不珍乱曰彤彤灵宫岿防穹崇纷厖鸿兮崱屴嵫厘岑崟嶷騈巃嵸兮连拳偃蹇仑菌踡傍欹倾兮歇歘幽霭云覆霮防洞杳防兮葱翠紫蔚礧碨瓌玮含光晷兮穷竒极妙栋宇已来未之有兮神之营之瑞我汉室永不朽兮】梁周翰五鳯楼赋【伊京师之权舆也遐哉邈乎騐河图之象按舆地之书宅禹贡豫州之域距天文辰马之墟因四履建侯之地为六代兴王之居城浚而都河而渠结坤之络振干之枢星甍栉堵我民之庐海漕山廥我田之租势雄跨胡气王吞吴茫茫万国鱼贯而趍惟圣皇之受命应期运而握符光潜跃于龙徳践元亨于帝衢道徳何师尊卢赫胥揖譲何比陶唐有虞英畧神武威惮八区封豕必诛长鲸尽刳虎皮包阙鹄板搜儒坠典皆索阙政咸铺成天下之大务若雷奋而风驱乃顾京室时行圣谟陋宸极之非制稽紫垣之旧图且曰不壮不丽岂传万世禹之卑宫葢勿暇之计尧之茅茨非经久之制矧象魏之悬法伊亿兆之所视况我力如天我赀如地不渔尔民不牟尔利一毫之费差足为易乃诏共工度景之中因旧谋新它徒之功台卑者丰栋易而隆椽斵而砻去地百歩在天半空五鳯翘翼若鹏运风双龙蟠首若鼇载宫丹楯霞绕神光何融朱楹虹植晴文始烘綉楣焜燿雕栱玲珑椒壁涂赭绮窗晕红双阙偶立突然如峯平见千里深映九重奔星坠而交触灵景互而相逢门呀洞缺若天之裂纵举百武横驾六辙金铺烁人光景明灭舞阳之力莫得而排叔梁之力胡可以抉其下则冠葢威防剑佩陆离车如流水待漏而驰驾肩排踵兼蛮浑夷万众纷错鱼龙尊卑咸去来之由此奔兢凑于玉墀亶皇风之无外岂朝盈之有时三事庶尹乃拜表萧墙谒帝未央以落大壮登謌永昌曰元圣明兮帝道昌威四海兮君万方时髙阙兮冠百常赫宋徳兮垂无疆瞻天顔兮献寿觞愿君王兮长乐康帝曰俞哉尔觞且置当听朕言庶晓朕意顷于戎马之暇详窥歴代之记乃知乎夏徳之衰璇室且庇商宫之壊倾宫太侈楚王章华一身何寄秦皇阿房二世而弃汉武柏梁孽火随炽陈后三阁义师寻至岂非乎祸生于渐欲起于恣亦如崇饮不已必至昏酒嗜师不已必至乏瘁迁怒不已必絶人祀穷兵不已必暴人胔甘谀不已必杜忠义溺谗不已必斥贤智亡国之君未尝不尔朕皆知之得以趍避滛于土木雅不如是美其成功良以为愧不举君觞恐骄朕意其大者天地所重者神噐尾虎足氷终日惴惴当共重之勿使颠坠谨谢公卿无忘纳诲羣臣以退咸呼万嵗】洪景卢选徳殿记【乾道三年正月丙寅诏臣迈夕对景徳殿赐之坐极论古今治乱事及祖宗以仁守天下纪纲法度使后世有以持循者衮衮数百言臣既敛袵肃听且顾谓臣曰此殿朕即位后所作也命名之防虽取于选射观徳之义然退朝之余发号出令图事揆策无适而不在是凡燕游声色之奉苑囿之娯非惟不可好然亦所不好独以闲暇取尚书及资治通鉴等书而读之帝之所以为帝王之所以为王法其所以兴戒其所以壊口诵心维未尝一日輙去手也近侍外臣昼接夕访大廷亷陛之仪一切畧去防绎政理从容问答颇有汉宣室唐浴殿遗意至于驺虞时防抗志决拾以弛张文武之道特其一事耳卿为朕记之臣迈离席再拜稽首谢不敏不获命退而言曰自唐虞至于东周盖千有余嵗其世逺其政息然至今为后人所传诵后王所矜式而赖之以不冺者尚书存焉耳由三代而下至于后周亦千有余嵗世愈益近政愈益多废兴成败之林若渊海今列于户牖之间而得其要简而周于事者通鉴存焉耳书亡然后通鉴作兹其是与陛下受天命克己厉精综练名实躬持太阿之柄操以为騐稽以为决未尝不本原于二书四海九州之人神而明之鼓舞奉承之不暇而不知其所自得者其出于一堂之中万事之方来毕陈乎前匿态遁形美恶毕见湛乎其若镜炤而告也而臣幸得以笔墨薄技待罪禁林此而不书孰当书者况于跽受天防恩纪卓异为无穷光耀乎乃不固辞而承命臣闻之成天下之事者莫大于至勤洞天下之理者莫大于至明今夫百川之流草木之蕃三农之业百工之艺皆勤也而天子之勤异于是必法天行健而后可智効一官化治一州折狱致刑擿奸发伏皆明也而天子之明异于是必如日方中而后可唐明皇致中兴勤政务本之意慨然见于作楼之时而日引月长宴安鴧毒之不戒明而不勤为何如哉文宗外忧藩镇之防扈内患朝廷之不清旦朝筹之暮夜计之而训注之隂谋牛李之朋党不能早辨以稔甘露之悔勤而不明为何如哉莫盛于太宗而寖不克终有见于魏公之十渐故臣以谓唐三百年去本朝为未逺卓然可喜者惟武宗宣宗为然今陛下扩天纵之圣经之以至勤纬之以至明公卿以下有外朝之勤延英之对金华之讲都俞咨询寒暑一致犹以为未足也而又朝于斯夕于斯舜好问而察迩言禹之惜寸隂文王之中昃不遑食皆以匹休抗美下视武宣诚不足道然自强不息终始毋怠愿陛下常以今日之心为心诗曰惟天之命于穆不已盖曰天之所以为天也臣敢以是为陛下献嵗二月庚午左朝议大夫起居舍人兼权直学士院兼权中书舍人兼同修国史兼实録院同修撰臣洪迈拜手稽首记】
