<!-- { "loadSidebar": true } -->
　　事类国章【丨丨斯抵人命所悬】国纪【干丨之丨左】国禁【入丨问丨记】勑法【君子以明罚丨丨易】作法【丨丨于凉其弊犹贪丨丨于贪弊将若之何左】倚法【无丨丨以削书】触法【丨丨抵禁白帖】法行【徒丨不能以自丨孟离娄】法守【下无丨丨也同上】制用【丨而丨之谓之法易】通变【丨丨天下无弊法文中子】惟察【丨丨帷法书】乃垂【正月之吉始和丨丨治教礼政刑象之法于象魏使万民观象挟日而敛之礼】始成【太上无法而治法非所以为治也曰洪荒之世圣人恶之是以法始乎伏羲而成乎尧杨子】淫为【苖民弗用灵惟作五虐之刑曰法杀戮无事爰始丨丨劓刵琢黥书】法经【魏文侯师李悝悝撰次诸国法着丨丨以为王者之政莫急于盗贼故其始于盗贼云云商君受之以相秦晋志】连坐【秦用相丨丨之法造参夷之诛】相坐【文帝寛惠柔克遭世康平惟省肉刑除丨丨之法后梁统传】约三【汉髙帝入闗丨法丨章杀人者死伤人及盗抵罪蠲削秦法】画一【汉氏作丨丨之歌汉】布而观【地官小宰正岁丨法官之属丨丨治象之法徇以木铎曰不用法者国有常刑礼】属而读【春官州长正月之吉各丨其州长丨丨法同上】法如是【文帝上行出中渭桥有一人从桥下走乘舆马惊于是使骑捕之属廷尉释之治问奏当罚金上怒曰此人亲惊吾马马赖和柔令他马固不敢伤我乎而廷尉乃当之罚金释之曰法者天子所与天下公共今丨丨丨更重之是法不信于民也且方其时上诛之则已今已下廷尉廷尉天下之平也一倾天下用法皆为之轻重上曰廷尉当是也】法足矣【其后有盗髙庙玉环得下廷尉奏当弃市上怒曰民盗先帝器吾欲致之族而君以法奏之非吾所以承宗庙意也释之免冠顿首谢曰丨如是丨丨令盗庙器而族之假令愚民取长陵一坏土陛下何以加其法乎帝乃许并张释之传】参夷连坐【汉承秦制萧何定律除丨丨丨丨之罪増部主见知之条】见知故纵【孝武徴发烦数人穷犯法遂令张汤赵禹条定法令作丨丨丨丨监临部主之法缓深故之罪急纵出之诛前志】作沈命法【武帝丨丨丨丨羣盗起不发觉发觉而捕不满品者二千石以下至小吏主者皆死本纪】为三互法【灵帝以州郡相党丨丨丨丨本纪】昭平杀人【汉成帝甥丨丨君丨丨以公主子廷尉上请帝垂泣曰法令者先帝之所造也用亲故诬先帝法吾何面目入髙庙乎卒下其奏】法为隄防【王志愔为大理正尝奏言丨令者人之丨丨不立则无所制今大理多不奉法以纵罪为仁持文为苛臣执典恐且得谤遂上所着应正论以见志又言刑赏二柄惟人主操之故曰以力役法者百姓也以死守法者有司也以道变法者君上也】法为权衡【刘藏器髙宗时为御史卫尉卿尉迟宝琳胁人为妾藏器劾还之宝琳私请帝止其还凡再劾再止藏器曰丨丨天下丨丨万民所共陛下用舍繇情法何所施今宝琳私请陛下从之臣公劾陛下亦从之今日从明日改下何所遵彼匹夫匹妇犹惮失信况天子乎帝诏可】使天下信【孙伏伽东都平欲责贼支党悉流徙恶地伏伽谏曰今四方已定设法须与人共之法者陛下自作须自守之丨丨丨百姓丨而畏之自为无信欲人之信岂可得哉】为天下公【戴胄清直即命为大理少卿长孙无忌被召不解佩刀入东上阁封徳彛论监门校尉不觉罪死当无忌赎胄曰校尉与无忌罪均若罚无忌杀校尉不可谓刑帝曰法丨丨丨丨朕安得阿亲戚诏复议封徳固执帝将可胄曰校尉縁无忌致罪法当轻若皆误不得独死由是与校尉皆免】与天下共【李干祐贞观中为殿中御史鄃今裴仁轨私役门卒太宗欲斩之干祐曰法令丨丨丨丨之非陛下独有之仁轨以轻罪致极刑非画一之制刑罚不中则民无所措手足帝意解由是免死】重货轻法【萧钧左武侯属卢文操蹂蹀盗库财髙宗以其职主干当自盗罪死钧曰囚罪诚死然恐天下间谓陛下丨丨丨丨任喜怒杀人帝曰真谏议也诏原死】惜罪亏法【狄仁杰迁大理丞左司郎中王本立怙宠自肆仁杰劾奏其恶有诏原之仁杰曰朝廷惜之贒如本立者不少陛下丨有丨丨成丨奈何臣愿先斥为羣臣戒本立抵死朝廷肃然】问法如何【张嘉贞秘书监姜皎得罪嘉贞希权幸意请加诏杖已而皎死防广州都督裴伸先抵罪帝丨丨丨丨嘉贞复援皎比张说曰不然刑不上大夫以近君乎士可杀不可辱向皎得罪官三品且有功若罪宜死即杀独不宜廷辱以卒伍待也况勲贵在八议乎事往不可咎伸先岂容复滥哉帝然之又韩洪为人庄重寡言罪杀人丨丨丨丨不自为轻重】据法争论【王彦威与平民上官兴杀人亡命吏囚其父兴闻自首请罪京兆尹杜悰御史中丞宇文鼎以自临死免父之囚可劝风俗议减彦威上言杀人者死百王共守原而不杀是教杀人者有诏贷死彦威诣宰相丨丨丨丨下迁河南少尹唐本传】以法当流【时有诡资防冒牒取调者诏许自首不首罪当死俄有诈得者狱具胄丨丨丨丨帝曰朕诏不首者死而今当流是示天下不以信况卖狱耶卿自守法而使我失信奈何胄曰法者布大信于人言乃一时喜怒所发陛下以一朝忿将杀之既知不可而寘于法此忍小忿存大信也若阿忿违信臣为陛下惜之帝感悟】于法当死【牛僧孺为御史中丞宿州刺史李直臣坐赃当死直臣赂中贵人为之申理僧孺坚执不回穆宗面谕之曰直臣事虽愆失然此人有经度才可委之边任朕欲贷其法僧孺曰凡人不才止持禄取容尔云云禄山朱泚以才过人浊乱天下况直臣小才又何屈法哉上嘉其守法】必寘以法【韦澳字子斐改京兆尹帝舅郑光主墅吏豪肆积年不输官赋澳械系之他日延英帝问其故澳具道奸状且言丨丨丨丨帝曰可贷否荅曰陛下自内署擢臣尹京兆安可使画一法独行于臣下乎帝入白太后曰是不可犯后为输税乃免】所守者法【徐有功与皇甫文备同按狱诬有功纵逆党久之文备坐事下狱有功出之或曰彼尝陷君于死今生之何也对曰尔所言者私忿我丨丨丨公丨不可以私害公】以绢定罪【乾道间刑部状建康府状据建康府司法参军赵善寅申准三月二十三日敕节文今后权将敕律内应丨丨丨丨之法更递増一贯通四贯足断罪今来除已将律内丨丨丨丨之法递増一贯作通四贯足断罪外有勑内以钱数定罪拟欲一例递増一贯窃虑奉行抵牾乞备申朝廷】以钱定罪【又刑部状据太平州申亦为上件事并送部看详本部乞将细绢定罪更増一贯通作四贯其丨丨丨丨者未曽申明亦合一体更为递増一贯诏从之并圣政】为政之道【任中正代张公治蜀咨以丨丨丨丨公曰如己见解髙于法则舍法而用己如己见解不髙于法则当守法勿徇己见】李清臣法原【法者何也圣人所以齐天下之动至公大定之制也其原出于道徳礼义而其用散于号令赏罚凡有天下之君未尝有无法而久者也昏世尝有无法之君矣奈何乎人之多欲而趋乱也如归市人之多欲而无法以齐之故有臂者攘有足者驰勇者苦怯者而夺其资智者给愚者而兼其声色耳目之奉纷纷籍籍其去禽兽者间不容一毫故圣人为之法使天下贵贱逺近莫敢不一于法焉由法者安不由法者危由法者得其所欲而生不由法者失其所欲而死如是故法立法立而天下之心定而治道毕矣法为贵君位次之法坏则民亡民亡则君如之何其尊且安也故人主尊法惧法之不立也故以身先之惧天下之慢法而法坏也故举事而不敢忘法赏罚以法号令以法取予以法废置以法杀生以法动静以法视法如神物而不敢侮如天坠地设不敢辄破壊改易也不以一事小害而损法不以一时茍利而増法使天下无有不由法而自为者故智者不得越法而谋辩者不得越法而议士不得背法而有名臣不得背法而有功我喜可抑我忿可窒而法不可离骨肉可刑亲爱可灭而法不可屈也故虽成王之叔不得流言而乱政髙祖之父不得屈君臣之义文帝元帝之子不得越王门絶驰道光武之姊不得保臧获奸使吏民爱若孝王嬖若韩邓功若陈汤冯奉世义若郭解不免于有司之议而天下不敢私恐其开乱法之原而后争以为比也故明王之法左者不为右右者不为左上不夺下职下不侵上事为廷尉者不以才有余而道礼乐为太常者不以官优寡事而言刑法士者不为工商贾人不为士也今夫大匠之起巨室弹画一定木之曲直大小长短必皆就吾绳墨规矩焉其参差不齐龃龉不合则斤削燎栝而已矣若毁吾弹画而从木之情则功劳而事拙纷扰而不可理矣故圣人主立法贤王守法立法者使法必出于道徳礼义而后布之天下以为法守法者使赏罚号令必出于法而后以为赏罚号令法不出于道徳礼义者法也法者非法非法者未久而坏赏罚号令不出于法者政也政者非政非政者法坏而天下不从故法一则威法二则疑法固则君尊法揺则君削法行则要而治多法不行则烦漫而无功今夫一人之寡居深户之中传盈尺之纸而风驱霆行杀生废置人于千里之外提癯夫羸老仅胜衣冠之人付之寸印而坐诸帷幄进退万夫若羊彘然童子据奥室羣湖海之珍怪处女婴珠玉而立乎衢涂乌获戾目而不敢动以法在也故天下视法如藩篱守法如疆界强者以挛缩弱者以安全至哉法乎人君之卫天下所恃而生也闇王则不然不能以法制胜私欲不知己亦恃法而后安故从欲而慢法其意若曰法者我之可自出也何有于法哉昵乎所爱而无劳而封爵有罪而不诛或利害仅如毛芥而辄变大法名分不立百职相侵日革月易不知所循下皆知法之易挠而可逾也则险庸诡谲者舞其私意以动法幸防便僻者倚上之恩以货法悍暴杰健者奋其乱力以干法如是故法亡法亡而民亡民亡而国亡矣如藩篱然藏获超履穿穴而主人弗禁安能使盗之不窥而保其室中之所有也如封界障隧然其羊童牛牧已尝有蹊之径之之迹矣安能制众人之不来而全其果蔬稼穑也或曰法之説无乃胶固事而失于圆通徇物之道欤曰不然法者天下之公也千世之守也大道也通者人臣之私也一时之偷便也短术也法同而治异者吏不能举法也吏之罪也法不可轻立亦不可屡变也立法之主必若禹汤文武汉祖唐宗者也议法之臣必若臯陶伊尹周召萧张房杜者也晁厝且尚弗克况庸人乎切观今之世朝廷或弛祖宗之法羣下或慢朝廷之法大臣或率胷臆而轻法庸士或作众辩而侮法为牧伯者或击断于法外以为能臣恐纪纲制度缘是乱法縁是而亡故作法原】
