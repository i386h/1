<!-- { "loadSidebar": true } -->
　　同乡持羊酒贺【卢绾豊人也与髙祖同里同日生里中丨丨丨丨两家及壮学书又相爱也髙祖起沛绾以客从入汉为将军后卢臧茶封为燕王汉本传】分肉食均【武阳人陈平家贫好读书里中社平为宰丨丨丨甚丨父老曰善陈孺子之为宰乎曰嗟乎使平得宰天下亦如此肉矣本传】沛公骑士【丨丨麾下丨丨适里中子郦食其传】定国邑子【尹翁归召拜东海太守过辞廷尉于定国定国家在东海欲属托丨丨两人本传】邑人相如【司马相如蜀郡成都人时蜀人杨得意为狗监侍上上读子虚赋而善之曰朕不得与此人同时哉得意曰臣丨丨司马丨丨自言为此赋上惊乃召问相如】邑子严助【朱买臣呉人也诣阙上书久不报防丨丨丨丨贵幸荐买臣召见説春秋言楚辞帝甚悦之拜买臣为中大夫与严助倶侍中】乡人所知【许允为吏部郎多用其乡里魏明帝遣虎贲收之既至帝覈之允对曰臣之丨丨丨丨也世説】乡人所作【张纮见楠橊枕爱其文作为赋陈琳见之以示人曰此吾丨丨张子纲丨丨呉志】管邴同县【华歆与丨宁丨原相善管邴丨丨人也及迁辽东而子鱼不与】安史同闬【史思明与安禄山同里闬唐文宗记】有月旦评【许劭与兄靖倶有髙名好共覈论乡党人物毎月辄更其品题故汝南俗丨丨丨丨焉】题蒲葵扇【谢安邑子有蒲葵扇五万安取其中者丨之价增数倍】素闻其贤【韦贯之或荐之京兆尹李实举笏示所记曰此其姓名也与同里丨丨丨丨愿识之而进于上或者喜以告曰子今日诣实而明日贺者至矣贯之唯唯不往官亦不迁】罕识其面【五代崔税遭世乱寓居于滑台不游里巷十余年人丨丨丨丨梁贞明三年举甲科】曰乡人也【越公遇内史薛公曰公见王通乎丨丨丨丨文中子礼乐篇】即乡人也【温公判西京畱司御史台遂居洛濵买园于尊贤坊以独乐名之始与先君康节游尝曰光陜人先生卫人今同居洛丨丨丨丨有如学道之尊当以年徳为贵官职不足道也公一日着深衣自崇徳寺书局散歩洛水隄上因过康节天津之居谒曰程秀才云既见温公也问其故公笑曰司马出程伯休父故曰程畱诗云拜罢归来抵寺居解鞍纵马罢传呼紫衣金帯尽脱去便是林间一野夫草软波清沙路微手防笻杖着深衣白鸥不信忘机久见我犹穿岸桞飞康节和曰冠葢纷华塞九衢声名相轧在前呼独君都不将为事始信人间有丈夫风背河声近亦微斜阳侯伯隔云衣一双白鹭来烟外将下沙头却背飞公一日登崇徳阁约康节久未至有诗曰淡日浓云合复开碧伊清洛逺萦回林间髙阁望已久花外小车犹未来康节和云君家梁上年时燕过社今年尚未回为罚误君凝望久万花深处小车来闻见録】苏子瞻逺景楼记【吾州之俗有近古者三其士大夫贵经术而重民族其民尊吏而畏法其农夫合耦以相助葢有三代汉唐之遗风而他郡之莫及也始朝廷以声律取士天圣以前学者犹袭五代文独吾州之士通今学古以西汉文词为宗师方是时四方指以为迂阔至于郡县胥吏皆挟经载笔应对进退有足观者而大家显人以门族相上推次甲乙皆有定品谓之江乡非此族也虽贵且冨不通婚姻其民事太守县令如古君臣既去辄畵象事之而其贤者则记録其行事以为口实至四五十年不忘商贾小民常储善物而别异之以待官吏之求家藏律令往往通念而不以为非虽薄刑小罪终身有不敢犯者嵗二月农事始作谷稚而草壮耘者毕出数十百人为农立表下漏呜鼓以致众择其徒为众所畏信者二人一人掌鼔一人掌漏进退作止惟二人之聼皷之而不至至而不力皆有罚量田计功终事而防之田多而丁少则出钱以偿众七月既望谷苗而草衰则仆鼓决漏取罚金与偿众之钱买羊豕酒醴以祀田祖作乐饮食醉饱而去嵗以为常其风俗盖如此故其民皆聪明才智务本而力作易治而难服守令始至视其言语动作辄了其为人其明且能者不复以事试终日寂然茍不以其道则陈义秉法以讥切之故不知者以为难治今太守黎侯希声轼先君子之友人也简而文刚而仁明而不苛众以为易事既满将代不忍其去相率而畱之上不夺其请既畱三年民益信遂以无事因守居之比墉而増筑之作逺景楼日与宾客僚吏游处其上轼方为徐州吾州之人以书相往来未尝不道黎侯之善而求文以为记嗟夫轼之去乡久矣所谓逺景楼者虽想见其处而不能道其详矣然州人之所以乐斯楼之成而欲记者岂非上有易事之长而下有易治之俗也哉孔子曰吾犹及史之阙文也有马者借人乘之今亡矣夫是二者于道未大有损益也然且録之今吾州之俗独能累世而不迁盖耆老昔人岂弟之泽而贤守令抚循教诲不倦之力也可不録乎若夫登临览观之乐山川风物之美轼将归老于故邱布衣幅巾从邦君于其上酒酣乐作援笔而赋之以颂黎侯之遗爱尚未晚也】苏子瞻谢范舍人书【轼闻之古人民无常性虽土地风气之所禀而其好恶则存乎其上之人文章之风惟汉为盛而贵显暴著者蜀人为多葢相如倡其前而王褒继其后峩冠曳佩大车驷马徜徉乎乡闾之中而蜀人始有好文之意歌之声与邹鲁比然而二子者不闻其能有所荐逹岂其身之富贵而遂忘其徒耶尝闻之老人自孟氏入朝民始息肩救死扶伤不暇故数十年间学校衰息天圣中伯父解褐西归乡人嗟叹观者塞涂其后执事与诸公相继登于朝以文章功业闻于天下于是释耒耜而执笔砚者十室而九比之西刘又以逺过且蜀之郡数十某不敢逺引其他盖通义蜀之小州而眉山又其一县去嵗举于礼部者凡四五十人而执事与梅公亲执权衡而较之得者十有三人焉则其他可知矣夫君子之用心于天下固无所私爱而于父母之邦茍有得之者其与之喜乐岂如行道之人漠然而已哉执事与梅公之于蜀人其始风动诱掖使闻先王之道其终度量裁置使观天子之光与相如王褒又甚逺矣某也在十三人者之中谨因阍吏进拜于庭以谢万一又以贺执事之乡人得者之多也】朱元晦县学藏书阁记【道之在天下其实原于天命之性而行于君臣父子兄弟夫妇朋友之间其文则出于圣人之手而存于易书诗礼乐春秋孔孟氏之籍本末相须人言相发皆不可以一日废焉者也盖天理民彜自然之物则其大伦大法之所在固有不依文字而立者然古之圣人欲明是道于天下而垂之万世则其精微曲折之际非托于文字亦不能以自传也故自伏羲以降列圣继作至于孔子然后所以垂世立教之具粲然大备天下后世之人自非生知之圣则必由是以穷其理然后知有所至而力行以终之固未有饱食安坐无所猷为而忽知之兀然得之者也故傅説之告髙宗曰学于古训乃有获而孔子之教人亦曰好古敏以求之是则君子所以为学致道之方其亦可知也已然自秦汉以来士之所求乎书者类以记诵剽掠为功而不及乎穷理修身之要而过之者则遂絶学捐书而相与驰乎荒虚浮诞之域盖二者之蔽不同而于古人之意则胥失之矣呜呼道之所以不明不行其不以此欤婺源学宫讲堂之上有重屋焉牓曰藏书而未有以藏莆田林侯虙知县事始出其所寳太帝神笔石经若干卷以填之而又益广市书凡千四百余卷列庋其上俾肄业者得以讲教而诵习焉某故邑人也而客于闽兹以事归而拜于其学则林侯已去而仕于朝矣学者犹指其书以相语感叹久之一旦遂相率而踵门谓某盍记其事且曰近年以来乡人子弟愿学者众而病未知所以学也子诚未忘先人之国独不能因是而以一言晓之哉某起对曰必欲记贤大夫之绩以诏后学垂方来则有邑之先生君子在某无所辱也顾父兄子弟之言又某之所不忍违者其敢不敬而诺诸于是窃记所闻如此以告乡人之愿学者使知读书求道之不可已而尽心焉以善其身齐其家而及于乡逹之天下传之后世且以信林侯之徳于无穷也是为记】黄直卿习乡饮酒仪序【请賔介陈器馔献賔介献馔旅酬燕六者礼之大节也登降辞受礼之文也鼎爼笾豆礼之器也脯醢脊胁礼之用也此观礼者所共知也其数易知其义难知也乡饮教亲睦也乡闾亲爱陵犯争讼之风息矣夫礼主于敬敬胜则乖乖则离圣人制礼必济之以和和胜则渎渎则慢圣人制礼必济之以敬始之以礼教敬也终之以乐教和也拜至拜洗拜送拜既敬之至也请安请坐爵乐无筭和之至也敬而和礼之大义也此所以亲睦乡闾而息陵犯争讼之风也降洗降盥洁也辞降辞洗逊也父坐子立孝也老者坐于上少者立于下弟也饮食必祭不忘本也酬爵不举不尽人之忠也序賔以贤贵徳也序坐以齿贵长也序馔以爵贵贵也工歌必献不忘功也燕及沃洗不忘贱也歌关睢葛覃卷耳齐家之义着矣歌鹿鸣四牡皇皇者华事君之义着矣一饮一食一拜一坐一揖一降无非教也通于义者又非但可以亲睦乡闾而已也天理得人心正无所施而不可也圣人着为礼以教人凡为乡人者皆知此义焉此成周之世所以人人皆有士君子之行也礼乐废坠乡人之羣饮者未尝废丰饮食侈供帐恱声伎恣欢嗷教侈也导滛也恣欲也无非所以败人心也后世之大夫曽古之服勤于畎畆者之不若也然则是礼也虽不行于今之世学士大夫之有志于古者其可不思所以讲明而肄习之欤吾友赵君师恕宦不达而忘其贫今不合而志于古其为邑于杭尝行乡饮酒之礼矣今复举是礼与乡之有志之士讲肄焉礼成有欲纪其仪节而锓之木者属予为之序予犹恐观礼者习其数而不明其义也故纪其大畧使刻之篇首】
　　诗集坐深【丨丨乡里敬杜】坐下【丨丨渐人多宋百家】相近【丨丨似参差相过人不知云云归客村非逺残樽席更移看君多道气从此数追随杜过南邻】相送【锦里先生乌角巾园收芋栗未全贫惯看賔客儿童喜得食堦除鸟雀驯秋水才深四五尺野航恰受两三人白沙翠竹江村暮丨丨柴门月色新杜南隣】君侯至【丨丨丨之初闾里自相贺韩合江亭】阮郎迷【丨丨丨里巷元稹代曲江老人】虎穴连【丨丨丨里闾隄防旧风俗杜课伐木】奚仗史笔【旧籍在东都茅屋枳棘篱还归非无指灞渭阳春微生兮耕吾土死也埋吾陂文章自传道丨丨丨丨为韩寄崔】为语长者【丨丨里丨丨徳齿敬已占坡】
　　思乡
　　舆地提纲【凡生乎天地之间者自非草木必有知有知之属莫不知爱其类尝观禽兽之为物至微且贱也一失其匹防其羣越月逾时焉犹必反而巡之过其故乡则囘翔焉鸣号焉蹢躅焉踟蹰焉至于燕雀且有啁噍之顷然后乃能去之也矧人为万物之灵乎弃坟墓离亲戚而去之他国阅嵗时之滋久悲风物之非旧几何而能不动故里之思此古人于觞味之间未尝不为之勤渠也】
