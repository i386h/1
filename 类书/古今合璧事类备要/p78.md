<!-- { "loadSidebar": true } -->
　　事类妯娌【长妇谓稚妇为娣妇娣妇谓长妇为姒妇今或云丨丨尔雅】介【介妇请于妇介妇无敢敌耦于冢妇不敢并行不敢并命不敢共坐娣姒犹兄弟也记内则】兄弟妻【世皆疑娣姒之名皆以兄妻呼弟妇为娣弟妻呼兄妻为姒公羊传曰娣者何弟也是以其弟解娣自然以长解姒长谓身之年长非夫之年长也左传成十一年穆姜谓声伯之母为姒昭八年叔向之嫂谓叔向之妻为姒二者皆呼夫弟之妻为姒岂计夫之长幼乎尔雅】先后生【女子同出谓先生为姒后生为娣郑云同出谓俱嫁事一夫也事一夫者以已先生为姒后生为娣同上】顺于娣姒【妇人女子丨和丨丨丨则贤矣李翺杨烈女传】耻为妯娌【太后以薛顗妻萧氏及顗弟绪妻成氏非贵族欲出之曰我女岂可与田舍女为妯娌邪或曰萧氏瑀之侄孙国家旧姻乃止通鉴唐髙宗】叔姒生男【伯石始生子容之母走谒诸姑曰长丨丨丨丨左传】弟妇主家【李光进弟光顔先娶而母委以家事及光进娶母已亡弟妇籍赀贮纳管钥于姒光进命反之曰娣逮事姑且尝命主家事不可改因相持泣乃如初】娣姒相亲【王浑妻钟氏字琰弟湛妻郝氏皆有徳行琰虽门髙与郝氏相亲重郝不以贱下琰琰不以贵陵郝时人称钟夫人之礼郝夫人之法】娣姒皆畏【髙祖太穆顺圣皇后窦氏太后羸老有疾而性素严诸丨丨丨丨莫敢侍后事之独怡谨尽孝孔帖】不以为姒【声伯之母不聘穆姜曰吾丨丨妾丨丨左传】泣见吾姒【梁太祖皇后张氏已破朱瑾纳其妻以归后迎太祖于封丘太祖告之后遽见瑾妻再拜后亦拜凄然泣下曰兖郓与司空同姓之国昆仲之间以小故兴干戈而使吾姒至此若不幸汴州失守妾亦如此矣言已又泣太祖为之感动乃送瑾妻为尼五代史】
　　姑　【小姑】
　　事类父姊妹【父之姊妹曰姑姑故也言于己为久故之人也释名丨之丨丨为姑王父之姊妹为王姑曾祖王父之姊妹为曾祖王姑父之从姊妹为从姑父之从父姊妹为从祖姑父之从祖姊妹为族祖姑尔雅】房中賔【丨丨内丨姑姊妹也仪礼】姑及姊【问我诸丨遂丨伯丨诗】侄从姑【初晋献公筮嫁伯姬于秦遇归妹之暌史苏占之日不吉归妹暌孤冦张之弧侄其从姑六年其逋逃归其国而弃其家明年其死于髙梁之墟左僖】班彪姑【班婕妤彪之姑也】陆家姑【张巡姊军中号丨丨丨】鲁姑存侄【鲁义姑者野人之妇也齐攻鲁至郊遥见一人防一儿抱一儿及军至乃弃抱者而抱防者将欲射之遂止而问曰所抱者谁之子对曰兄之子所弃者谁之子曰巳子也妾见大军至不能两全遂弃所生之子军曰子之于母甚痛于心何弃所生而抱兄子对曰子之于母私爱也侄之从姑公义也背公向私妾不为也齐军曰鲁郊有妇人犹持节行况朝廷乎遂囘军不伐鲁鲁君闻之赐束帛号曰义姑列女传】吕姑怒侄【吕禄时出游猎过其姑吕氏嬃大怒曰若为将今弃军吕氏今无处矣乃悉出珠玉寳器散堂上曰母为他人守也通鉴】幼养姑家【周世宗柴后兄守礼子幼从姑长太祖家以谨厚见爱孔帖】聘取姑女【温峤丧妇从姑刘氏家有一女甚有姿慧姑以属公覔婿峤自有婚意答曰佳壻难得但如峤如何姑曰何敢希汝也他日报云已得壻矣门地粗可壻身名宦尽不减峤因下玉镜台一枚姑大喜既婚交礼女以手披纱扇抚掌大笑曰我固疑是老奴也世説】却姑祠具【后汉桓姑为杨赐夫人父鸾卒姑赴哀将至止于传舍整饰从者而后入心非之及姑劳问终无所言号哭而已赐遣吏因县发取祠具晔拒不受后每至京师未尝舍杨氏】作姑墓志【陈君谓宗元日子之姑孝于家移于我之长睦于族施于我之党是用賔而礼之如益者之友今则去我已矣吾无以报焉他日尝谓子慤而文愿以为志庶幸而有知将安子之为也苌无恨矣遂哭而受命书之以记于石柳宗元陈夫人权厝志】
　　诗集曾姑【我之丨老丨尔之髙祖母尔祖未显时归为尚书妇隋朝大业未房杜俱交友长者来在门荒年自糊口家贫无供给客位但箕帚俄顷羞顔珍寂寥人散后入怪鬂髪空吁嗟为之久自陈翦髻鬟粥市充沽酒上云天下乱宜与英俊厚向切窥数公经纶亦俱有次问最少年虬髯十八九子等成大名皆因此人手下云风云合龙虎一吟吼愿展丈夫雄得辞儿女丑秦王时在坐真气惊戸牖及乎正观初尚书践台斗夫人常肩舆上殿称万寿六宫师柔顺法则化妃后至尊均嫂叔盛事垂不朽】寿亲【大雏衘枝来作亭小雏衔实来种花两雏反哺声查查慈乌髪白尔成家梅梁丹青射寒日梅英飞雪防亲髪二雏同味如春酒寿亲一笑宜长久金玉满堂空尔为有亲举酒世上稀生育劬劳安可报折梅倾酒着斑衣山谷题徐氏姑寿梅亭】
　　小姑尝食【三日入厨里洗手作羮汤未谙姑食性先遣小姑尝王建新嫁娘诗】扶床【新妇初来时小姑始丨丨今日被駈遣小姑如我长回头语小姑勿嫁似兄夫占乐府全篇见出妻同弃妇词】
　　姨　【小姨】
　　事类姨母【母之姊妹曰丨丨尔雅】从母【从母之男子为丨丨晜弟其女子为从母姊妹同上】号为痴姨【符承祖方用事亲姻争趍附以求利其从母杨氏为姚氏妇独否常谓承祖之母曰姊虽有一时之荣不若妹有无忧之乐姊与之衣服多不受由是符氏内外号痴姨通鉴】问堂姨【狄仁杰为相有卢氏堂姨居午桥南别墅仁杰因侯卢姨安否见表弟挟弓矢携雉兎归仁杰因启姨曰某今为相表弟有何愿悉如其防姨曰相自为贵老姨止此一子不欲令事女主甘守贫贱分外无所望也仁杰慙而退朝野佥载】
　　小姨同出【妻之姊妹丨丨曰姨尔雅】维私【邢侯之姨谭公丨丨诗姊妹之夫为私尔雅】息妫吾姨【蔡哀侯娶于陈息侯亦娶焉丨丨将归过蔡蔡侯曰丨丨也左传】秦国阿姨【谢阿蛮善舞上就按于清元殿宁王吹笛上羯鼔妃琵琶秦国夫人端坐视之上戏曰乐籍今日幸得供奉夫人请一纒头对曰岂有大唐天子阿姨无钱用耶遂出三百万为一局杨妃外传】继娶姨氏【见婚姻类】奬进姨子【何充字次道王导妻姊之子故少与王导善为显官尝诣舍导以麈防指床呼充共坐曰此是君座也】
　　诗集诗寄姨弟【梁公曾孙我姨弟不见十年官济济大贤之后竟陵迟浩荡古今同一体比看伯叔四十人有才无命百寮底今者兄弟一百人防人卓絶秉周礼在汝更用文章为长兄白眉复天启汝门请从曾公梁公也説太后当朝多巧诋狄公执政在末年浊河终不汚清济国嗣初将付诸武公独廷诤守丹陛禁中册决诏房陵前朝长老皆流涕太宗社稷一朝正汉官威仪重昭洗时危始识不世才谁谓茶苦甘如荠汝曹又宜裂土食身使门户多旌棨胡为飘泊岷汉间干谒王侯颇歴抵况乃山髙水有波秋风萧萧露泥泥虎之饥下巉岩蛟之横出凊沘早归来黄汚人衣眼易眯杜甫寄狄明府】歌上姨母【姨母李氏崇徳君赠墨竹且令作歌夜来北风元自小何事吹折青琅玕数枝洒落髙堂上败叶萧萧烟景寒乃是神工妙手欲自试袭取天巧不作难行看叹息手摩拂落势天娇墨未干往往尘晦碧纱笼伊人或用姓名达未必全俊伟功有能事便白首不免身为老画工岂如崇德君学有古人风挥毫李衞让神笔衞夫人尚书郎李充母以夫姓因称李卫弹琴蔡琰方入室道韫九歳能论诗龙女早年先悟佛奕棋仙客腐柯还吹笙仙子下缑山更能遇物写形似落笔不待施青丹尤知赏异老苍节独与长松凌歳寒世俗宁知真与伪挥霍纷纷鬼神事黄尘汚眼轻白日卷轴无人得觇视见我好吟爱尽胜他人直谓子美当前身赠图索歌追故事才薄岂易终斯文所爱子猷嘉兴不可一日无此君吾家书斋傍青壁手种苍琅十数百一官偶仕叶公城道逺莫致心戚我方得此兴不孤造次卷置随琴书思归才有故园梦便可呼儿开此图山谷】
　　女子
　　事类处女【丨丨室子也白帖初如丨丨孙子逾东家墙而搂其处子孟子】淑女【窈窕丨丨琴瑟友之关睢】游女【汉有丨丨不可求思汉广】季女【谁其尸之有齐丨丨采苹】怀春【有女丨丨吉士诱之诗】如玉【有女丨丨同上】舜华【有女同车顔如丨丨诗】邦媛【乃如之人丨之丨也诗美女为媛】弄瓦【古者生女三日卧之床下弄之瓦砖而斋告马卧之床下明其卑弱主下人也弄之瓦砖明其习劳主执勤也斋告先君明当继主祭祀也列女传】设帨【女子生丨丨于门右帨佩巾也礼】鞶丝【女子生能言教之丨丨女工礼】彤管【丨丨冇炜恱怿女美诗静女】愿有家【女子生而丨为之丨丨孟】不杂坐【男女丨丨丨礼】行于亲【女子之丨丨丨也孝妇也节母也义而慈止矣列女传】笄而字【女子许嫁丨丨丨曲礼又女虽未许嫁二十而笄杂记】治织纴【女子十年不出姆教婉娩聴从执麻枲丨丝茧丨丨组紃学女事以共衣服观于祭祀纳酒浆笾豆菹醢内则】作门楣【杨妃宠幸时有謡曰男不封侯女作妃君看女却作门楣杨妃传】从傅母【下堂必丨丨丨保阿进退则鸣玉佩环列女传】亲姆师【顾复父母也长之如滋芳兰之易茂姆师教之如琢美玉之易成吕温集】出必拥面【女子丨门丨丨蔽其丨夜行以烛无烛则止内则】盗不过门【谚曰丨丨丨五女丨以女贫家故也陈蕃传】爱甚于男【张禹病帝临圄因言臣有一女丨女丨丨丨逺嫁张掖太守萧咸不胜父子私恩愿相近即徙咸为农太守西汉书】恨不为男【王肃女文义过目则识祖司徒异之日兴吾家者必此女矣惜不为男王隐书晋文明皇后】作女博士【魏文帝甄后九歳喜书辄用诸兄笔砚兄言当丨丨丨丨耶后曰古者贤女未冇不览前世成败不知书何以见之魏志】号女中王【魏文帝郭皇后少而父永奇之曰此乃吾女中王遂以女王为字同上】蔡琰才辨【蔡琰字文姬博学有丨丨又妙于音律列女传详见琴类】道韫聪识【见侄女类】漆室忧国【鲁漆室邑之女过时未适人倚柱而啸邻妇曰子欲嫁乎曰非也予忧者鲁君老太子幼邻妇曰此丈夫之忧也女曰不然昔有客过系马园中马逸践吾葵使吾终歳不饱葵吾闻河润九里渐洳三百步今鲁国有患君臣父子被其辱妇女独安所避乎列子】缇萦赎父【太仓令淳于公有罪当刑无男有女五人当行骂其女曰生女不生男缓急非有益其小女丨丨自伤悲泣乃随其父至长安上书愿没入为官婢以丨丨刑罪使得自新文帝哀怜其意乃下诏除肉刑史记】荀灌突围【荀崧都督荆州江北诸军屯宛杜曾引兵围之崧小女灌年十三帅勇士数十人逾城突围夜出且战且前又为崧书求救于南中郎将周访通监晋记】窦女念乱【窦毅之女闻隋受禅自投堂下抚膺太息曰恨我不为男子救舅氏之患毅及襄阳公主掩其口曰汝勿妄言灭吾族毅由是奇之及长以适唐公李渊陈记】曹娥投江【事见江类】孔女就刑【孔融被诛女年七歳幼弱得全寄他舍主人有遗肉汁男渴而饮之女曰今日之祸岂得久活何顔知肉味乎或言曹操之女曰若死而有知得见父母岂非志愿乃延颈就刑列女传】负土葬父【有人无男而养七女父亡丨丨丨丨方舆记】具馔延賔【周顗母李氏络秀顗父俊为将军出猎遇雨止李氏防其父兄不在络秀闻俊至与婢于内宰猪羊具馔甚办不闻人声俊怪使人窥之见一女甚美因求为妾父兄不许秀曰门户殄瘁何惜一女遂许之史】
