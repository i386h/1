<!-- { "loadSidebar": true } -->
　　侯藩总论【侯国诸侯之国也厯考前古未有知其所由来者也盖至黄帝画野分州已得百里之国万区设左右大监监于万国而正妃二子一曰元嚣一曰昌意列为诸侯然则侯国之设其来尚矣自是以来尧封四岳于吕封稷于邰封契于商舜之封有庳禹之防涂山汤之汉南诸侯周之盟防八百皆是也迨至嬴氏虽罢侯置守然至于汉又监秦弊未尝不国置而侯王之此封建之法亘古穷今不容易也然列爵凡五等公一位侯一位伯一位子男同一位此爵有尊卑也分土凡三等公侯皆方百里伯七十里子男皆五十里不能五十里附于诸侯者曰附庸此地有大小也天子之县内方百里之国九七十里之国二十一五十里之国六十三其余禄士以为间田四海之内王畿之外八州州方千里州建百里之国三十七十里之国六十五十里之国百二十凡二百一十国其余以为附庸间田八州总一千六百八十国名山大泽皆不以封不以朌合九州千七百七十三国天子之元士诸侯之附庸不与此封国有疏宻也千里之外设方伯五国以为属属有长十国以为连连有帅三十国以为卒卒有正二百一十国为州州有伯八州八伯五十六正百六十八帅三百三十六长八伯各以其属于天子之老二人分天下为左右曰二伯然后天下定于一此侯国又未尝无所聮属也然去古既逺侯国之制吾不得而见之得见郡县之治斯可矣亦在乎得良二千石而已何必曰封建】事类建国【象曰地上有水比先王以丨万丨亲诸侯易比丨丨】康侯【晋丨丨用锡马蕃庶晋卦】羣后【觐四岳羣牧班瑞于丨丨书舜典】羣辟【惟周王抚万邦廵侯甸六服丨丨罔不承徳周官】邦诸侯【武王既胜殷丨丨丨洪范】列名城【周建子弟丨丨丨班五爵流之十二当时虽欲汉得乎杨重黎】侯于鲁【俾丨丨丨诗閟宫】命之蔡【蔡仲克庸祗徳周公以为卿士乃丨诸王邦丨丨书蔡仲之命】尹兹东夏【成王既黜殷命杀武庚命微子啓代殷后云云庸建尔于上公丨丨丨丨微子之命】尹兹东郊【君陈惟尔令徳孝恭惟孝友于兄弟克施有政命汝丨丨丨丨敬哉君陈】保厘东郊【康王命作册毕云云以成周之众命毕公丨丨丨丨毕命】不立诸子【丞相绾等言诸侯初破燕齐荆地逺不为置王无以镇之请立诸子李斯议置诸侯不便分天下以为三十六郡史秦本纪】等为匹夫【淳于越曰商周之王千有余嵗封子弟功臣自为枝辅今陛下有海内子弟为匹夫卒有田常六卿之臣无辅弼何以相救哉李斯曰三代之事何足法同上】羽王诸将【项王欲自王先召诸将相谓曰天下初发难时假立诸侯后以伐秦然身被坚执鋭首事暴露于野三年灭秦者皆将相诸君与籍之力也义帝虽无功故当分其地而王之诸将曰善乃分天下立诸将为侯王立沛公为汉王王巴蜀三分闗中王秦降将项王立章邯为雍王司马欣为塞王董翳为翟王徙魏王豹为西魏王立申阳为河南王赵将司马卭为殷王徙赵王歇为代王立张耳为常山王黥布为九江王吴芮为衡山王义帝柱国共敖为临江王徙燕王韩广为辽东王立臧荼为燕王徙齐王田市为胶东王立齐将田都为齐王立田安为济北王田荣数负项梁以故不封成安君陈余不从入闗素闻其贤因环封三县番君将梅鋗　　功多故封十万户侯项王自立为西楚霸王王九郡汉之元年四月诸侯罢戯下各就国项王出之国使人徙义帝于郴而杀之】汉啓九国【丨髙帝尊王子弟大丨丨丨自鴈门东尽辽阳为燕代王子建子恒常山南太行左转渡河济渐于海为齐赵王子肥子如意济泗以往奄有龟为梁楚王子恢子交东带江湖薄防稽为荆吴王兄子濞北界淮濒畧卢衡为淮南王子长波汉之阳亘九嶷为长沙王吴苪】王子弟地【髙帝丨丨丨丨犬牙相制此盘石之宗也髙帝纪】分子弟邑【汉髙帝子弟同姓为王者九国百年之间诸侯骄奢谋为淫乱天子加恵使诸侯推恩丨丨丨国丨诸侯稍微犬牙相临强本干弱枝叶之势也汉诸侯王表】皇子备藩【十九年诏曰太子强崇执谦退愿备藩国后光武纪】大国为屏【窦太后诏外有丨丨贤王并丨藩丨和帝纪】功臣割地【太宗曰割地封丨丨欲公等后嗣长为蕃屏唐长孙无忌传】郡邑罢侯置守【秦始皇惩周氏之微弱恃狙诈以　为强蔑弃礼典丨丨丨丨隋地理志】罢侯为郡【始皇初并天下惩忿战国削丨列丨丨三十六丨于是兴师逾江南平百粤又置闽中南海桂林象郡前地理志】秦郡四十【秦自大业传四十七世至始皇初并天下分置二十八郡三川河东南阳九江鄣郡防稽颍川砀郡泗水薛郡东郡琅邪齐郡上谷渔阳右北平辽西辽东代郡钜鹿邯郸上党太原云中九原鴈门上郡陇西北地汉中巴郡蜀郡黥中长沙凡三十五与内史为三十六郡丨丨丨丨县万户以上为令减万户为长平百粤又置四郡闽中南海桂林象郡郡置一守一丞两尉以典之监侍御史掌监郡】前汉百三【汉兴以秦地太大更加置郡国其后开粤攘胡土宇弥广改雍曰凉梁曰益又置徐州复禹旧号置交北有朔方凡为十三部刺史司隶并豫兖徐扬冀幽荆青益交凉而不常所理至哀平之际凡新置郡国六十三焉与秦四十合百三县邑千三百十四道三十二侯国二百四十一】后汉百五【光武以官多役烦乃并省郡国十县道侯四百余所其后亦为十三州部刺史渐复加置郡国至于灵献凡百有五焉县道侯国千一百八十东有乐浪南永昌郡】魏六十八【丨据中原都洛有州十二司隶荆河兖青徐凉秦分凉州置冀幽并扬雍分三辅置有郡国丨丨丨】吴四十三【孙丨都鄂后迁建业北据江南尽海置交理龙编今安南州广理番禺今广州荆理南郡今江陵郢理江夏今鄂州四州有州丨丨丨】蜀凡二十【先主都成都置益理成都梁理汉中今兴元有郡凡二十】晋百五十六【西丨都洛阳有州丨丨丨丨县千一百有九】宋二百三八【刘丨都建康郡丨丨丨十丨县千一百七十九】齐几四百郡【南齐都建康淮北之地所有絶少州凡二十有二郡三百九十五县千四百七十四】梁三百余郡【萧梁州县多以旧制天监中有州二十有郡三百五十县千二十有五其后更有析置大同中州十有七郡县亦称此】陈百有九郡【陈氏土宇弥蹙于梁西不得梁汉北失淮淝以长江为境有州四十有二地转狭而州益多郡百有九县四百三十有八】后魏五百余【丨丨都云中后迁平城至孝文迁都洛阳有州一百一十一郡丨丨十有九县千三百五十二】髙齐百六十【丨丨都邺据河北有州六十七郡丨丨丨县三百六十五】后周五百八【丨丨宇文氏都闗中通计州三百一十一郡丨丨丨县千二十四】隋废郡为州【丨文帝开皇三年迁都大兴城今长安遂丨诸丨以州治人自三代以前为九州两汉加置十三州晋宋之后分析渐多至于魏齐后周虽割据鼎立天下分裂其于州郡乃倍于两汉之地隋民以官冗人弊遂废五百余郡而以州治人名则因以职事同于郡守无属刺举之任云】隋改州为郡【炀帝大业初移洛阳城又平材邑更置三州既而并省诸州三年改州为郡乃置司隶刺史分部巡察五年平定吐谷浑更置四部大凡郡百九十县千二百五十五】唐改郡为州【初丨兴髙祖丨丨丨丨太守为刺史又置都督府以治之然天下初定权置州郡颇多太宗元年始命并省又因山川形便分天下为十道至十三年定簿凡州府三百五十八县一千五百五十一明年平髙昌又増州二县六明皇开元中定天下州府自京都及诸都护府外以近畿之州为四辅同华岐蒲其余为六雄郑陜汴绛懐魏十望宋亳滑许汝晋洛虢卫相十紧初有十紧州后入者甚多不复列及上中下之差天寳中上州一百九十中州二十九下州一百八十九肃宗乾元初收复以郡为州置团练守捉使都团练守捉使大者州镇十余小者二三州而已故自此所置皆无郡名而不复列上中下之目其后有方镇史官不录于地里之书以为方镇兵伐之事非职方所掌故也然而后世因循以军目地而没其州名又今置军者徒以虚名升建为州府之重】五代诸僣伪【梁太祖朱氏都汴初天下别为十一南有吴浙荆湖闽汉西有岐蜀北有燕晋而朱氏所有七十八州以为梁盖当是时刘仁恭称燕李克用称晋李茂贞称岐钱璆称吴越杨行宻称吴王审知称闽马殷称楚王建称蜀髙季兴称南平刘隠称南汉李茂贞僖宗时节度凤翔后取兴元有州二十岐陇泾原渭武秦成阶凤邠宁庆衍鄜坊丹延梁洋其被梁围也兴元入于蜀开平以后邠宁鄜坊入于梁秦凤阶成入于蜀当梁末年所有七州封岐王南平髙氏梁初领荆南节度十州后为诸道所侵所有江陵一城而已刘隠梁初封东海王卒其弟陟袭位尽有岭表之地僣号于广州吴越止十三州杨行宻尽有淮南地审闽岭五州马殷尽有湖南地后兼后衡潭鼎澧二十余州王建西州节度后并东川及山南诸郡自或离合不常后唐一百二十三州晋一百九州汉一百六州周一百一十八州其余并为僣伪者所据云】皇宋大一统【太祖皇帝建隆四年二月王师入荆南平之得州三县一十五三月克湖湘得州十四县五十八六年正月两川平得州四十五县一百九十八开寳四年二月拔广州得州四十一县六十五八年十一月拔升州江南平得州一十九军三县一百八至太宗兴国三年四月陈洪进以漳泉归有司五年钱俶以十三州归有司四年刘继元纳欵得州十县四十一七年又得银夏二州而天下一统矣】路总二十有三【谨按圣朝元丰颁行李法刍曽肇王存等撰九域志总为二十三路京东东西路熙宁七年分东西路元丰元年诏河北东北永兴秦凤京东东西京西南北淮南东西路转运司通管西路以河北陜西京东京西淮南路为名提刑提举司仍旧分路东西南北路太平兴国三年分河北南路后并为一路熙宁五年复分河北东西路太平兴国二年分河北南路雍熙四年分东西路端拱二年并为一路熙宁六年复分陜西路太平兴国二年分河北河南路又有陜府西路后并为一熙宁五年分河东路○淮南东西路兴国元年分东西路后倂为一熙宁五年又分两浙路○江南东西路太平兴国元年分为二后并天禧四年又分荆湖南北路咸平二年分成都府路干徳三年两川并为西川路开寳六年分陜路咸平四年分益利梓防四路嘉祐四年以益州路为成都路防州路利州路福建路太平兴国元年为两浙西南路雍熈二年改为福建路广南东西路陜西除永兴一路外鄜延环庆泾原秦凤熙河是为五路而序止称陜西路今姑别之以俟观者】郡有升改废置【西京东京开封南京应天西京河南北京大名京东升改四兖政和八年升袭庆府齐升济南府曹升兴仁府郓升东平废一广济熙宁四年废入曹州京西升改五陈宣和元年升淮宁府颍顺昌府孟升河阳府汝政和五年改陆海军废一光化熙宁三年废隶襄州河东升改三晋政和八年升平阳府潞升隆徳府及崇宁元年改靖康军废四沁兴国四年废慈熙宁五年废平晋兴国四年废静乐咸平五年废河北升改七徳升安徳府定升中山府邢宣和元年升信法府赵升庆源府澶崇宁五年升开徳府瀛升河间府干宁大观二年改青州废二通利兴宁二年废承天废隶真定两浙升改六越绍兴元年升绍兴府杭升临安府苏政和三年升平江府润升镇江府睦宣和三年改婺温政和七年改应道军废二顺化废还杭州江隂废还常州淮南升改二舒政和五年改法庆军夀六年升夀春府废三髙邮涟水熙宁五年并废天长至道二年废江南升改二歙宣和二年改徽州江宁建炎二年升建康府荆湖升改二岳宣和二年改岳阳军诚崇宁三年改靖州废三复熈宁六年废汉阳熙宁五年废荆门熙宁六年废广南升改二端宣和九年升肇庆府桂绍兴三年升静江府开置二隆兊政和五年西路置废二十五富峦潘登勤常乐绣禺顺思明南仪崖州泷溥牢罗窦纡春严党恩刚归恩芝州五路升改四通逺崇宁四年升改巩州延升延安府庆升庆阳府废三干仪并熈宁五年废绥熙宁二年废成都改一陵并大观四年改为仙井利路升一三泉县今复改大安军废二壁开寳五年废焦熈宁五年废潼川升改四戎政和四年改叙州梓宣和元年升潼川府遂升遂宁府涓井改长宁军防升改一渝崇宁元年改恭州开置一道义大观三年置永兴升一永兴军升京兆府河北化外升改二幽燕山府云云中府陜西化外改一湟宣和元年改乐防路化外废二思播宣和二年省并思为务川城播为播川城府号郡名多沿唐旧号不同者七虢曰虢郡滑曰灵河熙曰临兆楚曰山阳明曰奉化岚曰楼烦龙曰江油唐所无者十四澶曰澶渊阙曰阳郡淮曰易阳礠曰滏阳祁曰蒲隂耀曰华源府曰永安宿曰苻离信曰上饶沅曰潭阳昌曰昌元南劒曰劒蒲化曰陵水荆湖升一鄂州武昌县嘉定十五年升夀昌军浙东升二明绍兴四年升庆元府秀庆元元年升嘉兴府淮西升一舒庆元元年升安庆府成都升一嘉庆元元年升嘉定府广东升一英庆元元年升英徳府】贾谊治安策【臣谨稽之天地验之往古按之当今之务日夜念此至熟也虽使舜禹复生为陛下计亡以易此夫树国固必相疑之势下数被其殃上数爽其忧甚非所以安上而全下也今或亲弟谋为东帝亲兄之子西郷而击今吴又见告矣天子春秋鼎盛行义未过徳泽有加焉犹尚如是况莫大诸侯权力有十此者乎然而天下稍安何也大国之王幼弱未壮汉之所置傅相方握其事数年之后诸侯之王大抵皆冠血气方刚汉之傅相称病而赐罢彼自丞尉以上偏置私人如此有异淮南济北之为邪此时欲为治安虽尧舜不治黄帝曰日中必熭操刀必割今令此道顺而全安甚易不肯早为已乃堕骨肉之属而抗刭之岂有异秦之李世乎夫以天子之位乗今之时因人之助尚惮以危为安以乱为治假设陛下居齐桓之处将不合诸侯而匡天下乎臣知陛下有所不能矣假设天下如曩时淮隂侯尚王楚黥布王淮南彭越王梁韩信王韩张敖王赵贯髙为相卢绾王燕陈豨在代令此六七公皆无恙当是时而陛下即天子位能自安乎臣有以知陛下之不能也天下殽乱髙皇帝与诸公并起非有仄室之势以豫席之也诸公幸者乃为中涓其次仅得舍人材之不逮至逺也髙皇帝以明圣威武即天子位割膏腴之地以王诸公多者百余城少者乃三四十县徳至渥也然其后十年之间反者九起陛下之与诸公非亲角材而臣之也又非身封王之也自髙皇帝不能以是一嵗为安故臣知陛下之不能也然尚有可诿曰疏臣请试言其亲者假令悼恵王王齐元王王楚中子王赵幽王王淮阳共王王梁灵王王燕厉王王淮南六七贵人皆亡恙当是时陛下即位能为治乎臣又知陛下之不能也若此诸王虽名为臣实皆有布衣昆弟之心虑亡不帝制而天子自为者擅爵人赦死罪甚者或戴黄屋汉法令非行也虽行不轨如厉王者令之不肯聴召之安可致乎幸而来至法安可得加动一亲戚天下圜视而起陛下之臣虽有悍如冯敬者适啓其口七首已陷其匈矣陛下虽贤谁与领此故疏者必危亲者必乱已然之效也其异姓负强而动者汉已幸胜之矣又不易其所以然同姓袭是迹而动亦有征矣其埶尽又复然殃旤之变未知所移明帝处之尚不能以安后世将如之何屠牛坦一朝解十二牛而芒刃不顿者所排击剥割皆众理解也至于髋髀之所非斤则斧夫仁义温厚人主之芒刃也权埶法制人主之斤斧也今诸侯王皆众髋髀也择斤斧之用而欲婴以芒刃臣以为不缺则折胡不用之淮南济北埶不可也臣窃迹前事大抵强者先反淮隂王楚最强则最先反韩信倚胡则又反贯髙因赵资则又反陈豨兵精则又反彭越用梁则又反黥布用淮南则又反卢绾最弱最后反长沙乃在二万五千户耳功少而最完埶疏而最忠非独性异人也亦形埶然也曩令樊郦绛灌据数十城而王今虽以残亡可也令信越之伦列为彻侯而居虽至今存可也然则天下之大计可知已欲诸王之皆忠附则莫若令如长沙王欲臣子勿菹醢则莫若令如樊郦等欲天下之治安莫若众建诸侯而少其力力少则易使以义国少则亡邪心令海内之埶如身之使臂臂之使指莫不制从诸侯之君不敢有异心辐凑并进而归命天子虽在细民且知其安故天下咸知陛下之明割地定制令齐赵楚各若干国使恵王幽王元王之子孙毕以次各受祖之分地地尽而止及燕梁他国皆然其分地众而子孙少者建以为国空而致之须其子孙生者举使君之诸侯之地其削颇入汉者为徙其侯国及封其子孙也所以数偿之一寸之地一人之众天子亡所利焉诚以定治而已故天下咸知陛下之防地制一定宗室子孙莫虑不王下无倍畔之心上无诛伐之志故天下咸知陛下之仁法立而不犯令行而不逆贯髙利几之谋不生柴竒开章之计不萌细民郷善大臣致顺故天下咸知陛下之义卧赤子天下之上而安植遗腹朝委裘而天下不乱当时大治后世诵圣一动而五业附陛下谁惮而久不为此天下之埶方病大肿一胫之大几如要一指之大几如股平居不可屈信一二指搐身虑亡聊失今不治必为锢疾后虽有扁鹊不能为已病非徒瘇也又苦盭元王之子帝之从弟也今之王者从弟之子也恵王亲兄子也今之王者兄子之子也亲者或亡分地以安天下疏者或制大权以偪天子臣故曰非徒病瘇也又苦防盭可痛哭者此病是也】曹冏议封建【宗室曹冏上书曰古之王者必建同姓以明亲亲必树异姓以明贤贤亲亲之道専用则其渐也微弱贤贤之道偏任则其也刼夺先圣知其然也故博求亲疎而并用之故能保其社稷厯纪长久今魏尊尊之法虽明亲亲之道未备或任而不重或释而不任臣窃维此寝不安席谨撰合所闻论其成败曰昔夏商周厯世数十而秦二世而亡何则三代之君与天下共其民故天下同其忧秦王独制其民故倾危而莫救也秦观周之敝以为小弱见夺于是废五等之爵立郡县之官内无宗子以自毗辅外无诸侯以为藩卫譬犹芟刈股肱独任胷腹观者为之寒心而始皇晏然自以为子孙帝王万世之业也岂不悖哉故汉祖奋三尺之劒驱乌集之众五年之中遂成帝业何则伐深根者难为功摧朽枯者易为力理埶然也汉监秦之失封殖子弟及诸吕擅权图危刘氏而天下所以不倾动者动以诸侯彊大磐石胶固故也然髙祖封建地过古制故贾谊以为欲天下之治安莫若众建诸侯而少其力文帝不从至于孝景猥用鼂错之计削黜诸侯遂有七国之患盖兆发髙帝衅钟文景由寛之过制急之不渐故也所谓末大必折尾大难掉武帝从主父之策下推恩之令自是之后遂以陵夷子孙微弱衣食租税不预政事至于哀平王氏秉权假周公之事而为田常之乱宗室王侯或乃为之符命颂莽恩徳岂不哀哉由斯言之非宗子独忠孝于恵文之间而叛逆于哀平之际也徒权轻埶弱不能有定耳赖光武皇帝挺不世之姿擒王莽于已成绍汉嗣于既絶斯岂非宗子之力也而曾不监秦之失策袭周之旧制至于桓灵阉宦用事君孤立于上臣弄权于下由是天下鼎沸奸宄并争宗庙焚为灰烬宫室变为榛薮太祖皇帝龙飞凤翔扫除凶逆大魏之兴于今二十有四年矣观五代之存亡而不用其长策子弟宗室权均匹夫埶齐凡庶内无深根不拔之固外无磐石宗盟之助非所以安社稷为万世之策也且今之州牧郡守古之方伯诸侯皆跨有千里之土兼军武之任或比国数人或兄弟并据而宗室子弟曾无一人间厠其间与相维制非所以彊干弱枝备万一之虞也今之用贤或超为名都之主或为偏师之帅而宗室有文者必限小县之宰有武者必致百人之上非所以劝进贤能褒异宗室之礼也语曰百足之虫至死不僵以其扶之者众也此言虽小可以譬大是以圣王安不忘危存不忘亡故天下有变而无倾危之患矣冏冀以此论感悟曹爽爽不能用通鉴魏邵陵公纪】栁宗元封建论【详见前集】苏子瞻指掌图序【图书之作其来尚矣周官诏观事则有志诏地事则有图图也者所以辅书之成也昔苏秦按此以説诸侯而知六国有十倍之埶萧何蔵此以相髙祖而知天下阸塞之所在聚米为象马援所以度隗嚣建楼而画徳裕所以服南诏藩镇强梁于河北而险要详于吉甫先零跋扈于陇西而地形上于充国规制华夷靡不凭此后之学者未擅博洽周览之见区区然知书之为在而至其所谓图者蔵为玩好之具往往时出而观之夫不考方域审形势而欲精穷载籍髙谈时务顾不鄙哉又况区域之建肇自古初以迄于今上下数千百载间离分合并増省废置不胜拏烦故有境土虽同名称或异为梁一也而有南有大有少焉今汝州梁县为南梁皇都浚仪县为大梁州韩城县为少梁为蔡一也而有新有上有下焉新蔡上蔡今蔡州县下蔡今颍川县三齐三楚之既别齐与济北胶东是为三齐江陵为南楚彭城为西楚吴为东楚三蜀三吴之已殊三蜀谓蜀都汉髙分置广汉武帝分犍为三吴今苏润湖州或取名于列宿则曰营曰婺隋置婺州取婺女星之分为名营州亦然或率循于姓氏则为姚为姚州人各姚姓州亦皆防姓以至地列荆扬方分陜右南齐以荆州为陜西盖比周召分陜之义青齐沃壤复号东秦南燕慕容徳初议所都潘聪曰青齐沃壤号曰东秦载籍所传不可不辨予尝厯考分志参騐古昔始自帝喾迄于圣朝代别为图着其因革刊其同异凡四十有四其目曰坤作地势髙下九则自昔髙辛经畧万国作帝喾九州图舜承尧绪肇分区宇冀北创并部之名燕齐起幽营之号作舜十有二州图茫茫禹迹大啓九道作禹迹图帝命武汤奄有九有作商九有图周有天下改作禹贡徐梁入于青雍冀野析于幽并而职方氏实掌其任作周职方图周室衰微诸侯强盛齐晋秦楚更主防盟江黄曹滕见于传记作春秋列国图春秋之后七国并争秦险百二楚地六千韩为天下脊魏为东藩障燕文赵肃并为诸侯雄作七国壤地图秦并八荒罢侯置守始郡县天下作秦郡县天下图秦鹿已毙刘项交驰未决雌雄故有鸿沟之约作刘项中分图汉祖仗劒蹷秦诛楚以有天下郡国杂治势错犬牙作西汉郡国图方汉祖固陵之败不指梁楚之地则不足以致韩彭之师蒙于是喜张子房之达权识汉髙皇之审势作异姓八王图方吴楚连衡称为东帝非城守睢阳坚壁昌邑则不足以遏其西势非特喜赵邓之善谋抑又嘉条侯之能用作吴楚七国图新都闰位盗我神器天命未移致命圣皇复还旧物作东汉列郡图炎刘讫箓天下分崩魏跨中原吴擅江表蜀拥汉中而鼎足之形成矣作三国鼎峙图迨晋太康南平孙吴天下复合为一作西晋列郡图刘石唱乱懐愍尘化龙之謡起于江左作东晋中兴江左图宋武之兴刬平羣盗西定秦陇几有天下之半志大谋疎得而复失其后道成帝齐萧衍帝梁霸先帝陈而天下谓之南国作宋齐及梁陈图拓跋氏盗有中原称为元魏运钟孝武遂分东西厥后髙欢霸齐宇文基周而天下谓之北国作元魏及北齐后周图隋文平陈车书共道炀帝失徳羣雄乗之国以不祀作隋氏有国图唐太宗亲挥天戈扫遏乱畧幅员之数跨越三代作唐十道图郡名建置或因或革检察之使各部其境作唐郡名及十五采访使图肃宗建置藩镇本以人乱护养孽芽卒以生乱作藩镇疆界图五代易君不啻传舍东割西据疆理不常作梁唐晋汉周图州郡躔次纪于甘陈甘氏星图陈卓分野山河雨戒创自一行保章辨封域以知妖祥则天象分野不可不知也马援立铜柱以表汉界则杂标地名亦不可不知也五代否极天地开泰太祖膺期肇造区夏故为图以纪开创之功太宗继统丕扬先烈克集大勲故为图以纪混壹之绩分天下为二十三路以州理人则见之于元丰九域志声教逺暨遐徼内属则见之于覊縻化外州府号郡名多沿唐旧改易仍废因时施宜则见于州府名号因革废置皆以方今郡县为主又以古今华夷区域及山水名号括要图先无庶使由今之号以观厯代之沿革如印券钥勘之易或有谈家者曰子之述作工则工矣恐招后人覆瓿之讥而使览者贻阙马之失奈何应之曰不然昔子云草盖曰后有子云始必知之使世之观此图者河源不必穷禹穴不必探泰山不必登不假登望大梁之墟而始知陈郑之灾不待﨑岖劒阁之险而始知蜀道之难也古今舆地披图了然如亲履而目见之庶乎可以不出户而知天下因命之曰指掌由是言之岂必后世子云而始好之耶虽然寡闻单见稽考不详不无谬误删而正之则有俟于后之君子】苏子瞻指掌图总论【厯代郡国见诸载籍固详矣类举则不胜其繁畧之则其文或阙国势一统故増损时定土宇分裂则得失不常今于图末重述因革纪其总数庶几易于参考焉粤若髙辛创法九土分疆夏功见于唐虞商人无所损益姬姓理镐颇易旧名徐梁入于青雍冀土析于幽并其后七雄交争王畿日东迁之地仅存七城河南洛阳新城平隂偃师巩缑氏嬴氏得志以守易侯瓜分天下为郡三十有六而南平百粤又置闽中南海桂林象郡凡四十郡郡置一守焉其地则西临洮而北沙漠东萦西带皆临大海汉祖龙兴革秦之弊分内史为三郡更置郡国二十有三桂阳江夏豫章河南魏郡东海楚国平原梁田定襄泰山汝南淮阳千乗东莱燕国清河信都常山中山渤海广陵涿郡合二十三也三内史者河上渭南中地也地理志曰髙祖増二十六武帝改河上渭南中地以为京兆冯翊扶风是为三辅文増其九广平城阳淄川济南胶东河间庐山衡山武帝改衡山曰六安景加以四济北济隂山阳北海宣帝改济北曰东平武帝开越攘胡初置十七南海苍梧鬰林合浦交趾九真日南珠崖儋耳九郡平西南夷置防牱越隽沈黎文山犍为益州六即西置武都郡又分立零陵郡为十七郡拓土分疆又増十四洪农临淮西河朔方酒泉陈留安定天水菟乐浪广陵炖煌武威张掖昭帝少事又増其一金城是也至平帝元始二年凡新置郡国七十有一与秦四十合一百一十有一改雍曰梁改梁曰益又置徐州复旧号南置交趾北有朔方凡为十三郡梁益荆扬青豫兖徐幽并冀十一州交趾朔方二刺史合十三郡光武投戈之嵗值雕耗之辰郡国萧条并省者八咸阳淄川髙宻胶东六安真定泗水广阳建武十一年省州牧复为刺史员十三人掌一州明帝置一永昌章帝置二任城吴郡和顺改作其名有九和置济北广阳顺改淮阳为陈改楚为彭城济东为东平临淮为下邳千乗为乐安信都为安平天水为汉阳是也省朔方刺史合之于司隶凡十三部其与西汉不同者司隶校尉郡治河南朔方方于并部而郡国百有八焉省前置八分置五改旧名七因旧九十有六少前汉三也桓灵颇増于前复置六郡桓髙阳髙凉博陵灵南安鄱阳庐陵魏武定西朔三方鼎立生灵板荡闗洛荒芜所置者十二新兴乐平西平新平畧阳隂平带方谯郡乐陵章武南郷襄阳而省者七上郡朔方五原云中定襄泊阳庐江文帝置七朝歌阳干戈阳魏兴新城义阳安丰明及少帝増二明増上庸少増平阳得汉郡者五十四焉蜀先主于汉建安之间初置郡九巴东巴西梓童江阳汶山汉嘉朱提宕渠涪陵后主増二云安兴古得汉郡者十有一焉吴大帝初置郡六临贺武昌珠崖新安庐陵南郡少帝景帝各四少临川临海衡阳湘东景天门建安建平合浦厥后归命侯亦置十有二郡始安始兴邵陵安成新昌武平九徳吴兴东阳桂林荣阳宜都得汉郡者十有八焉晋武太康元年既平孙氏凡増置郡国二十有三荥阳上谷顿丘临淮东莞襄城沙隂长广广甯昌黎新野随郡隂平义阳毗陵宣城南康晋安宁浦始平畧阳乐平南省省司隶置司州别立梁秦宁平四州仍吴之广州凡十九州司豫冀兖荆徐扬青幽平并雍梁秦凉益宁交广郡国一百七十七仍吴所置二十五仍蜀新置十一仍魏所置二十一仍汉旧九十三置二十三恵帝不君中州尽弃永嘉南渡建业开基九州之地有其二焉自兹以降国分南北更王迭霸疆理不常宋至孝武大明中州凡二十有二郡二百三十有八县千一百七十有九南齐继统又置巴东一郡余并因之为州二十有三郡三百九十五县千四百七十有四频为元魏侵吞互相得失萧梁之时多沿旧制天监中有州二十有三郡三百五十县千二十有五其后更有析置大同中州百有七郡县亦称于此陈氏较之土宇弥蹙西不得蜀汉北失淮肥而以长江为境有州四十有二是时其地愈狭立名愈多为郡百有九县四百三十有八此皆疆宇之列乎南者也后魏起自北方迁据中土有州百十有一郡五百一十有九县千二百五十有一自东西分都之后天下鼎立梁陈有江东宇文有闗西髙齐据河北有州九十有七郡百六十县三百六十有五后周宇文志在兴复自是西有姑臧西南有全蜀东南之境尽于长沙通计州二百十有一郡五百八县千二十有四凡此皆疆理之列乎北者也迨隋文平一天下遂废诸郡以州理人至炀帝平林邑更置三州大业三年改州为郡乃置司隶刺史分部巡察大凡郡百九十县千二百五十唐兴髙祖改郡为州太守为刺史太宗元年因山川形便分天下为十道开元中又因十道分山南江南为东西道増置黔中道及京畿都畿置十五采访使检察如汉刺史之职二十八年户部帐凡郡府三百二十有八县千五百七十有三天寳之乱两京覆没因假方镇用平羣盗代徳之际至于不朝不贡效战国股髀相依天子羽书所制河南数十郡而已僖昭以后日益割裂其他大镇南则吴浙荆湖闽广西则岐蜀北则燕晋而朱温所握七十八州以为梁继之克用之唐敬塘之晋刘暠之汉郭威之周蹑迹相因迭有中土荘宗初起并代取幽沧有州三十五其后又取梁魏博等十有六州合五十一州以灭梁岐王称臣又得其州七同光破蜀已而复失唯得秦凤阶成四州而营平二州陷于契丹其増置之州一合一百二十三州以为唐石氏入立献十有六州于契丹而得蜀金州又増置之州一合一百九州以为晋刘氏之初秦凤阶成复入于蜀隠帝时増置之州一合一百六州以为汉郭氏代汉七州入于刘旻世宗取秦凤阶成瀛莫及淮南十四州又増置之州五而废者三合一百一十八以为周宋兴因之此中国之大畧也其余外属者彊弱相并不常其得失至于晋末闽已先亡而在者七国自江以南二十一州为南唐自劒以南及山南西道四十六州为蜀自湖南北十州为楚自浙东西十三州为吴越自岭南北四十七州为南汉自太原以北十州为东汉而荆归峡三州为南平合中国所有二百六十八州而军不在焉上天降休诞锡真主太祖皇帝抚念黎庶命将専征荆湘蜀土衔璧请命李煜刘鋹束手受擒太宗皇帝圣略勃兴志清余孽吴越井分相继纳欵车书混一徳被遐徼圣圣相继治监太清图籍所列府州军监凡二百九十有五县一千一百三十有一而化外覊縻之州不与焉呜呼治形则乱弭泰萌而否消犹之重明丽而妖氛清洊雷作而羣聴悚王者大一统四海皆徕臣巍巍乎盛徳大业将底于亿万斯年之永岂不伟欤】
