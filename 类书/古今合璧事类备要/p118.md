<!-- { "loadSidebar": true } -->
　　事类四裔【投诸丨丨以御魑魅左文】五流【丨丨有宅五宅三居书】贬爵【一不朝则丨其丨孟子】免官【丨所居丨汉书】俟罪【恭承嘉惠兮丨丨长沙贾谊赋】伏窜【鸾凤丨丨兮鸱鸮翺翔】缓死【丨丨申恩徙于瘴疠六帖】削迹【频谪逺郡丨丨朝端李邕云】屏斥防族【舜流共工于幽州放驩兠于崇山窜三苗于三危殛鲧于羽山书】囚奴正士【丨丨丨丨注箕子以正谏而为囚奴书】令尹三已【令尹子文三已之无愠色】士师三黜【栁下惠为士师三黜曰直道而事人焉往而不三黜】行吟湘泽【屈原既放丨丨丨丨畔为懐沙赋沈汨罗而死】贬谪长沙【贾谊谪长沙太傅有鵩飞入谊舍止于坐隅鵩似鸮不祥鸟也谊居长沙卑湿自伤以为夀不得长乃为赋以自广】受窘狱吏【周勃下廷尉吏稍侵辱之勃以千金与狱吏吏乃书牍背示之勃既出曰吾尝将百万军然安知狱吏之贵乎】见辱黄门【陈蕃送黄门北寺狱黄门从官驺踏蹴蕃曰老死魅复能损我曹员数夺我曹廪假否】居常鞅鞅【髙祖赦韩信封为淮隂侯信称病不朝丨丨丨丨与绛灌等列过樊将军哙哙跪拜送迎言称臣曰大王肯临臣信出门笑曰生乃与哙等伍】怪书咄咄【殷浩被黜谈咏不辍虽家人不见其有流放之感但终日书空作咄咄怪事四字而已浩甥韩伯随至徙所经嵗还都浩送至渚侧咏曹顔逺诗云富贵他人合贫贱亲戚离因而泣下】徙处五溪【张九龄为宰相建言放臣不宜与善地悉徙五溪不毛处然九龄自内职出始安有瘴疠之叹罢政守荆州有拘囚之思身出遐陬一失意不能堪矧华人士族必致丑地然后快意哉议者以为开元良相而卒无嗣岂忮心失恕隂责最大虽他美莫赎耶刘禹锡曲江序】贬死朱崖【新繁县有东湖德裕为宰日所凿夜梦一老父曰某潜形其下幸庇之明府富贵今鼎来七九之年当相见于万里外后于土中得一蟇径数尺投之水中而德裕以六十三卒于朱崖果应七九之防公卒见梦于令狐绹曰公幸哀我使我归葬绹曰卫公精爽可畏不言祸将及乃白于帝得以丧还琐言】隐者知数【李德裕贬潮州著述杂序数十篇号曰穷愁志其论冥数曰予自荆楚保厘东周路出方城有丨丨谓方城长曰此官人居守后二年南行万里则知憾予者必因天谴谮予者乃为鬼谋虽抱至寃固不为恨唐书】姻友避嫌【杨慿贬临贺尉丨丨惮累无往侯者独徐晦至蓝田慰饯宰相权德舆谓曰无乃为累乎晦曰方布衣时临贺知我今忍遽弃耶有如公异时为奸邪谮斥又可尔乎德舆叹其直李夷简表为监察御史晦过谢夷简曰君不负临贺肯负国乎同上】狗窦为门【陆宣公至忠州土塞其门盐菜由狗窦中端坐抄药方儿侄亦罕与语防转运使至京上问尔峡中过闻陆贽何面孔具以状对上恻然拜太子宾客已卒丁用晦芸田録】猿鸟与伍【栁宗元谪永州司马侍奉太夫人河东县君温凊未尝见忧终于州之佛寺衘哀待刑不得归奉丧事墓志唐吴武陵与孟简书曰栁子厚斥已十二年程刘二韩皆已抆拭独子厚与丨丨为伍】春州极恶【卢多逊贬朱崖谏议大夫李符求见赵普言朱崖虽在海外而水土无他恶丨丨虽在内地而至者必死望追改前命以外彰寛宥乃寘于必死之地普颔之后月余符坐事贬宣州行军司马上怒未已令再贬岭外普具述其事即以符知春州到郡月余卒湘山野録】崖州为大【丁谓谪丨丨尝谓客曰天下州郡孰丨丨客曰京师也谓曰不然朝廷宰相为崖州司户则丨丨丨丨也闻者絶倒仝上○初丁谓既逐李文定于衡州遣使赍诏赐之不道所以李闻之欲自裁其子柬之救之得免谓因四行贬窜王钦若丁度等皆投之逺方时王沂公参政不平之曰责太重矣谓熟视乆之曰居停主人恐亦不免也沂公踧然而惧因密谋去之以擅移山林劾谓虽沂公以计倾之而公议不以为非也龙川志】直言遭贬【唐质肃公介为御史论文潞公专权植党交结宫禁仁宗怒召二府示之疏唐公语益切枢密副使梁公适叱唐公下殿诏送台劾之公独留再拜曰御史言事职也愿不加罪于是唐公既贬而公亦罢相其后公再入相首荐唐公复召用焉言行録】失容坐谪【真宗朝张文定公齐贤元防上夀以微醺进上丨丨丨丨安州其麻曰仍复酣醟杯觞欹倾冠弁盖谓是也青箱杂记】无愧诸贤【黄山谷谪宜州时党禁甚严倅余若着为之经理舍馆一日请曰先生今日举动无愧东都党锢诸贤愿写范孟博一传许之遂黙诵大书尽卷仅有二三字疑误次年遂仙去】尽呼相公【陈莹中云岭南人见逐客不问官之尊卑丨丨丨丨岂非相受爱游此乎近日莹中赴龙城士美相继过桂又报伯纪来因念莹中言发一笑折彦质记】与父同贬【陈了翁自岭外归居明州尝令其子正彚干蛊钱塘闻蔡崈记说蔡京之福厚其事有动揺东宫之迹不敢隐黙乃自陈于帅司蔡嶷时为杭帅方与京叙宗盟结死党遂执正彚送京师而飞书告京俾为计事下开封制狱狱辞果不右正彚而公亦连逮开封尹李孝偁脇诱公使证正彚之妄公曰正彚闻蔡京将不利于社稷传于道路遽自陈告瓘岂与知若瓘以所不知防父子之恩而指其为妄则情所不忍挟私情以符合其说又义所不为况不欺不贰乎昔所以事君教子岂于利害之际有所贪畏自违其言乎蔡京奸邪必为国祸瓘固尝论于谏省亦不待今日语言间也时内侍黄经臣监勘闻公所对失声叹息谓公曰主上正欲得实右司但依此供状其后狱具正彚犹坐所言过实流窜海岛公亦有安置通州之命遗事】奉母就贬【绍圣初党祸起刘安世噐之尤为章惇蔡卞所忌逺谪岭外盛夏奉老母以行途人皆怜之噐之不屈也一日行山中扶其母篮舁憇树下有大蛇冉冉而至草木皆披靡担夫惊走噐之不动也蛇若相向者乆之乃去村民罗拜噐之曰官异人也蛇吾山之神见官喜相迎耳闻见録】挈子随侍【东坡谪惠州独以少子过自随瘴疠所侵蛮蜒所侮胷中泊然无所芥蔕人无贤愚皆得其欢心疾苦者畀之药殒毙者纳之竁又率众为大桥以济病涉者惠人爱敬之大臣犹以为未足复以琼州别驾安置昌化昌化非人所居食饮不具药石无有所僦官屋以庇风雨有司犹谓不可则买地筑室昌化士人畚土运甓以助之为屋三间人不堪其忧公食芋饮水著书以为乐时从其父老游亦无间也墓志东坡在儋耳一日过黎子云遇雨乃从农家借箬笠戴之着屐归妇人小儿相随争笑】与客对卧【范忠宣谪居永州客至必见之对设两榻多自称老病不能乆坐径就枕亦授客一枕使与对卧数语之外往往鼻息如雷客待其觉有至终日不得交一谈者】僦屋获罪【绍圣中苏辙贬雷州僦州人吴国鉴宅居为创一小阁元符初本州走马承受段讽言其事诏提举董必具实状以闻必至雷置狱根治诏辙移循州知州张逢以下降罸有差国鉴编管及子厚谪雷州亦问舍于民民曰前苏公来为章丞相几破我家今不可也人以为报】杜门不见【苏黄门子由南迁既还卜居许下多丨丨丨通宾客有乡人自蜀中来者求丨之伺于门弥旬不得通宅南有丛竹竹中为小亭遇风日清美或徜徉亭中乡人既不得见则谋之阍人阍人使待于亭旁如其言复旬日果出乡人因趋进黄门见之大惊劳乆之曰子姑待我于此翩然复入迨夜竟不复出却扫编】失明就道【范忠宣公素苦目疾忽全丨其丨因上表乞致仕章子厚戒堂吏更不得上贬公永州安置公怡然就道或谓公近名公闻而叹曰七十之年两目俱丧万里之行岂其欲哉但区区爱君之心不能自已人若避好名之嫌则无为善之路矣】哭子且行【赵忠简公鼎初谪潮州时哭其季子而行既行又丧长子尝有帖云知旧多劝读佛书使释迦老子闻鼎此事亦当感动】反遗金【秦桧之千鬼万怪如不乐这人贬窜将去却与他慇懃不絶一日忽招胡和仲文定子饭意极拳拳比其还家则台章已下又送白金为如欲论其人章疏多是自为以授言者朱録】与带阶官【本朝旧法贬责人若是庶官亦须带别驾或司马无有带阶官者吕子约却带阶官安置同上】
　　祠居单骑出入【司马温公为西京留台每出前驱不过三节后官宫祠乗马或不张盖自持扇障日程伊川谓曰公出无从骑市人或不识有未便者公曰某惟求人不识耳王荆公居钟山惟乗驴或劝其令人肩舆公正色曰自古王公贵人虽不道未尝敢以人代畜也闻见録】二龙闲卧【熈宁四年吕申公以提举嵩山崇福宫居洛与康节温公时相往来申公寡言一日对康节长叹曰民不堪命矣时荆公用事惟行新法者皆新进险薄之士故也康节曰王介甫者逺人公与君实引荐至此尚何言哉公作曰公着之罪也十年春公起知河阳河南尹贾公昌衡率温公程伯淳饯于福先寺上东院康节以疾不赴明日伯淳语康节曰君实与晦叔席上各辨论出处颢以诗解之有丨丨丨丨洛波清愿得贤人均出处之句后申公镇河阳嵗余召拜枢密副使哲宗即位拜左丞迁门下侍郎与温公并相元祐如伯淳诗云】
