<!-- { "loadSidebar": true } -->
　　六典考功郎中一人从五品上【汉官仪曹郎二人掌天下嵗尽集课魏尚书郎曹有考功郎中一人宋齐并置功论郎中梁有功论侍郎并考功郎中之任也北齐有考功郎中隋文帝置考功侍郎炀帝改考功郎开皇初改考功郎中龙朔二年改司绩大夫咸亨元年复故】掌内外文武官吏之考课凡应考之官皆录当年功过行能本司及本州长官对众读议其优劣定为九等考第各于所由司准额校定然后送省内外文武官量远近以程限之有差其外官附朝集使送簿至省凡考课之法有四善一曰德义有闻二曰清慎明着三曰平公可称四曰恪勤匪善状之外有二十七最一曰献可替否拾遗补阙为近侍之最二曰铨衡人物擢尽才良为选司之最三曰扬清激浊褒贬必当为考校之最四曰礼制仪式动合经典为礼官之最五曰音律克谐不失节奏为乐官之最六曰决断不滞与夺合理为判事之最七曰部綂有方警守无失为宿卫之最八曰兵士调习戎装充备为督领之最九曰推鞫得情处断平允为法官之最十曰雠校精审明于刋定为校正之最十一曰承防敷奏吐纳明敏为宣纳之最十二曰训导有方生徒充业为学官之最十三曰赏罚严明攻战必胜为将帅之最十四曰礼义兴行肃清所部为政教之最十五曰详录典正辞理兼举为文吏之最十六曰访察精审弹举必当为纠正之最十七曰明于勘覆稽失无隐为勾检之最十八曰职事修理供奉强济为监掌之最十九曰功课皆充丁匠无怨为役使之最二十曰耕耨以时收获剰课为屯官之最二十一曰谨于盖藏明于出纳为仓库之最二十二曰推歩盈虚究理精宻为厯官之最二十三曰占候医卜效验居多为方术之最二十四曰讥察有方行旅无壅为关津之最二十五曰市廛不扰奸盗不行为市司之最二十六曰牧养肥硕蕃息孶多为牧官之最二十七曰边境肃清城隍修理为镇防之最一最以上有四善为上上一最以上有三善或无最而有四善为上中一最以上有二善或无最而有三善为上下一最以上有一善或无最而有二善为中上一最以上或无最而有一善为中中职事粗理善最弗闻为中下爱憎任情处断乖理为下上背公向私职务废阙为下中居官谄诈贪浊有状为下下若于善最之外别有嘉尚及罪虽成殿情状可矜虽不成殿而情状可责者省校之日皆聴考官临时量定百司量其闲剧诸州据其上下进考之人皆有定限茍无其功不要充数功过于限亦听量进其流外官本司量其行能功过立四等考第而勉进之凡亲勲翊卫皆有考第考第之中畧有三等诸卫主帅如三卫之考其监门校尉直长如帅之考其諡议之法古之通典皆审其事以为不刋国朝官品令尚书诸司郎中从六品
　　怀印赴行在【代宗幸陜考功郎中裴谞步怀考功及南曹二印赴行在上见而谓之曰疾风知劲草果信之矣】
　　员外郎
　　隋百官志【见吏部员外郎门】
　　唐职官志　六典【并见郎中门】
　　国朝官品令尚书诸司员外郎正七品
　　掌贡举【唐武德令考功郎中监试贡举人贞观以来乃员外郎专掌贡举省郎之殊□者至开元移贡举于礼部事具礼部侍郎门】知举黜浮艶【贞观中考功员外郎王师旦知举时以冀州进士张昌龄王公瑾并有俊才声振京邑而师旦考其文防全下举朝不知所以及奏等第太宗怪无昌龄等名因召师旦问之对曰此軰诚有词华然其体性轻薄文章浮艶必不成令器臣若擢之恐后生相效有变陛下风雅帝以为名言后并如其言】多得俊才堪掌纶诰【孙逖为考功员外郎集贤院修撰逖选贡士二年多得俊才初年杜鸿渐至宰相顔真卿为尚书后年防李华萧頴士赵驿登上第逖谓人曰此三人堪掌论诰】诗人【宋之问弱冠知名尤善于五言诗当时无能出其右者景龙中为考功员外郎时中宗増置修文馆学士择朝中文学士之问与薛稷等首膺其选当时荣之】考簿絶奸吏之弊【王徽字昭文转考功员外郎时考簿上中下字朱书吏缘为奸多有揩改徽白仆射请以墨书遂絶奸吏之弊】典举平允【严挺之开元中为考功员外郎典举二年大称平允登科者减二分之一迁考功郎中又令知考功贡举】典举得士【席豫开元中累官主考功员外郎典举二年大称得士为时所称三迁中书舍人皆有能名为郑州刺史入为吏部侍郎宗谓之曰卿以前为考功职事平允故有此授预典选六年复有令誉】条责廉吏【郑澣为考功员外郎刺史有驱廹人吏上言政绩请刋石记政者澣探得其情条责亷吏巧迹遂露人服其敏识】愿公无权【周墀辅政以韦澳为考功员外郎墀初作相私谓澳曰才小任重何以相救澳曰荷公重知愿公无权足矣墀愕然不喻其防澳曰爵赏刑罚非公共欲行者愿不以喜怒憎爱行之但令百司羣官各举其职则公敛祍于庙堂之上天下自理何要权耶墀深然之】崔郎仪貌不恶【李迥秀任考功员外郎知贡举有进士姓崔者文笔非佳迥秀览之良久谓曰清河崔郎仪貌不恶须眉如防精彩甚高出身何处量必须进士再三喻而遣之闻者莫不大噱】为考防官【贾餗字子美登制防甲科文史兼美四选至考功员外郎长庆初防召贤良选当时名士考防餗与白居易俱为考防官选文人以为公】不避权幸皆行陞黜【李渤穆宗即位召为考功员外郎校定京官考不避权幸皆行陞黜奏曰三品考官先具如前其四品以下官绩具闻奏状入留中不下议者以宰辅旷官自宜上防论列而越职钓竒非尽事君之道也】
　　户部尚书
　　前汉百官志成帝置尚书五人其三曰民曹主人吏上尚书事
　　南齐百官志度支尚书领度攴金部仓部起部四曹隋百官志后齐尚书分綂列曹度支綂度支左户右户隋度支尚书綂度支户部侍郎各二人又三年改度支尚书为户部尚书
　　唐职官志户部尚书一员【正三品隋为民部尚书贞观十三年复户部显庆元年改度支龙朔二年改司元太常伯光　宅元年改地官尚书神龙复为户部】侍郎二人【正四品下自隋以来改易名位并皆从尚书】掌天下田户均输钱谷之政令其属有四一曰户部二曰度支三曰金部四曰仓部总其职务而行其制命凡中外百司之事由于所属皆质正焉六典户部尚书一人正三品【周之地官卿也后汉以民曹兼主缮脩功作当工官之任魏置左民尚书晋初省之太康中又置惠帝时有右民尚书东晋及宋齐并置左民尚书梁陈置左户尚书并掌户籍知工官之事后魏北齐有度支尚书亦左民右户之任后周依周官置地官府大司徒卿隋初曰度支开皇三年改为民部皇朝因之贞观二十三年改户部余同唐职官志】侍郎二人正四品下【周之地官小司徒中大夫也汉以来尚书侍郎今郎中之任后周依周官隋炀帝置民部侍郎唐见前】尚书侍郎掌天下户口井田之政令凡徭赋职贡之方经费赒给之算藏货赢储之准悉以咨之【余同唐职官志】国朝户部左曹掌天下诸路州县户口农田贡赋税祖之政令及孝义婚姻继嗣良贱田务劵债酒麴园宅凡课入之事右曹掌常平免役之政令坊场河渡水利伍保没官田产义仓赈济公使之事并皆焉
　　官品令户部尚书从二品
　　阶下读奏【吴志孙休初即位户部尚书阶下读奏】得司马懿二人复何忧【晋书初魏文帝置度攴尚书专掌军国支计朝议以征讨未息动须节量及明帝嗣位欲用安平王孚问左右曰有兄风否答曰似兄帝曰吾得司马懿二人复何忧转度支尚书】内以利人外以救边【杜元凯为度支尚书内以利人外以救边备物致用以济当时之益者五十余条】以竹蓬为屏风坐无毡席【呉隐之为度支尚书以竹蓬为屏风坐无毡席后迁中领军清俭不改毎月所得禄才留身粮余悉分赈亲族家人绩纺以供朝夕时有困絶或并日而食身布衣不完妻子不沾寸禄】一年不收使公私俱贵【起居注咸宁五年诏一年不收使公私俱贵不惟天时乃人事有不尽故也要总者正在度支尚书也其以散骑常侍中书令张华为度支尚书】年粮计较一由之【朱鳯晋书文帝立度攴尚书年粮计较一由之以司马孚为之】所莅以清白自修【梁书到溉为左民尚书溉身长八尺美风仪善容止所莅以清白自修性又率俭不好声色虚室单牀旁无姬侍自奉衣服不事鲜华冠履十年一易朝服或至穿补传呼清道示有朝章而已】给白衣尚书掾【何字子季为左民尚书后辞官隐于若耶山云门寺诏给白衣尚书禄道固辞】中丞入省【到洽为御史中丞兄溉为左民尚书旧中丞不得入尚书下舍洽引服亲不应有碍刺省评决乃许入溉省亦以其兄弟素笃不能相别也】夏月着犊裩【周如正为左民尚书夏月着犊裩衣朱衣其放逸如此】置棺防事【后魏书阳平王子匡除度支尚书匡与尚书令高肇不平常无降下之色时世宗委政于肇朝廷倾惮惟匡与肇抗衡先自造棺置于防意欲诣阙论肇罪恶】义仓【隋书长孙平开皇三年为度支尚书平见天下州县多罹水旱百姓不给奏令民间每秋家出谷麦一石以下贫富为差等储之闾里以备防年名曰义仓】好须【唐书太宗幸翠防宫授司农卿李纬民部尚书房龄时在京城留守防有自京师来者太宗问曰龄闻李纬拜尚书如何对曰龄但云李纬好须更无他语太宗遽改授纬潞州刺史其为当时准的如此】防官【毕搆迁户部尚书开元四年遇疾上手防方以赐之时议户部尚书为防官遽改授太子詹事兾有瘉瘳寻卒】正身奉法【郑善果检校大理卿兼民部尚书正身奉法甚有善绩制与裴寂等十人毎奏事及侍立并令升殿与从兄元涛在其数时以为荣】拜官不俟时【见列曹尚书门】
　　侍郎
　　隋百官志
　　唐职官志　六典【并见尚书门】
　　国朝官品令户部侍郎从三品
