<!-- { "loadSidebar": true } -->
　　观图【唐韦执谊为郎掌诸职方观图至岭南輙瞑目命左右令撤去及为相所坐堂有图不阅省既易旬试观之崖州图也果贬死】闰年图【国朝真宗咸平四年职方员外郎秘阁校理吴椒上言诸路府纳闰年图当在职方以掌违者并纳仪鸾司伏以天下山川险要皆王室之秘奥国家之急务故周礼职方氏掌天下图籍又诏土训以夹王车汉祖入关萧何独收秦□由是周知天下险要岂可忽而不顾哉今闰年所纳□并上职方又诸州郡地里犬牙相入向者图画一州地形则何以合他邦乞令诸路转运司依向来诸州画图例毎十年各画本路诸州图一本上职方所冀天下险要不窥牖而可知九州广轮如指掌而斯在从之】
　　职方员外郎
　　隋百官志【见吏部员外郎门】
　　唐职官志　　六典【并见郎中门】
　　国朝官品令诸司员外郎正七品
　　铨择清流【唐姚朂知河隂县尝雪寃狱崔珙奏加酬奨乃令权职方员外郎韦温奏曰国朝以来都官最为清选不可以赏能吏翌日帝谓杨嗣复曰韦温不欲姚朂入省有故事否嗣复对曰韦温志在铨择清流上素重温亦不夺其操】检校郎官【见尚书郎门】
　　驾部郎中
　　隋百官志后齐殿中统驾部
　　唐职官志驾部郎中一员【从五品上】员外郎一员【从六品上】六典驾部郎中一人从五品上【周礼夏官有司马之职盖驾部之任也魏氏始置驾部郎曹歴晋宋齐后魏北齐并有驾部郎中梁陈为驾部侍郎后周夏官府有驾部中大夫一人隋文帝改驾部侍郎炀帝去侍字宋齐左民尚书领驾部梁齐左户尚书领之后魏北齐殿中尚书领之隋则兵部领焉皇朝因之武徳三年加中字龙朔二年改司舆大夫咸亨元年复故】
　　员外郎一人从六品上【周礼夏官卿有司舆司马上士后周夏官府有驾部上士一人盖驾部员外郎之任也隋开皇六年置一人焬帝改承务郎皇朝为驾部员外郎】掌邦国舆辇车乗及天下之传驿廐牧官私马牛杂畜之簿辨其出入阑逸之政凡三十里一驿天下凡一千六百三十九所而监牧六十有五焉皆分使而统之
　　国朝驾部掌辇路乗廐牧杂畜乗具传驿之政令辨其出入之数
　　官品令诸司郎中从六品
　　闇对无有遗失【北齐冯子琮为驾部郎中摄库部孝昭帝曾阅部领试令口陈子琮闇对无有遗失】奉国竭心【隋辛公义为驾部郎中勾捡马牧所获十余万疋帝曰唯我公义奉国竭心】
　　驾部员外郎
　　隋百官志【见吏部员外郎门】
　　唐职官志　　六典【并见郎中门】
　　国朝官品令诸司员外郎正七品
　　拊牀【唐李靖为驾部员外郎左仆射杨素吏部尚书皆善之素尝拊其牀谓靖曰卿终当此坐】立意自比王侯【王澣为通事舍人迁驾部员外郎枥多名马家有妓乐澣发言立意自比王侯上侪类人多嫉之】
　　库部郎中
　　隋百官志后齐度支统库部隋兵部尚书统库部侍郎一人炀帝改为郎
　　唐职官志库部郎中一员【从五品上】员外郎一人【从六品上】掌邦国军州之戎器仪仗及冬至元正之陈设并祠祭丧葬所供之物皆辨其出入之数量其缮造之功以分给焉六典库部郎中一人从五品上【周礼夏官有司甲下大夫为司戎盾弓矢之长各辨其物以待军事今库部郎中之任也魏氏始置库部郎曹歴晋宋齐后魏北齐并有库部郎中梁陈为侍郎后周夏官府有武藏中大夫一人隋文帝为库部侍郎焬帝去侍字齐梁陈并都官尚书领库部后魏北齐度支尚书领隋则兵部尚书领焉武徳三年加中字龙朔二年改司库大夫咸亨复改】员外郎一人从六品【周礼夏官卿有司兵中士周有卜武藏下大夫一人盖员外郎之任也隋开皇六年置炀帝改承务郎皇朝为库部员外郎龙朔咸亨随曹复改】掌同唐职官志
　　国朝库部掌军器仪仗卤簿法式随军防城什物及凡供帐之事
　　官品令诸司郎中从六品
　　诡对仗数【宋文帝宴防有荒外归化人在坐帝问尚书库部郎中顾琛曰库内仗有几许琛诡对曰有十万人仗旧武库仗多秘不言帝既问悔失言及琛诡对善之】固辞不拜【江智深元嘉末除库部郎中时高流官序不为台郎智深门孤援寡独有此选意甚不恱固辞不拜】置止水于座右【唐史孔若思明经学迁库部郎中若思尝谓人曰仕至郎中足矣至是置一石满水于座右以示有止足之意】皆有美誉【陆象先弟景倩景融景献景裔歴河南令库部郎中皆有美誉僧一行少时与象先兄弟相善尝谓人曰陆氏兄弟皆有才行古之荀陈无以加也甚为当世所称】
　　库部员外郎
　　隋百官志【见吏部员外郎门】
　　唐职官志　　六典【并见郎中门】
　　国朝官品令诸司员外郎正七品
　　遵奉母教【唐崔晖为库部员外郎其母卢氏尝诫之曰吾见姨兄屯田郎中辛驭云儿子从宦者有人来云贫乏不能存此是好消息若□赀货充足衣□轻肥此是恶消息吾尝重此言以为确论汝今坐食禄俸荣幸已多若不能忠清何以戴天履地孔子云虽日致三牲之养犹为不孝又曰父母惟其疾之忧持家修身洁已勿失吾此意也晖遵奉母氏教诫以清谨见称】论皇甫镈剥下希防【李渤为库部员外郎时皇甫镈作相剥下以希防防陈许节度使□七美卒令渤充予祭使路次陜西上疏云云后为江州刺史又上疏云云诏所奏实为恳诚若更抑焉必难胜济所诉逋欠宜令特放】止水示足【见郎中门】

　　职官分纪卷十
　　钦定四库全书
　　职官分纪卷十一
　　宋　孙逢吉　撰
　　刑部尚书
　　后汉百官志成帝初置尚书四人分为四曹【汉旧仪曰初置五曹有三公曹主断狱】
　　隋百官志都官尚书统刑部比部侍郎各一人
　　唐职官志刑部尚书一员【正三品上】侍郎一员【正四品下】掌天下刑法及徒勾覆关禁之政令其属有四一曰刑部二曰都官三曰比部四曰司门摠其职务而行其制命凡中外百司之事由于所属咸质正焉
　　六典刑部尚书一人正三品【周之秋官卿也汉成帝置三公曹主断狱事后汉以三公曹掌天下嵗尽集谏事又以二千石曹主中都官水火盗贼词讼罪法事晋初依汉置三公尚书掌刑狱太康中省三公尚书以吏部尚书兼领刑狱宋始置都官尚书掌京师非违得失事兼掌刑狱齐隋后魏北齐皆置都官尚书后周依周官置大司冦卿一人隋初曰都官尚书至开皇三年改为刑部皇朝因之龙朔二年改司刑太常伯咸亨元年复为刑部光宅元年改秋官尚书神龙元年复天宝改司宪至徳复故】侍郎一人正四品下【周之秋官小司冦中大夫也汉以来尚书侍郎今郎中之任也后周依周官隋炀帝置刑部侍郎皇朝因之龙朔改司刑少常伯咸亨光宅神龙随曹改复】掌同唐职官志国朝尚书刑部掌天下刑法之政令断五品以上官犯罪案覆开封府京诸司已决大辟审诸提刑司驳正案总内外勘覈体量上簿举催稽滞録问四品以上官及制勘死罪审开封府京诸司大辟定夺命官罪名辨其轻重叙复官秩理雪过犯勘验获盗伪印酬奬防检催捕盗贼修理条法申明刑部领降赦勅移放配过牒收捕罪人等事及职务郎中员外通掌过尚书侍郎而施行焉
　　官品令刑部尚书从二品
　　妖变皆息【宋书徐孝先为都官尚书自晋以来尚书寮皆携家属居省省在台城内下舍门中有閤道东西跨路通于朝堂其第一即都官省西扺閤道年代乆逺多有鬼怪每夜昏之际无故有声光或见人着衣冠从中出须臾复没或门自开□者多死云尚书周鹤卒于此省孝先代鹤居之经两载妖变皆息时人咸以为贞正所致】我牀非阉人所坐【梁书羊侃迁都官尚书令何敬容用事与之并居未尝游造有宦者张生候侃侃曰我牀非阉人所坐竟不与交接时论美其贞正】领羽林监【后周书梁元帝以沈重领江陵迁都官尚书领羽林监又令重于合欢殿讲周礼】覆大狱必歔欷【刘祥道迁刑部尚书每覆大狱必歔欷累叹奏决之日为之不食】庭无留事【李适之拜刑部尚书雅好賔客饮酒一斗不乱夜则宴宾昼决公务庭无留事】一时之俊【刘道真问薛令长在吴何任曰吏书曰吴之吏何如曰并补高迁吏书皆一时之俊吏书即尚书也】中人争写内本布于外【顔真卿为检校刑部尚书知省事永泰中元载引用私党惧朝廷论奏其短乃请百官凡欲论事皆先白长官长官白宰相然后闻奏真卿上疏曰御史中丞李进等召百僚传宰相语称奉进止録诸司官奏事颇多朕不惮劳但所奏多挟私谗毁自今论事者诸司官皆须白长官长官白宰相定可否然后奏闻者臣自闻此语以来朝野嚣然人心莫不衰退矣何则诸司长官者皆逺官也言皆幸达于天子也郎官御史者陛下腹心耳目之臣也故其出使天下事无巨细得失皆令访察囘奏闻以明四目达四聪也今陛下欲自屏耳目使不聪明则天下何述焉夏之伯明楚之无极汉之江充皆谗人也孰不恶之陛下恶之深得君人之体也陛下何不听其言虚诬者则谗人也因诛殛之其言不虚者则正人也因奬励之陛下舍此不为使众人皆谓陛下不能明察倦于听览以此为辞絶其谏诤臣窃为陛下痛惜之臣闻太宗勤于听览庶政以理故着司门式云其有无门籍人有急奏者皆令监门司舆仗家引奏不许闲遏所以防壅蔽也并置立仗马一匹须有乗骑便往所以致天下太平正用此道也天宝以后李林甫威权日盛羣臣不先咨宰相輙奏事不过托以他故中伤犹不敢明约百司令先白宰相陛下岂得不日闻谠言以广视听而欲顿隔忠谠之路乎臣窃闻陛下在陜州时奏事者不限贵贱务广闻见乃尧舜之事也凡百臣庶以为太宗之理可翘足而待也臣又闻君子难进而易退由此言之朝廷开不讳之路犹恐不言况先怀厌怠令宰相宣进止使御史台作条目不令直进此人必不敢奏事则陛下闻见只左右数人耳目天下之士方钳口结舌陛下后见无人奏事谓朝廷无事可论岂知惧不敢进则林甫国忠复起矣凡百臣庶以为危殆之期可翘足至也如今日之事旷古未有虽李林甫杨国忠犹不敢公然如此今陛下不早觉悟渐成孤立后纵悔之无及也臣实知忤大臣者罪在不测不忍辜负陛下无任恳迫之至其激切如此于是中人争写内本布于外】断姑鞭妇减死【栁公绰为刑部尚书京兆人有姑鞭妇至死者府断以偿死公绰议曰尊毁卑非□且其子在以妻而戮其母非教也竟得减死】
　　刑部侍郎
　　隋百官志　　唐职官志　　六典【并见尚书门】
　　国朝官品令刑部侍郎从三品
