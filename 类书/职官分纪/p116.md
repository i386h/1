<!-- { "loadSidebar": true } -->
　　多才艺美容仪【隋书帝时蛮夷朝贡前后相属帝尝从容谓宇文述虞世基等曰四夷率服观礼华夏鸿胪之职须归令望寜有多才艺美容仪可以接賔客者为之乎咸以苏防对帝然之即日拜鸿胪少卿】以职业称【唐裴光庭开元中权兵部郎中鸿胪少卿性静黙寡交游虽骤歴台省人未之许既而以职业称议者更推之】
　　丞
　　前汉百官表【见鸿胪门】
　　后汉百官志【见卿门】
　　隋百官志【见鸿胪门】
　　唐百官志鸿胪寺丞二人【从六品上】掌判寺事
　　六典丞二人从六品下【秦有典客丞汉因之武帝改曰大鸿胪丞比千石魏晋因之东晋省梁班第三陈因之后魏列卿丞从五品中太和二十二年降为第七品北齐为第七品下后周兵部有上士一人隋鸿胪丞二人正七品上大业五年加为正五品皇朝为从六品上】
　　国朝元祐官品令鸿胪寺丞正八品
　　有禄能作否【晋王敦为鸿胪卿谓阮修曰卿常无食鸿胪丞有禄能作否修曰聊复可耳乃为丞】
　　主簿
　　隋百官志【见鸿胪门】
　　唐百官志鸿胪寺主簿一人【从七品上】掌印勾检稽失六典主簿一人从七品上【汉官仪卤簿篇鸿胪主簿驾四马晋令大鸿胪置主簿録事史梁天监七年十二卿各置主簿位不登十八班者别为七班班第三陈因之后魏阙文北齐有功曹五官主簿隋鸿胪寺主簿三人皇朝因之武徳中正八品贞观中减置一人从七品上】
　　国朝元祐官品令鸿胪寺主簿从八品
　　司农
　　前汉百官表治粟内史秦官掌谷货有两丞景帝后元年更名大农令武帝太初元年更名大司农属官有太仓均输平凖都内籍田五令丞干官鐡市两长令丞又郡国诸仓农监都水六十五官长丞皆属焉捜粟都尉武帝军官不常置王莽改大司农曰羲和后更为纳言初干官属少府中属主爵后属大司农
　　后汉百官志大司农卿丞各一人部丞二人太仓令一人平凖令一人导官令一人右属大司农
　　晋职官志大司农统大箪导官二人令襄国都水长东西南北部诸文曹掾及江左哀帝省并都水武帝复置宋百官志大司农一人丞一人掌九谷六畜之供膳羞者舜摄帝位命弃为后稷则其任也周则为太府汉世丞二人魏以来一人
　　隋百官志北齐司农寺掌仓正菜园池菓实统平凖太仓钩盾典农导官梁州水次仓籍田等令丞隋司农寺统太仓典农廪市钩盾华林上林导官等署
　　唐百官志司农寺【梁置十二卿以署为寺以官为卿龙朔三年改为司稼咸亨复】卿一员少卿二人丞六人主簿二人録事二人府二十八人史七十六人计史三人亭长九人掌固七人
　　六典司农寺【隋帝司农但统上林太仓钩盾导官四署罢典农华林二署以平凖京市太府掌苑囿薪蒭蕴炭市易度量皇朝因之】
　　国朝司农寺掌仓塲出纳园苑种植及导择米麦供给薪炭之事
　　卿
　　周礼冡宰有太府下大夫
　　史记韩信归汉以为治粟内史掌谷货景帝更名大农令武帝更名大司农平帝元始元年改大司农曰羲和以刘歆为之
　　后汉百官志大司农卿一人中二千石本注曰掌诸钱谷金帛诸货币郡国四时上月旦具钱谷簿其逋未毕各具别之边郡诸官请调度者皆为报给
　　应劭汉官仪大司农古官也唐虞分命羲和四子敬授民时髙祖受命惩秦之弊与民休息逮至文景国家无事家给人足京师之钱累百巨万贯朽而不可校太仓之粟陈陈相因充溢露积腐败而不可食
　　后魏职令司农第四品上第三请用堪勤有能干者隋百官志梁司农卿位视散骑常侍主农功仓廪统太仓导官籍田上林令又管乐逰北苑丞左右中部三仓丞荚库荻库诸库丞湖西诸屯务天监九年又置劝农谒者视殿中御史后齐九寺置卿少卿丞各一人隋九寺置卿少卿各一人
　　唐百官志司农寺卿一人【从三品上】少卿二人【从四品上】卿之职掌邦国仓储委积之事总上林太仓钩盾导官四署与诸监之官属谨其出纳少卿为之贰凡京师百司官属禄廪皆仰给焉凡朝防祭祀供御所须及百官常料则率署监所贮之物以供其事凡孟春皇帝亲籍田之礼有事于先农则奉进耒耜季冬藏冰祭司寒以黒牡秬黍仲春启冰亦如之
　　六典司农寺卿一人从三品【左传少昊氏九扈为九农正天监七年象四时置十二卿司农为春卿班第十一又置劝农谒者亦司农陈因之后魏大司农品第二太和二十二年改第三品北齐因之后周依周官有司农上士一人掌三农九稼穑之政令隋一人正三品帝降从三品龙朔三年改司稼寺正卿咸亨中复旧】
　　国朝官品令司农卿从四品
　　行千里不赍粮【前汉郑当时字荘为大司农门下客至亡贵贱亡留门者执賔礼以下山东诸公翕然称荘曰吾闻郑荘行千里不赍粮】闭门却扫非徳不交【赵典字仲经为大司闭闭门却扫非徳不交】免捶扑【后汉大司农刘据以职事谴被召诣尚书传呼促歩又加以捶扑左雄上言九卿位亚三事班在大臣行有佩玉之节动有庠序之仪孝明皇帝始有扑罚皆非古典帝从而改之其后九卿无复捶扑者】学问博通【王孙端学问博通为大司农】治行第一【宣帝地节四年北海太守朱邑以治行第一为大司农】盗田自杀【田延年为大司农坐盗都内田三十万自杀】名卿【东观汉记牟融字子优为大司农性明达称为名卿】在朝以方正称【髙翊字季囬以儒学徴拜大司农在朝以清白方正称】晓边事能议论【耿国为大司农晓边事能议论数上便宜事天子器之】给安车一乘【郑公车徴为大司农给安车一乘所过长吏送迎】风声大行【张璠汉记陈宠为广汉太守风声大行入为大司农】陈粟万石以箕【武帝栢梁诗大司农曰陈粟万石以箕】司金谷【扬雄大司农箴惟时大农爰司金谷粒民是职帝王之盛实在农殖又曰农臣司均】农臣司均【上】穑臣【张华大农箴穑臣司农敢告左右】政治为天下最【魏志梁习字子虞为并州二十余年政治为天下最徴拜大司农】载碑从田内出【异苑呉郡岑渊为呉时大司农卿碑注在江乗潮而西太元中村人见载碑从田中出还其先处萍藻犹着腹下】天仓【天文録天仓者大司农也】印在吾手中【晋阳秋司农桓范出奔曹爽云大司农印在吾手中所在得开仓而食】国之泉【史游急就篇司农少府国之泉也】掌周稷之业【汉朱邑为大司农张敞与邑书曰足下以清明之徳掌周稷之业】两宫宠官【隋江总司农陈暄墓铭曰其文骫骳其笔纵横背笔即诵据马俄成徘徊前古怅望今情两宫宠官四王恩荣万事休息一朝追送畴昔命觞文可吟讽今日酧君长悲宜恸】纳郡租不过十日【赵元俶转颍川太守有惠政因入朝防司农不时纳诸郡租糓元俶奏之帝谓元俶曰如卿意者防日当了元俶曰如臣意不过十日帝即日拜元俶为司农卿纳天下郡租如言而了帝悦焉】上疏言禁兵寡少【唐段秀实为司农卿见禁兵寡少不足以备非常乃上疏曰臣闻天子曰万乗诸侯曰千乗大夫曰百乘此葢以大制小以十制一尊君卑臣强干弱支之义在于此矣今外有不庭之虏内有梗命之臣窃观禁兵不精其数全少卒有患难将何待之且猛虎所以百兽畏者为爪牙也若去其爪牙则犬马牛悉能为敌伏愿少留圣虑冀俾万一其后泾原兵作乱召神策六军遂无一人至者秀实守节不二竟没于贼其明畧义烈如此】好须【李纬见戸部尚书门】倒用印【秀实为司农卿建中四年朱泚盗据宫阙源休教泚伪迎銮驾隂济逆志泚乃遣其将韩旻领马歩三千疾趣奉天时苍黄之中未有武备泚以秀实尝为泾原节度使罢兵权以为畜愤且久必肯同恶乃召与谋议秀实初诈从之隂説大将刘海賔何明礼姚令言等与之一心同谋杀泚以兵迎乘舆三人皆许诺旻追驾秀实以为宗社之危期顷刻乃使人谕岐灵岳窃令言印不获乃倒用司农印印符以追之旻至骆驲得军符令亦莫辨其印文遑遽而回秀实乃与海賔约事急为继而令明礼应于外明日泚召秀实议事源休等皆在坐秀实与源休并膝语至僣位秀实悖然而起执休腕夺其象笏跃而前唾泚面大骂曰狂贼吾恨不斩汝万吾岂逐汝反耶遂击之泚中其颡流血而走凶党羣至遂遇害徳宗在奉天闻其事惜其委用不至埀涕久之】
　　少卿
　　隋百官志【见卿门】
　　唐百官志【见卿门】
　　六典司农少卿二人从四品上【后魏初置少卿第三品太和二十二年为正第四品上北齐因之后周司农有中士一人隋品同北齐炀帝加置二人降为从四品龙朔咸亨隋寺改复】国朝元祐官品令司农少卿正六品
　　检校东都营田园苑之事【唐韦机为司农少卿受诏检校东都营田园苑之事髙宗谓之曰两都是朕东西之宅也今之宫馆隋代所造岁序既淹将渐頽毁顿欲有修又费财力如何机奏曰臣任司农向已十年前后省费今见贮钱三十万贯若以供葺理可不劳而就也上大悦】宦有犯者杖而后奏【机为司农少卿兼之东都营田甚见委遇有宦者于苑中犯法机杖而后奏髙宗嗟赏赐绢数十疋谓曰更有犯者卿即鞭之不复奏也】
　　丞【沿革见司农门】
　　唐百官志司农寺丞六人【从六品上】掌判寺事凡天下租税及拆造转运于京师皆阅而纳之以供国用以禄百官六典丞六人从六品上【秦治粟内史有两丞汉因之武帝改大司农亦两丞桑羊为大司农置部丞数十人分部主郡国将以兴利后汉司农丞一人比千石部丞一人六百石部丞主帑藏魏因之品第七晋亦品第七进贤一梁冠介帻皂衫铜印黄绶宋齐梁陈司农丞墨绶后魏从五品中太和二十二年为七品下北齐因之隋司农丞五人从第六品大业五年加至从五品皇朝武徳中置四人贞观中加至六人】
　　国朝元祐官品令司农丞正八品
　　主簿
　　隋百官志【见司农门】
　　唐百官志司农寺主簿二人【从七品上】掌印署抄目勾检稽失凡置木契二十只应须出纳与署合之【十只与太仓署令十只与导官署令皆九雄一雌雄主簿掌雌留署勘同然后出给】
　　六典主簿二人从七品上【晋太康中置主簿二人宋齐无闻梁置一人七班之中第三陈因之后魏不见北齐司农寺有功曹五官主簿隋二人皇朝因之】
　　国朝元祐官品令司农寺主簿从八品【治平三年置主簿一员】
　　上林苑令
　　六典上林署令二人从七品下【汉百官表水衡都尉武帝置掌上林苑属官有上林令丞尉又有甘泉上林长丞又歩兵尉校掌上林苑又少府属官有上林中十池监上林者汉之苑囿也司马相如有上林赋后汉上林苑令一人六百石主苑中禽兽颇有人居皆主之捕得其兽送太官丞一人三百石魏晋因之江左阙其官宋武帝复置尚书省殿中曹及少府齐因之梁陈属司农后魏阙文北齐及隋并属司农皇朝因之】
　　掌苑囿园池之事丞为之贰
　　箴【雄上林苑令箴曰芒芒大田芃芃柞棫山有陉陆野有林麓夷原汚薮禽兽攸伏鱼鳖以时刍荛咸殖国以殷富民以家给】
　　太仓令
