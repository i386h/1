<!-- { "loadSidebar": true } -->
　　国朝主判官一人【以朝官充若遣官知贡举即立判官罢举事毕复别遣官主判】掌授诸州解送九经五经进士通礼三礼毛诗尚书学究明法之名籍及家保状文卷考验户贯举数年纪而藏之太平兴国三年九月甲申上御讲武殿亲试礼部合格进士得胡旦以下七十四人并赐及第先是去年诸州已荐士遽诏罢贡举上恐塲屋间有留滞者复下诏令郡国除三礼三传学究外悉令今年八月至阙下及是上亲试而特放焉故事惟春放牓至是秋试非常例也既而尽赐绿袍手板
　　大中祥符初诏礼部贡院诸贡举人虽初举而艺业可取者与其进塲第上因谓王旦等今嵗举人颇以糊名考校为惧然有艺者皆喜于尽公且诸路发解拘限条置虑遗才俊当稍寛之冯拯曰进士以诗赋进退不考文论且江浙举人专业词赋以取科名今嵗望令于诗赋合格人内兼考策论上曰大凡文论可见其才识南人喜诵诗赋及就公试或攘剽旧诗主司能辨之乎旦曰古人警句非后进所及茍窃用之无难辨也
　　五年上亲试礼部奏名进士于崇政殿前一日殿之廊庑分列位次署其名氏仍揭于牓使无得移易内出铸鼎象物赋天险不可升诗以人占天论题摹印以赐官给纸起草印题给纸自此始也
　　庆厯五年诏礼部贡院增天下解额是月诏礼部进士所试词赋诸科所对经义并如旧制考校之【先是复行宋祁等所定科塲新制既而上封者言其非便也】
　　治平二年诏贡院如南省放牓故事合格者以名闻俟勅下乃放牓
　　熙宁三年诏贡院听期丧三月者应举【时因文臣言应制举陈知彦以朞丧不起既特召试因降是防】
　　权知贡举
　　牓出正拜侍郎【见侍郎门得人多至公卿注】不为时力所揺【唐卫次公礼部贡举斥浮华进真实不为时力所揺真拜中书舍人】四典贡部【王起权知礼部贡举前后四典贡部所选皆当代词艺之士有名于时人皆赏其精鉴徇公也】精鉴徇公【上】号为得人【权徳舆贞元十年冬以本官知礼部贡举来年真拜侍郎凡三嵗掌贡士至今号为得人】撤棘【五代后唐和凝为翰林学士权知贡举贡院旧例放榜日设棘于门及闭院门以防不第不逞者凝撤棘啓门是日寂无諠者所放多才能知士时议以为得人明宗益加贵重焉】传衣鉢【范质年二十乡贡进士是嵗翰林学士和凝权知贡举凝平生常以宰辅自期而登第之姓名在第十三及司贡部览质之文卷知非常人也洎放牓亦以质为第十三人场屋间谓之传衣鉢言若禅宗之相付受也其后凝既登庸不十载间质亦大拜至今搢绅之士以为美谈】选擢寒畯精求艺实【真宗咸平元年以翰林学士给事中知制诰杨砺兵部郎中知制诰李若拙大司谏直史馆梁颢秘书丞直史馆朱台符权知礼部贡举砺等请对上诏而语之曰贡举重任当务选擢寒畯精求艺□以副朕意】奏复夜试【窦至固迁礼部尚书知贡举旧制进士夜试以三烛为限长庆二年改令昼试至固以短晷难成文不尽意失取士之道奏复夜试择士平允时论称之】南省解一百依除殿前放五十省陌【归田録用钱之法自五代以来以七十七为百谓之省陌今市井交易又尅其五谓之依除咸平五年陈恕知贡举选士最精所解七十二人王沂公曾为第一御试又落其半而及第者三十八沂公又为第一故京师为之语曰南省解一百依除殿前放五十省陌是也是嵗取人虽少而得士最多宰相三人乃沂公与王公随章公得象参知政事一人韩公亿侍读学士一人李仲容御史中丞一人王臻知制诰一人陈知防而汪白青阳楷虽不达而皆以学知名当世】奏乞特收试【东齐记事景徳中李迪贾边皆举进士有名当时及就省试主文咸欲取之而二人皆不与取其卷视之迪以落韵边以当仁不让于师论以师为众与疏注异说乃为奏且述所以乞特收试时文正为相议迪虽犯不考然出于不意其过可恕如边特立异说此渐不可啓将令后生务为穿凿破坏科塲旧格遂收迪即出边】
　　祠部郎中
　　隋百官志【见礼部尚书门】
　　唐职官志祠部郎中一员【从五品上】员外郎一员【从六品上】六典祠部郎中一人从五品上【东晋置歴宋齐梁陈后魏北齐皆有祠部郎后周春官府有典祠中大夫一人隋有祠部郎皇朝称郎中龙朔二年改司禋大夫咸亨九年复故】员外郎一人从六品上【隋文帝置炀帝改承务郎皇朝复为祠部员外郎龙朔咸亨随曹改复】掌祠祀享祭天文漏刻国忌庙讳卜筮医药道佛之事凡祭祀之名有四一曰祀天神二曰祭地只三曰享人鬼四曰释奠于先圣先师其差有三若昊天上帝五方帝皇地只神州宗庙为大祀日月星辰社稷先代帝王岳镇海渎帝社先蚕孔宣父齐太公诸太子庙为中祀司中司命风师雨师众星山林川泽五龙祠等及州县社稷释奠为小祀
　　国朝祠部掌祠祀国忌庙讳医药道佛祠庙之事官品令尚书诸司郎中从六品
　　冰防【因话録祠部呼为冰防言其清且冷也】三世为祠部郎【南史贺徳基世传礼学祖文发父逵至徳基三世为尚书祠部郎徳基于礼记称为精明】礼仪损益【周舍博学尤精义理善诵诗书吏部尚书范云重其才器言之梁武帝召拜尚书祠部郎礼仪损益多自舍出也】祀天地不用宫悬八佾【姚察为尚书祠部侍郎旧为王肃奏祀天地设宫悬之乐八佾之舞乃因循不革至梁武帝定为事人礼缛事神礼简古无宫悬之文陈初承用莫有损益宣帝欲设备乐付有司立议以梁武为非时硕学名儒咸希防察乃博引经籍独违羣议据梁乐为是当时莫不慙服仆射徐陵因改同察议其不顺时随俗如此】
　　祠部员外郎
　　隋百官志【见礼部尚书门】
　　唐职官志　　六典【并见郎中门】
　　国朝官品令诸司员外郎正七品
　　当官正色未尝挠沮【唐崔沔选祠部员外郎沔为人舒缓讷于造次当官正色未尝挠沮】
　　主客郎中
　　后汉百官志成帝初置主客尚书主外国夷狄世祖分客曹为南主客曹北主客曹
　　晋职官志魏尚书郎有南主客及晋受命武帝置左右主客北主客南主客
　　隋百官志后齐祠部尚书统主客隋礼部尚书统主客膳部侍郎各一人炀帝即位改主客郎为司蕃郎唐职官志主客郎中一员【从五品上】员外郎一员【从六品上】六典主客郎中一人从五品上【汉旧仪云尚书郎四人其一主匈奴单于蕃部盖主客之任也魏武有南主客晋氏分左右南北东晋省宋置主客齐梁陈皆因之后魏职品令太和中吏部管南主客北主客祠部管右主客左主客北齐河清令改左主客为主爵南主客为主客郎掌诸蕃杂客事隋开皇为主客郎大业五年改司蕃郎皇朝为主客郎郎中龙朔二年为司蕃大夫咸亨元年复故】员外郎一人从六品上【隋文帝置炀帝为承务郎皇朝为主客员外郎龙朔咸亨随曹改复】掌二王后及诸蕃朝聘之事其朝贡之仪享宴之数高下之等往来之命皆载于鸿胪之职
　　国朝主客掌契丹诸蕃国朝贡及契丹国信礼物并封袭祭享之事
　　称职【后魏李繗为尚书南主客前后接对凡十八人颇为称职　案此篇所引故实原本祗有此一条其前后俱已缺佚此下一行又有秋匈奴使李道固至诏使主客郎范岫等接对道固等美其醖借共二十五字注语而失其标目及上下文无可附丽今姑识于此】
　　主客员外郎
　　隋百官志【见吏部员外郎门】
　　唐职官志【见郎中门】
　　国朝官品令诸司员外郎正七品
　　膳部郎中
　　隋百官志后齐都官统膳部隋礼部尚书统膳部侍郎一人炀帝即位侍郎改为郎
　　唐职官志膳部郎中一人【从五品上】员外郎一人【从六品上】掌邦之祭器牲豆酒膳辨其品数及藏冰食料之事
　　六典膳部郎中一人从五品上【后魏职品令太和中改定百官都官尚书管左士郎齐河清令改左士郎为膳部郎隋亦号膳部郎皇朝为郎中龙朔为司膳大夫咸亨复故】员外郎一人从六品上【隋文帝置炀帝改承务郎皇朝复为膳部员外郎龙朔咸亨随曹改复】掌邦之牲豆酒膳辨其品数凡郊祀天地日月星辰岳渎享祀宗庙百神在京都者用牛羊豕涤养之数省阅之仪皆载于廪牺之职焉若诸州祭岳镇海渎先代帝王以太牢州县释奠于孔宣父及祭社稷以少牢其祈禜则以特牛凡郊祀天地日月星辰岳渎及享宗庙百神在京都者所用笾豆簠簋钘防俎之数鱼脯醯醢之味石盐菜菓之羞并载于太官之职焉诸州祭岳镇海渎及先代帝王笾豆各十簠簋各二俎三州县祭社稷释奠每座笾豆各八簠簋俎如上其所实之物如京都之制凡祀享六罇所实之制并载于良醖之职焉凡天下之珍羞供进之物多少之制封检之宜并载于尚食之职焉
　　国朝膳部掌牲酒饮膳藏冰食料之事
　　官品令诸司郎中从六品
　　膳部员外郎
　　隋百官志【见吏部员外郎门】
　　唐职官志　　六典【并见郎中门】
　　国朝官品令诸司员外郎正七品
　　南宫散郎【唐元稹贬江陵府士曹参军量移通州司马虢州长史征还为膳部员外郎稹在荆州日监军崔潭峻甚礼待之尝爱其诗什讽诵长庆初潭峻归朝出稹连昌宫词等百余篇奏御穆宗大恱问稹何在对曰今为南官散郎即日转祠部郎中知制诰】大材特荐【韦安石应明经举累授干佑尉苏良嗣甚礼之永昌元年三迁雍州司兵良嗣时为文昌左相谓安石曰大材须大用何为役劳于州县也特荐于则天拜膳司员外郎】
　　兵部尚书
　　南齐百官志五兵尚书领中兵外兵十一曹
　　隋百官志后齐尚书分统列曹五兵统左中兵右中兵左外兵右外兵都兵五曹隋兵部尚书统兵部职方侍郎各二人驾部库部侍郎各一人
　　唐职官志兵部尚书一员【正三品】侍郎二员【正四品下】掌天下武官选授及地图舆马甲仗之政令
