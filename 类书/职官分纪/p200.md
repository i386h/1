<!-- { "loadSidebar": true } -->
　　光禄勲属官有中大夫掌议后汉武帝太初元年更名为光禄大夫秩比二千石无印绶光禄勲门外特施行马以旌别之无掌事唯备顾问待诏命【晋置左右光禄大夫光禄三大夫皆银章青绶其重者诏加金章紫绶则谓之金紫光禄大夫以其重者既有金紫之号故谓本光禄为银青光禄大夫】
　　晋职官志左右光禄大夫加金章紫绶光禄大夫加金章紫绶者秩第二禄赐班位冠帻车服佩玉置吏卒羽林皆赐给与特进同其以为加官者唯加章禄绶赐班位而已不别给车吏卒也又曰光禄大夫假银章青绶者品秩第三位在金紫将军下诸卿上汉时所置无定员多以为拜假赗赠之使及监防丧事魏氏以来转复优重不复以为使命其诸公告老者皆家拜此位及在朝显职复用加之及晋受命仍旧不改以为优崇之例而诸公逊位不复加之或更拜上公或以本封食公禄其诸卿尹中朝大官年老致事者及内外之职加此者前后甚众由是或因得开封或进加金章紫绶又复以为礼赠之官泰始中唯太子詹事杨珧加给事中光禄大夫加兵之制诸所供给依三品将军其余自如旧制终武惠孝怀三世又曰光禄大夫与卿同秩中二千石着进贤两梁冠黒介帻五时朝服佩水苍玉食俸日三斛太康二年始给赐春绢五十疋绵百斤惠帝元康元年始给菜田二顷田驺六人置主簿功曹门吏亭长门下书佐各一人
　　汉官解诂武帝以中大夫为光禄大夫世祖中兴以谏议大夫又为中散大夫此四等于古礼盖为天子之下大夫视列国之上卿者也与博士皆以儒雅之选异官通职周礼所谓官人者也温故知新率由旧章皆能发明古今遵由经典辨章旧闻者也
　　晋职官要録左右光禄大夫【魏志云孙资为光禄加开府仪同三司王隠晋书云刘寔以右光禄大夫开府荀朂以左光禄开府裴秀荀朂王戎皆为之刘毅追赠之悉开府】
　　宋百官志左光禄右光禄二大夫晋初置光禄大夫秦时为中大夫汉武太初元年更名光禄大夫如故南齐百官志左右光禄大夫位从公开府置佐史如公光禄大夫皆银章青绶诏加金章紫绶者为金紫光禄大夫
　　隋职官志梁左右光禄大夫并无员以养老疾陈紫金光禄大夫【中二千石】后齐光禄大夫金紫银青用人俱以旧徳者居之隋高祖左右光禄大夫金紫银青光禄大夫并散官以加文武官之徳齐者并不理事炀帝置光禄【从一品】左右光禄【左正二品右从二品】金紫【正三品】银青【从三品】
　　唐职官志左右光禄大夫【左从一品右从二品】为文散官武徳十一年改光禄大夫为从二品金紫为三品银青从三品元祐官品令金紫光禄大夫正二品银青光禄大夫从二品光禄大夫正三品绍圣二年四月二日勅寄禄官分左右除正议大夫银青光禄大夫左右外仍朝散大夫中散大夫依旧存留左右字以分杂出身及无出身人依旧作两资选转余并废罢
　　金紫光禄大夫
　　地望可国婚【晋尚书王蕴字叔仁修弟也烈宗时纳后访于公卿仆射谢安云王蕴地望可国婚定后既立徴拜金紫光禄大夫】乞一片金【南齐乐安任遐为光禄就王晏乞一片金晏乃啓转为金紫不行】
　　银青光禄大夫
　　吾家千里驹【见光禄大夫门】特加五阶【唐崔瓘见刺史门】
　　光禄大夫
　　厠之争臣之末【前汉谷永为大将军王鳯擢为光禄大夫永奏谢凤曰永斗筲之材质薄学朽无一日之雅左右之介将军悦其言擢之皂衣之吏厠之争臣之末】亲近未尝有过【金日碑为光禄大夫亲近未尝有过上为爱之】自念无报厚徳【贡禹上书贫老家费不满万钱拜光禄大夫赐益富厚自念无报厚徳日夜慙惧】召见说诗【蔡义上疏臣山东草莱之人行能无所取容貌不及众然而不弃人伦者以闻道于先师也愿赐清闲之燕得尽精思于前上召见说诗甚悦擢为光禄大夫】论议深博【师丹字仲公琅琊东武人也建始中州举茂材补博士出为东平王太傅丞相方进举丹论议深博亷正守道徴入为光禄大夫】出则奉车入侍左右【霍光为奉车都尉光禄大夫出则奉车入侍左右出入禁闼二十余年小心谨慎未尝有过甚见亲】乌孙盗其印绶【常惠少时家贫自奋应募随中监苏武使匈奴并见拘留十余年昭帝时乃还汉嘉其功劳拜为光禄大夫宣帝世使乌孙乌孙盗其印绶惠恐诛天子以其奉使克获封长罗侯】善説礼服【夏侯胜字长公善説礼服徴为光禄大夫会昭帝崩昌邑王嗣立数出胜当乘舆前谏曰天乆隂而不雨陛下出欲何之王怒谓为妖言缚以属吏吏乃白大将军霍光秘不举发是时光与车骑将军谋欲废昌邑王光让安世以为泄语安世实不言乃召□胜胜对言在洪范下人有伐上者天隂而不雨光与安世大惊以此益重经术之士】临朝勿令预到【樊宏为光禄大夫为人谦柔畏慎毎朝防迎朝先到伏俯待事时至则起帝闻之勑勿令预到】白马生【东观汉记张湛字子孝为光禄大夫数见谏王威仪不如法度者湛常乗白马帝每见湛輙言白马生且复谏矣】出入苍头卢儿传呼【杜令王仲翁为光禄大夫出入苍头卢儿传呼时为尊宠】故旧平生为劝【华峤后汉书邓晨拜光禄大夫数见故旧平生为劝】引见着布单衣【魏文帝受禅欲以杨彪为太尉先遣使示防彪辞曰彪备汉三公遭代倾乱不能有所益老年被病岂可賛惟新之朝遂固辞乃授光禄大夫赐以几杖朝防引见令着布单衣鹿皮冠入待以宾客之礼】据经对大义【蜀谯周迁光禄大夫位亚九列虽不与事以儒行见礼事访大义据经以对而后生好事者亦咨问所疑】抜佩刀以断车鞅【汝南先贤传郭宪字子横为光禄大夫上欲廵三辅宪谏曰天下未定车驾未可以廵上遂行宪当车拔佩刀以断车鞅上不止到农兵起颍川上曰朕悔不从光禄之言乃还】委荣辞禄不降其节【樊英别传诏书告南阳太守曰五官中郎将樊英委荣辞禄不降其节志不可夺今以英为光禄赐家所在县给谷千斛常以八月存问高年给羊一头酒三斛】告老致仕【王隠晋书刘毅字仲雄年老致仕以光禄大夫门施行马赐钱百万】疾病失明【郑褒疾病失明屡乞骸骨不允拜光禄大夫】少持操行能清言【晋祖讷字士言少持操行能清言迁右光禄大夫】王夷甫见而称之【荀组字大章弱冠太尉王夷甫见而称之为光禄夫】　王济甚相器重【茍崧字景猷组族子也弱冠太原王济甚器重拜光禄大夫】吾家千里驹【顾和字君季二失父緫角便有清操弱冠知名族父荣器之曰此吾家千里驹也兴吾家者必此子矣康帝即位为尚书仆射又拜银青光禄大夫又迁光禄大夫】以风疾逊位【晋诸
　　公賛　　　　以风疾逊位加光禄大夫】议省官吏【晋纪茍勗为光禄大夫晋武议省州县吏以趋农功勗以省吏不如省事省官不如清心昔萧曹相汉载其清静画一之歌此清心之本也汉文之世垂拱无为几致刑措此省事也汉光武时并合吏员县官国邑裁置什一此省官也魏太和中遣王人四出减天下吏员正始中亦并合郡县以减吏员此省吏也今必欲求之于本宜以省事为先设官分职委任责成心竞而不力争事量能受任思不出位官无异业政典不奸则事省矣】食大夫禄还第【后魏书李茂为光禄大夫性谦慎以弟仲宠盛惧于盈满遂托以老疾因请□位高祖从之聴食大夫禄还私第】引入卧内【崔浩为左光禄大夫帝每幸其第多问以异事或仓卒不及束带奉进疏食不暇精膳帝为食或立而旋其见宠爱如此自后引入卧内】飞翠鸣玉升降禁门【南史丘迟为仆射譲光禄大夫表云飞翠鸣王升降禁门】献尚书以讽帝【隋苏威为光禄大夫从炀帝幸鴈门回属五月五日百寮上供多以珍玩威献尚书一部以讽帝】刻石为人马以象抜箭之状【唐丘行恭善骑射勇力絶伦为光禄大夫从太宗讨王世充防战于邙山太宗欲知其虚实强弱乃与数十骑冲之直出其后众皆披靡莫敢当其锋杀伤甚众既而防以长隄与诸骑相失惟行恭独从寻有勒骑数人追及太宗矢中御马行恭回骑射之发无不中余贼不敢复前然后下马抜箭以其所乗马进太宗行恭自御马前歩执长刀呼斩数人突阵而出贞观中有诏刻石为人马以象行恭抜箭之状立于昭陵阙前】
　　正议大夫　　通议大夫
　　太中大夫　　中大夫
　　中散大夫　　朝议大夫
　　朝请大夫　　朝散大夫
　　朝奉大夫
　　前汉百官表大夫掌论议有太中大夫中大夫谏大夫皆无员多至数十人武帝元狩五年初置谏大夫秩八百石太初元年更名中大夫为光禄大夫秩比二千石太中大夫秩比千石如故
　　后汉百官志太中大夫千石本注曰无员【汉官曰二十人秩比二千石】中散大夫六百石本注曰无员【汉官曰二十人秩比二千石】韦昭辨释名中大夫在中散上高大也
　　宋百官志中散大夫王莽所置后汉因之前后大夫皆无员掌论议后汉光禄大夫三人中大夫二十人中散大夫三十人魏以来复无员自左光禄大夫以下飬老疾无职事中散六百石
　　南齐百官志太中诸大夫皆处旧齿年老重者加亲信二十人隋百官志梁太中中大夫并无员以飬老疾陈太中大夫【千石】隋高祖朝议朝散大夫并为散官加以文武官之徳齐者并不领事炀帝置正议【正四品】通议【从五品】大夫唐职官志太中大夫【正四品】中大夫【从四品上】中散大夫【正五品】并为文散官武徳十一年改正议大夫为正四品上通议大夫为正四品下太中大夫为从四品上中大夫为从四品下中散大夫为正五品上朝议大夫为正五品下朝请大夫为从五品上朝散大夫为从五品下九国志吴世家武观元年改文散官为大卿
　　国朝元祐令正议大夫从三品通议大夫正四品太中大夫从四品中大夫正五品中散大夫从五品朝议大夫正六品朝请朝散朝奉大夫从六品
　　正议大夫
　　通典正议通议大夫皆隋置散官盖取秦大夫掌议论之义
　　通议大夫
　　通典【见正议大夫】
　　太中大夫
