<!-- { "loadSidebar": true } -->
　　献旋宫相生图【图朝太常寺言音律官田琮以上所新増九琴五阮钧配十二律旋相为宫隔八相生并已协律冠于雅乐以旋宫相生之法画为图献上善之】奏乐舞乐章【太常寺奏大行皇帝祔庙本室酌献其舞曰大仁之舞其乐章曰大哉至仁如天之临享国长乆及物功深旁魄涵濡结为民心亿万斯年于昭徳音】奏配飨乐曲【太常寺奏仁宗配飨乐明堂奠币用成安之曲其诗曰思皇烈考克配天明隆商雍飨惟孝惟成配献用徳安之曲其诗曰焘在同仁声容无外飨帝于筵有严昭配】言今乐太髙【东斋记事燕龙图肃刋太常寺建言今之乐太髙始下诏天下求知音者李照言乐比古髙五律而胡瑗阮逸相继出矣李照之乐以纵黍累尺黍细而尺长律之容乃千七百三十黍胡瑗以横黍累尺而尺短律之容千二百黍而空径乃三分四厘六毫空径三分四厘六毫与容千七百三十黍皆失于以尺而生律也最后有房庶者亦言今之乐髙五律葢用唐乐而知之自收方响一笛一皆唐乐也其法以律生尺而黍用一粰二米者是时无二米黍据见黍其律虽无千七百三十黍之谬与三分四厘六毫之差然其声才下三律葢黍细耳其法则是也王原叔胡瑗大不喜其説朝廷但授庶试秘书省校书郎不究其法而止庶龄之后其为人简脱尝与乡荐然好音宋子京田元均荐而召之是时丁正臣亦收牙笛二与庶笛同】
　　卿
　　尚书尧典伯夷汝作秩宗典朕三礼
　　周礼春官大宗伯掌天地神只人鬼之祀
　　后汉百官志太常卿一人二千石【卢植礼注曰如太常正】本注曰掌礼仪祭祀凡祭祀先奏其礼仪及行事賛天子每选试博士奏其能否大射养老大丧皆奏其礼仪每月前晦察行陵庙【汉官曰员吏八十五人其十二人四科十五人佐五人假佐十三人骑吏九人学事十六人守学事】
　　汉官解诂太常社稷郊畤事重职尊故在九卿之首汉官典志惠帝改太常为奉常景帝复为太常
　　卫宏曰太常主导賛助祭皆平冕七旒上纁下画华虫七章魏武帝纪初平十八年初置列卿
　　后魏职令太常为列卿
　　晋职官志太常少卿第四品上第一清选明礼乐兼天文阴阳
　　齐职仪太常卿一人品第三秩中二千石银章青绶进贤两梁冠绛朝服佩水苍玉王朗曰西京太常行陵赤车千乘职员令太常卿位任特隆学冠儒林【艺通礼乐者可以居之】隋百官志梁天监七年以太常为太常卿后齐太常为寺置卿少卿各一人隋髙祖因之
　　唐百官志龙朔二年九月卿皆曰正卿少卿曰大夫咸亨初除正字太常寺卿一人【正三品】掌邦国礼乐郊庙社稷之事以八署分而理之一曰郊社二曰太庙三曰诸陵四曰太乐五曰鼓吹六曰太医七曰太卜八曰廪牺总其官属行其政令少卿为之贰凡国有大礼则賛相礼仪有司摄事则为之亚献率太乐官属宿设乐悬以供其事宴防亦如之若三公行园陵则为之副公服乘辂备卤簿而奉其礼若大祭祀则先省牲器凡太卜占国之大事及祭祀卜日皆徃莅之于太庙南门之外凡仲春荐氷及四时之物甘滋新成者皆荐焉凡有事于宗庙少卿帅太祝斋郎入荐香灯整拂神幄出入神主将飨则与良醖令实罇罍凡备大飨之器服有四院【天府御衣乐悬神厨】
　　六典太常寺卿一人正三品【宋太常用尚书亦转为尚书如迁选曹尚书领防等齐因之梁天监七年象四时置十二卿太常宗正司农为春卿后魏太常与光禄勲卫尉为三上卿位从一品下北齐太常卿掌陵庙羣礼仪制天文术数衣冠之属第三品龙朔二年改奉常咸亨元年复旧光宅元年改司礼神龙元年复旧】掌同唐志
　　国朝元祐官品令太常卿正四品
　　今日知为皇帝之贵【前汉叔孙通归汉拜为博士髙帝悉去秦仪法为易简羣臣饮酒争功醉或妄呼防劒击柱上患之通説上曰愿防古礼与秦仪杂就之于是通使徴鲁诸生三十余人及上左右为学者与其弟子百余为绵蕝野外习之月余防汉七年长乐宫成诸侯羣臣皆朝十月仪先平旦谒者治礼引以次入殿门自诸侯王以下莫不索恐肃敬御史执法举不如仪者輙引去无敢讙哗失礼者髙帝曰吾乃今日知为皇帝之贵也拜通为奉常赐金五百斤】定仪法【惠帝即位谓太子太傅叔孙通曰先帝园陵寝庙羣臣莫能习乃徙通重为奉常定宗庙仪法及稍定汉诸仪法皆通所论著也】坐免【孝武元朔元年孔咸为太常坐南陵桥壊衣冠道絶免又宣帝地节四年任宣为太常坐盗茂陵园中物免】不事权贵【杜邺有才能□太常数言得失不事权贵】翼翼【崔骃太常箴曰翼翼太常实为宗伯穆穆灵只寝庙奕奕】疑其诡激【周泽字穉都为太常清洁循行尽敬宗庙常卧疾斋宫其妻哀泽老病闚问所苦泽大怒以妻干犯齐禁遂收送诏狱谢罪当时疑其诡激时人为之语曰生世不谐作太常妻一嵗三百六十日三百五十九日斋一日不斋醉如泥】传父业【桓荣字春卿拜太常初遭仓卒与族人桓元卿同几死而荣讲论不息元卿嗤之及为太常叹曰我农家子岂意学之为利乃若是哉又荣子郁字仲思敦厚笃学传父业亦为太常初荣授朱普学四十万言浮辞繁长多过其实及荣入授显宗减为二十三万言至是又省定为十三万言由是有桓荣大小太常章句】大小章句【上】立节可否之间【续汉书张奂字然明拜太常立节可否之间强御不敢夺也纵览羣籍古今详细】东面坐设九宾【东观汉记桓荣为太常上幸太常府荣束面坐设九宾后为五更禄终厥身】不汲汲时俗【周泽少修髙节隠居田野不汲汲时俗为太常】果敢有直言【泽拜太常果敢数有直言朝廷嘉其清廉】赐御府衣一袭【杨赐以病罢居无何拜太常诏赐御衣一袭所服官帻绶玉壶华带金鐍钩佩】难经伉伉刘太常【华峤后汉书刘恺为太常论议常引正大义诸儒为之语曰难经伉伉刘太常】清贫至卖宅自给【魏明帝时和洽为太常清贫守分至卖宅自给明帝闻之加赐谷帛】布被瓦器【益部耆旧传赵典为太常虽处上卿而布被瓦器】归田里【汉杨秉为太常时太常令李云以諌受罪秉争之不得免遂归田里】徳行堂堂邢子昻【魏志邢颙字子昻时人称徳行堂堂邢子昻文帝以为太常】卿似尹翁归【晋书郑黙字思元迁太常山涛欲举一亲为博士见黙语曰卿似尹翁归令吾不敢复言谓其柔而能整也】庙栋折免官【张华为太常以太庙屋栋折免官】歴位忠恪【臧荣绪晋书华表清贫履道内圆外顺歴位忠恪言行不玷其以表为太常卿】还第摄事【晋起居注太常王宝启府舍窄狭不足移家毋钟年髙违离靡宁乞还第摄事诏从之】临轩作乐【晋中兴书蔡谟拜太常咸康四年临轩门下奏非祭祀宴飨则无设乐谟奏临轩宜有金石宪宗纳焉临轩作乐自此始也】氷清玉洁行为俗表【贺循字彦先元帝以为太常而散骑常侍如故循以九卿旧不加官唯拜太常而已中宗践阼下令曰循氷清玉洁行为俗表加以位处上卿而居身服物葢周形而已屋才蔽风雨孤常造其庐以为慨然其赐以大尺床褥并钱二十万以表至徳】九卿不加官【上】好生异议【晋后畧成泰位至太常卿好生异议故终无折衷之功】异同显于声色【傅畅晋讃刘寔为太常与诸博士穷道义以理趣异同显于声色】自谓闲职【齐书张环以雍州刺史拜太常自谓闲职武帝曰卿昔未富贵谓人不与既富贵复欲委弃之环曰陛下御臣等若养马无事就闲廐有事优牵束帝犹怒以为散骑常侍】宗卿【梁陆倕为王光禄让太常表曰昔者楚徳方感叔敖濯衣汉道克昌王阳结绶故拜命无辞受爵不让况宗卿清重歴选所难汉晋以降莫非素范辞爵则桓郁张奋让封则丁鸿刘恺潘尼之文雅纯深华表之从容退黙自此迄兹风流继轨以臣况之曽无等级】九宾阙相封襌失仪【陈沈炯让太常表曰臣闻玉磶雕楹不取材于蟠木丹朱绣黼岂袭冕于丝萝何则适用各有其仪倘九宾阙相封禅失仪责以司存云谁之咎况南史执简转见违才君举必书尤难妄冒】母子相泣【北齐书赵彦深三嵗毋傅氏孀居家人欲以改适自誓以死彦深五嵗傅谓之曰家贫儿小何以能济彦深泣而言曰若天哀矜儿大当仰报傅感其意对之流涕及彦深拜太常卿还不脱朝衣入见母跪陈幼小孤露防训得至于此母子相泣乆之然后改服】复求为太常【李元忠为侍中虽处要任殊不以物务干怀惟以声酒自娱大率常醉家事大小了不闗心园庭罗种果药亲友寻诣留连宴赏毎挟弹携壶逰遨里闬尝言宁无食不可使无酒阮步兵吾师也元忠先为太常卿后自中书令复求为太常以其有音乐而多美酒故神武欲用为仆射又尝言其放达常醉不可委以台阁其子闻之请节酒元忠曰我谓作仆射不胜饮酒作乐爱仆射时宜勿饮酒】亲导母舆【唐崔邠字处仁为太常卿初上大阅四部乐于署观者纵焉邠自私第去帽亲导母与公卿逢者回骑避之衢路以为荣】懦怯不任事【赵宗儒为太常卿太常有师子乐备五方之色非防朝聘飨不作幼君荒诞伶官纵肆中人掌教坊者非牒取之宗儒不敢违以状白宰相以为事在有司执守合不闗白以宗儒懦怯不任事改太子少卿】改按乐童【王涯字广津为太常卿文宗以乐府之音郑卫太甚欲闻古乐命涯询于旧工取开元时雅乐选乐童按之名曰云韶乐乐成献于梨园亭上上悦赐涯等绫锦】振起废礼【元载秉政踈忌杨绾奏为国子祭酒天下清议益归于绾上深知之以载在枢衡未即罢遣乃迁绾为太常卿充礼仪使以郊庙礼乆废借绾振起之】尚书里行【崔日知迁太常卿自以歴任年乆每朝士参集常与尚书同列时人号为尚书里行遂为口实】礼曹素畏其该洽【笔谈江南陈彭年学书史于礼文尤所详练归朝列于侍从朝廷郊庙礼仪多委彭年裁定援引故事颇为该洽常摄太常卿导驾误行黄道上有司止之彭年正色回顾曰自有典故礼曹素畏其该洽不复敢诘问】误行黄道上【上】
　　少卿
　　后魏书太和十五年置少卿官太常少卿一人第三品上至二十二年降为正四品上
　　班职令景明初太常少卿第四品上第一清选明礼乐兼天文隂阳者为之
　　隋百官志后齐太常为寺置少卿一人
　　唐职官志少卿二人【正四品上】掌【见卿门】神龙元年増置一人六典少卿二人正四品上【周礼有小宗伯中大夫二人后周亦为小宗伯隋太常寺置少卿一人正四品上炀帝加置一人降为从四品皇朝武徳中置一人贞观中加二人龙朔咸亨光宅神龙并随时改复】掌【见卿门】
　　五代史后唐同光元年诸寺只置大卿一员
　　国朝元祐官品令太常少卿从五品
