<!-- { "loadSidebar": true } -->
　　唐百官志将作监监一员从三品少监二人从四品下掌土木工匠之政总左校右校中校甄官等署百工等监大明兴庆上阳宫中书门下六军仗舎闲廐谓之内作郊庙城门省寺台监十六卫东宫王府诸廨谓之外作自十月距二月休冶功自冬至距九月休土功凡治宫庙太常择曰以闻
　　六典将作监大匠一人从三品【左传曰少昊氏五雉为五工正周礼冬官掌百工之职晋江左及宋齐并不常置梁天监七年置十二卿改将作大匠为大匠卿是为秋卿班第十品正第五陈因之后魏太和初从二品下二十二年降为从三品北齐因之后周有匠师中大夫一人掌城郭宫室之制及诸器物度量又有司木中大夫一人掌木工之政令隋将作寺大匠一人从三品开皇二十年改为将作监以大匠为大监帝改正四品十三年又改大监为令皇朝改置大匠小匠丞主簿等员龙朔元年改为缮工监咸亨元年复旧光宅元年改营缮监神龙元年复旧天寳十一年改大匠曰大监】少匠二人从四品下【后周有少匠师下大夫一人隋初将作无少匠开皇二十年改寺为监大匠为大监始置副监一人帝改为少监大业三年改少匠五年又改少匠为少监正五品十三年又改少令皇朝改置少匠工人龙朔咸亨光宅神龙随监改复天寳十一年改曰少监】大匠之职掌供邦国修建土木工匠之政令总四署三监百工之官属以供其职事少匠贰焉
　　左校署令二人从八品下【周官有攻木之工七谓轮舆弓卢匠车梓也秦官有左右前后中校五令丞后汉唯置左右校令丞各一人令六百石又有材官校尉魏并左校于材官晋过江省将作大匠而左右校隶少府又改材官校尉为左将军罢左校宋齐梁陈又有左校令丞别置材官将军司马北齐大府寺有左校署令丞后周有掌材上士隋匠作领左校署令二人皇朝因之】丞四人正九品下【汉成帝省左右前后中五校丞后汉置左右校丞各一人秩三百石魏因之束晋隷少府宋齐梁北齐皆有丞后周有掌材中士二人隋左校丞四人皇朝因之】监作十人从九品下令掌供营构梓匠之事致其杂材差其曲直制其器用程其工巧丞为之贰凡宫室之制自天子至于士庶人各有等差凡乐县簨簴兵仗器械及丧葬仪制诸司什物皆供焉
　　右校署令二人从八品下【后汉安帝置左校令右校丞其后又置右校令魏因之晋少府属官有左校无右校其职盖并于左校矣宋齐梁陈皆然北齐太府寺管左校亦无右校隋置右校署令丞掌营构土作之事皇朝因之】丞三人正九品下【后汉至陈并置北齐省隋右校署令三人皇朝因之】监作十人令掌供板筑涂泥丹雘之事丞为之贰凡料物支供皆有由属审其制度而经度之
　　中校署令一人从八品下【汉五校皆有令丞自后不置皇朝因之】丞三人正九品下【汉成帝省皇朝复置】监事四人令掌供舟车兵
　　仗廐牧杂作器用之事凡行幸陈设供三梁竿柱闲廐系饲则供剉碓行槽鞍架祷祠祭祀供棘葛竹墼内外营造应供给者皆主守之丞为之贰
　　甄官署令一人从八品下【周礼抟埴之工二谓陶与甄也后汉将作大匠属官有前后中甄官令丞晋少府领之宋齐有东西陶官瓦署督令各一人后周有陶工中士一人掌为鏄彛簠簋等器隋太府统甄官署令皇朝改属将作】丞二人正九品下【后汉前后中三甄官丞后周有陶上下士一人隋甄官丞二人皇朝因之】监作四人令掌供琢石陶土之事丞为之贰
　　百工就谷斜谷太阴伊阳监各一人正七品副监一人从七品下丞一人正八品上【周礼山虞林衡并掌斩伐林木之事歴代皆有其官皇朝取其义而并置之斜谷监在鄠县就谷监在盭厔县百工监在陈仓太隂监在陆浑县伊阳监在伊阳县】録事各一人监作各四人百工等监掌采伐林木之事辨其名物而为之主守
　　国朝将作监掌城壁宫室桥梁街道舟车凡营造之事元祐官品令将作监从四品少监从六品
　　经构宫室【前汉雄将作大匠箴曰开闭将作经构宫室墙以御风宇以蔽日寒暑攸除鸟鼠攸去主有宫殿民有宅居昔在帝王茅茨土堦夏卑宫室在彼沟池】吏皆懐恩力作倍功【魏霸徴拜将作大匠明年和帝崩兴作慎陵时盛冬地冻中使督促数罚掾吏以属霸霸修已不责而反劳之曰今诸卿被辱大匠过也吏皆懐恩力作倍功】廵行病徒自省医药【续汉书曹褒迁将作大匠明年时有疾疫廵行病徒自省医药糜粥死者减少】视事五年省费亿万【续后汉书应慎字仲华为将作大匠发摘众奸皆极其刑豪滑之吏累迹视事五年省费亿万也】豪滑之吏累迹上受一大钱【刘宠拜防稽太守徴为将作大匠有老叟五六人持百钱送宠宠为一人受一文大钱】勤苦赐秩【马延为将作大匠成帝以勤苦赐秩中二千石】坐请托免【张奋为将作大匠坐请托免】推贤贡士【李固迁将作大匠常推贤贡士】工无虚张之缮【邓豹字伯迟迁大匠工无虚张之缮徒无饥寒之色】躬亲作功为士卒先【谢承后汉书陈球字伯真拜将作大匠桓帝崩营陵寝球躬亲作功为士卒先百工毕力】省息十亿余万【汝南先贤传应慎迁大匠发摘奸伏除藻饰之无用割有损之浮费所省息十亿余万】发摘奸伏【上】上疏省宫人【魏志杨阜字义山为将作大匠明帝时初治宫室发美女充后庭阜上疏欲省宫人诸不见幸者乃召御府吏问后宫人数吏守旧令对曰禁密不得宣露阜怒杖吏一百数之曰国家不与九卿为密乎帝闻之而愈敬惮】营造勤劳【何法盛晋春秋王彬字世儒为大匠以营创勤劳赐闗内侯迁尚书右仆射】掘地得古尺【晋书将作大匠陈勰掘地得古尺上书奏曰今尺长于古尺冝以古为正潘岳以为习用己久不宜复改云】勤济称防【唐书姜行本为将作大匠太宗修元成洛阳宫行本总领之以勤济称防赏赐甚厚有所游幸未甞不从】虚费功力【窦璡字之推为将作大匠修葺洛阳宫璡于宫中凿池起山崇饰雕丽虚费功力太宗怒遽令毁之】修奉弛慢【王堪见太子賔客门调护之地】若言嘉谋无足可纪【将作少监杨务亷素以功巧用中兴初袁恕己恐其更唘游娱侈靡之端言于中宗曰务亷致位九卿积有嵗年矣若言嘉谋无足可纪每宫室营构必务其侈若不弃之何以广昭圣德由是左授陵州刺史】
　　丞【沿革见将作监门】
　　六典将作监丞四人从六品下【汉将作有丞二人秩本六百石后汉置一人魏晋因之东晋宋齐有事则置无事则罢梁置一人班第三陈因之后魏从五品中太和二十二年第七品下北齐丞四人从七品上后周匠师上士一人隋将作丞二人从六品大业十三年加至从五品皇朝加丞至四人从六品下】掌判监事凡内外缮造百司供给大事则听制敇小事则俟省符以谘大匠而下于署监以供其职国朝元祐官品令将作监丞从八品下
　　赐金千斤　　　【上崩后有一人骑马马异常持尺一札赐将作大匠文曰汝绩克成赐汝金千斤因忽不见札乃变为金称之有千斤】
　　主簿
　　六典将作监主簿二人从七品下【晋置主簿员江左有事则置无事则省梁复置一员七品班第三北齐将作寺有功曹主簿员若有营作又别立长史司马主簿各一员隋二人皇朝因】之掌印勾检稽失凡官吏之申请粮料俸食差遣假使必由之以发其事若诸司之应供四署三监之财物器用违阙随而举焉
　　国朝元祐官品令将作监主簿从八品










　　职官分纪卷二十二
<子部,类书类,职官分纪>
　　钦定四库全书
　　职官分纪卷二十三
　　宋　孙逢吉　撰
　　军器监【少监附】
　　隋百官志后周武帝四年初置军器监
　　唐职官志军器监【正四品上武徳初为正三品七年省八年复置九年又省十年复置北都军器监】
　　唐百官志军器监监一人正四品上丞一人正七品上掌缮甲弩以时输武库总署二一曰弩坊二曰甲坊主簿一人正八品下録事一人从九品下【武徳初有武器监一人正八品下掌兵仗廐牧少监一人丞二人主簿一人七年废军器监八年复置九年又废贞观六年置军器监开元以前军器皆出右尚署三年置军器监有府八人史十二人亭长二人掌固四人】
　　六典军器监监一人正四品上【开元初分少府监至十六年移向北都】少监一人正五品上监掌缮造甲弩之属辨其名物审其制度以时纳于武库少监为之贰
　　甲坊署令一人正八品下【周礼考工记曰函人为甲犀甲七属兕甲六属合甲五属凡为甲必先为容然后置革权其上旅与其下旅而重若一隋少府有甲铠署皇朝改焉】丞一人正九品下监作二人从九品下
　　弩坊署令一人正八品下【周礼司弓矢掌四弩凡弩夹庾利攻唐大利军战野战考工记弓人攻六材必以其时干也者以为逺角也者以为疾筋也者以为深胶也者以为和丝也者以为固漆也者以为受霜露凡取干之道有七柘为上檍次之檿桑次之橘次之木瓜次之荆次之竹为下隋有弓弩者皇朝改马】丞一人正九品下监作二人从九品下令各掌其所修之物督其缮造辨其麤良丞为之贰凡财物之出纳库藏之储备必谨而守之
　　国朝军器监掌造军器及什物之事
　　元祐官品令军器监正六品少监从六品
　　熈宁六年六月置监使専其任以两制二人领焉总内外军器之政仍罢三司曺案以西作坊置监十一月遣著作佐郎朱伯虎等赍积利军器付逐州军为式制造【初军器四库三司在京及诸路造作悉多杂恶又河北久不用兵其尤甚初命置监专领其事至是以様付诸路仍遣官分往谕之】
　　丞
　　六典军器监丞二人正五品掌判监事及材革出入之数工徒众寡之役皆督课焉
　　国朝元祐官品令军器监丞从八品
　　主簿【沿革见监门】
　　六典军器监主簿一人正八品上掌印及勾检稽失国朝元祐官品令军器主簿从八品
　　都水使者
　　前汉百官表水衡都尉【应劭曰古山林之官曰衡掌诸池苑故水衡张晏曰主都水及上林苑故曰水衡主诸官故曰都有卒徒武事故曰尉师古曰衡平也主平税入】武帝元鼎二年初置掌上林苑有五丞属官有上林均输御羞禁圃辑濯钟官技巧六廐辨铜九官令丞【如淳曰御羞地名在蓝田雄谓之御宿三辅黄图御羞地名辑音集濯直孝反船官钟官主铸钱辨铜主分别铜之种类也师古曰御宿即今长安城南御宿川也不在蓝田羞宿声相近故或云御羞或云御宿耳羞者珍羞所出宿者止宿之义汉旧仪天子六廐马皆万匹据此表太仆属官以有大廐未央辂軨骑马騊駼承华而水衡又云大廐技巧官是则技巧之徒供六廐者其官别属水衡】又衡官水司空都水农仓又甘泉上林都水七官长丞皆属焉上林有八丞十二尉均输四丞御羞两丞都水三丞禁圃两尉甘泉上林四丞成帝建始三年省技巧六廐官王莽改水衡都尉曰予虞初御羞上林衡官及铸钱皆属少府
　　后汉百官志世祖改都水属郡国孝武帝初置水衡都尉秩比二千石职主上林苑有离宫燕休之处世祖省之并其职于少府每立秋防刘之日辄暂置水衡都尉事讫乃罢又省水衡属官令长丞尉二十余人
　　魏略水衡都尉旧主上林苑魏朝主天下水军舟船器械
