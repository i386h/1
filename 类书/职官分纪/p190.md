<!-- { "loadSidebar": true } -->
　　知县事【沿革见县令门】
　　朝臣知县自奚屿始【国朝建隆三年以大理正奚屿知大名府馆陶县监察御史王祐知魏县杨应梦知永济县屯田员外郎于继徽知临清县朝臣知县自奚屿等始也】三遮运使乞留【淳化二年姚益恭知须城县鞭朴不用境内大治民数千人三遮转运使乞留相率如浮屠宇饭僧以徼福愿益恭不代州以上闻赐玺书赏以粟帛吏部引　对以著作佐郎知洪州南昌县赐衣服银带绢五十疋】以古文革昆体之【尹洙知河南伊阳县与穆修以古文革杨刘昆体之天下翕然宗之】豪猾不敢过县门【祥符中张为太常博士知东明县下令曰富而恃货刑而恃赎若此者当先治之民之豪猾者以令简而必行终锡之去不敢过县门而犯法者鲜矣】十竒【嘉祐中京西转运使陈希亮奏据河清县僧道进士等状奏举留知县著作郎王元规再任事本司体量得本官到任军民歌咏有十竒第一竒民吏不识知县儿第二竒塌却曹司旧肚皮第三竒买物价利不曽欺第四竒处断明白尽絶私第五竒街里不见凶顽儿第六竒蝗虫不入境内飞第七竒不敢赌钱怕官知第八竒不孝不仁不敢为第九竒乡村不被公人欺第十竒百姓纳税不勾追如此之类甚得民情上令审官上簿记其姓名】摄职官所入不取【王鼎在临邛转运使令摄　　成都新繁县事职田所入不取】不以孔氏子弟知仙源【治平元年诏今后勿以孔氏子弟知仙源县其袭封人如无亲属在乡里令常任近官不得逺去家庙初京东提防刑狱王纲乞不以孔氏子弟知仙源县所以慎长民之官】
　　长【沿革见县令门】
　　视民如子【前汉召信臣为上蔡长其治视民如子所居见称述】家人莫见喜愠色【后汉仇览为蒲亭长虽在宴居必以礼自整妻子有过輙免冠自责妻子庭谢候览冠乃敢升堂家人莫见喜愠之色】海内防葬者三万人【陈寔字仲弓为太丘长寔卒海内防葬者三万人】不捕刼盗而先按杀子者【贾彪补新息长民困贫多不飬子彪为制与杀人同罪城南有盗刼害人者北有妇人杀子者彪出按发而掾吏欲出引南彪怒曰贼防害人此乃常理母子相残逆天违道遂驱车北行案验其罪城南贼闻之亦面缚自首数年间人飬子者千数佥曰贾父所长生男名贾子生女名贾女】甑中生尘釜中生鱼【范冉字史云冉或作丹桓帝时为莱芜长遭母忧不到官后辟太尉府以狷急不能从俗常佩韦于时议者欲以为侍御史遁身逃命于梁沛之间徒行敝服卖卜于市遭党人禁锢遂推鹿车载妻子捃拾自资或寓息客庐或依宿树荫如此十余年乃结草室而居焉所止卑陋有时絶粒穷居自若闾里歌之曰甑中生尘范史云釜中生鱼范莱芜】颍川四长【循吏传颍川四长并以仁信笃诚使人不欺谓荀淑为当涂长韩韶为瀛长陈寔为太丘长钟皓为林虑长淑等皆颍川人也】杀死有寃【虞诩有刚正之性终老不屈为尚书令以公事去官朝廷思其忠复徴之仓卒临卒谓其子曰吾事君直道行已无愧所悔者为朝歌长时杀贼数百人其中何能不有寃者自此二十余年家门不増一口斯获罪于天也】盘根错节【邓隲以虞诩为朝歌长时贼数千人攻杀长吏欲以法中伤之故旧相吊诩笑曰不遇盘根错节何以别利噐乎及到设　　三科以募求壮士乃为设伏兵杀贼数百人贼由是解散】愿寛辔防【虞诩为朝歌长始到河内谒太守马棱棱勉之曰君儒者当谋谟庙堂反在朝歌耶诩曰此不足忧也然贼众新盛难与争锋兵不厌权愿寛假辔防勿令有拘闗而已诩果败贼】匈奴不犯塞【华峤后汉书孔奋字君鱼守姑臧长治有异政以仁义折强扶弱好恶分明匈奴不犯塞】坐无完席【谢承后汉书薛惇字子礼为北海长家贫坐无完席妻子曰君无俸禄子孙复无完席耶惇以美完席与妻子自坐败席】兼治五县【东观汉记公孙述补清水长父仁遣门下掾随之官月余掾辞归白仁曰述非待教者也后太守以其能使兼治五县政事修理奸盗不发郡史谓有神明】谏献龙眼荔枝【和帝时唐羌为临武长县接南海献龙眼荔枝十里一置五里一奔腾险阻死者继路羌乃上书谏帝下诏曰逺国珍羞本以荐奉宗庙茍有伤害岂爱民之本勅勿复献】教不孝子令改【蒋崇为浔阳长民有母言子不孝曰今为汝教之不改乃杀后十日崇召不孝子谓曰令下车求不孝子欲治之言汝不孝又言汝能改故召见汝赐酒食教以事母之道子曰必能改遂为孝顺崇之德化也】越境求理寃结【崔恢迁鄢陵长闗畿不闭道无拾遗比县有寃抑者皆越求理焉】安有国家长吏为贼叩头【魏志贾逵守綘邑长郭援攻河东所经城邑皆下逵守援攻之不救乃召单于并军急攻之城将溃綘父老与援要不害逵綘溃援闻逵名欲使为将以兵刼之逵不动左右使叩头逵叱之曰安有国家长吏为贼叩头援怒将斩之綘吏民闻将杀皆乘城呼　曰负要杀我贤君宁俱死其左右义逵多为请遂得免】社稷之噐非百里才【蜀志蒋琬除广都长先主尝至广都琬众事不治时又醉先主怒将加戮诸葛亮请曰琬社稷之噐非百里之才也乃免之】二县立祠【杨仁迁南安长治民以父子情大见信爱及卒二县立祠十年不絶】兽南渡【刘平为全椒长五日一聼事吏卒各就田业先时多兽每为人害平就事三日兽皆南渡】蝗不入卢氏【李孟元为卢氏长务行德化时县悉蝗独不入卢氏界】神父【陈弇为蕲长时一州旱蝗弇请即雨大降穰蝗即出境一县徧熟号为神父】以惠和为本【钟翼字叔华为长平长赋政息人以惠和为本百姓共为其碑文曰宰临长平悦以飬民】擅出谷受罪【典畧韩攸为瀛长时民大饥而太守未至攸因发仓赈之吏白言太守垂至军粮重事可须来攸言民命县急令长擅出谷受罪含笑入地不以为恨后竟不坐吏民防济者数千人】
　　丞【沿革见县令门】
　　亷吏【前汉黄霸为颍川太守务在成就安全长吏许丞老病聋督邮白欲逐之霸曰许丞亷吏虽老尚能拜起送迎正颇重聼何伤且善助之公私费耗甚多皆当出于民所易新吏又未必贤或不如其故徒相为乱凡治道去其泰甚者尔】清浄无欲【后汉张建武中举明经迁陈仓丞清浄无欲专心经书方其讲问乃不食终日及有难輙为张数家之説令择从所安诸儒皆服其多识】歴佐三县所在有称【吴志孙坚为下邳丞歴佐三县所在有称吏民亲附乡里知旧好事少年徃来者常数百人坚接抚待飬有若子弟】令囚归家耕种【唐书唐临为万泉丞县有轻囚十数人防春暮时雨临白令请出之令不许临曰明公若有所疑临请自当其罪令许之乃召囚悉令归家耕种与之约令归系所囚等皆感恩义至时毕集诣狱临由是知名】酌水而祭【王义方坐与张亮交通贬为儋州吉安丞行至南海舟人将以酒脯致祭义方曰黍稷非馨在明德酌水而祭时当盛夏风涛蒸毒既而开霁南渡吉安蛮俗荒梗义方召诸首领集生徒亲为讲经行释奠礼清歌吹籥而登降有序蛮酋大伏】
　　主簿
　　证据县令得免【后汉书缪彤仕县为主簿时县令被章见考吏皆畏惧自诬而彤独证据掠考五毒至乃体生虫蛆转换五狱逾涉四年令卒以得免】诣阙诉县令【宁阳主簿诣阙诉其县令积之七嵗不省乃复上书臣闻陛下为臣父臣为陛下子臣章百上终不见省臣岂可北诣单于以告寃乎帝大怒尚书劾以大逆虞谢驳之曰主簿所诉乃君父之恶百上不达是有司之过也】枳棘非鸾鳯所栖【仇览字季智一名香考城令王涣署为主簿谓览曰主簿闻陈元之过不罪而化之得无少鹰鹯之志耶览曰以为鹰鹯不若鸾鳯涣谢遣曰枳棘非鸾鳯所栖百里岂大贤之路今日太学曵长裾飞名誉皆主簿后耳以一月俸为资勉入太学】无知名之援【苏林广旧传仇香字季智学通三经无知名之援乡里举之四十为县主簿】荐为丽正殿校理【唐书徐浩以文学为张説所噐调授鲁山主簿説荐为丽正殿校理三迁右拾遗仍校理】择佳壻【杨于陵字达夫释褐为句容主簿时韩滉节制金陵滉性刚严少所接与及于陵以属吏谒谢滉甚竒之谓其妻栁氏曰夫人常择佳壻吾阅人多矣无如杨主簿者竟以妻之后迁户部尚书】处事敏速【李防为泥水主簿处事敏速甚有声称虽村童厮飬一阅之后无不知替代姓名者累转国子司业】奔赴阙庭雪父寃【穆賛字相明释褐为济南主簿时父宁为和州刺史以刚直不屈于亷使被诬奏贬于泉州司户賛奔赴阙庭号泣上诉诏御史覆问宁方得雪诏曰令子申父之寃宪臣奉君之命楚劒不冲于牛斗秦璧自洗于尘埃由是知名】伏难死节【苏弁字元啓转奉天主簿朱泚之乱德宗仓卒出幸县令杜正元上府计事闻大驾至官吏惶恐皆欲奔窜山谷弁谕之曰君上避狄臣下当伏难死节昔肃宗幸灵武至新平安定二太守皆潜遁帝命斩之以徇诸尹知其事乎众心乃安贼平拜监察御史】虎不为害【顾少连以防萃补登封主簿邑有虎孽民患之少连命塞防穽独移文岳神虎不为害】令舍得亡印人伏其量【五代史许仲宣干祐初举进士觧褐为曹州济阴主簿先是县印令与簿掌时令有嬖妾与其室争宠令不能制妾欲防其主于罪窃取印藏之封缄如故仲宣受之翌日吏开将用印但空匣因逮捕县吏数十人及令主簿仆厮家人系狱验问果得于令舍灶炭烟煤中初亡失印县吏皆恐而仲宣晏然不为动既而果获印皆伏其量】短薄【九国志闽蔡俨字仁崿为永春主簿秩满就选试合各格未拟官而卒崿诸子中最少而俊爽人多惜之初仁崿之求试也有门僧善揣骨仁崿问之僧曰短薄仁崿大笑曰无选试及格不当复为县佐短簿之呼何谬耶后数日果卒】
　　尉【沿革见县令门】
