<!-- { "loadSidebar": true } -->
　　朕得其人【唐太宗时刑部侍郎有阙令执政妙择其人皆不可太宗曰朕得其人也往者李道裕议张亮反形未具此言当矣虽不即从至今追悔遂授道裕刑部侍郎】置格条于座右【王播转刑部侍郎播长于吏术时天下多故法寺议谳科条繁杂播备举前后移条置之座右凡有判决疾速如神当时僚属叹服不暇】宣授栖楚【见左拾遗门额叩龙墀注】精于法律【刘琢转刑部侍郎琢精于法律乃裒彚二百四十四年刑勅可行用者二千八百六十五条分为六百四十六门议其轻重别成一家法书号大中统类奏行用之】谏迎佛骨【韩愈为刑部侍郎元和中四年宪宗令中使领禁兵迎防鳯翔法门释迦牟尼佛指骨至京王公士庶瞻礼舍施如恐不及百姓有废业竭产烧顶灼肤而充供养者又有市肆恶徒不惧焚烙之痛謡言供养而其肌肤由是佛骨在所往往盗发既擒获多是自烧灼者农人多废耕作奔走京兆愈上疏极諌云云】
　　刑部郎中
　　隋百官志都官尚书统刑比部侍郎各一人炀帝改为郎又改刑部为宪部郎
　　唐职官志刑部郎中二员【从五品上】员外郎二员【从六品上】六典刑部郎中二人从五品上【周礼大司冦属官有士师下大夫盖郎中之任也后汉有二千石曹尚书掌刑法因立二千石郎曹魏晋宋齐并以三公郎曹掌刑狱置郎中各一人梁隋因为侍郎后魏北齐三公郎中各二人后周秋官府有小刑部下大夫一人隋初省三公曹置刑部曹掌刑法置侍郎一人炀帝除侍字添改宪部郎皇朝因之武徳三年改刑部郎中龙朔二年改司刑大夫咸亨光宅神龙并随曹改复】员外郎二人从六品上【周礼大司冦属官有上士后周依之盖员外之任也隋开皇六年置刑部员外郎炀帝改宪部承务郎皇朝因之武徳三年改刑部员外郎咸亨光宅神龙并随曹改复】掌贰尚书侍郎举其典宪而辨其轻重凡文法之名有四一曰律二曰令三曰格四曰式凡律一十有二章一曰名例二曰卫禁三曰职制四曰户婚五曰廐库六曰擅兴七曰贼盗八曰鬭讼九曰诈伪十曰杂律十一曰捕亡十二曰断狱而大凡五百条焉凡令二十有七篇【分三十卷】一曰官品二曰三师三公台省职员三曰寺监职员四曰卫府职员五曰东宫王府职员六曰州县镇戍岳凟关津职员七曰内外命妇职员八曰祠九曰户十曰选举十一曰考课十二曰宫卫十三曰军防十四曰衣服十五曰仪制十六曰卤簿【上下】十七曰公式【上下】十八曰田十九曰赋役二十曰仓库二十一曰廐牧二十二曰关市二十三曰医疾二十四曰狱官二十五曰营缮二十六曰丧葬二十七曰杂令而大凡一千五百四十有六条焉凡格二十四篇凡式三十三篇
　　国朝官品令刑部郎中从六品
　　不博前行驾部【国史补省中语曰中行刑户不博前行驾部】
　　刑部员外郎
　　隋百官志【见吏部员外郎门】
　　唐百官志　　六典【并见郎中门】
　　国朝官品令刑部员外郎正七品
　　请独往按鞫【徳宗时卢南史坐事贬信州司马到郡准例得防史一人每月请纸笔钱一千文刺史姚骥初奏以为赃又劾南史买铅烧黄丹徳宗遣御史郑楚相刑部员外郎裴澥大理评事陈正仪充三司往按鞫裴澥独奏曰臣按姚骥奏状事非巨蠹上曰烧铅何如澥曰烧铅为丹格令不禁今忽録此小事使三司使往恐逺方闻之各怀忧惧臣堪任此行即请独往徳宗忻然曰卿言是矣】谏山陵【令狐峘大厯中改刑部员外郎徳宗即位将厚奉山陵峘上疏谏略曰臣读汉书刘向传见论王者山陵之诫良使称叹万古芬芳乃诏曰朕顷议山陵心方迷谬卿闻见该通识度逺深知不可形于至言非惟中朕之病抑亦成朕之躬免朕获不子之名皆卿之力也敢不闻义而徙收之桑榆奉以始终期无失坠古之遗直何以加焉】课最第一【韦夏卿字云客累迁刑部员外郎乆旱蝗诏于郎官中选赤畿令授奉天县令以课最第一改长安令转吏部员外郎】省令不欲换他职【国朝至道初张昱为刑部员外郎赐紫知雅州先是两川招安使上官止上言部内雅州宻迩蛮冦在于镇抚须得其人伏见前知陵州张昱以孤城扼羣冦保全壁垒至今劔外服其威名望授诸司使令知雅州事以省郎之重不欲授他职故进其秩加赐令服而遣焉】
　　都官郎中
　　隋百官志【见刑部郎中门】
　　唐职官志都官郎中一员【从五品上】员外郎一员【从六品上】六典都官郎中一人从五品上【都官者本因汉置司校尉其属官有都官从事一人掌中都官不法事因以名官都官者义取掌中都官谓京师官也至魏明帝青龙二年尚书陈矫奏置都官郎曹郎中晋宋齐都官郎中二人后魏北齐一人梁陈为侍郎并掌京师非违得失事非今都官之任后周置秋官府有司厉之职掌诸奴男女男子入于罪女子入于舂饎之事盖此今都官郎中之任也隋初置都官侍郎二人犹掌非违得失事开皇三年改都官尚书曹曰刑部其都官郎曹遂掌簿録配没官私奴婢并良贱诉竞俘囚之事炀帝置都官郎二人皇朝因置一人武徳三年加中字龙朔三年改司仆大夫咸亨元年复故】员外郎一人从六品上【周礼秋官有司厉下士二人掌男女奴盖此今都官员外郎之任也后周依焉隋文帝置员外郎炀帝改曰承务郎武徳三年改都官员外郎龙朔咸亨并随曹改复】掌配没徒簿録俘囚以给衣粮药疗以理诉竞雪寃凡公私良贱必周知之凡反逆相坐没其家为官奴婢国朝尚书都官掌配没徒簿籍移放收系在京诸司无选限公人名籍天下州县应募役人数增损废置总军大将军阙额招收转捕差遣事故叙用停放等事凡职务郎中员外通掌过刑部尚书侍郎而施行焉官品令都官郎中从六品
　　诗人【唐诗人郑谷为都官郎中作诗自贺且为序云故许昌薛尚书能尝为都官郎中后数嵗故建州李员外频自宪府内禅拜都官员外郎皆一时骚雅宗师都官之曹振盛于此余早年师益实受深知今忝此官复是正秩】梅都官诗【诗话郑谷诗名盛于唐末号雪台编而流俗但称郑都官诗其诗多佳句但格不甚高余为儿时诵之今其集不行于世矣梅圣俞晚年官亦至都官一日防饮刘原父戯之曰圣俞官必止于此坐客皆惊原父曰昔有郑都官今有梅都官也圣俞颇不乐未几圣俞病卒为序其诗为宛陵集而今人但谓之梅都官诗一言之谶后遂果然斯可叹也】
　　都官员外郎
　　隋百官志【见吏部员外郎门】
　　唐职官志【见郎中门】
　　国朝官品令都官员外郎正七品
　　最为清选【见职官员外郎门】一时骚雅宗师【见郎中门诗人注】
　　比部郎中
　　晋职官志魏尚书郎有虞曹比部
　　隋百官志后齐都官尚书统比部隋都官尚书统刑部统比部侍郎各一人炀帝即位诸曹侍郎并改为郎唐职官志比部郎中一员【从五品上】员外郎一员【从二品上】掌同六典
　　六典比部郎中一人从五品上【魏武置歴晋宋齐后魏北齐皆有郎中后周天官府有计部郎中大夫一人盖其任也梁陈隋并为侍郎炀帝曰比部郎自魏晋宋齐梁陈皆吏部尚书领比部后魏北齐及隋则都官尚书领之皇朝因焉武徳三年加中字龙朔二年改司计大夫咸亨元年复故】员外郎一人从六品上【隋置员外郎炀帝改承务郎唐武徳三年改员外郎龙朔咸亨随曹改复】掌勾诸司百寮俸料公廨赃赎调遣徒役课程逋县数物以周知内外之经赀而总勾之凡内官料俸以品第高下为差外官以州县府之上中下为差
　　国朝比部掌理放赃罚追纳欠负侵请亏官钱粮物勾磨在京应用度帐籍除被支遣慿由防覆府界提防司诸路转运司经勾文帐等事凡职务郎中员外郎通掌过刑部尚书侍郎而施行焉
　　官品令比部郎中从六品
　　奏许都赋【魏志何真奏许都赋明帝竒之擢拜比部郎】覆财赋之出入【唐制天下财赋皆纳于左藏库而太府四时以数闻尚书比部覆其出入】比盘【比部得廊下食以饮从者号比盘】勾覆钱谷【裴延龄判度支宰相陆贽毎极言其诞延龄又奏京兆府妄破用钱谷请令比部勾覆以比部郎中崔元尝为陆贽所黜故也及崔元勾覆钱谷又无交涉】
　　比部员外郎
　　隋百官志【见吏部员外郎门】
　　唐职官志　　六典【并见郎中门】
　　国朝官品令比部员外郎正七品
　　放情事外沉浮醼咏【唐武元衡为华原令时畿辅有镇军督将恃恩矜功者多挠吏民元衡苦之乃称病去官放情事外沉浮醼咏者乆之徳宗知其才召授比部员外郎】
　　司门郎中
　　周礼地官司门掌授管键以啓闭国门几出入不物者隋百官志都官尚书统司门侍郎二人
　　唐职官志司门郎中一员【从五品上】员外郎一员【从六品上】掌同六典
　　六典司门郎中一人从五品上【周礼大司徒属官有司门下大夫掌授管键以啓闭国门后周依周官隋开皇初置司门侍郎炀帝去侍字皇朝因之武徳三年加中字龙朔二年改司门大夫咸亨元年复故】员外郎一人从六品上【周礼有司门上士后周有小司门上士隋置司门员外郎炀帝改承务郎武徳三年改员外郎】掌天下诸司及关出入往来之籍赋而审其政凡关二十有六而为上中下之差所以限中外隔华夷设险作固闲邪止暴者也
　　国朝司门掌诸关津桥路官员过所及废置桥梁移复道路京城门鏁官员出入讥察诈伪等事凡职务郎中员外郎通掌过刑部尚书而施行焉
　　须有素行【唐李林甫开元中迁太子中允时源乾曜为侍郎乞乾曜之男洁白其父曰李林甫求为司门郎中乾曜曰郎官须有素行望高者歌奴岂是郎官耶歌奴林甫小字也】肉谱【国朝淳化二年韩溥转司门郎中博学善持论工笔札多知台阁故事尤好谈唐朝族歴可　案此注文有脱悮】
　　司门员外
　　隋百官志【见吏部员外郎门】
　　唐职官志　　六典【并见郎中门】
　　国朝官品令司门员外郎正七品
　　至閤草册【唐刘廼大厯年召拜司门员外郎十四年崔祐甫秉政素与廼交善防加郭子仪尚父以册礼乆废至是复行之祐甫令两省官撰册文未有称者召廼至閤草之立就词义典裁祐甫叹赏乆之遂擢为给事中】
　　工部尚书
　　后汉百官志尚书六人本注曰成帝初置尚书四人分为四曹民曹尚书主凡吏上书事【蔡质汉仪曰典缮治工作盐池苑圃盗贼事】
　　南齐百官志起部尚书兴立宫庙权置事毕省
　　隋百官志梁有起部尚书营宗庙宫室则权置之事毕则省以其事分属都官左户二尚书隋工部尚书统工部屯田侍郎各二人
　　唐职官志工部尚书一员【正三品】侍郎一员【正四品下】
　　六典工部尚书一人正三品【周之冬官卿也后周依周官置大司空卿一人隋开皇二年始置工部尚书皇朝因之龙朔二年改司平太常伯咸亨元年复故光宅元年改冬官尚书神龙元年复故】侍郎一人正四品下【周之冬官小司空中大夫也汉以来尚书侍郎今郎中之任后周依周官隋炀帝置工部侍郎皇朝因之龙朔二年改司平少常伯咸亨光宅神龙并随曹改复】掌天下百工屯田山泽之政令其属有四一曰工部二曰屯田三曰虞部四曰水部尚书侍郎总其职务而奉行其制命凡中外百司之事由于所属咸质正焉
　　国朝工部掌城池屋宇街道桥梁凡工作营造功杀材物凡百工制作舟车器械钱宝之事
