<!-- { "loadSidebar": true } -->
　　请老【左传祁奚请老注云致仕】歳时为朝臣【前汉书石奋以上大夫禄归老于家歳时为朝臣上赐食于家必稽首俯伏而食如在上前本注云歳时为朝臣谓预朝】悬安车【薛广徳为御史大夫乞骸骨乃赐安车驷马黄金六十斤罢东归沛太守迎之界上沛以为荣悬其安车传之子孙】年至【龚胜邴汉俱乞骸骨诏曰古者有司年至则致仕今大夫年至矣朕愍以官职之事烦大夫其上子若孙若同产子一人大夫其修身守道以终年高所上子男皆除为郎】就问大议【董仲舒为胶东相老病致仕朝廷每有大议使使者尉张汤就其家而问之】问筹防【赵充国乞骸骨赐安车驷马黄金六十斤罢就第朝廷毎有四夷大筹防帝遣使问焉常与参兵谋】归老故乡【防广为太保兄子受为少傅广谓受曰吾闻知足不辱知止不殆功成身退天之道也岂若父子相随出关老故鄊不亦善乎受曰从大夫议即日广称病笃上许罢皆赐黄金故人邑子设祖道供帐东都门外广既归鄊里日令家供设酒食请族人故旧相与娱乐子孙诸老人言于广立产业基址广曰吾岂老誖不念子孙哉又此金惠飬老臣也顾自有旧庐令子孙不欲益其过而生其怨故乐与鄊党共飨其赐以尽吾余日不亦可乎】丞相致仕【韦贤七十余为相五歳地节三年以老病乞骸骨赐黄金百斤罢归赐第一区丞相致仕自贤始】悬车之义以洎小臣【韦孟楚元王傅其孙戊荒滛孟作诗讽谏遂去位诗曰我之退位请于天子天子我防矜我髪齿赫赫天子明哲且仁悬车之义以洎小臣】以二千石禄归老于家【周仁景帝为太子时为舍人景帝立以此得幸后宫秘戏仁常在旁终无所言武帝立为先帝臣重之仁力病免以二千石禄归老于家子孙皆至大官焉】白衣尚书【后汉郑均东平任城人迁尚书数纳忠言肃宗重之后以病乞骸骨拜议郎告归东巡过城任乃幸均舍赐尚书禄以终其身故时人号为白衣尚书】八月牛酒【元和中诏告东平议郎郑均前在机宻以病致仕守义贞固黄髪不怠赐均米谷各千斛常以八月遣吏存问赐羊酒顕兹异行注云东观记云赐羊一头酒二斗终其身问遗贤良必以八月者老成故顺其时气助飬化育也故月令仲秋之月养衰老受几杖行糜粥饮食焉】经传有疑就问【乔字仲卿召拜鸿胪年老乞骸骨赐牛酒粟米防帛若经传有疑使小黄门就问之】钟鸣漏尽【魏志田豫屡乞逊位司马宣王谓豫克壮书谕未聴豫答书曰年过七十而居位譬犹钟鸣漏尽夜行不休是罪人也】阶庭兰菊丛生【晋罗含歴散骑常侍年老致仕加中散大夫门施行马初含在官舍有一白雀栖集堂宇致仕还家阶庭忽兰菊丛生以为徳行之所感以致然也】善言莫离口良药莫离手【唐孟诜长安中为同州刺史加银青光禄大夫神龙初致仕归伊阳山第以药饵为事诜虽至老力壮常谓所亲曰若能保身飬性者常须善言莫离口良药莫离手此保身养性之术】安车驷马【晋郑冲致仕诏赐安车驷马枕帐簟褥】就咨大政【刘寔以老病逊位惠帝即位复授太尉诏曰君年耆老确然难违今聴君以侯就第位居三司之上秩禄加旧赐几杖不朝及宅一区有大政就咨于君称朕意焉】以二千石终身【续汉书邓彪字智伯为太尉乞骸骨以二千石终身焉】以二千石禄终其身【第五伦章帝立拜司空奉公不挠言议果决后自陈老病乞骸骨帝以二千石俸禄终其身】老不释卷【宋傅隆以光禄大夫致仕而归在家老不释卷】与子处不竞之地【齐书王裕性贞正及致仕隐吴兴与子瓉之书曰吾欲与汝处不竞之地瓉之歴官至兵部尚书未尝一谈朝贵】香山居士【唐书白居易以刑部尚书致仕与香山僧如满结香山社每肩舆徃还白衣鸠杖自称香山居士】身老才壮齿宿意新【李百药字重规贞观中为宗正卿撰五礼及律令后数歳以老致仕太宗尝制帝京篇命百药并作上叹其工手诏曰卿何身之老而才之壮齿之宿而意之新乎】悠然赋诗【杜鸿渐晚年乐于退静悠然赋诗曰常愿追襌理安能挹化源及休政后病令僧剃须髪及卒命其子依胡法塔葬迹缁流物议异之也】诗酒赏咏【卢简求以太子太师致仕还于东都有国林别墅歳时行乐子弟侍侧公卿在席诗酒赏咏竟日忘归】角巾东洛【薛平除左散骑常侍致仕时有年过悬车而知止者唯平年至而无疾请诸老角巾东洛时甚高之】逍遥山野啸咏穷年【萧俛既致仕乃归济源别墅逍遥山野啸咏穷年八十以壮恪太子在东宫上欲以耆徳辅导复以以少师召之俛令弟杰奉表京师复纳制书诏曰吾以元子防冲急于师训欲頼汝发明古今兾忠孝之规日闻于耳特遣左右至于园林而卿髙道翛然絶意仕进复遣令弟还吾诏书天爵自优賔鸿方逺不转之志其坚若山终以吕尚之秩遂其　疏受之心可太子太傅致仕焉】非朽迈之致以余忿见废【鲍防为礼部侍郎常遇侍御史窦参于逵衢导骑不时引避仆人为参所鞭及参秉政遽令致仕防谓亲友曰吾与萧聴之子齿而与昕同日悬车非朽迈之致以余忿见废防文学旧人歴职中外不因罪戾而为俗吏所摈竟以愤终】多引后进与谈防【李日知转刑部尚书罢知政事频乞骸骨许之初日知将有陈请而不与妻谋归家而使左右饬装将出居别业妻惊曰家产屡空子弟名宦未立何为遽辞职也日知曰书生至此已过本分人情无厌若恣其心无止足日及归田园不事产业但缉构池亭多引后进与之谈防也】无意请老【高郢尝为右仆射致仕裴度为制云以年致仕抑有前闻近代寡亷罕由斯道时司徒杜佑年七十无意请老故度为舍人以讥之】在家修史【张説致仕诏在家修史】特给禄俸惠养老臣【丘为贞元四年以左散骑常侍致仕复旧官初为致仕还乡给俸禄之半既丁忧蘓州疑所给请于观察使韩滉滉以为授官致仕本不厘务特给禄俸养老臣也不可以在丧有异命仍旧给之惟春秋二时羊酒之直则所不给】给半禄自萧昕始【贞元五年以太子少傅兼礼部尚书萧昕为太子少师右武卫上将军鲍防为工部尚书前太子詹事韦建为秘书监并致仕仍给半俸禄致仕官给半禄自萧昕始也】宠儒者给公乗【孔述睿为太子宾客年未七十以疾请免例不给乗上宠儒者命给公乗以遣之】筋力未衰坚请退【戣以礼部尚书致事委所在长吏歳时亲自存问兼致羊酒如例其刍秣什器之类委河南尹量事供送从优礼筋力未衰坚请休退故事优礼焉】全给俸料【陵以左仆射致仕时令全给俸料上防云伏以朝廷制禄本为职劳衰病乞闲自冝家食而半给之俸近古所行今若又逾常制重啓殊恩锡端寮之厚奉为朽质之费循躬抚事情所不安招损害盈臣之所惧勅批云早更委任每着声猷累闻古老之辞勉遂悬车之请故优廪禄以示宠劳明日更让从之】家贫路逺假公乗【滕向以左庶子致仕欲归乡家在浙东道途遥逺忝四品乞特给婺州以来券庶使衰羸获安光荣鄊里勅向致仕还鄊家贫路逺冝假公乗自今更有此便为定制】理圃成畦布真珠【南唐近事陈继善自江宁尹拜少致仕继善素秉性鄙屑别墅林池未常暂适既嗜酒杜絶賔客一旦荷一锄理水圃成畦布以真珠百余颗若种蔬状布土问记颗俯拾周复始以此为乐】预修求致政表【国朝雍熙二年王彦超进封邠国公谓人曰吾闻朝廷之制七十致仕吾今六十九矣当自知止足之分于是年冬末预修求致政表凡仆之食者皆罢遣之明年果遂其请以太子太保致仕彦超歴仕累朝领节制者九所至虽无异政而能以富贵知止人以此多之】召至御榻之侧【李昉以司空致仕上颇优待之每防防必首召昉至御榻之侧劳问安否及诏大朝防令缀丞相班歳时赐与一与丞相等焉】朝会缀丞相班【上】作多幸老民自叙【宋琪拜右仆射月给真俸以衰老特诏五日一朝后以数被病作多幸老民自叙以见志又曰上遣奏百字卒】激劝风俗【韩见素为审刑院详议官监察御史表求致仕上问辅臣吕端曰见素好修养之事端曰近世朝行中躁竞好进者多知止求退者少如允所请亦是激劝风俗遂授刑部员外郎致事】恩渥之盛近代无比【咸平四年对工部侍郎致仕朱昻于崇政殿命坐久之赐银器二百两帛三百疋上谓辅臣曰昻侍朕左右未尝以私事干朕今其归老可给以驿券令本府歳时省问如有章奏许附驿以闻命其子太祝正辞江陵府公安县使得就养旧制致仕官引谢而昻特召见蒙优礼首途之日又遣中使赐宴于玉津园两制馆阁儒臣皆预仍诏赋诗以饯待恩渥之盛近代无比缙绅荣之】二子掖升殿【张齐贤以司空致仕归西京入辞上怜其衰羸命不拜聴二子掖而升殿】朝朔旦望【庆厯三年许国公吕夷简守太尉致仕每朝朔旦望大会缀中书门下班】见客服彩帽【杜祁公休退居南都客至无不见止服彩帽常曰七十致仕可用乔士服注乔以私讳借用出退朝録】召陪祀不至【皇祐二年仁宗始祀明堂范文正公时守杭州而杜正献致仕居南都蒋侍郎希鲁致仕居蘓州皆年老范康公建言朝廷阔礼冝召元老旧徳陪祀供帐都亭日以待焉二公卒不至加赐衣带器币赐一子出身前后两府致政者大礼前率有诏召之亦有不至者礼毕皆赐衣带器币焉】大礼毕赐衣带器币【上】大砚着春秋【退朝录杨庶几孜言胡秘监旦退居襄阳镵大砚以着汉春秋书成瘗其砚每闻大臣之卒必作传以记其善恶然世不传庶几亦有所述】朝会缀中书门下班【王晏干兴元年进封韩国公上疏乞老太子太师致仕每朝会令缀中书门下班】
　　员外
　　唐书会要员外郎官神龙以后有之开元除去唯皇亲战功之外不复除授今则贬责者然后以员外官处之永徽五年蒋孝彰除尚药奉御员外特置仍同正员【员外官自此始也又显庆五年员外置同正员又云员外官自此始未知孰是】神龙元年勑内外员官正令本司长官量闲剧取资防请正员人分判曹事自外并不在判事之限
　　开元元年五月勑诸邑员外除皇亲五品以上其战陈要籍内侍省以外一切防停十九年正月京兆尹裴伷先奏曰神州务剧官寮已多更置员外官于事颇为繁冗天恩近已令即停犹恐选官更有注拟望请当府及京畿等县自今一切不得过四人中州三人下州及县各二人中县下县各一人乾元二年九月诏州县员外并任其所适计考满后各与成资仍于本色内减一两选与留知员外郎中有材识干济曽经任所州县成资者亦量留每上州不得过五人中州四人上县三人中县以下一人
