<!-- { "loadSidebar": true } -->
　　苏易简续翰林志凡儤直之数上自诸将尚书三十五直下至白身一百四十直必须圎融其直先五直旧学士一防次三直一防又次二直一防此三等随日多少令其均匀永为定式【晋开运中杨昭俭直纶阁酌其从来儤直之数等第除减条为定式申中书门下仍刻石在壁员外郎入旧八十直改为五十直郎中入旧六十直今改为四十直地官入旧一百直改为八十直自员外郎知制诰转正郎仍旧知先六十直改为三十直正拜舎人旧四十直今为二十直自常侍谏议给事拜舎人旧四十直今为二十直应旧官再入约前任减半今附于此贵存旧章】其内制儤直及吉凶疾病诸假则例具翰林旧规【学士起复之制周朝以前未闻其例周世宗时故内翰王着今揆相李公昉俱遭内艰属世宗北伐并起复随驾书诏繁委之际即不遑叙合儤直与不儤直迄皇朝端拱元年闰五月苏易简遭家艰奉诏抑夺遂与翰长以下商议依鳯阁壁记礼例同旧官再入约计前直减半是时儤复直二十五直矣】至皇朝今揆相李公独直禁林奉防令每双日夜直只日下直可以永为通式也四禁之中漏泄为最故草制之夕迟明必阖门之双扉堂制学士坐于玉堂上止吏人之出入者宣制讫方啓户焉文翰之职优待之异者太祖英武圣文神徳皇帝因置酒于紫云楼下命两制侍宴欢甚因命中书舎人来晨宜辍【一本作】内制起居今为通式仍各赐书千卷以备检阅　旧体每逰醼止学士得赴召暨皇上留心儒术旌赏文翰时纶阁之士始召赴曲宴或令和御诗舎人从逰宴自此始也厥后立春饰银彩旛胜之物亦及之　其或观稼于南薰门赏花于芳园春昼严跸百司景从幸国西之金明池下雕辇登龙舟都人驾肩百乐具举憇林苑由复道御层楼临轩置酒以阅繁盛两制必侍从焉至上林春融千花万卉妍丽冠絶上必曲宴宰衡勲旧召两制词臣俯龙池金钩举觞赋诗终日而罢上尝谓宰执近臣曰词臣实神仙之职也翊日凡所进诗悉囬御毫属和以赐焉雍熈三年十月敕曰两制词臣公朝精选典司纶诰亲近冕旒宜于俸禄之间特示优异起今后两制俸料并以见缗充上听政之暇搜访钟王之迹以资阅翫焉御毫飞动神机妙思出其轨制乃召书学之有恪性者置于便殿躬自省阅仍授以笔法既覩其有成者锡以银章象笏令入院充待诏者八人自是书诏四出寰海之内咸识禁中之墨妙焉　旧体学士凡诏入院止赐白成【都反】了口银鞍勒马暨今上即位优待特异金渡银装鞍勒马对衣荔枝金带郊礼礼毕赐对衣牯犀带金鱼副之【朝士自唐末久阙佩鱼者迄今方复之】十月朔旧赐对衣红锦袍上特以细花熟锦袍代之【淳元二年冬代以细花盘雕锦袍其制下丞相一等】自是逺方之珍果天府之法酿龙鳯之茗荈伏腊之饼饵以时而赐悉加等焉　玉堂之东壁延袤数丈悉画水以布之风涛浩盖拟瀛洲之象也【待诏董羽之笔】修篁皓鹤悉圗廊庑奇花异木罗植轩砌每外喧已寂内务不至风传禁漏月色满庭真人世之仙境也　每学士拜命先阁门受制书于常朝殿门阶上拜伏跪受讫于便殿对敭陈述用遭值之由谓之告谢上必从容赐坐锡以茶药而退选日谢恩前一日待诏一人就宅宣召预于庭设裀褥堂设酒醴待诏称有勅望皇居拜伏听命其辞皆奬饰严召之意又舞蹈讫升堂饮馔以谢恩奏状伏跪授之来日待诏迎于待漏院与新学士偕行引至閤门而退阁门舎人始引入中谢赐对衣金带金涂鞍勒马【近例就院转言惟承防得赐分物勅设如初拜之礼余不得比】入本院上事宣徽院告报勅设仪鸾宿陈帟幕大官备珍馔设上尊酒茗果毕至赴是设者止鳯阁舎人余不得预坐【旧体禁中宴元无乐前代或有令艺人弄狝猴藏珠之戏者】玉堂之上惟上事受吏入贺礼始得正坐余虽承防亦须坐于东厢其副翰坐西厢余依双只对坐居是职者人物之选亦已极矣儒墨之荣亦已至矣茍能节用以安贫杜门以省事探真如之防养浩然之气来者瞻望其出处时君优假其顔色逍遥卒嵗非神仙而何每上直一依旧制入者先之出者后之或防食日旰之后同列出院当其日直学士茍已禠巾笏则可纱帽靸履送至玉堂之帘下盖同列相恕其坦率也或禁直人静之际则有中使忽降持御诗宣令属和则必寻拜谢状后信宿方和进如声韵奇险难以赓载者必拜章沥恳陈述寡和之意优诏多免焉每饧赐谢恩奏状必当直草或郊禋行庆制命填委必聚防以分草之其余书诏辞祝顷刻之间虽缤纷而至必独当之或数直有不草一词者自可探赜徃诰研穷理体以备顾问焉
　　李肇翰林志曰凢将相告身并用金花五色绫纸【唐干宁二年李铤自黔南节相授京兆尹两次咨报中书用白绫纸】今亲王将相告身并用金花五色色背绫纸皇后贵主用金花五色色背罗纸不带使相者用金花五色白背绫纸观察使及参知政事枢宻副使签署枢宻院公事并五色绫纸无金花诸蕃酋长蛮王鬼主宫告中书省草词送学士院冩皆五色绫白背纸皆新例也【例一作制】旧体枢宻使未带使相者不宣麻至周太祖初潜歴是任乃宣制于公朝今之宣麻自周太祖始也
　　苏耆次续翰林志唐制学士每有除拜他职必纳光院钱以为公用自丞相而下各有等差五代以还其仪久阙公振举而复之国朝新制有殿前承防颇甚繁杂及公拜翰林承防上以其称呼不别又恶其与清贵混淆诏改为三班奉职以避其称也草麻润笔自隋唐以来皆有之【郑译隋文时自隆州刺史复国公爵令李德林作诏髙颎戏之曰笔头干译答曰出为方伯防杖而归不得一钱何以润笔】近朝武臣移镇及大僚除拜因循多不送遗先帝以公久在内庭虑经费有阙特定草麻例物朝谢日命閤门督之既得仍以书进呈自是无敢有阙者迄今以为定制
　　国朝淳化二年命翰林学士贾黄中苏易简同勾当差遣院李沆同判吏部流内铨学士领外司自此始也至和元年翰林学士杨察为承防知制诰召王洙并为翰林学士故事学士六员今洙为第七员盖宰相过除也【宰相一作相承】
　　元祐官品令翰林学士承防翰林学士正三品
　　翰林学士承防
　　召见询访时事【唐韦澳大中年为翰林学士承防与同寮萧寘深为宣帝所遇二人同直无不召见询访时事每有邦国刑政大事中使传宣草诏澳心欲论谏即曰此一事须降御札方敢施行迟留至旦必论其可否帝多从之】居位在东第一阁【元稹翰林学士承防记曰旧制学士无得以承防为名者应对顾问参防班第旅次以官为上下宪宗以永贞元年即大位始命郑絪为承防学士位在诸学士上居东第一阁乘舆奉郊庙輙得乘廐马自浴殿由内朝以从掲鸡竿布大泽得升丹鳯之西南隅外賔客进见于麟徳则止直禁中以俟凢大诏令大废置丞相之宻画内外之宻奏上之所甚注意者莫不专受专对他人无得而参也】赐功臣【五代后唐同光中赐承防学士卢质论思翊佐功臣旋授节制河中冯徳玉送之诗云视草北来唐学士拥旄西去汉将军时人荣之】轧同列【周陶谷自以官居八座位至承防且欲轧同列之官卑者乃起请令今后学士合班仪在诸行侍郎之下如官至丞郎者即在常侍之上官至尚书者依今班迄今以为准】献续翰林志【国朝淳化二年翰林学士承防苏易简献续翰林志二卷诏藏于史馆仍赐御诗二章以宠之批云赐诗之意因卿进续翰林志美卿居清华之地也上又书玉堂之署四字以赐易简因谓宰相曰易简就朕求此数字卿可召至中书授之他日为翰林中美事】拟大言赋【淳化四年上草书宋玉大言赋赐苏易简易简因肖宋玉作大言赋以献其词曰皇帝书白龙牋作大言赋赐玉堂臣易简御笔煌煌雄词洋洋瓌玮博达不可备详诏易简陞殿躬指其理且叹宋玉之奇怪也因伏而奏曰恨宋玉不与陛下同时帝曰噫何代无人焉卿为朕言之易简曰圣人兴兮告成功登昆仑兮展升中芳席地兮飨祖宗天籁起　　兮调笙镛日乌月兎耀文明也参旗井钺严武卫也执北斗兮奠酒也削西】
　　【华兮为石防也飞云涌霞腾膰膫　　也刳鲸腊鹏代鹣鲽也迅雷三殿山神呼也流电三激爟火举也礼册献　载兮淳风还君百拜兮天神欢四时一周兮万八千年太山融　　兮溟海干圆盖穴　　兮弓舆穿君王寿兮无疆　　焉时殿上皆呼万嵗上览之喜赏赐手诏以褒之】挟邪无迹【治平三年以端明殿学士兼龙圗阁学士知徐州张方平为翰林学士承防初上谓执政曰学士独王珪能为诏余多不称职因问方平文学如何欧阳修对曰方平亦有文学但挟邪不直曽公亮以为不闻其挟邪赵槩又以为无迹故至是命之】宫嫔引烛入格【笔谈玉堂东承防阁子格上有火然太宗尝夜幸玉堂苏易简为学士已寝遽起无烛具衣冠宫嫔自格引烛入照之至今不欲更易以为玉堂一盛事】
　　翰林学士
