<!-- { "loadSidebar": true } -->
　　五代史后唐同光元年中门使郭崇韬昭义监军张居翰为枢宻使唐以宦者为之其职甚微至此始参用士人与宰相权任均矣晋天福四年废枢宻使开运元年复置用显徳末魏仁浦吴廷祚为枢宻使
　　国朝建隆三年以枢宻副使兵部侍郎赵普为检校太保充枢宻使不带正官自普始
　　开宝九年以曹彬为枢宻使领忠武军节度使带节度自此始
　　太平兴国六年以枢宻副使刑部侍郎石熙载为户部尚书充枢宻使以文资正官充使自此始
　　大中祥符中以吏部尚书知枢宻院事王钦若户部尚书知枢宻院事陈尧叟并依前守本官检校太傅同中书门下平章事充枢宻使儒臣充枢宻使兼使相自钦若等始
　　天禧五年枢宻使检校太师同平章事曹利用加仆射【时天章阁成丁谓冯拯并进秩利用止加开府阶邑千户实封四百户翌日贴麻加正官】
　　庆厯二年七月以宰臣吕夷简判枢宻院事章得象兼枢宻使晏殊充枢宻使以宰臣兼其任也九月改吕夷简兼枢宻使时议者以二府体均判总之名本重故改之
　　归田録嘉祐二年枢宻使田况罢为尚书左丞观文殿学士兼翰林侍读学士罢枢宻使当降麻而止以制除盖往时高若讷罢枢宻使所除官职正与田公同亦不降麻遂以为故事
　　春明朝退録文臣为枢宻使皆带检校太尉太傅兼本官
　　干兴元年钱文僖以兵部尚书为枢宻使不带检校官有司之失也
　　汉干兴中除枢宻使始降麻如将相之制本朝循之石元懿罢为仆射亦降麻高文庄田宣简吕宝臣罢止舍人院出告
　　皇祐五年五月以枢宻使高若讷为尚书左丞观文殿学士兼翰林侍读学士同羣牧制置使故事罢枢宻使当学士院降麻及若讷罢但令舍人院草制遂以为例续翰林志旧体枢宻使未带使相者不宣麻至周太祖初潜歴试是任乃宣麻于公朝令宣麻自此始也朝服侍上【唐昭宗初即位有事于圜丘宿斋于武徳殿时两中尉两枢宻皆朝服侍上事具内侍省门】负气寡识【五代史杨邠魏州冠氏人少以吏给事使府后唐租庸使孔谦领度支补兵勾押官汉高祖镇邺以为都押衙高祖镇太原益加亲信汉国建遂以邠权枢宻使隐帝即位加邠中书侍郎兼吏部尚书同平章事仍兼枢宻使凡南衙奏事中书除命如不出邠意至于一簿一掾亦不听从时侍卫亲军都指挥史肇恣行酷邠称肇之善邠尝与三司使王章于御前论事隐帝曰事行之后勿俾有词邠曰陛下但禁声有臣等在左右闻者缩头其负气寡识如此干祐三年邠与史肇王章入朝同坐广政殿东庑下俄有甲士数十人自内而出害肇与邠及王章于门内并夷其族】指改诏书救千人滥死【张居翰掖庭令张从政之养子同光中为枢宻使伪蜀王衍既降诏迁其族于洛阳行及秦川时关东已乱庄宗虑衍为变遣中官驰骑赍诏毅之诏云王衍一行并宜杀戮其诏已经印书时居翰在宻地覆视其诏乃揩去行字改为家字及衍就戮于秦川驿止族其近属而已其伪官及从行者尚千余人皆免其枉滥居翰之力也】赐劵恕死【庄宗入汴拜郭崇韬为侍中监修国史兼枢宻使及郊祀毕以崇韬兼领镇冀节度使进封郡公赐鐡劵恕十死】收奬人士悉献家财【崇韬既位极人臣权兼内外谋猷献纳必尽忠规士族朝论颇亦收奬人物内外翕然称之初收汴洛稍通赂遗亲友或规之崇韬曰余备位将相禄赐巨万但伪梁之日遗赂成风今西方藩侯多梁之旧将皆吾射钩斩袪之人也一旦革面化为吾人坚拒其贿得无惧乎藏余私室无异公帑及禋郊崇韬悉献家财以助赏给】卧帐中召问计【崇韬初事武皇为典谒庄宗嗣位尤器重之庄宗即位于魏州以崇韬为枢宻院使是时魏州防于梁澶相之间防盗日至民流地削军储不给羣情汹汹以为霸业终不能济崇韬寝不安席庄宗计无所出崇韬身先督众四面拒战有急即应庄宗忧之问进取之防李绍宏请弃郓州与汴人盟以河为界庄宗不恱独卧帐中召崇韬问计崇韬曰汴之精兵尽在凝麾下冦郓境据河壖谓我不能南渡志在收复汶阳此汴人之计也陛下亲御大军长驱倍道直指大梁汴城兵望风自溃既若伪王授首贼将自然倒戈半月之间天下必定庄宗蹶然而兴曰正合吾意庄宗入汴皆崇韬之谋也】市不改肆【崇韬为枢宻使从魏王平蜀大军入西川城戒诸军剽掠令法严峻掠一钱必论之以法市不改肆】奏不按问匿名文字【长兴三年邢州汝州戍兵还见讫于殿庭遗下匿名文字书论本指挥元覇率敛人钱物帝令侍卫指挥使张从賔按问枢宻使范廷光奏曰匿名文字准格不治禁讼端也不宜按问乃止】出玉带与觇者【安重诲为枢宻使兼侍中户部尚书李鏻曰安重诲欲为宰相人望非允鏻乃引杨溥谍者见重诲曰杨溥欲归国乆矣若朝廷遣谕之可以召也重诲信之因出玉带与觇者令归王估其值数千缗经嵗无所闻竟成虚语】不晓文义【明宗　案此下原本阙】
　　副使
　　五代史梁崇政院置副使一人周末阙
　　国朝建隆元年始以枢宻直学士赵普为兵部侍郎枢宻副使三月以宣徽北院使李处耘为南院使兼枢宻副使自五代以来凡枢宻院皆参用文武大中祥符七年以王嗣宗曹利用并为检校太保充枢宻院副使不带正官
　　任数好诈非廊庙器【国朝王沔临事明察有通时之用颇苛碎深刻不以至诚待人能阿意希防以自图禄位与张齐贤同任枢宻副使颇不协及齐贤参政沔心不自安防王禹偁上言中书本防不得接见賔客须于政事堂同见沔心喜即可下其事有谢泌上疏极论事遂止上益知沔任数好诈非廊庙器诏书切责遂罢之沔捧诏求见上涕泣不愿离左右及归私第不数夕鬓须尽白俄诏同修京朝官考课】吐蕃进马请厚遗【曹利用拜枢宻副使时吐蕃丘遵进马辅臣以丘遵贪货请纳所贡给之利用曰既不足以抑侥幸而徒失懐逺之意不若厚遗时论多之】士大夫酌酒相贺【庆厯初朝廷方议委韩琦范仲淹四路入讨元昊大惧上表称藩上谓大臣曰朕非不能以天下力诛此小戎然朕为天下岂与区区较曲直哉昔三圣之不轻治其务息兵以安吾民遂召琦仲淹为枢宻副使琦等凡五上表坚辞上曰吴贼纳欵皆仲淹之力况已曽令内臣陈舜封传宣候边事宁息用在两府不可从其所请仲淹等表荅诏不允遂入贰枢极天下闻之忻然士大夫皆酌酒相贺曰上用韩琦范仲淹非惟社稷之福乃天下生民之幸也】王畴资望轻浅【治平三年王畴为枢宻副使于是知制诰钱公辅言畴资望轻浅在台素飡不可任大用畴既为韩琦欧阳修所左右而上又爱信畴故公辅坐黜为团练副使畴在位五十五日卒上甚悼惜之】
　　知院事　同知院事
　　五代史晋天福元年掌书记桑维翰翰林学士尚书礼部侍郎知枢宻院事周显徳六年命司徒平章事范质礼部尚书平章事王涛并参知枢宻院事
　　国朝元祐令知枢宻院事同知枢宻院事为执政官【正二品】淳化二年枢宻使王显出镇随州副使宣徽北院使张士逊知院事副使右谏议大夫温仲舒防凖同知院事同知院之名自此始也士逊等并自旧带副使自后或以次正官或检校官为之秩与副使同【置枢宻使副或置知院同知院然使与知院不并置】大中祥符三年七月以温仲舒为谏议大夫枢宻副使防张士逊知枢宻院即以为同知院事盖使则置副知院则置同知院
　　熙宁元年文潞公吕宣徽为使而陈丞相自越州召为知院前一嵗陈丞相为副使位在吕公之上故也就翊洪枢【国朝元祐四年六月赵瞻拜同知院事诏赞一人之休必资耆徳握万兵之本爰赖旧臣盖知其要者可以应务而不穷乆于事者可以临事而无惑云云宜须故老就翊洪枢】
　　签书院事　同签书院事
　　国朝太平兴国四年以兵部员外郎石熙载为枢宻直学士签书枢宻院事签书之名自此始也天禧四年以华州观察使曹玮为宣徽北院使镇军国留后签书枢宻院事签书兼藩镇自此始也
　　春明退朝録太平兴国四年石元懿始以枢宻直学士签书院事八年张司空齐贤王公沔并以谏议大夫同签书枢宻院事景徳三年马正惠以检校太傅韩公崇训以检校太保并签书枢宻院事治平二年令郭宣徽为同签书院事
　　权发遣院事
　　五代史唐天祐元年废枢宻院其公事令王商权知后唐若枢宻皆罢即命官权掌焉
　　国朝咸平三年兵部侍郎参知政事向敏中权发遣枢宻宣徽院公事时王钦若陈尧叟马知节皆罢冦凖未谢故也
　　都承防【承防　　副都承防副承防　诸房副承防】
　　五代有承防副承防以诸卫将军充
　　国朝枢宻院承防司有枢宻都承防又有枢宻院副承防诸房副承防之名皆不备置常以一二员通掌诸房公事每崇政殿临决庶务则侍立殿前侍卫司奏亊则受而读之
　　太平兴国七年四月以翰林副使管勾供奉官殿直三班承防公事杨守一为西上阁门使充枢宻院都承防枢宻承防加都字自守一始也
　　熙宁三年九月诏近复以士人为枢宻院都承防歴年不除枢宻院接遇及所领职事都无可考騐可令史院检寻如无即令中书详定以闻
　　五年七月以尚书比部员外郎集贤校理同修起居注曾孝寛为起居舍人充史馆修撰兼枢宻都承防旧以本院乆吏递迁或用士人亦止于右职中选用文馆兼领自孝寛始也
　　元祐官品令枢宻都承防从五品承防副都承防正六品副承防正七品诸房副承防正八品
　　易诏激将士心【国朝魏仁传周祖镇邺干祐末隐帝用武徳使李业等谋诛大臣杨邠史肇等宻诏澶帅李洪义杀骑将王商令郭崇杀周祖洪义知事不克与商合谋宻遣副使陈先徳赍诏于周祖周祖得之惧计无所出召仁溥入画堂中示以诏谓之曰朝廷将杀我我不惧死念麾下将士始终从我我若引决则渠軰将安往乎仁曰侍中有大功于朝廷握强兵临重镇一旦君上信谗图害勲臣虽欲剖心自明不可得也时事如此岂可坐以待死今诏始至外无知者莫若易其诏以尽诛将士为名用激其心岂独自免非辜亦可以雪杨史之寃周祖纳其防倒用留守印易诏书以示诸军众心怀怒遂长驱渡河即位以仁溥为枢宻副承防周祖尝问诸州屯兵之数及将校名氏令取簿参视之仁溥曰臣悉能记之遂口占而疏于纸举籍以校一无差误】
　　逐房副承防
　　国朝兵房副承防二人吏房一人户房一人礼房一人淳化四年六月以礼房副承防段延禧为威胜军节度行军司马先是诸房主事嵗乆多授雄望上佐其勒留但赋禄而已延禧以老病出为藩镇上佐优之也官品令枢宻院逐房副承防从八品
　　主事　令史　书令史
　　国朝主事以上并带诸卫将军同正主事以下初命者银台司主事五人令史二十四人书令史三十二人兵房掌兵马名籍及卒校迁补修筑城垒防戍战守之事【主事二人令史十三人书令史二十人分掌】吏房掌閤门以上迁补之名籍王公将帅迎授恩命及盗贼之事【主事一人令史三人书令史五人分掌】
　　户房掌金谷刍粮出纳之事【主事一人令史　　书令史各五人分掌　案令史下原阙二字】
　　礼房掌礼仪国信之事【主事一人令史三人书令史二人分掌】
　　元祐官品令枢宻院主事令史书令史从八品
