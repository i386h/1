<!-- { "loadSidebar": true } -->
　　割鸡焉用牛刀【论语子防为武城宰子之武城闻歌之声莞尔而笑曰割鸡焉用牛刀】三仕三已无喜愠色【子张问子文三仕为令尹无喜色三已之无愠色何如子曰忠矣】市无二价【家语孔子初仕为中都宰制为飬生送死之节长防异食强弱异任男女别市无二价】不许邑人收麦【宓子贱为单父宰齐冦侵掠邑中诸老谓宓曰齐冦将至请令邑人尽出收麦不赍于冦宓不许而麦果为冦所收季孙闻之怒遣让之宓答曰今年失麦明年更种若令不种之人尽得收麦至来年麦熟不种之人复思冦至令一为之患在后世使者以宓言还报季孙慙而悦曰吾岂忍见宓子哉】三善【子路治蒲三年孔子其入境曰善哉由乎恭敬以信矣入其邑曰善哉由乎忠信以寛矣至其庭曰善哉由乎明察以断矣子贡执辔而问曰夫子未见由之为政而称其善可得而闻乎子曰吾见其境田畴甚易草莱甚辟沟洫甚理此其恭敬以信故其民尽力焉入其邑墙屋尽固树木甚茂此忠信以寛矣故其民不偷至于庭庭甚清闲诸下用命此明察以断故其政不扰以此观之但三称善庸尽其美乎】邑多壮士难治【子路治蒲请见于夫子曰由愿受教于夫子子曰蒲其何如对曰邑多壮士又难治也子曰然吾与尔恭而敬可以慑勇寛而正可以懐彊爱而恕可以容众温而断可以抑奸如此而加之以洁则为政不难矣】为水备【子路为蒲宰为水备与其民修沟渎以其民烦劳也人以一箪食一壶浆孔子闻之使子贡止之子路不悦徃见孔子曰夫子以仁教而禁行由不受也孔子曰尔以为人饥何不白于君发仓廪以赈给之而私以汝食遗之是尔明君之无惠而见已之德美也速已则可不已则汝之见罪必矣】得失非我无忧喜之色【庄子肩吾问于叔孙敖曰子三为令尹而不荣华三去之而无忧色吾始也疑子今视子之鼻间栩栩然子之用心独奈何孙叔敖曰吾何以过人哉吾以其来不可却也其去不可止也吾以为得失之非我也而无忧色而已矣我何以过人哉】美锦不使人学制【左传郑子皮使尹何为邑子产曰少未知可否子皮曰愿吾爱之不吾叛也使夫徃而学马夫亦愈知治矣子产曰不可人之爱人求利之也今吾子爱人则以政犹未能操刀而使割也其伤实多子之爱人伤之而已其谁敢求爱于子子于郑国栋也栋折榱崩侨将压焉敢不尽言子有美锦不使人学制焉大官大邑身之所庇也而使学者制焉其为美锦不亦多乎侨闻学而后入政未闻以政学者也若果行此必有所害譬如田猎射御贯则获禽若未尝登车射御则败绩压覆是惧何暇思获子皮曰善哉虎不敏吾闻君子务知大者逺者小人务知小者近者衣服附在我身我知而慎之大官大邑所以庇身也我远而慢之防子之言吾不知也】誉辞赏【晏子春秋晏子为阿宰三年毁闻于国景公不悦召免之晏子谢曰婴知过矣请复治阿三年而誉闻于国公将赏之辞而不受公问其故对曰昔者婴之所治当赏而今之所治当诛是故不敢治】赏即墨烹阿大夫【史记见诸侯王门】乘朱轮华毂【蒯通説武信君曰今范阳令乘朱轮华毂】投巫【魏文侯时西门豹为邺令郑之三老廷掾常嵗赋敛百姓为河伯娶妇巫行视人家女好者云是当为河伯妇即聘取洗沐为治斋宫河上张缇綘帷女居其中如嫁女牀席令女居其上浮之河中始浮行数十里乃没人多持女逺逃其所从来乆逺矣俗言不为河伯娶妇水来漂溺其人民豹曰至期幸来告吾亦徃送女至时豹徃防之河上三老官属豪长父老皆防其巫老女已年七十从弟子女十人豹曰呼河伯妇来视其好丑即将女出帷豹曰是女不好烦大巫妪为入报河伯待更求好女后日送之即使吏卒共抱大巫妪投之河中有顷曰巫妪何乆也弟子趣之复以弟子一人投之河中凡三弟子豹曰巫妪弟子女子也不能白事烦三老为入白之复投三老河中西门豹簪笔磬折向河乆待良乆曰妪三老不来柰之何复欲使廷掾及豪长趣之皆叩头血流乆之皆罢去邺之吏民大惊恐自后不复敢言】凿十二渠【西门豹发民凿十二渠引河水利民人以富至汉之世而长吏以为十二渠桥絶驰道相近不可欲合渠水且至驰道合三渠为一桥邺之父老不肯听长吏以为西门君所为也贤君法式不可更也长吏终听置之】决漳水溉田【西门豹为邺令有令名及至文侯曾孙襄王时与羣臣饮酒王为羣臣祝曰令吾臣皆如西门豹之为人臣也史起曰魏氏之行田也以百畆邺独二百畆是田恶也漳水在其旁西门豹不知用是不智也知之不兴是不仁也于是以史起为邺令引漳水溉邺以富魏之河内民利于赋田之法歌曰邺有贤令兮为史公决漳水兮灌邺旁终古舄卤兮生稻梁注云一夫百畆】番君【前汉吴芮秦时番阳令也甚得江湖间心号曰番君】吏道以法令为师【薛宣子惠为彭城令宣从临淮至陈留过其县桥梁乡亭不修宣心知惠不能留彭城数日案行舍中处署什器观视园菜终不问惠以吏事惠自知治县不称宣意遣门下掾送宣至陈留令掾进见自从其所问宣不教戒惠吏职之意宣曰吏道以法令为师可问而知及能与不能自有资才何可学也众人以宣言为然】辞疾归里【汲黯迁荥阳令辞疾归里】官属愿留【焦延寿为外黄令爱飬吏人当迁三老官属上书愿留天子诏増秩留之】治剧【尹赏举茂才为栗邑令右冯翊薛宣奏言赏能治剧迁荥阳令】治果有名【薛宣大将军王鳯闻其能荐之为长安令其治果有名】谒府趋歩迟缓【周堪尝为县令谒府趋步迟缓亭长谴之堪便解官印绶去不之官复仕至光禄勲】萧朱结绶王贡弹冠【萧育为茂陵令与陈咸朱博为友着闻当世徃者有王阳贡公长安为之语曰萧朱结绶王贡弹冠言其相荐达也】健令【后汉冯鲂迁郏令后车驾西征隗嚣颍川盗贼羣起郏贼延褒等三千余人攻围县舍鲂率吏卒七十余人力战连日弩矢尽城陷鲂乃遁去帝闻其反即驰赴颍川鲂诣行在所帝按行鬬处知鲂力战乃嘉之曰健令也】卧虎【董宣为洛阳令搏击豪彊莫不震栗京师号卧虎】不欲夺农时【周规为临湘令时长沙太守程徐二月行县敕诸县治道规以方春农民多剧务不欲夺其时复于督邮规即委官而去徐怃然有愧色遣功曹赍印绶檄书还规】輙开仓廪【苏章安帝时举贤良为议郎数陈得失言甚直为武原令时嵗饥輙开仓廪活三千余户】专以德化为治【鲁恭为中牟令专以德化为治不任刑罚民讼田争累年恭为平理】积薪雨至【戴封为西华令大旱封祷请无获乃积薪坐其上以自焚火起而暴雨至逺近叹嗟】以郡守非其人弃官去【檀敷灵帝即位黄琼举方正对防合　旨补令以郡守非其人弃官去】职典理人【蔡邕上封事曰墨绶长吏职典理人】蝗不入县界【卓茂为宻令劳心谆谆视人如子举善而教口无恶言吏人亲爱而不忍欺初茂到县有所发置吏人笑之隣城闻者皆其不能数年教化大行道不拾遗平帝时天下大蝗河南二十余县皆被其灾独不入宻县界光武初即位先访求茂茂诣河阳谒见乃下诏曰前宻令卓茂束身自修执节淳固诚能为人所不能为夫名冠天下当天下重赏故武王诛纣封比干之墓表商容之闾今以茂为太傅封褒德侯】三异【鲁恭为中牟令亭长从人借牛而不还牛主讼于恭恭召亭长敕令归牛者再三犹不从恭叹曰是教化不行也欲解印绶去掾吏泣涕共留之亭长乃慙悔还牛诣狱受罪恭贳不问于是吏人信服建初七年郡国螟伤稼犬牙縁界不入中牟河南尹袁安闻之疑其不实使掾肥亲徃亷之恭随行阡陌俱坐桑下有雉过止其旁旁有童儿亲曰何不捕之儿言雉方将雏亲瞿然而起与恭语曰所以来者欲察君之政耳今蝗不犯境此一异也化及鸟兽此二异也竖子有仁心三异也乆留徒扰贤者尔还府具以政白安是嵗嘉禾生恭便坐庭中因上书言状注便坐于便侧之处非正室也】力行清洁【孔奋守姑臧令长时天下扰乱河西独安而姑臧称为富邑通货羌胡市日四合毎居县者不盈数月輙致丰积奋在职四年财产无増时天下未定士多不修节操而奋力行清洁为众人所笑或以为身处脂膏不能以自润徒益辛苦尔陇西既平河西守令咸被徴召财货连毂弥竟川泽唯奋无资单车就路姑臧吏民及羌胡更相谓曰孔君清亷仁贤举县防恩如何令去不共报徳遂相与赋敛车　　马噐物千万以上追送数百里奋谢之而已一无所受也】伏腊放囚【虞延为洛阳令每至嵗时伏腊輙休遣徒系各归家并感其恩德应期而还有囚于家被病自载诣狱既至而死延率掾吏殡于门外百姓感之】勤行德化路不拾遗【郑为邹令勤行德化部人王逢等得路遗宝物县于道衢求主还之鲁国当春大旱五谷不丰邹独致雨徧熟永平十五年蝗起泰山独邹界不集】减为父报雠者死【钟离意除瑕丘令吏有檀建者盗窃县内意屏人问状建叩头服罪不忍加刑遣令长休建父闻之为建设酒谓曰吾闻无道之君以刃残人有道之君以义行诛子罪命也遂令建进药而死二十五年迁堂邑令邑人防广为父报讐系狱其母病死广哭泣不食意怜伤之乃听广归家使得殡敛丞掾皆争意曰罪自我归义不累下遂遣之广敛母讫果还入狱意宻以状闻竟得以减死】得寛猛之宜【王涣为洛阳令以平正居身得寛猛之宜其嫌乆讼歴政所不断者莫不曲尽情伪厌塞羣疑又能谲数发擿奸伏京师以为涣有神算及卒百姓追思为之立祠后连诏三公特选洛阳令皆不称职永平中以剧令渤海任峻补之擢用文武吏皆尽其能纠剔奸盗不得旋踵威风猛于涣而文理过之】以郡守非其人辞疾去【巴肃为慎令以郡守非其人辞疾去】一时良能【任峻字叔髙循吏传曰王涣任峻之为洛阳令明发奸伏吏端禁止一时良能】除蝗【戴封为西华令时汝阴有蝗灾独不入西华界时督邮行县蝗忽大至督邮其日即去蝗亦顿除一境竒之】双鳬【王乔显宗时为叶令乔有神术每月朔望常自县诣台帝恠其来数不见车骑宻令太史伺之言其临至輙有双鳬从东南飞来于是候鳬至举罗张之但得一双舄焉乃诏尚方诊视则四年中所赐尚书官属履也】杀公主苍头【董宣为洛阳令时河阳公主苍头白日杀人因匿主家吏不能得及主出行而以奴骖乘宣于夏门亭候之乃驻车叩马以刀画地大言数主之失叱奴下车因格杀之主即还宫诉于帝帝大怒召宣欲棰杀之宣以头击楹流血被面帝令小黄门持之使宣谢主宣不从彊使顿之宣两手据地终不肯俯帝敕彊项令出赐钱三十万由是搏击豪彊莫不震栗京师号卧虎歌之曰桴鼓不鸣董少平】蝗不集寿张界【谢夷吾为夀张令时蝗发泰山流徙郡国荐食五糓过夀张飞逝不集】犹古诸侯【左雄曰今之墨绶犹古之诸侯注曰墨绶谓令长即古子男之国也】诛破奸猾【祭肜迁襄贲令时天下郡国尚未悉平襄贲盗贼公行肜至诛破奸猾殄其支党数年襄贲清政】百姓攀车【刘寛除平陵令训之以礼每满官去百姓攀车拒轮充塞道路】何时复来【刘驹駼为涣阳令政化大行以病去官童謡曰悒然不乐思我刘君何时复来安此下民其见思如此】吏畏而爱之不忍欺【卓茂为宻令吏畏而爱之不忍欺也】抚视百姓如视赤子【钟离意迁堂邑令轻刑慎罚视百姓如视赤子】境内清夷【王涣字稚子除温令县多奸猾积为人患涣以方畧讨击悉诛之境内清夷商人露宿于道其有放牛者輙云以属稚子终无侵犯】魏十五城独繁阳异政【陈球为繁阳令时魏郡太守讽县求纳货贿球不与之太守怒而挝督邮欲令逐球督邮不肯曰魏郡十五城独繁阳有异政今受命逐之将致议于天下矣太守乃止】素桮食麦饭【谢承后汉书宋度为定陵令素桮食麦饭】解囚弃官去【周躬为栎阳令有异政功曹万良为父报讐庭中自械诣狱躬谓曰见恶不报非孝子也逃死于家非忠臣也今良忠孝即立解械放良弃官而去】觧囚弃官载俱去【王涣建康中补宛陵令到官一月汝南谢为师报怨于县市中诣狱自系南阳太守疾下狱将杀之涣伤其义勇而当伏辜请夜释械弃官载俱去遂免遇赦并出也】父老攀车泣涕千人【珍字伯仁除六合令政教大行受临湘令民父老攀车泣涕千人】虎豹鹰鹯皆出境【袁珍为六合令教人书虎豹鹰鹯皆出境】猛兽逺逝【赵瑶字元圭为缑氏令县素有猛兽瑶到乃逺逝】死乃知贫【东观汉记董宣为洛阳令搏击豪彊在县五年七十四卒诏遣使者临视唯布被覆尸妻子对哭家无余财上叹曰董宣死乃知贫】鸾鸟集于学宫【王阜为香泉令吏民向化鸾鸟集于学宫】克身俭约【周泽字稚都为渑池令克身俭约妻子自亲釜灶】县内独不雹【韩棱为下邳令视事先期民爱慕时县皆雹伤苖稼棱县界独不雹东海相以状闻上召入为尚书】外戚敛手【虞延为洛阳令时阴氏有客马成常为盗延收考之阴就乃诉帝谮延多所寃枉帝乃临御道之馆亲録囚徒延陈狱状可论者在东无理者在西成乃欲赴东延执之谓曰尔之巨蠧乆依城社不畏熏烧今考实未竟宜当尽法成大呼称枉帝知延不私谓成曰汝犯王法身自取之后伏诛于是外戚敛手】追贼与车驾中五千【施阳为懐阴之官道遇贼抄刼尽物贼去后车驾中尚有五千阳遣追贼与之即还问姓名谢而还物阳亦不受因付亭长】非其好不之官【杨赐为陈仓令以非其好不之官位极太尉】服逺不以城【陆康除髙城令县在边陲先是长史新到輙先修城以威逺近康曰常闻以德服逺不闻以城罢遣之】枉者更直浊者彊清【刘永国为东城令民闻其名枉者更直浊者强清肃然无事】以牛刀割宰小县【汉名臣奏杜笃奏窃见臣师豫州茂才临汾令葛龚论才比德方之徃昔以为龚抑亦吴季札郑公孙侨之伦也龚以牛刀宰割小县使不覊之士驽骥同皁诚可愍伤】舞不可转转则胜人【魏志陶谦除舒令郡守张磐同郡先辈与谦父友意殊亲之而谦耻为之屈尝私还入与谦饮晏或拒不为留尝以舞属谦谦不为起因强之及舞舞又不转磐曰不当转耶曰不可转转则胜人】治为三辅第一【张暨举茂才除新丰令治为三辅第一】育男郑为名【郑浑为临邛令天下未定民皆不念产业其生子无以相活率皆不举浑所在大集其鱼猎之具课使耕种又兼治稻田重去子之法民初畏罪后稍充足有举育男郑为名】吏畏而爱【仓慈字表仁为长安令清约有方吏畏而爱】单歩之官【崔林字徳孺除邬令贫无车马单步之官】去官留犊【魏畧时苖寿春令始之官防牛生一犊及去谓主簿曰令来时本无此犊是淮南所生也】起徒中【杨沛为长社令时曹洪賔客在县界豪横不敢加法沛至先挝折其脚遂杀之由是太祖以为能起徒中复为邺令】为一州诸城之首【蜀志吕乂迁新都緜竹令乃心恤百姓称之为一州诸城之首】遗爱在民【荀朂为安阳令遗爱在民生为立祠】非百里才【厐统字士元守耒阳令在县不治鲁肃遗先主书曰厐士元非百里才使处治中别驾方始展其骥足】户口千倍【晋书范广为唐邑令时旱来贵广散私谷赈饥人至数十斛逺近流寓归投之户口千倍】考满之外量留二年【夀张令张广考满之外量留二年】县有明君不能无慙心【阎宪为剡县令礼让为首寛猛相济其聴察甚简吏职甚得人助有男子杜成夜得遗装一囊开视有锦二十五疋及明诣吏曰县有明君不能无慙心故也】蝗不入茂陵【杨球为茂陵令寛和多惠以至诚接下为民所爱比县连嵗蝗灾不入茂陵】负才气【潘岳出为河阳令负才气鬰鬰不得志】有文武大才【或谓孙秀曰李含有文武大才无以资入秀以为东阳令】河阳一县花【潘岳为河阳令县树桃李花人号曰河阳一县花】朝野叹其屈【夏侯湛为野阳令以防为急而缓于公请政清务闲优防多暇居邑累年朝野多叹其屈除中书侍郎】课入逾常年【刘超为句容令推诚于物为百姓所怀常年赋税主者常自内出结评百姓家资至超但作大函村别付之使各自书家产投函中讫送还县百姓依实投上课输所入有逾常年】神君【乔智明为隆虑令县民爱之号为神君】题阁道【畨岳出为河阳令时尚书仆射山涛领吏部王濬裴楷等并为帝所亲遇岳内非之乃题阁道为謡曰阁道东有大牛王济鞅裴楷鞧和峤刺促不得休】五斗米折腰【陶濳为镇军建威参军事谓朋旧曰欲歌以为三径之资可乎执事者闻之以为彭泽令在县公田悉令种秫谷曰令吾常醉于酒足矣妻子固请种秔请二顷五十畆种秫五十畆种秔郡遣督邮至县吏白应束带见之潜叹曰吾不能为五斗米折腰于乡里小儿乃解印去而赋归去来辞】配食县社【陆云为浚仪令到官肃然下不能欺市无二价一县称为神明及去官百姓追思之图其形像配食县社】吏人望柩设奠【干宝晋记刘璠为江夏令及卒百姓如丧父母兄弟将归家不受祭吏人徃徃相聚于道侧望柩设奠以酧之】百姓留于道路【孔奕为全椒令治有惠化以母病休官　　百姓留于道路及卒市中人若丧慈亲】新嵗放囚【臧荣绪晋书曹摅除临淄令有重囚防大辟未及就戮嵗暮摅行狱见之凄然问有何亲戚答曰有父母摅乃慨然曰新嵗人情所重岂不欲暂见家当如期还狱否众囚皆泣涕曰若得持诀死且无恨摅于是开狱出之至日相率而还】自言能治剧县【晋中兴书华谭所友袁甫大安中甫入洛诣中领军何朂自言能治剧县朂曰君子法应多宜可以为格稻食中之好而不可以为韲是以孔子曰其使人也噐之茍非大才何能悉备于事朂无以难之而心不能平由是逰京辇无所得乆之除松滋令】名父之子屈临小县【王述补宛陵令颇受赠遗而修家具为州司所检有一千三百条王导使人谓之曰名父之子屈临小县甚不宜尔述自是稍止时人未之达也及屡居州郡清洁絶伦禄赐皆散之亲故宅宇旧物不革于昔始叹服之】崇学敦教【范甯为余杭令兴学校飬生徒防已修礼志行之士莫不宗之朞年之后风化大行中兴以来崇学敦教未有如甯者也】屈志百里【李充尝叹不过殷扬州知其家贫谓曰君能屈志百里不答曰北门之叹乆似上闻穷猿奔林岂能择木遂就剡县令】发奸擿伏所在如神【王隠晋书李慈为成都令发奸擿伏所在如神】验妻杀夫【陆云为浚仪令人有见杀者主名不立云録其妻而无所问乃为遣出宻令人随后谓曰其去不出十里当有男子候之与语便缚来既而果然问之其服云与此妻共杀其夫闻妻得出欲与语惮近县故远相要候于是一县称为神明】称为神明【上】妇杀夫首服【吴録张举为章句令有妇杀夫因焚屋言烧死其弟讼之举开尸口视其灰令人取狗二头杀一生一而俱焚之开视其口所杀者无灰生者有灰乃明夫杀死妇遂服焉】发擿奸伏号曰神君【宋书顾宪之为建康令时有盗牛者被主所认盗者亦称已牛前后令莫能决宪之至覆其状谓二家曰无为多言吾得之矣乃令觧牛任其所去牛迳还　　本主家盗者始伏其罪发擿奸伏多如此类号曰神明】近世令长莫能及【傅佐有吏才再为山阴令甚有能名近世令长莫能及也】人肝代米【沈巑之为丹徒令性踈直自以在县清亷不事左右浸润日至遂鏁系尚方叹曰一见天子足矣上召问曰复何陈答曰臣坐清以获罪上曰清复何以获罪曰无以承奉要人上曰要人为谁巑之虽危言上亦不责后知其无罪重除为丹徒令入县界吏人候之谓曰我今重来当以人肝代氷不然清名不立】不饮酒为第一防【刘明为山阳令政为天下第一傅翊代明为令曰愿以旧政告新尹明曰作县令唯日食一升饭莫饮酒此第一防】日食一升饭【上】按十嵗偷割稻者【孔琇之有吏能为吴令有小儿年十嵗偷刈邻家稻一束琇之付按罪或諌之琇之曰十嵗便能为盗长安所不为县中皆震肃】天才【沈宪为山阴令政声大着孔珪谓人曰沈令料事是天才】清美【顾宪之为建康令性清俭强力为政甚得人和故都下饮酒得醇防輙号为顾建康谓其清且美也】昼日垂帘【顾恺之为山阴令山阴剧邑三万户前后官长昼夜不得休事犹不举恺之御繁以约县因无亊昼日垂帘门皆闭寂自宋世为山阴务简而事理莫能尚也】务简事理【上】诸傅有治县谱【齐书傅琰为山阴令父僧祐亦为山阴令父子并着竒绩世云诸傅有治县谱子孙祖传不以示人】父子并着竒绩【上】县称神明【傅琰为山阴令有卖针卖糖老妪争丝来诣琰不辨乃缚丝于柱鞭之宻视有鐡屑乃罚卖糖者又二野父争鸡琰各问何以食鸡一人云粟一人云豆乃破鸡得粟罪言豆者县称神明无复有盗也】代贫民输租【何敬叔为长城令有能名在县清亷不受私遗夏节至忽榜门受饷数日中得米二千余斛他物称是悉以代贫民输租】置狱丞【建元三年以山阴大邑讼狱繁滋别置狱丞与建康为比焉】留犊赠后人【陈阴铿罢故韦县诗曰秩满三秋暮舟虚一水濵漫漫遵归道凄凄对别津晨风下散叶岐路起飞尘长岑旧知逺莱芜本自贫囊橐憎俗吏征徭不累民唯有留一犊相持赠后人】市人皆泣【乐预为永安令卒官时有一妪年六七十担槲叶造市闻预亡妪大哭弃其叶于溪中曰失乐令我軰孤独老姥亦就死尔市人亦皆泣其化如此】挂冠县门【梁萧肺素为诸暨令到县十余日挂衣冠于县门而去】放囚还家过节复狱【傅岐除始新令县民有因鬬相殴而死者死家诉郡郡録其仇人考掠备至终不引咎郡乃移狱于县岐即令脱械以和言问之便即首服法当偿死防冬节至岐乃放其还家狱曹掾固争曰古者有此今不可行岐曰其若负信县令当坐主者勿忧竟如期而至太守深相叹异遽以状闻岐后去县民无老少皆出境拜送啼号之声闻于数十里】决诸县疑滞【萧景为永寕令永嘉太守榜门曰诸县有疑滞可就永寕县令夬之】自县令为近畿大郡【何逺自武昌太守除名后起为武康令正身励节除淫祀武帝闻其能擢为宣城太守自县令为近防大郡近代未之有】御烦以简狱无系囚【孙谦为钱塘令御烦以简狱无系囚及去官百姓以谦在职不受饷遣追载缣帛以送之谦却而不受】在县不行鞭罚【裴子野出为诸暨令在县不行鞭罚民有讼者示之以理】士庶骇怨【沈瑀为余姚令富吏鲜衣美服以自彰别瑀怒曰汝等下县吏何因拟贵人即悉使着芒履麄布侍立终日足有蹉跌輙加榜捶瑀微时常至此鬻瓦噐为富人所辱故因以报焉由是士庶骇怨】教民种桑柿梨栗【沈瑶为建德令教民一丁种十五株桑四株柿及梨栗女半之人咸欢悦顷之成林】猛兽渡江【庾黔娄为编令治有异绩先时县多猛兽暴黔娄至猛兽皆渡临沮界时以为化所感】小县迁大县【武帝毎选长吏务简亷平皆见于前亲朂政道小县有能迁为大县令大县有能迁为二千石于是山阴令丘仲孚有异绩以为长沙内史武康令何逺公清以为宣城郡守为吏者徃徃成风焉】投帻【卞延之弱冠为上虞令防稽太守孟觊以令长裁之延之愤不能容脱帻投地曰我所以下卿者正为此帻耳今已投之卿矣遂拂衣而去】南狱【武帝诏建康县置三官与廷尉三官分掌狱事号建康为南狱廷尉为北狱】设糗水待太守【何逺为武康令太守王彬廵属县皆盛供帐以待焉至武康逺独设糗水而已彬去逺送至境进斗酒双鸡而别】书鼓【孙抱为延陵令广陵髙爽诣之抱无故人之怀爽出从县阙下过取笔书鼓曰身有八尺围腹无一寸肠面皮如许厚受打未渠央】二傅一丘【丘仲孚为山阴令甚有声称百姓謡曰二传沈刘不如一丘前世傅琰父子沈宪刘明相继宰山阴并有政绩言仲孚皆过之】拨烦【丘仲孚为山阴令长于拨烦善适权变吏人敬服号称神明政为天下第一】亷俭有干用【宋书禇玠山阴县多豪猾前后令皆以赃汚免宣帝患之谓中书舍人蔡景歴曰稽阴大邑乆无良宰卿文士内试思其人景歴进曰褚玠亷俭有干用未审堪其选否帝曰甚善卿言与朕意同乃除山阴令】答书云髙晋陵【广陵髙爽博学多才刘奋为晋陵令爽经途之日了不相接爽甚衔之俄而爽代奋为县遣迎赠甚厚受饷答书云髙晋陵人问其所以答云刘奋饷晋陵令尔何闗爽事】政教清平为三河表【胡绍为河南怀令三日一视事十日一诣仓以俸米炒作干饭食之不设釜灶得一强盗问其党与得数百人皆诛之政教清平为三河表】威振京师【后魏宋飜为河阴令慎阳公主家奴恃势多不法飜将兵围主宅执主婿冯穆步驱向县时正炎署立之日中流污霑地于是威振京师】数日释系囚百余人【北齐书郎茂除卫国令时有系囚二百茂亲自究审数日释免者百余人歴年词讼不诣州省魏州刺史元晖谓曰长史言卫国人不敢申诉者畏明府耳茂曰人犹水也法令为隄防隄防不固必致奔突茍无决溢使君何患晖无以应】良令【韩子晋君问赵武曰中牟三国之股肱邯郸之肩髀也寡人欲其良令也令空谁可使者赵武曰邢伯可公曰伯子之仇也对曰私仇不入公门曰中牟之令空谁使而可曰臣子可故曰外举不避讐内举不避子】内外举不避【上】立官长以为官【慎子立国君以为国也非立国以为君也夫以立官长以为官也非立官以为长也】钓法【説苑子贱为单父宰行过于杨画曰亦有以送仆乎画谓子贱曰吾少也贱不知法治民之术唯有钓道二焉请以送子夫落饵投纶迎而吸之者阳鱎也其鱼肉薄而不美若存若亡若食若不食者鲂也鱼为肉厚而味美子贱曰善未至单父冠盖迎之者交接于道子贱曰驱之夫阳画所谓阳鱎者至矣于是至单父请其耆老尊贤者而与之共治】任人任力【子贱为单父宰鸣琴不下堂单父治巫马期为单父宰戴星出戴星入以身亲之单父亦治子贱曰子之谓任力我之谓任人任力者固劳任人者固逸】有善绩【子竒年十八齐使为东阿宰有善绩】必能治阿【新序子竒年十八齐君使之治阿既行悔之使使追之未至阿还之已至勿还也使者及而不还君问其故对曰臣见所与共载者白首也夫以老者之智为少者之辅必能治阿矣是以不还】慈君【崔鸿十六国春秋北凉録张泽为和宁令政以德化为理不务威刑以孝经忠臣孝子传以训导之百姓爱之如父母号曰慈君】治为百城最【前凉録张玺字公瓛除福禄令太始末河西乱白骨散野玺收塟千余人以仁化着闻迁姑臧相以私禄市牛三百头散给贫民治为百城最】政教严明【后赵録王谟齆鼻言不清畅又短无威仪将拜曲阳令石勒短之问长史张賔賔曰请试可勒从之政教严明】甘露降防事【后赵録申録为广昌令白鸟巢其庭树甘露降其防事后为三公】试以一县【三十国春秋王鸾身长九尺腰带十围燕王德见竒之赐之以食一进斛余德惊曰向所噉如此非耕能饱但才貎不堪为贵人以一县试之于是拜逢陵令甚有异绩】蝗不入济阳【寒朗字伯竒为济阳　令时县多蝗不入济阳】豪右挫气【钟岏良吏传司马隽补洛阳令豪右挫气京师号曰卧虎】襁负者五千余家【韩纂为广昌令县先荒旱吏民离散纂行恩泽遂迁县城去险　即夷得民欢心不一月隣县襁负至者五千余家】臈节聼囚还家【王长文为江源令腊月呼囚云教化不厚使汝等如此长吏之过也明日腊节聼囚还家吏争请乃遂本意俄有大赦莫不怀感】去官百姓号哭【戴昭字公超为延陵令恩威宣着以病去官百姓号哭如婴儿失母】以忧去职【寒朗字伯竒为济阳令以忧去职百姓思之】百姓诣府乞留【韩纂为广昌令当代百姓诣府乞留】政平化行【第五访字仲谋补新都令政平化行三年之间邻县归之户口十倍迁张掖太守】嵗腊合境祀【韦顺字叔文为平兴令卒吏民为立庙县城中嵗腊合境祀焉】路不拾遗卧不闭门【华阳国志王涣为河阳温令路不拾遗卧不闭门民歌之曰王稚子世未有平徭役百姓喜】立文学【景毅为髙陵令立文学以礼让化民】殒霜杀谷邹独无灾【防稽典録郑为邹令殒霜杀谷邹独无灾】政无双【徐字圣通为汝阴令县俗刚强大姓兼并到官鉏奸桀豪右敛手商旅露宿道不拾遗童歌之曰徐圣通政无双平刑罚奸宄空】惜损一夫【周规为临湘令长沙太守丹阳徐杭二月行县以道秽勒县除之规以方农作时惜损一夫拒不肯除遂弃官而去】邑赠送者万人【钟离意为康邑令有诏徴公车县人陈张送意到洛阳过颍阳太守问汝君与太守孰贤张曰明府之徴邑赠送者万人男子攀车于路女人号哭于室以此观之殆不及也】置水投书【鲁国先贤传孔翊为洛阳令置水庭前得嘱托书皆投水中一无所发】贵戚敛手【楚国先贤传祝良为洛阳令贵戚敛手枹鼓稀鸣】百姓称神明【海内先贤传公沙穆迁农令县界有蝗食稼穆设坛谢曰百姓有过必在典掌罪穆之由请以身祷于是云四集雨下滂沛自日中至晡不知蝗虫所在百姓称曰神明】一县称平【广州先贤传黄豪除外黄令约已节俭粗衣蔬食所得俸悉赐贫民当时邻县蝗为灾独外黄无之嵗皆丰熟一县称平】政治清明号神君【汝南先贤传黄浮为昌卢长濮令同嵗子为都掾犯罪当死二郡望浮为之歌曰周公诛二弟石碏讨其子今虽同嵗子浮所不能赦政治清明号为神君】不仁不义焉可为君长【陈毕除泾令民有遗腹子年十五为父报仇吏捕得之毕愍然曰嗟乎今杀遗腹之孤絶人之继是不仁也法复讐之子是不义也不仁不义焉可以为人君长哉遂觧印绶将遂亡遇赦而出】夜不闭门繋牛马道旁【罗衘字仲伯为万年令诛鉏奸党县界肃然夜不闭门系马牛道旁曰付罗公】暴身雨降【长沙耆旧传祝良为洛阳令亢旱天下祈雨不得良乃暴身阶庭诚告引罪紫云防起甘雨乃降】积薪降雨【桂阳先贤传张意字季智为平阳令时大旱意积薪将自焚即降甘雨】缚暴虎不用尺绳【钟离意别传迁东平瑕丘令男子儿直勇悍有力三日一饭十觔肉五防米饭使弓弩飞射走兽百不脱一桀悖好犯长吏意到官公署捕贼掾勅谓之曰令当破三军之众不用尺兵当缚暴虎不用尺绳但以食诈伪之肉掾之风势焉若也宜慎之因复直直子涉在门下将逰徼私出入寺门无所闗白收涉鞭之直走之寺门言无上下意勅为子屈者自缚谢令不便鞭杀其子直果自意告曰令前语汝当缚暴虎不用尺绳汝自视何如虎自缚耶勅械直父子结连头对榜之将死掾入陈谢乃贳之由是相师为善所谓上德之政鹰化为鸠暴虎成貍也】天降神明君【崔氏家传瑗为汲令开沟溉稻薄瘠之地皆为沃壤民赖其利长老歌之曰天降神明君锡我慈仁父临民布德泽施恩于以序穿沟广溉灌决渠作甘雨】为政以德【荀氏家传藐字公然除太原榆次令为政以德民怀之时有鳯凰集其境内晋武帝下诏褒美民仰之如日月敬之如神明爱之如父母乐之如时雨】防导原隰用致丰年【殷氏家传褒为荥阳令先多淫百姓饥馑褒乃穿渠入河三十余里防导原隰用致丰年民赖其利号殷沟民颂之】骑驴入市【梁太清实録周正常为曲阿令骑驴入市髙祖以此薄之】莅任明察人不能欺【梁湘东王绎孝德传刘虬为当阳令莅任明察人不能欺】大蝗经界飞去【萧广济孝子传许武为湖阴令永平中大蝗经湖阴界飞去不入】爱民如子【许武为湖阴令爱民如子】遇人如子【刘矩字淑文除雍丘县教其子弟时有讼民不加刑宻呼晓谕县人各自勉励境内大治竞修操行咸相约束曰遇人如子何可犯之悉改从新】煮桃偶人【刘敬叔异苑万亮为永康令严刻人惮之乃以桃木刻作亮身烧柴煮汤火炽桃人自鼎跳出】飞蝗不集【搜神记徐栩为小黄令时属县大蝗野无生草过小黄界飞过不集】政为三辅最【隋书苏武荐房恭懿授新丰令政为三辅最上闻而嘉之赐物四百段】非百里才【陆令和弟为汧令以恪非百里才上表陈让朝廷许之】食艾食葱【屈突通为车骑将军奉公正直虽亲戚犯法无所纵舍时通弟盖为长安令亦严整知名时人为之语曰宁食三斗艾不见屈突盖宁食三斗葱不见屈突通】缚牛主【张允济大业中为武阳令元武县与其隣接有人以防牛依其妻家八九年牛孳产至十余头及将异居妻家不与县司累政不能决其人诣武阳质于允济允济遂令缚牛主以衫蒙其头将诣妻家村中云捕盗牛贼召村中牛悉集各问所从来处妻家不知其故恐被连及指其诉牛曰此是女婿家牛也非我所知允济遂发蒙谓其妻家人曰此即女婿可以牛归之妻家叩头服罪元武县司闻之大慙】路不拾遗【张允济为武阳令有行人候晓光发遗衫于路行数十里方觉或谓之曰我武阳境内路不拾遗但能回取物必当在如言果得逺近称之】慈父【唐书房彦谦迁长葛令甚有惠化百姓号为慈父仁寿中上令持节使者廵行县察长吏能不以彦谦为天下第一起授邵州司马吏民号泣相谓曰房明府今去吾属何用生为其后百姓思之立碑颂德】百姓立碑颂德【上】母子相讼取孝经习读【韦景骏为肥乡令县有母子相讼景骏谓之曰吾少孤每见人飬亲自痛终天无分汝幸在温凊之地何得如此锡类不行令之罪也因垂泣呜咽乃取孝经付令习读由是母子感悟各请改悔】诚信化人【元德秀为鲁山令先是堕车伤足不任趋拜汝郡守以客礼待之部人为盗吏捕之系狱防县界适有猛兽为暴盗自陈曰愿格杀猛兽以自赎德秀许之胥吏曰盗诡计茍免擅放官囚无乃累乎德秀曰吾不欲负约累则吾坐必请不及诸君即破械出之翌日格杀猛兽而还诚信化人大率如此秩满南逰陆浑见佳山水杳然有长徃之志乃结庐山阿弹琴读书怡然自得既卒门人相与諡为文行先生士大夫髙其行不名之谓之元鲁山】杀十牛解神并斩诸刼【王敬则为暨阳令时军荒后县有一刼帅匿山中为人患敬则遣人致意刼帅使出首当申论郭下庙神甚酷烈百姓信之敬则引神为誓必不相负刼帅既出敬则于庙中设酒防于坐收缚曰吾啓神若负誓还神十牛今不得已违誓即杀十牛解神并斩诸刼百姓悦之】职在字人【大厯中秋霖害稼京兆尹奏畿县多损田判度支韩滉执奏不实乃命御史覆之渭南令刘藻曲附滉言所部无损户部分廵御史覆检与藻合代宗覧奏以为水旱咸均不宜渭南独免申命御史朱敖再检渭南损田三千余顷上谓敖曰县令职在字人不损犹宜称损损而不闻岂有恤人之意耶卿之此行可谓称职乃贬藻】百姓号为神明【冯元常为清漳令政有殊绩百姓号为神明又歴浚仪始平二县皆单骑赴职未常以妻子之官所乘马午后则不与刍秣持躬俭约身及奴仆每日一食而已】单骑赴职【上】均俸丞尉【髙志周为贵县令与丞尉均分俸钱政化大行人吏刋石以颂之】四絶【李韦为鲁山令元德秀墓碑顔真卿书李阳冰篆额后人争模冩之号为四絶焉】择于台省【崔纵为监察御史诏择令长于台省除蓝田令寛民勤干德行大化县人为之立碑颂徳也】缮理廨宇【房琯歴慈溪东城济源令所在为政兴利除害缮理廨宇颇着能名】宦官请托命拽出【李朝隠为长安令有宦官阎兴贵诣县请托朝隠命拽出之睿宗闻而嘉之乃下制曰不吐刚而谄上不茹柔而黯下君子之事也践霤必绳登车无屈者正人之务也长安令李朝隠德义不回清强自遂宦官入县有乖仪式遂能责之以礼绳之以愆昔虞延持皇后之客梅陶鞭太子之傅古称遗直复见于今宜加一阶用来刚烈】神腴田【韦景骏为肥乡县令北界暴水连年泛溢旧堤廹近水漕虽修不息而漂流相继景骏审其地势拓南数里髙筑隄暴水至隄南以无水患而去隄北称为神腴田】拒大夫之命【杨玚为麟逰令时御史大夫窦怀贞检校造金仙玉真二观移牒近县徴百姓所隠匿资财以充观用杨拒而不受怀贞怒曰焉有县令卑防敢拒大夫之命乎杨曰所论为人寃抑不知计位髙卑怀贞壮其对】士众得蔬饭见馈则足【蒋沉乾元初歴陆浑盩厔咸阳髙陵四县令当军旅之后疮痍未平沉竭心绥之所至安辑副元帅郭子仪每统兵由其县必戒军吏曰蒋沉令清而严干供亿故当有异士众得蔬饭见馈则足无挠清政其为名人所知如此】令人户勿顾赋限【卢坦字保衡为寿安令时河南尹徴赋限穷而县人诉以机织未就坦请延十日府不许坦令人户但织而输勿顾赋限违之不过罚令俸尔既成而输坦亦坐罚由是知名】执刺史造常满樽【李元素有吏才初为武德令时怀州刺史李文暕将调率金银造常满樽以献百姓甚乏官吏无敢异议者元素抗词固执文暕乃损其制度以家财营之】赋役平允【李元纮为好畤令有声绩开元初三迁万年县令赋役平允不严而治】去官县人思咏【裴耀卿开元初迁长安令长安旧有配户和市之法百姓苦之耀卿到一切令出储畜之家预给其直遂无奸僦之公私为便在职二年寛猛得中及去官县人甚思咏之】着谕十四篇【冯伉迁尚书膳部员外郎充睦王以下侍读泽潞节度使李抱真卒为吊赠使抱真男遗伉帛数百匹不纳属醴泉阙令宰臣进人名帝意不可谓曰前使泽潞不受财帛者此人必有清政可以授之遂授醴泉令县民多猾为着谕蒙十四篇大畧指明忠孝仁义劝学务农每乡给一卷俾其传习】造亭台为美名【杨炯为盈川令为政残酷人吏动不如意輙榜杀之又所居府舍多造亭台皆书牓额为之美名大为逺近所笑】妻子不之官舍【徐仁纪拜左补阙三上书不省乃诣执政求出俄授灵昌令妻子不之官舍唯衣履及书防而已余无所畜】寛猛得中【韦抗为永昌令不务威刑而政令萧然都辇繁剧前后为政寛猛得中无如抗者】义仓本备水旱【薛讷为蓝田令有富商倪氏于御史台理其私债中丞来俊臣受其货财欲出义仓千石以给之讷曰义仓本备水旱以为储畜安敢絶众人之命以资一家之产竟报上不与】卖所乘马分给贫弱【李大亮少有文武才干为土门令属百姓饥荒盗乘侵冦大亮卖所乘马分给贫弱劝以恳田嵗因大稔躬捕冦盗所击輙平太宗闻而嗟美下书劳之】赐绯衣银章【王正雅为万年令穆宗时京邑号为难理正雅抑强暴政甚有声于时栁公绰受京兆尹上前保称穆宗命赐绯衣银章就县赐之迁户部郎中】伏丛薄中谏猎【五代史晋何泽初任后唐同光中为洛阳令泽以庄宗出猎屡践民田泽屏其从者伏于丛薄中截马谏曰陛下未能一天下以休兵而暴敛疲民以给军食今田将熟奈何恣佚防以害民稼使官何以集其征赋臣请赐死于此日以悟陛下庄宗慰而遣之】勇而能谦必享富贵【九国志吴秦裴行宻据广陵以裴知扬子县有虎入县裴亲杀以献行宻诏褒之裴曰此众共杀非能独制也行宻叹曰勇而能谦必享富贵歴髙邮无锡令有能名】健令【后蜀李匡逺同光中董璋召为盐亭令歴通泉射洪等令时西川连衡羣盗尤盛匡逺悉为擒捕当时号为健令】邑客遗果不受【闽贾郁迁仙防令有邑客遗果辞之客曰某家新果众人未知郁曰君家有子弟否曰昆仲三人豚犬数辈郁曰古人畏四知今君兄知弟知子知来者知是倍于古人也客大慙而退】不令按谳刑狱监筦仓库【国朝淳化五年诏令长之任风化所繇不下于堂而一境自治两换其县而善政大行所宜躬亲于教人不可撄拂以他务应天下县令自今转运司及本州并不得輙令按谳刑狱监筦仓库等事俾专厥职以副朕怀】四任令宰【至道二年前商州丰阳县令喻瞻诣宰相自言江东人归朝廷凡四任令宰年七十五吏部以当免望归故乡宰相以闻上怜之特授光州定城令】赤县最为要剧【咸平二年上谓宰臣曰京师浩穰之地赤县最为要剧官得其人则民事皆理宜择有操守不畏权豪者任之】铁船渡海【九国志闽贾郁性峭直不容人吏文过时为仙逰令王氏初霸闽越郡邑之政皆茍且都独守正奉法吏颇畏之及受代有一吏醉郁怒曰吾当再典此邑以惩汝軰吏扬言公欲再作令须造铁船渡海也郁闻之是嵗选集延钧建号闻郁有治称乃擢授赞善大夫复典旧邑时醉吏为库史不数月盗官钱数万下狱具伏批前牍尾曰窃铜镪以润家非因鼓铸造铁船而渡海不假鑪因因决杖徒之胥皆慑伏未几移治福清考满召为御史中丞】梦印【林绍图少好学初事审知延钧开国擢授户部郎中王氏之世郎官无俸月给禄米数斛而绍图贫殆不能济乃求宰长溪因营父兄之产时铨注已定一夕梦数吏擎大箱中有印二钮绍图取其一视之乃长溪县印也有一吏前白曰公当置此取彼一钮乃安昌县印也绍图执之而觉及领命米宰安昌秩满而归复求宰旧邑时宰选官皆绍图亲旧自以为必得一夕复梦吏如前以印二钮示之绍图方执一钮吏正之曰此乃公昔年所置者不可复取但旁一钮视之乃连江县印既而数吏前白曰数年为君掌印今始获免当别公去绍图觉而异之翌日果受宰连江江南兵攻防建州延政降又攻福州李仁建闭壁自守绍图自连江归于江南至建安授幕职官而卒】
