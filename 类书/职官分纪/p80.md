<!-- { "loadSidebar": true } -->
　　【减太后不从上时与太后坐阁中乃言曰城门驾所过卑者当毁民居不当毁太后然之　案此注内原本共缺十七字】禁絶拆塼【皇祐中侍御史徐宗况奏顷年真州长芦江口建佛刹时转运使希当涂之防上言天长六合城壁皆五代设险之地请拆塼以脩寺今后乞降朝防禁絶拆塼上曰城池设险虽亦故事然朕方恃德不恃险设或有大防盗一小邑虽有城池亦不足御卿为防官为朕言取国家大事未几出知颍州然亦依其所奏上之防国体也如此】宋罗江【时又有侍御史宋禧上言乞宫中养罗江狗以备不虞上曰养兵百万威制夷狄尚虑不可备不虞卿令宫中养狗无谓也防曹叔言朝言不及犬马而禧被黜于是有宋罗江之号】言事不尚沽激【何郯天性鲠直歴三院御史言事不尚沽激颇有大体朝廷重之】趣令就职【治平元年新除侍御史知杂事吕诲以尝言承防贾黯过失辞职黯奏曰谏官御史本为人主耳目一时公言非有嫌怨且诲初得御史乃臣与孙抃五人荐举臣知其为人方正谨厚今兹擢用甚允众望臣得与之共事必能恊济伏望趣令就职诏以喻诲遂就职】奏对鄙俚【席平为侍御史弹奏夏竦不当为枢宻使及奏对鄙俚人皆以为笑】辞兼判大理寺【二年知杂吕诲奏风宪纠防百司刑名出入当举劾若令判大理寺则于体有妨望许辞免从之】纳勅中书【二年知制诰韩维奏准勅举御史縁臣近累论奏乞追　复吕诲等所有御史未敢受诏閤门纳勅中书】在言职少所建白【二年尚书礼部郎中兼侍御史知杂事龚鼎臣为集贤殿脩撰知应天府兼南京留守司鼎臣为宰相韩琦善翰林学士吴奎欲举御史贾黯不肯奎争不能得乃止既而以尚书都官员外郎受起居舎人知諌院未几知杂事在言职少所建白其后上欲以王广渊为諌官曰近歳谏官御史多不称职如龚鼎臣乃未尝言事至是出之】光诲言事尤多【上自即位委政大臣谏官御史言事者有司马光吕诲傅尧俞赵鼎范纯仁吕大防而光诲言事尤多尝言王广渊奸邪不可以直集贤院吕诲尝论奏宰相韩琦五罪以为当罢去皆弗听】台官用稀姓【归田録景祐中有郎官皮仲容者偶出街衢为一轻薄子所遽前贺云闻君有台宪之命仲容立马媿谢乆之徐问何以知之对曰朝廷所制台官必用稀姓者故以君姓知之尔盖是时三院御史乃仲简论程掌禹锡也闻者传以为笑】
　　殿中侍御史
　　晋职官志魏兰台遣二御史居殿中伺察非法即其始也晋置员四人江左置二人隋梁有四人掌殿中禁卫内事隋置殿内侍御史十二人炀帝省殿内侍御史员唐百官志殿中侍御史九人从七品下掌殿廷供奉之仪京畿诸司兵皆隶焉正班列于閤门之外纠离班语不肃者元日冬至朝防则乘马具服戴黒豸升殿巡幸则往来门旗之内检校文物亏失者一人同知东推监太仓出纳一人同知西推监左藏出纳二人为廊下食使二人分知左右巡三人内供奉【隋末废殿内侍御史义宁元年丞相府置察非掾二人武德元年改殿中侍御史武后文明元年置殿中里行后专以里行名官长安三年置内供奉】六典殿中侍御史六人从七品上【晋置四人东晋省二人梁陈不载品秩后魏初从五品太和末为从八品上北齐置十二人正八品隋开皇改为殿中侍御史置十二人正八品下炀帝三年省武德五年置四人正八品下贞观二十三年加员品文明元年又置殿中里行以杨启王待徴为之】国朝官品令殿中侍御史正七品
　　乆习内事【山涛啓事以中书通事内使孙綝限满乆习内事宜补殿中侍御史诏可之则劣于侍御史也】监烧鸩鸟【晋中兴书穆帝使殿中侍御史监烧鸩鸟】括丁倍于本帐【三国典略宋世良魏孝庄时为殿中侍御史诣河北括戸大获防隋至汲郡旁见有骸骨移书　之至夜其雨滂沱孝庄劳之曰知卿所括得丁倍于本帐若官人皆如此是更生出于天下也】糺劾不避威权【唐张行成少师事河间刘勤学不倦谓门人曰张子体局方正廊庙才也为雍州富平县主簿理有能名秩满补殿中侍御史糺劾不避威权太宗以为能谓房龄曰观古今用人必因媒介若行成者朕自举之无先容也】大臣不宜轻易【王无竞迁监察御史转殿中旧例毎日更直于殿前正班时宰相宗楚客杨再思常离班偶语无竞前曰朝礼至敬公等大臣不宜轻易楚客等大怒转无竞太子舎人】劾赵彦昭左道【郭震在职劾刑部尚书赵彦昭等曰以女巫左道乱常托为诸妬以践台阶驱车造门着妇人之衣携妻就谒中子之礼请下狱】四其御史【郭霸为左台殿中侍御史则天召见霸自陈忠鲠云徃年征徐敬业臣愿抽其筋食其肉饮其血絶其髓则天恱故拜为左台侍御史时人号为四其御史】接武夔龙簉羽鹓鹭【上官仪进西台侍郎同东西台三品时以雍州司士叅军韦绚为殿中侍御史或疑非迁仪曰此野人语耳御史供奉赤墀下接武夔龙簉羽鹓鹭岂雍州判佐比乎时以为清言】小事不足介意【唐临初为殿中侍御中大夫孙云韦挺以朝列不整责临临曰此为小事不足介意请今之后革之明日江夏王道宗自以贵戚共韦挺对立语临趋至曰王乱班临弹王江夏答曰共公大夫语何至于是临曰大夫亦自乱班韦失色而退诸人莫不悚动】治狱至仁恕【崔仁师贞观初改殿中侍御史时贾州有男子谋逆有司捕支党累系填狱诏仁师按覆及至悉去囚械为具食饮汤沐以情讯之止坐魁恶十余人他悉原纵大理少卿孙伏伽谓曰原雪诸家谁肯譲死就决而事变奈何仁师曰治狱主仁恕故谚称杀人刖足亦皆有礼岂有知枉不申为身谋哉使吾以一介易十囚命故吾愿也及劔使覆讯诸囚皆叩头曰崔公仁恕必无枉者举无异辞由是知名】缀供奉班出入【后唐天成中御史台奏每遇入阁旧例只一员侍御史在龙墀邉祗弹奏公事或南班失仪防校不及今欲依常例差殿中侍御史二员押钟鼓位乃各缀供奉班出入】识面台官【国朝皇祐中诏委御史中丞孙抃举御史抃举太常博士吴中复或云扑平生不识中复何由知之抃曰闻中复知犍为县废淫祠以禁民之非开河滩以通民之利又嘉州旧产紫什桶榴瘿木等任于蜀者竞探之以为器民甚苦之中复作嘉阳四咏诗以悼之及替还舟中并不载嘉阳一物其爱民廉谨如此使之立朝必不茍且昔人耻为呈身御史今我岂荐识面台官遂除殿中侍御史言宰臣刘沆之过出知他州召还为侍御史】内出姓名【英宗治平二年以江东转运判官尚书屯田员外郎范纯仁为殿中侍御史太常博士权发遣三司盐鐡判官吕大防为监察御史里行近制御史有阙则命翰林学士与御史中丞知杂事迭举二人而上自择取一人至是阙两员举者未上内出纯仁大防姓名而命之】
　　监察御史【监察御史里行检校御史附】
　　前汉百官表秦有监御史掌监部汉省秩六百石汉旧仪惠帝六年相国奏遣御史监三部监者二嵗更常以十一月奏事十二月还监其后州置监御史宣帝时遣御史察计簿不实者监察之名兼取于此
　　徐邈晋纪孝武帝太元中置检校御史吴混之为之专掌行马外事
　　宋百官志右司隶知行属外事晋江左置司隶之官故置检校御史掌行马外百官阶次云检校御史劣于殿中今置其职沈约宋书秦监御史古牧伯也与今不同齐职仪晋宋时有限外御史冠服同正员而无局任今里行内供奉之类是也明庆年王本立余衡皆监察里行自此始有其号后魏职品令太和末置检校御史十二人宿直外台不得入宿内省第九品上在律博士校书郎下
　　北齐职品令检校御史十二人从八品上员同殿中在尚书都令史太乐令上
　　隋开皇官品令文帝开皇三年改检校御史为监察御史十二员从八品上在尚书都事下大业三年改为正八品増置十六员八年进阶从七品掌侍从出使检校班在国之助教上
　　唐职官志监察御史十员【正八品上贞观初马周以布衣进用太宗令于监察御史里行自此因置里行之名龙朔元年以王本立为监察里行】
　　唐百官志监察御史十五人正八品下掌察百僚巡按州县狱讼军戎祭事营作太府丞纳皆莅焉知朝廷左右厢及百司纲目凡十道巡按以判官二人为佐务繁则有支使其一察官人善恶其二察戸口流防籍帐隠没赃役不均其三察农桑不勤仓廪减耗其四察妖猾盗贼不事生业为私蠧害其五察德行孝悌茂才异等藏噐晦迹应时用者其六察黠吏豪宗兼并纵暴贫弱寃苦不能自伸者凡战伐大克获则数俘馘审功赏然后奏之屯田铸钱岭南黔府选补亦视功过纠察决囚徒则与中书舎人金吾将军莅之国忌斋则与殿中侍御史分察寺观莅宴财习射及大祠中祠视不如仪者以闻初开元中兼巡传驿至二十五年以监察御史检校两京馆驿大厯十四年两京以御史一人知驿号馆驿使监察御史分察尚书省六司繇下第一人为始出使亦然兴元元年以第一人察吏部礼部兼监察使第二人察兵部工部兼馆驿使第三人察戸部刑部嵗终议殿最元和中以新人不出使无以观能否乃命颛察尚书省号曰六察官开元十九年以监察御史二人莅太仓左藏库三院御史皆领繁剧外府推事其后以殿中侍御史上一人为监太仓使第二人为监左藏库使凡诸使下三院御史内供奉其班居正台监察御史之上【察院有计史三十四人令史十人掌固十三人】
　　六典监察御史十人正八品上【盖取秦监郡御史以名官后周秋官府有司宪府族下士八人隋炀帝大业八年又置御史百员从九品寻省盖更卑于监察矣余同唐志】
　　国朝咸平四年以太常博士张异为监察御史先是三院御史多出外任风宪之职用他官领之遂诏本司自荐属官俾正名而举职也嘉祐四年御史中丞韩绛举御史而限次任屡举不应格于是绛请举里行从之初以王陶为御史里行熈宁三年除秀州军事推官李定权监察御史里行用选人为御史自定始也知制诰宋敏求当撰词头奏御史之官国朝以来其任颇重旧志领太常博士经两任通判方许奏举入台去嵗骤用京官今又幕职官便升朝着峻处糺绳之地臣窃恐弗循官制之旧而未厌羣议所有词头未敢具草又以疾乞解职诏罢知制诰令送别官令草焉
　　元祐官品令监察御史从七品
