<!-- { "loadSidebar": true } -->
　　请尽力行阵【唐韦待价改天官尚书同凤阁鸾台三品逾年拜文昌右相同凤阁鸾台三品累表辞职不听且请尽力行阵】叱左右批薛懐义颊【苏良嗣迁文昌左相同凤阁鸾台三品遇薛懐义于朝懐义偃蹇叱左右批其颊曳去武后闻之戒曰第出入北门彼南衙宰相行来毋犯之】毋犯南衙宰相【上】摸棱手【苏味道以凤阁侍郎同凤阁鸾台三品味道练台阁故事善占奏然其为相特具位未尝有所发明脂韦自营而已谓人曰决事不欲明白误则有悔摸棱持两端可也故世号模棱手】肩舆以朝聴子孙侍【韦思谦垂拱初同凤阁鸾台三品辞疾不许诏肩舆以朝听子孙侍】练知边事【唐休璟拜夏官尚书同凤阁鸾台三品后诮杨再思李峤姚元崇等曰休璟练知边事卿辈十不当一改太子庶子】诛二张首发其谋【张柬之诛二张也首发其谋以功擢天官尚书同凤阁鸾台三品】接旧故如布衣【刘仁轨字正则改文昌左相同凤阁鸾台三品仁轨虽贵显不自矜踞接旧故如布衣时然官由州县至宰辅善致声誉得吏下欢心】
　　紫微黄门三品
　　听言而授【唐薛讷久处边有战功开元初契丹奚突连和数入边讷建议请讨监门将军杜宾客定州刺史崔宣道与讷帅众二万出檀州宾客议方暑士负戈赢粮深讨虑恐无功姚元崇亦持不可讷独曰夏草荐茂羔犊方息不费馈饟因盗资振国威灵不可失也天子方欲夸威四夷喜奇功乃听讷言而授紫微黄门三品以重之师至泺河与贼遇诸将不如约尽亡其军讷脱身走而罪宣道及大将李思敬等八人有诏斩以徇尽夺讷官爵】
　　平章军国重事
　　豆卢钦望【唐擢尚书左仆射平章军国重事钦望居宰相积十余年方易之三思等怙势宣蒸窥间王室戮忠戚觖冀非常不能有所裁抑独谨身谆谆自全】窦懐贞【以尚书右仆射兼御史大夫军国重事宜共平章】裴度【太和四年数引疾不任机重愿上政事帝择上医护治中人日劳问相蹑乃诏进司徒平章军国重事须疾已三日若五日一至中书】
　　知军国大事
　　刘幽求【唐开元元年八月癸巳刘幽求为尚书左仆射知军国大事】
　　同知军国政事
　　乐彦玮孙处约【唐麟徳元年十二月太子右中防乐彦玮检校西台侍郎孙处约并同知军国政事同东西台三品】
　　参决军国重事
　　不限时日入预参决【国朝崇禧元年王旦太尉兼侍中许五日一起居毎起居日入中书或遇军国重事不限时日并令入预参决余如故】
　　同议军国大事
　　与中书枢密院同议【国朝庆厯三年三月召宰相吕夷简毎有军国大事与中书门下枢密院同议以闻以夷简宿疾在告故优有是命夷简恳请罢预议军国大事从之】
　　职官分纪巻四
<子部,类书类,职官分纪>
　　钦定四库全书
　　职官分纪巻五
　　宋　孙逢吉　撰
　　参知政事
　　免冠徒跣自劾请罪【后魏古弼太武时为尚书令参知政事时上谷人上书言苑囿过度人无田业宜减大半以赐贫者弼览见之入欲陈奏遇太武与给事中刘树碁不听事弼侍坐良久不获申闻乃起于太武前捽树头掣下牀以手搏其耳以拳殴其背曰朝廷不理实尔之罪也太武失容放碁曰不听奏事过在朕躬树何罪置之弼具状以闻太武奇弼公直皆可其奏以与百姓弼曰为臣逞志于君前者非无罪也乃诣公车免冠徒跣自劾请罪太武遣吏召之】黄门侍郎【唐贞观十三年尚书右丞刘洎以黄门侍郎参知政事】中书侍郎【永徽六年中书舎人李义府守中书侍郎参知政事】度支尚书【显庆四年度攴尚书卢承庆参知政事】东台舍人【干封二年东台舎人张文瓘参知政事】面折贾琰【国朝窦偁太平兴国四年夏以本官参知政事先是偁与贾琰同在上幕府琰便佞能原意希防偁尝疾之上与诸王宴习射琰侍上侧颇称賛徳美词多矫诞偁叱之曰贾氏子巧言令色岂不愧于心哉上失色为之不乐因罢防白太祖出琰泾州至是始大用偁偁谢上谓曰汝自揣何以至此偁曰陛下以藩邸之旧出于际防上曰非也以汝尝面折贾琰赏卿之直耳偁顿首谢】乘传赴阙【淳化四年诏右谏议大夫知大名府赵昌言令乘传赴阙拜给事中参知政事即日赴中书视事中书体制未谢皆先视事也】分日知印【至道元年诏曰自今参知政事宜与宰相分日知印押正衙班其位甎先异位宜合而为一先是开寳中宰相赵普初议置参政之日与宰相异等正衙别设位甎于丞相之后不预知印押班不得升政亊堂至是吕端作相以寇准尚参政事虑准不平故引近事为请以慰其心焉】率意轻重【二年准罢知政亊先是郊祀行庆中外官吏皆进秩准遂率意轻重其素所喜者多得台省清秩所恶及不知者即序进焉广州左通判冯极仕左正言右通判彭惟节任太常博士惟节序于极之下及改秩为员外郎极得虞部惟节得屯田反在极之上惟节自以素居极任章奏列衔皆如旧不易防奏报准覆视怒其乱朝制下诏切责之极愤因上疏极言及岭南官吏除拜不平数事上怒准适祀太庙行亊召吕端等诘责之端以除拜专恣皆准所为防准入对上説及冯极事准抗言与端等同议上曰若廷辨是非又失执政之体准犹力争不已上先已恶准因叹曰雀防尚知人意况人乎翌日准又抱中书簿领论曲直于上前上益不悦至是遂罢】廷辨是非失执政之体【上】与官长拂须【见平章事门】召母命坐【贾黄中两受诏知贡举多柬收寒俊号为无私又掌吏部选事除拟官吏数千员品藻精当上益知其才拜给事中参知政亊召见其母王氏命坐与语曰教子如此真所谓今之孟母也因赋诗以美之赐予甚厚】不直一钱【李昉素与卢多逊善待之不疑多逊知政亊防昉于上前人有言于昉曰卢与我厚不当尔后卢败昉知政事上言及卢事昉颇为挥解之上因言卢多逊居常毁卿不直一钱昉乃信上由此益重昉常目之为善人】无钟离委珠之操【刑部尚书参知政事宋琪常遣柴禹锡白上请卢多逊旧宅上恶其无钟离委珠之操又素好谈谐无大臣体因罢为刑部尚书琪将罢前数日晨至待漏防有异鸟大于鹗集琪之坐左右驱不去至是罢人皆异之】攻中书之短【苏易简晚年急于进用因召见颇攻中书之短遂参大政】不交一谈【张洎与苏易简同在翰林尤不协及易简秉政洎旦夕攻之既而易简罢以洎为给事中参知政事与寇准同列先准知吏部选事洎掌考功为吏部官属准年少新进气锐思欲老儒附以自大洎夙夜坐曹视事毎冠带准于省门揖而退不交一谈准益重之因召与语洎捷给善持论多为准规画准心伏遂兄事之极口夸洎于上上渐欲进用又知其在江表日多谗毁良善李煜杀中书舎人潘佑洎预谋心疑之及诏尹熙右等侍书禁中因问以佑得罪故熙右言煜忿佑諌说大直尔非洎也自是洗然遂推用葢准推挽之也既同秉大政准亦忌之洎奉事准愈谨政事一决于准无所参预】捧诏呜咽【上已嫉准专恣洎虑一旦同罢免因奏事大言准退后多诽谤但色变不敢自辩上由是大恶准旬日罢未防洎被疾家居满百日力疾请对方拜踣于上前明日上表解职优诏不允后月余改刑部侍郎捧诏呜咽后疾亟十余日卒】不晓一句【灵州救援不至诏令宰相等各述所见参知政事张洎越次奏曰吕端等备位廊庙上有所询问乃缄黙不言深失訏谟之体端曰洎致有所言不过揣陛下意耳上黙然明日洎上疏徴贾捐之弃珠崖事愿弃灵武以省闗陇饷馈上初有意既而悔之览洎奏不恱却以付洎谓曰卿所陈朕不晓一句洎惶恐流汗而退上召知枢密院事向敏中等谓曰张洎上言果为吕端所料朕以其奏付之矣】对移闰月避日食【景祐四年冬司天上言明年正旦日食此所谓三朝之始人君尤忌之请移闰月以避之上亦以为然以问大臣参知政事程琳曰日者众阳之长人君之象今有所食葢陛下干刚之道忽有所亏而政惟修徳可以免之上曰卿言极是朕亦思之不如自责可以答天变上畏天之威不为日者所惑如此】文彦博朕之裴度【庆厯七年冬贝州兵士王则据城叛时诏明镐讨之师久无功参知政事文彦博请行上欣然委之又曰贝字加文成败字卿为生擒此贼至未逾月破贼凯还除平章及见劳之曰卿朕之裴度也彦博归功于明镐诏不允】奏王钦若非宰相器【参知政事王曽罢为礼部侍郎初曽以王钦若入相制下日曽请见奏曰钦若非宰相器且与敏中官有相妨上大怒故敏中迁门下乃罢曽焉】语言举止人以为笑【仁宗欲用旧人以孙抃为枢密副使参知政事居两府年益侵頽堕无所可否又善忘语言举止人以为笑性不便骑马或惊虽通途必下而趋】父见进拜【退朝录参知政事父见其进拜者卢朱崖呉正肃与尚书张公安道枢副陈尧叟张文孝呉文肃由登用而朝廷多峻加其父恩命】忠鲠【拾遗鲁宗道为参知政事以忠鲠自任尝与宰执议事时有不合者宗道坚执不回或议少异则廷诤不已然多从宗道议故时人谓曰鱼头公葢以骨鲠目之也】鱼头公【上】舎人草制【归田录丁晋公自保晋军节度使知江寜府召为参知政事中书以丁节度使召学士草制时盛文肃为学士以为参知政事合用舎人草制遂以制除丁甚恨之】清优不如学士【东斋记事孙梦得尝与数同人诣金天帝庙乞灵且求梦夜中梦明牕下草制诏诸同人相庆曰他日为知制诰翰林学士矣初得此梦甚喜及才作翰林学士颇嫌之人心是无厌也是时梦得已为参知政事月俸禄差厚而学士亦与不甚相达但清优不如学士而劳勚过之】
　　掌机密【专预机密　专典机密参掌机密　专典机要】
　　经营庶事勲着前朝【魏文帝即位刘放孙资转为左右丞黄初初放赐爵闗内侯资为闗中侯遂掌机密别传曰大将军曹爽专事资固称疾年二月赐诏曰君掌机密三十余年经营庶事勲着朝暨朕统位动赖良谋是以曩者増崇宠章同之三事外帅羣官内望谠言属以年耆疾笃上还印绶前后郑重辞防恳切天地以大顺成德君子以善恕成仁重以职事违夺君志今聴所执赐钱百万使兼光禄勲少府亲策诏君养疾于第君其勉进医药颐神和气以永无疆之祚置舎人官骑加以日秩肴酒之膳焉】文翰勤慎并管喉舌【评曰刘放文翰孙资勤慎并管喉舌权闻当时】职隆任重【宋何敬容为尚书令职隆任重专领机密而浅于学术晋宋以来宰相皆文义自逸敬容独勤庶务然鄙恡为时所】亲礼逾厚【隋虞世基帝重其才亲礼逾厚专典机密】劝崇节俭【唐岑文本授侍郎专典机要时魏王泰有宠侈第舎冠诸王文本上疏劝崇节俭陈嫡庶分宜有损抑帝善之】同中书门下【李勣髙宗立召授检校洛州刺史洛阳宫留守进开府仪同三司中书门下参掌机密】甚叶民望【九国志南唐宋齐丘拜左司员外郎累迁左谏议大夫兵部侍郎参议机密甚叶民望】
　　参朝政【参总朝权　毗赞朝政　参掌朝政参预朝政　参议朝政　参谋政事参议得失附】
