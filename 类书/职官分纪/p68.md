<!-- { "loadSidebar": true } -->
　　六典兵部尚书一人正三品【周官夏官卿也汉置五曹未有主兵之任至魏始置五兵尚书谓中兵外兵骑兵别兵都兵也晋太始中有五兵尚书太康中又置七兵以旧五兵尚书中兵外兵分为左右东晋及宋又为五兵孝武大明二年省顺帝防明元年复置歴齐梁陈后魏北齐皆置五兵尚书后周依周官置大司马卿一人隋改兵部尚书皇朝因之龙朔元年改司戎太常伯咸亨元年复为兵部尚书光宅元年改夏官尚书神龙元年复故天寳十一载改武部至徳二年复故】侍郎二人正四品下【周官夏官小司马中大夫也汉以来尚书侍郎今郎中之任也后周依周官隋炀帝置兵部侍郎皇朝因之龙朔二年改司戎少常伯咸亨元年复为兵部侍郎总章元年増置一员光宅神龙随曹改复】尚书侍郎掌天下军卫武官选授之政令凡军师卒戍之籍山川要害之图廐牧甲仗之数悉以咨之其属有四一曰兵部二曰职方三曰驾部四曰库部尚书侍郎捴其职务而奉行其制命凡中外百司之事由于所属咸质正焉凡选授之制每嵗孟冬以三旬防其人去王城五百里集于上旬千里之内集于中旬千里之外集于下旬以三铨领其事一曰尚书铨二曰东铨三曰西铨【尚书为中铨两侍郎分为东西铨】以五等阅其人一曰射长垜二曰马射三曰马枪四曰歩射五曰应对以三竒抜其异一曰骁勇二曰材艺三曰可为统领之用其尤异者登而仕之否则量以退焉然后据其状以覈之考其能以进之所以録深功抜竒艺备军国总勲贤也五品以上皆奏闻而制授焉六品以下则量资注拟其在军政要籍不得起选委节度使试其等第以申焉其三竒五等之选有殊尤者得令宿卫【其宿卫皆带本官以充】其选人有自文资入者取少壮六尺以上材艺超絶考试不堪还送吏部凡官阶注拟团甲进甲皆如吏部之制凡大选终于季春之月所以审名实之铨综备戎仗之物数以戒军令而振国容焉
　　国朝兵部掌民兵厢军蕃兵剰员武举投试武艺金吾街司人兵及大将出征告庙破贼露布卤簿宇图及蕃夷属户授官封袭之事天圣七年诏置武举应三班使臣诸色选人文武子弟实有军谋武艺并许兵部投状乞应投军机防论三卷每卷三道仍召命官三人委保主判官先详所业阅视人才审验行止先试一石力弓步射七斗力弓马射与诏试同第一道合格即御试明年放武举进士十三人治平元年九月诏复置武举初天圣七年置至皇祐元年诏罢至是枢宻院奏以为文武二选所关治乱不可阙焉其任用不学无术之人临时不知应变以挠师律不若素习韬畧颇闻义训之人缓急驱防可以折冲图勲况今朝廷所用武人稍有声称者多由武举而得则此举不可废罢故有是诏仍令两制详议所习及取人推恩之数其后两制议请随进士等科开设许在京管军及正任横行使副三司副使知杂及三班院御史谏官府界提防狱三路之军州及路分总管钤辖各许奏举一人防及武艺优者与殿直次三班奉职借殿侍三班差使防不中而武艺絶伦者取防学士贾黯又奏请如明经之制于太公略韬孙吴司马诸兵法又经史言兵事者设为问目以能用已意或用前人注释义理明畅及因所问自陈方畧可施行者为通从之而令每开举则兵部至嵗终具所举人名数以闻至明年二月命馆职二人与判兵部同试防一道又命马军司试弓马及武艺絶伦具所试等第籍送试防官参较合格以名闻至八月则命官与判兵部同试防于秘阁命直学士以正任横行使一人与军头司试弓马武艺以所试第等籍送秘阁试官参较合格以名闻
　　官品令兵部尚书从二品
　　讲武失军器【唐宗初即位十一月讲武于山兵部尚书郭元振坐亏失军器将斩以徇张说于马前谏曰元振有功于社稷虽军令不可加刑配流新州】方镇参辞【令狐楚奏诸道新授节度使等执弓弩带器仗就尚书省兵部参辞以军国异容古今定制事不由旧斯为改常未闻省閤之门忽纳弓刀之器郑注外蒙恩宠内畜凶狂首创奸谋将兴乱逆致王璠郭行瑜之軰敢驱将吏直诣阙庭震惊乗舆骚动京国虽既往不咎而其源尚开防乞速令停罢如须参谢即具公服从之】乆居荣名弥尚简率【李懐逺除兵部尚书虽乆居荣名而弥尚简率园林宅室无所改作常乗欵段马左仆射卢钦望谓曰公荣贵如此何不买骏马乗之荅曰此马幸免惊蹶无假别求闻者叹美】改名【顺宗册广林王纯为皇太子兵部尚书王纯请改名时议非之皆云皇太子亦人臣也东宫之臣改之宜也非其属而改之谄也】人指树而懐之【吴凑为京兆尹以能政兼兵部尚书官衘树缺所司植榆以补之凑曰榆非九衢之玩亟命易之以槐及槐隂成而凑卒人指树而懐之】
　　兵部侍郎
　　隋百官志　　唐职官志　　六典【并见尚书门】
　　国朝官品令兵部侍郎从三品
　　辞以越局【唐卢豕庆迁民部侍郎太宗寻令检校兵部侍郎仍知五品选事承庆辞曰选事职在尚书臣今掌之便是越局太宗不许曰朕今信卿何不自信也】二人同直无不召见【韦澳迁兵部侍郎与同察萧寘深为宣宗所遇每二人同直无不召见询访时事有邦国刑政大夫中使传宣防词澳心欲论谏即曰此一事须降御札方敢施行迟留至旦必请其可否上防多从之】勲在王府岂限常格【卫次公为兵部侍郎选人李勣徐有功之孙名在黜中次公召而谓曰子之祖先勲在王府岂限常格并优秩而遣之】有文武材【杨礼太宗有事辽东以礼有文武材擢拜兵部侍郎専□兵机礼每入参谋议出则统众力战驻跸之后领马步二十四军出其不意以击之所向摧破太宗见礼所统之众人皆尽力谓许敬宗等曰越公儿郎故有家风矣】有家风【上】父子同为南省副贰【崔湜为兵部侍郎父挹为礼部侍郎父子同为南省副贰有唐以来未之有也】不以死谏先圣【韦处厚为翰林学士迁兵部侍郎于思政殿中谢恩谏畋游及宴起曰臣有大罪愿陨首于陛下前帝曰何处厚对曰臣不以死谏先圣纵先圣好畋及色以至不寿今当诛戮然所以不死谏者为陛下在春宫年已十五今知陛下皇子始一嵗矣臣安得更避死亡之诛帝深感其言赐锦防一百疋银器四事】百口保无反者【见宰相门】
　　兵部郎中
　　隋百官志后齐五兵统左中兵右中兵左外兵右外兵都兵隋炀帝诸曹侍郎改为郎又改兵部为兵曹郎唐职官志兵部郎中二员【从五品上】一员掌判帐及天下武官之阶品卫府之名数一员掌判簿以摠军戎差遣之名数
　　六典郎中二人从五品上【周官大司马属官有军司马下大夫盖郎中之任也魏有五兵郎曹皆置郎中晋有七兵皆置郎中宋有中兵外兵骑兵元嘉以后省骑兵齐因之梁陈有左右中兵左右外兵骑兵郎曹皆置侍郎亦郎中任也后魏北齐有左右中兵都兵郎曹外兵都兵并置郎中后周依周官隋初始置兵部郎曹置侍郎一人炀帝除侍字又改兵部郎武徳初依隋三年改兵部郎中龙朔改司戎咸亨光宅神龙随曹改复】一人掌考武官之勲禄品命以二十有九阶承而叙焉从一品曰骠骑大将军正二品曰辅国大将军从二品曰镇军大将军正三品曰冠军大将军懐化大将军从三品曰云麾将军归徳将军正四品上曰忠武将军正四品下曰壮武将军从四品上曰宣威将军从四品下曰明威将军正五品上曰定逺将军正五品下曰宁逺将军从五品上曰游骑将军从五品下曰游击将军正六品上曰昭武校尉下曰昭武副尉从六品上曰振武校尉下曰振武副尉正七品上曰致果校尉下曰致果副尉从七品上曰翊麾校尉下曰翊麾副尉正八品上曰宣节校尉下曰宣节副尉从八品上曰御侮校尉下曰御侮副尉正九品上曰仁勇校尉下曰仁勇副尉从九品上曰陪戎校尉下曰陪戎副尉凡叙阶之法一如文散官之制凡天下之府五百九十有四上中下并载于诸卫之职一人掌判簿以总军戎差遣之名数凡天下之节度使有八【关内朔方河东河北幽州河西陇右劔南碛西岭南】凡亲王摠戎则曰元帅文武官总统则曰总管以奉使言之则曰节度使有大使焉有副大使焉有副使焉有判官焉
　　国朝官品令诸司郎中从六品
　　公务修整【唐裴光庭授司门郎中嵗余转兵部郎中光庭沈静少言寡交游既歴清要时人初未之许及在职公务修整众皆叹服焉】有当官之称【李憕骤歴兵吏部郎中给事中憕有吏干明于几案甚有当官之称】所歴有声【奕卢怀慎少子与其兄奂齐名元中任京兆司録叅军天宝初为鄠县令兵部郎中所歴有声皆如奂之所治也】掌告身印【五代史萧愿梁宰相顷之子性敦谨承事父母未尝不束带而见性嗜酒无节职事弛慢为兵部郎中日掌告身印覃恩之次颇息职事父顷为吏部尚书代愿视印篆其散率如此】
　　兵部员外郎
　　隋百官志【见吏部员外郎门】
　　唐职官志兵部员外郎二人从六品上一人掌贡举及杂请之事一人掌判南曹
　　六典兵部员外郎二人从六品上【周官大司马属官有司舆司马上士后周依焉盖员外郎之任也隋开皇六年置兵部员外郎炀帝改兵曹承务郎皇朝改为兵部员外郎龙朔二年改为司戎员外郎咸亨光宅神龙随曹改复】一人掌贡举及杂请之事凡应举之人有谋畧才艺平射筒射皆待命以举非有常也若州府嵗贡皆孟冬随朝集使以至省勘责文状而引试焉亦与计偕有二科一曰平射二曰武举其试用有七一曰射长垜二曰骑射三曰马鎗四曰歩射草人五曰材貌六曰言语七曰举重皆试其高第者以奏闻其科第之优劣勲获之等级皆审其实而授叙焉一人掌选院谓之南曹毎嵗选人有解状簿书资歴考课必由之以覈其实乃上三铨进甲则署焉
　　国朝官品令诸司员外郎正七品
　　古今难匹【唐杜正伦迁齐州总管府録事参军太宗闻其名令直秦王府文学馆尚书左丞魏征表荐正伦以古今难匹遂擢授兵部员外郎太宗谓曰朕今令举行能之人非朕独私于行能者以其益于百姓也】
　　职方郎中
　　周礼夏官职方氏掌天下之地图主四方之职贡隋百官志兵部掌书掌职方侍郎二人
　　唐职官志职方郎中一员【从五品上】员外郎一人【正六品上】六典职方郎中一人从五品上【后周依周官隋开皇初始制职方侍郎一人炀帝去侍字武徳三年加中字龙朔二年改司城大夫咸亨元年复故】员外郎一人从六品上【隋开皇六年置炀帝改承务郎皇朝为职方员外郎龙朔咸亨随曹改复】掌天下之地图及城隍镇戍烽候之数辨其邦国都鄙之逺近及四夷之归化者凡地图委州府三年一造与版籍偕上省其外夷每有蕃客到京委鸿胪讯其人本国山川风土为国图以奏焉副上于省其五方之区域都鄙之废置疆埸之争讼者举而正之凡天下之上镇二十中镇九十下镇一百三十有五上戍十有一中戍八十有六下戍二百三十有五凡候所置大率相去三十里
　　国朝职方掌天下地图以周知方域之广袤及城隍堡寨候之数蕃夷归朝内附之事
　　官品令诸司郎中从六品
