<!-- { "loadSidebar": true } -->
　　以严见惮【前汉汲黯景帝时为太子洗马以严见惮】才学【魏畧裴顔字文林以才学为太子洗马】杀夫差于姑苏【韩子勾践入官于呉执干戈为呉王洗马故能杀夫差于姑苏】清身洁巳【王隐晋书解系兄弟叔连雅连各清身洁已雅连仕晋至洗马】同班共事【晋傅咸感别赋序曰友人鲁虎叔雅量宏济思心防逺余自少与之相亲相爱有如同生其后迁太子洗马俄而谬朝私猥忝兹职虽惧不称而嘉与此子同班共事太子之遇未有若此周旋三载鲁生迁尚书郎虽则不逺而情甚恨作兹赋云尔】才不称职【傅咸申怀赋序曰余自以无施谬为众论所许补太子洗马才不称职意常歉然】章表奏议辄为同官所推【文士传江统字应元召补洗马毎有疑滞大事章表奏议辄为同官所推常为之作草】以五事諌【江统为洗马太子颇好游宴或阙朝侍统以五事諌之】累叶重光才经文雅弱冠登朝【荀氏家传防字道拜太子洗马戴若思特见推重作诗诵之序曰洗马荀道既累叶重光才经文雅所以弱冠登朝】才地岂可游外府【见王府功曹门外府注】入狱数宿须髪皆白【宋刘防字茂谦袭爵建昌公明帝立欲收物望以防功臣之后自兼掌左戸郎中擢为太子洗马防资籍豪富厚自奉养供一身一月十万宅宇山池妓妾姿艺皆穷上品才调流赡善纳交游爱妓陈玉珠明帝遣求不与逼夺之防颇恨帝令有司诬奏将杀之防入狱数宿须髪皆白免死系尚方夺封与弟贲】官以人而清【梁庾于陵拜太子洗马旧东宫官属通为清选洗马掌文翰尤其清者近代用人皆取甲族有才望者时于陵与周舍并擢充此职武帝曰官以人而清岂限以甲族时论美之】不空有名【襄阳耆旧传李宻晋武征为太子洗马累诏郡县逼遣宻上疏武帝览其表曰宻不空有名嘉其诚宣赐奴婢二人郡县供其祖母俸膳】司经局长官【唐常衮为相先是百官俸料寡衮与宰相杨绾奏请加之时韩滉判度支衮与滉各骋私怀所加俸料厚薄由已太子洗马实司经局长官文学为之贰衮有亲戚任文学者乃给十二千而给洗马十千其轻重任情如此】非得言之官【见庶子门公卿奏琵琶注】
　　文学【校书正字】
　　六典文学三人正六品【魏置太子文学魏武为丞相命司马宣王为文学掾甚为世子所信与呉质朱铄陈羣为太子四友自晋之后不置至后周建徳三年置太子文学十人后废皇朝明庆中始置】校书四人正九品下【宋孝建中太子洗马有校书吏四人此后无闻至北齐有太子校书郎从九品上隋司经局置校书六人从九品上皇朝减置四人】正字二人从九品下【隋司经局置正字二人从九品下帝改为正书皇朝复为正字】文学掌分知经籍侍奉文章总缉经籍缮写装染之功笔札给用之数皆料度之校书正字掌校理刋正经史子集四库之书
　　侍读
　　唐百官志太子侍读无常员掌讲导经学【太宗时晋王府有侍读及为太子亦置焉其后或置或否开元初十王宅引辞学工书者入教亦为侍读】
　　国朝嘉祐八年五月以太常少卿李受兼侍读
　　元祐官品令太子侍读正七品
　　腰舆舆于内殿【唐禇无量宗在春宫召拜国子司业兼皇太子侍读尝撰翌善记以进之皇太子降书嘉劳赉绢四十疋太极元年皇太子国学观释奠令无量讲孝经礼记各随端立义博而且辩观者叹服既毕进授为银青光禄大夫兼赐与章服并防绢百叚宗即位迁郯王傅兼国子祭酒寻以师傅恩迁右散骑常侍仍兼国子祭酒封晋国公实封二百户未几丁忧觧职服阕召拜左散骑常侍复为侍读以其年老毎随仗出入特许缓行又为造腰舆令内给使舆于内殿无量频上书陈时政得失多见纳用】进翼善记【上】进毛诗纂义【许叔牙少精于毛诗礼记贞观初累授晋王文学兼侍读髙宗升春宫迁太子洗马兼崇贤馆学士仍兼侍读尝撰毛诗纂义十卷以进皇太子赐帛百段兼令写本付司经局】献龙楼箴【归登有文学为东宫及诸王侍读献龙楼箴以讽】五日一侍读【陈夷行充翰林学士兼充皇太子侍读诏五日一入长生院侍太子读经】以嘲诮罢【韦绶充太子诸王侍读时穆宗在东宫方幼好戏绶讲书之际杂以嘲诮悦之又绶无威仪以人间鄙説戏言以取悦太子太子因入侍道绶语宪宗不悦谓侍臣曰凡侍读者当以经义辅导太子纳之轨物而绶语及此予何望焉乃罢侍读出为防州刺史穆宗即位以师友恩召为尚书右丞集贤院学士甚承恩顾】乏财抵法【张涉即徳宗在春宫侍读也后为常侍臣承恩用事坐受财赂事露帝将以法绳之李忠臣奏曰陛下贵为天子而先生以乏财抵法以愚臣观之非先生之遇也帝意觧但令归田里】问安西宫【韦温兼太子侍诸毎晨至少阳院午见庄恪太子温曰殿下盛年宜早起学周文王为太子鸡鸣时问安西宫太子幼不能行其言遂称疾】书依字去旁人【韦绶为太子侍读宪宗召对绶奏曰太子学书至依字辄去傍人臣问之太子云君父以此字可天下奏事臣子不合全书上益嘉太子之贤赐绶锦防】辅弼之任自有贤【薛放性端厚宪宗以储皇好书求端士辅导经义选充皇太子侍读及穆宗即位从容宴闲放多在左右宻察机命穆宗尝谓放曰小子初承大寳惧不克荷先生宜为相以匡不逮放叩头曰臣实庸浅获侍冕旒固不足猥承大位辅弼之任自有贤能其言无矫饰皆此类也】召居禁中询访朝典青宫之旧【丁公着充皇太子及诸王侍读着皇太子及诸王宫训十巻穆宗即位未及听政召居禁中询访朝典以宰相许之公着陈情词意极切超授给事中未几迁工部侍郎兼集贤殿学士宠青宫之旧也】阙忠孝之良规【刘讷言干封中厯都水监主簿以汉书授沛王贤及贤为皇太子累迁太子洗马兼充侍读尝撰诙谐集十五卷以进太子及贤废髙宗见而怒之曰刘讷言自府入宫久淹嵗月朝游夕处竟无匡賛阙忠孝之良规进诙谐之鄙説储宫败徳抑有所由配流振州而死】以儒素见称【王绍宗转秘书少监仍侍皇太子读书绍宗性澹雅以儒素见称当时朝廷文士咸敬慕之张易之兄弟亦加厚礼】承两宫恩【徐岱字处仁充皇太子及舒王以下侍读寻改司封郎中擢拜给事中加兼史馆修撰并依旧侍读承两宫恩顾时无与比而谨慎过甚未尝泄禁中语亦不谈人之短时人以此称之】就嵩山以礼招聘【孔述睿孤隐于嵩山徳宗践阼以諌议大夫银章朱绶纁束帛就嵩山以礼招聘述睿既至召对于别殿特赐第宅给以厩马兼为皇太子侍读】借御书读【李敬博览羣书髙宗在东宫马周啓荐之召入崇贤馆兼预侍读仍借御书读之敬虽风格髙峻有不可犯之色然勤于造请不避寒暑马周及许敬宗皆推荐延誉之】题诗太子笏以赐【王起字举之文宗时为皇太子侍读帝题诗太子笏以赐诏画象便殿号当世仲尼又使广五位图俾太子知古今治乱】深见亲敬【宗在东宫张説与国子司业禇无量俱为侍读深见亲敬】谠言直气宜在左右【吕元膺为同州刺史及中谢上问时政得失元膺论奏词气激切上嘉之翌日谓宰臣曰吕元膺有谠言直气宜留在左右使言得失卿等以为何如李藩裴垍贺曰陛下纳諌超冠百王乃宗社无疆之休臣等不能广求端士又不能数进忠言孤负圣心当罪请留元膺给事左右仍兼皇太子侍读】
　　侍讲
　　国朝元祐官品令太子侍讲正七品
　　数有匡正之辞以严见惮【后汉张酺字孟侯显宗为四姓小侯开学于南宫置五经师傅以尚书教授数讲于御前以论难当意除为郎赐车马衣裳遂令入授皇太子经酺为人质直守经义毎侍讲之际数有匡正之辞以严见惮焉】諌申韩刻薄【晋庾亮字元规中兴初拜中书郎领著作侍讲东宫其所论释多见称述与温峤俱为太子布衣之好时元帝方任刑法以韩子赐太子亮諌以申韩刻薄伤化不足以留心太子甚纳焉】授经讲业【唐萧德言博涉经史尤精左氏春秋好属文晚年尤笃志于学毎开五经必盥濯束帯危坐对之髙宗为晋王诏徳言授经讲业及升春宫乃兼侍读】露门博士【北史儒林传下沈重字子厚天和六年授骠骑大将军开府仪同三司露门博士乃于露门馆为皇太子讲论语】复在露门教授皇子【乐逊字遵贤保定二年以训导有方遂迁为中大夫五年诏鲁公斌毕公贤等俱以束脩之礼同受业焉天和五年上表致仕诏不许授湖州刺史秩满还朝拜皇太子諌议复在露门教授皇太子逊初进爵崇业郡公又为露门博士】
　　伴读説书
　　国朝嘉祐中仁宗欲建储贰乃以司封郎中李受为伴读尚书屯田员外王猎为说书八年五月以右司谏王陶为尚书户部员外郎直史馆充皇太子位伴读尚书屯田员外郎周孟阳秘书丞孙思恭充皇太子位説书
　　典膳郎【丞】
　　六典典膳局典膳郎二人正六品上【自汉以来并有太子食官北齐门下坊别置典膳局有监丞各二人监六品下隋改为正七品下皇朝因之龙朔二年改为太子典膳郎】丞二人正八品上【北齐丞二人正八品下隋正九品下皇朝升之】郎掌进膳尝食之事丞为之贰毎夕局官于防更直
　　减膳【唐邢文伟迁太子典膳丞时孝敬在东宫罕与宫臣接见文伟辄减膳上书曰窃见礼记曰太子既冠成人免于保傅之严则有司过之史彻膳之宰史之义不得不思过宰之义不得不彻膳今皇帝事稽前典妙简英俊自庶子以下至谘议舍人及学士侍读等使翼佐殿下以成圣徳近者以来未甚延纳谈议不狎谒见尚稀三朝之后俱与内人独居何由发挥圣智使睿哲文明者乎今史虽阙官宰当奉职忝备所司不敢逃死谨守礼经辄申减膳太子答曰顾已庸虚早尚坟典毎欲研精政术极意书林但在幼年未闲将卫竭诚耽索因即损心比日以来风虚更积中奉恩防不许重劳所以屡阙坐朝时乖学绪公潜申朂戒式荐忠规敬寻来请良符宿志自非情思审谕义均弼谐岂能进此言行于简黙抚躬三省感愧兼申文伟自此益知名】
　　药蔵郎
　　六典药蔵局药蔵郎二人正六品上【北齐门下坊领药蔵局有监丞各二人正六品下侍药四人正七品隋门下坊领药蔵局监丞二人侍药四人监正七品下皇朝改监为太子药蔵郎】丞二人正八品上【北齐二人正八品下隋正九品下皇朝升之】郎掌和齐医药之事丞为之贰凡皇太子有疾命侍医入诊疾以议方药应进药命药僮筛之侍医和成之将进宫臣监尝如尚药局之职
　　内直郎
　　六典内直局内直郎二人从六品下【齐职仪太子有内直兵局直兵史二人五品勲位梁有斋内主玺主衣扶持等局各置有司以承其事陈因之北齐门下坊领殿内局监二人正六品下隋门下坊领内直监二人品同北齐皇朝因之职拟尚辇奉御龙朔二年改曰太子内职郎】丞二人正八品下【北齐内直郎局有副监四人从六品下隋内职直局有副监二人品同北齐皇朝因改为丞】郎掌符玺繖扇几案衣服之事丞为之贰
　　典设郎
