<!-- { "loadSidebar": true } -->
　　南齐百官志宋大明中用江夏王义恭以后无人齐以为赠齐职仪太宰品第一金章紫绶佩山玉尧命羲和使主隂阳羲和司天即天官也后稷服事虞夏敬授民时尊稷为天官夏衰后稷不窋失官由是废稷殷以其官为冢宰周公在丰为太宰召公又居之秦汉魏无其职晋武以从髙祖安平王孚为太宰安平王薨省咸宁四年又置或谓本太师之职避景皇讳改为太宰太宰周之卿位晋武依周置职以尊安平非避讳也元兴中恭帝为太宰桓都督中外博士徐豁议太宰非武官不应都督遂从豁议
　　后魏初无至孝庄时以太尉上党王天穆为之置佐吏后周文帝又依周礼建六官遂置天官太宰卿一人掌邦治以建邦之六典佐皇帝治邦国
　　隋百官志梁武受命之初官班多同宋齐之旧有太宰陈以为赠官
　　以三公摄冢宰【书伊训曰成汤既没伊尹奉嗣王祗见厥祖侯甸羣后咸在百官总巳以听冢宰注云伊尹制百官以三公慑冢宰】冢宰第一召公领之【顾命注成王将崩冢宰第一召公领之司徒第二芮伯领之宗伯第三彤伯领之司马第四毕公领之司冦第五卫侯领之司空第六毛公领之】百官总己以听【论语子张曰书云髙宗谅隂三年不言何谓也子曰何必高宗古之人皆然君薨百官总己以聴于冢宰三年】备置官属【晋志安平献王孚宣帝次弟也位太傅诏曰勲德茂朕所瞻仰愿奉以不臣之礼其封为安平王邑四万戸进拜太宰持节都督中外诸军事备置官属】朝防剑履乗舆上殿【武帝时何曽逊位诏以司徒所掌务烦不可久劳耆艾其进太宰朝防剑履乗舆上殿如汉相国萧何田千秋魏太傅钟繇故事】二子侍从【何曽为太宰年老礼优毎召见勅以常所饮食服物自随二子侍从】帝亲迎拜【汝南文成王亮子羕为太宰明帝寝疾羕与王遵同受顾命辅成帝时帝防冲诏羕依安平献王孚故事设床帐于殿上帝亲迎拜】对掌朝政【见太保门】不宜婴拂事务【安帝以太宰琅琅王德文不宜婴拂事务以纡论道之重可衮冕之服緑□绶羽葆鼓吹】让表【后魏温子升为上党王穆让太宰表曰臣闻防蹇长途终惭一日之致悬缕层台难任干钧之重因知才弱不可自强力微难以企及智小谋大恐贻折足之忧才轻任重惧有絶膑之悔既虑铄金固陈匪石】不可虚设【唐宪宗以庄宪皇后崩上不听政欲准故事置冢宰以总百官裴度献议曰冢宰是殷周六官之首既掌邦治寔统百司故王者谅闇百官有权听之制后代设官既无此号不可虚设且国朝故事或否古今异制不必因循勑防由诸司公事宜权取中书门下处分议者是之】通于四海【谷梁僖公九年公防宰周公齐侯宋衞郑许曺于葵丘天子之宰通于四海注宰天官冢宰兼为三公者佐王治邦国故曰通于四海加宰者知其职大尊重而下为诸侯所防恶其不胜任也】不可乃止【国朝嘉祐八年四月英宗欲命韩琦摄冢宰躬行亮隂三年之礼执政皆以为不可乃止】贰王而理天下【王符潜夫论法诫篇周礼六典冢宰贰王而理天下】复诏固辞乃免【唐苗晋卿字元辅宗崩肃宗疾甚诏晋卿摄冢宰固让曰大行遗诏皇帝三日听政稽祖宗故事则无冢宰之文奉遗诏则宜听朝惟陛下顺变以幸万国帝不听后数日代宗立复诏摄冢宰固辞乃免】
　　大司马
　　尚书周官司马掌邦教统六师平邦国
　　尚书大传蛮夷猾夏冦贼奸宄则责之司马
　　尚书中稷为大司马
　　韩诗外传隂阳不和四时不节星辰失度灾变非常则责之司马
　　礼记曲礼天子之五官曰司马
　　王制司马辨论官材论进士之贤者以告于王而定其论论定然后官之任官然后爵之位定然后禄之周礼大司马之职掌建邦之九法以佐王平邦国制畿封国以正邦国设仪辨位以等邦国制军诰禁以均邦国施贡分职以任邦国简稽乡民以用邦国均守平则以安邦国比大事小以和邦国又以九伐之法正邦国冯弱犯寡则眚之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵正则杜之内外乱鸟兽行则灭之
　　孔子家语贤能而失官爵功劳而失赏禄士卒疾怨兵弱不用曰不平不平则饬司马
　　春秋运斗枢黄帝与大司马容光观凤凰衔图置黄帝前河图录运法黄帝坐扈阁上与大司马容光左右辅将【案此下原本有缺文】
　　前汉百官公卿表周夏官司马掌邦政
　　武帝元狩四年初置大司马以冠将军之号宣帝地节三年置大司马不冠将军亦无印绶官属成帝绥和元年初赐大司马金印紫绶置官属禄比丞相去将军哀帝建平二年复去大司马印绶官属冠将军如故元寿二年复赐大司马印绶置官属去将军位在司徒上有长史秩二千石后汉百官志太尉公一人世祖即位为大司马建武二十七年改为太尉将军不常置初武帝以衞青数征伐有功以为大将军欲尊宠之以古尊官惟有三公称将军始自秦晋以为号故置大司马官号以冠之其后霍光王凤等皆然成帝绥和元年赐大司马印绶罢将军官世祖中兴吴汉以将军为大司马位在公下
　　韦昭辨释名大司马司马武也大总武事也大司马掌军古者兵车一车四马故以司马名官班彪上事元狩六年罢太尉置司马时议以北军中有千人司马故加之为大司马所以别大小司马之号
　　吴志赤乌九年以车骑朱然为左大司马衞将军全琮为右大司马
　　命羲叔为司马
　　秦汉之际曹参周勃始居其职
　　又曰大司马府旧有阙王莽簒位贬去阙焉
　　隋百官志梁武受命之初官班多同宋齐之制有司马陈以为赠官后齐有大司马大将军并为二大
　　掌六军之事【诗祈父刺宣王也注祈父之职掌六军之事有九伐之法】予王之爪牙【胡转予于恤靡所止居注此勇力之士责司马之辞也我乃王之爪牙之士当为王闲守之衞女何移我于忧使我无所居止乎】祈招之诗【左传昔周穆王欲肆其心周行天下将皆必有车辙马迹焉祭公作祈招之诗以止王心注祈父周司马也世掌甲兵之职招名也諌游行故指司马而言】两军出塞【前汉两军出塞阅官及私马九十四万匹及后入塞者不三万匹乃置大司马大将军骠骑将军皆为大司马定令骠骑将军秩与大将军等自是后青日哀而去病日益贵故人门下多事去病辄得官爵唯独任安不肯去】受诏辅少主【武帝疾病遂立昭帝为太子年八嵗以霍光为大司马受遗诏辅少主】夺我印绶【霍光薨以子禹为大司马冠小冠无印绶罢其右将军屯兵官属特使禹官名与光俱为大司马者禹怨望曰县官非我家将军不得至是今将军坟墓未干尽外我家反任许史夺我印授】年少不合众心【平帝即位诏曰大司马贤年少不合众心其上印绶罢贤即日自杀而新都侯王莽为大司马领尚书事】贺汉得贤臣【董贤为大司马是时年二十二虽为三公常给事中领尚书百官因贤奏事单于来朝见羣臣上前单于怪贤年少以问谭上令报曰大司马年少以大贤居位单于乃起拜贺汉得贤臣】郡国士马羽林才【武帝栢梁诗大司马曰郡国士马羽林才】五大司马【孝元王皇后成帝母也家凡十侯五大司马外戚莫盛】不宜以【案此下原本有缺文】
　　晋职官志大司马古官也汉制以冠大将军代太尉之职故常与太尉迭置不并列及魏有太尉而大司马大将军各自为官位在三司上晋受魏禅因其制以安平王孚为太宰郑冲为太傅王祥为太保义阳王望为太尉何曾为司徒荀顗为司空石苞为大司马陈骞为大将军凡八公同时并置唯无丞相自义阳王望为大司马之后定令如旧在三司上晋公卿礼秩司马兵官也魏氏大司马大将军各自为官在三司上晋以石苞为大司马次三司下
　　宋百官志司马一人掌武事司主也马武也尧时弃为大稷兼掌司马周时司马为夏官掌邦政项籍以曹无咎周殷并为大司马汉初不置武帝元狩四年初置始直云司马议者以汉有军千人司马官故加大及置司空又以县道官有狱司空又加大王莽居摄以汉无小司徒而定司马司徒司空之号并加大光武建武二十七年省大司马以太尉代之魏文帝黄初二年复置以曹仁居之而太尉如故
　　南齐百官志以为赠【案此下当载梁陈隋唐之制原本并阙又下条之首亦有阙文　奉髙皇帝壐绶诏属城门校尉】开通英悟秉意不羣【晋武帝泰始中诏曰大司马石苞开通英悟秉意不羣】威惠服物【武帝践阼石苞迁大司马进封乐陵郡公自诸葛诞破灭苞便镇抚淮南士马强盛边境多务苞既勤庶事又日以威惠服物】白头翁入府【齐王冏既辅政大筑馆第沈于酒色不入朝见坐拜百官宴然南靣朝廷侧目海内失望主簿王豹屡有箴规遂奏杀之有白头翁入府大呼言有兵起俄而冏败斩于闾阖门外】下阶迎嵇绍【刘乔为散骑常侍齐王冏为大司马初嵇绍为冏所重毎下阶迎之乔言于冏曰乐疹辅来公未尝下床何独加敬于绍冏乃止绍谓乔曰大司马何故不复迎客乔曰似有正人言以卿不足迎者绍曰正人谓谁乔曰其则不逺绍黙然】假黄钺讨石勒【石勒侵阜陵诏加王导大司马假黄钺出讨之军次江宁帝亲饯于郊俄而贼退解大司马又石季龙掠骑至歴阳导请出讨之加大司马假黄钺督中外诸军置左右长史俄而贼退解大司马也】王公何缘拜【晋中兴书王猛少贫贱鬻畚为事常至洛阳有一人于市买畚其人云家在此可随取直随去忽至深山中人语猛曰尔住树下先起道君湏臾猛进见一老翁坐胡床须髪悉白从十许人有一人引猛进见曰大司马公可进猛拜翁曰王公何缘拜即十倍售畚遣人送猛出山既顾视乃嵩髙山】父子居上公【晋诸公赞义阳王为大司马时父孚为太宰父子居上公中代以来未之有也】梦妇人当道哭【博物志太公为灌坛令文王梦见妇人当道哭问其故曰吾是太山神女嫁为西海妇灌坛令当吾道梦觉召太公三日果疾风暴雨文王乃拜太公为大司马】贲育弗如【傅子曰曹大司马之勇贲育弗如也】

　　职官分纪卷二
<子部,类书类,职官分纪>
　　钦定四库全书
　　职官分纪卷三
　　宋　孙逢吉　撰
　　宰相
　　汉旧仪丞相有病皇帝法驾亲至问疾及瘳视事则赐以养牛上尊酒又曰天地大变天下大过皇帝使侍中持节乗四白马赐上尊酒十斛牛一头策告殃咎使者去半道丞相迨上病使者还来白事尚书以丞相不起病闻若丞相不胜任使者策书驾骆马即时布衣歩出府免为庶人若丞相有他过使者奉策书驾骓騩马即时步出府乘栈车牝马归田里思过又曰大司空朱博奏曰帝王之道不必相袭高帝置御史大夫位次丞相典正法度以职相参歴载二百天下安宁今更为大司空与丞相同位故事选中二千石为御史大夫任职者为丞相今未更大夫而为丞相非所以重国政也臣愿罢大司空以御史大夫为百僚率哀帝从之
　　后汉百官志司徒【汉旧仪曰哀帝元寿二年以丞相为大司徒十年更名相国案献帝初董卓自太尉进为相国而司徒不省及建安末曹公为丞相郄虑为御史大夫始罢三公官荀绰晋百官表注曰汉丞相府门无阑不设钤不警鼔言其深大濶远无节限也】
　　汉旧仪丞相车两黑轓骑者弋绛掾吏见礼如师弟子白录不拜朝示不臣也听事阁曰黄阁
