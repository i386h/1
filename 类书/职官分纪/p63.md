<!-- { "loadSidebar": true } -->
　　七年舍人院言检会官告院条制大学士以上并用白背五色绫纸法锦褾观文殿学士只用大绫纸法锦褾大牙轴色子缘观文殿学士在资政殿大学士之上是旧制误定乞用如大学士例从之
　　春明退朝录予尝判官告院知制诰时又提举兵部司封官告院而不曰司勲恐遗之也凡文臣及节度观察防团刺史诸司使副内殿承制崇班皆用吏部印管军至军校环卫官用兵部印封爵命妇用司封印加勲用司勲印凡官告之制后妃销金云龙罗纸十七张销金褾袋寳装轴红丝网金帉錔公主销金大鳯罗纸十七张销金褾袋玳瑁轴红丝网金银帉錔【按皇后当降制诞告不装告身而用册本朝诸后止用告景祐元年立后始用册治平熈宁皆循之】亲王宰相使相五色背五色金花绫纸十七张晕锦褾袋犀轴色紫丝网银帉錔枢宻使三师三公前宰相官至仆射东宫三师嗣王郡王节度使白背五色金花绫纸十七张晕锦褾袋犀轴色参知政事枢宻副使知院同知院籖书院事宣徽使仆射东宫三师御史大夫宗室率府副率以上白背五色绫纸十七张晕锦褾大牙轴色尚书观文殿大学士资政殿大学士东宫三少六綂军上将军留后观察使同上唯用法锦褾【近代翠毛狮子锦以代晕锦非旧制也】三司使翰林学士承防至直学士待制丞郎御史中丞及两省賔客大卿监祭酒詹事庶子大将军防团刺史横行使内诸司使军职遥郡枢宻都承防初除驸马都尉白绫大纸七张法锦褾大牙轴色三司副使少卿监司业起居郎至正言知杂至监察御史郎中员外郎四赤令谕德少詹事家令率更令太子仆太常博士节度行军司马副使横行副使诸司副使枢宻副承防军职都指挥使并不遥郡者白绫大纸七张大锦褾大牙轴青国子博士至洗马通事舍人诸王犮六尚奉御诸卫将军承防崇班閤门祗候五官正诸州别驾枢宻院诸房副承防【官至将军以上用绫纸大锦褾牙轴】两使判官防团副使率府率副率京官馆职堂后官中书宻院主事诸军职都虞候忠佐马军歩军副都军头指挥使藩方马歩军副都指挥使都虞候内供奉官至内品白绫中纸五张中锦褾中牙轴青秘书郎至将作监主簿白绫小纸五张黄锦褾角轴青幕职州县官灵台郎保章正诸州长史司马中书录事主书守当枢宻院令史诸军指挥使内品待诏书艺白绫小纸五张小锦褾木轴青诸蕃蛮子大将军司阶司戈司候郎将以上并白绫大纸法锦褾大牙轴色凡修仪婉容才人贵人美人销金小鳯罗纸七张销金褾玳瑁轴红丝网涂金银帉錔司言司正尚食尚衣典寳常使金花罗纸七张法锦褾袋内降夫人郡君团窠罗纸七张台锦褾袋宗室妇常使金花罗纸七张法锦褾袋宗室女素罗纸七张法锦褾袋国夫人销金团窠五色罗纸七张晕锦褾袋郡夫人常使金花罗纸七张【见任两府母妻使团窠】法锦褾袋【以上至司言司正等皆用玳瑁轴紫丝网银帉錔】郡君县太君遥郡刺史正刺史以上妻并销金常使罗纸七张余命妇并素罗纸七张凡封赠父祖为降麻官用白背五色绫纸法锦褾大牙轴余虽极品止给白大绫纸法锦褾大牙轴
　　甲库
　　国朝掌承受制勑黄甲给籖符优牒及选人废置改名大中祥符五年勑流内铨注官后帖过院逐申牒送门下省限五日押定后送铨司限七日铨司送南曹勾勘印书限两日南曹勾勘印书讫却送铨限一日铨牒门下省限一日门下省进内限两日候内中降到中书中书限两日却付门下省门下省却给付都省承勅人限一日送甲库亦限一日甲库出给籖符关送南曹格式司官告院限五日南曹给歴子限十五日官告院给官告限五日
　　司封郎中
　　隋百官志后齐尚书分綂列曹吏部綂吏部考功主爵又吏部三公郎中各二人余并一人炀帝即位诸曹侍郎并改为郎
　　唐职官志司封郎中一员【从五品上隋曰主爵郎武德因之龙朔二年改为司封大夫光宅改司封郎中】
　　司封员外郎一人【从六品上】掌国之封爵凡有九等
　　职员令司封郎中一人【掌封爵皇帝诸亲内外命妇告身等寺观及道士女冠等事】六曹司封郎中一人从五品上【北齐置主爵郎中一人隋文帝为主爵侍郎炀帝改为主爵郎武德初为主爵郎中龙朔二年改司封大夫咸亨元年复故光宅元年改司封郎中神龙元年复故开元二十四年复为司封】员外郎一人从六品上【隋文帝置炀帝改为主爵承务郎武德初为主爵员外郎龙朔咸亨光宅神龙开元并随曹改复】郎中员外郎掌邦之爵凡有九等一曰王正一品食邑一万户二曰郡王从一品食邑五千户三曰国公从一品食邑三千户四曰郡公正二品食邑二千户五曰县公从二品食邑一千五百户六曰县侯从三品食邑一千户七曰县伯正四品食邑七百户八曰县子正五品食邑五百户九曰县男从五品食邑三百户【五等之爵盖始于黄帝其传言置左右大监监于万国书尧典云恊和万邦又云辑五瑞即五等诸侯所执之玉也夏殷以上其制难详至周则云列爵惟五分土惟三始有封国大小之制战国之时又有杂号封君谓商君平原君等秦又立二十等爵以赏军功汉置王侯二等其二十等爵亦存亦有君谓稷嗣奉春等后汉又有乡亭侯之号魏氏五等皆以乡亭多假空名不食本邑及司马宣王诛曹爽封武阳至晋始复五等之制宋齐之后或废或置亦不常也隋氏始立王公侯以下制度皇朝因之然户邑率多虚名其言食实封者乃得其户旧制户皆三丁以上一分入国开元中定制以三丁为限租赋全入封家】
　　国朝司封掌封爵赠官宗室诸亲命妇奏荐承袭之事凡王公侯及内外命妇宗室诸亲之封赠应取防则听中书制授而奉行其政令
　　元祐官品令尚书诸司郎中从六品
　　执秩【左传晋文公作执秩注执秩王爵之官】典诸侯封事【后汉冯勤光武除为郎中给事尚书使典诸侯封事勤差量功次轻重国土远近地势丰薄不相逾越自是封爵之制非勤不定】
　　员外郎
　　隋百官志【见吏部员外郎门】
　　唐职官志　六典【并见郎中门】
　　国朝官品令尚书诸司员外郎【正七品】
　　司勲郎中
　　周礼夏官司勲掌六卿赏地之法以等其功
　　隋百官志吏部尚书綂司勲侍郎二人
　　唐百官志司勲郎中一员【从五品上隋曰司勲郎武德初加中字龙朔改为司勲大夫咸亨复】员外郎二员【从六品上】掌邦国官令勲级凡有功効之人合授勲官者皆委之覆定然后奏拟
　　职员令司勲郎中一人【掌校定勲绩论功行赏勲官等告身之事】
　　六典司勲郎中一人从五品上【周官有司勲上士二人凡有功者司勲诏之后周夏官有司勲上士一人掌六勲之赏隋文帝置司勲侍郎二人炀帝改司勲郎武德初为司勲郎中龙朔元年改司勲大夫咸亨复故】员外郎二人从六品上【隋文帝置炀帝改为司勲承务郎皇朝复为司勲员外郎龙朔咸亨光宅神龙随曹复故】郎中员外郎掌邦国官人之勲级凡勲十有二等十二转为上柱国比正二品十一转为柱国比从二品十转为上防军比正三品九转为防军比从三品八转为上轻车都尉比正四品七转轻车都尉比从四品六转为上骑都尉比正五品五转为骑都尉比从五品四转为骁骑尉比正六品三转为飞骑尉比从六品二转为云骑尉比正七品一转为武骑尉比从七品凡有功効之人合授勲官者皆委之覆定然后奏拟
　　国朝司勲掌赐勲定赏录用世劳凡官吏军民应赏而有司施行者则审覆而駮其缪误
　　元祐官令尚书诸司郎中从六品
　　员外郎
　　隋百官志【见吏部员外郎门】
　　唐职官志　六典【并见郎中门】
　　国朝官品令尚书诸司员外郎【正七品】
　　后来词人称首【唐张九龄迁司勲员外郎时张说为中书令与九龄同姓叙为昭穆尤亲重之尝谓人曰后来词人称首也九龄既欣知己亦依附马】聚僧不如聚兵僧富不如民富【五代汉李钦明为司勲员外郎干祐二年冬上言伏见天下户民大半家贫征赋之外差配尤繁岂冝寒耕热耨之人供防手惰农之軰臣近以检苖外县遍歴乡村编估聚居精舍辉赫毎县不下二十余处求化斋粮不胜饱饫寺家耕种又免征徭臣窃知淮南不度僧尼不知医卜已六十年矣兼不许外来者入境中古语云一夫不耕一妇不织必有受饥寒者即日圣化之内且约十万僧尼毎日人米一升十万人日费二千石以日系月其数可知毎人春冬服装除使绫罗纱谷外一僧岁中须绢五疋绵五十两十万僧计绢匹五十万绵两五百万此軰不耕不农皆莫蚕织无禆圣化实斁大伦臣以为聚僧不如聚兵僧富不如民富昔秦始皇帝并吞六国虎视天下以兵多民富故也僧何预焉经曰圣人在上国无幸民民之多幸国之不幸臣三复此言为之扼腕】
　　考功郎中
　　后汉百官志【见列曹尚书门】
　　晋职官志魏尚书郎有考功定课
　　隋百官志后齐吏部綂吏部考功主爵
　　唐职官志考功郎中一员【从五品上龙朔二年改司绩大夫咸亨复】员外郎一员【从五品上龙朔改司绩员外郎咸亨复】掌内外文武官吏之考课凡諡议之法古之通典皆审其事以为旌别
