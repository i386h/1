<!-- { "loadSidebar": true } -->
　　不喜得辽东喜得卿【唐书太宗征辽东薛仁贵应募从行仁贵自恃骁勇欲立奇功乃异其服色着白衣握防腰鞬张弓大呼先入所向无前贼尽披靡却走大军乘之贼乃大溃太宗遥望见之遣驰问先锋白衣者为谁特引见擢授游击将军及军还太宗谓曰朕旧将皆老不堪授阃外之寄毎欲抽擢骁雄莫如卿者朕不喜得辽东喜得卿也】攻彭宠【袁宏汉记建武二年以邓隆为游击将军阴助朱浮军以攻彭宠】领兵未欲出【山涛启事游击将军诸葛冲精果有武拟补兖州诏荅曰冲领兵未欲出之】
　　龙骧将军
　　白衣领职【晋陶侃为龙骧将军击杜弢破之遣防军王贡告捷于王敦贡还至竟陵矫侃命以杜曽为前锋大督防击贼王冲斩之悉降其众侃召曽不到贡又恐矫命获罪与曽举兵反击侃贼钩侃所乘舰侃窘走入小船仅而获免坐是免官王敦表侃以白衣领职侃复进军击杜弢大破之王敦于是奏复侃官】山南之事一以委卿【晋载记苻坚入宼以姚苌为龙骧将军益梁州诸军事谓苌曰朕本以龙骧建业龙骧之号未曽假人今特以相授山南之事一以委卿坚左将军窦冲进曰王者无戏言此不祥之徴也惟陛下察之坚黙然】童谣【羊祜别传先时吴有童谣曰阿童复阿童衔刀浮渡江不畏岸上兽但畏水中龙祜闻之曰此必水军有力即表王璿为龙骧将军谋伐之璿小字阿童也】梦天神【车频秦书苻坚与苻健西入关坚时年十二未有军号健梦天神遣使者朱衣赤冠拜坚为龙骧将军】
　　骁骑将军
　　匈奴不入界【前汉李广为骁骑将军在北平郡匈奴号曰汉飞将军避之数嵗不入界】飞将【上】攻中山【东观汉记光武以刘植为骁骑将军攻中山】击涿郡【建武九年以刘喜为骁骑将军击涿郡】与计事【魏志董卓立献帝表太祖为骁骑将军与计事太祖乃变姓】黄须【魏畧任城威王彰性涌而须黄为骁骑将军北出塞为防所要彰独与麾下数百骑突涌太祖闻之曰我黄须儿真可用也及刘备使刘封挑战太祖骂曰卖履舍儿长使假子拒汝公乎待呼我黄须来令击之】重登礼阁兼掌六军【齐书江斆为侍中转都官尚书领骁骑将军王晏启武帝曰江斆今重登礼阁兼掌六军慈渥所覃实有优忝但语其事任殆同闲辈天防既欲升其名位愚谓以侍中领骁骑望实清顕殆有殊纳言上曰斆常启吾为其鼻中恶今既以何王莹还门下故有此回换尔】
　　建威将军
　　攻洛阳【东观汉记光武以耿弇为建威将军从攻洛阳】破吕范【魏志贾逵黄初中破吕范于洞浦加建威将军】
　　奋威将军
　　仪比三司【魏志吕布杀董卓王允以布为奋威将军假节仪比三司】説袁绍【沮授少有大志説袁绍绍表为奋威将军沮音俎】誓江【晋元帝既拓定江南乃以祖逖为奋威将军豫州刺史逖度江中流击楫而誓曰祖逖不能清中原而复济者有如大江】
　　振威将军
　　伐蜀有功【魏志牵招字子经次子任毅有父风伐蜀有功为振威将军】
　　振武将军
　　乘长风破万里浪【宋史宗慤年少时叔父少文问其所志慤曰愿乘长风破万里浪后为振武将军】曵牛尾却行数步【三十国春秋振武将军刘阳骁猛甚有勇力曵牛尾却行数步】
　　奋武将军
　　讨平豫章贼【吴志贺齐豫章东部民彭材李玉王海等起为贼乱众万余人齐讨平之诛其首恶余皆降复拣其精健为兵次为县户迁奋武将军】
　　扬威将军
　　臧霸止张辽【魏志臧覇从太祖讨孙权于濡须口与张辽为前锋行遇霖雨大军先及水遂长贼船稍进将士皆不安辽欲去霸止之曰公明于利钝宁肯捐吾等邪明日果有令辽至以语太祖太祖喜之拜为扬威将军】
　　建武将军
　　姿才容观【蜀志刘封传文帝善孟达姿才容观以为建武将军】
　　伏波将军
　　东观汉记光武以马援为伏波将军
　　王隠晋书武帝以孙秀为伏波将军
　　环济要畧伏波者船涉江海欲使波浪伏息也
　　伐南越【前汉武帝以路博徳为伏波将军伐南越】出入卧内【魏志夏侯惇为伏波将军领河南尹使得以便宜从事太祖常与同载特见亲重出入卧内诸将莫得比也】矍铄【后汉马援少有大志交趾女子征侧征贰反升援伏波将军南击交趾斩征侧征贰传首洛阳振旅还京师后武威将军刘尚击武陵五溪蛮夷深入军没援因复请行时年六十二帝愍其老未许之援自请曰臣尚能被甲上马帝令试之援据鞍顾眄以示可用帝笑曰矍铄哉是翁也】
　　虎威将军
　　假节镇江陵【吴志朱然从孙权讨关羽别与潘璋到临沮禽羽选昭武将军虎威将军吕防病笃权问曰卿如不起谁可代者防对曰朱然胆守有余愚以为可任防卒权假然节镇江陵】使卿门世不乏【齐书柳世隆元景弟子也出为虎威将军上庸太守帝谓元景曰卿昔以虎威之号为随郡今复以授世隆使卿门世不乏公也】才任大将【魏于禁字文则将军王朗异之荐禁材任大将军太祖召见与语拜军司马后拜虎威将军】
　　破虏将军
　　持节【后汉更始遣光武以破虏将军行大司马事持节北渡河】不与诸将争功【魏志李典字梦成为破虏将军好学问贵儒雅不与诸将争功敬贤士大夫恂恂若不及军中称其长者】
　　扬武将军
　　发四郡兵击李宪【后汉马成以扬武将军发防稽丹阳九江六安四郡兵击李宪进围宪于舒令诸军各深沟高垒宪数挑战成坚壁不出嵗余至六年春城中食尽乃攻之遂屠舒斩李宪】
　　征虏将军
　　忧国奉公【东观汉记祭遵为征虏将军亷洁奉公光武叹曰安得忧国奉公如祭征虏者乎】醉罢【魏志太祖以临菑侯植行征虏将军欲遣叔曹仁呼有所勅戒而植醉于是罢之】金紫将军【沈约宋书征虏将军世号金紫将军】
　　辅汉将军
　　后汉光武以邓奉为辅汉将军
　　厉威将军
　　魏志太祖征荆州还留满宠行厉威将军【按满宠传行奋威将军】
　　荡魏将军
　　取船备害【吴志吕据太元元年大风江水溢流渐淹城门权使视水独见据使人取大船以备害权喜之拜荡魏将军】
　　荡防将军
　　慷慨壮烈士人贵之【蜀志张嶷自越巂征诣成都夷民恋慕扶毂泣涕过旄牛邑邑君襁负来迎及追寻至蜀郡界其督相率随嶷朝贡者百余人嶷至拜荡防将军慷慨壮烈士人咸多贵之】
　　鹰扬将军
　　假赤幢皷吹【晋郭奕咸宁初迁雍州刺史鹰扬将军寻假赤幢曲葢皷吹】
　　牙门将军
　　数有战功【蜀志魏延以部曲将随先主入蜀数冇战功迁牙门将军】
　　破羌将军
　　与将士同君【后汉段纪明为破羌将军行军仁爱士卒疾病者亲自瞻省为裹创在边十余年未尝一日蓐寝与将士同苦故皆乐为死战】
　　材官将军
　　屯马邑【前汉武帝以李息为材官将军屯马邑】
　　折冲将军
　　魏志太祖以乐进为折冲将军
　　虎牙将军
　　伐匈奴【前汉宣帝以云中守田顺为虎牙将军伐匈奴】从平河北【后汉葢延长八尺与吴汉同归光武从平河北光武即位拜虎牙将军】
　　戈船将军
　　置戈船下【汉书归义侯越严为戈船将军越人于水中负人船又有蛟龙为害故置戈于船下因以为名】
　　度辽将军
　　匈奴怀其恩信【后汉耿秉建初元年拜度辽将军视事七年匈奴怀其恩信匈奴闻秉卒举国号哭至梨面流血梨即字割也】无文武之才忝鹰扬之任【陈龟桓帝时为度辽将军临行上疏云臣顽驽之器无铅刀一割之用臣闻三辰不轨擢士为相蛮夷不恭拔卒为将臣无文武之材而忝鹰扬之任上慙圣朝下惧素餐】
　　下濑将军
　　下濑船【前汉武帝纪甲为下濑将军下苍梧甲故越人归汉者也濑湍也吴越谓之濑中国谓之碛伍子胥书有下濑船】
　　横野将军
　　与诸将絶席【后汉王常拜横野大将军位次与诸将絶席】
　　大树将军
　　独屏大树下【后汉诸将论功冯异独屏大树下军中号曰大树将军】
　　汉忠将军
　　与诸将絶席【东观汉记光武于大防中指王常谓羣臣曰此家率下江诸将辅翼汉室心如金石真忠臣也是日以常为汉忠将军位次与诸将絶席】
　　讨虏将军
　　击贾览【东汉光武以王霸为讨虏将军击贾览】
　　宁朔将军
　　容貌魁壮有雄豪风【北齐书尔朱浑元父买奴容貌魁壮有雄豪风拜宁朔将军】
　　建义将军
　　攻朱鲔【东观汉记光武以朱祐为建义大将军攻朱鲔】
　　刺奸将军
　　后汉光武以军市令祭遵为刺奸将军
　　授以常所持节【东观汉记岑彭从光武拜为刺奸大将军使督察众营授以常所持节】
　　辅威将军
　　东观汉记光武拜臧宫为辅威将军
　　扬化将军
　　东观汉记光武拜坚谭为扬化将军
　　都防将军
　　累从征伐【魏志曹洪累从征伐拜都防将军】
　　立义将军
　　骁勇【魏志厐徳字令明太祖定汉中徳随众降太祖素闻其骁勇拜立义将军】
　　中坚将军
　　魏志太祖以许禇为中坚将军又以张辽行中坚将军
　　讨逆将军
　　吴志曹公表孙策为讨逆将军封吴侯
　　辅吴将军
　　吴志孙权以张昭为辅吴将军
　　积射将军
　　晋太康中立积射积弩营二千五百人并以将军领之称邓艾之忠【世语积射将军樊震对武帝称邓艾之忠】诣阙陈停军之状【后周于谨除积射将军又随广阳王元深征鲜于修礼停军中山侍中元晏宣言于灵太后曰广阳王以宗室之重受律専征乃今盘桓不进坐图非望又有于谨者智畧过人为其谋主恐非陛下纯臣灵太后诏于尚书省门外立牓募能获谨者许以重赏谨闻之乃谓广阳曰今女主临朝取信谗佞脱不明白殿下素心便恐祸至谨请竦身诣阙归罪披露心腹元深许之谨遂到牓下曰吾知此人众共志之谨曰我即是也有司以闻灵太后乃引见之大怒谨备述广阳忠欵兼陈停军之状太后遂舍之】
　　积弩将军
　　晋书【见积射将军门】
　　东汉傅俊从世祖破王寻等拜积弩将军
　　沈约宋书积弩将军晋官也
　　齐职仪积弩将军品第四银章青绶武冠綘朝服佩水苍玉
　　彊弩将军
　　前汉太初二年以路博徳为彊弩将军神爵二年以许延寿为之伐匈奴【前汉元狩元年以李阻为彊弩将军伐匈奴】
　　殿中将军
　　持斧杀牛【中记汉桓帝时游河上忽有一青牛从河中出直走荡桓帝边人皆走太尉何公时为殿中将军为人勇力辄走往逆之牛见公往乃反走还河未至河公及牛仍以手抜牛左足以右手持斧破牛头杀之此青牛乃万木精也】用才学士以广视聴【语林庾公被代王公先书与郄公曰老贼转欲渐张殿中将军旧用才学士以广视聴而顾悉内面墙人是欲蔽王之明决欲勒数州之众以除君侧之恶今年立举蔑不济矣】禁省八载不请休息【徐爰宋书申括字通敏恬淡少怀贞裕志业介然拜殿中将军禁省八载不请休息时辈莫之及也】撤去御坐【晋纪瞻见丞相祭酒门】
　　员外将军
　　魏氏官志员外将军从第八品【隋百官志同】
　　朱衣直閤
　　魏志元文景大司农卿康之次子除员外郎冠军将军朱衣直閤
　　直閤将军
　　后魏书杨晔性雅厚颇有文学起家奉朝请稍迁直閤将军
