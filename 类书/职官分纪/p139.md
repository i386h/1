<!-- { "loadSidebar": true } -->
　　六典典设局典设郎四人从六品下【南齐有斋居局斋居库丞一人梁有斋内局各置有司以承其事陈因之北齐门下坊有斋司局有太子斋帅司阁帅各二人太子斋帅正八品下隋门下坊领斋帅局有斋帅四人正七品下皇朝因之龙朔二年改为太子典设郎】掌汤沐洒扫铺陈之事凡大祭祀皇太子散斋三日于别殿致斋三日于正殿前一日设幄坐于正殿东序及室内俱西向又张幄于前楹下殿若无室则张帷若大礼应供者亦如之
　　宫门郎【门大夫】
　　六典宫门局宫门郎二人从六品下【汉太子太傅属官有太子门大夫后汉置二人秩六百石职比郎将魏因之晋太子门大夫局准公令班同中舍人主通逺近牋表宫门禁防宋品第六秩六百石从驾在詹事后齐梁陈因之皆置一人北齐门下坊置门大夫主簿各一人门大夫从六品上并统伶官西凉清商二部隋曰宫门局置大夫一人从六品上帝改为宫门监皇朝复为宫门大夫龙朔二年改官门郎比城门郎】丞二人正八品下【皇朝置】掌内外宫门管钥之事
　　前汉书文帝时鼂错为太子舎人转太子门大夫三辅决録桓帝以平陵鲁寛为太子门大夫
　　太子右春坊
　　右庶子
　　唐职官志右春坊右庶子二人正四品下【龙朔二年改右庶子曰右中防典书坊曰右春坊咸亨复景云二年门下坊曰左春坊庶子以比侍中右春坊庶子以比中书令太子监国则庶子比尚书令】
　　唐官品志【见左庶子门】
　　六典右庶子二人正四品下【其説已具左庶子隋门下坊置左庶子二人以领之典书坊以右庶子二人领之右庶子正四品下皇朝因之至龙朔二年始改典书坊为右春坊右庶子为太子右中防咸亨元年复旧在东宫职拟中书令】掌侍从左右献纳啓奏宣传令防之政令中舍人为之贰
　　国朝至道元年诏【见左庶子门】
　　元祐官品令右庶子从五品
　　太子书防制式【贞观中诏曰皇太子与百官书疏未有制式近代以来例皆名自无以别贵贱今凡处分论事之书皇太子并宜画令右庶子以下各署名宣奉行其余与诸亲及师傅等书皆不在此限】献赋述储贰事【李百药授右庶子时太子颇留意典坟然闲燕之后嬉戏过度百药作賛道赋以讽焉辞多不载帝遣使谓百药曰朕于皇太子处见卿献赋悉述古储贰事以诫太子甚是典要朕选卿以辅弼太子正为此事大称所委但须善始令终耳因赐防物五百段】房杜【隐太子以房龄杜如晦为太宗所亲礼甚恶之遂谮之于髙宗由是并被驱斥隐太子有变也太宗令长孙无忌召龄及如晦令衣道服潜引入阁计事及太宗入春宫擢拜太子右庶子赐绢五千段】端居守道闭关六年【赵宗儒字秉文罢相为右庶子宗儒端居守道勤奉朝请而已德宗闻而嘉之二十年迁吏部侍郎召见劳之曰知卿闭闗六年故有此拜】遣户奴夜以马挝击之【张素转右庶子时承干居春宫颇以游畋废学素谏不能纳太宗知素在东宫频有进諌擢授银青光禄大夫行太子左庶子承干嫉其数諌遣户奴夜以马挝击之殆至死承干又尝于宫中击鼔声闻于外素叩阁请见极言切諌承干乃出宫鼓对素毁之】药石相报【髙季辅授太子右庶子上疏切諌时政得失特赐钟乳一剂曰进药石之言故以药石相报】撰諌苑【于志宁为左庶子以承干数亏礼度志在匡救撰諌苑二十卷讽之太宗赐黄金十斤】
　　中舎人
　　魏畧张茂字彦林上便宜擢为太子舍人
　　晋职官志中舍人四人咸宁四年置以舍人才学美者为之与中庶子共掌文翰职如黄门侍郎在中庶子下洗马上
　　宋百官志中舎人四人汉东京太子属官有中允之职在中庶子下洗马上疑若今中舍人矣
　　南齐百官志东宫职僚有太子中舎人
　　隋百官志梁中舍人四人功髙者一人与中庶子祭酒共掌其坊之禁令又有通事守舍人典法守舍人员后齐门下坊中庶子通舍人通事守舎人主事守舍人各四人隋门下坊置内舍人炀帝减内舍人二人
　　六典太子右春坊太子中舎人二人正五品上【本汉魏太子舎人也晋惠帝在储宫以舎人四人有文学才美者与中庶子共理文书至咸宁二年齐王攸为太傅遂加名为中舍人位叙同尚书郎其后资髙渐拟黄门侍郎班同门大夫次尚书郎下髙功中舍人与髙功中庶子共掌禁令纠正违阙侍从左右傧相威仪尽规献纳奏事文书皆典综之监盒尝药大小防二官举案正直从大小驾一人前部防驾一人后部防驾同中庶子日月捡奏直臣名更直五日典文防如中书郎宋四人齐一人梁有四人髙功一人与中庶子祭酒共掌其坊之禁令班第八正六品陈因之后魏第五品上北齐门下坊有四人品同后魏隋改为太子内舎人四人正五品上炀帝减二人皇朝复为中舍人职拟中书侍郎】职【见右庶子】
　　唐百官志右春坊中舍人二人正五品中庶子掌侍从献纳啓奏中舎人为之贰皇太子监国下令则画日至春坊则庶子宣中舎人奉行【隋内舍人典书坊武徳初改曰中舍人永徽元年避太子名改中人曰内舍人龙朔二年改中舍人曰右賛善大夫】
　　国朝官品令太子中舎人从七品
　　诣伏生受尚书【前汉书文帝使鼂错受尚书伏生所还拜太子舍人】美丽自喜【董贤为太子舍人哀帝即位为郎传漏殿下贤为人美丽自喜上见而悦之】五日洗沐交知皆天下名士【汉杂事郑当时为太子舍人每五日洗沐常置驿马长安请谒賔客以夜继日常恐不徧然其交知皆天下名士】严而有威【束观汉记侯霸字君房为人严而有威为太子舍人】置针氊中【晋杜锡预之子为太子中舍人性亮直忠烈屡諌愍怀太子言辞恳切太子患之后置针于锡常所坐氊中刺之流血他日太子问之锡对以醉不知太子曰君喜责人何自作过也】出则骖乗入侍左右【茍悦汉记董贤少为太子舍人美丽自喜上即位见幸出则骖乗入侍左右】
　　舍人
　　前汉百官表太子太傅少傅属官有太子舍人
　　后汉百官志太子舍人二百石本注曰无员更直宿卫如三署郎中【汉官曰十三人选良家子孙】凡初即位未有太子官属皆罢为舎人不省领属少府
　　晋职官志舍人十六人职比散骑中书等侍郎
　　宋百官志无员掌宿卫如三署郎中
　　隋百官志梁舎人十六人掌文记后齐典书坊舎人二十人隋典书坊舎人八人帝改为太子舍人为管记舎人减置四人
　　挚虞决疑要注太常弟子通三经补太子舍人晋置十六人掌表啓
　　唐百官志右春坊太子舎人四人正六品上掌行令书表啓诸臣上皇太子大事以牋小事以啓其封题皆上右春坊通事舎人开封以进其事可施行者皆下于舍人与庶子参详之然后进不可则否
　　六典太子舎人四人正六品下【汉成帝时太学弟子三千人王莽秉政嵗课一科二十人为太子舎人晋十六人品第七班同食官令在洗马下掌表啓牋防髙功一人与髙功庶子共掌一坊禁令纠诸逋违从驾则正直从次直守妃出则次直从宋四人齐一人梁庶子下有太子舎人十六人职如晋氏班第三从八品陈因之后魏有太子舍人员北齐二十人从第六品隋八人皇朝四人龙朔二年改为太子右司议郎咸亨元年复为太子舍人】
　　掌侍从行令书令旨及表啓之事
　　国朝元祐官品令太子舍人从七品
　　名问【晋书王衍以名问起为太子舍人】机云不及【晋中兴书顾荣字彦先时呉朝人士入洛者陆机陆云及荣三人而已机云虽有才藻清洁不及荣也选补呉王郎中令迁太子舍人】经博有美于张华【晋诸公讃张华博识多闻无物不知卢浮髙郎经博有美于张华起家为太子舍人】举为大臣以慰后闻之士【山涛啓事臣近举汜源为太子舍人源见称有德素乆沈滞举为大臣欲以慰后闻之士】应对闲敏【沈约宋书王僧达太保之少子也文帝闻其早慧召见徳阳殿应对闲敏上甚嘉之少好学善属文为太子舍人】正情过于沆文章不减溉【梁到洽天监初与溉俱防擢用尤见赏识弟沆亦齐名髙祖问待诏丘迟曰到洽何如沆溉对曰正　　情过于沆文章不减溉加以清言殆将难及即召为太子舍人】赋诗赐帛【到洽为太子舎人御幸华光殿诏洽及沆萧琛任昉侍醼赋二十韵诗以洽辞为工赐帛二十疋髙祖谓昉曰诸到可谓才子昉对曰臣尝窃议宋得其武梁得其文】出总庶政入为賔友【后魏书崔伯少有隽才号曰冀州神童苻融□冀州虚心礼敬拜阳平公管征东记室出总庶政入为賔友众务修理处断无滞苻坚闻而奇之召为太子舍人】兼东宫学士【隋李百药开皇初为通事舍人迁太子舍人兼东宫学士或嫉其才而毁之乃谢病免】来李【唐李义府贞观中以太子舍人加崇贤馆学士与议郎来济俱以文翰知名时人谓之来李】諌召女乐【宗在东宫盛择宫寮拜贾曽为太子舍人时太子频遣使访召女乐曽啓諌并令禁断太子手令答曰比尝闻公直正信亦不虚许寡人近日颇寻典籍至于政化徧所留心女乐之徒亦已禁断公之所言雅符本意】黄逋村中何尝有【呉国志杨廷式宪臣举明经为京官将除太常博士既而除太子舍人甚恚乡人翁承賛闻之谓人曰吾进士及第宏辞登科求一直馆学士尚未得廷式乃悟曰黄逋村中何尝有太子舍人吾幸多矣乃就官】
　　右谕徳
　　唐百官志右春坊右谕徳一人品如左春坊【注见左谕徳】六典右谕徳一人正四品下【龙朔二年置职拟右散骑常侍】掌如其左凡皇太子朝宫臣则列侍于右阶之下出入则骑从于正道之右国朝元祐官品令太子右谕徳正六品
　　右賛善大夫
　　唐百官志右賛善大夫五人正五品上【龙朔二年改中舍人曰右賛善大夫仪凤四年置左右賛善大夫各十人以同姓为之景龙二年始兼用庶姓以比諌议大夫】
　　六典太子右賛善大夫五人正五品上【龙朔二年改太子中允为右賛善大夫咸亨元年复为中允而賛善大夫不废又加置五人职比谏议大夫】掌如其左凡皇太子朝宫臣则列于右阶之下
　　侍直【唐贞元十六年以山人崔芋为右賛善大夫侍直新名也】
　　通事舍人
　　隋百官志梁通事舎人二人视南台御史多以余官兼职后齐门下坊通事守舍人四人隋典书坊通事舎人八人
　　六典太子通事舎人八人正七品下【齐职仪中庶子下有门下通事守舎人四人三品勲録叙武冠朱服又庶子下有内典书通事舍人品服同舎人拟中书通事舍人掌宣传令防内外啓奏梁中庶子有通事舍人一人视南台御史并一班从九品陈因之隋炀帝改太子通事舍人为宣令舍人皇朝复为通事舍人】掌导引东宫诸臣辞见之礼及臣下劳问之事凡大朝谒及正冬百官与诸方之使者参见东宫亦如之若皇太子行先一日京文武官职事九品以上奉辞及还宫之明日参见亦如之
　　国朝至道初夀王府内知客王继英为左清道率府副率兼左春坊谒者【谒者本内侍之职东宫无此名只有太子通事舍人今继英以士为谒者之职天禧中亦承其故有司之失也】
　　长于政事【梁殷不害长于政事兼饰以儒术为东宫通事舍人时朝政多委东宫不害与舍人庾肩吾直日奏事梁武帝谓肩吾曰卿是文学之士吏事非卿所长何不使殷不害来耶其见知如此】
　　太子内坊
　　典内
