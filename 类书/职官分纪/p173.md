<!-- { "loadSidebar": true } -->
　　唐百官志节度使副大使知节度事行军司马副使判官支使掌书记推官廵官衙推各一人同节度副使十人馆驿廵官四人府院法直官要籍逐要亲事各一人随军四人节度使封郡王则有奏记一人兼观察使又有判官支使推官廵官衙推各一人又兼安抚使则有副使判官各一人兼度支营田招讨经略使则有副使判官各一人支度使复有遣运判官廵官各一人【武徳元年因隋旧呼为大总管其年诸州总加号使持节至七年改为大都督贞观三年以后行军即称总管本道即称都督永徽以后除都督带使持节即节度使也景云二年贺拔延嗣除凉州都督充河西节度节度之名始于此至今不改焉】节度使掌总军旅颛诛杀初授具帑抹兵仗诣兵部辞见观察使亦如之辞日赐双旌双节行则建节树六纛中官祖送一次驿輙上闻入境州县筑节楼迎以鼓角衙仗居前旌幢居中大将鸣珂金钲鼓角居后州县赍印迎于道左视事之日设礼案髙尺有二寸方八尺判三案节度使判宰相观察使判节度使团练使判观察使三日洗印视其刓阙嵗以八月考其治否销兵为上考足食为中考邉功为下考观察使以丰稔为上考省刑为中考办税为下考团练使以安民为上考惩奸为中考得情为下考防御使以无虞为上考清苦为中考政成为下考经略使以计度为上考集事为中考修造为下考罢秩则交防以节度使印自随留观察使营田等印以郎官主之锁节楼节堂以节院使主之祭奠以时入朝未见不入私第京兆河南牧大都督大都防皆亲王遥领两府之政以尹主之大都督府之政以长史主之大都防之政以副大都防主之副大都防则兼王府长史其后有持节为节度副大使知节度事者正节度也诸王拜节度大使者皆留京师
　　开元四年剡王嗣直除安北大都防充安抚河东关内陇右诸蕃部落大使亲王遥领节度自此始也
　　十五年兵部尚书河西节度副大使知节度事萧嵩除同中书门下平章事节度如故宰相遥领节度自此始也兵志髙宗永徽之后都督带使持节者始谓之节度使然犹未以名官景云二年以贺拔延嗣为凉州都督河西节度使自此以后接乎开元朔方陇右河东河西诸镇皆置节度使
　　五代职官志后唐天成元年十一月诏雄武军节度衔内宜兼押蕃落使二年诏顷因本朝亲王遥领其在镇者遂云副大使知节度事但年代已深相沿未改今天下侯伯并正节旄惟东西两川未落副大使字宜令今后只言节度使
　　国朝节度使并兼管内观察处置等使以本州刺史长史为节度观察等使不临本部者以它官知判州府事防御团练使刺史不赴本任亦如之干徳五年正月朔乾元殿受朝贺置节度使班在龙墀内金吾将军上故事节度使下带使者位在卿监之下至是时升之开寳三年以同州节度使赵文度为华州节度使不宣制诰牒与节制同淳化五年皇子益王元杰改封吴王行扬州润州大都督府长史领淮南镇江两军节度翰林学士张洎上防以为带长史非便太宗令俟异日除授并改正之咸平二年十月诏自今亲王节度使如授大都督府更不带长史成徳军【兼真定尹】永兴军【兼京兆尹】鳯翔【兼鳯翔尹】防国军【兼河中尹】荆南【兼江陵尹】剑南西川【兼成都尹】山南西道【兼桥道使兴元尹】建康军【兼江宁尹以上兼尹】天雄军【兼河堤大名尹】徐州武宁军兖州泰宁军【周广顺二年降为防御州以慕容彦超叛命初平故也国朝改泰宁军】陜州保平军【梁开平二年改镇国后唐同光元年为保义国朝改保平】潞州昭徳军【梁龙徳三年改正义军节度以李继韬归顺故也后唐同光元年复为安义军长兴元年复旧名昭义国朝改为昭徳军】扬州淮南【兼营田使】福州威武军【兼三司发运使以上六州兼大都督长史】杭州宁海军【兼堤堰桥道使】越州镇东军【兼堤堰桥道使上二州并兼大都督】安州安逺军【后唐同光元年改为安逺军节度至晋天福五年降为防御使所管申州割许州以李金全叛命初平故也汉天福十二年复为安逺军节度至周显徳元年十月又降为防御使国朝复旧】延州彰武军洪州镇南军鄂州武昌军防州宁江军广州清海军夏州定难军【兼押蕃落使以上七州并兼都督】青州镇海军【晋开运元年降防御州与登州莱淄三州并属京以杨光逺判命初平故也汉天福十二年复为平卢军节度国朝改镇海军兼押新罗渤海两蕃使】郓州天平军【兼河堤使】曹州彰信军【晋开运二年升为威信军节度汉天福十二年降为刺史周广顺二年复升彰信军节度以单州之国朝因其名】宻州安化军陈州镇安军【晋开运二年升镇安军节度汉天福十二年降为刺史周广顺元年升为防御州二年升为镇安节度以颍州之国朝因其名】许州忠武军【梁开平元年改正国军后唐元年十月复改忠武军国朝因之】孟州河阳三城【兼河堤使】襄州山南东道【晋天福七年降为防御州直属京所管均房二州割邓州以安从进叛命初平故也汉天福十二年复旧为河阳三城节度使国朝因之兼桥道使】邓州武胜军【梁开平三年升为宣化军节度割泌随复郢四州之与襄州分江心为界后唐同光元年改为威胜军周广顺二年改武胜军改讳也国朝因之】滑州武成军【唐光启二年改宣义军节度唐同光元年复为义成军国朝改武成军兼河堤使熙宁中废为郡今复为军】房州保康军郑州泰宁军【兼河堤使】金州昭化军【晋天福四年升为懐徳军节度天福十二年复降为防御州国朝又改为昭化军】蔡州淮康军澶州镇宁军【晋天福三年初升为防御相州移理所于徳胜渡九年升为节度号镇宁军以濮州之国朝因之】定州定武军相州彰徳军【梁贞明元年魏博节度杨师厚薨乃制相州建节寻军乱以地归后唐庄宗复为属郡魏州晋天福三年复升为彰徳军节度以澶魏二州之】沧州横海军【梁干化二年改为顺化军节度以张万进归顺故也后唐同光元年复改为横海军国朝因之】贝州永清军【晋天福三年升为永清军节度以博冀二州之周显徳元年降为防御国朝复旧今降刺史】邢州安国军【梁开平二年建为保义节度使割洛恩二州之后唐同光元年改为安国军】晋州建雄军【梁开平四年升为定昌军节度以绛泌二州之后唐同光元年改建雄军国朝因之】抚州永安军麟州镇西军同州定国军华州镇潼军【初名感化后唐同光元年改镇国周显徳元年降为刺史直属京国朝改为镇潼军】耀州感徳军【梁正明元年改崇州升为静胜军节度后唐同光元年改顺义军二年降团练州周显徳二年升为刺史属京国朝复旧】邠州静难军【国朝兼押藩落使】泾州彰化军【兼押藩落使】鄜州保大军秦州雄武军【兼押藩落使】庐州保信军夀州忠信军【后唐天成三年升为忠信军节度国朝因之】亳州集庆军【兼河堤使】宣州宁国军防州昭信军【后唐长兴二年升为昭信军节度国朝因之】苏州平江军【兼堤堰桥道使】润州镇江军【兼堤堰桥道使】明州奉国军湖州昭庆军婺州保宁军潭州武安军泉州平海军建州建宁军梓州剑南东川【旧曰安静国朝兼营田使】遂州武信军【国朝兼桥道使】利州宁武军【国朝兼桥道使】阆州安徳军【后唐天成四年升为保宁军节度国朝改为安徳】洋州武康军黔州武泰军桂州静江军邕州建宁军【旧曰建武】容州宁逺军
　　凡化外诸镇节度使并兼观察处置等使应州彰国军【后唐天成元年升为节度以兴唐军为应州以之国朝因其名】丰州天徳军云州大同军【后唐同光二年复为大同军节度以应之国朝因其名】灵州朔方军【大都督】洮州保顺军【后唐长兴四年升为保顺军节度国朝因其名】沙州归义军梁州河西军【兼押藩落使】朔州振武军【兼押旧落营田使】胜州振武军【以上十州并塞外】安北天徳军【大都督】
　　谈苑五代以来节帅牧专多遣亲吏往诸道往来贩易所过不收率以致富养马至千匹仆厮至一千余人国初大功臣十数人犹袭旧风太祖患之未革其大平兴国初遂下诏禁之侯伯但给其俸及盐酒商税课利分数钱后又罢之定嵗给公用自三万贯及千贯自此藩镇量入为用无复向之毫侈太平兴国初右拾遗李干上言诸道藩镇所管支郡多遣亲吏掌其市征留滞商贾不便诏邠宁泾原渭鄜坊延丹陜虢襄均房复邓唐澶濮宋亳郓济曹单青淄兖沂贝冀滑卫镇深赵定祁等支郡并直属京师不节镇
　　元祐官品令节度使从三品
　　节度使为正任
