<!-- { "loadSidebar": true } -->
　　德业优深【隋杨汪字元度勤学专精左氏传通三礼解褐为周兾王侍读王甚重之毎曰杨侍读德业优深孤之穆生也】朱门闭影【梁陶景十嵗得葛洪神仙传昼夜研寻便有养生之志读书万巻一事不知以为深耻未弱冠齐高帝作相引为诸王侍读除奉朝请虽在朱门闭影不交外物唯以披阅为务既而脱朝服挂神武门上表辞禄诏许之及发公卿祖之供帐甚盛乃止于句曲山自号华阳陶隠居士梁武帝早与之游及即位恩礼愈笃手敕招之不出国家每有吉防征讨大事无不咨询时人谓之山中宰相】有仲宣之才【徐摛字士秀晋安王纲出戍石头梁武帝谓周舍曰我求一文学俱长兼有行者吾欲令与晋安逰处舍曰臣外弟徐摛形质陋小若不胜衣而堪此选帝曰必有仲宣之才亦不简其容貌乃以擒为侍读】形质陋小若不胜衣【上】想卿节义之风故有斯赠【唐姚思亷初为代王侍读防义师尅京城时府寮骇散唯思亷侍王不离其侧兵将升殿思亷谓之曰唐公举兵本匡王室卿等不宜无礼于王众服其言于是布列阶下高祖闻而义之许其扶王至顺阳□下泣拜而去观者咸叹曰忠烈之士也仁者有勇此之谓乎太宗居藩引为文学及亲征徐圆朗思亷时在洛阳太宗尝从容言及隋亡之事慨然叹日姚思亷不惧兵刄以明大节求诸古人亦何以加也因寄物三百段遗之其书日想卿节义之风故有斯赠】挞诸子必极楚痛【九国志后蜀刘保义迁户部郎中充诸王侍读赐金紫孟昶问以经义称防转给事中保义鲁质性复严急毎捶昶诸子必极楚痛号泣而后止诸乳母密遣人语保义曰王侯家子弟何过挞辱之保义怒曰膏梁之不训则豚犬尔汝妇人何知耶俄罢侍读而卒】
　　侍讲
　　国朝太平兴国四年别置以常参官充【又置侍读以常参官充】元祐官品令【与侍读并见翊善】
　　伴读
　　国朝有皇孙教授南北宅伴读説书皆无定员
　　説书
　　国朝无定员天圣三年以嘉州録事参军国子监説书张惟翰充蔡州团练使允弼宅教授上曰诸宫院教授非止讲习经防亦须选择履行端慤者中书门下奏曰惟翰元自铨曹选入国学进士及第必有行止欲送入内侍省依例引见因命之十一月惟翰为著作
　　教授
　　国朝至道元年以司门员外郎孙蠙充皇侄皇孙教授时中书言案唐文宗朝宰臣李石奏太子有侍读诸王亦有侍读无降杀之礼改为奉诸王讲读今皇侄皇孙官是环卫之职请以教授为名从之治平元年诏子弟不率教俾教授官本位尊长具名申大宗正司量行戒责教授官不职不能勉励大宗正司察访以闻初上以宗室自率府副率以上八百余人其奉朝请者四百余人而教学之官六员而已因命増置凡皇族年三十以上者一百三十人置讲书四员年十五以上者三百九人増置教授五员年十四以下者别置小学教授十二员并旧六员为二十七员以分教之上谓韩琦等曰凡事之行患于渐乆而怠废况为学之道尤戒中止诸宗室之幼者仍须本位尊长常加率励庻不懈堕可召舍人谕此意作诏戒勉之二年七月诏睦亲广亲宅小学教授选歴任及供职通满七考其未供职七考者供职及一年与转官又供职三年及许外任自今有阙令国子监举其出身京官或选人年四十以上者
　　侍教
　　国朝咸平四年以前知洺州永年县刘士元为大理寺丞南宫侍教大中祥符三年诏南宫北宅大将军以下各赴书院与侍教伴读等讲读经史应诸院十嵗以上并须入学毎日受经书学至午后乃罢仍委侍教等勤心诱劝无令废坠
　　公主邑司官【令丞　録事】
　　六典公主邑司令一人从七品下【汉书百官表宗正属官有公主家令公主所食曰邑晋太康中为长山长公主置家令一人宋齐以后时有其职隋氏复置皇朝因之神龙初公主府并同王府置官属景云初罢】丞一人从八品下【晋起居注云太康十一年诏曰南郡公主家令丞缺何以不补隋有其职皇朝因之】録事一人从九品下【皇朝因隋置】各掌主家财货出入田园徴封之事其制度皆宗正焉国朝公主宅惟置中使一人管勾
　　大宗正司【知宗正司事　同知宗正司事同勾管宗正司事】
　　国朝庆厯初置此以允让允弼同领使相承择宗室任之掌治宗室治平元年増置同知大宗正事一员擢宗惠为之【诏以为宗室数倍于前而宗正司事亦滋多乃増置马】
　　至和二年以皇兄汝南郡王子右领军卫大将军宗师为康州刺史北海郡王允弼子右监门卫将军宗乔为右领军卫大将军皆以其父领大宗正司乆因乾元节推恩特迁之后毋得为例【今知大宗正司毎嵗有与减磨勘恩例乃縁其制也】熈宁元年以皇伯吉州团练使宗惠权同管勾大宗正司事候允弼服阕依旧
　　予尝修玉牒知国家庆绪之繁衍治平中宗室四千余人男女相半存亡亦然亲王置翊善侍讲记室余则逐宫院置都讲教授嵗时有喜庆则燕崇政殿或太清楼命之则课其书礼或赋颂歌诗择其能者而推赐噐币以旌劝之【景祐三年始置大宗正司以濮王及彰化军留后守节同领其事凡有所奏请不得専达必宗正司详酌而后以□所以勉进其敦睦而纠正其愆违也其后増置讲书官四员列置小学教授十二员又増同知大宗正一员而置官益多其踈属又听其出外官则自厉而向学者弥众矣】
　　丞
　　国朝熈宁三年大宗正司置丞二员命都官员外郎张稚圭知丞事继以光禄事丞李德刍同知丞事诏于芳林园内置司

　　职官分纪卷三十二
　　钦定四库全书
　　职官分纪巻三十三
　　宋　孙逢吉　撰
　　总将军
　　周礼夏官大司马凡制军万有二千五百人【一乡之民也凡起徒役家人也】一王六军【六卿之数】大国三军【公侯之封】次国二军【诸伯之封】小国一军【子男之封】军将皆命卿【位视六事之人同于六军之大夫也春秋之将列国有以正卿为将军又以亚卿一人为佐用执政者贪其权以陵迟皆非周公之旧也】
　　左传防公十三年晋侯搜于绵上以治兵使士匄将中军辞曰伯游长昔臣习于知伯是以佐之非能贤也请从伯游荀偃将中军士匄佐之使韩起将上军辞以赵武
　　史记齐景公召穣苴与语大悦以为将军将兵扞燕文帝后六年匈奴入上郡周亚夫为将军居细栁宗正刘礼为将军居霸上祝兹侯徐厉军棘门以备胡十万之军无必乱【尹子十万之军无将军必乱】斩庄贾以徇三军【史记齐景公以司马穰苴为将军苴曰臣素卑贱君擢之□伍之中加之大夫之上士卒未附百姓不信人防权轻愿得君之宠臣国之所尊以监军景公许之使庄贾徃穰苴与庄贾约曰日中防于军门穰苴先驰至军立表下漏待贾贾素骄贵不甚急亲戚左右送之留饮日中贾不至穰苴则仆表次漏入行军约束既定贾至苴曰将受命之日则防其家临军约束则防其亲援抱鼔之急则忘其身召军正问曰军法后时者云何对曰当斩遂斩庄贾以徇三军】斩爱姬【孙武以兵法见于呉王阖闾曰可以小试勒兵乎对曰可也阖闾曰可试以妇人乎曰可许出宫中美女百八十人孙子分为二队王之宠姬二人各为队长皆令持防令曰汝知心与左右手背乎曰知孙子曰前则视心左视左手右视右手后视背妇人曰诺设鈇钺三令五申鼔之妇人大笑乃斩左右队长呉王防上见斩爱姬曰吾非两人不食曰已斩讫乃使下令曰寡人知将军能用兵矣休就舍也】死绥【魏志太祖令曰司马法将军死绥绥却也有前一尺无却一寸】晓畅军事【蜀诸葛亮出师表曰将军向宠性行淑均晓畅军事试用于昔日先帝称之曰能是以众议举宠为督愚以营中之事悉以咨之必能使行阵和睦优劣得所也】
　　大将军【上大将军上将军附】
　　后汉书灵帝时望气者以为京师当有大兵两宫流血大将军司马许凉説何进曰太公六韬有天子兵事可以威厌四方诏进大发兵讲武于平乐观下起大坛上建十二重五采华盖十丈坛东北为小坛复建九重华盖九丈列歩兵骑士数万人结营为阵天子亲出临军驻大华盖下进驻小华盖下礼毕帝躬擐甲上马称无上将军行阵三匝而还
　　后汉百官志将军不常置本注曰掌征伐背叛比公者品第一大将军【蔡质汉仪曰汉兴置大将军位次丞相】初武帝以卫青数征伐有功以为大将军欲尊宠之以古尊官惟三公皆将军始自秦晋以为卿号故置大司马官号以冠之其后霍光王鳯等皆然成帝绥和元年赐大司马印绶罢将军官世祖中兴呉汉以大将军为大司马景丹为骠骑大将军位在公下和帝即位以舅窦宪为车骑将军征匃奴位在公下还复有功迁大将军位在公上复征西羌还免官罢安帝即位西羌防乱复以舅邓隲为车骑将军征之还迁大将军位如宪数年复罢自安帝政治废缺始以嫡舅耿寳为大将军常在京都顺帝即位又以皇后父兄弟相继为大将军如三公焉【梁兾别传日元嘉二年又加兾礼仪大将军朝到端门若龙门谒者将引増掾属舍人令史官骑鼓吹各十人】长史司马皆一人千石【东观书曰宪作大将军置长史司马员吏官属位次太傅】本注曰司马主兵如太尉从事中郎二人六百石本注曰职参谋议【东观书曰大将军出征置中防军一人】掾属二十九人令史及御属三十一人本注曰此皆府员职也
　　续汉志大将军营有五部部三校尉部下有曲曲有军候一人韦昭辨释名大将军将军之大者位在公上应劭汉官仪和帝以窦宪为大将军乃冠三公
　　魏志黄初中车骑将军曹仁为大将军明帝青龙三年以大将军司马宣王为太尉
　　通典魏黄初中始有上大将军以曹真为之呉亦以陆逊为上将军
　　晋职官志大将军古官也汉武帝置冠以大司马名为崇重之职及汉东京不常置为之者皆擅朝权至景帝为大将军亦受非常之任后以叔父孚为太尉改大将军在太尉下及晋受命犹依其制位次三司下后复在三司上太康元年琅邪王伷迁大将军复制在三司下伷薨复如旧大将军开府位从公者为武官着武冠平上黒帻
　　宋百官志大将军一人凡将军皆掌征伐周制王立六军晋献公作二军公将上军将军之名起于此也楚懐王遣三将入闗宋义为上将汉高祖以韩信为大将军汉西京以大司马冠之汉东京大将军自为一官位在三司上魏明帝青龙二年晋宣帝自大将军为太尉然则大将军在三司下矣其后又在三司上晋景帝为大将军而景帝叔父孚为太尉奏改大将军在太尉下后复旧
　　南齐书百官志大将军宋元嘉用彭城王义康为之后无人齐以为赠
　　隋百官志梁武受命多循齐旧陈承梁大将军以为赠后齐制官多循后魏大司马大将军是为二大并典司武事后周建德四年増置上大将军隋高祖采后周之制置上大将军并为散官不理事上大将军从二品大将军正三品炀帝十二卫各置大将军一人将军二人总府事并统诸鹰扬府
