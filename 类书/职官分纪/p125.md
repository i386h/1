<!-- { "loadSidebar": true } -->
　　晋职官志渡江后哀帝省都水长孝武复置都水使者汉水衡之职也汉又有都水长丞主陂池灌溉保守河渠属太常汉东京省都水置河隄谒者魏因之及武帝省水衡置都水使者一人以河隄谒者为都水官属及江左省河隄谒者置谒者六人
　　宋百官志都水使者一人掌舟船及运部魏世主天下水军舟船器械晋武省水衡置都水使者而河隄为都水官属有参军二人谒者一人令史减置无常员晋西朝有参军而无谒者则江左置也懐帝永嘉六年胡入洛阳都水使者爰濬先出督运得免然则武帝置职便掌运矣江左省河隄
　　隋百官志梁以都水使者为太舟卿是为冬卿置丞及功曺主簿太舟卿梁初置水台使者一人参军事二人河隄谒者八人七年改焉位视中书郎列卿之最末者也主舟航隄渠陈太舟卿【中二千石】后齐都水台管诸津桥使者二人参军十人又领都尉合昌坊城等三局尉皆分司诸津梁隋都水台使者及丞各二人参军三十人河隄谒者六十人録事二人领掌船局都水尉二人又领诸津上津每尉一人丞二人中津每尉丞各一人下津每典作一人津长四人开皇三年废都水台十三年复置仁夀元年改台为监更名使者为监十二年都水监改为使者增为正五品丞为従七品统舟檝河渠二署舟檝署每津置尉一人五年又改使者为监四品加置少监为五品后又改监为令【从三品】少监为少令【从四品】唐职官志都水监龙朔二年改都水为司津监咸亨元年复旧垂拱元年改都水监为水衡监
　　水都　监使者二人【正五品上】掌川泽津梁之政令总舟檝河
　　渠二署之官属凡虞衡之采捕渠堰陂池之壊决水田斗门之灌漑皆行其政令丞二人主簿二人録事一人府五人史十人掌固三人
　　六典都水使者二人正五品上【夲周官川衡之职汉太常大司农少府内史主主爵中尉其属官各有都水长丞至成帝以都水官多置左右使者各一人则刘向防左都水使者是也至哀帝罢之晋置都水台都水使者一人掌舟檝之事官品第四又有左右前后中五水衡晋起居注及元康百官表陈慎戴熊俱以都水使者领水衡都尉宋孝武帝省都水台置水衡令斋氏复置都水台使者一人梁天监七年改太舟卿为冬卿班第九吏员依晋又加当闗四人陈因之后魏亦二官并置建都水使者正第四品中氷衡都尉从五品中太和二十二年都水使者従五品而省水衡北齐都水台使者二人后周有司水中大夫一人隋开皇三年省都水入司农十三年复置仁夀改为都水监帝复为使者正五品大业五年又改使者为监加至四品又置少监五品后改监为令从三品少监为少令从四品皇朝改为都水署将作令从七品下贞观中复为都水使者从五品上龙朔二年改为司津监咸亨元年复为都水使者光宅元年改水衡都尉神龙元年复旧】掌同唐职官志
　　舟檝署令一人正八品下【汉中尉属官有都船令丞水衡都尉有辑】
　　【濯令晋水衡令各有船曹吏齐职仪有船官典军一人后周有舟上中士一人隋都水使者领】
　　【掌地局都尉二人帝改为舟檝署令一人皇朝因之】丞二人正九品下【汉有都船丞辑濯丞隋炀帝置舟檝署丞二人皇朝因之】令长公私舟船及运漕之事丞为之贰诸州运至京都者则经其往来理其隐失使监漕监之
　　河渠署令一人正八品下【秦及两汉都水衡属官有河隄谒者则河渠之职也隋帝取史记河渠书之义以名署令一人皇朝因之】丞一人正九品上令掌供川泽鱼醢之事丞为之贰
　　诸津令一人正九品上【列女传有赵津吏女自后无闻晋令都津渡二十四所各置监津吏一人北齐三局尉皆分司诸津桥之事后周有掌津中士一人掌津渡川渎之制而为之桥梁隋都领诸津上津每尉一人丞二人中津尉一人丞一人下津尉一人每津典作一人津长四人皇朝改置令丞】丞一人从九品下【皇朝因隋置诸津在京兆河南界者都水监在外者当界州】诸津令各掌其津济渡舟梁之事丞为之贰
　　国朝初欲修水官故専置都水监以代三司河渠司事欲重其任以御史知杂判监事后亦不常其官嘉祐八年以龙图阁直学士吏部郎中知审官院韩贽兼判都水监初置都水监以知杂御史判至是知杂赵抃辞以不知水事故命贽焉
　　都水监掌内外河渠修完隄堰防导水势及判水运之事
　　元祐官品令都水使者正六品
　　有巧思【晋诸公讃陈勰字太和殿中将军有巧思迁都水使者杨佺期洛阳记云千金堤勰所起】　起千金堤【上】献甫知死【唐尚献甫善于天文则天时为浑仪监长安三年献甫奏曰臣夲命纳音在金令荧惑犯士诸侯太史之位荧惑火也火能尅金是将死之兆则天曰朕为卿无忧矣其秋献甫为水衡都尉谓曰水能生金令又去太史之位卿无忧其秋献甫卒】修狭河岸扼束水势【国朝治平二年赏狭河官吏初嘉祐六年以汴河久不浚命都水监与江淮两浙荆湖制置发运使李肃之相度利害都水监奏汴河自西以上至南京道直流驶不须浚治自南京水道至汴河口水濶散漫以故多浅欲乞自南京至都门三百里修狭河木岸扼束水势令深驶为之可足诏从之而岸木不足又募民出杂稍度以为僧凡用梢椿竹索三百八十四万四千为岸二万一千四百步自祖宗时固以尝狭河其后不复狭方兴是役议者以为罕见閧然以为不利及成人皆便之】
　　丞【沿革见监门】
　　六典丞二人从七品上【前汉都水衡皆有丞后汉省晋初置都水使者有防事二人盖丞之职也宋因之孝武帝都水台置水衡令亦无丞梁天监七年置大舟卿始置丞一人班第一陈氏因之后魏有参事六人北齐有防事一人并丞之任也隋初置都水台有丞二人正第八品上大业三年加从七品皇朝为都水置丞从八品下贞观中改为使者以署为监加丞秩至从七品上】掌判监事凡京畿诸水禁人因灌漑而有费者及引水不利而穿凿者其应入内诸水有余则任诸王公公主百官家节而用之
　　国朝嘉祐三年孙琳王叔夏并知监丞公事
　　熙寜四年宫苑使带御器械程为都大提举黄御河同签书外都水监丞公事
　　元祐官品令都水监从八品
　　主簿
　　六典主簿一人从八品下【晋令水衡都尉置主簿一人左右前后中五水衡皆有主簿梁天监七年大舟主簿七班之中第三与宗正主簿同后魏北齐并不置大业中置主簿一人皇朝因之】掌印勾检稽失凡运及渔捕之有程者防其月日而为之纠举
　　国朝元祐官品令都水监主簿从八品

　　职官分纪卷二十三
　　钦定四库全书
　　职官分纪巻二十四
　　宋　孙逢吉　撰
　　殿中省
　　汉仪注省中有五尚即尚食尚冠尚衣尚帐尚席或云秦置六尚谓尚衣尚冠尚食尚沐尚席尚书若今殿中之任
　　南齐百官志内外殿中监各一人
　　隋百官志后齐殿中局殿中监四人【掌驾前奏引行事制请修补春耕则进耒耜】门下省隋髙祖门下省统殿中局监二人直长四人炀帝取殿内监名以为殿内省置监【正四品】少监【从四品】丞【从五品】各一人掌诸供奉又有奉车都尉十二人掌进御舆马统尚食尚药尚衣尚舍尚乘尚辇等六局各置奉御二人正五品皆置直长以贰之正七品尚食直长六人又有食医员尚药直长四人又有侍御医司医医佐员尚衣即旧御府也改名之有直长四人尚舍即旧殿中局也改名之有直长八人门下省
　　唐百官志殿中省监一人从三品少监二人从四品上丞二人从五品上监掌天子服御之事其属有六局曰尚食尚药尚衣尚乘尚舍尚辇少监为之贰
　　六典殿中省监一人从三品【魏氏初置殿中监品第七晋宋因之齐有内殿中监八人外殿中监八人梁初位不登七班者别署蕴位勲位殿中外监为三品蕴位内监为三品勲位陈因之然其官甚微后魏殿中监从五品下北齐门下省属官有殿中监四人隋外为殿内局监二人品正第六下大业三年分门下省尚食尚药御府殿内等八局太仆寺车府骅骝等署置殿内省监正四品少监从四品丞从五品各一人掌诸供奉又有奉车都尉十二人掌进御舆马统六局皇朝因改曰殿中省龙朔二年殿中监改中御府监为中御大监咸亨复旧】掌乘舆服御之政令总尚食尚药尚衣尚舍尚乘尚辇六局之官属【旧属官又有天藏府开元二十三年省】备其礼物而供其职事少监为之贰凡听朝则率其属执繖扇以列于左右凡大祭祀则进大珪镇珪于壝门之外既事而藏之凡行幸则侍奉于仗内若逰燕田猎则骖乘以从焉【今内别置闲廐使其务多分殿中及太仆之事至于舆辇车马则使掌其内监知其外逰燕侍奉皆不与焉】若元正冬至夫朝防则跪而进爵若和合御药则监视而甞之
　　尚食局奉御二人正五品下【周礼有膳夫内饔秦置六尚有尚食之名如淳以为主天子物曰尚汉因之后遂省并騣于太官至北齐门下省统六局尚食局有典御二人丞监各四人又有集书省统三局有中尚食局典御二人监四人品与尚食同后周有内膳上士二人中士四人凡进食必先尝之至隋开皇初门下省统尚食局有典御二人直长四人食医四人大业三年分属殿内改典御为奉御员二人正五品上皇朝因之龙朔二年改为奉膳大夫咸亨复故】
　　直长五人正七品上【隋开皇初置四人从七品下大业三年加置六人増品为正第七上皇朝因之减置五人】
　　食医八人正九品下【周礼有食医中士二人掌和王之六食六饮六膳百馐百醤八珍之齐隋尚食局有食医皇朝加置八人后周置主食主膳皇朝因之】
　　主食十六人【后周内膳有主食十二人】奉御掌供天子之常膳随四时之禁适五味之宜当进食必先尝凡天下诸州进甘滋珍异皆辨其名数而谨其储供直长为之贰
　　尚药局奉御二人正五品下【自陈梁后魏已往皆太医兼其职北齐门下省统尚药局有典御二人侍御师四人尚药监四人总御药之事又集书省统三局有中尚药局典御二人丞二人中谒者仆射二人总知中宫医药之事隋门下省统尚药局典御二人正五品下侍御医四人正七品上直长四人正七品下医师四十人大业三年分属殿内改为奉御皇朝因之龙朔二年改为奉医大夫咸亨元年复故】直长四人正七品上【隋置正七品下帝加为正七品上皇朝因之】
　　侍医四人从六品上【北齐上药局有侍御师四人隋有侍御医四人皇朝因之】主药十二人药童三十人【汉有药丞主簿后周有主药六人隋有四人药童二十四】人
　　司医四人正八品下【隋大业中置皇朝因之】
