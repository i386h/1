<!-- { "loadSidebar": true } -->
　　官品令工部尚书从二品
　　【陶家后渚监军邹子度以闻诏中书令沈众兼起部尚书构太极殿器械多所创立　案以上陶家云云二十六字器械云云六字俱属注语而原本失其标目注文亦脱佚不完今姑存之】名为称职【隋书长孙平为工部尚书名为称职时有人告大都督邴绍非毁朝廷为愦愦者上怒将斩之平諌曰川泽纳污所以成其深山岳藏疾所以就其大臣愿陛下以山海之量茂寛裕之徳鄙语曰不痴不聋不堪作大家翁此言虽小可以喻大】兄弟相代【唐阎立本代兄立徳为工部尚书兄弟相代为八座时人荣之】遗言毋请諡【国朝治平三年工部尚书宋祁赐諡祁初遗言母请諡至是有司諡曰文】
　　工部侍郎
　　隋百官志工部尚书统工部侍郎二人
　　唐职官志　　六典【并见尚书门】
　　国朝官品令工部侍郎从三品
　　不宜委以独务【国朝乾徳五年艾永迁工部侍郎是嵗上以京城诸仓受纳之际而加量失平民甚苦之乃诏丞相择廷臣以董之丞相即以班簿进呈而永首中上防丞相以丞郎本清望官不宜委以独务乃授户部侍郎致仕者充其烦冗也】不觉笏堕【端拱元年工部侍郎同知京朝官考课雷徳骧求致政先是与赵普不恊普再入相制下之日徳骧方立朝不觉笏堕遂拜章求退避普之仇也】贵家子不可以任丞郎【笔谈太祖重惜名器钱昱自白州刺史求文资得秘书监迁工部侍郎连典数郡无治声上谓宰相曰此贵家子不可以任丞郎改郢州团练使】
　　工部郎中
　　隋百官志隋炀帝改诸曹侍郎为郎又改工部为起部唐职官志工部郎中一员【从五品上】员外郎一员【从六品上】掌同六典
　　六典工部郎中一人从五品上【周礼大司空属官下大夫盖郎中之任也晋宋齐后魏北齐皆为起部郎中梁陈改置起部侍郎后周置冬官小司空下大夫隋初为工部侍郎炀帝去侍字又改工部为起部皇朝因之武徳三年改工部郎中龙朔三年改司平咸亨元年复故光宅神龙并随曹改复】员外郎一人从六品上【后周依周礼置小司空上士盖员外之职也隋皇六年置工部员外郎炀帝改起部承务郎皇朝改为工部员外郎龙朔二年改为司平员外郎咸亨光宅神龙并随曹改复】掌经营兴造之众务凡城池之修濬土木之缮葺工匠之程式咸经度之
　　国朝官品令工部郎中从六品
　　泣諌于玉阶之下【唐蒋系迁工部员外郎又迁本司郎中皆兼史职宰相宋中锡为北军罗织罪在不测系与谏官崔亮泣谏于玉阶之下申锡方减死时论称之】
　　工部员外郎
　　隋百官志【见吏部员外郎门】　　唐职官志　　六典【并见郎中门】国朝官品令工部郎中正七品
　　泣谏【见郎中门】
　　屯田郎中
　　晋职官志武帝置屯田及江左无
　　隋百官志后齐尚书分统列曹祠部统屯田【掌籍田诸州屯田等事】
　　隋工部尚书统屯田侍郎二人炀帝诸曹侍郎改为郎唐职官志屯田郎中一员【从五品上】员外郎一人从六品上六典屯田郎中一人从五品上【汉尚书郎四人其一主户口垦田盖今屯田之任也故汜胜之为侍郎教田三辅是也魏有农部郎曹晋始置屯田郎中东晋及齐梁并左民郎中兼知屯田事后魏北齐并置屯田郎中梁陈并为侍郎亦郎中之任也焬帝曰屯田郎后魏北齐祠部尚书领屯田陈左户部尚书领之隋则工部尚书领之皇朝因称郎中龙朔二年改为司田大夫咸亨元年复故】员外郎一人从六品上【隋开皇六年置焬帝改承务郎武徳三年改员外郎龙朔咸亨随曹改复】掌天下屯田之政令凡军州边防镇守转运不给则设屯田以益军储其水陆腴瘠播植地宜功庸烦省牧率等级咸取决焉
　　国朝屯田郎中掌屯营职分田官庄塘泺之事
　　官品令屯田郎中从六品
　　不博中行都门【国史补省中语曰后行祠屯不博中行都门】兄弟无乡音【北史裴让之十七举秀才为屯田郎中与祖班俱聘宋省中语曰多竒才能祖孝征能赋能诗裴让之让之弟谳之谋之讷之诹之并清立杨愔每去河东士族京官不少裴让之兄弟都无乡音裴文季为不亡也】判高颎父子请防【隋栁或为屯田郎中时三品以上门皆列防左仆射高颎子徳封应国公中牒请防或曰仆射之子更不异居父之防槊已列外门尊有压卑之义子有避父之理岂有外门既设内阁又施事竟不行颎闻而叹服】有宣抚之才【唐沈扶为屯田郎中充山南道宣抚使至邓州奏曰乡县为布黄润两仓督邓琬等先主掌湖南江西运到糙米至淅川县于荒野中囷贮除支用外六千九百四十九石裒烂成灰尘度支牒徽职掌所由自贞元二年邓琬父子兄弟至孙相承二十八年前后禁死九人今琬孙及孙见在初禁勅曰如闻盐钱度支两使此类极多其邓琬等四人资产全卖纳禁系三代瘐死狱中实伤和气邓琬等并疎于天下州府监院如此类不得禁经三年以上速便疎理以闻物议嘉扶有宣抚之才】兼掌仪式【隋初屯田郎兼掌仪式之事】
　　屯田员外郎
　　隋百官志【见吏部员外郎门】
　　唐职官志　　六典【并见郎中门】
　　国朝官品令屯田员外郎正七品
　　虞部郎中
　　晋职官志魏尚书有虞曹晋康穆以后无
　　隋百官志后齐祠部统虞曹隋工部尚书统虞部侍郎一人
　　唐职官志虞部郎中一员【从五品上】员外郎一人【从六品上】掌京城街巷种植山泽苑囿草木薪炭供顿田猎之事六典虞部郎中一人从五品上【周礼地官有山虞泽虞盖虞部之职也魏始有虞曹郎中一人晋因之宋齐省梁陈为侍郎后魏北齐并有虞曹郎中后周有冬官虞部下大夫一人隋为虞部侍郎炀帝去侍字梁陈后齐并祠部尚书领隋则工部尚书领皇朝因之武徳三年加中字龙朔二年改司虞大夫咸亨元年复故】员外郎一人从六品上【后周依周官有山虞泽虞中士并今员外之任也隋开皇六年置炀帝改曰承务郎皇朝复为虞部员外郎龙朔咸亨随曹改复】掌天下虞衡山泽之事而辨其时禁凡援捕畋猎必以其时国朝虞部掌山泽苑囿畋猎取伐木石薪炭柴物之属屏絶猛兽毒药及茶矾场盐池井金银铜铁铅锡坑冶废置收采之事
　　官品令虞部郎中从六品
　　固请闲官以申侍养【唐崔沔睿宗时召拜中书令时沔母老疾在东都沔不忍舍之固请闲官以申侍养由是改虞部郎中】
　　虞部员外郎
　　隋百官志【见吏部员外郎门】
　　唐职官志　　六典【并见郎中门】
　　国朝官品令虞部员外郎正七品
　　水部郎中
　　晋职官志魏尚书郎有水部
　　隋百官志后齐都官统水部隋工部尚书统水部侍郎一人
　　唐职官志水部郎中一员【从五品上】员外郎一人【从六品上】掌天下川渎陂池之政令以导达沟洫堰决河渠凡舟楫灌溉之利咸摠而举之
　　六典水部郎中一人从五品上【后周冬官府有司水中大夫隋文帝为水部侍郎帝去侍字皇朝因之武徳三年加中字龙朔三年改司川大夫咸亨元年复天宝十一年改司水至徳初复　旧员】外郎一人从六品上【后周冬官府有小司水上士则员外之任也隋闻皇六年置炀帝改承务郎皇朝复为水部员外郎龙朔咸亨随曹改复】
　　国朝水部掌川渎河渠津梁舟楫漕运水碾硙之事凡水之政令
　　官品令水部郎中从六品
　　美锦未可便制【梁书刘孝绰兼尚书水部郎奉啓陈谢手敕荅曰美锦未可便制簿领亦宜稍习】为名流所称【何逊字仲言八嵗能赋诗沈约尝谓逊曰吾每读卿诗一日三复犹不能己其为名流所称如此逊为参军兼水部郎】辞控鹤之职【唐员半千五迁正谏大夫兼控鹤内供奉半千以控鹤之职古无其事又授斯任者率多轻薄非朝廷进徳之选疏请罢之由是忤防左迁水部郎中】
　　水部员外郎
　　隋百官志【见吏部员外郎门】
　　六典【见郎中门】
　　国朝官品令水部员外郎正七品
　　以水曹郎处张籍【唐白居易草诗人张籍水部员外郎制云夫文教张则儒行显王泽流则颂诗作君上以张教流泽为意则服儒业诗者宜梢进之顷籍自校秘之任而训国胄今又覈名揣称以水曹郎处籍焉】















　　职官分纪卷十一
<子部,类书类,职官分纪>
　　钦定四库全书
　　职官分纪卷十二
　　宋　孙逢吉　撰
　　枢宻使
　　五代史唐朝择申官一人为枢宻院使与两军中尉谓之四贵天祐元年废梁开平元年改枢宻院为崇政院命敬翔领使仍置判官一人自后不置判官而置副使一人二年置崇政殿直学士二员后又改为直崇政院后唐同光二年复为枢宻院亦置一人凡东西院二员晋天福四年宣徽使刘处让兼枢宻使每有奏议多不称防防处让丁内忧乃命以枢宻院印付中书门下废枢宻院开运元年复置以宰臣桑维翰兼枢宻使新五代史郭崇韬安重诲传呜呼官失其职乆矣予读梁宣底见敬翔李振为崇政院使凡承上之防宣文宰相而奉行之宰相有非其见时而事当上决者与其被防而有所复请者则具记事而入【记事若今学士院谘报今士大夫间以文字往来谓之简帖俚语犹谓之记事也】因崇政使以闻得防则复宣而出之梁之崇政使乃唐枢宻之职盖出纳之任也唐常以宦者为之至梁戒其祸始更用士人其备顾问参谋议于中则有之未始专行事于外也至崇韬重诲为之始复唐枢宻之名然权侔于宰相矣后世因之遂分为二文事任宰相武事任枢宻枢宻之任既重而宰相自此失其职也
　　国朝以枢宻院与中书对持文武二柄号为二府礼遇略同今亦有东西二院印但行东院印置使副使或置知院同知院然使与知院不并置又置签书院事同签书院事
　　治平元年诏枢宻院季一进班簿亦令为册録
　　春明朝退録枢宻院问降宣故事具典故申院案有梁朝宣底二卷朱梁贞明三年四年事每事下有月日云臣李振宣或降官差官或宣事于方镇等处其间有云宣头宣命宣防者梁朝以枢宻院为崇政院始置使以大臣领任以政事贞明年是李振为使当是以宣传上防故名之曰宣而枢宻所出文字之名也似欲与中书敕并行虽无所明见疑降宣始自朱梁之时晋天福五年改枢宻院承防为承宣亦似相合其底乃底本也系日月姓名者乃所以为底闻今仍旧名
　　新制枢宻院掌边防机宻兵符军籍差除路分都监以上及将官诸班直内外禁军之事
　　笔谈予为史馆检讨时枢宻院劄子问宣头所起予按唐故事中书舍人职掌诰诏皆写四本一本为底一本为宣此宣谓行出耳未以名书也晚唐枢宻使自禁中受防出付中书即谓之宣中书承受録之于籍谓之宣底今史馆中尚有梁宣底三卷如今之圣语簿也梁朝初置崇政殿专行宻命至后唐庄宗复枢宻使使郭崇韬安重诲为之始分领政事不关白中书直行下者谓之宣如中书之敕小事则发头子拟堂帖也至今枢宻院用宣及头子本朝枢宻院亦用劄子但中书劄子宰相押字在下副贰以次向上以此为别头子唯给驿马之类则用之
　　使
　　唐刘季述传初延英宰相奏事帝平可否枢宻院使立侍得与闻及出或矫上防谓未然数改易挠权至是诏如大中故事对延英两中尉先降枢宻使候防殿西宰相奏事已毕案前受事李师防请于屏风后録宰相所奏帝以为侵官不许
