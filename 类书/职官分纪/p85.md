<!-- { "loadSidebar": true } -->
　　三俊【唐李绅字公能歌诗讽诵多在人口穆宗诏为翰林学士与李德裕元稹俱在禁署时称三俊情意相善】大手笔【李德裕吉甫之子穆宗即位召入翰林为学士帝在东宫素闻吉甫之名既见德裕尤重之禁中书诏之大手笔多召德裕草之】内相【德宗在东宫素知陆贽名乃召为翰林学士承防德宗异顾歌诗戯狎朝夕陪逰及出居艰阻之中虽有宰臣而谋猷参决多出于贽故当时目为内相】分宰相之权【刘祎之与元万顷等皆召入禁中共撰列女传臣执百寮新诫乐书凢千余卷时又宻令参决以分宰相之权】请废【吴通充翰林学士迁起居舎人知制诰与贽吉中孚韦执谊等同视草陆贽富词藻特承德宗重顾经歴艰难通兄弟又以东宫侍上由是争宠颇相嫌恨贽性褊急屡于上前短通又言承平时上艺书画之徒待诏翰林比无学士祗自至德后天子召集贤学士于禁中草书诏因在翰林院待进止遂以为名奔播之时道途或预除改权令草制今四方无事百揆时序制书职分宜归中书舎人学士之名理须停寝贽以通援引朋党于禁中协力排已故请废之德宗不许】金銮作赋命学士和【陆扆字祥文充翰林学士又拜中书舎人天子顾待特异尝金銮作赋命学士和扆先成帝览而嗟挹之曰朕闻贞元时有陆贽吴通兄弟能作内庭文书后来絶不相继今吾得卿斯文不坠矣】和赋先成【上】进状连署【崔羣为翰林学士羣在内职常以谠言正论于是宪宗嘉赏降宣防云自今学士进状并取崔羣连署方与进来羣以禁宻之司动为故事自尔学士或恶直丑正则其下学士无由上言羣坚不奉诏三疏论奏方允】岂以公事接私财【路随自南式为中书舎人翰林学士有以金帛谢除制者必叱而却之曰吾岂以公事接私财耶】书诏印【元和初别置书诏印学士院主之凡赦书德音立后建储大诛讨拜免三公宰相命将曰制书并用白麻纸不用印双日起草候閤门钥入而后进书单日百寮立班于宣政殿枢宻使引案自东上閤门出若拜免　　　宰相则付通事舎人矩　　步而宣之机务要速亦用双日甚者虽休暇退朝亦出之】顾问锡赉无所不至【德宗雅尚文学注意是选乘舆每幸学士院顾问锡赉无所不至御馔珍肴辍而赐之又尝召对于浴堂门移院于金銮殿对御起草赋诗唱和或旬日不出】三昧【或内务不至外喧已寂可以探穷理性飬浩然之气故前軰传楞伽经一本函在屋壁每下直出门相谑谓之小三昧出银台乘马谓之大三昧如释氏之去纒缚而自在也】八甎【北防前阶有花甎道冬中以日影及五甎为入直之候李程性懒好晚入恒过八甎乃至众呼为八甎学士】除中书侍郎【李吉甫除中书侍郎平章事与裴垍同直垍草吉甫制吉甫草武元衡制挥翰两不相知至暮吉甫有叹息之声垍终不言尽纸尾之后垍乃相庆贺礼絶之敬生于座中及明日院中使学士送至银台门而相府官吏候于门外禁署之盛未之有也】草制两不相知【上】赐金莲花烛【令狐赵公大中初在内庭恩泽无二常便殿召对夜久方罢宣赐金莲花烛送归院使以下谓是驾来皆鞠躬堦下俄传呼曰学士归院莫不惊异金莲花烛柄耳惟至尊方有之】令高力士脱靴【李白字太白少有逸才初客逰防稽与道士吴筠隐于中既而宗诏筠赴京师筠荐之于朝遣使召之与筠俱待诏翰林白既嗜酒日与饮徒醉于酒肆宗度曲欲造乐府新词亟诏白白已卧酒肆矣召入以水洒面沉醉殿上引足令髙力士脱靴由是斥去乃浪迹江湖终日沉醉时侍御史崔宗之谪官金陵与白诗酒唱和尝月夜乘舟自采石达金陵白衣宫锦袍于舟中顾瞻笑傲旁若无人初贺知章见白赏之日此天上谪仙人也】天上谪仙人【上】禁中颇牧【毕諴为翰林学士党项屡扰河西宣示召学士对边事諴即援引古今论列破之状上悦曰吾方择帅安集河西不期颇牧在吾禁中即用諴为邠宁节度河西供军安抚等使諴至军遣使告谕诸率化又开置屯田嵗收谷三十万石省度支钱数百万诏书嘉之宣宗旧史作懿宗】小心兢谦【郑絪为翰林知制诰在内职十三年小心兢谦上遇之颇厚】以正諌为己任【李绛字深之为翰林学士孜孜以正谏为己任尝因浴堂北廊奏对极论中宫纵恣方镇进献之事宪宗怒厉声曰卿所论奏何太过耶绛前论不已曰臣所谏论于臣无利是国家之利宪宗见其诚切改容慰论之】思如泉注【陆贽为翰林学士朱泚之乱从驾幸奉天时天下叛乱机务填委徴发指踪千端万绪一日之内诏书数百贽挥翰起草思如泉注初若不经思虑既成之后莫不曲尽事情中于机防胥吏简札不暇同舎皆伏其能尝啓德宗曰今盗遍天下舆驾播迁陛下宜痛自引过以感动人心陛下诚能不恡改过以言谢天下使书诏无所忌臣虽愚陋可以仰副圣情庶令反侧之徒革心向化德宗然之故奉天所下书诏虽武夫悍卒无不挥涕感激多贽所为也】三五日一入翰林【王叔文本以棊待诏德宗令直束宫顺宗即位召入翰林为学士叔文欲用事专国政遂引韦执谊为相应之于外已自专于内叔文在翰林俄兼充度支盐鐡副使数月转尚书户部侍郎领使学士如故内官俱文珍恶其弄权乃削去学士之职制出叔文大骇谓人曰叔文须时至此商量公事若不带此职无由入内王伾为之论请乃许三五日一入翰林竟削内职】求兼府掾【姜公辅自左拾遗召入翰林为学士嵗满当改官公辅上书自陈以母老家贫府掾俸给稍优乃求兼京兆府戸曹参军】非次防擢【白居易应才识兼茂明于体用科授厔县尉集贤校理所着诗歌皆意存讽谏箴时之病补政之缺往往流闻禁中武宗纳谏思理渇闻谠言召入翰林为学士居易自以逢好文之主非次防擢事无巨细必言或面论词情切至多见听纳既而当改官上谓崔羣曰居易官卑俸薄拘于资地不能超等其官可听自便奏来白居易奏曰臣闻姜公辅为内职求为京府判司为奉亲也臣有老母家贫养薄乞如公辅例于是除京兆府户曹参军】草制不合防【令狐楚为翰林学士时裴度自宰相兼彰义军节度淮西招抚宣慰处置便宜宰相李逢吉与度不协与楚相善楚草度淮西招抚使制不合度防度请改制内三数句语宪宗方责度用兵乃罢逢吉相任亦罢楚内职】太白之精【李白翰林禁序云惊姜之夕长庚入夣故生而名白以太白字之世称太白之精得之矣】七寳牀【又序云明皇下诏徴就金马降辇步迎如是绮皓以七寳牀赐食御手调羮以饭之谓曰卿是布衣名为朕知非素蓄道义何以及此置之金銮殿出入翰林中问以国政潜草诏诰人无知者丑正同列害能成谤格言不入帝用疎之】言诗【德宗善为文尤长于篇咏每与学士言诗于浴堂院夜分不寐】不置诗学士【文宗好五言诗御制品格多与代宗肃宗同而古调清峻齐梁之体不足为比延英问宰相曰要置诗学士员相国贞穆李公奏曰陛下所为慕在尧舜之上今起置诗学士名稍不佳况诗人多轻薄之士昧于识理若承顾问恐挠圣聪今翰林学士皆文词精于鍳裁陛下若览古今作者篇什足可怡悦圣情乃止】以兄在相位解内职【哀帝时翰林学士杨注是宰相杨渉亲弟兄既秉于枢衡弟固难居宥宻可罢内职】荣滞相半【贞元末其任益重而上多忌动必拘防有守官十三考而不迁者故当时言内职者荣滞相半】天子私人【陆贽曰顷来物议尤所不平皆云翰林学士是天子私人侵欺纲纪使圣朝亏至公之体宰相有备位之名】争恩【吴通防昆季与陆贽争恩甚于水火天下丑之】冩真【白居易冩真诗序云元和中予为翰林学士诏冩真于集贤殿御书院】书诏云委【杜譲能以员外判度支黄巢犯京师奔赴行在拜礼部郎中史馆修撰防召充翰林学士六飞在蜀关东用兵徴发招懐书诏云委譲能词才敏达笔无防窜动中事机僖宗嘉之】东头学士【熊望者登进士第粗有文词而性险薄有口辩刘栖楚以不次骤居清贵望出入栖楚之门有同宻戚隂计宻画人无知者昭愍嬉游之隙学为歌诗以翰林学士崇重不可防狎乃议别置东头学士以备曲宴赐诗令采卑官才堪任学士者为之栖楚以望名荐送事未行而昭愍崩文宗即位韦处厚辅政大去奸党流章州司戸】崇重【上】召对烛【栁公权充翰林书诏学士每浴堂召对继烛见跋语犹未竟不欲取烛宫人以蜡泪揉纸继之从幸未央宫苑中上驻辇谓公权曰我有一喜事边上衣赐久不及时今年二月给春衣讫公权前奉贺上曰单贺未了卿可贺我以诗宫人廹其口进公权应声曰去嵗虽无战今年未得归皇恩何以报春日得春衣上悦激赏久之】元才子【穆宗在东宫有妃嫔常诵元稹歌诗以为乐曲者知稹所为宫中呼为元才子荆南监军崔潭峻甚礼接稹不以掾吏遇之潭峻归朝出稹连昌宫诗词等百余篇奏御穆宗大悦即日拜祠部郎中知制诰朝廷以书命不由相府甚鄙之然辞诰所出夐然与古为侔】不宜专取辞艺【德宗以段文昌张仲素为翰林学士韦贯之谓学士所以备顾问不宜专取辞艺奏罢之】备顾问【上】草赐阵伤边将诏【封敖为翰林学士武宗深重之尝草赐阵伤边将诏警句曰伤居尔体痛在朕躬武宗览而善之赐以宫锦】奏送郭二女归其家【帝于麟德殿召翰林学士栁公权丁居晦对因而授居晦御史中丞翌日制下是日帝问公权近日外议如何公权对曰昨陛下除郭邠宁节度使而外人情颇生异论帝曰郭是尚父之侄太皇太后之叔在官无过犯自执金吾大将授邠宁小镇有何议论公权曰陛下数日前取郭二女入内有之乎帝曰然入参太后公权曰外议论云郭二女选入侍遂领藩方不言郭有他能而圣奬帝俛首良久谓公权曰为之奈何公权曰昔庐江王妃入侍太宗王珪切谏太宗遂还其本家今陛下若令自南内送归郭之家内外必信非陛下所纳郭之授邠宁自无异论是日太皇太后遣南宫留后张日华送二女归其家各与锦彩五十疋眉巾切旧书作肢字又作字】山池曲宴属和诗什【唐宣宗雅好儒术每山池曲宴与学士属和诗什时论以为有贞观之风】非廊庙之器【续翰林故事李白常出入宫中恩礼殊厚竟以疎纵乞归上亦以非廊庙之器优诏罢遣后以不羁流落江外又以永王招累谪于夜郎】赐姓【董丞相晋自前明经释褐受秘校便充翰林学士赐姓李其子溪亦擢明经】尚主【张垍与兄均皆充学士垍尚主或恩锡珍异意欲衒之谓均曰此是妇翁与女婿不是天子赐学士】赐寒衣【德宗幸金銮院问学士郑余庆曰近有衣否余庆云往时赐衣不烦更作上曰乃常例耳遂特赐缯纩令为寒衣】作明河篇以见志【宋之问天后朝求北门学士不许作明河篇以见志其诗末云明河可望不可亲愿得乘槎一问津更将织女支机石还访成都卖卜人则天见其诗谓崔融曰非不知宋之问有奇才但恨有口过耳宋终身惭忿口过谓口臭也】奇才有口过【上】草立储制书立嫡以长四字【顺宗风噤不能言时太子未立学士王叔文起于非类内连年美人有异志中外汹惧郑絪为内庭之老上召絪于内殿令草立储制絪搦管便书立嫡以长四字跪而上呈顺宗然乃定宪宗絪之力也即位拜平章事】放归田里【德宗出左散骑常侍翰林学士张渉放归田里】以妻父在中书解职【太常卿权德舆入相女婿翰林学士独孤郁以妻父在中书解职守本官起居郎避嫌也】以草诏漏叙功勲落职【神防普润镇使苏光荣为泾州刺使四镇北庭行军泾原节度使时学士韦景以草光荣诏漏叙功勲落职守本官司门员外郎行泾原节度使】辩谤略【宪宗谓宰臣曰听受之间大是难事推诚迁任所谓要寄必合尽心及至所行临事不无偏党朕临御以来嵗月斯久虽不明不敏然渐见物情每于行为务欲详审比令学士草前代昧政之事为辩谤略欲披阅以为鍳诫耳崔羣对曰无情曲直辩之至易稍懐欺诈审之实难故孔子有众好众恶之论浸润肤受之説盖以暧昧难辩故也若择贤而知之待之以诚糺之以法则人归公正孰敢行伪陛下详观载籍以广聪明实天下幸甚】召对赐金紫【穆宗即位是日召翰林学士段文昌杜元頴沈博师李肇对于思政殿并赐金紫】论事称防赐金紫【穆宗召翰林学士厐严侍对论事称防面赐金紫】论不量移李绅【敬宗立羣臣上尊号大赦时李绅贬端州司马宰相李逢吉恶绅乃赦书内不言未量移者与量移但言先降官已量移者宜与量移近处翰林学士韦处厚上疏论列云不可为李绅一人与逢吉相恶遂令近年流贬官皆不得量移如此则全非旷达之道上遽命追赦文添改之】奏言有裴度不能用【故山南东道节度使牛元翼家属悉为王庭凑所害敬宗惜其寃枉因叹宰执非才纵奸臣防扈学士韦处厚奏曰理乱之本非有他术顺人则治逆人则乱陛下当食发叹恨无曹萧今有一裴度尚不能用此冯唐感悟汉文虽有颇牧不能用上嘉纳其言】园亭赐宴【中宗景龙三年春正月宴侍臣及近亲于梨园亭秋七月幸梨园亭宴侍臣学士八月幸长乐公主山亭宴侍臣学士赐缯帛有差又幸九曲亭子宴侍臣学士四年春二月庚戌令中书门下供奉官五品以上文武三品以上并诸学士等自芳林门入集于梨园毬场分朋枝河上帝与皇后公主亲往观之三月甲寅幸归渭亭修禊饮
