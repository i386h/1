<!-- { "loadSidebar": true } -->
　　唐百官志龙朔二年九寺卿皆曰正卿少卿皆曰大夫咸亨初复除正字
　　五代职官志后唐同光元年十一月中书门下奏诸寺监各只请置大卿监祭酒司业各一员博士两员敢辱高位以速官谤【左传陈敬仲奔齐懿氏卜妻之齐侯使敬仲为卿辞曰羇旅之臣幸若获宥及于寛政赦其不闲于教训而免于罪戾弛于负担君之惠也所获多矣敢辱髙位以速官谤敢以死告】非君命不越境【卿非君命出不越境】三珪之位【庄子楚昭王延屠羊説以三珪之位谓三卿皆执珪】内外必平【国语晋悼公使张老为卿辞曰臣不如魏绛之智能治其大官其仁可以利公室若在卿位内外必平】知其君子【説苑秦缪公使贾人载监征诸贾人贾人买百里奚使将车之秦秦缪公观盐见百里奚牛肥公问对曰臣饮食之以时使之不以暴是以肥也公知其君子以为上卿】卿之事常在于徳【九卿者不失四时通于沟渠修堤防种树木美五谷如是者举以为九卿故卿之事常在于徳】贱不能临贵【齐桓公使管仲治园对曰贱不能临贵桓公以为上卿】举一国之髙【淮南子举一国之髙以为九卿】宾以上卿礼【春秋桓公曹太子来朝宾以上卿礼飨曹太子乐奏而叹施父曰曹太子其有忧乎非叹所也】辞上卿之飨【齐侯使管仲平戎于王王以上卿礼飨之管仲辞曰臣贱有司也受下卿之礼而还君子曰管氏之世祀也宜哉让不忘其上】复召拜为上卿【新序魏文侯曰寡人何如君也翟璜曰君伐中山不封君之弟而封君之长子君非仁君也文侯怒任座至对曰君仁君也曰何以言之曰其君仁者其臣直向翟璜之言直是以知君仁君也文侯曰善复召翟璜入拜为上卿】以大功为上卿【赵王以相如有大功拜为上卿位在廉颇之上】亡走为客卿【苏秦佯得罪于燕而奔齐宣王以为客卿】复通于燕燕赵以为客卿【乐毅出奔赵徃来复通于燕燕赵复以为客卿】再至九卿【史记濮阳段容始事葢侯信信任容亦再至九卿】四至九卿【汲黯姊子司马安少与黯为太子洗马安深巧善宦四至九卿河南太守卒】又【前汉儒林传曰长安许商子长伯善为算着五行论厯四至九卿】下括河海【谢承后汉书李淑谏更始曰夫三公上应台宿九卿下括河海】身带三绶【马防与九卿絶席身带三绶宠贵至盛】絶席【上】徇虚名而忘事实【唐麟徳二年将有事于泰山有司议依旧礼以太常卿为初献光禄卿为终献司礼太常伯刘祥道曰昔在三代六卿位重故得佐祠汉魏以来权归台省九卿皆为常伯属官今登封大礼不以八座行事而用九卿无乃循虚名而忘事实乎髙宗从其意竟以司徒王元礼为初献祥道为终献】分职帅属倡九牧【尚书周官六卿公职各帅其属以倡九牧阜成兆民】九棘【周礼外朝之法左九棘孤卿大夫位焉】法河海【春秋汉含挚三公象五岳九卿法河海三公在天法三台九卿法北斗】法北斗【上】再见为上卿【史记虞卿蹑蹻担簦説赵孝成王再见为赵上卿】
　　太常
　　前汉百官表奉常秦官掌宗庙礼仪有丞景帝中六年更名太常【应劭日常典也掌典三礼也师古曰太常王者旌旗也画日月焉王有大事则建以行礼官主奉持之后改曰太常】属官有太乐太祝太宰太史太卜太医六令丞又均官都水两长丞有廱太宰太祝令丞五畤各一尉又博士及诸陵县皆属焉景帝中六年更名太祝为祠祀武帝太初元年更曰庙祀初置太卜
　　汉官仪欲令国家盛太社稷常存故称太常
　　后汉百官志太常卿一人丞一人太史令一人六百石本注曰掌天时星厯凡嵗终奏新年厯凡国祭祀丧娶之事掌奏良日及时节禁忌凡国有瑞应灾异掌记之【太史待诏三十七人其六人治厯三人卜三人庐宅四人日时二人易筮二人典禳九人籍氏计氏典昌氏各三人嘉法请雨解事各二人医二人】丞二人明堂及灵台丞二人二百石本注曰丞掌守明堂灵台灵台掌候日月星气皆属太史【灵台待诏四十二人其十四人星二人日三人风十二人候气三人晷景七人钟律一人舍人】博士祭酒一人太祝令一人六百石太宰令一人六百石本注曰掌宰工鼎爼馔具之物凡国祭祀陈馔具【明堂丞一人二百石员吏四十二人其二人百石二人斗食二十三人佐九人有秩二人学事四人守学事宰二百四十二人属者七十三人卫士一十五人】丞一人太乐令一人六百石本注曰掌伎乐凡国祭祀掌请奏乐及大飨用乐掌其陈序【员吏二十五人其二人百石二人斗食七人佐十人学事四人守学事乐人八佾舞三百八十人】丞一人髙庙令一人六百石本注曰掌守庙案行扫除无丞【员吏四人卫士一十五人】世祖庙令一人六百石本注曰如髙庙【员吏六人卫士二十人】先帝陵每陵园令各一人六百石本注曰掌守陵园案行扫除丞及校长各一人本注曰校长主兵戎盗贼事先帝陵毎陵食官令各一人六百石本注曰掌望晦时节祭祀【汉官曰每陵食监一人秩六百石监丞一人三百石中黄门八人从官二人案食监是食官令号】右属太常本注曰有祠令一人后转属少府有太卜令六百石后省并太史中兴以来省前凡十官【案十官太宰均官都水雍太祝五时各一尉也】
　　汉官解诂太常社稷郊畤事重职尊故在九卿之首卫宏曰太常主导賛助祭皆平冕七旒上纁下画华虫七章魏志建初二十一年八月始置奉常正官黄初元年改奉常为太常
　　晋职官志太常博士协律校尉员又统太学诸博士祭酒及太史太庙太乐鼓吹陵等令太史又别置灵台丞宋百官志太常一人舜摄帝位命伯夷作秩宗掌三礼即其任也周时曰宗伯是为春官掌邦礼秦改曰奉常汉因之景帝六年更名太常前汉则以列侯忠孝敬谨者居之后汉不必列侯也
　　南齐百官志太常府置丞一人五官功曹主簿博士谓之太学博士国子祭酒一人博士二人助教十人诸陵有令丞
　　隋百官志梁太常位视金紫光禄大夫统明堂二庙太史太祝廪牺太乐鼓吹乘黄北馆典客馆等令丞及陵监国学等又置协律校尉总章校尉监掌故乐正之属以掌乐事太乐又有清商署丞太史别有灵台丞后齐太常寺掌庙陵羣祀礼乐仪制天文术数衣冠之属其官有博士【四人掌礼制】协律郎八书博士等员统诸陵太庙太乐衣冠鼓吹太祝太史太医廪牺太宰等署令丞而太庙兼领郊祠崇虚二局丞太乐兼领清商部丞鼓吹兼领黄户局丞太史兼领灵台太卜二局丞隋髙祖太常寺又有博士四人协律郎二人奉礼郎十六人统郊社太庙诸陵太祝衣冠太乐清商鼓吹太医太卜廪牺等署各置令丞郊社署又有典瑞太祝署有太祝太乐署清商各有乐师员鼓吹署有吹师太医署有主药医师药园师医博士助教按摩博士呪禁博士等员太卜署有卜师相师男觋女巫太卜博士助教相博士等员帝罢太祝署而留太祝员八人属寺后又増为十人奉礼减置六人太庙署又置隂室丞守视隂室改乐师为师正十人太卜又有博士员置太卜卜正二十人以掌其事太医又置医监五人正十人罢衣冠清商二署唐职官志太常寺【古曰秩宗秦曰奉常汉髙改为太常梁加寺字唐初有衣冠署令正八品上贞观元年署废龙朔元年改太常寺曰奉常寺武后光宅元年复改太常寺曰司礼寺】卿一人少卿二人丞二人主簿二人録事二人府十二人史二十三人博士四人谒者十人賛引二十人太祝六人祝史六人奉礼六人賛者十六人协律郎二人亭长八人掌固十二人太庙斋郎京都各一百三十人太庙门仆京都各三十人两京郊社署令各一人丞一人府二人史四人典事三人掌固五人门仆八人斋郎一百一十人郊社令掌五郊社稷明堂之位祠祀祈祷之礼丞为之贰诸陵署令一人録事一人府二人史四人主衣四人主辇四人主乐四人典事三人掌固二人陵户干桥昭四百人献定恭三百人陵令掌先帝山陵率戸守卫之丞为之贰凡朔望元正冬至皆修飨于诸陵诸太子陵令各一人丞一人太乐署令一人丞一人府三人史六人乐正八人典事八人掌固八人文武二舞郎一百四十人太乐令调合钟律以供邦国之祭祀飨宴丞为之贰凡天子宫悬钟磬凡三十六虡凡大宴防则设十部伎凡大祭祀朝防用乐辨其曲度章服而分始终之次有事于太庙毎室酌献各用舞凡祀昊天上帝及五方大明夜明之乐皆六成祭皇地只神州社稷之乐皆九成其余祭祀三成而已
　　鼓吹署令一人丞三人府三人史六人乐正四人典事四人掌固四人鼓吹令掌鼓吹施用调习之节以备卤簿之仪丞为之贰凡大驾行幸卤簿则分前后二部以统之法驾则三分减一小驾则减大驾之半皇太后皇后出则如小驾之例皇太子鼓吹亦有前后二部亲王以下各有差凡驾行幸有夜警晨严之制
　　太医署令二人丞二人府二人史四人主药八人药童二十四人医监四人医正八人药园师二人药园生八人掌固四人太医令掌医疗之法丞为之贰其属有四曰医师针师按摩师呪禁师皆有博士以教之其考试登用如国子之法凡医师医工医正疗人疾病以其全多少而书之以为考课诸药医博士一人助教一人医师二十人医工一百人医生四十人典药二人博士掌以医术教授诸生【医术谓习本草甲乙脉经分而为业一曰体疗二曰疮肿三曰少小四曰耳目口齿五曰角髪】针博士一人针助教一人针师十人针工二十人针生二十人博士掌教针生以经脉孔穴使识浮沉澁滑之又以九针为补防之法按摩博士一人按摩师四人按摩工十六人按摩生十五人按摩博士掌教按摩生消息导引之法呪禁博士一人呪禁师二人呪禁工八人呪禁生十人呪禁博士掌教呪禁生以呪禁除邪魅之为厉者
　　太卜署令一人丞一人卜正二人卜博士二人太卜令掌卜筮之法丞为之贰【其法有四一曰二曰五兆三曰易四曰式】
　　廪牺署令一人丞一人令掌荐牺牲及粢盛之事丞为之贰凡三祀之牲牢各有名数
　　汾祠署令一人丞一人掌神祀飨祭洒扫之制两京齐太公庙署令各一人丞各一人掌开阖洒扫及春秋仲释奠之礼
　　国朝太常寺掌礼乐器服郊庙社稷陵寝牺牲籍田祠祀医药之事
　　庆厯四年自鼓吹局移就武成王庙
　　春明退朝録太常寺国初以来皆禁林之长主判而礼院自有判院同判院大中祥符中符瑞繁缛别建礼仪院辅臣主判而两制为知院天禧末罢知院天圣中省礼仪院而寺与礼院事旧不相兼康定元年置判寺同判寺并兼礼仪事近有至六七人者按唐太常置卿一员少卿二员博士四员祥符中博士二员后至四员今若置判寺一员同判寺二员合唐之卿数矣【天圣元年改同判院为同知院即博士也】又太常寺旧在兴国坊今三班院是也景祐初燕侍郎肃判事防事画寒林屏风时称絶笔其后为判寺好事者窃取之嘉祐八年徙寺于福善坊其地本开封府纳税所英宗在藩邸判宗正寺搆为廨舍既成而已立为皇子遂为太常所请焉
