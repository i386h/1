<!-- { "loadSidebar": true } -->
　　汉官自丞相至佐史凡一十三万二百八十五员【哀帝时数兼诸府州郡胥吏】
　　后汉七千五百六十七员
　　晋六千八百三十六员
　　宋六千一百七十二员
　　齐二千六十三员
　　后魏七千七百六十四员
　　北齐二千三百二十二员【并内官】
　　后周二千九百八十九员【并内官】
　　隋一万二千五百七十六员【内官二千五百八十一员外官郡县九千九百九十五员】大唐一万八千八百五员【内二千六百二十员外郡县官六万六千二百八十五】
　　官品
　　通典周官九命
　　汉自中二千石至斗食凡十六等
　　后汉自中二千石至斗食凡十三等
　　魏秩次多因汉制更置九品
　　晋宋齐梁并因之梁更计十八班班多者为贵陈因之后魏置九品各置从凡十八品自四品以下每品分为上下阶凡三十阶北齐因之
　　后周制九命毎命分为上下凡十
　　隋置九品品各有从自四品以下毎品分为上下凡三十阶自太师始谓之流内流内自此始也【炀帝除上下阶留正从各九品】
　　又置视正二品至九品各有从自行台尚书令始谓之视流内视流内自此始也
　　大唐自流内以上并因隋制又置视正五品视从七品谓之视流内又置勲品九品者自诸卫録事及五省令史始谓之流外流外自此始也【勲品自齐梁以来有之】
　　国朝元祐令有九品品各有从
　　总封爵
　　书武成列爵惟五分土惟三【五等公侯伯子男列土封国公侯方百里伯七十里子男五十里为三品】
　　礼王制王者之制禄爵公侯伯子男凡五等诸侯之上大夫卿下大夫上士中士下士凡五等天子之田方千里公侯田方百里伯七十里子男五十里不能五十里者不逹于天子附于诸侯曰附庸天子之三公之田视公侯天子之卿视伯天子之大夫视子男天子之元士视附庸凡四海之内九州州方千里州建百里之国三十七十里之国六十五十里之国百有二十凡二百一国名山大泽不以封其余以为附庸闲田八州州二百一十国天子之县内方百里之国九七十里之国二十有一五十里之国六十有三凡九十三国名山大泽不以朌其余以禄士以为闲田【县内夏时天子所居州界名也】凡九州千七百七十三国天子之元士诸侯之附庸不与千里之外设方伯五国以为属属有长十国为连连有帅三十国以为卒卒有正二百一十国为州州有伯八州八伯五十六正百六十八帅三百三十六长八伯各以其属属于天子之老二人分天下以为左右曰二伯千里之内曰甸千里之外曰采流【谓九州之外】天子三公九卿二十七大夫八十一元士【此夏制也】大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人
　　天子使其大夫为三监监于方伯之国国三人【使佐方伯领诸侯】天子之县内诸侯禄也【选贤置之于位其国之禄诸侯不得世】外诸侯嗣也【有功乃封之使之世也冠礼曰继世以立诸侯象贤也】制三公一命卷若有加则赐也不过九命次国之君不过七命小国之君不过五命大国之卿不过三命下卿再命小国之卿与下大夫一命诸侯世子世国大夫不世爵世以徳爵以功未赐爵视天子之元士以君其国诸侯之大夫不世爵禄
　　周礼大司徒凡建邦国以土圭土其地而制其域诸公之地封疆方五百里其食者半诸侯之地封疆方四百里其食者参之一诸伯之地封疆方三百里其食者参之一诸子之地封疆方二百里其食者四之一诸男之地封疆方百里其食者四之一大宗伯以九仪之命正邦国之位壹命受职再命受服三命受位四命受器五命赐则六命赐官七命赐国八命作牧九命作伯　典命掌诸侯之五仪诸臣之五等之命上公九命为伯其国家宫室车旗衣服礼仪皆以九为节侯伯七命子男五命王之三公八命其卿六命其大夫四命及其出封皆加一等其国家宫室车旗衣服礼仪亦如之内史凡命诸侯及孤卿大夫则防命之　大司马之职掌邦国之九灋以佐王平邦国制畿封国以正邦国设仪辨位以等邦国大行人以九仪辨诸侯之命等诸臣之爵以同邦国之礼而待其賔客
　　前汉诸侯王表昔周监于二代三圣制法立爵五等封国八百同姓五十有余周公康叔建于鲁卫各数百里太公于齐亦五侯九伯之地所以亲亲贤贤褒表功徳关诸盛衰深根固本为不可抜者也
　　通典黄帝旁行天下分建万国
　　唐虞夏建国凡五等曰公侯伯子男
　　殷公侯伯三等【公百里侯七十里伯五十里】
　　周公侯伯子男五等周公居摄改制【并见前】
　　秦爵二十等【最高彻侯乃得食县其次关内侯食租税于关内余十八等犬庶长以下则如吏职】前汉爵二等曰王曰侯
　　后汉亦二等【皇子封王其郡为国其列侯虽邓冦元勲不过四县】
　　魏王公侯伯子男次县乡亭关内等侯凡九等【关内侯为虚封自此始也】
　　晋亦有王公侯伯子男又有开国郡公县公郡侯县侯伯子男及乡亭关内等侯凡十五等宋氏亦用晋制唯小大国皆有三军齐梁因之【定制诸王言曰令境内称之曰殿下公侯言曰教境内称之日第下自第下称皆曰寡人相以下表数如臣而不称臣文书下郡官皆日告】
　　陈有郡王嗣王藩王开国郡公开国县公侯伯子男沐食侯乡亭侯关内侯关外侯凡十三等
　　后魏有王公侯伯子男六等凡王食半公三分食一侯伯四分食一子男五分食一
　　北齐有王公侯伯子男六等
　　后周有公侯伯子男五等
　　隋有国王郡王国公郡公县公侯伯子男凡九等唐有国王郡王国公郡县开国公侯伯子男凡九等【并无官其上加实封者以租调给】
　　国朝元祐令王正一品嗣王郡王国公公从一品开国县公从二品开国侯正三品开国伯正四品开国子正五品开国男从五品
　　春明退朝録凡辅臣宣徽使初入封三代为东宫三少【曽祖少保祖为少傅父为少师】因进官或遇大礼进加至太师两令国公使相节度使亦封三代尚书资政殿大学士三司使封二代至太尉【大学士自如两府例】学士至待制封一代至太尉余升朝官以上至吏部尚书【父歴两府赠至太师令国公歴两制大两省赠至太尉】旧制将相食邑万户即封国公王太尉为相过万户而谦抑不封庆厯七年南郊中外将相唯夏郑公满万户中书请封英国公因诏使相未满万户皆得封于是王文康封遂国公章文简封郇国公王武恭封冀国公其后遂邑不满万户者皆封国朝以来封国公者范侍郎【鲁】王文献【祁】向侍中【拱谯秦】靖难节度刘公重进【燕】保大节度赵公賛【卫】定国节度冯公继业【梁】张侍中永徳【邓卫】张尚书昭【舒郑陈】孟中令昶【秦】王中令彦超【邠】赵中令【梁许陈】吕文穆【蔡徐许】防忠愍【莱】丁秘监【晋】冯【缺】
　　王文穆【冀】张荣僖【岐邓徐】吕文靖【申许】王文正【沂】张
　　文懿【郢邓】章文简【郇】夏文庄【英郑】王文康【遂邓】王武恭【祁冀鲁】贾文元【安许魏】陈恭公【英岐】文侍中【潞】杜正献【祁】宋元宪【莒郑】厐庄敏【颍】韩侍中【魏仪卫】曽侍郎【英兖鲁】冨相【祁郑韩】
　　兼五侯地【史记太公兼五侯地尊勤劳也】必封不久【驺忌见齐王三日而受相印淳于髠曰善说哉髠有愚志愿陈前髠説毕趋出至门而靣其仆曰是人者吾语之防言五其应我若响之应声是必封不乆矣】杀降不得侯【前汉李广与望气王朔语曰汉击匈奴广未尝不在其中而诸校尉以下材能不及中人以军功取侯者数十人广不为后人然终无尺寸功以封邑者何也岂吾相不当侯耶朔曰试自念岂甞有所恨者乎广曰吾为陇西太守羌甞反吾诱降者八百余人诈而同日杀之至今恨独此耳朔曰祸莫大于杀已降此乃将军所以不得侯也】典诸侯封事【东观汉记冯勤使典诸侯封事勤差量功次轻重国土远近地势丰薄不相逾越莫不厌服自是封爵之制非勤不定】受茅土【汉杂事天子大社以五色土为坛封诸侯者取其土苴以白茅受之各以所封方之邑以立社于其国故谓之受茅土汉兴唯皇子封为王者得茅土其他臣以户赋租入为节不受茅土不立社】尚功尚恩【吕民春秋太公望封于齐周公旦封于鲁二君者甚相善也相谓曰何以治国太公望曰尊贤尚功周公曰亲亲尚恩太公曰自此削矣周公曰鲁虽削有齐者亦必非吕氏也其后齐日以大至于二十四世而田氏有齐国鲁日以削至仅四十四世而亡之】列土分疆皆以为民【白虎通王者即位先封贤者忧民之急也故列土分疆非为诸侯张官设府非为卿大夫皆以为民而已】明王所贵惟爵【商君书明王之所贵惟爵赏不荣则民不急列爵不则民不事爵易得也则民不贵禄赏不道则民不以死争位也】世为强国【盐铁论昔太公封营丘之墟辟草莱而居焉地薄人少于是通利末之道极女工之巧是以隣国交于齐财畜货殖世为强国管仲相桓公袭先君业轻重之变南服强楚而霸诸侯】斩一牙门将者封侯【袁子今有卿相之才居三公之位其治政以宁国家未必封侯也今军政之法斩一牙门将者封侯夫斩一将之功孰与安寕天下者乎夫斩一将之功者封侯失封赏之意也】万国盛磐石之固【晋陆机五等论曰五等之制始于黄唐郡县之始创自秦汉得失成败备在典谟使万国相维以成磐石之固宗庶杂居而定维城之业】以爵为赏者民劝而费省【后魏王粲爵论以货财为赏者不可供以复除为赏者租税损减以爵为赏者民劝而费常省故古人重爵也】天中容半印【相书天中容半印者封侯】天中正陷如刀【人天中正陷如刀封侯】
　　亲戚封
　　左传太上以徳抚民其次亲亲以相及也昔周公弟二叔之不咸故封亲戚以蕃屏周管蔡郕霍鲁卫毛聃郜雍曹滕毕原酆郇文之昭也邘晋应韩武之穆也凡蒋邢茅胙祭周公也
　　诗閟宫乃命鲁公俾侯于东锡之山川土田附庸前汉诸侯王表汉兴之初海内新定同姓寡少惩戒亡秦孤立之败尊王子弟大啓九国【燕代齐赵梁楚荆呉淮南长沙】魏志明帝诏改封诸王以郡为国
　　崇建懿亲【呉胡综请立诸王表曰崇建懿亲列土封爵内蕃国朝外镇天下古今同契其揆一也周室之兴宠秩子弟姬姓之国五十有五诸王子受国者渐多光武中兴四海扰攘凡诸制度未徧而九子受国明章即位男则封王女为公主】二十五宗【晋孙毓贺封诸侯王表曰轩辕二十五宗黄祚以繁姬姓建国七十周过其厯】非亲莫居惟贤斯授【梁封临川安兴建安等五王诏曰非亲莫居惟贤斯授】伯叔追封琅邪传国【陈徐陵陈始兴王诏曰汉祖天伦伯叔追封晋元世系琅邪传国】
　　功臣封
　　周礼司勲掌六乡赏地之法以等其功王功曰勲国功曰功民功曰庸事功曰劳治功曰力战功曰多
　　史记古者人臣功有五品以徳立宗庙定社稷曰勲以言曰劳用力曰功明其等曰伐积日曰阅
　　前汉诸侯王表汉兴之初海内新定于是剖裂疆土二等之爵【项羽曰汉封功臣大者王小者侯】功臣侯者百有余邑
　　汉官解诂列侯金印紫绶以赏其有功功大者食县邑小者乡亭得臣其所食吏【本谓彻侯避武帝讳曰通侯后更曰列侯】
