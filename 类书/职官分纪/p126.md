<!-- { "loadSidebar": true } -->
　　医佐八人正九品下【隋大业中置皇朝因之贞元十五年司医加置一人医佐加置两人仍留受翰林医官所司不得主拟】奉御掌合和御药及诊之事直长为之贰凡药有上中下之三品【上药为君养命以应天中药为臣养性以应人下药为佐以应地逓相宣摄以为用】凡合药宜用一君三臣九佐方家之大经也必辨其五味三性七情然后为和剂之节五味谓酸咸甘苦辛酸属肝咸属肾甘属脾苦属心辛属肺三性谓寒温平七情谓有单行者有相须者有相使者有相畏者有相恶者有相反者有相杀者其用又有四焉曰汤丸酒散视其病之深浅所在而服之诊脉辨寸闗尺之三部以调四时沈浮滑澁之节而知病之所在在胸鬲者先食而后服药在心腹者先服药而后食凡合和御药与殿中监视其分剂药成先尝而进焉【合药供御门下中书司别长一人并当大将军卫别一人与殿中监尚药奉御等监视药成医佐以上先尝然后封印冩夲方方后具注年月日监药者偏署姓名俱奏饵药之日尚药奉御先尝次殿中监尝次皇太子尝然后进御】侍御医掌诊调和
　　司医医佐掌分疗众疾
　　尚衣局奉御二人从五品上【周礼有司服中士二人掌王之吉凶衣服辨其名物与其用事战国有尚衣尚冠之职秦汉少府属官有御府令丞掌供御服后汉有掌冠者典官婢作中衣服及补浣之事魏因之晋属光禄勲东晋宋大明中改尚方曰左右御府各置令丞一人后废帝初省御府署中置右尚方其后又置至齐髙祖省文帝置初宋氏用五品勲位明帝改用二品淮南防御史掌金银纸帛足诸造作以供奉及妃主六宫梁陈无御府其职左尚方后魏有掌服郎从六品上北齐门下省统主衣局都统各二人大周有司服之士二人中士二人隋门下省有御府局监二人大业三年分属殿内省其后又改为尚衣局皇朝因之龙朔二年改为奉冕大夫咸亨复旧】
　　直长四人正七品下【隋改御府为尚衣局始置直长领主衣皇朝因之】
　　主衣十六人【隋置皇朝因之】
　　尚衣奉御掌供天子衣服详其制度辨其名数而供其进御直长为之贰凡天子之冕服十有三一曰大裘冕二曰衮冕三曰鷩冕四曰毳冕五曰絺冕六曰冕七曰通天冠八曰武弁九曰弁服十曰黒介帻十一曰白纱帽十二曰平巾帻十三曰翼善冠凡天子之大圭曰珽长三尺镇圭长尺有二寸有事于郊庙社稷则出之于内将享至于中壝门则奉镇圭于监而进既事复受而藏之凡大朝防则设案朝毕而撤焉
　　尚舍局奉御二人从五品上【周礼有掌舍掌行所觧止之处帷幕幄帟之事汉少府属官有守宫令丞掌宫殿陈设魏殿中监掌帐设监防之事晋宋以下其职并在殿中监隋帝置殿内监改殿内局为尚舍局置奉御二人正五品皇朝因之龙朔二年改奉宸大夫咸亨复旧】
　　直长六人正七品下【隋帝置八人皇朝减二人】
　　幕士八十人【皇朝置掌供御及殿中杂张设之事】奉御掌供殿张设供具汤沐而洁其洒扫直长为之贰凡大驾行幸预设三部帐幕有古帐大帐次帐小次帐小帐凡五等之帐各三是为三部其外置排城以为蔽捍
　　尚乘局奉御四人从五品上【自秦汉以来其职皆在太仆北齐大仆骅骝署有奉乗十人管十二闲马隋帝改之置尚乘局皇朝因之増置奉御四人一人掌左六闲马一人掌右六闲马一人掌粟草饲飬请受配给及勾勘出入破用之事一人掌鞍鞯辔勒供马调度及疗马医药料度之事龙朔二年改奉驾大夫咸亨元年复故开元二十二年减二人先是别置闲廐使十二闲焉犹属殿中】直长十人正七品下【隋炀帝置十四人皇朝开元减四人】
　　奉乘十八人正九品下【后汉有奉乘郎从五品下后周左右廐各有奉乘二十人隋置尚乘局有奉乘十人皇朝加置二十四人每闲二人开元二十三年减六人】
　　习驭五百人【后周左右廐各有驭夫一百二十人皇朝加置习驭五百掌调习六闲之马】掌闲五千人【皇朝置掌分饲飬六闲之马】
　　司库一人司廪二人典事五人兽医七十人奉御掌内外闲廐之马辨其麤良而率其习驭直长为之贰六闲一曰飞黄二曰吉良三曰龙媒四曰騊駼五曰駃騠六曰天苑左右凡十有二闲分为二廐一曰祥麟二曰鳯苑以系饲马【今仗内有飞龙祥麟凤苑鹓鸾吉良六羣等六廐奔星内驹等两闲仗外有左飞右飞左万右万等四闲东南内西南内等两廐】凡外牧进良马印以三花飞风之字而为志焉【细马次马送尚乘局于尾侧依左右闲印以三花其余杂马送尚乘者以风字印印右膊以飞字印印左膊】
　　奉乘掌率习驭掌闲驾士及秣饲之法凡驭马必视其齿歴劳逸而调习之【马四年而两齿五年而四齿六年而六齿成矣七年而右一齿齨八年而上下两边各二齿缺九年而右上下尽缺十年而下两齿齨十一年而下四齿齨十二年而尽十三年下两齿平十四年下四齿平十五年下尽平十六年上两齿齨十七年上四齿齨十八年上尽齨十九年上两齿平二十年上尽平】兽医掌疗马病【凡马病灌而行之观其病之所发疗马病有五劳久歩则生筋劳久立则生骨劳久汗不干则生皮劳汗未差干燥而饲饮之则生气劳驱驰无节则生血劳有伤寒者有伤热者有疡者咸据经方以疗焉】
　　尚辇局奉御二人从五品上【周礼小司徒中大夫二人掌六畜车辇又巾车下大夫二人掌王后之五辂辇车组挽有翣羽盖故古人谓牵为辇春秋宋万以乘车辇其母秦始皇乃去其轮而舆之汉代遂为人君之乘后汉有乘舆六辇魏晋小出则乘之及过江而亡太元中谢安率意而作及破苻坚得之形制无差大小如一时人嗟其黙识朱武执慕容超获金钲辇古之辇舆大率以尺为度齐武帝造大小二辇雕餙甚工下栏辕轭悉金花银兽梁大辇中方八尺左右开四望金鸾栖轭隋有六辇大礼皆乘之秦汉魏晋并太仆属官车府令掌之东晋省太仆遂尚书驾部宋齐梁陈车府丞乘黄令丞掌之后魏北齐则乘黄车府令兼长之后周则司车辂主之隋又乘黄车府令兼掌之帝置殿内省尚辇局奉御二人正五品皇朝因之为从五品上龙朔二年改为奉轝大夫咸亨元年复旧】
　　直长四人正七品下【隋帝置皇朝因之又置掌扇掌翰等员掌执扇及纸笔砚杂供奉之事】
　　掌辇二人正九品【皇朝初置四人开元二十三年减二人又置主辇奉舆等员掌率主辇以供其事】
　　主辇四十二人【皇朝置凡七辇辇六人】
　　奉轝十五人【皇朝置之】
　　尚辇奉御掌舆辇繖扇之事分其次叙而辨其名数直长为之贰凡大朝防则陈于庭大祭祀则陈于庙【辇有七一曰大鳯二曰大芳三曰仙逰四曰小轻五曰芳亭六曰大王七曰小王轝有三一曰五色二曰常平其用如七辇之仪三曰舆则常御】
　　凡大朝防及祭祀则出之于内旣事复进而藏之凡繖扇大朝防则繖二扇一陈之于庭【孔雀扇一百五十有六分居左右旧翟尾扇开元初改为绣孔雀以从省】若常听朝皆去扇左右各留其三以备常仪【崔豹古今注云华盖黄帝所作也与蚩尤战于涿鹿之野常有五色云气金枝玉叶止于帝上有花葩之象故因作华盖也通俗文曰张帛辟雨谓之繖盖也古今注曰雀尾扇起于殷代髙宗有雊雉之祥服章多用翟羽周制以为皇后夫人之车服辇有翣即缉翟羽为扇翣以障蔽风麈也】
　　国朝元祐官品令尚食尚药尚醖尚衣尚舍尚辇奉御从七品
　　监【沿革见殿中省】
　　国朝元祐官品令殿中监正四品
　　少监【沿革见殿中省】
　　六典殿中少监二人从四品上【隋炀帝置一人从四品皇朝加置二人龙朔咸亨随省改复】
　　国朝元祐官品令殿中少监从五品
　　丞【已见殿中省】
　　六典殿中省丞二人从五品上【隋帝置一人从五品皇朝加置二人龙朔二年改中御大夫咸亨元年复旧】
　　国朝元祐官品令殿中丞从七品
　　尚衣奉御【沿革见殿中省门】
　　造衮冕依典式【唐□立徳隋殿内少监毗之子也毗初以艺知名立徳与弟立夲早传家业武徳中累除尚衣奉御立徳所造衮冕大裘等六服并腰舆伞扇咸依典式时人之】

　　职官分纪卷二十四
　　钦定四库全书
　　职官分纪卷二十五
　　宋　孙逢吉　撰
　　内官
　　前汉外戚传汉兴因秦之号帝母皇太后帝祖母太皇太后适皇后妾皆夫人又有美人良人八子七子长使少使之号至武帝制媫妤娙娥容华充衣各有爵位而元帝加昭仪之号凡十四等云昭仪位视丞相爵比诸侯王媫妤视上卿比列侯娙娥视中二千石比闗内侯容华视正二千石比大上造美人视二千石比少上造八子视千石比中更充衣视千石比左更七子视八百石比右庻长良人视八百石比左庻长长使视六百石比五大夫少使视四百石比公乗五官视三百石顺常视二百石无防【言无所不絜】共和娯灵保林良使夜者皆视百石上家人子视有秩斗食云【采择良家子以入宫未有职号但家人子也斗食为佐使言一嵗不满百石日食一斗二升】
　　后汉皇后纪论曰夏殷以上后妃之制其文略矣周礼王者立后三夫人九嫔二十七世妇八十一御妻以备内职焉后正位宫闱同体天王三夫人坐论妇礼九嫔掌教四徳世妇主知防祭賔客女御序于王之燕寝颁官分务各有典司女史彤管记功书过居有保阿之训动有环佩之响所以能述宣隂化修成内则闺房肃雍险谒不行者也故康王晩朝闗雎作讽宣王晏起姜氏待罪齐桓有如夫人六人汉光武中兴六宫号唯皇后贵人贵人金印紫绶奉不过粟数十斛又置美人宫人采女三等并无爵秩嵗时赏赐充给而已汉法常因八月筭人【筭赋】遣中大夫与掖庭丞及相工于洛阳乡中阅视良家童女年十三以上二十以下姿色端丽合法相者载还后宫择视可否乃用登御所以明慎聘纳详求淑哲明帝聿遵先防宫教颇修登建嫔后必先令徳内无出阃之言权无私溺之授可谓矫其矣向使因设外戚之禁编著甲令改正后妃之制贻厥方来岂不休哉
