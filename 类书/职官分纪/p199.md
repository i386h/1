<!-- { "loadSidebar": true } -->
　　军【汉王击楚萧何守关中计户转漕给军】辇车骊驾【后汉光武南定河内时朱鲔据洛阳又并州未安择可守河内者邓禹举冦恂乃拜恂河内太守行大将军光武谓恂曰河内完冨吾将因是而起昔高祖留萧何镇关中吾今委公以河内坚守转运给足军粮防遏他兵勿令北度光武于是北征恂收租四百万解转以给军朱鲔闻光武北而河内孤遣苏茂等将三万余人度巩河攻温破之檄至光武大喜时军食急乏恂以辇车骊驾转输前后不絶注云骊驾也驾车人挽行也】木牛流马【蜀诸葛亮与魏相距亮围祁山以木牛运又亮悉大众由斜谷出以流马运亮长于巧思木牛流马皆出其意】运米济关中【刘晏为吏部尚书平章事领度支盐鉄转运租庸使罢相复为太子宾客领东都河南江淮山南等道转运租庸盐鉄使时新承兵戈之后中外艰食京师米价斗至一千晏受命后以转运为己任凡所经歴必究利病自此每歳运米数十万石以济关中】焦心苦形期报明主【刘晏与元载书曰见一水不通思荷插而先徃见一粒不运愿负米而先趋焦心苦形期报明主晏以转运为任如是】气豪权重【宪宗即位潘孟阳巡江淮省财赋仍知盐鉄转运副使且察东南镇之政理孟阳以气豪权重领行从四百人所歴镇府但务逰赏与妇人为夜饮盐鉄转运院广纳财贿补吏职而已及归大失人望宪宗每事求理尝发江淮宣慰使左司郎中郑敬奉使辞上戒之曰朕宫中用度一匹以上皆有簿籍惟赈恤贫民无所计卿经明行修今登车传命宜体吾懐勿学潘孟阳奉使所至但务酣饮逰山寺而已】课入加倍【卢正大中初转户部侍郎充盐鉄转运使前是安邑觧县两池盐法积课入不充正令判官司空舆至池务检察特立新法仍奏舆为两池使三年课入加倍其法至今頼之】专督运务【元琇判度支关辅旱俭请运江淮租米以给京师上以滉加江淮转运使欲令专督运务琇以滉性刚愎难与集事乃条奏滉督运江南米自扬子南北皆元琇主之滉深怨于琇遂逞宿怒累诬奏琇贬雷州司戸其责既重举朝以为非罪】穿广运潭以通舟檝【韦坚与中贵人善探主意见宇文融杨慎矜父子以勾剥财物争行进奉而致恩顾坚乃以转运江淮租赋所在置吏督察以裨国之仓廪歳益钜万宗以为能擢为陜府太守水陆转运使奏请于咸阳壅渭水作兴城堰望春楼下穿广运潭以通舟檝楼下连□弥亘数重观者山积宗欢悦下诏曰关辅之间尤资殷赡比来转输未免艰辛故置此潭以通漕运万代之利一朝而成】一朝成万代之利【上】长于治财赋【僖宗即位时赵隠高璩知政事与崔彦昭同年荐彦昭长于治财赋召为吏部侍郎充诸道盐鉄转运使】不以功利永宠【裴耀卿拜黄门侍郎同中书门下平章事充转运使凡三年运七百万石省脚钱三十万贯或説耀卿请进所省脚钱以明功利耀卿曰此盖公家盈缩之利尔不可以永宠乃奏充所司和籴等钱明年迁侍中】剖析如流【王播字明敭充诸道转运使虽案牍鞅掌剖析如流黠吏诋欺无不彰败】亷访能否【国朝开寳九年诏诸道知州通判及临事务官吏冝令诸路转运司亷访其能否第为三等歳终以□以临事简慢所莅无状者为下恪居官次职务粗治者为中尤异有殊绩者为上当行大诛赏焉】便冝从事【范旻为淮南转运使太祖谓曰卿家素贫凡所须并借用官钱悉以便宜从事不必一一中覆也每歳运米万余石以给京师时论许其有心计】自劾请罪【许仲宣为岭南转运使会征交州地炎热瘴厉师卒不习其水土未战死者十二三虽得之不能守因抗防极言其不可人恐论报稽缓即以便冝从事罢其军分屯于诸郡开緍出库钱赏赐亡卒自劾矫诏请罪嘉之降玺书褒谕】改名知古【淳化五年驾部郎中河北东路转运使钱若冰因召见上问卿名出何典记对曰唐尚书右丞倪若氷亮直臣慕之遂名焉上笑曰可改名知古上以方用武恶其名类若兵也知古顿首奉诏倪若氷实名若水知古浅率引以对人皆笑之】不系品位【至道元年荆湖转运使何仕宗上言执政大臣出领外郡申转运司公事只书通判以下姓名上谓宰相曰大臣品位虽崇若出临外藩即转运使所部按要系州府不系于品位也此朝廷典宪未可以轻改并仍旧贯】平允之吏寛猛适中【咸平元年上谓辅臣曰诸转运使按察官吏事权甚重非其人则州县受近地犹易为聴察逺方固难便闻太寛则弛慢太猛则苛刻必须平允之吏寛猛适中卿等其慎择之】量否臧以行赏罚【三年秘书监查道言朝廷命转运使副请令得替先批书一任曽举若干亷勤才识之士曽奏若干贪残猥滥之人朝廷量其否臧以行赏罚从之】川陕四路【四年以知益州右谏议大夫宋太初兼川陕四路都转运使先是西蜀辽隔缓急应援不及故分为益梓利防四路别置官属至是又以四路漕挽各司其局难于均济故有是命】察所部官吏为三等【景祐元年令诸路转运使副察所部官吏能否辨为三等公勤亷干文武可取利益于国惠及于民者为上干事而无治声者为次畏懦而贪慢公不治败状未露滥声颇彰者为下并列状以闿】赐方胜练鹊锦袍【河北河东陕西三路转运使赐方胜练鹊锦袍从河北转运使刘定之请也】供调百万亿【李士衡为湖北转运使真宗幸澶州东封西祀供调百万亿士衡有力焉】列郡有数年之积【李士衡拜枢宻直学士知益州复召为河北都转运使谓曰河朔事重非卿不可既至调发得防列郡常有数年之积其余以济陜西之饥民】吏不得为奸【庆厯中王鼎迁尚书刑部郎中天章阁待制河北都转运使科率税赋事皆躬亲吏不得为奸】郡县官吏望风而肃【何郊为河北都转运使郡县官吏望风而肃】释褐再任为转运使【李绚字公素景祐中及第授大理评事通判邠州召试授太子中允直集贤院未几除京西转运使时吕文靖执政好擢用竒材谓曰朝廷之制未尝有释褐再任为转运使者以学士才器高故有此授冝副朝廷之意绚到任有澄清之志】开营田以赡邉储【欧阳修出使河东开营田以赡邉储至今頼之初执政委修以河北之漕亦幸其不职而汗漫其才修至颇称其职】召范仲淹饮后堂【英宗时施昌言为转运使时召范仲淹饮后堂出婢子俳优杂以丈夫无所言仲淹恠问之则皆昌言家人也仲淹大不怿辞而去其家法如此】赐裦衣大带【侯陟建隆四年改淮南转运使赐褎衣大带】
　　勾当管勾官
　　国朝熈宁三年七月诏三路转运司奏举京朝官知县资序二人充本司勾当其京东西淮南两浙各许举一员八月诏川广等路转运司依京东等路于京朝官知县资序内各举一员充管勾文字不得差出时转运使移就逺官之法故特置之
　　诸路提防刑狱
　　国朝以朝臣及閤门祗以上充淳化三年遣官分徃诸路提防刑狱事四年省景徳四年诸路复置提防刑狱事四年省复以朝官充天禧四年加劝农使兼提防刑狱事俄改提防刑狱劝农使使臣为副使天圣六年悉罢八年复置大中祥符四年以资政殿大学士向敏中等磨勘提防刑狱朝官使臣课绩文字第为三等帝以磨勘文字示王旦曰惟两浙朝臣使臣有奏报雪活死罪者定为第二等余皆有责罚或奏议不当并为第三等仍无可升第一者须旌赏以为激劝其朝臣第三等者与近地知州使臣第二等者与知州军第三等监兵并免逺任
　　嘉祐中又以武臣同提防刑狱多不得人遂罢之至和元年置提防京畿州刑狱官二年罢
　　治平元年闰五月罢提防刑狱而以委转运司
　　熈宁十年复置提防京畿刑狱官得与文臣与举元数分半
　　三虎【国朝庆厯初王鼎擢江东提防刑狱是时仁宗易置大臣欲有所为选择诸路使者令按举诸不法鼎为转运使杨纮为判官王纬在京东大称严肃多所奏劾官吏怒之指以为三虎】摘发赃污【又提防河北刑狱摘发赃污所案问于贵势无所借】以旧御史为之【熈宁十年以馆阁校勘丁执礼权发遣河北西路提防刑狱上宣谕曰朕惟河朔地重慎选监司故以旧御史为之又曰卿职在刑狱盗贼最急冝用心督捕】
　　提防府界诸县镇司
　　国朝以朝臣及閤门祗以上各一人充景徳二年置后罢武臣四年置提防公事一员
　　熈宁四年邓考甫张景温并为勾当公事
　　提举常平仓农田水利差役
　　国朝熈宁二年量逐路钱物多少选官分诣提举九年府界提举仓专差官一员更不令司农寺丞兼领
　　勾当公事官
　　国朝熈宁二年于通判幕职官内选差一员不妨本职官诸路如管十县以上军州许差管勾官两员
　　职官分纪卷四十七
　　钦定四库全书
　　职官分纪卷四十八
　　宋　孙逢吉　撰
　　特进
　　前汉诸侯功徳优盛朝廷所敬异者赐位特进位在三公下故曰特进成都侯王商以特进领城门兵置幕府得举吏如将军是也
　　后汉皇后父兄率为特进侯朝防位次三公光武以邓禹列侯就第特进奉朝请是特引见之称无官定体也而窦笃进位特进得举吏见礼依三公
　　晋百官表特进官品第二汉制皇后之父率为此官晋职官志特进汉官也二汉及晋位以为加官从本官车服无吏卒太仆羊琇逊位拜特进加散骑常侍无余官故给吏卒车服其余加特进者唯食其禄赐列其班位而已不别给特进吏卒车服晋惠帝元康中定令特进品秩第二位次诸公在开府骠骑上冠进贤两梁黒介帻五时朝服佩水苍玉无章绶食俸日四斛太康三年始赐春绢五十疋绵一百五十斤元康元年给菜田八顷田驺八人立夏后不给田者食俸一年置主簿功曹门吏亭长门下书佐各一人给安车黒耳驾御一人辂车施耳后车一乘
　　沈约宋书特进魏世骠骑将军刘放衡将军孙资等逊位以侯就第盖位特进其诸官加特者从本官供给特进但为班位而已不别有吏卒车服
　　齐职官志特进位从公
　　齐职仪特进以功徳特进见也
　　隋百官志梁特进旧位从公后魏北齐特进用人俱以旧徳就闲者居之隋高祖采后周之制有特进为散官以加文武官之徳齐者并不理事炀帝即位废
　　唐职官志特进【正二品】
　　国朝元祐令特进从一品
　　特进至承务郎为寄禄官
　　赐安车驷马【后汉梁商以女为皇后妹为贵人加位特进更増国土赐安车驷马】进逹皆海内名士【曹胜加位特进其所进逹皆海内名士】居家为天子师【张禹虽居家以特进为天子师国家每有大政必与定议】寝则布衣瓦器而食【谢承后汉书赵典尊为国师位特进七为列卿寝则布衣瓦器而食】賔客语不及国事【司马彪后汉书隂识拜金吾位特进入则极言正谏与賔客语不及国事慕仲山甫匪躬之节所用掾吏皆得天下俊哲】掾吏皆天下俊哲【上】以高年得见优礼【后魏书刁雍拜特进与陇西王梁贺及中书监唐允等并以高年特见优礼赐几杖劔履上殿日致羞焉】
　　金紫光禄大夫
　　银青光禄大夫
　　光禄大夫
　　前汉百官表大夫掌论议有中大夫武帝太初元年更名光禄大夫秩比二千石光禄大夫无【师古曰无印绶】
　　后汉百官志光禄大夫比二千石注曰无员【汉官三人】凡大夫皆掌顾问应对无掌事唯诏命所使凡诸国嗣之丧则光禄大夫掌吊
