<!-- { "loadSidebar": true } -->
　　武昌多士【晋陶侃镇武昌军殷浩庾翼等皆为佐吏时武昌号为多士】李绅不受李锜书币【唐李绅登第后东归金陵观察使李锜爱其才辟为从士绅以锜所为专恣不受其书币锜怒欲杀绅绅遁而获免锜诛朝廷嘉之召拜右拾遗】毕諴三佐杜悰【杜悰镇许昌辟毕諴为从事悰领度支諴为廵官悰镇扬州又从之悰入相諴为侍御史武宗朝宰相李徳裕专政出悰为东川节度悰之吏莫敢饯送问讯唯諴无所顾虑问遗不絶徳裕怒出諴为磁州刺史】杜甫见严武不冠【严武镇成都奏前拾遗杜甫为谋检校尚书工部员外郎武与甫有世旧待遇甚甫性褊躁放恣常醉谒登武牀瞪视武曰严挻之乃有此儿武虽急暴不以为忤甫于浣花里种竹植树结庐枕江纵酒笑咏与田畯野老相狎荡无拘检严武过之有时不冠其傲诞如此】善于割断【裴寛以文词进骑射弹棊投壶特妙景云中为润州军刺史韦铣引为判官清干善于割断铣重其才以女妻之】賔筵间多忽略【赵博宣文章俊拔性率使酒陈许节度使曲环辟为从事賔筵间多所忽畧环不能容诬奏扇惑军情诏令环决杖四十流于唐州人皆以为枉】李景略断张光杀妻【李景略以荫补幽州功曹李懐光为朔方节度使署为廵官五原将张光杀其妻以赀市狱前后不能断景略讯其实光竟伏法既亭午有女厉声被髪血身膝行前谢而去左右有识者曰光妻也因授大理司直】谦谦【李藩字叔轮少恬淡修检雅容仪好学张建封在徐州辟为从事居幕中谦谦未尝论细防后建封死濠州刺史杜兼诬奏藩建封死时揺动军中徳宗大怒宻诏杜佑往杀之佑素重藩懐诏旬日不忍发藩览之无动色佑曰吾已宻论特以百口保君矣徳宗聴佑解怒亦释亟追藩赴阙及召见望其仪形曰此岂作恶耶释之除秘书郎】阴察禄山【权徳舆父臯字士谅安禄山充河北按察使假其才名表为从事臯阴察禄山且叛欲潜去虑祸及老母禄山使臯献戎俘自京师回过昌福县尉仲谟臯从父妹婿也宻以计约之比至河阳诈以疾亟召谟谟至臯示已喑瞪谟而暝谟乃勉哀而哭手自含袭讫送臯其棺人无知者禄山不疑其诈死许其母归及渡江禄山已反矣由是名闻天下】凝然握管【刘三复长于章奏李徳裕尤竒待之徳裕镇浙西及迁秩皆佐賔筵军政之余与之吟咏终日在长安私第别搆起草院院有精思亭每朝廷用兵诏令制置每独处亭中凝然握管左右侍者无能预之】防佐賔筵【上】独加礼敬【崔衍迁宣歙池观察使政务简便人颇懐之其所择从事多得名流时有土者待賔僚率轻傲衍独加礼敬幕中之士后多显逹】幕中之士多显达【上】诗如师友【崔咸字重易元和二年擢进士第郑余庆李余简辟为賔佐待如师友及登朝歴践台阁独行守正时望甚重】累邀方至府第【崔觐梁州人为儒不栾仕进山南东道节度使郑余庆髙其行辟为节度谋累邀方至府第为吏无方略苦不达人事余庆以长者优容之】积习名教【栁公绰子仲郢字谕防牛僧孺镇江夏辟为从事仲郢有父风动修礼法僧孺叹曰非积习名教安能及比入为监察御史】和凝报贺瓌【五代史和凝十九登进士第滑帅贺瓌知其名辟至幕下凝善射时瓌与唐庄宗相拒于河上战于湖栁坡军败而北唯凝随之顾曰子匆相随当自努力凝对曰大丈夫受人知有难不救非素志也但恨未有死所旋有一骑士来逐凝叱之不止遂引弓射之应而毙获免遂以女妻之由此声望益】先奏后聘【唐桂管观察使使王拱闻令孤楚之才欲以礼聘召擢楚不从乃先闻奏而后防楚以父掾太原有庭闱之恋又感拱厚意登第后径往桂谢拱不预逰宴乞归奉养即还太原人皆义之】奏辟旧僚【宰相徐商领盐铁奏王徽为佐及徽拜拾遗商罢相镇江陵以徽旧僚欲以奏辟而不敢言徽探知其旨即席言曰仆在进士中荷公重顾公佩印临戎下官安得不从商喜甚奏授殿中侍御史赐绯充荆南节度判官】轻脱【笔谈盛文肃为右丞知扬州时夏有章自建州司户授郑州推官过扬州文肃骤称其才雅明日置酒召之人谓有章曰盛公未尝燕过客其器重者方召一饮有章荷其意别日为一诗谢之至客次先使人持诗以入公得诗不发封而还之使人谢有章度已衰老无用此诗不复得见有章殊不意往见通判刁绎具言所以绎亦不喻其由曰府公性多忤诗中得无激触否有章曰未曽发封又曰无乃笔札不严曰有章自书极严谨曰必是将命者所忤尔乃往见文肃而问之夏有章今日献诗何如公曰不曽读已还之绎曰何也曰始见其气韵清修谓必逺器今封诗乃自称新莆田从事得一幕官遂尔轻脱君但观之必止于此官志已满矣切记之贾文元时为知政事与有章有旧乃荐为馆职有诏到任一年召试明年除馆阁校勘御史发其旧事遂寝改充国子监主簿仍带郑州推官未防卒文肃阅人物多如此不复挟它术】张亢体肥大王琪瘦骨立【归田録晏元献延賔客一时名士多出其门罢枢副为西京留守时年三十八幕下王琪张亢最为上客亢体肥大琪目为牛琪瘦骨立亢目为猴二人自讥詯琪尝嘲亢曰张亢触墙成八字亢应声曰王琪望月叫三声一座为之大笑】
　　节度观察判官
　　唐天寳后有判官未见品秩
　　五代后唐长兴二年诏两使判官罢任一年书记支使防御团练判官二年推官廵官防御团练推官军事判官等并三年后与比拟仍改转官资职次其有绩效尤异若文学超迈或为众所推或知已察举并加擢任不复限年【余见前幕职门】
　　国朝元祐令节度观察判官从八品
　　才思俊丽【唐令狐楚善属文进士登第李説严绶郑儋相继镇太原髙其行义辟为从事自书记至节度判官歴使府侍御史楚才思俊丽徳宗好文每太原奏至能辨楚之所为颇善之】太原奏至【上】奏辟旧僚【已见幕□门】异席资事【浙西观察使李栖筠有重望虚心下士幕府咸选才彦观察判官许鸿兼有学识栖筠尝异席资事】拂衣而去【李琼镇桂管奏栁璧为观察判官军政不惬璧极言不纳拂衣而去桂府寻乱】减员【杨绾请减观察判官之员数】判官之肉其足食乎【九国志闽潘承祐为大理少卿王延政镇建州辟为节度判官延政与福州构怨日寻干戈承佑上书谏曰兄弟天伦也古称外御今以一朝之忿而忘大义防孔懐之性伤人伦之本欲邦国之化不可得也延政不纳尝因福州使至延政大□兵甲以夸示之其言益悖承佑长跪固谏延政怒顾谓卫士曰判官之肉其足食乎承佑声气益厉乆之乃解及延政建号以为吏书】
　　节度掌书记【沿革见幕职官门】
　　国朝元祐令节度掌书记从八品
　　檄愈头风书成马上【魏志陈琳字孔璋阮瑀字元瑜少受学于蔡邕建安中都护曹洪欲使掌书记瑀终不为屈魏太祖并以琳瑀为司空军谋祭酒管书记室军国书檄多琳瑀所作又典畧曰琳作书及檄草成呈太祖太祖先苦头风是日疾发卧读琳所作头风顿愈又书与韩遂时太祖适近出瑀随从因于马上具草书成呈之太祖览毕欲有所定竟不能损】章表殊健书记翩翩【魏文帝与吴质书曰孔璋章表殊健防为繁富元瑜书记翩翩致足乐也】文房【南史赵知礼蔡景歴属陈武帝经纶之日居文房书记之任】占授军书下笔便就【赵知礼涉猎文史善书翰陈武帝讨元景仲也或荐之引为书记知礼为文赡速每占授军书下笔便就】草遗诏于白刄之中【唐郑儋镇太原在镇暴卒不及处分后事军中喧哗将有急变中夜忽数十骑持刄迫令孤楚至军门诸将环之令草遗表楚在白刄中搦管即成读示军士无不感泣军情乃安自是声名益重】为露布上行在【干公异龙文章后拔为李招讨府掌书记晟收复京师公异为露布上行在云臣已肃清宫禁祗奉寝园钟虡不移庙貌如故徳宗览之泣下不胜自左右为之呜咽既而曰不知谁为之对曰干公异为之词上称善乆之】下笔不能自休【李商隐能为古文不喜偶对从事令孤楚能章奏遂以其事授商自是始为今体章奏博学强记下笔不能自休】檄髙丽【元万顷善属文从李勣征髙丽为辽东道管记勣令万顷作文檄髙丽其语有不知守鸭緑之险莫离支报云谨闻命矣遂移兵固守鸭緑官军不得入万顷坐是流于岭外】翰动如飞【李巨川字下已干符中属天下乱以刀笔从诸侯府王重荣镇河中辟为掌书记时车驾在蜀贼据京师重荣纠合诸藩协力诛冦单书奏请堆积案几巨川文思敏速翰动如飞传之藩隣无不悚动重荣收复功巨川之助也】诸侯章奏语太浮华【文宗谓侍臣曰近日诸侯章奏语太浮华有乖典实宜罚掌书以诫其流李石曰古人因事为文今人以文害事惩抑末实在盛时乃以髙错为礼部侍郎】以旧人待之【冯延已迁驾部郎中充元帅府掌书记与陈觉友善自结于宋齐丘璟爱其多能时以旧人待之及升卒璟即位延已喜形于色璟未聴政延已屡入白事璟不悦曰书记自有常职何为烦也】自有常职【上】在幕中十余年未尝趋附府公【乔公舜迁屯田员外郎齐丘镇豫章公舜为掌书记性简率在幕中十余年未尝趋附府公但重其文章以进用】
　　观察支使【沿革见幕职门】
　　国朝元祐令观察支使从八品
　　器局有声【唐韦元甫初任滑州白马尉本道采访使韦陟深器之奏充支使与同幕判官员锡齐名元甫精于简牍锡详于讯覆陟推诚待之时谓员推韦状元甫有器局所莅有声累迁刺史】员推韦状【上】
　　节度观察推官
　　国朝元祐令节度观察推官从八品
　　言行刚直【唐狄仁杰孙兼谟元和末解褐襄阳推官言行刚直使府知名】军书填委削藳立就【九国志前蜀王锴天复中朝廷遣裴防使蜀册建为蜀王防举锴为判官建一见重之辟为观察推官建图霸之始军书填委削藳立就词理精当】
　　防御团练判官【沿革见幕职门】
　　国朝元祐令防御团练判官从八品
　　军事判官【沿革见幕职门】
　　国朝元祐令军事判官从八品
　　防御团练军事推官
　　五代史周显徳二年防御团练刺史州各置军事推官一人
　　国朝元祐令防御团练军事推官从八品
　　军监判官【沿革见幕职门】
　　国朝元祐令军监判官从八品

　　职官分纪卷三十九
<子部,类书类,职官分纪>
　　钦定四库全书
　　职官分纪卷四十
　　宋　孙逢吉　撰
　　总州牧
　　书舜肇十有二州十有二牧禹别九州有九牧
　　周礼八命作牧
　　史记黄帝置左右大监监于万国
　　前汉百官表监御史秦官也掌监郡汉省丞相遣使分刺州不常置武帝元封五年初置郡刺史常奉诏条察州【师古曰汉官典职仪云刺史班宣周行郡国省察治状黜陟能否断治寃狱以六条问事非条所问即不省一条强宗豪右田宅逾制以强凌弱以众寡二条二千石不奉诏书遵承典制背公向私旁诏牟利浸渔百姓聚敛为奸三条二千石不恤疑狱风厉杀人怒则任刑喜则滛赏烦扰刻剥截黎元为百姓所苦山崩瓦裂袄祥讹言四条二千石选署不平茍阿所爱蔽贤宠顽五条二千石子弟恃怙荣势请托所监六条二千石违公下比阿附豪强通行货赂割损正令】秩六百石员十二人成帝绥和元年更名牧秩二千石哀帝建平六年复为刺史元寿二年复为牧
