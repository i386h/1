<!-- { "loadSidebar": true } -->
　　正官书【晋书张华尝徙居载书三十乘秘书监挚虞撰定官书皆资华本以取正】不愿为侍臣【王晋书羊祜为黄门郎陈留王立以少帝不愿为侍臣徙为秘书监】着魏书【王沉为秘书监着魏书多为时讳而善序事】撰次汲冢书【晋诸公讃荀勗领秘书监太康二年汲郡冢中得竹书朂躬自撰次注冩以为中经列于秘书经传阙文多所证明】幽譛符命【庾峻自司空长史转秘书监幽讃符命天文地理因有述焉】掌秘奥宣明史籍【温峤举荀崧为秘书监曰夫国史之兴将以明得失之迹谓之实録使一代之典焕然可观散骑常侍崧文质彬彬思义通博歴任先朝莅事以穆宜掌秘奥宣明史籍】兰台之官【王充论衡兰台之官监国得失】简严能检下【魏王肃表曰青龙之末王者所选秘书监诏秘书驺史以上三百余人非但学问又当简威严能检下者诏肃以常侍领焉】自负宿名意每怏怏【栁粲晋记华谭为秘书监自负宿名意毎怏怏尝从容谓上曰臣已老矣将待死秘阁汲黯之言复存于今帝不悦】着三国阳秋【晋中兴书孙盛为秘书监笃尚好学自少及长手不释卷既居史官乃着三国阳秋按本传着魏氏春秋晋阳秋晋阳秋词直而理正咸称良史焉】有良史之志【华峤集诏曰尚书峤体素简文雅该通歴览古今博文多识著书实録有良史之志转为秘书监其加散骑常侍班同中书寺为内台使中书散骑著作及治体音律天文数术南省文章门下撰集皆典领之峤表伏见诏书以臣为秘书监加位常伯昔刘向父子世典史籍马融通博三入东观非臣肤浅所敢投迹云云】刘向世典史籍【上】马融三入东观【上】天阁寳秘【南史何宪字子思博涉该通羣籍毕覧天阁寳秘人间散逸无遗漏焉任昉刘沨共执秘阁四部书试问其所知自甲至丁书説一事并叙作之体连日累夜莫见其所遗沨音冯】人间散逸无遗漏【上】手自雠校【梁任昉字彦升为秘书监自齐永元以来秘阁四部篇巻纷杂昉手自雠校由是篇目定焉】中秘二省多诸文士【后魏世祖欲拜伊馛为尚书兼郡公馛辞曰尚书务殷公爵至重非臣年少愚近所冝倚任请収过恩世祖周其所欲馛曰中秘二省多诸文士若恩矜不已请防其次世祖贤之遂拜为中防将军秘书监馛音防】书有五厄【隋书开皇初秘书监牛以典籍遗逸上表请开献书之路曰昔周徳既衰旧经紊弃孔子以天圣之才开素王之业宪章祖制礼刋诗正五始而修春秋阐十翼而易道及秦皇驭防吞灭诸侯先王坟籍扫地皆尽此则书之一厄也汉兴建藏书之策置校书之官至孝成之世遣谒者陈农求遗书于天下诏刘向父子雠校篇籍汉之典文于斯为盛及王莽之末并从焚烬此则书之二厄也光武嗣兴尤重经诰未及下车先求文雅肃宗亲临讲肄和帝数幸书林其兰台石室鸿都东观秘书填委更倍于前及孝献移都吏民扰乱图书丝绵皆取为帷囊所収而西裁七千余卷属西凉大乱一时燔荡此则书之三厄也魏文代汉更集经典皆藏秘书内外三阁遣秘书郎郑黙删定旧文时之论者美其朱紫有别晋氏乗之文集尤广晋秘书监荀朂定魏内经更着新簿属刘石凴凌従而失坠此则书之四厄也永嘉之后防窃竞兴其建国立家虽传名号宪章礼乐寂灭无闻刘裕平姚収其图籍五经子史四千巻皆赤轴青纸文字古拙并归江左宋秘书丞王俭依刘氏七畧撰为七志梁人阮孝绪亦为七録总其书数三千余卷及侯景渡江破灭梁室秘省经籍虽従兵火其文徳殿内书史宛然犹存萧绎据有江陵遣将破平侯景収文徳之书及公私典籍重本七万余卷悉送荆州及周师入郢绎悉焚之于外城所収十才一二比则书之五厄也后魏爰自幽方迁宅伊洛日不暇给经籍阙如周氏创基闗右军车未息保定之始书止八千后加収集方盈万卷高氏据有山东初亦采访验其本目残阙弥多及东夏初平获其经史四部重杂三万余巻所益旧书五千而已今御书单本合一万五千余巻部帙之间仍有残阙比梁之旧目止有一半至于隂阳河洛之篇医方图谱之説称复为少臣以经书自仲尼迄仐数遭五厄兴集之期属膺圣代今秘借见书亦足披覧但一时载籍须令大备不可王府所无私家乃有若猥发明诏兼开购赏则异典必致馆阁斯积上纳之于是下诏献书一卷赉绢一疋一二年阃篇集稍备】刻木偶置之于座【栁誓炀帝嗣位拜秘书监退朝之后便命入阁言晏讽读终日而罢帝每与嫔后对酒时逢兴防輙遣命之至与同榻共席恩若友朋帝犹恨不能夜召于是命刻木偶人施闗机能坐起拜伏以象于誓帝每月下对酒輙令宫人置之于座与相酬酢而为欢笑按隋书作栁未详音辨】校定四部书【唐魏徴迁秘书监奏引学者校定四部书自是秘府图籍粲然毕备】防预朝政【征为秘书监防预朝政】博识【虞世南为秘书监太宗重其博识每几务之隙引之谈论共观经史每论及古先帝王为政得失必存规讽】竒书难字【顔师古拜秘书少监専典刋正所有竒书难字众所共惑者随疑剖晰曲尽其原】称秘书外监【秘书监贺知章性放旷晚年尤加縦诞自号四明狂客又称秘书外监遨逰里巷醉后属辞动成巻轴文不加防皆有可观天寳三载知章上疏请度为道士求还乡里仍舍本乡宅为观上许之御制诗以赠行】三教谈论【白居易自蘓州召拜秘书监赐金紫文宗诞日召居易与僧惟澄道士赵常盈对御讲论于麟徳殿居易论难锋起辞辩泉注上所罕觏深嗟异之】咏石榴诗【孔绍安大业末为监察御史时高祖为隋讨贼于河东诏绍安监高祖之军深见接遇及高祖受禅绍安自洛阳间行来奔高祖见之甚悦拜内史舍人时夏侯端亦尝为御史监高祖军先归朝授秘书监绍安因侍宴应诏咏石榴诗曰祗为时来晚开花不及春时人称之】秘府无事【国朝至道中贾黄中自澶州受代赴阙先丰硕雄壮自是顿羸瘵欝若枯藤上怜之拜礼部侍郎兼秘书监以黄中素嗜文籍而秘府无事扰之也】疾愈求朝谒【大中祥符七年秘书监分司西京杨亿以疾愈求朝谒上因曰亿文学鲜偕然或言其好切议朝政王旦曰亿受国深恩非土木类或谈谑过当则有之讪讟之事恐不为也】諌戯作艶诗【唐虞世南为秘书监太宗谓侍臣曰朕因暇日每与虞世南商畧今古朕有一言之善虞世南未尝不悦有一言之失未尝不恨怅朕尝戯作艳诗虞世南便进曰圣作虽工体制非雅上之所好下必随之此文一行恐致风靡轻薄成俗非为国之利赐令继和輙申狂简而今之后更有斯文继以死请不敢奉诏其恳诚若此朕用嘉焉羣臣皆若虞世南天下何忧不治因顾谓虞世南曰朕更有此诗卿能死否虞世南对曰臣闻诗者动天地感鬼神上以风化下下以风刺上故季札聴诗而知国之兴废盛衰之道实系于兹臣虽愚谈愿不奉诏太宗大悦赐绢五十疋】
　　少监【沿革见秘书省门】
　　国朝元祐官品令秘书少监従五品
　　卧振高风【唐萧徳言以年老请致仕太宗不许诏曰顷年以来天下无事方欲建礼作乐偃武修文卿年齿已衰教将何恃所兾才徳兼茂卧振高风使济南伏生复在于兹日闗西孔子故于当今拜秘书少监两宫礼赐甚厚】与父并命【赵宗儒字秉文拜右拾遗翰林学士时父晔秘书少监与父并命出于一日当时荣之】防预政事【周思茂自右史转太子舍人典履永在禁中最防亲遇至于政事损益多所防预累迁麟台少监崇文馆学士垂拱四年下狱死】以儒素见称【王绍宗为秘书少监仍侍皇太子读书绍宗性澹雅以儒素见称当时朝廷之士咸敬慕之张易之兄弟亦加厚礼易之伏诛绍宗坐废】领史职者不宜为谏官【徳宗以左谏议大夫史馆修撰张荐为秘书少监修撰如故时裴延龄贵欲异同宰府乃言于上曰谏议大夫论朝廷得失之官史馆修撰书朝廷得失之事则领史职者不宜为谏官故有是命】
　　丞
　　魏志武帝置秘书左右丞以刘放为左丞孙资为右丞王肃表陛下垂意于稽古留神于坟典故转台郎公府茂才以左右丞若自今后诏郎皆依丞选见防威仪使有常秩则人乐秘书之职矣建安二十三年秘书丞郎比侍御史下节度比兰台令史此为丞郎宜亚侍御史而今位在符节郎下符节郎秩三百石秘书丞秩四百石高秩在下违贱贵之宜符节郎在上失内外之叙臣愚以为秘书职于三台为近宻中书郎在尚书丞郎上秘书丞郎冝次尚书郎下不然则冝次侍御史下秘书丞郎俱四百石迁冝比尚书郎出亦宜为郡此陛下崇儒术之盛事也
　　晋职官志【见秘书省门】
　　齐职仪秘书丞铜印墨绶【按通典晋后署秘书丞铜印墨绶进贤一梁冠绛朝服宋为黄绶余与晋同齐梁尤重陈隋印绶与齐同歴代皆有】
　　隋百官志【见秘书省门】
　　新唐百官志秘书丞一人【従五品上】
　　六典秘书丞一人従五品【汉献帝建安中魏武为魏王置秘书令及二丞与尚书奏事并中书之任也魏志刘劭建安末自秘书郎转秘书丞是也魏文黄初中分秘书立中书以秘书左丞刘放为中书监秘书右丞孙资为中书令而秘书丞一人秩四百石魏志云何祯文帝时上许都赋帝异之公车徴到为秘书郎后月余祯关事帝问外吾本用祯为丞何故为郎案主者罪遂改为丞时秘书丞尚未转遂以祯为右丞晋武并秘书入中书谓之中书秘书丞惠帝又置秘书丞二人晋令秘书丞品第六铜印墨绶进贤一梁冠绛朝服晋书称桓石绥为秘书丞启校四部图书宋齐并一人品服同晋氏梁増品第五秩六百石铜印黄绶陈依梁后魏秘书丞一人正第五品上北齐因之后周春官府有小外史上士之职葢比秘书丞之任也隋氏秘书丞一人正五品龙朔曰大夫】掌判省事
　　国朝元祐官品令従七品
