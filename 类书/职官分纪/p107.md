<!-- { "loadSidebar": true } -->
　　前汉百官表宗正秦官掌亲属有丞平帝元始四年更名宗伯属官有都司空令丞内官长丞又诸公主家令皆属焉王莽并其官于秩宗
　　后汉百官志宗正卿一人丞一人
　　晋职官志宗正统皇族宗人图谍又统太医令史又有司牧掾员及渡江哀帝省并太常太医以给门下省隋百官志后齐九寺置卿少卿丞各一人各有功曹五官主簿録事等员隋九寺并置卿少卿一人各置丞主簿録事等员
　　唐职官志宗正寺【星经有宗正星在帝座之东南秦置宗正掌宗属梁置十二卿宗正为一署加寺字光宅改为司属神龙复】卿一员少卿二员丞二人主簿一人録事一人府五人史九人亭长四人掌固四人
　　六典宗正寺【光武复置汉百官志宗正掌序録王国嫡庶之次宗室亲属逺近汉宗正之官不以他族楚元王子郢客刘辟疆刘徳等为之魏亦如之晋桓温奏省属太常宋齐不置梁天监七年乃置唐龙朔二年改宗正寺曰司宗正寺光宅元年改为司属神龙初复曰宗正】
　　国朝初在阙前廊下咸平二年以地窄徙延和坊建皇属籍按大中祥符八年火乃徙于福善坊建玉牒殿属籍堂旧有崇署今废嘉祐六年诏以太庙南旧府司为知宗正寺廨八年以杂修宗正寺为太常寺先是以英宗知寺事故特置廨而帝固辞乃复以为太常寺掌修纂玉牒宗室属籍及图録之事
　　卿
　　后汉百官志宗正卿一人中二千石本注曰掌序録王国嫡庶之次及诸宗室亲属逺近郡国嵗计上宗室名籍若有犯法当髠以上先上诸宗正宗正以闻乃报决后魏职令宗正卿第四品上第三清选用忠懿清和识参教典者先用皇宗无则用庶姓
　　隋百官志梁宗正卿位视列曹尚书主皇室外戚之属以宗室为之后齐九寺置卿少卿丞一人各有功曹五官主簿録事等员隋九寺并置卿少卿一人
　　唐百官志宗正卿一人【从三品】少卿二人【从四品】卿之职掌九族六亲之属籍以别昭穆之叙并领崇署少卿为之贰
　　六典宗正寺卿一人从三品【梁宗正春卿位视列曹尚书班第十三陈因之后魏亦曰宗正卿第二品上北齐第三品隋开皇初正三品帝改为从三品皇朝因之】少卿二人从四品上【后魏太和中初置少卿第三品二十三年为第四品隋初上四品帝降为从四品皇朝因之】掌【同唐百官志】
　　国朝大中祥符九年以度支员外郎权知宗正寺事赵世长知河阳太子右賛善大夫赵廓权宗政丞事时本寺言陵庙行祀阙官准令文宗正卿一员少卿丞各二员主簿一员时止赵安仁兼卿世长知寺事上因谓宰臣曰安仁尝参宰府与世长列衔非便王旦曰请自今京官兼主簿郎中以下兼丞给舎以下兼少卿丞郎以下兼卿以为永制世长知寺数年忽令兼丞亦似无谓王嗣宗尝以世长父用成坐赃弃世不当使之司宗正望授外郡别择官以备宗职上从之【开寳六年以右于牛卫将军赵崇济为宗正少卿凡寺皆宗室为之时文班阙宗姓故命崇济】
　　元祐官品令宗正卿四品少卿从五品
　　封侯【汉楚元王子郢客为宗正封上邳侯】忠直【刘向字子政萧望之周堪荐向曰宗室忠直经明有行拜宗正】世掌【后汉刘珍梁孝王之孙为宗正卒官遂世掌焉】伯臣司宗【雄箴巍巍帝尧钦亲九族经哲宗伯礼有攸训属有攸籍各有育子世以不错又云伯臣司宗敢告执玉】宗室广大日以滋【汉武帝栢梁诗宗正曰宗室广大日以滋】以仁孝着闻【东观汉记刘平字子公以仁孝着闻拜宗正数荐达名士在官甚冇声】竭忠尽节【刘般字伯兴在朝竭忠尽节拜宗正】精神衰耗【唐窦诞拜宗正卿唐太宗常与之言昏忘不能对乃手诏曰朕闻为官择人者治为人择官者乱窦诞比来精神衰耗殊异常时知不肖而任之覩尸禄而不退非惟伤风乱政亦恐为君不明考绩黜陟古今常典诞可光禄大夫还第寻卒】上新修皇家属籍【咸平四年宗正卿赵安仁驾部郎中知制诰梁周翰上新修皇家属籍三十三巻送宗正寺】器貌瓌雅真吾所欲【后魏杜铨世祖太后父豹丧在濮阳世祖欲命近于邺谓司徒崔浩曰天下诸杜何处望髙浩对京兆为美世祖曰朕方今改外祖意欲取京兆杜长老一人以为宗正命营防凶事浩曰中书博士杜铨其家今在赵郡是杜预之后于今为诸杜最即命召之及见日器貌瓌雅世祖感悦谓浩曰此真吾所欲也以为宗正】二星【星经有宗正二星在帝座东南】
　　丞
　　前汉公卿表宗正秦官掌亲属有丞
　　后汉百官志宗正丞一人比千石
　　隋百官志后齐九寺置丞各一人隋九寺各置丞唐百官志宗正丞一人【从六品上】掌判寺事
　　六典宗正丞一人从六品上【汉宗正丞秩千石魏晋亦如之东晋省宋齐因之梁宗正丞为四班陈六百石第八品后魏第七品北齐因之隋初丞二人并七品下炀帝大业五年増为从五品皇朝置二人】
　　国朝【见卿门】
　　元祐官品令宗正丞从七品
　　千里驹【汉刘徳数言时事诏见甘泉宫武帝谓千里驹昭帝初为宗正丞后为宗正卿】
　　主簿
　　隋百官志后齐隋九寺各有主簿等员
　　唐百官志宗正寺丞主簿一人【从七品上】掌印及勾校稽失六典主簿二人从七品上【梁天监七年置为七班陈因之北齐同隋置二人皇朝置一人开元二十五年加一人自卿以下并于宗室中择才行者补授】
　　国朝元祐官品令宗正寺丞簿从八品
　　修玉牒官
　　唐本宗正之职开成后始别置修玉牒官
　　国朝大中祥符六年诏修玉牒以皇玉牒为名八年诏建玉牒殿属籍堂于新寺命宗正卿赵安仁重修玉牒属籍安仁又上仙源积庆图诏嵗写一本藏龙图阁九年以右司諌知制诰刘筠户部员外郎知制诰夏竦为宗正寺修玉牒官自后置一员或二员掌帝籍玉牒及皇亲属籍昭穆之序凡玉牒书以销金花白罗纸金轴销金红罗标带禔黒漆金饰匣红锦裹金锁钥属籍诸王书以销金白绫纸银轴红锦标带红罗禔黒漆涂金银饰匣锦裹银锁钥公侯以下白绫纸牙轴余如诸王至和元年诏故事属籍十年一修今虽及八年而宗支蕃衍其増修之
　　熙宁元年玉牒所上仁宗皇帝玉牒四卷英宗皇帝玉牒四卷三年于三班院置局后徙编修院
　　太庙令
　　汉百官表太常属官有诸庙令长丞
　　续汉书髙庙令一人六百石【主守宗庙按行扫除无丞】世祖庙令一人
　　宋书太庙令一人主守宗庙按行洒扫之事领斋郎二十四人
　　齐职仪周有守祧之官掌先王之庙
　　国朝别置太庙后庙宫闺令各一人以入内侍充后改以入内侍充以本寺
　　周礼冢人下大夫二人中士四人掌公墓之地辨其兆域而为之图先王之居中以昭穆为左右
　　汉书百官表太常属官有诸陵令元光元年分诸陵邑属三辅
　　续汉书太常掌先帝陵毎园各令一人秩六百石【掌守园陵按行扫除】丞及校长各一人【校长主戒盗贼】
　　齐职仪周有墓大夫冢人之职掌先王之墓又曰毎陵令一人品第七秩四百石铜印墨绶进贤一梁冠绛朝服
　　唐官品志梁天监七年陵监之名不出前诰且宗庙宪章既备典礼园寝职司理不容异诸正陵先立监者改为令
　　六典显陵昭陵干陵定陵桥陵恭陵署令各一人从五品【晋太常统陵令丞主簿録事戸曹史禁备吏各一人侍一人凡吏四人卒一人宋太常统陵令齐旧用三品勲位孝建二年改为二品梁太常统陵监后改为令班第二品正第九陈承梁制置秩六百石北齐太常亦统诸陵令丞后周守陵每陵上士一人隋诸陵毎陵令各一人皇朝因之开元二十五年诸陵庙宗正天寳十二年于太常后又改显昭干定桥五陵署为台升令为从五品上至徳二年复宗正永太元年太常大厯元年复】
　　五代史后唐应顺元年诏特置陵台令丞各一人国朝乾徳二年以河南府巩县令孔美兼安陵台令太平兴国二年永昌陵复置令兼安陵事至道三年新修永熙陵特置令一员专切管勾景徳四年正月诏永安镇建为县河南府同赤县其知县兼陵台令
　　元祐官品令陵台令从六品
　　陵臣司墓【胡广陵令箴昔在皇初野衣薪礼非极哀不树不封瓦棺堲周虞夏攸増壤不毁庸奢不害生是谓皇极百王此经故厚不可始皇薄不可王孙乃眷西汉爰矩孝文陵臣司墓敢告守人】相如【汉司马相如为茂陵令】
　　光禄
　　前汉百官表郎中令秦官【主郎内诸官】掌宫殿掖门戸有丞武帝太初元年更名光禄勲属官有大夫郎谒者皆秦官又期门羽林皆属焉大夫掌论议有太中大夫中大夫諌大夫皆无员多至数十人中郎有五官数十人郎掌守门戸出充车骑有议郎中郎侍郎郎中皆无员多至千人中郎有五官左右三将秩皆比二千石郎中有车戸骑三将秩皆比千石谒者掌宾赞受事员七十人秩比六百石有仆射秩比千石期门掌执兵送从武帝建元二年初置比郎无员多至千人有仆射秩比千石平帝元始元年更名虎贲郎置中郎将秩比二千石羽林掌送从次期门武帝太和元年初置名曰建章营骑后更名羽林骑又取从军之子孙养羽林官教以五兵号曰羽林孤儿有令丞宣帝令中郎将骑都尉监羽林秩比二千石
　　后汉百官志光禄勲卿一人中二千石丞一人比千石五官中郎将一人比二千石本注主五官郎五官中郎比六百石本注无员五官侍郎比四百石本注无员五官郎中比三百石本注无员凡郎官皆主更直执防宿卫诸殿门出充车骑唯议郎不在直中左中郎将比二千石本注主左署郎中郎比六百石侍郎比四百石郎中比三百石【三郎】本注皆无员右中郎将比二千石本注主右署郎中郎比六百石侍郎比四百石郎中比三百石本注皆无员虎贲中郎将比二千石本注主虎贲宿卫左右仆射左右陛长各一人比六百石本注曰仆射主虎贲郎习射陛长主直虎贲朝防在殿中虎贲中郎比六百石虎贲侍郎比四百石虎贲郎中比三百石节从虎贲比二百石【四郎】本注皆无员掌宿卫侍从自节从虎贲乆者转迁才能差髙至中郎羽林中郎将比二千石本注主羽林郎比三百石本注无员掌宿卫侍从常选汉阳陇西安定北地上郡西河凡六郡良家补羽林左监一人六百石本注主羽林左骑丞一人羽林右监一人六百石本注主羽林右骑丞一人奉车都尉比二千石本注曰无员【汉官曰三人】掌御乘舆车驸马都尉比二千石本注曰无员【汉官曰五人】掌驸马骑都尉比二千石本注曰无员【汉官曰十人】本监羽林骑光禄大夫比二千石本注曰无员【汉官曰三人】凡大夫议郎皆掌顾问应对无常唯诏命所使凡诸国嗣之丧则光禄大夫掌吊太中大夫千石本注曰无员【汉官曰二十人秩比二千石】中散大夫六百石本注曰无员【汉官曰三十人秩比二千石】諌议大夫六百石本注曰无员【汉官曰三十人】议郎六百石本注曰无员【汉官曰三人无常员】　谒者仆射一人比千石本注曰为谒者台率主谒者天子出奉引常侍谒者五人比六百石本注主殿上时节威仪谒者三十人其给事谒者四百石其权谒者郎中比三百石本注掌宾赞受事及上章报问将大夫以下之丧掌使吊本员七十人中兴但三十人初为权谒者满嵗为给事谒者又属光禄勲本注曰职属光禄者自五官将至羽林右监凡七署自奉车都尉至谒者以文属焉魏志黄初元年改郎中令为光禄勲
