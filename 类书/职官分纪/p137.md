<!-- { "loadSidebar": true } -->
　　以肃敬见称【前汉王商字子威为太子中庶子以肃敬见称】通诗【冯野王通诗以父任为太子中庶子】授经【欧阳地余字长賔为中庶子授皇太子经】有志行【成帝以傅喜有志行为太子庶子】正色不挠【魏志鲍勋字叔业清白有髙节知名当世为中庶子在东宫正色不挠】规諌得切磋之体【蜀志后主立太子璿以霍弋为中庶子璿好骑射出入无度弋援引古义尽言规諌甚得切磋之体】官最亲密【呉志孙登为太子时太傅张温言于孙权曰太子庶子官最亲密切问近对宜用隽选于是乃用陈表等为中庶子后又以庶子礼拘复令整中侍坐】献侍臣箴【晋温峤为中庶子献侍臣箴甚见补益】官总门下不可不得其才【王珣啓改桓谦为中庶子曰东宫之选中庶子官总门下尤不可不得其才】沈静履素守学好古【晋起居注武帝咸宁元年诏男子皇甫谧沈静履素守学好古与流俗异趣其以谧为太子中庶子】有正始遗风宜为宫职【齐书袁粲言于帝曰臣观张绪有正始遗风宜为宫职后转中庶子】欲使太子有风法　　【玚辞领中庶子文帝谓冲曰所以久留玚为承华正欲使太子微有玚风法尔】久留承华【上】储选难其人【陶氏家传侃迁太子中庶子诏曰君少而好学善谈理光明诗易以孝行闻于时储选殊难其人特召君焉】宫臣受命天朝【王隐晋书郑黙为中庶子朝廷以为太子官属宜称陪臣黙上言皇太子体皇极之尊宫臣皆受命天朝不可同之藩国事遂施行】不夺其志【咸宁元年诏男子皇甫士安为中庶子固辞笃疾皆见敦迫上恕其所执不夺其志】僚属莫与比【晋中兴书温峤拜中庶子东宫时见嘉宠僚属莫与比】以孝行称【殷仲堪父病积年仲堪衣不解帯居防哀毁以孝行称孝武闻其名召为太子中庶子甚相亲爱】二帝并亲爱【肃宗之在东宫孔衍领中庶子于时中兴肇构庶事草创衍经学深博又练识旧典朝仪轨制多取正焉由是元明二帝并亲爱之】东宫显职【齐王攸与山涛书太子中庶子东宫显职加以侍接左右诚宜得笃茂有行检之人必允众望】宜得俊茂【山公启事中庶子缺宜得俊茂者以济隂太守刘严城阳太守石崇参选】识艺过臣逺甚惟饮酒不及臣【梁谢举字言览之弟幼好学善清言与兄览齐名尝侍宴华林园武帝访举于览览对曰识艺过臣逺甚惟饮酒不及臣帝大悦转太子中庶子】非为殿下作弄臣【隋刘行本为左庶子时左卫率长史夏侯福为太子所昵尝于阁内与太子戏福大笑声闻于外行本时在阁下闻之待其出行本数之曰殿下寛容赐汝顔色汝何物小人敢为亵慢因付执法者治之数日太子为福致请乃释之太子尝得良马令夏侯福乗而观之太子甚悦因欲令行本复乗之行本不从正色而进之曰至尊置臣于庶子之位者欲令辅导殿下以正道非为殿下作弄臣也太子慙而止时唐令则亦为左庶子太子昵狎之毎令以弦歌教内人行本责之曰庶子当陈皇太子以正道何有娈昵房惟之间哉令则甚惭行本卒后太子勇废文帝曰若使刘行本在勇当不及于此】独秀江东【见左右率文冠当时注】宫卿奏琵琶歌武媚娘【太子勇尝以嵗首宴宫臣左庶子唐令则自请奏琵琶又歌武媚娘之曲太子洗马李纲白勇曰令则身任宫卿职当调防乃于宴座自比倡优进滛声惑视听臣请正其罪勇曰我欲为乐耳君勿多事纲趋而去及勇废文帝召东宫官属切譲之无敢对者纲曰今日之事乃陛下之过非太子罪也勇器非上品性是常人若得贤明之士辅导之足堪继嗣皇业方今多士盈朝当择贤居任奈以弦歌鹰犬之才居其侧致令及此辞气懔然左右皆为之失色文帝曰令汝在彼岂非择人纲曰臣在东宫非得言之官帝奇其对擢拜尚书右丞】如去一臂【唐薛元超永隆二年拜中书令兼太子左庶子髙宗幸东郡太子于京师监国因留元超以侍太子帝临行谓元超曰朕之留卿如去一臂但吾子未闲庶务悉以委卿】独引罪涕泣【李义琰授太子右庶子章怀太子之废也髙宗慰勉宫寮尽舍罪令复其位庶子薛元超等皆舞蹈谢恩义琰独引罪涕泣时论美之】宜知委任轻重【杜正伦为左庶子太宗谓曰国之储副自古所重分择善人为之辅佐今太子年幼冲志意未定朕若朝夕见之可得随事诫约今既委以监国不在目前知卿志怀贞慤能执正道故辍卿为朕以匡太子宜知委任轻重也】諌射猎【呉兢为左庶子宗东封在路多射猎兢諌曰陛下爰自洛邑将告禅岱宗行经数州屡以畋猎为事诚荒亡之攸渐非致理之所急况登封告成礼容甚大伏愿畋逰之事克修威仪又贞观时太宗文皇凡在廵行则博选识达古今之士以在左右毎至前代兴亡之地问其所由用为谏诫伏愿陛下遵而行之则与夫骋奔马于磵谷要狡兽于丛林不慎垂堂之危不思驭朽之变不可同日而论也】前后四疏諌太子【姚珽为太子詹事兼左庶子中宗太子秉性聪明年少未有师傅举事或不法珽前后上四疏以諌云云】
　　中允
　　宋百官志汉世太子五日一朝其非朝日即遣仆及中允旦入请问起居主车马亲族职如太仆宗正汉东京太子官属有中允之职在中庶子下洗马上疑若今中舍人矣
　　唐百官志太子中允二人正五品下掌侍从賛相校正啓奏总司经典膳药蔵内直典设宫门六局皇太子出则版奏外办中严入则解严凡令书下则与司议郎等画诺覆审留所画以为案更写印署注令诺送詹事府【隋有内允武徳二年改曰中舍人门下坊贞观初曰中允永徽三年避皇太子名复改中允曰内允太子废复旧龙朔二年改中允曰左賛善大夫】
　　六典太子中允二人正五品下【龙朔二年改曰左賛善大夫咸亨元年复为太子中允而左賛善大夫仍置太子中允职拟黄门侍郎】
　　父子同日赐章服【国朝端拱二年赐太子中允陈省华及其子光禄寺丞直史馆尧叟五品服先是尧叟举进士中甲科上问宰相尧叟父在否吕正曰尧叟父省华见任县令遽令召至阙下擢授五品常参官未几父子同日赐章服】
　　司议郎
　　唐百官志司议郎二人正六品上掌待从规諌校正啓奏凡皇太子出入朝谒从祀释奠讲学监国之命可传于史册者録为记注宫坊详省官长除拜薨卒嵗终则録送史馆【贞观十八年置司议郎龙朔二年分左右咸亨元年复旧其后谕徳废而司议郎复分左右景云二年改门下坊曰左春坊司议郎以比给事中又龙朔二年改典书坊曰右春坊舎人曰右司议郎】妙选人望【唐贞观初置太子司议郎妙选人望以来济为之仍兼集贤馆直学】恨不得居此官极为清望【初置司议郎以敬播来济为之此官极为清望马周叹曰所恨资品望髙不得厯居此官】儒宗【王元感则天时为四门博士尚书纠谬十卷春秋振滞二十卷礼记绳愆三十卷并所注孝经史记藁草请官给笔写上秘阁寻下诏曰王元感质性温敏博闻强记掎前达之失究先圣之防是谓儒宗不可多得可授太子司议郎兼崇贤馆学士魏知古尝称其书曰信可谓五经之指南也】论善箴【韦承庆字任休太子司议郎仪凤中诏皇太子贤监国时太子颇近声色承庆上书諌之为谕善箴以献太子太子善芝赐物甚厚】宜以孝道辅弼【中宗居春宫召拜元让太子司议郎及谒见则天谓曰卿既能孝于家必能忠于国今授此职须知朕意宜以孝道辅弼寻卒】百司闗啓多由之【南唐国志钟谟为礼部侍郎时太子异参总庶政谟求兼春坊不获乃荐其所知阎武为司议郎百司闗啓多由之】
　　左谕徳
　　唐百官志太子左谕徳一人正四品下【龙朔二年置左右各一人其后谕徳废景云二年改门下坊曰左春坊复置谕徳以比散骑常侍】
　　六典太子左谕徳一人正四品下掌谕太子以道徳皇太子朝宫臣则列侍于左阶出入则骑从于正道之左其内外庶政有可为规讽者随事而賛谕焉
　　国朝太子左谕徳正六品
　　饮酒肆中【归田録仁宗在东宫鲁宗道为谕徳其居家门外俗谓之浴堂巷侧有酒肆号仁和洒公往往易衣微行饮于其中一日真宗急召公将有所问使者及门而公不在移时乃自肆中饮归中使遽先入白乃与公约曰上若怪问来迟当托其事以对幸先见教始不异同公曰但以实告中使曰然则当得罪公曰饮酒人之常情欺君臣子之大罪也中使叹而去真宗果问使者具如公对真宗问公何故私入酒家去对曰臣家贫无器皿洒肆百物具备賔至如归有乡亲逺来遂与之饮然臣既易服市人亦无识臣者真宗笑曰卿为宫臣恐为御史所弹然自此奇公以为忠实可大用晚年每为章献太后言后用之】忠实可大用【上】
　　左賛善大夫
　　唐百官志左替善大夫五人正五品上掌传令讽过失賛礼仪以经教授诸郡王
　　六典左賛善大夫五人正五品下【龙朔二年改太子中允为之咸亨元年后置中允而賛善大夫不废又加置五人职拟谏议大夫】掌翊賛太子以规讽也皇太子出入动静茍非其徳义则必陈古以箴焉
　　先谏官言事【唐白居易授太子左賛善大夫七月盗杀宰相武元衡居易首上疏论其寃急请捕贼以雪国耻宰相以宫官非諌职不当先谏官言事防有素恶居易者掎摭居易言词浮华无行贬江州司马】
　　崇文馆学士【校书】
　　六典崇文馆学士【魏文帝招文儒之士始置崇文馆王肃以散骑常侍领祭酒自后无闻贞观中崇文馆有学士直学士员不常置掌教授学生等业贞观十三年置崇贤馆上元二年改避太子名也】掌刋正经籍图书以教授诸生课试举送如文馆校书二人从九品下【本置讐校开元七年改为校书乾元初以宰相为学士总馆事贞元八年左春坊】掌校理四库书籍正其讹谬
　　东宫学士【唐禇亮幼聪敏好学善属文博览无所不至经目必记于心入隋为东宫学士贞观中改文馆学士】后进模范毎有一文都下传诵【庾信字子山幼而俊迈聪敏絶伦博览羣书父肩吾为梁太子中庶子掌管记东海徐陵父摛为左卫率陵及信并为抄撰学士父子东宫出入禁闼恩礼时莫与比陵信文并绮艶故世号为徐庾体当时后进竞相模范毎有一文都下莫不传诵】见毁谢病【见舍人门兼东宫学士注】
　　司经局洗马
　　前汉百官表太子太傅少傅属官有洗马
　　后汉百官志太子洗马比六百石本注曰旧注云员十六人职如谒者太子出则当直者前驱导威仪盖洗马之义也
　　晋职官志洗马八人职如谒者秘书掌图籍释奠讲经则掌其事出则直者前驱导威仪
　　徐邈问王珉汉置洗马冠髙山冠职如谒者中朝新制洗马进贤冠出则在马前清道故曰洗马
　　隋百官志梁典经局洗马八人位视通直郎后齐典经坊洗马八人隋司经局置洗马四人
　　六典司经局洗马二人从五品下【国语云夫差令勾践洗马晋太子詹事属官有洗马八人掌皇太子图籍经书职如谒者局准秘书品第七班同舍人次中舍人下绛朝服进贤一梁冠黒介帻宋亦置八人齐一人梁八人班第六正七品陈因之北齐二人从五品上隋门下坊司经局置四人从五品下至大业中减二人皇朝因之龙朔二年改为太子司经大夫咸亨元年复旧神龙二年改司经局曰桂坊罢左春坊领崇贤馆三年改司经大夫曰桂坊大夫纠正违失】掌经史子集四库图籍刋缉之事立正本副本贮以备供进凡天下之图书上于东宫者皆受而蔵之
