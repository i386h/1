<!-- { "loadSidebar": true } -->
　　侍郎【歴代沿革并见尚书门】
　　国朝吏部侍郎左选掌文官选试拟注及迁叙之政令郎中员外郎防掌其事自注官皆当选团甲上都省讫拟奏右选掌武官选试拟注及迁叙之政令【余同左选】官品令吏部侍郎从三品
　　知人【隋初高孝本为吏部侍郎房龄杜如晦与选孝本特加赏异后以为知人】甄别士庶【陆彦师为吏部侍郎隋承周制官无清浊彦师在职凡所任人颇甄别于士庶】裴马【唐裴行俭马载为吏部侍郎同时典选十余年甚有能名时人称为裴马】知人之鉴【裴行俭为吏部侍郎典选有知人之鉴见王剧与苏味道谓人曰二子亦当掌铨衡之任后剧果为天官侍郎味道至相位李敬尤重杨烱卢照邻骆賔王王勃行俭曰王勃等浮躁浅露岂享爵禄之器乎杨子沉静必至令长余得令终为幸果如其言】高选【李元纮杜暹为相以开封广平公宋璟为吏部尚书又为户部侍郎苏晋与齐澣为吏部侍郎当时以为高选】江南典选【兴元初刘滋为吏部侍郎徃洪州知选事时京师防盗之后天下蝗旱谷价翔贵选人不能赴调乃命滋江南典选以便江岭之人时称举职】邓渴【邓挺则天时为吏部侍郎既不称职为时所鄙又患消渴选人目为邓渴为诗榜于衢路自唐掌选之失未有如挺者坐此左选后重为天官侍郎其失又甚于前】赐金背镜以表清鉴【高季辅为吏部侍郎凡所铨叙时称允当太宗尝赐金背镜以表其清鉴】前有马裴后有卢李【卢从愿睿宗践阼拜吏部侍郎中宗之后选司颇失纲纪从愿精心调理大称平允典选六年前后无及之者上嘉之初高宗时裴行俭马载为吏部最为称职及是从愿与李朝隐同时典选时人称曰吏部前有马裴后有卢李】选人诉讼含容无愠色【苖晋卿知吏部选事性谦柔选人有诉讼索好官者虽至数千言或声色甚厉者晋卿必含容之畧无愠色拜吏部侍郎前后典选五年政既寛弛胥吏多因缘为奸贿赂大行】朝廷求理远近皆须得人【崔郓判吏部东铨事文宗勤于政道每若选曹讹弊乃召三铨谓之曰卿等比选令录如何注拟郓对曰资叙相当问其为治之术视可否而拟之帝曰序资合得而才劣者何授对曰与边远漫官帝曰如以不肖之才治边民则疾苦可知也朝廷求理远近皆须得人茍非其才人受其弊寻拜吏部侍郎】随才铨擢咸得其冝【刘祥道父林甫贞观初迁吏部侍郎初迁代赴选者以十一月为始至春即停选限既促选司多不究悉时选人渐众林甫奏请四时聴随到注拟当时甚以为便时天下初定州府及诏使多有赤牒授官至是停省尽来赴集将万余人林甫随才铨擢咸得其冝时人以林甫典选比隋之高孝基】私书盈几不省【孔纬字化文歴户部兵部侍郎吏部侍郎选曹动循格令权要有所托私书盈几不省】不以藻鉴为意【许子儒以学艺称长寿中官至天官侍郎子儒居选部不以藻鉴为意委令史旬直以腹心注官之次子儒高枕而卧时云旬直平配由是补授失序无复纲纪道路以为口实】复旧任【崔晖拜天官侍郎每介然自守都絶请谒颇为执政者所忌转文昌左丞经月余则天谓曰自卿改职以来选人大有罪过或闻令史乃设斋自庆此俗甚为贪恶尔今要卿复旧任又除天官侍郎】典选六年有令誉【席豫为吏部侍郎宗谓之曰卿前为考功职事平允故有此授豫典选六年有誉令】风采严整【韦陟为吏部侍郎尝病选人冒名接脚阙员既少取士良多正调者被挤伪集者冒进陟刚肠嫉恶风采严正选人疑其有瑕按声盘诘无不首伏每岁皆賸得数百员缺可以待淹滞尝谓所亲曰使陟知铨衡一二年则无人可选矣】权邪惮其严劲【韦字景韩吏部侍郎铨综平允权邪惮其严劲不敢干以非道】颇隳公道【卢藏用景龙中为吏部侍郎藏用性无挺特多为权要所逼颇隳公道】意有沙汰多所损抑【温彦博为吏部侍郎彦博意有沙汰多所损抑而退者不伏嚚讼盈庭彦博惟骋辞辩与之相语终日喧扰颇为识者所嗤】以进贤为务【李季卿拜吏部侍郎俄兼御史大夫奉使河南江淮宣慰振防幽滞进用忠廉时人称之任铨衡数年转右散骑常侍季卿有雅量性识博逹善与人交襟怀豁如其在朝以进贤为务士以此多之】抑文雅进酷吏【杨纂既长于吏道所在皆有声绩俄又除吏部侍郎前后典选十余载铨叙人伦称为允当然而抑文雅进酷吏观时任数颇为时论所讥】奉法清慎【隋杨恭仁大业初转吏部侍郎杨感作乱炀帝制恭仁率兵经略与感战于破陵大败之军旋炀帝召入内殿谓曰我闻破陵之军唯卿力战功最难比虽知卿奉法清慎都不知勇决如此纳言苏威曰仁者必有勇固非虚也】四代居选部【房頴叔拜天官侍郎自其高祖景伯至頴叔四代咸居选部时论荣之】时人推其强直【韦陟尝任吏部侍郎有一致仕官叙五品陟判之曰青氊展庆曾不立班朱绂承荣无宜卧拜时人推其强直】举朝叹服【姜晦为吏部侍郎性聪悟识理体旧制吏曹舍宇悉布棘以防令史与选人交通及晦领选事尽除之大开铨门示无所禁私引致者晦輙知之召问莫不首伏初朝廷以晦改革前规咸以为不可竟铨衡得所贿赂不行举朝叹服】振理风俗【马载为吏部侍郎考功员外郎刘思立子宪为河内尉思立今日亡明日选人有索宪阙者载深嗟咨以为名教所不容乃书其无行注冬集朝廷咸曰真铨衡流品之司可谓振理风俗也其出选为众目所观众口所讦趑趄失歩】
　　吏部郎
　　隋炀帝即位诸曹侍郎并改为郎
　　北齐书陆卬兄弟相代为兵吏部今侍郎也
