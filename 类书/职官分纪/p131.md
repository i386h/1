<!-- { "loadSidebar": true } -->
　　五代文章陋矣而史官之职废于防乱传记小説多失其传故其事迹终始不完而杂以讹谬至于英豪奋起战争胜败国家兴废之际岂无谋臣之略辩士之谈而文字不足以发之遂使泯然无传于后世然独张承业事卓卓在人耳目至今故老犹能道之其论议可谓杰然欤殆非宦者之言也自古宦者乱人之国其源深于女祸女色而已宦者之害非一端也盖其用事也近而习其为心也专而忍能以小善中人之意小信固人之心使人主必信而亲之待其已信然后惧以祸福而把持之虽有忠臣硕士列于朝廷而人主以为去已疎逺不若起居饮食前后左右之亲为可恃也故前后左右者日益亲则忠臣硕士日益疎而人主之势日益孤势孤则惧祸之心日益切而把持者日益牢安危出其喜怒祸患伏于帷闼则向之所谓可恃者乃所以为患也患已深而觉之欲与踈逺之臣图左右之亲近缓之则养祸而益深急之则挟人主以为质虽有圣智不能与谋谋之而不可为为之而不可成至其甚则俱伤而两败故其大者亡国其次亡身而使奸豪得借以为资而起至抉其种类尽杀以快天下之心而后巳此前史所载宦者之祸常如此者非一世也夫为人主者非欲养祸于内而疎忠臣硕士于外盖其渐积而势使之然也夫女色之惑不幸而不悟则祸斯及矣使其一悟捽而去之可也宦者之为祸虽欲悔悟而势有不得而去也唐昭宗之事是也故曰深于女祸者谓此也可不戒哉昭宗信狎宦者由是有东宫之幽既出而与崔图之为宰相顾力不足为乃召兵于梁梁兵且至而患宦者挟天子走之岐梁兵围之三年昭宗既出而唐亡矣初昭宗之出也梁王悉诛唐宦者第五可范等七百余人其在外者悉诏天下捕杀之而宦者多为诸镇所藏匿而不杀是时方镇僣拟悉以宦官给事而呉越最多及庄宗立诏天下访求故唐时宦者悉送京师得数百人宦者遂复用事以至于亡此何异求已覆之车躬驾而履其辙也可为悲夫庄宗未灭梁时承业已死其后君翰虽为枢宻使而不用事有孙宣徽使马绍宏者尝赐姓李颇见信用然诬杀大臣黩货赂专威福以取怨于天下者左右狎昵黄门内养之徒也是时明宗自镇州入觐奉朝请于京师庄宗颇疑其有异志隂遣绍宏伺其动静绍宏反以情告明宗明宗自魏而反天下皆知祸起于魏孰知其啓明宗之二心者自绍宏始也郭崇韬已破蜀庄宗信宦者言而疑之然崇韬之死庄宗不知皆宦者为之也当此之时举唐之精兵皆在蜀使崇韬不死明宗入洛岂无西顾之患其能晏然取唐而代之耶及明宗入立又诏天下悉捕宦者而杀之宦者亡窜山谷多削髪为浮屠其亡至太原者七十余人悉捕而杀之都亭驿流血盈庭明宗晩而多病王淑妃专内以干政宦者孟汉琼因以用事秦王入视明宗疾巳革既出而闻哭声以为帝崩矣乃谋以兵入宫者惧不得立也大臣朱昭等方图其事议未决汉琼遽入见明宗言秦王反即以兵诛之防秦王大恶而明宗以此饮恨而终后愍帝奔于卫州汉琼西迎废帝于路废帝恶而杀之呜呼人情处安乐自非圣哲不能久而无骄怠宦女之祸非一日必伺人之骄怠而浸入之明宗非佚君而犹若此者盖其在位差久也其余多武人崛起及其嗣续世数短而年不永故宦者莫暇施为其为大害者略可见矣独承业之论伟然可爱而居翰更一字以活千人君子之于人也茍有善焉无所不取吾于斯二人者有所取焉取其善而戒其恶所谓爱而知其恶憎而知其善也故并述其祸败之所以然者着于篇职官志后唐同光元年以左监门卫将军判内侍省李绍宏兼内勾天下钱谷
　　入内内侍省都都知
　　国朝入内内侍省【国初有内中髙品班院淳化五年改入内内班院又改入内黄门班院又改内侍省入内内侍班院景徳三年其东门取索司可并内东门司余入内都知司内东门都知司内侍省入内内侍班院可立为入内内侍省以诸司之遂定管勾事凢三司及凭由等处据诸处支遣过物取索同否非泛行遣公事出劄子赴逐处在内库务及造作所合系本司除破物色具帐典勘印书除破诸王宫院及公主郡县主宅奏乞物色皇城六指挥及翰林仪鸾司御防御辇院宣给特支皇亲下财出室迎娶女降尚书内省劄子取物入内供奉官以下勾当公事诸班勾当及出外监当收补入内供奉官以下及料钱衣粮请受月奏宿直并私身系名内侍季帐定诸色人恩赐及身亡孝赠应宣命奉圣防合系本班勾当公事皆着宣命指挥】
　　都都知都知【元祐令从五品皇祐五年以入内内侍省都都知延福宫使武信军节度观察等使任守忠为入内内侍省内侍都都知两省都都知国朝未尝除也御史俞希孟乞令后更不除前后殿都都知乃诏自守忠后更不差除熙宁中入内内侍省内侍省都知押班遂省各以转入先后相压永为定式其入内内侍省都知押班只以四员为定更不非次添员】副都知【元祐令正六品初止有内中髙品都知押班后随省院改易景徳三年置都都知副都知以诸司使副使以上充】　押班【元祐令正六品初止兼他职他或加检校官淳化后始以崇班以上充又有上御药自押班以上领省事】　内常侍内东西头供奉官殿头髙班黄门【太平兴国四年置入内殿头髙班髙品小底三等雍熈三年置入内供奉官入内髙班内品大中祥符二年诏改定入内内侍省东西头班供奉官殿头髙品髙班黄门凢六等罢小底之门黄门初补止曰小黄门经恩迁补即为内侍黄门掌入禁中及奉使之事】祗候殿头祗候髙品祗候髙班内品祗候小内品贴祗候内品入内内品把门内品后苑内品后苑散内品【皆畨宿给使其东头供奉官以上并同内侍省】
　　内侍省左右班都都知
　　内侍省【后唐同光元年以左监门卫将军判内侍省李绍宏兼内侍据绍宏始庄宗潜龙日为中门使及即位命潞州监军张君翰与郭崇韬为枢宻使以绍宏为宣徽使心常不足崇韬知之乃置内勾之名凡天下钱粮谷簿书悉委裁决州县供帐烦费议者非之天成元年废内勾司国朝初有内班院淳化五年八月改内班为黄门九月改黄门为内侍黄门院为内侍省景徳三年上名内侍省所领旧有监少监内侍内常侍内给事内谒者内侍伯宫教博士掖廷宫闱奚官内仆内府五局令丞其内府局丞以上为加官自小黄门以上皆有加官至内常侍止内侍以上不常置亦有时为内常侍以检校官为之在内东西头供奉上旧令官名悉存而五局并废唯置宫闱令二员宗正寺】　左右班都都知　左右班都知　副都知【元祐令并从六品并景徳三年置诏以诸司使副使以上充雍熈三年以内中髙品都知王仁睿为洛苑副使仍旧都知诸司副使领都知自仁睿始也淳化五年以窦神兴充庄宅使兼黄门左班都知诸司使领都知自神兴始也熈宁六年以内侍押班苏利涉为内侍省左班都知仍自入内侍省内侍省押班五周年无遗阙并除副都知】　押班【元祐令置六品押班以上领省事】东西头供奉官【元祐令从八品】殿头髙品髙班黄门【元祐令从九品凢六等掌分畨入直宿出使之事行幸给事大中祥符八年废黄门改髙班内品为前殿祗候髙班内品皇祐四年诏内省自今内侍供奉官至黄门以一百八十人为额元祐二年以一百人为额】祗候髙班内品祗候内品贴祗候内品又有后苑内品后苑勾当事内班北班内品散内品后苑散内品
　　寄班供奉侍禁殿直奉职【熙宁中定寄班祗候以一十五人为额】
　　书吏六人【本省三人西班城北班城西班各一人】
　　咸平五年十一月以内侍髙品张仁恭为内侍省内侍殿直仁恭晋国长公主以职当迁殿头髙品而给事主第其名非便故置是职
　　景徳三年五月内侍省班院言准淳化五年勑内班院改为内侍省内侍班院入内黄门班院改为内侍省入内内侍班院今尚称入内内侍班院以上称入内内侍省本班亦请称内侍及赐新印从之
　　大中祥符元年诏定入内内侍省官俸料供奉官月俸钱七千五百殿头四千髙品三千髙班二千五百黄门一千五百供奉官殿直米三石髙品官班黄门二石五防供奉官至髙班春衣绢五疋黄门四疋供奉官冬衣加二十疋其余十五疋
　　嘉祐八年四月以崇仪使康州刺史内侍省押班卢昭序管勾皇子位后以昭序疾复以皇城使端州刺史内侍省副都知石全育代之五月管勾皇子位昭宣使端州刺史内侍省右班副都知石全育领康州团练使充入内内侍省副都知故事都知止四人至是并全育而五诏后有阙即勿补以勾当皇子位入内西头供奉官苏利涉为入内内东头供奉官内侍省内侍殿头张允诚为入内内西头供奉官并兼扶侍宣庆使入内侍省都知任守忠提举管勾皇子位
　　熙宁五年诏内省省内臣不系禁中祗应及入内省人数寖多今后前后省内臣转至承制崇班内常侍许进一子与下班殿侍三班差使内侍省东西头供奉官殿头许进一子与下班殿侍诸班内品更不许进入内内侍省所管诸班内品毎年通许进五人余悉仍旧内供奉官以下至黄门如愿进外官者比内侍省逓加一等推恩其内臣诸司使副合例奏儿男充前班者今后更不奏内臣【时上谕枢宻院曰方今宦者数已多而省者又不入内空絶人之世仁政所不取且独不可用三班使臣以代其职事乎呉充对曰此曹盛衰前代或系兴亡圣朝固无兹虑然人君重絶人继嗣此盛德之举也臣等敢不奉行】
　　元丰八年诸两省内臣诸级
　　入内省
　　内侍省
　　内常侍视内殿崇班
　　内东头供奉官并视东头供奉官
　　内西头供奉官并视西头供奉官
　　殿头并视左侍禁
　　髙品
　　祗候殿头【应叙官者叙内侍省殿头】
　　高品并视右侍禁
　　髙班
　　祗候髙品
　　髙品并视左班殿直
　　黄门
　　祗侯髙品内品
　　黄门并视右班殿直
　　祗候内品
　　祗候髙班内品并视奉职
　　祗候小内品
　　祗候内品并视借职
　　贴祗候内品
　　贴祗候内品并视差使
　　入内内品
　　内品并视借差
　　把门内品
　　后苑内品并视下班殿侍
　　后苑内品
　　后苑勾当事内品并视将军
　　后苑散内品
　　北班内品并视守阙将军
　　散内品后苑散内品【此二等虽无所比应叙降者并依两等官法】
　　元祐官品令入内内侍省都都知至内侍省内品为内侍官
　　总中官
