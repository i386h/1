<!-- { "loadSidebar": true } -->
　　右属少府本注曰赋属少府者自太医上林凡四官自侍中至御史皆以文属焉承秦凡山泽陂池之税名曰禁钱属少府世祖改属司农考上转属太仆都水属郡国考武帝初置水衡都尉秩比二千石别主上林苑有离宫燕休之处世祖省之并其职于少府每立秋防刘之日輙暂置水衡都尉事讫乃罢之少府每六丞省五又省汤官织室令置丞又省上林十池监胞人长丞宦者昆台佽飞三令二十一丞又省水衡属官令丞长尉二千余章和以下中官稍广加甞药太官御者钩盾尚方考工将作监皆六百石宦者为之转为兼副或省故録本官
　　应劭汉官【已见前汉百官表注】
　　汉官宰尹少府言别为収藏故曰少府
　　南齐百官志少府置丞一人领左右尚方令各一人丞二人鍜署令一人御府东冶南冶平凖上林令各一人丞一人
　　晋职官志少府与太后少府卿皆为列卿各置丞功曹主簿五官等员少府统材官校尉中左右三尚方中黄左右藏左校甄官平凖奚官等令左校坊邺中黄左右藏纳官等丞及渡江哀帝省并丹阳尹孝武复置自渡江唯置一尚方又省御府
　　隋百官志梁以少府为少府卿是为夏卿置丞及功曹主簿少府卿位视尚书左丞置材官将军左中右尚方甄官平水中署南塘邸税库东西冶中黄细作炭库纸官染署等令丞陈少府卿【中二千石】后齐太府寺掌金帛府库营造器物统左中右三尚方左藏司染诸冶东西道署黄藏右藏细作左校甄官等署令丞左尚方又别领别局乐器器作三局丞中尚方又别领别局泾州丝局雍州丝局定州防绫局四局丞右尚方又别领别局丞司染署又别领京坊河东信都三局丞诸冶东道又别领滏口武安白涧三局丞诸冶西道又别领晋阳冶泉部大原仇四局丞甄官署又别领石窟隋太府寺统左藏左尚方内尚方右尚方司染右藏黄藏掌冶甄官等署各置令二人丞四人炀帝分太府寺为少府监而但管京都市五署及平凖左右藏等凡八署京师东市曰都防西市曰利人东都东市曰丰都南市曰大同北市曰通逺及改诸令为丞唯市署曰令
　　少府监正监【从三品】少监【从四品】各一人丞【从五品】二人统左尚右尚内尚司织司染铠甲弓弩掌冶等署复改监少监为令少令并司织司染为织染署废铠甲弓弩二署唐职官志武德九年分将作监为少府监龙朔二年改少府监为内府监咸亨复旧垂拱元年曰尚方监左右尚方二署除方字太极元年増置少监一员
　　六典少府监一人从三品【梁班第十一品从第四陈因之后魏少府宗正太仆池尉司农鸿胪为之次卿第二品上太和末改少府为太府北齐不置少府其左中右三尚方司染诸冶及细作甄官等署并太府寺至隋帝大业五年始分太府为少府监置监一人从三品少监一人从四品后又改监为令少监为少令皇朝因为监龙朔二年改为内府监咸亨元年复旧光宅元年改为尚方监神龙元年复旧开元初分甲鏙弓弩别置军器监十二年省军器监其作并归少府等又于北都置军器监】少监二人从四品下【隋炀帝置一人皇朝因置二人龙朔咸亨光宅神龙并随监改复】监掌百工伎巧之政令摠中尚左尚右尚织染掌冶五署之官属庀其工徒谨其缮作少监为之贰丞四人主簿二人録事二人府二十七人史七十人计史三人亭长八人掌固四人
　　中尚署令一人从六品上【汉少府属官有尚方令丞后汉一人】
　　【其后分为中左右魏因之晋过江唯置一人哀帝以丹阳尹孝武复旧晋代掌造军器宋髙祖践阼以相府部配台谓之左尚方而本署谓之右尚方令丞各一人武帝改右尚方曰御府又置中署隶右尚方齐置左右尚方令丞一人梁置左中右三尚方令其丞令并从九品其后废中尚方陈因之北齐太府寺管三尚方隋开皇有内左右三尚方犹属太府寺内尚方令二人正八品下掌诸织作帝分属少府皇朝因置二人省方字开元十八年省一人升为从六品上】丞四人从八品下【梁位在七班之下为三品勲位隋置丞四人正九品下皇朝因之开元中升其品】监作四人从九品下令掌供郊祀之圭璧及嵗时乗舆器玩中宫服饰雕文错防珍丽之制皆供焉丞为之贰其所用金木齿革羽毛之属任所出州土修以时供送焉
　　左尚署令一人正七品下【梁班从九品隋开皇中并属太府寺左尚令三人掌造车辇繖扇弓箭弩防器仗刀镞胶漆竹木骨角画素刻镂防烛等皇朝置一人开元十八年为正七品下】丞五人从八品下【梁选部左尚方丞为三品勲位隋左尚方丞八人正九品下皇朝置五人开元十八年为从八品下】掌供天子之五辂五副七辇三轝十有二车大小方圆华盖一百五十有六诸翟尾扇及大小繖翰辨其名数而颁其制度丞为之贰凡皇太后皇后内命妇之重翟猒翟翟车安车四望金根等车皇太子之金辂轺车四望车王公以下象辂革辂木辂轺车公主王外命妇一品猒翟车二品三品犊车其制各有差右尚署令一人正七品下【隋属太府寺令三人正八品下帝改隶少府焉皇朝因置令二人掌造甲冑兵装刀斧钺及皮毛杂作胶漆墨纸笔荐席等事开元十八年省一人陞为正七品下】丞四人从八品下【隋六人皇朝置四人开元十八年为从八品下】监作六人令掌供天子十有二闲马之鞍辔及五品三部之帐备其材革而修其制度丞为之贰凡刀劔斧钺甲胄纸笔茵蓆履舄之物靡不毕供
　　织染署令一人正八品上【周礼九职嫔妇化理丝枲考工记理丝麻而成之谓之妇功后周有司织下大夫一人掌凡机杼之工隋帝置司织署令丞后并为织染署周礼天官有梁人冬官有设色之工五谓画绘钟筐防也韦昭辨释名云平凖令主染有常平之法故凖而的之两汉并隶司农晋平凖令有监染吏六人初司农后属少府宋顺帝名凖始改曰染署令齐复为平凖令北齐太府寺有司染署长秋等有染局丞后周有染工上士一人又有司色下大夫一人隋初有司染署后魏太府帝分属少府大业五年合司织司染为织染署令二人皇朝置一人】丞二人正九品上【隋四人皇朝为二人】监作六人令掌供天子皇太子及羣臣之冠冕辨其制度以供其职务丞为之贰天子之冠二【通天翼善】冕六【大裘衮鷩毳絺】弁二【武皮】帻二【黒介平巾】帽一【白纱】太子之冠三【三梁逺游进徳】冕二【裘】弁一【皮】帻一【平巾】臣之下冠五【逺游进贤獬豸髙山却非】冕五【衮鷩毳絺】弁二【爵武】帻三【介平巾平巾縁】凡织纴之作有十【布绢纯纱绫罗锦绮绸褐】组绶之作五【纽绶縧防缨】绸线之作四【绸縁纲】练染之作六【青绛黄白皂紫】凡染大扺以草木而成有以花叶有以茎实有以根皮出有方土采以时月皆率其属而修其职掌冶署令一人正八品【周礼冬官攻金之工六谓筑冶鳬防段桃也秦汉郡国出铁者置铁官长丞晋卫尉属官有冶令丞掌工徒鼓铸过江省卫尉而冶令始隶少府宋有东冶令丞南冶令丞齐因之旧东冶重西冶轻然则梁之西冶盖宋齐南冶也陈因之北齐太府寺有令丞后周有冶工中士一人有鐡工中士一人隋太府寺有令二人帝改属少府令从八品上皇朝因之省一人】丞二人正九品上监作二人令掌镕铸铜钱器物之事丞为之贰诸冶监各一人正七品下【秦汉内史及诸郡国出铁者置铁官长丞晋令诸冶官库各置督监一人宋书云江南诸郡县有铁者或置冶令或丞皆吴时置也齐梁有梅根诸冶令北齐诸冶有局丞隋皆置监监中有上中下三等皇朝因之掌铸兵农之器以给军旅屯田居人焉】丞一人从八品上监作四人
