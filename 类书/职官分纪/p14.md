<!-- { "loadSidebar": true } -->
　　事无大小皆决【史记二世诛李斯乃拜赵高为中丞相事无大小皆决之】设鹿为马【赵高为丞相欲为乱恐羣臣不听乃设騐持鹿献于二世笑曰丞相误耶设鹿为马问左右或言马以阿顺赵高或言鹿高因隂中诸言鹿者以法】檄召邓通【张苍免相文帝以申屠嘉为丞相嘉为人廉直不受私谒时大中大夫邓通方爱幸赏赐累钜万文帝常燕饮通家是时嘉入朝而通居上旁有怠慢之意嘉奏事毕因言曰陛下幸爱羣臣则富贵之至于朝廷之礼不可以不肃朝罢嘉为檄召通通至诣丞相府免冠徒跣顿首谢嘉嘉坐自如弗为礼责曰夫朝廷者高皇帝之朝廷通小臣戏殿上大不敬当斩使吏令行斩之上度丞相困通使持节召通而谢丞相此吾弄臣君释之】相之当至丞相【韦贤鲁人也读书为吏至大鸿胪相工相之当至丞相有男四人使相之至第子名成相工曰此子贵当封侯丞相曰我丞相有子是安从得后贤为丞相而病死长子有罪论不得嗣而立成】令诸吏带剑前奏事【魏相以文吏至丞相好武令诸吏带剑前奏事或有不带剑者当入奏事乃借剑而敢入】不出长安城门而至丞相【匡衡为御史大夫嵗余韦丞相死代为丞相封乐安侯以十年不出长安城门而至丞相岂非遇时而合也】丞相封侯【公孙封平津侯六百五十户丞相封侯自始食一肉脱粟饭故人賔客仰衣食无余财】多隂谋【丞相陈平为高祖谋且六出竒计叹曰我多隂谋道家所禁吾世即废以吾多隂谋故也其后曾孙掌以卫氏亲戚贵达愿得续封而终不得也】阳迁太傅【前汉王陵为人少文任气好直言为左丞相吕太后欲废陵乃阳迁陵为帝太傅实夺之权陵怒谢病免杜门竟不朝请】安刘氏【初吕后问丞相高祖曰陈平智冇余王陵少戅可以佐之安刘氏者必勃也又问其次云过此以后非乃所及终皆如言】上佐天子理隂阳顺四时下遂万物之宜【汉文帝既益明习国家事朝而问右丞相勃曰天下一嵗决狱几何勃谢曰不知问天下一嵗钱谷几何勃又谢曰不知汗出浃背愧不能对上亦问左丞相平平曰有主者上曰主者为谁平曰陛下即问决狱责廷尉问钱谷责治粟内史上曰茍各有主者而君所主何事平谢曰陛下不知臣驽下使得待罪宰相宰相者上佐天子理隂阳顺四时下遂万物之宜外镇抚四夷诸侯内亲附百姓使卿大夫各得任其职也上称善勃大慙出而让平曰君独不素教我乎平笑曰君居其位独不知其任邪且陛下即问长安中盗贼数又欲强对耶于是绛侯自知其能弗如平远矣居顷之勃谢免相而平转为右丞相也】不受私谒【文帝以御史大夫申屠嘉为丞相嘉为人廉直不受私谒自嘉死后陶青刘舍及武帝时薛泽严青翟赵周皆以列侯继踵持守廉谨为丞相备员而已无所能发明功名著于世】好儒术【窦婴字王孙为丞相田蚡为太尉婴蚡俱好儒术推毂赵绾为御史大夫王臧为郎中令也】以肺腑为相【田蚡孝景王皇后同母弟也武帝即位以舅武安侯蚡新欲用事卑下賔客进名士欲以倾诸将相及为丞相上初即位蚡以肺腑为相入奏事语移日所言皆听荐人或起家至二千石权移主上上乃曰君除吏尽未吾亦欲除吏蚡尝请考工地益宅上怒曰君何不遂取武库是后乃退尝召客欲坐其兄葢侯北乡自坐东乡以为汉相尊不可以兄故私挠由此滋骄治宅甲诸第田园极膏腴而市买郡县器物相属于道前堂罗钟鼔立曲旃后房妇女以百数诸奉珍物狗马玩好不可胜数注旃旗也】奉邑无水灾【蚡为丞相元光中河决瓠子蚡奉邑食鄃鄃居河北河北而南则鄃无水灾邑收入多蚡言于帝曰河北之决皆天事未易以人事强塞之未必应天而望气用数者亦以为然是以乆不复塞也】所推举皆廉士【韩安国字长孺为人多大略智足以当世取舍而出于忠厚焉贪嗜于财利然所推举皆廉士贤于己者于梁举壶遂臧固至他皆天下名士士亦以此称慕之唯天子以为国器安国为御史大夫四年丞相蚡薨安国行丞相事奉引堕车蹇上欲用安国为丞相使使视蹇甚乃更以薛泽为相安国数月愈复为中尉】以春秋之义绳臣下【食货志云公孙以春秋之义绳臣下取汉相】赐子孙爵【平帝元始中诏曰汉兴以来股肱宰相身行俭约轻财重义较然着明未有若丞相公孙者竟以善终于相位子度嗣爵后坐法失侯表德彰义所以率俗厉化其赐度子孙之次当为后者爵闗内侯】不受印绶【公孙贺字子叔代石庆为丞相时朝廷多事督责大臣自公孙后丞相李蔡严青翟赵周三人比坐事死石庆虽以谨得终然数被谴初贺引拜为丞相不受印绶顿首涕泣曰臣本边鄙以鞍马骑射为材官诚不任宰相上与左右见贺悲哀感动下泣曰扶起丞相贺不肯起上乃起去贺不得已拜出左右问其故贺曰主上贤明臣不足以称恐负重责从是殆矣】一言寤意【车千秋本姓田氏千秋为高寝郎防卫太子为江充所譛败乆之千秋上急变讼太子寃曰子弄父兵辠当笞天子之子过误杀人当何罪哉臣尝梦见一白头翁教臣言是时上大感悟召千秋曰此高庙神灵使公教我公当为吾辅佐立拜千秋为大鸿胪数月遂代刘屈牦为丞相封富民侯千秋无他材能术学又无阀阅功劳特以一言寤意旬月取宰相封侯世未尝有后汉使者至匈奴单于问曰闻汉所拜丞相非用贤也一男子上书即时封侯使者还道单于语武帝以为辱命下之吏良乆贳之然千秋为人敦厚有智居位自称逾于前后数公又千秋年老上优之朝见得乗小车入宫殿中因号曰车丞相也】车丞相【上】当轴处中【赞曰车丞相履伊吕之列当轴处中括囊不言容身而去彼哉彼哉】黜黄老刑名百家之言【儒林传曰武安君田蚡为丞相黜黄老刑名百家之言延文学儒者以百数而公孙治春秋为丞相封侯天下学士靡然向风】开东阁以延贤人与参谋议【武帝方兴功业屡举贤良公孙自见为举者起徒歩数年至宰相封侯于是起客舘开东阁以延贤人与防谋议身食一肉脱粟饭故人賔客仰衣食俸禄皆以给之家无所余然其性忌外寛内深诸常与有隙无远近虽阳与善后竟报其过杀主父偃徙董仲舒皆力也为丞相御史六年年八十终丞相位其后李蔡严青翟赵周石庆公孙贺刘屈牦继踵为丞相自蔡至庆丞相府客舘丘墟而已至贺屈牦时以为马廐车库奴婢室矣唯庆以醇谨得终相位余伏诛】丞相致仕【韦贤字长孺年七十余为丞相五嵗以老病乞骸骨赐黄金百斤罢归家赐第一区丞相致仕自贤始也贤少子成复以明经歴位至丞相故邹鲁谚曰遗子黄金满籝不如教子一经】以明经至丞相【上】韦平父子【平当字子思为丞相子晏以明经歴任大司徒封防乡侯汉兴唯韦平父子至宰相注韦成核名实而相总领众职甚称上意时丙吉为御史大夫同心辅政上　皆重之魏相为人严毅不如吉寛】公府不按吏【丙吉字少卿代魏相为丞相性寛大好礼让掾吏有辠辄与长休告终无所按騐或谓吉曰君侯为汉相奸吏成其私然无所惩艾吉曰夫以三公之府冇按吏之名吾窃陋焉后人代吉因以为故事公府不按吏自吉始也于官属掾吏务掩过善吉驭吏嗜酒数逋荡尝从吉出醉呕丞相车上西曹主吏欲斥之吉曰以醉饱之失去士使此人将何所容西曹第忍之此不过污丞相车茵尔】吏呕吐污车茵【上】问牛喘【吉尝出逢羣鬬者死伤横道吉过之不问前行逢人逐牛牛喘吐舌止驻使骑吏问逐牛行几里掾吏怪之问吉吉曰民相鬬杀伤长安令京兆尹职所当禁嵗竟丞相课殿最奏行赏罚而已方春少阳用事未可大热恐牛近行用暑故喘三公典调隂阳职当忧也掾吏乃服以吉知大体】知大体【上】称为知人【吉病笃上自临问吉曰君即有不讳谁可以自代者吉曰西河太守杜延年明于法度晓国家故事前为九卿十余年今在郡治有能名廷尉于定国执宪详平天下自以不寃太仆陈万年事后母孝惇厚备于行止此三人皆能在臣右惟上察之上以吉言皆是而许焉及吉薨御史大夫黄覇为丞相徴西河太守杜延年为御史大夫防其年老乞骸骨疾免以廷尉于定国为御史大夫黄覇薨而定国为丞相太仆陈万年代定国为御史大夫居位皆称职上称吉为知人】丙魏有声【魏相丙吉赞曰近观汉相高祖开基萧曹为冠孝宣中兴丙魏有声是时黜陟有序众职修理公卿多称其位海内兴于礼让览其行事岂虚乎哉】有隂德【武帝末戾太子巫蛊事起丙吉为廷尉监时宣帝生数月坐太子事繋狱望气者言长安狱中有天子气于是上遣使者分条中都官诏狱系者亡轻重一切皆杀之内谒者令郭穰至郡邸狱吉闭门扞拒曰他人无辜犹不可也况亲曾孙乎穰不得入还以闻上曰天使之然也因大赦天下曾孙赖吉得全宣帝立吉为丞相末及封而病上忧吉不起夏侯胜曰此未死也臣闻有隂德者必飨其乐以及子孙后吉病愈转博阳侯薨子显嗣甘露中削爵为闗内侯至孙昌复封博阳侯传子至孙王莽败乃絶】免非其辜【孔光罢相退闾里杜门自守而朱博代为丞相数月坐承傅太后防妄奏事自杀以平当代为丞相数月薨王嘉为丞相数谏诤忤防旬嵗间阅三相议者皆以为不及光上由是思之防日食徴光诣公车问日食事书奏上说拜光为光禄大夫给事中遂复为丞相上乃知光前免非其辜以过侍臣毁短光者免傅嘉为庶人】旬嵗阅三相【上】愿还千户【朱博为丞相封阳侯食邑二千户博上书让曰故事封丞相不满千户而臣过制愿还千户】单于仰视大畏【王商代匡衡为丞相商为人多质有威重长八尺余身体鸿大容貌过人河平四年单于来朝引见白虎殿丞相商坐未央庭中单于前拜谒商商起离席与语单于仰视商貌大畏之迁延却退天子闻而叹曰此真汉相矣】真汉相【上】绛侯非社稷臣【文帝时丞相绛侯朝罢趋出上目送之中郎袁盎进曰丞相何如人也上曰社稷臣也盎曰绛侯所谓功臣非社稷臣夫社稷臣主在与在主亡与亡方吕后时诸吕用事擅相王时刘氏不絶如带是时绛侯为太尉主兵柄弗能正吕后崩大臣相与共谋诛诸吕太尉主兵适防其成功所谓功臣非社稷臣】特立后起十余年至宰相【翟方进字子威家世微贱年十二三失父孤学给事太守府为小吏从汝南蔡父相大竒其容貌曰小吏有封侯骨方进乃西至京师受经后母怜其防随之长安织屦以给方进后为丞相公洁请托不行郡国持法深刻举奏牧守九卿峻文深诋中伤者尤多如陈咸朱博萧育逢信孙阂之属皆京师世家以才能少歴牧守列卿知名当世而方进特立后起十余年间至宰相据法以弹咸等皆罢退之司徒掾班彪曰丞相方进以孤童擕老母羇旅入京师身为儒宗致位宰相盛矣】身为儒宗致位宰相【上】春秋之义尊上公谓之宰【方进奏曰臣闻国家之兴尊尊而敬长爵位上下之礼王道纲纪春秋之义尊上公谓之宰海内无不统马丞相进见圣主御坐为起在舆为下】进见圣主御坐为起在舆为下【上】不为后母服【方进为丞相封高陵侯后母既三十六日除服起视事以为身备汉相不敢逾国家之制】赐策自杀【方进为丞相绥和二年春荧惑守心方进忧之不知所出防郎贲丽为星上言大臣当之上乃　召方进还归未及引决上遂赐策云云方进即日自杀】兼三公之事【成帝时何武为九卿建言古者民朴事约国之辅佐必得贤圣然犹则天三光备三公官名有分职今末俗之弊政事烦多宰相之材不能及古而丞相独兼三公之事所以乆废而不治也宜建三公官定卿大夫之任分职授政以考功效上以问张禹禹以为然于是上赐曲阳侯王根为大司马印绶置官属以御史大夫何武为大司空封列侯皆増俸加丞相以备三公官焉议者多以古今异制汉自天子之号下至佐史皆不同于古而独改三公职事难分无益于治乱】将相不对理陈寃【哀帝初封重贤又益爵土丞相王嘉累上封事切谏及封还诏书帝乃发怒下嘉廷尉诏狱使者既到府掾吏涕泣而具和药进嘉不肯服主簿曰将相不对理陈寃君侯宜引决嘉引药杯以击地遂随使者诣廷尉嘉繋狱二十余日不食呕血而死】官属讥其烦碎【薛宣为丞相相府词讼不满万钱不为移书后遵用薛侯故事然官属讥其烦碎无大体不称贤相也】无大体不称贤相【上】乗栈车归田里【孔光罢丞相诏曰上丞相博山侯印绶罢归注汉旧仪云丞相有他过使者奉策书即时歩出府乘栈车归田里】贰王而理天下【后汉王符潜夫论法诫篇周礼六典冡宰贰王而理天下春秋之时诸侯明德者皆一卿为政爰及战国亦皆然也秦兼天下则置丞相而贰之以御史大夫自高帝逮于孝成因而不改多终其身汉之隆盛是惟在焉夫任一人则政专任数人则相倚政专则和谐相倚则违戾光武愠数世之失权政不任下虽置三公事归台阁自此以来三公之职备员而已】汲黯不拜田蚡【汉杂事田蚡为丞相中二千石拜谒不为礼汲黯为主爵都尉见蚡未尝拜揖之而已】决富室公生子得其真【风俗通陈留有富室公年九十余更取田舍女为妇一交接事讫便气絶生得男大男谓其女曰我父年尊复无人道一宿斯须何因有子汝小家淫佚反欲汚我种类乎争财相告数年州郡不能决谳之廷尉按问丞相丙吉思惟良乆言曽闻真人无影老公子亦无影又不耐寒宁可共试察之于是时嵗八月矣取同年小儿俱解里衣余无声响此儿独啼言寒又并令行日中复独无影大小咸服吉处度得其真】王蕃嘲荀彧【魏志荀彧为右丞相王蕃嘲彧曰鱼濳于渊出水吹沫何则物有本性不可横处非分也或出自溪谷羊质虎皮虚受光赫之宠跨越三九之位犬马犹能识养将何以报厚施乎彧曰唐虞之朝无缪举之才造父之门无驽蹇之质蕃上诬明选下诬桢干亦何伤于日月多见其不知量尔】有桑八百株薄田十五顷【蜀志诸葛亮为丞相自表后主曰成都有桑八百株薄田十五顷子孙衣食自有余饶至于臣在外任无他调度随身衣食悉仰于官不别治生以长尺寸若臣死之日不使内有余帛外有赢财以负陛下及卒如其所言】随能任将吏【吴志顾雍字元叹代孙邵为丞相平尚书事其所选用文武将吏各随其能所任心无适莫时访逮民间及政职所宜辄密以闻若见纳用则归之于上不用终不宣泄权以此重之】孙权敬信顾雍【雍为丞相孙权常遣中书郎诣雍有所咨访若合雍意事可施行雍即与相反覆究而论之为设酒食如不合意雍即正色改容黙然不言无所施设即退告权权曰顾公欢恱是事合宜也其不言者是未平也孤当重思之其见敬信如此】诲育门生【歩隲字子山代陆逊为丞相犹诲育门生手不释书被服居处有如儒生然门内妻妾服饰奢侈颇以此见讥】孙皓听陆凯目视【陆逊迁丞相孙皓性不好人视已羣臣朝见睛莫敢近凯説皓曰夫君臣无不相识之道若卒有不虞不知所赴皓聴凯目视】陆凯面责何定【凯为丞相时殿上列将何定佞巧便僻贵任幸事凯面责定曰卿见前后事主不忠倾乱国政宁有得以夀终者乎何以専为奸邪秽尘天听宜自改厉不然将见卿有不测之祸矣定大恨凯思中伤之凯终不以为意乃心公家义形于色表防皆指事不饰忠恳内发】丞相事烦【张昭字子布初权当置丞相众议归昭权曰方今事职充者责重非所以优之也后孙邵卒百僚复举昭权曰孤岂为爱乎顾丞相事烦而此公性刚所言不从怨咎将至非所以益国也】
