<!-- { "loadSidebar": true } -->
　　国朝元祐官品令太子詹事从三品少詹事正六品正传梁王【前汉窦婴字正逊景帝时为詹事帝弟梁孝王母窦太后爱之酒酣上曰千秋万嵗后传梁王太后欢婴引酒巵进上曰天下者髙帝天下父子相传汉之约也上何以得传梁王太后由是憎婴】授皇太子经【孔霸孔子之后也汉宣帝时为太中大夫以选授皇太子经迁给事】椒房率更领其材【汉武栢梁诗椒房率更领其材】世称裁断【晋书卞壶为詹事世称裁断切直敦实出于事上】妙简材贤【武帝以王恭为丹阳尹领詹事恭让表曰今日王储始建四方是式总司之任崇賛所由宜妙简材贤尽一时之务岂臣蕞庸所可叨忝】弹肃一时【王珉答徐邈书曰詹事弹肃一时如尚书令中丞矣】非例不行【俗説江夷为右仆射主上欲用领詹事语王淮卿可覔此例淮对曰臣当出外寻访淮后见主上问近所道事卿已得例未淮曰谢琰表仆射领詹事琰即谢公之子恐夷非其例事遂不行】戚贵西京风嘉东国【齐孔稚珪让詹事表皇太子霞褰青殿日晃春宫驾紫谷之英振洛笙之韵向非器上白云韵同明月何以延芳芝苑押　　条窦婴戚贵于西京陆晔风嘉于束国伊人之美方曰可居臣亦何斯而敢忝冒】宫端【梁江总自左戸尚书转太子詹事总性寛和温裕尤工五七言诗溺于浮靡及为宫端与太子为长夜之饮】辅弼非材【陈后主在东宫欲以江总为太子詹事令管记陆瑜言于孔奂奂曰江总有潘陆之才而无园绮之实辅弼储贰均谓非材后主深以为恨乃自言于宣帝将许之奂乃奏曰江总文华之人今皇太子文华不少无借于总如臣愚见愿选敦重之材以居辅导帝曰谁可奂曰都官尚书王廓代有懿德立性敦敏可以居之后主时在侧乃曰廓王泰之子不可居太子詹事奂又曰宋朝范即范防之子亦为太子詹事后主固争之帝遂以总为詹事】选敦重之才以居辅导【上】储端华重实异常司【梁陆倕除詹事让免表云储端华重实异常司】谏近阉官深加勉劳【唐于志宁为太子詹事太子承干令阉官多在左右上书諌之及承干败太宗谓志宁曰知公数有规谏深加勉劳以右庶子令狐徳棻等无諌者皆从贬责】屈阶资【髙宗为皇太子转李勣为太子詹事左卫率加位特进同中书门下三品太宗谓曰我儿新登储贰卿旧长史今以宫事相委故有此授虽屈阶资可勿怪也及太宗寝疾谓髙宗曰汝于李勣无恩今我将责出之我死之后汝当授以仆射即荷汝恩必能致其死力乃出勣叠州都督髙宗即位其月召拜洛州刺史寻又拜尚书左仆射】太师上事【见太师门】员外詹事【严挺之为李林甫所嫉及移守绛郡宗尝谓林甫曰严挺之何在此人亦堪进用林甫乃召其弟损之至门叙故云当授子员外郎因谓之曰圣人视贤兄极深要须作一计入城对见当有大用令损之取绛郡一状云有小风气请入京就医林甫将状奏云挺之年髙近患风且须授门官就医宗叹叱久之林甫奏授员外郎詹事便令东京养疾挺之至东京郁郁不得志成疾其年九月寝疾终于洛阳】班位失序【苏午改太子詹事初入朝班位失序殿中侍御史邹儒立对仗弹之午于金吾待罪数刻特释放旧制太子詹事班次太常宗正卿之下贞元三年御史中丞窦参叙定班位移太子詹事在河南太守尹之下午乃引旧班制位台官诘之仍绐云已白宰相诸依旧故为儒立弹之】荐侍读禇无量【刘宪见侍读门】四上书諌【姚珽迁詹事兼左庶子节愍太子稍失道珽凡四上书谏太子虽称善不用其言及败索宫中得珽谏书中宗嘉叹焉】
　　少詹事【沿革见詹事门】
　　送公衣锦还乡【唐张行成转太子少詹事太宗东征太子于定州监国即行成本邑太宗谓行成曰送公衣锦还乡于是令有司祀其先人墓】
　　司直
　　六典太子司直二人正七品上【皇朝龙朔二年置桂坊比御史台置令一人比御史大夫司直二人比御史职在弹劾以肃宫寮其后废桂坊以司直詹事府】掌弹劾宫寮纠举职事凡皇太子朝宫臣则分知东西班凡诸司文武应参官毎月皆具可否以判正焉凡诸率府配兵于职掌者亦如之皆受而检察其过犯者随以弹啓若皇太子监国詹事及左右庶子为三司使则司直一人与司议舍人分日受啓状详其可否以申理之若皇太子出则于卤簿分内以纠察

　　职官分纪巻二十七
　　钦定四库全书
　　职官分纪卷二十八
　　宋　孙逢吉　撰
　　太子左春坊
　　左庶子【中庶子附】
　　礼记燕义古者周天子之官有庶子官庶子官职诸侯卿大夫士之庶子之卒【音悴】掌其戒令与其教治【庶子犹诸子也周礼诸子之官司马之属也】
　　前汉百官表太子太傅少傅属官有庶子
　　后汉百官志太子庶子四百石本注曰无员如三署中郎又太子中庶子一百石本注曰员五人职如侍中晋职官志中庶子四人职如侍中庶子四人职比散骑常侍及中书监令
　　宋百官志中庶子四人汉东京员五人晋减为四人秩六百石沈约宋书中庶子汉置古者世禄卿大夫之子即为副倅谓之国子天子诸侯世子必有庶子官以掌教之
　　隋百官志梁中庶子四人高功者一人为祭酒庶子掌侍从左右献纳得失高功者一人与高功舍人共掌其坊之禁令后齐门下坊中庶子四人又领殿内典膳药藏斋师等局典书坊庶子四人又领典经坊洗马八人守舍人二人门大夫门坊大夫主簿各一人并统于官西凉二部伶官清商二部隋门下坊置左庶子典书坊右庶子二人
　　唐职官志左春坊左庶子二人【正四品上龙朔二年改左庶子曰左中防改门下坊为左春坊咸亨复旧景云二年复改左春坊】
　　唐官品志中庶子四人高功者一人为祭酒行则负玺前后部防驾庶子四人掌侍从左右献纳得失髙功者一人与髙功者舍人共掌其坊之禁令
　　环济要畧庶子主中宫并诸吏之适子及支庶在版籍者也行其秩序作其徒役授八次八舍之职以徼候六典太子左春坊左庶子二人正四品上【秦置中庶子员汉太子太傅属官有庶子王莽改曰中尚翼子后汉太子少傅属官有太子中庶子员五人秩六百石庶子无员数秩四百石魏因之晋太子詹事有中庶子庶子各四人局拟散骑侍郎品第五班同三令四率在中书侍郎下绛朝服武冠平巾帻髙功中庶子与髙功中舍人共掌禁令纠正违阙侍从左右摈相威仪尽规献纳奏事文书皆典综之释奠中庶子扶左庶子扶右宋文帝元嘉初诏中庶子随太子入直上宫十四年又诏还直东宫梁中庶子庶子各四人庶子髙功者一人为祭酒行则负玺前后部防驾班第十一从四品庶子班第九从五品陈因之后魏有太子中庶子员北齐有门下坊中庶子四人领之有典书坊庶子四人领之中庶子第四品上隋门下典书坊各置左右二人领之至是始改为左右矣左庶子正四品上右庶子正四品下皇朝因龙朔二年改门下坊为左春坊凡庶子为太子左中防咸亨元年复故】左庶子之职掌侍从賛相礼仪校正啓奏监省封题中允为之贰凡皇太子从大祀及朝防出入则版奏外办中严入则解严焉凡令书下左春坊则与中允司议郎等覆啓以画诺及覆下以皇太子所画留为案更写令书印署注令诺送詹事府若皇太子监国事左尚书省如令书之法
　　国朝至道元年八月诏皇太子判开封府有司言唐制皇太子处分论事之书并画诺令左右庶子以下宣奉行望自今开封府上表皇太子亲书其余止本府判官等署名其断案及处分公事并画诺用左春坊印诏改诺为准余依有司之请
　　元祐官品令太子左右庶子从五品
