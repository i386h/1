<!-- { "loadSidebar": true } -->
　　吏民称之不容口【前汉赵广汉为京兆尹政清吏民称之不容口长老相传以为自汉兴以来治京兆者莫能及左冯翊右扶风皆治长安中犯法者踪迹喜过京兆界广汉叹曰乱吾治者常二辅也诚令广汉得兼治之宜差易耳】百姓歌之【广汉为京兆尹亷明威制豪彊小民得职百姓追思歌之至今】发奸擿伏【广汉为京兆尹发奸擿伏如神】吏民号泣愿代死【广汉下狱吏民守阙号泣者数万人或言臣生无益县官愿代赵京兆死使得牧养小民广汉竟坐要斩】枹鼓稀鸣【张敞为京兆尹自赵广汉诛后比更守尹如黄霸等数人皆不称职长安市偷盗尤多百贾苦之上以问敞敞以为可禁敞既视事求问长安父老偷盗酋长多人居皆温厚出从童骑闾里以为长者敞皆召见责问因贳其罪把其宿负令致诸偷以自赎偷长曰今一旦召诣府恐诸偷惊骇愿一切受署敞皆以为吏遣归休置酒小偷悉来贺且饮醉偷长以赭汚其衣裙吏坐里闾阅出者汚赭辄收缚之一日捕得数百人穷治所犯或一人百余发尽行法罚由是抱皷稀鸣市无偷盗】张敞循广汉之迹【张敞治京兆畧循赵广汉之迹方畧耳目发伏禁奸不如广汉然敞本治春秋以经术自辅其政颇杂儒雅往往表贤显善不醇用诛罚以此能自全】推功善归于下【广汉为京兆尹和顔接士事推功善归之于下曰其掾卿所为非二千石所及行之发于至诚吏见者皆输冩心腹无所隐匿】二旬清南山羣盗【汉南山羣盗数百人为吏民害逐捕嵗余不能擒或说大将军王鳯曰贼数百人在天子辇毂下发军系之不能得难以视天下制海内服四夷独选贤京兆尹乃可以治鳯荐王尊徴为諌大夫迁京辅都尉行京兆尹事旬月间盗贼清迁光禄寺大夫守京兆尹后尊坐免吏民多称惜之湖县三老公乗兴等上书讼尊治京兆功效白着往者南山盗贼横行以尊为京兆尹尊尽节劳心夙夜思职卑体下上厉奔北之吏起沮伤之气二旬之间大党震攘渠率效首书奏天子复以尊为徐州刺史】为妇画眉【张敞为京兆尹朝廷每有大议引古今处便冝公卿皆服敞无威仪时罢朝防敞走马章防街使御吏驱自以便靣拊马又为妇画眉长安中传张京兆眉妩有司以奏上问之对曰臣闻闺房之内夫妇之私有过于画眉者上爱其能弗备责也然终不得大位为京兆尹九嵗与杨恽厚坐恽大逆免】名敢直言【王章在朝廷名敢直言初章为诸生学长安独与妻居章疾病无被卧牛衣中与妻诀涕泣其妻呵怒之曰仲卿京师尊贵在朝廷人谁逾仲卿者今疾病困戹不自激昻乃反涕泣何鄙也后章仕宦歴位及京兆欲上封事妻又止之曰人当知足独不念牛衣中涕泣时邪章曰非女子所知也书遂上果下狱死妻子徙合浦】前有赵张后有三王【汉自孝武置左冯翊右扶风京兆尹而吏民为之语曰前有赵张后有三王谓赵广汉张敞王尊王章王骏】二千石以髙第入守【京兆典京师长安中浩穣于三辅尤为剧郡国二千石以髙第入守及为最乆者不过三二年近者数月一嵗辄毁伤失名以罪过罢唯赵广汉张敞为久任职】久任职【上】毋问平反罪人则喜【隽不疑为京兆尹吏民敬其威信每行县录囚徒还其毋辄问有所平反活几何人不疑曰有其母即喜笑为饮食言语异于他时或亡所出母怒为不食故不疑为吏严而不残】严而不残【上】搏击豪彊【翟方进为京兆尹搏击豪彊京师畏之胡常与方进书曰窃闻政令甚明为京兆则恐有所不冝方进心知所谓其后少弛威严】鹰隼始击当顺天气【孙寳征为京兆尹以立秋日署故吏侯文东部督邮入见勑曰今日鹰隼始击当顺天气取奸恶以成严霜之诛部讵有其人乎文即曰无其人不敢空受职寳曰谁也文曰霸陵杜穉季寳曰其次文曰豺狼横道不宜复问狐狸寳黙然穉季者大侠与卫尉淳于长大鸿胪萧育等皆厚善寳前失车骑将军自恐见危亦欲附之】名声重于朝廷【始元五年有一男子乘黄犊车建黄旐衣黄襜褕着黄帽诣北阙自谓卫太子丞相御史中二千石至者皆莫敢发言京兆尹隽不疑后到叱从吏缚之曰昔蒯瞆违命出奔辄距而不纳春秋是之卫太子得罪先帝亡不即死今来自请此罪人也遂送诏狱由是名声重于朝廷在位者皆自以为不及也廷尉验治何人竟得奸诈本夏阳人姓成名方遂】边延二君【后汉延笃为京兆尹其政用寛仁忧恤民黎擢用长者与防政事郡中欢爱三辅咨嗟先是陈留邉鳯为京兆尹亦有能名郡人为之语曰前有赵张三王后有邉延二君】饮宾客取车辖投井中【陈遵为京兆尹嗜酒大饮宾客辄满堂闭门取宾客车辖投井中虽有急终不得去】视民如子【谢承后汉书延笃字叔坚为京兆尹视民如子正身率下民不忍欺也】正身率下民不忍欺【上】发奸擿伏明出自然【延笃为京兆尹聴讼理寃发奸擿伏明出自然】息誉京邑【晋袁甫曰人各有能有不能黄霸驰名于州郡而息誉于京邑】明智有余【英雄记董卓废少帝自公卿以下莫不卑下唯京兆尹盖勲长揖争礼见者咸为失色卓问王允曰欲得快司谁可者允曰唯有盖京兆可卓曰此人明知有余然不可假以雄职乃以为越骑校尉复出为颍川太守】雄职【上】吏民号泣遮道【良吏传顔裴字子林为京兆尹徙平康太守吏民号泣遮道步步稽留日行数十里及卒立碑作颂焉】大臣当用儒术【荀恱汉书男子成方遂诣北阙自谓卫太子上使公卿将军中二千石杂识视之聚观者数万人大将军勒兵阙下以备非常丞相以下至者皆莫敢言京兆尹隽不疑后到叱从吏使收之或曰是非未可知且按之不疑曰昔蒯瞆违命出奔輙距而不纳春秋是之卫太子得罪先帝亡不即死今来自见此罪人也遂送诏狱穷治奸诈本夏阳人姓成名方遂居湖注湖县名也以筮卜为事有故太子舍人常从方遂卜谓曰子之貌甚似太子方遂录其言故敢诣阙廷尉逮召其乡里张宗禄等皆识之方遂坐诬腰斩一云姓张名延年霍光曰大臣当用儒术士明于大义欲以女妻不疑不疑固辞畏盛满也】发奸【杨彪为侍中京兆尹光和中黄门令王甫使门生于郡界私榷官财物七千余万彪发其奸言之司校尉杨球因此奏诛甫天下莫不惬心】吏民爱敬作歌【李燮别传燮字徳公拜京兆尹领荡防将军加憧盖皷吹诏发西园钱三亿尹上封事拒此横调并陈祸败辞义深切遂止不发尹履洁白之节秉执忠良吏民爱敬作歌曰我府君道教举恩如春威如虎爱如母训如父】恩如春威如虎【上】减水救旱【唐书崔珙为京兆尹京畿旱珙奏浐水入内者十分量减九分赐贫民溉田从之】豪右敛迹【许孟容为京兆尹神防军吏李昱假贷长安富人钱八千贯满三嵗不偿孟容遣吏收捕械系尅日命还之曰不及期当死自兴元以后禁军有功者即贵之尤有渥恩者方得议军故军士日益縦横府县不能制孟容刚正不惧以法防之一军尽惊寃诉于上立命中使宣防令送本军孟容系之不遣中使再至乃执奏曰臣诚知不奉诏当诛然臣职司辇毂合为陛下弹抑豪强钱本尽输昱才可得上以其守正许之自此豪右敛迹威望大振后为河南尹亦有威名】职司辇毂【上】比赵广汉【刘栖楚改京兆尹摧抑豪右甚有钩距人多比之于西汉赵广汉】疏决三辅渠【李元纮擢京兆少尹寻有诏令元纮疏决三辅渠时诸王公权要之家皆缘渠立硙以害水田元纮令吏人一切毁之百姓大获其利】以察为能于物少恩【李齐物累为京兆尹为政好发官吏隂事每以察为能于物少恩而清亷自饬人吏莫敢抵犯】欲得米粟贱无过追李岘【李岘迁将作监改京兆尹所在皆着声绩天宝十三载连六十余日宰臣杨国忠恶其不附已以雨灾归咎京兆尹乃出为长沙郡太守时京师米麦踊贵百姓謡曰欲求米粟贱无过追李岘其为政得人心如此】虽仓卒必指其奸幸【徳宗时大旱谷贵人多流亡京兆尹韩臯以政事不理黜官上召呉凑靣授京兆尹即日令视事继宿方下制凑孜孜为理以勤俭为务人乐其政初府掾吏以凑起自戚藩不请簿领凡有疑狱难决之事多凑将出时方呈冀免擿瑕病凑虽仓卒阅视必指其奸幸之处下车决断无毫厘之差掾吏非大过不行笞责而召靣按问诘责而释之吏尤惕厉庶务咸举】储蓄之家出粟于市【见河南尹】辇毂之下弹压为先【栁仲郢先为京兆尹政号严明后为河南尹以寛惠为政言事者以为不类京兆时仲郢曰辇毂之下弹压为先郡邑之治惠养为本乌可类乎】政尚寛简【顾少连改京兆尹政尚寛简不为灼灼名先是京畿租赋薄厚不能一少连以法均之】免租逋不用诏【李寔为京兆尹京畿春夏旱乏食有诏免租逋而寔不用诏书勇于杀害人吏不聊生贬为通州长史市人驩手皆袖瓦砾遮道伺之】承大化【栁浑为相帝常亲择吏宰畿邑而政有善状召宰相语皆贺帝得人浑独不贺曰此特京兆尹职耳陛下当择臣辈以辅圣徳臣当选京兆尹承大化尹当求令长亲细事代尹择令非陛下所宜帝然之】民安于农而盗贼息【魏志郑浑字文公为京兆尹浑以百姓新集为制移居之法使兼复者与单轻者相伍温信者与孤老为比勤稼穑明禁令以发奸者由是民安于农而盗贼止息】豮豕乳子【后周陆逞为京兆尹郡界有豕生数子经旬而死其家又有豮遂乳养诸豚赖之以活时论以逞任政所致】政尚寛简【唐源乾曜为京兆尹政尚寛简】严肃为治【黎干为京兆尹严肃为治人颇便之】军容至不设酒馔【李勉拜尹政尚简肃时鱼朝恩为观军容使仍知国子监事前尹黎干求媚于朝恩每俟其将至监则倾府人吏具数百人之饩以待之及勉莅职旬月朝恩入监府吏先期有请于勉勉曰军容使判国子监勉太学军容宜厚具主礼勉官忝京兆军容傥惠顾府廷岂敢不具蔬馔乎朝思深衔之自是不复往太学矣】曲池祷雨【孔楫为京兆尹时旱祷于曲池是夕大雨】威风甚严【薛元赏为京兆尹武宗谓宰相曰威风甚严难为继者即令守取勑文李徳裕奏京尹若非陛下假借与之作主则无由为徳帝曰灼然】公正方严吏不敢欺【韦澳改京兆尹公正方严吏不敢欺】人知畏爱【韦澳为京兆尹留心政术孜孜求治凡大小狱讼先命僚属议罪上裁其轻重而増损之无不允惬人知畏爱至于文案填委必尽究其情伪狱讼衰息囹圄空虚】
　　左冯翊
　　闭閤思过【前汉书韩延寿守左冯翊嵗余不肯出行县丞掾数白宜循行郡中览观民俗考长吏治迹延夀曰县皆有贤令长督邮行县恐无所益重为烦扰丞掾皆以方春月可一出劝耕桑延夀不得已行县至高陵民有昆弟相与讼田延夀大伤之曰骨肉争讼既伤风化咎在冯翊是日移病不聴事因入卧传舍闭閤思过一县莫知所为令丞啬夫三老亦皆自系待罪由是两昆弟深自悔皆自髠肉袒不敢复争】恩信周徧二十四县【延夀入守冯翊恩信周徧二十四县莫复辞讼自言者推其至诚吏民不忍欺绐】严毅不畏彊御【谢承后汉书邓道字子渊天性通敏以清亷正直为行又严毅不畏彊御宜治三辅出为左冯翊】
　　右扶风
　　课为三辅最【前汉书尹翁归入守右扶风京师畏其威严扶风大治盗贼课常为三辅最翁归为政虽任刑其在公卿之间清洁自守语不及私然温良谦退不以行能骄人甚得名誉于朝廷】京师畏其威严【上】父老攀车以千数【会稽典录徐洪迁右扶风都尉被召当发父老攀车以千数】
　　河南尹【沿革见三辅】
