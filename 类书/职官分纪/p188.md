<!-- { "loadSidebar": true } -->
　　职官分纪卷四十一
　　钦定四库全书
　　职官分纪卷四十二
　　宋　孙逢吉　撰
　　县令
　　前汉百官表县令长皆秦官掌治其县万户以上为令秩千石至六百石减万户为长秩五百石至三百石皆有丞尉秩四百石至二百石是为长吏【师古曰吏理也主理其县内也】百石以下有斗食佐史之秩【师古曰汉官名秩簿云斗食月俸十一斛佐史月俸八斛一説斗食者嵗俸不满百石计日而食一斗二升故云斗食也】是为小吏列侯所食县曰国皇太后皇后公主所食曰邑有蛮夷曰道凡吏秩比二千石以上皆银印青绶【师古曰汉旧仪云银印皆龟钮其文曰章谓刻某官之章也】
　　后汉百官志每县邑道大者置令一人千石其次置长四百石小者置长三百石侯国之相秩次亦如之本注曰皆掌治民显善劝义禁奸罚恶理讼平贼恤民时务秋冬集课上计于所属郡国【胡广曰秋冬嵗尽各计县户口垦田钱谷出入盗贼多少上其集簿尉以下嵗诣郡课校其功多尤为最者于庭慰劳勉之以报其功负多尤为殿者于后曹别责以纠怠慢】凡县蛮夷曰道公主所食汤沐曰国县万户以上为令不满为长侯国为相皆秦制也丞各一人尉大县二人小县一人本注曰丞署文书典知仓狱尉主盗贼凡有贼发主名不立则推索行寻按察奸宄以起端绪【应劭汉官仪曰大县丞左右尉所谓命卿三人小县一尉一丞命卿二人】各署诸曹掾史本注曰诸曹略如郡员五官为廷掾监乡五部春夏为劝农掾秋冬为制度掾
　　晋职官志县大者置令小者置长有主簿録事史主记室史门下书佐干防徼议生循行功曹史小史廷掾功曹史小史书佐干户曹掾史干法曹门干金仓贼曹掾史兵曹史吏曹史狱小史狱门亭长贼捕掾等员隋百官志梁县为国曰相大县为令小县为长皆置丞尉郡县置吏亦各准州法以大小而置员后齐上上县令属官有丞中正光初功曹光初主簿功曹主簿録事及西曹戸曹金曹租曹兵曹等掾市长等员合属官佐史五十四人上中县减上上县五人上下县减上中县五人中上县减上下县六人中中县减中上县五人中下县减中中县一人下上县减中下县一人下中县减下上县一人下下县减下中县一人隋县置令丞尉正光初功曹光初主簿功曹主簿西曹金户兵法士等曹佐及市令等员合九十九人上中县减上上县吏属四人上下县减上中县五人中上县减上下县十人中中县减中上县五人中下县减中中县五人下上县减中下县十二人下中县减下上县六人下下县减下中县五人
　　唐百官志县令【三代之制五等诸侯自理其人周衰诸侯相侵大国分置郡邑县鄙以聚其人齐晋谓之大夫鲁谓之宰楚谓之令尹秦制万户以上为令秩千石至六百石减万户为长秩五百石至三百石皆有丞尉秩四百石至二百石】掌导扬风化抚字黎氓敦四人之业崇五土之利飬鳏寡恤孤穷审察寃屈躬亲狱讼六典万年长安河南洛阳奉先太原晋阳令一人正五品上【商周以徃五等诸侯皆自理其人及周衰诸侯相并大国则别置邑县鄙以君其人汉京兆尹统长安令后汉河南尹统洛阳令魏晋以后皆因之隋初两京置四县増秩为正五品皇朝因之不改天后时东都又置来庭水昌二县以太原为北都寻亦罢开元十一年置北都以晋阳太原为京县十七年廵陵又以奉先为京县】丞二人从七品上【汉氏县丞尉多以本郡人为之三辅县则兼用他郡及隋氏革选用他郡之人汉以下皆一人皇朝置京县丞三员北京太原晋阳各置一丞】主簿二人从八品上【自汉以来主簿皆令长辟除周隋长安县令丞以下有功曹主簿西曹兵仓戸法士等曹主簿皇朝京县置二人太原晋阳各一人】録事二人从九品下【隋长安县置録事一人佐二人史二人】尉六人从八品下【汉氏长安有四尉分为左右部城东南置广部尉是为左部城西北置明部尉是为右部并四百石黄绶大冠主追捕盗贼伺察奸非后汉洛阳置四尉皆孝亷作有东部南部西部北部尉魏氏因之晋洛阳置六部尉过江亦于建康置六尉宋齐梁陈并因之北齐邺县亦置三尉隋氏长安无尉有正焬帝复置尉皇朝武德初始置尉六人】司功佐三人史六人司仓佐四人史八人司户佐五人史十人司兵佐三人史六人司法佐五人史十人司士佐四人史八人典狱十四人问事八人白直十八人博士一人助教一人学生五十人京兆河南太原诸县令各一人正六品【丞一人正八品上主簿一人正九品上隋九等县丞尉以下皆有以本县人为之髙宗始为品官令吏部选授尉二人正九品下后汉置尉大县二人小县一人主捕盗贼三国晋宋之后并因之隋氏九等县则上县二人中下县一人焬帝时改为县正又为书佐皇朝复为县尉畿县户不满三千者亦置二人万户以上置三人诸州上县令从六品上丞一人从八品上主簿一人九品下尉一人从九品上中县令一人七品上丞一人从八品上主簿一人从九品上尉一人从九品上县满四千户増置一人中下县令一人从七品上丞一人九品上主簿一人从九品上尉一人从九品下县令一人从九品下丞一人正九品下主簿一人从九品上尉一人从九品下】丞一人正八品上【注见上文】主簿一人正九品上【隋九等县丞尉以下皆有光初功曹光初主簿功曹主簿西曹金户兵法士等曹佐及市令等员正九品下皆本县人为之髙宗始为品官令吏部选授】尉二人正九品下録事二人史三人司功佐三人史五人司仓佐四人史七人司户佐四人史七人帐史一人【万户以上増置佐二人史四人帐史一人】司法佐四人史八人【万户以上増置佐二人史二人】司士佐四人史八人典狱十人问事四人白直十人市令一人佐一人史一人帅二人经学博士一人助教一人学生四十人诸州上县令从六品上丞一人从八品下主簿一人正九品下尉二人从九品下録事二人史三人司户佐四人史七人【万户以上増佐二人史四人帐史一人】司法佐四人史八人【万户以上増置佐一人史二人余同畿县】典狱十人问事四人白直十人市令一人佐一人史一人帅二人仓督二人博士一人助教一人学生四十人诸州中县令一人正七品上丞一人正九品上主簿一人从九品上尉一人从九品下録事一人史二人司户佐三人史五人【四千户増置佐一人史二人帐史一人】司法佐三人史六人【四千户増置佐一人史二人】典狱八人问事四人白直八人市令一人佐一人史一人帅二人仓督一人博士一人助教一人学生二十五人诸州中下县令一人从七品上丞一人正九品上主簿一人从九品上尉一人从九品下録事一人司户佐二人史四人帐史一人司法佐二人史四人典狱六人问事四人白直八人市令一人佐一人史一人帅二人【无市则阙】愽士一人助教一人学生二十五人诸州下县令一人从七品下丞一人正九品下主簿一人从九品上尉一人从九品下録事一人司户佐二人史四人帐史一人司法佐二人史四人典狱六人问事四人白直六人市令一人史一人帅二人【无市则阙】博士一人助教一人学生二十人京畿及天下诸县令之职皆掌【同唐百官志】务知百姓之疾苦所管之戸量其资产类其强弱定为九等其户皆三年一定以入籍帐若五九【谓十九四十九五十九七十九八十九也】三疾【谓残废笃】及中丁多少贫富强弱虫霜旱涝年收耗实过貎形状及差科簿皆亲自注定务均齐焉若应收授之田皆起十月里正勘造簿厯十一月县令亲自给授十二月内毕至于课役之先后诉讼之曲直必尽其情理每嵗季冬之月行乡饮酒之礼六十以上坐堂上五十以下立侍于堂下使人知尊卑长防之莭若籍帐传驿仓库盗贼河堤道路虽有专当官皆县令兼综焉县丞谓之贰主簿掌付事勾稽省署抄目糺正非违监印给纸笔杂用之事録事掌受事发辰捡勾稽失县尉亲理庶务分判众曹割断追徴收率课调博士掌以经术教授诸生二分之月释奠于先圣先师
　　国朝赤县令一人正五品【以开封祥符为赤县置令丞主簿尉各一人令不常置以他官知县】丞二人从七品上【天圣四年诏开封祥符两县各置丞一人在簿尉之上乃于有出身幕职令録内选差】主簿一人从八品上尉一人从八品下【至和二年増置开封祥符两县尉各一员】三京畿县令各一人正六品上【以开封河南应天府诸县为畿县及诸州等县各置令县大及兵马以京朝官或三班知县事簿尉如上制唯不置丞县小者簿尉亦不及兼置】簿一人正九品上尉一人九品下诸州上县令各一人从六品上【建隆元年十月诸应天下县除赤畿外取四千户以上为望三千户以上为三千户以下为上千户以上为中不满千户为中下五百户以下为下自今每三年一次取诸路州府见管户口升降】丞一人从八品上【熙宁四年令诸路转运司其州军繁剧县分主户二万户以上増置丞一人以幕职或县令人充】主簿一人正九品下尉一人从九品上【建隆三年诸州每县置尉一人在主簿之下俸禄与主簿同又诏县尉在任无防盗为上考】诸州中县令一人正七品上丞一人从八品下主簿一人正九品下尉一人从九品上中下县令各一人从七品上【后唐应顺元年以经学出身人一任两考除中□县令】丞一人正九品上主簿一人从九品上尉一人从九品下下县令各一人从七品下丞一人正九品下主簿一人从九品上【太平兴国三年广南县五百户以下止置主簿一人兼领尉事】尉一人从九品下
　　咸平二年诏吏部铨自今每县令佐不得全注流外人三年诏自今朝官知令録事序位于判官之上京官知令録事序于判官之下推官之上
　　仁宗尝御殿流内引选人朝辞有老耄授县令者上谓宰臣曰县令之职有民有社一邑刑政重轻皆得自专若非其人必为民害虽逺方僻邑尤当得人以宣朝廷之令此軰昏耄使之临民必有贪墨疲懦之防有上言奏举充县令元祐二年六月京西提防刑狱张易于临替前一日并举官十六员充县令上见奏谓近臣曰县令之于民最亲茍非其人民必受故朕设法下保举之令冀在得人今张易替前一日举十六员此必是上书上啓而干求以亲以故而结托或张易欲自收人情坏朕保任之法须与限定人数于是自河北陜西转运使各有定数后以入县令者众页有职司一员并知州保举方许移令于是虽僻逺小邑亦皆得人焉至和二年诏吏部流内铨臣寮陈乞子孙当得试衔知县者自今并与注权初等幕职官以初官不欲令治县事也嘉祐中以举县令者众须举主三人方入县令之选其法愈精然孤寒者亦积难进矣
　　元祐令两赤县令正七品畿县令两赤县丞三京赤县令三京畿县令正八品京畿县丞三京畿县丞诸州上中下县令两赤县主簿尉正九品诸州上中下县主簿尉从九品
