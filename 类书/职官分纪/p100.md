<!-- { "loadSidebar": true } -->
　　六典太史局令二人従五品下【左传曰天子有日官即太史也晋太史令品第七秩六百石铜印墨绶进贤一梁冠绛朝服江左高莹以侍中陈卓以义熈守具道欣以殿中侍御史兼太史宋齐梁陈并同后魏北齐因之后周春官府置太史巾大夫一人掌厯家之法隋秘书省太史曹置太史令二人従七品上炀帝改曹为监进令阶为従五品皇朝因之改监为局龙朔二年改为秘书阁局令改为秘阁郎中咸亨元年复旧久视元年改为浑天监不麟台其令监置一人加至第五品上因加副监及丞主簿府史等员其年又改为浑仪监长安二年复为局还麟台縁监置官及府史等并废其监依旧为令置二人景龙二年改局为监令名不改不秘书开元二年又改令为监三年加従第四品下其一员改为少监十四年又改为局复为太史令二员秘书乾元元年改为监升従三品加秘书品秩】丞二人従七品下【司马彪续汉书志云太史丞一人秩二百石魏晋宋齐皆同梁陈三品勲位隋置二人正九品上炀帝减一人皇朝不置丞久视改浑仪监使置丞二人従七品上长安二年又省景龙二年复置乾元升为监与诸司少监同品】令史二人书令史四人其属有司厯灵台郎挈壶正司厯二人従九品上【汉官仪太史局有理厯六人至晋有典厯四人歴宋齐梁陈后魏北齐皆有典厯并史阙其员品至隋改典厯为司厯置三人従九品下取左传司厯为名皇朝为従九品上乾元加五官之名矣】掌国之厯法造厯以颁于四方有戊寅厯【武徳初东都道士傅仁均所造拜太史令】麟徳厯【麟徳中太史令李淳风造】神龙厯【神龙中太史令南宫说所造】大衍厯【开元十四年嵩山僧一行承制防考定最为详宻今见行】五纪厯【寳应元年司天台郭献之造】正元厯【建中四年司天徐承嗣等造】观象厯【元和二年司天徐昂造】宣明厯【长庆二年穆宗诏百官改造】崇厯【景福元年太子詹事邉岗等撰】凡天下测影之处分至表凖其详可载故参考星度稽騐晷影各有典常
　　国朝因梁曰司天监或以他官兼判又有同判之名以朝官充掌察天文祥异钟鼓刻漏稽定厯数供诸坛祠祀神名位版画日每年预造厯以颁于四方有应天厯【建隆二年以周显徳二年王朴所撰敛天厯差缪四年司天少监王处讷所定建隆应天厯凡六卷】乾元厯【太平兴国七年司天冬正呉昭素造】仪天厯【咸平四年翰林天文太子洗马呉序等造】崇天厯【元圣元年司天监造】监従三品【监阙则以五官正二人判监事又有测騐浑仪官同知筭造及三式之名】少监従四品下【至道元年以殿中丞判司天监苗守信权知司天监判监事立于本品之下】丞正七品上主簿従七品下
　　治平二年诏司天台官自今不差监诸仓门
　　明天厯【国朝治平元年赐新厯名曰明天命翰林学士承防王珪序之初上即位司天监奏崇天厯五星之行及诸节气有差诏权判司天监周琮七人同造新厯成而冬官正舒易简监生李道各献其所造厯经诏翰林学士范镇诸王府侍讲孙思恭国子监直讲刘攽详定琮等所造最宻乃用其厯迁琮等各两官然厯后不可用而琮等夺所得官】
　　令
　　前汉后汉晋隋唐【并见太史局门】
　　贾谊新书不知日月之不时节不知先王之讳与国之大忌不知风雨电雹之生目凡此其属太史之任也【见传职连语】
　　沈约宋书太史掌厯数
　　南齐百官志太常太史令一人
　　环济要略太史令取善纪述者使记时事天子图书典籍皆付焉
　　国朝元祐官品令太史局令従七品
　　执简以往【左传太史书崔杼弑其君崔子杀之其弟嗣书而死者二人其弟又书乃舍之南史氏闻太史尽死执简以往闻既书已乃还】聘鲁观书【晋韩宣子聘鲁观书于太史氏见易象与鲁春秋曰周礼尽在鲁矣】史伯【国语郑桓公为司徒问于史伯曰王室多故余惧及马史伯周太史也】载其图法【吕氏春秋太史令终古见夏桀惑乱载其图法而泣出奔商商太史高势见纣之迷乱载其图法出奔周晋太史令屠东见晋之乱载其图法归周】典天官事【汉书司马喜生谈谈为太史公迁生仕为郎中奉使西征巴蜀江南略卭筰昆明还报命是嵗太子始建汉家之封而太史公留滞周南不得与従事发愤且卒而子迁适反见父于河雒之间太史公执迁手而泣曰予先周室之太史也自上世尝显功名虞夏典天官事后世中衰絶于予乎汝复为太史则续吾祖矣今天子接千嵗之统封泰山而予不得従行是命也夫命也夫予死尔必为太史为太史毋忌吾所欲论著矣迁俯首流涕曰小子不敏请悉论先人所次旧闻不敢阙卒三嵗而迁为太史令】博学章【秦太史令胡母敬作博学章】博通古今【东观汉记隂猛以博通古今为太史令】天道深逺幸勿多言【张璠汉记曰初王师败于曹阳欲浮河东下持中　　　太史令王立曰自去春太白现镇星于牛斗过天津荧惑又过行守北河不可犯也由是天子遂不北渡河将自近関东出立又谓宗正刘艾曰前太白守天関与荧惑防金火交防革命之象也汉祚终矣晋魏必有兴者立后数言于帝曰天命有去就五行不常盛代火者土也承汉魏也能安天下者曹姓也惟委任曹姓而已曹公闻之使人语立曰知公忠于朝廷天道深逺幸勿多言也】乗传行天下求古史记【汉旧仪成周史官至武帝置太史公司马迁父谈世为太史迁年十三便乘传行天下求古诸侯之史记】箴【扬雄太史令箴曰昔在泰古肇初受记天地之纪重黎是司降及唐虞乃命羲和钦若吴天百政攸宜夏帝不顺羲和不令废时乱日帝旅爰征庶僚至殷天为难谌夏氏黯徳神明不蠲】黄龙见其国当有王者【魏志黄龙见谯桥问太史令单飏曰其国当有王者】对崇华殿灾【高堂隆为侍中领太史令崇华殿灾文帝问隆此何咎于礼宁有祈禳之义乎隆对曰夫灾变之发皆所以明教诫也惟率礼修徳可以胜之易传曰上不俭下不节孽火烧其室又曰君高为台天火为灾此人君务餙宫室不知百姓空竭故天应之以旱火従高殿起也上天降鍳故谴告陛下陛下冝増崇人道以答天意乃遂复崇华殿时郡国有九龙见故改曰九龙殿凌宵阙始搆有鹊巢其上帝以问隆对曰诗云惟鹊有巢惟鸠居之今兴宫室起凌宵阙而鹊巢之是宫室未成而身不得居之象也天意若曰宫室未成将有它姓制御之斯乃上天之戒也】与吏争肉【隆以侍中领太史令隆集上事曰太史令许芝所典诸祀逺不度于古近不仪于今每祭与吏争肉自取百斤犹恨其少】占验明审【呉志呉范字文则占验明审权以为骑都尉领太史令数従访问欲知其诀范秘惜其术不以至要语权权由是恨之】撰呉书【韦曜孙亮即位诸葛恪辅政韦曜为太史令撰呉书】作浑天仪【后汉张衡善机巧尤致思于天文隂阳歴筭安帝雅闻衡善术学公车特征拜郎中再迁为太史令遂乃研覈隂阳妙尽璇玑之正作浑天仪着灵宪筭纲论言甚详明】两眼看天【唐美师见刺史门一心穿地注】
　　正
　　国朝元祐官品令太史局正正八品
　　五官正【厯　浑仪】
　　唐职官志乾元三年置春官夏官秋官冬官中官正各一人正五品上副正各一人正六品上掌司四时各司其方之变异冠加一星珠以应五纬衣従其方色元日冬至朔望朝防及大礼各奏方事而服以朝见
　　国朝至道元年诏五官正磨勘非次改官至殿中丞止以后只加检校官　干兴元年诏自今不得依京朝官例差监库务见监当者满日差替治平三年诏司天台官自今不差监诸仓门
　　元祐官品令五官正正八品
　　造厯精宻【国朝太平兴国四年司天冬官正呉昭素及主簿刘内真苗守信造新厯成凡经纪律度为二巻晨昏为一本一卷曰躔隂阳经　　一巻日出入刻一卷昼夜刻入一卷作分五更中星一本共九卷以献上命卫尉少卿元象宗与明厯者同校定赐号乾元厯丄自制序先是以应天厯小差因诏重定昭素所造颇为精宻】浑仪制度九事【至道元年十二月新铸浑仪成先是秋官正韩显符请造浑仪官给册度使显符规度至是铸成于司天监筑台置之赐杂防五十段　显符自言新铸浑仪制度九事　定天经双规各长六尺一寸三分周围一丈八尺三寸九分面濶四寸五分厚五分上均赋三百六十五度南北并立与平凖支合半在地上出平凖三十五度安其金钏　　乃北极出地之度四回回　　属十二度属紫微宫计星三十七座一百七十五星四时常见谓之上规　其中一百一十度四回二百二十度属黄赤道内外官星二百四十六座一千二百八十九星近日而既逺曰而见谓之中规　于地盘平凖之下绕南极四周七十二度除老人星外四时常隠谓之下规　一定游规　　直经五尺二寸周围一丈五尺六寸濶一寸二分厚四分均赋三百六十五度用釭钏安双规巅轴之上令得左右转运夹其规管规量众星随天周徧无所不至　一定直矩二片长四尺八寸阔一寸二分厚四分于两衡之间用夹规管中置□轴令得周旋随其游规用转规管以辰宿　一定规管长四尺八寸阔一寸二分□轴在直矩之内谓之旋枢使人即规望于下衡即运动于上用　　齐日月五星进退赢　　缩所至度量众星互相逺近之数一定地盘平凖轮直经六尺一寸三分周围一丈八尺三寸九分上分八卦十千十二辰二十四气七十二中定四维日辰时正昼夜一百刻　一定赤道镮直径五尺三寸五分周围一丈六尺五分阔一寸厚五分均赋三百六十五度于双规内去两极各九十一度强令东西出于夘酉乃春分秋分日行赤道度隂阳之所支昼夜平暄凉等七曜之行中道也　一定黄道镮与赤道等南北各去赤道二十四度东西交于夘酉及日行盈缩月行九道之限也自冬至日行极南之道去北极一百一十五度去南极六十七度在赤道　　　南二十四度昼四十刻夜六十刻影长而寒夏至日行极北之道去北极六十七度去南极一百一十五度在赤道北二十四度昼六十刻夜四十刻影短而暑月有九道之行嵗十有二月正交中交出入黄道逺不过六度五星顺留伏逆理厯之常数也　一于地盘平凖下立龙柱四条各高五尺五寸为龙能变化以御天体易之时乘六龙以御天又云天地乘气而立龙能云行雨施主宰造化递行隂阳故以云龙附掌天地成其法象也显符自言如此】増六十甲子【至道二年十一月司天冬官正杨文鉴上言请于新厯六十甲子外更増六十年　　　事下有司判司天监苗守信等议以为无所依据不可行用上日支干相承虽止于六十倘两周甲子共成上夀之数使期頋之人得见所生之嵗不亦善乎因诏有司新厯以一百二十甲子为限】校定新厯踈宻【见丞门献新厯注】
　　丞【直长沿革见太史局门附厯浑仪】
　　六典太史局丞二人従七品上【司马彪续汉志太史丞一人秩二百石魏晋宋齐皆同汉】
　　国朝治平三年诏司天监丞以下月俸皆给见钱常以九员给事河东等路总官及麟府车马司二嵗一代又嵗差一员押赐衣袄
　　元祐官品令太史局丞直长従八品
