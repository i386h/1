<!-- { "loadSidebar": true } -->
　　五代史后唐天成元年因唐室侍读之号置端明殿学士命翰林学士尚书户部侍郎知制诰冯道翰林学士中书舎人赵鳯俱以本官充时明宗初即位四方书奏命枢宻使安重诲进读懵于文义孔循献议始置端明殿学士首命道等充职二年勅班在翰林学士之上今后如有改转止于翰林学士内选任初如三馆例职在官下赵鳯转侍郎讽任圜特移职在官上后遂为故事晋天福五年废端明殿学士开运元年桑维翰为枢宻使复奏置学士
　　退朝録后唐明宗以枢宻使安重诲不通文义置端明殿学士以翰林学士冯道赵鳯为之班枢宻使之右食于其院端明殿即西京正衙殿也本朝程侍郎羽为之后随殿名改为文明殿学士李司空昉为之庆厯中以同永定諡号改为紫宸殿学士丁文简罢参知政事为之何右丞郯为御史言紫宸非人臣所称又改为观文殿学士未几贾魏公以使相换仆射因置大学士处之仍诏非歴宰相不除明道中改承明殿为端明殿先公自南都召归特置学士班翰林资政之下与旧职名同而立位异矣
　　归田録丁文简公度罢参知政事为紫宸殿学士即文明殿学士也文明本有大学士为宰相兼职又有学士为诸学士之首后以文明者真宗諡号也遂更曰紫宸近世学士皆以殿名为官称如端明资政是也丁既受命遂称曰丁紫宸议者又谓紫宸之号非人臣之所宜称遽更曰观文观文乃隋炀帝殿名理宜避之盖当时不知然则朝廷之事不可以不学也　端明殿学士五代后唐时置国朝尤以为贵多以翰林学士兼之其不以翰苑兼职及换职者百年间才两人特拜程戡王素是也
　　东斋记事后唐置端明殿学士太平兴国中改端明殿为文明以程羽为文明殿学士位枢宻副使之下明道元年改承明殿为端明殿二年除宋宣献公为学士与文明之职并存而降其班序是嵗又改殿曰延和庆厯七年以真宗諡改文明为紫宸丁文简公为紫宸殿学士既而言者以为紫宸非臣下所称乃以延恩殿为观文殿而以丁文简公为观文殿学士相继以贾文元公为大学士乃诏自今非尝为宰相勿除
　　殿前学士只有两人【后唐天成元年命冯道赵鳯充端明殿学士非旧号也冯道笏记云天下儒生仅余万数殿前学士只有两人时辈荣之见续翰林志】拜相谢于本殿【刘昫为兵部侍郎端明殿学士明宗重其风仪爱其温厚拜为中书侍郎兼刑部尚书平章事昫入谢遇大祠明宗不御中兴殿阁门曰旧礼宰相谢恩须于正殿通唤请俟来日枢宻使赵延对曰命相之制下已数日中谢无宜后时因即奏之遂谢于端明殿昫自端明学士拜相谢于本殿士子荣之】轮修日厯送史馆【明宗朝命端明殿及枢宻直学士皆轮修日厯旋送史馆】而受【国朝治平三年幸天章寳文阁命两府观翰林学士兼侍读学士王珪所业仁宗御书诗刻石召珪而受兼端明殿学士】
　　观文殿大学士　　　学士【自本朝庆厯七年始改观文殿即旧日延恩殿也即元所谓紫宸殿学士也端明殿即西京正衙殿也后随殿名改为文明庆厯七年自文明改紫宸以紫宸人不可称乃以延恩改观文置学士皇祐元年又置大学士亦自贾魏公始】
　　国朝观文殿即旧延恩殿也　庆厯七年以文明学士称号同真宗諡乃改名紫宸殿以冠学士之职又以紫宸非人臣所可称乃改名以延恩殿更名观文殿置学士皇祐元年诏特置大学士宠待旧相今后须尝任宰相乃得除授班列俸给临时取防贾昌朝由使相右仆射观文殿大学士自昌朝始也　三年阁门言请观文殿大学士起居仪式诏令在观文殿学士之前作一行立班其阁门仪制合班圗内髙下相压并右位观文殿大学士六曹尚书之上
　　元祐令观文殿大学士至寳文阁待制为侍从官退朝録　归田録　东斋记事【并见端明殿学士门】
　　官品令观文殿大学士从二品　　学士正三品枢宻直学士【自后唐庄宗同光始初梁置崇政判官又改直崇政殿后唐同光中置枢宻直学士一人国朝大中祥符五年八月诏日宥宻之地出处深严论思之臣践扬清要虽素由于慎简尚未立于定员矧侍从材难轩墀望峻在选贤之攸重宜着位之有常枢宻直学士自今以六员为定国朝初无定员班次翰林学士是嵗工部侍郎薛映知并州得对自陈援张咏张秉例得预近职真宗以员数问宰臣王旦旦曰近朝止置两员今已九员帝曰映但授此职自此常为定限也】
　　续翰林志梁开平元年改枢宻院为崇政院命敬翔为院使二年置崇政院直学士两员选有正术文学者为之始以尚书吏部郎中吴蔼兵部郎中李珽充选又改为直崇政院后唐同光中依旧为枢宻院亦置枢宻直学士一人班次在翰林学士之下
　　国朝无定员班次翰林学士与文明殿学士并掌侍从备顾问崇政殿朝则升次侍立大中祥符五年诏枢宻直学士自今以六员为定
　　元祐官品令枢宻直学士正三品
　　轮修日厯【后唐见端明殿学士】梦宣召赐对【东斋记事蔡子直识英宗皇帝于藩邸为最旧既即位久之以枢密直学士知秦州英宗上仙不及见一日梦宣召赐对又赐茶既而辞出因留之曰只住此更毋得去寤而记忆乃灵驾发引日因大恸哭遂得疾日中而卒其幽之感有如此焉】屦见庶僚【晋少帝时冯玉为枢宻使殷鹏为本院学士每有庶僚秉鞟谒玉故事宰相以屦见之】朕自知卿非它人荐【顔术以检校右庶子知州事父疾侍养晋祖召为工部侍郎枢宻直学士遣使促召之阙辞曰臣本书生无他才术恐不称其职未知何人误有推荐望放臣还遂其私养足矣晋祖曰朕自知卿非他人荐也】资政殿大学士　　　学士【置资政殿学士与大学士皆自王钦若始】
　　国朝殿在龙图阁之东序景德四年【一本作二年】工部侍郎参知政事王钦若求罢政特置资政殿学士以宠之在翰林学士之下侍读学士之上余依学士例【先是钦若再表求罢政继以面请故特置是职以宠之】十二月以钦若为兵部侍郎资政殿大学士班在文明殿学士之下翰林学士承防之上【钦若以自求罢免耻在翰林学士之下真宗为除大学士以优之　归田録王冀公钦若罢参知政事真宗眷遇之意未衰特置资政殿学士以宠之时冦莱公在中书定其班位依杂学士在翰林学士下冀公因诉于上曰臣自学士拜参知政事今无罪而罢班反在下是贬也真宗为特置大学士班在翰林学士上其宠遇如此】康定二年右正言梁适言资政殿大学士之职比来除授太滥请遵先朝故事定以员数诏自今大学士置两员学士三员不得近臣陈乞
　　元祐官品令资政殿大学士学士正三品
　　请铸印不许【退朝録真宗优待王冀公景德中罢参知政事始置资政殿学士以命之宰相宼莱公颇抑之令班在翰林之下及命为大学士冀公请铸印不许遂领尚书省自有印也】
　　龙图阁【自大中祥符始建以专藏太宗御制御书文集及书帖等也】
　　国朝大中祥符初建阁在防庆池【一作殿】西偏北【一作比】连禁中阁东曰资政殿西曰述古殿阁上藏太宗御【一作制】书及典籍图画寳瑞之物内侍三人掌之
　　太宗御制御书文集摠五千一百一十五卷轴册又有御书纨扇数十其下立六阁【阁一本并作閤】经典阁五千三百四十一卷史传阁七千三百【一作二百】五十八卷子书阁八千四百八十九卷文集阁七千一百八卷天文阁二千六百【一作五百】六十一卷圗书摠七百一轴卷册瑞物阁奇瑞三十三瑞本六十众瑞一百三十杂寳五百九十五咸平四年真宗御龙图阁召近臣观太宗御书及古今名画自是多召近臣观书是阁尝语近臣曰先帝留意词翰朕孜孜缀缉片幅寸纸不敢失坠因念古今圗籍多所散逸购求甚难朕在东宫时惟以聚书为急【一本作意】多方购求亦甚有所得王维英备见其事今已类成正本除三馆秘阁所藏之外又于后苑及龙圗阁并留正本各及三万余卷朕以深资政理莫如经术故机务之暇惟以观书为乐焉
　　大中祥符二年又尝召向敏中陈从易刘筠对命坐帝曰从易辈屡进文字可令赋瑞雪歌祀汾隂诗皆即席援笔成篇既进帝尤称筠美赡并赐鱼袋
　　咸平五年召近臣观书于龙圗阁阁之四壁设五经图阁上藏太宗书帖三千七百五十卷又幸崇和殿之后阁悉藏本朝名臣文集又幸资政殿壁有唐相如政恶论上作七言诗侍臣皆和　六年对辅臣于龙图阁观种放山居图放别墅在终南山聚徒讲学性嗜酒尝种秫自醸林泉之景颇为幽胜上遣使携画工图之而观焉
　　景德二年御制龙圗阁賛遍赐近臣帝曰龙图阁书屡经雠校最为精详已复传冩一本置后苑太清楼朕自居藩邸以至临御凡亡缺之书购求备至每于藏书之家借本必令置籍出纳传冩既毕随便给还靡有损失故奇书秘籍悉无隐焉
　　学士　　　直学士
　　待制　　　直阁
　　国朝大中祥符三年杜镐为龙图阁学士班在枢宻直学士之上六年诏龙图阁学士直学士给衔在本官之上景德四年诏直学士班在枢宻直学士之下仍少退待制在知制诰之下并赴内殿起居景德元年以虞部郎中直秘阁杜镐为都官郎中太常丞秘阁校理戚纶为右正言并依旧充职充龙图阁待制大中祥符二年诏班视知制诰列其下大中祥符九年以大理评事崇文院检讨冯元为太子中允直龙图阁赐紫令预内殿起居班在本官之首自学士以下并寓直于秘阁每五日一员递宿令直阁与馆职轮宿
　　元祐官品令学士正三品直学士从三品待制从四品直阁正七品
　　千首之诗岂如一言【国朝孔道辅论废后事天下耸闻其风采近臣有献诗千首执政请以为龙图阁学士上曰千首之诗岂如孔道辅一言乃拜为龙圗学士】久侍经筵【庆厯四年尚书金部员外郎天章阁侍讲杨安国为直龙圗阁赐三品服宗正丞崇文院检讨崇政殿説书赵师民为天章阁侍讲赐五品服初仁宗谓辅臣曰安国师民久侍经筵其行义淳质乃先朝崔遵度之比因以褒擢之】天章阁【自天禧始建以专藏真宗御制御书文籍等　天禧四年初建至五年二月修天章阁工毕令两街道具威仪教坊作乐奉真宗御集御书自玉清昭应宫安于天章阁】
　　国朝天禧四年建阁在防庆殿西龙图阁之北以藏真宗御集御书阁东曰羣玉殿西曰蘂珠殿北曰寿昌阁【一本作殿】寿昌东曰嘉德殿西曰延康殿殿即流杯之所皆以桃花文石为之环以清渠植以松桧垒石为山庄丽巧妙悉臻于极势焉　俄诏近臣馆阁三司京府官观御籍御书于阁下遂宴于羣玉殿时辅臣集御制三百卷凢颂铭碑文十八卷賛八卷诗三十七卷赐中宫歌诗手书七卷赐皇太子歌诗箴述五卷龙图阁歌诗四巻西凉殿水殿歌诗一卷清景殿书事诗三卷宜圣殿四园【一作围】歌诗二卷三教诗九卷读经史诗四卷维城集三卷奉道诗十卷嵗时新咏五卷歌十五卷词四巻乐章一巻乐府集三卷乐府新词二卷论述十卷序八卷箴七【一有卷字疑多】条各一卷记六卷文三卷祭文挽词一卷书十卷正説十卷承华要略二十卷静居集三卷法音集七卷玉宸集五卷春秋要言五卷试进士题目一卷宻表宻辞六十九卷【以上三百五卷】又有玉京集三十卷　授时要録二十四卷又取至道元年四月讫大中祥符嵗中书枢宻院时
　　政记史馆日厯起居注善美之事録为圣政记凡一百五十卷并命工镂板又以御书石本为九十编【一本作篇】
　　学士　　　直学士
