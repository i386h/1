<!-- { "loadSidebar": true } -->
　　齐职仪太仓令周司徒属官有廪人仓人则其职也六典太仓令三人从七品下【石氏星经天仓六星在娄南仓糓所藏南三星天庚积厨粟之所天园十三星囷仓廪之属主御粮也史记云武王伐殷散钜桥之粟周礼有廪人下大夫上士秦汉大司农属官有太仓令丞各一人文帝时淳于意为之后汉一人六百石魏品第七晋宋齐梁陈亦然后魏阙文北齐司农统太仓令丞后周有司仓下大夫隋太仓令二人宋廪督四人谷仓督二人皇朝置太仓令三人东都则曰含嘉仓】
　　籍田令
　　前汉百官表司农属官有籍田令丞
　　沈约宋书籍田令一人古官也于周为甸师前汉置后汉及魏阙晋太始十年复旧江左省后复置
　　国朝元祐官品令籍田令正九品
　　廪牺令
　　汉百官表内史属官有廪牺令丞尉后属司农
　　韦昭辨释名牺戱也言廪养之也辨云凡六牲取其毛者别养之以奉祭祀纯色者少故名曰牺牺希也齐职仪周牧人之职也掌六牲阳祀用骍隂祀用黝取纯毛者光武中兴属河南秩六百石
　　导官令
　　六典导官署令二人八品上【秦汉少府属官有导官令丞主择米以供祭祀及御馔导择也后汉属大司农令六百石丞三百石魏晋皆有令丞梁在七班之下为三品勲位陈因之后魏阙文北齐及隋皆有令丞并属司农皇朝因之置令二人】
　　平凖令
　　汉百官表司农属官有平凖令
　　续后汉书平凖令六百石
　　韦昭辨释名释云平凖令主染色有常平之法凖的之也辨云主平物价使相依凖
　　齐职仪染署掌染缯色少昊置五雉为工正掌雉氏设五色之工周有染人之职掌染帛以为服
　　六典平凖署令二人从七品下【周礼有货人中士下士主平定物价汉大司农属官有平凖令丞后汉令丞各一人令六百石丞三百石掌知物价及主练染作彩色至和帝改平凖为中凖以宦者为令丞列于内署自是诸署令悉用宦人魏氏阙文晋少府属官有平凖令丞宋顺帝讳改凖曰染署齐少府有平凖令丞梁陈有平凖水令丞后魏阙文北齐司农寺统平凖令丞后周有平凖中士下士隋司农属官有平凖署令丞帝三年改太府皇朝因之】掌供官市易之事
　　笼天下之货【史记桑羊领大司农令以诸官各自市相争以故物多腾踊乃请置大农部丞数十人分部主郡国置平凖于京师受天下委输尽笼天下之货物贵则卖之贱则买之如此则富商大贾无所牟大利矣所以置平凖焉】亷洁下士【赵广汉亷洁下士州举茂才为平凖令】
　　太府
　　隋百官志后齐太府掌金帛府库营造器物统左右中三尚方左藏司染诸冶东西道署黄藏右藏细作左校甄官等署隋太府寺统左藏左尚方内尚方右尚方司染右藏黄藏掌冶甄官等署帝即位分太府寺为少府监
　　唐百官志太府寺卿一人少卿二人丞四人主簿二人録事二人府十五人史五十人计史四人亭长七人掌固七人
　　国朝太府寺掌库藏出纳商税市易平凖店宅之事六典【见卿门】
　　卿
　　隋百官志梁天监七年始置太府卿以少府为少府卿加置太仆卿三卿是为夏卿太府卿位视宗正掌金帛府帑后齐置卿少卿丞各一人置丞主簿録官主簿録事等员隋九寺并置卿少卿各一人各置丞主簿録事等员
　　唐百官志太府卿一员【从三品】少卿二员【从四品上】卿掌邦国财货总京都四市平凖左右府藏常平八署之官属举其纲目修其职务少卿为之贰以二法平物一曰度量二曰权衡
　　六典太府寺卿一人从三品【周礼天官太府下大夫上士下士掌九贡九赋九功之贰以受其货贿之入颁其货于受藏之府颁其贿于受用之府凡官府都鄙之吏及执事者受财用焉则今太府之任也秦汉以下不置其官其职并于司农少府梁天监七年始置太府班第十三掌金帛府帑统右藏令上库丞太市南市北市令关津亦皆属焉陈因之品第三后魏太和中始改少府为太府寺卿品第三北齐因之后周有太府中大夫又有计部中大夫隋太府寺卿一人正三品上帝分太府置少府监管三尚方及司染掌冶等署而太府寺管左右藏及两市平凖等署焉大业四年降为从三品皇朝因之至龙朔三年改外府正卿咸亨元年复故光宅元年改司府寺神龙初复旧】少卿二人从四品上【后魏孝文帝改少府为太府置少卿一人第三品上北齐因之隋帝加至二人降为从四品皇朝减一人贞观中复置二人龙朔咸亨光宅神龙并随寺改复】
　　国朝元祐官品令太府卿从四品
　　从车驾南巡【后魏杨播少修饬事亲尽礼迁左卫将军从车驾南巡到悬瓠除太府卿】货币山积【唐杨国忠专判度支事宗召公卿百僚观左藏库喜其货币山积靣赐国忠金紫兼权太府卿事国忠既专钱谷之任出入禁中日加亲幸】财物经杨卿者无不精好【见少卿门】
　　少卿【沿革见卿门】
　　国朝元祐官品令太府寺少卿正六品
　　尹卿笔【唐尹思盾为司府少卿时侯知一亦厉威严吏人为之语曰不畏侯卿杖惟畏尹卿笔其为人所服如此】前后无与为比【杨崇礼开元初为太府少卿虽币帛克牣丈尺间皆躬自省阅时议以为前后为太府无与为比擢拜太府卿时太平且久御府财物山积以为经杨卿者无不精好】
　　丞
　　隋百官志【见卿门】
　　唐百官志太府寺丞四人【从四品上】掌判寺事凡正至大朝应贡方物应陈于殿庭者皆受而进之
　　六典丞四人从六品下【梁选部太府丞一人品从第七陈因之后魏亦一人品第七下后周太府上下一人亦丞之任也隋太府丞六人正七品下大业三年増为从五品皇朝置四人从六品上垂拱中省一人开元又加焉】
　　国朝元祐官品令太府丞正八品
　　主簿
　　隋百官志【见卿门】
　　唐百官志太府寺主簿二人【从七品上】
　　六典主簿二人从七品上【梁置太府主簿一人七班之中为第三陈因之后魏一人隋四人从七品皇朝置三人至太极中省二人太府寺管木器七十只十只与左藏东库合十只与左藏西库合十只与右藏内库合十只与右藏外库合十只与东都左藏库合十只与东都右藏库合九雄一雌主簿掌一雌库官掌右五只与左藏朝堂库合五只与东都左藏朝堂库合各四雄一雌其契以次行用之】掌印署抄目勾检稽失凡置木契九十五只二十五只与少府将作苑总监合七十只与库官合十五只刻少府监字十四只雄付少府监五只刻将作监字四只雄付将作监五只刻苑总监字四只雄付苑总监皆应索用物雌留太府
　　市令【长附】
　　史记司马谈祖为汉市长
　　汉百官表内史属官有长安市长又长安四市令丞长属左冯翊
　　六典两京诸市署各令一人从六品上【昔神农祝融氏始作市易曰日中为市致天下之民聚天下之货交易而退各得其所葢取诸噬嗑石氏星经天市垣二十二星周礼地官有司市下大夫上士中士下士其属有盾人人胥师贾师司暴司稽肆长葢诸市官也汉改秦内史为京兆尹其属官有长安市长丞后汉河南尹属官有雒阳市长丞魏晋因之东晋丹阳尹宋齐因之梁始太府梁选部太市令属四品市职之任不容过卑天监七年革其选陈因之后魏京邑市令从五品中北齐司州牧领东西市署令丞后周司市下大夫一人隋司农寺统京市令帝三年改京市太府市京师东市曰都防西市曰利人东都东市曰丰都南市曰大同北市曰通逺皇朝因之京置东西南三市按东都西市则隋南市也南市则隋东市也都南市旧两坊之地武徳中减为坊半焉垂拱中省京南市开元十年又省都西市】掌百族交易之事丞为之贰凡建标立候陈肆辨物【按周礼肆长各掌其肆之政令陈其货贿名相近者相逺也实相近者相迩也以平正之】以二物平市【谓秤以格斗以槩】以三贾均市【精为上次为中粗为下】
　　格杀舍中儿【东观汉记祭遵从征河北为军市令舍中儿犯法遵格杀之上怒命收遵主簿陈副谏曰明公常欲聚军整齐今遵奉法不避是教令行也上乃贷之以为刺奸将军语诸将曰当备祭遵吾舍中儿尚格杀之岂私诸卿耶】逺量当至公辅【石苞卖铁鄞市中沛国赵元儒名知人见而异之便与结交叹其逺量当至公辅】
　　左右藏令
　　齐职仪右藏库周太府内府之任太府物所藏也内府掌邦布之出入以待王用后汉中藏府令丞掌币帛金银诸货物晋置中黄左右藏
　　六典左藏署令三人从七品下【周礼有外府中士主泉藏之在外者掌邦布之出入以供百物而待邦用也又有职币上士中士主货币之入也并今左藏之职也秦汉则在司农少卿属官有中藏府令丞各一人掌中藏币帛金银货物魏氏因之晋少府属官有左右藏令东晋置御史九人各掌一曹有库曹御史后复分库曹置外左库内左库宋文帝省外左库而内左库直云左库武帝复置前废帝又省齐梁陈有右藏无左藏后魏阙文北齐太府寺统左右藏令丞后周有外府上士中士二人掌绵帛丝麻钱物皮角筋骨之藏隋有左藏署令丞皇朝因之左藏有东库西库朝堂库又有东都朝堂库各掌木雌契一与太府主簿合之】掌邦国库藏之事
　　右藏署令二人正六品上【周礼有内府中士主良货贿藏在内也有职内上士中士主泉货所入并令右藏职之至秦汉分在司农少卿其职掌废置与左藏同隋太府寺统右藏令丞各二人皇朝因之右藏有内库外库东都库各木雌契一只与太府寺主簿合之】掌邦国寳货之事
　　常平令
　　六典常平署令一人从七品下【汉书食货志管仲相桓公通轻重之权曰岁有凶穰故糓有贵贱令有缓急故物有轻重人君不理则商贾逰于市乗民之不给百倍其本矣故万乗之国必有万金之贾千乘之国必有千金之贾者利有所并也计本量委则足矣然而民有饥饿者糓有所藏也民有余则轻之故人君敛之以轻民不足则重之故人君散之以重凡轻重敛散之以时即凖平李悝曰籴甚贵伤民甚贱伤农民伤则离散农伤则国贫故甚贵与甚贱其伤一也是故善平籴者必谨观岁有上中下熟故大熟则上籴三而舎一中熟则籴二下熟则籴一小饥则发小熟之所敛中饥则发中熟之所敛大饥则发上熟之所敛而粜之故虽遇饥馑水旱籴不贵而人不散孟子曰狗彘食人食而不知检涂有饿莩而不知发葢并常平之义也汉宣帝即位岁数丰穰糓至石五钱农人少利大司农中丞耿寿昌遂白令邉郡皆筑仓以谷贱时増其价而籴谷贵时减其价以粜名常平仓人便之后汉明帝永平五年岁比登稔作常满仓立粟市于城东粟斛直钱三十晋武帝泰始四年乃立常平仓丰则籴俭则粜以利百姓东晋宋齐无闻梁有常平仓而不籴陈亦如之后魏太和十二年有司上言请京师度支岁用之余各立官司年丰籴贮于仓时俭加私之二粜之于人北齐诸州郡皆别置富人仓初立之日凖所领中下戸口数得之一年粮遂次当州谷价贱时斟量割当年义租充入糓贵下价粜之贱则还用所粜物依时价籴贮隋开皇三年于河西勒百姓立堡营田积糓京师置常平监又以仓廪尚虚卫所置黎阳仓洛州置河阳仓陜州置常平仓华州置广通仓转相委输漕关东之粟以给京师又募人能于洛阳运米四十石经砥柱达于常平仓者免其征戍以此通转运亦非粜籴皇朝垂拱初两京置常平署天下诸州亦置也】掌平籴仓储之事
　　职官分纪卷二十
