<!-- { "loadSidebar": true } -->
　　国朝以閤门祗以上充三班为之名监押诸州军府监皆有之领本城及屯驻兵马掌屯戌边防训练之令以肃清所署部有至二员者或为同监押禁兵驻泊则増置一员不领本城兵边州有至三员者亦有一路两路三路者其关城县镇寨津堡亦有置者县即知县兼充朝官为都监京官幕职为监押畿县则云签书兵马司公事国初诸州郡都监或杂用文臣其后止用武臣景徳元年诏西路缘边有郡监监押处罢驻泊都监四年诏川陜节度州及冲要兵多处监押用侍禁以上为之天圣四年定监押职位在寨主之下庆厯七年诏陈留雍丘襄邑尉氏中牟阳武等六县兵马都监自今令开封府及府界提防司更举閤门祗以上曽经外任者为之嘉祐二年诏内臣为钤辖都监者逐路止置一员三年诏开封府陈留襄邑尉氏县兵马都监自今差诸司副使以上三年一代之与减磨勘一年治平二年路分都监钤辖等如有员阙即与正差不得陈乞理为资序熙宁三年増开封府陈留县兵马监押一员四年诏府界诸县兵马都监今后枢密院选人
　　防戎之任【咸平六年长乐郡主为其弟处约求兵马监押真宗曰防戎之任实司军旅处约未歴事不可从也】赵虎头【治平元年西京左藏库副使缘界河巡检都监赵用有才武果敢而熟边事辽人以盐船犯边禁者用使执而讯之辽畏用以其常乘虎头船谓之赵虎头】
　　都巡检使巡检使巡检
　　国朝以閤门祗以上至诸司使将军或内侍充自两州至十州及缘边寨或路当险要者亦因其地为名亦有同都巡检使若供奉官以下为之者即不云使缘边又有巡检都监之名巡检使自一州至九州军有或从道路便宜不限境土亦有同巡检使三班为之者亦不去使自二县至七县开封府诸县有巡检一员二县至三县有驻泊巡检各一员府界东西路都巡检各一员京城四面各一员缘海有刁鱼船战櫂巡检缘江河淮海亦有捉贼巡检又有驻泊捉贼及巡马递铺巡河巡捉私茶盐之名景徳三年置京东五路巡检司以应天府曹濮州广济军为一路济郓兖州为一路淄齐青州为一路登莱潍密州为一路沂徐州淮扬军为一路大中祥符五年诏三班院挥使臣为诸州都同巡检七年诏选寄班四员充京城四面巡检庆厯三年置开封府诸县巡检各一员又分东西二路置提举捉贼各一员嘉祐元年权置京城里外巡检以昼夜大寻罢旧城里所増巡检三年诏诸路毎一州军巡检有至三五员者又两三州至八九州有都同巡检或驻泊捉贼员数过多非唯军马势分兼遇惊刼罕能获贼惟逐县弓手习知贼所匿藏而捕获之其一州军止留巡检一员数州留都同巡检一员其缘边缘海及河汴江湖险僻之地旧有巡检处并留之
　　人之勇怯岂拘南北【国朝景祐三年上疏者言诸处巡检务在武勇心力彊明者乞不以福建荆湖江浙川陜及衙前省职文资出身人领其事真宗谓枢密使王钦若曰人之勇怯岂拘南北若此区别非任人之道】请赏诬告者【归田录太祖时郭进为西山巡检有告其阴通河东刘继元将有异志者太祖大怒以其诬害忠臣命缚其人予进使自处置进得而不杀谓曰尔能为我取继元一城一寨不止赎尔死请赏尔一官嵗余其人诱其一城来降进具其事送之于朝请赏以官太祖曰尔诬害忠良此才可赎死尔赏不可得也命以其人还进进复请曰使臣失信则不能用人矣太祖于是赏以一官君臣之间葢如此】赐银百两【太祖时李汉超为关南巡检使汉超武人所为多不法久之关南百姓诣阙讼汉超贷民钱不还及掠其女以为妾太祖召百姓入见便殿赐以酒食徐问曰自汉超在关南契丹入防者几百姓曰无也太祖曰往时契丹入防边将不能御河北之民嵗遭刼虏汝于此时能保其资财妇女乎今汉超所取孰与契丹之多又问讼女者曰汝家几女所嫁何人百姓具以对太祖曰然则所嫁皆村夫也若汉超者吾之贵臣也以爱汝女故取之则将必不使失所与其嫁村夫孰若处汉超家富贵于是百姓皆感悦而去太祖使人语汉超曰汝须钱何不告我而取于民乎乃赐以银数百两曰汝自还之使其感汝也汉超感泣誓以死报】
　　提举兵甲巡检公事
　　国朝知兖州提举郓濮等五州军兵甲巡检公事知青州提举青潍等八州军兵马衣甲巡检公事知徐州兼提举徐宿等七州军兵甲巡检公事京东诸州军都提举都巡检使郓博等六州都大巡河兼提举捉贼徐州驻泊都监兼提举徐州等七州军兵甲巡检公事知单州提举曹单徐兖州应天府淮阳广济军利国莱芜监巡检捉贼知定州同管勾真定府州等路驻泊知博州滨棣徳博等州缘河两岸水陆巡检使兼提举郓齐淄濮济等七州巡检捉贼公事知永兴府兼提举干耀商华坊丹等州军巡检兵甲事知凤翔府兼管勾凤翔陇州一路巡检驻泊军马公事知陜府提辖陜府河中府虢解绛州巡检兵甲公事知秦州兼秦陇凤阶成路驻泊马步军副都总管提举本州管界兼诸寨巡检公事陜府兵马钤辖兼提举陜府河中府虢解绛州巡检兵甲盗贼华州陜府西京路陜府河中府同华虢解丹等州提举巡检捉贼其廨宇在华州西京陜府驻泊捉贼兼提举缘黄河两岸至绛州界六寨公事知并州兼同管勾并代州军马提举巡检事知潞州提举泽潞晋绛慈隰州威胜军一路屯驻驻泊就粮本城兵马巡检公事潞州驻泊兵马钤辖兼提举泽潞晋绛慈隰州北威胜军一路屯驻驻泊就粮本城兵马公事知扬州提举扬楚泗通泰海真州高邮涟水军兵马衣甲巡检公事知庐州兼提举庐寿蕲黄光舒濠州无为军兵甲器械事江淮两浙都大提举捉贼两员一在润州一在洪州知杭州提举杭苏一路兵甲巡检公事知越州兼提举温台明越衢婺处等州一路兵甲巡检事知洪州兼提举江南西路一十州军巡检兵甲事知荆南荆湖北路兵马都钤辖管勾施州一路巡检兵马公事知潭州管勾潭州并全邵等州一路巡检公事知辰州提举辰州新兴等四寨兵甲知福州兼提举福建剑汀州邵武军一路兵甲巡检公事知泉州兼提举泉漳州兴化军都同巡检公事福州驻泊兵马都监兼提举福汀建劔州邵武军一路巡检兵甲公事知益州充本城兵马钤辖提举益州路诸州军兵马巡检公事益州路屯驻驻泊本城兵马钤辖同提举益州路诸州军巡检公事二员知利州提举兵甲巡检公事知文州同提举利州路巡检公事知防州兼梓防州路兵马都监提举两路州军巡检兵甲公事知容州提举容琼路诸州兵马都同巡检公事邕州提举邕贵钦亷两路巡检充管界缘边溪洞都巡检使兼驻泊事诸州军及缘边又有管勾一州或一路二路兵甲巡检者
　　庆厯六年置京东两路提举巡检捉贼各一员以沂密州淮阳军为一路登莱淄青潍州为一路
　　皇祐三年诏江宁府扬州庐州洪州福州并带提辖本路兵甲贼盗公事益屯禁兵仍令分淮南为两路扬州为东路庐州为西路
　　走马承受公事
　　国朝河北河东陜西川峡皆有之以三班或内侍二人或三人充至道三年五月诏诸路承受公事朝臣使臣归阙真宗聴政之初务从简易故也大中祥符元年正月诏诸路承受使臣多令诸州牒报事宜誊录入奏颇为烦扰自今禁止之五年六月权知开封府刘综言诸路走马承受使臣到阙皆直造便坐自今请先于前殿见讫乃诣后殿奏事从之庆厯三年诏诸路走马承受非本职不得辄言他事五年遣入内供奉官库徳明为河东路经畧司走马承受河东旧无内臣为承受判并州夏竦特请之皇祐元年复置麟府路走马承受内臣一员熙宁五年诏铸诸路走马承受印旧例皆曰某路都总管司走马承受公事居是职者恶有所属去总管司字冀擅其权因循已久至是上命正其名仍铸朱记给之

　　职官分纪卷三十五
<子部,类书类,职官分纪>
　　钦定四库全书
　　职官分纪卷三十六
　　宋　孙逢吉　撰
　　三署郎尉
　　前汉百官表郎中令属官有大夫郎谒者皆秦官又期门羽林皆属焉郎掌守门户出充车骑有议郎中郎侍郎郎中皆无员多至千人议郎中郎秩比六百石侍郎比四百石郎中比三百石中郎有五官左右三将秩皆比二千石郎中有车户骑三将秩皆比千石
　　后汉百官志五官中郎将一人比二千石本注曰主五官郎五官中郎比六百石本注曰无员五官侍郎比四百石本注曰无员五官郎中比三百石本注曰无员凡郎官皆主更直执防宿卫诸殿门出充车骑唯议郎不在直中又属光禄勲和帝元兴元年引三署郎召见禁中选除七十五人补谒者长相【汉官仪三署谓五官署左右署也各置中郎将以司之郡国举孝亷以补三署郎年五十以上属五官其次分在左右署凡有中郎议郎侍郎郎中四等无员禁中者门户有禁非侍御者不得入故谓禁中】
　　应劭汉官仪五官中郎将秦官也秩比二千石三署郎属焉
　　宋百官志左中郎将右中郎将秦官汉因之置五官中郎将领三署郎魏无三署郎犹置其职晋武帝省宋世祖大明中又置
　　南齐百官志左右二中郎谓之西省
　　通典按近代皆谓郎官上应列宿出宰百里为尚书郎故事且天文有武贲郎位等星皆在太微帝座之后为翊卫之象则应劭杨秉所言三署郎是也而世人谓之尚书郎则误矣征其失也盖自梁陶彦藻职官要录以汉三署郎故事通尚书郎循名失实疑误后代
　　隋百官志梁有左右中郎将以分司丹禁侍卫左右后齐左右中郎将各五人
　　唐百官志左右翊中郎将府中郎将掌供奉侍卫凡千牛及备身左右以御刀仗升殿供奉者皆上将军领之中郎将佐其职有口勅通事舎人承传声不下闻者中郎将宣告
　　六典亲府勲一府勲二府翊一府翊二府等五府中郎将各一人正四品下【秦汉有五官中郎将左右中郎将并皆二千石掌领三署郎侍卫也又有虎贲中郎将汉平帝置比二千石后汉因之建安十六年魏公子丕为五官中郎将置官属以副相国位在诸侯王上晋代不置宋齐梁陈并有左右中郎将后魏北齐亦有之各五人隋氏左右亲卫左右勲卫左右翊卫各置开府一人以统之有长史司马仓兵法等防军员皇朝因之武徳七年改开府各置中郎将一人左右郎将各一人谓之左右亲勲翊卫中郎将府】左右郎将各一人正五品上【自汉以来并曰中郎将至隋备身府置左右郎将以统之又置左右雄武府雄武郎将武勇郎将以统之皇朝左右亲勲翊卫因其名置左右郎将】中郎将掌领其府校尉旅帅亲卫勲卫翊卫之属以宿卫而总其府事左右郎将贰焉兵曹防军事一人正九品上
　　议郎
