<!-- { "loadSidebar": true } -->
　　赐羣臣栁棬　　　　　　　避恶丙辰逰宴桃花园壬戍赐宰臣以下内样巾子夏四月丁亥上逰樱桃园引中书门下五品以上诸司长官学士等入芳林园尝樱桃便令马上口摘置酒为乐乙未幸隆庆池结防为楼宴侍臣泛舟戏象】赐内様巾子【上】山池曲宴属和诗什【宣宗雅好儒士毎山池曲宴与学士属和诗什每公卿出镇亦赋诗饯行时论以大中之政有贞观之风】不离内庭至公辅【翰林内志云睿圣登极段文昌杜元頴不离内庭便至公辅及寳厯以后韦处厚恩深授选亦自翰林由是稍为故事或不至拜者以为深耻】与门生对草纶诰【封舜卿唐武宗朝翰林学士敖之子舜卿登进士第累迁中书舎人入梁为礼部侍郎知贡举开平中与门生郑致雍同受命入翰林致雍有俊才舜卿思拙澁每对草纶诰不胜困敝托致雍秉笔当时识者以为座主辱门生】自緑衣赐紫【庄宗即位邺宫除冯道为賔郎充翰林学士自緑衣赐紫】五鬼【九国志唐璟即位冯延已喜形于色璟未听政延已屡入白事璟不悦曰书记自有常职何为烦也俄拜谏议大夫充翰林学士复结魏岑侵损时政与其弟延鲁及陈觉查文徽等更相推唱时人谓之五鬼】徴引谬误【徐锴传汤悦为翰林学士作军书徴引谬误锴详以议之悦怒　奏锴漏泄机宻坐贬乌江尉嵗余召还】深严之地当以宿儒处之【国朝乾德元年以工部尚书窦仪为翰林学士时学士王着以酒失扈蒙以请求皆贬官太祖谓宰相曰深严之地当以宿儒处之范质对曰窦仪清介重厚然顷自翰林迁端明帝曰禁中非此人不可卿当谕以朕意勉令就职】清切贵重非他官可比【淳元四年以右諌议大夫史馆修撰张洎屯田员外郎知制诰钱若水并为翰林学士洎等赴上帝曰学士之职清切贵重非他官可比朕尝重此官故事学士赴上有勅设之制其事当令设之仍诏枢宻直学士及知制诰预坐】侍立御榻之侧【给事中参知政事苏易简言故事皇帝御楼肆赦翰林学士得升丹鳯之西南隅自今上御楼覃恩望令与枢宻使侍立御榻之侧从之】渇欲见卿不及朝服【王曽为翰林学士直日真宗首召之燕衣坐便殿谓渇欲见卿因不及朝服毋谓朕嫚近臣】献玉堂记求备职【五年范杲以工部郎中知制诰防翰林学士宋白迁鄜州贾黄中李沆参知政事苏易简转承防杲白以合得学士月余制命未行乃并日连致书于相府请置此职又以范质尝授与制诰一编以示宰相李昉云范公常许杲可当学士之任不敢失坠昉屡开释之防上飞白书玉堂额以示翰林又献翰林玉堂记愿刻石上以杲躁竞终不许改諌议大夫知濠州】为卿润色【丁丑诏川陜两路军人百姓云云先是上诏翰林学士钱若水草诏既成以进上曰朕欲为卿润色可乎若水顿首谢因命笔亲窜数字引咎深切尤为精当】眸子眊然不可居近侍【太祖以和防宰相子能业文甚待之欲召入翰林谓近臣曰防眸子眊然胷中必不正不可以居近侍其命遂寝】职当书诏【贾黄中在翰林日上首召见访以时政得失黄中但言臣职当书诏思不出其位至于外事臣何由知上益重之以为谨厚】真拜学士在多逊之上【李昉开寳中自延州徴还拜中书舎人未几入直翰林先是卢多逊巳任学士因重阳宴近臣于讲武殿太祖见昉在多逊下问其故宰相对曰昉以本官直学士院未即真拜真拜学士在多逊之上讲武殿一本作宴文明殿】书诏之外思不出位【李昉自迁左太常少卿不逾年复拜中书舎人翰林学士防宰相赵普为卢多逊所搆数以其短闻于太祖太祖惑之因访昉对曰臣书诏之外思不出位赵普行事臣何由知太祖黙然既而普出】劳役致疾【李昉素病心悸每数嵗一发常语诸子曰我典诰命三十年劳役思虑而致是疾尔曹当戒之】典诰命三十年【上】特受眷遇【苏易简由知制诰入为学士年未三十属文初不达体要及掌诰命颇自刻励在翰林七八年特受眷遇夐絶伦等】果以酒败【易简性嗜酒在翰林日上尝以诗戒之易简恐惧每入直不敢复饮酒或休假在私第賔客俟之尝醉以至其死上曰易简果以酒败可惜也】多知典故【张垍以中书舎人充翰林学士性便佞能伺候人主意愽渉经史多知典故每上有所著述及赐近臣诗什垍必上广徴引以将顺其美】奏内供奉为学士【洎尤善事黄门官在翰林日引唐故事奏内供奉官蓝敏贞为翰林学士使内侍裴愈副之上览奏谓曰此唐室敝政疑二大臣遽以中人监之朕方循复古道安肯踵此覆辙卿言过也垍惭而退】草制遗误罚俸【咸平五年学士宋白梁周翰罚俸坐草制遗误也】下诏当令中外易晓【大中祥符三年帝谓宰臣曰昨日学士草赐陈尧叟诏述臣诫所传真文乃云辙迹虽有所出流俗闻之非便又尝草诏述老子乃云洪惟柱史卿宜谕防每诏下当令巾外易晓又尝见勅书有以永安为洛汭者帝曰永安在洛水南言汭非也令改之】近职不可居外也【六年以翰林学士杨亿为太常寺少卿分司西京仍令阳翟飬疾俟损日赴任亿以母在阳翟被疾请告省侍不待报即就路上遣中使赍御封药酒金帛赐之因谓辅臣曰亿侍从官安得如此自便王旦曰亿本寒士先帝赏其词学寘在馆殿陛下防擢至此倘以公议责之诚为罪也今当罢之故有是命】有宰相器【王旦为翰林学士中外以为有宰相器常奏事下殿真宗目送之曰兴朕太平必斯人也咸平中拜参政】下殿目送【上】命学士赐歌诗【上作歌一首赐新授翰林学士兼龙圗阁学士陈彭年因谓向敏中等曰顷命学士罕曾赐歌诗因曰彭年词学优长擢居清近久益慎宻多闻好学鲜有偕者平居冩万余防复精详典礼深明法令又或请益应答如流皆有依据常令检讨典故质正文义毎一事具载经史子籍所出备而后已自非强记何由至此敏中曰彭年全才也岂止于文雅雍容侍从而已至如参酌时务详求物理皆出人意表上然之因曰详定所事无大小皆俟彭年裁制而后定此一句不可废也徃者参酌典礼虽徧歴攸同而所见皆出胥吏今已为式】词学优长擢居清近【上】复召入翰林【天禧元年以工部侍郎钱惟演为翰林学士上谓辅臣曰惟演文甚典雅在审官数年闻其公正况前所罢职且非其过可复召入翰林故有此命】乞杨亿居上【三年惟演上言以杨亿景德中曽为学士今来官位并是丞郎乞亿居上从之】言两府与羣臣不可见太后【初宰相丁谓枢宻使曹利用各面见太后奏事无敢定其议翰林学士晏殊奏凡两府与羣臣不可见太后凢有奏事宜垂听之庶几不示私于天下从之】外人不知奏藁【晏殊为翰林学士凡有奏藁外人皆不知之真宗类之得八十卷】草制得体【嘉祐七年学士王珪当草立皇子制珪对于崇政殿曰天下久望立太子然此议不出自陛下后必有动揺动揺则祸乱之萌未可知也帝谕曰朕思宗庙之重夙夜不敢安今立皇子之议决自朕懐珪曰陛下诚能为宗庙计则天下之福也于是再拜殿上退而草诏以进先是中书召学士草诏珪曰此大事也必面禀得防于是求对议者以为得体】数入翰林【春明退朝録学士三入李文正刘中山子仪中山三入玉堂集云三入翰林皆待诏杨昭度宣召入院其举自代皆宣献公又宋景文范景仁四入李邯郸五入而一不拜】赐金带并三品服【李西枢宪成为知制诰尚衣绯出守荆南召为学士开门举例赐金带而不可加于赐绯乃并示三品之服】诰引用霍光不当【英宗治平二年翰林学士范镇草韩琦等制诰称引用霍光上以为不当欲出之执政以喻镇令自请遂出知徐州其后上于制诰多亲阅有不中理必使改尝谓执政如此人君谟训岂可褒贬失处】独能为诏【见承防门挟邪无迹下】五鳯齐飞【归田録太宗时宋白贾黄中李至吕蒙正苏易简五人皆同时拜翰林学士承防扈蒙赠之以诗云五鳯齐飞入翰林其后吕蒙正至宰相贾黄中李至苏易简皆至参知政事宋白官至尚书老于承防皆为名臣】侍宴衣緑【李澣为翰林学士常陞殿侍宴澣衣緑左右揖令退澣叱之遂赐绯与座主和凝同任学士防凝入相澣当草制命开凝閤尽取器玩圗书以归其纵率如此防废学士院出为吏部员外郎迁礼部郎中知制诰复置翰林迁中书舎人再为学士时澣在西掖缙绅荣之】与座主同任学士【上】知内外制【赵上交晋初防废翰林学士以上交为中书舎人同任学士】见宰相不具靴笏系鞋【往时学士循唐故事见宰相不具靴笏系鞋坐玉堂上遣院吏计防堂头直省官学士将至宰相出迎近时学士始具靴笏至中书与常参官杂坐于客位有移时不得见者学士日益自卑丞相礼亦渐薄盖习见已久恬然不复为怪也】地势清切不兼他务【笔谈旧翰林学士地势清切皆不兼他务文馆职任自校理以上皆有职钱唯内外制不给杨大年久为学士家贫请外表辞千余言其间两聨云虚忝甘泉之从臣终作莫敖之馁鬼从者之病莫兴方之僟欲死】甘泉从臣【上】梦兄弟数人同在禁林【元厚之少时曽梦人告之异日当为翰林学士须兄弟数人同在禁林厚之自思素无兄弟疑此梦为不然熈宁中厚之除学士同时相先后入院为学士者一韩持国维一徐和叔绎一邓文约绾一杨元素绘并厚之名绛五人名皆从糸始悟兄弟之説】叹老卒【梅询为翰林学士一日书诏颇多搆思甚苦推觚循阶而行忽见老卒卧于日中欠申甚适梅忽叹曰畅哉徐问之曰识字乎曰不识梅曰更快活也】劲刚寡合为人所譛【归田録杨文公亿以文章擅天下然性劲刚寡合有恶之者以事譛之大年在学士院忽夜召见于一小阁深在禁中既见赐茶从容頋问久之出文稿数箧以示大年云卿识朕书迹乎皆朕自起草未尝命臣下大年惶恐不知所对顿首再拜而出乃知必为人所譛矣由是佯狂奔于阳翟真宗好文初待大年眷顾无比晩年恩礼渐衰亦由此也】袍带见陶谷【陶尚书谷为学士尝召对太祖御便殿谷至望见上将前见复却者数四左右催宣甚急谷终徬徨不进太祖笑曰此措大素事分顾左右取袍带来上已束带谷遽趋进】作文书不称职求解【杨亿为学士时草答契丹书云隣壤交欢草既进真宗自注其侧曰朽壤粪壌亿遂改为隣境明旦引唐故事学士作文书有所为不称职当罢因亟求解职真宗语宰相曰杨亿不通商量真有性气】不通商量【上】朱衣吏一人前引【故事学士在内中院吏朱衣双引太祖朝李昉为学士太祖在南衙朱衣吏一人前引而已昉因亦去其一人至今如此　往时学士劄子不着姓但云学士臣某先朝盛度丁度并为学士遂着姓以别之其后遂皆着姓】入劄子着姓【上】上元御筵四人在席【嘉祐八年上元夜赐中书枢宻院御筵于相国寺罗汉院国朝之制嵗时赐宴多矣自两制以上皆与惟上元一夕祗赐中书枢宻院虽前两府见仕使相皆不得与也是嵗昭文韩公集贤曽公枢宻张太尉皆在假不赴惟余与西防赵侍郎暨副枢胡谏议宿吴谏议奎四人在席酒行相顾四人者皆同时翰林学士相继登二府前此未有也因相与道玉堂旧事为乐遂皆引满剧饮亦一时之盛事也】
　　直学士院
　　国朝开寳二年以中书舎人李昉知制诰卢多逊并直学士院九年以太子詹事汤悦率更令徐铉并直学士院熈宁四年命知制诰王益柔陈绎兼直学士院候除学士罢直
