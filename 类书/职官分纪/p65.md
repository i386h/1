<!-- { "loadSidebar": true } -->
　　不进户部钱以结私恩【唐李綘为户部侍郎判本司事尝因次对宪宗问曰户部比有进献至卿独无何也绛曰将户部钱进入内藏是用官物以结私恩上耸然益嘉其直】伏猎侍郎【严挺之为尚书右丞时宰相李林甫以萧炅为户部侍郎常与挺之同行庆吊客次有礼记炅读之曰烝尝伏猎炅早从官无学术不识伏腊之意误读之挺之戯问炅对如初挺之白张九龄曰省中岂有伏猎侍郎耶由是出为岐州刺史林甫深恨之】叙歴代户口【卢承庆为民部侍郎太宗尝问一代户口多少之数承庆叙夏以后至周隋皆有依据太宗嗟赏久之】送物不受【牛僧孺拜户部侍郎初韩入朝以宣武旧事人多流言者班列之中悉受其遗俄而父子俱卒孤防小穆宗恐为厮养窃盗乃命中使至其家阅其宅簿以付家老簿上其纳赂之所唯于僧孺官侧朱书曰某月日送牛侍郎物若干不受却付讫穆宗甚悦之居无何议命相帝首可僧孺之名】精择【李元纮歴工兵吏三侍郎上令宰臣及公卿以下精择堪为户部者多有荐李元纮者将授以户部尚书执政以其资浅未宜超防乃拜户部侍郎元纮因条奏人间利害及时政得失以奏之上大悦因赐衣一副】偶承恩渥盛于一时【韦表征迁中书舍人俄拜户部侍郎职如故时自长庆寳厯国家比有变故凡在翰林迁擢例无满岁由是表征自监察六七年间秩正二卿偶承恩渥盛于一时】货泉之柄素非所长【王彦威开元六年召拜户部侍郎寻判度支彦威儒学虽优亦勤吏事然货泉之柄素非所长防边军上诉衣赐不时兼之朽败宰臣恶其所为令摄度支人吏付台推讯彦威畧不介怀入司视事及人吏受罚左授卫尉卿停务方还私第】左户【孟简由工部侍郎进户部加御史中丞户部有二员别使授者居别一署谓之左户元和后选委华重宰相多由此进崔羣既相而简代之】年未四十【潘孟阳为户部侍郎年未四十其母谓曰以尔之才而位丞郎使吾忧之】自称老奴无大臣之体【张平叔长庆中为户部侍郎狡险大言因王播以进既掌财用常屈公利以便私嬖幸多狎之既有宠于上进退便僻杂以优谐或自称老奴复无大臣之体尝奏事毕降阶复升又有论奏佻荡轻脱上毎为笑容之在班列间玩狎郎吏哗肆无忌精盐法请宰相为之使因以自求枢机之任毎有内制出入輙疑授已整衣冠以俟后人多笑之】请粜两川禄米以救贫人【庾敬休为户部侍郎奏两川米价腾踊百姓流亡请粜两川阙官职田禄米以救贫乏之徒】
　　郎中
　　隋百官志后齐吏部三公各二人余各一人隋度攴尚书綂度支户部侍郎各二人炀帝即位诸曹侍郎并改为郎又改户部为人部
　　唐职官志户部郎中二员【并五品上】员外郎二员【从六品上郎中员外郎自隋以来随曹改易】掌分理户口井田之事
　　六典郎中二人从五品上【周官司徒属官有下大夫盖郎中之任也汉尚书郎一人主户口垦田魏有左民郎曹晋兼置右民郎曹东晋及宋齐唯有民部曹梁陈为左户郎后魏为左户曹郎北齐有左民郎曹隋初民部曹置侍郎二人炀帝除侍字皇朝为郎中显观二十三年改户部显庆为度支龙朔为司元大夫咸亨光宅神龙并随曹改复】员外郎二人从六品上【周官司徒属官有上士后周依焉盖今员外之任隋开皇置民部员外郎炀帝改民曹承务郎皇朝改民部员外郎贞观显庆咸亨龙朔光宅神龙并随曹改复】郎中员外郎掌领天下州县户口之事凡天下十道任土所出而为贡赋之差分十道以总之一曰关内二曰河南三曰河东四曰河北五曰山南六曰陇右七曰淮南八曰江南九曰劔南十曰岭南凡天下之州府三百一十有五而羁縻之州盖八百焉京兆河南太原为三都潞扬益荆幽为大都督府单于安西安北为大都防府安南安东此庭为上都防府凉秦灵延代兖梁安越洪潭桂广戎福为中都督府夏原庆丰胜营松洮鄯西雅泸茂嶲姚防黔辰容邕为下都督府同华岐蒲为四辅州陜怀郑汴魏绛为六雄州虢汝汾晋宋许滑卫相洺为十望州安东平营檀妫蔚朔忻安北单于代岚云胜丰盐灵会凉肃甘沙伊西北庭安西河兰鄯廓叠洮岷扶柘维静悉翼松当戎茂嶲姚播黔驩容为边州四万户以上为上州二万户以上为中州不满为下州凡三都之县在城内曰京县城外曰畿县又望县八十有五其余则六千户以上为上县二千户以上为中县一千户以上为中下县不满一千户皆为下县凡天下之户百户为里五里为乡两京及州县之郭内分为坊郊外为村里及村坊皆有正以司督察四家为邻五家为保保有长以相禁约凡男女始生为黄四岁为小十六为中二十有一为丁六十为老毎一嵗一造计帐三嵗一造户籍县以籍成于州州成于省户部总而领焉凡天下之户量其资产定为九等毎定户以仲年造籍以季年凡赋役之制有四一曰租二曰调三曰役四曰杂徭课户毎丁租粟二石其调随乡土所产绫绢絁各二丈布加五分之一输绫绢絁者绵三两布者麻三斤皆书印焉几丁岁役二旬无事则收其庸毎日三尺有事而加役者旬有五日免其调三旬则租调皆免
　　国朝官品令尚书诸司郎中从六品
　　读判数遍词理惬当【隋书高搆征拜比部郎寻转民部时有叔侄争嫡尚书省不能断朝臣之议不决搆断而合理上以为能召入内殿劳之曰我闻尚书郎上应列宿观卿才识方之古人之言信矣嫡庶者礼教之所重我读卿判数遍词理惬当意所不能及也赐米百石由是知名】分判度支案【唐建中三年户部侍郎判度支杜佑奏天实以前户部事繁所有郎中员外各二人判署自兵兴以来户部事简度支事繁唯郎中员外各一人请回辍郎中员外各一人分判度支案待天下兵革息却归本贯奉勑依】诗名【卢纶为户部郎中有诗名于贞元中与李端司空曙之徒名为十才子形于图画以美其名】论事有风采【武儒衡累迁户部郎时皇甫镈以宰相领度攴剥下以媚上无敢言其罪者儒衡上防论列镈宻诉其事帝曰勿以儒衡上防卿将报怨耶镈不复敢言儒衡气岸高雅论事有风采羣邪尤恶之】书楼张家【淳化二年户部郎中张郁卒郁父正仕至户部侍郎世尚儒学号书楼张家】土山头【晋宋以还尚书省置员外郎分判曹事唐朝称重其选旧制郎中不歴员外选谓之土山头景龙中赵谦光自彭州司马入为大理正迁户部郎中贺渉为员外乃戯咏之曰员外从来美郎中望不优谁言粉署里翻作土山头谦光酬之曰锦帐随时设金炉任意薫唯慙员外置不应列星文】
　　员外郎
　　隋百官志【见吏部员外郎门】
　　唐职官志　六典【并见郎中门】
　　国朝官品令尚书诸司员外郎正七品
　　二妙【唐韦虚心自大理丞累至户部郎中善于剖判时员外郎宋之问工诗时人以为户部二妙】闻其理行【裴向字傃仁为京兆府户曹转栎阳渭南县令奏课皆第一朝廷亟闻其理行擢为户部员外郎】省中赏其俊防【唐新语吕太一为户部员外郎吏部移牒户部令墙宇悉防棘以防令交通太一报牒曰眷彼吏部铨综之司当须简要清通何必竖篱揷棘省中赏其俊防】不应列星文【见郎中门】
　　度支郎中
　　隋百官志后齐尚书分綂列曹度支綂度支左户右户吏部三公郎中各二人余并一人隋炀帝改诸曹侍郎为郎
　　唐职官志度支郎中一员【从五品上龙朔改为司度大夫咸亨复】员外郎一人【从六品上】掌判天下租赋多少之数物产丰约之冝水路道涂之利毎嵗计其所出而支其所用凡物之精与地之近者以供御物之固与地之远者以供军皆料其远近时月众寡好恶而节用之
　　六典度攴郎中一人从五品上【汉有度支侍郎即郎中之任也歴魏晋宋齐后魏北齐并有度支郎中梁陈隋为侍郎炀帝但曰郎自汉魏以来皆度支尚书领度支郎开皇三年改度支尚书为民部尚书始民部领之皇朝因之武德三年加中字】员外郎一人从六品【隋开皇六年置炀帝改曰承务郎皇朝为员外郎】掌【同唐职官志】
　　国朝掌度支军国之用及上供科买俸禄赏赐杂给之事而会其出入以周知内外物产丰约及其经费之数官品令尚书诸司郎中从六品
　　判入【唐故事度支案郎中判入员外郎判出侍郎总綂押案而已】理寃【张仲方少朗秀为儿童时父友高郢见而竒之曰此子非常必为国器后为金州刺史郡人有田产为中人所夺仲方三疏奏闻竟理其寃入为度支郎中】奏数千言手不执本【崔仁师为度支郎中尝奏度支财物数千言手不执本太宗怪之令黄门侍郎杜正伦赍本与仁师对唱一无差殊太宗夫竒之】副知自苏弁始【苏弁授度支郎中副知度支事仍命列于正郎之首有副知之名自苏弁始也】责坊州贡杜若【笔谈唐贞观中勑下度支求杜若省郎以谢朓诗云芳州采杜若乃责坊州贡之当时以为嗤笑至如唐故事中书省中植紫薇花何异坊州贡杜若然歴世循之不以为非至今舍人院紫防阁前植紫薇花用唐故事也】
　　员外郎
　　隋百官志【见吏部员外郎门】
　　唐职官志　六典【并见郎中门】
　　国朝官品令诸司员外正七品
　　判出【见郎中门】教汉隂令献糗饵【唐张濬为度支员外郎黄巢将逼关辅濬记病请告侍其母挈族避乱商州贼犯京师僖宗出幸途无供顿卫军不得食汉隂令李康献糗饵数百余骡纲军士始得食僖宗异之召康问曰卿为县令安操心及此对曰臣为尘吏安敢有此进献张濬员外教臣也帝异之】
　　金部郎中
　　晋职官志魏尚书郎有金部
　　隋百官志梁置金部等郎齐尚书分綂列曹度支綂金部隋度支尚书綂金部侍郎一人炀帝即位改为郎唐职官志金部郎中一员【从五品上龙朔为司珍大夫咸亨复】员外郎一员【从六品上】掌判天下库藏钱帛出纳之事颁其节制而司其簿领
　　六典金部郎中一人从五品上【汉置尚书郎四人其一人主财帛委输盖金部郎曹之任也歴魏晋宋齐后魏北齐并有金部郎梁陈隋为侍郎炀帝但曰郎皇朝因之武德三年加中字天宝改司金】员外郎一人从六品【隋开皇六年置炀帝改承务郎皇朝为员外郎】掌库藏出纳之节金寳财货之用权衡度量之制皆总其文籍而颁其节制
　　国朝掌财物出纳之政令而平其难易颁权衡度量之法
　　官品令尚书诸司郎中从六品
　　无媿幽明【隋卢昌衡为仆射祖孝征所荐迁尚书金部郎孝征毎曰吾用卢子均为尚书郎自谓无媿幽明矣】委钱谷【唐德宗建中初罢刘宴盐鐡等使天下钱谷委金部仓部中书门下拣两司郎官准格式调掌寻复置使】
　　员外郎
　　隋百官志【见吏部员外郎门】
　　唐职官志　六典【并见郎中门】
　　国朝官品令诸司员外正七品
　　贪猥【唐李石用金部员外郎韩益判度攴案益坐赃系台石奏曰臣以韩益晓钱谷录用之不谓贪猥如此帝曰宰相知人善则用有过则惩卿所用人且不掩其恶可谓至公从前宰相用人有过曲为蔽之此大谬也】
　　仓部郎中
　　晋职官志魏尚书郎有仓部
　　隋百官志后齐尚书分綂列曹度支綂仓部隋度支尚书綂仓部侍郎一人
　　唐职官志仓部郎中一员【从五品上】员外郎一人【从六品上】掌判天下仓储受纳税租出给禄廪之事
　　国朝仓部掌国之仓塲储积之政令及其出纳之事官品令诸司郎中从六品
