<!-- { "loadSidebar": true } -->
　　草高丽回答诏非工【熈宁四年十月王益柔罢直学士院以草高丽回答诏非工以右正言知制诰检正中书五房公事曽布兼直学士院】四公皆江南文士【退朝録开寳二年李文正以中书舎人卢相以知制诰并命直学士院太平兴国元年汤率更悦徐骑省直学士院王梓州克正张侍郎洎直舎人院四公皆江南文士也至熈宁二年复制旧官】
　　直翰林院
　　国朝开寳六年以知制诰张瞻权直翰林院时卢多逊使江南使还如旧
　　翰林侍读学士　　　翰林侍讲学士
　　唐百官志开元十三年改丽正修书院为集贤殿书院宗尝选耆儒日一人侍读以质史籍疑义至是置集贤院侍读学士侍读直学士
　　国朝咸平二年以兵部侍郎兼秘书监杨徽之戸部侍郎夏侯峤并为翰林侍读学士国子祭酒邢昺为侍讲学士翰林侍读兵部【兵一作戸】员外郎吕文仲为工部郎中充侍读【一作讲】学士先是侍讲名秩未崇真宗首置此职择耆儒旧学以充其选班秩次翰林学士禄赐如之设直庐于秘阁侍读更直侍讲长上日给尚食珍膳夜则迭宿令监馆阁书籍中使刘崇超日具当直官于内东门进入是时多诏对访问或至中夕申谢日赐与与翰林学士同　景德四年以翰林侍讲学士工部尚书邢昺知曹州班在翰林学士之上从尚书班例侍讲学士外使自昺始也　天禧三年以工部侍郎参知政事张知白为刑部侍郎充翰林院侍读学士知天雄军府侍读学士外使自知白始也
　　干兴元年仁宗御崇政殿西庑召侍读学士李维晏除侍讲学士孙奭侍讲冯元等讲【一有易字】论语帝尝语近臣以方亲庶政听断之暇欲召名儒讲习经典宰臣冯拯等曰今奉降诏每于双日召侍臣讲读以当奉行前诏故也天禧旧制凡侍臣皆赐坐讲者别设本于前别坐而听干兴后每説书自侍臣皆先就坐赐茶讫彻席立讲讲讫复坐赐酒自后又取工部【元有侍字】郎中马宗元直龙圗阁亦令讲书凡説论语孝经礼记尚书春秋老子道德经侍读初无所职但侍立而已自宋绶夏竦为侍读始令日读唐书一传参释义理每讲书日帝亲书古贤诗或取经书要言书一二纸其后遂罢又令侍讲【一本作侍读】读真宗正説经史文字渉凶事恶亦须预设无所规鍳即不讲【一本作读】或召中书枢宻院听书即于侍官前设坐
　　着冩宣十卷【唐王起长于博洽文宗时为翰林学士起侍讲时或僻字疑义令中使口宣即以牓子对故起着写宣十卷】复召【郑覃文宗朝为左散骑常侍充翰林侍读学士覃长于经学稽古守正帝尤重之奏以经籍讹谬请召宿儒校定六籍准后汉故事勒石于太学从之及李宗闵辅政以覃与李徳裕善奏为工部尚书罢侍讲学士文宗好经义心颇思之复召为侍讲学士】入院日赐宴【李训因郑注王守澄得见文宗荐训知易道迁国子周易博士充翰林侍讲学士入院日赐宴宣法曲弟子二十人就院奏法曲以宠之内省諌官伏阁切谏言训奸邪海内闻之不宜令侍宸极上终不听】学有师法【韦处厚通五经博览史籍而文思赡逸为戸部郎中知制诰穆宗以其学有师法召为翰林为侍讲学士授諌议大夫改中书舎人侍讲】三侍学士【文宗召兵部尚书王起礼部尚书许康佐为侍讲学士中书舎人栁公权为书学士上每有疑义即召学士入便殿顾问讨论率以为常谓之三侍学士恩宠异等】分讲诗书【韦处厚为戸部侍郎知制诰穆宗即位与司勲员外郎史馆修撰路隋并充翰林侍讲学士召入太掖亭命分讲毛诗关雎尚书洪范等篇访以理体处厚等演经义以广规讽之道从容开纳赐果酒而罢】演经义以广规讽【上】抄撮六经【崔郾转给事中昭愍即位迁侍讲学士转中书舎人入思政殿谢恩奏曰陛下用臣为侍讲半嵗有余未尝问臣经义今转改实慙尸素有媿厚恩帝曰朕机务稍闲即当请益郾退与同列高重抄撮六经嘉言要道区分事类凡十卷名曰诸经纂要兾人主易于省览上嘉之赐防二百疋】兄弟迭处禁宻【高元裕为中丞弟少逸迁谏议大夫代元裕为侍讲学士兄弟迭处禁宻时人荣之】清慎介洁【宋申锡字庆臣寳厯二年转礼部贠外郎防充侍读学士申锡始自策名及在朝列清慎介洁不趋党与当长庆寳厯之间时风嚣薄朋比大扇及申锡被用时论以为激劝】请置【李程字表臣作相奏请置侍讲学士数陈经义程辩给多智筭能移人主之意】履行纯谨立身清约【国朝皇祐中翰林侍读学士给事中郭劝表乞致仕帝以劝履行纯谨立身清约特降诏不允示优恩也】旋阅经史以备顾问【夏竦之子安期除侍读学士经术不甚深而登进经筵日夕旋阅经史以备顾问自厌之乃恳求外补帅延州】敷畅经防议论该洽【上尝诏翰林侍读学士张锡讲书禁中锡敷畅经防议论该洽上嗟赏久之锡时年六十七鬓发皓然上曰卿老矣记问不衰乃以飞白书博学字赐之及因访以治道锡曰节欲者治身之本也慎刑赏者治国之本也时贵妃被幸故以此讽之上改容曰卿言甚嘉朕恨用卿晚矣】赐飞白博学字【上】赐钱五十万【至和元年赐翰林侍读学士杨安国钱五十万仍听大寒暑毋入谒时安国言衰惫不任侍经席愿乞骸骨以归故赐及之】带知大名府【东斋记事故事侍读学士无带出外者张知白罢参知政事授此职知大名府然非歴二府而出者不得与寳元中梅询始带知郑州改许州自后两制遂为例也】
　　翰林侍读　　　翰林侍讲
　　国朝太宗听政之暇日阅经史患顾问阙人太平兴国八年始用著作佐郎吕文仲为侍读防又为翰林侍读赐绯鱼袋寓直御书院立本官班尝出经史召文仲读之真宗咸平元年又访通经义者于时参知政事李至荐国子直讲崔頥正召于后园令説尚书大禹谟面赐五品服然未【一作建】学士之职【一本作然自杨徽之始建学士之职】其后冯元为翰林侍讲亦不带学士之名又有马宗元为侍讲高讷为侍读不加别名但供职而已
　　东斋记事崇政殿之西有延义阁南向迎阳门之北有迩英阁东向皆讲读之所也仁宗皇帝新即位多御延义每初讲读或讲读终篇则宣二府大臣同听赐飞白书或遂赐宴其后不复御延义专御迩英春以二月中至端午罢秋以八月中至冬至罢讲读官謻门上赐食俟后殿公事退系鞵以入宣坐赐茶就南壁下以赐坐复以次起讲读又宣坐赐汤其礼数恩渥虽执政大臣亦莫得与也仁宗朝讲读官侍迩英者皆立每问事则众人齐对颇纷纷乃诏皆坐唯当讲读者以次立而记注亦坐石昌言奏记注官当立侍宻迩德音以详记録不可坐遂令立侍
　　耆儒博硕【唐宗开元三年制曰朕听政之暇尝览史书但闻理道实所留心中有阙疑时须咨问宜选耆儒博硕一人每日入内侍读公卿荐光禄寺卿马懐素因拜左散骑常侍与右散骑常侍禇无量更入侍读】更入【上】师资【马懐素为秘书监兼昭文馆学士谦恭谨慎深为宗所私令与右散骑常侍禇无量同为侍读每至阁门则令乘肩轝以进上居别馆以路逺则命宫中乘马或亲自送迎以申师资之礼】入阁【白履忠尝隐居大梁城景云中徴拜校书郎弃官而归开元中刑部尚书王志愔表荐履忠隐居读书贞苦守操堪代禇无量马懐素入阁侍读】顾待甚厚【禇无量与马怀素俱为侍读顾待甚厚及无量等卒后秘书少监康子元国子博士侯行果等又入侍讲虽加恩赐而礼遇不逮禇马】礼遇不逮禇马【上】谏正有史鱼之风【后汉张酺肃宗即位擢为侍中虎贲中郎将数月出为东郡太守自酺出后帝每见诸王师傅常言张酺前入侍讲屡有谏正訚訚侍侧出于诚心可谓有史鱼之风矣元和二年东廵狩幸东都引酺及门生并郡县掾史并防庭中帝先备弟子之仪使酺讲尚书一篇然后修君臣之礼赏赐殊特莫不沾洽】侍言帝幙【酺传賛云孟侯经博侍言帝幙】劝讲帷幄【杨秉字叔节桓帝即位以明尚书徴入劝讲拜太中大夫选侍郎尚书帝时防行私过幸河南尹梁彻府舎秉上疏谏畧曰臣奕世受恩得备纳言又以薄学充在讲劝特哀识见照日月恩重命轻义使士死敢惮摧折略陈其余帝不纳秉以病乞退出为右扶风太尉黄惜其去朝廷上言秉劝讲帷幄不宜外迁留拜光禄大夫　劝讲犹侍讲】侍讲华光【杨赐字伯献灵帝尝受学诏太傅三公选通尚书桓君章句宿有重名者三公举赐乃侍讲于华光殿中后为太尉去位后帝徙南宫阅録故事得赐所上黄巾贼张角奏及前侍讲注籍乃感悟下诏封赐临晋侯邑一千五百戸初赐与太尉刘寛司空张济并入侍中讲自以不宜独受封赏上疏愿分戸邑于寛济帝嘉叹封寛及济子】赐衣一袭【刘寛字文饶灵帝初徴拜太中大夫侍讲华光殿迁侍中赐衣一袭华光殿在华林园内】侍讲禁中【献帝颇好文学荀悦与彧及少府孔融侍讲禁中旦夕谈论】讲诗【国朝仁宗尝命侍臣讲毛诗而諌官余靖上疏曰窃闻今嵗讲説毛诗将逾浃旬臣愚以天子之学与臣下不同惟当撮前经之枢要复先王之轨范简而不烦为得其术且周南召南王化之本正始夫妇不可弃也豳风陈农夫卒嵗之事可以知王业之艰难王风痛周室衰防足以鍳戒前古至于雅有正变知废兴之由颂之褒賛见太平之始皆王者之事宜称説于前也其余鄘而下列国变风悉诸侯失德之诗墙有茨中冓不可道之言不可以为训宜皆略去不足为陛下陈之若有难臣者云春秋亦载诸侯战争之事臣将应之曰孔子作春秋垂一王之法以寄褒贬非同新台雄狐惑乱之刺也伏乞早降指挥上曰朕宫中无事玩心经典今靖所言正欲明其大要此诚知治体也自后命侍臣讲读凡经书有该治乱及教化者周悉讲论】六经载监戒何必讳【归田録仁宗退朝常命侍臣讲读于迩英阁贾侍中昌朝时为侍讲讲春秋左氏传每至诸侯淫乱事则略而不説上问其故贾以实对上曰六经载此所以为后王监戒何必讳】
　　翰林侍书
　　唐有侍书学士五代无闻　国朝太平兴国七年以著作佐郎翰林祗王着为著作郎翰林侍书隶御书院卒不复置【着成都人归朝为隆平主簿善能正书行草笔迹甚媚太宗以字书讹舛欲令删定即日召着入授卫尉寺丞史馆祗应详定急就章遂为侍书累至殿中侍御史】
　　三侍学士【唐栁公权见翰林侍讲学士】
　　翰林待诏
　　国朝初翰林待诏六人冩书诏旧制月俸九千春冬给衣又有隶书待诏六人冩签头封角月俸止六千谓之东头待诏雍熈四年废隶书増置翰林待诏十人续翰林志上听政之暇搜访钟王之迹以资阅翫焉御毫飞动神机妙思出其轨制乃召书学之有格性者置于便殿躬自省阅仍授以笔法既覩其有成各锡以银章象笏令入院充待诏者八人自是书诏赐出寰海之内咸识禁中之墨妙焉
　　端明殿学士【自后唐明宗开成始本朝后随殿名改为文明又改紫宸又改观文至明道初遂别改承明殿为端明殿置端明殿学士在资政殿学士之下与文明之职并存而无所掌又文明殿学士　初后唐明宗置端明殿学士二员位翰林学士之上专备顾问太平兴国五年縁殿名而改此职益重也　端明置大学士自贾魏公始也】
