<!-- { "loadSidebar": true } -->
　　国朝皷在宣德门南街之西廊院在外门西之北廊旧曰皷司景徳四年五月改今名凡文武臣僚閤门无例通进文字者诸色人进状并先经登闻皷院除告军机宻事及论诉在京臣寮即依例实封如进入后审状有异同虚妄及夹带他事并科遣置之罪所论事重依格勅施行仍令进状人别冩劄子节畧要切事件连粘于所进其余所进文字并先拆开看详定夺或有原本文字照证速牒合属司分取索若事合施行及所进利济有可观采便通进若显有违碍不可施行即当日内告示本人知委不识字者许陈白纸据所论事件判院官当面抄劄诣实口词仍当日据収接到所进文状都数逐件开坐行与不行因依具单状闻奏若进状并遇白纸人称皷院防详不尽情理即许经登闻检院进状披诉仰检院详酌事理若皷院所定不行为当即具不具为当縁由判押审状与进状人収执如皷院所定不当即具不当事件倂元进状缴连进呈其収接所进大状亦于当日内具都数开坐行与不行因依单状闻奏其披诉人即时判审状给付即许于御史台陈诉其登闻皷院检院委实行遣不当者方得接驾及缴所判审状披诉当付所勘鞫如披诉得实判皷检院官必行朝典如是虚妄本人科上书不实之罪未经皷院进状检院不得収接未经检院不得接驾进状违者依法科罪判院官二人旧以内臣勾当至道三年改用朝臣而未有主判之名景德四年始命左正言知制诰周起太常丞直史馆路振同判以内品为监门不得关预公事【监皷内侍二人令史一人】
　　登闻检院
　　唐置匦国朝太平兴国九年改匦为检东延恩曰崇仁南招谏曰思諌西申寃曰申明北道曰招贤改匦院为登闻院院在宣德门东廊之北景德四年五月改为登闻检院是月勅如急速文字画时进入常程文字一例每五日一次于检内通进天圣七年上因读唐史见匦函达下民寃枉之事乃谓左右曰天下九州之大岂无寃枉之人若至京师检院皷院雪者必是州县官吏提防刑狱转运使不能理雪又若不为申理则赤子无告矣乃置匦函仍专命御史中丞为理检使应诸色人陈竒巧法术邪妄干正道事不得上言及常程公事自【原缺】人来体式令逐出官司并皷院収接外如有指陈【原缺三字】事朝政得失大段寃枉累经诉理未获辨明或事干机宻并许诣匦函投进内委是急速文字昼时进入其余并每五日于检内进纳如无亦具单状闻奏如检院进状人称寃滥沈屈者昼时引送理检使审问
　　判院官一人旧止舎人兼掌淳化二年始命他官判之以方严见惮【唐孔戣为諌议上防以事四条陈讽后有李渉投匦上言吐突承璀公忠戣为匦使览副状大怒逐之因上防苦諌遂贬渉幸臣闻之侧目人皆为危之高步公卿以方严见惮】

　　职官分纪卷十四
<子部,类书类,职官分纪>
　　钦定四库全书
　　职官分纪卷十五
　　宋　孙逢吉　撰
　　翰林学士院
　　唐韦执谊翰林故事翰林院者在右银台门内麟德殿西重廊之后盖天下以艺能伎术见召者之所处也学士院者开元二十六年之所置在翰林院之南别戸向东考视前代即无旧名贞观中秘书监虞世南等一十八人或秦府故寮或当时才彦皆以文馆学士防于禁中内参谋猷延引讲习出侍舆辇入陪宴私十数年间多至公辅当时号为十八学士其后永徽中黄门侍郎顾琮复有丽正之称开元初中书令张説等又有集贤之目皆用讨论亲侍【一无亲侍二字】未有典司宗以四隩大同万枢委积诏勑文诰悉由中书或虑当剧而不周务速而将【一作时字】滞宜有偏掌列一官中承导迩言以通宻命由是始选朝官有词艺学识者当入居翰林供奉别防于是中书舎人吕向谏议大夫尹愔首充焉虽有密近之殊然亦未定名制至于书勑犹或分在集贤时中书舎人张九龄中书侍郎徐安贞等迭居其职皆被恩遇至二十六年始以翰林供奉改称学士由是遂别建学士院俾専内命于是太常少卿张垍起居舎人刘光谦等首居之而集贤所掌于此悉罢自后给事中张淑中书舎人张渐窦华等相继而入焉其外又有韩翃阎伯璵孟匡朝陈兼蒋镇李白等在旧翰林院中但假其名并无所职至徳以后军国务殷其入直者并以文词共掌诏勑自此北翰林院始兼学士之名其后又置东翰林院于金銮殿之西随上所在而迁取其便近大学士者或一二人或三四人或五六人出于所命盖无定数亦有鸿生硕学经术优长访古质疑主之所礼者颇列其中崇儒也初自徳宗建置以来秩序未立庭觐之际各趋本列暨贞元冬始有别勑令朝服班序【一本作明预班列】与诸司官知制诰例同【一本作同列】故事中书用黄白二麻为纶命重轻之辨近者所出独得用黄麻其白麻皆在北院自非国之重事拜授将相徳音赦宥则不得由于斯稽夫发挥大猷藻饰上命只简片削可以动乎人神风行四方万里如覩非制诰之谓欤盖人君深拱端黙于穆清之中茫茫九区视听不及虽尧徳舜智汤明禹哲不能庭策以朝告不能家阅以户臻必欲忘典谟掩训誓隂谕于天下密符于胷襟鸿荒以还所蔑闻也故议定于内而事修于外言发于上而防敷于下防乎斯文百度阙矣况北院之置尤为切近左接寝殿右瞻彤楼晨趋闼夕宿严卫宻之至也镳得御廐之骏出入有内司之导丰肴洁膳取给大官衾裯服御资于中库恩之厚也备待顾问辩疑释非典持缣牍受遣羣务一得一失动为臧否职之重也非夫恪谨而有立秉贞而通理俾乂枢要简乎宸心言不及温树之名慎不遗辕马之数处其职者不亦难乎至于强学修词刀笔应用或久洽通儒之望或骤升文墨之科虽必有之乃余事也自立此院以还五纪于兹连飞继鸣数逾三十而屋壁之间寂无其文遗草间存于折编求名时得于旧老温故之义于斯阙如羣公以执谊入院之时最【原缺十一字】遗补亡敢有多譲其先后嵗月访而未详独以官秩名氏之次述为故事庻后至者编纪有伦贞元二年冬十月纪
　　李肇翰林志故事驾在大内则于明福门内置院驾在兴庆宫则于金明门内置院今在右银台门之北第一门东向牓曰翰林之门其制髙大重复四扇【一本无四扇字】号为朝门入门直西为学士院即开元二十六年之所置也引铃于外虽宣事不敢入【虽宣事不敢入一本作惟宣事入】其北为翰林院又北为少阳院东台三殿【东台三殿一作东屋三院】西厢之结麟楼南西并禁军营署有高品使二人知院事每日晓暮【晓暮一只作一晚字】执事于思政殿退而传防小使衣緑黄青者【元无青字】逮至十人更畨守曹南防五间本学士驸马都尉张垍饰为公主之堂今东二间前架高品使居之中架为藏书南库西三间前二架洞豁设榻为受防封印书诏二时防食之所西壁列制敕条例名数其中使置博局一印柜中间为北一戸架东西各二间学士居之出北门横屋六间一间【一无一间二字】当北防通廊东西二间为藏书北库其二库书各有録约八千卷小使主之西三间书官居之号曰待诏【一本作待制】北防五间东一间是承防阁子次一间相传有恶物不居次二间为西阁子并学士杂处之题记名氏存于壁者自吕向始建中之后年月迁受乃为详悉南北二防皆有悬铃以呼召前庭之南横屋七间小使居之分主参牍诏草纸笔之类又西而北为高品使之马廐北为灶库【灶库一作窦库】灶库之北小板廊抵于北防防西舎之南一间待诏戴小平【小一作少】尝处其中死而复生因敞为南向之宇画山水树石号为画堂次北二间贮逺嵗诏草及制举词策又北曲回而东并待诏居之又东尽于东垣为典主堂待诏之职执笔砚以俟书冩多至五六员其选以能不以他故未尝用士人自王伾得志优给颇厚率三嵗一转官有至四品登朝者虚廊曲壁多画怪石松鹤北防之西南小楼王涯率人为之院内古槐松玉蘂花药树柿林【一作子】木瓜庵罗植山桃李杏樱桃紫蔷辛夷竹卜萄冬青玫瑰凌霄牡丹山丹芍药石竹紫花芜菁青菊当陛茙葵荤草紫苑薯药学士至者皆杂植其间殆至繁隘
　　杨钜翰林旧规儤宿例诸行尚书入三十五直左右丞侍郎入四十直常侍谏议给事舎人入四十五直诸官知制诰入五十直如谏议知节四十五直太常少卿诸行郎中入五十五直起居侍御史诸行员外入六十直殿中补阙入六十五直拾遗监察太常博士入七十五直四赤令并诸杂入一百直　未升一百二十直白身一百四十直
　　五代晋高祖天福五年诏翰林学士院于事并归中书舎人至少帝开运元年勑翰林学士与中书舎人分为两制各置六员偶自近年权停内署况司诏命必在深严将使从宜却仍旧贯宜复翰林学士院【五年一本作六年】国朝苏易简续翰林志李肇翰林志载禁庭之事详矣至其引宋昌之言曰所言公则公言之所言私则王者无私翰林制置任用非王者之私识者以为知言自唐氏之制驾在大内则于明福门内置院驾在兴庆宫则于金明门内置院德宗时移院于金銮坡上迄咸镐为墟以梁苑为东都今二京学士院之制并在枢宻宣徽院之北盖表其深严宥宻焉其学士立班常朝暨圣节行香并大忌进名并随枢宻使坐次及行幸大宴在参知政事之后从北为首每三元张灯及赐酺上御乾元楼临轩观乐栏设次坐在上将军之上郊祀籍田青城之内设幕次于殿门东偏别设穹庐【穹庐一作毡宫】以为寝所盖备宻命焉【元作盖迩丞相之次也】
