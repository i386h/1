<!-- { "loadSidebar": true } -->
　　尊贤不过二代【礼记天子存二代之后犹尊贤尊贤不过二代武王克殷未及下车而封黄帝之后于蓟封帝尧之后于祝封帝舜之后于陈下车而封夏后氏之后于祝殷之后于宋】封陈备三恪【左传郑子产曰昔虞关父为陶正以服事我先王先王頼其利器用与其神明之后也庸以元女大姬配胡公而封诸陈以备三恪】封乐毅后为华成君【汉高祖问乐毅有后乎得乐臣俶封之嚣】夏商世以备宾位【自古创业之君必兴灭继絶修废举逸然后天下归仁四方之政行周克殷追存贤圣至乎不及下车世代虽殊其揆一也高祖拨乱日不暇给然犹修祀六国求聘四皓过魏则宠无忌之墓适赵则封平原之后孝武畴咨前代初得周后复加爵邑元成之闲晚得夏商世以备賔位】封周后为周子南君【武帝还过洛阳三代邈逺以其三十里地封周后为周子南君】绍萧何曹参周勃后【高祖功臣侯者子孙骄逸多防法禁讫于孝武靡有子遗于是成帝复绍萧何哀平之世増修曹参周勃之后】绍爵复家【元康四年立靳歙夏侯婴陈平张良周勃等一百一十八人后绍爵复家】封曽孙为侯【元狩中复以鄼户二千四百封萧何曽孙庆为鄼侯布告天下令明知朕报以相国徳庆厚也】景风绍封【东观汉记高祖功臣萧曹为首有传世不絶之谊萧相国后容城侯无嗣朕甚愍焉望长陵东门见二臣之墓生既有节终不远身谊臣受宠古今所同遣使者以中牢祀大鸿胪悉求近亲宜为嗣者须景风绍封以彰厥功】双金重紫【魏武帝谢袭费亭侯表曰未盈一时三命交至双金重紫显以方任虽不失义庶知所死】诚足怜伤【郭嘉追赠封表曰昔霍去病蚤死孝武为之咨嗟祭遵不究功业世祖望柩悲恸仁恩降下念发五内今嘉陨命诚足怜伤】封近属【晋阳秋曰夏侯惇魏之元功勲书竹帛昔庭坚不祀犹或悼之况朕受终于魏而可忘其功臣哉其择惇近属封之】兴灭继絶【晋中兴书泰元二年兴灭继絶故陈骞后浩之为高平公裴秀后球为钜鹿公王沈后朴为博陵公荀勗后轨为济北侯何曽后阐为朗陵侯羊祜后法兴为钜平侯】绍封魏后【元帝绍封魏后复曹励为陈留王】绍高宻者累叶嗣平阳者重世【后周廋信袭封功臣不死王事表曰尝闻绍高宻者累叶岂专邓禹之正嗣平阳者重世何必曹参之嫡孙愚谓生有其劳死非王事虽在支庶并聴承袭幸使伯有之防不能为厉若敖之鬼其无馁而幽显封扬人神咫尺】
　　俸禄
　　礼记王制王者之制禄公侯伯子男凡五等制农田百畆百亩之分上农夫食九人其次食八人其次食七人其次食六人下农夫五人庶人在官者其禄以是为差也诸侯之下士视上农夫禄足以代其耕也其中士倍下士上士倍中士下大夫倍上士卿四大夫禄君十卿禄次国之卿三大夫禄君十卿禄小国之卿倍大夫禄周礼内史掌王之八枋之法以诏王治二曰禄王制禄则賛为之以方出之
　　前汉自中二千石至百石凡十二等中二千石【月俸八十斛】千石【百二十斛】比二千石【百斛】千石【百斛】六百石【七十斛】比六百石【六十斛】四百石【五十斛】比四百石【四十五斛】三百石【四十斛】比三百石【三十斛】二百石【三十斛】比二百石【二十七斛】百石【十六斛】
　　后汉大将军三公俸月三百五十斛凡诸受俸者皆半钱半谷延平中定制中二千石【俸钱九千米七十三斛】真二千石【钱六千五百米三十六斛】比二千石【五千三十四斛】一千石【四千三十斛】六百石【三千五百二十一斛】四百石【二千五百十五斛】三百石【二千十二斛】二百石【一千九斛】百石【八百四斛八斗】腊及立春更班赐有差
　　宋州郡秩俸多随土所出无有定准有父母祖父母年登七十者并给见钱其郡县田禄以芒种为断【此前去官者则入前人此后去官者则入后人】梁一品秩万石二品三品为中二千石后魏其禄毎季一请诸宰人之官各随近给公田刺史十五顷太守十顷治中别驾各八顷县令郡丞六顷更代相付
　　北齐官秩一品毎岁八百疋从一品七百疋二品六百疋从二品五百疋三品四百疋从三品三百疋四品二百四十疋从四品二百疋五品一百六十疋从五品一百二十疋六品百疋从六品八十疋七品六十疋从七品四十疋八品三十六疋从八品三十二疋九品二十四疋执事官一品以下给公田有差
　　后周制禄秩下士一百二十五石中士以上至于大夫各倍之上大夫是为四千石卿二分孤三分公四分后益其一公因盈数为万石其九秩百二十石八秩以至七秩毎二等六分而下各去其一二秩一秩俱为四千石
　　隋京官一品禄九百其下毎以百石为差至正四品是为三百石从四二百五十石其下毎以五十石为差至正六品是为百石从六品九十石以下以十石为差至从八品是为五十石其给皆以春秋二季刺史太守县令京官给职分田一品者给田五顷至五品则为田三顷其下毎品以五十畆为差又给公廨田以供用六典仓部郎中掌国之仓庾受纳租税出给禄禀之事凡百官毎年禄正一品七百石从一品六百石正二品五百石从二品四百六十石正三品四百石从三品三百六十石正四品三百石从四品二百六十石正五品二百石从五品一百六十石正六品百石下以十石为差至从七品七十石正八品六十七石下以五石为差至从九品五十二石外官降为一等【应降等者正从一品各以五十石为一等二品三品以三十石为一等四品五品皆以二十石为一等六品七品以二石五防为一等】春夏二季则春给之秋冬二季则秋给之
　　国朝大中祥符五年诏定加文武职官月俸三师月俸百二十贯东宫三师仆射九十贯东宫三少御史【缺】尚书左右常侍六十贯两省侍郎太常卿御史中丞左丞右丞侍郎五十五贯太子賔客给事中中书舍人【缺】监光禄卿卫尉太仆大理鸿胪司农【缺】
　　殿中监少府将作监太子詹事司天监四十五贯
　　【缺】　大夫四十贯少卿监国子司业左右谕徳诸行郎中三十五贯詹事二十九贯起居郎舍人侍御史殿中侍御史左右司课诸行员外郎四赤县令三十贯正言监察御史太常博士通事舍人国子五经博士太常宗正秘书殿中丞著作郎大理正二十贯率更令尚奉御太子中允賛善中舍洗马十八贯司天五官正十三贯秘书郎著作佐郎十七贯大理寺丞十四贯诸寺监丞十二贯大理评事奉礼太祝八贯诸卫上将军六十贯金吾大将军三十五贯诸卫大将军二十五贯将【缺】










　　职官分纪卷五十
