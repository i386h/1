<!-- { "loadSidebar": true } -->
　　以民为兵古法也然古者之民乐于为兵后世之民惮于为兵盖其为说几千百年于此矣愚尝推求其故盖古者寓兵于农后世寓农于兵又其后也籍农以为兵盖民兵之名虽同而民兵之意实异也夫寓兵于农自为已卫而民不知其为兵寓农于兵乐为公役而民不害其为兵至籍农以为兵者非所愿为而强之使从非所素习而驱之使战民于是乎不堪矣成周盛时比闾族党皆伍两军旅之师【礼大司徒令五家为比五比为闾四闾为族五族为党五党为师五师为军又小司徒乃会万民之卒伍而用之五人为伍五伍为两四两为卒五卒为旅五旅为师五师为军凡起徒役毋过家一人】搜苗狝狩皆征伐击刺之制【夏官大司马又左隠五年春搜夏苗秋狝冬狩】卿士大夫皆将帅司马之职此寓兵于农也汉人调兵之法起田中者为吏卒【冯唐传士卒从田中起安知尺籍伍符】为卫士者业农桑【后礼仪志罢遣卫士劝以农桑】唐府兵番上之制无事则执耒以耕有警则荷戈以战此寓农于兵也及其后则兵民一裂不可复合始矫而正之不过籍民为兵而已昭义歩兵雄冠山东【李抱真抱真为懐泽路观察留后凡八年抱真防山东有变泽潞兵所走集乗战伐后赋重人困军伍雕形乃籍戸三丁择一蠲其徭租给弓矢令娴习三年皆为精兵乃曰军可用矣遂雄山东天下称昭义歩兵为诸侯冠】雄邉子弟威伸南诏【李德裕徙劒南西川乃建筹邉楼又调甲人于安定弓人河中弩人浙西由是器械犀锐谓之雄邉子弟于是二邉浸惧南诏还所俘】此固籍民为兵之效然其也自兵而战而非武库之器自农而食而非县官之给民未免有惮役之劳又其也散于州县者籍为营垒之符防于田亩者律以卒伍之令民未免有怨恨之情其视抱真徳裕之谋画又不及尔民安得乐而为之哉我国家以仁立国不専在兵自河东既平之后西北二患我独当之【赵普曰云云】故咸平景徳中多有事于西北是也自是中国之兵增至六十余万然问其禁旅不若土人也【景徳二年陈贯上兵论三篇言禁旅当以卫京师不当戍邉莫若募土人】问其东兵不若土兵也【田况言振武保捷皆是土兵材力伉徤武艺精强其余请给微甚不及东军之下者新添武艺军不知战鬪若添土兵请给其立功必不在东军之后】是三路备边之民兵盖有益于国家河北河东之强壮陜西之保毅其所谓民兵乎谓民兵果尽善耶则未免羣公之所议谓民兵果未尽善耶则何为服邉人之心也尝究始末而论之夫河北河东强壮之民自五代时瀛灞诸州恃以雄壮国势至景徳间以其明效于前代遂以籍民而为之人以五百而为指挥射极至精而为校长此强壮之集本民兵也【长编河北河东强北自五代瀛灞诸州已有之恃以为壮真宗咸平三年始诏河北民家二丁三丁籍一四丁五丁籍二六丁七丁籍三八丁以上籍四为强壮五百人为指挥置指挥使百人为都置正副都头二人节级四人所在置籍择善射者第补校长听自置马胜甲者蠲其户役寻募其勇敢结附大军为栅官给铠甲】陜西保毅之名自咸平间诏陜西家出一丁号为保毅官给资粮戍同禁旅既主之以转运遂抚之以六万八千之众简阅既精义勇可用此保毅之集亦民兵也【长编咸平四年诏陜西民家出一丁号保毅官给资粮与正兵分戍守巨垒遣御史吴倩与转运使同主其事凡得六万八千七百九十五人其緑邉兵士先选中者并陞为禁军号保防】至后元昊陆梁禁兵皆西州郡单弱莫备不虞强壮保毅之外复简弓手之兵亦一时不得已之计此弓手亦皆民兵也【庆厯二年诏简河北强壮刺为义勇不愿者释之有其籍以备守葺城池自此强壮浸废又简河东乡弓手亦为义勇而陜西之弓手为保捷分戍邉外时初置义勇人情讻讻乃诏李昭逺开谕父老民始安焉长编本朝方元昊之叛也禁兵皆西而诸路守兵多拣赴阙郡县无备乃命召额外弓手】盖邉兵居沙碛之地苦寒好勇自古御寇却敌非此不可而两河陜西之民洒沐风雨谙歴山川材力伉徤天性纯实无事则射猎自娱见敌则奋不顾身茍优其田畴安其室庐使力耕死战世为边用则可以减屯戍省餽运为不易之利【庆歴二年贾昌朝言河北河东强壮陜西弓箭手之属盖土兵遗制也且戎狄居苦寒沙碛之地恶衣食好驰善射自古御寇却敌非此不可今宜优复田畴安其庐舎使力耕死战世为边用则可以减屯戍而省供馈为不易之利内地州县增置弓手亦当给如乡军之法而试之】民何惮而不为哉惜也强壮之兵始者不过鸠集乡闾【见前注】后至抽赴京师【田锡咸平六年上防今国家为少阙京兵防御邉戍遂于曹单永亳陈蔡汝颍之间防集骑士防选强壮得五七万人诸闻始降宣命指挥只令本城防守及至奏闻都数即并抽赴京师如此失信令下皆懐怨望岂得无词】又后湼为正军而强壮之意隳【张方平庆厯四年上防臣伏见宣差朝臣分路往陜西河东京东西路于前来防差强壮弓手内招募愿充军人分配宣毅保捷者自去嵗初降勅命防差强壮弓手之时民间喧然皆言此时防差皆以强壮弓手为名实防补军籍敕防屡下原谕只要防县乡必不起从征戍郡县又多方安辑民犹猜惊今此命果下如民所素料此后命令无复可信此其不便一也遂歴陈六不便之说】保毅之兵始者无异编氓后至刺手黥面【张方平庆厯中论刺陜西路悉充保捷军京东西路弓手强壮悉刺充宣毅又司马温公治平元年议刺陜西义勇总十五万六千八百人司马公极言其不可韩公琦曰君但见庆厯间陜西乡兵初刺手背后皆刺面充正军忧今复然耳今已降勅永不充军邉戍矣吾在此君何忧光曰相公长在此可也他人在此因已成之兵使运粮戍邉反掌间耳后义勇运粮戍邉率以为常】又后运粮戍边【见上注】而保毅之制失至三路弓手之兵或刺充宣毅或刺充保捷【见上注】皆永为禁兵矣嗟夫散在郡县自蚕自食不耗帑帛不蠧廪粟国无所费也自处以连营则仰给县官耳身为丁氓为农为兵有事而战休战而耕民以为便也自以正籍则终身失业尔【张方平上防强壮弓手各在郡县未去农业若朝廷用汉代耕之术因唐防秋之法入耕出战逓为防戍则是农不去业兵不舎备不困帑廪之积当时丁壮之人今既籍为正兵处之连营则其衣食财用仰给县官此其不便也】夫韩公一代元老也措谋立画夫岂不审弓箭之刺率皆市人所至为宼张公已言之而韩公未之听【墓志时于诸路刺弓箭手为宣毅保捷指挥方平连诤之不从所刺兵皆市人不可用而宣毅骄甚所至为寇识者以不从方平言为议】义勇之刺其后戍邉率以为常【见前注】温公已言之而韩公未之信是岂韩公之虑不及二公耶噫公非不虑及此也观公请刺义勇之防谓三路当西北控御之地宜义勇止刺手背一时不无小扰而终成长利是公亦知一时之扰但心乎为国故不暇恤矣【韩琦治平元年奏今之义勇河北几十五万河东几八万勇悍纯实生于天性陜西当西事之初亦尝三丁选一丁为弓手其后刺为保捷正军及夏国纳欵所存无几河北河东陜西三路当西北控御之地事当一体今若于陜西诸州亦防义勇止刺手背一时不无小扰而终成长利诏从之】观公诵石壕吏之诗谓后世调兵于民殆无虚嵗今收拾强悍养以为兵使终身保骨肉相聚之乐是公盖悯其调兵戍邉之弊故心乎为民他不暇问矣【别録琦议及养兵事慨然曰琦有所思而得养兵虽非古然自有利处昔者发百姓戍邉无虚嵗杜甫石壕吏篇调兵于民其至此后世既收拾强悍无頼者养之以为兵良民虽税敛良厚而终身保骨肉相聚之乐此岂小利】夫何熈宁大臣用赵子几之言行集保甲之法而民病尤甚夫强壮结之名在咸平亦尝行之【见上注】然不过借之以威夷狄熈宁欲广其法于天下始命三路尽而为甲焉【熈宁三年因赵子几之请借畿民为保甲置提举官教阅之后推行诸道】方耕而辍方耘而罢民于是有覊縻之苦既受笞于长正又受辱于县令又受笞于提举之官民于是有鞭笞之苦【王岩叟论保甲之苦朝廷知教民以为兵而不知教之太苛而民不易堪知别为二司以总军而不知扰之太烦而民以生怨方耕而辍方耘而罢方干而去此覊縻之所以为苦也其教也保长得笞之保正又笞之廵检之指使与廵检者又互鞭之提举之官长又鞭之一有逃避县令又鞭之此鞭笞之为甚苦也时父老之谚曰儿曹空手不可以入教塲非虚语也此诛求之所以甚苦也】谚曰儿曹空手不入教塲民之不堪甚矣【上注】天子曰民兵妨农也安石曰以农为兵也【上论变义勇为民上曰民兵虽善止是妨农事如何安石曰有事以农为兵始发之以战守其妨农之时少云云】天子曰民兵未可恃也安石曰不患不为用也【上曰止是民兵未可恃以战守奈何安石曰有将帅则不患民兵不用】往往借周官闾胥比长之说以自文其谁欺邪【安石与冯京辩河北弓箭射法云云两司马即是闾胥伍司马即是比长但随时异名而已】善乎程明道之言曰有闗睢麟趾之意而后行周官之法度【语录】惜乎安石之不悟也可胜叹哉虽然亦不可因噎而废食也中典以来两淮荆襄専倚民兵以为重其经画亦有具矣然无事具其名而有事不收其用何者总于总管者总管不之恤领于郡守者郡守不之念赋役蠲免为恵几何旗帜器械悉令自办今果何时而不之顾耶噫得一曹公玮则陜西皆良兵【言行录】用一种世衡则青涧皆善射【同上种世衡在青涧城课民习兵以银为的射中与之后人无不能者】有官守者盍加勉


　　古今源流至论续集卷一
<子部,类书类,古今源流至论>
　　钦定四库全书
　　古今源流至论续集卷二　　宋　林駉　撰
　　兵权
