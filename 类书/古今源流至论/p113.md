<!-- { "loadSidebar": true } -->
　　昔禹贡以青州贡盐而盐用始兴当时盐虽入贡而与民通用也【禹贡青州厥贡塩絺】周官以盐人掌盐而盐用始重当时盐虽有官而未始不在民也【盐人掌盐之政令以共百事之盐】盖古者名山大泽不以封天子使吏治之而入其贡赋或税取焉以待时发夫其不封也非徒利之九两薮以富得民而系之于太宰将与百姓共矣【太宰】至管仲以鱼塩富国以功利相君着海王之篇兴塩防之利【通典齐桓公问管仲何以为国对曰惟防山海为可耳桓公曰何谓山海曰海王之国谨正塩防】举三代圣人正大之用而为后世自私之谋至使禁防之法与古人相为终始仲其作俑之尤也仲何人哉秦之塩利至二十倍于古【汉食货志秦改帝王之制塩利二十倍于古】汉之山泽以为私奉养【汉表少府掌山泽之租以共奉养】则塩之不在民可知矣然汉初隄防未宻搜取未悉吴王煮海雄视一方【吴王濞东煮海水以为塩以故无赋国用饶足】猗顿之富与天子埒【前猗顿用塩起富与王者埒】汉初犹有遗利在民也自郑当时一旦荐齐之大鬻塩者而塩之在官始悉【前食货志咸阳齐之大鬻塩承仅南阳大治故郑当时进言云云大农上塩铁丞孔仅咸阳言頼募民自给费因官器作王塩官与牢盆】于是惧其无所职掌也郡国置官三十有九而鴈门沃阳有长丞焉【同上元封五年宏羊为大农丞干天下塩铁请置大农部及数十人分部王郡国各在往置塩铁官又地理志郡国塩官有三十九鴈门沃阳有长丞】又惧其无所监临也塩官之上又有塩长官焉【表司农属官干官有两长丞斡官郡斡塩铁者注云】又惧其无所稽考也则又举而一之于司农水衡之职焉【表大司农属官有斡官又后汉志郡国塩官本属大司农又水衡都尉有均输官主塩铁事】上下相统一孔不遗宏羊孔仅之徒鞭筭殆尽而民始病苦矣虽然剥利固切而犹未竭泽也以史攷之塩官之置多见于西北而东南之郡特少如防稽一郡则今之两浙路也而独海塩有塩官庐江九江二郡乃今淮甸间也独睆城有铁官而无塩官【地里志】又观终军诘徐偃以为胶东南近琅邪北接北海鲁国西枕泰山东有东海二国食塩悉取于邻郡塩铁郡有余藏【终军军诘徐偃矫制曰胶东南近琅邪北接北海鲁国西枕泰山东有东海二国食塩悉取于邻郡塩铁郡有余藏正一国废国家不足以为利害而以安社稷为辞何也】纵胶东鲁国废不取当时诸郡相通彼此相补虽以东南财赋之渊以武帝之多欲行之且犹有不尽取者其后昭帝议弛禁而不果【昭帝时举天下贤良文学之士愿罢塩铁防酤于是丞相奏贤良文学不明县官猥以塩铁为不便宜罢郡国防酟酒闗内铁奏可时塩防不罢】至元帝虽尝罢之未几复置【食货志元帝时罢塩铁官三年而复之】是以终汉世而不变此君子重始立法也自是而后魏因卫现之言而置塩官【三国时卫现议曰塩者国之大寳宜依旧制使者监塩卖魏武帝于是遣谒者仆射监塩官】陈因虞荔之言而立塩税【陈文帝天嘉元年虞荔孔奂以国用不足奏立煮海塩税从之】沿歴至唐始为军国大计焉塩之池十有八塩之井六百四十皆度支【见食货志】第五琦刘晏讲明备尽【乾元初第五琦初变塩法就海井灶之池置塩院后刘晏以为因民所急而税之则国用足于是上塩法轻重之宜】天下财计塩利居半官兵诸费皆仰给之其后军费日滋塩价日踊有以数斗之粟而易一升之塩民有不胜之病【大厯末六百余万缗天下之赋塩利居半宫闱服御军镇百官皆仰给焉其后军费日增塩价浸贵有以谷数斗易塩一升私粜犯法未尝少息唐志】以此知天下利源不可开一开而不可复塞推原其故管氏子不能逃其咎也舍是而以我朝塩法论之塩之种类盖不一品有出于池出于海出于井者有出于地出于山出于木石者北方之塩尽出觧池防为畦陇决水以灌南风以播塩始成熟此池之颗塩也南方之塩产于海西蜀之塩产于井煎熬出素烹炼成咸此海井之末塩也河北所产成于卤地永康所产出于山崖此出于地出于山之塩也胡中之塩或生于木或生于石此出于木出于石之塩也【东莱文世所共知者有三如出于海出于井出于池三者塩之尤多世共知之如青州出于井幽蓟北海岭南南海皆出于海劒南西川出于井如河东塩出于池如觧池塩之尤著者大畧三种三种之外所出亦多如河北有卤地此出于地者如永康军塩出于崖此出于山者又有出于石出于木品类不一大抵南方所出是海塩自汉以来海塩井塩同煎熬之制皆烹炼然后成两处之塩必资人力如觧州之塩大抵如耕种防为畦陇决水灌其间必候南风起此塩遂熟风一夜起水一夜结成塩所以北方皆坐食塩如南风不起则课利遂失大海塩井塩全资于人觧池之塩全资于天而人不与】大抵塩者吾民之日用不可一日阙所以天地间无地无之然论大农国计之所仰惟淮之海觧之池最资国用至蜀之井自赡一方河北之卤素无禁防其余山崖所生木石所出亦不多尔国朝淮钞未行置仓建安江浙湖广以船运米而入真州真州因船回塩而散江浙湖广以之发塩得船为便彼之回船得塩为利国不匮而民亦足费益省而利益饶此李沆之良法也【东莱文方其国初钞塩未行是时建安运置塩仓乃令真州发运在真州是时李沆为运使运米转入其仓空船回皆载塩散于江浙湖广诸路各得塩资船运而民力寛此南方之塩其利广而塩防最资国用】自蔡京秉政转般法壊始则俾商贾入纳于官而为钞法以逺近为差终则俾商贾已纳其钱而钞复不用而折阅益甚此海塩之法壊于蔡京之手【蔡京秉政废转般仓立直达之法使商贾入纳于官为钞塩法请钞于京师商贾运于四方有长引短引限以时日蔡京専行防民塩法数十日一变塩法既变则钞塩亦不可以用商贾既纳钱之后钞皆不用所以折阅甚多】国初觧塩通商陜京为便商以纳钱之钞输货务官以给塩之钞在觧池公家无辇运之劳民用无泥沙之杂契丹以塩夺课则防之西夏以塩入界则禁之公私通融君臣便利此盛度之良谋也【旧制陜西三十五州军京西十州军许民买觧塩余皆防之庆厯元年议者以辇运之役困于军民不若商旅入钱散塩上命盛度与三司议之度请以见钱输在京防货务就地给塩其利有五方禁商时官自辇运兵兼疫劳今无此一利也始以陆运既差贴头又役军戸今悉罢之二利也舟运有沉溺之患兼又侵盗杂以沙泥今得真塩三利也钱为富家多藏公商嵗出缗钱五千余万颇助经费四利也嵗减监军人畦夫役作之给五利也上从之遂诏弛三十一州军防推而行之又吕文觧池有契丹西夏之塩相杂觧池塩味不及西夏价直而西北又贱所以沿邉多盗贩二国塩以夺觧池国家当措置闗防徽庙初雨水不常围堑不宻守者防视不固为外水叅杂不复成塩所以大失课利】自蔡京觧之塩法尽废而沧之塩价复踊西北之塩钞多剰而防务之钱钞复阻况以雨水不常地力消耗此觧塩之法复废于蔡京之手【大观四年初旧法以六路军湏给钞于邉募商入中其塩即赴觧池钱即赴防货务支复以都茶场引钱课利输防货务军民便之至蔡京聚钱中都进羡要宠及先变塩钞钱钞为二改塩法废觧池行沧塩于西北塩翔贵又地界逺故西北塩钞多剰至钱钞则防货务艰澁百端商旅不行始以军粮湏费科之于民及弓箭手至是张商英以为言诏复旧法余见上】祖宗以庸蜀僻逺恩泽鲜及贡入常多故不忍以塩谋利而重困之卭州一旦减塩井之课至一百万此王尧臣力言蜀井之不可防也【庆厯六年益梓防三路转运使皆乞增塩元课王尧臣不从上问其说对曰庸蜀僻逺恩泽鲜及而贡入常多民力由此困朝廷既未有以恤之而又牟利焉是重困也上善其对五月减卭州塩井课嵗额缗钱一百万长编】夫何王宗望小人以商贾之利而损国家之体庸蜀之塩始防矣【元丰四年防州路转运使王宗望乞就成都置塩防司而两蜀产塩之地置场其井塩尽防之官然后售之于民】祖宗以河北自安史之乱藩臣窃有其利因而以塩定税固无再防加以河北卤地弥望非如蜀井觧池立墙堑以封守熬波即成非如南方濒海待煎烹而易察此张方平痛论河北不可防也【庆厯六年三司使王拱宸言请防河北塩三司更立防法未下张方平见上曰河北再防塩何也上曰始立防法非再也方平曰周世宗以河北塩课均之两税今两税塩铁是也岂非再防乎上大悟立罢之又吕文惟是河北之塩自安史乱河北一路縁藩镇据有河北塩后因而以塩定税所以河北一路无防塩仁宗时议者要禁防仁宗不肯神宗时荆公章子厚亦欲禁防神宗亦不许自后章子厚为相方始行禁防犯者甚多盗贼甚起河北所以不可禁兼河北之塩又与其他不同如井塩官可知一井故井塩可防如觧池之塩毫厘封守亦可禁防海塩亦待煎起炉闭炉非一旦所成官司又勤禁察亦可禁防淮河北塩是卤地其地甚广非如井池可以为篱堑封守又却才煎便成非如海塩必待煎煮可以禁察所以最易得犯禁自章子厚禁防河北一行靖康之末盗贼滋多矣】夫何子厚奸臣以箕敛之法而为固宠之计河北之塩始再防矣【见上】此国朝塩法沿革之大畧也愚尝因是而思之天下不可一日无儒者之论也何者君子之为国计为公而不为私小人之为国计言利而不顾义自公私不两立义利不相合而天下之正论废矣齐之塩防不行于太公之时而行于管仲圗伯之日汉之塩防愿罢于贤良文学之口而力行于桑孔小人之说此犹可也国朝淮塩之法李沆以公行之而便蔡京以私行之而病觧塩之法盛度以义行之而利蔡京以利行之而庸蜀之塩王尧臣不之防而王宗望防之河北之塩张方平不之防而章子厚防之君子小人其枘凿也如此彼小人者不过以规利为逺谋以富国为大功而国家之重计生民之大业彼何知焉古今之所以为民祸者未有不由小人之误国信矣夫天下不可一日无儒者之论也
　　钱币
