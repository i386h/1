<!-- { "loadSidebar": true } -->
　　言经学者主安定言数学者主康节言理学者主二程此国朝诸儒之学也夫老师宿儒见闻相传经生学士先后辈出孙太山石徂徕则经学未尝不讲也李挺之穆伯长则数学未尝不论也濓溪之理学则又首导其源也而君子独推明胡邵二程之学者有由矣盖伊川之讲学尝游安定之门墙【程伊川与吕希哲俱事胡先生云云】康节之谈道又素交于程氏之兄弟【邵康节与二程同居洛中二程侍大中访康节明日谓门生曰虽从尧夫先生游听其议论振古之豪杰也明道和康节诗曰先生尝与赏西街子亲携竹杖来明道敬礼康节如此】师友学问同一源派至遡其所从入之门求其所自得之趣徃徃若背而驰焉言经者不合于数言数者不合于理此君子所以必原其异而合其同也且经义治道各分其斋【庆厯间方尚词赋独湖学以经义及时务学中有经义斋治事斋经义斋者择疏通有器者居之治事斋者人各治一事又兼一事如邉防水利之类云云】文艺节义各随其类【安定甄别人物因其所好类聚而别居之故好尚经术者好谈兵战者好文艺者好尚节义者使之以类羣居相与讲习时召之为定其理】其效见于梁柱榱桷之诗【湖学多秀彦出而筮仕徃徃取高第及为政多适于世用欧阳诗曰吴兴先生富道德诜诜弟子皆贤才荆公诗曰先収先生作梁柱以次収拾桷与榱】其验见于纯明直温之对【熙寜三年刘彜召对上问从学何人曰少从安定上曰其人文章与王安石孰优彜曰瑗以道德仁义教东南诸生时王安石在塲屋修进士业臣闻圣人之道有体有用有文君臣父子仁义礼乐体也诗书史传子集文也举而措之天下用也累朝取士不以体用为本而尚浮华之词是以风俗偷薄瑗当寳元明道讲明体用之学授诸生始自苏湖终于太学出其门者无虑二千余人学者明体用以为政教之本臣师之功也上曰门人在朝为谁曰钱藻之渊笃孙觉之纯明范纯仁之直温钱公辅之简谅其在外明体适用数十辈其余政事文学不可胜数】是安定专于明经以为济时之用也先天之图讲明象数【陈莹中书康节观物云起震终艮一节明文王之八卦也天地定位一节明伏羲之八卦也盖先天之学本乎伏羲而备于文王故其诗曰天地定位否泰反类山泽通气咸损见义雷风相薄恒益起意水火相射旣济未济四象相交成十六事八卦相荡为六十四　按先天图乾坤与否泰艮兊与咸损震巽与恒益坎离与旣济未济常相对是为十六卦】经世之书考验休咎【按经世图元之元二元之防十二此隂数十二也元之运二百六十此阳数三十也元之世四千三百二十此又隂数也元之歳十一万九千六百此又阳数也】大而闻杜防以卜其世之治乱【歩圣客谈熙寜戊申尧夫闻杜防不乐或问之曰将有人起东南为相以文教乱天下此祸非六十年不己未几王介甫召自江寜介甫所建明经术法令至建炎戊申方息　此事又见闻见录但不言戊申】微而观牡丹以定其物之荣枯【同上司马文正种牡丹邵尧夫曰某日某时马践死是日及午马廐中马出争仆】是康节专于言数以为退居之趣也以诚敬为入门以践履为实地自致知至于知止自洒扫应对至于穷理尽性【伊川撰明道行状先生教人自致知至于知止诚意至于平天下洒扫应对至于穷理尽性】是程氏专于明理以为垂世之训也大扺圣贤有异学古今无异道支派若殊分而根源实一本途辙若殊趋而归宿实一致是故穷今博古以垂后者此道也救时行道以立功者亦此道也正心诚意以自养者此道也治国齐家以兼善者亦此道也顔闵之德行游夏之文学固殊尚矣而实同出于孔门善诱之教子思之中庸孟子之仁义固异入矣而实同本于曽子一唯之防此三君子者其传均出于孔孟其说均出于六经其持论均尊王而黜伯其存心均崇仁义而抑功利其衞道均排斥异端而推明正统况同居于洛者俱有济时之念开讲于湖者安知无明理之学不可以出处之迹异其见也不可以理数之名异其议也学者何必辨其疑似哉自今观之仁义为体之学与遗书言仁者相表里【同上　又程氏遗书】至诚直心之训与中庸论心者同脉络【徐积字仲车号节孝先生从安定学不复仕进其学以至诚为本初见安定头有少偏安定厉声曰头容直积因思不独头容直心亦要直也自此不敢有邪心又程伊川作中庸解义】不然好学一论讲明性情非源流安定之门乎则知安定之学初非舍理而言经也【伊川初游安定之门作顔子所好何学论曰天地储精得五行之粹者为人其本也真而静其未发也五性具焉曰仁义礼智信形旣生矣外物触其形而动于中矣其中动而七情出焉曰喜怒哀惧爱恶欲情旣炽而益荡其性凿矣】观性观心之序即尽心知性之防【康节击壤集序以道观性以性观心以心观身以身观物治则治矣犹未离乎害也不若以道观道以性观性以心观心以身观身以物观物虽欲相伪其可得乎　又伊川曰尽其心者我自尽其心能知心则自然知性知天矣】动心忍性之喻即治怒治惧之说【遗书言尧夫解它山之石可以攻玉譬如君子与小人处为小人侵陵则修省畏避动心忍性増益预防如此便道理出来又遗书明道先生曰治怒为难治惧亦难克己可以治怒明理可以治惧】不然天地一问极究其理非闻诸康节之论乎则知康节之学初非外理而求数也【近思録伊川程先生见康节邵先生伊川指食桌而问曰此桌安在地上不知天地安在何处康节为之极论其理以至六合之外伊川叹曰平生惟见周茂叔论至此又康节之子伯温所记但云极论而不言其所论云何今按康节之书有曰天何依曰依乎地曰地何附曰附乎天曰天地何所依附曰自相依附天依形地附气其形也有涯其气也无涯窃恐当时康节所论与伊川所闻于周先生者亦当如此因附见之云】不特此也大易有传中庸有解同一经学也【伊川作易传及中庸解义】兔起八卦梅知乾坤同一数学也【遗书伊川见卖兔者曰圣人见河图洛书画八卦何必图书只防此兔亦可作八卦数便从此中可起圣人即神物之至著者耳　又同上早梅冬至以前发方一阳未生然则发生何也其荣其枯此万物一个隂阳升降大节也然逐枝自有荣枯分限不齐各有一乾坤也】中堂改法之议【语录刘安礼云王荆公执政议法改令言者攻之甚力明道尝被旨中堂议事荆公方怒言者厉色待之先生曰天下之事非一家私议愿公平气以听荆公为之愧屈云云】诸贤寛民之语同救新法也【时行新法诸人皆求去有问康节者曰诸贤能寛之一分则民受一分之赐】讲用兵战陈之法【邢和叔叙明道先生事云尧舜三代之治先生固已黙识矣至于行师用兵战陈之法无所不讲习皆造其极外之夷狄情状山川道路之险易边鄙防戍城寨斥堠控带之要靡不究知】论边防治道之学同谈兵学也【同上】不然一则曰安定之门人其醇厚之气可知【闻见录安定教人有法伊川曰凡从安定先生学者其醇厚和易之气望之可知也】二则曰安定之门人皆知稽古爱民【遗书安定之门人徃徃知稽古爱民矣则于为政乎何有】一则曰康节振古之豪【见上】二则曰康节内圣外王之道【明道谓康节内圣外王之道】又何叹咏之不自己耶则知程氏之学盖得于安定而合于康节也噫吾道一太极也太极之运行则为两仪为二气为五行吾道之充广则为经术为象数为理义曷尝有二本哉然合三君子之学而论之安定之传其后寂寥康节之书流于卜筮惟伊洛一派家传人诵日月争光盖性命之学甚切而理义之味甚长也是故一传而杨山马时中寿靖康之脉于国势缀旒之际【杨山墓志金人奄至城下太学生伏阙乞畱李纲种师道执政虑其生乱引高欢事掲榜通衢且请以礼起邦彦公言士民伏阙出于一时忠愤无足深罪李邦彦首画逃遁之策罢李纲而纳誓书李邺奉使失辞惟金人言是听二者国人之所同弃也宜收还榜以示慰人心　逸士状马伸字时中崇宁初禁元祐学伊川之门学者无几公因张绎求见先生以非其时恐贻公累公曰使伸得闻道虽死何憾况不至于死者乎靖康间金人立张邦昌公首具书请邦昌速奉迎康王以书抵银台司进之吏视书不称臣辞不受公叱曰逆类吾今日不爱一死而欲吾称臣耶尚书省以示邦昌邦昌得书气沮】再传而胡安国髙闶扶绍兴之业于权臣炙手之日【胡文定公行状安国字康侯游定夫谢显道杨中立皆二程髙弟公不及二程之门而三君子皆以斯文之任期公谢公尝语朱震曰胡康侯大冬严雪而松栢挺然独秀也绍兴元年除中书舍人兼侍讲　小厯绍兴二十一年礼部侍郎髙闶退居明州秦桧弟禄愿与公结姻公辞之遂致仕闶喜故程頥之学又尝见杨时每语竞日中年勇退人甚髙之】又再传而朱紫阳张南轩济淳熙之治于道学复燃之时【寳庆臣僚劄子程颢程頥张载诸贤既讲明于伊洛之间朱熹张栻吕祖谦又发挥于淳熙之际朱熹行状除提防江西刑狱事奏事是行也有要之于路以正心诚意为上所厌闻戒以勿言者先生曰吾平生所学只有此四字岂可回互以欺吾君乎】则训诂学数之传又未若理学之愈久愈明也愚也其于程夫子愿学焉
　　理学异同【周程张源流之学】
