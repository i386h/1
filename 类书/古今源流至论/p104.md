<!-- { "loadSidebar": true } -->
　　出车彭彭旂旐央央此周人北伐之诗也方叔莅止其车三千此周人南征之诗也夫用兵亦多术矣一则曰车二则曰车果何说耶盖用兵之道惟车有节至则敛兵附车以拒之退则乗胜出兵以撃之出则借此为所归之地入则以此为所居之宅诚良技也诚周人之所急也虽然亦尝遡其所自来矣盖古者作车以行陆未始用之于战自夏啓誓御以正而胜有扈汤以龙旂十乘以克有夏至于成周其法大备临冲闲闲伐崇之举也戎车三百牧野之战也周宣之南征北伐皆用是制然先王之车战不求大胜求为不可败而已春秋诸侯节制不谨逐利于草莽之间始为徼利之兵自郑荘公始多用徒兵自中行穆子始毁车以崇卒自右师展始乘马自赵武灵王始用胡骑先王车制由是几废然春秋去古未逺其法未尽扫地仿其遗躅者亦往往以之取胜戎车孔愽遂克淮夷非鲁僖乎【泮水诗戎车孔愽徒御无斁既克淮夷孔淑不逆】矜其车甲西戎就讨非秦襄乎【小戎诗备其兵甲以讨西戎西戎方强而征伐不休国人则矜其车甲妇人能闵其君子焉】大搜于红革车千乗【左昭八年大搜于红自根牟至于商卫革车千乗】治兵于邾甲车数千乗【昭十三年治兵于邾南甲车四千乘遂合诸侯于平丘】楚子之游阙且四十乘【宣十一年使潘党率防车四十乘】宋华元之甲车犹不下四百六十乗【宋华元甲车六百六十乘】齐之会诸侯有兵车有乘车【前郊祀志桓公曰寡人兵车之会三乗车之会五】郑之赂诸侯有广车有軘车【左襄十一年郑人赂晋侯广车軘车淳十五乗甲兵备】此车制至春秋犹有存者秦汉而下亦间有之夏侯婴以兵车而破李由【本纪】公孙贺以轻车而出云中【本传】马燧以战车而威北方【唐马燧为战车冒以狻猊象列战于后云云威振北方】卫青之撃匃奴也以武刚车【本青击胡单于以精骑当之青以武刚车自环为营纵兵出击单于遁去】魏田豫之平代郡也以贠阵车【魏田豫征代郡北虏以骑击之豫以车为贠阵弓弩持满于内胡不得进遂舎而去】扁箱车用之足以擒颉利【长编神宗朝取两河民车以为战备沈括曰云云李靖于扁箱车以擒颉利】大车用之足以觧虏敌【李陵传陵之入胡卒与虏遇陵以大车为营引士于内千弩俱发虏觧去云云】两翼以进方轨徐行宋武以是削平僭乱【本纪】总召扁箱别为鹿角马陵以是破羗戎【本传】此皆用车之利也然有制敌之长技有制敌之竒谋长技手足也强弱之形系焉竒谋心术也成败之机系焉是故草浅地坚可驰可突【志书唐太宗李靖问对云云】而江湖洳沮则不可也【高宗绍兴三年上曰近有献车战者朕谓在人不在车既江湖洳沮之地虽有车骑亦何用】平原旷野可进可退【前晁错传】而川径险阻则不可也【同上】彼徒我车郑人有侵轶之虑此审势之隘也【左隠九年彼徒我车惧其侵轶我也】毁车为行晋人有败狄之功此察机之阨也【昭元年晋中行穆子败羣狄于太原魏舒曰彼徒我车所遇又阨以什共车必克请皆卒自我始乃毁车以为行敌人之未阵而薄之大败之】若夫车不得方轨之言不见用于成安君而泜水之战随败【前韩信赵成安君聚兵井陉李左车说曰井陉之道车不得方轨骑不得成列愿假竒兵三万人絶其后成安君儒者不用诈谋竒计信遂斩成安君泜水上】车战杂以马牛一用于房琯而斜涛之兵莫支【房琯】此又不审地利之失然则用以长技济以竒谋始为善兵矣国初用于西北制敌取胜车战为利澶渊之战李徳隆以大车环垒歩骑处中戎马因是而遁去【景徳初契丹入寇大将李徳隆以澶渊不足守命士卒掘壕堑以大车数千乗重垒环之歩骑处中戎马数万来攻其营御之遁去】阳城之胜符彦卿以拒马为行寨虏骑因是而莫御【咸平四年吴叔请复古车战之法曰卫青李陵田豫马隆皆以车而胜近符彦卿破虏阳城亦拒马为行寨夫匃奴所长者骑兵也茍非连兵以制之则何以御其奔突哉故用车战为便其制取当用者接其衡轭驾以牛车上致枪以刄外向间列士卒于车外贼至射之乃出骑兵击之此制虏要术也战之用车一阵之甲铠也故可以行止为营阵贼至则敛兵附车以拒之贼退则乗胜出兵以击之出则借此为所归之地入则以此为所居之宅故人心有依不惧胡骑之陵突也】行载兵甲止为营阵郭固之式马燧之旧制也【至和二年韩琦言郭固就民车约古制为之临阵御敌缓急易集其车前锐后方上置七枪为前后二拒此马燧战车行载兵甲止为营阵也又以民车之籍増为重箱高四尺四寸用革挽之吴起所谓革车掩戸挽轮笼毂是也琦以为可用于平川之地临阵人拆奔冲下营以为寨脚今令固自赍车式进呈试之以固为卫尉寺丞】驾以牛车上置枪刃吴叔之法卫青之故智也【见上】此固国朝用车之明验也然亦不轻用也若山径之蹊可用小车而不用大车其察形熟矣【范仲淹上仁宗议政云延安之西广川之东有贼界百余里侵入汉地唐马燧造战车行载甲兵止为管阵此路山坡大军难进当用小车二十辆银绢钱二十万赏有功将吏】干戈之际宜用兵车而不籍民车而度用审矣【北兵将入诏遣中贵人取两河民车为备民大惊扰一日沈括立御座侧神宗曰卿知借车之事乎括曰车战之利见于歴世臣但未知一事古人所谓轻车者兵车也今之民车重大以牛挽之日不能行三十里少雨雪则跬歩不进故俗谓之太平车恐民间不可用耳神宗喜曰无人如此语朕遂罢借民车】今由南而北直趋中原欲御冲突之势诚不可无车也然有米守信之智而后可极寨脚车之利【米守信知礼州遣李锡持新様流星弩拒马牌寨脚车山字甲八种来进】有韩魏公之谋而后能察箱车之用【至和二年初韩琦言郭固尝造车阵法以民之箱增为重箱高四尺四寸前后二尺高与箱等用革挽之云云】用车胜敌其别有八六韬言之详矣宜踵其轨辙云
　　舟师
　　江汉汤汤武夫洸洸此水战之始也嗟夫波涛汹涌敌人兴叹出没如神望者胆落自古国于东南者皆恃此以收制敌之功然鼓棹而一进退之势逐流而争上下之利非熟于舟师者不能也自周以后吴楚之争衡汉唐之平难三国六朝之战争未有不用乎此朱买臣治楼船而破东越【武帝时东越数反覆朱买臣因言发兵浮海直指泉南陈舟列兵席卷南行可破灭也上拜买臣会稽太守诏买臣到郡治楼船备粮食水战具嵗余买臣受诏破东越】杨仆发水军而平南越【元鼎五年南越反遣伏波将军路徳出桂阳下湟水楼船将军杨仆出豫章下滇水归义越侯严为戈船将军出零陵下漓水卑为下瀬将军出苍梧咸会番禺】汉舟师之效也孝恭大治舟舰水陆并进遂平江陵【唐河涧王孝防乃大治战舰水战圗下江陆俄逰荆湘道总管统水陆十三军破越】曹成王选歩舰二万人卒平希烈【韩文曹成王庙碑王姓李氏讳臯字子兰李希烈及授节帅江西聚兵大选江州能者教之歩舰二万人卒平之】唐舟师之效也然汉不志兵制莫得闻唐以志兵水战复阙愚尝推原其由盖汉唐之都逺在闗中固非舟师履歴之地虽或取胜亦间有之非若东南常用之技此史氏所以畧之也然汉以北方之将而能用东南之技唐以中原之人而能收功于穷陬者亦平时之素阅尔盖汉昆明有池所以为习战之所而唐人亦踵其故事以训兵焉所以得志于水战也噫以西北而用舟师非其所恃也而犹能成其功以东南而用舟师乃其所长也其可不加之意乎然用舟师之谋有二袭之以伏则必败窒之以坚则必败故善用兵者于二者之间而深究其利害耳试以东南所用之事而观之长岸之战吴虽败衂犹有后圗楚惟恃上流之险诧余皇之获狃于小胜以弱视吴故长鬛之伏一呼而已得之舟复失【左昭十七年】江上之战吴虽首兵畧不为备越惟枚以分屯鸣鼓以骇敌因其不诫夜以乗之故中军之袭继进而江北之师悉奔【吴语】楚以遇伏而亏军实越亦用伏而成骏功不然吴见舟以惑楚而求胜于潜师【定二年】非此术欤故曰师有潜伏则其谋在察微方曹公顺流而东也船舰弥望首尾相接扞敌非不固也而周公瑾以冲一进而船舰空于烈熖【三国志言刘豫州为曹公所破欲引兵渡江与鲁肃遇于当阳遂合兵因进注夏口遣诸葛亮诣权权瑜及程普等与备并力逆曹公于赤壁曹公军引次江北瑜等在南岸瑜部将黄盖曰今寇众我寡难与持乆然观操军相连船舰相接可烧而去也遂同时发火操军大败】方吴人之御晋师也江碛要害铁鎻横截御敌非不坚也而王濬炬筏一施而铁鎻截于长江【通鉴晋伐吴太康元年杜预向江陵王濬唐彬击破丹阳监盛纪吴人于江碛要害之处并以铁鎻横截之又作铁锥长丈余暗置江中以逆拒舟舰濬作巨筏数十长百余歩缚草为人被甲持杖令善水者以筏先行遇铁锥輙着筏而去又作大炬在船前遇锁炬燃之湏防融液断絶于是船无所碍濬克西陵吴孙皓曰北来诸军乃飞渡江也】不然董袭沔口之役突入断绁而破之【三国志董袭传】非此术欤故曰势有窒碍则其谋在攻坚愚谓有必胜之将无必胜之兵有可恃之谋无可恃之技此用兵者不可不审也国朝舟师之技未尝不讲而舟师之技未尝轻用何者用于西北非其所长也非其所长而冐用之终非可恃之具尔越逸川泽习性已乆遂立平河之军【江浙发运使杨允防捕海寇四十九人送阙下上悉贷之顾左右曰此等越逸川泽习性已久可团为水军以备舟楫之役以平河为名】江淮士卒素习于水遂立水虎翼之军【祥符六年诏诸道选江淮习水卒于金明池按试战立为水虎翼军初太祖立神卫水军及江淮平定不复振举上复置焉】其选之精矣兴国幸金明池以试戈棹之利【太宗太平兴国九年上幸金明池观习水战曰戈棹之战南方所利今万方平定无所施用习之示不忘战】祥符又诏金明池以试习水之卒【见上】其阅之勤矣然伐蜀之举舍舟而用歩骑卒以胜蜀【太祖征西川命刘光义出防州路伐蜀上出防峡地圗示光义曰防州有镇江至此我军泝流而上谨勿以舟争胜当先以歩骑陆行出其不意击之俟其少却以战舰夹攻之光义等至防卒如上所计】采石之役舍舟而立樯木卒以擒全赟【开寳七年闰十月太祖使郝守濬造黄黒龙船于采石矶跨江为浮梁先试于石碑口十一月移浮梁于采石系防三日而成不差尺寸王师过之如履平地吴将全赟领众十万将焚浮梁战櫂正明入奏请造战舰三百艘上曰全赟朝夕至若俟舰成固不及矣不若于洲浦间多立樯木全赟疑我师袭其后必不敢进明如诏防果擒全赟】岂非自用所长而不防其所短耶
　　马政
