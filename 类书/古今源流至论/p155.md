<!-- { "loadSidebar": true } -->
　　尝观司马迁之表将相名臣也首记大事君子于此知其职之当否【史记汉兴以来将相名臣表先大事记次丞相又次太尉又次御史大夫】又观班固之表百官也先论沿革君子于此验其制之是非【西汉百官表上论沿革下表论拜表】然合二表论之大抵载武帝分职之谬更制之过则知汉之官制莫善于汉初莫病于武帝也汉之初用丞相即御史大夫爲之灌婴薨而除张苍苍免而相申屠嘉【汉初以来将相名臣表】所以重国体也至武帝尽弃旧法李蔡之死御史大夫汤不迁而青翟以太子少傅拜【表元狩五年三月甲午丞相蔡有罪自杀四月太子少傅严青翟爲丞相】石庆之薨不拜御史大夫寛而拜涿郡太守刘屈甃【正和元年四月壬申丞相贺下狱五月涿郡太守刘屈牦遂爲左丞相】何轻哉汉初之用太尉特掌武事于朝廷大政亦间与之自勃爲太尉而攻陈豨亚夫爲太尉而伐呉楚彼时多因是拜相也【并本传】至武帝置大司马其权遂出于丞相之上卫青拜而已重其权霍光拜而复领尚书【卫青传青拜大司马而恩宠益盛又霍光传光拜大司马外典军马内领尚书云云】何重哉汉初之用御史大夫本副丞相其事权不敢与丞相埓高后欲封诸吕问左丞相平太尉勃而不及赵尧文帝钱谷决狱之问止及右丞相勃左丞相平而不及张苍【本传】其权任可知也至武帝防于功利乃专任御史大夫而使之自行不经丞相议造白金皮弊之事委御史大夫汤而丞相李严不之知【武帝初年张苍爲御史大夫议造白金皮弊等事李严爲丞相但充位耳】议徙流民四十万之事用御史大夫寛而丞相石庆不之闻【儿寛爲御史大夫与上议行封禅引九卿更进用事更不闗决于石庆是时议徙流民于邉四十万口上知庆老谨乃按御史大夫儿寛以下议】又何其甚哉此汉三公之制变于武帝也太常之职掌宗庙礼仪以列侯忠孝敬谨者爲之汉初此意甚重尔【汉表太常秦官掌宗庙礼仪又宋百官志汉制太常以列侯忠孝敬谨者爲之】至武帝之世多至获罪有陵桥道絶免者【孔诚】风发庙瓦免者【魏不害】由元狩而下夺爵免官者至二十八人【本表下】而尊奉宗庙之意失矣【并汉百官表下】光禄勲之职掌诸郎卫考其德行而进退之汉初此意甚美尔【后志本注曰掌宿卫掌宫掖门户典谒署郎更直执防宿卫考其德行而进退之】至武帝之世郎选以财而充补【武帝后入财者补郎】期门以武士而宿卫【本表】而选用郎卫之意坏矣廷尉所掌刑辟也汉初用张释之軰任之固有恤刑之心【本传】至武帝任张汤杜周之流而法令益滋【本传】甚者令诸官府各治其事不统于廷尉恤民之意安在哉【后补志云自武帝而下京师诸官府各置治狱以治事凡三十余所】大司农所掌财货也汉初用执盾襄軰爲之【按汉表高帝元年用执盾襄爲治粟内史自后更不除人至景后元年改内史爲大农令继年惠寔爲之】未闻有兴利之议至武帝任羊孔仅之徒而搉禁日严【武帝始令郡置盐鐡以大司农羊孔仅行盐鐡事】甚者均输有令告缗有令纷纷四出裕民之意安在哉此汉九卿之制变于武帝也丞相得劾幸臣汉法也【申屠嘉欲斩邓通戯殿上】自武帝游宴后庭而阉人遂恣由是有恭显弄权之祸岂所谓阉寺属太宰之意乎主爵掌治内史汉法也自武帝始分三辅而畿内间断由是有京兆尹劾丞相之弊岂所谓二卿则公一人之意乎【汉表上内史周官掌治京师景帝二年分置左右内史武帝更名右内史爲京兆尹左内史爲左冯翊主爵中尉爲右扶风云】去监御史而州郡无监忌之患汉初鉴秦之失也【汉皇表监御史掌监郡秦官汉省之】至武帝有部刺史之置州郡自截然于外刺史专达与丞相无与是外部之血脉不相关矣【汉表部刺史武帝元封五年初置掌奉诏条察州职六百石员十三人初丞相分遣使刺州】去加官而外朝有相通之善亦汉初惩秦之弊也【汉表加官侍郎左右曹诸吏散骑中常侍秦官】至武帝复加官之任凡小臣一得加官得入中朝亲近议论与朝廷相絶是中朝之血脉不相关矣【表所加或列侯将军卿大夫都尉尚书太医令太官令至郎中无员多至数十人给事中亦加官】自是而后一变而成帝权入尚书【成帝惩防显中书之弊遂罢中书置尚书五人】再变而光武任归台阁【光武不任三公事归台阁】人徒见流弊至此夫岂知其所自哉
　　礼【以齐家为礼之本】
　　四官各垂法而礼独不着于象魏【周礼天官太宰垂治象之法于象魏地官司徒垂教象之法于象魏夏官司马垂政象之法于象魏秋官司寇垂刑象之法于象魏春官宗伯无之】四官各有司而礼独名于宗伯【见上】礼之为用大矣哉葢藏于人心之微而不在于耳目观瞻之顷关于天地之大而非付于有司职掌之末尝观周礼一书经制大备冠昏祭祀秩秩乎其文吉凶军宾绳绳乎其典上而朝廷宗庙灿然有仪以相接下而闾里乡井欢然有恩以相交人以为周公之制度其悉详密也如此虽然有关睢麟趾之意然后可以行周官之法度【山语録注见下】知三代致治之意始可讲周官经世之务【山语録正心一事若深知而体之自有其效王氏之学葢未达乎此其治天下专讲求法度如修身之洁冝足以化民矣明道尝曰有关雎麟趾之意然后可以行周官之法度葢深达乎此　又熙丰君子虽通世务而所取为证者秦汉以下之事而已有为秦汉以上之説者与之争取不胜今之论事者多以三代为言实未必晓有能以三代之法与之剖析是非有不战而自屈者然须深知三代之意方可若周官之书先王经世之务也不可不讲】先儒固尝言之矣大抵自其身而刑于家闺门肃肃无以异于宗庙之间衽席雍雍无以异于朝廷之上内外有章宫庭有度此礼之行于一家也自其家而推之国君臣相正官师相规宫府俱爲一体上下合爲一心此礼之行于一国也诚以内治之不谨则礼法之不严家道之不谨则经制之不立是以成周圣人内朝燕佚必有师保正救之官而阉尹妇寺又皆属于冢宰之臣此风化之流行表着之观瞻葢在此而不在彼也观周礼者不验冢宰师保之职而徒取春官宗伯之任君子谓之不知务呜呼鲁用周礼识者以其爲未可动【韩宣子聘鲁见易象与春秋曰周礼尽在是矣又曰鲁秉周礼未可动也】秦未能用周礼诗人谓无以固其国【诗蒹葭刺襄公也未能用周礼将无以固其国焉】礼之爲用大矣哉汉唐之言礼陋矣诸将击柱何等威仪【叔孙通传】幸臣戱殿何等气象【邓通传】是朝礼未肃也旣祀宗庙又祀便殿旣祭郡国又祭园陵是庙礼未专也【韦元成传祖宗庙在郡国六十八合百六十七所而京师自高祖下至宣帝与太上皇悼皇考各自有陆旁立庙并爲百七十六又国中各有陵寝庙殿日祭于寝月祭于庙时祭于便殿日十四食岁三十五祀】后苍所纪徒显学校之阙【后苍传】曹褒所定又杂防纬之书【本传】习仪礼者徒善爲性【徐生】谈曲礼者指爲拘曲【王成传】彼见礼爲何物哉皇后亚献不免渎神【高宗封于社首以皇后爲亚献本纪】文昌祠先僭用音乐【叚文昌享祀先庙至用音乐荐之】何有乎吉礼元龄大臣至令夺服【房元龄传】茂宗尚在亦使借吉【张茂宗】何有乎凶礼以言其军礼则元宗讲武骊山三阅之余元振遽奏礼止【元宗讲武骊山旣三令帝亲阅之元振遽奏礼止帝怒军容不整引在下将斩之刘幽求张説扣马谏曰元振有大功有罪当宥乃赦死流新州卒】以言其宾礼则代宗故事宴曲江至使教坊倡诨杂侍虽御史风宪之司而亦与所谓贞观礼书【礼乐志太宗时定爲吉礼六十一篇宾礼四篇军礼二十篇嘉礼四十一篇凶礼十一篇是谓贞观礼】开元礼卷【元宗时乃诏正仲丘等定百五十卷是爲开元礼】礼阁新仪【元和未韦公肃又爲礼阁新仪】曲台新礼【王容威爲曲台新礼并礼乐志】彼安知礼之本哉葢尝因是考论汉唐之礼惟其不知造端立本于脩身齐家之説而徒求粉显设于具文观羙之际此礼云礼云所以有愧于成周也汉自爼上杯之语一闻而父子之礼缺矣【高帝纪】自僞游云夣之事一起而君臣之礼缺矣【韩信传云】吕后之横不能制而夫妇之礼缺矣故一传而有房闼专政之患【吕后纪】再传而有夫人并坐之丑【袁盎传】又再传而有外戚弄权之渐【田蚡窦宪传】汉之礼不明于家庭之间毋怪乎朝防祭祀之无度也唐自贞观有内慙之德闺门之礼紊矣【太宗妃赞】显庆多中决之政而朝廷之礼紊矣【高宗】垂拱有殱簒之奸而宗族之礼紊矣【武后改嗣圣爲垂拱尽殄诸李国号周】故一传而有斜封墨敕之滥【中宗时安乐公主用事降斜封墨敇云云】再传而有渔阳召乱之衅【元宗时安禄山反】又再传而有阉宦擅政之祸【宦官传】唐之礼不正乎人伦之本毋怪乎吉凶宾嘉之亡制也呜呼汉祖起自亭长亲与椎埋屠狗之徒抟取而仅得之唐之源流又出于夷狄之陋【晦翁语録唐源流出于夷狄故闺门失礼之事不以爲畏】是以君臣父子之大纲仁义礼乐之正统视之爲迂濶而不暇讲也惟我国朝自艺祖肇造以道立极以礼御世兄弟相传而天下服其孝弟【昭宪太后问太祖曰汝知所以得天下者乎上曰此宗祖及太后余庆也后曰不然正由柴氏使防儿主天下羣心不附故尔汝后当传位汝弟上曰敢不如母教遂召赵普立誓藏之金匮】父子相逊而天下服其孝慈【高宗禅位孝宗一堂父子尧舜揖逊】天作之配则如高曹向孟有安邦安国之功而无险陂私谒之行社稷之臣如杜富韩范有同心体国之忠而无狥私忘公之患程伊川谓自三代后本朝有超越古今者五事而推原其由葢以忠孝亷耻爲之纪纲之效【伊川语録注见下】吕微仲谓自三代后本朝百三十年无事而推原其由亦以事亲治内之法之验【伊川语録尝谓三代之后本朝有超越古今者五事如百年无内乱四圣百年相授受命之日市不改肆百年未尝诛杀大臣至诚以待夷狄此皆大体以忠孝亷耻爲之纲纪故能如此　长编元祐八年对读寳训毕吕大防进曰祖宗家法甚多自三代后惟本朝百三十年中外无事葢由祖宗所立家法最善臣请举其畧事亲之法事长之法治内之法外戚之法尚俭之法勤身之法尚礼寛仁之法】夫惟国家致谨于正心脩身之法加意于事亲齐家之本则布之朝廷宗庙达之内外上下未有不由乎礼也是故郊祀废典也而行于建隆【五朝寳训太祖建隆四年行南郊之礼】借田旷仪也而行于端拱【长编端拱二年行借田礼云云】明堂亦希濶之举也而行于皇祐【皇祐二年请季秋太享明堂】朝防有礼以十五条弹其失仪【类苑凡羣臣起居谢辞失仪者閤门使及宣徽使八十五条弹奏】婚姻有礼而以五礼存其名数此开寳通礼【开寳四年命刘温叟以本朝沿革之度广成此书凡三十卷号爲开寳通礼】庆厯礼仪【长编庆厯四年上新修太常礼四十卷庆厯新礼仪三十六卷赐脩书贾昌朝以下噐币】礼阁新编【天圣六年王皥上所撰礼阁新编】太常新礼【见上】可与太平六典相表里也噫继周百世损益可知礼仪威仪待人而行愚不无望于今日

　　古今源流至论别集卷三
<子部,类书类,古今源流至论>
　　钦定四库全书
　　古今源流至论别集卷四　宋　黄履翁　撰
　　厯代人才【论厯代人才得失】
