<!-- { "loadSidebar": true } -->
　　州兵
　　神宗有言艺祖养兵二十二万京师十万余诸道十万余使京师足以制诸道诸道足以当京师故内外无偏重之患深矣哉我艺祖立国之谋也神矣哉我神宗察治之智也【神宗尝曰艺祖养兵比二十二万京师十万余诸道十万余使京师内之兵足以制诸道诸道则无外乱合诸道之兵足以当京师则无内变内外相制无偏重之患天下承平百余年盖因于此王珪曰国朝兵制虽详莫能推明其意张璪曰非陛下神圣孰能知之】愚尝仰稽圣训逺阅歴代其治乱安危未有不由乎此古者六乡之内六军寓焉六遂之内军又倍焉此在内以为强本之地征徐以鲁伐貊以韩平淮夷以江汉此在外以为治乱之具【费誓鲁侯伯禽宅曲阜徐夷并兴东郊不开作费誓孔安国注徐戎淮夷并起为寇于鲁鲁侯征之于费地为誓众于鲁东郊之地　下文甲戌我惟征徐戎又韩奕诗王锡韩侯其追其貊奄受北国又江汉诗命召公平淮夷】二者不可偏失也尚矣至秦初销锋镝聚咸阳而陈胜至乘虚以外乱【过秦论又陈胜传】后复以重兵伐赵而汉高掉臂而入闗【章邯提内兵伐赵汉高帝遂入秦闗】内外不能相维此秦所以不支尔噫秦之覆辙岂不可鉴而汉唐之君复蹈之君子未尝不叹其谋国之踈也尝谓汉唐内兵之制其变适同而外兵之变亦无以异大抵始失于过重故盗贼有窃兴之便后失于过轻故牧镇有难去之患其本末有不难攷者且汉列郡有都尉佐太守典武职甲卒王国则以内史比郡守中尉比都尉侯国则亦有相秩比天下令长【前官表郡尉秦官掌佐守典武秩甲卒秩比二千石景帝更名都尉后百官志注汉旧仪曰大司空何武奏罢内史相如太守中尉如都尉添职是后中尉争权而互相奏常不和也后百官志侯国每置相一人其秩各如本县注曰主治民如令长同上中尉一人比二千石注职如郡尉主盗贼】每嵗八月会太守都尉令长相丞咸预各以其方之所习而课殿最焉【前高帝纪材官骑士习射御驰骑战陈常以八月太守都尉令长咸会都试课殿最也】巴蜀三河頴川之材官【按高帝十一年发上郡北地陇西车骑巴蜀材官】上郡北地天水安定之骑士【武帝元鼎六年发陇西天水安定北地上郡骑士】庐江会稽之楼船【地里志庐江郡有楼船官又卜式愿与昌习楼船者击吕嘉又伍被有浔阳之船又朱买臣傅为会稽太守诏到郡治楼船】是也然齐王发兵并琅琊兵而西以赴诸吕之难则外兵足以制内【诸吕谋乱朱虚侯如京师使人告兄齐王王遂发兵又并琅琊兵而西以二国兵入京师】亚夫将二十六将军往击吴楚则内兵足以制外【本传】汉初相制之意非不善也夫何都试一罢外备单弱【后百官志中兴建武六年省诸郡都尉并职太守而都试之役省闗都尉】于是北胡有变始置度辽官【明帝纪永平八年初置度辽将车屯五原漫栢】南蛮或叛则置象林兵【和帝纪永和十四年五月初置象林将兵长史官】羗犯三辅则置长安雍二尉【安帝纪永初四年匃奴宼常山初置长安二营都尉官】鲜卑宼居庸则置渔阳营【安帝纪建光元年鲜卑寇居庸十一月置渔阳营兵】然兵不素练战非素具临时取办每出輙北外兵终失于弱耳迨至盗贼竞起外始盛置立为积射【鲜卑延平四年鲜卑入上谷攻居庸闗复发縁邉诸郡黎阳营兵积射士歩骑二万人屯列卫要】募为防阵【西羗任道遣假司马募防阵士击零昌于北地】邉置义从【叚纪明传桓帝咸熹四年冬上郡由氐陇西鸟吾诸种羗共寇并凉二州纪明将湟中义从讨之】州为牧镇【灵帝从刘焉之请牧刺史新置牧】外兵既重内兵复弱盗贼虽衰牧镇已盛是以京师有变则边郡长驱而至董卓曹操之徒相继而入汉祚遂以鼎立此又矫重外兵之失也【董卓曹操皆以镇兵入京师】唐之府兵折冲都尉虽遥于诸卫军城守捉实散在于诸道每嵗季冬折冲将率兵马之在府者置左右校习战阵之仪歩队骑队之有其制击钲伐鼔之有其节国无不习之兵【兵志太宗贞观十年更号统军为折冲都尉别将为果毅都尉诸府总曰折冲府凡天下十道置府六百三十四皆有名号而闗内三百六十有一皆以诸尉唐初兵之戍边者大曰军小曰守捉曰城曰镇而总之曰道其军城镇守捉皆有使而道有大将一人曰大总管又唐每嵗季冬折冲都尉率五校兵马之在府者置左右校尉每校为歩队十骑队一皆卷矟旛展刀旂散立以角手吹大角一通诸校皆敛人骑为队云云】然府兵六百三十四所以三百六十有一在闗中固为重本计而复道二百有余分布错置亦为防外设唐初相制之意非不善也【见上】夫何更代法废诸府之籍不补折冲之将不迁【唐制张説以府兵为射骑然自是诸府士益多不补折冲将积嵗不迁士人皆耻为之】及范阳之变所过州县望风瓦觧如入无人之境外兵盖失于不补耳【唐禄山反范阳所过州县望风瓦觧又顔真卿禄山反河朔尽防独平原城守备元宗叹曰河北二十四郡无一忠臣邪】迨至诸镇之兵共起讨贼其后安史继乱中国云扰肃宗命李光弼等讨之号九节度之师大盗既灭而武夫战卒以功起行阵者皆除节度由是方镇相望于内地朝廷不能制而为姑息之政【唐兵志禄山反犯京师天子之兵弱不能抗遂防两京肃宗起灵武而诸镇之兵共起诛贼其后禄山子庆绪及史思明父子继乱中国大乱肃宗命李光弼等讨之号九节度之师大盗既灭而武夫战卒以功起行阵列为侯王者皆除节度由是方镇相望于内地大者连州十余小者犹兼三四天子不能禁则忍耻含垢因而抚之谓之姑息之政始时为朝廷患者河朔之镇及其末朱全忠以梁兵李克用以晋兵更犯京师而李茂贞韩建近据岐华妄一喜怒兵已至国门矣其他大镇南则吴浙荆湖闽广西则岐蜀北则燕晋而梁盗据其中自国门以外皆列于方镇矣】是以京师有变藩镇亦驱兵而至朱李之徒相继犯京【见上】唐族遂以裂此亦矫重外兵之失也嗟夫轻则盗贼以乘隙重则牧镇以据兵为国者安可不权其势欤国朝州兵之制有禁军有厢军有禁厢军国初以天下精兵萃之京师而其余者分布于诸郡以备战卫此谓之禁军【见卫兵门】宋有天下以来凡役使营缮不调于民皆兵役之此谓之厢军【兵志国朝以备战卫为禁军以给徒役为厢军各其州之本城由总于侍卫而兵部掌出号令又以厢军教阅者始号禁厢军后以为下禁军熈宁三年诏以禁军分五都法以检治厢军熈宁元丰之间厢军之数视祖宗时益重矣自三代后凡国之役皆调于民故民以劳弊宋有天下悉役厢军凡役作及诸营缮民无与焉故民力全固承平百年】熈宁取厢军之壮者而教之留之在城免其难役此谓之禁厢军【见上】然州郡所恃以为屏翰王室者惟禁军而已其始末可不论欤盖太祖惩前代之收藩镇之兵连营畿甸守卫皇居而州郡之兵不免有疲弱之弊至咸平以后循习日乆诸郡撤备【咸平三年王禹偁言太祖之初十分天下有其七太宗嗣业天下一家议者乃合江淮诸郡毁城湟撤武备者三十余年】后恐太弱乃募陜西之强壮为保毅简保毅之精卒为振武于是有保毅振武之禁军【咸平四年九月诏陜西民家出一丁号保毅军给资粮与正兵分戍守城垒遣御史吴倩与转运使同主其事凡得六万八千七百九十五人具縁邉兵上先选中者并陞为禁军号保防景徳元年陜西运使言西面沿邉诸州于保毅诸军内简集成振武军四十指挥自立北军邉声振戎不敢寇】康定以来元昊陆梁禁卫皆西乃籍民兵以补军籍陞厢军以充禁旅于是有保捷武卫宣毅之禁军【张方平言康定之末庆厯之初议刺民兵极论其害今日果然太祖朝兵不及十五万太宗朝不过四十万祥符已后稍稍消伏而因西戎阻命始籍民兵俄以补军籍陞诸州厢军以充禁旅陜西河北京东京西増置保捷一百八十五指挥武卫七十四指挥宣毅一百六十四指挥】庆厯间防窃内讧复于闽浙江淮间脩武备增指挥于是复有保毅之禁军【同上庆厯三年因王伦张海等贼于江淮湖浙福建诸路又添保毅等二十四指挥凡内外增置禁军约四十二余万人通三朝兵八九十万其厢军乡军义军不在此数】自是而后或刺义勇【治平初刺义勇军十五余万】或校厢军【见上】而兵始克大备在庆厯已有八九十万治平后有十五余万至于熈宁又不知其几矣祖宗所以权衡内外之势何其当耶然在国初常精在今日常惰岂非役之太过欤夫兵者不役役者不兵今诸郡所谓禁兵者大抵与厢军无异技巧工匠者若人也改借占留者若人也又或者常时执法物备呵导以为兵也若是而谓之禁军其不习于骄且惰乎求其所以教之则有儿戏而无法制也有赏赉而无黜责也器械之相角不能无精而不能皆精弓弩之俱发不能无中而不能皆中膂力无争战之苦而赏给有必得之利日未及昃返斾而归是旬教月教春秋大教反为官吏逰赏军级邀求之目何有于较艺春秋大阅差官按教反为路分钤辖骚扰州县之资何有于教阅禁军且尔厢军又何暇教乎夫州县之兵即殿侍之兵名曰在外实统于内更戍迭出于殿侍二司者皆精卒分于州县者皆惰兵盖殿侍二司了无他役而州县不専为兵故也是则熈宁私役禁军之制在今日不可不讲也【熈宁中私役禁军虽经郊叙复永不与亲民差遣】况国朝之制库曰军资官曰叅军务曰赡军而为守倅者亦先军而后州其于军事重矣讵可视曰期会故常而不加之意乎
　　屯田
