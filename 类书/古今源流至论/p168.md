<!-- { "loadSidebar": true } -->
　　汉之边防简于髙文而详于武帝之世唐之边防宻于太宗而踈于元宗之后夫自简而详者非曰得率然首尾相应之势也武帝喜功之过也自宻而踈者非曰得护风寒数处之要也元宗而下不知备边之道也盖汉自髙祖平城之围以匈奴数侵代地遂北置云中郡以备之【高帝十六年诏代居常山之北与夷狄边赵乃从山南有之逺数有胡冦难以为国颇取山南太原之地益属代】迨至髙后孝文匈奴知北边有备于是自陇西北地入【髙后六年匈奴冦狄道道属陇西　又文纪二年匈奴入北地】　然汉之边防亦不过此尔自夫武帝好大喜功始自遗祸而入冦之路始广不出上谷【元朔二年元狩六年征和二年】则出定襄代郡【自马邑军后五嵗之秋汉使四将各万骑击胡闗市下将军卫青出上谷公孙敖出代郡明年李息出代郡其明年春复遣卫青将六将军十余万骑仍再出定防数百里】其后又通西域欲以防其右臂【西域赞孝武开玉门闗通西域以防匈奴右臂】而单于之兵反自其所置之郡而入然后汉兵徃来于秦凉之北而不得息夫东之于辽西北平西之于张掖酒泉中之于定襄鴈门疆场广莫靡有定所有不胜其为防者岂非武帝有以速之耶唐世匈奴之患莫甚于吐蕃太宗之初为之防患矣天下十道分置都督而陇右一道乃居其八【地里志秦渭凉西四州中都督府鄯流沙四州下都督府】天寳之初昜为节度【天寳元年置十节度经畧以备边】而陇西节度之兵凡七万五千又附以劒南三万九百人【通鉴陇右节度治鄯州兵七万五千人劒南节度治益州兵二万九百人】其为西戎之患岂不极至自夫河北难作兵皆东徙其后吐蕃乗虚内侵【唐肃宗即位吐蕃助讨禄山大掠东都代宗即位以十万向塞】不数年间陇右数十州相继防没岂非谋事之踈以至是邪然尝论之汉之失于喜功唐之失于寡谋固不免有备御之难而能经略边事使夷狄尚不敢轻视中国亦不为无防也本始中匈奴常帅十余万骑南旁塞以冦而赵充国乃将四万骑屯沿边九郡单于闻之引去夫以四万骑分屯九郡而充国乃总领于其间非老将为谋之审耶【赵充国传古曰九郡者五原朔方云中代郡鴈门定防右北平上谷渔阳也四万骑分屯之而充国总领】太和中李德裕建筹边楼于劒南四川按南道与蛮相入者图之左西道与吐蕃按之右而弓弩甲胄人皆其素备总十一军而作仗义城作御侮城作柔逺城二边浸惧南诏东服夫以十一军皆雄邉子弟而制二边非德裕之善谋殆不能也【李徳裕传徳裕知劒南西川蜀自南诏入冦民失职徳裕至则完城创治乃建筹边楼按两道山川险要与蛮相入者图之右与吐蕃接者图之右又请甲人于安定弓人于河中弩于祁西由是蜀之器械皆犀利率户二百人取一人使习战谓之雄边子弟总十一军筑仗义城御侮城柔逺城于是二邉浸惧南诏请还所俘掠四万人】呜呼使汉唐任御边之寄皆如赵充国李徳裕之谋又何西北之足忧哉然观汉之单于鸣钟渭桥贡琛汉廷不至如前日陆梁之态而唐之吐蕃南诏相挺为患卒与唐终始者岂非汉之备边之防周思曲虑不若唐之踈略耶夫发武库以赡边兵【食货志边兵不足乃发武库二官兵以赡之】发少府以给边费【贾捐之传臣切以往者羗车之暴师大司农钱尽乃以少府禁钱续之】北边诸郡特藏兵器【汉成帝纪注如淳曰汉北边郡库官之边器所藏欲置令】西北二边分养苑马【汉仪注太仆牧师诸苑三十六所分布西边北边】其备甚悉矣徙边之民廪给衣食【晁错传陛下幸忧边境予冬夏衣廪徙民实边】北边骑士轺车不筭【前食货志率缗钱四千筭一非吏比者北边骑士轺车不筭】边民被害饥寒相失则天下共给其费【萧望之传金布令甲日边郡数被兵难饥寒天圣六年父子相失令天下共给其费】六郡良家子则给以期门羽林之选【地理志汉兴六郡良家子送给期门羽林以材力为官将多出名焉】其恤边优矣内郡有守有丞而已边郡又有长史以掌兵【百官表上郡守秦官掌治其郡秩二千石有丞边郡有长史掌兵马】内郡之县有令而已边县则又置障塞尉【后百官志边县有障塞尉】其设官又备矣彼唐之区画备御果若汉之详且尽欤毋怪乎唐之边患三百年间之无宁嵗也
　　举主【择于先而责于后】
　　择举主于未用之先责举主于已用之后此古今荐举之良法也方人才之未用某才之可使欤某徳之可任欤固难知其贤否之实吾惟择举主于其先俾尽其推毂之诚则得矣及人才之已用其果贤欤未贤欤某果效欤未效欤固当施其升黜之权吾惟责举主于其后以严其连坐之法则得矣择之于其先而人知所勉责之于其后而人知所惧则举亲举雠但守公道不敢以名器为房奁之物荐贤报国愿尽臣职不敢以私恩为桃李之地夫如是安有所荐之不实哉尝观汉唐盛时荐举之法最为得体尚髣髴古人之遗意汉法郡国可荐【终军传济南人太守闻其材甚竒之】公府可荐【叚防宗传五府举为西域都护骑都尉】为师者亦可荐【叔孙通传通为奉常通曰通有诸弟子儒生随臣久矣愿陛下官之帝悉以为郎】其荐贤之路亦寛矣夫荐贤之路寛意其有冗滥之弊然吴公荐贾谊【贾谊传河南太守吴公闻谊秀才召置门下】王商荐鲍宣【鲍宣大司马卫将军王商辟宣荐为议郎】叔孙通荐两生【本传】皆不失为猎猎声名之士抑何耶唐法有荐举余四十人者【出唐书杜淹参预朝议所荐嬴四十人后皆知名】有荐疏至三十人者【李吉甫执政谓裴垍曰此日人物吾不知为我言之垍即荐畧疏三十人吉甫荐于朝天下称得人】其荐贤之数亦多矣夫荐贤之数多意其有混淆之失然杜淹所荐而后皆果尔知名【见上本传】李吉甫所荐天下称为得人【见上】往往无幸位之弊又何邪愚尝熟考其由切观贡禹上疏元帝曰首相选举不以实及有赃者輙行其诛亡但免官【本传云云则争尽力为善进真贤举实应而天下治矣】其责举主之罪为甚严又观元宗敕京官刺史四府上佐各举县令一人视其政善恶为举者赏罚【通鉴元宗九年敇京官五品以上外官刺史四府上佐各举县令一人视其政善恶为举者赏罚】其责举主之法为甚详夫惟罪之甚严责之甚详为举主者将尽心于荐贤之职此无妄举彼无幸进又何疑其路之寛而数之多也然合汉唐论之而汉法又严于唐举狱吏有赃者贬秩【严顔年传】举茂才不实者削戸【张汤传张汤与张勃交髙其能元帝诏举茂才勃举汤司奏汤无行勃选举故不以实坐削户】举方正失礼者左迁【何武传武坐举方正所举者召槃辟雅拜有司以为诡众虚伪武坐左迁】此汉之得人也有由矣国朝用人之法一则曰举主二则曰举主视汉唐又逺过焉太宗尝语大臣曰若更不择举主何由得贤【太宗寳训上谓辅臣曰若不择举主何由得贤人】真宗尝语近臣曰不若先择主以类求人【真宗谓李至曰凡所举官多闻谬滥不若先择举主以类求人】此祖宗之明训也富郑公曰有德者然后知人之德有才者然后知人之才欧阳公曰廉者举清廉赃者举贪浊此先正之格言也【仁宗朝欧阳公论法举者廉者举清廉賍者举贪浊私者举请求余见仁宗朝经济録】上以是告乎下下以是请于上其讲明荐贤之道尽矣举京朝委之苏昜简陈恕【淳化四年诏苏昜简陈恕冦凖等采之于幕职州县官由举堪充京朝官一人】举御史委之乐黄自陈知微【天僖二年诏乐黄自陈知微于常参官举材任御史者一人】举三司判官则委李昉【太宗太平兴国八年】举监司则委张知白【天僖四年诏张知白等十二人举监司】夫以荐贤之责而切之平时素所称重之人其得人可知也然祖宗非徒轻委也尝观干徳之诏曰除授之制书举主姓名或不如举者并连坐也【干德五年诏翰林学士及常参官举堪充陞朝官一人除授之制书举主姓名或不如举者并连坐之】其切责之意甚严也是故吕祐之举东野日宣坐徇亲而贬【太平兴国四年举主许陈首诏吕祐之举堪充朝官各一人先是祐之坐举妻弟东野日宣贬秩上曰此可原前过取之】夏侯或举曹利渉坐徇势而劾【曹利渉乃利用之弟为赵州都监倚势诛劾始夏侯彧等三十二人荐上命劾之后赎金以戒缪举】崔能之任即墨未满嵗移职则罪举者之欺蔽【太平兴国六年魏羽上言曰瀛州録事郭进十年不代河间令崔能言前任即墨未满嵗移秩选任失于平均愿罪主者以肃欺蔽太宗曰上言若此可贵也】路垣之令余杭贪墨败露则劾漕司之妄荐【仁宗朝大理寺丞路垣之为余杭令贪墨上命追官运使等荐垣为京官并劾之】连坐之法严则荐贤之意公正澄源正本之论虽然责之固重矣而褒之未尝或后也太宗曰滥举者既惩其过所得实者当议酬奬【皇朝要览淳化四年太宗曰云云吕正曰陛下分功过明赏罚尽至公之道足以激劝】以此谕下人谁敢私举乎陈尧叟曰所举之人若任用后显有器能其举主特与酬奬【防要咸平四年冯拯陈尧叟曰所举之人若任用后显有器能明著绩用其举主特与酬奬不如举主即依法科罪】以此告君人孰不知劝乎陈升之任执政不敢私荐一士【职方郎中胡枚除知兴元府殊自失歴干执政皆不及复谒升之求荐升之辞以备位执政不当私荐一士】谢泌为谏议未尝妄荐一人【谏议谢泌居官不妄荐士或荐一人则焚香捧表望阙再拜所荐虽少无不显名】罚以惩其过赏以旌其能是以人人自勉不至植私恩而废公道也抑以论之荐人者固当任乎公被荐者尤不当干以私刘器之不通书政府乃所以能擢【温公荐刘器之充馆职因谓曰知所以相荐乎器之曰获从公游旧矣曰非也光居闲足下时节问信不絶位政府足下独无书此所以荐也】吕舜从惟勤于职事乃所以求知【吕希哲语人曰自少守官未尝干人荐举仲父舜从守官防稽或议其不求知者仲父曰勤于职事乃所以求知也】噫荐人者既公所荐被荐者不私所干又何患荐举之失职也昔陈防荐司马温公而下三十三人剡章遗墨炯炯不磨绍兴天子特为赏音呜呼安得荐人如古灵被荐如温国以为异日之美谈哉【绍兴元年诏曰近得陈防荐章草起司马光而下三十三人徳行言语政事文理皆所具备今宣示百辟卿士可亦各举所知得其人当受上赏其或不当宜坐罚】
　　章服【论古今章服异同】
