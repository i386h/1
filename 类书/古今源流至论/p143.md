<!-- { "loadSidebar": true } -->
　　古者以徳行考士而士心正后世以文艺考士而士习壊世儒皆有是言矣嗟夫举孝亷者浊如泥举隐逸者索髙价徳行果可得士乎愚尝推原其故盖古今人才一也成周人才出于学战国人才出于客汉之人才出于吏唐之人才出于科举时用里选则人才由里选而出时用科举则人才由科举而至以后世科目之后而欲用成周里选之法是犹结绳于书契乡饮于军市君子谓之不知务噫何代不生才何才不资世特恐考者非贤贤者不考耳且进士之科莫盛于唐而考士之法亦莫病于唐夫以张九龄之峭直刚方吸嘘云雨顔平原之忠肝义胆对越神明陆宣公之论谏仁义裴晋公之明哲保身【并本传】此进士诚莫盛于唐也然昌黎名儒三至礼部何蕃义士终身不第此犹可也齐皥以贵而不得举【韩愈送齐皥序云】王参元以富而不得举【栁子厚与王参元书云】是畏嫌而自私也钱徽典举而私擢李宗闵之亲【李宗闵传初钱徽典贡举宗闵托所亲于徽李德裕疏之】达奚珣典举而阴取杨国忠之子【杨国忠以其子暄举明经不中怒典举者达奚珣珣闻之大惊遂寘之髙第俄与珣同列】是徇情而自私也此考士之法莫病于唐也夫选之不精择之不审往往归咎于文艺是罪嵗尔国朝考士之法何如哉宋白典春官而苏王中选【宋白三掌贡举所取苏易简王禹偁辈皆知名而黜罢者众因致谤议】程羽掌贡举而张冦聨名【张咏尝谓人曰吾榜中得人最多谨重有雅望如李文靖深沈有德如王公面折廷争如冦公当方面则咏不敢辞是岁兴国五年程羽知贡举】至使人才流为数世之用谁之力与方平司文赋尚典要【哲宗时臣僚言往时举人路授倡为长赋几千言但为浮辞不求典要得方平摈而正之】欧公持衡文变浑雅【同上嘉祐刘几喜为怪僻句后欧阳革去其风复雅】至使文章以通经学古为髙者又谁之功欤大抵人物之消长文章之髙下皆任文衡者之责可轻乎哉不然王介甫以私学取天下士至有以雅为鸦之惠卿以己意取防问而当时皆讪前朝阿当世【见诗赋论防门注】文章人物为之一变向非元祐诸公出而正之则黄茅白苇之习殆何如耶【东坡谓王介甫欲以天下为黄茅白苇】然尝论之考校之术不可过于任法亦不可过于任情任法矫也任情私也过眼终迷日五色非主司自叹之诗乎【东坡遗李廌诗见科举门注】落却亲情卖至公非主司被嘲之诗乎【陈彭年有亲戚为所黜遂批其诗曰取他权势要明主落却亲情卖至公】此任法之弊也主司冬烘错认顔标【有主司取卷以顔标为顔鲁公之后取之后非是遂为举子赋诗曰主司头脑太冬烘错认顔标作鲁公】典举徇情私擢济川【开寳五年扈防知贡举奏进士安守亮等上以进士武济川材质最陋绌去济川乃学士李昉乡人昉知贡举上不恱防徐士兼诉昉遂覆试】此任情之弊也曰法无寛严精考得矣情无公私得人足矣若李廸落韵本有声也虽黜廸而取廸【景徳二年乡试得李廸以下先是廸与贾邉皆有名屋礼部奏名皆不与取其文观之廸赋落韵邉论当仁不逊于师以师为众时令就御试王旦议落韵者失于不详审舍注防而立异论不可取遂取廸而黜邉当时朝论大率如此】如是而废法何恶乎王复能赋素知名也遂私复而取复【王复王尚恭游谢希深欧阳永叔之门时科举法寛秋试府园醮防希深监试永叔圣俞为试官王复欲请懐州觧永叔曰王尚恭作觧元矣王复不行则又曰觧元非王复不可盖诸生文赋平日已次第之矣其公如此】如是而狥情可厌乎噫是故然尔业患不能精无患有司之不明行患不能成无患有司之不公为进士者又当自勉也或曰彩霓之韵未误而黜【范景文用彩霓字主文不知作平声盖不审沈约之论而黜人劝景文辨之景文不肯】刑赏之论见疑而降【东坡作刑赏忠厚之至论欧阳得之甚喜欲寘第一疑门生曽南丰遂降第二】此非行业之不精君子则曰宁求诸已不求诸人也或又曰火山军之名得之梦寐【主司或梦火山军得名后欧公所取卷乃刘辉也】王俊民之謡已播城市【王荆公与一主文相角识一卷正未相允间有一主文曰前城市间已说王俊民作状元矣拆号果王俊民】此又物理之素定君子则曰寕求诸我不求诸天也不然尚昆体以逐时好【天圣以来穆修尹洙欧阳唱为古文变西昆体学者从之其有习刘体者人戯之曰莫太昆否时学者皆尚昆体】阿新法以取髙第【见经义词赋门注】不惟有司耻之愚亦耻之虽然国家以文艺取士固也亦不専以文艺也宋祁甲科兄郊次之以文而取也然进郊而退祁盖弟不可先兄【天圣二年宋郊与其弟祁俱以辞赋得名礼部奏祁名第一太后不欲弟先兄乃推郊第一而寘祁第二】沈文通第一冯京次之以文而校也然升冯京而降文通盖贵胄不可先寒畯【皇祐初有官沈文通中第一仁宗曰朕不欲以贵胄先天下寒畯遂以冯京为第一文通第二】上之人未尝定以文艺也大名乡荐欲首选张公咏也公辞之而推张覃【太平兴国四年张咏与寇凖同赴大名举议将首荐咏咏以同郡张覃素有文行即率凖请以覃为冠】莱州觧发欲首荐蔡公齐也公辞之而推史防【蔡齐莱州人州举进士第一以书荐其里人史防而已居其次】下之人亦未尝校以文艺也夫以文墨考士而不以文墨拘以科目进身而不为科目累蔼然有成周徳行道艺之风噫盛哉唐人进士何足语此





　　古今源流至论续集卷十
<子部,类书类,古今源流至论>
　　钦定四库全书
　　古今源流至论别集卷一　宋　黄履翁　撰
　　治鉴纲目　【文公褒贬之意】
