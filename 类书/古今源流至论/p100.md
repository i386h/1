<!-- { "loadSidebar": true } -->
　　田不井授国有兵费粮以漕运士有饥色【孙子千里馈粮士有饥色】后之欲为富国足兵之计者不出屯田之制耳盖自文帝募民耕塞下已有屯田之説【晁错传错言守邉备塞劝农力本当世急务其畧云】自武帝遣战士田炖煌至盐泽始有屯田之规【前西域汉兴至于孝武始开西域自炖煌而西至盐泽往往起程而轮防黎渠皆有田卒数百人】成于昭宣广于魏晋而极盛于唐大抵汉之屯田以兵唐之屯田以民其余歴代或民或兵盖不一也汉自通西域始于校尉将卒屯田渠黎而车师前王庭専用戊已校尉【见上余见西域】赵充国既罢兵留屯田盖弛刑应募及淮阳汝南兵故曰九校万人郡骑伉徤胡骑各千倅马什二则为游田以防寇钞【赵充国】此非兵耶唐因军府以置屯田天下之屯凡九百九十有二或司农或属苑内或分诸州或以卿少循行或以御史莅输或有警以兵千人助防此非民耶【唐兵志】其他始屯渭水【蜀诸葛亮分兵屯田为乆驻之基耕者杂于渭滨】田荆州【晋羊祜镇襄阳垦田八百余顷祜之始至也军无百日之储及至季年有十年之积】则如汉人之制也任峻之募田【魏志任峻曹操以任峻为兴农中郎将募民屯田许下】隋人之立堡【隋高祖开皇二年于河西百姓立堡屯田】则如唐人之制也要之皆可省运漕而寛国费兵民俱便也然尚论屯田之制其说有三兵屯而不战则可以耕议定而不揺则可以耕命将帅以先士卒则可以耕何者春务方殷边尘复警秋禾方熟胡骑复蹂屯其可乆乎甲可乙否徒惮一劳彼是此非或惜暂费屯其可成乎应容师募稼穑为凂嬉逰连营耒耜所羞者尤不可之甚者三者而一失焉则难就矣诸葛之屯渭上【见上】张公谨之屯代郡【张公谨正观初为代郡都督置屯田以省餽运】皆养兵蓄锐而不废耕垦者欤金城之屯议者纷纷而充国卒违诏罢兵以成屯田之利【赵充国传】许下之田疑若旦攻夕战而不暇者而曹公独从枣秪之计而嵗得数万石【魏公曹操破黄巾恐军乏不足羽林监只建置屯田于许下嵗得谷百万斛】皆素有成谋而不惑异议者欤子仪躬耕百亩军士不劝而耕【代宗时郭子仪以河中军食常乏乃躬耕百畆将校以是为差军士皆不劝而耕卒成野无旷土军有余粮之效】娄师徳身衣皮袴士卒乐为之田【娄师徳为丰州都督衣皮袴率士卒屯田积有数百万】皆将帅率先士卒之验欤五代干戈之余所在土旷民稀农田之政往往残缺而不补国初始创营田务于唐邓襄三州杂置营田使于河北东西路【国初有屯田使屯田务襄唐邓三州有营田务如州通判陜西路营田招置使河东漕运兼东路招置营田使】夫创务以督其耕置使而劝其事务农之政可谓切至然以州而论则仅行于三州以路而论则才举于两路犹未继及于天下自端拱以来又置使于河东其后樊知古等出使则尽推其法于逐路而屯田之利始愽【端拱二年以陈恕为河东路招置营田使欲大兴营田当雍熈之间强胡累为邉害天子念守兵嵗广于是方田之法自此始是后开易水防鸡跖修鲍河之利边屯以次立矣时命樊知古等出使】时或调兵卒田河北【续通鉴王守斌田永兴以戍卒王沿之田河北以役卒】或调丁夫田襄阳【真宗咸平二年耿望知襄州置营田上中下三务调夫五百筑堤市牛七百头分给之】兵民盖通用矣然成说未定众议易揺作室道谋欲书掣肘此君子所深惜也故雍熈遣议臣于宿亳夀春襄邓之间得田可治者三十六万顷养兵待敌可也而任事者破其议而终莫兴焉【长编雍熈中遣议臣东出宿亳至夀春西出许颍转陈蔡之间至唐邓则得田三十六万欲脩耕屯之业天子尤意向之而任事者颇壊其计故功不立】淳化命屯田使于河北沿邉之地建田种植禾稼成熟将帅在责勤也而沮其议者颇众焉【淳化四年初何承矩至沧州即建屯田之议上意颇向之会黄懋以上书请知河北诸州兴作水田以承矩为制置河北沿邉屯田使承矩建水田之议沮之者颇众又武臣亦耻于营葺细作既而种稻又不熟羣议益盛几罢其事及是承矩载稻穗数车还阙下】是不特在神哲之时也中兴以来尤切留意书充国留屯之事其勉之也至【高宗绍兴六年上曰朕昨在会稽尝书赵充国以赐诸将但上下不能奉承】申建隆嵗课之法其督之也勤【绍兴十八年九月上曰淮南阡陌相望素号沃壤今皆为不耕之田良由州县不务招来安集以致流移未尽复业建隆初以戸口增置为守令嵗课之法宜令使部申严行下淮南官荘四十三耕田二百二十五顷官得万九千九百九十八石建康官荘三十九耕田一百八十四顷官得六千五百三十石】仿陜西弓箭手之规其谋之也审【诏令孟庾韩世忠措置将兵马为屯田之计体仿陜西弓箭手法所贵耕植渐广以寛民力】韩世忠田金陵【绍兴二年诏左司张纲等条具陈説及臣僚献议屯田尽一以闻中书门下言建康府南南北岸荒田甚广诏令孟庾韩世忠措置为屯田之计】岳飞田鄂州【岳飞任宣抚使日于诸军拣拨老弱不堪披帯官兵七千余人立为撞军名额専使营田于鄂州】王之竒田两淮【绍兴九年令知扬州王之竒措置两淮屯田】吴玠田梁洋【绍兴五年诏吴玠于梁洋等州措置官庄屯田今已就绪渐省餽运以寛民力】当时淮南官荘四十三耕田二百二十五顷官得万九千九百九十八石建康官荘三十九耕田一百八十四顷官得六千五百二十石【见上】其明騐可见矣今之为边计者果能行是防乎否也闻有措置屯田之衘者矣而率先士卒未闻也知有省漕运寛民力之议者矣而留屯省漕未知也间有充国枣秪之徒出为国计不以异议而揺则以小费而沮所以方成而遽废也夫今两淮之地沃壤千里淮之右如安丰如合淝淮之左如淮南如歩雷瑭之田既耕则淮之左可守芍陂之田既耕则淮之右可守屯田之利其可不兴乎昔邓艾屯两淮淮之南北计五万人什二番休尚有四万度六七年间十万之众有五年之食即今两淮之遗迹也【见上】今荆襄之区弥漫相望西出河洛不盈百里近可以通闗辅缀陇蜀逺可以俯视秦赵据上流鲍渠赤河之利既兴则樊城沔口可无屯戍之患屯营之利其可不兴乎昔羊祜之于襄阳减戍逻之卒垦田八百余顷始至无百日之粮季年乃有十年之蓄即今荆襄之遗迹也【见上】以魏晋且尔况今堂堂之天下乎今仿魏晋之故地参汉唐之旧规近边则以兵内地则以民兵责之将帅民责之守令以是而课殿最以是而考能否又安有难就之绪哉士饱而歌马腾于槽可旦夕兾耳
　　民兵
