<!-- { "loadSidebar": true } -->
　　愚尝考论古今人才髙下矣西汉当取其守大义不当取其务长者东都当取其循正道不当取其尚竒节三国处僣窃之时当考其心术两晋承浮诞之俗当贵其气槩唐人袭华靡之文当求其德行至国朝兴国以后时则在保治其人皆务大体景祐以来时则在任事其人皆持公心元祐之间时则在革弊其人皆守正论此权衡人物之公论也方西汉惩鞅斯峻刻之弊曹相国以清净浚其源周绛侯以重厚其流万石君东阳侯张廷尉以长者其波议论寛厚耻言人过守绳尺遵规矩谦谦然君子长者之风然恭逊有余挺操不立能革曩时之刻薄而不能禁末年之委靡是故身居相位持禄固宠【张禹孔光】名为宗臣厥角稽首【刘歆】奴顔婢膝谀唇佞舌伣伣伈伈无敢出一语岂非长者末流之弊而君子所喜称者汲黯正色淮南寝谋【本传】刘向抗防奸臣沮气【本传】使立汉之本朝者皆若而人则斗筲之莽必不敢垂涎汉鼎惜夫苏文忠公所谓西汉大臣徒守寻常及其衰也靡然如蛟龙释其风云之劳而安于豢畜之乐终以不悟者是也【东坡上韩太尉书西汉之间其大臣守寻常而不务大畧东汉之末士大夫多竒节而不循正道元成之间天下无事公卿将相安其禄位顾其子孙各互植私恩买田宅为不可动之计低回畏避以茍嵗月而皆依附儒术六经之言而取近似者以为口实孔子曰恶居下流而讪上恶讦以为直而刘歆谷永之徒又相与弥缝其阙而縁饰之故其衰也靡然如蛟龙释其风云之劳而安于豢畜之乐终以不悟使其肩披股烈登于匹夫之爼岂不悲哉】东都鉴光禹委靡之弊严光以髙节唱之李固杜乔以清名和之李膺范滂之徒又以横议群而咻之身负重名口清议壁立万仞凛然有不可犯之色然虚名相尚实效无补能立一时之风采而不能夀四百年之命脉是故刋章诛捕立禁根连朋旧屏迹忠义饮恨人之云亡邦国殄瘁汉之大势去矣岂非竒节末流之失耶君子所喜道者黄宪渊乎似道圭角不露申屠蟠见几而作不俟终日使居东都之末世者皆若而人则汉祚亦不至相继而亡惜夫司马温公所谓党人生乱世而以口舌救之撩虺蛇践虎狼士类殄灭而国随以亡者是也【通鉴论申屠蟠党人生衰乱之世不在其位四海横流而欲以口舌救之臧否人物激浊扬清撩虺蛇之头践虎狼之尾以至身被淫刑祸及朋友士类殄灭而国随以亡不亦悲乎夫惟郭防旣明且哲以保其身申屠蟠见几而作不俟终日卓乎不可及已】三国之人才魏则贾诩实良平之亚【本传贾诩传少时人莫知惟阎忠异之谓诩有良平之竒】杜畿当萧防之举【本传杜畿传太祖谓荀彧曰河东要地也君为我举萧何防恂以鎭之彧曰杜畿其人也】荀攸则顔子武不能过张旣则南仲吉甫不能逾【本传荀攸传顔子武不能过也余见张旣传】蜀则关张为万人之敌【本传张飞传程昱等咸称羽飞万人之敌】黄忠有冠三军之勇【本传黄忠传忠攻刘璋常先登防阵勇义冠三军】蒋琬负社稷之器【本传琬传诸葛亮曰琬社稷之器非百里之才】厐统非百里之才【本传厐统传司马徽称统当南州之冠冕】吴则周瑜可比方叔【本传吴周瑜传诸葛瑾歩隲连名上防周瑜入作心膂出为爪牙国忠义华夏是震虽周之方叔汉之信布诚无以尚】吕范可方吴汉【本传吕范传注忠亮笃直以忧公为先卞护修整加之恪勤与吴汉相类故方之】吕鲁肃入为腹心【本传吴主以吕蒙鲁肃为腹心寜凌统为牙距】寜凌统出为牙距【本传】三方鼎峙羣材辈出功业表表差强人意三国人才不为不多矣然所可称者惟蜀诸葛亮一人而已不得已而思其次魏之荀彧吴之张昭庶乎可也何者当英雄角逐之秋毛髪丝粟皆为世用徒知有功名而不知有道义徒知有吴魏而不知有汉室亮也出处无愧始终一节忠肝义胆对越神明求之古人则王者之佐董昭请加曹公九锡彧谓君子爱人以德不宜如此曹操挟天子之令以临吴昭谓天子之命不可与抗求之古人则伯者之佐【文仲子名见本传】二子虽不敢望诸葛之高风视诸子为有间矣夫两晋之人才西晋则有阮籍之志气宏放【本传阮籍传容貌瓌杰志气宏放傲然自得任情不覊而喜怒不形于色】王衍之风姿闲雅【本传王衍传神情明秀风姿闲雅】竹林胜游遗落世事【阮籍王戎】兰亭盛集耸动俗軰【王羲之】东晋则王之中兴第一贺循之当世儒宗【并本传】东山胜游风流相髙【谢安】南州望士名价増重【顾荣】东西相望代不乏人功名事业色色有之两晋人才不为不多矣然所可称者惟卞壶一人而已何者当魏末相尚通逹之士轻蔑礼法不事守节徒知有清谈而不知有职业徒知有私计而不知有公家壶也忠于事上亷于持身子孙慕王谢之为逹壶则责之逆贼苏峻之举兵壶则死之司徒不朝壶奏其罪御史有过壶劾其非两晋人才舍壶吾谁与归【卞壶】唐人当百年清明之防则当转移人心变化风俗乃増设课试窘束天下士于章句之间士夫风俗不本于行已者实自科目累之但闻唐文之变至于还淳则士夫所急亦可知矣而尚望其忠信习成亷耻道立哉夫王勃杨炯卢照邻骆賔王之长于文李白杜甫元稹白居易之长于诗沈佺期宋之问之精于文学常衮杨炎之长于制诰杜牧李程优于词赋挺然于科目之中者不少焉党永王而名节蔑闻【李白】附叔文而才猷靡邵栁宗元德行不谨文章何功焉吾之所称者惟韩昌黎一人而已回异端之狂澜耸后学之北斗忠犯人主之怒勇夺三军之气义可以开衡山之云节可以驯潮阳之鳄屹为吾道之砥柱其有益三百年之治者大矣此岂区区科目词章所能染其习哉
　　厯代人才下【论本朝人才之盛】
　　国朝自兴国以来蓬孛轩豁版图混一纪纲修明朝廷尊安是时也人才皆以保治为念寜取其器质重厚毋寜取其文采可人寜取其操履端方毋寜取其明快如意故沆之沉厚寡言得大臣之体【元城论本朝名相最得人臣体者惟李沆沆谓人曰沆在政府无以补报国家但以人主利害一切不行此大似失言然祖宗法极是稳便后人不知水旱盗贼恶逆之事上为之变色谓同列曰人主岂可一日不知忧惧也此两事最为得体】士安之饬躬谨行有古人之风李文定之寛大温和【李廸】吕正惠之持重识体【吕端毕士安以名节自厉天下称其清而其亡也帝曰士安君子人也朕东宫以至辅相饬躬谨行有古人之风】利害之议束阁不行恐有以害吾治【李文靖公为相凡建议务更张喜激昂者一切不用每日用此报国呜呼贤相思虑逺矣王荆公为相置条例司论天下利害尽变祖宗法益知赵中令李文靖得为国之体也】轻险之才摈弃不用恐有以变吾法【李文靖防莱公始与丁谓善荐于李文靖文靖曰斯人才则才矣顾其为人可以在人上乎莱公曰如谓者能抑之在人下乎文靖笑曰他日后悔当思吾言】则当时皆务大体何如哉自景祐以来侥幸之门开奔竞之风长政事委靡权纲废弛是时也人才皆以任事为贤寜忤大臣之怒而不肯缄黙而不言寜敛小人之怨而不肯诡随而自徇范仲淹革磨勘之法不以为忤【陜西用兵天子以仲淹士望所属防用防邉及夷简罢召还頼以为治然规模闳大论者以为难行任子之恩薄磨勘之法宻侥幸者毁谤浸甚而朋党之论滋不可解】杜衍封内降之防不以为拂【杜衍抑絶侥幸凡内降积至十数则连封而还之】夷简少失谏官至十余人奏其非【吕夷简因废郭后事孔道辅十余人叩镮伏奏其事】夏竦未去廷臣累十八防以挫其锋陜西之警琦则奋发自任贼人为之骨寒契丹之骜弼则慷慨请行辽人爲之屈膝三谏之诗传播中外【蔡襄作三谏诗称余靖欧阳修王素】徂徕之诵极谈德业【石介作圣德诗】则当时皆守公心何如哉自元祐以来新法之蠧未去熙寜之根尚存世道荆棘天下茅苇端人正士雨露洗涤是时也人才皆以革弊为心寜去新法之骤而祖宗之典故不忍弃寜逐奸党之过而朝廷之德望不忍失召吕公着于【元丰六年扬州召吕公着乗传赴阙】召司马光于陈【元丰八年枢宻司马光为门下侍郎自陈州召还言修身治心之要】二老来归众正相庆吕公则荐方正之孙觉有守之李常清端厚之刘挚才气之王岩叟【长编元丰八年吕公着荐孙觉方正有学识可充谏议大夫或给事中范纯仁劲气可充谏官或户部侍郎使议青苖等法李常清有守可备御史中丞刘挚资性端厚可充侍御史苏辙王岩叟并有才气可充谏官或充侍御史】司马公则荐博学之赵彦若难进之唐淑问明敏之范纯仁清立之傅尧俞【司马光荐赵彦若博学有父风内行修饬傅尧俞清立安恬滞淹嵗久范纯仁临事明敏不畏强御唐淑问行已有耻难进易退范祖禹温良寛厚修明无缺此六人节操洁正虽不敢遽言大任若使之或处防谏或侍讲读必有禆益自余如吕大防王存李常孙觉胡宗愈韩宗道梁焘赵君锡王岩叟晏安正范纯礼苏轼朱光庭或以行义或以文学闻望记其姓名随器能任使】古灵之藁至三十三人【长编熙寜九年哲宗初即位古灵陈襄荐司马公而下三十三人章藁司马光韩维吕公着乞诏还词苑或居经幄苏颂宜居编修孙觉李常范纯仁可充侍从苏轼曽巩可备文翰尹洙欧阳修注王存顾临可属危难林晞可以编撰李师中可当边帅傅尧俞有诤臣之风胡宗愈文醇行修刘挚置之文舘虞太熙可充台阁程颢可备风宪刘载薛昌朝当置台阁张载学行修明苏辙学与文称轼静厚过之孔文仲性醇行粹吴育端良质实吴恕器识深纯林英有才尚行孙奕士行林旦力行邹浩操履唐坰才翰郑侠敢言】文德之碑至七十四人【绍圣间元祐党籍自司马而下百余人逐州立碑文城曰元祐刘元党正七十四人余皆非是】诸贤以拯溺救焚之心为改弦易辙之举诏令一新老稚称快贤才相望夷狄知畏则当时皆守正论又何如哉愚尝论之自汉而下人才之不如古者有由也先王造成天下而学校之建师友之传父兄之诏尊经逹才使之知去仁无所成名卓然内具者与天地同其大则其视天下卑陬隘之趍若凂焉周衰此学之不明久矣故人才不失于委靡则失于矫亢不失于浮诞则失于华彩至国朝科目虽未能顿革前世然自国初止用词赋体尚淳厐无他破碎士夫心绪尚未多岐而又设三舘以养天下之才立六科以用非常之士云蒸雾滃项背相望庶可比先王观也噫此愚于此有感于世道之升降欤
　　吴楚人才人【才由地气所钟】
