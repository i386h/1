<!-- { "loadSidebar": true } -->
　　成周小史掌邦国之志外史掌三皇五帝之书则国之藏书也尚矣夫典籍之府上映奎壁图书之文下泝河洛其所以振文风昭世教者在是立人极续圣传者在是岂但充栋汗牛为太平之美观哉愚尝稽往古阅方来其斯文之或盛或衰或存或亡不知其几变矣然文不丧天道未坠地几散而复合几断而复续绵绵延延至今日尚亡恙也呜呼天耶人耶自秦人焚烈之余尺籍不收其所存者特愽士之书耳至项氏咸阳三日火亦皆煨烬惠帝除挟书之律而书始出武帝建藏书之防而书始集【艺文志孝武世书缺简脱礼壊乐崩圣上喟然而叹曰朕甚悯焉于是建藏书之防置写书之官下及诸子传说皆充秘府】成帝复求遗书于天下辑羣书总之而为七略而汉之书始备矣外有太常愽士之藏内有延阁广内秘室之府刘向校经传诸子诗赋任宏校兵书尹咸校术数李柱国校方技经传则有昜诗书礼乐春秋论语孝经小学之九种诸子则有儒道隂阳法名墨纵横杂农小说之十种诗赋其种有五兵书其种有四术数则曰天文厯谱五行蓍杂占刑法也方技则曰医经经方房中神仙也【同上诏光禄大夫刘向校经传诸子诗赋歩兵校尉任宏校兵书太史令尹咸校术数特医李柱国校方技其七畧故有辑畧有六艺畧昜诗书礼乐春秋论语孝经小学九种一百三家三千三百二十三篇有诸子畧儒道隂阳法名墨纵横杂畧小说十种百八十九家四千三百二十四篇有诗赋畧五种百六家千三百一十八篇有兵书畧权谋刑法隂阳技巧四种五十三家七百七十篇有术数畧天文歴谱五行蓍杂占刑法二种百九十家二千五百二十八卷有方技畧医经经方房中神仙四种三十六家八百六十八卷】光武中兴复好典籍明章继轨又加润色石室兰台充积弥盛东观仁夀纂集尤多而班固傅毅又依七略而为书部此秦之焚灭至汉始备也【隋经籍志两汉石室兰台弥以充积又于东观及仁夀阁集新书班固傅毅等典掌焉并依七畧而为书部董卓之乱献帝西迁图书缣帛军人皆取而为惟囊】自献帝西迁之余圗书缣帛皆为帷嚢四百余年所积之文弃置殆尽魏氏采掇遗逸藏在秘书分为四部总括群籍东晋之来虽几散失元嘉诸人复克补亡【同上魏氏采掇遗亡郑黙始置中经荀朂又因中经更着新簿分为四部总括羣书一曰甲部纪六艺及小学等书二曰乙部有古诸子家近世子家兵书兵家术数三曰丙部有史记旧事四曰丁部有诗赋图谱及家书大凡四部合三万九千九百四十五卷东晋之初李充以勉旧簿校之其见存者但有三千十四卷】谢灵运有目録四部王俭又撰述七志一曰经典志以纪六艺史记二曰诸子志以纪今古诸子三曰文翰志以纪诗赋四曰军书志以纪兵书曰隂阳曰术艺曰图谱又纪图纬方技图书之书【宋元嘉八年谢灵运造四部目録大凡六万四千五百八十二卷元徽五年王俭又造目録大凡万五千七百四卷又别撰七志一曰经典志纪六艺小学史记杂传二曰诸子志纪今古诸子三曰文翰志纪诗赋四曰军书志纪兵书五曰隂阳志纪隂阳图纬六曰术艺志纪方技七曰图谱志纪地域及圗书其书散见合九条】齐任王亮梁用任昉相踵部集其为卷不下二万三千余尔【齐永明中秘书丞王亮又造四部书目大凡一万八千三十卷梁初任昉躬加部集大凡一万三千一百六卷而释氏不与焉】此汉末之散逸至歴数代始备也自是而后一失于周师之入郢而江陵之典籍尽焚再失于尔朱之唱乱而洛阳之经史复散【元帝克平侯景收文徳之书及公私经籍归于江陵大凡七万余卷周师入郢咸自焚之后魏都燕代南畧中原租收经史孝文始都洛邑聚书于齐秘府暨尔朱之乱防落民间】三失于唐初砥柱之覆溺而东都之卷帙尽亡【唐艺文志初隋嘉则殿书三十七万卷至武徳初有书八万卷王世充平得隋书八千余卷太府卿宋遵贵监运东都浮舟近河西致京师经砥柱舟覆尽亡其书】贞观间命魏徴虞世南顔师古典秘监请求天下所藏其书开元间命马懐素禇无量修图书借録民间未见之文修书有院集书有院名儒实学出入校雠经史子集分为四部藏书之盛莫盛于开元【唐艺文志唐分为四类曰经史子集其着録者五万三千九百一十五卷而唐学者自为之书者又二万八千四百六十九卷云】至禄山之乱寸牍不藏而斯文复遗矣【同上禄山之乱寸简不蔵元载为相奏以千钱求书一卷】后苗发等使江淮发遗书又后郑覃请秘阁采经籍四库储书至是复全分藏于十二库之下至黄巢之乱存者已少昭宗迁洛而是书又荡然无余矣【唐艺文志后命苗发等使江淮采访至文宗郑覃侍讲进言经籍未备因语秘阁捜采于是四库之书复令分蔵于十二库黄巢之乱存者益少昭宗徙洛阳荡然无余】呜呼斯文夫岂终厄耶天开我宋五星聚奎典籍山积籖轴鳞集方建隆之始其书卷仅万一千耳干徳二年南征北伐稍稍间出史馆充备然艺祖犹切留意也求书之诏毎嵗下之【干徳四年】未几王礼渉弼等献千二百二十八卷江南李氏献图书二万余卷【开寳中并防要】太平则建三馆矣【见下】端拱则建秘阁矣【太平兴国中始建三馆东廊为昭文馆书库西廊为集贤馆书库南廊为少馆书库书籍正副端拱二年就院中堂建秘阁】祥符诏求书得卷万五千七百余【干符三年火燔崇文院及秘阁下诏求书得万五千七百四十卷】嘉祐诏求书得卷五百者与官【嘉祐五年诏曰今秘阁所蔵比唐开元旧録尚多逸篇士庶家上所阙书及五百卷者与官并国朝防要】秘阁峥嵘名山辉映绳绳乎星纬之联络也炳炳乎云汉之昭回也上以阐吾道不传之统下以夀斯文几息之脉文风自是而振起焉经学自是而发挥焉猗欤盛哉窃尝观世道之盛衰慨圣文之兴废毎于汉初有憾焉其他损益存亡皆未有闗于世教之大者何者圣经功用与天地并非诸子百家杂记小说之比方祖龙焚天下之书而愽士官所掌固自若也使髙帝入闗之始舍馆仅定而挈愽士所掌之书悉归防上与秦府图书并蔵之正第一机防也此时一失遂荡然于咸阳之火至孔壁壊伏生老方切切然求已脱之简吁已晩矣此愚不究祖龙焚书之日而咎汉祖入闗之始也虽然髙帝乃不事诗书之主萧何又旧日刀笔之吏又安知圣经功用哉
　　使【使命系国势强弱】
　　国势之强弱使命之重轻系焉使命之重轻敌情之敬忽系焉何以言之方汉帝之初兴也与项氏相持百战间其事无难于归太公者辩士如郦生隋何陆贾数子最号善口伐者帝尝于数子中遣之使楚楚傲然不聼迨侯生朝往楚壁暮归汉庭又何谈之昜也谓三子不足用耶则下淮南下南越亦非拙于词者谓侯生词锋说刃果异于人耶则史传寂寞絶无可书者呜呼此岂可以口舌争哉葢陆贾之使正刘项雌雄未决之时侯生之往乃楚弱汉强之日夫帷楚弱而汉强也则楚气已索固将求媚于汉之不暇是固侯生之所可以拱揖恐喝而动也譬如千金之家防奴弱婢人亦不敢昜其言至贩夫贩妇之徒虽得乌获为之用告人以言人犹得以侮之此强弱之势殊而敬忽之心变也吾观春秋以来三军暴骨罪在行人一言退师功在使命其倚重于说词也重矣然晋韩起羊舌之使楚也楚视中华藐若无人欲宫韩子而刖叔向以张其长蛇封豕之威能使楚子裭气专为之礼二子初无刧敌之论是孰使之然哉意晋国天下莫强而邻国为之侧席也不然防启疆对楚子之辞谓晋未昜侮侮将有悔则知非二子之力乃晋之势也【左传】郑得烛之武髙子产禆谌之善言也今日掉三寸以退秦师【烛之武髙】明日仗一语以沮晋国【子产】郑固頼以仅免而郑之为国卒至削弱而不能自振是何无济于事哉意郑国居小则秦楚昜至于交侮不然前日之郑乞盟逃盟岂无一言之足以中人心则知非数子之咎乃郑之削也大抵国势未张则竒辩无所施其巧国势已立虽微多言下大敌如发防耳不特此耳苏中郎一介行人耳卫律刧刺耳语不知其几单于百计欵留亦不知其几而中郎不惧不屈卒能寒毡裘之胆何也盖武帝犁庭扫穴之威戎心素慑则中郎仗汉之威灵必有所恃而无恐单于岂能久屈哉【出本】郑元璹特一辩士耳以孑然单车之身而往数百万精骑之敌而唇辩如流终能造太原之师何也盖太宗电扫霆击之兵气吞群雄则元璹赖唐之甲兵得以折其锋而夺之气突厥岂难服哉我国朝国势如太阿之出匣人心如太山之四维人才如斗柄之横汉其自为国也强矣是以皇华之车一出原隰布中国之威声伐夷狄之奸计毎毎至于成功方景徳北伐之时也曹利用一出果不敢违三十万之约【长编契丹冦河北州郡震动天子北廵至澶州敌骑已过魏州矣上不欲渡河驻南澶州陈尧叟劝之蜀王钦若劝之金陵冦凖劝上北渡髙琼赞之既至澶州士气百倍防有飞矢射其统军杀之契丹遂请和云云】庆厯全盛之日也提封万里精兵万骑将相一心法令素明富弼一语终不能加献纳之字【长编庆厯二年契丹聚兵幽蓟遣萧英刘六符求闗南十县选可使敌者群臣皆行富弼曰主忧臣辱臣不敢爱其死弼为接伴英称足疾不拜弼曰吾尝使北病卧车中闻命輙拜今中使至而君不起此何礼也英起使人掖而拜弼与之日开懐尽言英宻以主所欲告弼弼具以闻弼报聘见辽主曰北朝忘章圣之大徳乎澶渊之役若从诸将之言北兵无得脱者且北朝与中国通好则人主专其利而臣下无所获若用兵则利归臣下而人主任其祸今中国提封万里所在精兵以万计法令修明上下一心北朝能保其必胜乎曰不能曰就使其胜士马羣臣当之欤抑人主当之欤辽主首肯者久之曰寡人所欲得者以其地尔弼曰北朝欲得十县不过利其私赋今以金帛代之可以坐资国用辽主曰卿再至其以誓书来弼再徃中使赍书授弼恐书词异同宻啓副封果如所料遂急奏上召吕夷简问之夷简曰此误尔昜书而行辽主曰须于誓书加一献字弼曰不可曰改为纳字弼曰自古惟唐髙祖借兵突厥当时所遗或称献纳不可知其后颉利为太宗所擒岂更有此理辽主黙然于是留所许二十万誓书】加号自尊吴奎不贺彼自退听非畏吴奎之善辞也畏朝廷之分义也【吴奎墓志公使契丹辽加其主称号谒公使入贺公自以为使事有职贺无预也不为徃辽主畏其守义甚重之】俳优侮圣道辅斥之悚然知愧非惧道辅之虚言也惧吾国之礼义也【长编天圣四年孔道辅使契丹契丹燕使者优人以文宣为戯道辅正色曰中国与北朝通好以礼文相接今俳优之徒侮慢先圣而不之敬北朝之过也辽君臣黙然酌大巵谢曰天寒饮此可致和气道辅曰不和固无害】嗟夫使之有职尚矣诗有皇华之章语有专对之责周礼有象胥行人之官或下诏而求才【武帝纪】或设科而取士【武帝】或应募而为使【张骞】其择之甚精用之甚重也然吾之朝廷有可服之道吾之甲兵有可畏之实吾之将帅有可震之名虽无赵咨代魏之辞亦足以挫敌人之气昔我太祖择用武臣不识文字者待江南之辩使而卒臣江南富弼链金煆鐡言倾人听而使契丹日无损于无厌之求终身耻道其事天下之事势大畧可覩矣虽然此言立国者所当自重耳若使于四方不辱君命为使者宜加勉焉
　　律法【诸家言律法同异】
