<!-- { "loadSidebar": true } -->
　　唐人尝行是科矣而韩昌黎谓古之豪杰必惭是选【韩答崔立之书仆闻礼部有以博学宏词选者人尤谓之才退因取所试读之乃类于俳优者之辞顔忸怩而心不宁者数月】国朝亦行是科矣而杨山谓古人得已似不如此【山云试宏词乃是以文字自售古人得已似不如此】嗟夫设科本得士而反以累士又果何取哉然自郷举里选之法坏士之抱寸长挟一艺者其肯与草木俱腐不得不奋于科目之中况润色皇猷黼黻王言非老于文墨者谁能任之此唐人因隋国朝因唐于科举之外而设是科未可执二公之说以议词学也愚请先论沿革之制而后及于得人之盛则亦无负于人国家矣夫宏词之创于隋盛于唐见于志选举之详固不必论若我朝始于何时哉盖国初有宏词防萃科【陈彭年言流内铨选人许应宏词防萃科云云】有服勤词学科【丁度程琳皆中服勤词学科】或者此其兆欤夫是科之复盖起于绍圣罢诗赋之时也于时议臣建言采唐人宏丽秀异之目而谓词赋旣罢求天下应用之文故特复此科焉【神宗十三年髙冏白神宗以经术造士遂罢诗赋又虑不足以尽人才乃设词学一科试以杂文　又余见长编绍圣三年】其目有记序箴铭有表章露布有檄书戒颂每歳必试而所试特四题尔至于大观四年则以绍圣为未备而改为词学兼茂【建中靖国元年应试中宏词人不拘有无考任并除学官大观间谓之词学兼茂绍兴初谓之博学宏词】绍兴之二年则又以大观为未备而改为博学宏词其除去檄书而増入制诰者大观之法也其再复檄书而演为六题者绍兴之法也虽然此沿革之制也自唐以至今日其人材彬彬相望盖为是科之荣尔且论谏仁义其篇数百搜次成败其种五十规谏可尚也【唐陆贽传中博学宏词又赞曰贽论谏数百篇讥陈时病皆本仁义　李绛传擢进士宏词又云诏绛搜次君臣成败五十种为列屏帐便坐帝乃阅视】防勲淮蔡强藩屏气收功两河唐室中兴事业可嘉也【裴度传以宏词补校书郎又云时讨蔡数不利度亲身督战缚元济以归　杜黄裳传中宏词又云黄裳言王者之道在修己任贤而已帝纳之由是平夏剪齐灭蔡复两河自黄裳啓之】文塲弄权深摧其锋回纥恃功力沮其气其志节髙矣【郑絪传擢进士宏词窦文场诗功隂讽宰相进拟如统军比絪当作制奏罢统军用麻　萧昕传再中博学宏词科大厯中持节使回纥恃功廷责昕昕曰云云回纥大惭因厚礼遣使者约和】典司文衡无卑弱气掌直制诰有典诰风其文学纯矣【髙错传连中进士宏词科开成元年权知贡举帝曰比年文章卑弱今所尚差胜于前郑覃曰陛下矫革文弊以正頽俗而错乃能为陛下得人　崔元翰传举宏词知制诰其文粹温厚有典雅风】噫得人如唐之数子亦何有于昌黎必惭是选之说哉论事不及已之私则有丁度【事畧丁度祥符四年中服勤词学科侍从十五年数论天下事未尝及其私】事君不发人之私则有李熙靖【长通鉴云云】何正大也程琳则不屈于继明【祥符四年程琳登服勤词学科持重不挠不屈于李继明】谭世勣则不附于蔡京【事实】何刚方也段少连伏阁于明道【明道二年】晁咏之上书于元符【晁咏之少有异才苏轼曰此奇才也后举宏词】何鲠介也噫得人如我朝之诸公亦何有于山古人得已之论哉或者又曰王涯刘禹锡本博学宏词也而阿附匪人君子羞之【王涯刘禹锡应中博学宏词科涯附李训禹锡附王叔文】秦桧本辞学兼茂也而奸谋误国后世有憾焉【宣和五年】若是适为词科之累而又何足尚者嗟夫举秀才不知书举孝亷浊如泥自古皆不免有此然不可以一髽而讥百冠也然尝论之有宏词之名者必其有宏词之实夫穿贯古今网罗散失其学如此而后谓之博闳中肆外矢口成章其词如此而后谓之宏上之艰其选者所以重其选也下之疑其薄者毋乃自处于薄乎学问无穷文章无尽科目不可以茍得爵禄不可以滥取是必思若涌泉如苏颋【苏颋传元宗平内难书命填委颋所占授轻重无少差李峤曰舍人思若涌泉吾所不及】气备中和如许景先【许景先传辞旨丰美得中和之气】援准古谊如解事舍人【齐干传论议及诏诰皆援准古谊号解事舍人】文章显名如燕许手笔【苏颋传颋与张说以文章显号望畧等故时号燕许大手笔】然后可以展诏诰必敷奏机辩如新丰布衣【马周传周入关舍新丰逆旅又曰周敷奏机辩】通达国体如洛阳年少【前汉贾谊赞通达国体又本传洛阳之人年少初学】以论议则郎顗之于灾异【郎顗传顺帝时灾异屡见公车召顗乃诣阙拜章】以荐贤则孔融之称一鹗【祢衡传孔融上疏荐之曰鸷鸟累百不如一鹗】然后可以为章表清激浊褒善贬恶莫大乎诰诫观夫宁慰父老之心明谕天子之意则得体焉【选司马相如谕蜀父老文云云】运幕府之机奏武功之捷者莫大乎露布观夫马上占辞敏若宿成则有法焉【唐薛攸传云云】条陈利害警肃迩遐莫大乎檄书观夫千里论事若对面语则中度焉【房元龄传居府出入十年军符府檄驻马即办髙祖曰若人每谓吾儿陈事千里外犹对面语】托当时之事实垂铭镂以无穷者莫如铭必若华山之作髙标赫世半壁飞雨之辞可诵也补衮职之将阙防机微于未然莫如箴必若口戒之作室本无暗垣之有耳之言可佩也翼乎如鸿毛遇顺风沛乎如巨鱼纵大壑斯可以言颂襟三江而带五湖控蛮荆而引瓯越斯可以言记李商隐所谓皇王之道尽识圣贤之文尽知然后可以为博学宏词
　　堂除【唐国朝沿革之由】
