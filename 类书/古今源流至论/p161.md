<!-- { "loadSidebar": true } -->
　　太元果有得于易乎然刘歆嘲之【刘歆谓太元可覆醤瓿】严尤诮之【严尤谓此书必废】老苏东坡又起而讥之【老泉作太元论辨其说又东坡谓雄好为艰险之辞以文浅易之说如太元法言皆是】是其书未足论也太元果无得于易乎然桓谭称之【桓谭称其书必传】张衡喜之【张衡称太元殆尽隂阳之数】温公康节又从而推之【温公集注太元又邵康节观物外篇杨雄作太元可谓见天地之心者也】是其书未可轻也愚尝平心论之以一家之书而强合诸家之数此雄之所以失以大易之理而参决一已之见此雄之所以得善则存之否则去之则雄将无辞而诸儒亦无议矣且易有彖元则有首易有爻元则有赞易之爻有象而元之赞有测以元文而准文言以摊莹掜圗告而准系辞元固求合乎易也【温公读元易有彖元有首彖者卦辞也首者统论一首之义也易有爻元有赞易有象元有测测所以解赞也易有文言元有元元文解五德弄中首九赞文言之类也易有系辞元有摊莹掜图告五者皆推赞太元系辞之类也易有说卦元有数数者论九赞所象说卦之类也易有序卦元有冲冲者序八十一首隂阳相对而解之序卦之类也易有推卦元有错错者推八十一首而说之】然易之天五配以地十元也有五而无十【元数一六为水二七为火三八为木四九为金五五为土】易之六画【初二三四五上】加以六位【九六】元也有画而无位【初一次二次三次四次五次六次七次八次九】果易乎元以元文拟文言而元文不加之晬【太元以晬准乾】而加之中【元以中准中孚盖以卦气起于中孚故以元文加之中】元以首名准卦而或以一首或以二首【易一卦当六日七分元一首当四日半积之故以二首当一卦】果易乎是元亦不专合乎易也赞之初二以至于上九则有取于洪范九畴之数一与六共宗以至于五与五相宗则有取于洛书生成之数其为首八十一则黄钟之天数寓焉其为赞七百二十有九则十二辰之中数寓焉泰中之数三十六其用三十三而虚其三则太极凾三为一之数泰积之数始于十八终于五十四而合于七十二此则商徴益一上生之数【前律厯志】此犹可也六日七分之数唐一行所深非而子云自中至养则而效之而未敢乱其叙【孟喜惟易去坎离震兊存六十卦使每卦各主六日七分以当朞之日以中孚为冬至用事之始六日七分而后复受之　又唐一行谓孟氏六日七分之卦止于占灾与吉凶善败之事至于观隂阳之变则错乱而难行】牵牛起度之数蔡邕所力议而子云自中至养求而合之而欲应其度【前律厯志洛下闳作太初厯　又按元中首入牛一度周首入牛五度至养则为斗宿二十二度】疲精竭神于占候歩推之末噫亦劳矣自今论之夫复卦之所谓七日来复者谓自复而至于干自姤而至于坤皆六日尔而有隂阳之辨极其始终则至复与姤皆七日焉是盖天道之自然而复卦之所以善言天道者也而孟喜乃以私意附防之其说曰去坎离震兊以分主二十四气而六十卦之爻乃当三百六旬之数又自七分推之则其为数四百二十分每以八十分为一日则为五日四分之一而可以备其周天之数以中孚为冬至用事之始故六日七分而复受之果何者而合于七日来复之义也至太元之书始于中终于养凡八十一首以一首当四日有半而其所主者乃三百六旬与夫四日之半又以踦羸二赞而足其闰之数而六日七分之说兴焉是固有取于喜之说也抑不思六日七分之竒数果可合于七日来复之义乎借曰太元以虚三起数而七日之数止于六日七分则一日八十分之义果何义乎【易卦气震离坎兊四正卦各守其方余六十每卦六日则当三百六十日又以一日分为八十分五日为四日分四分之一为二十分总四百二十分分之六十卦每卦又得七分故曰六日七分太元每首直四日半八十一首凡直三百六十四日半又以踦赞诸半日又羸赞诸家皆以为当四分之一虽温公亦然】近代之厯冬至在斗二度其说本于戴记月令仲冬日在斗之数此亦天道自然而月令之所以为善言天道也而洛下闳乃以浅见揣摩之其说曰始于十一月冬至夜半甲子起牵牛一度验其日月如合璧五星如连珠而其数始定然自太初以迄于今朔后天三日气后天四日冬至之所在差天几三十余度果何为而合于在斗二度之说也至太元之书始于中而应于冬至之日以明阳气之萌故中首入牛一度周首入牛五度至于养则始为斗宿二十二度是固有取于闳之说也抑不思差天于三十度之间则四分之亏一者果能免乎借曰厯乆必差而盈缩进退不能为千万世之数则探端造始者果能逭其责乎【前律厯志洛下闳作太初厯元封七年仲冬十一月甲子朔旦冬至日在建星孟康曰建星在斗牛之间云云又杨雄传元三方九州二十七部八十一家二百四十三表一百二十九赞分为三卷与太初厯相应又温公注太元以为拟太初厯古厯四分之一在太初为千五百三十九分之三百八十五分实于四分之一増一秒不可以四分之一论也　又太元注每首之下列二十八宿中首入牛一度周首入牛五度养首入斗宿二十三度】虽然子云泥于诸家之数固不能无牵合之谬子云参于大易之学亦不可无真实之见夫子云当莽贤之世不事进取恬于势利独与严遵李仲元游则其学必有据矣夫以汉之正统而象七百二十九赞之正数以莽之闰位而取踦羸二赞之余分此其立论关于天地之常经古今之大义数耶理耶【马永卿问元城先儒注太元每首之下引二十八宿何也先生曰周天二十八宿三百六十五度四分度之一而太元七百二十九赞乃此数也永卿曰七百二十九赞分而为二合三百六十四度有半而不相应何也曰杨氏以半不可合故有踦赞羸赞应周天之数汉之正统以象歳也莽之僭窃乃闰位也先儒于踦羸之下注以为水火之闰而王莽传所谓余分闰位者盖为是也噫子云之数深矣】以断之首而得夬卦五阳去一隂之象以隂阳之象而明君子小人进退之义此其爲说切于造化之妙用治道之体数耶理耶【长编庆厯七年张揆注太元集解召见延和殿今探得断首且言惟易夬卦盖刚阳以决隂柔君子进小人退之象也上恱】昔韩愈读荀子欲合于理者存之害于理者去之有道之士于太元亦云
　　中说【论王通可疑者四】
　　潜虚一书温公所着也而或谓非出于温公【温公行状墓志不载潜虚】太极一图周子所作也而或谓非出于周子【张南轩太极图解或曰太极图周先生手授二程者也今二程之讲论答问见于遗书者独未尝及此图何耶】此中说一书虽有格言而不能免后人之疑者无怪也夫自鲁邹教息说铃纷纷得其传者盖鲜诸子之没自荀杨不能深入阃奥河汾王氏生于隋季动法吾夫子歩武质疑问难甚矣其类鲁论也遐想气象亦徃徃如沂水泳游时矣然所以滋后人之疑者有由也韩愈作原道篇仅有轲死不传与荀杨大醇小疵之说曽无一语齿及河汾可疑者一也【中序愈不称文中子云云见下】房杜王魏诸人尝游其门皆位将相非忘乎木落粪本之义者亦不见尊其师而立之传此可疑者二也【中说世家门人自逺而至河南董常太山姚义京兆杜淹赵郡李靖南阳程元扶风陈威河东薛収中山贾琼清河房元窦钜鹿魏徴太原温大雅颍川陈叔达咸称师北面而受王佐之道】关子明在太和中见魏孝文距通所生之年盖百二三十年矣而其书乃有问礼于关生之语此可疑者三也【录关子明事太和末余五代祖穆公曰谈汤穆公曰足下竒材也入言于孝文诏见之　又中说子尝问礼于关生遂退而求诸野】李德林卒于开皇十一年通才八歳尔而其书乃有德林请见子于长安之语此可疑者四也【王道篇子在长安时杨素苏夔李德林请见子与之言归而有忧色门人问子子曰云云德林与吾言文而不及理门人曰然则何忧云云门人退子援琴鼓荡之什门人皆霑襟焉】夫惟事迹之有可疑也于是世之议者始而惑继而毁终而驳之以为通之门人私为之増益其师说而房杜王魏之游其门者皆无是事焉吁有是哉【后人作驳中说者十卷】然尝观中序之论阅东郊之书而又参隋唐之史而后知王通之学不诬而中说之书可信也且退之不及于通非遗其人也愈方称孟子能距杨墨而功不在禹下正推明力排异端之功不称之者盖先功而后道之义【中序彼韩愈氏力排异端儒之功者也故称孟子能距杨墨而功不在禹下孟轲氏儒之道者也故称顔回谓与禹稷同道愈不称文中子其先功而后道欤犹文中子不称孟轲道存而功在其中矣】房魏不其师非弃所学也通之弟以言触长孙无忌王氏兄弟抑而不用陈叔达时撰隋史欲编世家而避太尉之权而不敢不传之者盖阁笔避权之过【东臯答陈尚书书曰贞观初仲父太原府君为监察御史弹侯君集事连长孙无忌太尉由是获罪时杜淹为御史大夫宻奏仲父直言非辜于是太尉与杜公有隙而王氏兄弟皆抑而不用矣季父与陈尚书叔达相善陈公方撰隋史季父持文中子世家与陈公编之陈公亦避太尉之权藏而未出重重作书遗季父深言勤恳季父答书其畧曰云云时魏文公对曰夫子有后矣天将啓之证也傥逢明主愿翼其道及仲兄出湖苏合杜大夫尝于上前言其朴忠太尉闻之怒】关生之问礼德林之请见非果可疑也特传述者错其歳月耳荀卿子游于齐居于兰陵近世儒者亦疑其时世以为非与齐宣王春申君相值谓刘向误序卿事可也并以为无卿可乎嗟夫通之为道明白正大盖扶世立教济时行道之学中之为说议论问答本乐天知命穷理尽性之书盖孔孟氏之流派而后来诸公之迳蹊也议者不味其言而疑其传不信其道而惑其人世无诸老大儒之论则河汾之学术沉没寂寥不着人间安得声名掀掲流传古今哉故其在唐朝也司空图皮日休皆尊其学以房魏数公真其徒大书于碑以示后世而文士又有请以王通氏陪从祀者使无其人容有是举乎【见唐书】其在我朝也柳仲涂宗之于前孙汉公广之于后【中序】而伊洛大儒又称为隐君子极有格言荀杨不到使无其人容有是论乎【遗书明道曰文中子本是一隐君子世人徃徃得其议论附防成书其间极有格言荀杨道不到处】噫河汾之学不幸史失其名而起或者毁驳之议亦幸而世有公论而得诸儒辨明之力然又论之中说一书固有述作之功而不能无侈大夸诩之言固有羽翼之助而不能无僭拟妄诞之咎何者以董常而比顔子以公卿问答而比孔门之诸弟以陈思王而比季伯之逊以荀氏之二仁而比殷之三仁其通之自处则欲与夫子而齐驱呜呼学歩邯郸而失邯郸效颦西子而失西子何通之不量力也固宜起后世纷纷之论善乎紫阳先生之论通也虽称其过荀杨而咎其拟夫子虽喜其明世变而惜其阙大体诚确论也然则中说之书岂得谓合乎中之义哉【晦庵语録中说一书都是要学孔子论语说泰伯三以天下逊他便说陈思王善逊论语说殷有三仁他便说荀氏有二仁又以公卿大夫来相答问便比当时门人弟子　又同上王通自比孔子殊不知秦汉以下君臣人物斤两已定云云然王通比荀杨又别于事上讲究得精故于世变兴亡人情物态更革沿袭施用作为先后次第都晓得只可惜不曽向上靣透一层于大体处有所欠阙晦翁晚号为紫阳先生】愚故曰杨雄作法言而言未必可法知几作通史而史未必皆通王通作中说而说未必合中
