<!-- { "loadSidebar": true } -->
　　古者藏富于民后世藏富于国又其后藏富于府库世儒皆有是言矣噫亦尝观其用之之意乎夫内庭之费外朝之所不及知宫掖之藏有司之所不敢问固也然使其均节之有人出入之有度则虽籍而在内内犹外也名而为私私犹公也何歉乎尝观古今公私之意矣周人制于冢宰冢宰大臣也故不敢有侈用之心汉初属于少府少府外朝也故亦无渗漏之至东汉歴唐率以阉人主之而财用始専为私用尔我朝举内帑之财而属于三司之使其亦成周之意欤尝观周官之书有太府有玉府有天府有外府有内府皆王之府藏也凡颁其货于受藏之府颁其贿于受用之府则太府掌之凡良货贿之藏以共王之珠玉则玉府掌之凡藏国之寳镇寳器则天府掌之而外府之职则掌布之出入以共百物之用内府之藏则受九贡九赋之货贿以待邦之大用别而言之府库之名不同合而言之皆圣人之所藏也然而内府之藏所以待邦之大用者尤异于他府【内府掌受九贡九赋之货贿以待邦之大用凡四方之币献金玉齿革兵器凡良货贿入焉凡王及冢宰之好赐予则共之】而受九贡货贿又出于太宰之手以此知周人之积所用者邦用所受者太宰又安有一己之私乎汉人财赋分为二品其一以给国家之公用则司农之所掌其一以给天子之私养则少府之所掌至其财之所入则田租均输司农事陂泽市租少府事也【官表大司农掌谷货属有均输官少府掌山海池泽之税以给共养】尝观哀帝发武库兵送董贤毋将隆奏武库兵器天下公用国家武备缮治造作皆度大司农钱大司农钱自乗舆不以给共养共养劳费一出少府是不以本藏给末用不以民力共浮费【毋将隆哀帝即位迁执金吾时侍中董贤方贵上使中黄门发武库前后十軰送贤及上乳母王阿舎隆奏言武库兵器天下公用国家武备缮治造作皆度大司农钱大司农钱自乗舆不以给共养共养劳赐一出少府盖不以本藏给末用不以民力共浮费别公私也】及观元帝世贾捐之言往者暴师曾未一年兵不逾千里费四十余万大司农钱尽乃以少府禁钱续之【见国用条注】是又以私藏为公用以内帑为外费夫大农公用也而天子不敢私用之少府私用也而大农得公用之私不得以伤公而本得以资末亦良法也况少府外朝之臣而得主内庭之物故宫掖无横出之私阉宦无干预之弊尤汉人之美意又安有一己之私乎东汉始以山海塩铁而归之郡县出少府禁钱而属之司农非不可也【后百官志郡国铁官本属司农中兴皆属郡县余均输官等皆省又汉承秦凡山泽陂池之私名曰禁钱属少府世祖改属司农】然宫中私用一切皆于司农取之而司农又不尽应其求章和以来不能堪此于是别自立监而用阉人领之【章帝章和元年宫中别立一监命阉人主之】而桓灵诸君每叹天子无私财而开鸿都卖爵以为私藏矣【灵帝光和元年初开西邸卖官初帝每叹桓帝无私财故卖官聚财以为私藏自闗内侯虎贲羽林入钱各有差】夫宫掖之费在内所不能免而使一切取办于外庭则固有其制而不得为者此所以计出于亡聊而有为库之私也唐始以财赋所入皆在左藏盈虚之数太府上之出纳之数比部覆之非不可也及第五琦不能禁豪将之求取乃悉纳之内帑天子以给取为便而天下公赋皆为天子私藏有司不敢计而弊端舞弄于孺宦之手至杨炎请出内帑以归有司当时方喜有贞观之风未几卢杞一用而炎卒贬死前日之法尽变异时琼林大盈第为己蓄而不计邦用之虚盈矣【杨炎传徳宗即位拜门下侍郎同平章旧制天下财赋皆入左藏库而太府四时以数闻尚书　部覆出纳举无奸欺及第五琦为度支塩铁使京师豪将求取无节琦不能禁乃悉租赋进大盈内库天子以给取为便故不复出自是天下公赋为人君私藏有司不得计赢少而宦官以冗名持簿者三百人及炎为相言于帝曰财赋者邦国大本而生人喉命先朝权制以中人领其职五尺宦防操邦之柄豊俭盈虚虽大臣不得知则无以计天下利害请出之以归有司度宫中经费一嵗几何量数奉入不敢以阙帝从之后炎贬死岭表卢杞用事而琼林大盈复命宦者主之】夫东汉之别监唐人之大盈是亦周汉内府少府之制然不归于大臣而归于孺宦不属于外朝而属于内庭帐籍无攷奸弊肆出以啓异时宦官之恣此其所以为失也成周之意一失于东都再失于唐寥寥千载而能追其意者其惟国朝乎昔我艺祖皇帝斩刈蓬蒿混一版圗梯来索引之国奉琛相望岭表海峤之邦入贡不絶府库充盈林积山阜遂别建内帑以藏之时干徳之初年也【编年国初天下尽入左藏库干徳初府库充溢太祖尝顾左右曰军兴饥馑湏预为之备若临事厚敛非长计也于讲武殿别为内库以贮金帛】夫上不归于有司下不散于尔民而第藏于府库之私我祖果何意哉噫孰知圣人深长虑欤太祖尝语左右曰军兴饥馑须预为备临事厚敛非长计也遂别为内库以贮金帛我祖之意为民计也则内帑之立私耶公耶【见上】又尝语近臣曰朕悯八州之民乆防契丹俟蓄满五百万缗以赎山后诸郡我祖之意为国虑也则内帑之立私耶公耶【寳训太祖别库曰封椿库每嵗国用之余皆入焉尝语近臣曰石晋割幽燕诸郡以归契丹俟蓄满五百万缗以赎山后诸郡】圣人用心与天地同其公与民臣同其情于此可见矣列圣相承铢积寸累为民而守无毫髪私货泉金帛分命有司専职守也【长编太平兴国二年命贾黄中程能冯瓉分掌左藏二库先是货泉与金帛通掌乆储蓄盈羡始分命之】牙钱匣藏叅验定数防防漏也【熈宁二年神宗谓辅臣曰太宗时内藏财货每千用二牙钱记之名物不同所用钱色亦异他人莫能晓也尝匣而置之御阁以叅验帐籍中定数晩年尝出钱示真宗曰善保此足矣今守内藏臣皆不晓帐籍闗防之法当更择人领之】不特此尔金帛虽多不敢私用真宗训之【五朝寳训真宗尝幸景徳殿库阅所积金帛谓左右曰每念四方输赋不易金帛虽多朕亦不敢私用】朕于宫中一无所费仁宗戒之【长编庆厯二年罢左藏月进钱千二百缗语辅臣曰此周公所谓供王之好用者朕宫中无所费并以赐将官】在上之训戒为如何宫中私费孙甫有谏【庆厯二年孙甫言景福内库祖宗以备非常之用近嵗诸路物帛多入内库内外尽疑宫中之私费唐置琼林大盈二库率供燕侈今日景福之积颇类唐之二库】近幸侵渔吕诲有諌【治平元年吕诲言内帑奉宸库非有司闗掌外臣莫得知具登耗如闻禁中取用尚未节加之近幸因縁侵渔一旦有事何以枝梧】在下之规儆又如何异时三十库之羡侈为歌诗皆歴圣积累俭约之所致【元丰元年上每愤契丹倔强慨然有复幽燕之意即景福殿库聚金帛为兵费是年始更库名制诗以揭之曰五季失圗玁狁孔炽艺祖造邦思有惩艾爰设内库期以募士曾孙保之敢忘厥志凡三十库后积羡赢又揭以诗曰每干夕惕心妄意遵洪业顾予不武姿何以成戎防】至有军国经常之费又皆取而为吾国吾民之用非徒为是蓄积也明道出禁钱以赐三司【仁宗明道二年以内藏钱百万赐三司初三司以用度不足假于上上曰国家禁钱本无内外盖以助经费也】庆厯罢月进钱以赐县官【见上】此则为经费之助也皇祐出内藏库绢以籴军粮【通鉴仁宗皇祐二年冬出内藏库缗钱四十万防绢六十万下河北使籴粮草四年又出内藏库钱三十万缗绢十五万疋下河北助籴军粮】至和又出内藏库钱以籴军储【通鉴至和初出内藏库钱三十万助军储】此则为军食之费也陜西愽籴以济饥民则赍奉宸银三万两【寳训庆厯四年遣内侍赍奉宸银三万两下陜西愽籴粮麦以济饥民】河北水灾欲行赈贷则出内藏绢三十万疋【嘉祐元年出内藏库绢三十万疋银十万两赈贷河北水灾】非为民用乎河北赏军此公费也而亦出内库之帛【皇祐二年出内藏库绢五十万下河北陜西河东以备军赏】河北买马此外帑也而亦赍奉宸之珠【神宗熈宁元年诏出奉宸珠二千三百四十万付河北四防鬻之别封桩以备置马】此非兵用乎以至平荆湖则用之祠郊丘则用之【真宗出陈彭年所撰内藏库记示王曾太祖以来有景福内库先帝改此名所储金帛以备军国之用非自奉也二帝之平荆湖西蜀岭表江左河东亲祀郊丘所费巨万皆出于是寳训】皆非为一己私奉尔噫此犹未足见圣人之公心也自汉唐以来内帑蓄储一出阉寺而外庭不得过而问焉景徳中真宗令内库取索必经三司【真宗幸景徳殿库曰此库金帛最多不敢私用自今非时取索必经三司出纳】景祐中程琳为三司使禁中所取輙覆奏罢【景祐元年程琳为三司使禁中有所取輙覆奏罢之内侍言琳専琳曰三司财赋皆朝廷有也臣为陛下惜耳】财之所用既为国费财之所主又归大臣此与周人冢宰之意均尔汉唐之君得无有腼面目乎今天子仁俭有菲食澣衣之徳宫闱简约无金瑰珠砾之侈累累丘山浩浩江海不待言耳然祖宗之内藏为幽燕设也今日之内藏亦为祖宗计可也昔神宗歌景福库之诗曰五季失圗玁狁孔炽艺祖造邦思有惩艾爰设内府期以募士曾孙保之敢忘厥志愚愿圣天子以此为训【见上注】
　　州县财
