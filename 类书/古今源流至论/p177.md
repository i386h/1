<!-- { "loadSidebar": true } -->
　　世之论律法之善者莫如司马迁而论律法之失者亦莫如司马迁夫迁世为太史最精律法以律之一龠而推日分以律之九寸而得甲子此非善知律者不能也【前津厯志迁言厯记废壊乃语与方士唐都洛下闳等议造汉厯其法以律起日律容一龠积八十一分则一日之分也与律相终律长九寸百七十一分而终复之而复得甲子】然攷之律书其所议论其所推筭而其失滋甚且迁之黄钟九寸盖以九分为寸以十分之寸约之得八寸十分一而乃谓之七分之其失一也【史记律书】迁之钟分丑三之下有二其实位生之法而妄论余分其失二也【同上】夫以迁之长于律学尚不免有异同之疑况纷纷诸子乎若记礼六十日皆用五音而京房用七音隋史乃谓房与康成同其数何疎耶【隋律厯志梁武帝作钟律纬论按京马郑蔡至防賔并上注】迁之律至防賔重上生而固则以次下生晋史乃谓迁固同其律何缪耶【史记应钟上生防賔之又上生为仲吕至前汉律厯志则不然应钟上生之法云云下生仲吕又晋志云云】至后世影响之论道听涂说同声是非又乌知其得失哉善乎沈存中之说曰汉志言数乃律吕长短立成法耳为史者见其数浩愽乃曰隂阳合徳化生万物是犹得币帛杵指为防凤胫骨而立胫庙也呜呼指为胫庙而尊敬之犹可言也妄为可否而寘议焉岂若阙其所不知者乎求声以律造律以黍此古今不昜之论者【唐礼乐志】而世之议者何其纷如也盖有正声有子声有五声有七声如迁如固如房如沈重【沈重依京房之法作三百六十律】皆用正声也【前律厯志云云又本朝陈旸曰五声十六律乐之正也】如康成【注礼记】如郑译【作八十四调百四十四律终于十八声】如孝孙皆兼用子声也【唐礼乐志祖孝孙等定乐云云】迁之著书固之作志康成之释礼皆用五声焉【史记并前志与周礼注云】房之六十律重又广之为三百六十律译与孝孙之八十四调而广之为百四十四律皆用七声焉【唐礼乐志郑译牛宏彦之之徒为三百六十律又祖孝孙考以古声凡八十四调用七声】此声之不同所以致辨也至于絫黍之法地有肥硗不同也年有丰耗不同也此黍之所以为难定也【皇祐四年范镇上书云云此秬黍为非是一也】于是有更用粟者有用禾秒者有以蚕丝有以马尾者而又有用人指者此絫黍之法既废所以致辨也【同上此律之为非是二也又见后】国朝景祐中李照损钟磬之十六而为十二冯元从而驳之元之议不胜于是正声五声用焉【长编仁宗景祐二年李昭言钟磬十六枚止资十二冯元等驳之】元丰中刘防合四清声而为十六杨杰因而赞之防之议得行于是子声七声复用焉【同上元丰三年刘防言十二律之外有四清声也杨杰云云】然昭之乐欲减和岘之制而铸工私减不之知昭号为洞晓音律而其所制或杂郑卫是其声未始有定也【同上厥后李昭参考和岘之徒则是和岘失之于清而李昭失之于浊其洞晓如此昭所学多】李昭以纵黍胡安定以横黍房庶以一稃二米之黍而阮逸又以量杨杰又以八升魏汉又以圣人三指甚至景仁君实莫逆之交也而钟律之辨终其身莫之定是其法未始有定也【编年皇祐三年房庶言云云范镇与刘防言曰李昭以纵黍胡瑗以横黍房庶所用一稃二米之黍也又皇祐四年范镇上书云云司马光数与之论难】然则如之何曰古今律术虽难辨而律本尚可言也尝观迁之序律书不言律而言兵不言兵之用而言兵之偃【律书】其论文帝事浩漫宏博若不相类者徐而考之则知文帝之时偃兵息民绥和通使而民气欢洽隂阳洽和天地之气亦随以正此诚造律之本也【同上】因天地之正气以定一代之正律律其有不定者乎古人谓天地之气合以生风风气正而十二律定正为此耳【前律厯志】欧阳公之论皇祐乐曰一代之制鼎新大备盖由先和民心后正律吕而然也【六一文】呜呼其知之矣

　　古今源流至论别集卷九
　　钦定四库全书
　　古今源流至论别集卷十　宋　黄履翁　撰
　　方镇【论方镇叛服之由】
　　藩镇之为唐患也尚矣其根萌于武德十道之置使其势成于至德九节度之分封其祸见于乾元平卢主帅之自立此废置叛服之由也方太宗平定之后既分天下为十道【地里志太宗因山川形便分天下为十道一曰关内二曰河南三曰河东四曰河北五曰山南六曰陇右七曰淮南八曰江南九曰劔南十曰岭南】而于军镇城戍之兵为十二道而置使处之总之以都督者【同上武德初始置军府以骠骑车骑両将军府领之分天下为十二道云云】此其为方镇已成之兆特待时而张耳且河北陇右此皆极边之地天下之府六百余所而在河北者不过三十在陇右者不过二十九而又皆于卫将军矣此何足以系废兴大致观其总军而置使河北一道则析而为二曰平卢曰范阳陇右一道则析而为四曰陇右曰安西曰北庭曰河西而其曰军曰守捉曰城曰镇焉者大者二十余小者亦不下十余以天下之极边为天下之重镇而抚之以都督其品略与十六卫将军同乃在尚书之上而其左右仆射为一流所谓五大不在边者果若是乎渔阳鞞鼓扫境而来亦其势之必至者此府卫之法壊而方镇之根形矣呜呼易封建而为郡县论者知其无叛国【桞文】改刺史而置州牧识者料其郡牧之争政【灵帝纪中平五年改刺史新置牧后董卓袁绍争起】太宗何不鉴其覆辙耶故曰其根萌于武德十道之置使者是也方肃宗即位之初安史父子相挺为祸尚頼诸镇勤王之师共起诛戮而九节度之号立焉大难既平蓬孛轩豁是时也正当申朝廷之纪纲明节镇之形分君臣幸安茍且歳月河北瓜分方镇碁布大者连州十余小者毋虑三四成肱髀难削之形效辅车相依之势使人视之若羗戎然此节度之名立而方镇之势成矣【唐兵志肃宗起灵武而诸镇之兵共起讨贼其后安史父子继起中国大敝肃宗命李光弼等讨之号九节度乆之大盗既成而武夫战卒以功起行阵列为侯王皆除节度使由是方镇相望于内地】呜呼割梁以封越所以啓叛者之九起举吴以予濞而变状不待异日见之【汉传】肃宗乃不思及此耶故曰其势成于至德九节度之分封者是也乾元初侯希逸帅平卢军士实为之此一机也尤强弱安危之分也夫天子所恃以鼓舞天下者以爵禄废置在上不在下焉耳命将帅统藩维事之最大者而遣一介之使徇行伍之情此而可为夫孰有不可为哉士卒得以陵偏禆偏禆得以陵将帅则将帅之慢朝廷自然之势也此自立之生而唱乱之祸起矣呜呼赏罚不出于天子而春秋诸侯得以抗衡守相不置于汉庭而七国侯王得以僭上又何不是之思耶故曰其祸见于乾元平卢之自立者是也【乾元元年平卢节度使王元志薨上遣中使往抚慰将士且就察军中所欲立者授以旌节髙丽人李懐玉为禆将杀元志子拥侯希逸为平卢军副节度使由军士废立自此始】自是以来茍安之念生姑息之政成且承嗣一黠虏耳重敛虐民亦何能为而代宗惟恐少拂其意自置官吏弗之问也私入赋税弗之诘也兼宰相则就加平章増以鴈门之封重以天雄之号州为督府子尚公主其宠之不已过乎頔亦一黠虏耳黩货滛刑果何能为而德宗惟恐少咈其意爱恶予夺惟意是徇既奏元洪流端州矣而复请轻之改为长史既奏薛正伦贬峡州矣而复自悔之留为判官其纵之不已过乎诸州相视徃徃以匹夫而要朝廷以卒伍而抗天子由代德姑息之过也大抵芽蘖之未萌则片言折之而有余间隙之已开则干戈取之而不足可不深虑而早计乎【并本传】至宪宗之削平诸藩方有太阿出匣之状然军士有犯上之罪以天子之命殛之何所不可而乃绐之以赏实之以刑继自今以徃谁敢以信必待朝廷者【通鉴元和十四年沂海交宻观察使王遂最酷后卒王弁斩之自称留后八月朝廷乃除弁开州刺史遣中使绐之曰开州已有迎道路留后宜速发弁当日发近州六月腰斩东市】武宗之宣慰河北方有江汉朝宗之意然郭谊就降纵不举赏流之逺方可也而乃戮之以刑继自今以徃谁敢以信义望朝廷者【昭义节度使刘从谦卒其子稹不发防请为留后李德裕曰泽潞事体与河朔三镇不同若遣重臣往谕王元逵何敬两镇聼命则稹成擒矣上喜决意讨稹遣李回宣慰河北三镇无不奉诏后郭谊斩稹归朝上曰郭谊如何处之德裕曰刘稹騃孺子耳阻兵拒命皆谊为之谋主及势孤力屈又卖稹以求赏宜并谊等诛之遂斩之温公曰董重质之在淮西郭谊之在昭义吴元济刘稹如木偶人在技儿之手耳彼二人者始则劝人为乱终则卖主规利其死固有余罪然宪宗用之于前武宗诛之于后臣以为皆失之何则赏奸非义也杀降非信也失义与信何以为国如谊等免死流之逺方没齿不还可矣杀之非也】大抵韩信之叛心不生于假王之时而生于云夣之伪游窦融之内附不畏汉兵之强而畏河西之玺书惟义可以起人之敬畏惟信可以使人之悦服失义与信何以立国此藩镇与唐三百年相为终始也五代纷纷其敝尤甚噫有由也上圣龙兴群雄防伏惟正月乙巳以诏谕诸镇越翼日戊午又别以诏赐诸镇王言如纶其出如綍谁敢有异心者【长编建隆元年正月甲辰太祖即位乙巳遣中使乗传赍诏谕诸节度使戊午又别以诏赐焉】镇安之韩令坤自北还聼命镇宁之慕容延钊自真定聼命【同上先是镇安节度韩令坤镇兵廵北边太祖征契丹镇宁节度慕容延钊帅前军至真定上既受禅遣使谕延钊令坤各以便宜从事两人皆聼命】彦卿之在天雄则表请而名称【天雄节度魏王符彦卿表请呼名诏不允】王景之在雄武则治装而入朝【长编二年雄武节度王景每朝廷遣使虽卑位亦送迎自是来朝】建雄之廷璋驿诏朝驰单车夕至矣【通畧十月建州军节度王廷璋防诏赴阙即日单车就道】成德之郭崇朝发信使夕无违命矣【元年初成德节度郭崇闻上受禅遣使侦之崇闻使至即命吏郊迎已而崇请入朝】袁彦之凶率以潘美谕之而至自保义承信之渉嫌以魏丕直之而安于防国【同上元年保义节度袁彦性凶率闻禅代日夜缮甲兵使潘美监其军美单骑入城谕令朝觐彦遂治装上道上喜曰潘美不杀袁彦成我志耳忠正节度使承信为防国节度承信至河中或言其谋反上遣魏丕赐承信生辰礼物因察之还言承信无反状承信因是获没于家】一旦以息兵为问赵公普以方镇太重对片言之发适当帝心聚天下之精兵收天下之财谷皆入京师隐然有虎豹在山之势而又支郡长吏得自奏事而长吏得以举其权镇将职属悉委之县而县官得以行其职转运既以扼其私别乗又以制其专强藩巨镇皆顚倒于掌股之上吾观开寳之二年守剧镇者各罢而归环卫杯酒易置如制婴儿自非规模宏逺何以至是呜呼我艺祖一举而去数百年之患仁矣哉
　　吏胥【论汉唐吏胥得失】
