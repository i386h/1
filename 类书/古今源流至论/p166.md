<!-- { "loadSidebar": true } -->
　　自铨曹之弊滋而堂除之法始立自叙迁之意拘而堂除之权始重又其后也堂阙稍正而堂除之事简堂簿复创而堂除之事繁此先后沿革之由也尝试考之盖东汉权归台阁不任三公而尚书之选所由出【仲长统传光武恐权臣之窃命虽置三公事归台阁】晋宋而下沿袭旧制晋以山涛为吏部尚书中外品员多所啓拟【晋山涛为吏部尚书居选部十余年每官阙輙啓拟中外品员多由之涛所奏甄别人物各为题号山公啓事】宋以蔡扩为吏部尚书黄散以下悉以付之扩犹以为失职而不拜【宋蔡廓为吏部尚书廓至谓左丞傅隆曰选皆出我乎隆言之执政徐羡之曰黄散以下专以相委过此则与众参之廓闻之曰我不能为徐羡之书纸尾遂不就案黄纸录事尚书与吏部尚书连名故云书纸尾】则吏部之职上自卿大夫下自州县之吏无所不总而宰相尚不肯于除吏至唐中叶吏部无所黜陟而后宰相得以任除用之责有敕受有旨受敕受者五品以上宰臣奏议而除拜之旨受者六品以下吏部得铨材授之开元初起居遗补及御史等官皆以旨受而列于选曹四年乃敕贠外郎御史并余供奉官皆以敕受而不在吏部【通鉴德宗记陆贽请令台省长官各举其属署其名于诏书异日考其殿最并以升降举者五日诏行贽议未几或言于上曰诸司所举皆有情故或受货贿不得实才上宻喻贽自今改除卿宜自择勿任诸司贽上奏其畧曰国朝五品以上制敕命之盖宰相商议奏可者也六品以下则旨受盖吏部铨材书职诏旨盖闻而不可否者也开元中起居遗补御史等并列其选曹其后幸臣专朝舍佥议而重已权废公举而行私意】宰相总其大而吏部任其小此堂除之法始立也五代之际文武诸臣考满则迁叙迁之法遂为弊政我艺祖欲革其习故举而委之大臣俾之进退百官总理众职【政要故事文武常参官名以事着于月限考满则迁太祖籍名责实非有劳者未尝迁秩自是歳满叙迁之法颇不复常】自卿监而下号寄禄官至中散大夫始由堂除而吏部不敢专自元士而下合从常调者悉归铨综而中书不可侵【政和三年吕頥浩奏祖宗故事除监司知州及旧格堂除通判外如监司属官盐坑冶钱监等阙一切拨还吏部自监察御史省郎以上及秘书省官书諌议编修官堂除外始寺监丞法寺官外路学官亦令吏部注拟士人旣有入仕之路则自知亷耻矣】惟铨曹不得堂除之次故吏部之法严惟中书不可侵吏部之权故庙堂之权重吕端方拜平章而太宗勉以进贤为称职【宝训至道元年四月吕端拜平章事太宗曰庙堂之上固无虚授但能进贤退不肖便为称职卿宜勉之】冯拯讼尚书除授不公而防莱公因而罢政【事畧本传】天子严其法大臣严其选此堂除之权始重也元丰间肇新官制首欲革一时冗滥之弊乃诏有司俾造选格凡部阙之在堂者稍归正于铨衡一时士论号为至公【苏颂行状神宗谓三代至汉未尝有文武之制苏颂言唐吏部有三铨之法分品秩掌选事今若文武一归吏部莫若分左右曹以掌两选从之于是吏部有四铨之法文臣之升朝者尚书左选掌之自初任幕职州县官侍郎右选掌之武官之升朝者有尚书右选掌之自副尉至从义侍郎左选掌之】元祐初年韩缜在政府复罢选格请取繁剧之地六十余阙竟归中书而御史王陶力诋其不可正所以止觊幸而尊庙堂当是时堂除之事稍简矣【长编】崇观间始创堂除之簿以籍其岁月注其考任述其初过立法以防之庙堂失论道之体而除授日冗士夫艰仕进之路而奔竞日长政和三年吕頥浩言近世堂除多侵注拟士人失职望下吏部正所以养亷耻而尊庙堂当是时堂除之事益繁矣【政和三年吕頥浩奏祖宗时内外差遣并付审官院流内铨堂窠窠阙不多士大夫自有调官之路故奔竞风息近世堂除多侵注拟士人失职亷耻道丧望下吏部考矣】虽然此法也盖庙堂乃官人之源堂除非用法之地茍较量铢尺谨守程度自可付之有司则奚取于道揆故田蚡荐人起家至二千石【田蚡传荐人起家至二千石武帝曰君荐吏未吾亦欲除吏】李吉甫防士引用凡三十人【李吉甫始执政以情谓裴垍曰此日人物吾之不及知且宰相职当进贤任能君精鉴为我言之垍即简求疏三十许人吉甫防以荐于朝天下称得人】未足多道而后世以为美谈者以大臣职业所当然也太宗谓宰相曰中书职任进贤退不肖卿在中书何由尽知他人举荐各以类进卿更审详可否大哉帝王之言真知任辅相之体矣【宝训太宗谓宰相曰中书职任进贤退不肖但一郡一邑得良吏即民受其赐卿在中书何由尽知中外官吏贤否他人举荐各以类进卿更审详可否亦致理之道也】防准为相每用人材有持例簿以进者准曰宰相用人是安有例懿哉先民之言真能得辅相之体矣【章圣尝谓两府择一人为马歩指挥使吏以例簿进公叱曰朝廷用一牙官尚须检例安用我辈哉】且寅亮天工非贤罔乂坐居庙堂进退百官然终无意必则好恶正心无适莫则取舍公藏用贵宻而下情贵孚多门贵塞而公道贵广惟清心以照羣动惟虚已以纳万类惟诚则维明定则应则以之官使庶工总理众务如鉴之明水之清众影毕陈而万象俱见矣张师德以两造王旦之门是以缓其迁【王文正公旦传张师德两诣王旦相公门不得见公语向文简曰师德名家子有士行不意两及吾门状元及第荣进素定但当静以待之若复奔竞使无阶而进者当何如也】刘安世以不通温公之书是以骤其用【温公荐刘安世充馆职因谓曰知所以相荐乎安世曰获与公游旧矣曰非也光居闲足下时节问讯不絶位政府足下独无书此所以荐也】吕蒙正之荐夷简而不以为私【吕蒙正为相致仕真宗问诸子孰可用公曰臣子不足用有侄夷简宰相材也】夷简之擢仲淹而不以为嫌【吕夷简景祐执政范仲淹屡攻之落职知饶州后夷简复入相言于仁宗曰仲淹贤者岂可但除旧职仲淹谢曰向以公事忤相公不谓相公乃尔夷简曰夷简岂复以旧事为念耶】抑升黜惟合公道此辅相之体也嗟夫堂除之说天子托大臣以选择人材无资格之拘无关键之限所恃公心之取予耳荐贤自任力求报国对客来访随录嚢中【吕蒙正】庶毋负大臣之责然而沓来踵至相禅于无穷寡亷鲜耻举期于必得大言未必底绩虚誉每多误人防佞类忠鲠亮似激异论工于先入邪说易于抵防故陈篇献记适以长奔竞之风乗权借势无非为侥幸之举宰邑无闻竞图院辖分教将终希望掌故中书之地不知崇严而一命以上皆得以纳约于賔吏卑陬罄折语言周遭殊无爱君忧国之忠而动有干荣嗜进之请噫可叹也虽然以先辈而处已以报国而存心旌恬退则躁求者知耻擢重厚则浮薄者自退才可用也而亲雠之不问德可采也而资叙之不拘则东阁之开何患无董汲之贤哉
　　吏部【论古今任人】
