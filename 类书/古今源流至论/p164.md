<!-- { "loadSidebar": true } -->
　　三十老明经五十少进士此唐人之謡也【唐人言进士盛于贞观永徽之际不由此选终不为重则曰白衣公卿又曰二品白衫其艰难则曰三十老明经五十少进士】焚香礼进士撤幕待经生此我朝之诗也【编年仁宗谨于选士皇祐五年廷试焚香祝之曰愿得忠孝状元洎唱名则郑獬也时有诗曰焚香礼进士撤幕待经生】夫以诗謡观之则明经之科亦轻于进士矣噫有由矣盖唐之试明经者但取絶句【杨绾奏有司帖试明经不知大义乃取年头月尾孤经絶句】我朝之试明经者专取记诵【天圣八年晏殊言近明经并试试防问参其所习以校材识今专取记诵请试防后议以上】夫惟取絶句专记诵所以起人厌薄之意使讲明先王之义理防绎诸儒之议论明于理体为郷所称如唐人之诏【髙祖诏诸州明于理性为郷里称者县考州覆歳随方物入贡】经学优深可以为师如国朝之科【太宗国初有经学优深可以为师科】亦何逊于进士哉虽然是科之设唐与国朝未尝不重而得人亦未尝不盛也唐之设科有五经有二经有学究一经有三礼有三传【唐选举志明经之科有五经有三经有二经有学究一经有三礼有三史有史科此歳举之常选也】此选举之条也国朝之设科有三礼【薛顔字彦回少以三礼取第】有三经【太平兴国四年诏曰明法于诸科之中功绩最小学究并三经之业精习稍艰自诗书易只习一经仍并明法】有二经【雍熙三年书易并为一经明经亦复令兼置二经】有名曰经学优深【见上】有名曰经明行修【真宗祥符二年试服勤词学经明行修张师德等又元年试举人张观以下及第】此科举之目也及考唐制诰三家传仪礼出身者不任散官其崇尚之意甚隆矣【唐选举志杨绾云云因诏以三家传仪礼出身者不任散官】入观国朝尝试经明行修举人以经义精奥至上烦御笔亲选考官以授其义其选取之意尤厚矣【真宗尝试经明行修举人召考试官谕以去歳所试义自多不便王旦曰盖经义实取精奥注疏文字亦与庙讳同者故出义颇艰因出两制三馆官簿义释考官亲选以御笔记之】夫待之不薄选之不轻而洪儒实学亦彬彬于是科之内是故顔孔之训五经【贞观间孔頴达与顔师古撰五经义训凡百余篇诏改为正义云】德明之着音义【陆德明着六经释音】治易则康子元【本传】议礼则元行冲【本传】谈春秋则盖文达【并本传】举周礼删定郊祀者禇无量也举诗礼以对祈谷祀者王仲丘也【并本传】他如狄仁杰许孟容徐有功皆挺然于明经之举【本传狄仁杰举明经许孟容擢进士第又第明经徐有功以学行举明经】则明经何负于唐哉崔頥正则以明经进士【太宗时崔頥正与弟偓佺举进士明经】孔维则以九经及第【事畧孔维字为则以九经及第国子周礼礼记博士】聂崇义薛顔举于三礼之选【聂崇义少举三礼明礼学通经旨又薛顔字彦回三礼及第为嘉州司户】张师德张观出于经明行修之科【见上】辨析经疑讲明易卦则如冯原之擢五经【冯原字伯宗崔頥正孙奭授以五经大义举进士为江隂尉防诏择明经补学官谢泌领余诺之因问以疑义輙辨析遂以为国子监直讲真宗讲泰卦上恱除龙图直阁】先列注疏后断已意则如刘道原之应大义【皇祐初诏能讲解经义者别奏名赵周翰问春秋礼记大义刘恕道原年十八所对最详先具注疏次引诸儒异说末以已意断之主司擢为第一】则明经何慊于我朝哉愚之所憾者唐人外有尊经之名而不知尊圣人之道圣经杂于释老故髙祖释奠浮屠惠乗道士刘进喜乃得与徐文达陆德明同讲【髙祖已释奠召博士徐文达浮屠惠乗道士刘进喜各讲经德明随方立义徧析其要帝大喜曰三人者诚辨然德明所举輙蔽】髙宗已数召李元植与方士浮屠讲经【本传】甚至明经一科且杂试以老子之学人主好尚如此则士之通经无怪其所学之不纯矣祝钦明之五经扫地【本传钦明擢明经作八风舞卢藏用曰是举五经扫地矣】元防之之阿附匪人【元稹字防之十五擢明经判入等后与中人交已相裴度】所学安在耶若我朝以经学立民极以吾道扶世教或专于明经或合于进士虽沿革不常而尊重圣道之意千载一日也【熙宁四年除声律专意经义罢明经及诸科立意举新制曰进士罢诗赋名占诗书易礼记周礼二经至元祐礼部言经义诗赋名试进士】是以经学一唱靡然化之经义名斋学者云集有如胡安定【胡安定有经义斋有治事斋】经术传授学者数百有如蔡端明【蔡襄知福州时闽士专诗赋应科举公得周希孟以经术传授学者至数百人云云】孙明复唱于平阳【太山先生孙明复乃晋州平阳人】石守道振于兖州【石介字守道兖州人】濓溪讲于防陵【周茂叔濓溪先生九江人】二程鸣于伊洛【程明道先生伊川先生洛中学者皆尊之】张子明于关中【张载字子厚关中皆尊其学】莫不以性命道德为依据以仁义礼乐为宗主至今学者皆知有正心诚意格物致知之学诸先生之力多矣岂非我朝作成崇重之效欤愚故并及之
　　武举【论武举设科之由】
　　自周人以射御賔兴已有用武取士之意然未有其名尔【大司徒】至汉人以兵法召募遂有用武取士之名然未有其科尔【成帝元延元年诏举明兵法有大虑者】及唐人又别立一科谓之武举而进士武举始为二焉【唐武后长安二年始立武举之科至睿宗则其法始行元宗増置】尝观成周之时士之在庠序之间尝从事于射矣有賔客之事则以射有祭祀之事则以射别士之行同从偶则以射平时以此为教养之术三歳以此为賔兴之地大者居则为六卿之官出则为六卿之将次者入则为比闾族党之师行则皆卒两师旅之帅是时也防养于庠序之时选举于郷闾之日特未尝明言用武以取士也故曰未有其名尔汉至武帝以良家子而立选【汉武帝选六郡良家子以为羽林士】成帝以知名而召募【成帝元延年诏北邉二十二郡举猛勇知兵者各一人】有诏举明晓战阵【后汉安帝诏举明晓军法之士】有诏举武猛堪任【安帝建元之间又有武猛堪任之举】有诏举明战阵之畧诣公车【灵帝元和间又举有战阵之畧者诣公车】有诏举猛勇才略之人皆名闻【西晋武帝诏曰吴防未平宜得猛士以济武功其普告州郡有勇猛秀异才力杰出者皆名闻兖州马隆材堪为良将帝以为司马督凉州刺史杨倾失羌戎之和隆陈必败俄而倾没于敌河西断絶以隆为武威太守隆募能引弓四钧弩九石者得三千五百人终平秦凉】是名二三人皆知之甘延寿伸威外国号为贤将赵充国坐困西羌辉映麟阁【本传】甘赵本以良家子应选也马隆偏厢制车深入力战秦凉削平功名第一隆本以勇猛应募也是时也示之以威武之名作之以功名之心尚未闻设科以取士也故曰未闻其科耳唐自开国诸将老死殆尽邉陲宿卫空虚乏使遂更翘关负重之选而所得皆奸悍无赖之流故其弊也坐庙堂仕州县者以执兵为耻守邉疆入宿卫者不识一丁字犹幸惩其前弊更立新制开元増置军谋宏逺堪任将帅之科【开元大备旧制每歳孟春如明经进士之法行郷饮酒之礼送于兵部其校试之职则掌射员外其试用之法则自凡上有马射有马鎗有歩射有穿礼有翘关有负重与大身材言语之选大抵手射之科惟所中多者为第】天宝増置明孙吴法之科当时所取之士不为无补于国家故开元一举而得裴端复天宝再举而得郭子仪裴之事业固未多见而子仪当版荡之秋禄山思明继踵爲乱吐蕃回纥轻视中国唐祀几絶而复续者皆子仪剪灭定抚之功是赖【出本传】是时也进士则取文辞武举则取勇智故曰进士武举始两立者是也五季之末诸将大抵多务鬭力强弓劲弩以彻坚中的为竒利刀长槊以回锋挫锐为功而古今成败隂谋竒计了莫识为何等事直奸悍之匹夫耳艺祖思移其习以収其效于是尽敕诸将读书史阅义理而复设武举之科申敕诸道解送此武科之始设也【要览太祖开宝元年太祖令诸道解武举者命李昉扈蒙试问所习之业皆无乃罢之】自后真宗有军谋深逺武艺絶伦之科咸平制也【咸平三年真宗北征赵安仁上言当今有至要者五其三求军谋合武举已议复行其军谋深逺武艺絶伦伏望复唐室故事复开此选】至景德初更诏两制三馆复详定武举条贯焉仁宗有歩射马射策试之法天圣制也【天圣七年置武举应三班院使人文武子弟实有军谋武艺许诣兵部投牒取应先投军机防论三卷每卷三道召人保委先试歩射一石弓力马射七斗弓力问防一道合格即引见召试】至宝元间复诏兵部试武举以防论定去留以弓马定髙下焉【圣政编年】夫我真宗仁宗之留意是科者岂徒徇虚名亡实用哉盖自当时太平全盛之后应制科者乐为贤良方正而耻为将帅邉寄之名【天圣七年置制科其名曰贤良方正直言极谏科博通典坟明于教化科才识兼茂明于体用科详明典吏可使从政科识洞韬畧运筹决胜科军谋宏逺材堪邉寄科凡以得京朝官之被举及应选者】应武举者徒知蹶张驰射而不知有智谋韬略之秘【富弼献阅将议于景祐曰今选将之道或列制科或设武举其应制科者必乐为贤良方正耻为将帅而应武举者蹶张驰射挤于卒伍所得皆妄庸鄙浅盖今重文雅以轻武节也】于是旣取武艺又取军谋既考骑射又考防试而异人杰士徃徃间出于是科之下是故景德设科之初髙志宁出焉天圣改纪申命之后令狐挺出焉方元昊之未发也志宁请兵欲覆其巢穴谋不获售元昊因以背逆何料敌之精耶韩琦谓志宁可比淮隂其美之深矣方智髙之梗化也挺教狄青以蕃落骑捣其虚青果取胜何知兵之熟耶毕仲游谓挺观敌制变筹度万里外犹矢破的当其称之极矣二人虽未中选不尽其用然平日闲习是科非但区区于鞍马弓矢之末也【长编】虽然今日有武学养之于未用之初有武举擢之于将用之日其法诚善矣然复能意气以感召之精神以招徕之或出于大臣之论荐或选于世家之传习又出于是科之外可也昔苏洵谓弓马防试未尽可使两制举所闻方略弓马勇而有谋者待以不次之任【苏老泉文请为新制以革其弊弓马不过麄才防试亦为无用可使两制举所闻弓马勇而有谋者待以不次之任】范文正亦谓今可于忠孝之门挟智勇之器堪将材者宻授兵畧试邉任一朝用之不甚颠沛【范文正公曰将门出将古有言焉今可于忠孝之门挟智勇之器堪将材者宻授兵畧试邉任其议山水之向背厯星霜之艰难宜用之不至颠沛】今于有司程度之外复为一术以笼络天下不羁之士则出是科者可以为郭子仪不出是科者亦不失为韩淮隂而天下无遗材矣
　　宏词【唐本朝设科得人】
