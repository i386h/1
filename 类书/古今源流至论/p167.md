<!-- { "loadSidebar": true } -->
　　选部之设尚矣尚书之有选部则始于汉【后汉百官志成帝初置尚书有尚书侍曹主公卿事后汉改为吏曹主选举祠祀后又为选部】尚书而为吏部则始于魏【通鉴魏改选部为吏部主选事云云】吏部之有侍郎则始于隋【同上隋吏部尚书一人正二品侍郎二人正三品】此设官之由也县令以上始赴尚书则汉吏部之职【前汉张敞传胶东吏追捕有功上名尚书调补县令者数十人】黄散以下悉委之选则宋吏部之职【通鉴宋营阳王纪蔡廓为吏部尚书廓谓傅亮曰选事悉以见付亮以语尚书徐羡之羡之曰黄散以下悉以委之】谏员台属皆以防敕则唐开元以前吏部之职【同上德宗纪陆贽奏曰国朝五品以上制敕命之盖宰相商议奏可否也六品以下则旨受盖吏部铨材授职】此除吏之由也然以厯代论之则铨综之法莫宻于唐亦莫疎于唐盖纲维所系不过两端一曰试法二曰集法试以订其实集以限其来也已集而试察其书判旣集而铨察其身言此试法也【唐选举志选人之法有四一曰身体貌丰伟二曰言言辞辩正三曰书楷法遒美四曰判文理优长五品以上及台省官皆三考余四考五品以上始集而试观其书判已试而铨察其身言】期以十月毕以三月此集法也【同上贞观二年侍郎刘林甫言隋制以十一月为选始至春乃毕今选者众请四时至十九年马周以四时为劳乃复以十月为选至三月毕】始者制度方新人情未玩观德考行虽未见其平生谘事考言犹可见其梗槩及夫仕者既众入流益蕃伪主符诰以为官接承他姓而应调旁坐而假手诡贯而冐名虽差逓选期繁设等级开紏告之令増谴犯之科较艺至用糊名命题时引僻事防禁虽具弊端益滋而试法坏矣【同上】始者兵革方休人不乐仕至符移以速其集续食以资其行留放以时注拟斯速故应选者暂集而遐迩无聚粮之费合退者归而长安无索米之劳自后集法不常或四时拟注或三年一集真伪易于混淆文牍不可寻勘十年不入官员阙莫之补而集法坏矣【同上乾元后天下兵兴率三年一补吏员稽壅则案牍丛淆伪冐蒙真吏缘为奸废置无纲至十年不被调者散员或累嵗不举】裴光庭作循资格以矫试法之弊陆宣公立计阙例以救集法之偏然而蹑级限年贤愚一槩于是有四十而从仕六十而未离一尉者也方试法未坏尚可因是以求才及其坏也一切用资格矣【裴光庭为吏部尚书始作循资格而贤愚一槩必与格合乃得铨授限年蹑级不得逾越于是乆淹不收使之谓之圣书及光庭卒萧嵩以为非求才之方奏罢之乃下诏曰凡人年三十而出身四十乃得而从事更造格以分寸为差若循新格则六十年未离一尉自今选人才业优异有操行及逺郡下僚名迹稍著者考吏部随材甄擢之　又见选举志】然唐人铨选不实则除名【郑善果】除官不当则夺俸【郑絪】诡冐资防则坐以流罪【时选者盛集有诡冐资防冐牒取调者狱具戴胄以法当流】典选纳赂则终于斥去【崔湜传武德以来父子同为侍郎与郑愔同典选纳赂遗为御史劾奏云云】上惟以法而责人下亦以人而任法其升黜进退尚有出于微文之外也是故有设榜引注悉有差次者【裴行俭髙宗时为司列太常伯始设长名榜引铨引法复定州县升降为八等具三品五府都防都督府悉有差次量官资授之】有裁抑侥幸奏停斜封者【李朝隠中宗时为吏部员外郎时政出权幸不关两省而内授官但斜封其状付中书侍郎宣所司朝隠执罢千四百员怨诽喧腾朝隠脱然无避】况又有如削李下之蹊【李义睿宗时为吏部尚书仍知制诰请谒不行时人语曰李下无蹊径】赐金背之镜而请托不得行乎【髙季辅太宗时为吏部侍郎善铨序人物帝赐金背镜一况其清鉴】有姓厯铨厯裁综无弊者【李敬宣为少常伯委事于员外郎张仁伟仁伟又造姓厯改状様铨厯等程式而铨总之法宻矣】有伪牒诡功擿检无遗者【卢从愿睿宗时为吏部侍郎吏选自中宗后耗荡愿精力于官伪牒诡功擿检无所遗铨总六年以平允闻】况又有如裴马有声于台阁【马载为司列少常伯与裴行俭并掌选事言者皆称裴马】卢宋俱髙于铨次而号称平允者乎【宋璟为吏部尚书先是崔湜郑愔典选为歳近予夺至逆用二歳阙犹不能给更置冬选流品淆并璟与侍郎李义卢从愿澄革之由是铨总平允】若是者无非所以救法意之不善而济之以人者也国朝铨选之法不知几变矣其始也文臣属中书武臣属枢宻三班属宣徽院当是时大臣之权重而有司无与矣【吕源云太宗末置审官三班】其后也置审官院以分中书之权置审官东院以分枢宻之权以宣徽所掌而归三班院以幕职州县考课而归流内铨当是时大臣之权分而有司参举矣【实录太宗置磨勘京朝官院又实录淳熙四年】又其后官制之行也合东西审官之事而归之左右尚书合流内三班之事而归之左右侍郎当是时大臣之任轻而有司专职矣【苏颂行状神宗谓三代至汉未尝有文武之制苏颂言唐吏部有三铨之法分品秩掌选事今欲文武一归吏部莫如分左右曹以掌两选从之于是吏部有四选之法文臣之升朝者尚书左选掌之自初任幕职州县官侍郎右选掌之武官之升朝者尚书右选掌之自副尉至从义侍郎左选掌之】然权在大臣之时磨勘未立叙迁不行而百官迁转惟视功绩之优劣权在有司之后磨勘旣立叙迁既举而百官注拟惟拘拘于资格之一定然国朝盛时条例虽主于故常而黜陟则付之长吏寒士寡援者陈状升擢【太中祥符五年陈尧咨判流内铨士有孤寒不为人知者尧咨为陈其状而升擢之】匿事应举者夺考奏罢【长编晋州推官奎亢有私罪匿以白衣应举及第积十余歳匿磨勘自首其事贾黯以为罔冐奏罢之夺其劳考】是吏部尚得专其去留也自熙宁以来循至今日其权一委吏部天子不之问大臣不之与以歳月乆近而迁转以名字高下而注授资厯髙深盗跖而必予阀阅未应顔闵而不庸科目斯升而任子亦升恩免者获进而杂流者亦进覃霈之所霑者既予而侥幸之所及者亦予吏胥为奸弊源鼠穴并缘循习之例不用出入之文毛举细数而倍费符移摘拾小节而淹延歳月其末流弊极矣犹不思所以变而通之乎今宜重吏部之权专吏部之责法之所当行者则据法以选用不害其为守法否则如唐人欲任牛仙客至越资而不暇顾则法岂可弃哉【张九龄传】法之所不必拘者则舍法以进退不害其为超法否则如唐人李元纮拘于法而不得行则法岂可泥哉是必选法不更轻重无欺如王质【神道碑王质判流内之日选法备员如权铨选法未尝更或问衡在执者不欺其轻重何必更法】科条掲示奸弊莫容如鲁宗道【仁宗判铨鲁宗道知吏奸状悉书科条掲于庑下以便选人】则善于守法也是必贤者许别论奏如防准选荐人钱若水等为朝官【长编防准荐钱若水等十三人皆迁朝官为直馆者】不才者则如贾黯废桑泽之不肖【长编至和元年贾黯判流内铨有交通问黯益判推官桑泽在蜀三年不举具言之于朝坐废归田里】则善于超法也人与法而并行资与望而兼用尚何患选曹不清而贤否难辨哉













　　古今源流至论别集卷六
　　钦定四库全书
　　古今源流至论别集卷七　　宋　黄履翁　撰
　　备边
