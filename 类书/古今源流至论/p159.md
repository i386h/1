<!-- { "loadSidebar": true } -->
　　周子接洙泗之统也而有不由师传黙契道体之妙【晦庵濓溪祠堂记上接洙泗千载之统下啓河洛百世之传又书堂记先生不由师传黙契道体建图属书根极领要】程子从濓溪之学也而有吟风弄月吾与也之意【明道先生曰自再见周茂叔后吟风弄月以归有吾与防也之意】张氏得伊洛之论也而有尽弃所学从事于道之举【建安游酢曰张子厚少时自居其才谓提骑卒数万可横行匈奴视叛羌为易事耳故从之游者多能道边事旣而得闻明道先生议论乃谢其徒尽弃所学以从事于道其视先生虽外兄弟之子而虚心求益恳恳如不及】嗟夫秋阳皜皜世不复覩【孟子】泰山岩岩遗迹不存【遗书仲尼天地也顔子和风庆云也孟子泰山岩岩之气象也】道丧千载絶学谁继更秦及汉厯晋隋唐以至于我有宋五星聚奎实开文明之运漓者淳判者合清明之禀得以全付人而周子出焉【晦庵江州濓溪书堂记】上接孔孟千载之绪下啓程张百世之传脉络分明而规模宏逺矣然闻知见知如出一人源深流长百世可知及考其议论验其问答周子多异于洙泗之论程氏复乖于濓溪之说而张与程又若劒佩相笑者徃徃致后学之疑吁有是哉尝观通书之言【通书师第七刚善为义为直为防为严毅为干固恶为猛为隘为强梁柔善为慈为顺为防恶为懦弱为无防为邪佞惟中也者和也中节也天下之达道也圣人之事也晦庵注此以得性之正而言也然以和为中与中庸合盖就已发无过不及者言之如书所谓允执厥中也】通书之言诚以拟议为言复非与中庸之说相类也【通书拟议第三十五至诚则动动则变变则化故曰拟之而后言议之而后动拟议以成其变化晦翁注中庸易大传所指不同今合言之未详其义或曰至诚者实理之自然拟议者所以诚之之事也】图之言太极之上而加以无极非大易防也【易系辞易有太极是生两仪太极圗云无极而太极太极动而生阳动极而静静而生隂】圗之言五行但于易四象以爲水火金木而即其中而为土非与大易之论相合也【通书师第七注此章所言刚柔即易之两仪各加善恶即易之四象易又加倍以为八卦而此书及圗则止于四象以为水火金木而即其中以为土盖道体则一而人之所见详畧不同但于本体不差则并行而不悖矣】夫周子上接洙泗之统也今着而为书画而为圗其旨趣之异同也如此岂书不尽言圗不尽意哉曰知周子以时中言则达道亦可以为中【或问子思之言中和如此而周子则曰中者和也中节也天下之达道也乃举中而合之和何以为天下大本耶曰子思所谓中以未发言也周子所谓中以时中言也学者防泳而别识之其并行而不相悖可矣】知周子以诚之之事言则拟议亦可以为诚【见上】知无形而有理之意则信周子非论太极之外【晦翁解太极圗曰上天之载无声无臭实造化之枢纽品彚之根柢也故曰无极而太极非太极之外复有无极也　又语录无极而太极是说无形而有理所谓太极者二气五行】知本体不差并行不悖之理则信周子于四象之中而亦为五行【见上】大抵所指虽彼此而本原之不失所见虽详畧而体统之不紊然则濓溪何尝不合于孔孟哉又观遗书之言仁也曰仁之道但以公字论之【晦翁语录近思录云仁之道要之只消道一公字公只是仁之理不可将公便唤做仁公而以仁体之故为仁】其与通书德爱曰仁之言不一也【通书诚无为几善恶德爱曰仁宜曰义理曰礼通曰智守曰信】易传之言复也曰动之端盖以元字论之【一阳复于下乃天地生物之心也先儒皆以静为见天地之心盖不知动之端乃天地之心也出伊川易传　晦庵语录伊川也是就动处说就元字头说复字】其与通书利贞诚复之言不同也【通书元亨诚之通利贞诚之复晦庵曰若濓溪就利贞上说复】夫程子亲传濓溪之学也今言仁言复其议论之抵牾也如此岂人自为说家自为学哉曰仁难言也爱者仁之德公者仁之理曰爱曰公皆善状仁者何疑焉【见上】复亦难穷也元亨者以动言利贞者以静言曰动曰静亦皆善言复者何惑焉【晦庵语录濓溪就坤上说就回来处说如云利贞者诚之复也诚心复其不善之动而已矣皆就归来处说伊川就动处说如元亨利贞濓溪就利贞上说复者伊川就元字头说复字濓溪伊川之说道理只一様非有所异只是所指地头不同王弼之说与濓溪同】大抵体用虽异说而同其本动静虽异论而同其理然则伊川何尝不合于濓溪哉至程张之言理又有可得而论者伊川曰理也性也命也三者之异也穷理则尽性性尽则知命矣【伊川云天命犹天道也以其用言之谓之命命者造化之谓】横渠则曰尽性至命如穿渠引源是二之也【伊川曰横渠尝譬命是天穷理尽性如穿渠引源渠与源两物后来此说必改】伊川曰心也性也天也三者一理也能尽心则知性知天矣【伊川曰尽其心者我自尽其心能尽心则自然知性知天矣如言穷理尽性以至于命以序言之不得不然其实能穷理便能尽性知命也】横渠则曰以心知天犹居京师徃长安亦二之也【伊川曰横渠尝论以心知天犹居京师徃长安但知出西门便可到长安此犹见两处若要识此意只在京师便是到长安】或混而一之或歧而二之是不亦自为矛盾乎曰混而一之者自得学也歧而二之者为学者言之也自得之学在诸君子则可在他人则躐等矣此横渠不敢以伊川之说语人也其言异其防同是横渠又何尝自异于伊川哉嗟夫夫子太极也见而知者或忠恕或仁孝闻而知者或中庸或仁义要均之传道统均之淑人心况二三君子发其户牖于群瞆之中演其支派于众流之后相佐佑而无背驰相羽翼而非辽绝学者当验诸孔门之学则无疑论矣愚之所惜者濓溪本得于孔孟也而谓太极一图传于种穆希夷之派毋乃以虚诞待濓溪乎【晦庵遗文跋朱震进易说谓此圗传之陈抟种放穆修而来而胡仁仲又以为先生非止为种穆之学者此特其学之一师矣以先生之学之妙不出此圗以为得之于人则决非种穆所及以为非其至者则先生之学又何以加于此圗哉】而晦翁得志文考之谓先生自作而非有所受于人者呜呼世无晦翁之论则濓溪特种穆之学耳【同上尝窃疑之及得志文考之然后知果先生自作而非有所受于人者二公盖未见此志而云之耳】程氏本学于周子也而或谓二程之讲论问答见于遗书者独未尝及此圗毋乃以舍学倍师疑程氏乎【张南轩太极圗说今二程之讲论问答见于遗书者独未尝及此圗何耶曰二程虽未及此圗然其说固多本之矣】而南轩于圗解论之谓太极圗周先生手授二程者呜呼世无南轩之辩则程氏自弃濓溪之书耳【南轩太极圗解或曰太极圗周先生手授二程先生者也今二程先生之所讲论答问之见于遗书者大畧可见独未尝及此圗何耶以为未可据及则圣人之微辞见于中庸易系者先生固多所发明矣而何独秘于此耶栻应之曰二程先生所不及此圗然于其说固多本之矣试详攷之当自可见也　盖先生之学其妙具于太极一圗通书之言皆发此圗之蕴而程先生兄弟语及性命之际亦未尝不因其说观通书之诚动静理性命等章及程氏书之李仲通铭程邵公志顔子好学论等篇则可见矣】横渠本出于程氏也而闗中诸生欲尊其师自为一家毋乃以弯弓反射待横渠乎而山防横渠与伊川之简特言横渠之学出于程氏故录此简以示学者呜呼世无山之说则横渠自为名家耳【山跋横渠与伊川简横渠之学出于程氏而闗中诸生尊其师欲自为一家故予录此简以示学者】愚故曰孔孟之学得周程张子而始传周程之学得朱张诸君子而始信

　　古今源流至论别集卷四
　　钦定四库全书
　　古今源流至论别集卷五　宋　黄履翁　撰
　　表志上【班史之表不及迁】
