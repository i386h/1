<!-- { "loadSidebar": true } -->
　　以天下之责任大臣以天下之平委台谏以天下之论付士夫则人主之权重矣夫权出于人主则臣下禀国家之命而不敢欺藩镇惮京师之势而不敢慢夷狄畏中国之威而不敢侮然人主之所谓总权者岂必屑屑然亲事务之细哉夫茍屑屑然亲之则其聪明必有所遗而威福必有所寄聪明有所遗者乃生患之原而威福之所寄者即弄权之渐也是故权不可以不归于人主而必重庙堂之柄以总之政不可以不在庙堂而必择台谏之臣以察之言不可以不从台谏而必通天下之情以广之如是则万世无弊矣愚观汉唐以来其事权分散四出或在宫闱或在戚畹或在貂珰或在权臣其弊徃徃不一者大抵庙堂之责不重台谏之言不聼士夫之论不明耳且汉自孝惠以来白马寒盟诸吕争王是时也权出于房闱元成以后黄雾四塞司马辅政是时也权出于戚畹然使平勃之欢早交【本传】王陵之诤得行【本传太后欲立诸吕为王王陵曰高帝刑白马盟曰非刘氏而王天下共撃之陈平周勃曰高帝定天下王子弟今太后若称制王诸吕无所不可及退陵譲平勃曰始与高帝啑血盟诸君不在耶今欲阿意背约何靣目见高帝地下乎平勃曰靣折庭争臣不如君全社稷定刘氏之后君亦不如臣于是太后阳迁陵爲太实夺之相权】虽百吕产其何施王商之言不屈【本传琅琊太守杨彤与王鳯连昏其郡有灾害商按问之凤以爲请商不聼竟奏免彤奏寝不下凤以是怨商隂求其短使人告商闺门事】杨兴之谏见闻【本传诏博问公卿大夫无有所讳杨兴谏曰云云】虽百王凤其何损夫惟廷臣沮气公论闭口此汉之人主之势孤矣唐自中睿之世斜封四出纪纲紊乱是时也权出于内庭德顺之时北衙势横废置自己是时也权出于阉宦然使彦范之表弗沮【本传桓彦范上表伏见陛下每临朝皇后必施帷幔坐殿上豫闻政事臣切观自古帝王未有与妇人共政而不破国亡身者也伏愿陛下览古今之戒令皇后专居中宫治隂教勿出外朝干国政上不聼】宋璟之言见容【本传处士韦月将上书告武三思濳通宫掖上怒令斩之宋璟曰必欲斩月　将请先斩臣不然臣终不奉诏】则宫掖安敢窃其柄萧复之谋见聼【本传复言艰难以来始用宦者监军权望太重是曹止可委宫掖事兵要政机勿使参预帝不聼】栁伉之防早入【宦者程元振传栁伉上防曰云云天下之心乃恨陛下逺贤良任宦寺离间将相必欲存宗庙社稷独斩元振首驰告天下悉出内使诸州以神策兵付大臣防闻帝顾公议不与乃下诏尽削元振官爵】则阉宦安敢弄其权夫惟甘言易入忠论难从此唐之人主之位虚矣不然宣帝初年霍氏用事犹前日也一旦赫然综核名实以魏相爲丞相以丙吉为御史朝廷尊严凛然太阿之出匣非任大臣之力欤【本传】宪宗初元藩镇陆梁犹前日也神断天造振举纪纲以杜黄裳总相权以李绛任言责强藩屏息豁然大明之当天非任忠贤之功欤【本传】大抵人主之权不寄于下者大臣委任之专也大臣不能窃其权者言路风采之振也言路不至蔽其私者士大夫议论之公也祖宗所以为宰相置参贰分兵民为二府以给舍司两省以台谏察大臣葢为是也是故政事归于庙堂而言路通于天下庙堂之有所失给舍得言给舍之有所不及台谏得言台谏之有所不能言天下能言之矣天下能言而人主能赏罚废置岂得不谓之权不由己而何必亲屑屑之事为人主之私哉五季以来藩臣窃权根据瓜裂不知几年或废或置彼得专之朝廷不知也或叛或服彼得为之朝廷不问也我艺祖英武自天雄断如神杯酒雍容颠倒掌股【本朝事实雷德骧为御史中丞奏赵中令普强市人第宅上怒叱之后德骧子有邻复讼其庇吏受赇上怒按问罢相】分其支郡在此无疑心【同上五代节镇所领皆有支郡如劒南节度则凡劒南州军皆为支郡魏博节度则凡河北州军皆为支郡太祖乃令潭朗数军直属京师长吏得自奏事其后大县屯兵亦有直属京师者】留之邸第在彼无觖望【蔡氏官制皇朝革方镇之患召诸镇于京师欵陪游宴各赐邸第以留之分命朝士大夫出守诸郡】而权始归君上呜呼艺祖岂切切自亲其末哉以政事之柄任中书以参贰之职分政权以台谏之官纠大臣故收节镇之兵则问赵普决征伐之议则问赵普其任重矣然参政薛居正得以分其柄【时赵普为相甚专艺祖遂置参知政事命薛居正吕余庆为之以分其权】御史雷德骧得以纠其失此艺祖善于揽权也天圣之间政在东朝行法旣寛推恩益广宋绶以总揽威柄之说进【长编明道三年宋绶言帝王御天下在总揽威柄顷太后朝议者谓恩出太后今恩宠虽行又谓自大臣出非大臣罔上何以致此】余靖以自揽威权之说进【增释余靖言当今为陛下计但能天子自揽威权大臣公行赏罚沮蛮夷之气塞盗贼之源】我仁宗始亲政事稍肃纪纲宫中之有请谒者斥【长编仁宗曰人皆知杜衍封还内降不知朕宫中以杜衍不可而止者多于所封还也】内臣之有罪戾者绌【长编明道二年帝始亲揽庶政裁抑侥幸初皇太后辅政江德明等交通请谒薛奎言不斥逐恐稽以为乱上不欲防其罪状止绌之于外】而权始归君上呜呼仁宗岂区区自任其繁哉责股肱之任于大臣而君道常佚委耳目之寄于言者而上听无壅【长编吕希纯言仁宗责股肱之任于大臣而君道常佚委耳目之寄于　言者而上聼无壅享国之日长人至于今思之】故始则委夷简终则委文富宰相之任重矣然范谏官得论夷简之非【长编明道二年郭皇后见踈吕夷简以前罢相怨后范讽言后无子当废夷简赞其言先敕有司无得受章防范仲淹同孔道辅数人诣垂拱殿门伏奏门者阖扉道辅叩铜镮大呼乃逐仲淹等】唐御史得纠文潞之失【长编唐介论文彦博灯笼锦】此仁宗公于揽权也愚故曰以天下之责任大臣以天下之平委台谏以天下之论付士夫则人主之权重者此也
　　内外重轻【内外无失于偏重】
