<!-- { "loadSidebar": true } -->
　　【者不防都折免之】其在王国则讲武之秋有内史中尉行都试之事凡平时皆不擅发焉故武帝赐燕王旦书曰非教士不得召是已【前燕王旦传赐防曰毋乃废备也非教士不得从召顔师古曰凡邉之备不可废张晏曰言不素习不得应召】此汉郡国讲武之制然尔光武起自兵间久厌武事由是罢尉侯之职无都试之役废车骑材官楼船之士惟京师兵而外之武备尽弛矣【光武纪建武三年罢郡国都尉官后百官志建武六年省诸郡都尉惟边尉往往置都尉及属国都尉又建武七年令国有众军并多精勇且罢轻车骑士材官楼船士及军假吏令还复民伍又建武二十二年诏罢诸边亭侯吏卒云云】推原其由盖自西都之季都试或以为患韩延夀以试士僭拟不道诛【本传御史按延夀在东都试骑士治饰兵车画龙虎朱雀延夀衣黄赭方领驾四马棇建幢棨植系羽戴车歌军功曹引军皆驾四马戴棨防分骑为伍分左右部军假司马千人持幢旁毂歌者兊居射室望见延夀车噭咷楚歌延夀坐射室骑吏持防夹陛列立骑士从者带弓罗后令骑士兵车四两营阵被甲鞮鞪居马上抱弩页兰又使骑士戯车走马盗骖望之劾奏延夀上僭不道坐弃市噭音呌咷他钓切鞮丁溪切鞪莫侯切】而翟义之讨王莽【王莽传东郡太守翟义都试勒车骑因发莽命立严乡侯刘信为天子移檄郡国言莽毒杀平帝摄天子位欲絶汉室今共行天罚诛莽共读曰恭】李通之劝光武【李通光武避事在宛通闻之即遣弟轶迎光武因备言其计乃遂相约结定谋议以材官都试骑士日欲劫前队大夫及属正因以号令大众乃使光武与轶归春陵举兵以相应】皆因秋试之日因动军旅诛守长号令起军旅光武惩之遂罢其事又自以国有众军并多精勇【见上】可无假于外郡兵也遂一切罢之专以国军为用其后国军疲于奔命殆不可继又于边郡置义从诸兵【叚纪明成帝延禧四年冬上郡沈氏陇西牢姐乌娱诸种羗兵冦并凉二州纪明将湟中义从讨之凉州刺史郭闳贪其有功稽固纪明军使不得进义从从夕鸣乡皆反叛闳归罪于纪明朝廷知为闳所诬诏问其状复拜议郎迁并州刺史时须郡等诸种羗五六千人冦武威张掖酒泉烧人庐舍六年冦势转盛凉州几亡复以纪明为护羗都尉明年春羗封缪良多郡律等酋豪三百五十五人率二千落诣纪明降当煎勒姐种犹自屯结冬纪明将万余人击破之斩其酋豪首虏四千余人八年春纪明复击姐勒种斩首四百余级降者二千余人夏进击当煎种于湟中大破之首虏数千人兄破西羗斩首二万三千级虏生口数万人马牛羊八十万头降者万余落永康元年当煎诸种复反纪明复追击于鸾鸟大破之杀其渠帅斩首三千余级西羗于此弭定而东羗先零等数冦扰二州建宁元年春纪明将兵万余人与先零诸种战于逢义山虏众大溃斩首八千余级驴牛马羊等二十八万头东羗尽定】外兵既重则内伍太弱是以京师有变则边郡长驱而至【何进传进素知中官天下所疾袁绍亦素有谋遂与绍定筹防以其计白太后不听后进为尚方监渠诈以太后诏斩进进部曲将吴康张玮闻进被害袁绍乃引兵屯朱雀阙下勒兵捕宦者二千余人董卓遂废帝】虽汉之亡因于宦戚争政使边兵不炽汉之亡不若是之速善乎应劭之论曰天生五材谁能去兵自郡国罢车骑材官之后官无警捕实啓戎心一方有难三面救之取办黔首不及讲其射御驱之以即强敌是以毎战常负不教而战是谓弃之迹其祸败光武岂能逃其责哉【百官志注应劭汉官曰盖天生五材民并用之废一不可谁能去兵兵之设尚矣昜称木为弧剡木为矢弧矢之利以威天下春秋三时务农一时讲武诗美公刘匪居匪康入耕出载乃还既粮干戈戚扬四方莫当自郡国罢材官骑士之后官无警备实啓冦心一方有难三面救之发兴雷震烟蒸电散一切取办黔首嚣然不及讲其射御用其戒警一旦驱之以即强敌尢鸠鹊拥鹰鹯豚羊弋狼虎是以毎嵗良负王旅不振张角攘挟以为遐近揺荡八州并发烟炎逢天牧守袅裂流血成川尔乃逺召三边殊俗之兵非我族类忿鹜纵横多僵善良以为已功则货粪土哀夫民切流迁之咎见出在兹不教而战是谓弃之迹其祸败岂虚也哉】我太祖加意军政其讲之有常练之有法四时讲武之仪着之开寳通礼可覆也【仁宗天圣中李俶仪阅武曰开寳通礼有四时讲武仪初彊侯未平多亲阅武试按驳角射】或大阅西郊【建隆三年阅武西郊上曰晋边卫兵数十万然可用者寡朕亲校其击刺骑射之艺悉为精锐云云】或习战朱明池【干徳元年凿池朱明门外选卒号龙虎军习战池中】或阅兵讲武殿【干徳三年上御讲武殿阅诸道兵得万余人属侍卫司】击刺骑射悉为精锐而见用老弱怯懦安于剰员而不辞【建隆二年令殿前侍卫及非兵骑勇者一其籍老弱怯懦者处之剰员】百万貔貅一可当百东征西讨飘乎振荡吁有由矣太宗真宗承之军容愈肃兴国间筑杨村防大阅【同上太平兴国间筑防杨村备大阅之礼】咸平初幸飞山教场训练【同上咸平初辟场东武原发卒防村其后幸飞山教场躬亲训练】故千乗万骑周旋如一【太平兴国二年崔翰分布士伍建五色旗以号令士卒毎教旗指授则万乗千骑周旋如一甲兵之盛近代无比上悦乃以令严赐翰】殿庭进退容止中节【至道元年上阅武便殿卫士有挽弓及一石五斗者矢二十发绰有余力又令骑兵歩兵东西列阵观其进退容止中节上曰此殿庭间数百人尔犹有兵威可观况堂堂之阵数万成列者哉】近京补禁卫皆为精兵【咸平四年募近京强士补禁卫诏髙峻教阅行伍整肃上曰昨日村民皆为精兵矣】祖宗之不忘武备也如此虽然此京师阅武之制也然州郡所存率皆疲弱循习已久外备不修大郡给十人小郡给五人以充常从名曰长吏实同于人滁州守御代以白直淮阳重镇与滁无异去滁而黄复不及滁即三郡推之他可知矣【三年王禹偁言太祖之初十分天下有其七太宗嗣戴天下一家义者乃合江淮诸郡毁城隍弛武备者三十余年书生领州大郡给十人小郡给五人以充常从号曰长吏实同于人名为郡城荡若平地臣比在滁州值发兵漕闗中城无人守御乃以白直代主闗闭及从淮阳称为重镇乃与滁州无异今黄州城池器甲复不及滁阳万一窃发何以支吾望令江淮郡许置全城守御军士二三百人】呜呼祖宗之意有在也盖太祖鉴前代之弊收藩镇之权天下精兵悉萃京师况定都陈留四无扞蔽其势必为居重驭轻之道【张方平言京师古之陈留郡四通八达之地都城四面而无险阻之固藩篱之限太祖始制藩镇之权屯兵于内】选诸道骁勇者称禁旅【干徳三年令天下官吏择本道籍其名选都下以补禁旅之阙】取禁直伉健者亲军【太平兴国三年后苑亲阅禁军取伉健者亲军罢软老弱悉分配外州】故在内而强在外而弱在内而勇在外而怯也自王元之一言于咸平三年之间【见上】稍稍修置外兵増气陜西之保毅选中者得升则置于咸平之四年【四年诏陜西民五家出一人号保毅军给资粮与正兵分戌吴倩与运使主其事凡得六万八千余人其沿边先选中者亦升为禁军号保防云云】沿边之振武简集者得补则置于景徳之元年【元年陜西运使言西南沿边诸州于保毅之军内简金成振武军四十指挥自立北军边声颇振戌不敢冦】河北之禁军由厢兵而教习者得预则置于祥符之九年【又上封者言诸路厢军无使征役祥符九年诏河北金城拣料本城厢兵五百人置营教习升为禁军】然犹未盛也庆厯初西戎阻命始黥民兵以补军籍陞诸州厢军以充禁旅既増保防又置宣毅比及三年又置保毅内外通置禁军四十余万通三朝共八九十万而乡军厢军不与焉而后兵大备矣【张方平言康定之末庆厯之初议刺民兵极论其害今曰果然太祖朝兵不及十五万太宗朝不过四十万祥符已后稍稍消伏向因西戎阻命始籍民兵俄黔配补军籍升诸州厢军以充禁旅陜西河北京东京西増置保防一百八十五指挥武卫七十四指挥宣毅一百六十四指挥庆厯三年因王伦张海等贼于江淮荆浙福建诸路又添保毅等二十四指挥凡内外増置禁军约四十二余万人通三朝兵八十万其厢军乡军军议军不与此数云云】大抵人无勇怯有道以作之则怯者亦勇人无强弱有道以教之则弱者亦强愚观庆厯以后士气益伸边威愈壮外而蛇豕甘心请命内而狗鼠迸迹不存者无非教阅之有时训练之有法耳今之兵容何如哉夫近而三衙本拱扈宫城以为根本之地也逺而诸军本屏翰州郡以为爪牙之计也今试观之以戈矛器刃自淬者几人以弓弩箭镞自厉者几人以心胆膂力自奋者几人殿歩诸司皆市井浮浪之徒诸路禁旅尽田中脆弱之夫果能骁勇过人如武雄之军乎【干徳中籍诸道骁勇兵送阙下太祖团结为武雄军】果能分教战胜如陜西之军乎【寳元间元昊叛命屡战不利范仲淹随部分而教之朝廷推其法于诸路与夏人战败之圣政】宣借差借占留者甚众虚额虚名差破者甚滥三司虽有旬教月教春秋大教然反以是为官吏赏赐军将燕犒之目何有于较艺诸郡春秋二教虽差按教之官然反以是为路分钤辖弄权搔扰州县之资何有于按阅干徳尝自阅侍卫一司矣【见上】至道尝亲阅卫士矣【见上】熙宁中尝禁私役禁军矣【熙宁中私筏禁军虽经郊叙复求不与亲民差遣】淳熙初尝责守臣教阅矣【圣政淳熙二年上曰诸路某军士军弓手须常教阅禁在守臣遣戻坐罪】今诚能举是制而行之则治兵搜卒其庶乎












　　古今源流至论别集卷八
　　钦定四库全书
　　古今源流至论别集卷九　　宋　黄履翁　撰
　　军政【论汉与祖宗之政】
