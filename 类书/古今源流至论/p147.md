<!-- { "loadSidebar": true } -->
　　诚之道大矣哉具于太极之浑沦而极于天地之变化始于夫妇之隐微而着于鸢鱼之飞跃存于盛服之斋明而格于鬼神之左右洋洋是故眞实无妄纯粹无僞彻上彻下皆实理之所爲者诚也而一有所杂则妄矣悠乆不息周流不已自始至终皆实心之所爲者诚也而一有所间则息矣虽然难言也窃尝泝鲁邹之渊源沿伊洛之流派逹紫阳之舟楫而闻其略矣且以自然之理言之天地之间惟天爲至实而无妄冲漠无朕而万物兼该刚健常行而一体弗杂是以一元之气无古今无寒暑无风雨晦明万古常运而未尝有一息之停诗曰维天之命于穆不已此之谓也天下之物无洪纎无巨细无飞潜动植万古常生而未尝有一物之差易曰乾道变化各正性命此之谓也【中庸或问诚之爲义其详可得而闻乎曰难言也姑以其名义言之则眞实无妄之云也若事理之得此名亦随其所指之大小而皆有取乎眞实无妄之意耳葢以自然之理言之则天地之间惟天理爲至实而无妄故天理得诚之名若所谓天之道鬼神之德是也以德言之则有生之类惟圣人之心爲至实而无妄故圣人得诚之名若所谓不勉而中不思而得者是也至于随事而言则一念之实亦诚也一言之实亦诚也一行之实亦诚也是其大小虽有不同然其义之所归则未始不在于实也曰然则天理圣人之所以若是其实者何也曰一则纯二则杂纯则诚杂则妄此万物之大情也夫天之所以爲天也冲漠无朕而万物兼该无所不具然其爲体则一而已矣未始有物以杂也】是理也在天爲实理在人爲实心自然而实者天也必期于实者人而天也【注见后】夫所谓自然而实者圣人极致之功也葢圣人气禀清纯赤子不失一眞浑融万境洞彻浑然元气之未凿湛然太虚之无累动容皆礼不勉而中从容皆道不思而得仁则表里皆仁而未有一毫之不仁义则表里皆义而未有一毫之不义正大舜天德出宁之境文王纯亦不已之天夫子从心不逾矩之年也夫所谓必期于实者贤人自明之敎也葢贤人性命虽正而梏于形体道心虽具而局于气质扫其尘而鉴自明澄其滓而水自清欲尽理还人泯天定谨独于暗室不覩之地存心于雷声渊黙之时当其恻隐之发而不杂于忮害则所以爲仁者无不实矣当其羞恶之发而不杂于贪昩则所以爲义者无不实矣正顔子克己复礼之学曾子一日三省之功孟子诚身明善之道也嗟夫性焉安焉者圣也复焉执焉者贤也圣则希天贤则希圣其分量之小大气质之清浊才品之高下固有不可强而同者然生知学知其归一致安行勉行其终同功恐惧不闻此诚之固执者而言也而能极天地位万物育之功曲致有诚此诚之未至者而言也而能造至诚能化之诚【并中庸】拟言议动之学而至于变化【通书拟议第三十五至诚则动动则变变则化故曰拟之而后言议之而后动拟议以成其变化　晦庵注曰中庸易大传所指不同今合而言之未详其义】欲无诚立之验而极于明通【通书后録予谓养心不止于寡而存耳葢寡焉以至于无旡则诚立明通诚立贤也明通圣也云云】此造化之实理鬼神之盛德圣神之极功又孰爲有余孰爲不足哉噫诚则明矣明则诚矣自明之敎学者不可一息间断也尝观中庸一书其论理也详矣要其本防不过发明乎诚之实理所谓天之道人之道是已天命云者实理之原也性其在我之实体道其当然之实用而敎也者又因体用之实而品节之也曰大本达道所以言实理之体用曰天地位万物育所以极是理之效验中庸云者其知实理之可常者乎过与不及云者其不知实理妄行者乎【注见后】以舜明知以回明仁以子路明勇谓诚者亦实此三德而已尔【中庸章句此篇大防以知仁勇三达德爲入道之门故于篇首即以大舜顔渊子路之事明之舜知也顔渊仁也子路勇也三者废其一则无以造道而成德矣又云达道虽人所共由无是三德则无以行之达德虽人所同得然一有不诚则人欲间之而德非其德矣程子曰所谓诚者止是诚实此三者三者之外别无诚】实理之爲用也广故曰费实用之爲体也微故曰隐近而夫妇逺而圣人天地皆费也而是理之所以然则隐而莫之见焉道不逺人者夫妇所能丘未能一者圣人所不能皆费也而推其所以然则有至隐存焉【中庸章句费用之广也隐体之微也君子之道近自夫妇居室之间逺而至于圣人天地之所不能尽其大无外其小无内可谓费矣然其理之所以然则隐而莫之见也　又第十三章道不逺人者夫妇所能丘未能一者圣人所不能皆费也而其所以然者则至隐存焉】其述自迩自卑则言乎费其述不见不闻则言乎隐而帝王之事夫子之言则又合体用兼费隐而并言之矣信矣夫诚爲中庸之枢纽也【中庸或问曰何以言诚爲此篇之枢纽也曰诚者实而已矣天命云者实理之原也性其在我之实体道其当然之实用而敎也者又因其体用之实而品节之也不可离者此理之实也隐之见微之显实之存亡而不可揜者也戒谨恐惧而谨其独焉所以实乎此理之实也中和云者所以状此实理之体用也天地位万物育则所以极此实理之功効也中庸云者实理之适可而平常者也过与不及不见实理而妄行者也费而隐者言实理之用广而体微也鸢飞鱼跃流动充满夫岂无实而有是哉道不逺人以下至于大舜文武周公之事孔子之言皆实理应用之当然而鬼神之不可揜则又其发见之所以然也圣人于此固以其无一毫之不实而至于如此之盛其示人也亦欲其必以其实而无一毫之僞也葢自然而实者天也必期于实者人而天也诚明以下累章之意者所以反复乎此而语其所以至于正大经而立大本参天地而赞化育则亦眞实无妄之极功也卒章尚防之云又本其务实之初心而言也内省者谨独克己之功不愧屋漏者戒谨恐惧而无已可克之事皆所以实乎此之序也时靡有争变也百辟刑之化也无声无臭又极乎天命之性实理之原而言也葢此篇大指专以发明实理之本然欲人之实此理而无妄故其言虽多而其枢纽不越乎诚之一字也呜呼深哉】是理也伊洛诸公葢得之故通书之言诚也旣曰圣之性又曰贤之复【通书诚防德第三诚无爲防善恶德爱曰仁宜曰义理曰礼通曰智守曰信性焉安焉之谓圣复焉执焉之谓贤发微不可见充周不可穷之谓神】易传之言诚也旣曰无妄又曰不欺【近思録易传旡妄之谓诚不欺其次矣一本云李邦直云不欺之谓诚但以不欺爲诚徐仲车不息之谓诚中庸言至诚无息非以无息解诚也或以问先生先生曰云云】夫曰性曰无妄者所以发中庸诚者之防曰复曰不欺者所以明中庸诚之者之义然周程二公岂但空言而已哉君子当于践履中求之志伊尹之所志学顔子之所学【通书】以存养爲实功以践履爲实地致知格物爲诚意之验持敬主一爲成德之本【遗书】冰轮金井而念虑之澄彻【赵阅道赠周茂叔诗】光风霁月而胷次之洒落【黄庭坚濓溪诗序】玉质金声浑乎内外之无瑕【晦庵作明道赞】规圆矩方截乎言动之无缺【晦庵作伊川赞】非茍知之亦允蹈之粹哉伊洛之学也然而论者则曰拟议论诚之篇周子谓成其变化而晦翁疑之【注见上】自诚之明之章程子谓诚即明也而晦翁又疑之【或问诚明之説曰程子诸説皆学者所传録其以内外道行爲诚明似不亲切云云程子之辨虽已得之然未究其立言本意之所以失也其曰诚即明也恐亦不能无误】晦翁深于理学也而操戈若此然则周程果非中庸之防欤曰义理之学难言性命之蕴难究疑之者乃所以信之也君子之学宁过于疑毋宁过于信过于疑必有所见焉过于信则口耳乎学非心胷学矣故晦翁之注释通书曰至诚者实理之自然拟议者所以诚之之事非惑周子也信周子也【晦翁注通书拟议章云或曰至诚者实理之自然拟议者所以诚之之事也】释中庸曰诚则无不明明则可以至于诚非异伊川也佐伊川也【中庸章句注诚则无不明矣明则可以至于诚矣】学者诚能佩中庸味通书步武周程张朱之言则可以造圣贤之阃奥防德义之渊源矣噫立则参前舆则倚衡出门如宾使民如祭此鲁论之心学孔氏之家法也故曰孟子不言易而深于易论语不言诚而极于诚
　　复【论善恶动静之复】
