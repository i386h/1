<!-- { "loadSidebar": true } -->
　　孟子曰有布缕之征有粟米之征有力役之征君子用其一缓其二用其二而民有莩用其三而父子离然则明王之法固不出于斯三者就三者之中犹必有缓急以权之则为良法矣欲论成周汉唐征赋之制其可不叅酌于此乎今按小司徒云乃均土地而井牧其田野九夫为井四井为邑次而为丘为甸为县为都以任地事而令贡赋此皆以田而出赋其所谓粟米之征欤康成以小司徒令贡赋之文谓贡嫔妇百工之物则指为布缕之征者非也按载师之凡任地国宅无征园防二十而税一近郊十一逺郊二十而三甸稍都鄙即无过十二此自近郊而下盖冐园防之文尔古者五畆之宅植墙下以桑今园防可以植桑于其中则布缕之征盖出于此其间有植草木亦必计其所有而赋之以代布缕所以轻近而重逺此皆以园防而出赋其所谓布缕之征欤康成以载师近郊逺郊谓之国征而为米粟者非也按均人云凡均地征以嵗上下丰年则公旬用三日中年则公旬用二日无年则公旬用一日此皆以力而任事其所谓力役之征欤考诸康成之说亦然也然而周之所以任民者有九职如百工商贾之徒虽亦授田其数鲜矣粟米之征其取既轻布缕均及亦非过取欲进而等之农夫什一之法则夫泉府之入门闗之征有廛人司闗以掌之固其宜矣是以太宰有九赋之敛自一以至六即载师所谓园廛之赋自七以至九则工商之徒各随其职而赋之者也康成误以载师之文而为田税而太宰之九赋无以当之乃谓九赋计口出泉【太宰以九赋敛财货一曰邦中之赋二曰四郊之赋三曰邦甸之赋四曰家稍之赋五曰邦县之赋六曰邦都之赋七曰闗市之赋八曰山泽之赋九曰币余之赋康成注云赋口率出其泉也今之筭泉或谓之赋此其旧法欤】然则孟子三者之外又将有所谓泉筭乎周公之法岂若是其烦哉夫筭泉之法近出汉世前未之闻康成以当时法度而推测周法汉家自有制度奈何谓周亦汉耶若夫里布屋粟与夫家之征载师亦掌旅师所聚皆防惰之罚耳非取民之正法也太宰九贡之法侯国以其所取于民者贡之天予然后得以用其余非王令贡之也至于他官之所掌如闾师县师遂人之所敛即是三者而分职以叅治之非有他取也观周公制度之税役之多者则轻乎什一役之少者则厚乎什一截长补短欲使其均之为什一而无有幸不幸之叹至于力役之征时有丰凶而损益焉吾乃今知孟子之说为深得周公之意矣康成谈经而不知圣人制法之意有如后人按其成说而行之得无暴取于民而深戾于古欤【并周礼小司徒载师均人注】至汉之田赋唐之田租正周人米粟之征也汉之更赋唐之庸役正周人力役之征也汉之口赋似有不合而唐之调法正周人布缕之征也且以汉唐租赋而论之汉量吏禄度官用以赋民于是什五税其一文帝始行赐租之令至十三年之六月乃尽除而不收焉及景帝元年行半租之令而半租之明年则又有三十税一之令故终汉之世三十税一者自景帝始也【前食货志汉轻田租什五而税一量吏禄度官用以赋于民云云至文帝晁错复说上云云上乃下诏赐民十二年租税之半明年遂除民田之租税孝景二年令民半出田租三十而税一也】唐因口分世业之田而立租赋之法田以二百四十歩为畆一丁以百畆受之平嵗为米可百二十石而租粟止于二石而唐世以百余而税一者自太宗始也【食货志唐制凡民始生为黄四嵗为小十六为中二十为丁六十为老授田之制丁及男年十八以上者田一顷共八十畆为口分二十畆为世业凡授田者毎嵗输粟二斛稻三斛谓之租】夫什一天下之中制也轻之入于貉重之流于桀汉唐虽不忍取民必不忍以貉道治天下二十取一百余税一可以足乎如其足于此也则景帝太宗果貉道也如其不足于此也则是必有他取于民也何以知之汉自田赋之外有口赋有筭赋口赋者民自年三嵗出口钱二十至年十四而止自年十五嵗出筭钱百二十至五十六而止自武帝增口钱之三以补车骑马而口赋始二十三为率是口赋已重于田赋尔【汉志高祖四年为口赋筭赋注汉仪注民年三嵗出口钱二十至十四而止年十五出筭钱百二十为一箅至五十六而止又志汉武帝增口钱钱补车骑马云】此犹可也至更赋正率之更以月代邉戍之更以三日代而不得行者月为钱二千日为钱百王莽以为汉租虽轻而更赋之重至使罢癃之不免其言不为无据然则汉之更赋为民病则轻租仅足以偿之尔【汉纪注如淳曰三月一更中嵗雇者月二千是为践更戍邉三日亦名为更　食货志王莽下令曰汉氏减轻田租三十而税一常有更赋罢癃咸出而豪民侵陵分田劫假厥名三十实什税一也】唐自田租之外有调有庸调者随家以出为绢二匹绵三两无绵绢则为布二丈五尺是调赋又重于田租尔【唐志丁随乡所出嵗输绢二匹绫绢二丈布加五之一麻三斤非蚕乡则输银十四两谓之调】此犹可也至庸法以身为役嵗以二十为率是已七倍于古其为法以丁身为本案开元赦文有戸高丁多父母在而别籍居者迹其故岂不由丁口増多给田有限而庸役有加所以致此马周防言今之戸口不及隋十一而徭役者兄去弟还道路相继其言亦不为无据然则唐之庸役为民病则轻租亦仅足以偿之耳【唐食货志用人之役以二十日闰加二日不及者日为绢三尺谓之庸有事而加役二十五日免调三十者租调皆免止役不过五十日余见马周及元宗纪】不特此尔古者授田于官八家百畆是民皆有田也汉为豪民之所占【见上注】唐以贫民之所鬻【食货志贫无以葬者得卖世业田】则虽轻租薄赋民何頼焉古者输赋于官各供所有是民无他费也汉之算赋则以钱【见上】唐之两税亦以钱【贞元四年诏天下两税始用杨炎嵗为之夏输无过六月秋输无过十月自初定两税货重钱轻乃斗钱而输绫绢既而物价愈下所纳愈多虽赋不増旧而民愈困矣】则虽轻租薄赋民何頼焉此汉唐之赋往往倍于成周也虽然以汉唐而论则汉又逺过于唐汉法虽有害于民而实优于农减租之诏无嵗无之故流民免【元帝纪初元元年】赀钱不满二万免【平帝】行所过免【武宣元成纪】初郡免【食货志武帝】灾郡免【于定国及昭宣元成纪】军事劳苦免【高纪二年】假田免【元纪初元元年】而新田则稍入【武帝时河东渠田废令赋稍入】逋租之民又时贷焉【成纪建始二年河平四年】其待农之意何如哉是虽他赋过重而农尚亡恙也武帝费用百出利析秋毫直至海内虚耗而后已然轮台之诏一下而民遽有息肩之意者盖当时取民之法固为甚苛在商贾均输平准塩铁之赋而已而汉家三十税一之法犹存不改于农无加损也若唐之租调亦为良法奈何徳宗从杨炎之请遽变为两税使他赋有出于商贾园林之征亦皆取给于田是虽曰省赋而农民之蠧甚矣【见上注】此终唐之世民生无聊之由也五代以来横敛四出国朝立极已加蠲免而旧嵗之额视唐为加重熈宁以来新法一行元祐虽变绍圣复开而名色之多视国初为加重渡江以来赋入日少时复多事而一切之赋视熈丰为复重噫民病矣其可不思所以寛之欤且输米一石加钱百余旧无是也而广南行之【开寳三年诏广南州县嵗输米税每石加率钱百六十今每石上十文余并仿】未纳国租先遭率敛旧无是也而汉晋创之【雍熈二年上谓宰臣曰晋汉未纳王租先遭率敛近年以来颇革此弊亦可谓之小康矣】畆税三斗钱氏弊政也【两浙田税畆三斗钱氏国除朝廷遣王方质均两浙杂税方贽令畆出一斗使还责擅减租税方贽以谓畆税一斗者天下之通法两浙既为王民岂循伪国之法上从之惟江南福建犹循旧额】人出地税绢马氏横敛也【咸平三年李允则知潭州初马氏暴敛州人嵗出绢谓之地税及潘美定湖南计屋每间输绢丈三尺谓之屋税营田戸给牛输嵗米四斛牛死犹输谓之枯骨允则请除之】福歙有重税之额【五代方镇多于旧赋之外重取于民国初悉皆蠲正税额一定其间或有轻重未均处随事均之福歙州税额太重福州则令以钱二贯五百折纳绢一匹歙州输官之绢止重数两太原府输赋金乃令减价籴米补之后人往往疑福歙折绢太贵太原折米太贱盖不见当时之意也】秀州有别租之课【秀州言钱俶千六百戸嵗纳二税外别输租真宗曰重加租税课纳于钱氏是横赋也若钱俶族灭别加优卹】此皆五代额外之取也国朝扫五代之烦苛还三代之简易天下之田二十税一犹下蠲减之令寛租之意何如哉然江南沿征至祥符而始去【祥符元年陈靖言江南伪命日于夏税正税外有沿征钱物凡十四件乃温父僣窃江淮物力不充征敛欺暴太祖克复之初旧不去者盖樊知古怨伪朝不与名第既任转输防思鼎革私怒其上流毒其民使我皇朝只得伐罪之名未见吊民之实上作供征数内有可仍旧有可从新有可推为国恩有可推为民便愿陛下察之】江西外增一斗之米至庆厯而始除【庆厯七年诸路转运广要出剰厚有加耗谓之闰官江南诸州纳米一石出剰一斗往往有聚敛之臣加耗之外要一斗以江西路嵗百万石若每石米一斗出剰已及十万石上曰聚敛之臣过于盗贼遂止之】何者盖五代苛政过多积弊难去故耳至庆厯以来始定矣夫何熈宁大臣借周官之书文管商之术坊场河渡昔归州县今充为上供焉【蔡官制熈宁间取坊场河渡戸絶之产召人买仆断佃量破雇直以募衙前余以助常平青苗取息三分为抵当】茶塩坑冶昔在州县今归使者焉【熈宁间置提举茶塩司提坑冶司】青苗取息公帑虽厚而屠牛市肉如民病何【司马光言熈寜作青苗取息二分凶年则屠牛卖肉伐桑卖薪以输钱于官】寛剰过敷公府虽丰而拆屋卖木如民困何【国初差役至熈宁行雇役下戸亦出钱谓之剰钱定州民有拆屋卖木免役钱】均输市易不贷秋毫商者苦矣【熈寜立青苗免役市易均输保甲保马法郑侠进流民圗】诸色赋敛皆输以钱农者伤矣【元祐元年苏辙言自熈宁以来民间出钱免役又出常平息钱官库之钱贯朽而不可较民间之钱捜索殆尽】此皆熈宁新法之弊也元祐以拯溺救焚之仁为改弦易辙之举罢青苗免役之法去市易均输之政吾民至是始有庆厯之望未几绍圣诸人复之而崇观奸臣又重之而祖宗之仁政几失矣中兴以来非不复旧然土宇半于全盛之时而兵费倍于全盛之时不雨于天不输于鬼其势求敛于民然大抵多縻于兵而他用不及什之一焉自今攷之诸路之嵗入虽为钱三千五百四十余万缗而归于版曹者一千九百余万缗归于淮东之总者二百六万归于淮西之总者三百七十八万归于湖广者五百七万归于四川者五百三十万且犹未足也又于三务嵗入二千四百万之中捐五百五十万以给版曹捐四百八十万以给淮东捐八百九十三万以给淮西其得供于朝廷者不过五百余万缗耳此安平无事之时所出之数如此况渡江兵革方殷之时乎是故以酒务商税州县出纳等钱而入经制似过取耳然廹于给军不得不取也【建炎二年初宣和因方腊之乱官兵无所给乃诏发运使陈亨伯经制东南亨伯始设比较酒务量添酒价及商税额亦増一分并卖契纸钱公家出纳每緍收二十三文并号经制钱靖康罢之至是叶梦得言经制之法添酒价增嵗额并卖契纸头子钱皆求于民之所欲非强其所不欲望复行之】以耆戸雇役茶塩贷息等钱而入总制若过敛尔然时方用兵不得不敛也【建炎五年令章谊措置财用初州县出纳钱物每缗收二十三文作经制钱至是加为定数除旧合得外余并拘发以需军需既又拘耆戸长雇钱并抵当库四分息钱及转运司移用常平司七分茶塩司贷息等钱悉归总制司而总制劣自此始矣】月桩而非赡军未必取也【七年先是诸路赡大军钱今运司于经制酤征商等数内逐月桩办是月桩钱所桩不能什之二三余则州县之吏临时指画未免敛之百姓耳】折帛而非给士未必有也【绍兴元年谢祖信言和豫买为民之病有司变为折帛钱又甚病者也祖宗时官俵钱于春民输绢于夏公私两利其后官无本可俵则名为豫买其实白着军兴行一切之政数嵗前缣价高折钱或十千八千今价减而有司犹执前直一例折钱使民鬻缣而求镪此又甚病也】无额上供【绍兴二十五年时诸路上供数外又有无额上供钱及一万贯以上推赏有差其后言者又乞二千贯以上即无推赏】隂取给赏【绍兴二十七年赵逵奏四川取民之途有二如给赏绢之类官以民所纳者揭之通衢此明告而取也如给赏钱之类总领以数下州县必阳戒之曰无损嵗计无伤民力此隂取而不告也】改钞军衣等钱傥非为三军之用亦何忍而求之乎【乾道三年臣僚言郡守下车首请属邑督责财赋如数方许还邑此之谓献助钱委郡丞职幕官下邑官认发钱物抑无为有增少为多此之谓刬刷钱二税就州输纳既倍收合耗重增折科又率其合零就整一寸纳一尺一合纳一升谓之竒零钱酒税不照国初额止从重数谓之逓年课利钱至于催到上供钱物之类申发钞状到州多行截留先填旧欠别行催发谓之改钞钱及当支散春夏衣赐抛降数目拘催谓之军衣钱又有无额钞总制钱之类不一而足籍为定数按月觧发曰版帐曰纲目曰格目又有所谓月桩并清册子数所在州县名数不同是皆州汨于县之色目也】今日赋目虽视绍兴而隂取之数视绍兴又重矣何者赋有常时时有常数今乃重权大量以取赢余既有加耗又有折色吾民何以供赋入有限限与民宜今乃妄意科敛非时追索民方勤农先赴星限未攷官课先办吏需吾民何以供国家蠲免之令墙挂壁粘朝廷寛恤之诏黄放白催吾民何以告虽常赋定数未易遽革而额外剰敛独可不省乎昔邵先生有言曰诸贤能寛之一分则民受一分之赐为士夫者盍致思焉【卲康节曰云云】
