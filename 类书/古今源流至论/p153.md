<!-- { "loadSidebar": true } -->
　　内降之名非羙也殆亦鸿都斜封之意乎然鸿都斜封皆汉唐衰微之世而内降之名乃起于国朝全盛之日惟其见于衰微之世故汉唐之大臣多以任责防谴惟其起于全盛之日故国朝之大臣则以任责为贤任责而防谴必莫回其已坏之政任责而爲贤必能杜其方萌之始此治乱得失之所由分也然以汉唐论之又不能无辨焉汉自桓灵以来唐自中睿以后其弊亦适相当然汉之治日衰日亡唐之治虽微复起者有由矣葢唐大臣尚得任其责谏官尚得言其事百司尚得举其职公议犹存私情知畏亦足回狂澜于旣倒彼汉三府不举劾尚书不加省奏请朝上罢谴夕报莫能挽天下之势此汉之末代不及唐之中世也方桓灵之在位也常侍阿保气焰薫炙手握王爵口含天宪出呼吸变霜露陈蕃言之而就戮【本初窦太后之立也陈蕃有力焉及临朝政无大小皆委于蕃蕃与窦武同心戮力以奬王室徴天下名贤李膺杜密尹勲刘瑜等皆列于朝廷与共参政事于是天下之人莫不延颈相望太平而帝乳母赵娆及诸女尚书旦夕在太后侧中常侍曹节王甫等共相朋结謟事太后太后信之数出语命有所封拜蕃武疾之尝共防朝堂蕃私谓武曰曹节王甫操弄国权浊乱海内今不诛之后必难图武深然之蕃大喜以手推席而起武乃引尚书令尹勲共定计策九月武出宿归府典中书者先以告长乐五官吏朱瑀瑀盗发武骂曰放纵者自可诛耳我曹何罪而当尽见族灭因大呼曰陈蕃窦武奏白太后废帝爲大逆乃夜召所亲共普等十七人喢血共盟曹节请帝出御前殿防劔踊跃赵娆等拥卫左右闭诸禁门召尚书官属胁以白刃使作敕板拜　王甫爲黄门令持节至北寺狱收勲等杀之】杨赐谏之而去位【本传灵帝上以灾异诏问消弭之术光禄大夫杨赐对曰今妾媵阉尹共专国政鸿都羣小并各防擢乐松处常伯任芝居讷言以便辟之性受不次之宠而令搢绅之徒委伏畎畆口诵尧舜之言身蹈絶俗之行委捐沟壑不见逮及冠履倒易陵谷代处幸赖皇天垂象谴告周书曰天子见怪则修德诸侯见怪则修政卿大夫见怪则修职士庻人见怪则脩身唯陛下斥逺佞巧之臣速徴鹤鸣之士防絶尺一抑止盘游冀上天还威象变可弭赐秉之子也】怀愤于迁逐之地饮恨于诛戮之时公议扫地矣是故熹平鸿都之榜招集斗筲溷浊政理俛眉承睫侥幸恩宠吕强所谓三府坐逃选举之负尚书复不訾省而选举皆出诏用则禄赏之柄外朝不与闻也【阳球传置鸿都门学鸿都门学诸生皆敕州郡三公举用辟用辟召或出爲刺史太守入爲尚书侍中有封侯赐爵者士君子皆耻与爲列焉旣而设爲鸿都文学乐松等图象立赞尚书令阳球谏曰松等皆出于微蔑斗筲小人俛眉承睫徼进明时而形图丹青有识掩口今太学东观足以宣明圣化愿罢之可以销天下之谤书奏不省又吕强传】黄门北寺之狱擅矫王命逐捕忠党根连株系甘戮如饴郑飒持节自行之而廷尉不豫闻三府不覆按则釜钺之柄大臣不与知也【见上】方中睿之临政也公主则太平安乐尚宫则柴氏姜氏戚里则郕国沛国争弄其权势倾朝野宰相重臣皆出私门屠沽臧获纳粟除官然大臣得言吏部得执公议尚存矣是故除授之命吏部员外郎李朝隐前后执破一千四百余人一无所顾【本传吏部员外郎李朝隐前后执破一千四百余人怨谤纷遝朝隐一无所顾则大臣虽失其职而百司尚能奉法以执奏也】斜封之官兵部尚书姚元之力言停废至数千人则大臣有司尚得守公法以奏请也【本传中宗时韦后及太平安乐公主用事于侧门降斜封授官号斜封官凡数千员至墨敇睿宗景云元年八月姚元之宋璟及御史大夫毕构上言先朝斜封官悉宜停废上从之罢斜封官凡数千人】释慧范何人哉建寺作佛赃至万计御史魏傅弓请寘极法乃行放黜【本传御史魏傅弓劾释慧范建寺作佛欺匿奸赃四十余万请寘极法上欲宥之而傅弓谓刑罚国之大事陛下赏已亡以加宜刑所不及上乃黜放慧范于家】鬻伎行巫又何人哉滥居缨冕尽占膏腴左拾遗辛替否上防谓今金银不共于印束帛不充于赐【本传左拾遗辛替否上防谓今十倍行赏十倍増官金银不共于印束帛不充于赐富豪商贾尽居缨冕之流鬻伎行巫尽涉膏腴之地则大臣虽失其职而谏官御史尚能引大义以弹劾也】则御史谏官尚能引大义以弹劾也夫汉之大臣不能救桓灵之过唐之诸贤尚能规中睿之失此汉唐得失之所由判欤呜呼亦尝究其源流乎葢汉自中世丞相不豫中朝之事【武帝】三公不任台阁之职【光武】循习日乆弊端百出夫何陈蕃杨赐窦武之徒言之徒切听之甚藐者其来非一日矣至唐之大臣上佐万机下理庻务事权相通公论不泯又非汉之所可及武后垂拱之初命王立本徃宣敇以鞠刘祎之事而祎之谓不经凤阁鸾台何名爲敕则制敕未有不经鸾台凤阁也【本传武后垂拱初或诬悰爲侍郎刘祎之之隂事后命肃州刺史王立本徃宣敇以推鞠祎之谓不经凤阁鸾台何名爲敇也】文宗太和之末宣除郑覃御史大夫而中书侍郎李宗闵谓每事一切宣出安用中书则政事未有不经中书也【本传文宗太和末宣除郑覃御史大夫而中书侍郎李宗闵谓枢密使崔潭峻每事一切宣出安用中书云云】文宗开成之间李珏谓用杜悰爲戸部尚书陈夷行谓当由上防珏谓太宗用宰相天下皆先平章若事不由中书安用平章则宰相未有不平章天下事也【本传开成四年李珏谓用杜悰爲戸部尚书陈夷行谓当由上防不可使权在臣下珏谓太宗用宰相天下皆先平章故号平章事若事不由中书则莫用平章陛下昔语臣以窦易直劝我于宰相启拟五取其三二取其一彼宜劝我择宰相不容劝我凝宰相陛下岂忘之耶】夫惟出纳制敇之命进退贤否之权一则曰鸾台凤阁二则曰中书宰相则人主有所惮而不敢私近习有所惧而不敢请此所以爲唐一代之良法也愚独惜夫敬宗童昏防比羣憸牛僧孺累表补外李逢吉表里爲奸观薛廷老以右拾遗入阁奏事谓近日除拜不由中书进拟多自宣出敬宗厉色叱之自拾遗见斥之后大臣不敢平章于上百司不敢劾奏于下【本传】而天下事去矣所幸继之以文宗之恭俭委任大臣不疑不贰李珏之贤自任平章之责宗闵之党亦能叹宣出之非则唐斜封墨敕之弊固未至如汉之速亡也【本传】然其消萌杜渐岂若国朝于全盛之日乎国朝自太祖以来躬决万机明白洞达一有赏罚外朝公议至天圣明道之间请托之门稍开奔竞之风渐长仁祖亲政痛革宿弊然天性寛仁坦然无我未能遽絶一时哀祈之思所頼防其微救其失者大而两府之封缴次而台谏之弹劾又次而百司之执奏也故杜祁公当庆厯之初与韩琦富弼实爲两地之大臣同心合德交脩佐佑凡内降与恩泽者积至数十则连封而面纳之仁宗有言外人虽知杜衍封还内降吾居禁中以衍不可而止者多于所封还则两府能封缴之力也【长编杜衍抑絶侥幸凡内降积至十数则尽封还之上谓欧阳修曰外人知杜衍封还内降耶吾居禁中有求恩泽者每以杜衍不可告之而止者多于所封还也其助多矣】景祐之初韩琦方爲谏官首论内降爲唐之斜封今之内降蠧坏纪纲爲害至深愿诏皇族戚里之家不许陈乞【长编仁宗景祐初韩魏公琦实供职于谏省首论内降以为国家由祖宗以来躬决万机凡于赏罚必使两地大臣于外朝公议顷因庄宪之垂帘奔竞之辈私行贿赂假托皇戚干请内降侥幸日滋法律不能惩有罪爵禄无以劝有勲唐之斜封今之内降蠧坏纪网爲害至深愿诏皇族戚里之家继自今不许于内陈乞】至庆厯李仲昌修河之罪不经两府诏从中出台官相与极力言之则台谏能弹劾之力也【长编马遵言李仲昌妄违朝防輙坏河事台官累有弹劾乞寘重典寻有指挥上令经赦未议而已今者聼于何人旣差台官推劾又监以内臣是台官未足取信于陛下也诏狱出于内降而中书不预议是中书亦不能信于陛下也又言若陛下闻之语言亦付外施行若谓已经中书则冝移之密院何烦内降骇物情而损国体哉赵抃言陛下正仲昌等罪状宣谕中书行之可也付枢密院治之可也奈何事从内出张皇惊骇物议】欧阳脩领京兆首论内防之承准【长编嘉祐三年翰林学士知开封府欧阳脩言内官梁举直公事两曾执奏内降时与救罪其内降臣便不敢不司兼鉴进状】厐籍倅开封力奏内侍之私请【长编开封两府史扈玉迁职一等尚羙人遣内侍韩从礼传敎防免上人市籍府判厐籍奏其事仁宗命杖韩从礼】则百司执奏之力也呜呼当时不惟庙堂之大臣能任其责台谏百司之诸吏能纠其失而仁宗谨重命令爱惜名噐又见于仓卒应酬之间丁宁戒饬之际尝观当时小人有进甘言邪説以误听者谓当收揽威柄事事率自中出仁宗答曰措置天下事正不欲中出不如付之公议令宰相行之台谏言之大哉言乎其天地之心欤【长编阙柴中家谓当收揽威柄勿令人臣窃弄权事事率自申出仁宗答以措置天下事正不欲自中若自中出果有不便难于改更不如付之公议令宰相行之行而天下不以爲便则台谏得言其失于是改之爲易矣云云】又观天圣九年至嘉祐八年其戒饬内降八条手诏切责谆复不曰内外庻官之请托则曰宗室外戚之干祈不令中书密院执奏内降之差遣则戒内外百官毋援前比之希迁大哉言乎其社稷之福欤【奏议曾肇言仁宗天地之度洞然无私但虑左右干祈迫切不已臣伏见仁宗下诏约束臣下干求内降令中书密院具条执奏当时羣臣亦每以禁止内降爲言輙见纳用谨録上仁宗戒饬诏书凡八条其天圣九年十月之诏则申戒内外庻官之请托明道二年四月之诏则申戒宗室外戚之干祈康定元年十月之诏则令中书密院执奏内降所与臣僚之差遣庆厯四年十二月之诏则申戒臣僚因入对以求恩泽六年四月诏则申戒内外文武百官毋援前比以希迁改而皇祐二年九月之诏则尤爲训诰之恳切德音有谓朕躬庻政之机持大公之柄比者憸幸四兴妄图或违礼干恩或负罪希贷率求内降间亦奉行蠧政风莫斯爲甚自今内降令中书密院并百司执奏无政施行者令谏官御史弹劾以闻丁宁警劾可谓切至而嘉祐三年八月之诏犹以比者内降虽许执奏而百司间有奉行爲言八月之诏犹以镇海留后李璋自求内降罚铜爲言伏乞置之座右】此仁宗之治所以超汉轶唐而爲百王之盛矣今日朝廷清明号令整肃万无此弊然欲防微杜渐当如以仁宗诏书八条置之座右以爲鉴此又燕翼之诒谋也【见上】
　　本朝官制上【论新旧官制沿革】
