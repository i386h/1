<!-- { "loadSidebar": true } -->
　　兴师十万日费千金千里餽粮士有饥色【孙武云】此廪兵国家之急务也然亦起于秦汉之后欤盖尝论之成周赋藏于民素有委积故不闻廪兵之说汉唐初年民自为兵自给用度亦不闻廪兵之费至其后也或敛州郡归京师而后给于邉境之用或漕东南以聚闗中而始给于诸道之兵故转输劳民缓急乏用而廪兵始为深患矣嗟夫田不井居兵与农异先王遗制不可复讲有如我国家藏于州郡而无聚敛之私储于邉塞而无乏用之急兵不言匮民不告劳岂非委积之意欤予观成周太平一书半论理财经国大用具在九式至于军旅独无与焉【礼天官太宰以九式均节财用祭祀賔客防祭羞服之事币帛刍秣匪颁玩好】始尝疑之及考于遗人之职则曰饮食曰委积所以待军旅者甚専【礼地官遗人凡师役掌其道路之委积凡国之道十里有庐庐有饮食二十里有宿宿有路室路室有委五十里有市市有舘舘有积】异日仓积于【公刘诗】粮峙于申【崧高诗】会搜之备达于卫境【左定四年取于相土之东都以会王之东搜】皆是物也以是知先王虽不明言以用武欲藏富于天下而其周思熟虑以为缓急之备则自都达境要有所属矣又岂必尽计之于纎悉而无遗用欤迨及春秋此意犹存是故齐师陈郑申侯共粮【左四年屈完及诸侯盟陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯见齐侯曰师老矣若出于东方而遇敌惧不可用也若出于陈郑之间共其资粮扉屦其可也齐侯説与之虎牢】晋军楚地三日舘谷【经夏四月己巳晋侯齐师宋师秦师及楚人战于城濮楚师败绩楚师败绩三日舘谷杜预注舘舍也食楚军谷三日】是知诸侯之国在在皆有焉有所谓飞刍挽粟者乎所谓赋藏于民不闻廪兵之说者此也自秦人致濒海之粟悉漕京师【伍被秦致濒海之粟转于南河】刮逺方之藏皆储敖仓【郦食其敖仓天下转输久矣臣闻其下藏粟甚富楚人防荥阳不坚守敖仓】一粒一粟惟恐在民而先王里委积之制扫地矣汉自初年军赋有二曰丁赋曰财赋丁赋则以丁年算赋也【前高帝纪四年八月初为算赋如淳曰汉仪注民年十五以上至五十六出赋钱人百二十为一算为治库兵车马】财赋则富者以赀而算贫者以衣服釜鬵而算也【前景帝纪】至于故吏尝佩将军都尉及二千石印者亦给军赋则又不特取之于民矣【恵帝纪故吏尝佩将军都尉将兵及佩二千石官印者惟给军赋他无所与】盖汉兵出于民费用自给故淮南之民繇役往来自补衣妆【贾谊上防曰至今淮南地逺者或数千里越四诸侯而县属于汉其吏民繇役往来长安道者自悉补中道衣钱用诸侯给也前汉】吴楚之兵列侯从军自贷子钱【货殖吴楚之兵起长安中列侯封君行从军赍贷子家钱】而其取于民者殆不过为库兵车马之资而已【见上】此其所以无坐食之蠧唐自盛时天下戸口八百余万而府丁四十万皆自食其力不赋于民凡民之租调以奉上者二十分之十九其一为兵故县官嵗受八百万之赋【并孙樵云】盖唐兵出于民自耕自战三时务农一时讲武而士无阙食籍藏将府伍散田亩而兵无坐蠧【并兵志】此所以不闻馈粮之扰所谓兵出于民不见廪兵之费者此也夫何汉自武宣唐自肃代之后用兵连年转输不继推原其故夫岂无自盖汉以郡国之所积尽输大农而邉郡诸官之所请必皆报而后给【汉百官志大司农卿一人本注曰掌诸钱谷金帛诸货币郡国四时上月旦见钱谷簿其逋未毕各具别之邉郡诸官请调度者皆为报发损益多寡取相给之】故不复预藏于邉郡尔唐自通济漕渠而甸农或至于挼穂而闗中不足给【食货志】自河北诸镇皆强租赋不领于度支而河内不足恃【东莱文】故仅以江淮为给尔夫粟不藏于邉郡而藏于京师不输于诸道而输于一隅则仓卒何所备缓急何所仰哉异时汉以西南夷之役负担餽饷率十余钟致一石【食货志唐司马相如始开西南夷凿山通道千余里以縻巴蜀之民罢焉又通西南夷道作者数千万负担餽饷率十余钟致一石】而战士无禄【同上武帝司农陈藏钱经用赋役既竭不足以奉战士有司请令民得买爵赎罪】塞卒乏粮【霍去病传其在塞外卒乏粮或不能自振】古人有之乎否也唐以江淮之米不通六军之士脱巾于道韩滉运米适至君臣之间置酒相庆【食货志徳宗时】古人有之乎否也所谓由京师而给邉用漕东南以给诸道而廪兵始为大患者此也国初宿兵京师则浚三河以通漕输【张方平言】行师敌国则置转运以给粮饷【正要增释国初始除转运使止因军兴専主粮饷至班师即停罢如太祖初平泽潞则命戸部侍郎高防兵部侍郎邉光范充北路转运使用师湖南则命刑部判官滕旦充湖南给事中沈义伦充京西水陆转运使是也太宗时如刘保勲为河东城西转运使乐中为太原管内水陆转运使王在田为陆路转运使】然亦不専仰于漕运也何者封桩内库之储以备军湏【编年太祖尝顾左右曰军兴湏预为之备若临事率敛非善计也国初天下贡赋尽入左藏库干徳初府库充羡】箪食壶浆之迎以给王师则宿兵行师之用非所虑尔自时厥后景徳澶渊之役事起仓卒寳元西师之兴歴四五年皆不闻调度之患盖三司主之于内转运职之于外此内复有内帑之储今年出真珠以助籴邉储【寳元二年出内库真珠估缗钱三十万赐三司上谕曰此无用之物不若散之民间收其直助籴邉储亦可以少纾民之敛也通鉴】明年出防帛以备军赏【同上皇祐二年出内库绢五十万下河北陜西河东路以备军赏】公私通融军民俱利然而又不惟是转运虽于三司而总一道之税赋防酤茶塩坑冶之利则得以擅其裒多益寡之权或有军兴则转运给之郡守虽统于转运而合一州地利坊塲河渡支酬不尽之赢则得以聚人率众屏翰王室保固郡境平时除戎器治城防脩武备则郡守皆可为之岂非藏于州郡而无聚敛之私乎【蔡官志云】自变法以来三司之权散于内转运郡守之权轻于外一有警急束手无防后日之患君子已预卜之盖自中兴以来驻跸吴会控扼之地上下数千里列屯相望费用不赀其治粮饷职之主将主将不自给也【湖北总领壁记】主将取之漕司漕司吝于供亿也然后请之于朝总领之官出焉【张俊上言】然未以名官也自收诸帅之兵目为御前分屯要害而后总领之官置焉【绍兴十一年取诸州之兵以为御前屯驻诸处皆置总领以朝臣为之镇江诸军钱粮淮东总领掌之建康池州诸军钱粮淮西总领掌之江州荆南江南诸军钱粮湖广总领掌之兴元州金州诸军钱粮四川总领掌之中兴会要】镇江诸军钱粮淮东总领掌之金陵池州诸军钱粮淮西总领掌之武昌荆南江南诸军钱粮湖广总领掌之兴元州金州诸军钱粮四川总领掌之【同上】四总之官既立上可以备邉境不虞之用下可以省老弱转运之劳通融出入裁制盈虚其于军用甚便岂非储于邉塞而无乏用之急乎大抵国家用度多縻于兵西蜀湖广江淮之赋类归总司所供京师者惟仰闽浙而已【见上】近年以来不无渗漏之固未能尽知而晓然易见者试举一二言之且沿江列屯有于临事之始輙发缗钱十余万以为例名曰犒赏此于泛用一也江淮养兵有以规利者备供兵为名以钱商贩凡累钜万号曰营运此于失防二也觧发之日例送北司诸帅私馈报以公帑此于私予三也议者请革其欲合总司之权而制之版曹然道里逾隔或虑乏兴天下事势又有所难合者然则为今之计莫若使戸部部长有以稽考之也盖今之任总司之职者每以大农少卿与夫金仓部郎官为之虽直司于外郡而系衔则必以中都官盖以名曰出使而实非任外之职夫果其非外职则虽外犹内也以金仓部而下又皆戸部之属则以长而察其属其权甚尊其势甚顺何患乎积之难攷不然不度缓急不审轻重而欲俾戸部部长而制总司之利则汉唐转输廪兵之可鍳也
　　车战
