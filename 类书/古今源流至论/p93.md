<!-- { "loadSidebar": true } -->
　　古今救荒之策多矣成周都鄙委积之政上也汉唐常平义仓之法次也外此临期趣办移民移粟最下也噫激西江之水不足捄涸辙之鱼则舍一时济用之谋以圗三十年制用之法君子以为迂求三年之艾以攻其疾苟为不蓄终身不得则苟简应变仓卒就食君子以为踈逺则行济用之策而为经久之图者其惟常平义仓欤且常平之法何始乎自李悝已有平籴之说至夀昌始定常平之策此其始也【汉食货志李悝谓魏文侯曰善平籴者必谨观嵗有上中下熟上熟其收自四余四百石中熟自三余三百石下熟自倍余百石小饥则收百石中饥七十石大饥三十石故上熟则上籴三而舍一中熟则籴二下熟则籴一使民适足价平则止小饥则发小熟之所敛中饥则发中熟之所敛大饥则发大熟之所敛而粜之故虽遭饥馑水旱籴不贵而民不散取有余而补不足也行之魏国国以富强　又同上宣帝即位岁数丰穰谷至石五钱农人少利时大司农中丞耿寿昌行漕事果便遂白令邉郡皆筑仓以谷贱时增其价而籴以利农谷贵时减其价而粜名曰常平仓民大便之】厥后罢于元帝【同上元帝即位天下大水二年齐地饥谷石三百余民多饿死诸儒多言盐铁官及比假田官常平仓可罢上从其议】复扵显宗【通典显宗复常平仓】随罢随复无有定制至于我朝淳化之二年京师置场有其法也【淳化二年京师大穰分遣使臣扵四门置场增价以籴名曰常平以常参官领之嵗饥即减价粜与贫民】景徳之三年诸路置仓有所积也【景徳三年始置常平仓每州择清干官主之专委司农总领三司无得移用】然增价以籴分命使臣减价以粜专命司农随时遣用未有定职至熈宁以来提举常平之官始定焉【司马光言熈宁初执政以常平法不善将籴本作青苗钱出息二分置提举官督之】夫祖宗之始置常平也出内库之储以为籴本【仁宗嘉祐七年给内库及三司钱以助籴本】颁三司之钱以济常平【见上】粒米狼戾之时民艰扵钱官则增价以入之菜色隠忧之日民乏扵食官则减价以出之夫何举籴本而为青苗之钱鬻广仓以求二分之息【见上】伐桑易镪官帑厚矣如民贫何鬻田输官公家利矣如私害何此常平救荒之实政壊矣【见上丰嵗则农夫粜谷十不得四五之价凶年则屠牛卖肉伐桑卖薪以输钱扵官】义仓之法何始乎自隋始置扵乡社至唐改置扵州县此其始也【隋食货志开皇五年长孙平奏令诸州百姓及军人劝课当社共立义仓収获之日随其所得劝课出粟及麦熟当社造仓窖贮之若时或不熟当社有饥馑者即以此谷赈给自是诸州储峙委积　又唐食货志太宗时戴胄建议自王公已下计垦田秋熟所在为义仓嵗凶以给民】厥后弛扵永徽壊扵神龙随罢随复亦无定制【同上太宗置义仓及常平仓以备凶荒髙宗后稍假义仓以给他费至神龙畧尽元宗即位复之】至于我朝乾徳创之未几而罢元丰复之未几亦罢迨绍圣复以石输五升大观又以石输一斗至于今日而义仓输官之法始定焉【干徳元年令州县置义仓所収二税石每输一斗以备凶荒干徳四年诏朝廷置义仓以恤百姓访闻重叠供给复成劳攘俾从停罢　又熈享元年钱顗言乞扵州县各置社仓主三等人户量出斛防以备赈济择有物力一户充甲头所敛至轻所济至博唐齐同三州守臣王广渊赵尚寛髙赋皆乞置义仓即诏行之既而上与王安石论其法安石意主青苗故言而罢元丰复诏行义仓蔡承禧言二石输一斗所取至轻乃令畿甸皆立仓京东西如畿邑法仍所就县仓输自是义仓又县仓矣　又绍圣着令斗取五合即元丰法也大观初增令斗取一升以备赈荒至今有焉】夫古人始置义仓也自民而出自民而入丰凶有济缓急有权名之以义则寓至公之用置之扵社则有自便之利夫何社仓转而县仓民始不与而为官吏之移用县仓转而郡仓民益相逺而为军国之资费官知其敛未知其散民见其入未见其出此义仓之实政废矣【自义仓不留诸仓而知县仓悉为官吏移用始也县仓与民犹近厥后三等户皆令输郡义未既入郡仓转充军食或资烦费岂复赡民】中兴以来讲明荒政常平钱谷专委一司而无陷失之弊【建炎二年言者请复常平仓诏常平本法所系甚大非可他司兼领宜复置常平仓然卢袭前又至害民令叶梦得同议梦得等言常平法不宜废如免役易功亦可行惟青苗市易可罢请选实厯州县通世务者为提举从之绍兴八年李光请罢常平主管官上曰常平本汉耿寿昌今岂可以王安石废之而提举自可复置庶几不陷失一司钱谷】建民骚绎置仓长滩已有社仓之遗意天下岂有难革之弊【绍兴二十年建州瓯宁县有洞曰回源与建阳接境乃范汝为窃发之地去嵗凶民杜八乗时啸聚张大一李大二复扵洞中作过进士魏掞之谓民之易动縁扵艰食请于提举袁得一得米千六百石以贷乡民至冬而取遂置仓扵邑之长滩铺民得以济不复思乱人谓掞之所为乃社仓之遗意也】今日常平义仓之储虽有羙名本无实恵不惟州县有侵借之患而支拨至有淹延之忧城邑近郊尚可少济乡落少民瘽身从事彼知官长皂吏为何人一旦藜藿不继又安能扶持百里取籴扵场以活其已饿之莩哉是有之与无其理一也呜呼孰知有甚者焉常平出扵官义仓出扵民出扵官者官自敛之官自出之其弊虽不足以利民亦不至扵病民出扵民者民实出之官实敛之其弊不但民无给而官且病之文移星火指为常赋箩头斛面重敛取嬴噫可叹也愚谓民不必甚予特无取之足矣民不必甚利特无害之足矣平时夺其衣食之资一旦徒啖以濡沫之利乐嵗不为盖蔵之地凶年始思啼饥之民何益哉宁愿为不取蠒丝之尹铎毋愿为矫制擅发之汲黯宁愿为催科政拙之阳城不愿为发粟赈饥之韩昭则裕民实政隐扵常平义仓之外昔邵先生有言诸贤能寛之一分则民受一分之赐有官守者其勉之
　　抑贡献
