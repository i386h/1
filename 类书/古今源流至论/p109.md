<!-- { "loadSidebar": true } -->
　　观禹贡所载入于渭乱于河之类所输不过九州之方物【书禹贡】则知漕运之法三代之时未立也观管子所载粟行五百里之类所漕不过一时之挽卒【管子】则知国都之漕春秋之时亦未闻也予尝推原其故盖古者天子中千里而为都公侯中百里而为都天子之都漕运所贡入者不过五百里之地诸侯之都漕运所贡入者不过五十里之地乗舆服制之用宗庙百司之给自足以供虽春秋战国以来行师千里间行漕挽然事已兵休犹未至于甚病而所以输于国都者不出五百里五十里尔自秦罢侯置郡漕法始讲致濒海之粟输北河之仓【伍被传秦致濒海之粟转于两河】盖以三十余钟而致一石而民始病矣然则秦为漕运之俑乎【通与秦欲攻匃奴琅琊负海之粟转输北河率三十钟而致一石】迨至汉唐其事愈详方其初年邉事未兴兵役未烦故漕运之费省至其后也征伐日劳供役日广故漕运之费多自今观之汉初京师之用止仰近郡诸侯之粟不归天子当时闗东之漕仅数十万石而已【食货志汉初漕闗东粟以给中都官嵗不过数十万石】其省何如也及武帝以后山东漕益而为百余万石【沟洫志武帝时河东守潘系言漕从山东上嵗百余万石】既而县官度食者众则河漕又益而为四百万石【食货志武帝时其没入奴婢诸苑养狗马禽兽官益杂置多徒婢众而下河漕发四百万余石及官自籴乃足】继而言利之臣愈请増益则山东之漕且至六百万石焉【食货志宏羊请山东益六百万石】迨至军旅既息之后每嵗漕谷为石犹不下四百万【食货志五鳯中耿夀昌言嵗漕闗东谷四百万石以给京师】向者诸侯自殖之粟至是削弱皆转输于中都尔唐初府兵之法未壊平时无事身居田畆一有征行自为调度当时闗中之漕不过十万而已【唐食贷志】其省何如也及明皇以后天寳每嵗二百五十万【通典天寳中嵗每水陆二百五十万石】广徳嵗转亦不下百一十万【代宗广徳二年以刘晏専领东都河南淮西江南东西运漕嵗转粟百一十万石无升斗溺者唐志】甚至江淮之运少缓六军脱巾于道韩滉之米一至君臣举酒相庆【徳宗时江淮米不至六军脱巾于道而上忧之会韩滉运米至陜上喜谓太子曰米已至陜吾父子得生矣置酒相庆】则唐人所以倚办于此可谓急矣噫引渭穿渠之谋不见于高文之时而见于武帝之世【沟洫志武帝时郑当时为大司农言异时闗东漕渠从渭上渡六月罢师古曰计度其上八月而后可罢也而渭水道九百余里时有难处引渭穿渠起长安旁南山下至河三百余里径易漕渡二月罢发卒穿渠以漕大利】泝河入渭之说不用于太宗之日而见于代宗之后【代宗广徳二年以刘晏领漕江南之运积扬州汴河之运积河隂河船之运积渭口渭船之运入太仓唐志】盖汉唐中年以兵费之故所以屡讲而屡详其势不得不然也噫兵役漕运相为消长其他朝廷用度百官廪禄十不费一大槩多糜于兵尔予独谓汉以用兵而费财唐以养兵而蠧粟养兵者未可遽息用兵者朝罢而夕安此唐之漕运又加详于汉也大抵汉漕皆仰于山东唐漕皆仰于江淮故武帝时潘系言漕者山东也宏羊益漕者亦山东也【并见前注】盖江淮漕米去长安逾逺诸侯自为封殖而已吴王之反自谓聚粮食三十余年【吴王濞】而枚乗之说亦云汉家转粟西向不如海陵之仓【枚乗】故江淮之漕未通而多仰于山东矣天寳以后刘晏所漕者江淮也韩滉所漕者亦江淮也【并见前注】盖自开济漕渠而甸农或至挼穂而闗中不足给【唐食货志】自藩镇不申戸口者十五道而河北不足给【同上】故诸道之漕不通而皆仰于江淮矣此汉唐漕法之本末也国家定都于汴四方辐凑逺近俱便过于汉唐是时漕运之法分为四路东南之粟自汴河而至【会要国朝水运自江淮南两浙荆湖南北路运每嵗租籴至真扬楚泗州置转船仓受纳分调舟船计网泝流入汴至京师发运使领之】陜西之粟自黄河而入【会要陜西诸州刍粟自黄河三门沿流入汴至三门防白波发运判官催纲领之】陈蔡之粟自恵民河通之【会要恵民河与蔡河一水即闵河也建隆元年始命陈承昭导闵河自新郑与蔡水合贯京师南歴陈颍达夀春以达淮右舟楫于是以河西为闵河东南为蔡河至开寳六年三月始改闵河为恵民河】京东之粟自广济河通之【会要广济河自都城歴漕济及郓共广五文旧云五文河开寳六年改广济河】然论四河之利害汴河为重黄河次之而恵民广济又其次也何以言之视至道所漕之数广济十二万恵民四十万黄河五十万而汴河至三百万于此可见矣【至道元年先是汴河嵗运江淮米三百万石菽一百万石黄河粟五十万石菽三十万石恵民河粟四十万石菽二十万石广济河粟十三万石是嵗汴河运米至五百八十万石】故汴河以发运使副领之黄河以运使判官领之而恵民特命催纲广济特用使臣【防要国朝置淮南两浙江湖路都大发运使副都监以朝官以上充或诸司使充国朝有三门白波黄河汴河水路发运使三人在三门以朝官充三门判官一人白波判官一人以京朝官充陈颍许蔡光夀诸州之粟刍自石唐恵民河沿泝而至置催纲领之河北卫州东北有御河至干宁军馈食邉亦有使臣主之】然本朝所谓嵗漕六百万石【景徳三年上供六百万石永为定制出防要】専倚办于江淮其他三河所入非大农仰给之所惟是江淮最重故独于汴河漕法为详也今以汴漕本末而论之自转般之法行漕益富而人亦便自直达之法用漕益空而人愈病且国家以东南六路之粟载于真泗转般之仓江船之入至此而止无稽滞也汴船之出至此而发无覆溺也江船不入汴汴船不入江岂非国家之良法欤【国史国家定都大梁尤宿重兵故嵗漕东南米麦六百万斛漕运以储积为本故置三转般仓于真泗二州以发运官董之江船不入汴者即于三仓卸纳回运官塩量给舟人汴船不出江往来转运无复留滞而三仓常有数年之储州县告歉则折纳上等优劣谓之额斛计本年最嵗额以仓储代输京师谓之代发后于豊熟以中价收米谷贱则官不至伤农饥歉则纳钱民以为便故范旻去淮南江淮之间辇运相继太宗称其功而奨异之淳化中康定中江淮嵗漕不给京师之军储范仲徳荐许元为发运判官元曰以六路七十二州之粟不能足京师者吾不信也至行命濒江州县留二月粮余悉发之逺近以次相补引千余艘转运而西京师足食】故范旻主漕计江淮之间辇运相继天子加奨许元为判官濒江之粟千艘而西京师足食其效验盖不诬尔【并见上注】自发运以嵗额不敷之故而拘舟卒江船不至汴船出江而漕法一变矣【会要许元比年诸路转运司年额不敷发运司不放兵卒归仍令出外江邉沿江州军截头运故诸路粮船太半为籍纲发运司搬塩往遂运米而还且汴船不谙沿江风水沉失者多既从许元议会元罢不即行】自闭口之制不行而通冬运役夫氷冻死者众而漕法再变矣【会要旧制有闭口十月则舟楫不行王安石欲通冬运不令闭口水浅澁舟不行于是以船艘数十前设巨椎以氷役夫苦寒死者甚众】然发纲发运未罢而犹未至大壊也夫何崇观奸臣以籴本数万缗为羡余之贡本钱既竭而无可增籴积粟既空而无可代发于是孝绪说行以转般之制变为直达之法而漕法至是而三变矣【国史崇观奸臣用事始求美财以供侈费用所亲胡师文为大漕以籴本数万缗充贡而除戸侍自是继者效尤时有进献而本钱竭矣本钱既竭不能増籴而漕储既空无可代发而三仓无用矣乃用曾孝绪之说立直达之法六路郡县各縂嵗额虽湖南北至逺之地亦直抵京师豊不加籴歉处湏见米方米纲之来也立法甚峻船有损坏所至脩整不得逾时州县共运皆以费给之以至沿流驱役至必骚扰兼以塩法既变廽舟无所得舟人逃散旧法尽废】噫孰知直达之法而为吾国吾民之深害欤始者由江而淮由淮而汴人以为便也今纲运直至文移星火而弊壊之外不及脩整矣始者以船回塩以塩偿费人以为利也今塩法既变絶无锥刀而廻船之夫多有逃移矣始者稔嵗则发运收籴公私俱济也今公帑垂罄籴不得增外郡告荒粟难取办将何以堪耶【并见上注】蔡京小人不得不任其咎尔此东京漕法之本末如此今驻跸吴会蜀汉之粟顺流而下以供荆襄之军闽浙之粟水运而上以供中都之用无复有难致之险然比年以来风涛之突荡道里之逗留郡之所费不知其几矣况间嵗不登州以歉告议者又深虑焉将以广漕欤则东南民力竭矣未易广也将以省漕欤则六军百司仰给于此亦未易省也是将何术而可噫木牛流马不若渭南之屯为可久【诸葛亮传】闗东转漕不若三辅之籴为省费【食货志五鳯中大司农中丞耿夀昌言故事嵗漕闗东谷数百万石以给京师用卒六万人通籴三辅引农河东上党太原郡谷足给京师又以省闗东漕卒】今独不能效其故智乎且荆之区淮之甸田畆相望荆棘未啓者甚众诚能招徕流民籍之给以田器予以牛种委守令以督其事迟之数年则一嵗之入必倍于今日矣浙之东吴之防舳舻相啣商贩奔凑者甚众诚能捐内帑数百万以籴之略其讥征广为储蓄无拘其限以寛其集无抑其价以诱其来付郡守以领其事以吴越而入京师其势甚便则转运之米可以尽计而省之矣舍是不讲而泛求广漕省漕之防虽刘晏复生无以为谋矣
　　赋税
