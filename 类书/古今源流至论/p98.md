<!-- { "loadSidebar": true } -->
　　汉之畿兵始为番上至其后也畨上变为常屯常屯变为逺征而畿兵之制壊矣唐之畿兵始为府卫至其后也府卫变为长从长从变为禁军而畿兵之制壊矣此汉唐内兵三变之由也古者天子之兵止于六军六军之兵止于六乡其出也则为士为卒为旅为军为师其入也则有比有闾有族有党有州有乡兵无坐食之费民无长屯之劳安有如汉唐逺征长从之兵哉古者五侯九伯二伯専征而诸侯皆共四方之事司马法王有四方之事则宰召师于诸侯虎贲氏奉书以牙璋发之【汉食货志】而诗言元戎十乘特以为啓行之先安有如汉人轻出之举哉古者吕伋掌虎贲之士非有宰相之命则吕伋不敢擅发召公虽得以制命非有二诸侯将命以往则召公亦不敢以専行内外相制事权散主不独命于一人可见矣【书顾命】又安有如唐人私亲禁军而尽属于阉宦之手哉按百官表卫尉掌宫门屯卫兵【本表卫尉秦官掌宫门卫屯兵】而高后纪言周勃既将北军然尚有南军乃令平阳侯告卫尉无纳吕产【本纪】以此知南军为宫城兵而卫尉主之也明矣又按百官表西汉中垒校尉主掌北军营垒之事【本军中垒校尉掌北军垒门内外掌西城】至光武变为北军中而西汉之初中尉属官有中垒令丞尉式道左右中而中尉所职乃廵徼京师【本表中尉秦官掌徼廵京师属官有中垒等互武库都舡四令丞又式道左右中侯侯丞乃左右京辅都尉尉丞兵卒皆属焉余见后官志中兴省中垒　置中侯以监五营】以此知北军为京城兵而中尉主之也明矣然汉初二军卫士皆调发郡国材官骑士而分番为之民一嵗为卫士二嵗为材官【汉仪注云民伍一嵗为卫士二嵗为材官】盖寛饶卫卒愿留更一年【本注盖寛饶为卫司马及嵗尽交代上临享罢卫卒卫卒数人皆叩头自请复留共更一年】则是郡国番上于南军之制左右京辅都尉尉丞兵卒尽属中尉【上注】黄覇为京兆尹发骑士诣北军【黄覇为京兆尹发骑士诣北军马不适士坐贬秩】则是三辅畨上于北军之制第南军犹调于郡国北军第调于京辅此汉初畨上之法犹为近古也夫何武帝増置八校募知胡人事者为胡骑募知越人事者为越骑【前刑法志又表越骑校尉掌越骑胡骑校尉掌池阳胡骑】而北军始有长屯之兵后恐中尉之权太重乃于光禄勲增置羽林期门皆以世家为之【表武帝建元三年初置期门太初元年初置羽林掌执兵送从比郎无贠】而南军始有常屯之兵此番上变为常屯是矣然而未至大壊也夫何光武以来弛郡国守尉都试之役【高祖纪张晏注曰材官骑士习射御驰骑战陈常以八月太守都尉令长会都试课殿最光武省之】罢轻车材官骑士楼船之士【光武纪建武七年诏曰今国有众军并多精勇宜且罢轻车骑士材官楼船士及军假吏令复还民伍】兵备浸坏虽黎阳立营领兵骑常千人以谒者监之号黎阳兵【本纪及志】而京师南北军如故不知都试既罢外兵不练而国有征伐终借京师兵以出自建武讫于汉衰匃奴之宼鲜卑之寇嵗嵗有之或遣将出击或移兵留屯连年暴露奔命四方而禁旅无复镇卫之职【如明帝永平十年遣骑都尉宋苗出平城北伐匃奴窦固破呼衍王于天山留兵屯伊吾庐城之类】或曰东都之兵虽或以执金吾将或以光禄勲将或又以五校将【如顺帝纪永和二年以执金吾张乔行车骑将军将兵屯三辅天文志车骑将军都马越骑校尉冯柱发左右羽林北军五校征伐胡七年九月陇西羗反遣执金吾列尚武骑校尉赵世发北军五校黎阳雍容及邉胡兵三万骑征西羗之类】无非京师领兵之官然恐亦如西都故事何以知其出卫兵耶曰不然西汉之世虽或以内之兵官充将而所将之兵则明言发某郡车骑某郡材官【高帝纪十一年发上郡北陇西车骑与巴蜀材官】惟宣帝一出羽林佽飞之兵纪以明着之【宣帝纪神爵元年发应募佽飞射士羽林孤儿胡越骑】若东都则但见遣将行师而已果以何兵而充之也异时皇甫规愿借列屯坐食之兵五千击羗【本西羗攻陇闗规上防求乞自效曰云云愿假臣两营二郡屯列坐食之兵五千出其不意时帝不能用】所谓列屯坐食指内外郡所养之兵为言也然则东汉行师大抵羽林五营黎阳虎牙之士尔此常屯之兵又变为逺征其法尽壊也唐兵有十六卫将军兵有五府中郎将兵十六卫兵即诸州折冲府兵番上宿卫者是【通鉴唐太宗纪十一年更命统军为折冲都尉别将为果毅都尉凡十道置府六百二十四而闗内二百六十一皆诸卫每嵗季冬折冲都尉帅其属教战当给马者官与其直凡当卫者番上兵部以逺近给畨】犹汉之材官骑士而将军犹卫尉也五府兵即勲官子孙以资防得补者是又汉之三省郎卫而中郎将犹汉中郎将也唐则总之南衙卫兵其外又有左右屯营飞骑起于太原三万之卒父子相继者是【见卫兵注】犹汉之期门羽林唐则谓之北衙禁兵初太宗定府兵之制应天下之兵皆谓之天子禁军【见上注】是以逺而诸郡之府兵近而五府之卫兵又近而两宫营之亲兵皆属于十六卫将军每月番上以备宿卫【唐兵志府兵之制十二卫为左右皆有将军以分统诸府之兵有郎将方主主以相统治又有骠骑二府皆有将军又见前注】三时务农一时讲武无坐食也籍藏将府伍散田畆无列屯也此唐府卫之兵为近古也自高宗武后时天下久不用兵府兵法壊更代不时卫士亡匿张说乃请一切募士取京兆蒲同岐华府兵及兵丁而益以潞州长从兵共十二万号长从宿卫未几更号射骑自是诸府之兵阙籍不补折冲之将积嵗不迁故兵无全兵将无常将宿卫亦非宿卫此府卫变为长从是矣【唐志自高宗武后时天下乆不用兵府兵之法浸壊畨役更代多不以时卫士稍稍亡匿至是益耗散宿卫不能给宰相张说乃请一切募士宿卫十一年取京兆蒲同岐华府兵及兵丁而益以潞州长从兵共十二万号长从宿卫嵗一番命尚书左丞萧嵩与州吏共选之明年更号曰骑射然自是诸府兵益多不补折冲将卒嵗不迁士人皆耻为之】然犹未极也禄山之反六军宿卫往往市人西驾之兵仅止千人灵武之士至不满百【元宗末年禁兵浸耗及禄山反天子驾西幸禁军从者仅千人肃宗赴灵武士不满百】而所谓神防兵乃自外来赴难赐号神防朝廷倚重【兵志禄山反如嘐以伯玉将兵千人赴难伯玉与朝恩皆屯于陜时邉士防蹙神防故地沦没即诏伯玉所部号神防军】后幸陜之变朝恩以神防扈乘舆吐蕃之寇朝恩复以神防屯苑中自是浸盛指为天子禁军分以左右厢居北军之右非他军比尔【代宗广徳元年避吐蕃幸陜朝恩举在陜兵与神防从扈悉号神防军天子幸其营及京师平朝恩遂以兵归禁中自将之然未与北军比也永泰元年吐蕃复入寇朝恩又以神防军屯苑中自是浸盛分为左右厢号北军后遂为天子禁军非他军比兵志】异日幸梁之斾方旋而定难之号先及唐之所恃神防禁军何如哉【自徳宗幸梁还以神防有劳皆号兴元元从奉天定难功臣】盖自肃宗以后府卫射骑之法再变而京师实恃禁军以为重如羽林【高宗龙朔二年始置】神武【肃宗至徳二载置】英武【肃宗至徳后复置】寳应【代宗以射生军入禁中清难皆赐名寳应故射生军又号寳应军】神威【兵志自肃宗以后北军增置威武长兴等军名额颇多而废置不一惟羽林龙武神武神防神威云云总名同左右十军而神防専以宦官主之其势尤盛迨昭宗以朱全忠诛宦官而神防之军始废】名者固不一军然神防専以宦官主之其势独盛于是南衙之卫轻北衙之卫重而大势去矣此长从之兵又变为禁军其法尽壊也尝以汉唐之变详论之盖汉方常屯而逺征之变已形唐方长从而禁军之势已横何者京师既设列屯之兵安坐而食甚为无谓于是驱以出征此其势必至府卫既无可恃之兵一旦有警皆不能甲不得不恃禁军亦其理然也惜也汉兵出征之后京师单弱阉宦复恣终借州牧之兵以除之阉宦虽除而董卓之祸成矣【董卓以州牧诛宦官】唐卫既变之后神防独盛中使弄权终借藩镇之兵以诛之神防虽诛而朱李之变兴矣【见上注】强干弱枝之道奈何汉唐不察耶国朝定都陈留前无险阻之形后无藩篱之固我太祖皇帝虑安危之机权内外之势从容杯酒藩镇觧权州县精兵悉萃京师【张方平上防伏以京师本古之陈留郡天下四冲八达之地自唐以前尝为重藩四向无险阻之形藩篱之固逼近戎狄太祖深虑安危之计始削诸藩镇之权屯兵于内连营畿甸】凡禁军之最亲近者号诸班直入侍殿陛出扈銮舆于侍卫殿前非诸班直者内守京师外备征伐于军头皇城骐院【长编凡禁军之最亲近者执防殿陛宿卫宫省扈从乘舆号诸班直非诸班直于御前忠佐军头司皇城司骐骥院余军皆以守京师备征伐】殿前司领骑兵之额三十七歩兵之额二十六侍卫司领骑兵之额三十五歩兵之额八十三至军头仅四皇城仅二骐骥仅特骑兵之二额焉大抵尽属于殿前侍卫之司【长编太祖既得天下收节镇兵权置诸司军额自古禁旅之盛无若本朝殿前司领骑兵之额三十七歩兵之额二十六侍卫司领骑兵之额三十五歩兵之额八十三御前忠佐军头司领歩骑之额四皇城司领歩骑之额二左右骐骥院领歩兵之额二通畧】然殿前侍卫始分而二后拆而三自王超侍卫之职既罢无复任者而侍卫之马军歩军列而二之与殿前号为三衙而殿司又重于马歩二司矣【实录咸平三年王超自殿前都指挥使迁侍卫马歩军都虞余见职畧】捧日天武四厢属之殿司龙卫神卫四厢属之马歩二司【捧日旧曰日骑天武旧曰控鹤龙卫旧曰龙防神卫旧曰英武太平兴国二年改控鹤为天武龙防曰龙卫虎防曰秘卫雍熈四年改日骑曰捧日皆以美名易禁军之号也殿前司捧日天武马军司龙卫歩军司神卫谓之上四军各有左右厢厢各三军】其任至隆其权至重精兵锐卒皆在焉虽曰京师十万诸郡十万内外足相制【元丰五年神宗曰艺祖养兵二十三万京师十万余诸道十万余使京师足以制诸道诸道足以当京师故内外相制无偏重之患】而外兵之弱终不若京师之强也噫其亦祖宗制兵之有道欤选诸道之勇者补禁旅【干徳二年令天下长吏择本道兵骁勇籍其名送都下以补禁旅】取禁军之徤者亲军【太平兴国三年后苑亲阅禁军取伉徤者亲军罢软老弱悉分配外州】疲弱之夫退为剰贠【建隆二年诏殿前侍卫二司简骁勇者听为上军疲弱者退为剰贠上每御讲武殿亲临试之】老弱之卒分外郡【见上】选之精矣或阅后苑【见上】或训西郊【建隆二年大阅西郊上曰晋汉卫兵数十万然可用者寡朕亲校其击刺骑射之艺尽为精锐】或习战朱明池【干徳元年凿池朱明门外选卒号水虎防习战池中】或阅兵讲武殿【干徳二年上亲阅讲武殿得万余人属侍卫司】练之熟矣川班殿直以妄诉而并废【干徳中收蜀精兵置川班殿直廪给与御龙直等开寳四年太祖以龙御直扈从郊祀特命增给而川班殿直不得如例击鼓上诉帝怒曰朕之所与即为恩泽焉有例哉命斩妄诉遂废其班】武雄百卒以肆掠而诛戮【干徳中籍诸道骁勇兵送阙下太祖结为武勇军凡百余人白日掠人妻女于城下帝怒捕斩之】坊兵作过罪及主将【何剡语太祖酒坊火发本坊兵士就便作过太祖以本坊使田处岩等不能部辖处极典】云捷伪印寘之极法【建隆三年云捷军有伪刻侍卫司印者斩之】御之严矣居重驭轻之势祖宗谋之何其深欤景祐以来承平日久法制稍弛虎翼质弱不知战鬪龙卫力绵不能披甲【庆厯元年田况上兵防七曰新添虎翼军自南中选材质绵弱自云不知战鬪八曰骑兵高者无如龙卫有不能披甲下马者】似过乎弱也皇城御士至有窃兵【庆厯八年崇政殿宿直皇城司亲事官刼取库兵縁上殿屋何剡両上书乞重黜陟】军头歩直或有埋器【皇祐元年军头歩直兵上拟欲作过于皇城内先埋藏器仗钱彦逺七上书请根究】若邻乎慢也群公抗防不能自己于是天子振之大臣汰之【韩琦汰冗兵老弱者数万人】军政肃而士心警矣至于熈宁复加振刷有就而合额者有以全部附者有并营而增额者部佐整肃无有名存而实缺【熈宁三年大整军额有就而合者如龙卫二十九指挥并为二十有以全部附者宣威并入威猛广防而宣威废罢契丹直拨入神骑而契丹直废罢有并营而增额者如宣武二十指挥四百人额并为十二指挥五百人为额有就而易名者如骁猛四指挥以第四指挥改充骁雄存三指挥自是部伍齐整无有名存而实缺也】自高俅以恩得用军政遂弛非复曩时之制【绍兴三年胡安国言本朝分三卫以掌亲军虽崇宁旧章犹在及高俅以恩得用军政遂弛陛下承寳位而亲兵寡弱岂强本之计】高宗慨然严训厉之法【绍兴二年擢杨沂中为神武中兴统制而言者请增卫兵上曰朕命沂中治神武中军皆宿卫兵也遂命沂中兼提举卫兵沂中叹曰勾陈天仗单弱于是招丁壮未半嵗军容益张遂改中军为殿前司】立转迁之制【绍兴五年时诸将所总嵗嵗奏功而天子亲兵乆无迁转赵鼎请立为转迁之法复祖宗之制】神武中军改入殿前【见上注】都督军马悉三衙【赵鼎言都督府兵马合三衙上曰祖宗故事军马未有不三衙今正之甚善】懔懔乎国初之遗意噫盛哉愚尝究观祖宗内兵之制其微意犹有二以发兵之权付枢府以握兵之重委三衙欲其彼此之相维一也故有枢宻承防权马司者而范公祖禹力言不可兼有发兵握兵之职【范祖禹言枢宻副都承防曹诵权马军司祖宗兵法本于枢宻有发兵之权而无握兵之重京师之兵总于三帅有握兵之重而无发兵之权今枢属官任管军是本兵之地又得握兵合而为一非祖宗制兵之意】以禁军之强者备周庐以禁军之次者代诸路【见前注】欲其畿兵之不出二也故皇祐邉邮有警畿兵调发而包公拯言调畿兵非固宗社之防【皇祐元年包拯言畿兵虽有大故不可多调发近来邉邮有警乃一例调发恐非固宗社制夷狄之良防】今祖宗成宪万世不易然中兴以来殿司歩司守防王畿马军一司出戍金陵【畿兵马军一司中兴以后尝出戍建康】虽咽喉之镇欲示威重而根本之所盍以权其轻重乎
