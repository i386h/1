<!-- { "loadSidebar": true } -->
　　一阳初动处万物未生时渊哉康节之言也【康节诗又晦翁语録或问一阳初动处万物未生时以人心观之便是善恶之端感物而动处曰此是欲动未动之间如怵惕恻隐于赤子入井之初方怵惕恻隐而未成怵惕恻隐之时故上云冬至子之半是康节常要就中间説子之半则未成子方离于亥而爲子方四五分是他要如此説常要説隂阳之间动静之间】昔者圣人作易以拟隂阳之变于阳之消而息于下也圣人乃以复名卦其説则取旣徃而来反之义其爻则有一刚五柔之画其象则雷在地中以明将奋之意其防则硕果不食以取复生之理此见天地生物之心循环之无穷也【晦翁答晦叔书但以易传观之则可见矣葢天地以生物爲心而此卦之下一阳爻即天地所以生物之心至于复之得名则以此阳之复生而已天地以生物爲心此句自无病昨与南轩论之亦已云无疑矣】夫大德敦化而川流不息岂假夫旣消之气以爲方息之资也亦见其絶于彼而生于此而因以着徃来之象尔是虽气有开阖物有虚盈而天地之心亘古穷今未始毫厘间断君子但观一阳之初动万物之未生其生意闯然具此全美则所谓天地生物之心者岂不可见乎【晦庵答张敬夫论复曰复见天地之心某则以爲天地以生物爲心者也虽气有开阖物有盈虚而天地之心则亘古穷今未始有毫发之间断故阳极于外而复生于内圣人以爲于此可以见天地之心焉葢其复者气也其所以复者则有理而已而非天地之心生生不息则阳之极也一絶而不复续矣尚何以复生于内而爲阖辟之无穷乎此则所谓动之端者乃一阳之所以动非徒指夫一阳之已动者而言也夜气固未可谓之天地心然是气之复处茍求其故则亦可以见天地之心矣】伊川曰一阳动之端乃天地生物之心也【伊川易传一阳复于下乃天地生物之心也先儒皆以静爲见天地之心葢不知动之端乃天地之心也非知道者孰能知之云云】晦庵曰阳极复生此可以见天地之心也【见上】其与康节之言葢相表里鸣呼微矣哉是理也在造化则爲隂消阳动之机也在人心则爲欲尽理明之初也葢人之爲人太和保合善端无穷所谓复者非曰追夫已放之心而还之録夫已弃之善而属之亦曰不逐逐于外不汩汩于物则吾心之体即此而存同然之善自有不能已耳方人心之始复也有茁其萌有恻其隐夜气存于不梏之初善心动于有感之际元之始长而生生无穷春之始露而盎盎莫遏敛于方寸隐于眇绵葢有不可得而限量之妙【晦翁复斋铭万物职职其生不穷孰与尸之造化爲工隂辟阳开于穆无疆全体妙用奚独于斯潜阳壮隂而曰昭哉此天地心葢翕无余斯辟之始生意闯矣具此全羙其在于人曰性之仁敛藏方寸包括无垠有茁其萌有恻其隐于以充之四海其准曰惟兹今绵之间是用斋戒揜身闭关仰主羲圗稽经协敢赞一辞以诏无倦】及其人心之已复也四端充广万善呈露诚复而妄除天存而人泯云行雨施吾之德也鸢飞鱼跃吾之诚也天高地下吾仁之流行也于以充之四海其凖而实不出乎一念之间正顔子复礼归仁之功孟子恻隐扩充之善濓溪诚通诚复之天也噫圣人于复之卦所以赞其可见天地之心而又以爲德之本者其不以此欤尝谓复者反也言反其本然之善也小人迷复众人有复圣人无复何者天地之气所以有复者以其有隂众人之心所以有复者以其有恶若圣人之心造化爲一赤子不失天理浑然初无间断孰得以窥其心之起灭耶虽然圣人亦未尝无也复之理有二有善恶之复有动静之复旦昼梏亡胶胶扰扰而恻隐羞恶之心跃然于一悟之顷是善恶爲隂阳也若寂然至静之中而有一念之动是动静爲隂阳也圣人固不可以善恶言而静极而动之复岂能无之此又所当熟究而洞识也【晦翁文集天地有隂则有复众人有恶则有复惟圣人则无复若静而复动则有之但不可以善恶名也　又语録或问寂然至静在此若一念之动此便是复否曰恁地説不尽复有两様有善恶之复有动静之复两様复自不同须要各防得分晓】然尝究大易之精防考先儒之绪纶又不能无疑焉通书所谓利贞诚之复周子葢以静而言也【周子通书故曰一隂一阳之谓道继之者善也诚之者性也元亨诚之通利贞诚之复大哉易也性命之源乎云云】易传所谓一阳复于下程子又以动而言也【见上】夫周程乃师友渊源之学其立説若是异同何耶葢以静而言者于坤爻指其所归之地以动而言者于复爻指其所动之处所归之地利贞之德所动之处又元之德也其言异其意同或者乌可妄疑哉此晦翁以濓溪伊川之説非有所异但所指之地不同其言可爲依据矣【晦翁语録或问濓溪説复字就归处説伊川就动处説所以不同曰然濓溪就坤上説就囬来处説如云利贞者诚之复也诚心复其不善之动而已矣皆是就归来处説伊川却正就动处説如元亨利贞濓溪就利贞説复字伊川就元字头説复字以周易卦爻之义推之则伊川之説爲正然濓溪伊川之説道理只一様非有所异只是所指地头不同】呜呼不有周程无以明大易之防不有晦翁无以明周程之论

　　古今源流至论别集卷一
<子部,类书类,古今源流至论>
　　钦定四库全书
　　古今源流至论别集卷二　宋　黄履翁　撰
　　勇【论血气理义之勇】
　　闻之师曰有血气之勇有理义之勇【南轩孟子解有血气之勇有理义之勇】血气之勇不可一日不克理义之勇不可一日不存也夫发于志气之动而非出于理义之安局于噐质之偏而非得于学问之粹冯河不悔按劒疾视而外示虚骄之气者血气之勇也泰然于自克之境而变故不能动释然于不校之地而威武不能加气塞天地志夺三军而内得存养之实者理义之勇也此圣人歴歴乎君子小人之别南方北方之异者正恐学者知有血气而不知有理义所以深致其辨欤甚矣理义之勇学者不可不存也爲学不勇则始勤终辍而有一暴十寒之累进道不勇则旦圣暮狂而有半涂中废之失改过不勇也则处心自吝必不更日月之蚀立志不勇也则用心太弱必不立中流之砥勇之于人大矣虽然亦未易言也学未至于自反则其力不全于己无以克其私则其中索然而无所恃是必以诚敬爲入门以践履爲实地以屋漏隐微爲谨独之所以夜气清明爲养性之天忿欲诚之贼也吾则窒之恐有以沮吾勇富贵性之蠧也吾则忘之恐有以汨吾勇意必固我心之翳也吾则无之恐有以累吾勇天者定人者胜非念不足以丧其所养外物不足以败其所守则遇坎而莫爲之陷处困而莫爲之诎正大之理可质鬼神刚毅之志不渝燥湿雷震于侧而色不变太山压于前而目不瞬此岂坚忍虚骄者所能勉哉抑亦平日克己之学也吾观洙泗门弟如子贡之俊敏子夏之谨严子路之勇果皆平日之升堂入室者而所以传夫子之道乃付之曾子夫曾子之鲁退然而若怯歉然而若朴黙然而似不能言意未足以任道统然观其力量曰士不可以不毅也则天地同其大金石同其坚曰临大节而不可夺也则祸福一其心夷险一其行此其气象太山岩岩壁立万仭之壮可望而不可近者参果何以臻此哉葢涵养于忠恕一唯之时操存于一日三省之顷而固非挟诸外以爲重也参之勇愚意自鲁中得之则其任道统之传者非幸也宜也一传而子思再传而孟子由其存诚于暗室而患难之可行由其致严于妻子而威武之莫屈师友渊源之学有自来矣是学也寥寥千载谁其嗣之吾幸得诸关洛之门伊川谓不难于感慨杀身而难于从容就义则伊川以理义爲勇矣【遗书感慨杀身者易从容就义者难】横渠谓不贵冐死之有爲而贵义理之已明则横渠亦以理义爲勇矣【横渠语録若气节之士冒死以有爲于义未必中然非有志槩者莫能况吾于义理已明何故不爲】噫非茍知之亦允蹈之吾观涪州之行慨然勇徃而穷塞祸难举不足以婴其心以霜节雪操处事变以虚舟飘瓦视世故葢百变不磨而屹立者何勇哉【年谱元祐七年除直秘阁判西京监先生再辞极论儒者进退之道御史董敦逸以爲怨望改授崇福宫九年哲宗亲政申西监之命先生再辞不就绍圣间以党论放归田里四年送涪州编管门人谢良佐曰是行也乃族子公孙与邢恕之爲尔先生曰族子至愚不足责故人情厚不敢疑孟子旣知天焉用尤臧氏】臯比之彻毅然勇爲而孙呉佛老跃然而尽脱囊绽矢发不足喻其决火烈湍奔不足言其果葢一念顿悟至道者何勇哉【晦翁赞横渠早説孙呉晩逃佛老勇彻臯比一变至道精思力践妙契疾书订顽之训示我广居】呜呼伊川之勇于处变横渠之勇于求道是岂自外入哉持敬主一而僞心之已化乐天知命而妄心之已释夫惟僞妄之心不凝也则贫贱莫之戚危难莫之动是伊川之勇皆顺乎天也【语録】德盛貌严而骄心之已忘心广体胖而吝心之已去夫惟骄吝之不留也则见善若不及闻道惟恐失是横渠之勇皆造乎天也【吕与叔撰横渠行状及语録】嗟夫已私尽克蟊贼不生仁之勇也刚直自守客气不容义之勇也动必以天无妄之健也顺必以礼大壮之壮也此洙泗之本原伊洛之功用学者所当体认其説欤昔明道有诗曰富贵不滛贫贱乐男儿到此是英雄愚谓以此书诸绅【明道诗曰闲来无事不从容睡觉东窻日已红云云富贵不滛贫贱乐男儿到此是英雄】
　　义利【当辨于疑似之间】
