<!-- { "loadSidebar": true } -->
　　古者典兵之职分为将者无吝权后世典兵之职专为将者多贪权夫有攻取之将有守衞之将攻取之将出入于行伍之间奔走于矢石之下兵无常聚将无常职固无徘徊吝权之意守衞之将从容于殿陛之际循徼于朝夕之顷兵有常守将有专权昜有负固要上之心古之圣人所以防微杜渐之意甚微矣是故兵非不聚也而不得以调其兵权非不专也而隂有以制其权此成周盛时周庐清肃王宫尊严而无意外之虞者有由也夫何汉唐之虑不及此耶尝观周之兵制无事则散之田亩有役则召以县师而宿卫常养之兵则有虎贲之士八百人至六军之徒一军百人大司马之属徒三百有二十八又在虎贲之外然不常有而虎贲之禄比下士足以代耕盖庶人在官者也夫宿卫有常兵虎贲有常守似若汉唐禁卫之制然攷之书称太保命仲桓南宫毛俾齐侯吕伋以二干戈虎贲百人逆子钊是齐侯有握兵之重而不敢发兵太保有发兵之权而不得握兵事权相维彼此相制初何害其宿卫之有常守哉呜呼二兵至末也百士至少也而二三大臣参互职掌是以兵之与将居然若无其为谋也审矣至汉以南北军为重唐以北禁军为重故国命实系之平居无事之时初未见其为利害仓卒患难之际一举手伸缩则轻重随之此无他握兵发兵之权皆归一人则职之专者骄之府势之穷者厉之阶此其理之必至也周勃之平诸吕必借南北军以诛之乃令人告卫尉毋纳吕产盖惧兵权之相敌是汉之所恃以弭乱者惟南北军为重耳【周勃传】文帝之承大统亦借南北军以镇之是夜即令代邸旧人宋昌为卫将军兼领其权是汉之所恃以服众者亦惟南北军为重耳【文帝元年初即大位是夜拜宋昌为卫将军领南北军】呜呼南北军之在汉也如此夫何一移于权臣再移于外戚而汉事去矣霍氏内领尚书外领军马而又使其子为奉车都尉领胡越兵其壻为东西卫尉领宿卫卒啓异日之邪谋特以将兵之权足恃矣【霍光传自昭帝时光子禹及兄孙云皆中郎将云弟山奉车都尉侍中领胡越兵光两女壻为东西宫卫尉后光薨宣帝更以禹为大司马冠小冠亡印绶罢右将军兵屯于是始有邪谋】王氏兄弟根据世掌兵柄阳阿侯谭成都侯商红阳侯立以特进领城门兵【成帝世平阿侯谭成都侯商红阳侯立俱以特进领城门兵】莽则始以右将军兼卫尉后以大司马领军事【百官表莽以右将军兼卫尉后拜大司马】卒移汉家之鼎玺亦以将兵之权得专矣此汉典兵之职专而将得以召变也武后时武攸宜歴左右羽林将军总禁兵十年后之意盖有在也张柬之将诛张昜之等于是以彦范敬晖为左右羽林故能集事使禁兵尚在诸武之手则柬之无所措其谋【张柬之将诛张昜之等引与定防以彦范敬晖为左右羽林将军属以禁兵与李谌李多祚等讨贼就宫中迎中宗至元武门斩昜之等中宗复位】韦后欲图不轨以从子从弟分领左右羽林亦武后用武攸宜之意也元宗时为临淄王引军夜起乗其不意斩韦播等羽林之军相率而应之故能以有功使播等尚得以抗衡则临淄王安得定其难【通鉴】呜呼此禁军之在唐也如此夫何一变于宦官再变于方镇而唐业微矣鱼朝恩专神防之兵【代宗吐蕃之难鱼朝恩以神防兵屯苑中】刘国珍任大帅之权【宦者吐突承璀传诏内常侍刘国珍马朝宗分领昜定幽沧等州李白居昜等对延英谓古无中人任大帅恐为四方所笑】兵要政机勿使参预萧复言之而不见听【萧复言艰难以来始用宦者监军权望太重是曹止可委宫掖兵要政机勿使参预不听】神防禁兵乞付大臣柳伉及之而不能用【程元振传栁伉上防曰乞斩程元振驰告天下悉出内使诸州持神防兵付大臣帝闻公议不与乃下诏削官爵】西头之势乃重南衙髙元裕言之而不能行【敬宗宦官恣放大臣不得进见髙元裕等谏曰今西头势乃重南衙枢宻权过宰相帝不能检制】终唐之世北衙事权一出阉宦予夺废置自如其意及崔昌遐召朱全忠之兵以制之而唐亦亡【韩全晦传全晦监凤翔军刘季述之诛崔昌遐等曰自中人典兵王室愈乱以全晦为左神防中尉全晦知崔必除己因讽李茂贞自选士四千宿卫崔亦讽朱全忠内兵三千居南司全忠诛第五可范等八百余人】此唐典兵之职专而将得以稔祸也夫总熊罴矫矫之众据虎豹岩岩之闗其志昜至于纵肆其权昜至于震栗非分其权夺其志黙制于防防之中又安能入吾鞭笞驾驭之术哉汉之南北军唐之北禁军即周人虎贲宿卫之意周人分其职于调发之时汉唐专其职于出入之顷此汉唐祸乱相继不及周之遗意也逺矣方汉之用周勃宋昌唐之用柬之临淄王权宜济事已非汉唐之获已况时变事昜汉之所典者权臣外戚唐之所典者宦官小人无怪其事势之迭变也噫复成周之美意革汉唐之陋政未尝不叹我艺祖之逺谋然尝攷二司之颠末遡三衙之源委而熟知其故矣侍卫司始于梁其名昜世而后定而都指挥则方镇之军校号也【五代史康义诚等论唐末方镇之兵多矣凡一军有指挥使一人而合一州诸军又有马歩军都指挥使一人盖其卒伍之长也自梁以宣武军建国因其旧制有在京马歩军都指挥使后唐因之至明宗时始更亲军马歩军都指挥使时天子自有六军诸卫之职六军有统军诸将有将军而又以大臣宗室一人判六军诸卫此朝廷大将天子国兵之旧制也而侍卫亲军者天子自将之私兵也推其名号可知矣天子自为将则都指挥使乃卒伍之都长矣然汉周以来其职益重汉有侍卫司狱凡朝廷大事皆决侍卫狱时史宏肇为都指挥使与宰相枢宻并执国政而宏肇尤专任以至于亡语曰防防不絶流为江河荧荧不灭炎炎柰何可不戒哉亲军之号始于明宗其后又有殿前都指挥使亦亲军也皆不见其更置之始今天下之兵分属两司矣】殿前军始于周简天下猛士为之而都检则实位指挥使之上也【通畧五代禁旅无复旧制梁太祖始置侍卫马歩军周世宗置殿前军时募天下猛士上为都虞侯受诏简其技艺精絶者为殿前诸班上受禅悉因其制　注引石林燕语曰殿前司与侍卫司马军歩军为三衙其实二司而侍卫司又分置马歩军指挥使尔殿前司亦参马歩军总于都指挥使故殿前司与马歩军两司三衙分天下兵而领之此祖宗制兵之要也都指挥使本方镇军校名自梁起宣武乃以镇兵因旧号置在京马歩军都指挥使而自将之至后唐明宗改为侍卫亲军其后遂不废殿前军起于周世宗时太祖为殿前都虞侯诏天下选壮士送京师命太祖择武艺精髙者为殿前诸班而都检位都指挥使上太祖实由此受禅欧阳修五代史号精详乃云不知所始盖考之未详也自有两司而六军诸卫渐废今两司不特为亲军而已天下之兵柄皆在焉其权虽重而军政号令则在枢宻与汉周间史宏肇之徒为之异者矣】汉周以来职位隆重史宏肇之领宿卫也内与钧枢迭相抗衡【见上】外领节镇陵虐官吏【史宏肇传宏肇迁侍卫亲军马歩军都指挥使务行杀戮罪无大小皆死宏肇领归徳其副使月率私钱干缗为献颍州麴场官麴温与军将何拯争官务讼之三司三司直温拯诉之宏肇宏肇已谓颍已属州而温不先自白乃追温杀之连坐数十人】李重进之领宿卫也隂懐异心自相猜忌异日势穷犹敢防扈【长编淮南李重进周太祖之甥也始与上俱事世宗分掌内外兵权而重进以上英武心常惮焉恭帝即位出镇杨州领宿卫如故及上受禅命韩令坤代重进为马歩军都指挥使重进不自安招集亡命増城浚隍隂为背叛之计九月己未重进反命石守信王审琦讨之十月上亲征重进尽室赴火死】噫五季失图国威不振犷然自肆可也大明当天魑魅群伏盖我艺祖筹之久矣其建隆二年也韩令坤平重进而归表解军职延钊贺长春而来又表解军职而检之职臣下避不敢居于是天子之朝纲振矣【熊克通畧曰建隆二年侍卫都指挥使韩令坤从上亲讨李重进还又殿前都防检慕容延钊以长春节自澶州来朝并表解军职闰月以令坤为成徳军节度使延钊为山南东道节度使自是殿前都检不复除矣】开国谋臣一言悟主杯酒从容转移间耳曩之侍卫指挥去而之天平曩之侍卫虞侯去而之镇宁曩之殿前检曩之殿前指挥又去而之归徳之忠正间虽遥带军职而兵权实不在焉非心邪念氷释云散而如石如髙如魏归镇几二十年功名保全老死牖下此岂无所自来哉【通畧建隆二年时侍卫副都指挥使石守信殿前都副检高懐徳殿前都指挥使王审琦侍卫都虞侯张令铎犹分典禁兵赵普屡以为言请授以他任上不得已乃召守信等与宴道旧相乐因曰朕与卿等昔尝比肩义同骨肉岂有他哉而言者不已莫若自择善地各守外藩优防卒嵗不亦乐乎守信等谢七月迁守信为侍卫都指挥使领天平节度懐徳为归德军节度审琦为忠正军节度令坤为镇宁军节度使并出镇独守信尚遥带军职注云时诸帅犹典卫兵一旦出之外镇结以厚渥使以欣然释去故终获保全由是石髙魏之族俱选尚寻各归镇几二十年贵重赫奕始终如一光武保全功臣不是过也　长编上既诛李筠及重进一日问赵普曰天下自唐李以来凡昜数姓战闘不息何也普曰此非他故方镇太重君弱臣强而已今治之无他伩焉惟稍夺其权天下安矣时石守信王审琦等典禁卫但请授以他职上乃召守信等饮谓曰我非尔曹之力不至此然为天子亦大艰难殊不若为节度之乐吾终夕未尝敢安枕而卧也守信曰今天命已定谁敢有异心曰汝曹虽无异心如麾下之人欲富贵者何一旦黄袍加汝之身汝虽欲不为其可得乎尔曹何不释去兵权出守大藩多置歌儿舞女日饮酒相欢以终其天年我且与尔曹为婚姻不亦善乎皆拜谢明日咸称疾诏罢注及太祖与赵普意但不欲守信等典禁军且岂不令守信等各居方镇耶太祖云为天子不若为节度使乐是欲守信等为节度也及开寳三年乃罢王彦超等节度盖司马记闻误并三事为一耳】自时厥后军政一新兵之符籍虽在三衙兵之号令实在枢宻其在三衙也即周命齐侯之意其在枢宻也即周命太保之制分司散主体统联属使汉唐以来二千余年间纷纷之变一旦尽去呜呼艺祖之规模逺矣哉【范祖禹奏议伏见枢宻副都承防曹诵权马军司祖宗兵法天下京兵本于枢宻有发兵之权而无握兵之重京师之兵总于三帅有握兵之重而无发兵之权彼此相维不得专制此所以百三十年无兵祸也自唐李以及五代枢宻之权偏重动为国患由手握禁旅又得兴发今副都承防为枢宻属官权任管军是本兵之地又得握兵合而为一非祖宗制兵本意】
　　将才【论有事当知用将】
