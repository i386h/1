<!-- { "loadSidebar": true } -->
　　昔胡安定之始在湖学也讲明边防必专置斋【胡安定在湖学也治道有斋水利有斋边防有斋门人皆传其业】及监作院也访寻利器必精技能【胡安定监某处作院】夫安定道徳之宗师也其于兵事为尤熟则儒者乌可以军旅未学为辞而不之讲哉夫徒手而遇盗虽贲育无如之何操棰而遇敌虽童子不知所避甚矣兵器之有切于国家也有备则气胜无备则气沮理也亦势也昜之利于睽陈于萃圣人盖思之审矣愚尝究其本末在周则出于民在汉则出于官虽所在之制不同而所重之意则一也自今观之周制其于乡也乡师既简兵器矣【地官乡师简其戎铎旗物兵器】族师又简兵器【族师合其卒伍简其兵器】县师又备兵器【县师若有军旅则防其车人之卒伍使皆备旗鼔兵器】其于遂也遂人既简兵器矣【遂人简其兵器】里宰又比兵器【里宰掌备其邑之众寡与其六畜兵器】稍人又帅輂辇【稍人作其兵徒輂辇】夫惟器械素备兵甲素精一旦有警用之无缺是时也释耒而战舍戈而耕良农皆兵卿士皆将此兵器之在农者是也汉制其在郡国也则有库兵【汉成帝纪元始元年立上郡库如淳曰汉北邉郡库官之兵器所藏燕王曰领库兵掌汉官志注云处尉徼长亭长皆习设五兵】或置工官【颍北王翟有工官南阳苑秦长官鉄官济南东平交有工官鉄官泰山东泰髙有工官嬴有鉄官见地里志】库兵以筭赋为之【髙帝纪初为筭赋注赋钱人百二十为一筭以治库兵车马】而工官与鐡官同置于产鐡之郡【见上】其在京师也则有武库掌于中尉【百官表中尉武帝更名执金吾有武库主兵器】而天子又自有若卢考工室若卢以藏兵器考工室以主作器械一以少府主之【官表少府属官有若卢考工室如淳曰若卢藏兵器赞曰考工主工作器械】夫惟外有庶官内有列卿工匠器械咸精其能是时也边吏拒冦者得赐武库兵【毋将隆传哀帝发武库兵前后十余辈送董贤及上乳母王阿舍隆奏言武库兵器天下公用国家武备缮治造作皆度大司农钱边吏职在拒冦者得赐武库兵】边兵不足者得发工官兵【食货志武帝时边兵不足发武库工官兵以补之】此兵器之在官者是也周之在民以兵农为一之时汉之在官以兵农已分之后愚之所取者器械既备周果中兴宣帝之威伸南北所恃器械之精耳其视秦之销镝唐之销兵【秦销锋镝铸以为金人十二唐穆宗朝萧诜议销兵】何止天渊哉昔我祖宗之定天下而治不忘乱安不忘危其于武备尤切留意造兵器者十日一进课其功也【曽子固文太祖平定四方命魏丕主作院毎造兵器十日一进课之旬谓上亲阅之作治之功尽矣】典军器者十余年不昜专其业也【太祖使魏丕典作坊十余年器械精明床子弩止七百歩丕増至千歩】或幸弓矢舍赐及作工【太祖幸司弓署按循作工赐以布帛】或幸军器库加赏主吏【真宗幸军器监加赏主吏】勉其职也或作坊嵗造凡三万或诸州嵗造凡六百余万丰其积也【曽子固文太祖作坊嵗造甲铠其装鎗劒刀锯器械箭箶籚皮笠弩撞床子弩凡三万二千又弓弩院嵗造弓箭鐡凡千六百五十余万诸州嵗造弓箭剪劒甲兠鍪箭镞等凡六百二十余万又别造佳器凡诸兵械置五库贮之戎具精勤近古未有也】甲铠山积锋铓霜劲近古未有焉至于庆厯武备几弛矣我仁宗一意作新工吏竦然既遣近臣分治军器【天圣六年天下州军器械久不修缮遣近臣十六人分治之】又遣朝臣拣试兵器【嘉祐四年诏在京所造军器多不精其选朝官使臣拣试之】而兵械果精于敕励之下独辕之弩则得之郭谘【皇祐四年郭谘所进独辕弩诏弓弩院如様制之既成夏安期具言使诏置独辕弩军】寨脚之车则得之郭固【寳训知并州韩琦言邠州推官郭固约古制为车前方后锐上制七枪以为前后二拒凡一车二十五人五人居上十四人推挽六人执器械临阵可以遏奔冲下营可以立寨脚可用于平川之地上召试便殿推固为卫尉】流星之弩拒马之牌则得之米守信【米守信知澧州遣李锡持新様流星弩拒马牌寨脚车山字鐡甲等八种来进上试于殿庭擢为三班差使】及于熙宁兵政又新矣我神宗甚切加意内外修饬其在京师有监有库【熙宁六年置军器监总内外军器之政军器旧领于三司判案三司事丛判案者以类昜始令置监而废案焉又置内宫箭南库又御前所制军器别差官提举云】其在诸州又有作院而戎器有光于昔弓则曰神臂【熙宁元年入内副都知进神臂弓初民李宏献此上于玉津骑校射二百四十余歩穿榆木没半簳诏依様置造至是以进置鐡甲七十歩若水自若连中撤札上称之】床子【元丰六年范子竒言判军器监进床子大弓强于神臂弓独辕弩较之九牛弩尤为轻便】弩则有九牛【注见上】八牛【元丰四年泾原路经畧言案武经有三弓八牛床子箭用二枪三劒箭乞下军器监给弩箭赴本路依様造】箭则曰入阵【熙宁六年诏造入阵弓箭其射视马射弓箭自依旧制】减指【见上】刀则名斩马【熙宁五年陈琰管勾作坊造斩马刀初上匣刀様示蔡挺言制作精巧便于操击遂颁様造数万赐边臣】鞍则名边様【熙宁六年诏军器监以鞍辔様计在京军马数造给初马军用大鞍不便野战上始以边様皮鞍小鞍回旋射得尽驰马之技】甲则名偏挨【元丰十年泾原路经畧使言乞改造神臂素全甲为偏挨甲从之】我祖宗备豫不虞之意深矣哉然尝论之昔晁错言匃奴中国之长技以劲弩长防匃奴之弓弗能格则汉之所重者弩也【本传】我髙宗因进呈王大智所造军器因谕曰莫若且令多造弩则国朝之所重者亦弩也【圣政绍兴二年进呈王大智造军器上曰莫若且令多造弩翟汝文曰强弩可以制敌人上曰朕谓不在此制敌在修文徳若器械不可不备尔】切尝观汉与国朝所以制敌人之命往往以是而取胜信矣夫中国长技不可一日弛也李广之击单于以大黄射其禆将【本服防注大黄肩弩也】李陵之歩战亦以连弩射退单于【本传注如今之合阵或并两弩共一之类】叚防宗入乌孙选精兵三十弩【本传注李竒曰三十人人持一弩】陈汤围郅支亦以防弩为后【本传】此汉用弩之明騐也澶渊之役契丹扫境而至张瓌守床子弩一矢饮羽敌将挫衂【真宗亲幸澶渊时李继隆御敌于澶州其契丹大酋挞懒躬出督战张瓌守床子弩潜发挞懒中额死敌大挫衂退却不敢动遂请和】此国朝用弩之成效也虽然汉之所修戎器所用长技固无慊于国朝然国朝藏之之制各异其处守之之官各分其任此其防微杜渐莫有奸心又非汉之所能及我高宗尝言祖宗置库有内外之异及弓弩箭亦各异职分官主之皆有深意其知之矣【髙宗曰祖宗有内外军器军藏百间所藏弓弩器械不可胜计外器库数亦如此原祖宗置库有内外之异及弓弩箭亦名异藏分官主之皆有深意】汉人郡国之库兵京师之武库不能禁守防闲至啓或者之邪谋故申屠圣之反于颍川也杀长吏盗库兵经歴九郡【汉成帝纪阳朔三年颍川鐡官徒申屠圣百八十人杀长吏盗库兵自称将军经歴九郡云云】戾太子之反于京师也矫制赦囚徒发武库兵【刘屈牦太子遣使者矫制赦长安中都官囚徒发武库兵】何拙哉君子于此安得不三叹三咏我祖宗之逺谋矣
　　箴铭【箴铭为防过之地】
　　古者以箴铭为防过之本故其心常有所畏后世以箴铭为文过之具故其心昜有所玩甚矣人君不可一日无畏心哉声色嗜欲昜得以昏此心沉湎游逸昜得以怠此心便嬖使令昜得以惑此心防佞奸謟昜得以乗此心圣人知其然也存诚于出入起居之间寓戒于饮食沐浴之顷息养瞬存无念非敬左顾右瞻无往非礼天命可敬欤民心难保欤君子小人之或进或退欤天理人欲之或消或长欤皆举而寓于箴铭之间庶乎吾过亦寡矣夫汤之懋敬厥徳若无假于铭也而盘之铭且曰茍日新日日新茍之为言进徳之要领日之为言进徳之功用此盘愈洁而此徳愈新何汤之不能自己耶【记大学】武王之不役耳目亦无假于铭也而觞之铭且曰乐极则悲沉湎致非悲之为言戒乐心之无益非之为言戒私欲之为害此觞常存而此念愈谨何武之如是过虑耶【太公隂谋武王衣之铭曰桑蚕苦力工难得新捐故后必寒镜铭曰以镜自照者见形容以人自照者见吉凶觞铭曰乐极则悲沉湎致非社稷安危】且汤武圣人也非不知铭诸物而不若铭诸心也形于言不若形于行也而恐恐然不能自安者欲内外交养表里俱进矣后世之所谓箴铭规戒者吾惑焉长夜之屏成帝之美意也然后
　　宫之宠荒滛亡度其视商纣特五十歩矣　　　　　　　　　　　　　　　　　　　　【序】无逸之图元宗之盛心也然山水之笔转移不常其视成王不啻天渊矣【宋璟等传】连屏五十种宪宗之念非不勤而晚节用人何如耶【宪宗诏李绛捜次君臣成败五十种为连屏张便座帝常阅视云云】丹扆六箴敬宗之志非不锐而溺志邪说又何如耶【唐敬宗朝李徳裕献丹扆六箴一宵衣二正服三罢献四纳诲五辨邪六防微】吾不意古人防过之本而为汉唐文过之具也夫不知有防过之言而防于有过犹兾他日之能改知有防过之言而视之以为文过将无自新之日矣此汉唐所以有愧于商周也恭惟国朝列圣相承以警戒为鉴以晏安为鸩毒兢兢一念比迹汤武中庸有图发挥九经【真宗上晏饯邢昺于龙图阁上挂礼记中庸篇图指为天下国家有九经之语】欹器有论讲明至戒【天禧二年作欹器论】真宗盘杅之铭在是也无逸一篇列为讲图【仁宗孙奭上无逸图帝施于讲读阁】前代遗迹写为鉴图【仁宗命图画前代帝王美恶之迹可为规戒号曰观文鉴古图庆厯中出示辅臣】仁宗几杖之戒在是也不独此也书洪范之语于座屏是屏也示不忘三徳御臣之意【英宗召王广渊书洪范于屏因访广渊先儒论洪范得失广渊进张景论七篇上曰景所说过先儒逺矣以三徳为御臣之柄尤为善论】书孟子之言于屏障是屏也示不忘讲究治道之语也【髙宗建炎二年上曰近以孟子论治道处手写于绢屏】无逸之图设于殿壁是燕息之地亦不替艰难之训【绍兴五年范仲乞写无逸图设于讲殿之壁赵鼎曰仰见从善汲汲之意】敬天之图列于经幄是出入之际常不愆敬畏之戒【孝宗】夫祖宗之敬天保治用人聴言已无愧于帝王之盛然犹采古人之成训摭前代之往事或施之屏障或寓之坐铭者是非为是过谨也葢无过之可防不失为规警之意忘其所可戒安保异日之无过哉是以凛凛于太平无事之日业业于退朝燕居之时想帝王于梦寐之间监治乱于观瞻之下其为虑逺矣夫今日写无逸之图成王之勤也述防酒之箴大禹之俭也日者圣心过谦复为箴戒条列门分辉映丹扆又汤之盘铭武之觞铭也彼汉唐视此不亦恧乎
　　藏书【论古今聚散之由】
