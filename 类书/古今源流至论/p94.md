<!-- { "loadSidebar": true } -->
　　愚尝读禹贡一书而有疑焉夫西旅底贡召公有戒盖人主不可有一毫玩好之私今之贡金雍之琳琅不几如汉人酎金之诛乎【武帝八月献酧金服防曰八月献酎宗庙时使诸侯各献金来助祭也】荆之大梁之熊皮不几如汉人天马之求乎【武帝遣使徃大宛求天马作天马歌】青之海错杨之橘柚不几如唐人贡荔之病乎【唐眀皇杨贵妃好荔枝令蜀郡贡之坡诗曰一骑红尘妃子笑谁人知是茘枝来】曰古者以贡为赋正什一便民之法后世常赋之外复求方物此所以为困民之弊政欤且禹贡之冀州独不言贡篚者盖畿甸之内既众且大赋其总秷秸粟米也是食为土贡之用也兖州之贡蚕丝豫州之贡絺纻其地则宻迩扵畿甸焉是衣服亦为土贡之用也自服食之外则器用次之器用之外寳玉玩好又次之故贡金琳琅大熊皮海错橘柚之属皆为土贡之物也皆偿田赋之轻也圣人初何心过求哉不然赋出扵田贡以其土所宜而禹书总谓之贡孟子所谓夏后氏五十而贡亦以田赋为贡何耶及周之衰荆贡金之地已陷吴楚金不入贡而天王求之扵鲁盖以鲁通扵吴岂不失圣人禹贡贡篚之本若荆贡菁茅时属扵楚王祭不供无以缩酒管夷吾佐威公以伐之可谓知先王制贡之意然则禹之所谓贡即后世之所谓赋初何害扵贡篚欤厥后常赋不足诛求无厌自夫有酎金之诛也色恶者罚少斤两者罚列侯废黜郡国萧条而民始匮矣【侯表朝节侯因城五鳯四年坐酎金四两免　又如淳注曰汉仪注诸侯王嵗以户口酎黄金扵汉庙皇帝临酎酎金金少不如斤两色恶王削县侯免国　又臣賛注曰少府省金而列侯坐酎金失侯者以百数并武纪注】自夫有天马之求也出兵扵大宛之庭劳民扵西域之国干戈连年人不聊生而民始病矣【见上】自夫有茘枝之贡也十里一置五里一堠兵火催督道途枕籍而民始疲矣【杨妃好荔枝五里一堠十里一置道途奔走人死枕藉】其他贡取百端劳扰万状其视圣人制贡之法同乎否乎噫可叹也汉唐弊政谈者厌之姑舍是而以我朝论拜观干徳之罢羡余之诏曰倘规羡余必务掊克是诏也天地鬼神实闻之【太祖干徳诏曰出纳之吝谓之有司倘规致扵羡余必深务扵掊克】熈宁之罢贡物之诏曰所贡饮食阙乏无害是诏也千万世犹将赖之【长编神宗即位出诸州贡物名件手诏曰四方入贡虽云古礼考之禹制未有若兹之繁也又所贡物多饮食之类阃之亦无甚害也】夫以天下奉一人此臣民职分之常我祖宗一则曰罢之二则曰罢之诚以小人乗人君耳目之欲以市恩竭吾民膏血之利以求利恐恐然有所不敢祖宗之心其帝王之道欤天地之徳欤且朝献有费【髙纪十一年三月诏曰今献未有程吏或多赋以为道而诸侯王尤多民疾之今诸侯王常以十月朝献及郡各以日数率人嵗六十三钱以给献费】月进有钱【徳宗奉天之后属意聚敛常赋之外进奉不息劒南节度使韦臯有日进江南观察使李兼有月进】汉唐故例尔我朝场院以余粟上者有责【通鉴长编光化军旅金某上言三司令诸防场院有羡余粟及万石刍五万束以上者上其名请行常典上曰此非倍取民租私减军食何以致之宜追寝其事】转运以聚敛为羡者有罚【仁宗寳训天圣三年湖广转运使王逵多为聚敛为部内得替里长押録録二十万为羡上曰使人无効百姓何以生乎乃诏取常赋外敛民者以逵制论之】仓官以羡余献者有戒【寳训真宗咸平元年诏监仓官不得以羡余为献上曰仓库多收出羡以为劳绩若非受纳之际剰收即是出给之时减尅】易曰损上益下其利无疆我祖宗有之淡菜有贡【唐孔戣以明州嵗贡淡菜蚶蛤役四十三万人】菓有献【徳宗朝有献菓者帝嘉其意授以官】汉唐常事尔我朝诸州新茶宁斥而不入【真宗诸州嵗贡新茶三十余防诏悉罢之】广南菓实宁却而不受【寳训仁宗罢广南嵗贡果实】闽中新荔宁罢而不纳【圣政髙宗诏兴二十三年十二月辛巳进呈御笔批下安丰军进鰔鲊白鱼不欲以口腹劳人令自今后罢上曰三年已降指挥罢温州橘柚福州荔枝独淮甸鰔鲊未罢此皆祖宗嵗贡之物朕恐劳百姓所以颁降指挥】语曰菲饮食恶衣服我祖宗有之白雉有诗【建武日南岭外蛮夷献白雉白兎复有诗】白狼有歌【汉显宗纪外国献白狠遂作歌】汉亦为羙谈尔我朝贡驯犀者还之【寳训真宗时交州进驯犀上曰此犀逺至深违物理朕还之】献白马者却之【宝训真宗时交州献白御马一匹上曰无名进贡何用遂还之】进昆仑奴者返之【同上蒲相国遣使献昆仑奴上曰异俗隔去郷土亦可悯也遂还之】书曰不贵异物贱用物我祖宗有之噫无用之物弃之可也而有用者亦弃之足用之秋罢之可也而时虽乏用亦罢之且南郊之禋兵给官赐所费不赀此正聚敛不暇也漕台贡助郊费且责以为贪政【长编仁宗时范镇言国家自陕西用兵以来赋役繁费转运使复扵常赋外进羡钱以助南郊此贪政也】渡江之始兵连势蹙所蓄未丰此正诛求不恤也守臣羡钱入贡且罚以为敛民【髙宗绍兴三年二月戊子殿中侍御史江济劄子奏前知明州吴懋輙有所献逾五百缗恐朝廷受之无名倘或小人观望争相效尤以为己利其患有不可胜言者臣欲望斥还懋所献钱仍加黜罢少寛民力后吴懋降两官】嗟夫至此而后见圣人盛心欤万国贡珍孟坚作赋【东都赋】寸天入贡杜陵赋诗【本诗集】使知东坡之咏贡荔罪林甫而酹伯防岂不愧死乎【坡诗谓贡荔枝曰至今欲食林甫肉不识何人酹伯防】
　　庙祀
　　执经如雠议礼如讼诸儒宗庙之议何其纷纷也论立庙之制者或曰天子七庙太祖不毁则不在七庙之数【王肃曰尊者尊统扵上故天子七庙世有殊功异徳惟太祖不毁不在七庙之数】或曰夏之庙五商之庙六惟周有七庙之制【郑康成夏五庙商六庙周七庙】此诸儒之説不一也然书曰禋于六宗礼曰旅酬六尸一尸发爵六尸旅之则七庙自虞舜已言之伊尹曰七世之庙可以观徳则七庙在商时已备之盖太祖有大功扵天下虽百世而不改其余则父为昭子为穆三昭三穆以世数次比及亲而迁焉此七庙诚不易之论而曰五庙六庙者非也至汉初三庙隋文四庙唐自开元以后至为九室十一室其有戾扵古制也多矣【国朝张昭奏曰周立七庙清庙之外祀太祖及文武也汉初二庙悉不如礼魏晋始复七庙之制江左相承不改然七庙之中犹虞祖之室隋文但立髙曾祖祢四庙而已言因隋立四亲庙梁氏而下不易其法　又庙志开元以后常为九室终唐之世常为九代十一室】论祭祀之礼者或曰日祭月祀时享【左祭公谋父曰甸服者祭侯服者祀賔服者贡日祭月祀时享嵗贡】或曰天子曰祭扵祖考月祀扵庙时享扵二祧【韦元成云天子日祭扵祖考月祀扵庙时享扵二祧嵗遍扵坛墠】此诸儒之説互言也然大宗伯则祀春禴夏尝秋蒸冬则有时祭之礼【周礼大宗伯】祭法则五庙皆月祭而二祧止享尝有月祭之礼【记祭法王立七庙一坛一墠曰考庙王考庙皇考庙显考庙祖考庙皆月祭之逺庙为祧有二祧享尝乃止】盖先王制礼不过适中过乎礼者失之凟不及乎礼者失之简此月祭时祭诚至当之论而曰日祭者非也至汉日祭扵庙时祭扵便殿【汉郊祀志】其有咈扵古礼也甚矣论禘祫之义者或曰祫大扵禘【郑康成】或曰禘大扵祫【王肃】或曰一祭二名【贾逵】此诸儒之説异同也然祫则合食而已毁庙未毁庙之主皆合食于太祖非惟天子有祫而诸侯皆得有祫禘则禘其祖之所自出如虞夏禘黄帝商周禘喾惟天子有禘而诸侯不得有禘【见后注】此禘尊祫卑诚万世常行之典而曰祫大扵禘一祭二名者皆非也至鲁为诸侯禘于僖室故孔子谓鲁之郊禘非礼也其有叛扵四代之典已无据矣【左春秋及礼记】大抵后世无定礼参之圣人则有定礼诸儒无定説质之圣经则有定説用圣人之定礼合圣人之定説其惟国朝乎立庙之制未定也至建隆间集议宗庙因唐人四亲之説定成周七庙之制是制也盖从张昭之请而行之【建隆元年正月有司请立宗庙诏百官集议兵部尚书张昭等奏议曰按尭舜禹皆立五庙盖二昭二穆与其始祖也有商改立六庙昭穆之外祖契与汤也周立七庙亲庙之外祀始祖及文武也云云隋文但立髙曾祖祢四庙而已唐因隋立四亲庙梁氏而下不易其法稽古之道斯为折伏请近立髙曾四代谥号崇建庙宇制可】祭祀之礼仪未定也至元丰中朔月合五庙而行月祭四孟合七庙而行时祭是礼也盖因议臣而举之此立庙之制祭祀之礼皆与古合【长编元丰三年详定礼文所言古者宗庙有时享月祭而无月中祭月半有祭非时享也记曰春祠夏禴秋尝冬蒸又曰逺庙为祧享尝乃止此所谓时享也又曰考庙曰王考庙曰皇考庙曰显考庙曰祖考庙皆月祭之左传闰月不告朔犹朝于庙此所谓月祭也五庙有月祭而二祧止烝尝者仁之行有亲疎礼之施有隆杀其止享而不与乎蒸则加杀矣翼祖宣祖时享止扵秋尝禧祖太祖太宗真宗仁宗英宗时享外时月朔宗庙各一献牲用特牛】至若祫禘之説有合扵古者行之有难合扵古者阙之何者禘者祭其逺祖谓之追享祫者自即位朝庙始谓之朝享由亲庙而毁庙合而祭之故其礼为当行由始祖而逺祖谱失其传故其礼为难考是故虞夏商周所出甚眀故有禘汉魏而后所出无据故不禘此国朝僖祖而上谱谍不眀故宁为汉魏之祭毋宁为四王之礼也【长编元绛等言禘者禘其祖所自出故谓之追享祫者自即位朝庙始故谓之朝享王者享及七世推亲以及祖推祖以及始祖祭时各扵其庙祭之扵是有祠禴尝蒸既有祠禴尝蒸矣而毁庙之主不及尤为未也縁生有合族缀食之恩焉扵始祖之庙合毁庙亲庙之主而祭之扵是有祫焉既祫矣而逺祖不及犹以为未也又推其上审谛其祖之所自出而祭之扵是有禘焉至此而仁之至义之尽也然谛之所自以其祖配君舜禹祖髙阳髙阳世系出自黄帝则虞夏禘黄帝以髙阳氏配商祖契出自帝喾则商人禘喾以契配周祖文王亦出自喾故周人禘喾以文王配四代世系所出者明故追祭所及者逺也汉魏以来世系不眀汉自上皇以前无闻故自髙帝而上惟见太上皇一世而已魏自处士君而上亦无闻故眀帝上事髙祖之父处士以下五世而已刘氏出扵刘累而汉不禘尧曹氏出扵陆终之子安而魏又禘汉以谱谍不眀故也恭惟艺祖连汉唐故事祭四亲庙惟僖祖而上所自出者谱失其有司因仍旧説二年一祫五年一禘禘与祫皆合羣庙之主缀食扵始祖禘祫之名不同而礼实无异其为讹舛莫甚焉臣等推本先王立禘之意以为国家世系所与虞夏商周不同既求其祖之所自出而不得则禘礼当阙之必推见祖系所自出乃可以行惟圣神详择従之】是説也盖得元绛之言矣然则论帝王之制当求之祖宗定诸儒之议当考之先正庶无遗议矣抑有闻焉祭祀之职不独在扵我将我享之时而在扵朝夕脩省之际不特见扵牺牲牢醴之末而见扵诚心实徳之行亲享四室不登黄道此太祖之敬也【防要干徳元年亲享四室有司取褥为黄道诏彻之】昭告祖考不行中道此真宗之诚也【防要祥符三年诏曰朕以亲祀后只昭告祖考顷者入庙则步武出门属以时方未暇改更是宜避中道以不行奉至神而如在恭谒庙曰朕扵东西偏门入】诗曰扵穆清庙肃雝显相书曰黍稷非馨明徳惟馨又扵制度礼文之外而求祖宗之盛心云
