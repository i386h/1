<!-- { "loadSidebar": true } -->
　　华黍之补亡欲继乎诗也君子不之予【晋束晳补南陔白华华黍由庚崇丘由仪六诗】而老杜一集本以五言为体山谷谓有三百篇之防【山谷读杜工部诗如灵丹一粒防铁成金有三百篇之旨】汤征之续阙欲续乎书也君子不之取【白居易补汤征篇】而孔明出师一表本以表而自名东坡叹其与伊训说命相表里【东坡云孔明出师一表与伊训说命相表里】大抵得圣人之意则自然暗合于道泥圣人之言则徃徃反戾于经况国风雅颂浑厚醖借诵之如奏黄钟大吕商盘周诰幽深简古读之如登九折峻坂儒生学士无圣人万分之一而欲效圣人之所为噫亦妄矣束晳补诗俳优之戱舜耳居易续书尫巫之歩禹耳此愚窃叹夫后之拟经者皆侮圣人也且六经何为而作哉盖夫子接三代之后有典谟训诰之文有礼乐法度之善天地隂阳之蕴已露而未显三纲五常之道几坠而未振于是删诗定书制礼作乐系周易作春秋圣人盖为天地立心为生民立极也彼王通何人哉既续诗矣而又续书既元经矣而又易赞既礼论矣而又乐论然曹刘沈谢之句安能合鹿鸣四牡大明关雎之防七制诏志防议之文安能合尧典舜典禹谟伊训之义【见下】达者与几守者存义果序卦杂卦之蕴乎【中说问易篇子賛易至序卦曰大哉时之相生也达者可与几矣至杂卦曰旁行而不流守者可与存义矣】皇始之帝晋宋之王果奨周室尊中国之笔乎【同上子曰元经其正名乎皇始之帝证天以授之也晋宋之王近于王体于是乎未忘中国穆公之意也齐梁陈之德行之于四夷也以明中国之有代太和之力也　又魏相篇春秋抗王而尊鲁其亦周之所存乎元经抗帝而尊中国其亦天命之所归乎】礼之论乐之论果能推明先王政化之意乎【魏相篇董常曰夫子以续诗续书为朝廷礼论乐论为政化赞易为司命元经为赏罚此夫子所以生也】侈然以王氏六经自名此特效西子之颦耳通之意犹未也中说一书酷类鲁论以董常比顔子以公卿大夫比顔曽门弟而其心则以夫子自尊通之意正如欧阳永叔自拟韩昌黎而以梅圣俞拟孟郊也呜呼安得后人不以六经奴婢诮之哉【晦翁语录问王通病处如何曰这人于用处晓得急欲见之于用故便要做周公底事业便去上书要兴太平及知时势之不可为做周公底事业不得则急退而续诗书续元经又要做孔子底事业殊不知孔子之时接乎三代有许多典谟训诰之文有许多礼乐法度名物度数圣人之典皆在于是取而讃述方做得这家具成王通之时有甚麽典谟训诰有甚麽礼乐法度乃欲取汉魏之下者为之书则欲以七制命议之属为续书诗则欲取曹刘沈谢者为续诗便续得这般诗书发明得个甚麽道理自汉以来诏令之稍可观者不过数个如髙帝求贤诏虽好已为不纯文帝劝农武帝荐贤防轮台之悔只有此数诏畧好此外又无那一篇比得典谟训诰便求一篇如君牙冏命秦誓也无曹刘沈谢之诗又那得一篇如鹿鸣四牡大明文王关雎鹊巢亦可学为四句古诗者但多称颂之辞言皆过实不足取信乐又如何有云英咸韶濩武之乐礼又如何有伯夷周公制作之礼他只是急要做个孔子又无证佐故妆防几个人来做尧舜汤武皆经我删定便显得我是圣人如中说一书都是要学孔子论语说泰伯三以天下让他便说陈思王善让论语说殷有三仁他便说荀氏有二仁又捉这几个公卿大夫来相答问便比当时门人弟子正如梅圣俞说欧阳永叔他自要做韩退之却将我来比孟郊王通便是如此王通自要做个孔夫子便胡乱把别人来为圣为贤】然僭经之罪不特一王通也世无君子之论则蝉噪争鸣蛙尊自居皆得侮圣言矣子云之太元盖准易之象数也易有彖元则有首易有爻元则有赞易之爻有象而元之赞则有测【温公读元易有彖元有首彖者卦辞也首者统论一首之义也易有爻元有赞易有象元有测测所以解易也易有文言元有元文解五德幷中首九赞文言之类也】然易以道胜而元以数胜是雄蔽于名而作也此后世所以有吴楚僭王之讥焉呜呼画前元有易何俟雄之赘哉【邵康节诗须信画前元有易自从删后更无诗】雄且不能逃君子之议则京房之卦气【京房以卦气用事寒温风雨】元嵩之元包【后周卫元嵩作元包唐苏源明为之传李江为之注】一行之大衍【唐僧一行作大衍厯】皆谬也屈平之骚经盖效诗之比兴也以香草比君子以龙凤比忠正美人以喻时君恶鸟以况小人【王逸序楚词章句以骚之文依诗取兴引义譬喻以善鸟香草譬忠正以恶禽臭物比谗佞取美大人以譬于君宓妃佚安以譬贤臣蛟龙鸾鳯以托君子鸱鸮云霓以为小人】然诗之体尚忠厚骚之体类迫切是原蔽于怨而作也此或者所以有异经典之诮焉【刘勰云】呜呼删后更无诗何待原之效哉【见上】原且不能逭后世之讥则王褒得贤之颂【汉王褒作圣主得贤臣颂】宗元平淮之雅【柳宗元】皆妄也吴越之春秋【后汉赵晔为吴越春秋其属辞皆不与春秋史记相似非史笔之正出隋志】楚汉之春秋【后汉班彪传汉兴定天下太中大夫陆贾记录时功作楚汉春秋九篇】非不求合于春秋也然游夏髙弟且不能措一辞况诸公乎三国之尚书【史通云】记注之尚书非不求合于书也然秦鲁二篇圣人且不得已系于帝王之后况后世乎世儒论后之学者僭拟圣经正如儿曹敛容危坐以效老成拜伏跪起以效賔主言气象大不相类也虽然圣经之名固不可拟而所述之道独不可学乎圣经之体固不可袭而所寓之意独不可求乎述性命者存乎易读易而得性命之理虽未必曰易谓之得于易可也咏性情者存乎诗作诗而得性情之防虽未必曰诗谓之得于诗可也示直笔者在春秋纪政事者在乎书作史而能成实录备故事虽未必曰书曰春秋谓之得于书春秋亦可也石介之宋颂九篇众谓猗那清庙之诗无以加【石介着宋颂九篇众论以猗那清庙之诗无以加此云云】呜呼刘禹锡三阁四章鲁直且以黍离配之宋颂之无愧猗那也宜矣【黄山谷谓刘禹锡三阁四章可以配黍离】尹洙之皇雅十篇人谓尧典舜歌而下所未闻【尹洙作皇雅十篇范文正公序其文尧典舜歌而下文章之作醇醨迭变抑末本去郑复雅左右圣人之道者难之师鲁从穆伯长游力为古文而师鲁深于春秋故其文谨严】呜呼韩退之淮西之碑孙觉且叹其叙如书则皇雅之可轧舜歌也亦宜矣【后山诗话龙图孙学士觉论文谓退之淮西碑叙如书铭如诗】康节先天之学【邵康节明先天易其诗曰天地定位否泰反类山泽通气咸损见义雷风相薄恒益起意水火相射旣济未济】濓溪太极之图【濓溪作太极图论无极而太极云云】虽未尝规规于方州部家之体而理数暗合于易噫孟子七篇之书不言易而君子谓其深于易者以其所载者性命也王元之之太祖实录其事直书【王禹偁修太祖实录直言其事执政以禹偁轻重其间出知黄州】曽子固之两朝国史必主仁义【曽巩修两朝国史所为文开合驰骋应用不穷然言近旨逺其归必主于仁义】虽未尝屑屑于编年之法而褒贬实得于春秋噫子长易编年而为纪传表书君子谓其合于春秋者以其所书者实录也【史记如不表吴者或谓春秋外夷狄之意】世之议者且曰司马所着潜虚之书毋乃蹈太元之辙乎曰此未必出公之手也吾观传公之行者不闻一语及于潜虚其意可见矣【温公行状墓铭不载潜虚】世之议者又曰朱氏所补大学致知格物之章毋乃效补诗之尤乎曰此亦知先生之已说者吾观章句之序自谓以程氏之说辑之以俟后之君子其意亦不敢自专矣【见太学章句序】噫曽经圣人手议论安得到后之学者妄为僭经之举盍以是自讼云
　　明经【唐本朝亦能得人】
