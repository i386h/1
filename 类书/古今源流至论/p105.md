<!-- { "loadSidebar": true } -->
　　马政之说古今凡几变以官民通牧者周也牧于民而用于官者汉也牧于官而给于民者唐也至于国朝始则牧之在官后则蓄之于民又其后则市之于戎狄其得失利病有不难攷者成周以民牧者如丘甸嵗取马四匹之类【前刑法志四邑为丘四丘为甸有戎马一匹】平时则官给刍秣有警则民供调发然而在天子之都诸侯之国士大夫之家未尝不自蓄焉此盖在官养之尔何以知之如周礼以天子有十二闲先儒论数谓不过三千余匹卫文公承夷狄所灭之后新造之国末年亦至騋牝三千【定之方中诗】若以制度论之卫以诸侯之国又当残乱之余其他固未及论安得遽如成周全盛乗马之数盖所谓天子有十二闲是养之于官者卫文公谓騋牝三千举官民通数而言之此成周官民通牧之制也阡陌开井田废兵车不复取田赋戎马各从官给于是马政日废而外患生矣汉初稍复古制劝民养马有一匹者复卒三人盖居闲则免三人之算有事则当三人之卒此内郡之制也【前食货志今令民有车骑马一匹者复卒三人车骑者天下武备也故为复卒注当为卒者免其三人不为卒者复其钱耳】至于邉塞则纵民蓄牧而官不禁乌氏居塞则致马数千羣桥桃居塞则致马千匹【货殖】于时内郡之盛则众庶有马阡陌成群【食货志武帝初】邉郡之盛则三十六苑分置西北【前百官表牧师诸苑三十六所养马二十万又汉仪注曰太仆牧师诸苑三十六所分布四邉北邉以为朗苑马三十万】自武帝征伐马大耗乏行一切之令自封君而下以次出马则内郡庻民有马者欲望复卒难矣令民得蓄邉者县官假民马每三嵗归其息什二则邉郡之欲广蓄牧者难矣【食货志诸北地太守以下而令民得蓄邉县官假马母三嵗市归息什一以除告缗用充入新秦中车骑马乏县官钱不买马难得乃着令令封君以下至三百石吏以上差出壮上天下高之在蓄字马嵗课息】故内郡不足则借民马以补车骑【武帝纪太初二年二月借吏民马补车骑马】邉郡不足则发驴槖駞负食出玉闗轮台之悔始修马令吁亦已晩矣【出西域传又渠黎国轮防诏曰当今务本力农修马政以补缺毋乏武备而已郡国二千石各上进蓄马方畧云云】此汉牧于民而用于官之制也唐府兵之制当给马者官与其直市之每匹钱二万五千刺史折冲果毅嵗周不任战者鬻之以其钱更市不足则府供之此给钱以市也至府兵渐壊兵贫难致乃给以监牧之马此给马以用也大抵唐之马政皆编于官民无与焉【唐兵志自高宗武后府兵之法更号曰彍骑诏诸州府马缺乏官私共补之今兵贫难致乃给以监牧马余见兵志】始唐接周隋乱离之后承天下征伐之弊鸠括残驴仅得牝牡三千匹于赤岸泽徙之陇右始命太仆张万嵗葺其政焉肇自贞观讫于麟徳四十年间马至七十万余匹于时天下以一缣易一马秦汉之盛未始闻也垂拱以后马耗大半开元始命王毛仲为内外闲廐使牧养有法云锦成羣复与麟徳马数相等耳此唐牧于官而给于民之制也【兵志唐初得突厥马二千匹又得隋马三千匹于赤岸泽徙之陇右命太仆张万嵗主之善于其职自贞观至麟徳蕃息及七十万六千匹分为八坊四十八监各置所以领之是时天下以一缣易一马垂拱后马耗大半元宗初年牧马有二十四万匹以王毛仲为内外闲廐使至开元十三年有马四十万匹上之东封以牧色从色别为羣望之如云锦唐制天子十二闲为三廐曰鳯苑其后又增飞龙廐凡马五千为上廐三千为中廐余下廐】国朝马政蓄于监牧者曰官马散于编户者曰戸马市于邉郡者曰戎马然与其蓄之于民孰若市之于戎与其市之于戎孰若养之于官何者民间蓄养指为外廐非不可也【王旦对仁宗曰听民间蓄养官中缓急以本直市之犹外廐耳马知节曰马多不精多蓄驽弱其费愈甚上然之】然马为不精多蓄驽弱况民至受其害乎【见上】沿邉等郡估买蕃马非不可也【余靖言国家自来于河东陜西沿邉守处估买蕃马自西贼不庭买马数少不足国用】然市费益增牧数不加况戎反享其利乎【端拱中李觉上言曰议者以为欲国之多马在防戎以利使重译而至然市马之费嵗增而廐牧之数不加盖失其生利之理也】此国朝所以重于监牧也骐骥有院天驷有监天廐有坊【国初有左右飞龙院太宗兴国五年改为天廐院雍熈四年改为左右骐骥院左右天驷监左右天廐坊皆属焉雍熈中太宗尝幸天驷监阅焉】既置群牧司又置牧使此在内监牧之制【咸平二年置群牧司景徳四年以枢宻陈尧叟兼郡牧制置使】自河北至许州已有十八监【长编自河北至许州军镇凡有一十八监始置羣牧司总内外马政】两河陜西有都总管处复置一监【治平四年群牧司言乞于河北河东陜西有都总管处皆置一监令陜西监牧司以所市马选上京年额外余分拨诸监则本路军马可以自辨】太原交城又复置马监【唐介知太原请于交城县置马监诏催占符相视遂得汾川故牧地三千余顷其千二百余顷民佃租以给刍豆】既委羣牧司又委守倅兼领【天圣四年祖宗旧制以羣牧司总天下马其属有左右骐骥院分领左右天驷监左右天廐坊诸廐之在外者知州通判兼领之各据刍地并课士卒春夏出牧秋冬入廐】此在外监牧之制故陈尧叟作羣牧议勒石于监信知监牧为便且急也【陈尧叟议羣牧之设国家巨防作羣牧议以献勒石大名监遂命尧叟为群牧使】熈宁大臣何人哉误听曾孝寛之说而弃文潞公之议举祖宗七八十年营成之制一旦尽壊【熈宁七年曾孝寛言庆厯尝诏河北诸州每戸养破甲马一匹乞检会施行戸马始此又文彦愽上神宗言赋牧地与农民敛其租课献国马于编戸责其孳息不知所赋之地皆可耕乎戸散一马絷之维之皆可蕃息乎坊廐监库栅穿井泉官廨营房七八十年经营成就废罢之后荡然一空】赋农民以牧地散国马于编戸每一都限马五十匹十五年而足谓之保马而郡县茍附不一二年而足之天下骚然不胜其扰至烦天子有安石相误之叹噫其忍负之乎【彦博言不用元丰时其弊乃见神宗叹曰朕有愧于文彦博王珪曰罢祖宗马监自是王安石上曰安石相误岂独此一事云云】夫养马于民在成周未尝不行在祖宗未尝不用听民蓄养市以本直祥符制也【祥符四年上马及十万当且止也王旦曰听民间蓄养官中缓急以本直市之】诏能蓄马与免二丁嘉祐令也【嘉祐中令河东京东京西淮南籍丁壮为兵处有能蓄一战马者与免二丁仍不并戸等以备缓急丁度上言】如是民何惮而不牧之夫何熈宁大臣急于争利一槩取民民始不堪尔迨至民病已极国用复阙于是求之戎狄而设茶马之职焉市马于戎虽不求牧之于官亦犹愈牧之于民此尚有可言也愚尝攷之国朝市马戎马之制始易以铜钱戎因获其器次易以银绢戎复获其用【国初河东川陜诸路买马给以铜钱而戎人皆铸钱为器兴国五年乃以布帛凖其直又元丰四年郭茂询言欲専以茶愽马以采帛愽粮谷及以茶马并为一司窃闻昔时亦用茶缣金帛近嵗始専用银绢及钱钞等况卖马买马事实相湏乞买马通管茶场从之】今以摘山之利而易充廐之良戎人得茶不能以为我害中国得马足以为我利亦济用之良防初命李杞川蜀市茶蒲宗闵秦鳯易马始盖分任其事【成都记熈宁七年诏李杞蒲宗闵经画川茶充秦鳯熈河路愽马杞于秦州宗闵于成都置司后改名都大提举茶马事】至郭茂询言茶司立法以害马政后遂専任其事【元丰中郭茂询言茶司既不兼买马遂立法以害马政乞并为一司从之】是职既设茶课百万获马万匹其效亦可见尔【旧蜀茶额三十万至李稷加为五十万陆师闵代稷为百万绍圣中程之郡以羡茶转入熈秦市战骑故马多而茶息厚马至万匹】不然元祐变法更革殆尽独茶马不废者亦有谓矣【司马光元祐初相罢诸路塩钱法后复其旧独川陜茶以邉用未即罢遣使相视去其甚者】今日虽仍熈宁茶马之事而亦当行祖宗监牧之制圉师以蓄之校人以视之秣饲以时部辖有方则以渥洼之种耳否则贵市于外夷而贱弃于中国此李公觉之所以虑也【端拱元年李觉言市易之马至于中国絷之维之饲以枯槁离析牝牡制其生性因而减耗是贵市于外夷而贱弃于中国也】
　　国用
