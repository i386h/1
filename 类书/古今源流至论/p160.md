<!-- { "loadSidebar": true } -->
　　昔邵氏论班固表志之优劣谓迁作歴代史表志当着歴代固作汉史表志不当着歴代呜呼固之不及迁者岂止是哉【闻见录迁作歴代史人物表食货等志当着歴代之人固作汉史表志亦着歴代之史失于畏迁也】夫子长负迈世之气登龙门探禹穴采摭异闻网罗徃史合三千年事而防之于五十万言之下措辞深寄兴远抑去取自成一家如天马骏足歩骤不凡不肯少就于笼络彼孟坚摹规仿矩甘寄篱下安敢望子长之风耶夫表者兴亡理乱之大略而固之表则犹谱牒也书者制度沿革之大端而固之志则犹案牍也且迁之诸侯年表以下以地爲主故年经而国纬所以观天下之大势如髙帝五年韩信王楚英布王淮南卢绾王燕张耳王赵彭越王梁韩王信王太原吴芮王长沙则天下之势异姓强而同姓未有封者也如髙帝六年髙祖弟交王楚髙祖子淝王齐英布王淮南卢绾王燕张敖王赵彭越王梁髙祖兄喜王代吴芮王长沙则天下之势异姓与同姓强弱亦略相当也髙祖功臣年表以下以时爲主故国经而年纬所以观一时之得失如髙祖功臣年表髙祖功臣侯者一百四十三至文帝之世存者一百二十五至武帝时存者七十一则时之守先典待旧勲孰得孰失皆可知矣如惠景间侯者表建元之后存者二国太初已后又皆国除则时之政事孰缓孰急皆可知矣【所以封之功名所以亡之刑名所当详考】如建元以来侯者表元光元朔元狩以来不以匈奴则以南粤则知时之用兵战功居多矣【按建元以来侯者表元光侯者四元朔侯者二十元狩侯者十二皆以匈奴封惟公孙宏以丞相封元鼎侯者十六皆以匈奴南粤封惟如意以周后栾大以方术石庆以丞相封】如建元以来王子侯者表元光侯者七元朔侯者一百二十七则知时之分封侯子施行次第矣【按建元以来王子侯者七元朔侯者一百二十七元狩侯者二十五元鼎侯者三】汉兴以来将相名臣年表以大事爲主所以观君臣之职分如髙帝元年大事记沛公爲汉王之南郑还定雍而相位书萧何守汉中御史大夫位书周苛守荥阳髙帝九年大事记未央宫成置酒前殿帝奉玉巵上太上皇寿曰今臣功孰与仲多而相位书萧何爲相国御史大夫位周昌爲赵丞相则君臣之职分或得或失皆歴歴可见矣【史记汉兴以来将相名臣表】彼班氏之表何如哉侯表徒列子孙世数之繁官表徒书公卿拜罢之日是特聚诸家之谱牒耳未闻有发明一代之意也且诸侯年表曰异姓王者曰同姓王者迁则合而爲一正以明汉初亲疎相错之防固废年经国纬之制徒以一已之见乃以异姓同姓分而爲二则天下大势何观焉【按汉史分二表异姓诸侯王表又诸侯王表】功臣年表曰髙祖功臣侯者曰景惠间侯者曰建元以来侯者迁则析而爲三正以明一时行封异同之意固废国纬年经之制徒以卷帙重大之故乃以髙惠髙后文帝景武昭宣元成析而爲二则当世得失何验焉【按汉史髙惠髙后文功臣表又景武昭宣元成表与史记异】建元以来王子侯者表防自建元盖是时始行分封之典迁意正有在也固则起于髙祖且谓圣祖建业以广亲亲殊失王子侯表之本防矣【按史记有建元以来王子侯者表按汉史有王子侯表自髙祖起序云大哉圣祖建业也后嗣承序以广亲亲云云】汉兴以来将相名臣表不载九卿百司盖汉兴将相权重之故迁意正有寓也固则以将相混于列职之中且不记大事以爲主殊失将相名臣表之本防矣【按史记汉兴以来将相名臣表先大事记次丞相次太尉次御史大夫又按汉史百官表上卷载百官制度沿革下卷载百官拜罢年月】此犹可也固于诸表之外自出新意以爲古今人表意有抑之深义然徐攷是书其失犹甚范武子即士防也丘明之传春秋明矣而表既书士防又书武子【左传范武子本士防按古今人表以士防列中上武子列上中】计然爲范蠡所着之书也蔡谟之着汉书审矣而表既书范蠡又书计然【蔡谟注计然正范蠡所着之书言然其计也按古今人表以计然范蠡爲二人又按史记以计然本范蠡之师云云】何考订之不精耶况表名古今不言汉人顔师古以未及言今非也【顔师古注表云固作古今人表名古未及今而卒】盖西汉公卿传及东都云仍犹在固爲汉人畏避阁笔亦犹张汤之后有大司空纯者固以纯之故不以汤爲酷吏然则固之敢于论前代之贤否不敢论当代人物正爲此虑遂避忌而不直书噫作史而不直书果何取于史哉【元城曰西汉酷吏传班固独恕杜张何也固史有深意张汤之后至东汉犹盛有恭侯纯者歴位至大司空班固不入酷吏以纯固也曰杜氏之絶已乆而亦不入何也曰杜张一等人也若令汤独入列传则世得以议已并贷杜周此子产立公子泄意也】
　　表志下【班史之志不及迁】
　　且封禅之书何为而作也自武帝有求仙之惑今日用方士明日遣祠官溺心于虚无之境而不自知子长欲救其失其首虽曰自古帝王何尝不封禅而其赞乃云究观方士祠官之意子长之意婉矣【史记封禅书】平准之书何为而作也自武帝有征利之欲今日禁盐铁明日置平准留意于锥刀之利而不自知子长欲箴其非徃徃指言宏羊致利之由子长之言深矣【史记平准书】其着律书也不言律而言兵不言兵之用而言兵之偃观其论文帝事浩漫宏博若不相类徐而考之则知文帝之时偃兵息民结和通使民气欢洽阴阳恊和天地之气亦随以正其知造律之本矣【律书云文帝曰兵凶器虽克所愿谓百姓逺方何今匈奴内侵且结和通使云云可谓和乐者乎】其序厯书也不言太初而言古厯不言八十一分之术而言九百四十分之法观其在元丰间议造汉厯号为太初其术最验迁书置而不取盖古厯之失以其朔余太强而至于后天乃改新厯而后天之失尤甚于古厯此迁所以不取太初日分之法其知作厯之法矣【前律厯志武帝元封七年太中大夫公孙卿壸遂太史令司马迁等言厯纪废壊宜改正朔遂诏卿遂与侍郎尊大典典星射姓等议造汉厯乃以前厯上元秦厯四千六百一十七歳至元封七年得太初本星度新正以造汉家太初厯其法以律起日律容一篇积八十一寸则一日之分也按史记厯书只言古厯法九百四十分为日法即不载太初厯云云】书天官则初言春秋星陨而五伯代兴次言汉初日蚀而诸吕作乱又次言元光元狩蚩尤旗见而兵师四出正以警时君修德修政之心【天官书宋襄公时星陨如雨天子微五伯代兴云云诸吕作乱日食昼昏吴楚七国作乱彗星数丈天狗过梁野元光元狩蚩尤之旗画见则半　长天其后兵师四出太上修德其次修政】书河渠则初言夏禹治水之源流次言秦汉治渠之利害正以知歴代水利之由【河渠书】于礼书载礼论于乐书载乐记迁非蹈袭旧文也汉承秦灭学之后百氏蜂起天下知有众说而不知有吾道知有新制而不知有古典所谓礼论乐记之书谁其讲之迁乃取而载之于书非有髙世之识不能也彼班氏之志何如哉迁所谓天官而固更曰天文夫两曜之运行羣星之错布此非关于汉之一代者而固编于国史施于何代而不可编次果奚益乎【史通两曜百星丽于元象非如九州万国废置无常故海田可变而景纬无易古之天犹今之天也必欲刋之国史施于何代不可也但史记包括所及区域绵长故书有天官论者竟志其语班固因循复以天文作志无汉事而入汉书】迁所谓河渠而固更曰沟洫夫广深皆四尺谓之沟皆八尺谓之洫此非汉所治者而固徒以尽力沟洫之说遂以表其书名实果相当乎合律于厯似也然考之志既言元封七年十一月甲子朔旦冬至日在建星又云星纪中牵牛初冬至夫建星在斗十三四度之间其与牵牛初相去盖十余度不应若是之逺此虽汉厯之未精而固独无一言辨之何耶【律厯志元封七年仲冬十一月甲子朔旦冬至日建星孟康注曰建星在斗牛之间晋灼曰古厯皆在建星建星斗星也又律厯志云星纪初斗十三度中牵牛初冬至】合礼于乐似也然攷之志礼乐之制固详于史记而于礼多阙而不详长乐朝仪此汉初礼典之大者但言其大槩而已又何耶【见本志】易封禅曰郊祀而不载原庙荐新之事【叔孙通传】宗庙迭毁之议【韦元城传】毋乃太简乎易平准曰食货以羊均输防民之术而比成周泉府之法【食货志赞曰易称裒多益寡称物平施书云懋迁有无周有泉府之官故　羊均输夀昌常平亦有从来】毋乃太谬乎此犹可也固于八书之外自立私见以为地里艺文五行刑法之四志意有去取之髙识然熟究之而亦无足取其论天子之行幸而不计里数之逺迩邵氏议其志地里之疎【闻见录武帝自三月出行封禅又并海至碣石又巡辽西又歴北邉又至九原五月还甘泉仅以百日行万八千余里尤荒唐矣】其论儒者之学术而至与农杂而分峙李氏讥其志艺文之陋【李清臣文迁之自序尝分九流矣固为艺文志遂以儒者与道法隂阳名墨杂家农家分峙而齐驱呜呼固以为儒者求治于世而已乎宜固因窦宪而犯于非义也云云】其引书失宜者四其叙事乖礼者五刘氏驳其志五行之错【刘知几史通论汉史五行志其错缪者四科一引书失宜二叙事乖礼三灾异多滥四古学不精驳其违悮者有十三条如文公二年不雨班氏以为文公有大致亢阳之祸知几以为求诸人事理必不然疏其引书失宜者有四一史记左氏交错相并二春秋史记错乱难别三屡定春秋言无定体四书名去取所记不同辨其叙事乖理者有五一徒发首端不副证验二虚论古语论事不同三直引特论竞无他术四科条不整寻绎难知五标举年号详畧无法】刑法一志既曰大刑用甲兵则兵犹刑也而又详于刑畧于兵一代制度漫无所考如垓下之役孔将军左费将军右淮隂当其中阳败以诱之两将军从兵淮隂复乗之此兵家致人之术羽所以败者由此而固惟曰羽围垓下曽不见其所以能胜者微迁着之后人将何所考哉抑又论之迁史固优孟坚也然功十而过一迁史亦不能无失孟坚诚不及子长也然过十而功一孟坚亦不为无得且三代世表诚能推百世之本支然伏羲神农黄帝为三皇少昊颛帝髙辛唐虞为五帝迁乃首黄帝而遗羲昊名曰五帝三王之记其失一也【见三代世表】律书诚能推上生之损益然迁之黄钟九寸盖以九寸为分以十分之寸约之得八寸十分一而乃谓之七分一其失二也【律书云】乌可以迁之得而不议其失哉王子侯表例不称姓而下卷以姓书之盖元始以来王子行封权归王氏特待以异姓之法黙寓其感慨之意其可取一也【汉史王子侯表上不书姓王子侯表下乃书姓时元始问也云云】食货志本言财利而歴载张汤峻文穷治之法盖武帝欲兴利源先施严刑而汤之惨刻不志于刑法志于食货正原其用刑之由其可取二也【食货志自公孙宏以春秋之义绳臣下取宏相张汤以峻文决理为廷尉于是见知之法生而废格沮挠穷治之法用矣】乌可以固之短而不取其长哉此愚防绎二史而详致其辨云
　　太元【太元学易之得失】
