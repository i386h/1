<!-- { "loadSidebar": true } -->
　　成周以冢宰制国用汉初以相国任会计故利权有所总至汉以财用分掌于大农少府水衡阉宦唐以财用分掌于诸使郎官故利权无所总至国朝始以三司主之后以戸部専之此古今财用虚盈之故也且以周之外府而论王后世子衣服之用则共之祭祀賔客会同军旅又共之赏赐给劳之用邦布者又复共之职若繁矣而不知以九赋九贡之货贿而授之外府者太宰也【外府掌邦国之出入以共百物以待邦之大用共王及后世子之衣服之用凡祭祀賔客防纪防同军旅共其财用之币赍赐予之财用凡邦之小用皆受焉】以王府而论王之金玉则藏之王之玩好则藏之凡有精美货贿则莫不藏之任若専矣而不知以货贿收藏总而归之者亦太宰也夫财之所出太宰既总之财之所入太宰复总之以至大而太府次而泉府又次而司会皆冢宰得会之节之则利权安得不一乎【并周礼本官王府掌王之金玉玩好兵器凡良货贿之藏余见太宰官】汉制以执盾襄为内史军正咸延为少府【汉官表下汉初元年内史执盾襄少府军正咸延】而当时给军食纳献费正名数治宫室等事皆未尝闗与于其人所谓给饷修治与夫防计之任者皆归之相国【萧何为相国闗中给饷餽又治未央宫室又有计相在相府为会计】则虽内史少府有公藏私藏之分而亦未始有所别异【汉制内史掌诸钱谷金帛诸货币少府掌山海江泽之利以给供养】尝观汉表自文帝即位以后未尝除内史非掌财之无人盖汉初会计事専在相府是时张苍为御史大夫则所为会计者特此耳苍盖旧秦主计者而汉初尝在萧相国府领计矣自苍为御史大夫至相凡十五年不易则文帝之世所以无领财之任者其谓之此欤则利权安得而不専乎【按汉表文帝时郎无内史官又按陈平对文帝云钱谷问内史盖平勃比皆失对妄指是为言耳直至景帝世始改内史为大农令继年而恵实为之高帝世则执盾襄为内史景帝田郎恵实为大农文帝未尝除人也又张苍传苍受计相居相府领郡国国计】不然周世圜法流通泉布充足而人主无侈用之心汉初饷馈不乏陈腐相因而国家有富庻之效者是孰使之然哉夫汉郡国上计相府领之此良法也自平勃失对之后汉之大臣类以出纳为有司之任往往不屑为之司农少府之掌始分而二上林水衡之置又裂而三供养劳赐出少府供帐牲事属水衡而军国大计归司农财皆异掌费皆异供【前汉表内史至景帝更为大农武帝更名大司农掌谷货又毋将隆奏言武库兵器天下公用国家武备缮治造作皆度大司农又前官表少府秦官掌山泽之税以给其养又表水衡都尉武帝初置掌上林苑又龚遂传供帐诸舘为宗庙取牲】不量多少费用无度西羗一役此大农事也乃以少府禁钱续之【贾捐之往者以羗军言之暴师曾未一年兵出不逾千里费四十余万若大司农钱尽乃以少府禁钱续之】降胡数万亦大农事也一旦不给则御府禁钱亦始补赡【武帝元光年】修治第宅非水衡事也亦间出水衡钱以为县官工作之支【宣帝本始三年】虽曰移用补助以权事宜而调度纷纷越官躐事使一代财制几乎无攷则皆利权散主之失此犹未足见其甚也异时光武并禁钱掌之大农【后百官志承秦凡山泽陂池之私名曰禁钱属少府世祖改属司农】将以絶一己之私制非不善而不知适以啓阉人之弊【章帝章和元年宫中别立一监専用阉人领之其属有尚方考工诸曹】反使子孙叹无私财而开鸿都卖爵后园自为己藏矣至是财计之任安在哉【灵帝光和元年初开西邸卖官聚财以为私藏】唐以度支郎掌嵗计所出而支调之与中书门下议定乃奏此亦唐人良法也【百官志度支郎中贠外郎各二人掌天下租赋物产丰约之宜水路道涂之利嵗计所出而支调之以近及逺与中书门下议定乃奏】自吕諲领度支之使系以使名亲行其事于是裴度以宰相不可领度支韦宏质亦言宰相不可兼钱谷于是相臣不与均节之任【吕諲传肃宗乾元二年擢諲同中书门下平章事三月知门下省兼判度支唐宰相兼度支自諲始又裴度传未几判度支文宗加门下侍郎陈调兵食非宰相事请罢度支归有司奏可又李徳裕传时韦宏质建言宰相不可兼治钱谷徳裕奏言云云宏质贱臣岂得以非所宜言妄触天听是轻宰相】夫财用之计本闗宰相使户部治其繁而已总其要亦周人冡宰会财之意今必系以使名而下行其事或者得以烦碎屑而议罢之矣未几使名既罢分委诸郎【吴武陵传谏曰云云塩铁度支一户部郎事今三分其务至万贠皆御史贠外郎为之始命若实可信今又加使权其务是御史贠外郎乆于事反不可信也今更旬月又将以郎中之为不可信】或云权判【徳宗时陆贽请以前湖南观察使权判度支从之】或云専判【杨国忠传元宗召见入供奉主簿计等均分铢不误帝曰度支郎才天寳七年専判度支】故吴武陵言塩铁度支一戸部郎耳今分其务至万贠【见上注】则戸部之职至是尽废此犹未足见其变也接于五代后唐遂以戸部度支塩铁为三司使加塩铁于戸部度支之上至是财计之任又变矣【见上注】然则以三司之使而寓以周人冢宰之任者岂非国朝欤夫夏官之防案秋官之磨勘冬官之修造河渠自唐及五代以来而地官皆所不与我朝悉属三司故造作军器属之防案土木之役属之修造河防之役属之河渠国家财用之出无大于此三者而今皆得总焉稽考帐籍均节费用敛散及时纵舍由己而不为他司之所制此财之出者三司皆得兼制矣非成周太宰以货贿授外府之意乎【蔡官制唐地官设度支金部仓部戸部唐末省官分置吏五代専以塩铁为理财之要分在三省之首今之金部也度支主用度戸部主版籍故次之其三司磨勘在比部衙司乃今刑部皆秋官防案乃今库部属夏官修造乃今工部河渠乃今水部之冬官地官不得统焉皇朝尽付三司者可见立功以实不以文也开拆司兼管网运衙司考所掌之财勘磨财计检察慿由悉归磨勘司造作军器则防案主行土木之工修造河防之役则河渠行之国家之费无出三事为蠧耗之大者必命三司使总之】外之诸路漕运内之私帑储蓄自唐至五代以来而地官未必尽与我朝尽归三司故转运使副判官督集财赋之权三司统之内庭分贮钱帛之私三司亦总之国家财用之入无要于此二者而今皆得总焉公私通融内外统一利权所属防有涣散而不为他司之所分此财之所入三司皆得兼主矣非成周太宰总玉府之意乎【南丰文戸部之于中防为周官司徒之职掌财赋之调度金谷之出入以待邦国之用歴唐五代征敛烦兴而吏名杂出地官之职盖存虚号而已又蔡官制宋朝转运使副判官督集财赋悉三司凡经费羡余献之三司积于左藏库及分贮内藏库者皆三司总之立劝阻之法】自熈宁变法之后使者出于相臣之门皆务聚敛而三司不得制旁通簿置于人主之前尽籍国帑之数而三司不敢与外则常平免役坊场河渡地利之资皆号朝廷封桩内则常课上供之数皆别创库藏贮而三司皆不相闗故漕司之趣辨而不三司之劝沮内庭之积贮而不闗外司之参攷财之所入者安得而有验耶【蔡官制自熈宁遣使出于相臣之门皆务聚敛以恱庙堂非若三司使有此权以动漕臣亦不敢横敛也云云安石乃置旁通簿于御前尽籍国帑之数在神宗防俭君国帑藏率皆富溢崇宁后蔡京蠧国奢广百端皆不先闗戸部非若三司有専案以闗防也同上王安石为相与三司分权凡赋税常贡徴之利方归三司摘山煮海坑冶货戸絶没纳之财悉归朝廷与常平免役坊场河渡禁军阙额地利之资皆号朝廷封桩又有嵗课上供数尽入京师别创库以贮之三司不与】自元丰改官制之后三司之防案为军器监而缮治械杖之费户部不得闻三司之修造案为将作监而百工兴作之用户部不得攷三司之磨勘归于比部并刑曹钩考户部皆不得知故他司以办事为效而不恤财之有无户部以给财为功不论事之当否财之所出者安得而有攷耶【南窻纪谈嘉祐中大水取三司河渠案置都水监元丰官制以三司会案之事归之军器修造案之事归之将作三监皆隶工部于是户部所掌版籍财用二事而已元祐中蘓子由为戸部侍郎请都水将作军器三监皆戸部凡三监有所为户部定其事之当否裁其费之多寡而工部任其工之良苦程其作之迟速朝廷从之按唐度支使杜佑奏营缮归之将作木炭归之司农染练归之少府计司兼领他职自唐已然不得云出于祖宗之意凡子由所请者皆佑之厘正也岂时移势异固不同耶】虽然愚以三司戸部而叅攷之今之戸部尚书即昔之三司使也左右曹之侍郎即昔之副使也戸部之诸曹郎即昔之三司判官也有能推而行之则亦祖宗之法尔国初犹能仍五代之陋制而寓周冢宰之意今独不能沿唐之美名而求祖宗三司之实乎且官制未改之前副使判官多自诸转运而迁入则为两制出则为都漕乆其任则为三司之长朝廷防省之官皆自此而迁焉后之戸部既不以理财待之矣而况外府司农之长贰哉昔之三司所谓理财也何者国朝吕申公之在禁从必先除戸部判官蔡文忠之叅大政必先除擢三司使此理财之任重矣【蔡官制祖宗旧制选除执政侍从必先选歴钱谷伯祖文忠公欲推叅大政先除权三司使数月乃拜枢宻副使吕申公嘉祐中朝廷欲置之禁从乃除戸部判官数月进脩起居注旋诏知制诰】今口谈元理财谷为迂手校铅黄筹算若凂视国朝之重其任者何如耶国朝陈晋公之为三司使十有八年号真盐铁宼莱公之为三司使前后事件类为方册此理财之任専矣【陈晋公为三司使真宗曰真盐铁使陈恕十有八年精于吏事晩年荐莱公自代莱公检寻晋公前后事件类为方册所至榜示请晋公书押】今假途望迁旧例厌视公宇舎胥吏浮萍视国朝之専其任者何如耶噫有由矣昔天下之财归之一使事权所在几半天下诸州之财听于一道之转漕而主漕计者得以通诸州之有无诸路之财听之发运之司而为发运者得以通诸路之多寡三司统发运发运统诸路一路之漕臣统诸州上下相维之势也今版曹所仰止于闽浙其他则拨饷所版曹不知也此外则朝廷桩积版曹不知也今将重其权也则举天下之财莫若使版曹皆得通融而责之以昔者三司之任至将作军器比部之司亦版曹得与之其任重其权専任重则在此无不尽其能权専则在彼无以分其事则钱流贯朽嵗月可兾耳噫何世无刘晏特在任之如何耳












　　古今源流至论续集卷二
<子部,类书类,古今源流至论>
　　钦定四库全书
　　古今源流至论续集卷三　　宋　林駉　撰
　　内帑
