<!-- { "loadSidebar": true } -->
　　井田之法行而财藏于民汉承秦阡陌之后加之武帝多事之余取民之目愈悉已不在民矣而犹在郡县不至尽辇京师是亦汉人之良法也是故鱼鼈苇蒲之利郡得取之以为饶则山林陂泽之利亦不尽归少府矣【翟方进传】田租之入以待朝廷军兴之用则租赋之入不尽归之司农矣自武帝置盐铁官之后塩铁之利虽已行官而所留于郡国者犹有余藏则塩铁之利亦不尽输之上林之官矣【据郡国出铁者皆置铁官而常山郡蒲吾县有铁山而不置若郡国置铁官之外则越嶲郡定筰朔方县与夫鴈门之祈阳东平之无塩此数地者皆塩泽塩亭所在而当时不置官】所以一有军兴用度大农调郡国以给之郡国灾荒朝廷亦取旁郡钱谷以助之其三辅所在廪牺官钱至百余万【萧望之传】而栎阳一县其钱亦不下数千万【薛宣传】财之所在郡县果何如耶虽然敛收钱谷州县事也稽收计簿朝廷事也则财之所以散于天下亦未尝茫然无所攷是以调发不给者加以乏兴之刑【赵广汉传尉吏禹劾苏贤为骑士屯覇上不诣屯所乏军兴】用度无据者临之以放散之律【韩延夀延夀坐放散官钱百万得罪】此又汉人之良法也沿歴至唐此意失矣强藩陆梁者不申戸口而州县所租归于藩臣之手【唐至中后河北十路不申戸口】守臣贡佞者复献羡余而州县所蓄又为京师之贡【李绛传方镇有地则有赋或啬用度易羡余以为献臣为陛下谨出纳乌有羡赢哉又自淮西用兵以来度支塩铁及四方争进奉谓之助军钱贼平进奉谓之贺礼后又进奉谓之助赏上加尊号又进奉谓之贺礼】税间架筭除陌为国计足矣如斯民何【徳宗贞元后赵賛请复税间架筭除陌而民益愁怨】设大盈立内库为公积厚矣如斯民何【杨炎传旧制天下财赋皆入左藏第五琦悉财赋进大盈内库天子以给取为便而宦官以冗名持簿者三百人】又其极也私家无铜炉平地无铜山而民之钱空于官耳【唐人诗】二月卖新丝五月粜新谷而民之衣食竭于官耳【五代聂夷中诗二月卖新丝五月粜新谷医得眼前疮剜却心头肉】至国家肇造之初海内分裂天下赋入不上于版曹者大半建隆三年始出师平湖南已而湖南平又三年平蜀又六年下江南又四年收岭南师旅嵗兴皆仰县官当是时也外而邉郡分命将师镇御西北郡中管之利悉以与之恣其回易不责其上供也【三朝寳训国朝僭伪未下命李汉超屯闗南郭进控西山赵賛屯延州凡列郡御北虏太原西戎之郡管之利悉以与之恣其回易免所过征税由是邉臣多致克防二十年间无西北之忧】内而州郡转运虽于三司而总一道税赋之利则得以擅其裒多益寡之权郡守虽统于转运而合一州地利支酬不尽之赢则得以为屏翰保固之资亦不尽责其上供也【国初一路赋税防酤商税茶塩坑冶之利转运得以裒多益寡以给邉郡其二税定例分数属州县及系官廓税以地利坊场河渡支酬衙门不尽者尽归本州其系省经费钱帛贮之军资库转运总之若属州县之财别有州府库贮藏听知通备用非常其犒馈燕设则有公使库仍许回易收息支费其量分方镇财用付郡守其防逺哉州郡足以聚人率众屏翰王室皆有其资】是故为三司者不敢敛州县之财以厚公帑为漕使郡守者不敢辇州郡之财以入京师陈晋公恕尝任三司使矣茶法之定止从中防以求公私之兼济而取利太深者置而不用焉【陈恕为三司使将立茶私召茶商数十人俾条利害第为三等副使宋太祖曰吾观上等之说利取太深此可行于商贾不可行于朝廷下等因灭裂无取惟中等之说公私皆济世言三司使之才惟恕为称首】张方平亦尝任三司使矣拱辰塩之请公乃具陈本末立止其事且请下免之诏焉此为三司使者然也【王拱辰请河北塩张方平见上曰河北再塩何也仁宗惊曰始立法非再也公曰周世宗河北塩犯輙处死世宗北伐父老遮道泣诉请以塩课均之两税而弛其禁世宗许之今两税塩是也岂非再乎仁宗大悟曰卿语宰相立罢之遂下诏】张士逊尝为江西转运矣王文正以利之至告之而士逊未尝求锥刀之利【真宗时张士逊为江南转运使辞王文正公曰求教公曰朝廷利至矣后士逊思公之言未尝求锥刀之利】富公弼尝知青州矣朝廷辇青州之钱以入而富公力言其害此为漕使守臣然也【富弼知青州朝廷辇青州之财入于京师公上防力言之】岂非州郡之地其财用之根本欤王金陵何人哉取祖宗培植根本之地而斧斤之茶塩坑冶有使者而茶塩坑冶之利州县不得私坊场河渡募衙前而坊场河渡之利州县不得取二税分数旧属州县也至是归运司以备经费矣军资钱帛旧与州县也至是亦归运司以备经费矣昔听其回易也今禁之昔许其醖造也今限之【熈宁初安石言郡守持权太重以坊场河渡戸絶之产召人买仆断佃量破雇直以募衙前余以助常平青苗取息二分为抵当市易以抑兼并其旧例二税分数房廓地利尽归运司以属经费只有公使库限额正使钱为守臣之施设又禁其回易限其醖造行之十年州郡馈犒几乏其资此守臣无财也余见上】甚至行均输市易之法而商贾之民困【时安石为均输市易青苗保马保甲郑侠至为流民图】行寛剰役钱之法而下户之民困【安石行雇役法旧行差役下户不与今行雇法下戸皆输钱雇直之外谓之寛剰钱】行青苗放息之法而天下之民困【安石行青苗法二分取息范镇曰青苗者唐乱世所为是盗跖之法也】噫三顷荒田都卖尽要钱凖备纳青苗公独不闻此诗乎【抚州饶竦诗云】噫作法于凉其弊犹贪作法于贪弊将若何异时绍圣崇观奸臣复用其法其尤惨皆金陵作俑之罪也中兴以来痛务刬革然版章未厚所出者微兵革方兴所用者广仁政之发不逮仁心矣酤征商契纸头子已有定额也后以官兵无给复增一分名曰经制焉【建炎二年初宣和因方腊之乱官兵无所给乃诏发运使陈亨伯经制东南亨伯始设比较酒务量添酒价及商税额亦增一分并卖契纸钱公家出纳每缗二十三文并号经制钱靖康罢之至是叶梦得言经制之法添商价增嵗额并卖契纸头子钱皆求于民之所欲非强其所不欲望复行之】运司经制以为赡军已有经制也后以军用不赡复就数内逐月桩办名曰月桩焉【七年先是诸路赡大军钱令运司于经制酟征商等数内逐月桩办号月桩钱所出不能什之二三余则州县之吏临时措置未免取之百姓】民戸出钱本为雇役也今复拘入赡军与夫抵常库之四分转运司之移用当平之七分茶塩之贷息悉归上供名曰总制焉【建炎五年令章谊措置财用初州县出纳钱物每名收二十三文作经制钱至是加为定数除旧合得外余并拘法以助军需既又拘耆戸长雇钱并抵当库四分息钱及转运司移用常平司七分茶塩司之贷息钱悉归总制司而总制钱自此始矣】不特此耳降本和买法也今本钱不给又为折帛矣【绍兴九年谢祖信言和预买为民之病有司变为折易又甚病者也祖宗时官俵钱于春民输缣于夏公私两利其后官无本可俵则名为预买其实白着军兴行一切之政数嵗前缣价高折钱或十千八千今减价而有司犹执前直一例折钱使民鬻绢而求钱此又甚病者】降本和籴法也今本钱不给又有要索矣【绍兴二十八年自绍兴改元以后每嵗降本钱下江浙湖南和籴以备军储闰八月宰执奏乞与蠲免上曰朕向在河朔见民以为苦朝廷所降本钱州县移用不即时给纵有给处又为吏多需今幸军储粗足岂得已不已也】诸路上供之外复有无额上供钱耳【绍兴二十五年时诸路上供数外又有无额上供钱及一百贯以上】川蜀明告激赏绢之外又有隂取激赏钱耳【绍兴二十七年赵逵奏四川激赏绢官以所纳揭之通衢此明告而取之如给赏钱之类总领以数下州县必阳戒之曰无损嵗计无伤民力此隂取而不告也】朝廷之费用莫支而州县之根括无已况又有归名有宗室有添差有离军拣汰众口嗷嗷衣食县官一有不给谤讟随之上既辇京师为上供之数下复有诸邑为衣食之给为州县者亦难乎哉为今之计先裕大农而州县自裕耳经常钱物阅两嵗而未发者大农之钱也今则拘催所拘之场务嵗终所余与夫乳香度牒等钱大农之钱也今则封桩库桩之南库旧于大农者也今则提领有官大农无与焉诚以是三者归之大农则夫有名无实虚桩而不可指拟者可以次第捐之州县州县既裕则民力亦少寛矣不然捕蛇说猛虎行亦徒为喋喋也
　　漕运
