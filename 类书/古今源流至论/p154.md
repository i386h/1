<!-- { "loadSidebar": true } -->
　　黄元礼官制国朝自太祖设官分职多袭五代之制虽稍有增损大体仍旧唐制省部寺监之官无所职掌别领内外任使省部寺监别设主判官员额惟以侍中中书令同中书门下平章事爲宰相干德二年始置参政爲宰相副贰初以薛居正吕余庆爲之宰相所居省谓之中书门下国政所出兵政枢密院承五代之制有使副使太宗朝命石熙载以枢密直学士签书枢密院事后以张士逊爲知枢密院事寇准温仲舒同知枢密院事治平中郭逵以检校太保同签书枢密院事故枢密有使副使知院同知院签书院员额与中书号爲二府尚书置判尚书都省一员掌百官赴省集议及大祀受防戒之事六部各有主判率以学士待制馆阁官领之吏部即审官东院掌尚书左选审官西院掌尚书右选吏部南曹掌侍郎左选三班院掌侍郎右选流内铨考功郎官之职也户部郎三司使尚书之任也其官崇职重乆次者爲使稍轻则爲权使资浅则爲权发遣使公事度支副使户部副使盐铁副使各一员此侍郎之任也别置子司判官八员度支判官戸部判官盐铁判官各一员所掌本曹郎官之职也判防案一员掌造噐械唐军噐监职也判脩造案一员唐工部将作少府监职也判磨勘司一员掌勾考唐比部职也判【阙三字】院一员掌审司【阙】出纳及审覆百官诸司兵级请俸旧兼禁军以繁冗别立诸司专计司掌之以分其职判理欠司一员掌催促诸路遗欠礼部有判部及判礼部贡院即尚书侍郎之任内兵部事归枢府工部事归三司故此二部不设主判官多以别官兼之刑部则判审刑院及详议官掌详覆诸路奏案是其职也翰林学士袭唐制以六员爲额其知制诰即厘本院职事其别领省府职任即不知制诰内年德俱重者一员爲承防知通进银台司兼门下封驳事其任即给事中也而枢密院知制诰即中书舎人之职也御史台虽有大夫员而不除以中丞爲台长次侍御史知杂事侍御史里行殿中侍御史殿中侍御史里行监察御史监察御史里行已上爲谏官以别官兼领官即爲知谏院同知谏院亦有正谏议大夫司谏正言者九寺则判太常寺礼院即卿之任也资轻者爲知院同知院兼掌博士之职宗正有判寺一员太仆职属羣牧司有制置使一员以枢府及学士领之有判官一员大理则纠察在京刑狱是其职也鸿胪归客省四方舘光禄司农太府其职皆三司卫尉无所总辖其职分爲金吾防仗司其环卫之任分三衙皇城司故此五寺别无置司并主判官员秘书省即昭文馆史馆集贤院谓之三馆与秘阁同本省有直馆直院直阁校理馆阁校勘谓之馆职初除于本省供职一年出补内外任使昭文史馆有直馆集贤院有学士脩撰直院校理秘阁有直阁校理又有判秘书省秘阁一员专掌省事国子监有判其资浅者爲同知或同管即祭酒司业之任博士转而爲直讲将作少府军噐三监之职并属三司而都水无常职员遇兴役即差官亦系三司差人迨熙宁兴役法水利方置判司农寺并司农寺丞员阙建大理寺方置权发遣大理少卿公事二员职掌官外有学士待制等员唯观文殿大学士仁宗朝以贾昌朝辞使相特建此职仍诏非曾任宰相不除观文殿学士资政殿大学士资政殿学士端明殿学士翰林侍读侍讲学士龙图天章寳文阁学士直学士枢密直学士三阁待制皆爲侍从清望之选并无职掌多职以领在内省府寺监在外藩方任使自资政以上多以授二府旧臣此国朝旧定制如此元丰初始命置局详定官制在内设尚书省置令左右仆射门下省置侍中中书省置令已上爲宰相而两令侍中不除人尚书有左右丞门下中书各有侍郎枢密院有知枢密院事同知枢密院事已上爲执政尚书六部吏部一尚书二侍郎分掌四选吏部司封司勲考功属焉户部一尚书二侍郎分左右曹而户部度支金部仓部属焉礼部一尚书一侍郎礼部祠部主客膳部属焉兵部一尚书一侍郎兵部职方驾部库部属焉刑部一尚书一侍郎刑部都官比部司门属焉工部一尚书一侍郎工部屯田虞部水部属焉每部郎官二员知州已上资序及阶官朝议大夫已上爲郎官余员外唯吏部戸部刑部郎官各置四员以其剧曹也左右司郎官各二员通纠六部号都司专佐宰相理省事谓之宰属翰林学士定以二员爲额乆次者爲承直御史台官名如旧制而除知杂事及里行之名门下后省置左散骑常侍而不除人给事中四员起居郎二员左谏议大夫左司谏左正言寓焉中书后省置右散骑常侍而不除人中书舎人六员起居舎人一员右谏议大夫右司谏右正言寓焉号两省官秘书省有监少监丞郎校书郎正字著作郎佐郎寓焉号馆职罢直馆院校理等员阙惟存脩撰直秘阁号贴职而别领在外任使九寺太常宗正光禄卫尉太仆大理鸿胪司农太府有卿少卿丞簿太常复置博士太祝奉礼协律郎大理则置寺正评事司直四监将作少府军噐置监少监丞簿南外北外丞已上爲寺监官国子监有祭酒司业丞簿太学有博士正録已上爲学官谓职事官罢三司使副及诸主判官而其职分诸省部寺监羣牧司使名不除而不命官其职皆属太仆寺以太师太傅太保爲三师太尉司徒司空爲三公皆论道之官无专领之职爲宰相兼官以开府仪同三司易节度使同中书门下平章事号爲使相以唐文散阶换省部寺监官归厘本职号阶官爲寄禄官而食其俸以领内外任使以特进易左右仆射金紫光禄大夫易吏部尚书银青光禄大夫易五曹尚书光禄大夫易左右丞正议大夫易列曹侍郎通议大夫易给舎太中大夫易左右谏议大夫中大夫易秘书监殿中监中散大夫易大卿监朝议大夫易少卿监朝请朝散朝奉大夫易郎中朝请朝散朝奉郎易员外郎承议郎易太常国子博士奉议郎易太常秘书监中丞通直郎易太子中允中舎左右赞善大夫宣德郎易寺丞宣义郎易监丞承事郎易大理评事承奉郎易太常寺太祝奉礼郎承务郎易寺监主簿自承务郎至特进爲寄禄官大学士至待制其名皆存以爲二府罢政省部长贰给舎谏议补外之职集贤殿修撰直龙图阁直秘阁号贴职庻僚领在外繁剧任使者之削去宪衔检校官留勲十二转自通直郎以上入衔此为元丰新制官名即循唐旧典职掌亦仿周礼六官之法也【黄琦字元礼】
　　本朝官制下【论新旧官制当否】
　　论国朝之官制有二曰国初旧制曰元丰新制旧制之善者则官职分治脉络相统禄秩有阶迁转得序也新制之善者则省部诸司各有职掌郎曹等官不寄虚名也愚尝究其沿革之得失矣国初惩藩镇之弊朝官文臣多领外寄九寺三监皆爲空官特以是寄禄秩班序位而已向所典之事则别有职存也姑举大略言之且兵部事归枢府戸部工部事归三司固也然吏部旣有官矣而别设审官院三班院以判其事礼部旣有官矣而别创判礼部判贡院以董其务是吏礼二部皆虚存耳太仆事归羣牧鸿胪事归客省固也然太常有卿矣而复立判礼院以任其责宗正有卿矣而复置判寺以行其权是太常宗正二卿皆空设尔至元丰之八年取唐六典而与羣臣讲明之逾二年而法成本末次第歴歴条举或正而治之或旁而治之或统而治之向者省部寺监之无职今其职举矣向者郎曹卿监之虚官今其官定矣此元丰更新之法不为不善也【防要元丰三年以唐六典摹本赐羣臣命官置局以义制作上自考求故实自一命以上各区处而科条之省曹寺监以长治属正而治之也故其爲法详御史非其长以察爲官旁而治之者也故其爲法畧都省无所不总统而治之者也故法当考其成于是长史察月御史察季都省察嵗五年而法成】虽然此特正其名也若其羙意微权隐然于分司设局之表者皆一切更革之又不可不论者旧制脩造案之属三司正以考其财之有无而今也脩造案爲将作监而百工兴作之用戸部不得考是他司以办事爲效而不恤财之有无也旧制磨勘司之属三司正以论其事之当否而今也磨勘归于比部并刑曹钩考戸部不得知是戸部以给财爲功而不论事之当否也此司马温公言改官制以来五曹得以自专而戸部不能制者正叹其脉络不相统之过【南窻记嘉祐中大水取三司河渠案置都水监元丰官制以三司防案之事归之军器修造案之事归之将作监皆二部于是戸部所掌版籍财用之事而已元祐中苏子由爲戸部侍郎言都水将作军噐三监皆属户部凡三监有所爲戸部定其事之当否裁其费之多寡而工部任其工之良苦程其作之遅速　又司马公言戸部尚书三司使也云云自改官制以来三司所掌散任六曹及诸寺监应支用钱物五曹得以自专有司得符即时应付而户部不能制】旧制前行郎中进士则迁太常少卿非进士则迁司农卫尉少卿由司农卫尉少卿入光禄少卿今以一朝议该之是十二年之官一迁即爲之矣旧制戸部尚书侍从则歴礼部戸部吏部常调则自工而刑自刑而兵累而至吏部今以一银青光禄该之是十二年之官八年俱歴之矣【丁隲云前行郎中考满当迁进士则迁太常少卿今朝议大夫也非进士出身则迁司农少卿或卫尉少卿由司农卫尉少卿入光禄少卿然后转少府监如此三迁凡十二年今自朝议大夫一迁为中散大夫云云】此毕仲游言改官制迁转之法且谓昔之官品难于进今之官制易于高者正惜其迁转不得序之失【毕仲游云云】呜呼安得因元丰更新之名而参国初相维之意哉
　　汉官制【汉制自武帝而失】
