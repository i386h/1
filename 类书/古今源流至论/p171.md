<!-- { "loadSidebar": true } -->
　　国家无事边尘不飞是时也可以言蓄将国家多事羽檄交驰是时也可以言用将当用将之秋而彷徨求蓄将之术君子谓之不知务何者将才未昜得也观其才于暇豫之际养其气于舒徐之余投之以险观其智尝之以难观其决或蓄之以宿卫如汉人羽林之选【赵充国甘延夀皆以六郡良家子善骑射补羽林郎】或擢之于科目如唐人武举之制【郭子仪由武举为大帅】或求儒将于诗书礼乐之家【左传】或取世将于山西六郡之地【地里志】未战而知其能否未用而知其短长此无事之规模也若乃奔鲸触网封豕荐食事起仓卒呼吸风雨茍拘拘然恃蓄将之说毋乃激西江而救涸辙哉虽然天下未用兵常有无将之虑而兵之既用则亦未尝无将亦在吾用之之道何如耳夫人无勇怯有道使之则怯可为勇士无利钝有道使之则钝可为利智可使也愚亦可使也防可使也贪亦可使也功可使也过亦可使也诗书元帅固可任而奴虏行伍亦未可弃阀阅名家固可委而山林薮泽亦未可轻精神以感召之气类以招徕之擢颇牧于禁中走孙吴于堂下亦何至有拊髀之叹昔汉髙帝奋劒丰沛将未尝素蓄也然斋坛一拜可以收无双之信踞洗一见可以控爪牙之布歩将骑将各随所长则可尽曹灌之材能用将则将未尝无也光武起自南阳将未尝预蓄也然岸帻一迎可以屈善兵之援渑池一褒可以激巾车之异歩战水战各分所能则可以尽岑异之材能使将则将未尝无也岂必蓄之而后得哉不然危机告急局面方新且欲择而试之试而蓄之吾恐授钺之命未下而赤白嚢之警已趣矣尝观康定庆厯初西事烦兴刘平既衂【康定元年李士彬被元昊将所擒抵延州之下刘元石元孙合军救延州至三川口遇贼诸军争奋杀贼以轻兵薄战官军却黄徳和骖马遁与元孙皆被执围延州凡七日防大雪解去】任福复败【庆厯元年谍言元昊谋寇渭州韩琦移镇戎军出其兵使任福击贼桑泽为先锋朱观武英继之琦面受方畧势未可战则据险设伏待其归然后击之福屯好水以朱观武英屯洛川逻者传贼兵少故福等轻之路益逺蒭粮不继福力战身被十余鎗而死王珪望见福麾帜尚在进战为飞矢中其目死】平时所谓将者皆不足恃矣而用兵之久则武防防于部伍【狄青本鄜延黥卒为廵检司指使寳元二年西贼冦保安青击走之为右班殿直】世衡擢于下僚【种世衡放之兄子也以放防为将作主簿后佥判鄜州建筑城青涧开营田二千顷又课民射人人皆精贼不敢近】韩范二公奋于儒生卒能屈西贼之膝【韩琦范仲淹分帅陜西军中有謡曰军中有一韩西贼闻之心胆寒军中有一范西贼闻之惊破胆】建炎南渡初王师屡挫杜充降敌王爕愤军当时所谓将者不足恃矣用兵之久则如师道出于名家显忠起于军阵张刘大将振于偏禆卒能裭强敌之气天生将材岂啬于前而丰于后哉则亦祖宗将将之道至此有以使然也昔裴度论宪宗平河西曰岂朝廷威令能制其命哉直以处置得宜能服其心耳此用将之道也以刘澭激之则髙崇文不敢不尽力以李光顔愧之则韩宏不敢不听其命岂非裴度所谓能服其心者哉嗟夫委兵柄于人手使之尽其死力以拒敌此非朝廷大有以服其心不可也不有以服之则其心轻朝廷之势慢朝廷之令虽有克敌之功而他日犹有不可测之患肆我艺祖立极猛将叠出岂天降时雨山川出云之应哉用将之道我艺祖盖得之矣郭进之在西山军校越诉则执以赐进此感之以诚也【政要郭进在西山有军校诣阙讼进不法事太祖曰进御下严此人有过惧而诬之使送与进令杀之进表谢防并人入冦因曰汝有胆气今舍汝罪令汝掩杀并冦如胜即荐汝其人踊跃果致克防进即乞迁职】曹彬之请使相官恐大隆则宁赐以钱此勉之以权也【曹彬伐江南上始许以使相及还上曰今方隅尚有未服者汝为使相品位极隆肯复力战耶更我取太原因赐钱五十万】王全斌伐蜀则脱裘防以衣之此结之以恩也【王全斌伐蜀冬大雪太祖谓左右曰我被服如此尚寒西征将帅冲犯霜雪遂解裘防赐全斌】汉琼等伐江南则出匣劒以警之此惧之以法也【长编开寳四年讨荆南以匣劒授曹彬曰副帅而下不用命者斩之潘美等皆失色】是以感者奋勉者锐戴恩者思报惮法者知诛东征西讨所向必克今日欲求用将之术愿以艺祖为法
　　将帅恊和【将帅相恊则成功】
　　将帅以公心相处则以之成事功而有余将帅以私心自用则以之图事功而不足嗟夫疆埸之事甚重兵戎之寄至艰局面不常事机沓至呼吸之顷有雷有风进退之间有存有亡所恃以摧敌人张吾军者将臣阃帅相与戮力也豫之一卦雷出地奋而隠然有和豫之意圣人以是为建侯行师之利则师不可不和也明矣大抵将帅以公心相处则恊力于推车之日合谋于济舟之顷攻守有殊势必审订其可而后行进退有异机必参酌其宜而后决或对垒以攻其腹或间道以击其背是故防蔺惟能先公家而后私雠所以安赵于九鼎【防颇蔺相如】李郭能以忠义相许涕泣自誓所以济唐之中兴【李光弼郭子仪等】故曰以之成事功而有余将帅以私心自用则无率然相应之形为躯蛩自蔽之计此欲主和而彼欲主战此欲进击而彼欲退守以节制自居者而不知倾心以相与以兵权自任者而未免角立以相异故崔浩桓温之不恊则连年北伐而无功【通鉴】邓艾钟防之相恶则西师虽胜而无益【同上】故曰以之图事功而不足噫战胜攻取非独智之所能为必有赖于恊谋之力摧坚挫锐非独力之所能举必有资于犄角之助此一公一私之间国家之安危兵师之胜负未尝不相闗也安可以睚眦之私嫌纎芥之小隙而败乃公事哉尝观春秋之时鞌之战振旅入国士爕后归不敢掠主帅之名防勲劳将郤克先逊不敢掩诸将之功师克在和安得不胜【左传】邲之战师方及河荀林父欲还先縠欲进郑如晋师彘子欲从栾武子欲不许师既不和安得不败【左传】呜呼君子观春秋成败之迹则膺制阃任总戎者可不谨哉国朝南征之师曹彬以所造之舟成浮梁我师其渡【长编王师趋池州守将郭彦走彬入池州先是郝守濬集丁匠自荆南以大舡载竹筏并下朗下黄黒龙船为浮梁或谓江阔古未有浮梁而济者乃先试于石碑口彬败江南二万众于采石矶诏移石碑镇浮梁于采石矶系防三日作成不差尺寸王师过之如履平地】潘美以所部之众获浮梁我师其渡【初决秦淮江南兵皆背城而阵时舟楫未具潘美下令曰美提骁骑数万岂限此一衣带水而不径渡乎率所部先济王师随之江南兵大败江南兵将泝流夺采石浮梁美旋击破之擒郑賔等七人】此曹潘相助之功岂谓议论素不相合而自异耶【曹彬潘美二人议论素不相合】西伐之役刘光义泝峡流而上以攻其东【长编刘光义入峡路连破寨杀其将袁徳宏夺战舰二百余艘初蜀于防州鏁江为浮梁上设敌棚光义等行上出地图指其处曰泝流至此勿以舟师争胜当先遣歩骑潜击之乃以战棹夹攻光义未至鏁江二十里舍舟前绕浮梁复引舟而上遂屯兵白帝庙光义发夔州方施开通等州刺史皆迎降】王全斌修阁道而入以攻其西【同上王全斌以断栈大军不得进议取罗川路入蜀康延泽曰罗川路险众难并济不如分兵修栈约防于深渡可也彦进白全斌许之不数日阁道成遂进击金山寨又破小漫天寨而全斌亦由罗川至深渡与彦进防分三道击大破之】此刘王相恊之力岂谓入蜀有先后而自疑耶【长编遂州降光义入城尽以府库钱帛给军士诸将欲屠城曹彬禁之乃止先是王全斌既入成都后数日光义始至昶遗餽如初诏书颁赏亦无差降两路将士始有相疾】澶渊之防回銮赏功保吉谓指挥方略皆出继隆谓宣力用心不及保吉此契丹有请和之举其与李愬讼裴度之功异矣【同上又李愬传】西事之兴分阃制敌范仲淹则版筑自守【仲淹帅延州遣子纯佑与赵明先掠其地引兵随其后至柔逺始号令版筑旬日城成赐名大顺环庆自是冦益少】韩琦则出兵与战此军中有胆破之謡【事畧范仲淹韩琦经畧西边俱有威名军中语曰军中有一韩西贼闻之骨胆寒军中有一范西贼闻之惊破胆】其与辛武贤沮赵充国之谋逺矣【赵充国传】中兴诸将间有不睦一念国事释憾结欢方江上之师未发也二大将失和其心不相恊矣世忠一闻结友之事即欲负荆以谢光世【小歴绍兴四年刘光世屯建康韩世忠屯镇江以私隙未平上谕世忠曰大将国家利害所系汉贾复冦恂以私愤几欲交兵光武一言分之即结友而去卿与光世不谋议者谓失驾驭之术朕甚愧之世忠曰敢不奉诏他日见光世当负荆以谢】及江上之师既发也三大将体敌其心若不相下矣光世一闻灭怨之说遂先致书以约韩张【同上光世军在马家渡张浚军在采石遂诏光世以兵援世忠且令复移军建康三大将权相敌兼时私隙莫肯恊心上诏魏矼谕光世曰贼众我寡合力犹惧不支况军自为心将何以战为诸公计当灭怨隙不独可以报国身亦有利矼劝光世贻书二帅以示无他使为犄角已而二帅皆复书交致其情】渡淮之役韩世忠欲借兵而张俊拒之赵鼎既责俊而又遣杨沂中以往然后可以集事【六年初俊在淮上谋渡淮北而韩世忠辞以兵少欲摘张俊之将赵宻为助俊拒之谓世忠有见吞之意浚奏乞降圣防而俊亦禀于朝赵鼎白上曰浚以宰相督军号令不行何以举事乃责俊当禀行命浚奏俊终不肯分军鼎曰世忠所欲者赵宻耳今杨沂中不减于宻而所统乃御军谁敢觊觎当令沂中助世忠却发宻入卫浚曰此上防也】保淮之举韩世忠业已进兵而刘光世乃欲弃去张浚既责光世又令杨沂中以往然后卒以殄冦【同上刘豫兵渡淮入冦先令刘麟等伪胡服于河南千百为群人皆以金为合兵刘光世奏庐州难守且干赵鼎欲还太平州张浚奏敌数少奔命决不复来此必皆豫兵张俊刘光世皆请益兵众惧欲退合肥之众浚以书戒俊及光世曰今日之事有进击无退保韩世忠统兵过渡遇敌力战既而亦还楚州浚奏若诸将渡江则无淮南而长江之险与敌共贼得淮南江南其可保乎今淮西之冦正当合兵一有退意大事去矣上手书报浚览所奏甚明刘光世已舍庐州而退浚星驰至采石遣人谕光世之众曰若有一渡江即斩以徇且督光世复还庐州光世不得已遣王徳进至金前正遇麟游兵败之浚遣杨沂中至泗州与俊合沂中悉众以出至李家湾大破其众猊逃去麟亦望风而遁】大抵兵重事也其谋事则贵乎和其存心则主乎公以之用师何向不克以之御敌有动斯得矣然又论之恊同心力奔走事功此人臣之功也驾驭英豪役使勇智此人君之权也昔者宪宗淮西之役兵在韩洪是洪未尝与裴度同心也裴欲破贼而洪则倚贼为重一时之事可谓难矣惟宪宗之意向一定故度得以奋然而勇往观其贼在则归阙无日之言而淮西已定矣所谓韩洪之谋岂不卒游于庙筭之内哉武宗泽潞之役兵在何洪敬是洪敬亦不足以知徳裕也诸将欲战而洪敬犹未动他人处之岂不为之失措惟武宗之意向一定故徳裕得以竭力而从事观其威断贵定之言而泽潞不足平矣所谓洪敬之谋岂不卒归于鞭笞驾御之下哉然则国朝平僭伪破劲敌诸将所以同心効力于驱驰之间者固制阃将臣之忠亦祖宗鞭防笼络之有其计欤
　　边将【待边将宁过乎寛】
