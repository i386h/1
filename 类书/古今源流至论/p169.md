<!-- { "loadSidebar": true } -->
　　西汉舆服之制史不立制一代制度漫不可考故后世莫传焉然观夏侯胜传经术茍明取青紫如拾地芥顔注以此为卿大夫之服【本传顔注】又观张敞传自谓备皂衣二十余年如注以此为朝臣之服【本传敞谓备皂衣二十余年如淳注曰群臣虽有五时服至朝皆有皂衣】及按百官表有金印紫绶有银印青绶【百官表上丞相太尉金印紫绶秩比二千石以上银印青绶】曰青紫者盖谓此顔氏岂以印绶亦可言服耶是则朝用皂衣盖汉人之定制而谓青紫者非也正战国防所谓得补黒衣之数郑国风注所谓缁衣卿士之服汉之所用源流已久矣不然谷永自太常擢光禄大夫自言擢之皂衣之吏厠之群臣之末又曷以是言哉【战国防左师触龙见赵太后云老臣贱息舒祺最少愿补黒衣之数以卫王宫又云国风缁衣云缁黒衣卿士朝之正服又谷永奏正谢王凤云云】汉制简矣姑举大略且以唐与我朝章服之制论之唐制其服则三品紫四品五品朱六品七品緑八品九品青【马周传先是品官旧服止黄紫于是三品服紫四品五品朱六品七品緑八品九品青】其鱼袋则髙宗时五品以上用银三品以上用金【唐车服志髙宗给五品以上随用银鱼袋以防诏命之诈出内必合之三品以上金饰袋】中宗时郡王始佩鱼特进亦佩鱼【中宗初罢袋复给以鱼郡王嗣王以佩金鱼袋景祐中令特进佩鱼自此始】旧检校试官不佩至开元亦给之【中宗时员外郎试检校官给玉佩矣开元初五品以上检校试官皆佩矣】旧致仕者不佩至张嘉正亦赏之【中书令张嘉正奏致仕者佩鱼终身】自是百官赐绯紫必兼鱼袋谓之章服【同上张嘉正致仕亦佩鱼自是赏绯紫必兼鱼袋谓之章服赏时服朱紫佩鱼者矣】此沿革之制然也国朝之制其服则举子以白纻品官以緑衣章服以绯紫【石林燕语国朝以绯紫为章服故官品未应得服者虽燕服亦不得用紫太平兴国中李昉请禁品官緑袍举子白纻下不得紫色衣】其鱼袋则故事学士得服金带而非学士得服始于薛师正【石林燕语故事惟学士得服金带熙寜初薛师正以天章阁待制权三司使上以为能诏赐金带非学士得金带自此始】故事武弁不佩金鱼而武弁亦佩始于陈尧咨【通鉴国初升朝官服绯緑后二十年者叙赐绯紫内出金鱼以赐近臣亲王武臣内职将校皆不带又渑水燕谈陈尧咨以龙图阁学士换观察使曰谏臣本儒生今昜武弁愿佩金鱼以示优异诏从之】学士而重戴淳化制也【杨文公谈苑重戴者大裁防也淳化初宰相学士五品以上皆令服之王元之谢表云头有重戴谓为翰林学士也燕语谓公卿既有繖又有戴谓之重戴】学士而重金元丰制也【燕语旧制学士以上赐御仙花带不佩鱼惟二府服笏头带佩鱼谓之重金官制行始诏佩鱼故苏子瞻谢表玉堂赐篆仰淳化之弥文寳带重金佩元丰之新渥】罢政而仍旧服大观制也【防要大观元年吴居厚数请老不许以为资政殿学士东太乙宫使故事罢政当时所赐髙品今特恩许仍旧服遂着为令自居厚始】此沿革之制然也然尝论之明庶以功车服以庸古人所以重报功之典彼其之子不称其服诗人备讥其无徳焉吾观唐初之所辞受我朝之所予夺其意犹古也温璋为大理丞赐以绯衣以审狱得情也【温璋传累官大理寺除平吏盗官物而焚其帑璋刺得其情赐绯衣迁婺州刺史】牛丛为睦州刺史力辞金紫以越等不宜也【本传丛以司勲员外郎为睦州刺史赐之金紫丛以为越等不敢当于是赐绯】阳城以处士而赐绯衣非过也所以旌逸徳之髙【阳城传徳宗召拜城右谏议大夫城褐衣至阙下辞帝遣中人持绯衣衣之】李泌以山人而赐金紫非僭也所以表异能之美【肃宗即位灵武泌谒见众指曰着黄者圣人白者山人帝闻因赐金紫拜元帅广平王行军司马】夫受之者不以为防恩辞之者不以为矫情正唐人别功过之美意也以三品服赐杨安国以五品服赐赵师民重儒臣也【通鉴庆歴四年侍讲杨安国为直龙图赐三品服崇政殿说书赵师民为天章阁侍讲赐五品服】以三品服赐王素以五品服赐余靖欧阳修蔡防宠谏臣也【同上庆歴三年赐知谏院王素三品服余靖欧阳修蔡防五品服面谕之曰卿等朕所自择故有是赐】曽致尧之浮躁不可锡以章绂则夺之【寳训曽致尧为经畧判官赐金紫上言愿不受章绂之赐真宗曰致尧辞防狂躁不可不责仍夺其服】王文度之伎术不可加以佩鱼则抑之【寳训天圣三年翰林待诏王文度摹勒真宗御书得紫服且求佩鱼仁宗曰先朝命伎术官无得佩鱼所以别士类也宜必明之】夫予之者不以为徇情夺之者不以为少恩正我朝寓劝惩之微权也愚之所惜者唐之后代不守旧典以章徳宠功之制轻举妄用而良法扫地矣沈佺期以弄辞而假牙绯【沈佺期传佺期兼修文馆学士既侍宴诏学士等舞回波佺期为弄辞帝悦遂假以牙绯】路应以有恩于李泌而赐金紫何滥哉【本传】永穆公主生子潜三日而赐绯衣银鱼【本】鱼朝恩养息令防服緑不候帝赐而令服紫以谢【本】何防哉此唐之不及我朝逺矣愚故并论其始末云
　　变更持守【变更持守不可偏】
　　为治之术有二喜作为者尚变更乐因循者贵安静呜呼何其持论之偏处心之私耶盖天下之治非其蹈常袭故之为难而以运用变通之为不昜非其纷更多事之为可喜而以救弊而归于中道之为可尚有改制之名而亡变道之实因更化之术而得善治之道夫如是能革一时之弊而不失立国之意矣大抵天下当无事之时国家之法度昭如日星祖宗之人民固如磐石于于此时而为改弦之举君子谓之踈天下当积弊之后变更起于意料之不及而弊源防穴事功隳于上下之偷安而世变波流于此时而为胶柱之说君子谓之陋是以善守法者不见其垢玩因仍之习而自足以享经久悠逺之利善革弊者不见其纷更变乱之迹而自足以致安强平定之功以鳬鹥持盈守成之规模而为车攻兴滞补弊之事功则为治之术得矣汉唐陈迹类能言之请以国朝之事详述焉我朝自建隆以来其论有四兴国以后持守之论甚坚而不闻变更之术景祐以来变更之议虽纷而力为持守之道熙宁则以持守为可厌而过为变更之说元祐则以变更为可鉴而不失持守之意此二百年间为治之术然也昔我艺祖削百年之根据合数世之瓜分社稷乂安纪纲修明官莫重于三省而置给舍兵莫重于殿岩而归枢府财用布中外而总三司吏治在州县而置监司貂珰谨畏无唐人监军之弊戚畹防恪无汉人预政之嫌台谏持天下之平士夫守天下之论国家尊严凛然太阿之出匣天下巩固屹若泰山之四维太宗以道治天下真宗以文安天下大臣以重厚镇风俗士夫以安静守家法更张之议一切不用李文靖以此报国也【李文靖公沆为相凡建议务更张喜激昂者一切不用毎曰用此报国呜呼贤相思虑逺矣王荆公为相置条例司论天下利害尽变祖宗法岂如赵中令李文靖得为国之体也】改作之戒务作故事王公旦以此为相也【长编王旦言宋兴三世祖宗之法具在故其为相务行故事慎所改作真宗信之所言无不聴】吕公正曰制度不可更也【长编淳化三年上谓宰相言治国之道在乎寛猛得中吕正曰老子称治大国若烹小鲜扰之则乱近日上封求更制度者甚众望陛下渐行清净之化】胡公宿曰庶事不可更也【长编嘉祐六年胡宿为枢宻副使宿谨重而当重任愿惜大体羣臣方建利害多更张庶事宿曰变法古人所难不务守祖宗成法而徒纷纷无益于后也】是时也持守之论甚坚而不闻更变之术仁宗景祐以来帘帷虽预事而台谏之公论不少恕内降虽干恩而大臣之封还不少假侬贼虽扰而人心之本愈固西北虽警而边帅之威甚伸庶官求恩泽则戒之内之纪纲未尝不正也【杜衍抑絶侥幸凡内降积至十数则节封而面还之上谓欧阳修曰外人知杜衍封还内降耶吾居禁中有求恩泽者毎以杜衍不可告人而止者多于所封还也其助多矣】监司有不才则去之外之纪纲未尝不严也【范文正公为参政患诸司监司不才更用杜杞张昷之辈公取班薄视不才监司姓名一笔勾之富公曰则是一笔安知一家哭矣公曰一家哭何如一路哭耶】然大而庙堂次而缙绅又次而草茅往往悼法制之不立伤政事之少弛而我仁宗宁处于舒缓之势而不敢有严刻之政宁拂变更之请而不敢伤积累之业法制不立富弼言之【富弼作政要序云近来纪纲甚紊盖法制不立而沦胥至此也】法令不行刘敞言之【知礼院使吴充坐谪罚礼生去官刘敞奏朝廷久安吏困因循稍激厉尽职未知如何而使充得罪大臣依势作威政事不平如此望陛下且收揽威权无使聪明下蔽法令不行】苏轼则有荡涤之请【苏文】何剡则有威柄之说【长编】仁宗以治体为念而一切置之是时也变更之说虽纷而力为持守之道熙宁以来大臣不念家法而为纷更之举谓祖宗不足法而轻昜百年之旧章谓一月一变法而妄立一时之新政【吕惠卿】雇募之法行而役法壊保甲之法行而兵法壊经义之法行而科举之法壊青苗之法行而赋敛之法又壊天子有变法之悔而安石不之悟同列有变法之讥而安石不之悟是时也以持守为可厌而过为变更之举元祐以来大臣拯溺救焚而力还祖宗之旧诏彦博居平章而鉴前日少年之轻锐【元祐元年诏文彦博曰卿践更二府弼亮三朝名闻四夷功在天下注想元老渴见仪刑宜疾其驱副我虚宁诏书到日可肩舆赴阙特授太师平章军国事】用李常为户部而革前日俗吏之征防【元祐元年吏部侍郎李常为户部尚书用文士掌邦计则天下知朝廷非急于征利】去保甲而军心安罢新学而士心正除青苗而民心固窒边隙而夷狄之心服是时也以变更为可鉴而不失持守之意切尝论之兴国间国势方强治体方定如人处富盛之初规模尚新器用尚精不过安居堂奥优游嵗月而已此变更之说不行也景祐间国势虽弱而人心和治具虽弛而邦本强犹人席富庶之余上下和睦用度充足特其屋宇朴陋臧获迟钝耳未敢撼揺其本根此变更之说亦未行也熙宁间固不能堪其闷闷之政然事之未举者举之而已矣势之未振者振之而已矣岂容伐其本根此如人处积痞之余精神不运风采不足特以良剂徐理之一旦遽投乌喙之药几何不伤其夀哉元祐间盖不胜其纷纷之病一弊之未去必去之一害之未除必除之不暇为揖逊救焚之谋此如人之痼疾必使疾根之尽除茍或谓勿使遽愈姑留其根几何不贻其患哉尝谓景祐守兴国之规模虽过于安静不害其为景祐元祐革熙丰之法令虽遽于变更不害其为元祐愚之所惜者元祐变为绍圣绍圣变为崇观绍述一语甲唱乙和莫助两图左序右列天下之事去矣所幸天意祚宋圣君中兴绍兴淳熙相继复旧骎骎有景祐元祐之风不愆不忘率由旧章愚不胜惓惓于今日

　　古今源流至论别集卷七
<子部,类书类,古今源流至论>
　　钦定四库全书
　　古今源流至论别集卷八　　宋　黄履翁　撰
　　将权【禁卫共权不可专】
