<!-- { "loadSidebar": true } -->
　　治鉴目録司马公晩笔也而其书太简不足以备歴代之顚末【通鉴纲目序先正温国司马公受诏编集资治通鉴旣成又撮其精要之语别爲目録三十卷并上之晩病本书太详目録太简更着举要歴八十卷以适厥中而未成也】治鉴补遗胡文定续书也而其事固备不足以示后来之监戒【同上绍兴初故侍读南阳胡文定公始复因公遗藁修成举要补遗若干卷则其文愈约而事愈备矣然徃者得于其家而伏读之犹窃自痛记识之弗强不能有以领其要而及其详也】然则成先正未成之志发遗书未发之蕴此文公纲目之作其有益于治鉴也不少愚尝庄诵公之书而知用功深而持论严矣夫岁年有乆近详书甲子以纪之则岁周于上而天道明矣【序云表岁以首年注逐年之上行外书某甲子遇甲子子字则朱书以别之虽无事依举要亦备岁年】国统有离合特书正统以别之则统正于下而人道定矣【同上因年以着统注凡正统之年歳下大书非正统者两行分注】有始终兴废灾祥沿革之正例者有善可爲法恶可爲戒之变例者皆大书以提要则大纲槩举而监戒昭矣【同上大书以提要注凡大书有正例有变例正例如始终兴废灾祥沿革及号令征伐杀生除拜之大者变例如不在此例而善可爲法恶可爲戒者特书之】有追原其始遂言其终者有详陈其事备载其言者皆分注以备述则众目毕张而防微着矣【同上分注以备言注凡分注有追原其始者有遂言其终者有详陈其事者有备载其言者有因始终而见者有因拜罢而见者有因事类而见者有因家世而见者】昔温公尝谓吾作此书惟王胜之尝阅之终篇自余君子读未终纸思睡矣是其编次太详也今大纲举而众目张其得详畧之中乎【张芸叟答孙子发书多论通鉴其畧云温公尝曰吾作此书惟王胜之尝阅之终篇自余君子求见欲观读未终纸已欠伸思睡矣】温公又谓臣今所述止叙国家之兴衰着生民之休戚使观之者自择其善恶得失以爲劝戒是其劝戒未着也今监戒昭而防微着其得褒贬之法乎【温公作魏纪曰臣今所述止欲叙国家之兴衰着生民之休戚使观之者自择其善恶得失以爲劝戒非若春秋立褒贬之法拨乱世反诸正也】昔人有言杜征南顔秘书乃左丘孟坚之忠臣特其所谓将顺者而小司马苏颍滨乃太史公正救之忠臣其功尤多然则晦翁所编不惟爲温公将顺之忠臣抑亦温公正救之忠臣也自今观之战国之时秦楚韩魏之僭王则别之使天下知僭僞之不得其正亦春秋诛呉楚之法【通鉴纲目周赧王五十九年王入秦尽献其地归而卒是年不书正统年纪遂分注秦昭襄王五十二年楚孝烈王八年燕孝王三年云云】南北之际宋齐梁陈之分治则卑之使天下知传授之不得其统亦春秋黜五伯之意【通鉴纲目自晋恭皇帝元熙二年宋王刘裕称皇帝废帝爲零陵王至次年不书宋年爲正但分注宋永初二年魏泰常六年至齐梁陈皆依此例】削曹魏之窃位明昭烈之正统非异温公也所以示天下之大分【按通鉴作魏纪书世祖文皇帝黄初元年纲目不书魏年号大书昭烈皇帝章武元年分注魏黄初年呉黄武年魏曰魏主呉曰呉主以蜀爲正统称皇帝】去则天之僞号存中宗之纪年非拂温公也所以正天下之公论【按通鉴作武后纪书嗣圣元年废中宗爲庐陵王后改垂拱元年又改天授元年长寿元年至纲目皆不书之但始终书中宗嗣圣年号】扬雄本仕于汉也而曰莽大夫扬雄葢雄之奸心佞舌曲笔美新名之曰莽者正以诛谀臣之心【通鉴纲目莽元凤五年莽大夫扬雄死注云雄所作法言卒章盛称莽功德可比伊周后又作剧秦羙新之文以颂莽君子病焉】陶潜本没于宋也而曰晋处士陶潜卒葢潜之清风高节耻身后代称之曰晋者正以表忠臣之节【通鉴纲目宋元嘉四年书晋征士陶潜卒注云潜自以先世爲晋辅耻复屈身后代自宋高祖王业渐隆不复肯仕是岁将复徴之防卒世号靖节先生】汉史曰幸太学今不曰幸而曰视尊师道也【光武纪初起太学车驾还宫幸太学纲目云光武初起太学帝还视之】唐史曰尚公主今不曰尚而曰适明人伦也【按唐史例曰某人尚公主按通鉴纲目例曰公主适某人如景龙元年冬十一月安乐公主适武延秀之类】书孟轲之去齐伤吾道之不行也【纲目周赧王元年书孟轲去齐注是时天下方务于合从连衡以攻伐爲贤而处士杨朱之言盈天下孟子乃述唐虞三代之徳推明孔子之道以正人心息邪説爲己任是以所如皆不合遂致爲臣于齐而归云云】贬仁杰以系周恶臣道之不立也【按纲目中宗嗣圣八年周武后如意元年九月周以狄仁杰同平章事又嗣圣十五年周武氏圣厯元年秋八月周以狄仁杰兼纳言】元狩六年特述杀大农令顔异者叹公卿自后取容矣【纲目武帝元狩六年书杀大农令顔异注自是之后有腹诽之法比而公卿大夫多謟谀取容矣】元鼎三年大书令入财补郎者叹郎选自后益衰矣【纲目武帝元鼎二年书令株送徒入财补郎注所忠言世家子弟常大乱齐民乃召诸犯令相引数千人名曰株送徒入财者得补郎郎选衰矣】大抵一事之疑若决蓍一字之简凛乎釡钺发潜德之幽光诛奸雄于已死者此书也别正闰之异号辨冠屦之殊分者此书也呜呼公之书岂私见臆説而自爲哉采故老之异闻拾诸儒之绪论质诸人心而无疑参诸众论而无愧也是故其书卫鞅之受祸则取胡氏之论【纲目周显王三十一年秦人诛卫鞅灭其家注胡氏曰鞅至是虽有变计亦无所施矣何则百姓者其仇也六国者其敌也惠文王之憾不可平公子防之刑不可补商于蕞尔之地不足以自蔽也欲图善后之策亦无所爲而可矣呜呼刑名之学刻薄之徒亦可以少戒哉】其书秦割地以和韩魏则取苏氏之説【纲目周赧王十七年齐韩魏伐秦败其军于凾谷关河渭絶一日秦割河东三城以和三国乃退注苏氏曰使田文能奋其威则是役也齐可以伯惜其听苏代之计临凾谷关而无攻以求楚东国而出师之名索然以尽东国旣不可得而怀王卒死于秦】其述秦赵防于渑池则杨山之议也【纲目周赧王三十六年秦赵防于渑池注杨氏曰古之智者以小事大有以皮币犬马珠玉而不得免者至乃弃国而逃之况一璧乎虽与之可也相如计不出此而欲以身死之可谓未义而伤勇矣及其全璧而归于赵亦何益哉】其述张良误中副车则程子之辨也【纲目癸未秦二十九年帝东游至阳武韩人张良狙击误中副车令天下大索十日不得遂登之罘刻石而还注或曰张良之计不亦踈乎程子曰欲报君仇之急何暇自爲谋哉】夫惟旁搜博采非一书也左诹右访非一説也则是书之作非一己之私见乃天下之公论矣昔晦翁尝语门人曰某作通鉴纲目后之君子必有取焉呜呼使晦翁非眞见此书无歉必不肯发此语也【语録先生语门人曰如三国南北五代皆天下分裂不能冇君臣此时便无正统某尝作通鉴纲目有无统之论此书今方成后之君子必有取焉】厥今秘阁珍藏壁星相映翠幄进讲遗编有光而公之言验矣
　　周子通书【诚爲此书之枢纽】
