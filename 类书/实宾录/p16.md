<!-- { "loadSidebar": true } -->
　　唐田先生元之不知何许人也游名山博采方术得内修度世之道帝游温泉幸东都元之扈从善谈清虚毎延问动移晷刻唯贵妃与内人赵云容侍宸扆得闻其论云容尝侍茶乗间乞药以延生元之曰我无所惜但汝不久于世复恳不已乃与绛雪丹一粒曰服此死必不坏但大其棺广其穴含以珠玉疎而有风使魄不荡空魂不沦胥则百年外可以复生矣此太阴链形之道即为地仙复百年迁洞天云容俄卒贵妃命中人陈元造如其言瘗之至元和末巳一百年云容果再生元之亦隠显无常自号田先生识者相传元之魏时人已数百嵗矣
　　王先生
　　杨晦之游呉楚至乌江闻王先生者有道术因往谒之风骨清美谈论高畅不觉至夕时八月十二日也先生召其女七娘者乃一老媪齿发尽衰先生曰吾女也惰不好道今且老矣谓七娘曰可刻纸作今夕之月置室之东垣上俄奇光焕发相与玩话寒气逼人及晓先生以杖画庭尘土暝晦其所居则崖壑万仞丛林参天前有大水目之不极晦之与先生皆立于水滨惊悸叹骇先生振衣挥斥门庭如旧
　　廖先生
　　唐蒋防为连州静福山廖先生碑曰冲先生名也清灵先生字也静福先生家也先生之名玉堂金兰之名矣先生之家红霞外景之家矣至于鹤骨松貌全淳合虚寓形于人间天地无累与夫扶桑公陶隠居张天师遥为师友矣
　　文始先生
　　周函谷关令尹喜受道于老子三年神异感通老子知其道成德备因授号曰文始先生无上真人
　　明真先生
　　天师冦谦之逺祖仁汉成帝时隠王屋山白日升天号明真先生
　　马牧先生
　　后汉马瑶茂陵人隠于汧山以兔罝为事所居俗化百姓美之号曰马牧先生
　　德先生
　　后汉法真有清节前后四召不就友人郭正称之曰法真名可得闻其身难得而见逃名而名我随避名而名我追可谓百世之师者矣乃共刋石颂之号曰德先生
　　儒林先生
　　后汉常爽笃志好学博闻强识不事王侯独守闲静讲肄经典二十余年时号为儒林先生
　　简寂先生
　　宋陆修靖专精教法不舍寤寐卜居庐岳召赴金陵一旦谓门人曰吾将还旧俄偃然解化肤色辉映异香芬馥庐山诸徒见电旄纷然还止旧隠斯须不知所在诏以所居为简寂观諡曰简寂先生
　　妙德先生
　　宋袁灿清整有风操自遇甚高尝着妙德先生传以续嵇康高士后传以自况曰有妙德先生陈国人也气志清虚姿神清映性孝履顺栖冲业简有舜之遗风
　　通隠先生
　　宋周续之通儒学累辟不就武帝以布衣引见清音高论听者忘疲时号通隠先生后入庐山依逺法师今西林桥谓之通隠乃其遗称也
　　织帘先生
　　梁沈麟士幼而俊敏及长博通经史有高尚之心居贫织帘诵书口手不息乡里号为织帘先生
　　上行先生
　　梁庾诜高蹈不仕晚年尤遵释教宅内立道场环绕礼懴六时不辍诵法华经毎日一遍后夜中忽见一道人自称顾公容止甚异呼诜为上行先生授香而去中大通初年因寝忽惊觉曰顾公复来不可久住顔色不变言终而亡举室咸闻空中唱上行先生已生弥勒净域矣
　　处先生
　　后魏刘延爽隠居酒泉不应州郡命教授为业逊平酒泉筑陆沈观于西苑躬往礼焉号处先生学徒数百月置羊酒牧犍尊为国师亲自致拜
　　隠元先生
　　邓世隆以史学称当世隋末王世充兄子太戍河阳引为宾客秦王攻洛阳遣人谕太世隆报书夸慢洛阳平亡命变姓名号隠元先生栖白鹿山后召为国子主簿焉
　　恬漠先生
　　大崤之西临溪有恬漠先生翼神碑盖隠斯山也其水北流注于河河水翼岸夹山危峯峻举羣山叠秀重岭干霄
　　广文先生
　　唐郑防为恊律郎开元皇帝爱其才欲置左右以防不任职更为置广文馆以防为博士杜甫赠防诗曰诸公衮衮登台省广文先生官独冷【谨案旧唐书云天寳九载国子监置广文馆又唐语林云天寳中国学増置广文馆以领词藻之士郑防久被贬谪是嵗始还京师参选除广文馆博士据二书所称则广文馆非为郑防始置苐防为此官适当置馆时耳实賔録原文未详所本今姑仍其旧而附记于此】
　　靖先生
　　唐杨播炎父也举进士退居求志宗召拜谏议大夫弃官归养肃宗时即家拜散骑常侍号靖先生
　　太和先生
　　唐嵩山太和先生王旻得道者也常游名山五岳貌如三十余天宝初召至京师帝与贵妃拜谒床下访以道术旻学通内外长于佛教其告明皇大约在于修身俭约慈以为本以帝不好释典旻毎以释教引之于是广陈报应以开其志帝雅信之
　　文简先生
　　唐呉融山阴人祖翥有名大中时观察使元晦召以补吏不应以诗五百篇致晦晦高其槩言诸朝赐号文简先生
　　云居先生
　　唐郑损卢藏用之甥也髙尚不仕乡里号为云居先生大厯初闗东饥疫损率其有力者毎乡为墓以葬弃尸谓之乡葬翕然有仁义之声
　　史遁先生
　　唐张荐初为史馆修撰朱泚之乱变姓名伏匿城中因号史遁先生
　　文元先生
　　唐阎士和受业于萧颍士卒门人諡曰文元先生士和着兰陵先生萧夫子集论因摧歴世文章而盛推颍士所长以为闻萧氏风者五尺童子羞称曹陆
　　升元先生
　　唐冯宿为升元刘从政先生碑曰敬宗皇帝躬法服御内殿执弟子礼翼日下明诏加先生号曰升元先生
　　真隠先生
　　唐柴郎博通经史召辟不就时号真隠先生
　　醉吟先生
　　白居易遭幼君不合放意文酒居东都所居履道里疏池种树构石楼香山凿八节滩自号醉吟先生又称香山居士为之传谓醉吟相仍若循环然
　　逍遥先生
　　五代晋郑遨字云叟避唐明宗祖庙讳以二字行少好学敏于文辞唐末见天下已乱有拂衣逺去之意遂隠居少室山晋以谏议大夫召之不起上表陈谢高祖嘉之寻赐号为逍遥先生
　　搢绅先生
　　五代江梦孙颇蕴艺学旁贯诸经逺近宗仰事继母尽礼诸生访问经防敦逊谦下时号搢绅先生一门百口敦睦如一子孙学业各受一经
　　元同先生
　　五代呉越闾丘方逺少为道士辨慧善法箓好儒学慕葛稚川陶隠居为人呉越王钱镠为建天柱宫居之表赐紫服号曰妙有大师元同先生
　　正一先生
　　五代江南道士谭紫霄有道术能醮星象禁诅鬼魅住庐山栖隠洞邺僧于溪浒创亭宇有为顽石所碍致工百倍不能平之紫霄往见曰斯固易矣以指捻诀含水噀之命锤之其石应手如粉一旦而平所获醮祭之资皆以待四方宾旅室无囊箱时号为谭先生闽王王昶遵事之号为金门羽客正一先生
　　青光先生　长里先生
　　人生有録必有笃志于道使之然若青光先生谷希子南岳松子长里先生墨羽之徒皆为太极真人所友或为太上天帝所念者兴云腾龙以迎之故不学道而仙道自来也过此以下皆须笃志也
　　李叟
　　晋赵景真与嵇茂齐书曰昔李叟入秦及闗而叹梁生适越登岳长谣注云列子云杨朱南之沛见老西游于秦邀于郊至梁而遇老子中道仰天而叹云
　　于叟
　　梁刘峻辨命论曰于公髙门以待封严母扫墓以望丧又云于叟种德不逮勋华之高延年残犷未甚东陵之酷为善一为恶均而祸福异其流废兴殊其迹荡荡上帝岂如是乎
　　巢箕叟
　　晋陆机连珠云顿网探渊不能招龙振纲罗云不必招鳯是以巢箕之叟不盼丘园之币洗渭之民不发傅岩之梦
　　邪叟
　　齐竟陵王行状云邪叟忘其西昃龙丘狭其东皋注云后汉刘宠自防稽太守征为将作大匠山隂有五六老叟自若邪山出送曰闻当弃去故自扶奉送
　　应叟
　　齐竟陵王行状云良田广宅符仲长之言邙山洛水协应叟之志注云应璩与程文信书曰故求逺田在关之西南临洛水北据邙山托崇岫以为宅因茂林以为防
　　北叟【三则】
　　淮南子云塞上翁其马亡入胡中人皆吊之翁曰何知非福居数日其马引胡骏马而归人皆贺之翁曰何知非祸及家富马良其子好骑堕而折体人皆吊之翁曰何知非福居一年胡人大入丁壮皆战死者十九其子独以跛之故父子相保
　　后汉蔡邕赞曰伯喈抱钳杻徙幽裔董卓一旦入朝信宿三迁资同人之先号得北叟之后福注云北叟塞上叟也
　　班固幽通赋云北叟颇识其倚伏
　　俞叟
　　唐王公潜节制荆南有吕氏子穷窘来谒公不为礼寓逆旅月余穷益甚遂鬻所乗驴于市中市门监俞叟者召生问其所由生曰吾家渭北家贫亲老王公吾之重表丈也今不逺而来公不以顾岂非命也叟曰我见子有饥色今夕吾为具食幸宿我宇下于是延于一陋室共坐弊席陶器进脱粟饭而已夜深谓生曰当为子设小术致归洛之费因取一合于地上食顷举而视之见一人长五寸许紫绶金章俞曰此王公之魄也吕生视之乃王公也俞因戒之曰吕汝之表侄家贫逺来而曽不为礼岂亲亲之道耶可厚其资以一马一仆二百缣遗之紫衣者俯而受教于是却以合于上有顷视之亡矣明日王公果召生愧谢宴游累月生告去赠以仆马及二百缣生益奇之不敢形言归渭北后数年方告于人
　　遁叟
　　唐陆希声力学通易春秋虽寝食不释卷初从方镇辟韦保衡为相忌贤怙势希声絶意仕进乃搆室义兴号遁叟谷曰頥溪曰后拜相云
　　山长【二则】
　　五代零陵蒋维东好学能属文干祐中常隠居衡岳从而受业五十余人号维东为山长云
　　尹恭初阆州人也家世儒业通五经善谈论唐刺史孙丘置学舎于州北古台山以恭初为山长学者大集恭初不下山二三年教诲不倦
　　居士【九则】
　　魏胡昭居陆浑山中躬耕乐道以经籍自娯闾里敬而爱之汉末冦贼到陆浑南长乐亭自相誓约言胡居士贤者也一不得犯其部落一州赖昭咸无怵惕
　　晋郄尚书与谢居士善常谓庆绪识见虽不絶人可以累心处都尽注云郄尚书恢也谢敷字庆绪
　　谢脁文章盛于一时见刘洽深相赏好毎称其兼资文武脁后为吏部欲荐之洽覩时方乱深相拒絶遂筑室岩阿幽居积嵗时人号曰居士
　　宋明僧绍髙尚不仕齐髙帝后谓其弟庆符曰卿兄髙尚其事亦尧之外臣朕梦想幽人固已勤矣所谓迳路絶风云通仍赐竹根如意笋箨冠隠者以为荣焉渤海封延伯者髙行之士也闻之叹曰明居士身弥后而名弥先
　　齐何防隠居不仕既老娶鲁国孔嗣女嗣亦隠者防虽婚亦不与妻相见筑别室以处之人莫谕其意呉国张融少时免官而为诗有髙言防答曰昔闻东都日不在简书前虽戯而融久病之及防后婚融始为诗赠防曰惜哉何居士薄暮遘荒淫防亦病之
　　阮孝绪尉氏人年十三徧通五经十五冠而见其父彦之曰愿迹松子于瀛海追许由于空谷庶保促生以免尘累自是屏居一室非定省未尝出户家人莫见其面亲友因呼为居士
　　后魏卢景裕少敏专经为学避地太寜山不营世事叔父同职居显要而景裕止于园舎情均郊野谦恭守道正素自得由是世号居士
　　后周韦夐志尚夷简淡于荣利髙尚不屈所居之宅枕带林泉夐对玩琴书萧然自逸时人号曰居士
