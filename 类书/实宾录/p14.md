<!-- { "loadSidebar": true } -->
　　唐杜牧为池州刺史春日茶山病不饮酒作诗呈賔客曰笙歌登画船十日清明前山秀白云腻溪光红粉鲜欲开未开花半隂半晴天谁知病太守犹得作茶仙
　　针神
　　魏秦朗其母杜氏为太祖所纳朗随母蓄于公宫为帝制衣服宫中号为针神朗后至骑将军
　　花精
　　五代吴越钱仁杰忠懿王之从兄也酷好种花人号花精云
　　壶公【二则】
　　真人谢元号壶公初汝南费长房为市掾忽见公从逺方来卖药人莫识之药无二价所治百病皆愈常悬一壶于屋上日入之后公輙蹙入人无见者惟长房于楼上见之知非常人乃逐日身自扫除拜进饼公受饼而不谢如此积久一日见召长房入壶中授以主鬼治病之道法长房百嵗而卒今为地下主者
　　施存鲁人也夫子弟子学大丹之道三百年十錬不成惟得变化之术后遇张申为云台治官尝悬一壶如五升器大变化为天地中有日月如世间昼夜夜宿于内号壶天人谓壶公因之得道也
　　粥饭僧
　　五代李愚为人谨重寡言仕唐为相时兵革方兴天下多事而愚欲依古以创理乃请颁唐六典示百官使各举其职州县贡士作乡饮酒礼时以其迂阔不用愍帝即位有意于治数召学士问以时事以愚所建白为迂未尝有所问废帝亦谓愚等无所事尝目宰相曰此粥饭僧耳以其饱食终日无所用心也
　　顾和尚
　　五代吴越頋全武余姚人少尝为僧博通外学机警有才畧钱镠毎延接与语甚器之辟令从戎以为禆将军中号曰頋和尚征讨有功尝围淮将秦裴于昆山裴援絶不降全武自为长檄以谕裴封书纳款全武喜召诸将观之发函乃佛经一卷葢以全武尝为僧也诸将失色全武大喜曰尔不忧死何暇相谑也及裴降乃为言镠卒全活之时称长者


　　钦定四库全书
　　实賔録卷十　　　　　　宋　马永易　撰负局先生
　　负局先生不知何许人语似燕代人循吴市中磨镜取一文輙问主人得无疾苦否若有輙出紫色丸药与之莫不愈
　　荷蓧丈人
　　荷蓧丈人隐人也见周室衰诸侯政乱遂乃隐身不仕老人以杖荷蓧器而行自匿姓名故曰荷蓧丈人
　　卖药翁
　　卖药翁莫知其姓名人或诘之曰此真姓名也有自童稚见之迨乎暮齿顔貌不改尝提一大葫芦卖药人以疾苦求药得钱不得钱悉与之无不神效或戏问之有大还丹卖否曰有一粒厥直千缗人皆笑之以为风狂后于长安卖药其葫芦已空只余一丸大者而安掌中曰百年卖药凡亿兆人无一人买者深可哀哉深可哀哉今当自吃药方入口足下五色云生腾空而去也
　　端箭师
　　唐修文学士马吉甫眇一目郎中张元一目为端箭师
　　捣蒜老
　　后唐安重覇任京兆尹先是蔡雝之间令长设酒食私丐于部民者俗谓之捣蒜及重覇之镇长安亦为之故秦人目重覇为蒜老
　　醋汉
　　唐郎中张鸿子视望伤目郎中张元一目为醋汉
　　短智汉
　　唐则天禁屠杀吏人艰于蔬菜娄师德为御史大夫因使至陜厨人进肉师德曰勑禁屠杀何为有此厨人曰豺咬杀羊遂有之师德曰大解事豺食之又进鲙复问厨人复云豺咬杀鱼师德云短智汉何不道是獭咬杀鱼厨人即云是獭师德亦为荐之
　　长生人
　　晋末孙恩据防稽山号征东将军号其党曰长生人
　　赤松公
　　赤松公不知其名姓服麋角丸彭祖弟子得仙者也
　　白石生
　　白石生彭祖之时已三千余嵗断谷入山常煑白石为粮就白石居故时人号曰白石生今为东方左仙卿
　　萧四繖
　　南齐长沙威王晃髙帝第四子也少有武力为帝所爱初沈攸之事起晃多从武容赫奕都街时人为之语曰焕焕萧四繖武帝幸钟山晃从驾以马槊刺道傍枯蘖上令左右数人引之银纒皆卷聚而槊不出晃复驰马防之应手便去
　　武一谷
　　五代汉武行德初樵采为业而气雄力壮一谷之薪可以尽负乡里谓之武一谷后仕髙祖为节度使云
　　潘脚
　　潘环事晋为宿州刺史有牙将微过环绐言笞之牙校托一尼致脚银两铤求赎怒曰本防脚曰三脚环曰今两能为乎尼笑为足其数时人目为潘脚
　　丁灭门
　　五代丁从贵为常州刺史苛刑暴名谓之丁灭门后为吴越武肃王所戮
　　栾公社
　　汉栾布为燕相称曰穷困不能辱身非人也富贵不能快意非贤也于是常有德厚报之有怨必以法灭之燕齐之间皆为立社号曰栾公社【按立社误作立庙栾公下缺社字今据汉书改补】
　　叶君祠
　　后汉王乔显宗世为叶令乔有神仙术后天下玉棺于堂前吏民推排终不揺动乔曰天帝召我耶乃沐浴服饰寝棺中葢便立覆于城东土自成坟其夕县中牛皆流汗喘乏而人无知者百姓乃为立庙号叶君祠
　　郑公风
　　防稽记曰射的山南有白鹤为仙人取箭汉太尉郑尝采薪得一遗箭顷之有人覔箭见还之问曰何所欲识其神人也曰常患若耶溪载薪为难愿旦南风暮北风后果然故若耶溪风至今犹然呼为郑公风
　　郑君池
　　唐张龙公为宣城令尝体冷且湿夫人石氏异而询之公曰吾龙也蓼人郑祥逺亦龙也据吾池自谓郑君池吾屡与战未胜明日取决可令吾子挟弓矢射之
　　李公骑
　　元魏李玚随萧寳夤西征为统军玚德洽乡里招募雄勇其乐从者数百骑玚倾家振恤故其下毎有战功军中号曰李公骑
　　孝子石
　　蜀僰道县江水有孝子石昔县人有隗叔通性至孝为母汲江膂水天为出平石至江膂中今犹谓之孝子石其孝感有如此云
　　白帝仓
　　后汉公孙述据成都自立为天子号成家色尚白又谓五德之运黄承赤而白继黄金据西方为白徳而代王氏得其正序成都郭外有秦时旧仓述改名白帝仓云
　　王铁枪
　　五代梁王彦章为人骁勇能跣足履棘行百歩持一铁枪骑而驰突奋疾如飞而他人莫能举也军中号王铁枪
　　文大劔
　　五代蜀王宗阮本姓文名武坚毅沉厚好賔客善抚士卒能用阔劔军中号为文大劔云
　　潘大劔
　　五代楚将军潘璋持二十斤劔出入军阵中谓之潘大劔状伟善食啖尝率兵救韶州岭南兵闻璋至开城一面以避其锋后为连州刺史
　　张神劔
　　五代吴张融始为羣盗以善劔号张神劔
　　寳劔【二则】
　　后汉周乗字子居陈仲举尝叹曰若周子居者真治国之器譬之寳劔则世之干将
　　宋临川王义庆防为武帝所知曰此我丰城寳劔也
　　水镜
　　蜀司马德操年少厐德公十嵗兄事之世谓为水镜
　　铁条
　　唐王重荣始为河中牙将两逐其将破黄巢有功时号为铁条言其刚也
　　陈铁
　　五代南唐陈诲生期月足劲能履父母异之小字阿铁为人勇敢足膂力为都禆将累有战功至节度使军中壮之呼为陈铁
　　来嚼铁
　　唐来瑱畧知尚名节崖然有大志安禄山反拜颍川太守贼攻颍川方积粟多瑱完埤自如手射贼皆应仆贼使降将毕思琛招之瑱不应前后俘杀甚众贼惧目为来嚼铁
　　四军紫
　　唐贞元末有郎中四人自行军司马赐紫而登郎署省中谑为四军紫
　　一条葛
　　五代葛从周有殊功镇青州人语曰山东一条葛无事莫撩拨
　　万顷波
　　宋王惠与谢灵运尝得交言灵运辨愽辞义锋起惠时然后言时荀伯子在坐退而吿人曰灵运固自萧散直上王郎有如万顷波焉
　　烟熏地木
　　唐殿中侍御史王旭短而黒左拾遗魏光乗目为烟熏地木
　　中霜谷束
　　唐则天革命贝州举人赵廓眇小起家监察御史时人谓之台秽李昭德詈之为中霜谷束
　　卞田居　傅室
　　齐卞彬为车骑记室性好饮酒以瓠壶瓢杓杬皮为肴着帛冠十二年不改易以大瓠为火笼什物诸多诡异自称卞田居妇为傅室
　　谈天衍　雕龙奭　炙毂过髠
　　齐邹衍为书十余万言其语闳大不经驺奭亦颇采衍之术以纪文淳于髠久与处时有得善言故齐人颂曰谈天衍雕龙奭炙毂过髠注云刘向别録曰过字作輠輠者车之盛膏器也炙之虽尽如脂膏之有深润也
　　腰鼓兄弟
　　南齐沈冲渉猎文义永明四年为五兵尚书与兄淡深名誉有优劣世号为腰鼓兄弟并歴御史中丞兄弟三人皆为司直后并歴侍中冲位五兵尚书
　　青精先生
　　青精先生年千嵗色如童子歩日过五百里能终嵗不食亦能一日九食
　　鹿皮公
　　鹿皮公淄川人少为府小史才巧举手成器岑山上有神泉人不能到小史白府君请木工斤斧三十人作转轮造县阁意思横生数十日梯道成上其岭作祠屋留止其旁食芝草饮神泉七十余年淄水未出时下呼宗族得六十余人命上山半水出尽漂一郡没者万计小史辞遣宗室令下山着鹿皮升阁而去
　　七松处士
　　唐郑薫性友爱而端劲再知礼部举引寒畯士类多之既老号所居为隠岩莳松于庭号七松处士
　　菰芦中伟人
　　南唐查文徽歙州休寕人好学善谈兵任侠尚义初以策干李主与语竒之谓宋齐邱曰菰芦中伟人也命事知谔于润州知谔有玉杯直百万行酒至文徽前堕地而毁众皆骇愕文徽容色如故
　　凌霄花
　　唐冯慈明为李密所拘逼授伪官慈明知天命有归劝密密怒囚之数月食藳荐而死神龙中勑旌其门为忠臣令大标其题见之者莫不叹羙崔明号为凌霄花亦士林之羙称也
　　杞梓【四则】
　　晋袁宏三国名臣賛曰赫赫三雄并囬干轴竞取杞梓争收松竹凤不及栖龙不暇伏
　　晋二陆制曰陆机陆云寔荆衡之杞梓挺珪璋于秀实驰英华于早年
　　梁庾城沉静有名郷曲文帝为郢州辟为主簿叹其羙材曰荆南杞梓其在兹乎
　　后周唐瑾柳敏论曰瑾敏挺杞梓之材
　　琼厨金穴
　　郭况光武皇后弟也累金数亿家童四百余人里语曰洛阳多钱郭氏室夜月昼星富无匹其宠者皆以玉器盛食故东京谓郭氏琼厨金穴
　　锦绣堆
　　唐谢延皓大顺中以词赋得名与徐寅不相上下时号锦绣堆
　　蓝田生玉
　　吴诸葛恪瑾长子也少有才名发藻岐嶷辨论应机孙权见而竒之谓瑾曰蓝田生玉真不虚也
　　珠玉在旁
　　北齐刘祎五子并有志行璿玑聪敏机悟羙姿仪皆为其舅北海王昕所爱曰可谓珠玉在旁觉我形秽
　　南金【五则】
　　晋薛兼与纪瞻闵鸿顾荣贺循齐名号为五隽初入洛司空张华见而竒之曰皆南金也又賛曰顾纪贺薛并南金东箭委质覇朝望重搢绅宦成名立
　　晋顾荣上言中宗曰陆士光贞正清贵金玉其质甘季思忠欵尽诚胆干殊决殷庆元质畧有明规文武可施用荣族兄公让明亮守节困不易操防稽杨彦明谢行言皆服膺儒教足为公望贺生沉潜青云之士陶恭兄弟才干虽少寔事极佳凡此诸人皆南金也书奏皆纳之晋顾众虞潭賛曰顾寔南金虞惟东箭
　　梁张率寛雅能属文与同郡陆厥防相友狎尝同载诣左卫将军沈约遇任昉在焉约谓昉曰此二子后进才秀皆南金也卿可识之由此为昉友矣
　　陈虞世基博学髙才兼善草陈中书令孔奂见而叹曰南金之贵属斯人
　　桂林一枝　昆山片玉
