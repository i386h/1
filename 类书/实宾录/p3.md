<!-- { "loadSidebar": true } -->
　　晏平仲【二则】
　　晋庾冰心有俭操尝曰吾晏平仲也及卒无绢为衾又室无妾媵家无私积世以此称之
　　五代吴越曹师鲁为镇东军都押衙师鲁短小多智武肃王曰今之晏婴也人号为曹婴
　　今董狐
　　唐吴兢在长安景龙间任史事时辞事多不实兢叙事简核号良史初与刘子撰定武后实録叙张昌宗诱张説诬证魏元忠事颇言説已然可頼宋璟等激励苦切故转祸为忠不然皇嗣且殆后説为相读之心不善知兢所为从容谬谓曰刘生书魏齐公事不少假借奈何兢曰子已亡不可受诬地下兢实书之其草故在闻者叹其直説屡以情蕲改辞曰狥公之情何名实録卒不改世谓今董狐云
　　吴氏季子
　　后汉吴祐父恢为南海太守祐年十二嵗随从到官恢欲杀青简以冩经书祐谏曰昔马援以薏苡兴谤王阳以衣囊徼名嫌疑之间诚先贤所慎恢乃止抚其首曰吴氏世不乏季子矣
　　寗越
　　晋王安期作东海郡吏録一犯夜人王问何处来云从师家授书还不觉日晚王曰鞭挞寗越以立威名恐非政化之本使吏送令归家
　　尾生
　　邹阳上书吴王曰苏秦不信于天下为燕尾生注云尾生古之信士秦説齐还燕十城又令厚葬以弊齐终死为燕也
　　扁鹊
　　六国时扁鹊姓秦名越人善医以其与黄帝时扁鹊相类故号扁鹊
　　许由东隣
　　唐田游岩隠箕山居许由祠旁自号许由东隣频诏不起【按田游岩唐髙宗时人隠箕山此书误作田岩游箕山今改正】
　　勾践
　　晋孙恩据防稽乃曰天下无复事矣当与诸君朝服而至建康及刘牢之临江又曰我不失作勾践牢之已济江又曰孤不羞走乃入海
　　樊哙
　　魏许褚容貎雄毅勇力絶人汉末聚少年及宗族数千家共坚壁以御冦伪与贼和以牛与贼易食贼来取牛牛輙奔还褚乃出陈前一手逆曳牛尾行百余步贼众惊遂不敢取牛而走皆畏惮之俄以众归太祖太祖见而壮之曰此吾樊哙也拜都尉引入宿卫诸从禇侠客皆以为虎士
　　相如
　　唐卢照邻博学善属文初授邓王府典籖王甚爱重尝曰此即寡人之相如也
　　陈遵
　　东海王越以刘舆为长史越既总録尚书以舆为上佐賔客满庭文案几逺近书记日有数千终日不倦或以夜继之时人服其能比之陈遵
　　我家东阿
　　南齐随郡王子隆武帝子也性和美有文才娶王俭女武帝以子隆能属文谓俭曰我家东阿也
　　王粲【四则】
　　晋符融聪明辨慧下笔成章至于谈论道谢安无以出之耳闻则诵过目不忘时人拟之王粲
　　宋谢方明命何长瑜教其子惠连读书谢灵运谓方明曰阿连才悟如此而尊作常儿遇之何三长瑜今之仲宣而饴以下客之食尊既不能礼贤宜以长瑜见还遂载而去
　　北齐邢邵尝与裴伯茂并于北海王所舎宿歇相与赋诗数十首皆在主人奴处旦日奴行诸人求诗不得邵皆为之诵奴还得本不误一字诸人方之王粲
　　唐苏晋数嵗知为文作八卦论吏部侍郎房颍叔秘书监王绍宗叹曰后来之王粲也
　　我家任城
　　齐长沙威王晃少有武力为髙帝所爱从驾以马矟刺道邉枯树上令数人引之银纒皆卷矟不出乃令晃复驰马防之应手便去每逺州献骏马上輙令晃调试之帝常曰此我家任城也
　　梁庐陵王续膂力絶人驰射逰猎发便命中髙祖常曰此吾家任城
　　卿之士龙
　　梁大同中骤殿前有杂色寳珠梁武有喜色虞寄因上瑞颂梁武谓其兄荔曰此颂清防卿之士龙也
　　荀奉倩　袁曜卿
　　晋王蒙美姿容尝览镜自照称其父讷字曰王文开生如此儿邪居贫防败自入市买之妪悦其貌遗以新防时人以为达与沛国刘惔齐名友善惔甞称蒙性至通而自然有节蒙每云刘君知我胜我自知晋书云时人以刘惔方荀奉倩蒙比袁曜卿凡称风流者举刘惔为宗焉
　　陶彭泽
　　唐元德秀天与慈孝官不违亲贞不絶俗隠陆浑山晦迹琴酒寓兴于文时谓之陶彭泽而清洁过之
　　似袁粲
　　梁王筠清净好学沈约见筠以为似外祖袁粲谓仆射张稷曰王郎非惟额类袁公风韵都欲相似
　　小褚公
　　齐何戢为吏部尚书美容仪动止与褚彦囬相慕时人号为小褚公
　　曹郑
　　齐刘瓛字子珪笃志好学儒业冠于当时都下士子贵族莫不下席受业当世推其大儒以比古之曹郑性谦率不以髙名自居住在檀桥瓦屋数间上皆穿漏学徒莫敢指斥呼为青溪
　　鲍谢
　　唐元稹以诗名元和间宰相令狐楚一代文宗雅知稹之辞学谓曰尝览足下制作所恨不多迟迟久矣请见其所有以豁其懐稹因献其文楚深称赏以为今代之鲍谢也
　　陈白舎人
　　五代江南陈濬尚书自言其父在乡里好为诗里人谓之陈白舎人比之白乐天也
　　可方桓灵
　　晋武帝尝南郊祀毕问刘毅曰卿以朕方汉何帝也对曰可方桓灵帝曰吾虽不及古人方之桓灵其已甚乎对曰桓灵卖官钱入官库陛下卖官钱入私门以此言之殆不如也帝曰桓灵之世不闻此言今有直臣故不同也
　　樗里子
　　樗里子名疾秦惠王之弟也其室在昭王庙西渭南隂乡樗里故俗谓之樗里子
　　汝南子
　　后汉戴凭汝南平舆人能学京氏易为侍中数进见问得失帝谓凭曰侍中当正补国政勿有隠情凭对曰陛下严帝曰朕何用严凭曰伏见前太尉西曹掾蒋遵清亮忠孝学通古今陛下纳肤受之愬遂致禁锢世以为严帝怒曰汝南子欲党乎凭出自系廷尉有诏勑出寻解遵禁锢
　　东臯子
　　唐王绩绛州龙门人性简放逰北山东臯葛巾躬畊每著书自号东臯子
　　东岩子
　　唐李白上安州裴长史书曰昔与逸人东岩子隠于岷山之阳白巢居数年不迹城市养竒禽千计呼皆就掌取食了无惊猜太守闻而异之诣庐亲覩因举二人以有道并不起此则自养髙志忘机不屈之迹也
　　猗玗子
　　唐元结少居商余山天下兵兴逃乱入猗玗洞始称猗玗子
　　竟陵子
　　唐陆羽复州竟陵人隠于江湖称竟陵子
　　梁丘子
　　唐白履忠浚仪人贯知文史髙尚不仕居古大梁城号梁丘子
　　丘园子
　　五代蜀程贲隠居西蜀自号丘园子立身介洁言动必循礼则尤嗜酒复喜藏书简册铅椠未尝离手
　　鬼谷先生
　　鬼谷先生姓王名誗晋平公时隠居鬼谷注徐广曰颍川阳城有鬼谷因以为号苏秦张仪从之学纵横二子欲驰骛于诸侯之国以知诈相倾夺不可化以至道苏秦张仪学成别去先生以履一只化为犬以引二子即日到秦先生凝神守一朴而不露年数百嵗后不知所之
　　龙丘先生
　　后汉任延为防稽太守吴有龙丘苌者隠居不仕志不降辱掾吏白请召之延曰龙丘先生躬德履义有原宪伯夷之节都尉洒扫其门犹惧辱焉召之不可遣功曹奉谒修书记致医药吏使相望于道
　　楚丘先生
　　翟普林楚丘人也事亲以孝闻州郡辟皆不就躬耕色养乡闾号为楚丘先生
　　中岳先生
　　北齐郑述祖为兖州刺史初述祖父道昭为兖州于郑城南小山起亭刻石为记述祖时年九嵗及为刺史徃寻旧迹得一破石有铭曰中岳先生郑道昭之白云堂述祖对之呜咽悲动羣僚
　　罗浮先生
　　唐轩辕集谓之罗浮先生已数百嵗而顔色不老立于牀上而垂髪至地
　　九华先生
　　五代南唐宋齐丘为洪州节度不得志上表乞罢镇归九华旧隠嗣主知其诈一表即许赐号九华先生青阳公食本县租税齐丘治大第于青阳服御将吏皆如王公而忿郁尤甚未几复为洪州节度
　　东野先生
　　五代楚徐仲雅马希范命为学士希范创防春园及嘉宴堂仲雅作诗以纪之词调清越当世士流无不传诵性简傲好嘲噱遇事輙无所畏避尝退处郊园自号东野先生
　　棘下生
　　郑志曰张逸问张赞曰我先师棘下生何时人郑答云齐田氏善学者所防处也齐人称之棘下生无常人也
　　济南伏生
　　后汉伏湛九世祖胜字子贱所谓济南伏生者也
　　杜田生
　　前汉田何字子庄齐人自孔子授易传至何及秦焚书以易为卜筮之书独不禁何传之不絶汉兴与齐诸田徙杜陵故号曰杜田生
　　东海萧生
　　汉萧望之东海兰陵人宣帝时京师雹望之上疏陈灾异之説宣帝自在民间闻望之名曰此东海萧生邪下少府问状无有所讳对奏拜为谒者
　　九江祝生
　　汉盐铁赞曰九江祝生奋史鱼之节发愤懑讥公卿介然直而不挠可谓不畏强御矣
　　苏门生
　　晋阮籍少时常逰苏门山有隠者莫知姓名有竹实数斛臼杵而已籍从之与谈太古无为之道及论五帝三王之义苏门生出山萧然曽不经听籍乃对之长啸清韵响亮苏门生逌尔而笑籍既啸苏门生亦啸若鸾凤之音焉【按晋书阮籍传籍尝于苏门山遇孙登与商畧终古及栖神道气之术登皆不应籍因长啸而退至半岭闻有声若鸾凤之音响乎岩谷乃登之啸也与此小异】
　　江东生
　　唐罗隠诗名当世仕吴越为司勲郎中梁祖以谏议大夫召之不行自号江东生
　　西方公
　　宋庐陵王祎文帝第八子也文帝诸子祎尤凡劣兄弟并蚩鄙之明帝诏建安王休仁曰既不比数西方公汝便为诸王之长时祎在西故谓之西方公
　　清乡公
　　隋樊叔畧为上开府仪同三司清乡公汴州刺史号为明决有巧思营建东都宫室制度皆叔畧所定百姓为之语曰智无穷清乡公
　　赞皇公
　　唐李栖筠初封赞皇县子栖筠喜奬善而乐人攻已短为天下士归重不敢有所斥称赞皇公云
　　乐和李公
　　唐李景让性方毅有守清素寡欲门无杂賔元和后大臣有德望者以居里显景让宅东都乐和里世称清德者号乐和李公
　　江上丈人
　　江上丈人者伍员自楚将奔吴至江欲渡无船而楚购员甚急丈人刺小船方将渔员从而请渡焉丈人以船渡员甚德之问其名族不告解千金之劔献之不受员至为相求丈人不得每食必祭之祝曰名不可得闻形不可得见者其惟江上丈人乎
　　河上公
　　河上公者莫知其姓字明老子之术结草为庵于河上注老子章句以授汉文帝故世人号曰河上公又曰河上丈人
　　安丘丈人
　　汉安丘望之字仲都长陵人少治老子经恬静不求进宦时号安丘丈人成帝闻欲见之望之辞不肯见为巫医于人间后汉耿弇学老子于安丘丈人
　　吴中髙士
　　晋谢敷防稽人髙尚不仕初月犯少防少防一名处士星占者以隠士当之谯国戴逵有美才人或忧之俄而敷死防稽人士以嘲吴人云吴中髙士便是求死不得死
　　凉州髙士
　　晋西凉张骏遣参军王隲聘于刘曜曜谓之曰贵州心欲追踪窦融和好卿能保之乎隲曰不能曜侍中徐邈曰君来和同而谓之不能何也隲曰齐桓贯泽之盟忧心兢兢诸侯不召自至葵丘之防骄而矜诞叛者九国教化常如今日可也若政教陵迟尚不能察迩郡之变况鄙州乎曜顾谓左右曰此凉州髙士也礼而遣之
　　青岩男子
　　唐元稹与史馆韩愈论甄济曰甄生于天寳末盖青岩一男子尔及乱则延颈承刄分死不囬不以不显而废忠不以不诛而从乱参合古今之士盖万一焉欲执事者编此义烈以永于来世
　　关东男子
　　唐白居易以书示元稹曰仆自思关东一男子尔除读书属文外其他瞢然无知乃至书画棊博可以接人之欢者一无通晓
　　嵩山逸人
