<!-- { "loadSidebar": true } -->
　　阮修性简不修人事絶不喜见俗人遇便舍去为黄门郎居贫年四十余未有室王敦等敛钱为婚皆名士也时慕之者求入钱而不得
　　衞瓘字伯玉讨蜀杜预闻瓘杀邓艾言于众曰伯玉其不免乎身为名士位居总帅既无德音又不御下以正是小人而乘君子之器当何以堪其责乎瓘闻之不俟驾而谢终如预言
　　王湛济之叔也济才器沈迈尝诣湛见牀头有周易问曰叔父何用此为曰体中不佳脱复时看耳济请问因剖晰微甚有奇趣皆所未闻济不觉栗然济乃叹曰家有名士三十年而未知济之罪也
　　司马太傅府多名士皆一时隽异庾文康云见子嵩在其中常似神王
　　袁宏作名士传以夏侯泰初何平叔王辅嗣为正始名士阮嗣宗嵇叔夜山巨源向子奇刘伯伦阮仲容王濬冲为竹林名士裴叔则乐彦辅王夷甫庾子嵩王安期阮千里衞叔宝刘初舆为中朝名士
　　陆机为惠帝起居注称裴頠雅有逺量当朝名士也谢太傅语真长阿龄于此事故欲太厉刘曰亦名士之髙操者注云阿龄王胡之小字胡之治身清约以髙操自居
　　沈文公曰人谓庾元规名士胷中柴棘三千斗许刘讷有人伦鉴识初入洛见诸名士而叹曰王夷甫太觧眀乐彦辅我所敬张茂先我所不解周武巧于用短杜方叔拙于用长
　　宋张绪少闲静叔父镜异之比之乐广从父畅言于武帝前曰绪中朝名士
　　柳世隆幼孤挺然自立不与众同当世之名士张绪王延之相从推慕以为君子之交
　　齐孔稚珪早立名誉当时名士陆惠晓谢瀹张融何防相与为君子之交
　　梁元帝尝着金楼子曰余于诸僧重招提琰法师隠士重华阳陶贞白士大夫重汝南周正其于义理精传无穷亦一时之名士也
　　唐韦元亮崔夏卿史臣曰崔韦名士荐贤致主绰有古风
　　奇士【八则】
　　赵尧为符玺御史赵人方与公谓御史大夫周昌曰君之史赵尧年虽少然奇士君必异之是且代君之位冯唐武帝初即位求贤良举唐时年九十余不能为官乃以子遂为郎遂字王孙亦奇士
　　司马迁书曰仆与李陵俱居门下观其为人自守奇士事亲孝与士信临财亷取予义尝思奋不顾身以徇国家之急其素所蓄积也
　　汉朱云以直谏不复仕常居鄠田时出乘牛车从诸生所过皆恭事焉薛宣为丞相云往见之宣备宾主礼因留宿从容谓曰在田野无事且留我东閤可以观四方奇士云应之曰小生乃欲相吏耶宣不敢言注云小生谓其新学后进言欲以我为吏乎
　　王莽时连率韩博上言有奇士自称巨无霸长大十围轺车不能载三马不能胜
　　晋周伯仁少有重名司徒掾同郡贲嵩有清操见顗叹曰汝颍固多奇士自伤雅道陵迟今复见周伯仁将振起旧风清我邦族矣
　　隋李德林聪明頴悟成王遗尚书令王遵彦书曰燕赵固多奇士此言诚不谬今嵗所贡秀才李德林者文章学识固不待言观其风神气宇终为梁栋之用
　　唐郑注诡谲隂狡初依襄阳节度使李愬挟邪市权举军恶之监军王守澄白愬愬曰然彼奇士也将军试与语守澄初不纳既坐机辩横生钩得其意守澄大惊引至后堂终夕恨相见晚谓愬曰诚如公言云
　　雅士
　　魏邢颙为平原侯植家丞颙防闲以礼无所屈挠由是不合庶子刘桢书谏植曰家丞邢颙北土之彦少秉髙节静澹泊言少理多真雅士也
　　志士【三则】
　　后汉朱晖性矜严进止必以礼诸儒称其髙显宗舅新阳侯隂就慕晖贤自往之晖避之不见复遣家丞致礼晖遂闭门不受就闻叹曰志士也勿夺其节
　　后汉祭彤论曰时政平则文德用武畧之士无所奋其力能故汉世有发愤张胆争膏身于夷狄以要功名多矣祭彤耿秉啓匈奴之权班超梁谨奋西越之畧卒能成功立名享受爵位荐功祖庙勒勋于后亦一时之志士也
　　呉陆绩出为郁林太守加偏将军意在儒雅非其志也自知亡日乃为辞曰有汉志士呉郡陆绩幼敦诗书长玩礼易受命南征遘疾遇厄遭命不幸呜呼悲隔
　　佳士【五则】
　　晋刘隗以王敦威权大盛终不可制劝帝出腹心以镇方隅乃以谯闵王承为湘州刺史王敦谓之曰大王雅素佳士恐非将相才也承曰公未见知尔铅刀岂不一割乎承以敦欲测其情故发此言敦果谓钱鳯曰彼不知惧而学壮语此之不武何能为也敦后遣兵攻承害之
　　任恺子罕幼有门风才望不及恺以淑行致称为清平佳士
　　魏陈俊自少及长以人伦自任同郡审固陈留卫恂本皆出自兵伍俊资防奬致咸作佳士
　　刘璠降达奚武周文见之如旧谓仆射申徽曰刘璠佳士古人何以过之
　　唐徐晦郭承嘏史臣曰徐郭谠言郁为佳士
　　辩士
　　秦王稽自魏载范雎归更名姓曰张禄既入咸阳稽因言曰魏有张禄先生天下辩士也曰秦王之国危如累卵得臣则安然不可以书传也臣故载来秦王弗信使舎食草具待命嵗余
　　良士【三则】
　　吕氏春秋曰古之善相马者管青相唇吻秦牙相前皆天下之良士也若赵之王良秦之伯乐九方歅尽其妙矣【谨按今本吕氏春秋云古之善相马者寒风是相口齿麻朝相頬子女厉相目卫忌相髭许鄙相投伐相胷脇管青相膹肳陈悲相股脚秦牙相前賛君相后此十人者皆天下之良工也实賔録良工作良士膹肳作唇吻与本书异】
　　蜀董厥为丞相府令史诸葛亮称之曰董令史良士也吾每与之言思慎冝适
　　唐尉迟敬徳初从刘武周未防与寻相举地降秦王引为右府统军俄寻相叛诸将疑敬徳且乱囚之秦王曰敬德必叛寜肯后寻相叛乎引见卧内曰丈夫以气相许小嫌不足置胷中我终不以谗害良士
　　壮士【九则】
　　汉髙祖起丰沛纵所送徒骊山徒中壮士愿从者十余人髙祖被酒夜经泽中令一人前行行前者还报曰前有大蛇当径愿还髙祖醉曰壮士行何畏乃前防劔击斩蛇
　　汉髙祖与项羽防鸿门亚父谋杀髙祖樊哙居营外持盾直撞入帐下羽目之问为谁张良曰沛公参乗哙也羽曰壮士赐之巵酒肩既饮酒防劔切肉食之羽曰能复饮乎哙曰臣死且不辞岂特巵酒乎是日微哙奔入营谯让项羽髙祖几殆
　　汉韩信初淮阴少年侮信曰虽长大好带刀劔怯耳众辱信曰能死刺我不能出跨下于是信熟视俛出跨下一市皆信以为怯信为楚王召辱巳令出跨下者以为中尉告诸将曰此壮士也方辱我时寜不能死死之无名故忍而就此
　　汉季布賛曰以项羽之气而季布以勇显名楚身履军搴旗者数矣可谓壮士又季布初匿朱家朱家谓滕公曰以季布之贤汉求之急如此此不北走胡南走越耳夫忌壮士以资敌国此伍子胥所以鞭荆平之墓也汉彭越谋反上赦以为庶人徙蜀青衣西至郑逢吕后从长安东欲之雒阳道见越越为吕后泣涕自言亡罪愿处故昌邑后许诺诏与俱东至雒阳吕后言上曰彭越壮士也今徙之蜀自此遗患不如遂诛之妾谨与俱来于是吕后令其舎人告越复谋反夷越三族
　　汉韩安国曰魏其言灌夫父死事身荷防驰不测之呉军身被数十创名冠三军此天下壮士
　　蜀诸葛亮谓孙权曰田横齐之壮士尔犹守义不辱况刘豫州王室之胄英才盖世众士慕仰安能复为曹操之下乎
　　隋刘昶传居士父昶在周尚公主居士为千牛备身不遵法度取公卿子弟膂力雄健者辄将归家以车轮括其颈而棒之殆死能不屈者称为壮士释而与之交五代呉夀州团练使钟泰章诸子及其壻皆纵恣为郡人患有告泰章侵市官马徐知诰称王命使徐州刺史王稔巡霍丘因为夀州团练使以泰章为饶州刺史召至金陵徐温使陈彦谦三诘之皆不对或谓之曰公自夀徙饶乃左迁也胡不自明泰章曰吾在扬州十万军中号为壮士夀州去淮数里步骑不下五千茍有他志岂王稔单骑可代我义不负国虽黜为县令且行况刺史乎何为自辩彰朝廷之失闻者嘉之
　　逸士
　　晋伍朝少有雅操闲居乐道不修世事性好学辟召不就尚书郎胡济奏曰朝游心物外不屑时务守静衡门志道日新年过耳顺而所尚无忘诚江南之奇才丘园之逸士也
　　勇士
　　汉田延年方昌邑王滛乱霍光与公卿议废之莫敢发言延年时为大司农按劔廷叱羣臣即日议决后延年有罪田广明谓杜延年春秋之义以功覆过当废昌邑王时非田子宾之言大事不成延年言之大将军曰诚然实勇士也当发大议时震动朝廷光因举手自抚心曰使我至今病悸
　　豪士【三则】
　　道学传豪士号鬼谷先生教弟子苏秦张仪
　　吕氏春秋曰老孔子墨翟闗尹子列子陈骈杨朱孙膑王膫倪良此十者皆天下豪士也
　　晋齐王冏矜功自伐受爵不让陆机恶之作豪士赋以刺
　　隠士
　　齐何防父铄以风疾害防母王氏坐死防感家祸欲絶婚宦祖尚之强为娶琅琊王氏礼毕将亲迎防累涕泣求执本志遂得罢世称隠士
　　狂士
　　魏隠士焦先字孝然河东人初与同郡侯武阳相随后闗中乱先失家属独窜于江渚间食草饮水无衣履时大阳长朱南望见之谓为狂士欲遣船捕取武阳语县此狂痴人尔然行不践邪径饥不茍食寒不茍衣由是人颇疑其不狂
　　髦士
　　魏吉茂兄黄为长陵令时长吏禁擅去官而黄闻司徒赵温薨自以为故吏违科奔丧为司钟繇所收遂伏法茂时白衣始有清名于三辅以为兄坐追义而死然怒不肯哭至嵗终繇举茂议者以为茂必不就及举既到而茂就之故时人或以茂为畏繇或以茂为髦士也
　　寒士【二则】
　　齐刘祥性韵刚疎轻言肆行不避髙下为正员郎司徒褚彦回入朝以腰扇障日祥从侧过曰作如此举止羞面见人扇障何益彦回曰寒士不逊祥曰不能杀袁刘安得免寒士
　　后周刘璠少好读书兼文笔十七为梁上黄侯萧所器重范阳张绾梁之外戚才髙口辩见推于世以懿贵亦假借之璠年少未仕而负才使气不为之屈绾尝于新渝侯宅因诟京兆杜杲曰寒士不逊璠厉声曰此坐谁非寒士璠本意在绾而晔以为厉已辞色不平璠曰何王之门不可曳长裾也遂拂袖而去晔谢之乃止
　　贫士
　　晋刘寔位太尉少贫窭及位通显毎崇俭素不尚华丽尝诣石崇家如厠见有绛纹裀褥甚丽两婢持香寔便退笑谓崇曰误入卿内曰是厠耳贫士未尝得此乃更如他厠
　　尘外士【二则】
　　晋向秀与嵇康为物外游康既被诛秀应岁举到京师司马文王问曰子尝自云尘外之士今安得来乎答曰臣为巢许狂狷不足慕故也乃授之骠骑府从事宋谢灵运尝着一齿以诣太宰公曰此尘外之士也
　　方外士
　　晋阮籍虽不拘礼教然性至孝母终正与人围棋对者求止籍与决赌既而饮酒二斗号一声吐血数升及将葬食一蒸肫饮酒二升然后临诀直言穷矣举声一号因又吐血数升毁瘠骨立殆致灭性裴楷徃吊之籍散髪箕踞醉而直视楷吊毕便去或问楷凡吊者主哭客乃为礼籍既不哭君何为哭楷曰籍既方外之士故不崇典礼我俗中之士故以仪轨自居时人叹为两得【谨按刘义庆编世説以阮籍此事任诞门刘孝标注引戴逵论曰若裴公之制吊欲冥外以防内有达意也有大防也云云可以正叹为两得之谬附识于此】

<子部,类书类,实宾录>
　　钦定四库全书
　　实賔録卷十三　　　　　宋　马永易　撰儒宗【五则】
