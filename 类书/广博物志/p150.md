<!-- { "loadSidebar": true } -->
　　罗江大霍有洞台中有五色隠芝华阳洞亦有五种夜光芝良常山有萤火芝此物在地如萤火状其实似草而非也大如豆形紫华夜视有光得食一枚心中一孔明食七枚七孔明可夜书计得食四十七枚寿万年包山中有白芝又有隠泉之水正紫色华阳雷平山有田公泉水饮之除腹中三虫与隠泉水同味云是玉砂之流津也用以浣衣不用灰以此为异耳【上】
　　食四节隠芝者位为真卿食金阙玉芝者位为司命食流明金英者位为司禄食长曜双飞者位为真伯食夜光洞草者总主左右御史之任【真仙通鉴】
　　名山生神芝不死之草上芝为车马形中芝为人形下芝为六畜形
　　石芝者石象芝生于海隅名山及岛屿之涯有积石者其状如肉象有头尾四足者附于大石赤者如瑚白者如截肪黑者如泽漆青者如翠羽黄者如紫金而皆光明洞彻如坚氷也晦夜去之三百步便望见其光矣大者十余觔小者三四觔非久斋至精及佩老子入山灵宝五符亦不能得见此辈也凡见诸芝且先以开山却害符置其上则不得复隠蔽化去矣徐徐择王相之日设醮祭以酒脯祈而取之从日下禹步闭气而往也玉脂芝生于有玉之山常居悬危之处玉膏流出万年已上则凝而成芝有似鸟兽之形色无常采率多似山水苍玉也亦鲜明如水精得而末之以无心草汁和之须臾成水服一升得一千嵗也七明七光芝皆石也生临水之高山石崖之问状如盘椀不过径尺以还有茎蔕连缀之起三四寸有七孔者名七明九孔者名九光光皆如星百余步内夜皆望见其光其光自别可防不可合也常以秋分伺之得之捣服方寸入口则翕然身热五味甘美尽一觔则得千嵗令人身有光所居暗地如月可以夜视也石蜜芝生少室石戸中戸上刻石为科斗字曰得服石蜜芝一斗者寿万嵗石桂芝生名山石穴中似桂树而实石也高尺许大径尺光明而味辛有枝条捣服之一觔得千嵗也石脑芝生滑石中初破之其在石中五色光明而自动服一升得千嵗矣石硫黄芝五岳皆有而箕山为多其方言许由就此服之而长生故不复以富贵累意不受尧禅也如此有百二十皆石芝也事在太乙玉策及昌宇【一作字】内记不可具称也及夫木芝者松脂沦入地千嵗化为茯苓万嵗其上生小木状似莲花名曰木威喜芝夜视有光持之甚滑烧之不然带之辟兵以带鸡而杂以他鸡十二头共笼之去之十二步射十二箭他鸡皆伤带威喜芝者终不伤也从生门上采之于六甲隂干之百日末服方寸匕日三尽一枚则三千嵗也千嵗之柏木其下根如生人长七寸刻之有血以其血涂足下可以步行水上不没以涂人鼻以入水水为之开可以止住渊底也以涂身则隠形欲见则拭之又可以治病又刮以杂巨胜为烛夜遍照地下有金银玉宝藏则光变青而下垂以锸掘之可得也末之服尽十觔则千嵗也又松树枝三千嵗者其皮中有聚脂状如龙形名曰日飞节芝大者重十觔末服之尽十觔得五百嵗也菌芝或生深山之中或生大木之下或生泉之侧其状或如宫室或如车马或如龙虎或如人形或如飞鸟五色无常亦百二十种自有图也皆当禹步往采取之刻以骨刀隂干末服方寸匕人人升仙中者数千嵗下者千嵗也又有樊桃芝其木如升龙其花叶如丹罗其实如翠鸟高不过五尺生于名山之阴东流泉水之上以立夏之伺之得而末服之尽一株得五千嵗也参成芝赤色有光扣之枝叶如金石之音折而续之即复如故木渠芝寄生大木上如莲花九茎一丛其味甘而辛建木芝实生于都广其皮如缨虵其实如鸾鸟此三芝得服之白日升天也黄卢子寻木华液华此二芝生于泰山要乡及奉高有得而服之皆令人寿千嵗黄檗檀桓芝服之者千嵗黄檗木下根有如三斛器去本株一二十余丈有以细根相连状如缕得末而服之尽一枝则成地仙不死也此辈复有百二十种自有图也草芝有独摇芝无风自动其茎大如手指赤如丹素叶似苋其根有大魁如斗有细者如鸡子十二枝周绕大根之四方如十二辰也相去丈许皆有细根如白发以相连生高山深谷之上其所生左右无草得其大魁末服之尽则得千嵗服其细者一枝百嵗可以分他人也怀其大根即隠形欲见则左转而出之牛角芝生虎寿山及呉坂上状似葱特生如牛角长三四尺青色末服方寸日三至百日则得千嵗矣龙仙芝状似升龙之相负也以叶为鳞其根则如蟠龙服一枝则得千嵗矣麻母芝似麻而茎赤色花紫色紫珠芝其花黄其叶赤其实如李而紫色二十四枚辄相连而垂如贯珠也白苻芝高四五尺似梅常以大雪而花季冬而实朱草芝九曲曲有三叶叶有三世也五徳芝状似楼殿茎方其叶五色各具而不杂上如偃盖中有甘露紫气起数尺矣龙御芝常以仲春对生三节十二枝下根如坐人凡此草芝又有百二十种皆隂干服之则令人与天地相毕或得千嵗二千嵗【抱朴子】
　　青云芝生于名山之隂青盖三重上有云气覆之食之令人寿能乗云通天见鬼神
　　灵芝一名寿潜一名希夷【续古今注】
　　西王母云仙药有太真红芝草【汉武内传】
　　文山紫芝雍梁朱草生长和气王以为宝【焦氏易林】
　　瑶光得陵出黑芝【春秋运斗枢】
　　有七色芝生玉梁下其色青光辉耀谓之苍芝【拾遗记】欲求芝草入名山必以三月九月此山开出神药之月也勿以山佷日必以天辅时三竒会尤佳出三竒吉门到山须六隂日明堂之时带灵宝符牵白犬抱白鸡以白盐一斗及开山符檄着大石上执吴唐草【或作花】一把以入山山神喜必得之也又采芝及服芝欲得王相专和之日支干上下相生为佳此诸芝名山多有之但凡庸道士心不专精行秽徳薄又不晓入山之术虽得其图不知其状亦终不能得也【抱朴子】
　　柱无故生芝者白为丧赤为血黑为贼黄为喜其形如人面者亡财如牛羊者远役如虵之类者田蚕耗【彚苑】林屋洞有白芝紫泉
　　月精芝秋生山羊石上服之长生
　　炎帝始教民耒耜勤畎亩之事百谷滋阜圣徳所感无不着焉神芝发其异色灵苗擢其嘉颖陆池丹蕖骈生如盖香露滴下流成池因为豢龙之圃朱草蔓衍扵街衢卿云蔚蔼于丛薄【拾遗记】
　　黄帝以五芝为房名【徐整长厯】
　　黄帝陞鸿隄受神芝于黄盖【路史】
　　章帝元和二年芝生沛如人冠又生章武如人抱三子状建初五年芝生颍川常以六月中生一叶五嵗五重春青夏紫秋白冬黑色十月后黄气出上五寸【古今注以下诸草】
　　陆玑为诗草木疏刘杳为离骚草木疏
　　日冯生阳阏【日冯木之先也】阳阏生乔如乔如生干木干木生庶木凡根拔木者生于庶木根拔生程若【根拔草先也】程若生玉玉生醴泉醴泉生皇辜皇辜生庶草凡根拔草者生于庶草海闾生屈龙【海闾浮草之先也】屈龙生容华容华生蔈蔈生萍藻萍藻生浮草凡浮生不根拔者生于萍藻【淮南子】
　　凡草生而初达谓之江淮陈之内谓之蔑青齐兖冀之间谓之葼燕之北鄙朝鲜洌水之间谓之茦故传曰慈母之怒子也虽折葼笞之其惠存焉【方言】
　　薙氏【主除草者】掌杀草【草害稼穑故杀之】春始生而萌之【春生气始达故萌之而弗治也】夏日至而夷之【夷平也谓迫地而刈之也夏至一隂生故可以夷之也】秋绳而芟之【含实曰绳芟其绳则不成熟矣】冬日至而耜之【冬至一阳生则用耒耜以去根也】若欲其化也【欲化为土】则以水火变之【以火而烧其芟夷之本末又从而加之以水也】掌凡杀草之政令【周礼】
　　柞氏【主除木者】掌攻草木及林麓【攻治也积木曰林山足曰麓】夏日至令刋阳木而火之【刋谓斫去其皮也山南曰阳阳木以至阳之日刋而火之】冬日至令剥隂木而水之【剥亦刋也山北曰隂隂木以至隂之日剥而水之则阳木隂木皆不复生矣】若欲其化也【欲其化而为土】则春秋变其水火【则隂木至春又从而火之阳木至秋又从而水之则无萌蘖之生矣】凡攻木者掌其政令【凡治木者皆冇政以正之令以命之上】
　　木有松柏橿檀之伦百八十余种草有芝英萍实灵沼黄精白符竹翣戒火长生不死者万数【列仙传序】
