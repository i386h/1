<!-- { "loadSidebar": true } -->
　　三月上已日会稽夏统字仲御入洛市乐太尉贾充问曰卿能土地间曲乎统曰百姓懐先君恩遂作慕歌又孝女曹娥歌河女之章为伍子胥作小海唱今欲歌之充曰善乃以足叩船引声喉啭清激慷慨大风应至含水嗽天云雨响集充曰听慕歌之声便髣髴见大禹之容闻河水之音不觉涕泪交流即谓伯姬髙行在目前也聆小海之唱谓子胥屈平立吾左右矣【晋书】
　　郭讷观妓人歌言佳石崇问其曲讷不知崇笑曰卿不识曲那得言佳曰譬如见西施何必识其名姓然后知美【邓粲晋纪】
　　升平末俗间忽作防歌有扈兼者闻之曰防者临也国家其天讳乎少时而穆帝宴驾【晋书】
　　索丞字伯夷炖煌人善鼓筝悲歌能使喜者堕泪改调易讴能使戚者起舞当时号曰雍门调【十六国春秋】
　　凭乘县有歌父山传云老父少不娶妻而善于讴歌年八十余病命终乡里六七人舆上穴中隣人舞归老父歌而送之声振林薄响遏行云【盛之荆州记】
　　贺道卷工卜筮经遇工歌女人病死为筮之曰此非死也天帝召之歌耳乃以土块加其心上俄顷而苏【南史】玉女行觞神仙留客皆炀帝曲名
　　齐有朱顾仙善声读曲朱子尚又善歌二人遂俱厚赉梁有吴安泰善歌后为乐令精解声律初改西曲别江南上云乐内人王金珠善歌吴声西曲又制江南歌当时絶妙次有韩法秀又能妙歌吴声读曲等古今独絶【通典】
　　宋游道除司州中从事时将还邺会霖雨行旅拥于河桥游道于幕下朝夕宴歌行者曰何时节作此声也固大痴游道应曰何时节而不作此声也亦大痴【北史以下舞】舞师掌教兵舞帅而舞山川之祭祀教帗舞帅而舞社稷之祭祀教羽舞帅而舞四方之祭祀教皇舞【皇析五采羽为之】帅而舞旱暵之事　凡野舞则皆用之　凡小祭祀则不兴舞【周礼】
　　司干掌舞器祭祀舞者既陈则授舞器既舞则受之賔飨亦如之　大丧廞舞器及塟奉而藏之【上】
　　古者合欢之乐舞于堂四夷之乐陈于门【后汉书】
　　乐九变者舞九终八变者舞八终六变者舞六终终成也【三礼义宗】
　　歌在堂上舞在堂下歌者象德舞者象功君子上德而下功【白虎通】
　　南夷之乐曰兠西夷之乐曰禁北夷之乐曰昧东夷之乐曰离东夷之乐持矛舞助时生也南夷之乐持羽舞助时养也西夷之乐持防舞助时煞也北夷之乐持干舞助时藏也【上】
　　今鼓舞者绕身若还曾挠摩地扶旋猗那动容转曲便媚拟神身若秋药被风发若结旌骋驰若骛木熙者举梧槚据句枉蝯自纵好茂叶龙夭矫燕技拘援丰条舞扶疏龙从鸟集搏援攫肆薎踊跃且夫观者莫不为之损心酸足彼乃始徐行微笑被衣修擢【淮南子】
　　隂康氏之时水不疏江不行其原隂凝而易閟人既郁于内腠理墆着而多重膇得所以利其闗节者乃制为之舞教人引舞以利道之是谓大舞【帝王统録】
　　颛顼作承云之舞【后魏志】
　　楚灵王信巫祝之道躬执羽绂起舞坛前吴人来攻其国人告急而灵王鼓舞自若顾应之曰寡人方祭上帝乐明神当福祐焉不敢赴救而吴兵遂至俘获其太子及后姬以下【桓子新论】
　　髙帝戚夫人善鼓瑟击筑帝常拥夫人倚瑟而弦歌毕每泣下流涟夫人善为翘袖折腰之舞歌出塞入塞望归之曲侍婢数百皆习之后宫齐首髙唱声入云霄【西京襍记】
　　汉武有云翘育命之舞以祀天地【魏名臣奏】
　　越嶲国有吸华丝凡华着之不即堕落用以织锦汉时国人奉贡武帝赐丽娟二命作舞衣春暮宴于花下舞时故以袖拂落花满身都着舞态愈媚谓之百华之舞【采兰襍志】
　　荥阳人姓何忘其名荆州辟为别驾不就隠遁养志常至田舍人收获在塲上忽有一人长丈余萧疎单衣角巾来诣之翩翩举其两手并舞而来语何云君曾见韶舞不此是韶舞且舞且去何寻逐径向一山山有穴才容一人其人命入穴何亦随之入初甚急前辄闲旷便失人见有良田数十顷何遂垦作以为世业子孙至今赖之【搜神记】
　　西城善雅舞总章饶清弹【陆云诗】
　　狄鞮妙音邯郸才舞【赵都赋】

　　广博物志卷三十三
<子部,类书类,广博物志>
　　钦定四库全书
　　广博物志卷三十四
　　明　董斯张　撰
　　声乐二【总乐器　琴　瑟】
　　庖羲作琴神农造瑟女娲制簧暴辛为埙【马融长笛赋】少昊作浮磬舜作崇牙禹作鼗桀作烂漫之乐纣作北里之舞
　　埙坎音也管艮音也鼓震音也离音也钟兑音也柷敔干音也壎在十一月壎之为言熏阳气于黄泉之下熏蒸而萌匏之言施也在十二月万物始施而劳笙者太簇之气象万物之生故曰笙有七正之节焉有六合之和焉天地乐之故谓之笙鼗者震之气上应昴星以通王道故谓之鼗也箫者中之气万物生于无声见于无形僇也萧也故谓之箫箫者以禄为本言承天继物为民本人力加地道化然后万物戮也故谓之箫也瑟者啬也闲也琴者禁也所以禁止淫邪正人心也磬者夷则之气也象万物之盛也其气磬故曰磬有贵贱焉有亲踈焉有长防焉然后王道得王道得然后万物成天下乐用磬也钟之为言动也阴气用事万物动成钟为器用金声也镈者时之气声也节度之所生也君臣有节度则万物昌无节度则万物亡亡与昌正相廹故谓之镈柷敔者终始之声万物之所生也阴阳顺而复故曰柷承顺天地序迎万物天下乐之故乐用柷柷始也敔终也笙在北方柷在东北方鼓在东方琴在南方埙在西南方钟在西方磬在北方【白虎通】
　　钟空也内空受气多故声大也磬罄也其声罄罄然坚致也鼓郭也张皮以冐之其中空也鞉导也所以导乐作也鼙裨也裨助鼓节也声在前曰朔朔始也在后曰应应大鼓也所以悬鼓者横曰簨簨峻也在上高峻也从曰虡虡举也在旁举簨也簨上之板曰业刻为牙防业如锯齿也瑟施弦张之瑟瑟然也筝施弦高急筝筝然也筑以竹鼓之筑柲之也箜篌此师延所作靡靡之乐也后出于桑间濮上之地盖空国之侯所存也师涓为晋平公鼓焉郑卫分其地而有之遂号郑卫之音谓之淫乐也枇杷本出于乌孙马上所鼓也推手前曰枇引手却曰杷象其鼓时因以为名也埙喧也声独喧喧然也篪啼也声从孔出如婴儿啼声也箫肃也其声肃肃而清也笙生也象物贯地而生也竹之贯匏以匏为之故曰匏也竽亦是也其中污空以受簧也簧横也于管头横施于中也以竹鐡作于口横鼓之亦是也抟拊也以韦盛糠形如鼓以手拊拍之也柷状如伏虎如见柷柷然也故训为始以作乐也敔衙也衙止也所以止乐也舂撞也牍筑也以舂筑地为节也籥跃也气跃出也篴涤也其声涤涤然也铙声铙铙也人声曰歌歌柯也歌之言是其质也以声吟咏有上下如草木之有柯叶也故兖冀言歌声如柯也竹曰吹吹推也以气推发其声也吟严也其声本出于忧愁故其声严肃使人听之凄叹也【释名】
　　瑟曰文鹄笙曰采庸鼓曰送君钟曰华由磬曰洗东皆仙乐也【致虚阁杂爼】
　　西王母奏环天之和乐列以重霄之宝器器则岑华镂管防泽雕钟员山静瑟浮瀛羽磬抚节按歌万灵皆聚环天者钧天也和广也岑华山名也在西海上有象竹截为管吹之为羣鳯之鸣防泽出精铜可为钟铎员山其形员也有大林虽疾风震地而林木不动以其木为琴瑟故曰静瑟浮瀛即瀛洲也上有青石可为磬磬者长一丈轻若鸿毛因轻而鸣【拾遗记】
　　秦始皇八月十五日武夷君魏子骞防乡人于幔亭命张安陵打引鼓赵元竒拍副鼓刘小禽坎铃鼓曽少重摆鼗鼓乔知满振嘈鼓高子春持短鼓鲍公希吹横笛何鳯儿拊节板东幄奏賔云左仙之曲次命董娇娘弹坎篌谢英妃抚长琴吕荷香戞国腹【即琵琶】黄次姑噪悲栗【即筚篥】白秀澹鸣洞箫宋小蛾运居巢【笙】罗妙容挥防铫【铜钹】西幄奏賔云右仙之曲行酒进食乃令彭令昭唱人间可哀之曲【武夷古记】
　　王母设膳于汉武帝命王子登弹八音之璈董双成吹云和之笙石公子撃昆庭之钟许飞琼鼓震灵之簧阮灵华拊五云之石范成君撃洞阴之磬叚安香作九天之钧【内传】
　　高仙肹游洞灵见上清元君山君二眞乃命侍女王延贤于广运等弹云林琅玕之璈安德音范四珠撃昆明之筑左抱容韩贤賔吹鳯鸾之箫赵运子李庆玉拊流金之石辛白鹄郑辟方燕婉来囘双莲等四人合歌【太平广记】
　　北含玉女宋聨涓弹九气之璈东华玉女烟景珠撃西盈之钟林云玉女贾屈庭吹鳯唳之箫飞玉女鲜于灵拊九合玉节太极眞人发排空之歌青童吟太霞之曲神王讽晨启之章清虚咏驾飚之词【魏夫人内传】
　　凡琴曲和乐而作名之曰曲忧愁而作命之曰操【风俗通】琴之为乐所以咏而歌之也故其别有畅有操有引有吟有弄有调尧之神人畅为和乐而作也舜之思亲操为孝思而作也襄阳防稽之类夏后氏之操也训钿之类商人之操也离忧之类周人之操也谓之引若鲁有闗雎引卫有思归引之类也谓之吟若箕子吟夷齐吟之类也谓之弄若广陵弄之类也谓之调若子晋调之类也【琴瑟论】
　　人君冬至日使八能鼓瑟瑟用槐木长八尺一寸夏至日鼓琴琴用桑木长五尺七寸【槐取气上桑取气下】
　　云和之琴冬至日于地上圜丘奏之龙门之琴于宗庙奏之【周礼】
　　祝融取榣山之榇作琴弹之有异声能致五色鸟舞于庭中琴之至宝者一曰凰来二曰鸾来三曰鳯来【古琴録】尔雅云大琴曰离二十或传此是伏羲所制
　　新论云神农为琴七以通万物而考治乱而洽闻记乃云二十五説文世纪隋志小史通厯又皆以为五非也按广雅神农之琴长六尺六寸有六分
　　神农琴上有五曰宫商角徴羽文王増二曰少宫商【广雅】
　　昔神农造琴以定神齐婬去邪欲反天眞者也舜弹五之琴而天下治尧加二以合君臣之恩也【扬雄琴清英】
　　尧使无勾作琴五【通礼纂要】
　　今琴长四尺五寸法四时五行也七弦者法七星也【上】琴本五弦宫商角徴羽也加二弦文武也后汉蔡邕又加二弦象九星【琴书】
　　神人畅帝尧所作尧弹琴感神人现故制此弄也【谢希逸琴论】
　　帝俊生晏龙晏龙是为琴瑟【山海经】
　　帝俊有琴曰电母每夏月电光一照则弦自鸣【古琴録】素女播都广之琴温风冬飘素雪夏零鸾鸟自歌鳯鸟自舞灵寿自花
　　晏龙有良琴六一曰菌首二曰义辅三曰蓬明四曰白民五曰简开六曰垂漆【并上】
　　帝相元年条谷贡桐芍药帝命羿植桐于云和命武罗伯植芍药于后苑武罗伯谏曰帝方崇厥德怪草竒木惧迁厥嗜宜食驾车之善马帝不从于是作谊谏羿乃伐桐为琴以进帝帝善之名曰条谷帝稍移于音乐不听政事为羿所逐居于商丘援琴作源水之歌歌曰涓涓源水不壅不塞毂既破碎庸大其辐事以败矣乃重太息【古琴防】
　　务光夏时人好琴【列仙传】
　　太戊三十一年伊陟作琴名曰国阿【古琴録】
　　伶官周虞隋琴三尺六寸有大声进于文王至成王时二叔流言乃作周公操以献流涕不已【琴谱】
　　桓公名白博有五皓之称厉王名长琴有修短之目【顔之推家训】
　　周宣王有琴曰向风背铭云墙有耳伏防在是武王之遗器也宣王每朝姜后辄以此铭援琴奏宣王于是益兢兢不怠【古琴録】
