<!-- { "loadSidebar": true } -->
　　宰爵知宾客祭祀飨食牺牲牢之数司徒知百宗城郭立器之数司马知师旅甲兵乘白之数修宪命审诗商禁淫声以时顺修使夷俗邪音不敢乱雅大师之事也修隄梁通沟浍行水潦安水藏以时决塞岁虽凶败水旱使民有所耘艾司空之事也相高下视肥墝序五种省农功谨畜藏以时顺修使农夫仆力而寡能治田之事也修火宪养山林薮泽草木鱼鳖百索以时禁发使国家足用而财物不屈虞师之事也顺州里定廛宅养六畜开树艺劝教化趋孝悌以顺时修使百姓顺命安乐处乡乡师之事也论百工审时事辨功苦尚完利便备用使雕琢文采不敢专造于家工师之事也相隂阳占祲兆钻陈卦主禳择五卜知其吉凶妖祥伛巫跛击之事也修采清易道路谨盗贼平室律以时顺修使宾旅安而货财通治市之事也抃急禁悍防淫除邪戮之以五刑使暴悍以变奸邪不作司寇之事也本政教正法则兼听而时稽之度其功劳论其庆赏以时愼修使百吏勉尽而众庶不偷冢宰之事也论礼乐正身行广教化美风俗兼覆而调一之辟公之事也全道徳致隆高綦文理一天下震毫末使天下莫不顺比从服天王之事也故政事乱则冢宰之罪也国家失俗则辟公之过也天下不一诸侯俗反则天王非其人也【荀子】王者官人有九等一曰师二曰友三曰大臣四曰左右五曰侍御六曰厮役知足以为源泉行足以为仪表问焉则应求焉则得者为之师智足以为礲砺行足以为辅助明于进贤敢于退不肖内相匡正外相美谓之友智足以谋国事行足以为民率仁足以合上下之忻国有法则退而守之君有难则与民死之者大臣也修身正行不愆于乡曲言语谈说不怍于朝廷智能不困于事业服一介之使能合两君之欢执防居能举君之过失不难以死持之者左右之臣也不贪于财不淫于色事君不敢有二心居则不敢泄君之谋君有过失虽不能正谏以其死持之而愁悴有忧色者侍御之臣也唯防之行唯言之听眶眦之间事君者厮役也【贾谊新书】天兴元年置八部大夫散骑常侍待诏等官其八部大夫于皇城四维面置壹人以拟八座谓之八国常侍侍置左右出入王命三年置八博士官典煑炼百药天锡元年八月初置六谒官准古六卿其秩五品属官有大夫秩六品大夫属官有元士秩七品元士属官有置令长秩八品令长属官有署丞秩九品又减五等之爵始分为四曰王公侯子除伯男二号四帝欲法纯质每于定制官号多不依周汉旧名或取诸身或取诸物或以民事皆拟逺古云鸟之义诸曹走使谓之凫鸭取飞之迅疾也以伺察占官谓之白鹭亦取其延颈逺望也自余之官义皆类此神瑞元年春置八大夫官大人下置三属官总理万机故世号八公太帝二年夏置六部大人官有天地东西南北部皆以诸侯为之大人置三属官自太祖至高祖其内外百官屡有减置或出当时不为常目如万骑飞鸠常忠直意将军之徒是也【后汉书】凡诸官称师自伏羲龙师始诸官称史亦自伏羲置史官始诸官称监自轩辕置左右太监始诸官称正自颛顼置南北正始诸官称司亦自轩辕置司徒始诸官称大夫自尧设司徒属大夫始诸官称典自舜命夔典乐始诸官称大称少自商汤设太傅少傅始诸官称令自楚若敖置令尹始诸官称尉自晋武公置军尉始诸官称丞自秦献公置丞相始诸官称郎自秦武王置常侍郎始诸官称事自秦始皇置给事始诸官称使自汉武帝称都水使始诸官称知自后魏太武置叅知政事始【物原】
　　执笏始于宇文周保定四年紫绯緑袍始于隋大业六年【上】
　　商容尝执羽籥冯于马徒欲以伐纣而不能遂去伏于太行及武王克殷立为天子欲以为三公商容辞曰吾常冯于马徒欲以伐纣而不能愚也不能而隐无勇也愚且无勇不足以备乎三公遂固辞不受命【韩诗外传】袁盎亲于景帝秣马不过一驷公孙即三公之位家不过十乘当世嚣嚣非患儒之鸡防患在位者之虎饱鹢咽于求览无所孑遗耳【盐铁论】
　　黄宪字叔度同郡陈蕃为三公临朝叹曰叔度若在吾不敢先佩绶【后汉书】
　　灵帝欲以羊续为太尉时拜三公者皆输东园钱千万中使督之续乃举緼袍以示之曰臣之所资惟斯而已故不登公位【上　又古今善言云续出黄纸补袍以示使人时人謡曰天下清苦羊兴祖】景初中洛阳城东桥城西桥洛水浮桥三柱三折三柱三公象也时徭役大兴三公垂头隐匿故也【鱼豢魏略】何曽议太子少傅当称臣拜荀顗曰太之与少自二傅之名次耳非于天子有轻重也诏曰秦汉以来旧章废灭随时改作其旧不可依用宜准古义遂定二傅不拜【晋书】
　　郭祚领太子少师肃宗幼弱祚懐一黄防出奉肃宗时桃子深为世宗所信祚师事之人号为桃子仆射黄防少师【后魏书以下宰相】
　　管仲妾婧云睾子生五岁而佐禹曹大家云皋子者臯陶之子伯益也【路史】
　　夷齐之谏周公曰尊士王欲以为左相去之王摩子往难之遂不食而死【列士传】
　　晏子相齐衣十升之布脱粟之食五卵苔菜而已【晏子】晏子相齐燕之游士有泯子午者南见晏子于齐言有文章术有条理巨可以补国细可以益晏子者三百篇睹晏子恐惧而不能言晏子假之以悲色开之以礼顔然后能尽其复也客退晏子直席而坐废朝移时在侧者曰向者燕客侍夫子胡为忧也晏子曰燕万乗之国也齐千里之涂也泯子午以万乗之国为不足说以千里之涂为不足逺则是千里人之上也且不能殚其言于我况齐人之懐善而死者乎【上】
　　公仪休相鲁鲁君死左右请闭门公仪休曰止池渊吾不税山吾不赋苛令吾不布吾已闭心矣何闭门哉【说苑】
　　蘧伯玉为相子贡观之曰何以治国曰以弗治治之于是简子欲伐衞使史黯往觌焉还报曰蘧伯玉为相未可以加兵【淮南子】
　　孟献伯相鲁堂下生藜藿门外长荆棘晋无衣帛之妾居不粟马出不从车叔向闻之以告苗贲皇贲皇非之曰是出之爵禄以附下也【韩非子】
　　子产相郑往见壶丘子林与其弟子坐必以年是倚其相于门也夫相万乗之国而能遗之谋志论行而以心与人相索其唯子产乎故相郑十八年刑三人杀二人桃李之垂于行者莫之援也锥刀之遗于道者莫之举也【吕览】
　　介子推行年十五而相荆仲尼闻之使人往视还曰廊下有二十五俊士堂上有二十五老人仲尼曰合二十五人之智智于汤武并二十五人之力力于彭祖以治天下其固免矣乎【说苑】
　　孙叔敖相楚栈车牝马粝饼菜羮【韩子】
　　孙叔敖决水以灌雩娄而庄王知其可相【上】
　　百里相秦名存雀箓萧张辅沛姓在河书【北齐书】
　　靖郭君相齐与故人久语则故人富懐左右刷则左右重久语懐刷小资也犹以成富况以吏势乎【韩子】
　　田婴相齐人有说王者曰终岁之计王不一以数日之闲自听之则无以知吏之奸邪得失也王曰善田婴闻之即遽请于王而听其计王将听之矣田婴令官具押券斗石参升之计王自听计计不胜听罢食后复坐不复暮食矣田婴复谓曰羣臣所终岁日夜不敢偷怠之事也王以一夕听之则羣臣有为劝勉矣王曰诺俄而王已睡吏尽揄刀削其押券升石【上】
　　魏安厘王问子顺曰马回之为人虽少才文梗梗亮直有大丈夫之节吾欲以为相可乎答曰知臣莫若君何有不可至于亮直之节臣未明也王曰何故答曰闻诸孙卿云其为人也长目而豕视者必体方而心圆每以其法相人千百不失臣见回非不伟其体干也然甚疑其目王卒用之三月果以谄得罪【孔丛子】
　　东闾子尝富贵而后乞人问之曰公何为如是曰我自知吾尝相六七年未尝荐一人也吾尝富三千万者再未尝富一人也不知士出身之咎然也【说苑】
　　孟卯妻其嫂有五子焉然而相魏宁其危解其患景阳淫酒被髪而御于妇人咸服诸侯【淮南子】
　　李斯相秦荀卿为之不食【盐铁论】
　　上常轻服为微行时丞相公孙数谏弗从谓其子曰吾年已八十余陛下擢为宰相士犹为知已死况不世之君乎今陛下微行不已社稷必危吾虽不逮史鱼冀万一能以尸谏因自杀上闻而悲之自为诔【西京襍记】平津侯自以布衣为宰相乃开东阁营夜馆以招天下之士其一曰钦贤馆以待大贤次曰翘材馆以待大才次曰接士馆以待国士其有徳任毗赞佐理隂阳者处钦贤之馆其有才堪九列将军二千石者居翘材之馆其有一介之善一方之艺居接士之馆而躬自菲薄所得俸禄以奉待之【上】
　　东海王越为太傅问王尼何以独不拜尼数越事事非宰相以是不拜【晋书】
　　王尼见太傅越曰公负尼物越答初不识此事尼曰昔楚人失布谓令尹盗者以令尹执政不能奉礼率法至使盗贼公行则是与自盗无异也尼舍资财军寇掇略公为宰辅未能禁贼令尼穷困是亦明公负物也越意解大笑与尼绢五十疋【上】
　　沙门惠琳尝着均善论颇贬裁佛法其归以为六度与五教并行信顺与慈悲齐立文帝见论赏之元嘉中遂参权要朝廷大事皆与议焉会稽孔颛常诣之遇宾客塡咽暄凉而已顗慨然曰遂有黒衣宰相可谓冠履失所矣【南史】
　　元善以高颎有宰相之具常言于上曰杨素粗疎苏威怯愞元昊正似鸭耳可以付社稷者唯独高颎上初然之【北史　以下诸部尚书】
　　戴驩为宋太宰夜使人曰吾闻数夜有乗輼车至李史门者谨为我伺之使人报曰不见輼车见有奉笥而与李史语者有间李史受笥【遣伺輼车故实奉笥本令伺奉笥彼当易具辞　韩非子】商大宰使少庶子之市顾反而问曰何见于市对曰市南门之外甚众牛车大宰因召市吏而诮之曰市门之外何多牛矢市吏甚怪大宰知之疾也乃悚惧失所也【上】
　　禇为吏部尚书居身清正门庭萧索宾客罕得出入左右常捧一黄纸防风吹纸剥殆尽【南齐书】
　　何戢字慧景为吏部尚书加骁骑将军戢美容仪动止与褚渊相慕时人呼为小褚公
　　张绪字思曼为吏部尚书每朝见太祖目送之谓王俭曰绪以位尊我我以徳贵绪【并上】
　　何敬容为吏部尚书性矜庄衣冠鲜丽梁武帝虽衣浣衣而左右衣必须鲜洁尝有侍臣衣带卷折帝怒曰卿衣带如绳欲何所缚敬容希旨尝以胶清刷鬓衣裳不整伏床熨之暑月背为之焦【梁书】
　　庾仲文性好洁为吏部尚书用少府卿刘道为广州刺史道至鎭饷白檀牵车尝自乗焉或以白文帝帝见问曰道钖饷卿小车装饰甚严丽有之乎仲文惧起谢【南史】
　　何昌防为吏部尚书有姓闵求官者昌防问君是谁后对曰子骞后昌防掩口笑曰遥遥华胄【梁书】
　　元修义为吏部尚书唯事货贿官之大小皆有定价中散大夫高居呼为京师白刼【后魏书】
　　段孝言为吏部尚书孝言既无深鉴又待物不平抽擢之徒非贿则旧有将作丞崔成忽于众中抗言曰尚书天下尚书岂独段家尚书也孝言无辞以答唯厉色遣下而已【北齐书】
　　魏舒为司徒有周震者屡为三公府辟辟书下公辄亡时人号为杀公掾及舒命之竟无他也【晋书】
　　梁武代齐袁昂不屈后梁以为民部尚书帝谓曰齐明帝用卿为黒头尚书我用卿为白头尚书良以多愧对曰臣生四十七年于兹矣四十以前臣之自有七年以后陛下所养七岁尚书未为晚达帝曰士固不妄有名【梁书】
