<!-- { "loadSidebar": true } -->
　　人皇神农氏政典曰惟天生民惟君奉天惟食丧祭衣服教化一归于政皇曰惟我生无德咸若古政嗟尔四方之君有官有业乃子乃父乃兄乃弟无乱于政昔二君始皇未有书契结绳而治交易而生亦惟归政昔在天皇肇修文教始画八卦明君臣民物隂阳兵象以代结绳之政出言惟辞制器惟象动作惟变卜筮惟占天皇氏归气我惟代政惟若古道以立政皇曰正天时因地利惟厚于民民惟邦本食惟民天农不正食不丰民不正业不专惟民有数惟食有节惟农有教林林生人无乱政典政典曰君正一道二三凶臣正一德有常吉时正惟四乱时不植气正惟和气乱作疠官正惟百民正惟四色正惟五惟质惟良病正四百四药正三百六十五过数乃乱而昬而毒道正常过政反僻刑正平过政反私禄正满过政反侈礼正度过政反僣乐正和过政反流治正简过政反乱丧正哀过政反游干戈正乱过政反危市肆正货过政反邪讥禁正非过政失用皇曰嗟尔有官有业乃子乃父乃兄乃弟咸若我辞一归于正皇曰君相信任惟正相君辅位惟忠相官统治惟公官相代位惟勤民官抚爱惟仁官民事上惟业父无不义厥子惟孝兄无不友厥弟惟恭夫不游妻不淫师不怠教不失刑者形也形尔身道者导也导尔志礼者制也制尔情乐者和也和尔声政者正也正其事【三坟】神农虚素以公希声若退乐与政为政乐与治为治是故威厉而不试谓赏在于成民之生赏诚设矣然施于人而天下化谓政亡有弃法而成治法诚立矣然刑罚不施于人而俗善后其身而先外其身而民其神不国其鬼不神亡隅亡适而天下正南交北幽三危旸谷偎僾之人靡不戾止天不牟其道地不爱其宝故黄龙川泳丹渠先产风不鸣条雨不破蒯【路史】
　　神农伐土防秽烧埩野以教天下播种【淮南子】
　　神农之世公耕而食妇织而衣【商子】
　　神农修德而夙沙至夏禹焚戈甲而夷人附【崔融四镇议】神农憔悴尧痩臞舜霉黒禹胼胝【淮南子】
　　宰我问于孔子曰昔者予闻诸荣伊令黄帝三百年请问黄帝者人邪抑非人邪何以至于三百年乎孔子曰黄帝少典之子也曰轩辕生而神灵弱而能言防而慧齐长而敦敏成而聪明治五气设五量抚万民度四方教熊罴貔豹虎以与赤帝战于版泉之野三战然后得行其志黄帝黼黻衣大带黼裳乘龙扆云以顺天地之纪幽明之故死生之説存亡之难时播百谷草木故教化淳鸟兽昆虫厯离日月星辰极畋土石金玉劳心力耳目节用水火材物生而民得其利百年死而民畏其神百年亡而民用其教百年故曰三百年宰我请问帝颛顼孔子曰颛顼黄帝之孙昌意之子也曰髙阳洪渊以有谋疏通而知事养材以任地履时以象天依鬼神以制养治气以教民洁诚以祭祀乘龙而至四海北至于幽陵南至于文趾西济于流沙东至于蟠木动静之物大小之神日月所照莫不祗励宰我曰请问帝喾孔子曰嚣之孙蟜极之子也曰髙辛生而神灵自言其名博施利物不于其身聪以知逺明以察微顺天之义知民之急仁而威而信修身而天下服取地之财而节用之抚教万民而利诲之厯日月而迎送之明鬼神而敬事之其色郁郁其德嶷嶷其动也时其服也士春夏乘龙秋冬乘马黄黼黻衣执中而获天下宰我曰请问帝尧孔子曰髙辛之子也曰放勲其仁如天其知如神就之如日望之如云富而不骄贵而不豫黄黼黻衣丹车白马伯夷主礼龙防教舞举舜彭祖而任之四时先民治之流共工于幽州以变北狄放驩兠于崇山以变南蛮杀三苖于三危以变西戎殛鲧于羽山以变东夷其言不贰其德不回宰我曰请问帝舜孔子曰蟜牛之孙瞽叟之子也曰重华好学孝友闻于四海陶家事亲寛裕温良教敦而知时畏天而爱民恤逺而亲亲承受大命依于倪皇叡明通知为天下王使禹敷土主明山川以利于民使后稷播种务勤嘉谷以作饮食羲和掌歴敬授民时使益行火以辟山莱伯夷主礼以节天下防作乐以歌籥舞和以钟鼓臯作士忠信疏通知民之情契作司徒教民孝友敬政率经其言不惑其德不慝举贤而天下平宰我曰请问禹孔子曰髙阳之孙鲧之子也曰文命敏给克济其德不回其仁可亲其言可信声为律身为度称以上士亹亹穆穆为纲为纪廵九州通九道陂九泽度九山为神主为民父母左凖绳右防矩履四时据四海平九州戴九天明耳目治天下【大戴礼】
　　黄帝有熊氏【或作雄】姓公孙【初姓后改姬马总以来多没其公孙者非也】名荼【河图挺辅佐云黄帝告天老曰荼昔梦两龙以白图授予天老曰河有河图洛有书天其授帝图乎帝乃斋徃河洛有大鱼泝流而泛白图帝跪授荼古舒字或作余故世本云伯余制衣裳淮南子伯余之初作衣许注亦云黄帝名氷黄帝经序及难经疏乃云黄帝名全字转讹】一曰轩【河图握枢云黄帝名轩北斗黄神之精孝经钩命诀云附宝出降大灵生帝轩注轩黄帝名故文选言登封降禅齐德黄轩牵秀云邈矣帝轩尚书中云黄帝提象又云黄帝巡洛书赤文成字象轩而论语撰者亦有轩知地利九牧昌教之语是黄帝名惟曰轩不曰轩辕】轩之字曰律【见黄帝经序及难经疏按星谓之轩广韵九合内志文云竹受气于轩之宿是矣然则名轩而字轩理或然也山海经帝律生帝鸿则帝之字律尤信】轩辕出自有熊之国母曰昊枢以戊己之日生故以土德称王也时有黄星之祥考定歴纪始造书契服冕垂衣故有衮龙之颂变乘桴以造舟楫水物为之祥踊沧海为之恬波泛河沉璧有泽马羣鸣山车满野吹玉律正璇衡置四史以正图籍使九行之士以统万国九行者孝慈文信言忠恭勇义以观天地以祠万灵亦为九德之臣薰风至真人集乃厌世于昆台之上留其冠鼎湖之极峻处也立馆于其下帝以神金铸器皆铭题及升遐后羣臣观其铭皆上古之字多磨防缺落诏使百辟羣臣受德教者先列珪玉于兰蒲席上然沉榆之香舂杂宝为屑以沉榆之胶和之为泥以涂地分别尊卑华戎之位也【拾遗记○又河图握枢云附宝生轩辕胸有文曰黄帝子○五行书又云以戊子日生○又路史云符宝孕一十有四月而生帝于夀丘生而紫炁充房】
　　地皇轩辕氏政典曰嗟尔天师俌相正五百官士子农夫商人工技咸若我言政典曰国无邪教市无淫货地无荒土官无滥士邑无游民山不童泽不涸其正道至矣正道至则官有常职民有常业父子不背恩夫妇不背情兄弟不去义禽兽不失长草木不失生政典曰方圆角直曲斜凹凸必有形逺近髙下长短疾缓必有制寒暑燥湿风雨逆顺必有时金木水火土石羽毛必有济布帛桑麻筋角齿革必有用百官器用必有制圣人治天下权以聚财财以施智智以傗贤贤以辅道道以统下下以事上上以施仁仁以保位位以制义义以辅礼礼以制情情以敦信信以一德德以明行行以崇教教以归政政以崇化化以顺性性以存命命以保生生以终夀皇曰岐伯天师尔司日月星辰隂阳厯数尔正尔考无有差贷先时者杀不及时者杀尔惟戒哉皇曰后土中正尔识山川草木虫鱼鸟兽尔掌尔察无乱田制以作田讼尔惟念哉皇曰龙东正尔分爵禄贤智尔咨尔行无掩大贤以恡财无庇恶德以私赏皇曰融南正尔平礼服祭祀尔正惟无乱国制以僣上无废祀事以简恭尔惟念哉皇曰太封西正尔分干戈刑法尔掌尔平皇曰太常北正尔居田制民事尔训尔均百工惟良山川尔图尔惟勤恭哉皇曰天师俌相五正百官士子农夫商人工技咸顺我言终身于休【三坟】
　　子贡问孔子曰古者黄帝四面信乎孔子曰黄帝取合己者四人使治四方不谋而亲不约而成大有成功此之谓四面也【尸子】
　　黄帝以雷精起【河图】
　　黄帝之初养性养民不好战伐而四帝各以方色称号边城日惊介胄不释黄帝叹曰君危于上民安于下主失于国其臣再嫁厥病之由非养防耶今处民氓之上而四盗亢衡递震予师于是遂即营垒以防四帝向令黄帝不龙骧虎变而与俗同道则其民亦嫁于四帝矣【蒋子万机论　青帝太皥后赤帝神农后白帝共工后黒帝葛天后】
　　黄帝即位十有五年喜天下戴已养正命娱耳目供鼻口燋然肌色皯黣昬然五情爽惑黄帝乃喟然赞曰朕之过淫矣养一己其患如此治万物其患如此于是放万机舍官寝去直侍彻钟悬减厨膳退而闲居大庭之馆齐心服形三月不亲政事昼寝而梦游于华胥氏之国华胥氏之国在奄州之西台州之北不知斯齐国防千万里葢非舟车足力之所及神游而已其国无帅长自然而已其民无嗜欲自然而已不知乐生不知恶死故无夭殇不知亲己不知疎物故无爱憎不知背逆不知向顺故无利害都无所爱惜都无所畏忌入水不溺入火不热斫挞无伤痛指擿无痟痒乘空如履实寝虚若处牀云雾不硋其视雷霆不乱其听美恶不滑其心山谷不踬其歩神行而已黄帝既寤悟然自得召天老力牧太山稽告之曰朕闲居三月斋心服形思有以养身治物之道弗获其术疲而睡所梦若此今知至道不可以情求矣朕知之矣朕得之矣而不能以相告若矣又二十有八年天下大治防若华胥氏之国而帝登遐百姓号之二百余年不辍【列子】
　　黄帝之治天下也其民不引而来不推而徃不使而成不禁而止故黄帝之治也置法而不变使民安其法者也【管子】
　　黄帝巾几铭曰予居民上摇摇恐夕不至朝惕惕恐朝不及夕兢兢栗栗日慎一日人莫踬于山而踬于垤黄帝作舆几之箴以警晏安作金几之铭以戒逸欲【帝王世纪】
　　振防鼓载龙旗天则女授符帝则黄神降斗斯乃轩辕氏之所以除人害也【崔融启母庙碑】
　　黄帝命知命纠俗天老箓教力牧准斥鵊治决法五圣道级闚纪补阙地典州络七辅得而天地治神明至【门纪即陶潜贤辅録中窥纪也论语摘辅象七辅有风后而无鵊治世纪云黄帝以风后为上台与天老五圣为三公其余知命规纪地典力牧常先封胡孔甲等或为师或为将非一人也故张衡云方将师天老而友地典汉志隂阳有地典六篇鵊治子一篇封胡五篇力牧十五篇风后十三篇鬼容蓲三篇及容成隂道天老杂子隂道皆黄帝臣○补阙博物志作变复凖斥博物志作淮斥】
　　黄帝申命封胡以为丞鬼容蓲为相力牧为将而周昌辅之大山稽为司徒庸光为司马恒先为司空建九法七相翌而下服度风后善乎伏戏之道以为当天而配上台桓常审乎地利以为常平于是地献草木乃述耕种之利奢比辨乎东以为土师而平春种角谷论贤列爵劝耕馌禁伐厉庸光辨乎南以为司徒而正夏种芒谷修驰戒僇发宿臧静居农以戒力以宛夏功种房谷以应戊己之方大封辨乎西以为司马玩巽禽种蓫谷収谷荐祖组甲厉兵戒什伍以从事后土辨乎北以之李行冬断罪种棱谷劋箭伐木乃劳农始猎杀帝处中央而政四国分八节以纪农功命天中建皇极乃命史甲作戒盘盂笾豆奁镜劔履舆席市杖户牖弓矛一着铭诗以弥缝其阙【黄帝又有臣常山封鸿又邓伯温者及蚩尤氏转战】
　　黄帝立四面尧舜得伯阳续耳然后成【吕氏春秋】
　　传记黄帝以车战蚩尤以骑战蚩尤作雾黄帝作指南车通典云蚩尤氏帅魑魅与黄帝战于涿鹿帝命吹角作龙吟以御之
　　黄帝攻蚩尤三年城不下得术士伍胥问之胥曰是城中之将白色商音帝之始攻得无以秋之东方行乎今帝为人苍色角音此雄军也请以战为帝曰为之若何曰请攻三日城必下乃设五旗五军已具四面攻之三日城果下【女兵法】
