<!-- { "loadSidebar": true } -->
　　嵩山东北有牛山其山之杏至五月烂然黄茂自中国丧乱百姓饥馑皆资此为命人人充饱而杏不尽【嵩高山记】北齐武帝改芳林园为仙都苑植名果有合欢杏同心李【花木録】
　　有紫柰大如斗甜如蜜核紫花青研之有汁如漆可染衣其汁着衣不可湔浣亦名闇衣柰
　　夏禹诣钟山啖紫柰醉金酒服灵实行九真而犹葬于防稽【真诰】
　　即夕殿中虎贲宣诏赐臣冬柰一奁诏使温啖夜非食时而赐见及柰以夏熟今则冬至物以非时为珍恩以絶口为厚诏曰此柰从梁州来道里既远又来东转暖故稍变色不佳耳【曹植表】
　　西旅献昆山之蒲桃北燕荐朔滨之巨栗【王逸荔枝赋】谷城紫枣长二寸西王母枣三月熟在众果之先【广记】有三皇枣骈白枣灌枣又有岐防枣桂枣夕枣【上】郭璞云枣细腰者今谓之鹿卢枣
　　正月一日日出时反斧班驳椎之名嫁枣不椎则花无实子易零落也【齐民要术】
　　信都献仲思枣四百枚长四五寸正紫色齐时有山人仲思得此枣种之因以为名【大业拾遗】
　　瓠湾中有地数顷上有栗园栗小殊不并固安之实也然嵗贡三百石以充天府水渚即栗洲也树木高茂望若屯云积气矣林中有栗堂射埻甚闲敞牧宰及英彦多所逰薄【水经注】
　　拂菻南有国曰磨邻人食鹘莽鹘莽波斯枣也【西域传】钟山之枣其大如缾【鲁女生列传】
　　列玉门之枣酌葡萄之醴【汉武内传】
　　北方有七尺之枣南方有三尺之梨
　　鲍焦耕田而食穿井而饮非妻所织不衣饿于山中食枣或问之此枣子所种耶遂呕吐立枯而死【风俗通】景公谓晏子曰东汉之中有水而赤其中有枣华而不实何也晏子对曰昔者秦穆公乗龙而理天下以黄布裹蒸枣至东海而捐其布彼黄布故水赤蒸枣故华而不实【晏子】
　　秦大饥应侯请发五苑果枣栗以活民【韩子】
　　西王母进洞渊红蘤嵰州甜雪昆流素莲隂岐黒枣其树百寻实长二尺核细而柔百年一熟【拾遗记】
　　嵻细枣出嵻山山临碧海上万年一实如今之软枣咋之有膏膏可燃灯西王母握以献帝【洞冥记】
　　孟节能含枣核不食可至十年【后汉书】
　　石虎园有西王母枣味絶美枝叶忽茂四时不凋九月生花十二月乃熟三子一尺又有羊角枣亦三子一尺【邺中记】
　　沙门竺惠猷太元二年夜梦读诗五百首其一篇后曰陌南酸枣树名为六竒木遣人以伐取载还柱马屋【异苑】晋太元中南郡忻【一作州字】陵县有枣树一年忽生桃李枣三种花【上】
　　光禄卿李郁因昼寝梦食巨枣觉而有疾谓其亲友曰尝闻枣重束呼魂之象今予神气逼抑将不免乎未几而卒【晋书】
　　防阳馆中有一蠕蠕客馆胡沙门指语綦母怀文云此人有异筭术时庭中枣树方实令布筭即知其数并赤白若干唯少一子筭者曰必不少但更撼之果落一实【神僧传】
　　一日明霞院美人杨夫人喜报帝曰酸枣邑所进玉李一夕忽长清隂数亩帝沈黙甚久曰何故而忽茂夫人云是夕院中人闻空中若有千百人语言云李木当茂洎晓防之已茂盛如此帝欲伐去左右或奏曰木徳来助之应也又一夕晨光院周夫人来奏云院中杨梅一夕忽然繁盛帝喜问曰杨梅之茂能如玉李乎曰杨梅虽茂终不敌玉李之盛帝往两院观之亦自见玉李繁茂后梅李同时结实院妃来献帝问二果孰胜院妃曰杨梅虽好味颇清酸终不若玉李之甘苑中人多好玉李帝叹曰恶梅好李岂人情哉天意乎【海山记】
　　紫清九华真妃手中先握三枚枣色如干枣而形长大内无核亦不作枣味有似于梨味耳【真诰】
　　扶桑国有赤梨经年不坏【齐书】
　　恒阳黄梨巫山朱橘【七诲】
　　太上之药果有光梨【汉武内传】
　　梨则大谷冬熟张公秋黄【洛都赋】
　　谢眺谢梨啓曰味出灵闗之隂防珍玉津之萃
　　涂山梨大如升色紫千年一花亦曰紫轻梨
　　祝融峯上有碧玉坛方五尺东有紫梨高三百尺乃夏禹所植实大如斗赤如日若得食长生不死【真仙通鉴】云阳宫记曰云阳车箱坂下有梨园一顷梨数百株青翠繁密望之如车盖【三辅黄图】
　　宋泰始既失彭城江南始传种消梨先时所无百姓争欲种植防者曰当有姓萧而来者十余年齐受禅【南齐书】安公讲僧常数百习彦威曾饷十梨值安开讲安便于座中手自剖分梨尽人徧都无颇偏【神僧传】
　　玉乳梨炀帝时有之【华夷花木考】
　　魏高聪以高肇之党弹废于家防絶人事唯修营园果世称高聪梨以为珍异【北史】
　　橘见尸而实繁榴得骸而叶茂【张华感应类从志】
　　橘柚冬生而人曰冬死死者众荠麦夏死而人曰夏生生者众【春秋繁露】
　　扶桑东五万里有磅磄山上有树树百围其花青黒万嵗一实水在磅磄山东其水小流在大陂之下所谓沉泉亦名重泉生碧藕长千常七尺为常也条阳山出神蓬如蒿长十丈周初国人献之周以为宫柱所谓蒿宫也中有白橘花色翠而实白大如瓜香闻数里【拾遗记】越中有王氏之橘园胡氏之梅山贺氏之瓜丘吴中有陆家白莲顾家斑竹赵有韩氏之酸枣【述异记】
　　勾漏县有白橘青椒缥杏
　　越人多橘税谓之橙橘戸【并上】
　　交阯有橘官长一人秩二百石主嵗贡御橘
　　司马相如作赋不知卢橘为枇杷郑注礼不知橘之非梨【余冬録】
　　景公使晏子使于楚楚王进橘置削晏子不剖而并食之楚王曰橘当去剖晏子对曰臣闻之赐人主前者瓜桃不削橘柚不剖今万乗无教臣不敢剖然非臣不知也【説苑】
　　杨由字哀侯习占为郡文学掾时有风吹削哺太守以问由由曰方当有荐木实者其色黄赤顷之五官掾献橘数包【后汉书】
　　汉章帝元年上虞县献二蔕瓜玉色橘【述异记】
　　呉黄武中交阯太守士燮献橘十七实同一蔕以为瑞异羣臣毕贺【南方草木状】
　　王灵之年十三丧父二十年盐醋不入口被病在牀忽有一人来问病谓之曰飡橘当差俄而不见庭中橘树隆冬乃有三实食之病寻愈以为至孝所感【俗説】
　　梁使徐君房与魏使陈昭各言方物昭问君房葡萄味何如橘柚答曰津液竒胜芬芳减之君房曰金衣素里见包作贡向齿自消良应不及【谈薮】
　　陈后主梦黄衣人围城绕城橘尽伐去之及隋兵至上下通服黄衣【广五行记】
　　有巴卭人家有橘因霜后诸橘尽收余二大橘如三四斗盎巴人即令扳摘轻重亦如常橘剖开每橘有二老叟须眉浩然肌体红明皆相对象戏身尺余谈笑自若但与决赌讫一幅绛台山霞实防二剂一叟曰君输我瀛洲玉尘九斛阿母疗髓凝酒四种阿母女熊盈娘子跻虚龙缟袜八緉后日于先生青城草堂还我耳又有一叟曰王先生许来竟待不得橘中之乐不减商山但不得深根固蒂于橘中耳有一叟曰仆饥虚矣须龙根脯食之即于袖中抽出一草根方圆径寸形状宛转如龙毫厘罔不周悉因削食之随削随满食讫以水噀之化为一龙二叟共乗之足下泄泄云起须臾风雨晦冥不知所在【幽明録】
　　其果实之珍者树有荔枝蔓有辛蒟园有芳蒻香茗给客橙葵其药物之异者有巴防天椒竹木之璝者有桃枝灵寿【华阳国志】
　　南中橙柑青乌所食始霜之日采之风味照座擘之香雾噀人皮薄而味珍脉不沾肤食不留滓甘逾萍实冷亚冰壶【刘孝标啓】
　　罚士有给客橙似橘而非若柚而香冬夏华实相继通嵗食之亦名卢橘【花木志】
　　丹阳张盘字子石为庐江太守浔阳令尝饷一奁柑其小男年七嵗就取一枚盘夺其柑外卒以两枚与之盘夺儿柑鞭卒曰何故行赂于吾子【晋书】
　　南康郡南东望山有三人入山见山顶有果树众果毕植行列整齐柑子正熟三人共食致饱乃怀二枚欲出示人闻空中语云催放双柑乃聴汝去【搜神记】
　　河内司马元元嘉中为新釡令丧官月旦设祭柑化而为鸢【异苑】
　　旧南海献龙眼荔枝十里一置五里一奔腾阻险死者继路和帝时临武长汝南唐羌以县接南海乃上书諌曰臣闻上不以滋味为徳下不以贡膳为功故天子食太牢为尊不以果实为贵伏见交阯七郡献生龙眼等鸟惊风发南州土地恶虫猛兽不絶于路至于触犯死亡之害死者不可复生来者犹可救也此二物升殿未必延年益寿帝于是下诏曰远国珍羞本以荐奉宗庙茍有伤害岂有爱民之本其大官勿复受献由是遂省焉【谢承后汉书】
　　杨沛为新郑长课长蓄桑椹太祖西迎天子军无粮沛乃进干椹后为邺令【魏畧】
　　北方有白桑椹长数寸食之甘美【异苑】
　　汉兴平元年九月桑再椹时刘徳军于沛年荒谷贵士众皆饥仰以为粮
　　太元中太原王戎为郁林太守泊船新亭眠梦有人以七枚椹子与之着衣襟中既觉得之占曰椹桑子也自后男女大小凡七丧【并上】
　　南荒山有甘蔗之林其高百丈围三尺八寸促节多汁甜如蜜咋啮其汁令人润泽可以节蚘虫人腹中蚘虫其状如蚓此消谷虫也多则伤人少则谷不消是甘蔗能减益多少【神异经】
　　扶南甘蔗一丈三节白日炙便销清风吹即折安定之梨皮薄味厚一嵗三花一枚二升【梁呉均食移】
　　蔗有二种赤者名昆仑蔗白者名荻蔗
　　昔有二人共种甘蔗而作誓言种好者赏其不好者当重罚之时二人中一者念言甘蔗极甜若压取汁还灌甘蔗树必得胜既取汁溉冀望滋味反败种子所有甘蔗一切都失世人亦尔欲求善福恃已豪贵倚形挟势逼胁下民陵夺财物用作福善不知将来反获其殃如压甘蔗彼此都失【法苑珠林】
　　刘滔母答国书曰胡桃本生西羌外刚朴内柔甘质似古贤欲以奉贡【晋书】
　　昔者舍衞国有一贫家庭中有蒲萄树上有数穗念施道人时国王先前请食一月是贫家力势不如王正悬一月乃得一道人便持施之语道人言念欲施来已经一月今乃得愿道人语优婆夷已一月中施优婆夷言我但施一穗蒲萄那得一月施耶道人言但一月中念欲舍施则为一月也【杂譬喻经】
　　陆机与弟云书曰张骞使外国十八年得涂林安石榴亦名丹若甜者谓之天浆
　　石榴之实醉三尸拾栌之木厌邪鬼【览】
　　林檎一名来禽
　　郭文在山间有石榴杨梅等花为樵牧所伤文卖簪沽酒以浇花树人问之曰为二子洗疮止痛【彚苑】
　　果有隠夫木有女贞
　　益智子如笔毫长七八分二月花色若莲着实五六月熟味辛杂五味中芬芳亦可盐曝出交阯合浦建安八年交州刺史张津尝以益智子粽饷魏武帝【南方草木状】古度树不花而实实从皮中出大如安石榴色赤可食其实中如有蒲藜者取之为粽数日不煮皆化成虫如蚁有翼穿皮飞出着屋正黑【交州记】
　　千嵗子一苞二百余颗皮壳青黄色壳中有肉如栗味亦如之出交阯【云南志】
　　留求子形如栀子棱瓣深而两头尖似诃梨勒而径及半黄已熟中有肉白色甘如枣核大治婴孺之疾【草木状】杨梅似橄榄其味甜五月十月熟谚曰杨桃无蹙一嵗三熟其色青黄核如枣核【异物志】
　　编树埜生三月花色仍连着实五六月成子及握煮投下鱼鸡鸭羮中好亦出盐藏出交阯武平【草木状】
　　州树埜生二月花色仍连着实及握煮如李子五月熟剥核滋味甜出武平【南方记】
