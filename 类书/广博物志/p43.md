<!-- { "loadSidebar": true } -->
　　秦三将军者一名建威姓唐氏一名徳殳姓李氏一名云刀姓宋氏见秦政日乱乃相与谋曰时势去矣英雄起矣方今王道失序政事乖错不早为之所吾徒其鱼肉矣时有名宦十人皆正人君子亦相率而去之于是十有三人皆弃官学道遂经庐山之阳至紫霄峰爱其山水之胜三人欲遂栖焉十人曰不然初志归羣玉洞府岂可中道而废言讫未行一夕雷电奄至洪流泛涌旦视庐舍左右化成二溪溪中盘石上有玉简大篆云神化灵溪金简标题真人受防玉洞潜栖十人莫知所徃三武士遂栖于溪侧种桃茹芝为养真之具建威曰当惠以施贫德殳曰当药以济病云刀曰当言以涤迷异术同功而逺近其福久之但见祥云游绕双鹤飞舞自是三人得道仙去矣后人指其居曰三将军洞而置祠焉至汉武帝赐名灵溪观【十人者孔丘明骆法通吴天印张法枢谢志空周仙用邹武君谢幽嵒杨元中吴紫霄也】
　　西门君者少好道明诸防纬以开山图授秦始皇帝而不能用【并上】
　　游三蓬者秦时闽清人也少而孤有田仅足糠覈久之不竟耕与弟乞奴渔钓溪上日歌呼相和寒暑以三莎蔽体故闽清人谓之三蓬人或怜之与以短褐数日亦弃之始皇帝二年停舟水口有一老父褴防求渡三蓬兄弟为其老长跪而和之老父曰旦日玉皇太姥宴群仙于化洞夫子能従我游乎三蓬兄弟相视而駴因跪曰幸甚老父遂令瞑目而坐便觉蓬蓬如飞食顷忽闻鹤唳窃视之则二舟已阁岩罅不复动矣老父怒曰与若云何而窃视耶于是玉皇太姥乃使谒者设虹桥従岩引入金阙阙内外卤簿缤纷天乐迭奏殿上设龙斿紫盖玉皇太姥南向坐殿下若天神若真官羽士及老父等分班侍立陛下左右设霞幄云茵三蓬兄弟及山下数百人以次奉谒礼毕皆呼为曽孙赐宴幄下以尊卑次第上夀酒罢三蓬辈従虹桥而下至家遂辟谷不复饮食至汉昭帝时人有见之于武夷山中云【广记　与前武夷君一则小异并存之】
　　黄庭真人王探字养伯太原人也伟貌傀态云爽霞晖洞洽元律深穷道本仕汉为中常侍中郎以吕后专政抗迹南山居于楼观常以朝元炼藏吐故纳新为务至文帝即位遐仰其风以逸人见礼时年三十六常诵五千文知名与身踈徳为道本乃广行赈惠念及苍生仙人赵先生托以狂人形容毁従探求乞施与不已而求取无厌探欣然舍之未尝疑怪遂授以黄庭内修之诀后遇太元玉女西灵子都授以藏景链形之道即能变身化景倐忽万端或立丛林或坐泉石或化水火或成鸟兽而探之本人与人言笑宛然无异复师司马季主得其神化无方之术常与人同行忽探身散为云雾或立平地即为崇山观者震骇而其貌俨然犹在旧处年九十一嵗以汉武帝元朔六年戊午正月西灵金母遣仙官下迎授书为太极真人【仙鉴】
　　昔汉初有四五小儿路上画地戏一儿歌曰着青裙入天门揖金母拜木公张子房徃拜之曰此东王公之玉童也所谓金母者西王母也木公者东王公也【真诰】句曲山洞宫之中本有神仙人郭四朝者治其宫四朝燕人也兄弟四人得道四朝是长兄也【茅君内传】
　　清灵真人裴君字仁右扶风夏阳人也以汉孝文帝二年君始生焉为人清明顔仪整素善于言笑目有精光垂臂下膝声气髙彻呼如钟鸣家奉佛道年十余嵗昼夜不寐精思读经尝于四月八日与冯翊赵康子上党皓季成共载诣佛图时天隂雨忽有贱人着故布单衣巾黄巾诣君车后索载君礼而问之不答君下车以载之康子季成并大怒呵问何等人而上吾车乎君乃陈谕遂聼俱载君自徒行在后顔无变色寄载人自若亦不以为慙也将至佛图乃曰吾家近在此乃下车奄然失之佛图中道人支子元者亦颇知道宿旧人之云已年一百七十歳见君而叹曰吾従少至老见人多矣而未尝见如子者乃延君入曲室之中幽静之房大设豊馔饮食既毕将君更移隠防呼之共坐乃谓曰吾善相人莫如尔者子目中珠子正似北斗瑶光星自背已下象如河魁既有贵爵又当神仙天下志子实享焉然津梁未启七气未淳不见妙事亦无縁而成也以所修秘术密以告君道人曰此长生内术世莫得知吾昔游焦山及鼈祖之阿遇仙人蒋先生者乃赤将子舆也以神诀五百授吾奉而行之于今一百七年矣气力轻壮不觉衰老但行之不勤多失真志不能去世故虽延年不得神仙也【云笈七籖】
　　司马季主后入委羽山石室大有宫中受石精金光藏景化形法于西灵子都西灵子都者太仙女也其同时今在大有室中者广寗鲍叔阳太原王养伯颍川刘玮惠岱郡段季正俱受师西灵子都之道也季主临去之际托形枕席为代己之像墓在蜀郡成都升盘山之南诸葛武侯昔建碑铭徳于季主墓前碑讃末曰漠太寂混合隂阳天地交泮万品滋彰先生理着分别柔刚鬼神以观六度显明季主得道后尝读服明丹之华挹扶晨之辉顔如少女须三尺黒如墨子二人男名法育女名济华乃俱在委羽山【真诰】
　　真诰云季主咽虹液而头足异防剑经注云吞刀圭而虫流今东卿说云托形枕席为代己之像似当是作炼形灵丸兵解去也汉史既不显其终无以别测其事也汉孝武皇帝闲居殿上忽有一人乗云车驾白鹿従天而下来集殿前其人年可三十许色如童子羽衣黄冠帝乃惊问曰为谁答曰吾中山卫叔卿也帝曰子若是中山人乃朕臣也可前共语叔卿本意谒帝谓帝好道见之必加优礼而帝今谓是朕臣也于是大失望黙然不应忽焉不知所在帝甚悔恨即遣使者梁伯至中山推求叔卿不得见但见其子名度世即将还帝遣使者与度世共之华山求寻其父到山下欲上輙火不能上也积数十日度世斋戒独上于絶岩之下望见其父与数人博戏于石上紫云郁郁于其上白玉为牀又有数仙童执幢节立其后度世望而载拜叔卿曰汝来何为度世曰帝甚恨前日仓猝不得与父言语今故遣使者梁伯与度世共来愿更得见父也叔卿曰前为太上所遣欲诫帝以大灾之期及救危厄之法国祚可延而疆自贵不识真道而反欲臣吾不足告语是以去耳度世曰不审向与父并坐是谁也叔卿曰洪厓先生许由巢父火低公飞黄子王子晋薛容耳汝归当取吾斋室西北隅大柱下玉函函中有神素书取而按方合服之一年可能乗云而行道成来就吾于此勿得为汉臣也度世拜辞而去下山见梁伯不告所以梁伯意度世必有所得乃叩头求乞道术先是度世与之共行见伯情行温实乃以语之后掘得玉函封以飞仙之香取而饵服乃五色云母遂合药服之与梁伯俱仙去【神仙】
　　谷希子者学道得仙东方朔师之受阆风钟山蓬莱及神州真形图【真仙通鉴】
　　东方朔父张夷字少平妻田氏女夷年二百歳顔如童子朔生三日而田氏死邻母拾而养之年三嵗天下秘谶一覧闇诵于口常指防天下空中独语邻忽失朔累月方归母笞之后复去经年乃归母忽见大惊曰汝行经年一归何以慰我耶朔曰儿至紫泥海有紫水汚衣仍过虞渊前浣朝发中返何云经年乎母问之汝悉是何防行朔曰儿湔衣竟暂息都崇堂王公饴之以丹霞浆儿食之太饱闷几死乃饮天黄露半合而醒既而还路遇一苍虎息于路傍儿骑虎还打捶过痛虎囓儿脚伤母悲嗟乃裂青布褁之朔复去家万里见一枯树脱布挂于树布化为龙因名其地为布龙泽朔以元封中游蒙鸿之泽忽见王母采桑于白海之滨俄有黄翁指阿母以告朔曰昔为吾妻托形为太白之精今汝此星精也吾却食吞气已九千余歳目中瞳子色皆青光能见幽隐之物三千嵗一反骨洗髓二千嵗一刻骨伐毛自吾生已三洗髓五伐毛矣【洞记】
　　张少平妻田氏少平卒后累年寡居忽梦一人自天而下压其腹因而怀孕乃曰无夫而孕人闻弃我也徙于代依东方五月朔旦生一子以其居代东方名之东方朔【上】
　　书堂山有灵子寺去六七里有玅子洞谓东方朔二子长灵次妙读书防【湖广志】
　　淮南王安谒仙伯坐起不恭主者奏安不敬讁守厠三年【神仙传】
　　王谷神皮耀者西汉蜀青城山道士防而頴悟不居荣宠周游名山渡荆渚泛潇湘至南岳胎息还元数年道成东游羣玉访九仙汉武帝南廵见之神气不羣乃延之卜隠于西峰帝厚赐兼封王为太防先生皮为太素先生以上卿礼待之三年控碧骡上升【真仙通鉴】
　　戴孟名之生汉将军武帝遣入北山采药弃官学道号孟盛子受法于清灵裴真人得玉佩金珰之书石精金光之符周游名山日行七百里后白日上升落帽于武当山之上迄今呼曰落帽峰【湖广志　按真诰云戴孟姓燕名济字仲防易姓为戴托官于武帝耳】
　　李少君字云翼齐国临淄人好道入泰山采药修絶谷全身之法遇安期生少君疾困叩头乞活安期以神楼散一匕与服之即愈乃以方干上言臣能凝澒成白银飞丹砂成黄金金成服之白日升天身生朱阳之翼艳备员光之异竦则凌天伏入无间控飞龙而八遐遍乗白鸿而九陔周防海之枣大如钟山之李大如缾臣以食之遂生竒光师安期投臣口诀是以保万物之可成也于是上甚尊敬为立屋第【汉武内】
　　孟岐河清之逸人也年可七百嵗语及周初事了然如目前岐侍周公升坛上岐以手摩成王足周公以玉笏与之岐尝寳执每以衣袂拂拭笏厚七分今锐断恒切桂叶食之闻帝好仙披草盖而来谒帝焉【洞记】
　　郭琼东郡人也形貌丑劣而意度过人曽宿人家辄乞薪自照读书昼眠眼不闭行地无迹帝闻其异徴焉黄安代郡人也为代郡卒常服朱砂举体皆赤冬不着裘坐一神龟广二尺人问子坐此龟几年矣对曰昔伏羲始造网罟获此龟以授吾吾坐龟背已平矣此虫畏日月之光二千嵗即一出头吾坐此龟已见五出头矣行即负龟以趋世人谓黄安万嵗矣【并上】
　　犊子者邺人也少在黒山采松子茯苓饵而食之常过酤酒阳都家阳都女者市中酤酒家女眉生而连耳细而长众以为异皆言此天人也防犊子牵一黄犊来过都女恱之遂留相奉侍都女随犊子出取桃李一宿而返皆连兠甘羙邑中随伺逐之出门共牵犊耳而走人不能追也且还复在市中数十年乃去见潘山下冬卖桃李云【列仙】
　　主柱者不知何所人也与道士共上宕山言此有丹砂可得数万斤宕山长吏知而上山封之砂流出飞如火乃聼柱取焉邑令章君明饵砂三年得神砂飞雪服之数年能飞行遂与柱俱去云
　　鹿皮翁者淄川人也少为府小吏木工举手能成器械岑山上有神泉人不能至也小吏白府君请木工斤斧三十人作转轮悬阁意思横生数十日梯道四间成上其巅作祠舍留止其旁絶其二间以自固食芝草饮神泉且七十年淄水来山下呼宗族家室得六十余人令上山半水尽漂一郡没者万计小吏乃辞遣宗家令下山着鹿皮衣遂去复上阁后百余年下卖药于市【并上】金华山北有仙洞俗呼为刘先生隠身防其内有三十六室广三十六里石刻上以松炬照之云刘严字仲卿汉室射声校尉当恭显之际极谏被贬于东陬隠迹于此莫知所终即道士萧至所记也山口人时得玉篆牌俗仲卿每至中元日来降洞中州人祈福寻溪口边得此者当巨富【金华志】
　　谿父南郡甗人居山间有仙人常止其家従买瓜教之炼瓜子与桂附枳实共藏而对分食之二十余年能飞走升仙入水后百余年絶居山顶呼溪下父老与道生时事【列仙】
