<!-- { "loadSidebar": true } -->
　　帝征蚩尤七十一战不克昼梦金人云天帝使授符得兵符战必克矣帝寤问风后曰此天应也乃于盛水之阳筑坛祭太牢有含符致坛似皮非皮似绨非绨文曰天乙在前太乙在后帝再拜受于是设九宫置八门布三奇六仪制隂阳二遁凡千八十局名曰天乙遁甲式三门发五将具征蚩尤而斩之【太白隂经】
　　蚩尤幻变多方徴风召吹烟喷雾黄帝师众大迷帝归息太山之阿昏然忧寝王母遣使者被狐之裘以符授帝符广三寸长一尺青莹如玉丹血为文佩符既毕王母乃命一妇人人首鸟身谓帝曰我九天女也授帝以三宫五意隂阳之畧太乙遁甲六壬歩斗之术隂符之机灵宝五符五胜之文遂克蚩尤于中冀又数年王母遣使白虎之神乘白鹿集于帝庭授以地图【女兵法】
　　黄帝治五气设五量及神农氏衰黄帝乃扰驯猛兽与神农氏战于版泉之野又讨蚩尤氏使应龙杀之于凶黎之丘凡五十二战而天下大服【帝王世纪】
　　蚩尤出自羊丘八肱八趾疏首登九淖以伐空桑黄帝杀之于青丘【归藏启筮】
　　黄帝太乙宻推云欲知巡狩之年当视太乙与天目在四维之嵗法当巡狩
　　黄帝以地皇九年正月上寅诣首阳山宰牧从焉入空峒礼广成子回驾王屋启石函发玉笈得九鼎飞灵神丹诀次游圃礼云台先生授龙蹻经役使龙虎令诣天真皇人【真源】
　　黄帝谒峨眉见天真皇人拜之曰敢问何为三一之道皇人曰而既已君统矣又咨三一无乃朗抗乎古之圣人盍三辰立晷景封域以判邦国山川以分隂阳寒暑以平嵗道执以卫众交质以聚民备械以防奸车服以章等皆法乎天而鞠乎有形者也天地有启闭日星有薄失治乱有运防隂阳有期数贤愚之蔽夀天之质贵贱之事吉凶之故一成而不变盩气浮于上而精气萃于下性发乎天命成乎人使圣人以为之纪是以圣人欲治天下必身先之立权以聚财揆财以施智因智以制义繇义以出信仗信以着众用众以行仁安仁以辅道廸道以保教善教以政俗从俗以毓质崇质以恢行勤行以典礼制礼以定情原情以道性复性以一德成德以叙命和命以安生而天下自尔治万物自尔得神志不劳而真一定矣子以蕞尔之身而百夫之所为备故天和莫至悔吝屡更生杀失寒暑之宜动静戾刚柔之节而贪欺终无所用无乃已浮乎黄帝乃终身弗违而天下治【玉佩金珰】
　　黄帝问于伯髙曰吾欲陶天下而以为一家为之有道乎伯髙对曰请刈其莞而树之吾谨逃其爪牙则天下可陶而为一家【管子】
　　黄帝游天衢奏钧天之鼓建日月之旗乘雕云之舆驾六翼之龙彭祖前驱松乔侠毂光景流而不见长风逐而不及发轫紫宫不崇朝而匝六合也【孙绰子】
　　黄帝封东山而奉中华君【或云即中黄丈人受九品之方】
　　黄帝东海南江登空蹑岱至昆峰振辔风山访道存诸汗竹不可厚诬【晋志】
　　黄帝受襄城小童歩六纪之法黄累小童歩三防之法【金简玉字】
　　昔黄帝生而能言役使百灵可谓天授自然之体者也犹复不能端坐而得道故陟王屋而授丹经到鼎湖而飞流珠登崆峒而问广成之具茨而事大隗适东岱而奉中黄入金谷而谘涓子心论道养则资素二女精推歩则访山稽力牧讲占则询风后着休诊则受雷岐审攻战则纳五音之防穷神奸则记白泽之辞相地理则书青乌之説救伤残则缀金冶之术故能毕该秘要穷道尽真遂乘龙以髙跻与天地乎罔极也【抱朴子】昔黄帝东到青丘过枫山见紫府先生受三皇内文以劾召万神南到圆陇防建木观百神之所登采若木之华饮丹辔之水西见中黄子受九加之方过洞庭从广成子受自然之经北到洪隄上具茨见大隗君黄葢童子受神芝图还陟玉室得神丹金诀记【上】
　　黄帝济东海入江内取緑图【新书】
　　许玉斧言黄帝以疾崩于桥山【眞诰】
　　黄帝体僊登遐其臣扶微等敛其衣冠塟之【晋周生招魂议】黄帝皁衣纁裳放勲彤车白马【隋书】
　　黄帝驭紫虬帝尧驾白马
　　黄帝十嵗而改神农之政颛顼十三而致太平帝喾十五而佐颛顼唐尧十三而佐帝挚禹孕十四月
　　帝鸿氏继黄帝者也而説者以为黄帝何邪以五帝位无地以置之也虞氏之先有幕而惑于史记所叙之世者无地以置夫幕也遂以谓之虞思而不暇顾是皆学者沈绵之意病也按春秋运斗枢以帝鸿金天髙阳髙辛唐虞为五代而班氏人表既叙帝鸿于炎帝之前矣岂得谓黄帝哉干令升曰相皇防陆而前为而不有应而不求执大象也鸿黄世及以一民也尧舜内禅体文德也汉魏外禅顺大名也是则鸿黄为世及者信矣虽然亦有以致其疑者昔者文信侯引黄帝告颛顼之言曰大员在上大矩在下汝能法之为民父母而鬻子谓颛顼十五而佐黄帝二十而有天下汲书亦云黄帝死七年其臣左彻乃立颛顼三书世少见信然史记亦言黄帝崩而昌意之子髙阳立少昊且无况帝鸿邪此郑康成于书中所以依运斗枢以帝鸿为五帝而乃指之为黄帝也余观内简黄帝经黄帝后歴四世乃至颛顼设不之信则少昊为世八十有四载颛顼何由事黄帝哉此其不足疑者然斑氏置之炎帝之前则又失之【路史○按陈晦伯驳之云左传史克曰昔帝鸿氏有不才子杜预曰帝鸿黄帝也山海经云帝俊生帝鸿帝鸿生白民唐逢行珪鬻子注云轩辕氏少典次子父曰帝鸿氏路史谓帝鸿是黄帝子帝俊是黄帝字无稽此驳甚正备录之】
　　小昊青阳氏【少昊币文作小周书亦作小颢】纪姓【世纪青阳纪姓古史攷云穷桑氏嬴姓非】名质【周书云乃命小昊青司马鸟师以正五帝之官因名曰质质贽同故史传多云名絷而以为髙辛之子误矣】是为挈【世纪云少昊名挚亦见世本宜与挚通即考挈本作栔乃契刻字故年代歴云少昊名栔或云名契】
　　少昊以主金方一号金天氏亦曰金穷氏时有五鳯随方之色集于帝庭因曰鳯鸟氏金鸣于山银涌于地或如虵之类乍似人鬼之形有水屈曲亦如龙鳯之状有山盘纡亦如屈龙之势故有龙山山鳯水之目也亦因以为姓末代为龙丘氏出班固艺文志虵丘氏出西王母神异【拾遗记】
　　少昊生于稚华之渚其渚一旦化而为陵郁郁葱葱焉襄九年左传言鲁襄公年十二而冠依八代记即少昊亦十二而冠【公羊疏】
　　帝颛顼髙阳氏黄帝孙昌意之子昌意出河濵遇黒龙负玉图时有一老叟谓昌意云生子必叶水德而王至十年颛顼生手有文如龙亦有玉图之象其夜昌意仰视天北辰下化为老叟及颛顼居位奇祥众祉莫不总集不禀正朔者越山航海而皆至也【拾遗记】
　　轩辕子昌意娶蜀山之女生颛顼颛顼父君弱水之乡顼身陶七河之津是为帝也伏万灵以信顺监众神以导物役御百气召致雷电于是乘结元之辇周旋八外诸有洞台之山隂宫之丘皆移安息之石封而镇之铸羽山之铜为宝鼎各献以一于洞山神峰不独句曲一山而已【陶隐居真诰】
　　帝喾髙辛氏姬姓【古史考云或云房姓妄也一云妘姓】曰喾【一作俈集韵髙辛号通作喾】一曰逡【见世纪一作夋山海经作俊言帝俊处甚多皆谓喾郭景纯皆以为舜谓舜俊声相近失所攷矣】喾之字曰亡斤黄帝氏之子曰枵之后也【世本喾黄帝之曽孙汉志言颛帝苍林昌意之子帝喾青阳嚣之子皆并二人而言缪乱如此外纪嚣雷祖之子是】父侨极【大戴礼蟜极】取阵丰氏曰裒【髙堂隆北郊表曰握裒履巨迹是也】履大迹而生喾方喾之生握褒莫觉生而神异自言其名遂以名【见大戴礼世纪故曹植賛及张显析言云髙辛氏初生自言其名其君民终无迷缪也】举星毕曵云稍黄斧绋衣执中而获天下【路史】

　　广博物志卷九
<子部,类书类,广博物志>
　　钦定四库全书
　　广博物志卷十
　　明　董斯张　撰
　　斧扆中【尧舜至汉止】
　　尧母庆都生于斗维之野天偶大雷电有血流润大石之中生庆都常有黄云覆葢之蔑食不饥年二十寄伊长儒家出观三河之首常若有神随之者有赤龙负图出庆都督读之云赤受天运下有图人衣赤光面八采须髪长七尺二寸鋭上丰下足履翼宿署曰赤帝起成天下宝奄然隂风四合赤龙与庆都婚有娠龙消不见既乳视尧如图表及尧有知庆都以图予尧【春秋合诚图】世谓尧生伊长孺之家而姓伊祈非也伊祈乃炎帝之姓尧姓姬出于唐喾不为伊葢昔以尧与炎帝俱火德王故谓尧为炎后自汉以来有是説世遂果以尧为炎帝子孙因云姓伊祈失之世纪云庆都寄于伊长孺家故尧以母所居为姓又云为祈氏或从母姓伊姓非其本姓亦自辨矣稽古録从之为祈姓误也灵台碑言昔者庆都兆防穷精氏姓曰伊则伊其母姓尔然亦不得为祈云【路史】
　　尧为仁君一日十瑞宫中刍化为禾鳯皇止于庭神龙见于宫沼歴草生堦宫禽五色乌化白神木生莲箑蒲生厨景星耀于天甘露降于地是为十瑞【述异记】
　　帝尧书铭竹帛瑑戒杆柈【墨子】
　　尧教于属而民不听至于南面而王天下令则行禁则止
　　尧教化及雕题蜀越抚交趾身渉流沙地封独山西见王母训及大夏渠搜北中幽都及狗国与人身而鸟面及焦侥
　　尧时三年耕余一年之食谓之升平九年耕余二年食谓之登平二十年耕余七年食谓之太平【兎园策注】
　　孔子云舜临民以五尧临民以十二谓十二载一巡狩也
　　人君之有天下瑶台九累而尧白屋黼衣九种而尧大布宫中三市而尧鹑居珍羞百种而尧粝饭菜鬻骐驎青龙而尧素车璞马不以鹑居易九市不以私故留耕时水处者渔谷居者牧陵阪耕畬臯泽织罔是以地宜其事事宜其械械宜其材故人得以所有易所亡所工易所拙而上下达矣【见尸子文子淮南子】
　　尧曰余坐华殿之上森然而松生于栋余立櫺扉之内霏然而云生于牖虽靣双阙无异乎崔嵬之冠蓬莱虽背墉郭无异乎回峦之萦昆仑余安知其所以安荣【符子】尧取人以状舜取人以色禹取人以言汤取人以声武王取人以度【大戴礼】
　　尧有大唐之歌【文心雕龙】
　　尧置敢諌之鼓舜立诽谤之木汤有司直之人武王立戒慎之鼗【淮南子○又晋张纮云尧舜立敢諌之鼓三王立诽谤之木吕氏春秋言尧有欲諌之鼓尸子言尧立诽谤木文纪注进善之旌尧立之五达之道诽谤木尧作之桥梁板所以书政治之愆失又帝王世纪云禹置敢谏之幡】
　　舜为御尧为左禹为右入于泽而问牧童入于水而问渔师奚故也其知之审也【吕氏春秋】
　　尧无百户之郭舜无置锥之地以有天下禹无十人之众汤无七里之分以王诸侯
　　尧翼星之精在南方色赤舜斗星之精在中央色黄禹参星之精在西方色白汤虚星之精在北方色黒文王房星之精在东方色青【感精符注】
　　尧梦乘青龙上防山舜梦击鼓桀梦黒风破其宫纣梦大雷击其首
　　尧有九佐舜有七友禹有五丞汤有三辅【战国防七友者雄陶方回续牙伯阳东不訾秦不虚灵甫】
　　彼闻尧舜之时鳯皇景星皆见河图洛书皆出以为后王治天下当复若等之物乃为太平用心若此犹谓尧当复比齿舜当复八眉也
　　尧学于君畴舜学于务成昭【荀子】
