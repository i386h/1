<!-- { "loadSidebar": true } -->
　　周羣妙闲善筭术防説游岷山采药见一白猿从絶峯而下对羣而立羣抽所佩书刀投猿猿化为一老翁握中有玉版长八寸以授羣羣问曰公是何年生答曰已衰迈也忘其年月犹忆轩辕之时始学歴数风后容成皆黄帝之子就余授歴术至颛顼时考定日月星辰之运尤多差异及春秋时有子韦子野禆灶之徒权略虽騐未得其门迩来世代兴亡不复可记因以相袭至大汉时有洛下闳颇得其防羣服其言更精勤筭术及累校年歴之运騐于图纬知蜀应灭及明年归命奔吴皆云周羣详隂阳之精妙也蜀人谓之后圣【拾遗记】
　　先主在蜀仍汉四分歴吴中书令阚泽受刘洪乾象法于东莱徐岳故吴用乾象歴【晋志】
　　景初元年山茌县言黄龙见有司奏以为魏得地统宜以建丑之月为正乃定歴年改太和歴为景初歴【魏志】何承天曰夫歴数之术若心所不达虽复通人前识无救其为敝也是以多歴年嵗未能有定四分于天出三百年而盈一日积代不悟徒云建歴之本必先立元假言防纬遂闗治乱此之为蔽亦已甚矣刘歆三统法尤复疎濶方于四分六千余年又益一日杨雄心惑其説采为太班固谓之最宻着于汉志司马彪因曰自太初元年始用三统歴施行百有余年曽不忆刘歆之生不逮太初二三君子言歴几乎不知而妄言欤【宋书】何承天以博物著名问释慧严佛国将用何歴严云天竺夏至之日方中无影所谓天中于五行土徳色尚黄数尚五八寸为一尺十两当此土十二两建辰之月为嵗首及讨覈分至推校薄蚀顾歩光影其法甚详宿度年纪咸有条例承天无所厝难【髙僧传】
　　宋元嘉中用何承天所制歴比古十一家为宻祖冲之以为尚疎乃更造新法上表曰臣博访前坟逺稽昔典五帝躔次三王交分春秋朔气纪年薄蚀谈迁载述彪固列志魏世注歴晋代起居探异今古观要华戎书契以降二千余稔日月离防之征星度疎宻之騐専功端思咸可得而言也加以亲量圭黍躬察仪漏目尽毫厘心穷筹防考课推移又曲备其详矣然而古歴疎舛类不精宻羣氏紏纷莫审其防寻何承天所上意存改革而置法简畧今已乖逺以臣校之三覩厥谬日月所在差觉三度二至晷景几失一日五星见伏至差四旬留逆进退或移两宿分至失实则节闰非正宿度违天则伺察无凖臣生属圣辰询逮在运敢率愚瞽更创新歴谨立改易之意有二设法之情有三改易者一以旧法一章十九嵗有七闰闰数为多经二百年輙差一日嵗闰既移则应改法歴纪屡迁实由此条今改章法三百九十一年有一百四十四闰令却合周汉则将来永用无复差动其二以尧典云日短星昴以正仲冬以此推之唐世冬至日在危宿之左五十许度代之初即秦歴冬至日在牵牛六度汉武改立太初歴冬至日在牛初后汉四分法冬至日在斗二十二晋世姜岌以月蚀检日知冬至在斗十七今参以中星课以蚀望冬至之日在斗十一通而计之未盈百载所差二度旧法并令冬至日有定处天数既差则七曜宿度渐与舛讹乖谬既着輙应改易仅合一时莫能逺通迁革不已又由此条今令冬至所在嵗嵗微差却检汉注并皆审宻将来久用无烦屡改又设法者其一以子为辰首位在正北爻应初九升气之端虚为北方列宿之中元气肇初宜在此次前儒虞喜备论其义今歴上元日度发自虚一其二以日辰之号甲子为先歴法设元应在此嵗而黄帝以来世代所用凡十一歴上元之嵗莫値此名今歴上元嵗在甲子其三以上元之嵗律内众条并应以此为始而景初歴交会迟疾元首有差又承天法日月五星各自有元交防迟疾亦并置差裁得朔气合而已条序纷错不及古意今设法日月五纬交防迟疾悉以上元嵗首为始羣流共源异术同轨若夫策以定形据以实効悬象着明尺表之騐可推动气幽微寸管之不忒今臣所立易以取信但综覈始终大存缓宻革新变旧有约有烦用约之条理不自惧用烦之意顾非谬然何者夫纪闰麦差数合有分分之为体非不细宻臣用是深惜毫厘以求全妙之准不辞积累以成永定之制非为思而莫知悟而弗改也若所上万一可采伏愿颁宣羣司赐垂详究事奏孝武令朝士善歴者难之不能屈【南齐书】
　　时崔浩集诸术士考校汉元以来日月薄蚀五星行度并讥前史之失别为魏歴以示髙允允曰善言逺者必先騐于近且汉元年冬十月五星聚于东井此乃歴术之浅事今讥汉史而不觉此谬恐后之讥今亦犹今之讥古浩曰所谬云何允曰案星传金水二星常附日而行冬十月日旦在尾箕昬没于申南而东井方出于寅北二星何因背日而行是史官欲神其事不复推之于理浩曰欲为变者何所不可君独不疑三星之聚而怪二星之来允曰此不可以空言争宜更审之时坐者咸怪唯东宫少傅游雅曰髙君长于歴当不虚言也后嵗余浩谓允曰先所论者本不经心及更考究果如君语以前三月聚于东井非十月也又谓雅曰髙允之术阳源之射也【北史】
　　陶景尤明隂阳五行风角星筭山川地理方圆产物医术本草帝代年歴以筭推知汉熹平三年丁丑冬至加时在日中而天实以乙亥冬至加时在夜半凡差三十八刻是汉歴后天二日十二刻也【南史】
　　髙祖作辅方行禅代之事道士张賔揣知上意因盛言有代谢之征及受禅之初议造新歴賔等依何承天法防加増损撰成奏上髙祖诏用之张賔歴既行刘孝孙与冀州秀才刘焯并称其失言学无师法刻食不中所驳凡有六条賔有宠于髙祖刘晖附防之二人叶议共短孝孙言其非毁天歴孝孙焯等竟以他事斥罢后賔死孝孙仍直太史累年不调寓宿观台乃抱其书弟子舆衬来诣阙下伏而恸哭髙祖异焉以问国子祭酒何妥妥言其善即日擢授大都督遣与賔歴比校短长【隋志】张胄推步甚精改定新歴言前歴差一日内史通事顔敏楚上言曰汉时洛下闳改颛顼歴作太初歴云后当差一日八百年当有圣者定之计今相去七百一十年术者举其成数圣者之谓其在今乎上大悦渐见亲用胄所谓歴法与古不同者有三事其一宋祖冲之于嵗用之末创设差分冬至渐移不循旧轨毎四十六年却差一度至梁虞歴法嫌冲之所差太多因以一百八十六年冬至移一度胄以此二术年限悬隔追检古注所失极多遂折中两家以为度法冬至列宿嵗别渐移八十三年却行一度则止合尧时日永星火次符汉歴宿起牛初明其前后并皆宻当其二周马显造景寅元歴有隂阳转法加减章分进退蚀余乃推定日创开此数当时术者多不能晓张賔因而用之莫能考正胄以为加时先后逐气参差就月为断于理未可乃因二十四气列其盈缩所出实由日行迟则月逐日易及令合朔加时早日行速则月逐日少迟令合朔加时晚检前代加时早晚以为损益之率日行至秋分以后至春分其势速计一百八十二日而行一百八十度自春分以后至秋分日行迟计二百八十二日而行一百七十六度毎气之下即其率也其三自古诸歴朔望值交不问内外入限便食张賔立法创有外限应食不食犹未能明胄以日行黄道嵗一周天月行月道二十七日有余一周天月道交络黄道毎行黄道内十三日有竒而出又行黄道外十三日有竒而入终而复始月经黄道谓之交朔望去交前后各十五度已下即为当食若月行内道则在黄道之北食多有騐月行外道在黄道之南也虽遇正交无由掩映食多不騐遂因前法别立定限随交逺近逐气求差损益食分事皆明着其超古独异者有七事其一古歴五星行度皆守恒率见伏盈缩悉无格准胄推之各得其真率合见之数与古不同其差多者至加减三十许日即如荧惑平见在雨水即均加二十九日见在小雪气则均减二十五日加减平见以为定见诸星各有盈缩之数皆如此例但差数不同特其积所知时人不能原其意其二辰星旧率一终再见凡诸古歴皆以为然应见不见人未能测胄积知辰星一终之中有时一见及同类感应相随而出即如辰星平晨见在雨水气者应久伏不见若平晨见在启蛰气者去日十八度外三十六度内晨有木火土金一星者亦相随见其三古歴歩术行有定限自见以后依率而推进退之期莫知多少胄积知五星迟速留退真数皆与古法不同多者至差八十余日留廽所在亦差八十余度即如荧惑前疾初见在立冬初则二百五十日行一百七十七度定见在夏至初则一百七十日行九十二度追歩天验今古皆宻其四古歴食分依平即用推騐多少实数罕符胄积知月从木火土金四星行有向背月向四星即速背之则迟皆十五度外乃循本率遂于交分限其多少其五古歴加时朔望同术胄积知日食所在随方改变傍正髙下毎处不同交有浅深迟速亦异约时立差皆防天象其六古歴交分即为食数去交十四度者食一分去交十三度食二分去交十度食三分毎近一度食益一分当交即食既其应少反多应多反少自古诸歴未悉其原胄积知当交之中月掩日不能毕尽其食既少去交五六时月在日内掩日便尽故食乃既自此以后更逺者其食又少交之前后在冬至皆尔若近夏至其率又差所立食分最为详宻其七古歴二分昼夜皆等冑积知其有差春秋二分昼多夜漏半刻皆由日行迟疾盈缩使其然也凡此胄独得于心论者服其精宻【隋书】

　　广博物志卷四
<子部,类书类,广博物志>
　　钦定四库全书
　　广博物志卷五
　　明　董斯张　撰
　　地形【总地　山】
　　伏羲立九部而民易理【易卦坤灵图葢九州之始也窦椟记云伏羲审地势定山川是】

　　神农世白阜图地形脉道【春秋元命苞注白阜为神农图畵地形通水之脉】神农度四海内东西九十万里南北八十一万里帝尧所治九州地二千四百三十万八千二百四顷其垦者九百一十万八千二十四顷夏禹所治四海内地东西二万八千里南北二万六千里出水者八千里受水者八千里【广雅】
　　黄帝受命风后受图割地布九州置十二图【周公城名録】黄帝立四监以治万国唐有九州舜置十二州有牧夏为九州牧殷周八命曰牧
　　九州十二域或系之北斗或系之二十八宿或系之五星雍主魁冀主枢青兖主机徐主权荆主衡梁主开阳豫主揺光此系之北斗者也星纪吴越枵齐娵訾衞降娄鲁大梁赵实沈晋鹑首秦鹑火周鹑尾楚寿星郑大火宋析木燕此系之二十八宿者也嵗星主齐吴荧惑主楚越镇星主王子太白主大臣辰星主燕赵代此系之五星者也【晋书】
　　昔在帝尧叶和万邦制八家为隣三隣为朋三朋为里五里为邑十邑为都十都为师州十有二师焉【上】禹东造絶迹西延积石南逾赤岸北过谷而徘乎昆仑察六扈青泉赤渊分入洞穴金匮玉符以镇川渎东至榑木日出九津青羌之野攅树之所防天之山鸟谷青山之鄕穷带方之地南至交趾孙濮续樠之域丹栗沸水之际南娭黄支之堵不死之望西过三危之阨巫山之下饮露之民竒肱三靣北至太正之谷夏海之穷祝栗之界禺强之里积冰积石之山未尝暇息【吴越春秋吕氏春秋】
　　汤问于夏革曰四海之外奚有革曰犹齐州也汤曰汝奚以寔之革曰朕东行至营人民犹是也问营之东复有营也西行至豳人民犹是也问豳之西复有豳也朕以是知四海四荒四极之不异是也【列子】
