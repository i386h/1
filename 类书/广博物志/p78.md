<!-- { "loadSidebar": true } -->
　　韩太傅为诸生时借相工五十钱与之俱入辟雍之中相辟雍弟子谁当贵者相工指倪寛曰彼生当贵秩至三公韩生谢遣相工通刺倪寛结胶漆之交尽筋力之敬寛尝甚病韩生养视如仆状恩深逾于骨肉后名闻于天下倪寛位至御史大夫州郡承防召请擢用举在本朝遂至太傅【上】
　　有龙渊者桓帝时善相人也于听音声尤妙二千石相者龙渊下牀賛之令长起侍賛之自六百石以下皆坐而言之先相张济当以财得三公济常依渊以观视有相见輙徃来之防解渎侯徃相到门渊曰公当有至相何忧病乎侯去渊谓济曰可厚事之济遂徃尽为偿债别以数百万修居置业桓帝崩无嗣解渎侯入为天子济遂至司空【项氏始学篇注】
　　赵壹以郡争致礼命十辟公府不就善相者相壹不过郡吏后果如其言【后汉书】
　　颍川荀攸钟繇相与亲善攸先亡子防繇经纪其门户欲嫁其妾与人书曰吾与公达曾共使朱建平相建平曰荀君虽少然当以后事付钟君吾时调之曰惟当嫁卿阿骛耳何意戏言遂騐于今欲阿骛使得善处追思建平之妙虽唐举许负无以加也【魏志】
　　孝武李太后本出微贱始简文帝为会稽王有三子继夭其后诸姬絶孕将十年乃令善相者遍相宫人时后在织坊中形长而色黑宫人皆谓之昆仑既至相者惊云此其人也而有虎厄帝召侍寝后数夣两龙枕膝日月入怀生孝武及会稽王道子旣登尊位服相者之验而怪有虎害且生所未见乃令人畵作虎因以手打虎戏便患手肿痛遂以疾而崩
　　梁宜丰侯修参军陈晃善相人修因法会将晃自随令相简文有天下否晃言简文九州骨成必践帝位而地部过弱非但王畿蹙侵兼恐不得善终【三国典畧】
　　后魏末有吴士至北间目盲而妙察声丞相嗣渤海王澄使试之闻刘桃枝之声曰当代贵王矦将相死于其手然譬如鹰犬为人所使耳闻赵道德之声曰亦贵人也闻太原公洋之声曰当为人主闻澄之声不动崔暹私搯之乃谬言亦国王也王曰我家羣奴犹当极贵况吾身乎后齐诸王大臣赐死多为桃枝之所拉杀焉而澄竟有兰京之祸洋受禅是为文宣王【上】
　　宣修容善许负之术【金楼子】
　　念贤字盖卢为儿童时在学中读书有善相者过学诸生竟诣之贤独不徃笑谓诸生曰男儿生死富贵在天也何遽相乎【周书】
　　相手板法出萧何或曰四皓初出殆不行世东方朔见而善之曰此非庸人所至魏司空陈长史见此书叹伏以示许士宗韦仲将管辂郭景纯以夜兼昼方得其妙理【初学记】
　　庾道愍精于相本手板时山阳王休祐屡以言语忤顔色以手板令道愍占之道愍曰此虽甚贵然令人多愆忤休祜以禇彦囘详宻求换其板他日彦囘侍明帝自称下官帝性多忌甚不恱休祜具以状言帝意乃释【南史】
　　许允善相印出为鎭北将军将拜以印不善使更刻之如此者三允曰印虽始成而已被辱问送印者果怀之而坠于厠【魏氏春秋　以下碁诸戏】
　　桀臣乌曺作赌博围棋季咸造胡靣子韩信作纸鸢汉武帝作猜拳鬬草刘向作弹碁【物原】
　　俗有围棋或言是兵法之类上者张置疏逺多得道而为胜中者务相遮絶要以争便求利下者守邉趋作罫白生于小地犹薛公之言黥布反也上计取足楚广道者也中计塞城皋遮要争利者也下计据长沙以临越此守邉趋作罫者也更始帝将相不能防衞而令罫中死碁皆生【桓谭新论】
　　杜陵杜夫子善奕碁为天下第一人或讥其费日夫子曰精其理者足以大裨圣教【西京杂记】
　　碁之无比者则谓之碁圣故严子卿马绥明于今有碁圣之名焉善刻削之尤巧者则谓之木圣故张衡马忠于今有木圣之名焉【抱朴子】
　　皇象字休明广陵江都人防工书时有张子并陈梁甫能书甫怅逋并恨峻象斟酌其间甚得其妙中国善书者不能及也严武字子卿卫尉畯再从子也围碁莫与为軰宋夀占梦十不失一曹不兴善画孙权使画屏风误落笔防素因就以作蝇既进御权以为生蝇举手弹之孤城郑妪能相人及范惇逹八人世皆称妙谓之八絶云【吴録】
　　祖纳字士言好奕碁王隐谓之曰禹惜寸隂不闻数碁对曰我亦防忧耳【晋书】
　　晋鸠摩罗什与人碁拾敌死子空处如龙鳯形【酉阳杂爼】魏子建为前军将军十年不调在洛闲暇与李韶李延寔颇奕碁时谓为耽好子建每曰碁于亷勇之际得之深矣且吾未为时用博奕可也及一临边事凡经五年不对局
　　梁国张恽字义元为郡吏入値太守围棋投札于地恽曰知府君患风取以支户太守辍棋令坐【晋阳秋】
　　宋文云天下五絶皆出钱塘杜道鞠弹碁范恱射楮欣逺模书禇围碁徐道度疗疾也
　　宋大明时琅琊王喜善碁第一品吴郡禇思庄会稽夏赤松第二品赤松思速善于大行思庄思迟巧于鬭碁【南史】
　　梁王瞻善棋工射饮酒弥日而精神朗赡武帝谓瞻有三术
　　梁武帝召一高僧入宫僧至而帝与大臣奕帝忽云杀却左右误以为命杀此僧遂牵出临刑问僧曰师道德既高何为至是僧曰帝之前身为蚓老僧鉏地误斫其头所以报也
　　羊保为黄门郎善奕碁碁品第三太祖亦好奕数蒙引见与太祖赌郡戏胜以补宣城太守【宋书】
　　宋明帝好围碁碁甚拙去格七八直物议共欺以为第三品与第一品王杭围碁依品赌戏杭饶借帝曰皇帝飞棋臣抗不能断帝终不觉以为信然【上】
　　魏甄琛举秀才入都颇以奕碁废业夜令苍头执烛或时睡顿则杖之奴曰郎君辞父母求仕宦若读书执烛所不敢辞今乃围棋日夜不息是岂向京之意乎琛怅然慙感遂诣许赤彪假书研习闻见日优
　　天子北入于邴与井公博三日而决【穆天子传】
　　古者乌曹作博以五木为子有枭卢雉犊为胜负之采【说文】武帝时郭舎人善投壶以竹为矢能激矢还一矢谓之骁【西京杂记】
　　投壶之礼近世愈精古者实以小豆为其矢之跃也今则唯欲其骁益多益喜乃有倚竿带狼壶豹尾龙首之名其尤妙者有莲花骁汝南周璝正之子会稽贺徽贺革之子并能一箭四十余骁贺又尝为小障置壶其外隔障投之无所失也至邺以来亦见广宁兰陵诸王有此校具举国遂无投得一骁者【顔氏家训】
　　魏时浮阳高光宗善摴蒱赵国季防序洛阳丘河奴并工握槊此葢胡戏近入中国云胡王有弟一人遇罪将杀之弟从狱中为此戏以上之意言孤则易死也世宗以后大盛于时曹植作长行局卽双陆也胡王作握槊亦双陆也【后魏李邵序】
　　双陆乃出天竺湼槃经名为波罗塞戏【类要】
　　梁时荆州掾属双陆赌金钱钱尽以金钱花相足鱼谓得花胜得钱【襍爼】
　　王少尝摴蒱公城子野舎及当权有人就求县此人尝以摴蒱戏得罪诘曰卿得钱会戏何用禄为答曰不审公城子野何所在黙然【南史】
　　有人乘马山行遥岫里有二老翁相对摴蒲遂下马以防拄地而观之自谓俄顷视其马鞭漼然已烂顾瞻其马鞍骸枯朽旣还至家无复亲属一恸而絶【异苑】
　　北齐祖珽字孝征以舎人事文襄王客至请买华林徧畧文襄多集书人一日一夜写毕退其本曰不须也珽以徧畧数帙质钱摴蒱文襄杖之四十【北史】
　　周武为象经隋文从容谓郎茂曰人主之所为感天地动鬼神而象经多乱法何以训人茂窃叹曰此言非常人所及
　　象戏周武帝所造而行碁有日月星辰之目与今所为不同【太平御览】
　　雍门周谓孟尝君燕则鬬象碁则战国事也【说苑　以下幻术】轩辕始制厌禳法汉武帝始用南越禁呪方京房始制娶嫁撒帐此厌禳法也
　　有诵呪者有墨字者有变指者皆可以役神御炁变化万物【关尹子】
　　丁侯不朝武王乃畵丁侯三旬射之丁侯病大剧使人卜之祟在周恐惧乃遣使者请之于武王愿举国为臣虏武王许之尚父谓使曰归矣吾已告诸神言丁侯前畔义今已遣人来降勿复过也比使者归丁侯病稍愈四夷闻之皆惧各以其职来贡【太公金匮】
　　周穆王西廵狩越昆仑下至弇山反还未及中国道有献工人名偃师穆王荐之问曰若有何能偃师曰臣唯命所试然臣已有所造愿王先观之穆王曰日以俱来吾为若俱观之翌日偃师谒见王王荐之曰若与偕来者何人邪对曰臣之所造能倡者穆王惊视之趋歩俯仰信人也巧夫顉其頥则歌合律捧其手则舞应节千变万化惟意所适王以为实人也与盛姬内御并观之技将终倡者瞬其目而招王之左右侍妾王大怒立欲诛偃师师大慑立剖防倡者以示王皆傅会革木胶漆白黑丹靑之所为王谛料之内则肝胆心肺脾肾肠胃外则筋骨肢节皮毛齿髪皆假物也而无不毕具者合会复如初见王试废其心则口不能言废其肝则目不能视废其肾则足不能歩穆王始悦而叹曰人之巧乃可与造物者同功乎诏贰车载之以归【列子】
　　王东廵大骑之谷诣春宵宫集诸方士僊术之要而螭鹄龙虵之类竒种凭空而出【拾遗记】
　　周灵王时有苌能招致神异王乃登防望云气蓊郁忽见二人乘云而至须髪皆黄非世俗之类也乘游龙飞鳯之辇驾以靑螭其衣皆绛缉毛羽也王即迎之上席时天下大旱地裂木燃一人先唱能为雪霜引气一喷则云起雪飞坐者皆凛然宫中池水坚氷可琢又设狐腋素裘紫罴文褥褥是西域所献也施于台上坐者皆温又有一人唱能使卽席为炎乃以指弹席上而暄风入室裘褥皆弃于台下时有容成子谏曰大王以天下为家而染异术使变夏改寒以诬百姓丈武周公之所不取也王乃踈苌而求正谏之士
　　南陲之南有扶娄之国其人善能机巧变化易形改服大则兴云起雾小则入于纎毫之中缀金玉毛羽为衣裳吐云喷火鼓腹则如雷霆之声或化为羣犀象狮子龙蛇火鸟之状或变为虎兕口中生人僃百戏之乐宛转屈曲于指掌间人形或长数分或复数寸神怪歘忽衒丽于时乐府皆传此伎至末代犹学焉俗谓之婆猴伎则扶娄之音讹替至今
　　沐胥之国来朝则身毒国之一名也有道术人名尸罗荷锡持瓶云发其国五年乃至燕都善衒惑之术于其指端出浮屠十层高三尺乃诸天神僊巧丽特绝人皆长五六分列幢葢鼓舞绕塔而行歌唱之音如眞人矣尸罗喷水为雰雾暗数里间俄而复吹为疾风雰雾乃止又吹指上浮图渐入云里又于左耳出靑龙右耳出白虎始出之时才一二寸稍至八九尺俄而风至云起郎以一手挥之卽龙虎皆入耳中又张口向日则见人乘雨葢驾螭鹄直入于口内复以手抑胸上而闻怀袖之中轰轰雷声更张口则见羽葢螭鹄相随口中而出尸罗常坐日中渐渐觉其形小或化为老叟或为婴儿倐忽而死香气盈室时有清风来吹之更生如向之形咒术衒惑神怪无穷【并上】
　　老成子学幻于尹文先生三年不告老成子请其过而求退尹文先生揖而进之于室屏左右而与之言曰昔老聃之徂西也顾而告予曰有生之气有形之状尽幻也造物之所始隂阳之所变者谓之生谓之死穷数达变因形移易者谓之化谓之幻造物者其巧妙其功深固难穷难终因形者其巧显其功浅故随起随灭知幻化之不异生死也始可与学幻矣吾与汝亦幻也奚须学哉老成子归用尹文先生之言深思三月遂能存亾自在憣校四时冬起雷夏造氷飞者走走者飞终身不着其术故世莫传焉【列子】
