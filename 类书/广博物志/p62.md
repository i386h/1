<!-- { "loadSidebar": true } -->
　　吴褚瑶字孔珽为乌伤令罢去单船而归故人太子中庶子羊道乞土宜瑶乃抽船上竹一竿与之曰东南之美惟竹箭最贞而有节幸堪岁寒羊道密令人视之舟中惟竹笠一枚芦席数领遂啓用瑶为昭信中郎【吴书】陈司空为邑宰所在幽闲独坐愁思幸赖游蚁以娯其意【应璩与曹昭伯牋】
　　钜鹿时苗为夀春令始之官乘防牛岁余生一犊及代留犊而去【魏略】
　　宋登字叔阳为汝隂令政教明能号称神父汝隂人配社祠之【上】
　　万亮为永康令严刻人惮之乃以桃木刻作亮身烧柴煑汤火炽桃人自鼎跳去【异苑】
　　滇阳令羊嗣贪而不治县功曹吏共逐嗣嗣饶须乃以嗣内羊阑中始兴太守尹虞闻之大怒手劒功曹【邓粲晋纪】陆云为浚仪令有见杀者主名不立云录其妻而无所问十许日遣出密令人随后谓曰其去不出十里当有男子之与语便缚至既而果然问之具服云与此妻通共杀其夫闻妻得出欲与语惮近县故逺相要于是一县称为神明【晋书】
　　袁甫字公胄自言能为剧县荀朂曰惟欲宰县不为台阁职何也甫曰人各有能有不能譬缯中之好莫过锦锦不可以为幍谷中之美莫过稻稻不可以为虀是以圣王使人必先以器茍非周材何能悉长黄霸驰名于州郡而息誉于京邑廷尉之材不为三公自昔然也朂善之除松滋令【上】
　　高爽经途谒晋陵令刘蒨之蒨之了不相接俄爽代为晋陵令蒨之迎赠甚厚爽受饷答书曰高晋陵自答人问所以曰刘蒨之自饷晋陵令耳何关爽事【南史】
　　乐法才为建康令不受俸秩比去将至百金悬曹启输台库武帝嘉之曰居职若斯可谓百城表矣【梁书】
　　顾宪之字士思元徽中为建康令清俭彊力为政甚得人和故都下饮酒者醇旨辄号为顾建康谓其清且美焉【南史】
　　傅琰字秀珪为武康令迁山隂令并着能名二县皆谓之傅圣
　　范岫字懋宾所居官恒以廉洁著称为长城令时有梓材巾箱至数十年经贵遂不改易在晋陵惟作牙管笔一双犹以为费
　　傅翽为呉令往别建康令孙廉廉问曰闻丈人发奸摘伏惠化如神何以致此答曰无他也惟勤而清清则宪纲自行勤则事无不理
　　傅翽为官有能名时临淮刘明亦有吏能歴山隂建康令政尝为天下第一终于司晨卿后翽又代明为山隂令问明曰愿以旧政告新令尹答曰我有竒术卿家谱所不载临别当相示既而曰作县令惟日食一升饭而莫饮酒此第一策也
　　张融出为封溪令广越嶂险獠贼执张将杀食之张神色不动方作洛生咏
　　沈瓒之呉兴武康人为丹徒令性疎直在县自以清廉不事左右浸润日至遂锁系尚方叹曰一见天子足矣上召问曰复欲何陈答曰臣坐清所以获罪上曰清复何获罪曰无以承奉要人上曰要人为谁瓒之以手板四面指曰此赤衣诸贤皆是若臣得更鸣必令清誉日至上知其无罪重除丹徒令入县界吏人之曰我今重来当以人肝代米不然清名不立【并上】
　　贵乡馆陶人争请以魏徳深为长诏遣断从贵乡贵乡吏人歌呼满道互相称庆馆陶众庶合境悲泣因徙而居者数百家
　　苏威荐房恭懿授新丰令为三辅之最上呼至榻前访以理人之术【隋书】
　　黄穆字子敬安成人也为郡主簿太守荆寓举穆孝廉乃荐让殷仲才寓不听遂懐板入见寓曰若仲才者六选之首也而穆先之适足以兴谤议便投板于内寓知不可移遂从之【周斐汝南先贤传】
　　冯良年二十为尉举檄书迎督邮即路慨然耻在厮役因毁车杀马裂衣冠遁至犍为从姜抚学妻子求索踪迹断絶后见草中有败车死马衣裳朽腐以为虎狼盗贼所害发丧制服十许年乃还乡里【后汉书　范史云事稍类此入神部】汉雍仲子进南海香物拜为洛阳尉时谓之香尉【述异】








　　广博物志卷十七
<子部,类书类,广博物志>
　　钦定四库全书
　　广博物志卷十八
　　明　董斯张　撰
　　人伦一【总论人　君臣　孝子　贤子　诫子】
　　三月微的而后能见七月生齿而后能食期年髑就而后能行三秊脑合而后能言十六精通而后能施化男八月生齿八岁而龆齿女七月生齿七岁而齓齿【韩诗外传】一月而膏二月而胅三月而胎四月而肌五月而筋六月而骨七月而成八月而动九月而躁十月而生【淮南子】人皇之后有五姓四姓七姓十二姓纪则姓疑起于此【通厯记】
　　三代之前姓氏分而为二男子称氏妇人称姓氏以别贵贱贵者有氏贱者有名无氏姓所以别婚姻故有同姓异姓庻姓之别三代之后姓氏合而为一皆所以别婚姻而以地望明贵贱【郑樵氏族畧】
　　谱谍之不修也久矣自晋东渡五胡乱中原衣冠离散而致然也夫京房之先李姓也牛之先辽姓也踈之后乃为束民之后乃为氏元魏据洛诸虏喜中原之姓而冐之者益众则谱不可以不知也【麈史】
　　昔侯霸之子孙称其祖父曰家公陈思王称其父曰家父母曰家母潘尼称其祖曰家祖古人之所行今人之所笑也今南北风俗言其祖及二亲无云家者田里猥人方有此言尔凡与人言言已世父以次第称之不云家者以尊于父不敢家也凡言姑姊妹女子已嫁则以夫氏称之在室则以次第称之言礼成他族不得云家也子孙不得称家者轻畧之也蔡邕书集呼其姑女为家姑家姊班固书集亦云家孙今并不行也凡与人言称彼祖父母世父母父母及长姑皆加尊字自叔父母以下则加贤字尊卑之差也王羲之书称彼之母与自称已母同不云尊字今所非也【顔氏家训】
　　昔尧赐稷姓姬赐禹姓姒氏曰有夏伯夷为姜氏曰有吕下及三代官有世功则有官族邑亦如之后世微末因是以为姓则不能改也故或传本姓或氏号邑諡或氏于爵或氏于志若夫五帝三王之世所谓号也文武昭景成宣戴桓所谓諡也齐鲁呉楚秦晋燕赵所谓国也王氏侯氏王孙公孙所谓爵也司马司徒中行下军所谓官也伯有孟孙子服叔子所谓字也巫氏匠氏陶氏所谓事也东门西门南宫东郭北郭所谓居也三乌五鹿青牛白马所谓志也凡厥姓氏皆出属而不可胜纪也【濳夫论】
　　父之考为王父父之妣为王母孙之子为来孙来孙之子为晜孙晜孙之子为云孙王父之姊妺为王姑母之考为外王父母之姊妹为从母妻之父为外舅妻之母为外姑姊妹之子曰出出之子为离孙侄之子为归孙妇称夫之父母曰君舅君姑谓夫之庶母曰少姑夫之兄为兄公夫之姊为女公夫之女弟为女妹壻之父为姻妇之父为婚同门壻为亚【尔雅】
　　爸【歩可切】父也【子我切】母也娋孟姉也□【音谓】妹也父榘也母牧也兄况也弟悌也子敬也孙顺也男任也女和也【广雅】
　　亲衬也言相隐衬也属续也恩相连续也父甫也始生己也母冐也含生己也祖祚也祚物先也又谓之王父王也家中所归暀也王母亦如之曾祖从下推上祖位转增益也髙祖髙臯也最在上臯韬诸下也兄荒也荒大也故青徐人谓兄为荒也弟弟也相次第而上也子孳也相生蕃孳也孙逊也逊遁在后生也曽孙义如曾祖也孙悬也上悬于高祖最在下也孙之子曰来孙此在无服之外其意踈逺呼之乃来也来孙之子曰昆孙昆贯也恩情转逺以礼贯连之耳昆孙之子曰仍孙以礼仍有之耳恩意实逺也仍孙之子曰云孙言去已逺如浮云也皆为早娶晩死寿考者言也父之兄曰世父言为嫡统继世也又曰伯父伯把也把持家政也父之弟曰仲父仲中也位在中也仲父之弟曰叔父叔少也叔之弟曰季父季癸也甲乙之次癸最在下季亦然也父之世叔父母曰从祖父母言从己亲祖别而下也亦言随从己祖以为名也父之姊妹曰姑姑故也言于己为久故之人也姊积也犹日始出积时多而明也妹昧也犹日始入历时少尙昩也姑谓兄弟之女为侄侄迭也共行事夫更迭进御也夫之父曰舅舅久也久老称也夫之母曰姑亦言故也母之兄弟曰舅亦如之也妻之父曰外舅母曰外姑言妻从外来谓至己家为归故反以此义称之夫妻匹敌之义也妻之昆弟子曰外甥其姊妹女既来归己内为妻故其男所生为外也甥者生也他姓子本生于外不得如其女来在己内也姊妹之子曰出出嫁于异姓而生之也出之子曰离孙言逺离己也侄之子曰归孙妇人谓嫁曰归侄子列故其所生为孙也妻之姊妹曰娣娣弟也言与己妻相长弟也母之姊妹曰姨亦如之礼谓之从母为娣而来则从母列也故虽不来犹以此名之也姊妹互相谓夫曰私言于其夫兄弟之中此人与己姊妹有恩私也舅谓姊妹之子曰甥甥亦生也出配他男而生故其制字男旁作生也妾谓夫之嫡妻曰女君夫为男君故名其妻曰女君也嫂叟也叟老者称也叟缩也人及物老皆缩小于旧也叔少也幼者称也叔亦俶也见嫂俶然却也夫之兄曰公公君也君尊称也俗间曰兄章章灼也章灼敬奉之也又曰兄忪是已所敬见之怔忡自肃齐也俗或谓舅曰章又曰忪亦如之也少妇谓长妇曰姒言其先来已所当法似也长妇谓少妇曰娣娣弟也已后来也或曰先后以来先后言之也青徐人谓长妇曰稙长禾苖先生者曰稙取名于此也荆豫人谓长妇曰熟熟祝也祝始也两壻相谓曰亚言一人取姊一人取妹相亚次也又并来至女氏门姊夫在前妹夫在后亦相亚而相倚共成其礼也又曰友壻言相亲友也妇之父曰婚言壻亲迎用昏又恒以昬夜成礼也壻之父曰姻姻因也女徃因媒也天子之妃曰后后后也言在后不敢以副言也诸侯之妃曰夫人夫扶也扶助其君也卿之妃曰内子子女子也在闺门之内治家也大夫之妃曰命妇妇服也服家事也夫受命于朝妻受命于家也士庶人曰妻妻齐也夫贱不足以尊称故齐等言也天子妾有嫔嫔宾也诸妾之中见宾敬也妾接也以贱见接幸也侄娣曰媵媵承事嫡也【释名】
　　河间献王问温城董君曰孝经曰夫孝天之经地之义何谓也对曰天有五行木火土金水是也木生火火生土土生金金生水水为冬金为秋土为季夏火为夏木为春春主生夏主长季夏主养秋主收冬主藏是故父之所生其子长之父之所长其子养之父之所养其子成之诸父所为其子皆奉承而续行之不敢不致如父之意尽为人之道也由此观之父授之子受之乃天之道也故曰天之经也王曰善哉愿闻地之义对曰地出云为雨起气为风地不敢有其功名必上之于天命故曰天风天雨也莫曰地风地雨也勤劳在地名归于天非至有义其孰能行此故下事上如地事天也可谓大忠矣土者火之子也五行莫贵于土土之于四时无所命者不与火分功名木名春火名夏金名秋水名冬忠臣之义孝子之行取之土土者五行最贵者也其义不可以加矣五声莫贵于宫五味莫贵于五色莫贵于黄此谓孝者地之义也王曰善哉【董子】
