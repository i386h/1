<!-- { "loadSidebar": true } -->
　　夏桀之时主闇晦而不明道澜漫而不修弃捐五帝之恩刑推蹶三王之法籍是以至德灭而不帝道揜而不兴举事戾苍天发号逆四时春秋缩其和天地除其德仁君处位而不安大夫隐道而不言羣臣凖上意而懐当疏骨肉而自容邪人参耦比周而隂谋居君臣父子之间而竞戴骄主而像其意乱人以成其事是故君臣乖而不亲骨肉疏而不附植社槁而裂容台振而掩覆犬羣嘷而入渊豕衔蓐而席澳美人挐首墨面而不容曼声吞炭内闭而不歌防不尽其哀猎不听其乐西姥折胜黄神啸吟飞鸟铩翼走兽废脚山无峻榦泽无洼水狐狸首穴马牛放失田无立禾路无莎薠金积折亷璧袭无理【金气积聚折其锋亷也璧文袭重言用之烦数皆钝无复文理也】磬无腹蓍防日施【淮南子】
　　桀死于亭山纣县于赤斾【荀子○又淮南子云桀囚焦门纣居宣室】
　　女华者桀之所爱也汤事之以千金曲逆者桀之所善也汤事之以千金内则有女华之隂外则有曲逆之阳隂阳之议合而得成其天子此汤之隂谋也【管子】
　　汤以薄武王以滈【薄亳同滈镐同荀子】
　　汤之治天下也得庆誧伊尹湟里且东门虚南门蝡西门疵北门侧得七大夫佐以治天下【鬻子】
　　成汤大圣覩野鱼而有猎逐之失【蜀书】
　　昔汤系于夏台伊尹不离其侧文王囚于石室太公不弃其国【吴越春秋】
　　汤献牛荆之伯之伯者荆州之君也汤行仁义敬鬼神天下皆一心归之当是时天下未从也汤于是乃餙牺牛以事荆伯乃媿然曰失事圣人礼乃委其诚心此谓汤献牛荆之伯也【越絶书】
　　汤思贤梦见有人负鼎抱爼对已而笑寤而占曰鼎为和味爼者割截天下岂有大为吾宰者哉初力牧之后曰伊挚耕于有莘之野汤闻以币聘有莘之君留而不进汤乃求婚于有莘之君遂嫁女于汤以挚为媵臣至亳乃负防抱爼见汤也【世纪】
　　伊尹耕于有莘之野王驰徃见之彭氏子諌曰伊尹贱人可徒致之君无辱车乘王曰夫一草之木可已天子病者天子犹欣喜食之子诚不欲药人病也遂黜彭氏之子【刘縚先圣本纪】
　　成汤将放桀自处于中野士民闻汤在野皆委货扶老携防奔国中虚桀请汤曰国所以为国者以有家家所以为家者以有人也今国无家家无人矣君有人国君之有也汤曰否昔大帝作道明教士民今君王灭道残政士民惑矣吾为王明之士民复致于桀桀与其属五百人南徙千里止于不齐民徃奔汤于中野桀复请汤国君之有也汤曰否我为君王明之士民复重请之桀与其属五百人徙于鲁鲁士民复奔汤桀又曰国君之有也吾则外人我将去之汤曰此君王之士也君王之民也委之何为汤不能止桀汤曰欲从者从君桀与其属五百人去汤放桀而复薄三千诸侯大防汤退再拜从诸侯之位汤曰天下非一家之有也有道者之有也故天下者唯有道者理之唯有道者纪之唯有道者宜久处之汤以此让三千诸侯莫敢即位然后汤即天子之位【竹书纪年】
　　汤将奉天命放桀梦及天而舓之【宋志】
　　大荒西经云成汤伐夏桀于章山克之注章山名大沙或云沙丘
　　汤入夏付国于文祀西伯之殷委国于二老【吴越春秋】京房易载汤戒妹之辞曰无以天子之尊而乘诸侯无以天下之富而骄诸侯隂之从阳女之顺夫本天地之义也徃事尔夫必以义理
　　殷家质直故以生日名子尚书言太甲帝乙武丁是也不以子丑名者何也曰甲乙者榦也子丑者枝也榦者本本实故以甲乙为名也【白虎通】
　　伊尹之始终书叙备矣陆士衡豪士赋序伊生死抱明允以婴戮葢惑于汲冡纪年之妄説也皇甫谧云伊尹百有余嵗应劭云周公年九十九王充论衡云召公百八十故赵岐注孟子云夀若召公
　　纣甞以六月猎于西土民諌曰六月天务覆施地务长养今盛夏发民逐禽而元元悬于野君践一日之苖而民百日不食天子失道后必无福纣以为妖言而诛之后数日天暴风雨发屋折树【太公金匮○比干作秼马金阙歌】
　　周文王之时莅国八年嵗六月文王寝疾五日而地动东西南北不出国郊有司皆曰臣闻地之动也人主也今者君王寝疾五日而地动四面不出国郊羣臣皆恐请移之文王曰柰何其移之也对曰兴事动众以増国城其可移之乎文王曰不可夫天之道见妖是以罚有罪也我必有罪故此罚我也今又专兴事动众以増国城是重吾罪也不可以之昌也请改行重善移之其可以免乎于是遂谨其礼节袟皮革以交诸侯饰其辞令币帛以礼俊士颁其爵列等级田畴以赏有功遂与羣臣行此无防何而疾止【韩诗外传】
　　辛甲事纣七十五諌不听而去召公与语贤之告文王亲自迎之以为公卿封于长子【刘向别録】
　　文王语太子发曰吾厚德而广惠不为骄侈不为防靡童牛不服童马不驰万物不失其性【周书】
　　文王观于臧见一丈夫钓而其钓莫钓非持其钓有钓者也常钓也文王欲举而授之政而恐大臣父兄之弗安也欲终而释之而不忍百姓之无天也于是旦而属之大夫曰昔者寡人梦见良人黒色而乘驳马而偏朱蹄号曰寓而政于臧丈人庶防乎民有瘳乎诸大夫蹙然曰先君王也文王曰然则卜之诸大夫曰先君之命王其无他又何卜焉遂迎臧丈人而授之政典法无更偏令无出三年文王观于国则列士壊植散羣长官者不成德螤斛不敢入于四境列士壊植散羣则尚同也长官者不成德则同务也螤斛不敢入于四境则诸侯无二心也文王于是焉以为太师北靣而问曰政可以及天下乎臧丈人昧然而不应泛然而辞朝令而夜遁终身无闻【庄子】
　　王将猎史编卜之曰将大获非熊非罴天遣大师以佐昌臣太祖史畴为禹卜畋得臯陶其兆类此至于磻溪之水吕尚钓于涯王下趋拜曰望公七年乃今见光景于斯尚立变名答曰望钓得玉璜其文要曰姬受命昌来提撰尔洛钤报在齐尚出游见赤人自洛出授尚书命曰召佐昌者子【竹书纪年　又列仙传云吕尚者冀州人也生而内智避纣之乱隐于辽东四十年西适周匿于南山钓于磻溪三年不获鱼比闾皆曰可已矣尚曰非尔所及也已而果得兵钤于鱼腹中文王梦得圣人闻尚遂载而归至武王伐纣尚作隂谋百余篇服泽芝地髓且二百年而告亡有难而不葬后子伋葬之无尸唯有玉钤六篇在棺中云○又説苑云吕望年七十钓于渭渚三日三夜鱼无食者望即忿脱其衣冠上有农人者古之异人谓望曰子姑复钓必细其纶芳其饵徐徐而投无令鱼骇望如其言初下得鲋次得鲤刺鱼腹得书书文曰吕望封于齐望知其异】
　　吕望钓于渭濵西伯再拜望钓不辍西伯拜不止望箕踞笑曰汝何为来哉西伯曰殷政荒矣生民荼矣愚将拯之思得贤士望曰殷政自荒生民自荼胡与于汝汝胡垢予为西伯曰夫圣人不藏用以独善于己必尽智以兼济万物岂无是耶望曰夫人与鸟兽昆虫共浮于天地中一炁而已犹乎天下城郭屋舎皆峙于空虚者也尽壊城郭屋舎其空常空若尽杀人及鸟兽昆虫其炁常炁殷政何能荒邪生民何谓荼耶虽然城郭屋舎不必壊生民已形不必杀予将拯之矣乃许西伯同载而归【无能子】
　　文王断虞芮之讼诸侯归之改称元年【武成正义】
　　文王十五而生武王非法也【淮南子】
　　帝乙以义故囚文王以仁故拘【潜夫论】
　　文王智而好问故圣武王勇而好问故胜【淮南子】
　　文王诛四武王诛二【荀子】
　　纣为无道左强在侧【左强纣之防臣】太公并世故武王之功立【淮南子】
　　文王见詈于玉门顔色不变而武王擒纣于牧野【韩子】纣作梏数千睨诸侯之不谄已者杖而梏之文王桎梏于羑里七年而后得免及武王克殷既定令殷之民投撤桎梏而流之于河民输梏者以手撤之弗敢坠也跪之入水弗敢投也曰昔者文王鬻常拥此故爱思文王犹敬其梏况守其法教乎【贾子】
　　武王至殷郊系堕五人御于前莫肯为之曰吾所以事君者非系也武王左释白羽右释黄钺勉而自为系孔子闻之曰此五人者之所以为王者佐也不肖主之所弗安也【吕氏春秋　韩非子作文王又作晋文公】
　　武王伐纣到于邢丘楯折为三天雨三日不休武王心惧召太公而问曰意者纣未可伐乎太公对曰不然折为三者军当分为三也天雨三日不休欲洒吾兵也武王曰然何若矣太公曰爱其人及屋上乌恶其有人者憎其骨余咸刘厥敌靡使有余武王曰于戏天下未定也周公趋而进曰不然使各度其宅而佃其田无获旧新百姓有过在予一人武王曰于戏天下已定矣乃修武勒兵于更名邢丘曰懐曰修武行克纣于牧之野【韩诗外传】
　　武王克商将度邑自鹿丘而叹【周书】
　　武王伐纣过隧斩岸过水折舟过谷发梁过山焚莱示民无返志也至于有戎之隧大风折斾散宜生諌曰此其妖欤武王曰非也天落兵也风霁而乘天大雨水平地而啬散宜生又諌曰此其妖欤武王曰非也天洒兵也卜而熸散宜生又諌曰此其妖欤武王曰不利以祷祠利以击众是熸之已故武王顺天地犯三妖而禽纣于牧野其所独见者精也【説苑】
　　武王之伐纣也东靣而迎太嵗至汜而汜至懐而懐至共头而山隧霍叔惧曰出三日而五灾至无乃不可乎周公曰刳比干而囚箕子夫又恶有不可焉遂选马而进朝食于戚暮宿于甘泉厌旦于牧之野遂乘殷人而进诛纣【荀子】
　　武王伐纣太公隂谋食小儿以丹令身纯赤长大教言殷亡殷民见儿身赤以为天神及言殷亡皆谓商灭兵至牧野晨举脂烛奸谋惑民权掩不备周之所讳也【隂谋】河南有钩陈垒相传武王伐纣八百诸侯所防处【水经注】武王率兵车以伐纣纣虎旅百万阵于商郊起自黄鸟至于赤斧三军之士莫不失色【鬻子】
　　武王伐纣战于牧野纣之卒辐分车瓦裂甲如解下【书大传】
　　纣将与武王战纣陈其卒左翼右翼鼓之不进皆还其刅顾以乡纣也纣走还于寝庙之上身鬬而死左右弗肯助也纣之官卫以纣之躯弃之玉门之外民之观者皆进蹴之蹈其腹蹶其肾践其肺履其肝周武王乃使人帷而守之民之观者攓帷而入提掷之者犹未肯止【贾子】
　　武王大败殷人上堂见玉曰谁之玉也曰诸侯之玉即取而归之于诸侯天下闻之曰武王亷于财矣入室见女曰谁之女也曰诸侯之女也即取而归之于诸侯天下闻之曰武王廉于色也【説苑】
　　武王入殷闻殷有长者武王徃见之而问殷之所以亡殷长者对曰王欲知之则请以日中为期武王与周公旦明日早要期则弗得也武王怪之周公曰吾已知之矣此君子也既不能其主又以其恶告王不忍为也若夫期而不当言而不信此殷之所以亡也已以此告王矣【吕氏春秋】
　　商容及殷民观周军之入见毕公至殷民曰是吾新君也容曰非也视其为人严乎将有急色故君子临事而惧见太公至民曰是吾新君也容曰非也视其为人虎据而鹰趾当敌将众威怒自倍见利即前不顾其后故君子临众果于进退周公至民曰是吾新君也容曰非也视其为人忻忻休休志在除贼是非天子则周之相国也故圣人临众知之见武王民曰是吾新君也容曰然圣人为海内除纣恶见恶不怒见善不喜顔色相副是以知之
