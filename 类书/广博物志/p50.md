<!-- { "loadSidebar": true } -->
　　武王伐纣都洛邑未成隂寒雨雪十余日深丈余甲子平旦不知何五丈夫乗五车从两骑止门外欲谒武王武王将不出见大公曰不可雪深丈余而车骑无迹恐是圣人王使太师尚父谢五大夫曰賔幸临之失不先问方修法服太师尚父使人持一器粥出进五车两骑曰大夫在内方对天子天寒故进热粥以御寒未知长幼从何起两骑曰先进东海君次河伯风伯雨师粥既毕使者具以告尚父尚父告武王曰客可见矣武王曰诸神各有名乎师尚父曰南海神名祝融北海神名防东海神名勾芒西海神名蓐收河伯名冯修请使谒者各以其名召之武王乃于殿上谒者于殿下门外引祝融进五神皆惊相视而叹祝融拜武王王曰天隂乃逺来何以教之神曰王伐殷立周谨来受命愿勅风伯雨师各使奉其职武王曰予歳时亦无废礼焉【太公金匮】武王问太公曰天下神来甚众恐有试者何以待之太公曰请树槐于王门内有益者入无益者距之【上】天子西征鹜行至于阳纡之山河伯无夷之所都居【穆天子传】
　　关中有金鱼神周平王时十旬不雨祭此神俄生涌泉鱼跃降雨【述异记】
　　儒家之徒董无心墨家之徒躔子相见讲道躔子称墨家右鬼神是引秦缪公有明徳上帝赐之九年董子难以尧舜不赐年桀纣不夭死而秦穆晋文言之夫谬者误乱之名文者徳惠之表有误乱之行天赐之年有徳惠之操天夺其命乎【论衡】
　　虢公梦在庙有神人面白毛虎爪执钺立于西阿公惧而走神曰无走帝命曰使晋袭于尔门公拜稽首觉召史嚚占之对曰如君之言则蓐收也天之刑神也天事官成公使囚之且使国人贺梦舟之侨告其诸侯曰众谓虢亡不乆吾今乃知之君不度而贺大国之袭于己何瘳吾闻之曰大国道小国袭焉曰报小国傲大国袭焉曰诛民疾君之侈也是以遂于逆命今嘉其梦侈心展是天夺之鉴而益其疾民疾其态天又诳之大国来诛出令而逆宗国既卑诸侯逺己内外无亲其谁云救之吾不忍族也将行以其族适晋六年虢乃亡【国语】晋平公至浍上见人乗白骖八驷以来有狸身而狐尾去其车而随公之车公问师旷师旷曰狸身而狐尾其名曰首阳之神饮酒于霍泰山而归其逢君于浍乎君其有喜焉【古文琐语】
　　晋侯有疾郑伯使公孙侨如晋聘且问疾叔向问焉曰寡君之疾病卜人曰实沉台骀为祟史莫之知敢问此何神也子产曰昔髙辛氏有二子伯曰阏伯季曰实沈居于旷林不相能也日寻干戈以相征讨后帝不臧迁阏伯于商丘主辰商人是因故辰为商星迁实沈于大夏主参唐人是因以服事夏商其季世曰唐叔虞当武王邑姜方震大叔梦帝谓己余命而子曰虞将与之唐属诸参而蕃育其子孙及生有文在其手曰虞遂以命之及成王灭唐而封大叔焉故参为晋星由是观之则实沈参神也昔金天氏有裔子曰为防师生允格台骀台骀能业其官宣汾洮障大泽以处犬原帝用嘉之封诸汾州沈姒蓐黄实守其祀今晋主汾而灭之矣由是观之则台骀汾神也【左传】
　　郑子产聘于晋晋侯有疾韩宣子逆客私焉曰寡君寝疾于今三月矣并走羣望有加而无瘳今梦黄入于寝门其何厉鬼也对曰以君之明子为大政其何厉之有昔尧殛鲧于羽山其神化为黄以入于羽渊实为夏郊三代祀之晋为盟主其或者未之祀也乎韩子祀夏郊晋侯有间赐子产莒之二方鼎【上】
　　齐景公伐宋过泰山梦见二人怒公恐谓泰山之神晏子以宋祖汤与伊尹为言其状汤姿容多髭须伊尹黒而短即此梦也景公进军不听车毂毁公恐乃散军不伐宋【物异志　晏子云汤质晳而长顔以髯兊上丰下倨身而声伊尹黒而短蓬而髯丰上兊下偻身而下声　又璅语作盘庚伊尹云盘庚长九尺余大下小上白而髯好仰而声上】
　　郑缪公昼日处庙有神人面鸟身素服面状方正缪公大惧神曰无惧帝厚汝明徳使锡汝夀十年使若国昌公问神名曰予为勾芒也【墨子】
　　孔子生夜有二苍龙自天而下来附征在之房因梦而生孔子有二神女擎香露于空中而来以沐浴征在又有五老列于征在之庭则五星之精也【拾遗记】
　　孔子母征在游大冢之坡睡梦黒帝使请与己交语曰女乳必于空桑之中【春秋孔演图】
　　项槖鲁人十嵗而亡时人尸而祝之号小儿神【图经】孟子生时其母梦神人乗云自泰山来将止于峄母疑视乆之忽片云坠而寤时闾巷皆见有五色云覆孟子之居焉
　　屈原以忠见斥隠于沅湘披蓁茹草混同禽兽采栢实以和桂膏用养心神被王逼逐乃赴清泠之水楚人思慕谓之水仙其神游于天河精灵时降湘浦楚人为之立祠【拾遗记】
　　昔秦汉二代大兴祈祷所祭太乙神陈寳八仙之属动用牛羊谷帛钱费亿万了无所益况于匹夫徳之不备体之不养而欲以三牲酒肴祝愿鬼神以索延年惑亦甚矣【抱朴子】
　　秦时丹阳县湖侧有梅姑庙生时有道术能着履行水上后负道法夫怒杀之投尸于水乃随波漂流至今庙处巫人常令殡殓不须坟塟即时有方头漆棺在祠堂下晦望之日时见雾中暧然有着履形庙左右不得取鱼射猎輙有迷径溺没之患巫云姑既伤死所以恶见残杀【法苑珠林】
　　秦始皇作石桥欲过海观日所出处云时有神能驱石下海阳城十一山今尽起立嶷嶷东倾如相随形状又云石去不速神人輙鞭之皆流血石莫不悉赤至今犹尔秦皇于海中作石桥或云海神为之竪柱始皇感其惠乃通敬于神求与相见神云我形丑约莫图我形当与帝防始皇乃从石桥入三十里与神相见帝左右有巧者潜以脚画神怒曰帝负约可速去始皇即转马前脚犹立后脚随崩仅得登岸【三齐要防】
　　秦始皇与神女游忤其防唾之生疮始皇怖谢乃为出温汤洗除【辛氏三秦记】
　　武帝时迷于鬼神尤信越巫董仲舒数以为言武帝欲验其道令巫诅仲舒仲舒朝服南面诵咏经论不能伤害而巫者忽死【风俗通】
　　汉武帝在甘泉宫有玉女降常与帝围棋帝乃逼之玉女因唾帝面而去遂病疮经年汉书云避暑甘泉宫此其时也【幽明録】
　　汉武帝宴于未央方噉黍忽闻人语云老臣冒死自诉不见其形寻覔良乆梁上见一老翁长八九寸面目頳须发皓白拄杖偻步笃老之极帝问曰叟姓字何居在何处何所病苦而来诉朕翁縁柱而下放杖稽首嘿而不言因仰头视屋俯指帝脚忽然不见帝骇愕不知何等乃曰东方朔必识之于是召方朔以告朔曰其名为藻水木之精夏巢幽林冬潜深河陛下顷日频兴造宫室斩伐其居故来诉耳仰头看屋而复俯指陛下脚者足也愿陛下宫室足于此帝感之既而息役幸瓠子河闻水底有弦歌声前梁上翁及年少数人绛衣素带缨佩甚鲜皆长八九寸有一人长尺余凌波而出衣不霑濡或有挟乐器者帝方食为之彻膳命列坐于食案前帝问曰闻水底乐奏为是君耶老翁对曰老臣前昩死归诉幸防陛下天地之施即息斧斤得全其居不胜欢喜故私相庆乐耳帝曰可得奏乐否曰故赍乐来安敢不奏长人便弦而歌歌曰天地徳兮垂至仁愍幽魄兮停斧斤保窟宅兮庇微身愿天子兮夀万春歌声大小无异于人清彻绕越梁栋又二人鸣管抚节调契声谐帝欢悦举觞竝劝曰不徳不足当雅贶老翁等并起拜受爵各饮数升不醉献帝一紫螺殻中有物状如牛脂帝问曰朕闇无以识此物曰东方生知之耳帝曰可更以珍异见贻老翁顾命取洞穴之寳一人受命下没渊底倐忽还到得一大珠径数寸明耀絶世帝甚爱翫翁等忽然而隠帝问朔紫螺殻中何物朔曰是蛟龙髓以傅面令人好顔色又女子在孕产之必易防后宫产难者试之殊有神效帝以脂涂面便悦泽又曰何以此珠名洞穴珠朔曰河底有一穴深数百丈中有赤蚌蚌生珠故以名焉帝既深叹此事又服朔之竒识【上】蜀有回复水江神尝流杀人文翁为守祠之劝酒不尽拔剑击之遂不为害【水经注】
　　初宣帝时隂子方者至孝有仁恩腊日晨炊而灶神形见子方再拜受庆家有黄羊因以祀之自是暴冨【后汉书】文选注引王褒碧鸡颂曰持节使者王褒谨拜南崖敬移金精神马缥碧之鸡【云　云】归来归来汉徳无疆广乎唐虞泽配三皇黄龙见兮白虎仁归来归来可以为伦归来翔兮何事南荒
　　茂陵富人袁广汉藏镪巨万家僮八九百人于北邙山下筑园东西四里南北五里激流水注其内搆石为山髙十余丈连延数里养白鹦鹉紫鸳鸯牦牛青兕竒禽怪兽委积其间移沙为洲屿激水为波潮其中置江鸥海鹤孕雏产鷇延漫林池竒树异草靡不具植屋皆徘徊连属重阁修廊行之移晷不能徧也所亲或以僣侈戒之广汉傲然不从其家常祀太一神一夕假寐忽见神告之曰不即敛戢且祸及既觉终不能从后竟被诛【西京杂记】
　　习郁为侍中时从光武幸黎丘与帝通梦见苏山神光武嘉之拜大鸿胪録其前后功封襄阳侯使立苏岭祠刻二石鹿侠神道百姓谓之鹿门庙或呼苏岭山为鹿门山【防阳耆旧传】
　　汉朱遵仕郡功曹公孙述僣号遵拥郡人不伏述攻之乃以兵拒述埋车绊马而战死光武追赠辅汉将军吴汉表为置祠一曰遵失首退至此地绊马讫以手摸头始知失首于是士人感而义之乃为置祠号为健儿庙后改勇士庙【新汉县图记】
　　第五公诛除妖道而既夀且贵宋庐江罢除山祭而福禄永终文翁破水灵之庙而身吉民安魏武禁淫祀之俗而洪庆来格【抱朴于】
　　汝南鲖阳有于田得麏者其主未徃取也商车十余乗经泽中行望见此麏着绳因持去持一鲍鱼置其处有顷其主徃不见所得麏反见鲍鱼泽中非人道路怪其如是大以为神转相告语治病求福多有效騐因为起祠舍众巫数十帏帐钟鼔方数百里皆来祷祀号鲍君神其后数年鲍鱼主来歴祠下寻问其故曰此我鱼也当有何神上堂取之遂从此壊【风俗通　李君事同不重録】
　　范丹少为尉从佐使檄谒督邮丹有志节自恚为厮役小吏及于陈留大泽中杀所乗马捐弃官帻诈逢劫者有神下其家曰我范史云也为劫人所杀疾取我衣于陈留大泽中家取得一帻丹遂之南郡转入三辅从英贤游学十三年乃归家人不复识焉陈留人高其志行及殁号为贞节先生【搜神记】
　　汉时泰山黄原平旦开门忽见一青犬在门外伏守备如家养原绁犬随隣里猎日垂夕见一鹿便放犬犬行甚迟原絶力逐终不及行数里至一穴入百余步忽有平衢槐栁列植垣墙回匝原随犬入门列房可有数十间皆女予姿容妍媚衣裳鲜丽或抚琴瑟或执博碁至北阁有三间屋二人侍直若有所伺见原相视而笑云此青犬所引至妙音婿也一人留一人入阁须臾有四婢出称太真夫人白黄郎有一女年已弱笄防数应为君妇既暮引原入内有南向堂堂前有池池中有台台四角有径尺穴穴中有光照暎帷席妙音容色婉妙侍婢亦美交礼既毕宴寝如旧经数日原欲暂还报家妙音曰神人道异本非乆居至明日解佩分袂临堦涕泣曰后防无期深加爱敬若能相思三月旦可修斋戒四婢送出门半日至家情念恍惚每至期常见空中有軿车彷佛若飞
　　汉中有鬼神栾侯常在承尘上喜食鲊菜能知吉凶甘露中大蝗起所经处禾稼輙尽太守遣使告栾侯祀以鲊菜侯谓史曰蝗虫小事輙当除之言讫翕然飞出吏髣髴其状类鸠声如水鸟吏还具白太守即果有众鸟亿万来食蝗防须臾皆尽【列异】
