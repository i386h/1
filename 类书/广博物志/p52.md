<!-- { "loadSidebar": true } -->
　　防稽赵文韶宋元嘉中为东扶侍廨在清溪中桥清夜步月怅然思归乃倚门唱乌飞曲忽有青衣诣门曰女郎闻歌声有悦人者逐月游戏故遣相问须臾女郎至年可十八九许容色絶妙谓文韶曰闻君善歌能为作一曲否文韶为歌草生盘石下声甚清美女郎顾青衣取箜篌鼓之泠泠似楚曲又令侍婢歌繁霜自脱金簪扣箜篌和之婢乃歌云日暮风吹叶落依枝丹心寸意愁君未知又云歌阕夜已乆繁霜侵晓幕何意空相守坐待繁霜落将旦别去以金簪遗文韶文韶亦赠以银盌及琉璃匕明日于清溪庙中得之乃知昨所见青溪小姑也广陵蒋子文尝为秣陵尉击贼伤而死吴孙权时封中都侯立庙钟山清溪小姑者蒋侯第三妹云沈警字机吴兴武康人也美风调善吟咏为梁东宫常侍名著当时每公卿宴集必致骑邀之语曰机在席颠倒賔客其推重如此后荆楚陷没入周为上柱国奉使秦陇途过张女郎庙旅行多以酒肴祈祷警独酌水具祝词曰酌彼寒泉水红芳掇岩谷虽致之非遥而荐之随俗丹诚在此神其感録既暮宿舍凭轩望月作鳯将雏含娇曲其词曰命啸无人啸含娇何处娇徘徊花上月空度可怜宵又续为歌曰靡靡春风至防防春露轻可惜关山月还成无用明吟毕闻帘外叹赏之声复云闲宵岂虚掷明月岂无明音防清婉颇异于常忽见一女子褰帘而入拜云张女郎姊妹见使致意警异之乃具衣冠未离坐而二女已入谓警曰跋涉山川因劳动止警曰行役在途春宵多感聊因唫咏稍遣旅愁岂意女郎猥降仙驾愿知伯仲二女郎相顾而微笑大女郎谓警曰妾是女郎妹适庐山夫人长男指小女郎云适衡山府君小子并以生日同觐大姊属大姊今朝层城未旋山中幽寂良夜多懐輙欲奉屈无惮劳也遂携手出门共登一辎軿车驾六马驰空而行俄至一处朱楼飞阁备极焕丽令警止一水阁香气自外入内帘幌多金缕翠羽间以珠玑光照满室须叟二女郎自阁后冉冉而至揖警就坐又具酒殽于是大女郎弹箜篌小女郎援琴为数弄皆非人世所闻警嗟赏良乆愿请琴冩之小女郎笑而谓警曰此是秦缪公周灵王太子神仙所制不可于人间警粗记数弄不复敢访及酒酣大女郎歌曰人神相合兮后防难邂追相遇兮暂为欢星汉移兮夜将防心未极兮且盘桓小女郎歌曰洞箫响兮风生流清夜防兮管弦遒长相思兮衡山曲心断絶兮秦陇头又题曰陇上云车不复居湘川斑竹泪沾余谁念衡山烟雾里空看雁足不书警歌曰义熙曽歴许多年张硕凡得几时怜何意今人不及昔暂来相见更无縁二女郎相顾流涕警亦下泪小女郎谓警曰兰香姨智琼姊亦尝懐此恨矣警见二女郎歌咏极欢而未知密契所在警顾小女郎曰润玉此人可念也良乆大女郎命履与小女郎同出及门谓小女郎曰润玉可使伴沈郎寝警欣喜如不自得遂携手入门已见小婢前施卧具小女郎执警手曰昔从二妃游湘川见君于舜帝庙读湘东碑此时想念颇切不意今宵得谐宿愿警亦备记此事执手欵叙不能自已小婢丽质前致词曰人神路隔别促防赊况姮娥妬人不肻留照织女无赖已复斜河寸隂几时何劳烦琐遂掩户就寝备极欢昵将晓小女郎起谓警曰人神事异无宜卜昼大姊已在门首警于是抱持置于膝共叙衷欵须臾大女郎即复至前相对流涕不能自胜复置酒警又歌曰直恁行人心不平宜万里阻关情只今陇上分流水更泛从来呜咽声警乃赠小女郎指环小女郎赠警金合欢结歌曰结心纒万缕结缕几千回结怨无穷极结心终不开大女郎赠警瑶镜子歌曰忆昔窥瑶镜相望看明月彼此俱照人莫令光彩灭赠荅极多不能备记粗忆数首而已遂相与出门复驾辎軿车送至庙下乃执手呜咽而别及至馆懐中探得瑶镜金缕结良乆乃言于主人夜而失所在时同侣咸怪警夜有异香警后使囘至庙中于神座后得一碧笺乃是小女郎与警书备叙离恨书末有篇云飞书报沈郎寻已到衡阳若存金石契风月两相忘从此遂絶【异闻録】
　　防稽山隂贺瑀字彦琚曽得疾不知人惟心下尚温居三日乃苏云吏将上天见官府府君居处甚严使人将瑀入曲房房中有层架其上有印及剑使瑀取之印虽意所好短不及上层取剑以出问之子何得也瑀曰得剑吏曰恨不得印可以驱防百神今得剑惟使社公耳疾既愈每行即社公拜谒道下【録异传】
　　京兆董竒庭前有大树隂暎甚佳后霖雨竒独在家乡有小吏言大承云府君来乃见承云着通天冠长八尺自称为方伯某第三子有隽才方当与君周旋明日觉树下有异每晡后无人輙有一少年就竒语戏或命取饮食如是半年竒气强壮一门无疾竒后适下墅其仆客三人送防言树材可用欲货之郎常不听今试共斩斫之竒遂许之神亦自尔絶矣【幽明録】
　　昙邕与弟子昙果澄思禅门尝于一时果梦见山神求受五戒果曰家师在此可徃谘受少时邕见一人着单衣帢风姿端雅从者二十许人请受五戒邕以果先梦知是山神乃为説法授戒神衬以外国匕筯礼拜辞别倐忽不见至邕临亡之日奔赴号踊【神僧传】
　　平原县西十里旧有社林南燕太上时有邵敬伯者家于长白山有人寄敬伯一函书言我吴江使也令吾通问于齐伯吾今须过长白幸君为通之仍教敬伯但至社林中取树叶投之于水当有人出敬伯从之果见人引入伯惧水其人令敬伯闭目似入水中豁然宫殿宏丽见一翁年可八九十坐水精牀发函开书曰裕兴超灭侍卫者皆圆眼具甲胄敬伯辞出以刀子赠敬伯曰好去但持此刀当无水厄矣敬伯出还至社林中而衣裘初无沾湿其年宋武帝灭燕敬伯三年居两河间夜中忽大水举村俱没唯敬伯坐一榻牀至晓着防敬伯看之牀乃是一大鼋也敬伯死刀子亦失世社林下有河伯家【酉阳杂爼】
　　河南阳起字圣卿少时疾疟于社中得书一卷谴劾百鬼法为日南太守母至厠上见鬼头长数尺以告圣卿圣卿曰此肃霜之神劾之来出变形如奴送书京师朝发暮返作使当千人之力有与忿恚者圣卿遣神夜徃趣其牀头持两手张目正赤吐舌柱地其人怖几死【幽防録】
　　宋齐僧钦者江陵人也家门奉法年十许嵗时善相占云年不过三六父母兄弟甚为忧惧僧钦亦増加勤敬斋戒精苦至年十七宋景平末得病危笃家斋祈弥厉亦淫祀求福疾终不愈时有一女巫云此郎福力猛盛魔魉所不能亲自有善神防之然病乆不差运命或将有限世有揬命术少事天神颇晓其数当为君试効之于野中设酒脯之馈烧钱经七日七夕云始有感见见诸善神方为此郎祈祷蒙益两算矣病必得愈无所忧也僧钦于是遂差弥加精至其后二十四年而终如巫所言则一算十二年矣【防祥记】
　　僧达返邺京夜有神现身被黄服拜而跪曰弟子戴山胡也王及三谷正备供养愿不须还达曰在山利少在京利多贫道观机而动幸无遮止又经静夜有推户者称曰山神之童曰日无暇今故叅拜并奉米糕一筐进而重曰僧无偏为礼佛之时请兼弟子名也【神僧传】光见思大和尚后返锡江南属本国舟舰附载离岸时防云乱目雅乐沸空绛节霓旌呼空中声云天帝召海东光禅师光拱手避让唯见青衣前导少选入宫城且非人间宫府羽卫之设也无非鳞介参襍鬼神或曰今日天帝降龙王宫请师説亲证法门吾曹水府防师利益既登寳殿次涉髙台如问而谈畧经七日然后王躬送别其船泛洋不进光复登船船人谓经半日而已【上】
　　宋文帝元嘉三年八月吴郡赵文昭字子业为东宫侍讲宅在清溪桥北与吏部尚书王叔卿隔墙南北当秋夜对月临溪唱乌栖之词音防闲怨忽有一女子衣青罗之衣絶美云王尚书小娘子欲来访君文昭问其所以荅曰小娘子闻君歌咏有怨旷之心着清凉之恨故来愿荐枕席言讫而至姿容絶世文昭迷悮恍惚尽忘他志乃揖而归从容密室命酒陈筵逓相歌送然后就寝至晓请去女解金缨留别文昭荅琉璃琖后数夜文昭思之不已偶游清溪神庙忽见所与琉璃盏在神女之后及顾其神与画侍女并是同宿者【八朝穷怪録】
　　余杭县南有上湖湖中央作塘有一人乗马看戏将三四人至岑村饮酒小醉暮还时炎热因下马入水中枕石眠马断走归从人悉追马至暮不返眠觉日已向晡不见人马见一妇来年可十六七云女郎再拜日既向暮此间大可畏君作何计问女郎姓何得忽相闻复有一年少年十三四甚了了乗新车车后二十人至呼上车云大人暂欲相见因回车而去道中络绎把火见城郭邑居既入城进防事有信幡题云河伯俄见一人年三十许顔色如画侍卫繁多相对欣然敕行酒炙云仆有小女颇聪明欲以给君箕箒此人知神不敢拒逆便敕备办令就进婚郎中承白已办遂穿丝布单衣纱及祫绢裙纱衫禈履屐皆精好又给十小吏青衣数十人妇年可十八九姿容婉媚便成三日经大防客拜閤四日云礼既有限当发遣去妇以金瓯麝香囊为婿别涕泣而分又与钱十万药方三卷云可以施功布徳复云十年当相迎此人归家遂不肯别婚辞亲出家作道人所得三卷方一卷脉经一卷汤方一卷丸方周行救疗皆致神騐后母老兄丧因还婚宦【幽明録】
　　宋刘子卿徐州人也居庐山虎溪少好学笃志无倦常慕幽闲以为养性恒爱花种树其江南花木溪庭无不植者文帝元嘉三年春临翫之际忽见双蝶五彩分明来游花上其大如燕一日中或三四徃复子卿亦讶其大九旬有三日月朗风清歌唫之际忽闻扣扄有女子语咲之音子卿异之谓左右曰我居此溪五嵗人尚无能知何有女子而诣我乎此必有异乃出户见二女各十六七衣服霞焕容止甚都谓子卿曰君常怪花间之物感君之爱故来相诣未度君子心若何子卿延之坐谓二女曰居止僻陋无酒叙情有惭于此一女曰此来之意岂求酒耶况山月已斜夜将垂晓君子岂有意乎子卿曰鄙夫唯有茅斋愿申缱绻二女东向坐者笑谓西向坐者曰今宵让姊余夜可知因起送子卿之室入谓子卿曰郎闭户双栖同衾共枕来夜之欢愿同今夕及晓女乃请去子卿曰幸遂缱绻复更来乎一夕之欢反生深恨女抚子卿背曰且女妹之期后即次我将出户女曰心存意在特望不忧出户不知踪迹是夕二女又至宴如前姊谓妹曰我且去矣昨夜之欢今留与汝汝勿贪多娱少惑刘郎言讫大咲乗风而去于是同寝卿问女曰我知卿二人非人间之有愿知之女曰但得佳妻何劳执问乃抚子卿曰郎但申情爱莫问闲事临晓将去谓卿曰我姊实非人间之人亦非山精物魅若説与郎郎必异故不欲取咲于人代今者与郎契合亦是因縁慎迹藏心无使人晓即姊妹每旬更至以慰郎心乃去常十日一至如是数年防寝后子卿遇乱归乡二女遂絶庐山有康王庙去所居二十里余子卿一日访之见庙中泥塑二女神并壁间画二侍者容貌依稀有如前遇疑此是也【八朝穷怪録】
