<!-- { "loadSidebar": true } -->
　　晋陶潜躬耕自资遂抱羸疾江州刺史檀道济徃之偃卧瘠馁有日矣檀道济馈以梁肉麾而去之【事类】何侈于味食必方丈后稍欲去其甚者犹食白鱼防脯糖蟹以为非见生物疑是蚶蛎使门人议之学生钟岏曰防之就脯骤于屈伸蟹之将糖躁扰弥甚仁人用意深懐如怛至于车螯蚶蛎眉目内阙慙浑沌之竒横殻外缄非金人之慎不悴不荣曾草木之不若无馨无臭与瓦砾其何算故宜长充庖厨永为口实竟陵王子良见岏议大怒汝南周颙与书劝令食菜末年遂絶血味【南史】
　　建元初刘璡为武陵王晔冠军征虏参军晔与僚佐饮自割鵞炙璡曰应刄落爼膳夫之事殿下亲执鸾刀下官未敢安席因起请退【南齐书】
　　高帝既为齐王置酒为乐羮脍既至崔祖思曰此味故为南北所推侍中沈文季曰羮脍吴食非祖思所解祖思曰炮鳖脍鲤似非句吴之诗文季曰千里莼羮岂关鲁卫帝甚悦曰莼羮故应还沈【南史】
　　虞悰善为滋味和剂皆有方法豫章王嶷盛馔飨賔王问今日肴羞寕有所遗否虞曰恨无黄颔何曾食疏所载也【南齐书】
　　梁刘孝仪食鲭鲊曰五侯九伯今尽征之魏使崔劼李骞在坐劼曰中丞之任未应已得分陜骞曰若然中丞四履当至穆陵孝仪曰邺中鹿尾乃酒肴之最劼曰生鱼熊掌孟子所称鸡跖猩唇吕氏所尚鹿尾乃有竒味竟不载书籍每用为恨孝仪曰实自如此或古今好尚不同梁贺季曰青州蟹黄乃为郑氏所记此物不书未解所以骞曰郑亦称益州鹿但未是尾耳【酉阳杂爼以下盐】盐人掌盐之政令【谓受入与出给之政令】以共百事之盐祭祀共其苦盐散盐【苦盐谓不冻治者散盐煑水为之】賔客共其形盐散盐【形盐象虎之形】王之膳羞共饴盐【盐之饴者今戎盐有焉】后及世子亦如之凡齐事鬻盐以待戒令【齐事和五味之事煑盐冻治之以待上之戒令　周礼】盐田在河东郡有一大泽泽中产盐引水沃之则自成号曰盐田取之无尽不沃则无也
　　胡中有盐莹彻如水晶谓之玉华盐【金楼子】
　　魏高昌有白盐其形如玉高昌人取以为枕贡之中国【后汉书】
　　第五伦自度仕宦牢落遂将家属客河东变易姓名自称王伯齐常与奴载盐北至太原贩卖【上】
　　崔慰祖丧父不食盐母曰汝既无兄弟又未有子毁不不灭性故当不进肴脩耳如何去盐吾今亦不食矣慰祖不得已从之【北齐书】
　　高昌国遣使贡盐二颗颗如斗大状白似玉干蒲桃刺蜜冻酒白麦面王公士庶皆不之识帝以其自万里絶域而来献数年方逹文字言语于梁国略同经三日无祗对者帝命公逐之谓其使曰盐一颗是南烧羊山月朢收之者一是北烧羊山非月朢收之者蒲桃七是洿林三是无半冻酒非八风谷所冻者又以高寕酒和之刺蜜是盐城所生非南平城者白麦麫是宕昌者非昌垒眞物使者具陈实情麫为经年色败至宕昌贸易塡之其年风灾蒲桃刺蜜不熟故驳杂盐及冻酒奉王命急故非时尔因又问紫盐防珀云自中路遭北凉所夺不敢言之帝问公羣物之异对曰南烧羊山盐文理粗北烧羊山盐文理密月朢收之者明彻如氷以氊槖煑之可騐蒲桃洿林者皮薄味美无半者皮厚味苦酒是八风谷冻成者终年不坏今臭其气酸洿林酒滑而色浅故云然南平城羊刺无叶其蜜色明白而味甘盐城羊刺叶大其蜜色青而味薄昌垒白麦麫烹之将熟色白如新今麫如泥且烂由是知蜜麦之伪耳交河之间平碛中掘深数尺有末盐如红如紫色鲜味甘食之止痛更深一丈下有防珀黑逾纯漆或大如车轮末而服之攻妇人小肠症瘕诸疾彼国珎异必当致贡是以知之【四公记以下酒】
　　或云仪狄初作酒非虞酒养老而岐雷有醪醴黄帝内传有王母之酒而神农为醴酪其来尚矣【路史】
　　三礼图云射为罸爵之丰作人形丰国名其君以酒亡国戴盂以戒酒故崔驷酒箴云丰侯沈酒荷罂负缶自僇于世图形戒后
　　酒人掌为五齐三酒祭祀则共奉之以役世妇共賔客之礼酒饮酒而奉之凡事共酒而入于酒府　凡祭祀共酒以徃賔客之陈酒亦如之【周礼】
　　浆人掌共王之六饮水浆醴凉医酏【水则临时取用凉则至用乃和】入于酒府【酒正之府】共賔客之稍礼共夫人致饮于賔客之礼清醴医酏糟而奉之凡饮共之
　　酒正【酒官之长】掌酒之政令【酒之式法曰政酒之出入曰令】以式法授酒材【给用有多少之式造】【酿有厚薄之法酒材谓秫米麯蘖之类】凡为公酒者亦如之【谓乡射饮酒以公事作酒者亦以式法授酒材】辨五齐之名【酒正不自造酒使酒人为之直辨其五齐清浊而已齐才细反】一曰泛齐【泛者成熟而滓泛泛然也】二曰醴齐【醴者体也成而上下一体滓汁相将】三曰盎齐【盎者成而葱白色】四曰缇齐【缇者成而红赤色】五曰沈齐【沈者成而滓沈于下】辨三酒之物【物者材也以三酒所成有时故预给材令作之也】一曰事酒【酌有事人饮之】二曰昔酒【乆酿乃熟】三曰清酒【更乆于昔祭祀用之】辨四饮之物一曰清【即浆人之醴清也醴浊而泲之则清矣】二曰医【谓酿鬻为醴也】三曰浆【即今之酨浆谓米汁相将也】四曰酏【即今之薄鬻也酏音移】掌其厚薄之齐【或厚或薄各有多少之齐】以共王之四饮三酒之馔及后世子之饮与其酒凡祭祀以法共五齐三酒【祭有大小齐有多少各有常法】以实八尊【五齐实五尊三酒实三尊】大祭三贰【如祀天地宗庙三酒用一尊又副之以两尊以备之】中祭再贰【如祀日月星辰五祀五岳用酒一尊又副以一尊】小祭一贰【如司中司命山泽之祭则止以一尊副之】皆有酌数【酌于尊亦有数】唯齐酒不贰【五齐之酒特用于祭无贰尊】皆有器量【酌器所用注尊中者数量之多少】共賔客之礼酒共后之致饮于賔客之礼医酏糟皆使其士奉之酏凡王之燕饮酒共其计【计其用酒之数以共于王】酒正奉之凡飨士庶子飨耆老孤子皆共其酒无酌数掌酒之颁赐皆有法以行之【虽君颁赐之酒亦有一定之式】凡有秩酒者以书契授之【有职则有秩谓每月所颁各有定数】酒正之出【谓出以给用也】日入其成【日计曰成】月入其要【月计曰要】小宰聴之【酒正入文书于小宰以待聴断】岁终则会唯王及后之饮酒不会以酒式诛赏【诛赏作酒之善恶者】
　　萍氏【如雍氏注水禁者以萍为名比其浮于水上不沈溺也】掌国之水禁【水有灌载之利而犯之则沈溺故有禁】几酒【司察非时饮者】谨酒【使民节用酒凡此者以酒之能溺人犹水也】禁川游者【禁不乗舟而浮游于水中者亦以防沈溺也　并上】
　　酒者乳也王者法酒旗以布政施天乳以哺人【春秋纬】采南烛草煑其汁为酒碧暎五色服之通神【神仙服食经】西北荒中有玉馈之酒酒泉注焉广一丈深三尺酒美如肉澄清如镜上有玉尊玉笾取一尊一尊复生焉与天同依无干时饮此酒人不死【神异经】
　　梁武帝东行记有覆船山酒防山高骊山云昔高骊有女东海神乗船致酒礼聘之女不肯行海神拨船覆酒流入曲阿故传曲阿有美酒曲阿在丹徒县【图经】
　　月氏有井色如酒因名酒升【羊头山记】
　　君山左右皆有美酒数斛得饮之者不死【湘中记】
　　琬液古酒名【醉郷日月】
　　枳梖子美如饴能令酒味薄若以其木为屋柱一屋之酒皆薄【异物志】
　　诃陵国以栁花为酒
　　南昌国有酒山山有泉其味如酒饮之甚美醉经月不醒
　　赤土国物产多同于交阯以甘蔗作酒杂以紫根酒色黄赤味亦香美【隋书】
　　顿逊国有酒树似安石橊采花汁停瓮中数日成酒瑶琨去玉门九万里有碧草如麦割之以酿酒则味如醇酎饮三合三旬不醒饮甜溪水随饮而醒【洞记】
　　枸楼国仙浆取之树腹中青田核以水注之少顷成酒【异物志】
　　酒滓谓之酪母【集韵】
　　王母防帝于嵩山饮帝以防神养气金液流晖之酒又有延洪夀光之酒【黄帝内传】
　　桀王天下酒浊而杀厨人纣王天下熊蹯不熟而杀厨人【墨子】
　　赤乌之人献酒千斛于天子【穆天子传】
　　齐桓公为大臣具酒期以日中管仲后至桓公举觞以饮之管仲半弃酒桓公曰期而后至饮而弃酒于礼可乎对曰臣闻酒入舌出舌出者言失言失者身弃臣计弃身不如弃酒桓公笑曰仲父起就坐【説苑】
　　赵襄子饮酒五日五夜不废酒谓侍者曰我诚邦士也夫饮酒五日五夜矣而殊不病优莫曰君勉之不及纣二日耳纣七日七夜今君五日襄子惧谓优莫曰然则吾亡乎优莫曰不亡襄子曰不及纣二日耳不亡何待优莫曰桀纣之亡也遇汤武今天下尽桀也而君纣也桀纣并世焉能相亡然亦殆矣【新序】
　　宋人有酤酒者升概甚平遇客甚谨为酒甚美县帜甚高着然不售酒酸怪其故问其所知里长者杨倩倩曰汝狗猛耶狗猛则酒何故而不售曰人畏焉或令孺子懐钱挈壶瓮而徃酤而狗迓而龁之此酒所以酸而不售也夫国亦有狗有道之士懐其术而欲以明万乗之主大臣为猛狗迎而龁之此人主之所以蔽脇而有道之士所以不用也【韩子】
　　齐中大夫有夷射者御饮于王醉甚而出倚于郎门门者刖跽请曰足下无意赐之余沥乎夷射曰叱去刑余之人何事乃敢乞饮长者刖跽走退夷射去刖跽因捐水郎门霤下类溺者之状明日王出而诃之曰谁溺于是刖跽对曰臣不见也虽然昨日中大夫夷射立于此王因诛夷射【上】
　　汉武作无愁酒饮之令人无忧【玉箱杂记】
　　西王母乗翠凤之辇而来前导以文虎文豹后列雕麟紫麏曵丹玉之履敷碧蒲之席黄莞之荐共玉帐高防荐清澄琬琰之膏以为酒【拾遗记　又汉武内传曰王母云次药有大之酪】糜钦枣出真陵之山食一枚大醉经年不醒东方朔尝游其地以一斛归进上上和诸香作丸大如芥子每集羣臣取一丸入水一石顷刻成酒味愈醇醪谓之糜钦酒又谓之真钦酒又谓之僊芗酒香经年不歇【缉桞编】酒有兰生汉武百味酒也玉薤隋炀帝得法于胡人者也侍者乃进洪梁之酒酌以文螺之巵巵出波祗之国酒出洪梁之县此属右扶风至哀帝废此邑南人受此酿法今言云阳出美酒两声相乱矣【拾遗记】
　　邹阳酒赋曰清者为酒浊者为醴清者圣明浊者顽騃中圣之説或起此乎
　　蔡邕饮至一石常醉在路上卧人名曰醉龙
　　孟佗字伯良以菖蒲酒一斛遗张让即拜凉州刺史【后汉书】袁绍辟郑及去饯之城东防者三百余人皆离席奉觞自旦及暮度饮三百余杯而温克之容终日无怠【上】华歆能剧饮至石余不乱常整其衣冠号曰华独坐【魏书】仙翁为客设酒不令人传之见杯自至人前若不尽者则杯不去【葛仙翁传】
　　左慈防簮以画杯酒即中断分为两向
　　山涛酒后哺啜折筯不休
　　昔皇甫嵩性嗜酒每与客饮辄行射覆令不中者即投一色如其色数命浮以大白客有不胜饮者辄逃去嵩亦不顾笑谓客曰此饮中妙趣岂容俗物知耶【投琼谱】魏陈思王为鸭头杓浮于九曲酒池王意有思劝鸭头则廻向之又为鹊尾杓长而直王意有所到处于罇上旋之鹊尾则指之【太平广记　又北齐兰陵王为舞胡子王意有所劝胡子则捧盏以揖之人莫知其所由也】
