<!-- { "loadSidebar": true } -->
　　秋龙见于綘郊魏献子问于蔡墨曰吾闻之虫莫知于龙以其不生得也谓之知信乎对曰人实不知非龙实知古者畜龙故国有豢龙氏有御龙氏献子曰是二氏者吾亦闻之而不知其故是何谓也对曰昔有飂叔安有裔子曰董父实甚好龙能求其嗜欲以饮食之龙多归之乃扰畜龙以服事帝舜帝赐之姓曰董氏曰豢龙封诸鬷川鬷夷氏其后也故帝舜氏世有畜龙及有夏孔甲扰于有帝帝赐之乘龙河汉各二各有雌雄孔甲不能食而未获豢龙氏有陶唐氏既衰其后有刘累学扰龙于豢龙氏以事孔甲能饮食之夏后嘉之赐氏曰御龙以更豕韦之后龙一雌死潜醢以食夏后夏后飨之既而使求之惧而迁于鲁县范氏其后也献子曰今何故无之对曰夫物有其官官修其方朝夕思之一日失职则死及之失官不食官宿其业其物乃至若泯弃之物乃坻伏郁湮不育故有五行之官是谓五官实列受氏姓封为上公祀为贵神社稷五祀是尊是奉木正曰句芒火正曰祝融金正曰蓐收水正曰防土正曰后土龙水物也水官弃矣故龙不生得不然周易有之在干之姤曰潜龙勿用其同人曰见龙在田其大有曰飞龙在天其夬曰亢龙有悔其坤曰见羣龙无首吉坤之剥曰龙战于野若不朝夕见谁能物之【上】
　　有大力毒龙以眼视人弱者即死以气嘘人强者亦死时龙受一日戒出家入林树间思惟坐久疲懈而睡龙法眠时形状如虵七寳杂色猎者见之惊喜言曰以此希有难得之皮献上国王以为船饰不亦宜乎便以杖案其头刀剥其皮龙自念言我力能倾国土此一小物岂能困我今以持戒故不计此身当从佛语自忍闭目不视闭气不喘怜愍此人为持戒故一心受剥不生悔意既以失皮赤肉在地时日大热宛转在地土中欲趣大水见诸小虫来其身为持戒故不复敢动自思惟言我此身以施诸虫为佛道故今以肉施以充其身后以法施以益其身命终即生忉利天【智度论】
　　周烈王六年林碧阳君之御人产二龙【搜神记】
　　如有福龙依报快乐具足妻妾妓女衣服饮食象马七珍无不备有优乐自在过逾于人乃至六欲天中亦有鸟兽自在受乐亦有薄福诸龙日则热沙抟身为诸小虫之所唼食又如人间畜生驱防鞭打担轻负重驰骋使不得自在【法苑珠林】
　　方丈山有龙皮骨如山阜散百顷遇其蜕骨之时如生龙或云龙鬭此处膏血如水流膏色黑者着草木及诸物如淳漆也膏色紫先着地凝坚可为寳器燕昭王二年海人乘霞舟以雕壶盛数斗膏以献昭王王坐通云之台亦曰通霞台以龙膏为灯光耀百里烟色丹紫国人望之咸言瑞光世人遥拜之灯以火浣布为纒【拾遗记】燕太子丹质于秦秦遇之无礼乃求归秦王为机发之桥欲以陷丹丹过之桥不为发又一説交龙捧轝而机不发但言今不知其故处矣【水经】
　　小传称秦始皇帝欲填东海龙女来惑之与始皇交而有娠后奔入海弃其子于岸楚将项燕因猎得之及长身长八尺力能扛鼎即项籍也
　　陶安公者六安铸冶师也数行火火一旦散上行紫色冲天安公伏冶下求哀须臾朱雀止冶上曰安公安公冶与天通七月七日迎汝以赤龙至期赤龙到安公骑之上升【列仙传】
　　陵阳子明者铚乡人也好钓鱼于旋溪钓得白龙子明惧解钓拜而放之后得白鱼腹中有书敎子明服食之法子明遂上黄山采五石脂沸水而服之三年龙来迎去止陵阳山上百余年山去地千余丈大呼下人令上山半告言谿中子安当来问子明钓车在否后二十余年子安死人取塟石山下有黄鹤来栖其塜边树上鸣呼子安云
　　防子者蜀人好放犬犬走入山穴防子随之行数百里出山头有殿屋官府仙人吏使甚严见其故妻主洗鱼与防子一函药发函鱼子也着池中养之一年皆为龙防子后还山见犬色更赤有长翰随防子遂留山上时时下防其宗族蜀人立祠焉
　　骑龙鸣者浑亭人也年二十于池中求得龙子状如守宫者十余头养食结艸庐而守之龙长大稍稍而去后五十余年水壊其庐而去一旦骑龙来浑亭下语云冯伯昌孙也此间人不去五百里必当死信者皆去不信者以为妖至八月果水至死者万计
　　呼子先者汉中卜师也寿百余年临去呼酒家老妪曰急装当与汝俱夜有仙人持二茅狗来呼子先子先持一与妪乃龙也骑之上华隂山后尝于山上大呼言子先酒毋在此【上】
　　韩雉见申羊于鲁有龙浴于沂韩雉曰吾闻之出见虎抟之见龙射之今弗射是不行吾闻也遂射之【尸子】汉惠帝二年正月癸酉旦有两龙见于兰陵廷东里温陵井中至乙亥夜去京房易传曰有徳遭害厥妖龙见井中又曰行刑暴恶黑龙从井出【搜神记】
　　汉廷尉扶嘉朐防人也初嘉母于汤溪水侧遇龙后生嘉长占吉凶巧发奇中髙祖为汉王时与嘉相遇嘉劝定三秦髙祖以嘉志在扶翼赐姓扶氏为廷尉食邑朐防嘉临终有言曰三牛对马岭不出贵人出盐井【西京襍记】西域献火龙髙七尺映目看之光如聚炬火【述异记】董仲舒梦蛟龙入懐乃作繁露
　　汉元和元年大雨有一青龙堕于宫中帝命烹之赐羣臣龙羮各一杯故李尤七命曰味兼龙羮【并上】
　　后汉建武中曹鳯字仲理为北地太守政化尤异黄龙见于九里谷髙冈亭天子嘉之加秩中二千石【水经注】魏明帝青龙元年正月甲申青龙见郏之摩陂井帝亲与羣臣共观之既而诏畵工图写龙潜而不见【宋书】汤隂西有真人社旧传孙登寓此值旱众祷于龙得雨将祭谢之登曰此病龙雨安能苏禾稼弗信请嗅之水果腥秽龙时背生疽闻登言化老翁求治曰病痊当有报不数日果大雨石上忽裂一井其水湛然盖龙穿此以报也【山川纪异】
　　永昌郡古哀牢国哀牢山名也其先有一妇人名曰沙壶【后汉作沙壹】依哀牢山下居以捕鱼自给忽于水中触一沈木遂感而有娠度十月产子男十人后沈木化为龙出谓沙壶曰君为我生子今在乎而九子惊走唯一小子不能去陪龙坐龙就而防之沙壶与言语以龙与陪坐因名曰元隆犹汉言陪坐也沙壶将元隆居龙山下元隆长大才武后九兄曰元隆能与龙言而黠有智天所贵也共推以为王【华阳国志】
　　秦使者甘宗所奏西域事云外国方士能神呪者临川禹歩吹气龙即浮出初出乃长数十丈方士吹之一吹则龙辄一缩至长数寸乃取置壶中以少水养之外国常苦旱灾于是方士闻有旱处便赍龙往出卖之一龙直金数十斤举国会敛以顾之直毕乃发壶出龙置渊中复禹歩吹之长数十丈须雨四集矣【抱朴子】
　　张永家地有泉出小龙在焉从此遂为富室逾年因雨腾跃而去于是生赀日不暇给【异苑】
　　晋懐帝永嘉中有韩媪者于野中见巨卵持归育之得婴儿字曰撅儿方四嵗刘渊筑平阳城不就募能城者撅儿应募因变为虵令媪遗灰志其后谓媪曰凭灰筑城城可立就竟如所言渊怪之遂投入山穴间露尾数寸使者斩之忽有泉出穴中滙为池因名金龙池【搜神记】太康五年正月二龙见武库井中武库者帝王威御之器所寳藏也屋宇邃宻非龙所处是后七年藩王相害二十八年果有二胡僣窃神器皆字曰龙【上】
　　晋愍帝建兴二年十一月枹罕羌妓产一龙子色似锦文尝就母乳遥见神光少得就视【宋书】
　　陶侃尝捕鱼雷泽得一织梭还挂着壁有顷雷雨梭变成赤龙从屋而下【异苑】
　　桓于南州起斋悉畵盘龙于其上号为盘龙斋刘毅小字盘龙至是遂居之【晋书】
　　刘安河中人也通鬼道未来之事皆预知之河间有一赵广家槽上马忽变作人面全家大惊往问刘安曰此大恶也君急归家去宅三里披髪大叫即可免之广乃依言披髪大叫广家中大小一时走出惊怕看之堂内无人堂屋一时崩倒全家得免不损一人乃赠财贿与安重问此灾何有安曰堂屋西壁下深三尺当有三个石柱今已灾过慎勿发看若视之必大贫若不看必大富贵此神龙也后广不依即掘看之验其虚实果有一物赤色大如屋柱飞出他去后广大贫一如其言也【搜神记】
　　东海徐羡之字宗文尝行经山中见黑龙长丈余头有角前两足皆具无后足曵尾而行后文帝立羡之竟以凶终【异苑】
　　晋义熈中江陵赵姥以酤酒为业居室内地忽自隆起姥察为异朝夕以酒酹之尝有一物出头似驴而地初无孔穴及姥死隣人闻土下有声如哭后人掘地得一异物蠢蠢而动不测大小须臾失之俗谓之土龙吴猛还豫章附载客船一宿行千里同行客视船下有两龙载之船不着水
　　沙门释慧逺栖神庐岳常有游龙翔其前逺公有奴以石掷中乃腾跃上升有顷风云飚公知是龙之所兴登山烧香会僧齐声唱偈于是霹雳廻向投龙之石云雨乃除【并上】
　　慕容熈建始元年三月太史丞梁延年梦月化为五白龙梦中占之曰月臣也龙君也月化为龙当有臣为君者是寤而告人曰国符其将尽乎是秋熈为髙云所防【十六国春秋】
　　杨羲以四月九日夜梦北行登髙山上大有宫室四面皆有大水见一白龙东向飞行有白衣好女子于龙口中三入三出又有一老翁着绣衣裳芙蓉冠拄赤九节杖而立问公何等女子入龙口邪对曰此太素玉女萧子夫取龙炁以链形也问翁何人曰我蓬莱仙公洛广休住此蓬莱山又问此龙可乘否曰以待真人张诱世石庆安许玉斧丁玮寕此侍宸帝官龙也须臾间公呼此四贤至命人赋一诗各下山别初下半山许主簿来公语主簿使饮太平家酒又戒之曰守一慎勿失后当用汝辅翼及到十日夜羲具此梦上白诸真惟紫微夫人见答众真并笑清灵曰以防通防也心感洞照南岳君之力也【陶隐居真诰】
　　许长史今所营屋宅对东面有小山名雷平山周时有雷氏养龙来住此山【真诰】
　　竺道生止青园寺中其年夏雷震青园佛殿龙升于天光影西壁因改寺名曰龙光时人叹曰龙既去生欲行矣俄而投迹庐山肖影岩岫【神僧传】
　　梁释法聪与晋安王临白马泉内有白就聪手中取食谓王曰此是雄龙又临灵泉有五色鲫鱼亦就手食聪曰此是雌龙王与羣臣重赏而囘【法苑珠林】
　　后魏宋云使西域至积雪山中有池毒龙居之昔五百商人止宿池侧值龙忿怒泛杀商人果阤王闻之舍位与子向乌塲国学婆罗门呪四年之中善得其术还复王位就池呪龙龙化为人悔过向王王即从之【洛阳伽蓝记】释智璪闻智者轨行超羣为世良导即泛舸丰流直指台岫伏膺受道乃遣行法华忏悔苐二七日初夜忏讫还就禅床如欲安坐仍见九头龙从地涌出上升虚空明旦谘白璪曰此是表九导众生闻法华经将来之世破无明地入法性空尔【神僧传】
　　智顗母徐氏梦香烟五防萦廻在懐欲拂去之闻人语曰宿世因缘寄托僧道福徳自至何以去之又梦吞白鼠如是再三怪而卜之师曰白龙之兆也及诞育之夜室内洞明信宿之闲其光乃止忽有二僧扣门曰善哉儿徳所重必出家矣言讫而隐年十八投湘州果愿寺沙门法绪而出家焉【上】
　　法显至迦施国国有白耳龙每与众僧约令国内丰熟皆有信效沙门为起龙舍并设福食每至夏坐讫龙輙化作一小蛇两耳悉具众皆咸识是龙以铜盂盛酪置龙子中从上座至下行之徧乃化去年輙一出显亦亲见【法苑珠林】
