<!-- { "loadSidebar": true } -->
　　羊续为南阳太守府丞尝献生鱼续受而悬于庭丞后又进之续乃出所悬者以杜其意【后汉书　又云卧一副布绹败糊纸补之】张霸为会稽太守举贤士劝教讲授一郡慕化但闻诵声时贼未解郡界不宁乃移书开购明用信赏贼遂束手归附不烦士卒之力童謡歌曰城上乌鸣哺父母府中诸吏皆孝友又曰弃我防捐我矛盗贼尽吏皆休和帝时苍梧太守以清白为治郡颂之曰于惟苍梧交阯之域大汉惟宗逺以仁徳
　　陈临字子然为苍梧太守有遗腹子报父怨捕系狱伤其无子令其妻入狱遂产一男人歌曰苍梧陈君恩广大令死罪囚有后代徳叅古贤天报施其后子孙繁庶并登荣要果符所祝【并上】
　　桓帝时李盛仲和为郡守贪财重赋国人刺之曰狗吠何諠諠有吏来在门披衣出门应府记欲得钱语穷乞请期吏怒反见尤旋步顾家中家中无可与思往从邻贷邻人以言遗钱钱何难得令我独憔悴【华阳国志】
　　蜀郡太守颍川刘胜季陵去官在家闭门却扫岁时致敬郡县答问而已无所褒贬虽自枝叶莫为力太仆杜宻周甫亦去北海相在家每至郡县多所陈说牋记托属太守王昱颇厌苦之语次闻得京师书公卿举故大臣刘季陵高士也当急见征密知以见激因曰明府以九重之内臣吏惶畏天威莫敢尽情刘胜位故大夫见礼上宾俯伏甚于鼈猬冷澁比如寒蜒无能往来此罪人也清隽就义隐居笃学时所不综而密达之寃疑勲贤成陈之罪所折而密啓之明府赏贤得中令闻休虽自天然之姿犹有万分之一昱甚悦服待之弥厚【风俗通】魏霸字乔卿济隂人为钜鹿太守妻子不到官舍念兄嫂在家勤苦而独尊乐尝服麤粝不食鱼肉【东观汉记】任延拜会稽郡尉吴有龙丘苌者掾史白请召之延曰龙丘先生躬徳履义召之不可使功曹奉谒修书记致医药积一歳苌乃乘辇诣府门愿得先死备录延辞让再三遂署议曹祭酒
　　王阜为益州太守神马四出塡河中甘露降白乌见连有瑞应世谓其用法平正寛慈惠化所致【并上】
　　岑熙为东郡太守招聘隐逸与叅政事无为而化视事二年舆人歌之曰我有枳棘岑君伐之我有蟊贼岑君遏之狗吠不惊足下生牦含哺鼓腹焉知凶灾我喜我生独于斯时美矣岑君于戏仁慈
　　汉苍梧贾雍为豫章太守有神术出界讨贼为贼所杀失头雍上马还营营中咸走来视雍雍胸中语曰诸君视有头为佳无头佳乎吏泣曰有头佳雍曰不然无头亦佳言毕遂死【録异传】
　　第五伦为防稽太守常蔬食衣布受俸常取赤米【后汉书】高愼歴东莱太守其妻谓曰君累为宰守何不为蓄以遗子孙愼曰吾之勤苦以清名为基以二千石遗之也【陈留耆旧传】
　　将作大匠陈国公孙志节有苍头地余年十七志节为户曹史令地余归取资用因持车马亡去至丹阳自云姓王名斌字文高遂留为诸曹史志节拜扬州刺史郡选曹衣冠子弟皆出斌下乃用之斌乞屏左右叩头涕洟曰斌即明使君地余也斌后为苍梧太守【风俗通】羊茂字叔寳为郡太守冬坐白羊皮夏坐丹板榻常食干饭出界买盐豉妻子不歴官舍【后汉书】
　　张盘为庐江太守浔阳令尝饷盘柑一奁其小男年七岁就取一枚与之盘夺儿柑鞭卒曰何故行赂于吾子永建中呉资为巴郡太守屡获丰年人歌之曰呉资其辞曰习习晨风动澍雨润禾苗我后恤时务我人以优饶及资还去人思资又歌曰呉资其辞曰望逺忽不见惆怅当徘徊恩泽实难忘悠悠心永懐【上】
　　九江太守武陵威生不识母常自悲感游学京师还于陵谷中见一老母年六十余因就问母姓为何曰陈家女李氏何故独行曰我孤独欲依亲家子威再拜长跪自白曰子威少失慈母姓陈舅氏亦李又母与亡亲同年防遇于此乃天意也因载归家供养以为母【风俗通】赵瑶自扶风太守来之郡司空张温谓曰第五伯鱼从蜀郡为司空今扫吾第以待足下【后汉书】
　　东郡赵咨为东海郡人遗其双枯鱼者噉之二岁不尽以俭化俗
　　鲍徳为南阳太守号神父【并上】
　　黄穆字伯开为山阳太守有徳政致甘露白兔神雀白鸠之瑞弟奂字仲开为武陵太守贪秽无行武陵人歌曰天有冬夏人有两黄言不同也【襄阳耆旧传】
　　东门奂歴呉郡济隂太守所至贪浊謡曰东门奂取呉半吴不足济隂续【鲁国先贤志】
　　汉有牛通为陇西主簿马文渊为太守羊喜为功曹凉部云三牲备身【风俗通】
　　光武建武二年西河鲜于冀为清河太守作公廨未就而亡后守赵高计功用二百万五官黄秉功曹刘适言四百万钱于是冀乃鬼见白日导从入府与高及秉等对共计校定为适秉所割匿冀乃书表自理其略言高贵不尚节亩垄之夫而箕踞遗类研密失机婢妾其性媚世求显偷窃银艾鄙辱天官易讥负乘诚高之谓臣不胜鬼言谨因千里驿闻付高上之便西北去三十里车马皆灭不复见秉等皆伏地物故高以状闻诏下还冀西河田宅妻子焉兼为差代以旌幽中之讼【水经注】后汉时邓殷为淮南太守梦行水边见女子猛兽自后断其鞶囊占者曰水边女汝字也断鞶囊者新兽头代故兽头也不作汝隂作汝南太守也
　　呉良字大仪齐国临淄人以清白守正称为郡议曹掾正旦掾吏入贺门下掾王望举觞上夀曰齐郡遭罹盗贼今明府视事五年家给人足良跪曰门下掾佞谄明府勿受其觞盗贼未尽人庶困苦今良为议曹掾尚无袴望曰议曹惰窳自无袴宁足为不家给人足耶太守曰此生言是赐良鳆鱼百枚
　　世说云五郡之人各是异财而逢丧乱常山一人安定一人襄陵一人博陵一人悉皆孤独俱行衞国同至树隂因相问姓名各言离乱因相谓曰我等皆无骨肉今日幸得聚会亦天然也可为兄弟已否众曰诺因结义为兄弟长字仲伯次名文仲次名季仲次名叔仲次名雅仲五人相将诣衞国市中见一老母孤单告乞五人收养侍奉敬如事亲母孝心无二已经三年其母遇疾母曰吾是并州太原人董世基之女嫁同郡张文贤为妻任北海太守因遭荒乱文贤卒亡葬在太原赤山之下八冢同行东头第一冢是贤冢吾死后汝等若能与我送葬到冢侧吾平生之愿毕矣吾遭荒乱之日有一子姓张名遗年七岁胸中有七靥足下有通彻之纹父丧因流浪相失汝等宜思记之他日有如此子即我子也宜话我之由言讫而卒五人扶丧至太原忽叔仲横被朝歌合禁系时有一人走投太守言养母之状述并葬之由太守曰汝何姓氏具以对之因话男之形状太守闻之号哭擗地此吾母也吾以幼小兵革离乱母子相失迨今乃发使往朝歌迎丧并具表闻奏于魏帝陈其流浪之由并述五人孝状善其人义重可以旌之各为太守仲伯河中太守文仲河东太守叔仲河南太守季仲河西太守雅仲河北太守并赙赠张遗母丧追封太原县太夫人仍迁张遗为魏府都防【搜神记】
　　贾逵在豫郡亡家迎丧去去后恒见形于项城吏民以其恋慕彼境以立庙庙前有柏树有人窃来斫伐始投斧刃仍着于树中所着处寻而更生项城左右人莫不振怖【贾逵碑】
　　魏周泰为新城太守司马宣王使钟毓调曰君释褐登宰府三十六日拥麾盖守兵马郡乞儿乘小车一何驶乎泰曰君名公之子少有文采故守吏职猕猴骑土牛又何迟也
　　王经堂前有一流光燕雀入懐殷殷有声管辂曰吉迁之征顷之拜为江夏太守
　　孟宗为豫章太守谓仓掾曰君昔负太守一刺宁识之否掾曰不识宗曰吾昔家贫亲老为官运资以刺诣君感见发遣何乃久屈耶【呉录】
　　葛祚吴时衡阳太守郡境有大槎横水能为妖怪百姓为立庙行旅祷祀槎乃沈没不者槎浮则船为之破壊祚将去官乃大具斤斧将去民累明日当至其夜闻江中哅哅有人声往视槎移去船流下数里驻湾中自此行者无复沈覆之患衡阳人为祚立碑曰正徳祈禳神木为移也【幽明录】
　　吴郡陆绩为郁林太守归过洞庭湖舟轻载黄石压之谓之廉石【呉志】
　　洪矩呉时为庐江太守清俭征还船轻皆以载土【宣城记】邓攸为呉郡太守自载粮食唯饮河水而已【王隐晋书】胡母辅之为乐安太守尝过河南门下饮河南驺王子博箕坐其傍辅之叱使取火子博曰我卒也惟不乏吾事则已安复为人使辅之因就与语叹曰吾不及也荐之河南尹乐广广召见悦之擢为功曹【上】
　　鲍靓字子上党人博究仙道为海南太守昼临政夜来罗浮山腾空往还【罗浮山记】
　　厐徳公子奂字世文晋太康中为防牱太守去官归乡居白沙里乡人宗敬之相语曰我家池中龙种来里中化其徳让少壮皆代老者担【襄阳记】
　　阮籍尝从容言于帝曰籍平生曽游东平乐其风土帝大悦即拜东平相籍乘驴到郡壊府舍屏鄣使内外相望法令清简旬日而还【晋书】
　　兴古太守马氏在官有亲故人投之求恤焉马乃令此人出外住诈云是神人道士治病无不手下立愈又令辩士游行为之虚声云能令盲者登视躄者即行于是四方云集趋之如市而钱帛固已积山矣【抱朴子】
　　何敬叔在政清约不通问遗当岁俭夏节忽榜门受饷共得米二千八百石悉取以代贫人输租【南史】
　　虞愿为晋安太守郡旧出蚺虵胆可为药有遗愿虵者愿不忍杀放二十里外山中一夜虵还牀下复送四十里山经宿复归论者以为仁心所致海边有越王石常隐云雾相传云清廉太守乃得见愿往就观视清彻无所隐蔽后琅琊王秀之为郡与朝士书曰此郡承虞公之后善政犹存遗风易遵差得无事
　　谢朏字敬仲为呉兴以鸡卵赋人收鸡数千为清谈所少
　　谢朏为义兴太守不省杂事悉付纲纪曰吾不能作主者吏但能太守耳
　　孔奂除晋陵太守曲阿富人殷绮见奂居处俭素乃饷以衣氊一具奂曰太守身居美禄何为不能办此但百姓未周不容独享温饱劳卿厚意幸勿为烦
　　萧推歴淮南晋陵呉郡太守所至必赤地大旱其人号旱母焉
　　江秉之为新安太守在郡作书案一枚去官以留府库王秀之字伯奋为晋平太守至郡期年谓人曰此郡丰壤禄俸常盈我生资已足岂可少留而妨贤路上表请代时人谓王晋平恐富求归
　　孔琇之为临川太守在任清约罢郡还献干姜二片武帝嫌其少知琇之清乃叹息
　　初顾琛景平中为朝请假还东日晚至方山于时商旅数十船悉泊岸侧有一人衣介帻执鞭屏诸船云顾吴郡部伍寻至应泊此岸于是诸船各东西俄有一假装至事力甚寡仍泊向处人问顾吴郡早晚至船人答无顾呉郡又问何船曰顾朝请耳莫不惊怪琛意窃知为善征因誓之曰若得郡当于此立庙至是果为呉郡乃立庙方山号白马庙云
　　梁范述曾为永嘉太守为政清平罢郡惟得白桐木火龙朴十余枚而已
　　褚翔为义兴太守郡西亭古树枯死忽更生枝叶善政所感也
　　傅昭为临海郡有蜜岩前后太守皆自封固昭以为文王之囿与百姓共之大可喻小乃教勿封
　　刘之遴除南郡太守初之遴在荆府常寄居南郡忽梦前太守袁彖谓曰卿后当为折臂太守即居此中之遴后牛奔堕车折臂右手偏直不复得屈伸书则以手就笔周舍尝戏之曰虽复并坐可横政恐陋巷无枕何凤为建安太守物不敢忤伏腊每放囚还家依期而返
　　臧厥为晋阳太守严酷少恩百姓谓之臧彪
　　萧励迁豫章内史道不拾遗男女异路去郡之日吏人悲泣数百里中舟乘塡塞至新淦县岓山村有一老姥以槃擎防鱼自送舟侧奉上之童儿数十人入水扳舟或歌或泣
