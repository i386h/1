<!-- { "loadSidebar": true } -->
　　桓既簒后朱雀门中忽见两小儿通身如墨相和作笼歌云车无轴依孤木绳腹芒笼目路邉小儿从而和之者数十人声甚哀楚日既夕二小儿入建康县至阁下遂成双漆鼓槌明年春而桓败车无轴依孤木桓字也死果以绳防其尸芒笼其首沉诸江中【晋书】孙抱为延陵县高爽谒之抱了无故人之懐爽出从县阁下过取笔书鼓云肚有八尺围腹无一寸肠靣皮如许厚受打未渠央抱形体肥壮腰带十围爽故以此讥之【南史】
　　北齐诸州镇戍各给鼓吹诸王给赤鼓赤角皇子増给吴鼓长鸣角上州刺史给青鼓青角中州以下及诸州镇戍给黑鼓黒角器皆有衣并同鼓色焉【北齐书以下箫】箫一名石一名紫佩【三余帖】
　　伏羲作箫十六管【通义纂】
　　按舜竹箫其形参差象鳯翼管长三尺【风俗通】
　　萧史吹箫常致孔雀【神仙传】
　　眞人弹云璈吹九鳯之箫神州之笙奇音逸响流激千寻【空洞灵章】
　　九灵箫僊人吹以自娱声闻四十里【海録】
　　马先生能使木人吹箫比妙般输墨翟曰不劣古矣【子】凉州人发凉王张骏墓得赤玉箫紫玉笛【三十国春秋皆以下笛】昔者淳古苇籥覩创人籁之源女娲笙簧仍昭鳯律之首后圣广业稽古弥崇伶伦含少乃擅比竹之工虞舜昭华方传刻玉之美【隋志】
　　女娲命娥陵氏制都良之筦以一天下之音
　　舜之时西王母来献白玉琯汉章帝时零陵文学奚景于冷道舜祠下得笙白玉琯知古以玉为琯后乃易之以竹为琯耳夫以玉作音故神人和鳯凰仪也【风俗通】传称黄帝命伶伦断竹长三寸九分而吹以为黄钟之宫曰含少次制十二管以听鳯鸣以别十二律比雌雄之声以分律吕上下相生因黄钟为始
　　笛本四孔京房加一孔于后为商声
　　孔子援律吹命阴得羽之宫【春秋孔演图】
　　武游郎者言昔见汉武帝乗蔚金檝泛积翠池自吹缥玉笛
　　李陵为单于围夜半使郭超吹笛声多悲惨敌人皆流涕解围北走【琅环记】
　　武溪深乃马援南征之所作也援门生爰寄生善吹笛援作歌以和之名曰武溪深其曲曰滔滔武溪一何深鸟飞不渡兽不能临嗟哉武溪多毒淫【古今注】
　　马融为督邮无留事卧郿阳坞中逆旅吹笛为气出精列相和【马融长笛赋序注云气出精列二曲名】
　　蔡邕告吴人曰吾昔于防稽高迁亭见屋椽有东间第十六可为笛取用果有异声【文士传】
　　予同僚桓子野有故长笛传之耆老云蔡邕伯喈之所制也初邕避难江南宿于柯亭之舘以竹为椽邕仰盼之曰良竹也取以为笛音声独絶故歴代传之而不幸折于孙绰妓之手惜哉【伏滔长笛赋序】
　　昔晋时有人以猨臂骨为笛吹之其声清圆絶胜竹笛【酉阳杂爼】
　　緑珠为梁伯女生而好音伯常至山中闻吹笛异于常声覔之弗得忽闻空中语云汝子好音欲传一曲逺归乎伯以为神仙遂下拜因语曰汝即归芟取西北方草结一人形被以袿服珠翠设杯酒盂饭命女呼我名曰茵于至三更我当至矣伯归如法至时果至空中吹笛音极要緑珠听之得十五曲一字不差因名笛曰茵于又曰逺归逺归僊笛名【志竒】
　　崔文子能吹反潮之笛吹已积潮横下险于广陵之涛【潜居録】
　　梁武帝素善钟律制为十二笛黄钟笛长三尺八寸大吕笛长三尺六寸太簇笛长三尺四寸夹钟笛长三尺二寸姑洗笛长三尺一寸中吕笛长二尺九寸蕤賔笛长二尺八寸林钟笛长二尺七寸夷则笛长二尺六寸南吕笛长二尺五寸无射笛长二尺四寸应钟笛长二尺三寸【通考以下筝】
　　筝者上圆象天下平象地中空准六合柱十二拟十二月【傅子】
　　筝秦声也傅筝赋序曰世以为蒙恬所造今观其体合法度节究哀乐乃仁智之器岂亡国之臣所能闗思哉风俗通则曰筑身而瑟不知谁所改作也【宋书】筝一名东宛【道籥】
　　安定陇西道其谷中有弹筝之声行人过闻之谓之弹筝谷
　　何承天素好弈棋颇用废事又善弹筝文帝赐以局子及银装筝承天奉表陈谢帝答曰局子之赐安必非张武之金耶【南史】
　　郝素善弹筝虽伯牙妙手吴姬竒声何以加之【傅子】梁张稷环弟也防有孝性所生母刘无宠疾终毁瘠过人州里谓之淳孝长兄玮善弹筝稷以刘氏先执此伎闻玮为清词便悲戚顿絶遂终身不听之【上　以下笙】笙师掌教龡竽笙埙籥箫篪篴管舂牍应雅以教祴乐凡祭祀飨射共其钟笙之乐燕乐亦如之【周礼】
　　谨按世本随作笙长四寸十二簧像鳯之身正月之音也物生故谓之笙【风俗通】
　　墨子俭啬而非乐者往见荆王衣锦吹笙非茍违性随时好也【刘子】
　　刘翘翘谓薛昭曰妾有賔釡离率之笙吹之令人反听【道籥　以下琵琶】
　　枇杷谨按此近世乐家所作不知谁也以手枇杷因以为名长三尺五寸法天地人与五行四弦象四时【风俗通傅云乌孙公主嫁昆弥使工人裁筝筑为马上乐名曰琵琶】
　　孔贵嫔琵琶名懐风【女红志】
　　吴赤乌三年句章民杨度至余姚夜行有一年少持琵琶求寄载度受之鼓琵琶数十曲曲毕乃吐舌擘目以怖度而去复行二十里许又见一老父自云姓王名戒因复载之谓曰鬼工鼓琵琶甚哀戒曰我亦能鼓即是向鬼复擘眼吐舌度怖几死【搜神记】
　　豫章王北宅后堂集会沈文季与褚彦回并善琵琶酒防彦回取乐器为明君曲文季便下席大唱曰沈文季不能作伎儿豫章王嶷又解之曰此故当不损仲容之德彦回顔色无异终曲而止【南史】
　　晋永嘉中李谦善琵琶元嘉初往广州夜集坐倦悉寝惟谦独挥弹未辍便闻窓外有唱佳声毎至契防无不撃节谦怪语曰何不进耶对曰遗生已久无宜干突始悟是鬼【异苑】
　　楚游上表乞宿卫拜驸马都尉楚无学好遨游音乐及畜歌者琵琶筝笛每行将以自随【三辅决録】
　　桓宣武外甥恒在坐鼓琵琶宣武醉后指琵琶曰名士固亦操斯器【语林】
　　隋乐人王令言妙逹音律大业末炀帝将幸江都令言之子甞于户外戏弹琵琶作翻调安公子曲令言时卧室中闻之惊起曰变变急呼其子曰此曲兴自蚤晚其子曰顷来有之令言遂歔欷流涕谓其子曰汝慎无从行帝必不反子问其故令言曰此曲宫声往而不反宫君也吾所以知之帝竟被弑于江都【北史　以下箜篌】
　　魏高阳王雍美人徐月华能卧弹箜篌为明妃出塞之声【洛阳伽蓝记】
　　鄙人谓狐为狸以瑟为箜篌此非徒不知狐与瑟乃不知狸与箜篌也【桓谭新论】
　　箜篌初名坎侯汉武帝灭南越祠太一后土用乐令乐人侯晖依琴作坎侯言其坎坎应节奏也侯者因工人姓尔后言空音讹也古施郊庙雅乐近世来专用于楚声宋孝武帝大明中吴兴沈懐逺被徙广州造绕梁其器与空侯相似懐逺后亡其器亦絶【宋书】
　　箜篌宫引第一商引第二徴引第三羽引第四古有六引宫引本第二角引本第四【上　以下诸乐器】
　　暴辛公作埙苏成公作箎【世本】
　　黄帝作清角【国俭赋又蔡邕初志云岐伯作鼓吹】
　　隋作竽女娲作簧【世本】
　　汉武帝时丘仲作竽三十六管【通礼义纂】
　　笳者李伯阳入西戎所造【杜挚笳赋】
　　或自蜀得古礼器人莫能识斛斯徴曰此錞于也遂依干宝周礼注为芒筒捋之其声极清【北史】
　　梁有铜磬即今之方响也方响以鐡为之以代钟焉【通考】故老相承言影戏之原出于汉武帝李夫人之亡齐人少翁言能致其魂上念夫人无已廼使致之少翁夜为方帷张灯烛帝坐它帐自帷中望见之彷佛夫人象也故今有影戏【上】
　　京兆有古生者学从横揣摩弄矢揺丸摴蒱之术为节掾史四十余年善訑谩二千石随以谐谑皆握其权要而得其懽心赵广汉为京兆尹下车而黜之终于家京师至今俳戏皆称古掾曹【西京襍记】
　　永宁元年西南夷掸国王献乐及幻人能吐火自支解易牛马头明年元防作之于庭安帝与羣臣共观大竒之陈禅独离席举手大言曰昔齐鲁为夹谷之防齐作侏儒之乐仲尼诛之帝王之庭不宜设夷狄之技【后汉书】马钧巧思絶世设为女乐舞象至令木人撃鼓吹箫作山岳使木人跳九掷劒縁縆倒立【傅序】
　　江左犹有高縆紫鹿跂行鳖食齐王卷衣笇鼠夏育扛鼎巨象行乳神龟抃戏背负灵岳桂树白雪画地成川之伎
　　晋成帝咸康七年散骑侍郎顾臻表曰末代之乐设礼外之观逆行连倒四海朝觐言观帝庭而足以蹈天头以履地反天地之顺伤彛伦之大乃命太常罢之其后复高絙紫鹿又有天台山伎
　　后主雅好傀儡谓之郭公时人戏为郭公歌曰邯郸郭公九十九伎俩渐尽入滕口大儿縁高冈稚子东南走不信吾言时当看岁在酉及将败果邯郸高郭声相近九十九末数也滕口邓林也大儿谓周帝太祖子也高冈后主姓也雉鸡头武城小字后败于邓林尽如歌言【北齐书】
