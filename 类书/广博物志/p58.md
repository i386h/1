<!-- { "loadSidebar": true } -->
　　张陵官尚书梁冀带劒入省陵诃叱令出劾奏兾兾弟不疑举陵孝防谓曰举君适以自伐也陵对曰明府不以陵不肖误见擢序今申公宪以答私恩【后汉书】
　　桓阶为尚书文帝行幸见诸少子无裈上抟手曰长者子无裈是日拜三子为黄门郎【桓阶别传】
　　黄香迁仆射月余为尚书令増秩二千石上惜其干用台阁旧习遂见尊重香亦勤力忧公畏愼周密每月奏议所建画未见流布【后汉书】
　　明帝车驾卒至尚书门陈矫跪问曰陛下欲何之帝曰欲案行文书耳矫曰此自臣职分非陛下所宜临也若臣不称其职则请就黜退帝慙回车【魏志】
　　王瓒之为五兵尚书未尝诣一朝贵江湛谓何偃曰王瓒之今便是朝隐【梁书】
　　古弼为尚书令大武大阅将校猎于河西弼留守诏以肥马给骑人弼命给弱者世祖大怒曰尖头奴敢裁量朕也朕还台先斩此奴弼头尖世祖常名之曰笔头是以时人呼为笔公【魏书】
　　何为左民尚书后辞官隐于若耶山云门寺勅给白衣尚书禄固辞【梁书】
　　孝文初王嶷为南部尚书时南州多事李防邓宗庆等号为明察并见诛戮而嶷委随不断卒得自保时人为之语曰实痴实昏终得保存【北史】
　　羊侃为都官尚书宦者张僧侃侃曰我牀非阉人所坐竟不前之时论美其眞正【梁书　以下诸京职】
　　江淹幼孤贫常采薪以养母曽于樵所得貂蝉一具将鬻以供养其母母曰此乃汝之休征也汝才行若此岂长贫贱可留待得侍中着之后果拜侍中【齐书】
　　江夏王义恭性爱古物常遍就朝求之侍中何勗已有所送而王征索不已何意不平常出行于道中见狗枷败犊鼻乃命左右取之还以箱檠送之牋云承复须古物今奉李斯狗枷相如犊鼻【宋拾遗】
　　李元忠为侍中唯以声酒自娱每言宁无食不可使无酒元忠常为太常卿后自中书令复求为太常以其有音乐而多美酒故神武欲用为仆射文襄言其放达常醉不可委以台阁其子闻之请节酒元忠曰我谓作仆射不胜饮酒乐汝爱仆射时宜勿饮酒【北史】
　　隋文帝以沙门彦崇为学士命僧以官始此【羣碎录】后魏罗结世祖初为散骑常侍迁侍中年一百七岁精爽不衰诏听归老太宁中赐东川为居业并为筑城即号曰罗侯城【上】
　　梁萧暎为北徐州刺史及征将还钟离人顾思逺挺乂行部伍中暎见其甚老使人问之对曰年一百一十二岁凡七娶有子十二死亡略尽今唯小者已六十又无孙息家阙养乏是以行役暎大异之召赐之食食兼于人检其头有肉角长寸遂命后舟载还都谒见天子与之言往事多异所传擢为散骑侍郎赐以俸宅朝夕进见年百二十卒【南史】
　　傅咸为尚书左丞刚简有大节疾恶如讐杨济与书曰生子痴了公事了事正作痴复为快耳左丞总司天台维正八座此未易居以君尽性而处任益不易也咸答曰衞公云酒色之杀人此甚于作直坐酒色死人不为悔逆畏以直致祸此由心不直正欲以茍且为明哲耳自古以直致祸者当自矫枉过直或不忠允欲以亢厉为声故致忿耳安有悾悾为忠益而当见疾乎【晋书】崔洪字良伯少以清厉显名武帝世为尚书左丞时人语曰丛生棘刺来自博陵在南为鹞在北为鹰【上】刘览字孝智为尚书左丞性聪敏尚书令史七百人一见并记名姓当官清正无所私姊夫御史中丞褚湮从兄吏部郎孝绰在职颇通赃货览劾奏并免官孝绰怨之尝谓人曰犬齧行路览噬家人【南史】
　　尚书令符雅为人乐施乞人塡门尝曰天下物何常吾今日富后日贫耳忽一日不施则意不泰时人为之语曰不为权翼富宁作符雅贫【十六国春秋】
　　王僧虔为尚书令尝为飞白书题尚书省壁曰圆行方止物之定质修之不已则溢髙之不已则栗驰之不已则质之不已则迭是故去之宜疾当时嗟赏以比座右铭【南史】
　　王敬为尚书仆射关署文案初不省读上尝问狱敬不对上问左右何不以讯牒付仆射敬曰臣乃得讯牍读之政自不解【上】
　　冯豹拜尚书郎每奏事未得报俯伏省阁从昏至明肃宗闻而嘉之使黄门持被覆豹勅令勿惊【后汉书】
　　何尚之迁吏部郎告休定省倾朝送别于沼渚及至郡叔度谓曰闻汝来此倾朝相送可几客答曰殆数百人叔度笑曰此是送吏部郎耳非关何彦徳也【齐书】
　　何尚之在选日有人求为吏部郎尚之叹曰此敝俗也官当图人人安得图官时顔延之在坐笑曰我闻古者官人以才今官人以势彼势之所求又何疑焉当时以为名言【南史】
　　韦世康在吏部十余年时称廉平常有止足之志谓子弟曰禄岂须多防满则退年不待暮有疾便辞【隋书】顾宪之为吏部郎初其祖凯之尝为吏部于庭植嘉树谓人曰吾为宪之种耳至是宪之果为此官【梁书】
　　陆慧晓除尚书殿中郎隣族来相贺慧晓举酒曰陆慧晓年逾三十媍父领选始作尚书郎卿辈乃复以为庆耶【齐书】
　　梁武帝问吏部尚书徐勉求一有学艺解朝仪曹郎勉曰孔休源识见清通详练故事自晋宋起居注诵略上口武帝亦素闻之即日除尚书仪曹郎多所改作每建访前事休源即以所诵记随机断决曽无疑滞吏部任昉尝谓之孔独诵【南史】
　　卞彬除南海王国郎中令尚书比部郎彬性饮酒以瓠壶瓢勺杬皮为肴着帛冠十二年不改易以大瓠为火笼什物多诸诡异自称卞田居妇为传蚕室或谏曰卿都不持操名器何由得升彬曰掷五木子十掷辄鞬岂复是掷子之拙吾好掷正极此耳【南齐书】
　　袁聿修字叔徳在官防愼为尚书郎十年未尝受斗酒之馈尚书邢邵与聿修旧欵每于省中语戏尝呼聿修为清郎太宁初聿修以太常少卿出使巡省经兖州时邢邵为刺史别后遣送白防为信聿修不受与邵书云今日仰遇有异常行愿得此心不贻厚责邵亦忻然领解报书云一日之赠率尔不思谨承来旨吾无间然弟昔为清郎今日复作清卿矣【北齐书】
　　孔逿为齐尚书仪曹郎屡箴阙礼多见信纳上谓王俭曰孔逿眞所为仪曹也【南史】
　　后周裴侠为工部中大夫疾沈顿忽闻五更皷惊起曰可向府耶遂瘳晋公防曰危笃如此不废忧公闻皷声疾遂愈意天祐其勤也【北史】
　　李肃字彦邕位员外常侍初谄附侍中元晖后以左道事侍中穆绍常裸身被髪画腹衔刀于隐屏为绍求福故绍爱之【上】
　　何字子季为国子祭酒与太子中庶子王莹并为侍中时单作祭酒疑所服陆澄博古多该亦不能据遂以服临试尔后详议乃用朱服祭酒朱服自此始【南史】丘灵鞠领东观祭酒曰人居官愿数迁使我终身为祭酒不恨也
　　孔广字湛源美容止善吐论张绪数诣之每叹云孔广使我成轻薄祭酒【并上】
　　韩子熙除国子祭酒使百官并给兵刀时以祭酒闲务止给二人或有令其陈请者子熙曰朝廷自不与祭酒兵何关韩子熙事【北史】
　　甄宇北海人为州从事征拜博士每腊诏书赐博士一羊羊有大小肥痩宇先自取其一痩者后召防诏问痩羊甄博士【东观汉记】
　　文宣在晋阳太子监国集诸儒讲孝经谓助教许散愁曰先生在世何以自资答曰散愁自少以来不登娈童之牀不入季女之室服膺简策不知老之将至平生素懐若斯而已太子曰顔子缩屋称贞栁下妪而不乱未若此翁白首不娶者也乃赍绢百疋【北史】
　　陈后主在东京欲以江总为詹事孔奂曰江总有潘陆之才而无园绮之实辅弼储贰切谓非宜后主深以为恨乃自言于宣帝将许之奂乃奏曰江总文华之人今皇太子文华不少无借于总如臣愚见愿选敦重之才以居辅导帝曰谁可奂曰都官尚书王廓立性敦敏可以居之时后主在侧乃曰廓王泰之子不居太子詹事奂又曰宋朝范晔即范泰之子亦为太子詹事后主固争之遂以总为詹事【陈书】
　　徐勉门客有虞暠者求五官詹事勉正色答曰今夕只可谈风月不宜及公事时人服之【南史】
　　萧惠开家虽贵戚而车服简素初为秘书著作并名家年少惠开意趣与之多不同比肩三年不共语【宋书】梁朝贵游子弟多无学术谚云上车不落则著作体中何如则秘书【家训】
　　栁防炀帝嗣以拜秘书监退朝之后便命入閤言宴讽读终日而罢帝每与嫔后对酒时逢兴防辄遣命之至与同榻共席亲若友朋帝犹恨不能夜召于是命刻木偶人施关机能坐起拜伏以象防帝每月中对酒辄令宫人置之于坐与相酬酢而为欢笑【隋书防音辩】
　　刘禅之父翼字小心为著作郎峭直有行尝面折僚友短退无余訾李百药曰子翼詈人多不憾
　　杜台卿患聋不任吏职请修史上许之拜著作郎【并上】赵孝以父田禾将军任为郎每告归白衣步担尝从长安还欲止邮亭亭长闻孝当过洒扫待之孝既到长不肯内因问曰田禾将军子何时到孝曰寻到矣显宗皇帝闻孝名诏拜谏议大夫迁衞尉【风俗通】
　　秦黄门郎古成诜风韵秀举确然不羣每以天下是非为己任时京兆韦高慕阮籍之为人居母丧弹琴饮酒诜闻而泣曰吾当私刃斩之以崇风教遂持劒求高高惧逃匿终身不敢见诜【晋书】
　　司马膺之神气甚高性方古旧与杨愔同为黄门郎至愔为尚书令抗礼如初曽路逢愔威仪导引乃于树下侧避愔望见令呼谓曰兄何意避弟膺之曰我自避赤棒本不避卿愔甚重之【北齐书】
　　王遵业有誉当时与中书令陈郡袁翻尚书琅琊王诵并领黄门郎号曰三哲时政归门下世谓侍中黄门为小宰相而遵业从容恬素若处丘园常着穿角履好事者多毁新履以学之【北史】
　　孔臧仲尼之后迁御史大夫辞曰臣代以经学为家乞为太常专修家业汉武遂用之【汉书】
　　宣秉字巨公为御史中丞迁司校尉秉性节约常布服被蔬食瓦器帝尝幸其府舍见而叹曰楚国二龚不如云阳宣巨公即赐布帛帐帏【后汉书】
　　王僧虔为御史中丞甲族由来多不居宪台僧虔为此官乃曰此是乌衣郎坐处【南史】
　　张缅为中丞号为劲直梁武帝遣图其形于台省以励当官【上】
　　元仲景性岩峭孝庄时防御史中尉京师肃然每向台陌驾赤牛时人号赤牛中尉【北史】
　　李膺为侍御史青州凡六郡唯陈仲举为乐安视事其余皆病七十县并弃官遁去其威风如此【商芸小说】
　　后魏河间邢山宾迁殿中侍御史尝有疾策山桃杖帝问此何杖答曰巨源杖太武讳焘故言焉【谈薮】
　　始李彪为中尉号为严酷以奸欵难得乃为木子击其脇腋气絶而复属者时有焉【北史】
　　汝南何比干字少卿为汝隂县狱吏决曹掾平活数千人后为丹阳都尉狱无寃囚淮汝号曰何公征和三年三月辛亥天大隂雨比干在家日中梦贵客车骑满门觉以语妻语未已而门有老妪可八十余头白求寄避雨雨甚而衣履不霑渍雨止送出门乃谓比干曰公有隂徳今天锡君防以广公之子孙因出懐中符策状如简长九寸凡九百九十枚以授比干曰子孙佩印绶者当随此算妪东行忽不见自比干以下与张氏俱授灵瑞累世为名族三辅旧语曰何氏策张氏钩也【三辅决録】盛吉为廷尉每至冬月罪囚当断其妻持烛吉持丹笔相向垂泪【防稽典録】
　　顾荣字彦先以南土秀望累迁廷尉正【晋书】
　　顾协少清介有志撡初为廷尉正冬服单薄寺卿蔡法度欲解襦与之惮其清严不敢发口谓人曰我愿解身上襦与顾郎顾郎难衣食者竟不敢以遗之【南史】
