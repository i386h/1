<!-- { "loadSidebar": true } -->
　　炎帝伯陵作钟【山海经　又云鼓延始为钟又周礼云鳬氏为钟世本垂作钟皇图要纪云帝俈作钟磬】
　　谨按世本垂作钟秋分之音也【风俗通】
　　鳬氏为钟【鳬入水不溺以名钟工取其虚浮之义】两栾谓之铣铣间谓之于于上谓之鼓鼓上谓之钲钲上谓之舞舞上谓之甬甬上谓之衡钟县谓之旋旋虫谓之干钟带谓之篆篆间谓之枚枚谓之景于上之攠谓之隧十分其铣去二以为钲以其钲为之铣间去二分以为之鼓间以其鼓间为之舞修去二分以为舞广以其钲之长为之甬长以其甬长为之围叁分其围去一以为衡围叁分其甬长二在上一在下以设其旋薄厚之所震动【薄厚不得其宜则震动不得中】清浊之所由出【声之清浊出于此】侈弇之所由兴【口之侈弇起于此】有説【当推其之所由出】钟已厚则石【其声不出】己薄则播【声散】侈则柞【形大则声廹窄】弇则郁【形小则声郁而不散】长甬则震【甬钟柄也甬长则震而不定】是故大钟上分其鼓间以其一为之厚小钟十分其钲间以其一为之厚钟大而短【钟形大则宜长而失于短】则其声疾而短闻【疾急也短闻者声易竭也】钟小而长【钟形小则宜短而失于长】则其声舒而逺闻【舒缓也逺闻谓声难息也】为遂六分其厚以其一为之深而圜之【周礼】
　　钟师掌金奏【撃金以为奏乐之节】凡乐事以钟鼓奏九夏王夏肆夏昭夏纳夏【四方賔来奏之】章夏【臣有功奏之】齐夏【夫人祭奏之】族夏【族人侍奏之】祴夏【客醉而出奏之】鷔夏【公出入奏之】凡祭祀飨食奏燕乐凡射王奏驺虞诸侯奏貍首卿大夫奏采苹士奏采蘩掌鼙鼓缦鼓
　　天子宫县诸侯轩县大夫判县士特县凡乐钟磬之半为堵全为肄【并上】
　　钟一名长啸一名粲谷【奚囊橘柚】
　　钟之与磬也近之则钟音充逺之则磬音章物固有近不若逺远不如近者【淮南子】
　　君子铄金为钟四时九乳是以撞钟以知君钟调则君道得【乐叶图徴　宋均注曰九乳法九州】
　　鱼复鼓钟钟牛【鱼复南蛮贡鼓及钟形似牛　周书】
　　古者天子左五钟将出则撞黄钟而右五钟皆应之马鸣中律驾者有丈御者有数立则磬折拱则抱鼓然后大师奏升车之乐告出也入则撞蕤賔以治容貎蕤賔有声鹄震马鸣及倮介之虫无不延颈以听在内者皆玉色在外者皆金声然后少师奏升堂之乐即席告入也【韩诗外传】
　　黄帝本阴阳审风声命荣猨铸十二钟以协月筩以诏音韶
　　黄帝作五声以政五钟一曰青钟大音二曰赤钟重心三曰黄钟洒光四曰景钟昧其明五曰黑钟隠其常【管子】颛顼有浮金之钟沉明之磬以羽毛拂之则声振百里石浮于水上如萍藻之轻取以为磬不加磨琢及朝万国之时乃奏含英之乐其音清密落云间之羽鲸鲵游涌海水恬波【拾遗记】
　　齐景公铸大钟撞之于庭下郊雉皆雊【淮南子】
　　鲁孟献子聘于晋宣子觞之三徙钟石之悬不移而具献子曰富哉家宣子曰子之家孰与我家富献子曰吾家甚贫唯有二士曰顔回兹无灵者使吾邦家安平百姓和协唯此二者耳吾尽于此矣客出宣子曰彼君子也以飬贤为富我鄙人也以钟石金玉为富孔子曰孟献子之富可着于春秋【国语】
　　景公为大钟将悬之仲尼伯常骞晏子三人俱朝曰钟将毁撞之果毁公召三子问之晏子对曰钟大不以礼故曰将毁仲尼曰钟大悬下其气不得上薄故曰将毁伯常骞曰今日庚申雷日也阴莫胜于雷故曰将毁【晏子春秋】
　　晋平公铸为大钟使工听之皆以为调矣师旷曰不调请更铸之平公曰工皆以为调矣师旷曰后世有知音者将知钟之不调也臣窃为君耻之至于师涓而果知钟之不调也【吕氏春秋】
　　郑简公谓子产曰饮酒之不乐钟鼓之不鸣寡人之任也国家之不久朝廷之不治与诸侯交之不得志子之任也子无入寡人之乐寡人无入子之朝自是已来子产治郑城门不闭国无盗贼道无饿人孔子曰若郑简公之好乐虽抱钟而朝可也【尸子】
　　仇由贪大钟之赂而亡其国【淮南子】
　　子胥入郢毁十龙之钟【贾子】
　　宋之衰也作为千钟齐之衰也作为大吕楚之衰也作为巫音【吕氏春秋】
　　武帝起腾光台以望四逺于台上撞碧玉之钟挂悬黎之磬吹霜条之篪唱来云依日之曲【洞防记】
　　旋宫之乐久防汉章帝建初三年鲍邺始请用之顺帝阳嘉二年复废累代皆黄钟一均变极七音则五钟废而不撃谓之哑钟【通典】
　　黄初中铸工柴玉巧有意思协律都尉杜防令玉铸钟其声清浊多不如法数毁改作玉甚厌之谓防清浊任意更相诉白于魏王魏王取玉所铸钟襍错更试然后知防为精于是罪玉及诸子皆为飬马主【宋书】
　　西河有钟在水中晦朔輙鸣声响悲激覊客闻而凄怆【异苑】
　　晋惠帝时殿前六钟皆出涕五刻止
　　中朝时有人畜铜澡盘晨夕恒鸣如人扣以白张华华曰此盘与洛钟宫商相谐宫中朝暮撞钟故声相应可错令轻则韵乖鸣自止也依言即不复鸣【小説】
　　张永晓音律太极殿前钟声嘶孝武甞以问永永答曰钟有铜滓乃扣钟求其处凿而去之声遂清越【南史】释僧寔从京至洛忽于一日正午僧寝之时自上楼鸣钟急众僧出房怪问所以寔告僧曰人各速备香火急赴集堂僧既集已又告僧曰人各用心修理佛事齐诵观音以救江南梁国其寺讲堂欲崩恐损道俗宜共救厄当尔之时都讲堂正论法集道俗向千充满其中忽闻西北异种香烟及空中经声伎乐云屯从堂北门而入直出南门合堂惊出靴履防着共逐听声人既出尽堂欻摧倒大众得全【法苑珠林】
　　梁普通年小庄严寺有道度襌师戒行淳直毎厌此身将同毒树若身命无常弃尸陁林施与鸟兽于檀度成满亦为善业乃积薪柴渐就减食至普通七年十一月三日钟自虚鸣寺众惊恐莫测何相其月八日钟复自鸣乃与大众共结善縁尔后不复更食唯用澡瓶以汲清水日饮一升至二十五日朝寺众同往见瓶发五色光至二十九日旦寺主僧全等数人共登禅室遥见龛中紫光外照其日将暮忽有羣鸟五六百头同集一树俄顷西飞是夜二更初竟寺有襍色光映烛房宇至五更中闻山顶上火声振烈惊走往观见襌师合掌火中【梁高僧传】
　　法安欲作画像须铜青困不能得夜梦见一人近其床前云此下有铜钟觉掘之果得二口因以青成像后以一钟助逺公铸佛余一武昌太守熊无患借视遂留之【神僧传】
　　释植相入青城山聚徒未暇经始适便迁化初相置足于绵州城西栢林寺院宇成就于堂头植梧桐一株极为繁茂夏月忽无故叶落又维那旦打钟初不发声大小疑怪须臾信报相已终乃知树枯钟噎表其迁化之晨也【上】
　　祗洹戒律院内有铜钟重三十万斤四天王共造欲集大千圣众目连以通力撃之声震逺闻台高七十丈钟形如吴地者四靣多有日月星辰山川河海之象兼斗斛秤尺之形目连所撃随事所表声出告知凡僧打者但声出而已其戒塲院内复有大钟台高四百尺上有金钟重十万斤形如杯器上有千轮王像亦有千子各各具足复有九龙八功徳水种种诸相庄严此之大钟刼初之时轮王所造圣人受戒已得道者撃之声震三千一切圣人闻皆证果恶趣闻者得宿命通祗洹别有论师院有一铜钟形如腰鼓是干闼婆王之所造也上有梵王帝释魔王四王八部男子等像若有异学外道欲来撃论则使神通罗汉撃之声震三千诸外道等将欲撃扬闻此钟声诸根讷钝无敢发言若有好心请决疑者闻此钟声开发菩提得不退转【法苑】
　　有别院名修多罗院有一石钟形如呉様如青碧玉可受十斛鼻上有三十三天像四靣以金银隠起东西两靣有大宝珠陷在腹中大如五升八角分曜状若华形周帀作十方诸佛初成道像至初日出时钟上有诸化佛説十二部经舍卫城童男童女悉来听之
　　阿难房前有一钟磬可受五升磬子四邉悉黄金缕作过去佛敎弟子文鼻上以紫磨金为九龙形背上立天人像执椎撃之声震三千音中亦説诸佛教诫弟子法此磬梵天王造及佛灭后娑竭龙王亦収入海宫中【上以下磬】
　　无句作磬【世本】
　　黄帝使伶伦造磬【通纂】
　　磬氏为磬倨句一矩有半其博为一股为二鼓为三参分其股博去一以为鼓博参分其鼓博以其一为之厚已上则摩其旁已下则摩其耑【周礼】
　　磬师掌教撃磬撃编钟【编钟编磬各十有六共为一簴】教缦乐燕乐之钟磬【缦乐合六代之乐也燕乐歌二南之诗也】凡祭祀奏缦乐【祭祀磬师奏缦乐燕乐则钟师奏之四上】
　　钟子期夜闻撃磬者而悲使人召而问之曰子何撃磬之悲也答曰臣之父不幸而杀人不得生臣之母得生而为公家为酒臣之身得生而为公家撃磬臣不覩臣之母三年矣是故悲也【吕氏春秋】
　　招僊阁上悬浮金轻玉之磬浮金者色如金自浮于水上轻玉者其质贞明而轻【洞防记以下鼓】
　　鼓一名吹云【潜居録】
　　鼓人掌教六鼓四金之音声以节声乐以和军旅以正田役教为鼓而辨其声用以雷鼓鼓神祀【雷鼓八靣鼓也】以灵鼓鼓社祭【灵鼓六靣鼓也】以路鼓鼔鬼享【路鼓四靣鼓也】以鼖鼓鼓军事【鼖大也鼖鼓长八尺以军事为大故也】以鼛鼓鼓役事【鼛缓也鼛鼓长八尺以役事劳民故节之欲其缓也】以晋鼓鼓金奏【晋进也晋鼓长六尺六寸金作而后奏故欲其进也】以金錞和鼓【錞淳于也鼓倡而和之】以金镯节鼓【镯钲也鼓行而节之】以金铙止鼓【铙如铃无舌鼓退而止之】以金铎通鼓【铎铃也鼓作而通之】凡祭祀百物之神鼓兵舞帗舞者【兵舞干戚之舞帗舞者采缯为之所以形容百物之神有捍蔽祓除之功】　凡军旅夜鼓鼜军动则鼓其众田役亦如之救日月则诏王鼓大防则诏大仆鼓【周礼】
　　谨按易称鼓之以雷霆圣人则之鼓者郭也春分之音也万物郭皮甲而出故谓之鼓【风俗通】
　　帝伐蚩尤女为帝制防牛鼓八十面一震五百里连震三千里【黄帝内传】
　　建鼓大鼓也少昊作之为众乐之节【通礼义纂】
　　吴王夫差移于建康之宫南门有双鹤从鼓中而飞上入云中【呉録】
　　洞庭山有宫五门东有石楼楼下两石鼓扣之其声清越世所谓神钲也晋孝武乐章曰神钲一震九域同来【郡国志】
　　郡西有白鹄山上有石鼓元嘉中居人祀山神乃椎此鼓数十里闻如金石之响相传云此山有鹄飞入会稽郡雷门鼓中打鼓声洛阳闻之后孙恩乱兵撃破中有二鹤冲天而去自是不复鸣后人呼为潜鹤鼓【六朝事迹】阳山县有豫章木可二丈号为圣木秦人伐为鼓颡颡成忽奔逸至桂阳【盛之荆州记】
　　晋孝武大元末帝每闻手巾箱中有鼓吹鼙角之音于是请僧斋会夜见一臂长三丈许指长数尺来摸经案是岁帝崩【异苑】
