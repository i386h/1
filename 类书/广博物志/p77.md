<!-- { "loadSidebar": true } -->
　　管辂字公明平原人也善易卜安平太守东莱王基字伯舆家数有怪使辂筮之卦成辂曰君之卦当有贱妇人生一男堕地便走入灶中死又床上当有一大蛇衔笔大小共视须臾便去又乌来入室中与鷰共鬬死乌去有此三卦基大惊曰精义之致乃至于此幸为占其吉凶辂曰非有他祸直客【一作官】舎乆逺魑魅魍魉共为怪耳儿生便走非能自走直宋无忌之妖将其入灶也大蛇衔笔者直老书佐耳乌与鷰鬬者直老铃下耳夫神明之正非妖能害也万物之变非道所止也乆逺之浮精必能之定数也今卦中见象而不见其凶故知假托之数非妖咎之徴自无所忧也昔高宗之鼎非雉所雊太戊之阶非桑所生然而野鸟一雊武丁为高宗桑糓暂生大戊以兴焉知三事不为吉祥愿府君安身养德从容光大勿以神奸汚累天眞后卒无他迁安南督军后辂乡里乃太原问辂君徃者为王府君论怪云老书佐为蛇老铃下为乌此本皆人何化之防贱乎为见于爻象出君意乎辂言茍非性与天道何由背爻象而任心胸者乎夫万物之化无有常形人之变异无有定体或大为小或小为大固无优劣万物之化一例之道也是以夏鲧天子之父赵王如意汉高之子而鲧为黄能意为苍狗斯亦至尊之位而为黔喙之类也况蛇者恊辰巳之位乌者栖太阳之精此乃腾黒之明象白日之流景如书佐铃下各以微躯化为蛇乌不亦宜乎【搜神记】
　　信都令家妇女惊恐更互疾病使辂筮之辂曰君北堂西头有两死男子一男持矛一男持弓箭头在壁内脚在壁外持矛者主刺头故头重痛不得举也持弓箭者主射胸腹故心中悬痛不得饮食也昼则浮游夜来病人故使惊恐也于是掘其室中入地八尺果得二棺一棺中有矛一棺中有角弓及箭箭乆逺木皆消烂但有铁及角完耳乃徙骸骨去城二十里埋之无复疾病利漕民郭恩字义博兄弟三人皆得躄疾使辂筮其所由辂曰卦中有君本墓墓中有女鬼非君伯母当叔母也昔饥荒之世当有利其数升米者排着井中啧啧有声推一大石下破其头孤防寃痛自诉于天耳【并上】管辂谓钟毓曰我卜可以知生死毓曰命付天不付君【魏志】
　　郭璞尝遇顔含欲为之筮含曰年在天位在人修已而天不与者命也守道而人不知者性也自有性命无劳蓍【晋书】
　　义兴方叔保得伤寒埀死令璞占之不吉令求白牛厌之求之不得唯羊子有一白牛不肻借璞为致之卽日有大白牛从西来径徃临叔保惊惶病即愈【搜神记】扬州别驾顾球姊生十年便病至年五十余令郭璞筮得大过之升其辞曰大过卦者义不嘉冡墓枯杨无英华振动游魂见龙车身被重累婴妖邪法由斩祀杀灵蛇非己之咎先人瑕案卦论之可柰何球乃迹访其家事先世曽伐大树得大蛇杀之女便病病后有羣鸟数千回翔屋上人皆怪之不知何故有县农行过舎邉仰视见龙牵车五色晃烂其大非常有顷遂灭【上】王宗以卖卜自奉安帝以博士征耻占验见知悬绶于庭而逃
　　王长文闻益州乱筮得老蚕縁枯桑之卦叹曰桑无叶蚕以卒也吾蜀人殄于是矣拜蜀郡太守暴疾卒【华阳国志】
　　淳于智字叔平济北人上党鲍瑗家多防疾贫苦谓曰淳于叔平神人也何不试就卜瑗乃令智作卦卦成谓曰君宅东北有大桑树君径至市入门数十歩当有一人将新马鞭者就请还买以悬此桑树三年当暴得财也瑗承其言诣市果得马鞭悬之至三年后浚井得钱千万铜鐡襍噐复可二十余万于是家业用展病者亦愈【晋中兴书】
　　韩友字景先善占卜龙舒长邓林妇病积年埀死医巫皆息意友为筮之使画作野猪着卧处屏风上一宿觉佳于是遂差舒县廷掾王睦病死已复魄友为筮之令以丹画板作日月置牀头又以豹皮马鄣泥卧上立愈【上】
　　隗炤者汝南民善于易临终书板授其妻曰吾死当大荒穷虽尔愼莫卖宅到后五年春当有诏使防来此亭姓龚此人负吾金卿以此板徃责之亡后果大困欲卖宅者数矣忆夫言輙止到后期日有龚使者果至妻遂赍板徃责使者使者执板不知所言沈吟良久谓曰贤夫何能妻曰夫善易而未曾为人卜使者曰可矣乃顾命侍者取箸而筮之卦成谓炤妻曰吾不相负金贤夫自有金乃知亡后暂穷故藏金以待太平所以不告妻儿者恐尽而困无已也知吾善易故书板以寄意耳金有五百斤盛以靑瓶覆以铜盘埋在堂屋东头去壁一丈入地九尺妻还掘之皆如卜之言【録异传】
　　晋王导病令戴洋推算法洋曰君侯本命在申而于申上之石头立冶金火相铄水火相煎故受害导即移居东府病痊
　　叚医字元章广汉新都人也习易经明风角有一生来学积年自谓畧防要术辞归乡里医为合膏药并以简书封于筒中告生曰有急发视之生到葭萌与吏争渡津吏挝破从者头生开筒得书言到葭萌与吏鬭头破者以此膏裹之生用其言创者卽愈【搜神记】
　　西川费孝先善轨革世皆知名有大若人王旻因货殖至成都求为卦孝先曰教住莫住教洗莫洗一石谷捣得三斗米遇明即活遇暗即死再三戒之令诵此言足矣旻志之及行途中遇大雨憇一屋下路人盈塞乃思曰教住莫住得非此耶遂冒雨行未防屋果倾覆独得免焉旻之妻已私邻比欲媾终身之好俟旋归将致毒谋旻既至妻约其私人曰今夕新沐者乃夫也将晡呼旻洗沐重易巾栉旻悟曰教洗莫洗得非此也坚不从妻怒不省自沐夜半反被害既觉惊呼隣里共视皆莫测其由遂被囚系栲讯狱就不能自辨郡守録状旻泣言死卽死矣但孝先所言终无验耳左右以是语上达郡守命未得行法呼旻问曰汝隣比何人也曰康七遂遣人捕之杀汝妻者必此人也已而果然因语僚佐曰一石谷捣得三斗米非康七乎由是辨雪诚遇明活之效【上】
　　释法愿移居吴兴长城家本事神身习鼔舞世间襍伎及蓍爻卜相僃尽其妙【神僧传】
　　有日者桞休祖善卜筮其妻曾病鼠瘘积年不差渐因埀命休祖遂占之得頥之复按卦曰应得姓石者治之当获灸鼠而愈也旣而乡里有一贱家果姓石自言能除此病遂灸病者头上三防觉佳俄有一鼠迳前噞噞然伏而不动呼犬噬杀之视鼠头上有三灸处病者遂差【洞林】
　　宁逺参军景则其姊病四十余年令弟卜之得明夷之小过然病每欲动时輙有乌来鸣卽便发作按卦当得独蹄猪畜之后妇人如欲眠见一丈夫衣服尽黒在户前立遥呼妇人语其来不肯言有所畏遂泣而去病始小间吾尝与殷侯共议此事曰乌日之禽猪月畜水火相忌自然之数故取隂之伏物用消太阳之飞精日中三脚故以独足者当之【上】
　　桞世隆善卜别甲价至万永明初世隆曰永明九年我亡后三年丘山崩齐亦于此季矣屏人命典籖李党取笔及高齿屐题帘箔旌曰永明十一年因流涙谓党曰汝当见吾不见也【齐书】
　　阮孝绪隐居不仕有善筮者张有道曰见子隐迹而心难明自非考之蓍无以验也及布卦旣揲三交曰此将为咸应感之法非嘉遁之兆孝绪曰安知后爻不为上九果成遁卦有道叹曰此所谓肥遁无不利象实应德心迹并也孝绪曰虽获遁卦而上九爻不发升遐之道便当高谢许生【南齐书】
　　杨伯丑冯翊武乡人也好读易隐于华山开皇初被征入朝见公卿不为礼无贵贱皆汝之人不能测也高祖召与语竟无所荅上赐之衣服至朝堂舍之而去于是被髪阳狂游行市里形体垢秽未尝栉沐尝有张永乐者卖卜京师伯丑每从之游永乐为卦有不能决者伯丑輙为分析爻象寻幽入防永乐嗟服自以为非所及也伯丑亦开肆卖卜有人尝失子就伯筮者卦成伯丑曰汝子在怀逺坊南门道东北壁上有青帬女子抱之可徃取也如言果得或者有金数两夫妻共藏之于后失金其夫意妻有异志将逐之其妻称寃以诣伯丑为筮之曰金在矣悉呼其家人指一人曰可取金来其一人赧然应声而取之道士韦知常诣伯丑问吉凶伯丑曰汝勿东北行必不得已当早还不然者杨素斩汝头未防上令知常事汉王谅俄而上崩谅举兵反知常逃归京师知常先与杨素有隙及素平并州先访知常将斩之頼此获免又有失马来诣伯丑卜者时伯丑为皇太子所召在涂遇之立为作卦卦成曰我不遑为卿占之卿且向西市东壁门南第三店为我买鱼作脍当得马矣其人如此言须有一人牵所失马而至遂擒之崖州有献径寸珠其使者隂易之上心疑焉召伯丑令筮伯丑曰有物出自水中质圆而色光是大珠也今为人所隠具言隐者姓名容状上如言薄责之果得本珠上奇之赐帛二十疋【隋书】
　　近世有两人精妙士也性多营综畧无成名经不足以待问史不足以讨论文章无可传于集録书迹未堪以留爱翫卜筮射六得三医药治十差五音乐在数十人下弓矢在千百人中天文画绘碁博鲜卑语煎胡桃油链锡为银如此之类畧得梗槩皆不通熟【顔氏家训】
　　梁孝元凡诸伎术无所不该南平嗣王恪尝以铜合盛金玉琥珀指环请孝元射覆卦遇垢之履曰上旣为天其体则圆指环之象金玉在焉寅爻带午寅则为虎琥珀生光在合中央合中之物凡有三种按卦而谈或轻或重恪于是神服【后周书以下相】
　　伯益始相兽周史佚始相人【物原】
　　夫命之与相犹声之与响声动乎防响穷乎应虽寿天参差贤愚不一其间大较可得闻矣若乃生而神睿弱而能言八彩光睂四瞳丽目斯实天姿之特达圣人之符表洎乎日角月偃之奇龙盘虎踞之美地静鎭于城纒天关运于掌防金槌玉枕磊落相望伏犀起葢隐辚交映井宅既兼食匮已实抑亦帝王卿相之明効也及其深目长颈頺顔蹙齃蛇行蛰立猳喙乌咮筋不束体血不华色手无春荑之柔髪有寒蓬之悴或先吉而后凶或少长乎穷乏不其悲欤至如姬公凝负图之容孔父取栖遑之迹丰本知其有后黄中明其可贵其间或跃马膳珍或飞而食肉或皂晚侯初形未正铜岩无以饱生玉馔终乎饿死因斯以观何事非命【梁刘孝标相经序】
　　子綦有八子陈诸前召九方歅曰为我相吾子孰为祥九方歅曰梱也为祥子綦翟然笑曰奚若曰梱也将与国君同食以终其身子綦索然出涕曰吾子何为以至于是极也九方歅曰夫与国君同食泽及三族而况于父母乎今夫子闻之而泣是御福也子则祥矣父则不祥子綦曰歅汝何足以识之而梱祥邪尽于酒肉入于鼻口矣而何足以知其所自来吾未尝为牧而牂生于奥未尝好田而鹑生于宎若勿怪何邪吾所与吾子游者游于天地吾与之邀乐于天吾与之邀食于地吾不与之为事不与之为谋不与之为怪吾与之乘天地之诚而不以物与之相撄吾与之一委蛇而不与之为事所冝今也然有世俗之偿焉凡有怪征者必有怪行殆乎非我与吾子之罪防天与之也吾以是泣也无防何而使梱之于燕盗得之于道全而鬻之则难不若刖之则易于是刖而鬻之于齐适当渠公之街终身食肉而终【庄子】
　　子胥之吴乃被髪徉狂跣足涂靣行乞于市市人聚罔有识者翌日吴市吏善相者见之曰吾之相人多矣未尝见斯人也【吴越春秋】
　　丞相黄次公故为阳夏游徼与善相者俱行见一妇人相者指之曰此妇人当为封侯者夫人次公问之乃其旁里人巫家子也卽娶以为妻其后次公果至丞相封为列侯【论衡】
