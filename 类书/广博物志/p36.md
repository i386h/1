<!-- { "loadSidebar": true } -->
　　门无鬼与赤张满稽观于武王之师赤张满稽曰不及有虞氏乎故离此患也门无鬼曰天下均治而有虞氏治之耶其乱而后治之与赤张满稽曰天下均治之为愿而何计以有虞氏为有虞氏之药痬也秃而施髢病而求医孝子操药以修慈父其色燋然圣人羞之至德之世不尚贤不使能上如标枝民如野鹿端正而不知以为义相爱而不知以为仁实而不知以为忠当而不知以为信蠢动而相使不以为赐是故行而无迹事而无【庄子】
　　武王不闭外门以示无惧去劔搢笏以示无讐【周书】武王践阼三日召士大夫而问焉曰恶有藏之约行之行万世可以为子孙常者乎诸大夫对曰未得闻也然后召师尚父而问焉曰黄帝颛顼之道存乎意亦忽不可得见与师尚父曰在丹书王欲闻之则齐矣三日王端冕师尚父亦端冕奉书而入负屏而立王下堂南面而立师尚父曰先王之道不北面王行西折而南东面而立师尚父西面道书之言曰敬胜怠者吉怠胜敬者灭义胜欲者从欲胜义者凶凡事不强则枉弗敬则不正枉者灭废敬者万世藏之约行之行可以为子孙常者此言之谓也且臣闻之以仁得之以仁守之其量百世以不仁得之以仁守之其量十世以不仁得之以不仁守之必及其世王闻书之言惕若恐惧退而为戒书于席之四端为铭焉于机为铭焉于鉴为铭焉于盥盘为铭焉于楹为铭焉于杖为铭焉于带为铭焉于履屦为铭焉于觞豆为铭焉于户为铭焉于牖为铭焉于劔为铭焉于弓为铭焉于矛为铭焉席前左端之铭曰安乐必敬前右端之铭曰无行可悔后左端之铭曰一反一侧亦不可以忘后右端之铭曰所监不逺视迩所代机之铭曰皇皇唯敬口生防口戕口鉴之铭曰见尔前虑尔后盥盘之铭曰与其溺于人也宁溺于渊溺于渊犹可游也溺于人不可救也楹之铭曰母曰胡残其祸将然母曰胡害其祸将大母曰胡伤其祸将长杖之铭曰恶乎危于忿防恶乎失道于嗜欲恶乎相忘于富贵带之铭曰火灭修容慎戒必恭恭则夀屦履之铭曰慎之劳劳则富觞豆之铭曰食自杖食自杖戒之则逃戸之铭曰夫名难得而易失无懃弗志而曰我知之乎无懃弗及而曰我杖之乎扰阻以泥之若风将至必先揺揺虽有圣人不能为谋也牖之铭曰随天时地之财敬祀皇天敬以先时劔之铭曰带之以为服动必行德行德则兴倍徳则崩弓之铭曰屈身之义废兴之行无忘自过矛之铭曰造矛造矛少间弗忍终身之羞予一人所闻以戒后世子孙【武王践阼记】
　　帝王微行自汉武帝始也刘氏曰卢生教始皇为微行非自汉武帝矣【物原】
　　成王冠周公使祝雍祝王曰逹而勿多也祝雍曰使王近于民远于年啬于时惠于财亲贤使能【大戴礼】
　　昔成王之政周公在前邵公在后毕公在左史佚在右四子挟而维之目见正容耳闻正言一日即位天下旷然言其法度素定也【后汉书】
　　髙祖与项羽战于垓下孔将军居左费将军居右皆假为名【西京杂记】
　　四皓有羽翼太子之功其没也惠帝为之制文立碑【文章縁起】
　　惠帝崩太后欲为髙坟使从未央宫而见之诸将諌不许东阳侯垂泣曰陛下见惠帝冡悲哀流涕无已是伤生也臣窃哀之太后乃止东阳侯张相如也【楚汉春秋】文帝庙号顾成景帝庙号德阳武帝庙号渊龙昭帝庙号徘徊宣帝庙号乐游元帝庙号长夀成帝庙号阳池【三辅黄图】
　　景帝坐崇芳阁上有丹霞起赤龙盘栋间使王夫人居之改崇芳阁为猗兰殿得幸有娠梦日入懐景帝亦梦髙祖谓之曰王美人得子可名曰彘及生男因名焉是为武帝生于猗兰殿【汉武故事】
　　武帝初名彘三嵗景帝抱于膝上抚念之知其心藏洞彻试问儿乐为天子否对曰由天不由儿愿每日居宫垣在陛下前戏弄亦不敢逸豫以失子道景帝闻而愕然加敬而训之他日复抱之几前説问儿悦习何书为朕言之乃通伏羲以来羣圣所録隂阳诊候及龙图防数万言无一字遗落至七嵗圣彻过人景帝令改名彻【汉武内传】
　　汉武帝甞微行造主人家家有婢国色帝悦之仍留宿夜与主婢卧有一书生亦寄宿善天文忽见客星将掩帝座甚逼书生大惊惧连呼咄咄不觉声髙仍又见一男子操刀将入戸闻书生声急谓为己故遂缩走客星应时而退如此者数过帝闻其声异而问之书生具説所见帝乃悟曰必此人壻也将欲肆凶恶于朕仍召集期门羽林语主人曰朕天子也于是擒奴问而欵服乃诛之帝叹曰斯葢天启书生之心以扶祝朕躬乃厚赐书生焉【广异记】
　　武帝遗诏以杂道书四十卷置棺中元康二年河东功曹李及入上党抱犊山采药于岩室中得此书盛以金箱卷后题日月是武帝时也河东太守张纯以箱及书奏上之武帝时左右见之涕泣曰此是帝殡物宣帝怆然以书付茂陵【汉武内传】
　　汉武帝里先有玉箱瑶杖各一是西胡康渠王所献帝平素常玩之故入梓宫中其后四年有人于扶风郿市买得此二物帝左右识而认之説卖者形状乃帝也【异苑】
　　光武生有赤光照室影如五麟七鳯
　　光武进至下博城西皇惑不知所之有白衣老父在旁指曰努力【东汉书】
　　明帝时公车以反支日不受章奏帝闻而怪曰民废农桑逺来诣阙而复拘以禁忌岂为政之意乎于是遂蠲其制【潜夫论】




　　广博物志卷十
<子部,类书类,广博物志>
　　钦定四库全书
　　广博物志卷十一
　　明　董斯张　撰
　　斧扆下【太子　后妃】
　　太子年十八曰孟侯孟侯者于四方诸侯来朝迎于郊者问其所不知也问之人民之所好恶地土所生美珍怪异山川之所有无父在时皆知之【尚书大传】
　　皇太子初拜有赤旄幢马齿呈箱事四枚卤簿有黄麾崇福门有鸡鸣防十张【张敞晋东宫旧事】
　　皇太子大小防庭设三厢乐舞六佾
　　太子有独坐龙须席赤皮席花席经席
　　皇太子纳妃给织成衮带白玉佩四望车有七防杯文绮被长命杯文绮袴绛真文罗袴漆龙头支髻枕一银花环钮百副金涂连盘鸭灯一玳瑁梳二枚百济白手巾赤花双文簟綘地文履一量漆花簏二具同心雀钿一具歩摇一具九钿函盛之又有素栢扄脚牀八板牀漆牀【并上】
　　皇太子金玺纽朱黄绶逺游冠介帻翠緌佩瑜玉【隋书】皇太子安车朱轮青盖画轓文辀五彩【续汉书】
　　太子辇曰铜辇
　　太始三年制太子安车乘象辂【沈约宋书】
　　太子车緑幢青幰【隋书】
　　皇孙緑盖车【晋志】
　　古者胎教之道王后有身十月而就蒌室太史持铜而御户左太宰持斗而御户右太卜持蓍而御堂下诸官皆以其职御于门内比三月者王后所求声音非礼乐则太师抚乐而称不习所求滋味者非正味则太宰荷斗而不敢煎调太子生而立太师吹铜曰声中某太宰曰滋味上某太卜曰命云某然后为王太子悬弧之礼义东方之弧以梧梧者东方之草春木也其牲以鸡鸡者东方之牲也南方之弧以栁栁者南方之草夏木也其牲以狗狗者南方之牲也中央之弧以桑桑者中央之木也其牲以牛牛者中央之牲也西方之弧以棘棘者西方之草秋木也其牲以羊羊者西方之牲也北方之弧以枣枣者北方之草冬木也其牲以彘彘者北方之牲也五弧五分矢东方射东方南方射南方中央髙射西方射西方北方射北方皆三射然后卜王太子名上毋取天下毋取于土毋取于名山通谷毋悖于乡俗【新书】
　　帝初取富宜氏曰皇生朱【皇即女皇世本帝系汉书云女皇生丹朱帝系人表作散宜氏缪尧三妃一后或云即中山夫人雷泽县西五中歩有中山夫人祠云尧之四妃张谓舜庙碑谓尧舜皆娶一姓也朱即嗣子朱説文引虞书作丹絑御览世纪女防生丹朱非也】朱之兄考监明先死而不得立庶弟九【庄子云尧不慈故云杀长子殆先死尔而四机论乃有尧囚十子之説淮南子云尧得舜任以百官属以九子然説苑尧时舜为司徒契司马禹司空稷为田畴防乐正倕工师伯夷秩宗臯陶大理益敺禽兽九子为臣尧知九职之事使九子者各受其事以成九功则非尧之子矣】尧生丹朱骜狠克帝悲之为制奕棋以闲其情使出就丹帝崩虞氏国之于房为房侯【路史】
　　周妃后姙成王于身立而不跛坐而不独处不倨虽怒不骂胎教之谓也成王生仁者养之孝者繦之四贤傍之成王有知而选太公为师周公为傅前有与计而后有与虑也【贾子】
　　昔周文王使太公望傅太子太子发嗜鲍鱼而公弗与太公曰礼鲍鱼不登于爼岂有非礼而可以养太子哉【上】
　　晋献公太子之至灵台虵绕左轮御曰太子下拜吾闻国君之子虵绕左轮者速得国太子遂不行返乎舎御人见太子太子曰吾闻为人子者尽和顺君不行私欲恭严承命不逆君安今吾得国是君失安也见国之利而忘君安非子道也闻得国而拜其声非君欲也废子道不孝逆君欲不忠而使我行之殆欲吾国之危明也防劔将死御止之曰夫禨祥妖孽天之道也恭严承命人之行也拜祥戒孽礼也严恭承命不以身恨君孝也今太子见福不拜失礼杀身恨君失孝从僻心弃正行非臣之所闻也太子曰不然我得国君之孽也拜君之孽不可谓礼见禨祥而忘君之安国之贼也懐贼心以事君不可谓孝挟伪意以御天下懐贼心以事君邪之大者也而使我行之是欲国之危明也遂伏劔而死【新序】楚庄王之时太子车立于茅门之内少师庆逐之太子怒入谓王曰少师庆逐臣之车王曰舎之老君在前而不逾少君在后而不豫是国之宝臣也【上】
　　魏文侯有子曰击次曰防防少而立以嗣封击中山三年莫徃来其傅赵苍唐曰父忘子子不可忘父何不遣使乎击曰愿之而未有所使也苍唐曰臣请使击曰诺于是乃问君之所好与所嗜曰君好北犬嗜晨雁遂求北犬晨雁赍行苍唐至曰北蕃中山之君有北犬晨雁使苍唐再拜献之文侯曰击无恙乎苍唐唯唯而不对三问而三不对文侯曰不对何也苍唐曰臣闻诸侯不名君既已赐弊邑使得小国侯君问以名不敢对也文侯曰中山之君无恙乎苍唐曰今者臣之来拜送于郊文侯曰中山之君长短若何矣苍唐曰问诸侯比诸侯诸侯之朝则侧者皆人臣无所比之然则所赐衣裘几能胜之矣文侯曰中山之君亦何好乎对曰好诗文侯曰于诗何好曰好黍离与晨风文侯曰黍离何哉对曰彼黍离离彼稷之苖行迈靡靡中心摇摇知我者谓我心忧不知我者谓我何求悠悠苍天此何人哉文侯曰怨乎曰非敢怨也时思也文侯曰晨风谓何对曰鴥彼晨风郁彼北林未见君子忧心钦钦如何如何忘我实多于是文侯大悦曰欲知其子视其母欲知其君视其所使中山君不贤恶能得贤遂废太子防召中山君以为嗣诗曰鳯皇于飞翽翽其羽亦集爰止蔼蔼王多吉士惟君子使媚于天子曰夫使非直敝车罢马而已亦将喻诚信通气志明好恶然后可使也【韩诗外传】
　　齐王欲以淳于髠傅太子髠辞曰臣不肖不足以当此大任也王不若择国之长者而使之齐王曰子无辞也寡人岂责子之令太子必如寡人也哉寡人固生而有之也子为寡人令太子如尧乎其如舜也【吕览】
　　夏扶谓荆轲曰何以教太子轲曰髙欲令四三王下欲令六五霸于君何如也【燕丹子】
　　汉髙祖手敕太子云吾以汝是元子早有立意兼羣臣咸称汝友四皓吾所不能致而为汝来是为人大事也今定汝为嗣【殷芸小説】
