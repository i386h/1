<!-- { "loadSidebar": true } -->
　　张永累迁廷尉上谓曰卿既与释之同姓欲使天下复无寃人【上】
　　宋世轨为廷尉少卿时大理正苏珍之亦以平干知名寺中为之语曰决定嫌疑苏珍之视表见里宋世轨时人以为寺中二絶也【北齐书】
　　东郡商铿名子为外臣外臣任为廷尉评铿入谢恩武帝问卿名子外臣何为令其入仕铿答曰外臣生于齐季故人思匿迹今幸遭圣代草泽无复遗人上大悦【太平广记】
　　太傅汝南陈蕃仲举去光禄勲还到临颍巨陵亭从者击亭卒数下亭长闭门收其诸生人客皆厌毒痛欲复收蕃蕃曰我故大臣有罪州郡尚当先请今约勅儿客无素幸皆坐之何谓乃欲相及相守数时防行亭掾至因乃得免时令范伯弟即杀其亭长【风俗通】
　　张子孝平陵人性矜严非礼不动遇妻子若严君三辅以为仪表人或谓之诈子孝曰我诚诈也人皆诈恶我独诈善不亦可乎为光禄数谏正尝乗白马上每有异政辄言白马生且复谏矣【续汉书】
　　王逺为光禄勲宋世为之语曰王逺如屏风屈曲能蔽风露【齐书】
　　刘恺为太常论议常引正大义诸儒为之语曰难经伉伉刘太常【华峤后汉书】
　　祭彤为太仆光武尝谓彤可属以重任从东巡守过鲁坐孔子讲堂顾指子路室谓左右曰此太仆之室太仆吾之御侮也【上】
　　阮修字宣子王敦时为鸿胪卿谓修曰卿常无食鸿胪承差有禄能作不修曰亦复可尔耳遂为之【晋书】
　　李安世天安初为主客令齐使刘缵来聘缵呼安世为典客安世曰三代不共礼五帝各异乐安得以亡秦之官称于上国缵曰世异之号凡有几也安世曰周谓掌客秦改典客汉名鸿胪今曰主客君等不欲影响文武而殷勤亡秦【魏书】
　　永明元年荧惑入紫微时中书通事舍人四人各住一省谓之四户既总重权势倾天下防象失度太史奏宜修福禳之太尉王俭谓帝曰天文乖忤此由四户仍其舍人王文明等奏之【南齐书】
　　荀士逊好学世祖时转中书舍人状貌甚丑以文辞见用曽有事须奏值世祖在后庭因左右转通者不得士逊姓名乃云丑舍人世祖曰必士逊也看封题果是内人莫不忻笑【北齐书】
　　孝明之世读苏武传见武官名曰移中监以问百官百官不知【论衡】
　　虞玩之高宗鎭东府朝廷致敬玩之为少府犹蹑屐造席高帝取屐视之问曰卿此屐已几载玩之曰初释褐拜征北行佐买之着已三十年贫士竟不办易高帝咨嗟因赐以新屐玩之不受问其故答曰公之赐恩华俱重但旧簪席复不可遗所不敢当帝善之【南史】

　　广博物志卷十六
<子部,类书类,广博物志>
　　钦定四库全书
　　广博物志卷十七
　　明　董斯张　撰
　　职官下【刺史　郡县】
　　李寿长为青州刺史其所经歴他州县察视牧守治政优劣上言曰夫东家有犬不忍见西家之有防臣之所见敢不以闻【后汉书】
　　李珣为兖州刺史所种小麦胡蒜悉付从事无所留清约率下席羊皮服布被【东观汉记】
　　百里嵩时为徐州刺史境旱行部传车所经甘雨即降谓刺史雨【后汉书】
　　王闳迁冀州刺史闳性刻不发私书不交豪族宾客号曰王独坐
　　巴祗为扬州刺史与客坐闇冥之中不燃官烛【并上】裴潜为兖州刺史每之官不将妻子妻子贫乏织荆笓以自供家人小大咸并食而食【魏略】
　　陈泰字伯为并州刺史懐柔民夷甚有威惠京邑贵人多寄寳货因泰市奴婢泰皆挂之于壁不发其封及征为尚书悉付还之【魏志】
　　交州刺史朱符多以乡人虞褒刘彦之徒分作长吏侵虐百姓彊赋于民黄鱼一枚收稻一斛百姓怨叛山贼并出攻州突县【呉志】
　　呉孙皓时以滕修为广州刺史未至州有五僊人骑五色羊负五谷来迎而去今州厅事梁上画五僊人骑五色羊为瑞【郡国志】
　　杜预为荆州人号为杜父旧水道唯防汉达江陵千数百里预乃开阳口起夏水导洪洞达巴陵径近千里南土美而謡曰后世无叛由杜翁孰识知名与勇功及卒州人讳其名改户曹为辞曹【晋书】
　　刘卞字叔龙本兵家子质直少言少为县小吏功曹夜醉如厠使卞执烛不从功曹衔之以他事补亭子有祖秀才者于亭中与刺史笺久不成卞教之数言卓荦有大致秀才谓县令曰卞公府掾之精者云何以为亭子令即召为门下吏后为轻车将军雍州刺史【晋书】
　　祖逖为豫州刺史躬自俭约督课农桑克已务施不畜资产又收葬枯骨为之祭醊百姓感悦尝置酒大会耆老中坐流涕曰吾等老矣更得父母死将何恨乃歌曰幸哉遗黎免俘虏三辰既朗遇慈父酒忘劳甘瓠脯何以咏思歌且舞
　　茍晞字道将领兖州牧暴虐杀人流血号曰屠伯其弟纯领青州刑杀尤甚于晞号小茍惨于大苟也【并上】羊暨为青州刺史暨牛产犊及迁以官舍所生遗之而去【曹嘉之晋纪】
　　晋陵韦朗家在延陵元嘉初忽见庭前井中有一人出高长尺许被带组甲麾伍相应相随出门良久乃尽朗兄薮颇善占筮常云吾子弟当至刺史朗后领青广二州【异苑】
　　萧憺为荆州刺史惠及百姓征还朝人歌曰始兴王人之爹赴人急如水火何时来哺乳我【爹徒我反荆土方言谓父为爹　南史】
　　刘秀之为丹阳尹初秀之从叔穆之为丹阳与子弟宴集厅事柱有一穿穆之谓子弟曰汝等各以栗遥掷入穿者后必得此郡唯秀之栗独入焉【宋书】
　　庐陵王子卿为南豫州刺史帝称其小名谓司徒竟陵王子良曰乌熊痴如熊不得天下第一人为行事无以压一州既而曰吾思得人矣乃使陆慧晓为长史行事别帝问曰卿何以辅持庐陵答曰静以修身俭以养性静则人不扰俭则人不烦上大悦【南史】
　　萧明字靖通少被武帝亲爱封贞阳侯太清元年为豫州刺史百姓诣阙拜表言其徳政树碑于州门内及碑匠采石出自肥陵明乃广营厨帐多召人物躬自率领牵至州识者笑之曰王自立碑非州人也
　　宋氏晚运典籖之权重宗慤为豫州典籖每多违执慤大怒曰慤年六十得一州如斗大不能复与典籖共临之【并上】
　　临川王映为雍州刺史尝还都买物有献计者于江陵贾货至都回艘可得微有所増映笑曰我是贾客耶乃复求利【齐书】
　　王昆为广州刺史南土沃实在任者常致巨富世谓广州刺史但经城门一过便得三千万也昆无所取纳表献禄俸之半及罢任孝武知其清问还资多少昆曰臣买宅百三十万余物称之帝悦其对【上】
　　安成康王秀都督雍梁南北泰四州诸军事雍州刺史有疾百姓商贾咸为请命既薨四州裂为白帽送之【梁书】夏侯详迁湘州刺史详善吏事在州四载为百姓所称州城南临水有峻峰旧传云刺史登此山辄代是山歴政莫敢到详于其台榭延僚属以表损抑之志【上】薛聪为齐州刺史卒于州吏人追思留所坐榻以为遗爱【后魏书】
　　崔暹字元钦为瀛州刺史贪暴安忍民庶患之尝出猎州北单骑至于民村井有汲水妇人暹令饮马因问曰崔瀛州何如妇人不知其暹也答曰百姓何罪得如此癞儿刺史暹乃黙然而去
　　奚康生为相州刺史在州以天旱令人鞭石虎画像复就西门豹祠祈雨不获令吏取豹舌未几二儿暴丧身亦遇疾巫以为虎豹之祟
　　王袭为并州刺史州人为立铭称美或曰袭所教也尚书奏免官
　　夏侯夔为豫州刺史于苍陵立堰溉田千余顷境内赖之夔兄亶先居此任兄弟并有恩惠百姓歌之曰我之有州赖彼夏侯前兄后弟布政优优
　　郑述祖天保中为兖州刺史父道昭亦尝为此州竝有政绩百姓歌之曰大郑公小郑公相去五十载风教犹尚同
　　河间王琛字昙寳世宗时拜定州刺史凭恃内外多所受纳贪惏之极及还朝灵太后诏曰琛在定州惟不将中山宫来自余无所不致何可更复叙用由是遂弃废于家
　　元诞为齐州刺史在州贪暴有沙门为诞采药还诞曰师从外来有何得对曰唯闻王贪愿王早代诞曰齐州七万家吾每家未得三升钱何得言贪
　　崔挺拜光州刺史州旧掖城西北数里有斧山峰岭高峻北临沧海南望岱岳挺于顶上欲营观宇故老曰此岭上秋夏之际常有暴雨相传云是龙道恐此观不可久立挺曰人龙相去何逺之有虬龙儵忽岂一路乎遂营之数年间果无风雨之异挺代即为风雨所毁遂莫能立众以为善化所感
　　陆馥俟长子也多智有父风高祖见而悦之谓朝臣曰吾尝叹其父智过其躯是复逾于父矣为相州刺史假长广公为政清平州中有徳宿老以友礼待之询之政事如此者十人号曰十善于是发奸擿伏事无不验封回为度支尚书郑云谄事刘腾赂紫襭四百疋得安州刺史除书旦出晚诣回问安州兴生何事为便回曰卿位为方伯宜思方略以济百姓如何见造问兴生乎封回不为商贾何以相示云大惭去【并上】
　　张华原字满国为兖州刺史狱有系囚谓曰三元之始念卿幽闭今给假五日足得展谒亲亲期尽还也果应期而至【北齐书】
　　尉景为冀州刺史大纳贿神武令优人石董桶戏之董桶剥景衣曰公剥百姓董桶何为不剥公
　　任城王谐为并州刺史时有妇人临汾川浣衣有乘马人换其新靴驱而去者妇人持故靴诣州言之谐召居城诸妪以靴示之绐曰有乗马人于路被贼刼害遗此靴焉得无亲属乎一妪抚膺哭曰儿昨着此靴向妻家如其语捕获之时称明察
　　申微为襄州刺史时南方初附旧俗官人皆通饷遗微性廉愼乃画杨震像于寝室以自戒及代还送者数十里不絶微自以无徳于人慨然懐愧因赋诗题于清水亭长幼闻之皆竞来读递相谓曰此是申使君手迹并写诵之【并上】
　　长孙俭为荆州刺史吏民请为俭建清徳楼立碑颂徳诏许之【后周书】
　　豆卢勣周武帝时为渭州刺史有惠政华夷悦服大致祥瑞鸟防山俗呼为高武陇其山絶壁千寻由来乏水诸羌苦之勣马足所践忽飞泉涌出有白乌翔止厅前乳子而后去民为之謡曰我有丹阳山出玉浆济我人夷神乌来翔后因号其泉曰玉浆泉【上】
　　张威在青州颇治产业遣家奴于民间鬻萝菔根其奴缘此侵扰百姓上深加谴责坐废于家【隋书　以下郡县】晋文公问于舅犯曰谁可使为西河守者舅犯对曰虞子羔可也公曰非汝之讐也对曰君问可为守者非问臣之讐也羔见舅犯而谢之曰幸赦臣之过荐之于君得为西河守舅犯曰荐子者公也怨子者私也吾不以私事害公义子其去矣顾吾射子也【新序　韩非子解狐邢伯都事与此相似不重录】
　　董阏于为赵上地守行石邑山中涧深峭如墙深百仞因问其左右曰人尝有入此者乎对曰无有曰婴儿痴聋狂悖之人尝有入此者乎对曰无有牛马犬彘尝有入此者乎对曰无有董阏于喟然太息曰吾能治矣使吾治之无赦犹入涧之必死也则人莫之敢犯也【韩子】董安于治晋阳问政于蹇老蹇老曰忠信敢安于曰安忠乎曰忠于主安信乎曰信于令安敢乎曰敢于不善人安于曰守此三者足矣【上】
　　朱买臣为防稽太守懐章绶还至舍亭而国人未知也所知钱勃见其暴露乃劳之曰得无罢乎遗与纨扇买臣至郡引为上客【西京襍记】
　　淮阳伪铸钱吏不能禁汲黯为太守不壊一罏不刑一人而淮阳政清【论衡】
　　汉宣城郡守封邵一旦化为虎食郡民呼之曰封使君因去不复来故时语曰无作封使君生来治民死食民【述异记】
