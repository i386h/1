<!-- { "loadSidebar": true } -->
　　越王曰寡人之计未有决定欲筑城立郭分设里闾欲委属于相国于是范蠡乃观天文拟法于紫宫筑作小城周千一百二十一步一圆二方西北立龙飞翼之楼以象天门东南伏漏石窦以象地户陵门四达以象八风外郭筑城而缺西北示服事呉也不敢壅塞内以取呉故缺西北而呉不知也北向称臣委命呉国左右易处不得其位明臣属也城既成而怪山自生者琅琊东武海中山也一夕自来故名怪山范蠡曰臣之筑城也其应天矣昆仑之象存焉越王曰寡人闻昆仑之山乃地之柱上承皇天气吐宇内下处后土禀受无外滋圣生神呕飬帝防故帝处其阳陆三皇居其正地吾之国也扁天地之壤乘东南之维斗去极北非粪土之城何能与王者比隆盛哉范蠡曰君徒见外未见于内臣乃承天门制承合气于后土岳象已设昆仑故出越之霸也越王曰茍如相国之言孤之命也范蠡曰天地卒号以着其实名东武起游防其上东南为司马门立层楼冠其山巅以为灵防起离宫于淮阳中宿防在于髙平驾防在于成丘立苑于乐野燕防在于石室斋防在于襟山勾践之出游也休息食室于氷厨【上】
　　勾践封范蠡子于苦竹城【越絶书】
　　行唐城北门侧有玉女神庙庙前碑云赵武灵王营斯邑城弥载不立圣女发叹百堵皆兴百日而就【水经注】秦时筑城于武周塞内以备胡城将成而崩者数焉有马驰走周旋反复父老异之因依马迹以筑城城乃不崩遂名马邑其故城今在朔州【搜神记】
　　韩氏城新城期十五日而成叚乔为司空有一县后二日段乔执其吏而囚之囚者之子走告封人子髙曰唯先生能活臣父之死愿委之先生封人子髙曰诺乃见叚乔自扶而上城封人子髙左右望曰美哉城乎一大功矣子必有厚赏矣自古及今功若此其大而能无有罪戮者未尝有也封人子髙出叚乔令夜解其吏之束缚也而出之故曰封人子髙为之言也使匿己之为而为也叚乔聼而行之也匿己之行而行也说之行若此其精也封人子髙可谓善说矣【吕氏春秋】
　　靖郭君欲城薛而客多以谏君告谒者无为客通事于是有一齐人曰臣愿一言过一言臣请烹谒者賛客客曰海大鱼因反走靖郭君曰请少进客曰否臣不敢以死戏靖郭君曰嘻寡人母得已试复道之客曰君独不闻海大鱼乎网弗能止缴不能牵荡而失水陆居则蝼蚁得意焉且夫齐亦君之水也君已有齐奚以薛为君若无齐城薛犹且无益也靖郭君大悦罢民弗城薛也【新序】
　　云中快马城有绫罗泉即塞上翁所居之邑塞上翁六国前人姓李也【郡国志】
　　初张仪筑成都城城屡壊不能立忽有大周旋行走巫言依行处筑之城乃得立所掘处成大池乃复入于中毎出则州境有贼刺史或病【寰宇记】
　　北平侯王谭不同王莽之政子兴生五子并避时乱隠居西山人名其居为五大夫城光武即位封为五侯所谓中山之五王也二馆之城涧曲泉清山髙林茂风烟披薄触可栖情方外之士尚凭依旧居取畅林木【水经注】梁武帝攻郢城夜郢城有数百毛人逾堞且泣因投黄鹄矶盖城之精也及旦城降【南史】
　　吾尝从齐王幸并州自井陉闗入上艾县东数十里有猎闾村后百官受马粮在晋阳东百余里亢仇城侧并不识二所本是何地博求古今皆未能晓及检字林韵集乃知猎闾是旧猎余聚亢仇旧是防防亭悉属上艾时太原王邵欲撰乡邑记注因此二名闻之大喜【顔氏家训】僧慧至湘州城南忽云地中有碑众人试掘果得二枚【梁髙僧】
　　后魏孝文亲征马圏行至贾复城昏雾得三鵶引路遂至南山因号通鵶城【郡县志】
　　扶桑王宫内有水精城天未晓而明如昼城忽不见其月便蚀【四公记】
　　昔佛在世时与诸比丘及与阿难前后围绕入王舍城而行乞食至于巷中见二小儿一名徳胜二名防土而戏拥土作城舍宅仓储以土为麨着于仓中此二小儿见佛相好金色光明偏照城内徳胜欢喜掬仓中土名为麨者奉上世尊而发愿言使我将来盖于天地广设供飬缘是善根发愿功徳佛般湼槃一百年后作转轮王王阎浮提住华氏城王法治世号阿恕伽王分佛舍利而作八万四千寳塔【阿育王经○以下池】
　　黄帝破蚩尤而为池沼盖始于此【古今事物考】
　　故牧弊池之精名曰髠顿状如牛头见人则逐人以其名呼之则去【白泽图】
　　庚戌天子西征至于池天子三日休于池之上乃奏广乐三日而终是曰乐池天子乃树之竹是曰竹林【穆天子传】
　　卫灵公以天寒凿池宛春谏曰天寒起役恐伤民公曰天寒乎宛春曰君衣狐裘坐熊席隩隅有灶是以不寒今民衣敝不补履决不苴君则不寒民诚寒矣公曰善令罢役【说苑】
　　昆明池汉武习水战中有灵沼神池云尧时理水停船此池盖尧时已有沔池汉武因而深广耳【潘岳闗中记】沧池在长安城中旧图云未央宫有沧池言池水苍色故曰沧池
　　鹤池在长安城西盘池在西北并废【三辅黄圗】
　　氷池在长安西旧图云西有彪池亦名圣女泉盖氷彪声相近传说之讹也
　　太液池西有一池名孤树池池中有洲洲上煔树一株六十余围望之重重如盖故取为名【西京杂记】
　　东汉有九龙池御龙池灵芝池白石池濯龙池天泉池【三辅黄图】
　　剪刀池昔车读书于此妇以女红佐之落剪刀于此池【楚地记】
　　文帝钓天池垂纶不获王彧曰臣以为垂纶者清故不获贪饵【宋书】
　　北齐中书侍郎河东裴袭字敬宪患耳新搆山池与賔客宴集谓河间邢子才曰山池始就愿为一名子才曰海中有莱山仙人之所居宜名莱莱裴聋也故以戏之【谈薮】
　　周文帝与公卿往昆明池观鱼行至西汉故苍池顾问无知者或云苏绰博物多通召问应对如流【北史○以下井】黄帝始穿井【周书】
　　伯益作井【吕氏春秋】
　　王者清净则浪井出有仙人主之【瑞应图　典畧曰浪井者不凿自然之井】火从井出有贤士从人起【春秋潜潭巴】
　　少昊母皇娥璇宫之侧有井曰盘灵白帝之子与皇娥宴于宫帝子命江妃歌冲景旋归之曲盘灵之神吹箫以和之故至今号井神曰吹箫女子【缉栁编】
　　频斯国有丹石井非人之所凿下及漏泉水常沸涌诸仙欲饮之时以长绠引汲也其国人皆多力不食五谷日中无影饮桂浆云雾羽毛为衣髪大如缕坚韧如筋伸之几至一丈置之自缩如蠡续人髪以为绳汲丹井之水水中有白蛙两翅常来去井上仙者食之至周王子晋临井而窥有青雀衔玉杓以授子晋子晋取而食之乃有云起雪飞子晋以衣袖挥云则云雪自止白蛙化为双白鸠入云望之遂灭【拾遗记】
　　秦始皇入湘观衡山道此渴甚徐福以如意击地清水涌出后人就此凿井名秦皇井【楚地记】
　　野人毛遂坠井而死客以告平原君平原君曰嗟乎天丧予矣既而知非平原客【西京杂记】
　　湓城灌婴所筑孙权经此城自标井地令人掘之得故井铭云颍阳侯所开三百年当塞后不满百年当为应运者所开权欢悦以为已瑞井甚深大江中风浪此井辄动土人呼为浪井【浔阳记】
　　韩信将下赵引兵方出井陉口师患无井筮之得防知山下有泉焉信遣将索之见二白鹿跑地有泉涌出【太平御览】
　　卫青破月支月支有井色如酒因名曰酒井【羊头山记】西秦乞伏炽磐都长安端门外有一井人常宿汲水亭之下而夜闻磕磕有声惊起照视瓮中如血中有丹鱼长可三寸而有寸光时东西虏共相攻伐国寻灭亡【异苑】
　　郡东北二十五里任曾逸家有一石井自然天成非人功所造井深四丈常有涌泉大水不溢大旱不竭夏絶香冷冬至甜温长老相传云昔有采材人临溪洗器流失酒杯后出于井中【临海记】
　　齐建元初延陵季子庙旧有涌井井北忽有金石声掘深二尺得涌泉泉中得木简长一尺广一寸二分隠起字曰庐山道士张陵再拜谒木坚而白字色黄亦木宗庙地中生赤木人君礼名得其宜也【南齐书】
　　石阳县有井水半青半黄黄者如灰汁取作粥饮悉作金色气甚芬馥
　　汉水西山有九井井中常出五色烟髙数丈传云昔人有缒入得数斛空青【述异记】
　　卓文君闺中庭内有一井文君手汲则甘香用以沐浴则滑泽鲜好他人汲之与常井等沐浴亦不少异至今尚存即文君井也【采兰杂志】
　　建康辱井以后主丽华贵嫔共入其中故名【笔衡○以下墓】墓铭或谓晋以前无有顔延年始为其制按呉志凌统卒权闻流涕使张承作铭诔则是三国时事也又汉西都时南宫寝殿内有醇儒王史长铭汉杜子夏临终作文命刋石埋坟前
　　齐武帝欲为裴后立石志墓中王俭以为非古或以为宋元嘉中顔延之为王球作墓志有铭自宋始隋得王戎墓铭为自晋始亦非是今世有崔子玉书张衡墓铭则墓有铭自东汉有之
　　商汤始造明旌伊尹始造墓宫周公始为华表周宣王始置石鼔石人猊虎羊马秦始王始作圹屋晋武帝始置神道碑【物原】
　　秦始皇始上坟
　　夏禹始制明器刍灵商汤设含巫咸始造开路神周武王买窆碑隧道俑机衣襚穆王加以殉寳秦武公始以人殉【并上】
　　于衡湘得云阳之从于广都得盘古之祀于冯翊得史皇之墓于蓝田得尊垆之采于衡山得祝融之于长安得隂康之冢于肺山得华胥之封于黄龙得女娲之碣于荼水得炎帝之陵于蛾眉得黄帝之款于雝得帝鸿之坋于云阳得少昊之堬于成阳得庆都之防于天山得有虞之文于陈仓得娥眉之殔于商于得女英之垄于杼山得夏后之铭【路史】
　　灵王时岣嵝山崩毁祝融坟得营丘九头图
　　隂康氏治于华原葬浮肺山之隂
　　颛顼葬青塜山下不及泉四虵卫之【前赵录云帝葬广阳或云葬鲋鰅十道志云即广阳山别名也鲋鰅或作务颙】
　　尧于谷林舜于纪市【吕氏春秋】
　　尧北教乎八狄道死巩山之阳衣衾三领谷木之棺葛以缄之既汜而后哭舜西教乎七戎道死南已之市衣衾三领谷木之棺葛以缄之已而市人乘之【墨子】华胥覆车之原庆都雷泽
　　六安县故咎陶国也夏禹封其少子奉其祀今县都陂中有大冢民传曰公琴者即臯陶冢也楚人谓冢为琴矣【水经注】
　　禹命羣臣曰吾百世之后我防稽之山苇椁桐棺穿圹七尺下无及泉坟髙三尺土阶三等之后田无改畒以为居之者乐为之者苦
　　后魏天赐中河东人张恩盗发汤塜得志云我死后二千年困于恩恩得古钟磬皆投于河【史系】
　　彭祖父墓坤山下作癸向放坎入干坎峰髙揖五行相生【黄嚢经】
　　阖闾冢在阊门外名虎丘下池广六十步水深丈五尺铜椁三重坟池六尺玉鳬之流扁诸之劒三千方圆之口三千时耗鱼肠之劒在焉千万人筑治之取土临湖口筑三日而白虎居上故号虎丘【越絶书】
　　虎丘北莫格冢古贤者避世冢去县二十里【同上】孔子当泗水之塟泗水为之却流【又云其树若偃斧】
　　王季厯塟于涡水之尾来水齧其墓见棺之前和文王曰譆先君必欲一见羣臣百姓也天故使明水见之于是出而为之张朝百姓皆见之【吕氏春秋】
　　阖闾墓中石铭云呉王之夜室也呜呼吾之君王弃吾之邦迁于重冈维冈之阳吾王之邦【述异记】
　　阖闾夫人墓中周廻八里别馆洞房迤逦相属漆灯照烂如日月焉尤异者金蚕玉燕各千余双【上】
