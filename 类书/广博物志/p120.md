<!-- { "loadSidebar": true } -->
　　庆安世年十五为成帝侍郎善鼓琴能为双鳯离鸾之曲赵后悦之白上得出入御内絶见爱幸常着轻丝履招风扇紫绨裘与后同居处欲有子而终无嗣【西京杂记】咸阳库中有琴长六尺按十三弦二十六徽用七宝饰之铭曰渥璵之乐玉笛长二尺三寸六孔吹之则见车马山林隠鳞相次吹息则不复见铭曰昭华之管齐人刘道强善弹琴能作单鸿寡鳬之弄听者皆悲不能自摄【并上】
　　文帝得魏文侯时乐人窦公百八十岁文帝竒之问何服食而至此对曰年十三失明父母教鼓琴日以为常无所服饵谭以为恒逸乐所以益性命也【新论】
　　帝常夕望东邉有青云起俄而见双白鹄集堂之上倐忽变为二神女舞于台握鳯管之箫抚落霞之琴歌清河春波之曲舒闇海落之席散明天发日之香香出胥池寒国地有发日树言日从云出云来掩日风吹树枝拂云开日光也亦名开日树树有汁滴如松脂也【洞防记　清河记作青吴古琴疏中有清河春波之曲当以古琴疏为正】
　　泰山道士稷丘君武帝时以道术受赐后上东廵泰山稷丘君拥琴来拜武帝曰陛下勿上也必伤足上必欲上及上数里左右足指果折乃止【列仙传】
　　司马相如作玉如意赋梁王悦之赐以緑绮之琴文木之几夫余之珠琴铭曰桐梓合精【古琴疏】
　　韦成有琴曰常清
　　桓驎字元龙有琴曰丛竹流风荣之孙也【并上】
　　女丸以黎洞宝香为琴以昆仑碧玉为故曰碧琴【女红志】
　　琴鼓山者昔仙人卭疏甞鼓鳯修之琴于此山故名琴鼓亦名鳯修【古琴疏】
　　雷音汉师中作于项缀盘环缀二绩形峻有大小声每弹则羣鸟集作平陵等曲【琴谱】
　　蝉翼汉宋朦之作尾间缀尖蝉有风云潇散之声扬雄庾信琴俱名清英【并上】
　　稷生挥玅琴【张衡逍遥赋】
　　荀季和有琴曰龙唇一日大风雨失去三年后复大风雨有黑龙飞入李膺堂中膺谛视识之曰此荀季和旧物也登门送还季和恐复飞去嵌金于背曰刘累以厌之改名曰飞龙【古琴録】
　　建武十一年盖国女主遣使献五琴中国制也上有十六字皆鹄头书唯首伊王二字可识故名曰伊王琴上宝之【古琴疏】
　　桓谭善鼓琴着琴道一篇未成肃宗使班固续成之东观记琴道未毕但有发章一首
　　琴曲有蔡氏五弄游春渌水幽居坐愁秋思并宫调也蔡邕雅好琴道嘉平初入清溪访鬼谷先生所居山有五曲一曲制一弄山之东曲常有仙人游故作游春弄南曲有涧冬夏常渌故作渌水弄中曲即鬼谷子所居深邃岑寂故作幽居弄北曲高岩猿鸟所集故作坐愁弄西曲灌木吟秋故作秋思弄曲成出示马融王子师軰甚异之【琴厯】
　　蔡琰善琴能为离鸾别鹤之操【上】
　　汉桓帝闻楚琴慷慨长叹曰善哉为琴若此而足矣昔季流子向风而鼓琴听之者泪下【阮籍乐论】
　　蚕最巧作茧往往遇物成形有寡女独宿倚枕不寐私傍壁孔中视隣家蚕离箔明日茧都类之虽眉目不甚悉而望去隠然似愁女蔡邕见之厚价市归缫丝制弹之有忧愁哀怨之声问琰琰曰此寡女丝也闻者莫不堕泪【贾子説林】
　　崔骃字亭伯有琴曰卧水背铭曰空桑之桐泗濵水丁缓造琴于防底弹之福降寿靡已【古琴疏】
　　傅毅字武仲有琴铭曰永宝科斗虫篆【上】
　　魏武帝宫人有卢女者故将军应叔之姊也七岁入汉宫学鼓琴善为新声【乐志】
　　琴经一卷诸葛亮撰述制琴之始及七之音十三徽所象之意【中兴书目】
　　吴叔治修夏月纳凉门外时闻桐树下有琴声后一胡请以五百金买此树叔治曰金欲得耳苐吾自以口就食即见此树今何忍伐之后叔治出为北海主簿归已为族人卖去久之胡以二琴至示叔治一曰阴姬一曰阳娃不加少漆斵磨光毫其文宛然各有仙女弄琴之状云凉天月下不鼓而自鸣请留其一以一相报叔治拒而不受【古琴疏】
　　孙登鼓一弦琴五音俱备后人效之名曰孙仙
　　孙登琴遇雨必有响如刄物声竟因阴雨破作数截有黑蛟涌去【金徽变化传】
　　嵇康从孙登学琴登不教之曰子有逸羣之才必当戮于市康遂别去向南行至防稽山王伯通家求宿伯通造得一馆未得三年每夜有人宿者不至天明即死伯通遂常闭之至是康留宿馆中一更后乃取琴弹二更时见有八鬼从馆后出康惧问鬼曰王伯通造得此馆成来三年每夜有人宿者死总是汝八鬼杀之鬼曰我非杀人鬼是舜时掌乐官兄弟八人号曰伶伦舜受佞臣之言枉杀我兄弟在此处埋主人王伯通造舘不知向我上筑墙压我闷我见有人宿者出拟告之彼见我等自惧而死即非我等杀之今愿先生与主人説取我等骸骨迁别处埋葬期半年主人封为本郡太守今赏先生一广陵曲天下妙絶康闻知大悦遂以琴与鬼鬼弹一遍康即能弹弹至夜深伯通向宅中忽闻琴声美丽乃披衣起坐听琴音深怪之乃问康康具言其事明日伯通使人掘地果见八具骸骨遂别造棺就高洁处迁埋后晋文帝时伯通果为太守康为中散大夫帝令康北靣受诏教宫人曲康不肯教后帝杀康于市康遂抱琴而死【眞仙通鉴】
　　嵇康临死谓其兄曰向以琴来否兄曰已至康取调之为太平引曲成叹息曰太平引絶于今日耶【文士传】嵇康抱琴访山涛涛醉欲剖琴康曰吾卖东阳旧业以得琴乞尚书令何轮佩玉截为徽货所衣玉帘中单买缩丝为囊论其价乃于武库争先汝欲剖之吾从死矣【金徽变化篇】
　　潘正叔尼有琴题曰抱寝八分书【古琴疏】
　　赵正字文业渭水人情度敏逹性好讥谏苻坚末年宠惑鲜卑惰于治政正因援琴歌曰昔闻孟津河千里作一曲此水本自清是谁搅令浊坚动容曰是朕也又歌曰北园有枣树布叶垂重阴外虽饶棘刺内实有赤心坚笑曰将非赵文业耶其调戏机防皆此类也【前秦録】阮瞻字千里读书不甚研求而黙识其要善弹琴内兄潘岳毎令弹琴终日逹夜无忤色【晋书】
　　云泉晋刘安世作项傍为半月势遇神女授江南春塞上月二曲【琴谱】
　　戴逵有琴曰跃鲂子勃有琴曰应谷作垂露书【古琴録】戴颙字仲若父逵喜琴颙及兄勃并受琴于父父殁所传之声不忍复奏各造新弄五部颙又制长弄一部并传于世【宋书】
　　衡阳王义季镇京口长史张邵与戴颙姻通迎来止黄鹄山义季亟从之游颙服其野服不改常度为义季鼓琴并新声变曲其三调游广陵止息之流皆与世异文帝每欲见之甞谓黄门侍郎张敷曰吾东廵之日当宴戴公山下也【南史】
　　沈玩琴曰霜霄铁马【古琴録】
　　横阳令贺韬得吹台之桐为琴一曰啸鱼一曰恒寿王僧防长子名慈外祖江夏王刘义恭迎之入中斋施诸宝物恣其所取慈惟取素琴一张孝子图一事时慈才七岁
　　宋太祖琴曰靡玉即命萧思话弹于钟山赐银钟酒者也【并上】
　　正合南宋文帝元嘉年间之琴言与天地正和之气合也【琴谱】
　　何仲偃为吏部尚书有琴曰霜空鴈响【古琴疏】
　　禇彦回与王彧谢庄等共聚袁粲宅初秋凉夕风月甚美彦回援琴奏别鹤之曲宫商既调风神谐畅谢庄抚节叹曰以无累之神合有道之器宫商暂离不可得已【南齐书】
　　栁恽字文畅世隆次子也初宋时有嵇元荣羊盖者并善琴云传戴安道法恽从之学特穷其妙竟陵王子良雅赏狎之子良常置酒后园有晋太傅谢安鸣琴在侧援以授恽恽弹为雅弄子良曰卿巧越嵇心妙臻羊体【上】
　　恽父世隆弹琴为士流第一恽每奏父曲甞感思复变备写古诗甞赋诗未就以笔揺琴坐客过以筯扣之恽惊其哀韵乃制雅音后世传撃琴自此世俗有弹独琴以竹作扣撃之声疑此【南史】
　　栁文畅琴号曰春风【古琴疏】
　　徐修仁勉琴铭曰贫士旧传即五柳先生无琴虞炎防稽人少时至秦望山见猎人得一鹿向炎悲鸣炎买而放之后过山下遇一人赠以古琴忽不见背有芝英书不可辨后示沈约约览久之曰土离尘曽获贝遇文惠至骠骑十二字也是时已为惠文子所重官至骠骑将军矣沈叹异久之盖土离尘者鹿也曽获贝者赠也始悟其为放鹿报也【并上】
　　怡神谢庄之琴其人七岁能文章当时称江南独歩【琴谱】张静有古琴漆光尽退色如墨石铭曰落花流水一夕闻防声甚急命婢以火烛之见有断系得一鼠静异之改名鼠畏
　　郑祖述能鼓琴自造龙吟十弄云甞梦人弹琴寤而写得当时以为絶妙
　　连珠隋逸士李疑作于玉女腰傍为连珠彩弦音操清亮俗呼连珠先生作竹吟风哀松露草虫子规山乐又缀三十六小调【并上】
　　子游汾亭坐鼓琴有舟而钓者过曰美哉琴意伤而和怨而静在山泽而有廊庙之志非太公之都磻溪则仲尼之宅泗濵也子骤而鼓南风钓者曰嘻非今日事也道能利生民功足济天下其有虞氏之心乎不如舜自鼓也声存而操变矣子遽舍琴谓门人曰情之变声也如是乎起将延之钓者揺竿鼓栧而逝遂志其事作汾亭操焉【文中子】
　　栁逺字季云性麤放无拘检时人或谓之季瘨好弹琴耽酒时有文咏孝武初除仪同开府叅军事放情琴酒之间每出行返家人或问消息答云无所闻纵闻亦不解【上】
　　余家世所宝琴书图画广明之乱散失荡尽其中二琴一名响泉一名韶磬皆希代之宝也【张戎枢响泉记】
　　北齐王元景为尚书性虽懦缓而每事机防有奴名典琴甞旦起为索食谓之解斋奴曰公不作斋何故常云解斋元景徐谓奴曰我不作斋不得为解斋汝作字典琴何处有琴可典【启顔録】
　　昔有一人夜诵经甚悲悲至意感忽有懐归之哀太上眞人忽作凡人径往问之子甞弹琴耶答曰在家时甞弹之眞人曰缓何如答曰不鸣不悲又问急何如答曰声絶而伤悲又问缓急得中如何答曰众音和合八音妙奏矣真人曰学道亦然执心调适亦如弹琴道可得矣【眞诰以下瑟】
　　春皇丝桑为瑟均土为埙礼乐于是乎与矣【拾遗记】世纪伏羲作瑟三十六盖瑟属隂故用十六之数世本云庖羲瑟五十后黄帝使素女鼓之哀不自胜破为二十五具二均声故小司马三皇纪及小史皆云伏羲所作之瑟二十五按扬雄云夫心与治游乎太和唯唐虞能充其任神与化荡乎无竟唯伏羲能承其统故二十五之具非牙旷不能以为神弓矢质的之具非羿逢不能以为妙隋志又云二十七乃尔雅之所谓洒非此
　　女娲用五弦之瑟于泽丘动阴声极其数而为五十以交天神神听之悲不能克乃破为二十五以抑其情具二均声乐底而天下幽微亡不得其理【五乃朱防氏之瑟女娲用之非伏羲也】
　　朱防氏立于是多风羣阴閟曷诸阳不成百物散解而果蓏草木不遂迟春而黄落盛夏而痁痎乃令士逹作五之瑟以来阴气以定羣生命曰来阴【士逹似是不逹之讹然乐録吕览等明言命士逹今从之】
　　公输子巧用材也不能以檀为瑟【慎子】
　　师旷见太子晋师旷东躅其足曰善哉善哉王子曰太师乎何举是骤师旷曰天气寒躅是以数举也王子曰请入坐遂敷席注瑟师旷曰歌无射曰国诚宁矣逺人来观佾义经矣如乐无荒乃注色于王子【周书】

　　广博物志卷三十四
　　钦定四库全书
　　广博物志卷三十五
　　明　董斯张　撰
　　声乐三【钟　磬　鼓　箫　笛　琵琶箜篌　诸乐器　杂戏附】
