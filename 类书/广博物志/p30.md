<!-- { "loadSidebar": true } -->
　　吐火罗国都葱岭西五百里与挹怛杂居都城方二里胜兵者十万人皆习战其俗奉佛兄弟同一妻迭寝焉毎一人入房户外挂其衣以为志生子属其长兄其山穴中有神马毎嵗牧牝马于穴所必产名驹
　　漕国在葱岭之北汉时賔国也其王姓昭武字顺达康国王之宗族都城方四里胜兵者万余人国法严整杀人及贼盗皆死其俗淫祠葱岭山有顺天神者仪制极华金银鍱为屋以银为地祠者日有千余人祠前有一鱼脊骨其孔中通马骑出入国王戴金鱼头冠坐金马座
　　林邑王死七日而葬有官者三日庻人一日皆以函盛尸鼓舞导从舆至水次积薪焚之收其余骨王则内金甖中沉之于海有官者以铜甖沉之于海口庻人以瓦送之于江
　　疏勒国都白山南百余里汉时旧国也其王字阿弥厥手足皆六指产子非六指者即不育【并上】
　　帝行次金城郡党项羌首朝见帝问曰古有先零烧当等种落尔是何者之后对曰相传猕猴之后帝笑之【大业拾遗】
　　炀帝令朱寛征留仇国还获男女口千余人并杂物产与中国多不同缉木皮为布甚细白幅濶三尺二三寸亦有细斑布幅濶一尺许又得金荆榴数十觔木色如真金宻致而文彩盘防有如美锦甚香极精可以为枕及案面虽沉檀不能及彼土无銕朱寛还至南海郡留仇中男夫壮者多加以銕钳鎻恐其道逃叛还至江都将见为解脱之皆手把钳叩头惜脱甚于中土贵金人形短小似昆崘【朝野佥载】
　　东方极豪林之墟名阿罗提国人夀四百嵗南方极洞阳之野其国人夀三百六十嵗西方极浩素之垄其国人夀六百嵗北方极朔阳之庭名旬罗之国人夀三百嵗【放品经】











　　广博物志卷八
　　钦定四库全书
　　广博物志卷九
　　明　董斯张　撰
　　斧扆上【盘古氏至帝喾止】
　　丹壶书云皇次四世蜀山傀六世浑敦七世东户十七世皇覃七世启统三世吉夷四世九渠一世韦四世大巢二世遂皇四世庸成八世凡六十有八世是为因提之纪仓颉一世栢皇二十世中央四世大庭五世栗陆五世丽连十一世轩辕三世赫胥一世葛天四世宗卢五世祝融二世昊英九世有巢七世朱襄三世隂康二世无懐六世凡八十有八世是为禅通之纪可谓备矣而又有钜灵氏句强氏自句强而下次谯明氏次涿光氏以次至次民氏总曰循蜚纪有号而无世自是而上亦惟有九皇氏地皇氏天皇氏又上而乃有盘古氏基之浑沌之説其言浑沌之初所谓上无复色下无复渊为説甚繁非足贻训故绌焉【路史】
　　太古之民皆夀盈易始三头谓之合雄纪生子三世合雄氏没子孙相记其受命谓之叙命纪生子二世通纪四姓男女众多羣居连逋从强而行是谓连逋纪生子一世通纪五姓是谓五姓纪天下羣居男女众多各有居方故号居方氏居方氏没生子三十二世强弱相迫中有神人提挺而治故号提挺氏提挺氏生子三十五世通纪七十二姓故号通姓氏【古三坟　合雄或作合雒　齐授梁防云皇雄大庭之辟想指此】
　　盘古垂死化身气成风云声为雷霆左眼为日右眼为月四肢五体为四极五岳血液为江河筋脉为地里肌肉为田土髪髭为星辰皮毛为草木齿骨为金石精髓为珠玉汗流为雨泽身之诸虫因风所感化为黎甿【元气论　又五运歴年记云盘古之君龙首虵身嘘为风雨吹为雷电开目为昼闭目为夜死后骨节为山林肠为江海血为淮渎毛髪为草木】
　　荆湖南北以十月十六日为盘古氏生日【路史】
　　三一者上一眞帝之极中一眞皇之主下一眞王之妙天皇得极故上成皇极地皇得主故上成正一人皇得妙故上成众妙【灵寳经】
　　天皇出于柱州即无外山也【遁甲开山图】
　　天皇九翼提名旋复【河图括地象　九翼辅翼者九人也提名防名也旋复言其变化】天皇氏以获为名以望为姓字子润【路史】
　　天皇于是斟元陈枢以立易威【春秋保干枢】
　　天皇之先与乾曜合元君有五期辅有三名【易通卦验注云君之用事五行更王者亦有五期三辅公卿大夫也】
　　地皇出于雄耳龙门之岳人皇出于刑马山提地之国【上】
　　地皇姓鉴名岳字子元人皇姓恺名胡洮字文生【洞神经】天皇氏以木王地皇氏以火纪【春秋命厯序】
　　人皇氏驾六提羽乘云祗车【见雒书寰宇记作抵车悮】
　　人皇氏驾六蜚鹿政三百歳【春秋命厯序】
　　人皇厌倦尘事乃授箓于五姓【真源赋】
　　皇伯皇仲皇叔皇季皇少五姓同期俱驾龙号曰五龙【命歴序　真源赋云五姓乘云车而治天下】
　　昔者太极泮而浑敦氏职焉浑敦氏逸而有初三皇君三皇射而二灵作二灵后乃有十纪其六在钜灵氏之前百七十有八姓其四在钜灵氏之后三纪五十二姓而疏仡之纪自黄帝始【路史】
　　黄神氏或曰黄祙黄头大腹出天参政【春秋命厯序】
　　人皇没神次之出于长淮驾六蜚羊【上】
　　云阳氏是谓阳帝葢处于河亦着甘泉以故黄帝以来大祀于甘泉【路史】
　　蜀之为国肇自人皇其始有蚕丛帝拍防帝鱼鳬帝【或作折防与伯雍者非寰宇记作伯禽尤疎】最后乃得望帝杜宇寔为满捍【扬雄蜀纪】
　　执中涵和除日无岁无内而无外者浑沌氏之治也【庄子】冉相氏得其环中以随成与物无终无始无几无时曰与物化者一不化者也此之谓真人【上】
　　泰上成鸠之道一族用之万八千歳增防不圆益矩不方【鹖冠子】
　　次民氏是为次是氏【洛书摘亡辟注以次是民为皇次屈非也】
　　几蘧氏之御天下也不治而不乱天下之人惟知母不知父鹑居鷇饮而不求名誉昼则旅行夜则类处及其死也槀舁风化而已命之曰知生之民【亢仓子】
　　辰放氏是为皇次屈渠头四乳驾六蜚麐出地郣而从日月上下天地与神合谋古初之人卉服蔽体次民氏没辰放氏作时多隂风乃教民防木茹皮以御风霜绹发閐首以去灵雨而人从之命之曰衣皮之人
　　辰放六头四乳在位二百五十年离光次之号曰皇谈鋭头日角驾六鳯凰【春秋命歴序谈一作谭】
　　东户氏之熈载也绍荒屯遗美好垂精拱黙而九寰以承流当是之时禽兽成羣竹木遂长道上顔行而不拾遗耕者余饩宿之陇首其歌乐而无謡其哭哀而不声皆至徳之世也【子思子户一作扈】
　　尊卢氏是为宗卢其立政也官天地府万物革天下之故惟以币行无所甚亲无所甚疎抱德炀和以顺天下而世用宁焉治九十余载位嵹台之阳塟浮肺山之隂有巢氏编槿而庐缉而扉【开山图石门山在郎邪昔有巢氏治此山南】有巢氏驾六龙从日月是曰古皇龙効图书畀于是文成而天下治【有巢氏亦曰大巢氏出世纪】
　　燧明之国不识昼夜上有燧木后世圣人游于日月之外以食救物至于南垂观此燧木有鸟类鹗喙其枝则火出取以钻火号燧人氏燧人氏之时雒出四佐以代天理物乃大臣职命明繇政乎陞级毕旒辨乎方色【论语摘辅象云必有受税俗注云受税赋及徭役所宜必毕古通用】成博受乎古诸【都鄙之事】陨蓲录乎延嬉【延长嬉福也盖谓祭祀蓲一作丘】四后职而天道平人事理龙图呈瑞字効灵于是占建而正方【定方名东西南北是也】握机矩表计寘指天以布躔而齐七政始注物虫鸟兽之名而通国之轻重以转民之赀【管子云燧人以来未有不以轻重而为天下者也】人滋反醇情欲蠢动好嗜外迫则冐礼而忘形以贱其神乃制男子三十而取女子二十而归【一云女二十五逸礼本命篇云太古男五十而取女三十而嫁中古男三十而室女二十而嫁】以息其民为之进退以耻其凡是故父老而慈子夀而孝着之世姓而法自是作礼繇此显矣【礼记疏云礼有三起礼事起于遂皇礼名起于黄帝】
　　遂人氏立传敎之台伏羲作十言之教神农颁时令黄帝作厯法
　　仓帝史皇氏名颉姓侯冈龙颜侈哆四目灵光【庙碑云仓颉天生德于大圣四目灵光为百王作宪其铭曰穆穆圣仓熹平六年立按春秋演孔图及春秋元命苞叙帝王之相云仓颉四目是谓并明颛帝戴干是谓崇仁帝俈戴干是谓清明尧眉八彩是谓通明舜目重瞳是谓无景禹耳三漏是谓大通汤臂三肘是谓栁翼文王四乳是谓含良武王齿是谓刚强不及人臣也故索靖草书状曰圣皇御世随时之宜仓颉既王书契是为而世纪乃言黄帝史官仓颉取象鸟迹始作文字纪其言动防而藏之名曰书契妄也】
　　栢皇氏姓栢名芝是为皇栢出抟日之阳驾六龙以木纪德为而不有应而不求立于正阳之南
　　大庭氏之膺箓也适有嘉瑞三辰曽辉五凤异色都于曲阜故鲁有大庭氏之库昔者黄帝防于大庭之馆兹其所矣
　　葛天氏葛天者权天也爰儗旋穹作权象故以葛天为号【説文葛盖也与皆音盖而集韵盖覆也居曷切盖曷盍古通用故曷旦作盍旦渇碣本从盍堨一从盖防礚壒一皆从葛世不知尔】
　　启统氏别无攷见独起居舎人张衡运绍纪若通载有之而乃序之尊卢氏之后观衡自言历观四部古人图箓其亦有所取矣【路史】
　　祝诵氏【庸诵古通用一作颂故礼庸钟容磬及汉书为容皆作颂有以也】一曰祝龢【见金楼子】是为祝融氏【祝断也化而裁之之谓陆佃解月令説云木发而荣之金蓐而収之火祝而融之水而防之盖融而熟之火也　按陈晦伯所引兼明书谓燧人女娲祝融俱覇而不王説甚不经备录之以俟攷】
　　祝融栖神于衡阜虞帝登仙于苍梧赫胥曜迹于潜山黄帝飞轮于鼎湖【仙传拾遗】
　　无怀氏之抚世也以道存心以德安刑过而不悔当而不揄富世之人甘其食乐其俗安其居而重其生意恙不坚于色坚白不刑于心而渐毒不萌于动世用太平凤凰降龙阁风雨节而寒暑时于是陞中泰山以宗天禅云云以复坠勒石昭示而天下益趣于文矣【见管子大戴礼史记】
　　赫苏氏是为赫胥
　　天生蒸民而树之君所以对天休司牧黔首摄提合雒以前栗陆丽连之外书契不传无得称也【梁元帝荅王僧辨书】予述此书自遂人而下益详遂人而上虽复着之有不得而详者若夫上之号氏世姓多得之外书如风俗通之列僊氏始学篇之卷须氏皆诞缪无鞅者也又有得以仅存者如氏谱之吉夷氏庄子之冉相氏狶韦氏皇览之巫常氏王潜夫之神民氏子思子之东户氏亢仓子之几蘧氏风俗通之帝畴氏和搜史之太搜氏鬼搜氏命历序之黄神氏神氏辰放氏皇谈氏然皆不得考其上下独夏后氏之书注山水之所自多有谐其号氏者岂其人之所自出而迹之所丽邪【路史　按罗氏所载如神民氏大隗氏钜灵氏朗陵陈晦伯驳之极当不更录】
