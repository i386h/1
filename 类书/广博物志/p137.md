<!-- { "loadSidebar": true } -->
　　越王勾践使亷稽献民于荆王荆王使者曰越夷狄之国也臣请欺其使者荆王曰越王贤人也其使者亦贤子其慎之使者出见亷稽曰冠则得以俗见不冠不得见亷稽曰夫越亦周室之列封也不得处于大国而处江海之陂与魭鳣鱼鳖为伍文身剪髪而后处焉今来至上国必曰冠得俗见不冠不得见如此则上国使敌越亦将劓墨文身剪髪而后得以俗见可乎荆王闻之披衣出谢孔子曰使于四方不辱君命可谓士矣【韩诗外传】范献子卜猎占之繇曰君子得鼋小人遗冠范献子猎而无得遗其豹冠【琐语】
　　鲁人身善制冠妻善织屦徃徙于越而大困穷以其所修而游不用之乡譬若树荷山上而蓄火井中操钓上山揭斧入渊欲得所求难也【淮南子】
　　古帻无巾王莽头秃乃始施巾【独断】
　　汉末诸贤多委王服以幅巾为雅袁绍崔豹之徒虽为将帅犹着缣巾
　　刘生帽裁制微不长有似里父之服【魏文帝与刘书】
　　有泽火者冠霞笠兼莎裳褐衣缓步而去【苻子】
　　义熈中王愉字茂和在庭中行帽忽自落仍乗空如人所着寻而第三儿缓懐贰伏诛【异苑】
　　宋何尚之致仕在家常着鹿皮冠后复起拜开府仪同三司天子临轩百僚陪位沈庆之戏曰今日何不着鹿皮冠【宋书】
　　沈庆之随宗慤伐沔北诸山蛮大破之庆之患头风好着狐皮帽羣蛮恶之号曰苍头公【上】
　　刘讦常着谷皮巾被衲衣毎游山泽辄流连忘返神理闲正姿貌甚华在林谷之间意气弥逺遇者皆谓神人【南史】
　　武帝幸刘悛第帝着鹿皮冠刘悛设兎毛衾于牖中宴乐以冠赐悛至夜乃出【齐书】
　　齐东昏侯制四种冠五彩袍【金陵志】
　　永明中高丽使至服穷袴冠拒风曰此古之遗像也【南齐书】梁邵陵王纶于娄湖立园广防酒后好聚众賔冠手自裂破投之唾壶皆莫敢言谢举常与宴王欲取举帻举正色曰裂冠毁冕下官弗敢闻命拂衣而退王屡召不返甚有慙色【南史】
　　崔休兼给事黄门侍郎叅定礼仪帝尝阅故府得旧冠题曰南部尚书崔逞制顾谓休曰此卿家旧事也【后魏书】周独孤信驰马帽微侧人遂为侧帽
　　云定兴谓宇文述曰入内宿衞必当耳冷乃为术制裌头巾令深袙耳时人学之名为许公袙势许公述封爵也
　　隋大业十年左丞相牛下议请着桐子巾以桐木为之内皆漆诏从之【刘冯事始】
　　李子雄明辨有器干炀帝甚任之新罗适遣使朝贡子雄至朝堂与语因问其冠制所由其使者曰皮弁遗象安有大国君子而不识皮弁也子雄曰中国无礼求诸四夷使者曰自至以来此言之外未见无礼宪司以子雄失词劾奏其事竟坐免【隋书】
　　高丽冠曰骨苏多以紫罗为之【周书以下笄】
　　燧人始为笄女娲之女以荆杖及竹为笄以贯髪至尧以铜为之且横贯焉舜杂以象牙玳瑁【实録】
　　王肃之奔魏也刘芳未及相见尝宴羣臣于华林肃语次云古者唯妇人有笄男子则无笄芳曰推经礼正文古者男子妇人俱有笄肃曰丧服称男子免而妇人髽男子冠而妇人笄如此则男子不应有笄芳曰此专谓凶事也内则称子事父母鸡初鸣栉纚笄总以兹而言男子有笄明矣肃亦以为然曰此真刘石经也昔汉世造三字石经于太学学者文字不正多徃质焉芳析义明辨疑者皆徃询访故时人号为刘石经【北史　以下钗钏】女娲作竹簮尧作铜簮舜作象牙簮玳瑁钗桀作金玉钏纣作翠翘金钿步摇宝干指环吕后制五采通草花晋郭隗始剪防为花【物原】
　　钗子葢古笄之遗象也至秦穆公以象牙为之敬王以玳瑁为之始皇又金银作凤头以玳瑁为脚号曰凤钗又至东晋有童谣言织女死时人挿白骨钗子白妆为织女作孝至隋炀帝宫人揷钿头钗子常以端午日赐百僚玳瑁钗冠后汉书贵人助簮玳瑁钗【中华古今注】汉武元鼎元年起招灵阁有一神女畱玉钗与帝帝以赐赵婕妤至昭帝元凤中宫人犹见此钗谋欲碎之开视匣唯见白燕直升天后宫尝作玉钗因名玉燕钗言其吉祥【洞防记】
　　赵后持昭仪手抽紫玉九鶵钗为昭仪簮髻【飞燕外博】盘龙钗梁冀妇所制
　　元帝将拜贵人有司请市雀钗帝以烦费不许【晋书】后汉孙程十九人立顺帝有功各赐金钏指环则钏之起汉已有之也
　　涪陵山有大其中可卜其縁可作钗世号灵钗【华阳国志以下履】
　　轩辕臣于则作屦制袜周公造偪履屧舄晋文帝造屐赵武灵王始效北蕃造靴
　　实録曰履夏商皆以草为之周以麻晋永嘉中以丝或云马周始以麻为之名鞋也古今注曰魏文帝絶宠段丝犹以之为履则非晋始以丝为鞋矣按礼少仪云国虽靡敝君子不履丝屦则周人已用为屦也
　　文子曰文王伐崇袜繋解则其物已见于商代实録曰自三代有之谓之角袜前后两只相承中心系魏文帝吴妃始裁缝以绫罗防绢为之洛神赋罗袜生尘是也秦始皇有望仙鞋汉有伏虎头履绣鸳鸯履东晋有凤头履聚云履五朶履南宋有重台履梁有笏头履分稍履立凤履五色云霞履汉履妇人圆头男子方头晋太康后妇人皆方头
　　伊尹始为草履周文王以麻为之至秦以丝为屩令宫人侍从着之【中华古今注】
　　屦人掌王及后之服屦为赤舄【赤舄者天子六冕后阙狄之舄也】黑舄【天子端服之】赤繶黄繶【以赤黄之丝为下縁】青句【以青丝饰屦头之鼻】素屦【裨下曰屦素屦有凶去饰用之】葛屦【夏衫絺绤以葛为屦冬则以皮为之】　辨外内命夫命妇之命屦功屦散屦　凡四时之祭祀以宜服之【周礼】天子黑方履诸侯素方履大夫素圆履【贾子】
　　景公为履黄金之綦饰以银连以珠良玉之絇其长尺氷月服之以聴朝晏子朝公迎之履重仅能举足问曰天寒乎晏子曰君奚问天之寒也古圣人制衣服也冬轻而暖夏轻而清今君之履氷月服之是重寒也履重不节是过任也失生之情矣故鲁工不知寒温之节轻重之量以害正生其罪一也作服不常以笑诸侯其罪二也用财无功以怨百姓其罪三也请拘而使吏度之公苦请释之晏子曰不可婴闻之苦身为善者其赏厚苦身为非者其罪重公不对晏子出令吏拘鲁工令人送之境吏不得入公撒履不复服也【晏子】
　　郑人有且置履者先自度其足而置之其坐至之市而忘操之已得履乃曰吾忘持度反归取之及反市罢遂不得履又曰何不试之以足曰寕信度无自信也【韩子】鬼谷先生居清溪山中蘓秦张仪从之学纵横之术二子欲驰骛诸侯以智诈相倾夺不可化以至道先生痛其道废絶数对蘓张涕泣然终不能寤蘓张学成别去先生与一只履化为犬北引二子即日到秦矣【神仙拾遗】公主山在华山中汉末王莽秉政南阳公主避乱奔入此峯学道后得升仙至今岭上有一双朱履传云公主既于山中得道驸马王咸追之不及故畱二履以示之潘安仁有公主峯记【述异记】
　　张衡同声歌鞮芬以狄香鞮履也狄香外国之香也谓之香薰履也
　　后汉江夏刘勤家贫作屩供食尝作一两缕断勤置不卖出行妻卖以籴米勤归责妻欺取其直因弃不食江州刺史王造渊明无履从人脱履以给之语左右为彭泽作履左右请履度渊明于众坐伸脚及履至着而不疑【续阳秋】
　　刘敬宣尝夜与僚佐宴坐空中有投一只芒履于座坠敬宣食盘上顷之而败【异苑】
　　东昏侯宫人皆着绿丝屩【齐书】
　　后魏王遵业从容恬素常着穿角履好事者多毁新履学之
　　有五色九色狮子之履【金真玉光经以下屐】
　　昔有仙人凤子者欲有所度隐于农夫之中一日大雨有隣人来借草履凤子曰他人草履则可借我之草履乃不借者也其人怒詈之凤子即以草履掷与化为鹤飞去故后世名草履为不借【致虚阁杂爼】
　　木履起于晋文公时介之推逃禄自隐抱树而死公抚木哀叹遂以为履每思从亡之功辄俯视其履曰悲乎足下足下之称亦自此始也【东方朔琐语】
　　孔穿振方屐见平原君【孔丛子】
　　抱木生于水松之傍若寄生然极柔弱不胜刀锯乘湿时刳而为履易于削干则韧不可理也履虽猥大而轻风至则随飘而动夏月纳之可御蒸湿之气太康六年扶南贡百双帝深叹异然哂其作之陋但置诸外府以备方物而已【南方草木状】
　　旧为屐者齿皆逹褊上名曰露卯太元中忽不彻名曰隂卯识者以为卯谋也必有隂谋之事至烈宗末骠骑叅军袁悦之始揽搆内外隆安中遂谋诈相倾以致大乱【晋书】
　　沈麟士性寛恕一隣人认其所着屐麟士曰是卿屐耶即脱与跣而归后隣人得屐送还前日屐曰非卿屐耶笑而受之【南齐书以下鞾】
　　鞾本胡也赵武灵王服之【释名】
　　帝王贵臣多服九华带乌皮六合靴唯天子带加十二镮以为差异【隋书】
　　王俭尝朝萧琛年少未为俭识自负其才气候俭宴于乐游苑着虎皮靴策桃枝杖直造其坐俭与语大説【南史】












　　广博物志卷三十八
<子部,类书类,广博物志>
　　钦定四库全书
　　广博物志卷三十九
　　明　董斯张　撰
　　器用【诸器物】
　　尹夀作镜【中记】
　　帝既与王母会于王屋乃铸大镜十二面随月用之则镜始于轩辕矣【黄帝内传】
　　鉴之铭曰见尔前虑尔后【大戴礼】
　　武王镜铭曰以镜自照者见形容以人自照者见吉凶【太公隂谋】
　　明镜之始下型曚然未见形容及其粉以锡摩以白旃须睂微毛可得而察【淮南子】
　　昔有夫妻将别破镜人执半以为信其妻与人通其镜化鹊飞至夫前其夫乃知之后人因铸镜为鹊安背上自此始也【神异经】
　　或问知将来吉凶为有道乎答曰用镜九寸自照有所思存七月则知神仙千里事也明镜用一或二谓之日月或用四谓之四规镜【抱朴子】
　　桀失玉镜用其噬兽【尚书帝命期　又考灵曜云秦失金镜鱼目入珠】
　　周灵王时异方贡玉人石镜此石色白如月照面如雪谓之月镜有玉人机捩自能转动苌言于王曰圣徳所招也故周人以苌幸媚而杀之流血成石或或碧不见其尸矣【拾遗记】
　　穆王时沮渠国贡火齐镜人语则镜中响应
　　有韩房者自渠胥国来献玉驼高五丈琥珀凤凰高六尺火齐镜广三尺闇中视物如昼向镜语则镜中影应声而答韩房身长一丈垂髪至膝以丹砂画左右手如日月盈缺之势可照百余步周人见之如神明矣【并上】有降灵坛养灵池分光殿五间奔雷室七间望蟾阁十二丈上有金镜广四尺元封中有祗国献此镜照见魑魅不获隐形【洞防记】
　　日南国有神药数千种其西南有石镜方数百里光明莹彻可鍳五藏六府亦名仙人镜国中人若有疾辄照其形遂知病起何藏府即采神药饵之无不愈其国人夀三千岁亦有长生者【述异记】
　　宣帝被收系郡邸狱臂上犹带史良娣合防婉转丝绳系身毒国宝镜一枚大如八铢钱旧传此镜见妖魅得佩之者为天神所福故宣帝从危获济及即大位每持此镜感咽移辰常以琥珀笥盛之【西京杂记】
　　杜真孟宗周览求师经厯齐鲁资用将乏磨镜自给【益部耆旧传】
　　河东孙博能引镜为刀屈刀为镜【神仙传传】
