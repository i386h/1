<!-- { "loadSidebar": true } -->
　　钟离意为鲁相省视孔子授经堂男子张伯刬草阶下土中得璧七枚怀藏其一以六白意意曰瓮中素书文曰后世乱吾书董仲舒发吾笥钟离意璧有七张伯取其一意召问之伯叩头出之【后汉书】
　　朱晖字文季东平王苍闻而辟之甚礼敬焉正月朔日苍当入贺故事少府给璧是时隂就为府卿贵骄吏慠不奉法苍坐朝堂求璧不可得晖望见少府主簿持璧即往绐之曰我数闻璧而未尝见试请观之主簿以授晖晖顾召令史奉之主簿大惊遽以白就就曰朱椽义士勿复求更以它璧朝苍既罢召晖谓曰属者掾自视就与蔺相如【上】
　　明帝诏曰冯鲂以忠孝出入八年数进忠言正諌赐以玉玦【东观汉记】
　　桓帝时光禄勲吏舍壁下有青气视之得玉钩玦各一钩长七寸二分周五寸四分身中皆雕镂此青祥也玉金类也七寸二分商数也五寸四分征数也商为臣征为事葢为人臣引决事者不肃将有祸也是年梁冀专政后四岁梁氏诛灭【后汉书】
　　汉末防乱无玉佩侍中王粲识旧佩始作之今玉佩受法于粲【挚虞决疑注　蔡邕舆服志云孝明帝作賔珠之佩以郊天地】
　　闗羽上玉玺牋云玺潜汉水伏于渊泉晖景烛曜灵光彻天
　　董君异常以玉醴与盲人服之目旬日而愈【抱朴子】孙文台获青玉马鞍其光照于衢路【中华古今注】
　　东瀛公腾自并州迁镇邺行次真定时久积雪而当门前方数丈不消释腾怪而掘之得玉马高尺许口齿缺腾以马者国姓上送之以为瑞然马无齿则不得食妖祥之兆哀亡之征是后腾为汲桑所杀而天下遂乱【晋书】终南山崩长安人刘终于崩所得白玉方一尺有文字云皇亾皇亾败赵昌井水竭构五梁咢酉小衰困嚣防呜呼鸣呼赤牛奋矧其尽乎羣臣咸贺以为勒灭之征刘曜大恱斋七日而后受之以终为奉瑞大夫【上】石季伦爱婢名翔风魏末于胡中得之特以姿态见羙妙别玉声巧观金色石氏之富方比王家珍寳竒异视如瓦砾皆殊方异国所得莫有辩识其出处者乃使翔风别其声色悉知其处言西方北方玉声沉重而性温润佩服者益人性灵东方南方玉声轻洁而性清凉佩服者利人精神崇常择羙容姿相类者十人装饰衣服大小一等使忽视不相分别常侍于侧使翔风调玉以付工人为倒龙之佩萦金为鳯冠之钗结防绕楹而舞昼夜相接谓之恒舞欲有所召不呼姓名悉聼佩声视钗色玉声轻者居前金色艶者居后以为行次而进也【拾遗记】
　　江严于富春县清泉山遥见一羙女紫衣而歌严就之数十歩女遂隠唯见所据石如此数四乃得一紫玉广一尺又邴浪于九田山见鸟状如鸡色赤呜如吹笙射之中即入穴浪遂凿石得一赤玉如鸟形状也【列异传】宋顺帝升明中荆州刺史沈攸之廐中群马輙踯蹋惊嘶如似见物攸之令人伺之见一白驹以绿绳系腹直从外来圉者具言攸之使人夜伏枥边候之俄而见白驹来忽然复去视廐门犹闭计其踪迹直入阁内时人见者咸谓为怪检内人唯爱妾冯月华臂上一玉马以绿丝防穿之至夜輙脱置枕边夜中有时失去晓时则还试取看之见蹄下有泥后攸之败不知所在【宣室志】高祖受禅之日荥阳郡人尹午于嵩山东南隅见天雨石坠地石开有玉玺在其中玺方三寸文曰武丁之人与道俱肃然入草应天符扫平河洛清魏都又曰皇帝运兴午奉玺以献【南齐书】
　　宁蜀广汉县田于陶所瓦间忽见白光窥寻无物乃共发视获玉玺一钮璧方八分上有鼻文曰帝真
　　曲阿县民黄庆宅左有园园东南广袤四丈毎种菜輙鲜异虽加采防随复更生夜中恒有白光皎质属天状似县绢私疑非常请师卜候道士傅德占使掘之深三尺获玉印一钮文曰长承万福
　　冠军将军周普孙于石头北厢将堂见地有异光照城堞往获玉玺一钮方七分文曰明君【并上　又兰陵民齐伯生于六合获金玺一钮文曰年予主】
　　齐高帝身不御精细之物主衣中有玉介导以长侈奢之源命打破之【南史】
　　司徒竟陵王文宣王防含胜慧结志隆云诚感恳征亟发灵应以永明七年二月八日于西第在内堂法防见佛从东来威容显曜文宣望身顶礼因而侍立自觉已冠裁及趺踝佛俛而微笑既而咳唾白如凝雪以手承捧变为玉稻【法苑珠林】
　　梁大同八年戍主杨光欣获玉龙一枚长一尺二寸高五寸雕镂精妙不似人作腹中容斗余颈亦空曲置水中令人满倒之水从口出出声如琴瑟水尽乃止【襍爼】扶桑国贡观日玉大如镜方圆尺余明彻如琉璃映日以观见日中宫殿皎然分明【四公记】
　　孝昌中于广平王第掘得古玉印勅召祖莹与黄门侍郎李琰之辨之莹曰此是于阗国玉晋太康中所献乃以墨涂字观之果如莹言时人称为博物【北史】
　　崔珽为光州刺史掖县有人年逾九十板舆造州自称少曾充使林邑得一羙玉方尺四寸甚有光采藏之海岛垂六十岁忻逢明政今愿奉之珽曰吾虽德谢古人未能以玉为寳遣船随取光润果然迄不肻受乃表送朝
　　后魏太武大延元年有鄙妇人持方寸玉印诣潞县侯孙家既而亡去莫知所在印有三字为龙鸟之形要妙竒巧不类人迹文曰旱疫平
　　魏正平二年诏曰朕于苑内获方寸玉印其文曰子孙长夀【并上】
　　隋相州刺史内阳公薛胄所居堂础忽变为玉胄谓为善征也设斋庆之释灵裕云斯琉璃耳宜慎之戒之可禳之以福胄不从其言后杨谅起逆事有相缘乃流之边裔追悔晚矣【续高僧传以下珠】
　　明月珠王者不尽介鳞之物则出【宋书】
　　地珠王者不以财为寳则生珠【上】
　　楩柟郁防以成缛锦之瘤蚌蛤结疴以衔明月之珠【新论】真珠径一寸以上可服服之可以长久酪浆浸之皆化如水银亦可以浮石水蜂窠化之包彤虵黄合之可引长三四尺丸服之絶谷【抱朴子】
　　夫余地羙珠如酸枣【广志】
　　黄枝州上多明珠杂寳【林邑记】
　　木难金翅鸟口结沬所成碧色珠也大秦土人珍之【南越志】
　　吠勒国去长安九千里在日南人长七尺被髪至踵乘犀象之车乘象入海底取寳宿于鲛人之舍得泪珠则蛟所泣之珠也亦曰泣珠【述异记】
　　凡珠有龙珠龙所吐者虵珠虵所吐者南海俗谚云虵珠千枚不及珉瑰言虵珠贱也【珉瑰亦是羙珠】
　　越人谚云种千畆木奴不如一龙珠【上】
　　永昌郡博南县有光珠穴出光珠珠有黄珠白珠青珠碧珠【华阳国志】
　　佛言此如意珠是摩竭大鱼脑中出鱼身长二十八万里此珠名曰金刚坚也有第一力耐使一切被毒之人见悉消灭又见光触身亦复消毒第二力者热病之人见则除愈光触其身亦复得差第三力者人有无量百千怨家捉此珠者悉得亲善诸天一爪甲价直一阎浮提人物【襍寳藏经】
　　有至圆珠置地终日不停有石珠铸石为珠一名朝珠【郭义恭广志】
　　珰珠之次为走珠走珠之次为滑珠滑珠之次为磥砢珠磥砢珠之次为官雨珠官雨珠之次为税珠税珠之次为葱符珠焉【上】
　　女授帝五龙之印九明之珠【黄帝内传】
　　舜摄天子有援耳贯胸之民来献珠【金楼子】
　　力珠如龙大含之多力可以挽象尾使之倒行刘累得一颗于甯封能伏虎豹蛟龙尝提虎尾立千雉之城悬虎怒声闻数里【下帷短牒】
　　武王入殷归瑶台之珠【太公六韬】
　　西王母献穆王以云泽之珠又名却病説有人病在心则东向含之肝北肾西肺则俯身向地脾则南也无不应时愈【道籥】
　　子胥出走边候得之子胥曰上索我者以我有羙珠也今我已亡之矣我且曰子取吞之候因释之【韩非子张丑事同不重录】
　　孔子得九曲珠欲穿不得遇二女敎以涂脂于线使蚁通焉【小説】
　　子华之门徒指河曲之隈戏谓商丘开曰彼中有寳珠泳可得也商丘开泳之既出果得珠【列子】
　　昭王坐握日之台时有黑鸟白头集王之所衔洞光之珠圆径一尺此珠色黒如漆悬照于室内百神不能其精灵此珠出隂泉之底隂泉在寒山之北贠水之中言水波常圆转而流也有黒蚌飞翔来去于五岳之上昔黄帝务成子游寒山之岭得黒蚌在高崖之上故知黒蚌能飞矣至燕昭王时有国献于昭王王取瑶漳之水洗其沙泥乃嗟叹曰自悬日月以来见黒蚌生珠已八九十遇此蚌千岁一生珠也珠渐轻细昭王常悬此珠当隆暑之月体自轻凉号曰销暑招凉之珠也【拾遗记】隋侯以药作珠精耀如真【论衡】
　　始皇至东海海神捧珠献于帝前今海畔有始皇受珠台【述异记】
　　方朔再拜于帝前曰臣东游万林之野获九色鳯雏涔源丹瀬之水赤色西过洞壑得沧渊虬子静海游珠【洞冥记】朱仲者防稽人也尝于防稽市上贩珠髙后时下书募三寸珠仲赍三寸珠诣阙上书珠好过度
　　即赐五百金鲁元公主复私以七百金从仲求
　　珠仲献四寸珠送置于阙即去下书防稽征聘
　　不知所在景帝时复来献三寸珠数十枚輙去不知所之云【列僊传】
　　太初三年起甘泉望风台台上得白珠如花一枝帝以锦葢覆之如照月矣因名照月珠以赐董偃盛以琉璃之筐【洞防记】
　　五鹿充宗赠成子衍济之珠一名记时投之盘中滚滚不定至一时尽畧定少选成子读书毎以记时不差一遍【集微】
　　真蜡夷献万年蛤不夜珠光彩皆若月照人亡妍丑皆美艳帝以蛤赐后以珠赐媫妤后以蛤妆五成金霞帐帐中常若满月久之帝谓媫妤曰吾昼视后不若夜视之羙毎旦令人忽忽如失媫妤闻之即以珠号为枕前不夜珠为后夀终不为后道帝言【飞燕外传】
　　后汉章帝元和元年明珠出舘陶大如李有明耀三年明月珠出豫章海昏大如鸡子圆四寸八分【列仙传】晋朱黄祖奉亲至孝母病笃天汉开明有一老公将小儿持箱自通即以两丸药赐母服之患顿息因停宿夜中防事上有五色无际琴歌清好祖往视之坐于帐里四角及顶上各有一大珠形如鵞子明彩耀【幽明録】石崇使数十人各含异香行而语笑则口气从风而飏又屑沉水之香如尘末布象床上使所爱者践之无迹者赐以真珠百琲有迹者节其饮食令身轻弱故闺中相戏曰尔非细骨轻躯那得百琲真珠【拾遗记】
　　戴明寳厯朝宠幸家累千金大儿骄滛为五色珠帘明寳不能禁【南史】
