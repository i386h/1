<!-- { "loadSidebar": true } -->
　　萧总字彦先自建业归江陵值宋废帝元徽中四方多乱因游明月峡爱其风景遂盘桓累嵗常于峡下枕石潄流时春向晩忽闻林下有人呼萧卿者数声惊顾去坐石四十余步有一女把花招总总心异之又常知此有神女从之视其容貌当可笄年所衣之服非世所有所佩之香非世所闻谓总曰萧郎遇此未曽见邀今幸良辰有同宿契总恍然行十余里乃见溪上有宫阙台殿甚严宫门左右有侍女二十人皆十四五并神仙之质其寝卧服玩之物俱非世有心亦喜幸一夕绸缪以至天晓忽闻山鸟晨呌岩泉韵清出户临轩将窥旧路见烟云正重残月在西神女执总手谓曰人间之人神中之女此夕欢防万年一时也总曰神中之女岂人间所常望也女曰妾实此山之神上帝三百年一易不似人间之官来嵗方终一易之后遂生他处今与郎契合亦有因由不可陈也言讫乃别神女手执一玉指环谓曰此妾尝服玩未曽离手今永别寜不相遗愿郎穿指慎勿忘心总曰幸见顾録感恨徒深执此懐中终身是寳天渐明总乃拜辞掩涕而别携手出户已见路分明总下数步回顾宿处宛见巫山神女之祠也他日持玉环至建业因话于张景山景山惊曰吾尝游巫峡见神女指上有此玉环世人相云是晋简文帝李后曽梦游巫峡见神女神女乞后玉环觉后乃告帝帝遣使赐神女吾亲见在神女指上今又令卿得之是世世异人矣总齐太祖建元末方征召未行帝崩世祖即位累为中书舍人初总为制书御史江陵舟中偶而忽思神女事悄然不乐乃赋诗曰昔年岩下客宛似成今古徒思明月人愿湿巫山雨【广记】
　　义乡县长风庙神姓邓先经为县令死遂发灵周山图启乞加神位辅国将军上答曰足狗肉便了事何用阶级为【南齐书】
　　陈霸先讨侯景进次大雷军人杜棱梦雷池君周何神自称征讨大将军乘朱航陈甲仗称下征侯景须臾便还云已杀景死【陈书】
　　孝武初裴粲出为胶州刺史属时亢旱土人劝令祷于海神粲惮违众人乃为祈请直据胡牀举杯曰仆白君左右云前后例皆拜谒粲曰五岳视三公四渎视诸侯安有方伯致礼海神卒不肻拜【北史】
　　刘画夜尝梦贵人若吏部尚书者补交州兴俊令寤而密书记之卒后旬余其家幼女鬼语声似画云我被用为兴俊县令得假暂来辞别云【上】
　　萧猷封临汝侯为吴兴郡守性倜傥与楚王庙神交饮至一斛每酧祀尽欢极醉神亦有酒色祈祷必从后为益州刺史时江阳人济茍儿反猷乃祷之请救是日有田老逢一骑从东方来问去城几里曰百四十时日已晡骑举稍曰后人来可令之病马歘又曰破贼俄有数百骑如风一骑过请饮田老问为谁曰吴兴楚王来救临汝当此时庙中请祈騐十余日乃见侍卫土偶皆泥湿如汗者是日猷大破茍儿【梁书】
　　初圣武皇帝尝率数万骑田于山泽歘见辎车自天而下既至见美人侍卫甚盛帝异而问之对曰我天帝女受命相遇随同寝宿且请还曰明年周时复防此言终而别去如风雨及周嵗前所田处果复相见此女以所生男授帝曰此君之子也善养视之子孙相承当世为帝语讫而去子即世祖也【后魏书】
　　吴兴徐长夙与鲍南海有神明之交欲授以秘术先谓徐宜有约誓徐誓以不仕于是受箓常见八大人在侧能知来见徃才识日异县乡翕然有美谈欲用为县主簿徐心悦之八神一朝不见七神余一神倨傲不如常徐问其故答云君违誓不复相为使身一人留卫箓耳徐乃还箓遂退【世语】
　　北齐卢元明聘于梁其妻乗车送至河濵忽闻水有香气异常顾见水神涌出波中牛乃惊奔曳车入河其妻溺死【北史】

　　广博物志卷十四
<子部,类书类,广博物志>
　　钦定四库全书
　　广博物志卷十五
　　明　董斯张　撰
　　灵异四【鬼】
　　心蔽吉凶者灵鬼摄之心蔽男女者淫鬼摄之心蔽幽忧者沉鬼摄之心蔽放逸者狂鬼摄之心蔽盟诅者竒鬼摄之心蔽药饵者物鬼摄之如是之鬼或以隂为身或以幽为身或以风为身或以气为身或以土偶为身或以彩画为身或以老畜为身或以败器为身彼以其精此以其精两精相抟则神应之为鬼所摄者或解竒事或解异事或解瑞事【关尹子】
　　鬼云为防鬼白为魄于文则然鬼者人死所变云者风风者木木白者气气者金风散故轻清轻清者上天金坚故重浊重浊者入地轻清者魄从魂升重浊者魂从魄降有以仁升者为木星佐有以义升者为金星佐有以礼升者为火星佐有以智升者为水星佐有以信升者为土星佐有以不仁沉者木贼之不义沉者金贼之不礼沉者火贼之不智沉者水贼之不信沉者土贼之魂魄半之则在人间升魂为贵降魄为贱灵魂为贤厉魄为愚轻魂为明重魄为暗魂为羽钝魄为毛明魄为神幽魄为鬼【关尹子】
　　佛典引韩诗外曰死者为鬼鬼者归也精气归于天肉归于土血归于水脉归于泽声归于雷动作归于风眼归于日月骨归于木筋归于山齿归于石膈归于露毛归于草呼吸之气复归于人今本俱无之【焦氏笔乗】庄子云游岛问于雄黄曰逐疫出魅击鼓呼噪何也曰黔首多疾黄帝氏立巫咸使之沐浴斋戒以通九窍鸣鼓振铎以动其心劳其形趍步以发隂阳之气饮酒茹葱以通五脏击鼓噪呼逐疫出魅黔首不知以为魅祟尔【逸篇】
　　季冬先腊一日大傩谓之疫选侲子百二十人皆赤帻皁制执大鼗鼓方相氏黄金目防熊皮衣朱裳执戈持盾率百及童子而时傩以逐恶鬼于禁中黄门唱侲子和曰甲作食胇胃食虎熊伯食魅腾简食不祥揽诸食咎伯竒食梦强梁祖明共食磔死寄生委随食观错断食巨穷竒腾根共食蛊凡使十二神追恶凶赫女躯拉女干节解女肉抽女肺肠女不急去后诸为粮【后汉书】
　　太真科经説有鬼仙丙戌日鬼名生丙午日鬼召挻乙夘日鬼名天陪戊午日鬼名耳述壬戌日鬼名辛丑日鬼名防乙酉日鬼名聂左丙辰日鬼名天辛夘日鬼名酉防鬼名廷厠鬼为顼天竺语忘敬遗二鬼名妇人临产呼之不害人马鬼名赐蛇鬼名防井鬼名琼衣服鬼名甚逺【酉阳杂爼】
　　伧狞亦鬼名见东方朔骂鬼书
　　东北方有鬼星石室三百户而共一门石榜题曰鬼门昼日不开至暮即有人语【神异经】
　　南有人焉周行天下其长七丈腹围如其长朱衣缟带以赤蛇绕其项此人以鬼为饮以雾为浆名曰尺郭一名黄父【上】
　　南海小虞山中有鬼母能产大虵朝产之暮食之今苍梧有鬼姑神是也虎头龙足蟒目蛟眉【述异记】
　　黄州治下有黄父鬼出则为祟所着衣袷皆黄至人家张口而笑必得疫疠长短无定随篱髙下自不出已十余年土俗畏怖庐陵人郭庆之有家生婢名采薇年少有色宋孝建中忽有一人自称山灵如人祼身长丈余臂胸皆有黄色肤貌端洁言音周正土俗呼为黄父鬼来通此婢婢云意事如人鬼遂数来常隠其身时或露形形变无常乍大乍小或似烟气或为石或作小儿或作妇人或如鸟如兽足迹如人长二尺许或似鹅迹掌大如盘开户闭牖其入如神与婢戏笑如人【述异记】山中鬼常迷惑使失径者以苇杖投之即死也【上】夏至着五防辟兵题防曰游光游光厉鬼也知其名无温疾【风俗通】
　　青天魔王巴元丑伯赤天魔王负天担石白天魔王反六目黒天魔王监丑朗馥黄天魔王横天担力五帝大魔万人之宗【度人经】
　　张天师传八部鬼帅刘元达行杂病张元伯行瘟病赵公明行下痢钟子季行肠肿史文业行暴汗寒疟范巨卿行酸痛姚公伯行五毒李公仲行狂魅赤眼
　　当有一人着平上帻多髭须长着紫皮袴褶将黄娥来此人是鬼帅王延也【真诰】
　　北帝煞鬼之法先叩齿三十六下乃祝曰天蓬天蓬九元煞童五丁都司髙刁北公七政八灵太山浩凶长颅巨兽手把帝钟素枭三晨严驾防龙威剑神王斩邪灭踪紫气乗天丹霞赫冲吞魔食鬼横身饮风苍舌緑齿四目老翁天丁力士威南御凶天驺激戾威北衘锋三十万兵卫我九重辟尸千里去郤不祥敢有小鬼欲来见状攫天大斧斩鬼五形炎帝裂血北斗燃骨四明破骸天猷灭类神刀一下万鬼自溃
　　赤灵丈人侍以玉女二人一女名华正一女名摄精丈人着赤罗袍玉女二人上下黄衣所存毕乃叱咤曰庙中鬼神速来使百邪诣赤灵丈人受斩死众精郤千里此是三天前驱使者捕鬼之法【并上】
　　猕猴之鬼令人病疟鼈鼍之鬼令人鬼欬【抱朴子】害马之神曰马步【通典注】
