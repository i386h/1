<!-- { "loadSidebar": true } -->
　　地者万物之本原诸生之根菀也美恶贤不肖愚俊之所生也水者地之血气如筋脉之通流者也故曰水具材也何以知其然也曰夫水淖弱以清而好洒人之恶仁也视之黑而白精也量之不可使概至满而止正也唯无不流至平而止义也人皆赴高已独赴下卑也卑也者道之室王者之器也而水以为都居凖也者五量之宗也素也者五色之质也淡也者五味之中也是以水者万物之凖也诸生之淡也违非得失之质也是以无不满无不居也集于天地而藏于万物产于金石集于诸生故曰水神是以圣人之治于世也不人告也不户说也其枢在水【管子】
　　水之为言演也隂化淖濡流施潜行也故其立字两人交一以中出者为水一者数之始两人譬男女之隂阳交物以一起也【春秋元命苞】
　　所以立天地者水也夫水也者本也吐元气发日月经星辰而兴【物理论】
　　以何因缘有诸河水流于世间佛告比丘以有日故有热有热故有炙有炙故有蒸有蒸故有汗湿以汗湿故一切山中汗流为水以成诸河
　　孔子曰夫水徧与诸生而无为也似徳其流也埤下裾防必循其理似义其恍恍乎不淈尽似道其赴千仭之谷不惧似勇主量必平似法盈不求概似正绰约微逹似察以出以入就鲜洁似善化其万折也必东似志是故君子见大水必观焉【荀子】
　　尧郊天地祭神坐上有响诲尧曰水方至为害命子救之尧乃作歌【古今乐录】
　　舜之时共工振滔洪水以薄空桑【淮南子】
　　水瑞水也君乘土而王其政太平则水出于山焉【瑞应圗】
　　王者盛徳之应洛水先温九日乃寒五日变为五色【易干凿度】
　　或问涉江渡海辟龙虵之道抱朴子曰道士不得已而当游涉大川者皆先当于水次破鸡子一枚以少许粉杂香末合搅器中水以自洗洗濯则不畏风波蛟龙也又佩东海小童符及制水符蓬莱符皆却水中之百害也天文大字有北帝书写帛而带之亦辟风波蛟龙水虫也【抱朴子】
　　或问曰昔闻谈昌或步行水上或久居水中以何法乎抱朴子曰以葱涕和桂服如梧桐子大七丸日三服至三年则能行水上也或食六戊符千日或以赤斑蜘蛛及七重水马以合冯夷水仙丸服之则亦可以居水中【上】
　　夫齐之水道躁而复故其民贪麤而好勇楚之水淖弱而精故其民轻果而贼越之水浊重而洎故其民愚疾而垢秦之水泔最而稽滞而杂故其民贪戾罔而好事晋之水枯旱而运滞而杂故其民谄谀葆诈巧佞而好利燕之水萃下而弱沈滞而杂故其民愚戆而好贞轻疾而易死宋之水轻劲而清故其民间易而好正【管子】
　　天下诸水有名丹者如南阳丹水之属是也其中皆有丹鱼常先夏至十日夜伺之丹鱼于水侧赤光上照赫然如火也网而取之可得之得之虽多勿尽取也割其血涂足下则可步行水上长居渊中矣【抱朴子】
　　白水宜玉黑水宜砥【砥卓石】青水宜碧赤水宜丹黄水宜金清水宜汾水蒙浊而宜麻济水通和而宜麦河水中浊而宜菽雒水轻利而宜禾渭水多力而宜黍汉水重安而宜竹江水肥仁而宜稻平土之人慧而宜五谷【淮南子】
　　夫五源之溪天下之至穷处也鼯吟而鼬啼且晓昏而日映也苍苍踟蹰四顾而无有人声虽然其土脉膏以发其植物也兑以泽其清流四注无乏于濯溉其苹草之芼足以供祭也流光驰景却顾于断蹊絶壑之下云雨之所出入也其石皴栗烂如赭霞蘤草之苦从风以垄耕溪饮为力也佚而坐啸行歌可以卒嵗【子华子】髙前之山其上有水焉甚寒而清帝台之浆也饮之者不心痛【山海经】
　　条管之水其中多器酸三嵗一成【未详】食之已疠【上】昆丘之上有赤泉饮之不老神宫有美泉饮之眠三百嵗乃觉不死【括地图记】
　　西海之西有浮玉山山下有巨穴穴中有水其色若火昼则通昽不明夜则照耀穴外虽波涛灌荡其光不防是谓隂火当尧世其光烂起化为赤云丹辉炳映百川恬澈游海者铭曰沉燃以应火徳之运【拾遗记】
　　泰山之东有沣泉其形如井本体是石也欲取饮者皆洗心志跪而挹之则泉出如飞多少足用若或汚漫则泉止焉葢神明之尝志者也【搜神记】
　　乘矶山下临清川昔有渔父宿于川夜半闻水中有歌之音宫商和畅清弄谐密【异苑】
　　连州水三流有斟溪一日十溢十竭安寜州有潮泉一日三溢三竭贵州城有漏汋一日百盈百涸应漏刻【王韶之始兴记】
　　沮涣二水波文皆若五色彼人多文章故一名缋水【述异记】
　　日南之南有淫泉之浦言其水浸淫从地而出成渊故曰淫泉或言此水甘软男女饮之则淫其水小处可滥觞褰涉大处可方舟沿泝随流屈直其水激石之声似人之歌笑闻者令人淫动故俗谓之淫泉【拾遗记】
　　甜水去虞渊八十里有甜溪水味如蜜东方朔游此水得数斛以献帝投水于井井水尝甜而寒洗沭则肌理柔滑【述异记】
　　阳泉在天余山北清流数十步所涵草木皆化为石精明坚劲其水所经之处物皆渍为石
　　澄永泉在沧洲九视山山下出泉濶百余步亦名流水渠虽泛金石终不沉故洲人欲渡此泉以瓦铁为船舫【并上】
　　河东霍山有灵泉以供祭祀鼔动则泉流声絶则水竭【水经注○又述异记神泉出髙密琅琊郡人或祷祈求之则飞泉涌出清冷味甘人或汗之则便竭】孟门始经禹凿河中漱广夹岸崇深倾崖返捍巨石临危若坠复倚古之人有言水非石凿而能入石信哉其中水流交冲素气云浮往来遥观者常若雾露沾人窥深悸魂其水尚崩浪万寻县流千丈浑洪赑怒鼔若山腾濬波顔叠迄于下口方知慎子下龙门流浮竹非司马之追也
　　南湘陂村村有圆水广圆可二百步一边暖一边冷冷处极清緑浅则见石深则无底暖处水白且浊素既殊凉暖亦异厥名除泉其犹江乘之半汤泉也
　　湿余水出上谷居庸闗东溪之东岸有石室三层其户牖扇扉悉石也葢古闗之台矣南则絶谷累石为闗址崇墉峻壁非轻功可举山岫层深侧道褊狭林鄣邃险路才容轨晓禽暮兽寒鸣相和羁官游子聆之者莫不伤思矣
　　绛水出绛山东至寒泉奋涌波北注县流奔壑十一许丈青崖若防黛素湍若委练望之极为竒观矣若耶溪东又有寒溪溪北有郑公泉深及数丈冬温夏凉汉太尉郑公宿居潭侧因以名泉
　　有龙泉出允街谷泉眼之中水文成蛟龙或试挠破之寻平成龙畜生饮者皆畏避而走谓之龙泉【并上】吴故宫有香水溪西施浴处人呼脂粉塘古诗曰安得香水泉濯郎衣上尘【述异记】
　　长沙醴陵县有小水有二人乘船取樵见岸下土穴中水逐流出有新斫片木逐流下深山中有人迹异之乃相谓曰可试如水中看何由尔一人便以笠自障入穴穴才容人行数十步便开明朗然不异世间【搜神记】
　　衡阳唐安县东有畧塘塘有铜神往往铜声激水水为变緑作铜腥鱼尽死
　　泸水自朱提至僰道有赤水步道有黑水羊官水至崄难三津之阻行者苦之俗语曰楢溪赤水盘蛇七曲盘羊乌栊气与天通【水经注】
　　白帝城西江中有淫豫石冬出二十余丈夏则没亦有裁出焉江水东迳广溪峡乃三峡之首也中有瞿塘黄龛二滩夏水囘复防泝所忌故行者歌之淫预或作艶预亦作灔滪歌曰淫预大如马瞿塘不可下淫豫大如象瞿塘不可上淫预大如牛瞿塘不可流淫预大如襆瞿塘不可触金沙浮转多桂浦忌经过【上】
　　筑阳县粉水源出房陵取其水为粉鲜洁异于余水或云萧何夫人渍粉处也【南雍州记】
　　乐城县三原亭溪水清如镜曩昔有得一死鮎者鬐大五六围一鬐辄得数十斛鲊此湾无所不容有人能食者常自譬腹如三原湾无所不容【永嘉郡记】
　　有柘林水有梧桐水有桃枝水【上】
　　新都县有温泉冬月未至数里遥见白气如烟上下交映状如绮疏又有车轮双辕形世人传昔有玉女乘车自投此泉人时见女子姿仪光丽往来倐忽人造泉一有声则沸从下出而不可止也【荆州记】
　　湘水至清虽深五六丈见底了了然石子如樗蒱矢五色鲜明白沙如霜雪赤岸如朝霞【并上】
　　樊山东有小谿夏时怀袖恒有寒气故谓之寒谿【武昌记】东方有柴渚焉在齐国山山泉如井状深不测至春时雹从井中出出常败五谷人常以林木柴塞则不出故名为柴渚焉【中记】
　　谷口去云阳宫十里流潦沸腾飞泉洒激两岸峭壁孤竪横盘凛然凝沍毎入穴中朱明盛暑当昼蹔暄凉秋晩缊袍不暖所谓寒门也【云阳记】
　　沔阳县州沼有铁官又有渡水水有二源一曰清检二曰浊检有鱼穴清水出浊水出鲋
　　梁邹城西有笼水云齐孝妇诚感神明涌泉发于室内潜以绩笼覆之由是无负汲之劳及家人疑之待其出而搜其室试发此笼而泉遂濆涌流漂居宇故名曰笼水【续述征记】
　　临淄牛山下有女水齐人谚曰世治则女水流世乱则女水竭慕容超时干涸弥载及宋武北征而激洪流渍【述异记】
　　滭发水今俗亦名妬女泉大如车轮水色青碧百姓祀之妇人不得艶籹衣新防临之必兴雨雹故云妬女即介子推妹也【隋图经】
　　武都紫水有泥其色紫而粘贡之用封玺书故诏诰有紫泥之美【陇右记】
　　郡西南大溪之中有仙人洲昔梅真人上升坠马于此洲故后名坠马洲【建安记】
　　苕溪在余杭夹岸多苕花因得名【图经】
　　临城县南四十里有葢山百许步有舒姑泉昔有舒女与其父析薪于此泉女因坐牵挽不动乃还告家比还唯见清泉湛然女母曰吾女好音乐乃作弦歌泉涌洄流有朱鲤一双今人作乐嬉戏泉故涌出【幽怪録】
　　夷道县句山下有三泉传云本无此泉居者皆苦逺汲人人多卖水与之有一女子孤贫防缕无以资易有一乞人衣麤貌丑疮痍竟体村人见之无不秽恶唯女子独加哀矜割饭饴之乞人食毕曰我感行善欲思相报为何所须女答曰何恩可报且今所须之物非君能得因问所须女子曰正愿此山下有水可汲乞人乃取腰中书刀防山下三处即飞泉涌出因便辞去忽然不见【上】
　　古有尹公者善推有异术乡人王氏有女美质尹公求之不得叱水来潮以溺其居至今日暮则风生水长数尺号为尹公潮【御览】
　　长兴吴山下有溪名吴山湾昔吴王送女至此有潮高三尺倒流七十里名吴王送女潮【西吴记】
　　番禺记晨潮下晩潮上两水相合谓之沓潮【唐诗云屯门积日无囘飚沧波不归成杳潮】
　　子产死家无余财子不能葬国人哀之丈夫舎玦佩妇人舎珠玉以赙之金银珍寳不可胜计其子不受自负土葬于邢山国人悉辇以沉之河因名金水【嫏环记】汉桓帝十三年西幸榆中东行代地洛阳大贾赍金货随帝后行夜迷失道往投津长曰子封送之渡河贾人卒死津长埋之其子寻求父丧发冢举尸资费一无所损其子悉以金与之津长不受事闻于帝曰君子也即名其津为君子济【水经注】
　　汉郑为灵文乡啬夫行官京洛未至宿一埭埭名沈酿于埭逢故旧友人四顾荒郊村落絶逺酤酒无处情抱不伸乃以钱投水中依口而饮饮尽酣畅皆得大醉因更为沈酿川【古今注】
　　负局先生上吴山语下人曰吾欲还蓬莱山为汝曹下神水崖头一旦有水白色流从石间来下服之多愈疾【列仙传】
