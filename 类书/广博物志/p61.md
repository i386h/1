<!-- { "loadSidebar": true } -->
　　殷均为临川内史郡旧多山疟更暑必动自均在任郡境无复疟疾
　　孙廉为呉兴太守广陵高爽有险薄才客于廉委以文记爽尝有求不遂乃为屐谜以喻廉曰刺鼻不知啑蹋面不知瞠囓齿作步数持此得胜人讥其不计耻辱以此取名位
　　任昉为新安太守为政清省吏民便之卒于官惟有桃花米二十斛无以为敛遗言不许将新安一物还都【昉又为义兴守被代而还无裙沈约遗裙以迎】
　　蔡樽为呉兴太守不饮郡井水齐前自种白苋紫茄以为常饵诏褒其清加信武将军【并上】
　　宋世良为清河太守狱橹生桃牙门虚寂及代至倾城祖道有老人丁金刚者泣而前谢曰老人年九十记三十五政府君非惟善政清亦彻骨今失贤者人何以济莫不攀辕涕泣【北史】
　　苏琼为清河守沙门道研统资巨万在郡出息常得守令为征琼每见则谈问理道研虽为债来无由啓口弟子问故研曰每见府君径将我入青云无由得论地上事也
　　崔和位太守富而吝其母春月思堇惜钱不买【后魏书】李曾为赵郡太守令行禁止并州丁零数为山东害知曽能得百姓死力惮不入境贼于常山界得一死鹿贼长谓赵郡地鹿责之还令送鹿故处郡謡曰诈作赵郡鹿犹胜常山粟其见惮如此
　　韦孝寛除浙阳守时独孤信为新野守同荆州情好数密政术俱美荆部吏人号为聨璧
　　裴侠为河北郡守侠躬履俭素爱人如子所食唯菽麦盐菜而已吏人莫不懐之歌曰肥鲜不食丁庸不取裴公贞惠为世规矩侠常与诸牧守俱谒周文帝周文帝命侠别立谓诸牧守曰裴侠清愼奉公为天下之最令众中有如侠者可与之俱立众皆黙然文帝乃厚赐侠朝野服焉号为独立使君【并上】
　　王晞为并州司马昭帝欲用为侍中苦辞不受谓人曰非不爱作热官但思之烂熟耳【北齐书】
　　魏恺辞青州长史文宣大怒曰何物汉子与官不就恺容色坦然帝曰死与长史任卿所择答曰能杀臣者陛下不受长史者愚臣帝曰何虑无人因放还【北史】
　　赵轨为齐州别驾考绩入朝父老相送者各挥涕曰别驾在官水火不与百姓交是以不敢以壶酒相送公清若水清酌一杯水奉饯轨受而饮之【隋书】
　　宓子治亶父于是齐人攻鲁过亶父始父老请曰麦已熟矣今迫齐寇民人出自艾傅郭者归可以益食且不资寇三请宓子弗听俄而麦毕还乎齐寇季孙闻之怒使人让宓子曰岂不可哀哉民乎寒耕热耘曽弗得食也弗知犹可闻或以告而夫子弗听宓子蹵然曰今年无麦明年可树不耕者得获是乐有寇也且一岁之麦于鲁不加彊丧之不加弱今民有自取之心其创必数年不息季孙闻之慙曰使穴可入吾岂忍见宓子哉【贾子】子贡为信阳令辞孔子而行孔子曰力之顺之因子之时无夺无伐无暴无盗子贡曰赐少日事君子君子固有盗者耶孔子曰夫以不肖伐贤是谓夺也以贤伐不肖是谓伐也缓其令急其诛是谓暴也取人善以自为己是谓盗也君子之盗岂必当财币乎吾闻之曰知为吏者奉法利民不知为吏者枉法以侵民此皆怨之所由生也临官莫如平临财莫如廉廉平之守不可攻也匿人之善者是谓蔽贤也扬人之恶者是谓小人也不内相教而外相谤者是谓不足亲也言人之善者有所得而无所伤也言人之恶者无所得而有所伤也故君子愼言语矣毋先己而后人择言出之令口如耳【说苑】子路治蒲见于孔子曰由愿受教孔子曰蒲多壮士又难治也然吾语汝恭以敬可以摄勇寛以正可以容众恭以洁可以亲上【上】
　　子路为蒲宰为水备与其民修沟洫以民之劳烦苦也人与之箪食一壶浆孔子止之曰汝以为饿也何不白于君发仓廪以赈之而以尔食馈之是明君之无惠而见已之徳矣子路心服而退【家语】
　　齐人欲伐鲁畏卞庄子不敢过卞晋人欲伐衞畏子路不敢过蒲【荀子】
　　景公欲使晏子为东阿宰三年毁闻于国景公不悦召而免之晏子谢曰婴知婴之过矣请复治阿三年而誉必闻于国景公不忍复使治阿三年而誉闻于国景公悦召而赏之景公问其故对曰昔者婴之治阿也筑蹊径急门闾之政而淫民恶之举俭力孝弟罚偷窳而惰民恶之决狱不避贵彊恶之左右所求法则子非法则否而左右恶之事贵人体不过礼而贵人恶之是以三邪毁乎外二谗毁于内三年而毁闻乎君也今臣谨更之不筑蹊径而缓门闾之政而淫民说不举俭力孝弟不罚偷窳而惰民悦决狱阿贵彊而贵彊悦左右所求言诺而左右悦事贵人体过礼而贵人悦是三邪誉乎外二谗誉乎内三年而誉闻于君也昔者婴之所以当诛者宜赏今所以当赏者宜诛是故不敢受景公知晏子贤乃任以国政三年而齐大兴【说苑】
　　齐威王设大鼎于庭中而数无盐令曰子之誉日闻吾耳察子之事田野芜仓廪虚囹圄实子以奸事吾者也乃烹之【淮南子】
　　子高见齐王齐王问谁可临淄宰称管穆焉王曰穆容貌陋民不敬答曰夫见敬在徳晏子长不过三尺齐国上下莫不宗焉赵文子其身如不胜衣其言如不出口其相晋国晋国以宁皆有徳故也以穆躯形方之二子犹悉贤之昔臣尝行临淄市见屠商焉身修八尺须髯如防市之男女未有敬之者无徳故也王曰是所谓祖龙始者也忱如先生之言于是乃以管穆为临淄宰【孔丛子】
　　晋文公出亡箕郑挈壶餐而从迷而失道与公相失饥而道泣寝饿而不敢食及文公反国举兵攻原而拔之文公曰夫轻忍饥馁之患而必全壶餐是将不以原叛乃举以为原令大夫浑轩闻而非之曰以不动壶餐之故怙其不以原叛也不亦无术乎故明主者不恃其不我叛也恃吾不可叛也不恃其不我欺也恃吾不可欺也
　　中牟无令晋平公问赵武曰中牟三国之股肱邯郸之肩髀寡人欲得其良令也谁使而可武曰邢伯子可公曰非子之讐也曰私讐不入公门公又问曰中府之令谁使而可曰臣子可故曰外举不避讐内举不避子【韩子】西门豹为邺令清刻洁慤而甚简左右左右因相与比周而恶之居期年上计君收其玺豹自请曰臣昔者不知所以治邺今臣得矣愿请玺复以治邺不当请伏斧锧之罪文侯不忍而复与之豹因重敛百姓急事左右期年上计文侯迎而拜之豹对曰往年臣为君治邺而君夺臣玺今臣为左右治邺而君拜臣臣不治矣遂纳玺而去文侯不受曰寡人曩不知子今知矣愿子勉为寡人治之遂不受【上】
　　魏文侯使西门豹往治于邺告之曰必全功成名布义豹曰敢问全功成名布义为之奈何文侯曰子往矣是无邑不有贤豪辩博者也无邑不有好扬人之恶蔽人之善者也往必问豪贤者因而亲之其辩博者因而师之问其好扬人之恶蔽人之善者因而察之不可以特闻从事夫耳闻之不如目见之目见之不如足践之足践之不如手办之人始入官如入晦室久而愈明明乃治治乃行【新序】
　　西门豹治邺廪无积粟府无储钱库无甲兵官无计防人数言其过于文侯文侯身行其县果若人言文侯曰翟璜任子治邺而大乱子能道则可不能将加诛于子西门豹曰臣闻王主富民霸主富武亡国富库今王欲为霸王者也臣故蓄积于民君以为不然臣请升城鼓之一鼓甲兵粟米可立具也于是乃升城而鼓之一鼓民被甲括矢操兵弩而出再鼓负辇粟而至文侯曰罢之西门豹曰与民约信非一日之积也一举而欺之后不可复用也燕常侵魏八城臣请北击之以复侵地遂举兵击燕复地而后反【淮南子】
　　梁车为邺令其姊往看之暮而后门闭因逾郭而入车遂则其足赵成侯以为不慈夺之玺而免之令【韩子】赵襄子之时以任登为中牟令上计言于襄子曰中牟有士曰胆胥已请见之襄子见而以为中大夫相国曰意者君耳而未之目耶为中大夫若此其易也非晋国之故襄子曰吾举登也已耳而目之矣登所举吾又耳而目之是耳目人终无己也遂不复问而以为中大夫【吕览】
　　昭帝时人焦贡为小黄令路不拾遗诏迁贡百姓挥涕守阙求索还贡天子听増贡之秩千石贡之风化犹存其民好学多贫此其风也【风俗通】
　　河内赵仲让举司茂才为高唐令密乘舆车径至高唐变易名姓止都亭中十余日黙入市里观省风俗已呼亭长问新令为谁从何官来何时到曰县已遣吏迎垂有起居曰正我是也亭长怖遽拜谒竟便具吏其日入舍乃谒府数十日无故便去为郡功曹所选颇有不用因称狂乱首走出府门太守以其宿有重名忍而不罪后为大将军梁冀从事中郎将冬月坐庭中向日解衣裘捕虱已因倾卧厥形悉表露将军夫人襄城君云不洁清当亟推问将军叹曰是赵从事絶高士也他事若此非一也【上】
　　虞延为细阳令每至岁时伏腊辄休遣囚徒各使归家并感其恩应期而还【后汉书】
　　戴封字平仲迁西华令其年大旱祷请无获乃积薪坐其上以自焚火起而大雨【上】
　　李字仲元蜀人居成都之圭里里人化之斑白不负男女不错行尝为县令乡人共送之元无心就行因共酣饮月余太守使人促之仲元曰本不之官【高士传】汝南步游张少失其母及为县令道取虑城良马踟蹰轻轩罔进顾访病姬乃其母也【水经注】
　　祝良为洛阳令岁时亢旱天子祈雨不得良乃暴身阶庭告诚引罪自晨至中紫云沓起甘雨登降人为之歌曰天久不雨兆人失所天王自出祝令持苦精符感应滂沱下雨
　　孔翊为洛阳令置水庭前得嘱托书皆投水中一无所发【鲁国先贤传】
　　琅琊董种为不其令有赤雀乳于厅事前桑上民为作歌流传乐府
　　袁安为隂平长有惠化县先有雹渊冬夏未尝消释岁中辄出飞布十数里大为民害安乃推诚洁斋引愆贬已至诚感神雹遂为之沉沦伏而不起【小说】
　　公沙穆为农令元夀元年三辅防东漂没穆晓占乃预告百姓徙高地遂得免【后汉书】
　　王涣除河内温令商贾露宿人开门卧人为作謡曰王稚子代未有平徭役百姓喜
　　呉祐为农令劝善惩奸贪浊出境甘露降年谷丰童謡曰君不我忧人何以休不行界署焉知人处
　　崔瑗为汲令开沟造稻田泻卤之地更为沃壤民赖其利长老歌之曰上天降神明锡我仁慈父临民布徳泽恩惠施以序穿沟广溉灌决渠作甘雨
　　董宣字少平为洛阳令搏击豪强莫不震栗京师号为卧虎歌云枹鼓不鸣董少平
　　刘陶字子竒颍川颍隂人桓帝时除顺阳长县多奸猾陶到官宣募吏民有勇力能以死易生者得数百人皆严兵待命于是覆案奸轨所按发若神以病免吏民思而歌之曰悒然不乐思我刘君何时复来安此下民【并上】王谭字世容为武成令民服徳化宿恶奔迸父老歌曰王世容治无双【吴录】
　　阎宪字孟度为绵竹令以礼让为化民莫敢犯男子杜成夜行得遗物一囊中布锦二十五疋求其主还之曰县有明君何敢负其化童謡歌曰阎尹赋政既明且昹去苛去辟动以礼让迁蜀郡民涕泣送之以千数【华阳国志】何随字季业除安汉令蜀亡去官时巴土饥荒所在无谷送吏行乏辄取道侧民芋随以绵系其处使足所取直民视芋见绵相语曰闻何安汉清廉行过从者无粮必能尔尔持绵追还之终不受因为语曰安汉吏取粮令为之偿【上】
　　郑潭字文公禁人杀子民咸举育男女皆以郑为字【三国志】
