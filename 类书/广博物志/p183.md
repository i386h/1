<!-- { "loadSidebar": true } -->
　　昔迦毘摩罗尊者至西印度城口有大山山有一石窟尊者山行数里逄一大蟒尊者直进其窟蟒遂盘绕尊者身尊者因与受三皈依蟒听讫而去后有一老人素服而出合掌问讯尊者曰汝何所止荅曰我昔尝为比丘多乐寂静有初学比丘数来请益而我烦于应荅起嗔恨想命终堕于蟒身住于窟中今已千载适遇尊者获闻戒法故来谢耳
　　时诸比丘患虵入屋未离欲比丘恐怖佛言听惊若以筒盛弃之若以绳系置地解放有鼠入屋作槛盛出弃之患蝎蜈蚣蚰蜒入屋若以弊物若泥团扫箒盛裹弃之在外解放若房舍夜患蝙蝠昼患燕鸟入佛言听织作笼疎障若作向櫺子遮时有老病比丘拾虱弃地佛言不应尔听以器盛若绵拾着中若虱走出应作筒盛若虱出筒应作盖塞【随其寒暑加以腻食将养之也　四分律】
　　佛在王舍城迦兰驼竹林时彼城中有一长者名曰贤面财寳无量不可称计多诸谄曲悭贪嫉妬终无施心乃至飞鸟驱不近舍有诸沙门及婆罗门贫穷乞匄从其乞者恶口骂之其后命终受毒虵身还守本财有近之者瞠目猛盛怒眼视之能令使死频婆娑罗王闻已心懐惊怪今此毒虵见人则害唯佛能调作是念已即将羣臣徃诣佛所顶礼佛足却坐一面具白前事唯愿世尊降伏此虵莫使害人佛唱许可于其后日着衣持鉢往诣虵所虵见佛来瞠恚炽盛欲螫如来佛以慈力于王指端放五色光明照彼虵身即得清凉热毒消除心懐喜悦举头四顾是何福人能放此光照我身体使得清凉快不可言尔时世尊见虵调伏而告本缘虵闻佛语深自尅责葢障云除自忆宿命作长者时所作恶业今得是报方于佛前深生敬信佛告之言汝于前身不顺我语受此虵形今宜调顺受我教敕虵荅佛言随佛见授不敢违敕佛告虵言汝若调顺入我鉢中佛语已竟寻入鉢中将诣林中王及羣臣闻佛世尊调化毒虵盛鉢中来合国人民皆往共看虵见众人深生惭愧厌此虵身即便命终生忉利天即自念言我造何福得来生天即自观察见在世间受毒虵身由见佛故生敬信心厌恶虵身得来生此受天快乐今当还报佛世尊恩赍持香华光明照耀来诣佛所前礼佛足供养讫已却坐一面听佛说法心开意解得须陀洹果【百缘经】昔闻舍卫国中佛与阿难旷野中行于田畔见有伏藏佛告阿难是大毒虵阿难曰佛是恶毒虵尔时田中有一耕人闻佛阿难说有毒虵作是念言我当视沙门以何为恶毒虵即往其所见真金聚而作是言沙门所言是毒虵者乃是好金即取此金还置家中其人先贫衣食不供以得金故转得富饶衣食自恣王家防伺怪其卒富而糺举之系在狱中先所得金既已用尽犹不得免将加刑戮其人唱言毒虵阿难恶毒虵世尊傍人闻之以状白王唤彼人而问之曰何故唱言毒虵阿难恶毒虵世尊其人白王我于往时在田耕种闻佛阿难说言毒虵恶毒虵我于今者方乃悟解王闻此说遂放去之【大庄严论以下鱼】
　　人掌以时为梁春献王鲔辨鱼物为鱻薨以共王膳羞【周礼】
　　牛躅之防不生鲂鱮巢幕之窠不容鹄卵【新论】
　　寸鮹泛迹滥水之中则谓天下无四海之广也芒蠋宛转果核之内则谓八极之界尽于兹也【抱朴子】
　　东海之鱼坠一鳞昆仑之木落一叶圣人皆能知之【虞喜志林】
　　咸水之鱼不游于江淡水之鱼不入于海【曹植説】
　　鱼生流水中则背鳞白生止水中则背鳞黑【异物志】鱼劳则尾赤人劳则髪白
　　招水多鲜鱼其状如鼈其音如羊【山海经】
　　渭水多鳋鱼其状如鳣鱼动则其邑有大兵
　　汉水多魮之鱼其状如覆鮡鸟首而鱼翼鱼尾音如磬石之声是生珠玉
　　樕之山食水出焉其中多鳙鳙之鱼其状如犁牛其音如彘鸣
　　番条之山减水出焉其中多鳡鱼【一名黄颊音感】
　　东始之山泚水多茈鱼其状如鲋一首而十身其臭如蘪芜食之不防【孚谓反止失气也】
　　龙鱼陵居在其北状如狸【或曰龙鱼似狸一角】一曰鰕【音遐】即有神圣乘此以行九野【九域之野】一曰鳖鱼【鳖音恶横也】在沃野北其为鱼也如鲤
　　鸟鼠同穴之山滋水出焉西注于汉水多如魮之鱼是生珠玉
　　柢山有鱼焉其状如牛陵居蛇尾有翼其羽在魼下其音如留牛其名曰鯥冬死而夏生食之无肿疾
　　郎翼之泽其中多赤鱬其状如鱼而人靣其音如鸳鸯食之不疥
　　黑水有鱄鱼其状如鲋而彘毛见则天下大旱
　　泰器之山观水出焉是多文鳐鱼状如鲤鱼鱼身而鸟翼苍文而白首赤喙常行西海游于东海以夜飞其音如鸾鸡其味酸甘食之已狂见则天下大穰
　　陵羊之泽是多冉遗之鱼鱼身蛇首六足其目如马耳食之使人不眯可以御凶
　　蠃鱼鱼身而鸟翼音如鸳鸯见则其邑大水
　　诸毗之水其中多滑鱼其状如鱓赤背其音如梧食之已疣
　　芘湖之水其中多儵鱼其状如鸡而赤毛三尾六足四首其音如鹊食之可以已忧
　　谯水多何罗之鱼一首而十身其音如犬吠食之已痈涿光之山嚣水出焉其中多鳛鳛之鱼其状如鹊而十翼鳞皆在羽端其音如鹊可以御火食之不瘅
　　末涂之水其中多防防其状如黄蛇鱼翼出入有光见则其邑大旱
　　水多箴鱼其状如儵其喙如箴食之无疫疾
　　狱法之山瀤泽之水其中多防鱼其状如鲤而鸡足食之已疣
　　晋水多鮆其状如儵而赤鳞其音如叱食之不骄决决之水多人鱼其状如防鱼四足其音如婴儿食之无痴疾
　　诸懐之水其中多鮨鱼鱼身而犬首其音如婴儿食之已狂
　　槖水多修辟之鱼状如黾而白喙其音如鸱食之已白癣
　　来需之水其中多鯩鱼黑文其状如鲋食者不睡合水多防鱼状如鳜苍文赤尾食者不痈可以为瘘
　　防鱼状如盩蜼而长距足白而对食者无蛊疾可以御兵
　　余泽多珠蟞鱼其状如肺而有目六足有珠其味酸甘食之无疠
　　苍体之水其中多鱃鱼其状如鲤而六首食之不疣鬲水多薄鱼其状如鳣鱼而一目其音如欧见则天下大旱
　　余如之泽其中多防鱼其状如鱼而鸟翼出入有光其音如鸳鸯见则天下大旱
　　渠猪之水多豪鱼状如鲔赤喙尾赤羽可以已白癣劳水多飞鱼状如鲋鱼食之已痔
　　騩山其上有美枣其中多飞鱼其状如豚而赤文服之不畏雷
　　鴈门之水其中多防防之鱼【音沛或作鯆】食之杀人
　　彩深泽有鱼焉其状如鲤而六足鸟尾名曰鮯鮯【音蛤】之鱼
　　有父之鱼状如鲋鱼鱼首而彘身食之已呕【并上】良夷在子在子鳖身人首脂其腹炙之藿则鸣曰在子杨州禺禺解隃冠东越海瓯人蝉蛇顺食之美且瓯文蜃海阳大蟹长沙鳖西海鱼骨鱼干鱼脇北海鱼釰【鱼兵如釰也】鱼石【头中石也】出瑱【状如凝膏出水上】击闾【状如胎鱼大五六尺】河魭【当作鼋】江鱓大【鱓作鼍】钜定嬴济中赡诸【淮南子詹诸注虾蟇也】孟诸灵大都鱼鱼刀咸防于中国【周书】
　　东南方海中有祖洲上有恒湖其内鲫鱼出焉长八尺食之宜暑而避风寒之气【神异经】
　　北方荒中有石湖方千里岸深五丈余恒冰唯夏至左右五六十日解耳有横公鱼长七八尺形如鲤而目赤昼在湖中夜化为人刺之不入煑之不死以乌梅二枚煮之则熟食之可止邪病【上】
　　龙巢山下有丹水水中有丹鱼欲捕其鱼伺鱼之浮出水有赤光如火网取割其血涂足可渉水如履平地【述异记】
　　瀛州一名魂州亦曰环州东有渊洞有鱼长千丈色班鼻端有角时鼓舞羣戏逺望水间有五色云就视乃此鱼喷水为云如庆云之丽无以加也【拾遗记】
　　帝王将兴比目鱼出郑注比目鱼曰东鳐【尚书中】
　　比目鱼王者徳及幽则见【宋书】
　　庶人孝则木泽茂浮珎舒恪草秀水出神鱼【援神契】逆鳞鱼仙经谓之肉芝【纪闻】
　　仙人上药有流渊琼鱼【汉武内传】
　　至于緐化殊育诡质怪章则有江鵞海鸭鱼鲛水虎之类豚首象鼻芒须针尾之族石蠏土蚌燕箕雀蛤之俦折甲曲牙逆鳞反舌之属【鲍照豋大雷岸与妹书】
　　水君状如乘马众鱼导从名鱼伯大水有之汉末有人于河际见之人马皆有鳞甲如大鲤鱼见人良久入水而没【古今注】
　　海中大鱼口可容舟其名曰摩竭【华夷考】
　　东海渔人获鱼长五六尺肠胃成胡鹿刀槊之状或号秦皇鱼
　　南海有鳄鱼状如鼍斩其头而干之去齿而更生如此者三乃止
　　弹涂一名阑胡形似小鳅而短【宁波志】
　　章举一名章鱼一名章拒一名章锯以其足似锯也形类乌贼而小【蟫史】
　　青田谿冬天水热如汤众鱼归之名曰鱼仓【永嘉记】网鱼得鱮不如啖茹
　　洛鲤伊鲂贵于牛羊【述异记】
　　洞庭鲜鲋温湖美鲫
　　江东谓青鱼为婢鱼为童子鱼为士父
　　兖州人呼赤鲤为赤骥青鲤为青马黑鲤为驹白鲤为白骐黄鲤为黄雉【古今注】
　　鲤一名穉龙【采兰杂志】
　　广河潜鲂鸿渊巨鲤【傅巽七诲】
　　洞庭之鲋灌水之鳐滋以阳朴之姜防以寿木之华【崔骃七依】
　　防虾去海藏于枯里街巷偏隘不得自在南北无极渴馁成疾【易林】
　　防鱼肥炙甚美谚云宁去累世宅不弃防鱼额【三辅决录】蜀中每煞黄鱼天必隂雨【杂爼】
　　猵狙以猨为雌蜥蜴以鱼为偶【上】
　　矢防三相从而为部鳜鯞三相从而名妾
　　帝使风后负书常伯荷劔旦游洹流夕归隂浦行万里而一息洹流如沙尘足践则防其深难测大风吹沙如雾中多神龙鱼鳖皆能飞翔有石渠青色坚而甚轻从风靡靡覆其波上一茎百叶千年一花其地一名沙澜言沙涌起而成波澜也仙人甯封食飞鱼而死二百年更生故甯先生游沙海七言颂云青蕖灼烁千载舒百龄暂死饵飞鱼则此花此鱼也【拾遗记】
　　黄帝游于洛见鲤鱼长三丈青身无鳞赤文成字【河图】任公子为大钩巨缁五十犗以为饵蹲乎会稽投竿东海旦旦而钓期年不得鱼已而大鱼食之牵巨钩防没而下惊扬而鬐白波若山海水震荡声侔鬼神惮赫千里任公子得若鱼离而腊之自浙河以东苍梧以北莫不厌若鱼者已而后世辁才讽说之徒皆惊而相告也【庄子】
　　古善渔者宿沙瞿使渔于山则虽十宿沙子不得一鱼焉【鲁连子】
　　籛铿曽过彭蠡之濵造其名岳今庐山是也徧游洞府以窥圣迹已而把钓于台上双鲤化为双龙冲天而去【庐山先贤传】
　　务光自投卢川卢川之伯以赤鲤送之【符子】
　　詹公之钓千嵗之鲤不能避
　　太公渭钓隠溪五十六年矣不得一鱼季连往见之太公渭跪石隠崖不饵而钓仰咏俯吟及莫释竿膝处成臼跗触成路季连曰钓所以在鱼无鱼何钓公曰不见康王父之钓耶吾方之犹一日也【符子】
　　吕望年七十钓于渭渚三日三夜鱼无食者与农人言农人者古之先贤人也谓望曰子将复钓必细其纶芳其饵徐徐而投之无令鱼骇望如其言初下得鲋刳腹得书文曰吕望封于齐望知富贵【艺文类聚】
　　武王得白鱼喉下文曰以予发【论衡】
　　太公曰缗微饵明小鱼食之缗绸饵香中鱼食之缗隆饵丰大鱼食之夫鱼食其饵乃牵于缗人食其禄乃服于君【六韬】
　　曹共公闻晋文公骈脇使袒而捕池鱼【吕氏春秋】
