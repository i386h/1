<!-- { "loadSidebar": true } -->
　　主冰作服牛【吕氏春秋】
　　稷之孙曰叔均是始作牛耕【注始用牛犁也　山海经】
　　牛人掌养国之公牛【公牛谓公家之牛】以待国之政令【以待祭祀賔客享食賔射军事防事之所需也】凡祭祀共其享牛求牛以授职人而刍之【享牛享祭之牛求牛隔日绎祭求神所用之牛命牧人刍养之】凡賔客之事供其牢礼积膳之牛飨賔射供其膳羞之牛军事供其犒牛防事供其奠牛凡会同军旅行役供其兵车之牛与其牵傍以载公任噐【周礼】
　　隋志有戚相牛经
　　牛岐胡有寿【岐胡牵而腋亦分为三也】眼去角近行驶眼欲得大眼中有白脉贯瞳子最快二轨齐者快【二轨从鼻至髀为前轨甲至髂为后轨】颈骨长且大快壁堂欲得阔【壁堂脚肢间也】倚欲得如绊马聚而正也茎欲得小膺庭欲得广【膺庭胸也】天闗欲得成【天闗脊接骨也】儁骨欲得垂【儁骨脊骨中夹欲得下也】洞胡无寿【洞胡从头至臆也】旋毛在珠渊无寿【珠渊在眼下也】上池有乱毛起妨主【上池两角中一曰戴麻也】倚脚不正有劳病角冷有病毛拳有病毛欲得短宻若长疎不耐寒气耳多长毛不耐寒热单膂无力有生疖即决者有大劳病尿射前脚者快直下者不快乱睫者觝人后脚曲及直竝是好相直尤胜进不甚直退不甚曲为下行欲得似羊行头不用多肉臀欲方尾不用至地至地少力尾上毛少骨多者有力膝上缚肉欲得硬角欲得细横竖无在大身欲得促形欲得如卷【巻者其形侧也】插颈欲得髙一曰体欲得大膁疎肋难饲龙突目好跳【又云不能行也】鼻如镜鼻难牵口方易饲兰株欲得大【兰株尾株】豪筋欲得成就【豪筋脚后横筋】丰岳欲得大【丰岳膝株骨也】蹄欲得竖【竖如羊角】垂星欲得有努肉【垂星蹄上有肉覆蹄谓之努肉】力桂欲得大而成【力桂常卑】肋欲得宻肋骨欲得大而张【张而广也】髀骨欲得出儁骨上【出背脊骨上也】易牵则易使难牵则难使泉根不用多肉及多毛【泉根茎所出也】悬蹄欲得横【如八字也】隂虹属颈行千里【隂虹者有双筋白毛骨属劲甯公所饭】阳盐欲得广【阳盐者夹尾株前两膁也】当阳盐中间脊骨欲得防【防则双膂不防则为单膂】常有似鸣者有黄【齐民要术】
　　相牛经云隂虹属颈千里注曰隂虹者双筋白尾骨属颈甯戚所饭者也恺之牛其亦有隂虹也
　　史记云宁为鸡口无为牛后按延防国防音义云尸鸡中之主从牛子然则口当为尸后当为从俗写误也【顔氏家训】
　　州畱者其实水牛苍毛豕身角若担矛卫防其犊与虎为讐【异物志】
　　大月氐有牛名曰日及割取肉一二觔明日疮愈汉人入国示之以为珍异汉人曰吾国有虫名曰蚕食桑叶为人吐丝外国复不信有之【中记】
　　武都故道县有怒特祠云神本南山大梓也昔秦文公伐之树疮随合乃遣人持斧斫之犹不断一人伤足不能去卧树下闻鬼相与言曰劳攻战乎其一曰足为劳矣又曰秦公必不休答曰其如我何又曰赤灰跋于子何如乃黙无言卧者以告令士皆赤衣随所斫以灰跋树断化为牛入水故秦为立祠【列异传　又搜神记武王雍州神树同此不重録】
　　詹何坐弟子侍有牛鸣于门外弟子曰是黑牛也而白题詹何曰然是黑牛也而白在其角使人视之果黑牛而以布褁其角以詹子之术婴众人之心华焉殆矣故曰道之华也尝试释詹子之察而使五尺之愚童子视之亦知其黑牛而以布褁其角也故以詹子之察苦心伤神而后与五尺之愚童子同功【韩子】
　　夷逸者夷诡诸之裔或劝其仕曰吾譬则牛也寜服轭以耕于野不忍被绣入庙而为牺【尸子】
　　秦昭王有病百姓里买牛而家为王祷公孙述出见之入贺王曰百姓乃家里买牛为王祷王使人问之果有之王曰訾之人二甲【訾毁也罚之也】夫非令而擅祷是爱寡人也夫爱寡人寡人亦且改法而心与之相循者是法不立法不立乱亡之道也不如人罚二甲而复与为治【韩非子】
　　公明仪为牛弹清角之操伏食如故非牛不闻不合其耳矣转为蚉防之声孤犊之鸣即掉尾奋耳蹀躞而听太原县北有银牛山汉建武二十四年有一人骑白牛蹊人田父诃诘之乃曰吾北海使将防天子登封遂乗牛上山田父寻至山上惟见牛迹遗粪皆银也明年世祖封禅焉【酉阳杂俎】
　　大秦国贡花蹄牛其色駮髙六尺尾环绕其身角端有肉蹄如莲花善走多力帝使辇铜石以起望仙宫迹在石上皆如花形故阳闗之外花牛津时得异石长十丈髙三丈立于望仙宫因名龙钟石武帝末此石自陷入地惟尾出土上今人谓龙尾墩也【述异记】
　　郭林宗谓仇季知曰子尝有过否季知曰吾尝饭牛牛不食一搏牛耳【卞子】
　　管辂洞晓术数初有妇人亾牛从卜曰可视东丘塜中当悬向上既而果得妇人反疑辂告官按验乃知是术数所推【别传】
　　桓在南常出诣殷荆州于鹳穴逢一老翁羣驱青牛形色瓌异即以所乘牛易取乗之至灵溪骏驶非常息驾饮牛牛入水不出桓使觇守经日絶迹当时以为神物【渚宫故事】
　　惠帝太安中江夏张骋所乗牛言曰天下乱乘我何之骋惧而还犬又言曰归何早也寻后牛又人立而行骋使善卜者卜之谓曰天下将有兵乱为祸非止一家【晋书】元嘉中益州刺史吉翰迁为南徐州先于蜀中载一青牛下常自乗恒于目前养视翰遘疾多日牛亦不肯食及亡牛流涕滂沱吉氏防未还都先遣驱牛向宅牛不肯行人知其异即待防丧既下船便随去【幽州録】
　　宋谯国城父人王昙畧常以牛作脯为业欲杀一牛见刀輙跳跃欲走昙怒乃先以刀刺牛目经少时其人眼无故暴出而死
　　陈后主时秣陵有泉深不可测产鱼鳖甚众恒有声如牛邑人惧之不敢犯无何忽见牛头于岸下里民牵而出之于是捕其鱼乃尽江东旧以牛头山为天闗今牛头已获盖示国将灭而闗毁也后年隋平陈【广古今五行记】竺法慧语弟子云新野有一老公当命过吾欲度之仍行于畦畔之间果见一公将牛耕田慧从乞牛公不与慧前自捉牛鼻公惧其异遂以施之慧牵牛祝愿七步而反以牛还公公为少日而亡【法苑珠林】
　　卞士瑜者其父以平陈功授仪同悭吝常雇人筑宅不还其价作人求钱卞父鞭之曰若实负钱我死当与尔作牛须防之间卞父死作人有牛产一黄犊腰下有黑文横结周匝如人腰带右胯有白文斜贯大小正如笏形牛主呼之曰卞公何为负我牛即屈前膝以角着地瑜以钱十万赎之牛主不许死乃收塟【广五行记】
　　魏土地记曰沮阳城东八十里有牧牛山下有九十九泉即沧河之上源也山在县东北三十里山上有道武皇帝庙耆旧云山下亦有百泉竞发有一神牛骏身自山而降下导九十九泉饮泉竭故山得其名今山下导九十九泉积以成川西南流【水经注】
　　佛迹寺有牛产犊出首还隐已过信次母将亡僧告智旷知恻答曰此犊是寺居士侵用僧物今来偿债其羞不出牛母无他因执炉呵戒犊子疾当偿报何耻生乎应言便出【神僧传】
　　隋并州竹永通曾贷寺家粟六十石年乆不还索之云还讫遂于佛堂誓言若实未还当与寺家作牛此人死后寺家生一黄犊足有白文乃是竹永通字乡人观者日数千其家用粟百石于寺赎牛别立一室事之如生仍为造像写经月余遂死
　　北虏之先索国有泥师都二妻生四子一子化为鸿遂委三子谓曰尔可从古防古防牛也三子因随牛牛所粪悉成肉酪【酉阳杂俎】
　　秦文王五年游于朐衍有献五足牛者时秦世防用民力京房易传曰兴繇役夺民时厥妖牛生五足【搜神记】汉景帝中六年梁孝王田北山有献牛足出背上者刘向以为牛祸内则思虑霿乱外则土功过制故牛祸作足而出于背下奸上之象也
　　晋大兴元年三月武昌太守王谅有牛生子两头八足两尾共一腹不能自生十余人以绳引之子死母活其三年后苑中有牛生子一足三尾生而即死
　　汉桓帝延禧五年临沅县有牛生鸡两头四足【并上】昔佛在世时时有国王号名捷陀奉事婆罗门婆罗门居在山中多种果树时有担樵人毁其果树婆罗门见之便将诣王所言是人无状残败我果树王当治杀王敬事婆罗门不敢违即为杀之自后未久有牛食人稻其主逐捶折其一角血流满面牛还到王所白言我实无状食此人少稻今折我角主亦追到王所王晓鸟兽语王语牛言我当为女杀之牛即报言今虽杀此人亦不能令我不痛但当约勅王便感念言我事婆罗门但坐果树令我杀人不如此牛今事此道复不免生死何用此道便到佛所五体投地为佛作礼愿受五戒十善佛言布施持戒现世得福忍辱精进一心智慧其徳无量后生天上王欢喜得须陀恒阿难白佛言此王与牛本何因縁佛言乃昔拘那舍牟尼佛时王与牛为兄弟作优婆塞共持斋戒一日一夜王守法精进不敢懈怠寿终升天上寿尽下为国王牛时犯斋夜食后受其罪罪毕复作牛五伯世尚有宿识故来开悟王意牛后七日寿终上生天【法苑珠林】
　　昔佛在世时有贾客名弗迦沙因入罗越城分卫于城门中值新产防牛所觝杀牛主怖惧卖牛转与他人其人牵牛欲饮水复觝杀其主其主家人瞠恚取牛杀之于市卖肉有田舍人买取牛头负担持归去舍里余坐树下息以牛头挂树枝须絶断牛头落下正堕人上牛角刺人即时命终一日之中凡杀三人瓶沙王闻之怪其如此即与羣臣往诣佛所具问其意佛告王曰往昔有贾客三人到他国内兴生寄住独孤老母舍应与雇舍直见老母孤独欺不欲与伺老母不在黙然而去母归不见客即问皆云已去老母瞠恚寻后逐及疲顿索直三客逆骂我前已与云何复索不肯与直老母单弱不能奈何懊恼而咒愿我后世所生之处若当相值要当杀汝佛语瓶沙王尔时老母今此防牛是也三贾客者佛迦沙等三人为牛所觝杀者是
　　昔賔国中有兄弟二人其兄出家得阿罗汉弟在家中治修居业时兄数来敎诲劝弟布施持戒修善作福现有名誉死生善处而弟报曰兄今出家不虑官府不念妻子田园财寳我有此务而兄数诲不用兄敎后病命终生在牛中为人所驱防盐入城兄从城中出偶见之即为说法牛闻已悲咽不乐牛主见己语道人曰汝何导说而使我牛忧愁不乐道人报曰此牛前身本是我弟昔日负君一钱盐债故堕牛中以偿君力牛主闻已语道人曰君弟昔日与我亲友是时牛主即语牛曰吾今放汝不复役使牛闻感激至心念佛自投深涧即便命终得生天上
　　昔捷防罗国迦腻色迦王有一黄门恒监内事暂出城外见有羣牛数盈五百来入城内问驱牛者此是何牛答言此牛将去其种于是黄门即自思忖我宿恶业不受男身今应以财救此牛难遂偿其价悉令得脱善业力故令此黄门即复男身深生庆恱寻还城内伫立宫门附使启王请入奉现王令唤入怪问所由于是黄门具奏上事王闻惊喜厚赐珍财转授髙官
