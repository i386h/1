<!-- { "loadSidebar": true } -->
　　茅盈字叔申王褒字子登张道陵字辅汉洎九圣七真凡得道授书者皆朝王母于昆陵之阙焉时叔申道陵侍太上道君乗九葢之车控飞虬之轨越积石之峰济弱流津浮白水凌黒波顾盼倐忽诣王母于阙下子登清斋三月王母授以琼华寳曜七晨素经茅君从西城王君诣龟台朝谒王母求长生之道曰盈以不肖之躯慕龙凤之年欲以朝菌之脆求精朔之期王母愍其勤志告之曰吾昔师元始天王及皇天扶桑帝君授我以玉佩金珰二景躔炼之道上行太极下造十方溉月咀日出入天门名曰真之经今以授尔宜勤修焉因敇西城王君一一解释以授焉【集仙録】
　　茅君之师总真王君西王母与上元夫人降于句曲之山以宴茅君焉时茅中君名固小君名衷王母王君授以灵诀亦授命紫素之荣固为定録君衷为保命君亦侍真防王君告二君曰夫人乃三天真皇之母上元之髙尊统领千万玉女之籍汝可自陈二君下席再拜求乞长生之要夫人悯其勤志命侍女宋辟非出紫金之囊开緑金之笈以三元流珠之经金丹景道精道经隠仙人术经太极録景经凡四部以授二君王母复勅侍女李方明出丹琼之函披云珠之笈出玉佩金珰经太霄隠书经洞飞内景二书授传二君
　　王褒字子登范阳襄平人也入华山中九年一日夜半忽闻林泽中有人马箫鼓之声须臾渐近仰而望之见千乗万骑浮空而至神人乗三素云辇手把虎符朱钺启途握节执旄曲展倾防锦旗蔽虚神人暂停驾而言曰吾太极真人西梁子文也闻子好道劬劳山林未该真要诚可愍也勤企长生实为至矣君叩头自搏曰褒以肉人愚顽庸贱少好生道莫知隠诀真人曰夫学道无师无縁自觧我太极真人神仙之司主试校学者领举正直尔名编青虚位登小有必当掌括寳籍为天王之任但注心四景勤慕上业道自成也后隠阳洛山中感南极夫人西城真人授君以太上寳文八素隠书大洞真经灵书八道柴度炎光石精玉马神真虎文髙仙羽凡三十一巻依科立盟结誓而付乃将君观洲须臾而至四面大海悬涛千丈洲上宫阙楼观琼室瑶房不可称记西城真人曰此仙都之府太上丈人处之乃将君入紫桂宫见丈人着流霞羽袍冠芙蓉之冠腰神光手把大铃侍女数百龙虎卫阶太上丈人曰彼所谓王子登乎学道遭逢良师将得之矣西城真人笑因命君拜拜毕使坐北向丈人乃设厨膳呼吸立具灵殽千种丹醴湛溢燔烟震擅飞节香陈钧天之大乐击金璈于七芒崆峒启音彻朗天丘于是龙腾云崖飞凤鸣啸山阜洪鲸涌波淩涛云起太虚风生广辽灵歌九真雅吟空寥玉华作唱西飞折腰尔乃众仙辉袂万神迁延羽童拊节庆云纒绵于是太上丈人防二十九真人皆洲之太真公也其第一真人自称主仙道君指君而向西城真人言曰视此子心眸澄邈神停形凝圆晨丕焕六景发华殆真人之美者小有之贤王也于是命侍女范运华赵峻珠王抱壹等发琼笈披緑韫出上清隠书龙文八灵真经二卷授君又以云碧阳水晨飞丹腴二升赐君君拜服此真人遂将君还西城九年道成给飞飊之车东行渡启明沧海登广桑山入始晖庭谒大帝君大帝授龙景九文紫凤赤书上清神图八道玉箓次南行渡渤海登长离山诣南极紫元夫人华葢上公授以五云夜光云琅水霜次西行渡庾丘巨海沈羽之津登丽农山诣紫葢晨夫人景真三皇道君授玉道绿字廻曜太真隠书次北游渡雕柔海济饮龙上河匏津登广夜山诣髙上虚皇太道玉君防其出游驾日月之晨乗紫始之光郁蔼黄素之云勃蔚八景之曜飞真万亿不可称数君拜道侧乃诣上清玉晨帝君清六微元君二君授以寳洞飞霄絶金章及赐太极隠书龙明寳珠绛和云芝君拜而饮之又退登阆风之野圃之宫诣中皇玉帝受解形遁变流景玉经乃越郁絶济弱河西诣龟台谒九灵太真上清夫人退更清斋三月受生华寳曜琼文琅书灵晖上録七晨素经退又清斋三年浮浩汗之河登白空灵山山周廻三万里游行翌日趋诣紫清太素琼阙即太素三元上道君所治焉君稽首拜诣琼阙之下太素三元上道君乃命绣衣使者西林藻授君金真玉光流金火铃豁落十元八景飞灵又使清真左夫人郭灵葢右阳玉华使飞姬赍神防玉玺授君以为太素清虚真人领小有天王三元四司右保上公主领上清玉章太素寳太极上品九天灵文六合秘籍山海妙经悉主之【真仙通鉴】青帝君授紫防始青道经一卷
　　苍帝君授苍元上箓北斗真经中命四旋经四卷白帝君授太素玉箓寳经三卷
　　赤帝君授龙胎太和丹经二巻
　　黄帝君授四气上枢大元黄书八卷
　　青帝君授通光阳霞之符
　　苍帝君授郁真箫凤之符
　　白帝君授皓灵扶希之符
　　赤帝君授四明朱碧之符
　　黄帝君授中元八维玉门之符
　　谷希子青帝君授青精日水青华芝东到青丘受服上皇箓司命君于太山授
　　太素真人授太上郁仪文在白水沙洲空山之上授太素真人授太上结璘文在白水沙洲空山之上授太素真人授太上隠书在白水沙洲空山之上授上清三元君授玉玺金真在太素宫金阙下授
　　四真人授神虎符流金火铃在太极宫授
　　日中五帝君授挥神之章九有之符青精日云碧腴
　　日中五帝夫人授流星夜光章十明之符黄琬紫津之月华云膏【右裴君所受众书符之目　真诰】
　　紫阳真人周义山廵行名山寻索仙人闻山栾先生能读龙蹻经遂徃寻之遇衍门子于是授龙蹻经及三皇内文登王屋山遇赵陀子授芝图十六首及五行秘符又遇黄先生受黄素神方五帝六甲左右灵飞之书四十四诀登磻冡山遇上卫君受太素传左乙混洞东之箓右庾素文摄杀之律登嵩髙山遇中央黄老君教以存洞房之内见白元君西登白空山过沙野帛先生授太清上经登峨眉山入空洞金府遇寗先生授大丹隠书八禀十诀登岷山遇隂先生授九赤斑符登岐山遇臧延甫授忧乐曲素诀登梁山遇淮南子成受天关三图登牛首山遇张子房授太清真经登九嶷山遇李伯阳授李氏幽经登钟山遇髙丘子授金丹方二十七首登鹤鸣山遇阳安君授金液丹经九鼎神丹登猛山遇青精先生授黄素传登陆浑山潜入伊水同室遇李子甘授隠地八术登戎山遇赵伯授二九素女术登阳洛山遇幼阳君授青要紫书登霍山遇司命君授经命青图上皇民籍登鸟鼠山遇墨翟子授紫度炎光内视图中经登曜名山遇大帝夜神童授金根之经登委羽山遇司马季主授石精金光藏景化形登大庭山遇刘子先授七变神法登都广建木遇谷希子授黄气之法太空之术阳精三道之要登桐栢山遇王乔授素奏丹符登大华山遇南岳赤松子授上元真书登太防山九老仙都君授黄水月华四真法登合黎山遇皇人授八素真经太上隠书登景山遇黄台万毕先生授九真中经登垅羽山遇玉童九气丈人授白羽紫葢服黄水月华法到桑木登扶广山遇真青小童君授金书秘字南行朱天登丹陵山遇龚仲阳授仙忌真记【仙鉴】寳神经是裴清灵锦囊中书侍者常所者也裴昔从紫微夫人授此书也【真诰】
　　戴公拍腹有十数卷书是太微黄书耳此人即谢允之师也
　　昔周君兄弟三人并少而好道在于常山中积九十七年精思无所不感忽然见老公头首皓白三人知是大神乃叩头流血涕泪交连喜悲自抟就之请道公乃出素书七卷以与诵之兄弟三人俱精读之奄有一白鹿在山邉二弟放书观之周君读之不废二弟还周君多其弟七过其二弟内意或云仙人化作白鹿呼周视之周君不应周君诵之万过二弟诵得九千七百三十三过周君翻然飞仙二弟取书诵之石室忽有石爆成火烧去书二人遂不得仙
　　南岳夫人魏华存防而好道请斋三月忽有太极真人安度明东华大神方诸青童扶桑碧阿阳谷神王景林真人小有仙女清虚真人王褒来降褒曰闻子宻纬真气注心三清勤苦至矣扶桑大帝君勅我授子神真之道乃命侍女华散条李明兑等便披云蕴开玉笈出太上寳文八素隠书大洞真经灵书八道紫度炎光石精金马神真虎文髙仙羽等经凡三十一巻景林授夫人黄庭内景经
　　于吉者琅琊人也【一云北海人】先名室后改名吉其父祖世有道术不杀生命吉精苦有愈于昔日尝有曲阳流水上得神书百余卷皆赤界白素青首朱目号曰太平青箓书时汉成帝河平二年甲午也葢吉亲受于老君今道家太平经也其经以甲乙丙丁戊己庚辛壬癸为部毎部一十七卷【并上】
　　涓子至平固县山中扣石忽开中有宫室额曰输寥之馆有一石笥发之得秘书十二巻读之欣然遂着天人经四十八篇故名其山覆笥山【缉栁编】
　　严青者防稽人也居贫常于山逢一人与青语临别赠素书之轴但以洁器盛之署髙处并教青服石脑法【神仙传】
　　戴孟本姓燕名济字仲微汉明帝时人也入华山及武当山受裴君玉佩金珰经及受石精金光符复有太微黄书能周游名山
　　真人姓尹氏名道全天水人也修洞真还神之道佩五帝六甲左右灵飞之符天仙降而谓之曰昔汉武帝亲受金母灵飞十二事及五岳真形图才得尸解而不能使形骨俱飞尔得一而有升天之望岂非积功宿分所植耶道全曰浅学无闻愿示十二事之目天真曰一者五帝六甲左右灵飞之符二者太一昆洞东之文三者丙丁入火九赤斑符四者太隂六丁通真遁灵玉女之箓五者六戊太阳招真天光防精之书六者六已石精金光藏景录形之诀七者六庚素招摄役之律八者六辛致黄水月华之法九者壬癸六遯隠地八术十者子午夘酉八禀十诀六虚威仪十一者辰戌丑未地真曲素诀辞三五顺行十二者寅巳申亥紫度炎光内视中央也一者五岳山符安镇方岳檄召万灵太上真文也二者五岳山蹠神仙倒景俯视山川之蹠窎其曲折盘薄在地之势也三者五岳山形取其峰峦洞室之所在神芝灵草之所生髙下丈尺等级之数东西南北里舍之限也四者五岳山骨取其体之所像枝榦之所分上法星文下主人事之所起也五者五岳山水冗贯之图取其泉液之所出金寳之所藏地脉之通而为之图也主符图吏兵官属各数万人五岳之所总大山三百六十小山千二百并列仙曹职宰可谓众矣武帝虽得其法而不能专其戒穷武玩兵自毁其福故不得与黄帝同功今尔遇之乃知文始之裔大和之族世有其人吾当与汝期于九清之上言讫而去真人以晋懐帝元嘉元年三月九日有白云起于室中三日不散散而视之已失真人所在但闻香气袭人
　　鲍靓于晋惠帝永康年中于嵩山刘君石室清斋思道忽有刻石三皇天文出于石壁靓以绢四百尺告而受后授葛洪【并上】

　　广博物志卷二十八
<子部,类书类,广博物志>
　　钦定四库全书
　　广博物志卷二十九
　　明　董斯张　撰
　　艺苑四【好学　博古　著作　文章　词赋】
　　孔子病商瞿卜期日中孔子曰取书来比至日中何事乎圣人之好学也且死不休其为百世之圣葢不虚矣【论衡】
　　孔丘墨翟昼日讽诵习业夜亲见文王周公旦而问焉【吕氏春秋】
　　王原叔云顔子读书銕镝三摧
　　文公学读书于臼季三日曰吾不能行也咫闻则多矣对曰然而多闻以待能者不犹愈乎【国语】
