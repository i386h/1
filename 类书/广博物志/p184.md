<!-- { "loadSidebar": true } -->
　　宣公夏滥于泗渊里革断其罟而弃之曰古者大寒降土蛰发水虞于是乎讲罛罶取名鱼豋川禽而尝之寝庙行诸国人助宣气也鸟兽孕水虫成兽虞于是乎禁罝罗矠鱼鳖以为夏稿助生阜也鸟兽成水虫孕水虞于是乎禁罝防设穽鄂以賔庙庖畜功用也且夫山不槎蘖泽不伐夭鱼禁鲲鲕兽长麑防鸟翼鷇卵虫舍蝝蕃庶物也古之训也今鱼方别孕不教鱼长又行网罟贪无艺也公闻之曰我过而里革匡我不亦善乎是良罟也为我得法使有司藏之使吾无忘谂师存侍曰藏罟不如寘里革于侧之不忘也【国语】
　　景公射质堂上唱善者一曰章入公曰吾失晏子未尝闻吾不善章曰臣闻君好臣服君嗜臣食尺蠖食黄身黄食苍身苍君其食谄人言乎公曰善赐章鱼五十乘章归鱼车塞途章抚其仆曰曩之唱善者皆欲此鱼也固辞不受【晏子】
　　楚人有献鱼楚王者曰今日渔获食之不尽卖之不售弃之又惜故来献也左右曰鄙哉辞也楚王曰子不知渔者仁人也盖闻囷仓粟有余者国有饿民后宫多幽女者下民多旷是以亡国之君藏于府库寡人闻之久矣未能行也渔者知之其以此谕寡人也于是乃遣使恤鳏寡而存孤独出仓粟发币帛而赈不足罢去后宫不御者出而妻鳏夫故渔者壹献余鱼而楚国頼之【新序】孔子厄于陈弦歌于馆中夜有一人长九尺余皁衣髙冠咤声动左右子路引出与战于庭俯之于地乃是大鳀鱼也孔子叹曰此物也何为来哉吾闻物老则羣精依之因衰而至此其来也岂以吾遇厄絶粮从者病乎夫六畜之物及虵鱼鳖草木之属神皆能为妖怪故谓之五酉五行之方皆有其物酉者老也故物老则为怪矣杀之则已夫何怪焉【搜神记】
　　宓子贱为单父宰过于阳昼曰子亦有以送仆乎阳昼曰吾少也贱不知治民之术有钓道二焉请以送子子贱曰钓道奈何阳昼曰夫扱纶错饵迎而吸之者阳桥也其为鱼薄而不美若存若亡若食若不食者鲂也其为鱼也博而厚味宓子贱曰善于是未至单父冠盖迎之者交接于道子贱曰车驱之车驱之夫阳昼之所谓阳桥者至矣于是至单父请其耆老尊贤者而与之共治单父【说苑】
　　曽子食鱼有余曰泔之门人曰泔之伤人不若奥之曽子涕泣曰有异心乎哉伤其闻之晚也【荀子】
　　南假子过程本本为之烹鲡鱼南假子曰闻君子不食鲡鱼本子曰此乃君子食也我何与焉假子曰夫高比所以广徳也下比所以挟行也比于善者自进之阶比于恶者自退之原也【韩诗外传】
　　齐人有谓齐王曰河伯大神也王何不试与之遇乎臣请使王遇之为坛塲大水之上而与王立之焉有间大鱼动因曰此河伯【韩非子】
　　齐田氏祖于庭食客千人中坐有献鱼鴈者田氏视之乃叹曰天之于民厚矣殖五谷生鱼鸟以为之用鲍氏之子年十二进曰不如君言天地万物与我并生类也人取可食者而食之岂天本为人生之且蚊蚋肤虎狼食肉然天本为蚊蚋生人虎狼生肉者哉【出列子孔丛子中一段大类此不重录】
　　始皇遗笔袋于海上化为墨鱼江淹文籍蠧鱼化为野茧昆明池中有神泉通白虎原人钓鱼纶絶而去梦于汉武帝求去钓帝明日戏于池见大鱼衔索帝取放之后三日池边得明珠一双帝曰鱼之报也【三辅决録】
　　子英者舒乡人也善入水捕鱼得赤鲤爱其色好持归着池中数以米谷食之一年长丈余遂生角有翅翼子英怪异拜谢之鱼言我来迎汝汝上背与汝俱升天即大雨子英上其鱼背腾升而去【列仙传】
　　陈蕃为郡法曹正朝见太守王龚客有贡白鱼于龚者龚曰汝南乃有此鱼蕃曰鱼大由明府之徳【后汉书】葛见遗大鱼者云暂烦此鱼到河伯处乃以丹书纸内鱼口掷水中有顷鱼还跃上岸吐墨书青黑色如木叶而飞又与吴主坐楼上见作请雨土人曰雨易得耳即书符着社中一时之间大雨流淹帝曰水中有鱼乎复书符掷水中须防有大鱼数百头使人取食之【神仙传】
　　郭常夏至于射的钓鱼供母将饵闻笳角声鱼跃而出【舆地志】
　　魏文帝初镬中生赤鱼【宋书】
　　魏时有二鱼长尺余集武库屋上有司以为吉祥王肃曰鱼生泉而及于屋介鳞之物失其所边将殆有弃甲之象后关东败果应之【晋书】
　　平原髙苑城东有鱼津传云魏末平原潘府君字惠延自白马豋舟之部手中筭囊遂坠于水囊中本有钟乳一两在郡三年济水泛溢得一鱼长三丈广五尺刳其腹中得顷时坠水之囊金针尚在钟乳消尽其鱼得脂数十斛时人异之【杂爼】
　　北固山下大有鲈鱼一出手钓得四十九枚【谢与兄书】杯渡东游入吴郡路见钓鱼师因就乞鱼鱼师施一馁者渡手防反覆还投水游活而去又见网师更从乞鱼师瞠骂不与渡乃拾取两石子掷水中俄而有两水牛鬬其网中网既碎败不复见牛渡亦已【神僧传】晋崔放字子游清河人永嘉二十七年寓公安尝因食鲙而病秋初临湖上山亭与女子同玩秋荷倚栏极眺忽闻亭槛之际有人语曰贤疾为尝食鲙不食则寿长放以左右无人遂起临槛忽见槛下有一大又语如前放遂终身不食水族
　　晋吴为塞于云湖有大鱼化为人语云晚有大鱼攻塞切勿杀许之须有大鱼至羣鱼从之同侣误杀大鱼是夕风雨晦冥鱼悉飞上木间因号为飞鱼径【异苑】
　　晋元熈中桂阳郡有老翁埀钓遇大鱼掣纶引之并为纶所纒而死鱼腹有文云我闻曽潭乐故从檐潭来磔死敝老翁持钓数见欺好食赤鲤鲙今日得汝为隆安中丹徒民陈悝于江边作鱼簄潮去于簄中得一女长六尺有容色无衣裳水去不能动卧沙中与语不应有一人就奸之悝夜梦云我江神也昨失路落君簄中小人辱我今当白尊神杀之悝不敢归得潮来自逐水而去奸者寻亦病死矣【洽闻记】
　　谢灵运守永嘉游石门洞入沐鹤溪泊舟溪旁见二女浣纱顔貎娟秀非尘俗态以诗嘲之曰浣纱谁氏女香汗湿新雨对人黙无言何事甘良苦俄而二女微吟曰我是潭中鲫暂出溪头食食罢自还潭云踪何处覔吟罢不见康乐逐囘过二三里其弟亦来访与偕囘后人以康乐处曰大郎囘其弟囘处曰小郎囘【太平广记】
　　明月峡中有二溪东西流宋顺帝升平二年溪人微生亮钓得一白鱼长三尺投置船中以草覆之及归取烹见一美女在草下洁白端丽自言髙唐之女偶化鱼游为君所得亮问曰既为人能为妻否女曰防契使然何为不得其后三年为亮妻忽曰数已足矣请归髙唐亮曰何时复来答曰情不可忘者有思复至其后一嵗三四往来不知所终【三峡记】
　　宋文帝元嘉三年春彭城刘枢字正一自江陵归鄂下宿上明洲时夜月微明吟晏次忽二人扣舟高呼正一云我自鄂下来要见正一枢引首望之于岸下见二人各长五尺余容貌华饰皆白服便出与语枢曰久欲奉谒今防良时枢曰卿自鄂下来有何相谓一人曰闻君儒者也故修谒耳遂与同宴夜防二人俱醉于饮处便卧枢甚异之及左右皆相目不敢言乃以被覆之及明尚寝欲唤因举被见二鱼各长五六尺眼虽动而甚困矣不敢杀乃舁致江中是夕枢梦二人衣白衣各执一珠放枢卧前不语而去及晓枕前二珠各径寸乃是双白鱼也【三呉记】
　　宋后废帝元徽三年京口戍将刘万年夜廵于北固山西见二男子容止端丽洁白如玉遥呼万年曰汝可去位万年曰吾有何过答曰去位祸即不及万年见二人所言益异之万年谓二人深谢预闻何用见酬万年欲请归镇二人曰吾非世人不食世物万年与语之次化为鱼飞入江去万年翌日托疾遂罢其位后果如鱼所言【江表异同録】
　　江南无复鳆鱼或有间闗得至者一枚直数千钱人有饷彦囘鳆鱼二十枚彦囘时虽贵而贫薄过甚门生有献计卖之云可得十万钱彦囘变色曰我谓此是食物非曰财货且不知堪卖钱聊尔受之宁可卖饷取钱也悉与亲游噉之少日便尽【南史】
　　武帝大同十年帝幸朱方至四壍中及武湖鱼皆骧首见于上若望乘舆者帝入宫而没洪范五行传曰鱼隂类也下人象又有鳞甲兵之应下人将举兵围宫而睥睨乘舆之象其后果有侯景之乱【梁书】
　　志公尝于台城对梁武帝吃鲙昭明诸王子皆侍侧食讫武帝曰朕不知味二十余年矣师何为尔志公乃吐出小鱼依依鳞尾武帝深异之如今秣陵尙有鲙残鱼也【神僧传】
　　释植相曽行农水侧见人埀钓相劝止之不从其言即唾水中忽有大虵擎头四顾来趣钓者因即归命投相出家【上】
　　临川王宏好食鰿鱼头常日进三百
　　卢度居庐陵乡居前有池养鱼皆名呼之次第来取食食已即去【南史曰卢度字孝章始兴人有道术】
　　梁刘之亨仕南郡尝梦二人姓李诣之亨乞命之亨不觧其意既明有人遗生鲤两头之亨曰必梦中所感乃放之其夕梦二人谢恩云当令君延一算【渚宫旧事】
　　梁时江陵刘氏以卖鳝为业后生一儿头目是鳝自颈以下方为人身
　　释僧崖尝随伴捕鱼得已分者用投诸水谓伴曰杀非好业我今举体皆现生疮誓断猎矣遂烧其猎具时猎首领数百人共筑池塞堰以养鱼崖率众重往彼观望忽有异虵长一尺许头尾皆赤须长大乃至丈余围五六尺猎众奔散虵便趣水举尾入云赤光徧野久久乃灭寻尔众聚具论前事崖曰此无忧也但断杀业虵不害人劝停池堰众未之许俄而隄防决壊遂即出家独角者邑郡人也年可数百嵗俗失其名顶上生一角故谓之独角或忽去积载或累旬不语及有所说则旨趣精微咸莫能测焉所居独以徳化亦颇有训导一旦与家辞因入舍前江中变为鲤鱼角尚在首后时时暂还容状如平生与子孙饮防数日輙去【述异记】
　　晋安郡民断溪取鱼忽有一人着白帢黄练单衣来诣之即同饮馔馔毕语之曰明日取鱼当有大鱼甚异最在前慎勿杀明日果有大鱼长七八丈迳来冲网其人乃即杀之破腹见所食饭悉有其人家死亡略尽【五行记】燕原山天池与桑干泉通后魏孝文帝以金珠穿鱼七头于此池放之后于桑干河得穿鱼犹为不信又以金缕拖羊箭射着此大鱼久之又于桑干河得射箭其山在岚州静乐县东北百四十里俗名天池曰祁连汭【洽闻记】
　　开皇十七年大兴城西南四里有袁村设佛防有老翁皓首白裾襦衣来食而去众莫识追而观之行二里不复见但有一陂中有白鱼长丈余小鱼从者无数人争射之或折断矢后竟中之剖其腹得秔饭始知此鱼向老翁也后数日漕渠暴溢射人皆溺死【隋书】
　　后周大象元年六月阳武有鲤鱼乘空而鬬犹臣下兴起小人从之而鬬也明年帝崩国失政尉迟廻起兵相州髙祖遣兵击败之
　　吴郡献松江鲈鱼焬帝曰所谓金□玉脍东南佳味也【南部烟花记】
