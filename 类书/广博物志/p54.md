<!-- { "loadSidebar": true } -->
　　目连至恒河边见五百饿鬼羣来趋水有守水鬼以铁杖驱逐不得近于是诸鬼迳诣目连礼目连足各问其罪一鬼曰我受此身常患热渇先闻恒河水清且凉欢喜趣之沸热壊身试饮一口五藏焦烂臭不可当何因縁故受如此罪目连答曰汝先世时曽作相师相人吉凶少实多虚或毁或誉自称审谛以动人心诈惑欺诳以来财利迷惑众生失如意事复有一鬼言我常为天祠有狗利牙赤白来啗我肉唯有骨在风来吹起肉续复生狗复来啗此苦何因目连答言汝前世作天祠主常教众生杀羊以血祠天汝自食肉是故今日以肉偿之复有一鬼言我常身上有粪周徧涂漫亦复啗之是罪何因目连答言汝前世时作婆罗门恶邪不信道人乞食取鉢盛满粪以饭着其上持与道人道人持还以手食饭粪污其手是故今日受如此罪复有一鬼言我腹极大如瓮咽喉手脚其细如针不得饮食何因此苦目连答言汝前世时作聚落主自恃豪贵饮酒纵横轻欺余人夺其饮食饿困众生复有一鬼言我常趣溷欲啗食粪有大羣鬼捉杖驱我不得近厠口中烂臭饥困无赖何因如此目连答言汝前世时作佛图主有诸白衣供养众僧供辨食具汝以麤供设客僧细者自食复有一鬼言我身上徧满生舌斧来斫舌断复续生如此不已何因故尔目连答言汝前世时作道人众僧差作蜜浆石蜜块大难消以斧斫之盗心啗一口以是因縁故来斫舌也复有一鬼言我常有七枚热铁丸直入我口入腹五藏焦烂出复还入何因故受此罪目连答言汝前世时作沙弥行果蓏子到自师所敬其师故偏心多与实长七枚复有一鬼言常有二热铁轮在我两腋下转身体焦烂何因故尔目连答言汝前世时与众生作饼盗心取二番挟两腋底故受此苦复有一鬼言我瘿丸极大如瓮行时担着肩上住则坐上进止患苦何因故尔目连答言汝前世时作市令常以轻称小斗与他重称大斗自取常自欲得大利于己侵克余人复有一鬼言我常两肩有眼胸有口鼻常无有头何因故尔目连答言汝前世时恒作魁脍弟子若杀罪人时汝常欢喜心以绳着髻挽之复有一鬼言我常有热铁针出入我身受苦无赖何因故尔目连答言汝前世时作调马师或作调象师象马难制汝以铁针刺脚又时牛迟亦以针刺复有一鬼言我身常有火出自然懊恼何因故尔目连答言汝前世时作国王夫人更一夫人王甚幸爱常生妬心伺欲危害值王卧起去时所爱夫人卧犹未起着衣即生恶心正值作饼有热麻油即以灌其腹上腹烂即死故受此苦复有一鬼言我常有旋风回转我身不得自在随意东西心常恼闷何因故尔目连答言汝前世时常作卜师或时实语或时妄语或诳人心不得随意复有一鬼言我身常如块肉无有脚手眼耳鼻等恒为虫鸟所食罪苦难堪何因故尔目连答言汝前世时常与他人乐堕儿胎复有一鬼言我常有热铁笼笼络我身焦热懊恼何因受此目连答言汝前世时常以罗网掩捕鱼鸟复有一鬼言我常以物自防笼头亦常畏人来杀我心常怖惧不可堪忍何因故尔目连答言汝前世时作婬犯外色常畏人见或畏其夫捉缚打杀或畏官法戮之都市恐怖相续复有一鬼问言我受此身肩上常有铜瓶满中洋铜手捉一杓取自灌头举体焦烂如是受苦无数无量有何罪咎答言汝前世时出家为道与僧饮食以一酥瓶私着余处有客道人来者不与之去已出酥行与旧僧此酥是招提僧物一切有分此人藏隠虽与不等由是縁故受此罪也【法苑珠林】文王昼卧梦人登城而呼己曰我东北陬之稿骨也速以王礼葬我文王曰诺觉召吏视之信有焉文王曰速以人君礼葬之吏曰此无主也请以伍大夫文王曰吾梦中已许之矣奈何其倍之也【贾子】
　　杜伯名曰恒入为周大夫宣王之妾曰女鸠欲通之杜伯不可女鸠诉之宣王曰窃与妾交宣王信之使薛甫与司空锜杀杜伯其友左儒九谏而王不听后三年宣王游囿田从人满野日中见杜伯乗白马素车朱冠起于道左执朱弓彤矢射王中心折脊伏于弓衣而死【顔之推还寃记　王济事与此畧同不重録】
　　顔渊子路共坐于门有鬼魅求见孔子其目若日其形甚伟子路失魄口噤顔渊乃纳履拔劒而前于是化为蛇遂斩之【小説】
　　齐庄公之时有士曰賔卑聚梦有壮子叱之唾其面惕然而寤终夜坐不自快明日召其友而告之曰吾少好勇年六十而无所挫辱今夜辱吾将索其形期得之则可不得将死之每朝与其友俱立乎衢三日不得却而自殁【吕氏春秋】
　　燕臣庄子仪无罪简公杀之子仪曰死者无知则已若其有知不出三年当使君见之明年简公祀于祖泽子仪起于道左荷朱杖击公公死车上【顔之推还寃记】
　　宋公鲍有疾祝曰夜姑掌将事于厉者厉鬼杖檝而与之言曰何而粢盛之不膏也何而刍牺之不肥硕也何而珪璧之不中度量也而罪欤其鲍之罪欤夜姑顺色而对曰鲍身尚幼在襁褓不预知焉审是掌之厉鬼举檝而掊之毙于坛下【论衡】
　　梁北有黎丘部有竒鬼焉善効人之子侄昆弟之状邑丈人有之市而醉归者黎丘之鬼効其子之状扶而道苦之丈人归酒醒而诮其子曰吾为汝父也岂谓不慈哉我醉汝道苦我何故其子泣而触地曰孽矣无此事也昔也徃责于东邑人可问也其父信之曰譆是必夫竒鬼也我固尝闻之矣明日端复饮于市欲遇而刺杀之明旦之市而醉其真子恐其父之不能反也遂逝迎之丈人望其真子拔剑而刺之【吕氏春秋】
　　陇西辛道度者游学至雍州城四五里北见一大宅有青衣女子在门度诣门下求飱女子入告秦女女命召入度趋入阁中秦女于西榻而坐度称姓名叙起居既毕命东榻而坐即治饮馔食讫女谓度曰我秦闵王女出聘曹国不幸无夫而亡亡来已二十三年独居此宅今日君来愿为夫妇经三宿三日后女即自言曰君是生人我鬼也共君宿契此防可三宵不可乆居然兹信宿未悉绸缪既已分飞将何表信即命取床后盒子开之取金枕一枚与度为信乃分袂泣别即遣青衣送出门外未逾数步不见舍宇惟有一塜度当时荒忙出走视其金枕在懐乃无异变寻至秦国以枕于市货之恰遇秦妃东游亲见度卖金枕疑而索看诘度何处得来度具以告妃闻悲泣不能自胜乃遣人发冡起柩视之原塟悉在唯不见枕解体看之交情宛若秦妃始信之叹曰我女大圣死经二十三年犹能与生人交徃此是我真女壻也遂封度为驸马都尉赐金帛车马令还本国因此以来后人名女婿为驸马【搜神记　谈生卢充事同不重録】梁纬枉杀叚孝直孝直魂愬于汉景帝帝勅下将梁纬徃孝直墓所斩而祭之仍追赠尚书郎守长安令故语云莫言鬼无身杜伯射宣王莫言鬼无灵孝直讼生人此之谓也【上】
　　江夏刘次卿以正旦至市见一书生入市众鬼悉避刘问曰子有何术以至于此书生言我本无术出之日家师以一丸药绛囊裹之令以系臂防恶气耳于是刘就书生借此药至所见鬼处诸鬼悉走【荆楚嵗时记】
　　汉九江何敞为交州刺史行部到苍梧郡髙安县暮宿鹄奔亭夜犹未半有一女从楼下出呼曰妾姓苏名娥字始珠本居广信县修里人早失父母又无兄弟嫁与同县施氏薄命夫死有襍缯帛百二十疋及婢一人名致富妾孤穷羸弱不能自振欲之傍县卖缯从同县男子王伯赁牛车一乗直钱万二千载妾并缯令致富执辔乃以前年四月十日到此亭外于时日已向暮行人断絶不敢复进因即留止致富暴得腹痛妾之亭长舍乞浆取火亭长龚夀操戈持防来至车旁问妾曰夫人从何所来车上所载何物丈夫安在何故独行妾应曰何劳问之夀因持妾臂曰少年爱有色冀可乐也妾惧怖不从夀即持刀刺脇下一创立死又刺致富亦死夀掘楼下合埋妾在下婢在上取财物去杀牛烧车车缸及牛骨贮亭东空井中妾既寃死痛感皇天无所告诉故来自归于明使君敞曰今欲发出汝尸以何为验女曰妾上下着白衣青丝履犹未朽也愿访乡里以骸骨归死夫掘之果然敞乃驰还遣吏捕捉拷问具服下广信县验问与娥语合夀父母兄弟悉捕系狱敞表夀常律杀人不至族诛然夀为恶首隠密数年王法自所不免令鬼神诉者千载无一请皆斩之以明鬼神以助隂诛上报听之【搜神记】
　　陈仲举微时常行宿主人黄申家申家夜产仲举不知夜三更有叩门者乆许闻应云门里有贵人不可前宜从后门徃俄闻徃者还门内者问之见何儿名何当几嵗还者曰是男儿名阿奴当十五嵗又问曰后当若为死答曰为人作屋落地死仲举闻此黙志之后十五年为豫章太守遣吏徃问昔儿阿奴所在家云助东家作屋堕栋而死矣仲举后果大贵【幽明録　列异传华歆魏舒晋阳秋刘少事同不重録】
　　蒋济为领军其妇梦见亡儿涕泣曰死生异路我生时为卿相子孙今在地下为泰山五伯憔悴困辱不可复言今太庙西讴士孙阿见召为泰山令愿母为白侯属阿令转我得乐处言讫母忽寤明日以白济济曰梦为尔耳不足恠也明日暮复梦我来迎新君止在庙下未发之顷暂得来归新君明日日中当发临发多事不复得归永辞于此侯气彊难感悟故自诉于母愿重启侯遂道阿之形状言甚备悉天明母重启云梦不足恠亦何惜不一验之济乃遣人诣太庙下推问孙阿果得之形状证騐如儿言济涕泣曰防负我儿于是乃见孙阿具语其事阿不惧当死而喜得为泰山令惟恐济言不信也曰若如节下言阿之愿也不知贤子欲得何职济曰随地下乐者与之阿曰輙当奉教乃厚赏之言讫遣还济欲速知其验从领军门至庙下十步安一人以阿消息辰时阿心痛已时传阿剧日中阿亡济泣曰虽哀吾儿之不幸且喜亡者有知后月余儿复来语母曰已得转为録事矣【列异】
　　世费长房得符于壶公以是制服百鬼其后鬼窃其符因以杀长房
　　糜竺家傍有古塜夜闻哭声寻见一妇云汉末为赤眉剖棺见剥乞弊衣自掩竺从其言复见妇云君应遭火厄今遗君青芦杖一枚奉报后隣人见竺家有青气如龙虵之形旬日火从库起烧其珠玉十分遗一火盛之时见青衣童子十数个来扑火即灭【拾遗记】
　　颍川钟繇字元常尝数月不朝防意性异常或问其故云常有好妇来美丽非凡问者曰必是鬼物可杀之妇人后徃不即前止户外繇问何以曰公有相杀意繇曰无此勤勤呼之乃入繇斫之伤髀妇人即出以新绵拭血竟路明日使人寻迹之至一大冢木中有好妇人形体如生人着白练衫丹绣裲裆伤左髀以裲裆中绵拭血【搜神记】
　　广陵王琼之为信安令在县忽有一鬼自称姓蔡名伯喈或复谈论诵诗书知古今靡所不谙问是昔蔡邕不答云非也与之同姓耳问此伯喈今何在云在天上或下作仙人飞来去受福甚快非复畴昔也【齐谐】
