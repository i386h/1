<!-- { "loadSidebar": true } -->
　　父死子继何法法木终火旺也兄死弟及何法法夏之承春也善善及子孙何法法春生待夏复长也恶恶止其身何法法秋煞不待冬也主防臣摄政何法法土用事于季孟之间也子之复讐何法法土胜水水胜火也子顺父臣顺君妻顺夫何法法地顺天也男不离父母何法法火不离木也女离父母何法法水流去金也娶妻亲迎何法法日入阳下隂也君让臣何法法月三十日名其功也善称君过称已何法法隂阳共叙共生阳名生隂名煞也臣有功归于君何法法归明于日也臣谏君何法法金正木也子諌父何法法火揉直木也臣谏君不从则去何法法水润下逹于上也君子逺子近孙何法法木逺火近土也亲属臣谏不相去何法法水木枝叶不相离也父为子隐何法法木之藏火也子为父隐何法法水逃金也君有众民何法法天有众星也王者赐先亲近后踈逺何法法天雨高者先得之也长防何法法四时有孟仲季也朋友何法法水合流相承也父母生子养长子何法法水生木长大也子养父母何法法夏养长木此火养木也不以父母废主命何法法金不畏土而畏火阳舒隂急何法法日行迟月行疾也有分土无分民何法法四时各有分而所生者通也若言春东方天下皆生也君一娶九女何法法九州象天之施也不娶同姓何法法五行异乃相生也子防父母何法法木不见水则憔悴也防三年何法法三季一闰天道终也父丧子夫丧妻何法法一岁物有终始天气亦为之变也年六十闭房何法法六月阳气衰也人有五脏六腑何法法五行六合也人目何法法日月明也日照昼月照夜人目所不更照何法法日不更用事也臣之諌君何法法金正木也臣諌君以义故折正之也子諌父以恩故但揉之也【白虎通】
　　父子者何谓也父者矩也以法度敎子子者孶孶无己也
　　谓之舅姑何舅者旧也姑者故也旧故者老人之称也谓之姊妹者何姊者恣也妹者末也谓之兄弟何兄者况父法也弟者悌也心顺行笃也
　　宗者何谓也宗尊也为先祖主也宗人之所尊也礼曰宗人将有事族人皆待主者所以必有宗何也所以长和睦也大宗能率小宗小宗能率羣弟通于有无所以纪理族人者也宗其为始祖后者为大宗此百世之所宗也宗其为髙祖后者五世而迁者也髙祖迁于上宗则易于下宗其为曾祖后者为曾祖宗宗其为祖后者为祖宗宗其为父后者为父宗以上至髙祖宗皆为小宗以其转迁别于大宗也别子者自为其子孙为祖继别也各自为宗小宗有四大宗有一凡有五宗人之亲所以备矣诸侯夺宗明尊者宜之大夫不得夺宗何曰诸侯世世传子孙故夺宗大夫不传子孙故不夺宗也丧服经曰大夫为宗子不言诸侯为宗子也族者何也族者凑也聚也谓恩爱相流凑也生相亲爱死相哀痛有会聚之道故谓之族尙书曰以亲九族族所以九何九之言究也亲亲恩爱究竟也谓父族四母族三妻族二父族四者谓父之姓一族也父女昆弟适人有子为二族也身女昆弟适人有子为三族也身女子适人有子为四族也母族三者母之父母一族也母之昆弟一族也母昆弟子三族也母昆弟者男女皆在外亲故合言之妻族二者妻之父为一族妻之母为二族妻之亲畧故父母各一族礼曰惟氏三族之不虞尙书曰以亲九族义同也【并上　以下君臣】
　　管仲射小白中其钩白阳僵鲍叔割指血涂之倾葢以覆之哭曰吾君死矣鲁摄兵【班固幽通赋注】
　　齐桓公知寗戚将任之以政羣臣争防之曰寗戚衞人也去齐不逺君可使人问之问之而固贒用未晩也公曰不然问之患其有小恶以其小恶忘其大美此世所以失天下之士也乃夜举火而爵之以为卿【刘画新论】桓公微服而行于民间有鹿门稷者行年七十而无妻桓公问管仲曰有民老而无妻者乎管仲曰有鹿门稷者行年七十矣而无妻桓公曰何以令之有妻管仲曰臣闻之上有积财则民臣必匮乏于下宫中有怨女则有老而无妻者桓公曰善令于宫中女子未尝御者出嫁之乃令男子年二十而室女年十五而嫁【韩非子】
　　桓公之平陵见家人有年老而自养者公问其故对曰吾有子九人家贫无以妻之吾使佣而未返也桓公取外御者五人妻之管仲入见曰公之施惠不亦小矣公曰何也对曰公待所见而施惠焉则齐国之有妻者少矣公曰若何管仲曰令国丈夫三十而室女子十五而嫁【说苑此与上文小异并存之】
　　齐桓公谓鲍叔曰寡人欲铸大钟昭寡人之名焉寡人之行岂避尧舜哉鲍叔曰敢问君之行桓公曰昔者吾围谭三年得之而不自与者仁也吾北伐孤竹刬令支而反者武也吾为葵丘之防以偃天下之兵者文也诸侯抱美玉而朝者九国寡人不受者义也然则文武仁义寡人尽有之矣寡人之行岂避尧舜哉鲍叔曰君直言臣对昔者公子紏在上位而不让非仁也背太公之言而侵鲁境非义也坛塲之上诎于一劒非武也侄娣不离懐袵非文也为不善遍于物不自知者无天祸必有人害天处甚髙其聼甚下除君过言天且闻之桓公曰寡人有过子幸敎寡人是社稷之福也子不幸敎几有大罪以辱社稷【说苑】
　　管仲有病桓公往问之对曰臣愿君之逺易牙防刁堂巫公子开方公不听期年四子作难围公一室不得出有一妇人从窦入得至公所告之公曰嗟兹乎圣人之言长乎哉吾何面目见仲父地下乃援素幭裹首而死葬以杨门之扇【管子】
　　卫懿公有臣曰演逺使未还狄人攻卫其民曰君之所与禄位者鹤也所富者宫人也君使宫人与鹤战余焉能战遂溃而去狄人追及懿公于荥泽杀之尽食其肉独舍其肝演至报使于肝毕呼天而号尽哀而止曰臣请为表因自刺其腹内懿公之肝而死齐桓公闻之曰卫之亡也以无道今有臣若此不可不存于是救卫于楚丘【新序】
　　晋献公之时东郭民有祖朝者上书献公曰草茅臣东郭民祖朝愿请闻国家之计献公使使出告之曰肉食者已虑之矣藿食者尙何与焉祖朝对曰大王独不闻古之将曰桓司马者朝其君举而晏御呼车骖亦呼车御肘其骖曰子何越云为乎何为借呼车骖谓其御曰当呼者呼乃吾事也子当御正子之辔衔耳子今不正辔衔使马卒然惊妄轹道中行人必逢大敌下车免劒渉血履肝者固吾事也子宁能辟子之辔下佐我乎其祸亦及我身与有深忧吾安得无呼车哉今大王曰食肉者已虑之矣藿食者尙何与焉设使食肉者一旦失计于庙堂之上若臣等之藿食者宁得无肝胆涂地于中原之野与其祸亦及臣之身臣与有其忧深臣安得无与国家之计乎献公召而见之三日与语无复忧者乃立以为师也【说苑】
　　晋文公逐麋而失之问农夫老古曰吾麋何在老古以足指曰如是往公曰寡人问子以足指何也老古振衣而起曰一不意人君如此也虎豹之居也厌闲而近人故得鱼鼈之居也厌深而之浅故得诸侯厌众而亡其国于是文公恐归遇栾武子栾武子曰猎得兽乎而有恱色文公曰寡人逐麋而失之得善言故有恱色栾武子曰其人安在乎曰吾未与来也栾武子曰居上位而不恤其下骄也缓令急诛暴也取人之言而弃其身盗也文公曰善还载老古与俱归
　　晋文公将伐邺赵衰言所以胜邺文公用之而胜邺将赏赵衰赵衰曰君将赏其末乎赏其本乎赏其末则骑乘者存赏其本则臣闻之郄虎公召郄虎赏之郄虎对曰言之易行之难臣言之者也公曰子无辞乃受赏晋文公亡时陶叔狐从文公反国行三赏而不及陶叔狐舅犯言之文公文公曰嘻我岂忘是子哉夫髙明至贤德行全诚暴浣我行昭明我名使我为成人者吾以为上赏防我以礼谏我以谊蕃援我使我不得为非数引我而请于贤人之门吾以为次赏夫勇壮强御免我于患难之中者吾又以为之次且子独不闻乎死人者不如存人之身亡人者不如存人之国三行赏之后而劳苦之士次之夫劳苦之士是子固为首矣岂敢忘子哉周内史叔舆闻之曰文公其伯乎昔圣王先德而后力文公其当之矣【并上】
　　楚恭王有疾召令尹曰常侍莞苏与我处犯我以义吾与其处不见不思也虽然吾有以得也其功不细必爵之申伯与我处吾所乐者劝吾为之吾所好者劝吾服之尝与处不见思之虽然吾终无得也其过也不细必亟遣之令尹曰诺明日王薨令尹即拜莞苏为上卿而逐申伯出于国【新序　恭王吕氏作文王莞苏作苋譆】
　　文王得茹黄之狗宛路之矰以畋于云梦三月不反得丹之姬淫期年不听朝葆申曰先王卜以臣为葆吉王之罪当笞王曰不谷免衣繦緥而齿于诸侯愿请变更而无笞葆申曰臣承先王之令不敢废也王不受笞是废先王之令也臣宁抵罪于王母抵罪于先王王曰敬诺引席王伏葆申束细荆五十跪而加之于背如此者再谓王起矣王曰有笞之名一也遂致之申曰臣闻君子耻之小人痛之耻之不变痛之何益葆申趋出自流于渊请死罪文王曰此不谷之过也葆申何罪王乃变更召葆申杀茹黄之狗析宛路之矰放丹之姬后荆国兼国三十九令荆国广大至于此者葆申之力也【吕氏春秋】
　　荆有善相人者所言无遗防闻于国庄王见而问焉对曰臣非能相人也能观人之友也观布衣也其友皆孝悌纯谨畏令如此者其家必日益身必日荣矣所谓吉人也观事君者也其友皆诚信有行好善如此者事君日益官职日进此所谓吉臣也观人主也其朝臣多贤左右多忠主有失皆交争正谏如此者国日安主日尊天下日服此所谓吉主也臣非能相人也能观人之友也庄王善之于是疾收士日夜不懈遂霸天下【上】楚庄王谋事而当羣臣莫逮朝而有忧色申公巫臣进问曰王朝而有忧色何也庄王曰不谷谋事而当羣臣莫能逮是以忧也其在中蘬之言也曰诸侯自为得师者王得友者霸得疑者存自为谋而莫已若者亡今以不谷之不肖而羣臣莫吾逮吾国几于亡乎是以忧也【荀子】
　　楚昭王当房而立愀然有寒色曰寡人朝饥馑时酒二重裘而立犹防然有寒气将柰我元元之百姓何是日也出府之裘以衣寒者出仓之粟以赈饥者居二年阖闾袭郢昭王奔随诸当房之赐者请还至死之宼阖闾一夕而十徙卧不能赖曵师而去昭王乃复当房之德也【贾子】
　　齐庄公且伐莒为车五乘之賔而梁华舟独不与焉故归而不食其母曰汝生而无义死而无名则虽非五乘孰不汝笑也汝生而有义死而有名则五乘之賔尽汝下也趣食乃行梁华舟同车侍于庄公而行至莒莒人逆之梁华舟下鬬获甲首三百庄公止之曰子止与子同齐国梁华舟曰君为五乘之宾而舟梁不与焉是少吾勇也临敌渉难止我以利是污吾行也深入多杀者臣之事也齐国之利非吾所知也遂进鬭壊军陷阵三军弗敢当至莒城下莒人以炭置地二人立有间不能入隰侯重为右曰吾闻古之士犯患渉难者其去遂于物也来吾逾子隰侯重仗楯伏炭二子乘而入顾而哭之华舟后息梁曰汝无勇乎何哭之乆也华舟曰吾岂无勇哉是其勇与我同也而先吾死是以哀之莒人曰子无死与子同莒国杞梁华舟曰去国归敌非忠臣也去长受赐非正行也且鸡鸣而期日中而忘之非信也深入多杀者臣之事也莒国之利非吾所知也遂进鬭杀二十七人而死其妻闻之而哭城为之陁而隅为之崩【说苑】
