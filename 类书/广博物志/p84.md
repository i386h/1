<!-- { "loadSidebar": true } -->
　　昔佛在世时波斯匿王妇末利夫人产生一子字曰金刚面貌极丑身体麄涩头发麄强王见不喜勑闭深宫不令出外年渐长大任当嫁娶便遣一臣推觅一人本是豪族今贫乏者卿可将来臣授勑已觅得付王王将屏处宻私语言闻卿豪族今者贫穷我有一女面貌极丑卿幸纳受当相供给时此贫人跪白王曰正使大王以狗见赐亦不敢违岂王女末利所生王即娶之为造宅舎门户七重王嘱女夫自捉户钩出入牢闭勿使人见王出财物供给女壻无所乏少拜为大臣后与豪贵共为邑防聚防之契令妇共趣自余诸人各将妇来唯此大臣独不将赴众人疑怪彼人妇者或甚端正或甚极丑不能显现是以不来复扵后防宻共劝酒令使醉卧解取门钩遣其五人造家往看至家开门妇疑非夫内自尅责懊恼而言我宿何罪为夫幽闭不覩日月即便至心遥礼世尊愿佛慈悲来到我前暂救苦厄佛知其意即扵女前地中涌出绀发相现其女举头见佛发相敬心欢喜女髪自然如绀青色佛渐现面女心倍喜面复端正恶相麄皮自然化灭佛悉现身令尽见之更增欢喜身体端正犹如天女佛便为说种种法要得须陀洹果【法苑珠林】
　　隋开皇末年代州人姓王为骠骑将军在蒲州镇守性好畋猎所杀无数有五男无女后生一女端美见者皆爱竒之父母钟念不同凡人既还乡里里人亲族为作衣服而共爱养之女年七嵗一旦失去无处求觅疑隣里戏藏访问不见诸兄乗马逺觅乃见去家三十余里马追不及兄等以数十骑共围而始得之口中作声如似兎鸣足上得刺盈掬经月余日不食而死父母悲痛不能自割良由父猎殃及女受合家斋戒练行不絶大理寺丞寀宣眀曾为代府法曹为临说之【出防报记○以下尼】汉眀初立佛寺同梵福量时后宫隂夫人王媫妤等一百九十人出家司空阳城侯刘善峻等二百六十人出家【法本内传译经图记】
　　东晋何充始舍宅安尼此尼之始也
　　宋仑氏二女东官曾城人也是时祖姊妹元嘉九年姊年十嵗妹年九嵗里越愚蒙未知经法忽以二月八日并失所在三日而归粗说见佛九月十五日又失一旬还作外国语诵经及梵书见西域沙门便相开解眀年正月十五忽复失之曰间作人云见其从风径飘上天父母号惧祀神求福既而经月乃返剃头为尼被服法衣持发而归自说见佛及比丘尼曰汝宿世因缘应为我弟子举手摩头发因随落与其法名大曰法縁小曰法防临遣还日可作精舎当与汝经法也女既归家即毁除鬼座缮立精庐夜齐诵经夕中每有五色光明流泛峰岭若灯烛二女自此后从容止华雅音制诠正上京风调不能过也【防祥记】
　　髙聪有妓十余人及病不欲适他人并令烧指吞炭出家为尼【海録】
　　佛在世时迦毗罗衞城中有一长者名曰瞿沙其妇生女端正殊妙有白衣裹身而生因为立字名曰浄年渐长大衣亦随长鲜白净洁不烦浣染众人见之竞共求索白父母言我今不贪世俗荣华愿乐出家父母爱念不能违逆寻将佛所求索入道佛告善来比丘尼头髪自落身上白衣化为袈裟成比丘尼精勤修习得阿罗汉果【百缘经】
　　佛在世时波罗奈国有梵摩逹王其妇生女身被袈裟端正殊妙世所希有因为立字名伽尸孙陀利年渐长大衣亦随大禀性贤善慈仁孝顺将诸侍衞出城逰戏渐次往到鹿野苑中见佛相好心懐喜恱前礼佛足却坐一靣佛为说法心开意解得须陀洹果【上○以下婢】桓公使管仲求寗戚寗戚应之曰浩浩乎管仲不知至中食而虑之婢子曰公何虑管仲曰非婢子之所知也婢子曰公其毋少少毋贱贱昔者吴干战未龀不得入军门国子擿其齿遂入为干国多【战功曰多】百里傒秦国之饭牛者也穆公举而相之遂覇诸侯由是观之贱岂可贱少岂可少哉管仲曰然公使我求寗戚寗戚应我曰浩浩乎吾不识婢子曰诗有之浩浩者水育育者鱼未有室家而安召我居寗子其欲室乎【管子】
　　济隂戎良字子恭年十八为郡门干良仪容佳丽太守诸葛礼使写书从者诬良与婢通良刳腹示礼赤心【后汉】书
　　頴川庾嘉徳善扵筮蔡之事有人失一婢庾卦云君可出东陵口伺有姓曹乗车者无问识否但就其载得与不得殆一理也旦出郭果有曹郎上墓径便升车曹大骇呼生惊奔入草刺一死尸下视乃其婢也
　　顾行常不宜儿子其妇将产求术扵郭璞为作卦得家人之蒙其辞曰巽子在上变值蒙女萝覆髙松养征火捍其凶养子之人名宜同法当字乳婢曰青萝如其言呼儿果无恙【洞林】
　　长婢来成左目失眀动则入井已死复生次婢良信有桓公司马之行歩虽旷了无前进隠疾难明辞不尽韵小婢从成南方之奚形如惊瘴言语喽声音骇人惟堪驱鸡它无所役遣诣阿嵇复被狗咋困熟如泥【晁道元与天公牋】
　　到防有爱婢陈玉珠宋明帝遣求不与逼而夺之防颇怨帝令有司诬奏将杀之防入狱数宿须鬓皆白免死系上方夺封【南史】
　　齐吏部侍郎房文烈未尝嗔怒经霖雨絶粮遣婢籴米因尔逃窜三四许日方复擒之房徐曰举家无食汝何处来竟无捶挞尝寄人宅奴婢撤屋为薪略尽闻之颦防卒无一言【顔氏家训】
　　冠军将军郭文逺堂宇园林匹扵邦君时陇西李元谦能双声语常经文逺宅前过见其阙阖华美乃曰是谁第宅遇值婢春风出曰郭冠军家元谦曰此婢双声春风曰狞奴慢骂元谦服婢之能【洛阳伽蓝记○以下变异】
　　魏襄王三年有女子自首化为丈夫与妻生子故京房易传曰女子化为丈夫兹谓隂昌贱人为王丈夫化为女子兹谓隂胜阳厥咎亡也【搜神记】
　　哀帝建平中豫章有男子化为女子嫁为人妇生一子长安陈凤曰阳变为隂将亡继嗣自相生之象一曰嫁为人妇生一子者将复一世乃絶故后哀帝崩平帝没而王莽簒焉
　　汉建安七年越嶲有男子化为女子周羣曰哀帝时亦有此变将有易代之事也至二十五年献帝封山阳公晋元康中安丰有女子曰周世宁年八嵗渐化为男至十七八而气性成女体化而不尽男体成而不彻畜妻而无子【并上】






　　广博物志巻二十四
<子部,类书类,广博物志>
　　钦定四库全书
　　广博物志巻二十五
　　明　董斯张　撰
　　形体
　　人生长六七尺大三四围面有五色夀至扵百万世不异如以上世人民侗长佼好坚彊老夀下世反此则天地初立始为人时长可如防风之君色如宋朝夀如彭祖乎从当今至千世之后人可长如荚英色如嫫母夀如朝生乎王莽之时长人身长一丈名曰霸出建武年中颍川张仲师长一尺二寸张汤八尺有余其父不满五尺俱在今世或长或短儒者之言竟非误也语称上世使民以宜伛者抱关侏儒俳优如皆侗长佼好安得伛侏之人乎【论衡】
　　太古之民秀长以夀者食也在今之民羸丑以胔者事也【大戴礼】
　　天有风雨寒暑人有取与喜怒胆为云肺为气脾为风肾为雨肝为雷人与天地相类而心为之主
　　天气为防地气为魄【淮南子】
　　肝之为言干也肺之为言费也情动得序心之为言任也任扵思也肾之为言写也以窍写也脾之为言辨也所以积精禀气也五脏肝仁肺义心礼肾智脾信也肝所以仁者何肝木之精也仁者好生东方者阳也万物始生故肝象木色青而有枝叶目谓之何目为出泪而不能内物木亦能出枝叶而不能有所内也肺所以义者何肺者金之精义者断决西方亦金成万物也故肺象金色白也鼻谓之何鼻出入气髙而有窍山亦有金石累积亦有孔穴出云布雨以润天下雨则云消鼻能出纳气也心所以为礼何心火之精也南方尊阳在上卑隂在下礼有尊卑故心象火色赤而鋭也人有道尊天本在上故心下鋭也耳谓之何耳能遍内外别音语火照有似扵礼上下分明肾所以智何肾者水之精智者进而止无所疑惑水亦进而不惑北方水故肾色黑水隂故肾双窍谓之何窍能泻水亦能流濡脾所以信何脾者土之精也土尚任养万物为之象生物无所私信之至也故脾象土色黄也口为之何口能啖尝舌能知味亦能出音声吐滋液故元命苞曰目者肝之使肝者木之精苍龙之位也鼻者肺之使肺者金之精制割立断耳者心之心者火之精上为张星隂者肾之写肾者水之精上为虚危口者脾之门户脾者土之精上为北斗主变化者也【白虎通】
　　火宿扵心炎上而排下其神燥而无凖人之暴急以取祸者心使之也木宿扵肝触突干抵而锐其神狷束而无当人之朴戆以取祸者肝使之也金宿扵肺防訇而不屈罄而不能仰也其神濶疎而无法人之讦决以取祸者肺使之也水宿扵肾瑟缩以凑险其神伏而不发人之媕婀脂韦以取祸者肾使之也土宿扵脾磅礴而不尽其渗漉也下注而不止其神好大而无功人之重迟沥纳以取祸者脾使之也【子华子】
　　心之精为火其气为离其色为赤其状如覆莲其神为朱鸟其窍上通扵舌肝之精为木其气为震其色青其状如悬瓠其神为苍龙其窍上通于目肺之精为金其气为兑其色白其状如悬罄其神为伏虎其窍上通扵鼻肾之精为水其气为坎其色黑其状如介石其神为龟其窍上通扵耳脾之精为土其气为戊巳其色黄其状如覆缶其神为凤凰其窍上通扵口【上】
