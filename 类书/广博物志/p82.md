<!-- { "loadSidebar": true } -->
　　旋波夷光越之美女进于吴王肌香体轻餙以珠幌若双旌之在烟雾
　　越谋灭吴蓄天下竒寳美人异味进于吴越又有美女二人一名夷光二名修明以贡于吴吴处以椒华之房贯细珠为帘幌朝下以蔽景夕卷以待月二人当轩并坐理镜靓妆于珠幌之内窃窥者莫不动心惊魂谓之神人吴王妖惑忘政及越兵入国乃抱二女以逃吴苑越军乱入见二女在树下皆言神女望而不敢侵今吴城虵门内有朽株尚为祠神女之处【拾遗记】
　　西施越之美女欲见者先输金钱一文【孟子注防】
　　宋玉东家女因玉见弃誓不他适膏沐不施恒以帛帯交结胸前后撡织作以自给后人效之富家至以珠玉寳花餙锦绣流苏帯束之以增妖冶浸失其制矣【缉栁编】琴引秦时倡屠门髙所作也秦为无道奢淫不制徴天下美女以充后宫乃纵酒离宫作戯倡优宫女侍者千余人屠门髙见宫女幼妙宠丽扵是援琴作歌曲未及终琴折柱摧弦音不鸣舎琴而更援他琴以续之广延国来献善舞者二人一名旋姢一名提谟并玉质凝肤体轻气馥饮以瓀珉之膏饴以丹泉之粟其舞一名萦尘言其体轻与尘相乱次曰集羽言其婉转若羽毛之从风末曲曰旋懐言其肢体纒曼若入懐袖也乃设麟文之席散荃芜之香香出波弋国浸地则土石皆香着朽木腐草莫不郁茂以熏枯骨则肌肉皆生以屑喷地厚四五寸使二女舞其上终日无迹体轻故也【拾遗记】
　　秦惠公以美女遗蜀王死葬之石镜王追思之作幽魄之曲【琴操】
　　武都丈夫化为女子美而艶葢山精也蜀王纳为妃不习水土欲去王留之作东平歌以乐之未几物故王悲悼乃作臾邪歌龙归曲【上】
　　楚襄王逰云梦梦一妇人名曰瑶姬曰我夏帝之季女也封于巫山之阳台精魄为芝媚而服焉则与梦期也【襄阳耆旧传】
　　汉武帝令宫人为八字眉梁冀妻孙夀改翠眉为愁眉魏武帝令宫人扫青黛眉连心细长谓之蛾眉妆西子母浣帛于溪有眀珠射体感而孕又梦有翠鸡五色自空而下乆之化为鹗飞去【翰府名谈】
　　帝所幸宫人名丽娟年十四玉肤柔软吹气胜兰不欲衣缨拂之恐体痕也每歌李延年和之于芝生殿唱廻风之曲庭中花皆飜落置丽姢于眀离之帐恐尘垢汚其体也帝常以衣帯缚丽姢之袂闭于重幙之中恐随风而去也丽姢以琥珀为佩置衣裾里不使人知乃言骨节自鸣相与为神怪也【洞防记】
　　王昭君姊归人也有香溪即昭君常逰翫处【郡国志】伶字子干买妾樊通徳有才色知书慕司马迁史记颇能言赵飞燕姊弟故事子干闲居命言厌厌不倦子干曰斯人俱灰灭矣当时疲精力骛嗜欲蛊惑之事宁知终归荒田野草乎通徳占防顾眎烛影以手拥髻凄然泣下曰夫淫于色非慧男子不至也慧则通通则流流而不得其防则百物变态为沟为壑无所不往焉礼义成败之説不能止其流唯感之以盛衰奄忽之变可以防其壊今婢所道赵后姊弟事盛之至也主君恨然有荒田野草之悲衰之至也婢子拊形属影识夫盛之不可留衰之不可推俄然相缘奄忽虽婕好闻此不少遣乎【飞燕外传】
　　陈忠女名丰隣人葛勃有美姿丰与村中数女戯相谓曰得壻如葛勃无恨也【异苑】
　　陈丰与葛勃屡通音问而欢会末由七月七日丰以青莲子十枚寄勃勃啖未竟坠一子于盆水中有喜鹊过恶汚其上勃遂弃之明早有并蒂花开于水面如梅花大勃喜曰吾事济矣取置几头数日始谢房亦渐长割之各得实五枚如丰来数即书其异以报丰自此乡人改双星节为双莲节【贾子説林】
　　孙亮作琉璃屏风甚薄而莹澈每于月下清夜舒之常与爱姬四人皆振古絶色一名朝姝二名丽居三名洛珍四名洁华使四人坐屏风内而外望之如无隔惟香气不通扵外为四人合四气香殊方异国所出凡经践蹑宴息之处香气沾衣歴年弥盛百浣不歇因名曰百濯香或以人名香故有朝姝香丽居香洛珍香洁华香所居室名为思香媚寝【拾遗记】
　　夏统从父祀先人迎女巫章丹陈珠二人并有国色庄服甚丽善歌舞又能隠形匿影吞刀吐火统破藩而走归责诸人曰昔淫乱之俗兴卫文公为之悲惋防蝀之气见君子尚不敢指季桓纳齐女仲尼载驰而退子路见夏南愤恚而忼慨吾常恨不得顿叔向之头搯华父之眼柰何诸君迎此妖物夜与逰戏放傲逸之情纵奢淫之行乱男女之礼破髙贞之节何也遂隠床上披发而卧不复言【晋书】
　　緑珠姓梁白州人【小传】
　　翔风因季伦见弃聼寒蛩心悲因织寒蛩之褥以献之石崇有妓善投壶隔屏风投之【晋书】
　　何充后阁妓以翡翠指环换刺绣笔叹曰此物洞仙与吾欲保长年之好乃令苍头急以蜻蜓防赎之【妆楼记】石虎有马妓着朱衣进贤冠立于马上马定而作书字皆端正【石虎邺中记】
　　临州王宏后庭数百千人皆极天下之选所幸江无畏服玩侔于齐东昏潘妃寳屧直千万【梁书】
　　羊侃善音律自造采莲棹歌两曲甚有新致姬妾侍列穷极奢靡有弹筝人陆太喜着鹿角爪长七尺儛人张浄琬腰围一尺六寸时人咸推能掌中舞又有孙荆玉能反腰帖地啣得席上玉簮【上】
　　髙阳王雍有二美姬一名修容二名艶姿并蛾眉皓齿洁貌倾城修容亦能为緑水歌艶姿善火凤舞并爱倾后室宠冠诸姬【洛阳伽蓝记】
　　河内人色美善歌其夫貌丑而好酒醉归常殴其妻故其歌多为怨苦之词或演其曲而被之管弦以歌时每摇其身因号为踏摇娘曲【琴操】
　　洛阳进合蔕花得之嵩山坞中人不知名采者异之防炀帝驾适至因名迎辇花浓艶芬馥或惹襟袖移时不散嗅之令人不睡命御车女袁寳儿持之号司花女时虞永兴世南草征辽徳音扵侧寳儿注视之帝曰昔传飞燕可掌上舞今得寳儿方昭前事然多憨态今注目扵卿卿可便嘲之虞为絶句曰学画鸦黄半未成垂肩亸袖太憨生缘憨却得君王惜长把花枝傍辇行帝称美【大业拾遗】
　　帝登凤舸凭殿脚女吴绛僊肩喜其柔丽不与羣軰齿爱之甚乆不移歩绛僊善画长蛾眉帝色不自禁辇召绛僊将拜婕妤适值绛僊下嫁为玉工万郡妻故不克谐帝寝兴罢擢为龙舟首檝号曰崆峒夫人【妬记○以下孕育】一产二子者当以后生者为兄言其先胎也荅曰此野人之凿语耳君子不测暗安知胎之先后也
　　周哀公之八年郑有人一生四十子其二十人为人二十死其九年晋有豕生人能言吴赤乌七年有妇人一生三子【搜神记】
　　哀帝建平四年四月山阳方与女子田无啬生子未生二月前儿啼腹中及生不举葬之陌上后三日有人过闻儿啼声母因掘收养之【搜神记】
　　汉平帝元始元年六月长安有女子生儿两头两颈面俱相向四臂共胸俱前向尻上有目长二寸所京房易传曰暌孤见豕负涂厥妖人生两头下相攘善妖亦同人若六畜首目在下兹谓亡上政将变更厥妖之作以谴失正各象其类两颈下不一也手多所任邪也足少下不胜任或不任下也凡下体生于上不敬也上体生扵下媟凟也生非其类婬乱也人生而大上速成也生而能言好虚也羣妖推此类不改乃成凶也
　　灵帝光和二年洛阳上西门外女子生儿头异肩共胸俱前向以为不祥堕地弃之自是后朝廷雾乱政在私门上下无别二头之象后董卓戮太后被以不孝之名放废天子后复害之汉元以来祸莫逾此
　　灵帝中平元年六月壬申雒阳男子刘仓居上西门外妻生男两头共身至建安中女子生男亦两头共身晋懐帝永嘉元年吴郡吴县万详婢生一子鸟头两足马蹄一手无毛尾黄色大如椀【并上】
　　建兴四年西都倾覆元皇帝始为晋王四海宅心其年十月二十二日新蔡县吏任侨妻胡氏年二十五产二女相向腹心合自胸以上脐以下分此葢天下未壹之妖也时内史吕防上言案瑞应图云异根同体谓之连理异畆同类谓之嘉禾草木之属犹以为瑞今二人同心天垂灵象故易云二人同心其利断金休显见生扵陈东之国斯葢四海同心之瑞不胜喜跃谨画图上时有识者哂之
　　晋元帝大兴三年十二月谢平妻生女堕地濞濞有声须臾便死鼻目皆在顶上面处如项口有齿都连为一胸如鳖手足爪如鸟爪皆下勾此亦人生他物非人所见者后二年王敦反有石头之败
　　常山赵宣母妊身如常而髀上痒搔之成疮儿从疮出母子平安【异苑】
　　刘毅讨桓修之桓遣人擒得毅妻郭美送与遂宠擅诸姬有身及败郭还遂产一儿一鼠毅怒杀儿鼠走枯莽中其后郭病死方殓鼠忽来跳入棺内
　　元嘉中髙平平丘孝妇懐妊生一氷得日便消液成水
　　魏郡徐逮字君及妇平昌孟氏生儿头有一角一脚头止仰向通身尽赤落地无声乗虚而去【并上】
　　昔燕赵之间有三男子共娶一女生四子后争讼廷尉延夀奏云禽兽生子逐母宜以四子还母尸三男子扵市【谯周法训】
　　昔阳翟有妇人妊身三十月乃生子五嵗便入此山学道神眀为母立祠因号曰开母祠焉【嵩髙山记】
　　太原温磐石母懐身三年然后生堕地便坐而笑发覆面牙齿皆具【异苑】
　　梁武帝太清元年丹阳有莫氏妻生男眼在顶上大如两嵗儿堕地而言曰儿是旱疫鬼不得住母曰汝当令我得过疫鬼曰有上官何得自由母可急作綘帽故当无忧母不暇作绛防以綘系发自是旱疫者二年徐兖豫尤甚莫氏乡隣多以绛免他土效之无验
　　后魏肃宗熙平二年并州祈县人韩僧真女从母右脇而出胡太后令付掖庭养之太后临朝为元人刘腾幽扵永巷后竟被尔朱荣沉扵河魏室因滋大乱
　　髙搆冯翊武乡女子焦氏既痖又聋嫁之不售尝樵采扵野为人所犯而有孕遂生一男年六嵗莫知其姓扵是申省搆判曰母不能言穷防理絶按风俗通姓有九种或氏扵爵或氏所居此儿生在武乡可以武为姓【北史】昔王舎城有一长者其家巨富库藏盈溢如毘沙门然无子祷祀神祗求乞有子其妇不乆便觉有身满足十月生一男儿是儿先世宿植福因初生之日其手一指出大光明明照十里【灯指经】
