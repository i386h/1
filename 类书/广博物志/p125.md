<!-- { "loadSidebar": true } -->
　　汉成帝好微行于太液池傍起宵游宫以漆为柱铺黑绨之幕器服乘舆皆用黑色既悦于暗行憎灯烛之照宫中美御皆服皂衣自班媫妤已下咸带绫簮佩虽如锦绣更以木兰纱绢罩之至宵游宫乃秉烛宴幸既罢静鼓自舞而歩不扬尘好夕出游造飞行殿方一丈如今之辇选羽林之士负之以趋帝于辇上觉其行快疾闻其中若风雷之声言其行疾也名曰云雷宫所幸之宫咸以氊绨借地恶车辙马迹之喧虽惑于微行昵宴在民无劳无怨每乘舆返驾以爱幸之姬宝衣珍食舍于道傍国人之穷老者皆歌万岁是以鸿嘉永始之间国富家丰兵戈长戢刘向谷永指言切谏于是焚宵游宫及飞行殿罢宴逸之乐所谓从绳则正如转圜焉【拾遗记】
　　孝哀广四时之房灵帝修裸游之馆妖惑为之则神怨工巧为之则人虐夷国沦家可为恸矣
　　高堂隆刻邺宫屋材云后若干年有天子居此惠帝止邺宫治屋者土剥更泥始见刻字计年正合【王隠晋书】明帝欲起北宫钟离意上书諌出为鲁相后起德阳殿殿成百官大防上谓公卿曰钟离尚书若在不得成此殿【东观汉记】
　　谢安作新宫太极殿欠一梁有梅木流至石头城下取用之画梅花于梁上表瑞
　　邴辅栎陵人也好学多才艺巧思机智妙于当时防国宫殿台榭皆辅所营也【后赵録】
　　耆域见洛阳宫城云彷佛似忉利天宫但自然之与人事不同耳域谓沙门耆阇宻曰匠此宫者从忉利天来成便还天上矣屋脊瓦下应有千五百作器时咸云昔闻此匠实以作器着瓦下【神僧传】
　　十宫在江都县北五里长阜苑内依林傍涧因高跨阜随地形置焉并隋炀帝立也曰归雁宫囘流宫九里宫松林宫枫林宫大雷宫小雷宫春草宫九华宫光汾宫是曰十宫【寿春图经】
　　四月车驾幸汾阳宫避暑宫所即汾河之源上有名山管涔高可千仞帝于江山造亭子十二所其最上名翠微亭次阆风彩霞临月飞芳积翠合璧含辉凝碧紫嵓澄景最下名尚阳亭亭子内皆纵二丈四邉安劒防每亭铺六尺榻子一合山下又有临汾殿勅从官纵观【大业拾遗】
　　东南置宫苑周十二里其中有骊宫十六所其流觞曲水别有凉殿四所环以清流共四殿一曰圆基二曰结绮三曰飞宇四曰漏景其十六宫亦以殿名名宫芳夏池之左一曰骊光宫二曰流英宫三曰紫芝宫四曰凝华宫五曰瑶景宫六曰浮防宫七曰舒芳宫八曰懿乐宫左第一曰采辟宫二曰椒房宫三曰朝霞宫四曰明珠宫五曰翼仙宫六曰翠微宫七曰层成宫八曰千金宫【上　又诏定西苑十六院名景明一迎晖二栖鸾三晨光四明霞五翠华六文安七积珍八影纹九仪鳯十仁智十一清修十二宝林十三和明十四绮绘十五降阳十六皆帝自制名】
　　上元夫人言西王母有六甲之术用之可以游景云之宫登流霞之堂【汉武内传】
　　圆华宫黄老之所处【太洞真经】
　　纳台宫南朱君居之音光宫西华君居之七瑶宫九元君居之返香宫元昭君居之紫曜宫司命君居之金华宫黄房君居之【上清经】
　　天仙上眞之宫室高九千丈有大方诸小方诸大方诸对防稽东南七万里小方诸之上多有奉佛者人皆服五星精读夏归藏经用以飞行【眞诰】
　　大初天中有华景之宫宫有自然九素之气气烟乱生雕云九色入其烟中者易貎居其烟中者百变又有庆液之河号为吉人之津又有流汨之池池广千里中有玉树饮此流汨之水则五藏明彻靣生紫云【云笈七籖】五保青宫北殿上有金格格上有金章鳯玺玉体丹青羽盖升仙法服以给成眞之人【金根经】
　　太极紫瑶之阙太极光眞君所治之处【洞经】
　　方丈山有琉璃宫【十洲记　又云昆仑山有水精阙　以下殿】
　　帝见伯岐于銮殿【黄帝经序】
　　昆明池中有灵波殿常得丹豹之髓白鳯之膏磨青锡为屑以苏油和之照于神坛夜暴雨光不灭有霜蛾如蜂赴火侍者举麟须拂拂之【洞防记】
　　竒华殿在建章宫旁四海夷狄器服珍宝火浣布切玉刀巨象大雀师子宫马充塞其中【三辅黄图】
　　蚩者海兽也汉武帝作栢梁殿有上疏者云蚩尾水之精能辟火灾可置之堂殿今人多作鸱字【苏鹗演义】
　　武帝时后宫八区有昭阳飞翔増成合欢兰林披香鳯凰鸳鸯等殿后有増修安处常宁若椒风发越蕙草等殿【三辅决録】
　　未央宫有延年殿四车殿【上】
　　显阳殿北有云气殿【杨龙骧洛城记】
　　成帝设云帐云幄云幙于甘泉紫殿世谓之三云殿【西京襍记】
　　媫妤益贵幸号昭仪求近逺条馆帝作少嫔馆为露华殿含风殿博昌殿求安殿皆为前殿后殿又为温室凝釭室浴兰室曲房连槛饰黄金白玉以璧为表里千变万状连逺条馆号通仙门【飞燕外传】
　　赵飞燕女弟居昭阳殿中庭彤朱而殿上丹漆砌皆铜防黄金涂白玉阶璧带往往为黄金缸含蓝田璧明珠翠羽饰之上设九金龙皆衔九子金铃五色流苏带以緑文紫绶金银花镊每好风日幡旄光彩照耀一殿铃镊之声惊动左右中设木画屏风文如蜘蛛丝玉几玉牀白象牙簟緑熊席席毛长二尺余人眠而拥毛自蔽望之不能见坐则没膝其中杂薫诸香一坐此席余香百日不歇有四玉镇皆逹照无瑕缺牕扉多是緑琉璃亦皆逹照毛髪不得藏焉椽桶皆刻作龙蛇萦绕其间鳞甲分明见者莫不兢栗匠人丁缓李菊巧为天下第一缔搆既成向其姊子樊延年説之而外人稀知莫有传者【西京杂记】
　　魏时起安世殿武帝后居之安世武帝字也【晋书】
　　烈宗起清暑殿防者曰清暑反语楚声也为殿以酸楚之声为号非吉祥也顷烈宗崩桓自号楚【晋中兴书】张骏尽有陇西之地于姑臧城南筑城起谦光殿画以五色饰以金玉穷尽珍巧殿之四靣各起一殿东曰宜阳青殿以春三月居之章服器物皆依方色南曰朱阳赤殿夏三月居之西曰政刑白殿秋三月居之北曰武黒殿冬三月居之【晋书】
　　苻坚悬珠帘于正殿以朝羣臣宫宇服御物极珍饰之竒尚书金部郎裴元畧谏曰愿陛下遵采椽之不斵鄙琼室而不居坚笑曰非卿之忠朕何由闻过乎【萧方等三十国春秋】
　　石虎于大武殿前起楼高四十丈结珠为帘垂五色玉佩风至铿锵和鸣清雅盛夏之时登高楼以望四极奏金石丝竹之乐以日继夜于楼下开马埒射场周廻四百歩皆文石丹砂及彩画于埒旁聚金玉钱贝之宝以赏百戏四厢置锦幔屋柱皆隠起为龙鳯百兽之形雕琢众玉以饰楹柱夜中往往有光明集诸羗氐于楼上或时亢旱舂杂宝异香为屑使数百人于楼上吹散之名曰芳尘台上有铜龙腹可盛数百斛酒使胡人于楼上噀酒风至望之如露名曰粘雨台引以洒尘楼上戏笑之声音震邺中【十六国春秋】
　　有清暑殿芙蓉殿九华殿百儿殿【晋宫阁名】
　　李陵降匈奴裔孙归魏见于丙殿赐姓丙
　　流杯殿两邉皆有亭子以间山池此殿上作漆渠九曲从陶光园引水入渠炀帝常于此为曲水之饮
　　登师者止匡庐大林寺通诵法华昼夜不息一日忽见空中有一银殿渐下于房忽变成金殿师遂入殿坐起经行如是三载远迩四众严持香华从师乞戒登曰白日喧杂心多散乱当于清夜受之至夜正説戒相三归依时师之口吻放光明徧照大众众见光明竞拜喧閧师即不语光便收敛师云本欲受戒那得见光喧閧光现但是受戒祥瑞未是得戒正縁今更从初大众黙然师又説法还复放光众又喧閧因而且止明日再来师即辞别归山所现金殿还复如故一日忽谓门人曰今登金殿不复回也即于是日倐然超化【神僧传】
　　寥阳殿太和殿皆云玉清宫中殿名【登眞隠诀】
　　有紫微珠殿中央黄老君居之【上清经以下台】
　　伏羲有敷教之台见三坟
　　帝既斩蚩尤因立台榭无屋曰台有屋曰榭【黄帝内传】夏为清台商为神台周为灵台【玉海】
　　朝歌有狱台相传为禹囚舜之宫【述异记】
　　蒲州蚩尤城鸣条野禹娶涂山女思恋本国筑台以望之谓之清台上有禹祠下有清台驿
　　桀起灵门纣起鹿台【越絶书】
　　武王亲禽帝受于南单之台盖鹿台之异名也【竹书纪年】天子游于河济盛君献女为造重璧台【穆天子传】
　　灵王起昆昭之台亦名宣昭聚天下异木神工得崿谷阴生之树其树千寻文理盘错以此一树而台用足焉大干为桁栋小枝为栭桷其木有龙虵百兽之形又筛水精以为泥台高百丈升之以望云色【拾遗记】
　　景公起大台之役岁寒不已国人望晏子晏子见公乃坐饮酒乐晏子曰君若赐臣臣请歌歌曰庻民之言冻水洗我若之何太上糜散我若之何歌终喟然流涕公止之曰子殆为大台之役夫寡人将速罢之【晏子春秋】齐景公为露寝之台成而不通焉栢常骞曰为台甚急台成君何为不通焉公曰然枭昔者鸣吾恶之甚是以不通焉栢常骞曰臣请禳而去之公曰何其对曰筑新室为置白茅焉公使为室成置白茅焉栢常骞夜用事明日问公曰今昔闻枭声乎公曰一鸣而不复闻使人往视之枭当陛布翼伏地而死公曰子之道若此其明也亦能益寡人之寿乎对曰能公曰能益几乎对曰天子九诸侯七大夫五公曰亦有徴兆之见乎对曰得寿地且动公喜令百官趣具骞之所求栢常骞出遭晏子于涂拜马前辞曰骞为君禳枭而杀之君谓骞曰子之道若此其明也亦能益寡人寿乎骞曰能今且大祭为君请寿故将往以闻晏子曰嘻亦善矣能为君请寿也虽然吾闻之惟以政与德顺乎神为可以益寿今徒祭可以益寿乎然则福名有见乎对曰得寿地将动晏子曰骞昔吾见维星絶枢星散地其动汝以是乎栢常骞俯有间仰而对曰然晏子曰为之无益不为无损也薄赋敛无费民且令君知之【説苑】
　　宋皇国父为大宰为平公筑台妨于农収子罕请俟农功之毕公弗许筑者讴曰泽门之晢实兴我役邑中之黔实慰我心子罕闻之亲执扑以行筑者而抶其不勉者曰吾侪小人皆有阖庐以辟燥湿寒暑今君为一台而不速成何以为役讴者乃止或问其故子罕曰宋国区区而有诅有祝祸之本也【左传】
　　庄王为匏居之台高不过望国氛大不过容宴豆【国语】陈惠侯大城因起凌阳之台未终而坐法死者数十人又执三监吏夫子适陈见陈侯与俱登台而观焉夫子曰美哉斯台自古圣王之为台未有不戮一人而能成功若此者也陈侯黙然而退遽窃赦所执吏既而见夫子问曰昔周作灵台亦戮人乎答曰文王之兴附者六州六州之众各以子道来故区区之台未及期月而既成矣何戮之有夫以少少之众能立大大之功唯君耳【孔丛子】
　　庄王筑层台延袤百里大臣谏者七十二人用诸御已言而罢【楚梼杌】
　　吴王夫差筑姑苏之台三年乃成周旋诘屈横亘五里崇餙土木殚耗人力宫妓数千人上别立春宵宫为长夜之饮造千石酒钟夫差作天池池中造青龙舟舟中盛陈妓乐日与西施为水嬉吴王于宫中作海灵馆馆娃阁铜沟玉槛宫之楹槛珠玉饰之【述异记】
　　吴王夫差筑如皇之台【韩子】
　　初越王入国有丹乌夹王而飞故勾践入国起望乌台言丹乌之异也【拾遗记】
　　勾践起怪浮台以灼龟又仰观天时以观天怪今龟山其地也亦曰怪山往石一夜飞来民怪之故名【越絶书】越王平吴后立贺台于越【呉越春秋】
