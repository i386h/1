<!-- { "loadSidebar": true } -->
　　文帝问占梦周宣吾梦磨钱文欲灭而愈更明何谓宣怅然不对帝固问之宣曰陛下家事虽欲尔而太后不聴是以欲灭更明耳帝欲治弟植之罪逼于太后但加贬爵【魏志】
　　仁夀殿前大方铜镜高五尺余广三尺二寸立着庭中向之便写人形体了一怪也【陆士衡书】
　　王献失镜镜在罂中罂中才数寸而镜尺余以问郭璞曰此乃邪魅所为使烧车辖以拟镜镜即出焉【搜神记】胡太后使灵昭造七宝镜台合有三十六室别有一妇人手各执鎻才下一关三十六户一时自闭若抽此关诸门咸启妇人各出户前
　　扶南大舶从西天竺国来卖碧玻瓈镜内外皎洁置五色物于其上向明视之不见其质问其价约钱百万贯公曰昔波罗尼斯国王有大福得获二宝镜镜光可照大者三十里小者十里至孙福尽天火烧宫大镜光明皎洁灾火不至焚爇小者光微为火所害虽光彩昧暗尚能辟诸毒物方圆百步葢此镜也时王卖得金二千余斤遂入商人之手后王福薄失其大宝收夺此镜却入王宫此王十世失道国人将谋害之此镜又出入于商贾其价千金倾竭府库不足也因命杰公与之论镜由是信服【四公记】
