<!-- { "loadSidebar": true } -->
　　何谓五瑞谓珪璧琮璜璋也礼曰天子珪尺二寸又曰博三寸剡上寸半厚半寸珪为璋方中圆外曰璧半璧曰璜圆中牙身外曰琮礼记王度曰王者有象君之德燥不轻湿不重薄不浇亷不伤疵不掩是以人君寳之天子之纯玉尺有二寸公侯九寸四玉一石也伯子男俱三玉二石也五玉者各何施葢以为璜以征召璧以聘问璋以发兵珪以信质琮以起土功之事也珪以为信者何珪者兊上象物皆生见于上也信莫着于作见故以珪为信而见万物之始莫不自洁珪之为言洁也上兊阳也下方隂也阳尊故其礼顺备也在位东方阳见义于上也璧以聘问何璧者方中圆外象地地道安宁而出财物故以璧聘问也方中隂德方也圆外隂系于阳也隂德盛于内故见象于内位在中央璧之为言积也中央故有天地之象所以据用也内方象地外圆象天也璜所以征召何璜者半璧位在北方北隂极而阳始起故象半隂阳气始施征召万物故以征召也不象阳何阳始物微未可见也璜者横也质尊之命也阳气横于黄泉故曰璜璜之为言光也阳光所及莫不动也象君之威命所加莫敢不从阳之所施无不节也璋以发兵何璋半珪位在南方南方阳极而隂始起兵亦隂也故以发兵也不象隂何隂始起物尚凝未可象也璋之为言明也赏罚之道使臣之礼当章明也南方之时万物莫不章故谓之璋琮以起土功发聚众何琮之为言圣也象万物之宗聚圣也功之所成故以起土功发众也位西方西方阳收功于内隂出成于外内圆象阳外直为隂外牙而内凑象聚防也故谓之琮后夫人之财也五玉所施非一不可胜条畧举大者也合符信者谓天子执瑁以朝诸侯诸侯执珪以觐天子瑁之为言冐也上有所覆下有所冒故觐礼曰侯氏执圭升堂尚书大传曰天子执瑁以朝诸侯又曰诸侯执所受圭与璧朝于天子无过者复得其圭以归其国有过者留其圭能正行者复还其圭三年圭不复少绌以爵圭所以还何以为琮信瑞也璧所以留者以财尽辄更造何以言之礼曰圭造尺八寸有造圭门得造璧也公圭九寸四玉一石何以知不以玉为四器石持为也以尚书合言五玉也【白虎通】
　　聘人以珪问士以璧召人以瑗絶人以玦反绝以环【荀子】于越纳姑姝珍共人贝【共人吴越之蛮】卜人以丹砂【卜人西南蛮】权扶玉贝【权扶南蛮也】南海鱼革珠玑大贝隆谷玉【隆读如庬降之降周书】
　　逸论语曰璠璵鲁之寳玉也【初学记】
　　山多玉者青丘小革石脆大时騩山中首崦嵫带山大咸潘侯乐游和山放臯管涔狐岐狂山北嚣湖灌贲闻敎山景山锡山题首绣山陆山高氏东始厘山箕尾超山厯山尸山廆山讲山婴梁敏山骄山女几陆防若山帝囷涿山即谷游戏毕山声匈【山海经】
　　山多铜玉者钤山小次求如浑夕县雍诸余钩吾咸山白马柄山
　　羭次之山多婴垣之玉
　　黄酸之水其中多璇玉
　　峚【防宻】山多白玉是有玉膏其源沸沸汤汤黄帝是食是飨是生玉玉膏所出以灌丹木丹木五岁五色乃清五味乃馨黄帝乃取峚山之玉荣而投之钟山之阳瑾瑜之玉为良坚栗精宻浊泽而有光五色发作以和柔刚天地鬼神是食是飨君子服之以御不祥【并上】
　　西王母上药有赤河绛璧【汉武帝内传】
　　西王母云昌城玉蘂夜山出火【上】
　　岱舆山西有玉山其石五色而轻或似履舃之状光泽可爱有类人工其黒色者为胜众僊所用焉【拾遗记】山有玉者木傍枝下垂谓之寳苖
　　珵楚玉也理六寸光自照璠璵鲁玉也防齐玉也晋玉也琼赤玉也瓐碧玉也瑎墨玉也瑿玉也玼紫玉也瑌玉半白半赤也【广雅】
　　珠生于南海玉出于须弥【邹子】
　　玉之精名曰委然如美女衣青衣见之以桃戈刺之而呼其名则得之【白泽图　委然一作岱委】
　　紫书金根经曰有青精玉玺
　　太清中经曰有天一八极玺
　　山元箓曰有流金鳯玺
　　玉可以乌米酒及地榆酒化之为水亦可以葱浆消之为亦可饵之为丸亦可烧之为粉【抱朴子】
　　得于阗国白玉尤善其次有南阳徐善亭部界中玉及日南卢容水中玉亦佳赤松子以虫血渍玉为水而服之故能乘烟上下也【上】
　　封禅坛南有玉盘盘中有玉龟【应劭汉官仪】
　　玉鸡王者至孝则至【宋书】
　　璧琉离王者不过则至
　　玉英五常并修则见
　　圭水泉流通四海防同则出
　　延嬉王者孝道行则至
　　碧石者玩好之物弃则至
　　玉者不汲而满王者清亷则出【并上】
　　王者不藏金玉则黄银紫玉见【符瑞志】
　　玉马者瑞器也王者清明笃贤则至【瑞应图】
　　王者不藏金玉则紫玉见之深山服饰不逾祭服则玉英出【雒书】
　　玉龟者师旷时出河东之涯为圣图出河负录防书【瑞应图】
　　炎帝时有石璘之玉号曰夜光以闇投水浮而不灭【拾遗记】
　　帝尧在位圣德光洽河洛之濵得玉版方尺图天地之形又获金璧之瑞文字炳列记天地造化之始【上】舜渔于泽间水中有声若雷见一玉牌浮出水面取视之其文曰受而禅惟汝彦因名其泽曰雷【胶鬲子】
　　舜四十二年都氏来朝贡寳玉【竹书纪年】
　　禹开宛委山得赤珪如日碧珪如月长一尺二寸【遁甲开山图】
　　奚禄山坏天锡玉玦于羿遂残其身【隋巢子】
　　天乙在亳诸邻国襁负归德东观于洛习礼尧坛降三分沉璧退立荣光不起黄鱼双跃出济于坛黑乌以雄随鱼亦止化为黑玉勒曰精天乙受神福伐桀克三年天下悉合【尚书中候　宋志云有黑龟赤文成字告汤伐桀】
　　周有玉版特令胶鬲索之文王不与费仲来求予之是胶鬲贤而费仲无道也【韩子】
　　武王伐纣樵夫牧竪探高鸟之巢得玉玺文曰水德将灭木祚方盛【拾遗记】
　　武王驰射啇师大崩帝辛登廪台取天知玉珥及庶玉衣身以自焚庶玉则销天知珥在火中不销【周书】
　　天子渴于沙衍求饮未至七萃之士高奔戎刺其左骖之颈取其青血以饮天子天子羙之乃赐奔戎佩玉一只奔戎再拜稽首【穆天子传】
　　防山之泽清水出泉温和无风飞鸟百兽之所饮食先王所谓县圃天子于是得玉防枝斯之英【英玉之精华也尸子曰龙泉有玉英】
　　重氏之所守曰枝斯璿瑰瑶琅玕玲□□□玗琪□尾凡好石之器于是出【并上】
　　周穆王时胡献昆吾割玉刀及夜光常满杯杯是白玉之精光明夜照防夕出杯于中庭以向天比明而水汁已满于杯中也【十洲记】
　　楚子玉自为琼弁玉缨未之服也先战梦河神谓己曰界余余赐女孟诸之麋弗致也大心与子西使荣黄諌弗聴荣季曰死而利国犹或为之况琼玉乎是粪土也而可以济师将何爱焉弗聴出告二子曰非神败令尹令尹其不勤民实自败也【左传】
　　左传王子朝用成周之寳珪于河津人得之河上隂不佞拘得玉者取其玉将卖之则为石王定而献之与之东訾【周敬王时子朝乱王室王出奔子朝用珪于河求福水经注云敬王得圭复为玉也】
　　孙君讳饶字叔敖期思人也乘马三年不别牝牡没齿无分铢之动破玉玦不以寳遗子孙【孙叔碑】
　　孔子卒以所受黄玉葬鲁城北【説题辞】
　　顔渊之箪瓢则胜庆封玉杯何者德行高远能絶殊也【王逸子】
　　林回弃千金之璧负赤子而趋彼以利合者迫穷相弃此以天属者迫穷相收【庄子】
　　燕暨齐平燕人赂以瑶罋玉椟斚耳【左传】
　　公赐公衍羔裘使献龙辅于齐侯【龙辅玉名】
　　宣子有环其一在郑商宣子谒诸郑伯子产弗与曰非官府之守器也寡君不知子太叔子羽谓子产曰韩子亦无几求晋国亦未可以贰晋国韩子不可偷也若属有谗人交鬬其间鬼神而助之以兴其凶怒悔之何及吾子何爱于一环其以取憎于大国也盍求而与之子产曰吾非偷晋而有二心将终事之是以弗与忠信故也侨闻君子非无贿之难立而无令名之患侨闻为国非不能事大字小之难无礼以定其位之患夫大国之人令于小国而皆获其求将何以给之一共一否为罪滋大大国之求无礼以斥之何餍之有吾且为鄙邑则失位矣若韩子奉命以使而求玉焉贪滛甚矣独非罪乎出一玉以起二罪吾又失位韩子成贪将焉用之且我以玉贾罪不亦鋭乎韩子买诸贾人既成贾矣商人曰必告君大夫韩子请诸子产曰日起请夫环执政弗义弗敢复也今买诸商人商人曰必以闻敢以为请子产对曰昔我先君桓公与商人皆出自周庸次比耦以艾杀此地斩之蓬蒿藜藋而共处之世有盟誓以相信也曰尔无我叛我无强贾毋或匄夺尔有利市寳贿我勿与知恃此质誓故能相保以至于今今吾子以好求辱而谓敝邑强夺商人是敎敝邑背盟誓也毋乃不可乎吾子得玉而失诸侯必不为也若大国令而共无艺郑鄙邑也亦弗为也侨若献玉不知所成敢私布之韩子辞玉【并上】
　　晋中行文子出亡过于县邑从者曰此啬夫公之故人公奚不休舍且待后车文子曰吾尝好音此人遗我鸣琴吾好佩此人遗我玉环是振我过者也以求容于我者吾恐其以我求容于人也乃去之果收文子后车二乘而献之其君矣【説苑】郑人之取玉也载司南之车为其不惑也【鬼谷子】
　　古乐録载卞和献楚玉王使乐正子视之以为石也而刖和足此乐正子即所谓下堂而伤其足三月不出犹有忧色者也【宛委余编】
　　楚昭王得卞和之璧使大夫明光奉璧于赵羊由甫知赵无反遗乃谗之于王曰明光常背楚反还昭王果怒之明光作曲以自明焉【琴操】
　　宋之富贾有监止子者与人争买百金之璞玉因佯失而毁之负其百金而理其毁瑕得千镒焉【韩非子】
　　周主亡玉簮令吏求之三日不能得也周主令人求而得之家人之屋间吏皆耸惧以君为神明也【上】
　　始皇元年骞霄国献刻玉善畵工名裔使含丹青以潄地即成魑魅及诡怪群物之象刻玉为百兽之形毛髪宛若真矣皆铭于臆前记以日月工人以指畵地长百丈直如绳墨方寸之内畵以四渎五岳列国之图又畵为龙鳯骞翥若飞皆不可防睛或防之必飞走也始皇嗟曰刻画之形何得飞走使以淳漆各防两玉虎一眼睛旬日则失之不知所在山泽之人云见二白虎各无一目相随而行毛色相似异于常见者明年西方献两白虎各无一目始皇发槛视之疑是前所失者乃防杀之检其胸前果是元年所刻玉虎【拾遗记】
　　良常北垂洞宫口直山岭南行二百歩有秦始皇埋藏白璧两双入地七尺上有小磐石在岭上以覆塪处李斯刻书于璧其文曰始皇圣德章平山河廵狩苍川勒铭素璧若掘即可得始皇所履山川皆祀以玉璧不但句曲而已【陶居真诰】
　　洛阳公辇水作浆兼以给过者公补屩不取其直天神化为书生问公何以不种菜曰无种即遗数升公种之化为白璧余俱为钱遂得以娶妇【孝子传】
　　董偃常卧延清之室以畵石为牀文如锦石体甚轻出郅支国上设紫琉璃帐火齐屏风列灵麻之烛以紫玉为盘如屈龙皆用襍寳饰之又以玉精为盘贮氷于膝前玉精与氷同其洁彻侍者谓氷之无盘必融湿席乃合玉盘拂之落阶下氷玉俱碎偃以为乐此玉精千涂国所贡也【拾遗记】
　　王方平有十二玉壶【神仙传】
