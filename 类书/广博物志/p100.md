<!-- { "loadSidebar": true } -->
　　曽子七十乃学名闻天下荀卿五十始来游学公孙四十余方读春秋朱云亦四十始学易论语皇甫谧二十始授孝经论语【家训】
　　越王昼书不倦晦诵竟旦【越絶书】
　　张仪苏秦佣书遇圣人之文无题记则以墨书裳内股里夜还折竹写之【西京杂记】
　　董仲舒读书不窥园者三年法真歴年桓荣十五年何休十七年
　　董谒字仲武都郁邑人也少好学尝游山泽负挟图书家贫拾树叶以代书编荆为牀聚鸟兽毛以寝其上好异书见輙题掌还家以片箨写之舌黒掌烂人谓谒掌録而舌学【洞防记】
　　五鹿充宗受学于成子成子少时尝有人过已授以文石大如燕成子吞之遂大明悟为天下通儒成子后病吐出此石以授充宗又为硕学【上】
　　马略年十七闭室读书九年不出三日一食续命而已郷里谓之潜龙三十谒桓帝曰我贤人也遂拜关内侯光州刺史略弃官入海恶虫猛兽悉避路【独异志】
　　朱穆耽学鋭意讲诵或时不自知亡失衣冠颠坠阬岸其父以为専愚不知马之几足【后汉书】
　　裴字居真欲専意经书方其讲问乃不食终日忽然如不饥渇【东观汉记】
　　郑师马融三载无闻融遣还过树隂下假寐梦一人以刀开其心谓曰子可学矣于是悟而即返遂洞精典籍【异苑】
　　任末年十四便勤学或依林木之下编茅为庵削荆为笔暗则然蒿自照书有合意则题其衣裳以记其事门徒悦其勤学更以浄衣易之【西京杂记】
　　曹曽鲁人也本名平慕曽参之行改名为曽家财巨亿事亲尽礼为客于人家得新味则含懐而归不畜鸡犬言喧嚣惊动于亲老时亢旱井池皆竭母思甘清之水曽跪而操缾则甘泉自涌清羙于常学徒有贫者皆给食天下名书上古以来文篆讹落者曽皆刋正垂万余卷及国难既夷収天下遗书于曽家连车继轨输于王府诸弟子于门外立祠谓曰曹师祠及世乱家家焚庐曽虑先文湮没乃积石为仓以藏书故谓曹氏为书仓【上】
　　景君明经不出户庭得鋭精其学而显昭其业者家富也【濳夫论】
　　曹褒寝则为铅笔行则诵诗书【东观汉记】
　　文党字翁仲未学之时与人俱入丛木谓侣人曰吾欲逺学先试投吾斧髙木上斧当挂乃仰投之斧果上挂因之长安受经【庐江七贤传】
　　吕蒙读书开西馆以延杰髦共相扢扬识见日进桥名西馆至今存焉【拾遗记】
　　阚泽字徳润好学居贫无资常从人佣书以供纸笔所写既毕诵读亦遍【呉志】
　　魏舒年四十余郡上计掾察孝廉宗党以舒无学业劝令不就可以为髙耳舒曰若试而不中其负在我安可虚窃不就之髙以为己荣乎于是自课百日习一经因而对防升第【晋书】
　　皇甫谧耽翫典籍忘寝与食时人谓之书滛或有箴其过笃将损耗精神谧曰朝闻道夕死可矣况命之脩短分定悬天乎【上】
　　桞积字徳封勤苦为学夜燃木叶以代灯中夕闻外有呼者积出见之有五六人各负一囊倾于屋下如榆防语曰与君为书粮勿忧业不成明旦视之皆汉古钱计得百二十千乃终其业宋明帝时官至太子舍人【独异志】
　　宗懔少聪敏好读书语輙引古事乡里号小儿学士【南史】殷礼字徃嗣好学手不释卷尝从曲阿徃反不知隄渎广狭及行旅喧閙时人语曰竒才强记殷徃嗣
　　刘瓛笃志好学年五嵗闻舅孔熈先读管宁传欣然欲读舅更为説之精意听受曰此可及也【并上】
　　梁元帝尝为吾説昔在防稽年始十二便已好学时又患疥手不得拳膝不得屈闲斋张葛帏避蝇独坐银瓯贮山隂甜酒时复进之以自寛痛率意自读史书一日二十巻不知厌倦帝子之尊童稚之逸尚能如此况其庻士冀以自逹者哉【顔氏家训　又南史云元帝忌刘之遴学遣人鸩之如是者甚众】义阳朱詹好学家贫累日不防乃时吞纸以实腹寒无氊被抱犬而卧犬亦饥虚起行盗食呼之不至哀声动隣犹不废业卒成学士为孝元所礼【上】
　　陶景读书万卷一事不知以为深耻
　　袁峻家贫无书毎从人假借必皆抄写自课日五十纸纸数不登则不止【南史】
　　丘仲孚少好学读书尝以中宵钟鸣为限
　　虞通之少好学居贫室陋恐湿坟典乃舒被覆书书获全而被大湿时人以比髙凤
　　顾欢贫乡中有学舍无以受业欢于舍壁后倚听无遗忘者夕则燃松而读或然糠自照【并上】
　　崔浩表于太武言臣禀性劣弱不及健妇人更无余能是以専心思书忘寝与食至梦与鬼争议遂得周公孔子之要术始知古人有虚有实妄语者多真正者少【北史】李琰之尝曰吾所以好读书者不求身后之名但异见异闻心之愿也是以孜孜搜讨欲罢不能此乃天性非为力强【北史】
　　常景不事产业衣食取济而已耽爱经史若遇新异之书慇懃求访不问价贵贱必以得为期【上】
　　蔡亮家贫佣书自业时陇西李充当朝任事亮从兄光往依之谓亮曰安能乆事笔砚何不徃就李氏彼家饶书固可得学亮曰弟妹饥寒岂可独饱观书于市安能看人眉睫乎【后魏书】
　　魏裴汉借异书躬自録本
　　祖莹少耽书父母恐其成疾禁不能止密于灰中藏火父母寝然后燃火读书内外呼为圣小儿焉【北史】
　　刘松作碑铭以示卢思道思道多所不解乃感激读书师邢子才后为文示松松复不能解乃叹曰学之有益岂徒然哉【上】
　　北齐御史李广勤学博物夜梦见一人出于其身中谓广曰君用心过苦非精神所堪今别君去因恍惚数日便疾积年而终【广古今五行记】
　　彭城刘绮早孤家贫燃烛难办尝买荻尺寸折之燃明夜读【家训　以下博古】
　　董仲舒睹重常之鸟刘子政晓贰负之尸【论衡】
　　东方生晓毕方之名刘子政辨盗械之尸王颀访两面之客海民获长臂之衣精验潜效絶代垂符【郭璞山海经序】王莾篡汉国祚将改忽于南阳市中生一肉块召荆房息来问曰此为何祥房息对曰臣不识有费长道通人也能识之莾遣迎费长道长道至莾问何物对曰此物一名肃二名伏中有铁劵长三尺六寸言王家衰刘家再兴莾曰如何得见道曰须七嵗女子尿之可开也莾从之果然【搜神记】
　　武帝时有人于嵩髙山得竹简一枚上两行科斗书传以相示莫有知者司空张华以问束晳晳曰此汉明帝显节陵中防文也检验果然【晋书】
　　杜育童儒竒才博学能着文章心解性逹无所不综一时称为舞阳杜孔子【文士传】
　　襄阳人开古塜得玉镜及竹简古书字不可识王僧防善识字体亦不能谙直云似是科斗书江淹以科斗字推之则周宣王之简也【南史】
　　王俭自以学多识读书过陆澄澄曰仆年少无事唯以读书为业且年已倍令君令君少便鞅掌王务虽复一覧便谙然见卷轴未必多仆【南齐书】
　　梁昭博极古今号曰学府【梁史】
　　崔赜大业四年从驾汾阳宫次河阳镇蓝田令王昙于蓝田山得一玉人长四尺四寸着大领衣冠帻即下诏问羣臣莫有识者赜答曰谨案汉文以前未有冠帻即是汉文以来之制作也臣见魏大司农卢元明撰嵩山庙记云有神以玉为形像长四尺四寸或出或隠出则世治伏惟陛下应天顺民定鼎嵩雒岳神自见臣敢称庆因再拜百官贺毕天子大悦赐缣二百【上　以下著作】浮提之国献神通善书二人乍老乍少隠形则出影闻声则藏形出肘间金壶四寸上有五龙之检封以青泥壶中有黒汁如淳漆洒地及石皆成篆科斗之字记造化人伦之始佐老子撰道徳经垂十万言写以玉牒编以金绳贮以玉函昼夜精勤形劳神倦及金壶汁尽二人刳心沥血以代墨焉鑚脑骨取髓代为膏烛及髓血皆竭探懐中玉管中有丹药之屑以涂其身骨乃如故老子曰更除其繁紊存五千言及至经成工毕二人亦不知所往【拾遗记】
　　计然者濮上人也博学无所不通尤善计尝南游越范蠡事之其书则有万物録着四方所出【本传】
　　师旷者或出于晋灵之世以主乐官妙辨音律撰兵书万篇时人莫知其原裔出没难详也晋平公之时熏目为瞽人以絶塞众虑专心于星筭音律之中考律吕以定四时无毫厘之异旷知命欲终乃述寳符百卷至战国时其书絶灭矣【拾遗记】
　　墨子献书惠王王受而读之曰良书也
　　虞卿著书名曰春秋魏齐曰子无然也春秋孔圣所以名经也今子之书大抵谈说而已亦以为名何答曰经者取其事常也可常则为经矣且不为孔子其无经乎齐问子顺子顺曰无伤也鲁之史记曰春秋经因以为名焉又晏子之书亦曰春秋吾闻泰山之上封禅者七十有二君其见称述数不盈十所谓贵贱不嫌同名也【孔丛子】
　　孔衍字舒元以战国防所书为未尽善乃引太史公记参其异同删彼二家聚为一録号为春秋后语【史通】公孙着公孙子言刑名事亦谓字直百金【襍记】
　　董仲舒著书不称子者意殆自谓过诸子也汉作书者多司马子长扬子云河汉也其余泾渭也然而子长少臆中之说子云无世俗之论仲舒说道术竒矣比方三家尚矣谶书云董仲舒乱我书葢孔子言也读之者或为乱我书者烦乱孔子之书也或以为乱者理也理孔子之书也共一乱字理之与乱相去甚逺然而读者用心不同不省本实故说误也夫言烦乱孔子之书才髙之语也其言理孔子之书亦知竒之言也孔子曰师挚之始关睢之乱洋洋乎盈耳哉乱者于孔子言也孔子生周始其本仲舒在汉终其未尽也叔皮续太史公书葢其义也赋颂篇下其有乱曰章葢其类也【论衡】
　　扬子云作法言蜀富人赍钱千万愿载于书子云不聼夫富无仁义之行圈中之鹿栏中之牛也安得妄载班叔皮续太史公书载乡里人以为恶戒邪人枉道绳墨所弹安得避讳【上】
　　扬雄覃思文阁碎文璅语肇为连珠拟者间出杜笃贾逵刘珎潘朂欲穿明珠多贯鱼目唯士衡理新文敏【文心雕龙　又赵岐拟连珠四十首见三辅决录注】
　　扬子云恬淡寡营以卖文自赡文不虚羙人多恶之及卒怨家取法言援笔益之曰周公以来未有汉公之懿也勤劳则过于阿衡云云缮写多行于世至今无有白其心迹者
　　桓谭新论华谭又有新论扬雄有太经杨泉又有太元经【金楼子】
　　郭泰题品海内之士或在幼童或在里肆后皆成英彦六十余人自著书一卷论取士之本未行遭乱亡失【别传】赵晔受韩诗着吴越春秋诗细厯神渊蔡邕至防稽读诗细而叹息以为长于论衡
　　按东畨邹伯竒临淮袁太伯袁文术防稽吴君髙周长生之軰位虽不至公卿诚能知之嚢槖文雅之英雄也观伯竒之元思太伯之易童句文术之咸铭君髙之越纽录长生之洞厯刘子政扬子云不能过也【论衡】
　　防稽周长生文士之雄也作洞歴十巻上自黄帝下至汉朝锋芒毛髪之事莫不纪载与太史公表纪相侣类也上通下逹故曰洞歴长生非徒文人所谓鸿儒也【上】秦微公卿子为诸生有志操者録之号童子节【续汉书】孔安国撰孔子弟子七十二人刘向传列僊亦七十二人皇甫士安撰髙士亦七十二人陈长文撰耆旧亦七十二人
　　汉阮仓作列僊图刘向校理经籍始作列士列僊列女传【隋书】
　　魏严象同郡赵岐作三辅决録惟以示象
　　文帝好学黄初中散骑侍郎刘劭等受诏集五经羣书以类相从凡千余篇号曰皇覧【魏志】
