<!-- { "loadSidebar": true } -->
　　谓之弹师蕡也彄谓之絠拾捍韝韘也防也鞬防櫜韬韣弓藏也棚医皾防靫韝矢藏也飞蝱矰笰矢拔箭也平题钯錍钩肠羊头鑪镞砮镝也袂襓防剑衣也拾室□剑削也剑珥谓镡鞞防刀削也龙渊太阿干将镆防莫门断虵鱼肠□钧燕支蔡伦属鹿干队谿墨阳钜阙辟闾剑也陈寳孟劳马氏白杨剞劂刘刀也锬鏦矟□矛也谓之鋋蒲苏镕铍也鏔孑馒胡釨戛戈防也其锋谓之□其孑谓之防匽谓之雄防镦釪鐏也吴魁干瞂樐盾也防甲介铠也兠鞪谓之胄铔鍜谓之鏂銗机谓之牙和銮镯铎钲铙钟鑮铃也【广雅】
　　黄帝作斧钺见舆服志
　　黄帝作刀见二仪实録
　　蚩尤作陌刀舜作鹿箭筒【见上】
　　燧人氏铸金作刀【古史考】
　　刀子之神名曰脱光【六韬】
　　古人铸刀以五月丙午取纯火精以协其数故王粲铭曰相时隂阳制兹利兵【虞喜志林】
　　古有阮师之刀天下之所寳贵也初阮之作刀受法于金精之灵七月庚辛见金神于冶监之门其人光色燿向而再拜神执其手曰子可教也既致之闲宴设馔而问焉神教以水火之齐五精之陶用隂阳之取刚软之和【杨泉物理论】
　　司刀鬼名聻一名沧耳
　　鲧死三嵗不腐副之以吴刀是用出启【归藏启筮】
　　汉太上皇微时佩一刀长三尺上有铭其字难识疑是殷髙宗伐鬼方之时所作也上皇游酆沛山中寓居穷谷里有人欧冶铸上皇息其傍问曰此铸何器工者笑而言曰为天子铸剑慎勿泄言上皇谓为戏言而无疑色工人曰今所铸铁钢砺难成若得公腰间佩刀杂而冶之即成神器可以尅定天下星精为辅佐以殱三猾木衰火盛此为异兆也上皇曰余此物名为首其利难俦水防虬龙陆斩虎兕魑魅罔两莫能逢之斫玉铸金其刄不卷工人曰若不得此首以和铸虽欧冶専精越砥敛锷终为鄙器上皇则解首投于鑪中俄而烟熖冲天日为之昼晦及乎剑成杀三牲以衅祭之铸工问上皇何时得此首上皇云秦昭襄王时余行逢一野人于陌上授予云是殷时灵物世世相传上有古字记其年月及成剑工人视之其铭尚存叶前疑也工人即持剑授上皇上皇以赐髙祖髙祖常佩于身以殱三猾及天下已定吕后藏于寳库库中守藏者见白气如云出于户外状如龙蛇吕后改库名曰灵金藏及诸吕擅权白气亦灭及惠帝即位以此库贮禁兵器名曰灵金内府也【拾遗记　按钩命决曰萧何为昴星精项羽陈胜胡亥为三猾】
　　汉武帝出淮阳到舒不览城问曰此乡名何陈翼对曰乡名不览上曰万乘主所问不祥耶欲举燔之翼曰臣言不欺佩刀当生毛欺则无毛也视之刀有毛长寸乃不燔【庐江七贤传】
　　帝解鸣鸿之刀以赐朔刀长三尺朔曰此刀黄帝采首山之铜铸之雄已飞去雌者犹存帝临崩举刀以示朔恐人得此刀欲销之刀自手中化为鹊赤色飞去云中【洞防记】
　　丁次卿者不知何许人也汉顺帝时卖刀辽东市时人名之丁氏次卿有宝刀【列仙传】
　　蒲元性多奇思于斜谷口为诸葛武侯铸刀三千口刀成言汉水钝弱不任淬用蜀江爽烈是大金之元精命人于成都取江水蒲以淬刀言杂涪水不可用取水者捍言不杂蒲以刀画水言杂八升取水者叩头云于涪津覆水遂以涪水八升益之【御览】
　　闗羽为先主所重不惜身命自采都山铁为二刀名曰万人及羽败羽惜刀投之水中【古今刀剑録】
　　张飞初拜新亭侯自命匠铸赤朱铁为一刀铭曰新亭侯蜀大将也【上】
　　丕造百辟寳刀其一文似灵名曰灵宝其二彩似丹霞名曰含章其三锋似崩霜刀身剑铗名曰素质又造百辟首三其一理似坚氷名曰清刚其二曜似朝日名曰扬文其三状似龙文名曰龙鳞【典论】
　　时西胡有献香者腰带割玉刀【陈思王辨道论】
　　范文本日南奴也为奴时牧羊于涧中得两鲤鱼欲私食之郎知诘文诈云将砺石还非鱼也郎至鱼所果见两石文异之石有铁文因入山中就冶作两刀因举刀向鄣鄣即蕃中山地名也呪曰斫石鄣破者文当治此国遂斫破之众遂推为君【述异记】
　　齐许惇长须垂至带省中号为长鬛公文宣尝因酒酣握惇须穪美遂以刀截之惟留一握惇不敢复长人号为齐须公【三国典畧】
　　梁简文谢赉善胜刀启云名均素质神号脱光河图书有脱光刀
　　陶贞白隠居贝都山中尝畜二刀一名善胜一名寳胜往往飞去望之如二条青蛇【太平广记】
　　谷梁传称公子友与莒拏相左右呼曰孟劳孟劳者鲁之寳刀名亦见广雅近在齐时有姜仲岳谓公子左右姓孟名劳多力之人为国所寳【顔氏家训以下剑】
　　昔有一人贫穷困苦为王作事日月经久身体羸痩王见怜愍赐一死驼贫人得已即便剥皮嫌刀钝故求石欲磨乃于楼上得一磨石磨刀令利来下而剥如是数数往来磨刀后转苦惮不能上楼悬驼上楼就石磨刀深为人笑犹如愚人毁破禁戒多取钱财以用修福望得生天反得其殃如悬骆驼上楼磨刀用功甚多所得甚少【法苑珠林】
　　桃氏为剑【剑工谓之桃氏以能辟除不祥故也】腊广二寸有半寸两从半之以其腊广为之茎围长倍之中其茎设其后参分其腊广去一以为首广而围之身长五其茎长【手所握者谓之茎其长五寸剑身长五倍于茎则共长三尺也腊纳】重九锊【一锊重六两半有零九锊则重六十两也锊劣】谓之上制【此剑之上等】上士服之【勇士之上者能用之】身长四其茎长【共长二尺五寸】重七锊【重四十六两有余】谓之中制【此剑之中等】中士服之【勇士之中者能用之】身长三其茎长【共长二尺】重五锊【重三十两有余】谓之下制【此剑之下等】下士服之【勇士之下者能用之　周礼】
　　薛烛庸子见若狐甲于剑而利钝识矣臾儿易牙淄渑之水合者常一合水而甘苦知矣【淮南子】
　　剑工惑剑之似莫邪者惟欧冶能名其种玉工玉之似碧卢者惟倚顿不失其情
　　今剑或絶侧羸文齧缺卷銋而称以顷襄之剑则贵人争带之琴或拨刺枉桡濶解漏越而称以楚庄之琴侧室争鼓之苗山之鋋羊头之销虽水断龙舟陆剸兕甲莫之服带山桐之琴涧梓之腹虽鸣防隅修营唐牙莫之鼓也【并上】
　　世称利剑有千金之价棠谿鱼肠之属龙泉太阿之辈其本铤山中之恒铁也冶工锻链成而铦利岂利剑之锻与链乃异质哉工良师巧链数至也试取东下直一金之剑更熟锻链足其火齐其铦犹千金之剑也夫铁石天然尚为锻链者变易故质况人含五常之性贤圣未知熟锻链耳奚患性之不善哉【论衡】
　　轻罗雾縠冶服之丽也而不可以御流镝沈闾巨阙斩闗之良也而不可以挑脚刺【抱朴子】
　　颛顼髙阳氏有画影剑腾空剑若四方有兵此剑飞赴指其方则克未用时在匣中常如龙虎吟【拾遗记】
　　王子者帝俈也曾诣钟山获九化十变经以隠遁日月游行星辰后一旦疾崩营冢在渤海山夏中衰时有发王子墓者室中无所有惟见一剑在北寝上自作龙鸣虎嘷之声人遂无敢近者【真诰】
　　夏禹子帝启在位十年以庚戌八年铸一铜剑长三尺九寸后藏之秦望山腹上刻二十八宿文有背面面文为星辰背记山川日月【古今刀剑録】
　　启子太康在位二十九年嵗在辛卯三月春铸一铜剑上有八字面长三尺二寸头方
　　孔甲在位三十一年以九年嵗次甲辰采牛首山铁铸一剑铭曰夹古篆书长四尺一寸
　　殷太甲在位三十二年以四年嵗次甲子铸一剑长二尺文曰定光古文篆书
　　武丁在位五十九年以元年嵗次戊午铸一剑长三尺铭曰照胆古文篆书
　　周昭王瑕在位五十一年以二年嵗次壬午铸五剑各投五岳铭曰镇岳尚方古文篆书长五尺【并上】
　　魏黑卵以昵嫌杀丘邴章丘邴章之子来丹谋报父之雠丹气甚猛形甚露计粒而食顺风而趋誓手剑以屠黑卵黑卵悍志絶众力抗百夫延颈承刄披胸受矢铓锷摧屈而体无痕挞负其材力视来丹犹雏鷇也来丹之友申他曰子怨黑卵至矣吾闻衞孔周其子得殷帝之寳剑奚不请焉来丹遂适衞见孔周执仆御之礼请先纳妻子后言所欲孔周曰吾有三剑惟子所择皆不能杀人且先言其状一曰含光视之不可见运之不知有其所触也泯然无际经物而物不觉二曰承影将旦昧爽之交日夕昬明之际北面而察之澹澹焉若有物存莫识其状其所触也窃窃然有声经物而物不疾也三曰宵练方昼则见影而不见光方夜见光而不见形其触物也騞然而过随过随合觉疾而不血刄焉此三寳者传之十三世矣而无施于事匣而藏之未尝启封来丹曰虽然吾必请其下者孔周乃归其妻子与斋七日晏隂之间跪而授其下剑来丹再拜受之以归来丹遂执剑从黑卵时黑卵已醉偃于牖下自颈至腰三斩之黑卵不觉来丹以黑卵之死趣而退遇黑卵之子于门击之三下如投虚黑卵之子方笑曰汝何蚩而三招予黑卵既醒怒其妻曰醉而露我使我嗌疾而腰急其子曰畴昔来丹之来遇我于门三招我亦使我体疾而肢彊彼其厌我哉【列子】
　　眉间赤名赤鼻父干将母莫邪父为晋王作剑藏雄送雌语其妻曰吾藏剑在南山之隂北山之阳松生石上剑在其中矣君若觉杀我尔生男以告之乃至君觉杀干将妻从生男名赤鼻具以告之赤鼻斫南山之松不得剑于屋柱中得之晋君梦一人眉广三尺辞欲报雠购求甚急乃逃朱兴山道逢一客客问曰子眉间赤乎答曰是也吾能为子报雠赤曰父无分寸之罪枉被荼毒君今惠念何所用耶客曰须子之头并子之剑赤乃与头客与王王大赏之即以镬煮其头七日七夜不烂客曰此头不烂者王亲临之王即视之客于后以剑斩王头入镬中二头相齧客恐赤不胜自以剑拟头入镬中三头相咬七日后一时俱烂乃分塟之名曰三王冢【晋王一作楚王赤一作尸　列异传】
