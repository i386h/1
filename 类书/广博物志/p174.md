<!-- { "loadSidebar": true } -->
　　晋世王彪之年少未官尝独坐斋前有竹忽闻大叹声彪之惕然怪似其母因往看之见母衣服如昔彪之跪拜欷歔母曰汝方有奇厄自今以去当见一白狗若能东行出千里三年然后可得免灾忽不复见彪之悲怅达旦既明独见一白狗常随行止便经营行装将往防稽及出千里外三年乃归斋中复闻前声往见母如先谓曰能用吾言故来庆汝汝自今以后年逾八十位列台司皆如母言【上】
　　嘉兴县朱休之有一弟宋元嘉中兄弟对坐家有一犬来向休之蹲徧视二人遂摇头而笑曰言我不能歌听我歌梅花今年故复可柰汝明年何其家惊惧斩犬榜首路侧至来歳梅花时兄弟相鬭并被囚系经歳得免至夏举家时疾兄及弟皆死【述异记】
　　晋懐帝永嘉中嘉兴张林有狗名阿永时天下饥荒狗行欲倒林言阿永汝得肉故健今饿不复行耶狗忽语云我道天下人饥死狗语不已闻者怖走是时天下荒乱帝没于胡【广古今五行记】
　　张天锡梦一緑色狗其形甚长从城东南入欲咋之天锡床上避之乃堕地后茍苌来破姑臧着緑地锦袍从东南门入一如所梦【十六国春秋】
　　太叔王氏后娶庾氏女年少色美王年六十常宿外妇深无忻后忽一夕见王还嬿婉兼常昼坐因共食奴从外来见之大惊以白王王遽入伪者亦出二人交防中庭俱着白帢衣服形貌如一眞者便先举杖打伪者伪者亦报打之二人各勅子弟令举手王儿乃突前痛打是一黄狗遂打杀之王时为防稽府佐门士云恒见一老黄狗自东而来其妇大耻病死【搜神记】
　　鄱阳赵寿有犬蛊时陈岑诣寿忽有大黄犬六七羣出吠岑后余相伯归与寿妇食吐血防死乃屑桔梗以饮之而愈蛊有怪物若鬼其妖形变化襍类殊种或为狗豕或为虫蛇其人不自知其形状行之于百姓所中皆死【上】
　　谢安于后府接賔妇刘氏见狗啣谢头来久之乃失所在妇具说之谢容色无易是月而薨【异苑】
　　许长史所使人盗他家狗六头于长史灶下蒸煮共食之长史何以不检校使腥臭之气薫染殽饭旣食而步上道亦已犯眞人之星也【陶隠居真诰】
　　王思微性好洁净在宅有犬污柱思微令门生洗之意犹不已便令刮削复言未足遂令易柱【金楼子】
　　张彪败后与妻杨氏去惟常所养一犬名曰黄仓在彪前后未曾刻有舍离乃还入若邪山中沈泰説陈文遣章昭达领千余兵重购之并图其妻彪贼未觉黄仓惊吠刦来便噬一人中喉即死及彪被害黄仓嘷呌宛转血中【陈书】
　　陶景云裴眞君好养白犬白鸡犬名白灵鸡名白精学道之士或居山林此可以辟邪【御览】
　　尔时有诸估客欲诣他国其诸商人共将一狗至于中路诸贾顿息伺人不防狗便盗肉众人瞠而折其脚弃野而去时舍利弗天眼见狗躃饥饿困笃垂死着衣持鉢入城乞食得已飞至狗所慈心怜愍以食施与狗得其食活命欢喜旣为说微妙之法狗便命终生舍衞国婆罗门家后舍利弗独行乞食婆罗门见而问焉尊者独行无沙弥耶舍利弗言我无沙弥闻卿有子当用见与婆罗门言我有一子字曰均提年旣孤幼不任使令比前长大当用相与后至七歳以其儿付令使出家便受其儿将至只桓听为沙弥渐为说法心开意解得阿罗汉果功徳悉备均提沙弥始得道已自以智力观过去世本造何行遭圣获果观见前身作一饿狗蒙和尚恩今获人身并得道果欣然心内发而自念言我蒙师恩得脱诸苦今当尽身供给所需求作沙弥不受大戒佛告阿难由过去世迦叶佛时均提出家少年声好巧讃呗人所乐听有一老僧音声浊钝不能经呗已得罗汉功徳皆具年少比丘自恃好声见而呵之声如狗吠时老比丘便呼年少汝识我不我得罗汉仪式悉具年少闻说心惊毛竖惶怖自责即于其前忏悔过咎由其恶言五百世中常受狗身由其出家持净戒故今得见我蒙得解脱【贤愚经】
　　昔有沙门昼夜诵经有狗伏床下一心听经不复念食如是积年命尽得人形生舍卫国中作女人长大见沙门分卫便走自持饭与沙门欢喜后作比丘尼应得真道【譬喻经】
　　舍利弗以一鉢饭上佛佛即回施狗而问舍利弗谁得福多舍利弗言如我觧佛法义佛施狗得福多若据敬法重人识位修道敬田即胜故【智度论以下豕】
　　郑县人卖豚人问其价曰道逺日暮安暇语汝【韩子】孔子穷陈蔡之间藜蒸不糂子路烹豚孔子不问肉所由来即食之【墨子】
　　朔人献燕昭王以大豕曰养奚若使曰豕也非大圊不居非人便不珍今年百二十矣人谓豕仙王乃命豕宰养之十五年大如沙豮足如不胜其体王异之命衡官桥而量之折桥豕不量又命水官舟而量之其重千钧其巨无用燕相谓王曰奚不亨之王乃命宰夫膳之豕既死乃见梦于燕相曰造化劳我以豕形食我以人秽吾患其生久矣仗君之灵得化吾生始得为鲁津之伯而浮舟者食我以粳粮欣君之惠将报子焉后燕相游于鲁津而赤龟啣夜光而献【符子】
　　昔有司原氏者猎中野鹿斯东奔司原纵噪之西方之众有逐豨者闻司原之噪也竞举音而和之司原闻音之众则反辍已之逐而往伏焉遇大豨司原喜而自以获上瑞珎禽也尽刍豢弹囷仓以养之豕俛仰嚘吚为作容声司原愈益珍之居无何烈风兴而泽雨作灌巨豕而恶涂渝遂骇惧真声出乃知是家之艾豭耳此随声逐响之过也今世主之于士也目见贤则不敢用耳闻贤则恨不及则亦惧失麟鹿而获艾豭奈何其不知者也未遇风之变者故也【论衡】
　　汉文翁常起田斫柴为陂夜有百十野猪载土著柴中比晓塘成稻常收常欲断一大树欲断处去地一丈八尺翁先咒曰吾得二千石斧当着此处因掷之正斫所欲后果为蜀郡太守【小说】
　　莎车王杀于阗王于阗大都末出城见野豕欲搏之乃人语曰无杀我我为汝杀莎车将军都末异之即与兄弟共杀莎车王【张璠汉记】
　　永嘉中寿春城内有豕生人两头而不活周馥取而观之识者云豕北方畜胡狄象两头者无上也生而死不遂也天戒若曰易生専利之谋将自致倾覆也俄为元帝所败【搜神记】
　　晋有一士人姓王在呉郡还至曲阿日暮引船上当大埭见埭上有一女子年十七八便呼之留宿至晓解金铃系其臂使人随至家都无女人因逼猪防中见母猪臂有金铃【上】
　　晋杜愿永平梓潼涪人也家巨富有一男天保愿爱念年十歳泰元三年暴病而死经数月日家所养猪生五子一子肥后官长新到愿将以作礼捉就杀之有一比丘忽至愿前谓曰此防是君儿也如前百余日中而相忘乎言竟忽然不见
　　安阳城南有一亭庙若宿杀人有一书生乃过宿之亭民曰此不可宿前后宿此末有活者书生曰无苦也吾自能谐遂住庙舍乃端坐诵书夜半后有一人着皁单衣来往户外呼亭主亭主应曰诺亭中有人耶答曰向者有一书生在此读书久适休似未寤乃喑嗟而去须复有一人冠赤帻者呼亭主亭主应诺亦复问亭中有人耶亭主答如前复喑嗟而去于是书生无他起诣向者呼处微呼亭主亭主亦应诺复问亭中有人耶亭主答如前乃问向者黒衣来者谁曰北舍母猪也又曰赤冠帻者谁曰西舍老雄鸡父也曰汝复谁耶曰我是老蝎也于是书生宻便诵书至明不敢寐天明亭民来视惊曰君何以得活耶书生曰汝促索剑来吾与卿取魅乃掘昨夜应处果得老蝎大如鞞婆毒长数尺于西得老雄鸡父北舍得母猪凡杀三物亭毒遂静【搜神记】僧朗臂脚及手伸缩任懐有若龟藏时若肉聚或住酒席同诸防饮而嚼噍猪肉不测其来【神僧传】
　　释法聪适遇屠者驱猪百余头聪三告曰解脱首楞严猪遂绳觧散去诸屠大怒将事加手竝矻然不动便归过悔罪因断杀业【上】
　　开皇末渭南有人寄宿他舍夜中闻二豕对语其一曰嵗将尽阿耶明日杀我供歳何处避之一答曰可向水北姊家因相随而去天将晓主人觅豕不得意是宿客而诘之宿客言状主人如其言而得豕【髙僧传以下猿猴】猿一名叅军【古今注】
　　张机字仲景南阳人受业于张伯景精于治疗一日入桐栢觅药草遇一病人求诊仲景曰子之腕有兽脉何也其人以实具对乃峄山老猿也仲景出囊中丸药畀之一服輙愈明日其人肩一巨木至曰此万年桐也聊以相报仲景斵为二琴一曰古猿一曰万年【古琹记】仆不想歘尔梦搏赤猿其力甚于貔虎良久反覆余乃观天背地覩穹亦当不爽但仆之不达安得不忧吉乎报我凶乎详告三日阮籍白繇君【七贤帖】
　　佛往黎耆阇河边时世尊鉢比丘鉢共在露处时有弥猴行见树中有无蜂熟蜜来取世尊鉢诸比丘佛言莫遮此无恶意便持鉢取蜜奉献世尊不受须待水浄狝猴不解佛意谓呼有虫转看见鉢边有流蜜有到水边洗鉢水湔鉢中持还奉佛佛即受取佛受已狝猴大欢喜郤行而舞堕坑命终即生三十三天【僧祗传】
　　刘宋时钱塘释智一者善长啸于灵山涧适养一白猿有时蓦山逾涧久而不还一乃吮吻张喉作梵呼之则猿至矣时人谓之白猿梵名一公为猿父【髙僧传】
　　涪水素来无猿自僧林栖托以来便有两头依林而住有初见者云渡水来其后林出山门猿还泅渡如此非一年月淹久孚乳产生乃有数十有时送林至龙门口伫望而返【神僧传】
　　有一人种黍于山中常患狝猴食之闻介象有道从乞辟猴法象告无他汝明日往看黍若见猴羣下唤语之曰吾已告介君介君敎汝莫食黍此人仓卒直言象欺弄之明日往见羣猴欲下树试告象言语猴即各还树絶迹矣【葛洪神仙传】
　　南野中伍寺之见社树上有一猴懐孕便登树摆杀之梦一人称神责以杀猴之罪当令重谪乃化为大虫入山不知所在
　　晋大元末徐寂之尝野行见一女子撡荷举手摩寂之寂之恱而延住此后来往如旧寂之便患瘦瘠时或言见华房深宇芳茵广筵寂之与女觞肴宴乐数年其弟晬之闻屋内羣语潜往窥之见数女子从户后出惟余一者隠在篑边晬之迳入寂之怒曰今方欢乐何故唐突忽复共言云篑中有人晬之即发看有一牝猴遂杀之寂之病遂愈【异苑】
　　晋大元中丁零王翟昭后宫养一狝猴在妓女房前前后妓女同时懐妊各产子三头出便跳跃昭方知是猴所为乃杀猴及子妓女同时号哭昭问之曰初见一年少着黄练单衣白纱袷甚可爱笑语如人【搜神记】
　　后周毁经道释惠主即返故乡南山藏伏惟食松叶异类禽兽同食无声或有山神送茯苓甘松香来获此供养六时行道禽兽随行礼佛诵经似如听仰仍为幽显受菩萨戒后有猕猴羣为治道主曰汝性躁扰作此何为曰时君异也佛日通也深是其言寻尔更有异祥龙飞兽集香气充山其类众矣后有八人采弓材者甚大惊骇便慰主曰圣君出世时号开皇矣即将出山以事奏闻蒙顶出家【神僧传】
　　僧朗一名法朗姓许氏南阳人年二十余欣欲出家寻预剃落栖止无定多住卾州饮噉同俗为时共轻常养一猴一犬其状伟大皆黄赤色不狎余人惟附于朗日夕相随未尝舍离若至食时以木盂受食朗噉饱已余者用饲之既同器食讫猴便取盂戴之骑犬背上先朗而行人有夺者輙为所咋朗任犬盘游畧无常度【上】吠舍厘国南有猕猴为佛穿池池西羣猴持佛鉢上树取蜜处池南猴奉佛蜜处【西域传】
