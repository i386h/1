<!-- { "loadSidebar": true } -->
　　何点少时患渴逾岁不愈复在吴中石佛寺建讲所昼寝梦一道人形貎非常授丸一掬梦中服之而瘥大通初陶景献二丹其一名善胜一名成胜并为佳寳【并上】
　　孙搴字彦举学浅行薄尝服棘刺丸李谐调之曰卿应自足何假外求坐者皆笑【上】
　　隋邵王子隆年二十一而体过充壮常使徐嗣伯合芦茄丸服以自消损【隋书】
　　卧牛池县南八十里广徳寺内相传隋炀帝宫姬有恶疾愿出为尼乗白牛至此牛卧不去姬止宿浃旬见癞鼠屡啮一草饮浴于池既而癞愈姬疑之亦从采食饮泉沐浴疾愈后入朝备述愈疾之由遂遣使取所食草乃何首乌也至今池边盛生【湖广志】
　　道僊或劳疾见缥衣童子从青溪水出椀盛妙药跪而进服无几便愈【高僧传】
　　有长者居明贞修禀性良谦请佛及僧九十日四事供养有一比丘来索药长者问曰何所患苦答曰头痛长者答曰此必膈上有水仰攻其头以是头痛即施一呵梨勒果因服病除縁是福报九十一劫未曾病患【法苑珠林】





　　广博物志卷四十一
<子部,类书类,广博物志>
　　钦定四库全书
　　广博物志卷四十二
　　明　董斯张　撰
　　草木一【谷　芝　诸草　诸木】
　　天文以七列精以五故嘉禾之滋茎长五尺五七三十五神盛故连茎三十五穗以成盛徳禾之极也【春秋説题辞】都广之野百谷自生冬夏播琴【播琴犹播殖山海经】
　　粟神名许给姓庸天　麦神名福习　黍神名侜佞兰郝　豆神名灵殖姓乐【春秋佐助期】
　　甲货之户曰粢为上物贾七十乙货之戸曰黍为中物石六十丙货之戸曰赤豆为下物石五十丁货之戸曰稻粟令为上种石四十戊货之戸曰麦为中物石三十已货之戸曰大豆为下物石二十庚货之戸曰穬比疏食故无贾辛货之户曰果比疏食无贾壬癸无货【越絶书】夫稼为之者人也生之者天也养之者地也是以稼之容足耨之容耰耘之容手是谓耕道农攻食工攻器贾攻货时事不龚敚之以土功是谓大凶凡稼蚤者先时暮者不及时寒暑不节稼乃多灾冬至已后五旬有七日而昌生于是乎始耕事农之道见生而艺生见死而获死天发时地产财不与人期有年祀土无年祀土无失人时迨时而作过时而止老弱之力可使尽起不知时者未至而逆之既往而慕之当其时而薄之此从事之下也夫耨必以旱使地肥而土缓稼欲产于尘土而殖于地坚者慎其种勿使数亦无使疎于其施土无使不足亦无使有余畎欲深以端亩欲沃以平下得隂上得阳然后盛生立苗有行故速长强弱不相害故速大正其行通其中疎为冷风则有收而多功率稼望之有余就之则疎是地之窃也不除则芜除之则虚是事之伤也苗其弱也欲孤其长也欲相与居其熟也欲相与扶三以为族稼乃多谷凡苗之患不俱生而俱死是以先生者美米后生者为粃是故其耨也长其兄而去其弟树肥无使扶疎树墝不欲专生而独居肥而扶疎则多粃墝而独居则多死不知耨者去其兄而养其弟不收其粟而收其粃上下不安则稼多死得时之禾长秱而大穗圆粟而薄糠米而香舂之易而食之强失时之禾深芒而小茎穗鋭多粃而青蘦得时之黍穗不芒以长搏米而寡糠失时之黍大本华茎叶膏短穗得时之稻茎葆长秱穗如马尾失时之稻纎茎而不滋厚糠而菑死得时之麻疎节而色阳坚枲而小本失时之麻蕃柯短茎岸节而叶虫得时之菽长茎而短足其荚二七以为族多枝数节竞叶繁实称之重食之息失时之菽必长而蔓浮叶虚本疎节而小荚得时之麦长秱而颈族二七以为行薄翼而防色食之使人肥且有力失时之麦胕肿多病弱苗而翜穗是故得时之稼丰失时之稼约庶谷尽宜从而食之使人四衞变强耳目聪明凶气不入身无苛殃善乎孔子之言冬饱则身温夏饱则身凉夫温凉时适则人无病人无病是疫疠不行故曰谷者人之天是以兴王务农王不务农是弃人也王而弃人将何国哉【亢仓子】
　　嘉禾五谷之长王者徳盛则二苗共秀于周徳三苗共穗于商徳同本异穟于夏徳异本同秀【宋书】
　　巨鬯三禺之禾一稃二米王者宗庙修则出【上　周时倭人贡鬯草】
　　破藏稷逼麦稷此二者以四月熟【广志】
　　黍有燕黍牛黍
　　秔有乌秔白穬青幽白夏之名【并上】
　　汜胜之种殖书无稷【尔雅释文】
　　获菽寻汜氏之书露葵征尹君之録【类林】
　　获再生者名稻孙【稻书】
　　郭上之黍北里之禾一茅三脊【封禅所借也　管子】
　　山之梨不周之稻阳朴之姜越裳之梅【崔骃七依】
　　华芗重秬臯香秔【南都赋】
　　雍丘之粱清流之稻【魏都赋】
　　江表唯长沙有好米上风炊之五里闻香【魏文帝书】
　　酆都山上树禾水泽如世间但稻米粒几大味如菱其余四谷不尔但名稻为重思耳杜琼作重思赋曰霏霏春茂翠矣重思灵炁交被嘉谷应时四节既享祝人以祀神禾郁乎浩京巨穗横我台爰有明祥帝者以熙此之谓矣【真诰】
　　因祗国丈夫勤于耕稼一日锄十顷地又贡嘉禾一茎盈车故时俗四言诗曰力勤十顷能致嘉颖【拾遗记】员峤多大鹊高一丈衔不周之粟粟穗高三丈粒皎如玉鹊衔粟飞于中国其粟食之厯月不饥
　　有背明之国来贡其方物言其乡在扶桑之东见日出于西方其国昬昬常暗宜种百谷名曰融泽方三千里五谷皆良食之后天而死有浃日之稻种之十旬而熟有翻形稻言食者死而更生夭而有寿有清明稻食者延年也清肠稻食一粒厯年不饥有摇枝粟其枝长而弱无风常摇食之益髓有鳯冠粟似鳯鸟之冠食者多力有逰龙粟叶屈曲似逰龙也有琼膏粟白如银食此二粟令人骨轻有绕明豆其茎弱自相萦纒有挟劒豆其荚形似人挟劒横斜而生有倾离豆言其豆见日叶垂覆地食者不老不疾有延精麦延寿益气有昆和麦调畅六府有轻心麦食者体轻有醇和麦为麴以酿酒一醉累月食之凌冬可袒有含露麦穟中有露味甘如饴有紫沈麻其实不浮有云氷麻实冷而有光宜为油泽有通明麻食者夜行不持烛是苣蕂也食之延寿后天而老【并上】
　　神农就田作耨天应以嘉谷【礼含文嘉】
　　禹时天雨稻古诗云安得天雨稻饲我天下民【述异记】西方佛沙伏国有昔尸毗王仓库为火所烧其粳米焦然于今犹在若服一粒永无疟患彼国人民须以为药【伽蓝记】
　　炎帝时有丹雀衔九穗禾其坠地者帝乃拾之以植于田食者老而不死【拾遗记】
　　丙午至于鵶韩氏爰有乐野温和穄麦之所生【穆天子传】八骏东征止收黑水之麦七萃西讨才获苦山之菜【周正谢敕赉紫啓】
　　桓公观于野曰何物可比于君子之徳乎隰朋对曰夫粟内甲以处中有卷城外有兵刃未敢自恃自命曰粟此其可比于君子之徳乎管仲曰苗始其少也眴眴何其孺子也至其壮也庄庄乎何其士也至其成也由由乎兹免何其君子也天下得之则安不得则危故命之曰禾此其可比于君子之徳矣【管子】
　　文公得山之粟而美之欲种之宫中问于冀缺对曰臣尝服稼穑之事矣凡五谷必以种今君所植者末也种之必不能生公曰寡人不慧不知稼穑微子之言惑其不解乎冀缺曰务农重谷国之本也君之言及此晋国之福也【晋史乗】
　　呉起欲攻小亭置一石赤黍门外令人能徙此至于西门外者赐之上田宅人争徙之乃下令曰明日攻秦能先登者仕之大夫赐之上田宅于是攻之一朝而拔【韩非子】归州有米田屈原耕此产白米似玉
　　范冉遭党锢推鹿车载妻子以捃拾自资儿尝拾得五斛麦邻人遗之一斛冉后知即令并送六斛还【后汉书】蔡茂初在广汉梦坐大殿极上有三穗禾茂跳取之得其中穗辄复失之以问主簿郭贺贺离席庆曰大殿者宫府之形象也极而有禾人臣之上禄也取中穗是中台之位也于字禾失为秩虽曰失之乃所以得禄秩也衮职有阙君其补之旬月而茂征焉【上】
　　孔融教高密令曰志士邓子然告困焉得爱釡庾之间以伤烈士之心与豆三斗
　　吴孙亮五鳯元年六月交趾稗草化为稻昔三苗将亡五谷变种此草妖也其后亮废【晋书】
　　全琮父使琮赍米数千斛到吴交易皆防空船而还曰所市非急而士大夫方有倒悬之患便赈赡不啓报父父大竒之【吴志】
　　鲁肃不治家事以赈穷结士为务周瑜为居巢长过肃并求资粮肃时有两囷米各三千斛肃乃指一囷与瑜瑜遂定侨札之交【上】
　　衞伦过予言及于味称魏故侍中刘子阳食饼知盐生精味之至也予曰荀朂识劳薪易牙别淄渑子阳今之妙也定之何难伦因命仆取糗粮以进予尝之曰麦也有杏李柰味三果之熟也不同子焉得兼之伦笑而不答退告人曰士安之识过刘氏吾将来家实多故杏时将发糅以杏汁李柰又糅以李柰汁故兼三味【晏春秋】余慎终屋之南荣有孤黍生焉因泥之湿遭雨之润宿昔芽蘖滋茂甚速涂燥根浅忽然萎殒深感此黍不韬种以待时贪荣弃本寄身非所自取凋枯不亦宜乎【晋嵇含孤黍赋序】
　　王褒字伟元计口而食尝刈麦人助之褒弃之【魏志】郭翻少有志操居贫无业起往古荒田先立表题经年无主然后乃作将熟有认之者翻悉推与之县令闻以稻归翻翻不受【晋中兴书】
　　东魏后静帝天保初四月禾夜生于帝铜砚中及明晨长数寸有穗其年帝遇鸩而崩【广五行记】
　　隋文创厯佛教大兴广募遗僧依旧安置时楩梓一谷三十余僧应诏出家并住官寺唯道安依本山居守素林壑时行村聚惠益生灵村中田遗生者家徒壁立而有四女着币布齐膝而已四女赤露大女名华严年已二十唯有麤布二尺拟充布施安引村众次至其门愍斯贫苦遂度不入大女思念由我贫煎不及福防今又不修当来倍此周徧求物閴尔无从仰面悲号遂见屋甍一把乱麻用塞明孔挽取科捒得谷十余按以成米并将前布拟用随喜身既无衣待至夜暗匍匐而行趣斋共所以前施物遥掷众中十余粒米别奉炊饭因发愿曰女人穷业久自种得竭贫行施用希来报辄以十余黄米投饭甑中必若至诚贫业尽者当愿所炊之饭变成黄色如无所感命也奈何作此誓已掩泪而返于是甑中五石米饭并成黄色大众惊嗟未知所以周寻縁搆乃云田遗生女之愿力也【高僧传】
　　滕景真在广州七层寺元徽中罢职归家婢炊釜中忽有声如雷米上芃芃隆起滕就视声转壮甑上花生数十渐长似莲花色赤有光似金俄顷萎灭旬日滕得病卒【异苑】
　　考功郎窦一嘲麦铁杖曰麦是何姓铁杖应声对曰麦豆不殊那忽相怪窦赧然无以应之【隋书以下芝】
　　芝英者王者亲近耆老养有道则生【宋书】
　　句曲山五芝求之者投金环二双于石间勿顾念必得矣第一芝名龙仙食之为太极仙第二芝名叅成食之为太极大夫第三芝名燕胎食之为正乙郎中第四芝名夜光洞草食之为太清左御史第五芝名料玉食之为三官真御史【茅君内传】
　　阆野者阆风之府是也昆仑上有九府是为九宫太极为太宫也诸仙人俱是九宫之官僚耳至于真人乃九宫之公卿大夫仙官有上下各有次秩仙有左右府而有左右公左右卿左右大夫左右御史也明大洞为仙卿服金丹为大夫服象芝为御史若得太极隠芝服之便为左右仙公及真人矣【真诰】
