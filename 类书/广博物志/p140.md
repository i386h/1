<!-- { "loadSidebar": true } -->
　　齐高帝好画扇何戢有蝉雀扇顾景秀所画绝巧献之张融弱冠有名道士陆修静以白鹭羽扇遗之曰此旣异物以奉异人【南史以下鼎】
　　神鼎者质文之精也知吉知凶能重能轻不吹而沸五味自生王者盛徳则出【宋书】
　　金华山黄帝作一鼎高一丈三尺大如十石瓮像龙腾云百神螭兽满其中文曰真金作鼎百神率服复篆书三足【虞荔鼎録】
　　大茅山有帝时铜鼎鼎可容四五斛许偃刻甚精好在山独高处入土八尺许上有盘石掩鼎上帝时命东海神使埋藏于此
　　轩辕自采首山之铜以铸鼎虎豹百禽为之视火参鑪鼎成而轩辕疾崩葬乔山五百年后山崩空室无尸唯宝剑赤舄在耳一旦又失所在也【真诰】
　　禹九鼎成而太白见者九日
　　禹铸九鼎人不觉鼎移而日移五步自周郏鄏已来东南移不知今至何国也道人商行传曰鼎在罽宾【孙畅之述书】
　　夏后开使蜚亷折金于山而陶铸之于昆吾是使翁难雉乙卜于白若之曰鼎成三足而方不炊而自烹不举而自藏不迁而自行以祭于昆吾之墟上乙又言兆之繇曰飨矣逢逢白云一南一北一西一东九鼎旣成迁于三国夏后氏失之殷人受之殷人失之周人受之【墨子】
　　周家以世孝天瑞之鼎以助享祭【公羊注】
　　周鼎着倕而使龁其指先王以见大巧之不可也【淮南子】鼎有黄耳利得鳣鲤【归藏占】
　　吕望铭功于昆吾仲山镂绩于庸器计功之义也【文心雕龙】太公于渭水得玉璜铸一鼎刻其文曰璜鼎
　　荀况在嵩溪作一鼎大如五石瓮表里皆纪兵法大篆书四足
　　秦丞相樗里子作一鼎文曰智嚢独足古文大篆书张仪伐蜀铸一鼎高三尺文曰定蜀大篆书
　　周显王四十二年九鼎沦没泗渊秦始皇时见于泗水始皇大喜使数千人入水求之一丝未出龙啮断其口故泗上谣曰称乐太早绝鼎丝【水经注】
　　李斯为丞相铸一鼎其文曰上丞相鼎埋于上蔡东门汉孝景帝铸一鼎名曰食鼎高二尺铜金银杂为之形若瓦甑无足中元六年造其文曰五熟是滋君王膳之小篆书
　　武帝登泰山铸一鼎高四尺铜银为之其形如瓮有三足太始四年造其文曰登于泰山万夀无疆四海寕谧神鼎传芳大篆书
　　元鼎元年汾阳得宝鼎即吾丘夀王所铸之鼎高一丈二尺受十二石杂金银铜锡为之四面蛟龙两耳能鸣三足马蹄刻山云竒怪之象纪灵图未然之状其文曰夀考天地百祥臻峙山伏其灵海伏其异此铭在底下又别有铭或浮或沈皆古文复篆此上古之铸造也总有九枚
　　昭帝元平元年于蓝田覆车山铸一鼎高三尺受五斗刻其文曰宜君王和四方调滋味去腥伤小篆书三足废帝贺以天凤六年登位废为海昏侯铸一小鼎贮酒其形若瓮四足受二斗其文曰长满上小篆书
　　宣帝甘露元年于华山仙掌铸一鼎高五尺受四斗拟承甘露刻其文曰万国伏贻长乆铸神鼎承天酒三足小篆书又建章宫铜人生毛以为美祥作一金鼎埋之本宫
　　元帝初元二年铸一鼎大如瓮无足其文曰黄帝膳鼎小篆书
　　成帝绥和元年匈奴平铸一鼎其文曰防盗平黄河清八分书三足高五尺六寸
　　哀帝元夀元年铸一鼎贮酒高四尺三足其文曰羣臣元日用醴小篆书
　　平帝元始五年铸一鼎受二斗其文曰药鼎三足八分书
　　王莽建国元年铸一大鼎高一丈其文曰建国鼎莽自书埋之渐台又作一鼎其文曰君臣之鼎并小篆书三足
　　后汉光武建元元年铸一鼎其文曰定天下万物伏小篆书三足高九尺
　　明帝永平十年铸一鼎于洛水高六尺其文曰蛟龙伏大篆书三足又铸一鼎于谷水高五尺其文曰谷洛小篆书四足
　　章帝元和二年于北岳铸一鼎高四尺无足其文曰镇地鼎小篆书
　　安帝延光四年铸一鼎于少室山其文曰承露鼎小篆书四足
　　顺帝永建六年铸一鼎于伊水名曰鱼鼎高四尺三足灵帝嘉平元年铸一大鼎埋之鸿都门其文曰儒鼎古书三足
　　汉官仪曰开阳门夜植楼上帝因作一鼎其文曰柱鼎一足如马蹄
　　萧何为丞相铸一鼎大如三石瓮自表已功其文曰纪功鼎亦是何自作署书体四足
　　张陵在云台山得仙作一鼎写丹经埋于云台山下车千秋为丞相铸一鼎文曰车丞相鼎八分书
　　司马迁南游探禹穴作一鼎而小记年月日埋之秦望山
　　黄霸为颍川守神雀集遂刻鼎记之
　　孔光拜丞相铸一鼎文曰丞相博山侯大篆书
　　王商为单于所畏遂令铸一鼎刻记其功以劝功臣杨震为太尉作一鼎其文曰太尉鼎古隶书
　　南单于于漠北遗宪古鼎客五斗其傍铭曰仲山甫鼎万年子子孙孙永保用宪乃上之【窦宪传】
　　胡广铸一鼎其文曰孝子鼎八分书
　　陈太丘铸一鼎藏于陉山
　　张衡制地动图记之于鼎沉于西鄂水中
　　王允字子师郭林宗见而竒之允自铸一鼎曰千里八分书
　　王仲子为大司徒铸一鼎其文曰司徒鼎大篆书王朗为司空铸一鼎其文曰司空鼎复篆书
　　董卓为太师铸一鼎其文曰太师鼎古隶书
　　蔡伯喈为侍中封高阳侯作一鼎记汉家厯数邕自书藏于泰山
　　蜀先主章武二年于汉川铸一鼎名曰克汉鼎埋之丙穴中八分书三足又铸一鼎沉于永安水中纪行军竒变又于成都武檐山埋一鼎名曰受禅鼎又埋一鼎于剑口山名曰剑山鼎并小篆书皆武侯迹又时龙见武阳之水九日因铸一鼎像龙形沉水中
　　蜀章武三年先主作二鼎一与鲁王文曰富贵昌宜侯王一与梁王文曰大吉祥宜公王并古隶书高二尺诸葛亮杀王双还定军山作一鼎埋于汉川其文曰定军鼎又作八阵鼎沉之永安水中皆大篆书又于武郡金山作二鼎一大一小并无文时亮行军见此山势似有王者故镇之
　　魏武帝铸一鼎于白鹿山高一丈纪征伐战阵之能古文篆书四足更作鼎予太子名曰孝鼎画刻古来孝子姓名小篆书
　　文帝黄初元年铸受禅鼎其文曰受祚鼎小篆书明帝太和六年铸一鼎三足名曰万夀鼎小篆书钟繇魏文帝赐五熟鼎
　　吴孙权黄武元年于彭蠡水沉一鼎其文曰百神助阳侯伏三足大篆书又猎于樊山见一姥问得何兽答曰得一豹曰何不截尾遂为姥立庙并作一鼎文曰豹尾鼎
　　孙亮建兴元年于武昌铸一鼎其文曰镇山鼎小篆书三足
　　孙浩铸一鼎于蒋山纪吴之厯数八分书
　　吴顾邕铸一鼎文曰顾元凯之鼎八分书三足
　　陆逊破刘备军铸一鼎纪功其文曰破备鼎
　　晋懐帝永嘉六年铸一鼎沈于步江中无文字鼎似形
　　苻坚建元年中长安樵人于城内见金鼎走白坚坚遣载取到化为铜鼎入门又变成大铎【异苑】
　　孔愉获放之遂作一鼎刻其文曰孔敬康鼎沉之于水
　　王羲之于九江作书鼎高五尺四面周匝书遍刻之沉于水中真隶书
　　宋王刘裕晋永初三年从秦中还纪功铸一鼎于九江其文曰沸秦洛伏大汉古篆书
　　宋文帝得鰕鱼遂作一鼎其文曰鰕鱼四足
　　顺帝升明元年有人于宫亭湖得一鼎上有古文洵漠二字
　　齐高祖讳道成于斋中池内见龙闻箫皷音遂埋一鼎其文曰龙鼎真书三足
　　梁武帝大通元年于蒋山埋一鼎其文曰大通真书又铸一鼎书老子五千言沉之九江中并萧子云书又天监二年安丰得一角灵武帝遂作一鼎投得处陈武帝即位铸一鼎其文曰元勲鼎沉于浙江
　　陈宣帝于太极殿中铸一鼎其文曰忠烈常侍丁初正书【并上】
　　邳公好古物钟鼎什物珪玺钱贝必具子闻之曰古之好古者聚道今之好古者聚财【文中子以下罏】
　　长安巧工丁缓者为常满灯七龙五凤常杂以芙蓉莲藕之竒又作卧褥香罏一名被中香罏本出房风其法后絶至缓始更为之为机环转运四周而罏体常平可置之被褥故以为名又作九层博山香罏镂为竒禽怪兽穷诸灵异皆自然运动又作七轮扇连七轮大皆径丈相连续一人运之满堂寒颤【西京杂记】
　　吴郡吴泰能筮会稽卢氏失博山罏使泰筮之泰曰此物质虽为金其象实山有树非林有孔非泉阊阖风至时发青烟此香罏也语其主处求即得之【集异记】
　　释寳海姓龚梁武自讲湼盘命海论佛性义海升榻而执鍮香罏帝曰法师虽断悭贪香罏非鍮不执海应声曰陛下位居宸极帽簪非纛不戴帝大悦
　　宋费崇先者吴兴人也泰始三年受菩萨戒寄斋于惠逺家二十四日书夜不懈每聴经常以鹊尾香罏置膝前初斋三夕见一人容服不凡竟来举罏将去崇先视膝前罏犹在其处更详视此人见提去甚分明崇先方悟是神异自惟衣裳新涤了无不净唯坐侧有唾壶旣使去壶即复见此人还罏坐前未至席顷犹见两罏旣即合为一然则此神人所提者葢罏影乎【法苑珠林】
　　沈约有香罏曰辟尘谢灵运有帐亦曰辟尘【采兰杂志】冯小怜有足罏曰辟邪手罏曰鳬藻冬天顷刻不离皆以其饰得名【上】
　　陶景母郝氏梦天人手执香罏来至其所已而有娠【南史以下枕】
　　泰山父者时汉武帝东巡见父锄于道头上白光高数尺呼问之对曰有道士教臣作神枕枕有三十二窍二十四窍应二十四气八窍应八风臣行之转少齿生【神仙传】李广与兄弟猎于宜山见卧虎射之一矢即殪断其头为枕示服猛也铸铜象其形为溲器示辱之今人作虎枕自广始
　　景初中咸阳吏王臣夜倦卧枕有顷闻灶下有呼声曰承约何以不来枕应曰我见枕不得动汝来饮至乃缶也【列异传】
　　滕放夏枕文石枕卧忽暴雷震其枕旁微觉有声不怖也其所枕葢六安也【异苑】
　　宋世焦湖庙有一栢枕或云玉枕枕有小圻时单父县人杨林为贾客至庙祈求庙巫谓曰君欲好壻否林曰幸甚巫即遣林近枕边因入圻中遂见朱楼琼室有赵大尉在中即嫁女与林生六子皆为秘书郎厯数十年并无思归之志忽如梦觉犹在枕傍林怆然乆之【幽明録】寕州尝献琥魄枕光色甚丽价盈百金时将北伐以琥魄疗金创上大悦命碎分赐诸将【南史以下席】
　　草名虎须者江东织以为席曰西王母席也【崔豹古今注】仙人郑碞坐玉华之席【玉佩金珰经】
　　景公猎休坐地而食晏子后至左右灭葭而席公不悦曰寡人不席而坐地二三子莫席而子独搴车而坐之何也晏子对曰吾闻介胄坐阵不席狱讼不席尸坐堂上不席三者皆忧也故不敢以忧侍坐公曰诺令人下席曰大夫皆席寡人亦席矣【晏子】
　　石季龙作席以金裹五香杂以五采线编蒲皮缘之以锦【邺中记】
　　郢州刺史韩务献七宝牀象牙席诏曰昔晋武帝焚雉头裘朕常嘉之今务所献亦此之流也竒丽之物有乖素风可付其家【后魏书】
　　海中浮鹄山去地千余里上有女人年三百岁有女道士百四十五人年并出百俱在学道遣使献红席梁武帝方舍身时其使适至此草常有红鸟居下故以名观其状则鸾鸟也【南史】
　　会稽岁时献竹簟供御世号为流黄簟【西京杂记】
　　跂勒国贡文犀织以为簟【洞防记以下帐】
　　茅君当受神灵之职众賔皆至忽然有素缣帐于屋下敷数重白氊金案玉杯人皆醉饱【神仙传】
　　上设紫琉璃帐火齐屏风列灵麻之烛以紫玉为盘【拾遗记】斯条国王作白珠交结帐【吴时外国传】
