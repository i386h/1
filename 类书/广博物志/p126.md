<!-- { "loadSidebar": true } -->
　　秦康公筑台三年荆人起兵攻齐任妄曰饿召兵疾召兵劳召兵乱召兵君筑台三年今荆人起兵臣恐其攻齐为声而以袭秦为实也不如修之戍东邉荆人辍行【韩非子】
　　翟王使使至楚楚王夸使者以章华之台台甚高三休乃至楚王曰翟国亦有此台乎使者曰否翟窭国也恶见此台也翟王之自为室也堂高三尺壌阶三絫茆茨弗翦采椽弗刮且翟王犹以作之者太苦居之者太佚翟国恶见此台也楚王媿【贾子】
　　周赧王虽居天子之位为诸侯所侵逼与家人无异贳于民无以归之乃上台以避之故周人因名台曰逃债【帝王世纪】
　　魏王将起中天台令曰敢諌者死许绾负操锸入曰闻大王将起中天台臣愿加一力王曰子何力有加绾曰虽无力能商台王曰若何曰臣闻天与地相去万五千里今王因而半之当起七千五百里之台高既如是其趾须方八千里尽王之地不足以为台趾王必起此台先以兵伐诸侯尽有其地犹不足又伐四夷得方八千里乃足以为台趾林木之积人徒之众仓廪之储数以万亿度八千里之外当定农亩之地足以奉给王之台者台具以备乃可以作魏王黙然无以应乃罢起台【説苑】始皇起云明台穷四方之珍木搜天下之巧工南得烟丘碧树郦水燃沙贲都朱泥云冈素竹东得葱峦锦栢漂檖龙松寒河星柘岏云之梓西得漏海浮金狼渊羽垦涤嶂霞桑沉塘员筹北得防阜干漆阴坂文梓褰流黑魄闇海香琼珍异是集工人腾虚縁木挥斤斧于空中子时起工午时已毕秦人谓之子午台亦言于子午之地各起一台二説疑也【拾遗记】
　　尉佗立台以朝汉室圆基千歩直峭百丈号为朝台【广州记】
　　蠡台梁孝王所筑于兎园中廻道似蠡因名之【述异记】梁孝王筑平台台至今存有蒹葭洲鳬藻洲梳洗潭中有望秦山商人望乡之处【上】
　　鸿台秦始皇二十七年筑高四十丈上起观宇帝甞射飞鸿于台上故号鸿台汉书惠帝四年长乐宫鸿台灾【三辅黄图】
　　武帝初起神台时掘地入三十丈得泉水色黄傍有人居无日月光明昼夜以火照中有人食土饮水服赭布之衣汉人问汝何时居此答曰商王无道使兆人入地千丈求青坚之土以作瓦起瑶宫金堂土人皆以绳入地里负器取上多有压陷死者今犹二人在耳汉人问何得独存答曰我以玉为衣金为环身有金玉故心气不灭汉人问汝欲更出为人否答曰食土饮泉与蝼蚁为伍宁望日月乎乃引出三日自死骨肉糜成灰惟心如弹丸大坚如石以物扣之则是干血耳【洞防记】
　　武帝元封二年作甘泉通天台汉旧仪云通天者言此台高通于天也汉武故事筑通天台于甘泉去地百余丈望云雨悉在其下望见长安城武帝时祭太乙上通天台舞八岁童女三百人祠祀招仙人祭太乙云令人升通天台以候天神天神既下祭所若大流星乃举烽火而就竹宫望拜上有承露盘仙人掌擎玉杯以承云表之露元鳯间自毁椽桷皆化为龙鳯从风雨飞去西京赋云通天而竦峙径百常而茎擢上瓣花以交纷下刻陗其若削亦曰候神台又曰望仙台以候神明望神仙也【三辅黄图】
　　望鸿台眺蟾台桂台商台避风台【上】
　　帝于望鹄台西起俯月台台下穿池广千尺登台以眺月影入池中使仙人乘舟弄月影因名影娥池亦曰眺蟾台【述异记】
　　有一女人爱悦于帝名曰巨灵帝傍有青珉唾壶巨灵乍出入其中或笑帝前东方朔望见巨灵乃目之巨灵因而飞去望见化成青雀因其飞去帝乃起青雀台时见青雀来不见巨灵也【上】
　　长乐宫有鬬鸡台【三辅黄图】
　　广汉郡有严君平卜台【蜀记】
　　建章宫北作凉风台积水为楼【三辅黄图】
　　金虎台曹操十八年作于邺
　　文帝筑土为台基高四十丈列烛置于台下名曰烛台逺望如列星之坠地以处美人薛灵芸焉【拾遗记】
　　吴王潘夫人以火齐指环挂石榴枝上因其处台名曰环榴台时有谏者云今吴蜀争雄还刘之名将为妖乎权乃翻其名为榴还台也【上】
　　绮云之馆頳霞之台【江淹赋】
　　钟山上有金台七宝紫阙【五符经】
　　有太空琼台丹玕之殿【灵书紫文上经】
　　天阙上有六层玉台太上眞人集宴之所也【金根经】七宝台在上清境玉晨道君所居【登眞隠诀】
　　玉清天中有散华台是四斗七晨道君所治【茅君内传】含直台处士之得道者居之萧闲堂童男之得道者居之【陶景眞诰以下观】
　　上林苑有昆明观武帝置又有茧观平乐观远望观燕升观观象观便门观白鹿观三爵观阳禄观阴德观鼎郊观樛木观椒唐观鱼鸟观元华观走马观柘观上兰观郎池观当路观【三辅黄图】
　　石阙观封峦观云阳宫记云宫东北有石门山冈峦纠纷干霄秀出有石岩容数百人上起甘泉观甘泉赋云封峦石阙弥迤乎延属【上】
　　射熊观在长杨宫
　　白杨观在昆明池东
　　长平观在池阳宫临泾水
　　飞亷观在上林武帝元封二年作飞廉神禽能致风气者身似鹿头如雀有角而蛇尾文如豹武帝命以铜铸置观上因以为名班固汉武故事曰公孙卿言神人见于东莱山欲见天子上于是幸缑氏登东莱留数日无所见惟见大人迹上怒公孙卿之无应卿惧诛乃因卫青白上云仙人可见而上往遽以故不相值今陛下可为观于缑氏则神人可致且仙人好楼居不极高显神终不降也于是上于长安作飞廉观高四十丈于甘泉作延寿观亦如之后汉明帝永平五年至长安悉取飞廉并铜马置之西门外为平乐观董卓悉销以为钱龙台观在丰水西北近渭
　　涿木观在上林苑
　　细栁观在长安西北三辅旧事云汉文帝大将军周亚夫军于细栁今呼古徼是也
　　成山观成王在东莱不夜县于其上筑宫阙以为观仙人观霸昌观兰池观安台观沦沮观在城外又有禁观董贤观苍龙观当市观旗亭楼马伯骞楼在城内属玉观在扶风属玉水鸟似防防以名观也又曰属玉似鸭而大长颈赤目紫绀色
　　青梧观在五柞宫之西观亦有三梧桐树下有石麒麟二枚刋其脇文字是秦始皇骊山墓上物也头高一丈三尺东邉者前左脚折处有土如血父老谓其有神皆含血属筋焉【并上】
　　洛阳有广望观临商观【舆地志】
　　长安有临山观僊人观平乐观九华观走马观华光观封峦观相思观长平观宜春观华池观白渠观三雀观【汉宫殿名】
　　洛城十八观皆施槛铣笼梳云母幌【华延隽洛阳记】
　　宫中有临高陵云宣曲广望阆风万世修龄总章听讼凡九观皆高十六七丈以云母着牕里日曜之炜炜有光辉【陆机洛阳记】
　　汉武帝时玉笥山民感山之灵异或愆灾蝗祈之无不应乃相谓曰可置一观彰表灵迹既搆殿阙中梁一条邑民将选竒材经数旬未获忽一夜震雷风烈逹曙乃晴天降白玉梁一条光彩莹目因号为玉梁观至魏武帝时遣使取之至其山门去观数里亭午之际雷雹大震裂殿脊化为白龙擘烟雾而去没观之东山下晋永嘉中有戴氏子每好游岩谷偶入郁木山下见两座青石榰一条白玉梁于岩下戴氏俯近防之以手扪摸其上见赤书五行皆天文云篆试以手斧敲之声如钟又如隠雷之声鳞甲张起戴氏惊异奔走告人再求寻之不知其所【玉笥山录】
　　魏文帝为阅书观读书千卷者登此观观者六人而已【三国遗録】
　　明帝置崇文观徴善属文者以充之【魏志以下堂】
　　天子堂九雉诸侯七雉伯子男五雉【尚书大传】
　　昆仑山有光碧之堂西王母所居【十洲记】
　　灵帝出自侯门居贫即位常曰桓帝不能作家曾无私蓄故于西园立黄金堂以为私藏【后汉书】
　　河间王琛造文栢堂形如徽音殿置五井金罐以金五色续为绳伎女三百人皆国色又造迎风馆于后园玉鳯衔铃金龙吐佩素柰朱李枝条入檐伎女楼上坐而摘食琛谓章武王融曰不恨我不见石崇恨石崇不见我融曰甞谓高阳宝货多于融谁知河间瞻之在前江阳继笑曰卿欲作袁术之在淮南不知世间复有刘备也【伽蓝记】
　　柰林南有石碑一所魏文帝所立也题云苖茨之碑高祖于碑北作苖茨堂永安四年庄帝马射于华林园百官皆来读碑疑苖字误国子博士李同轨曰魏文英才世称三祖徐干仲宣为其羽翼但未知其本意何如不得言误也之时为奉朝请因即释曰以蒿覆之故言苖茨何误之有众咸称善以为得其防归【上　以下室】周徳隆草木茂盛蒿堪为宫室因名蒿室【竹书纪年】
　　景公新成栢寝之室使师开鼓琴师开左抚宫右弹商曰室夕公曰何以知之师开对曰东方之声薄西方之声扬公召大匠曰室何为夕大匠曰立室以宫矩为之于是召司空曰立宫何为夕司空曰立宫以城矩为之明日晏子朝公公曰先君太公以营丘之封立城曷为夕晏子对曰古之立国者南望南斗北戴枢星彼安有朝夕哉然而以今之夕者周之建国国之西方以尊周也公蹵然曰古之臣乎【晏子】
　　齐宣王为大室大盖百亩堂上三百户以齐国之大具之三年而未能成羣臣莫敢諌者香居问宣王曰荆王释先王之礼乐而为淫乐敢问荆邦为有主乎王曰为无主敢问荆邦为有臣乎王曰为无臣居曰今王为大室三年不能成而羣臣莫敢谏者敢问王为有臣乎王曰为无臣香居曰臣请避矣趋而出王曰香子留何諌寡人之晚也遽召尚书曰书之寡人不肖好为大室香子止寡人也【新序】
　　阖闾畏王僚之子庆忌作石室铜户以备之
　　长安有非常室【三辅黄图】
　　洛阳城有郁金屋【戴延之西征记】
　　上起神屋铸铜为柱黄金涂之赤玉为阶椽亦以金刻玳瑁为金兽以薄其上椽首皆作龙首衔铃流苏悬之铸铜为竹以赤白石脂为泥椒汁和之以火齐薄其上扇屏悉以白琉璃作之光照洞彻以白珠为帘箔玳瑁压之以象牙为牀以琉璃珠玉明月夜光襍错天下珍宝为甲帐其次为乙帐甲以居神乙上自御之前庭植玉树珊瑚为枝以碧玉为叶或青或赤悉以珠玉为之子皆空其中如小铃鎗鎗有声甍标作鳯皇轩翥若飞状【汉武故事】
　　青精君登紫空之山化玉室之内【十洲记】
　　黄阙紫户精之室【眞一经】
　　有黄房之室玉容之堂贞宸道君治其中【上清经】
　　有流云九色之房【无上眞人内传　又洞景金经有八琼之室上清经有碧室　以下苑囿】
　　人皇以九州为九囿此名囿之始也【淮南子云汤初作囿】
　　狶韦氏之囿黄帝之圃有虞氏之宫汤武之室【庄子】帝曰余每之东苑未甞不感去之则复【灵枢】
　　思贤苑孝文帝为太子立思贤苑以招賔客苑中有堂室六所客馆皆广庑高轩屏风帏褥甚丽
　　洛阳有芝茜园汉官仪云染园出芝茜供染御服是其处也【述异记】
　　甘泉宫有木园今俗呼为仙草园【上】
　　邺有鸣鹤园蒲桃园【晋宫閤名】
　　濯龙园在洛阳西北角【续汉书】
　　汉灵帝造毕圭灵昆苑
　　昭祥苑周千里万国献异物皆集此中【洞防记】
　　洛阳有洪德苑灵昆苑平乐苑【晋宫閤名】
　　葼园在定陵汉官仪曰葼园供染緑纹绶小蓝曰葼【葼音稷】
　　芙蓉园在洛阳汉家置之长沙定王故宫有蓼园眞定王故园也【述异记】
　　张骞苜蓿园今在洛中苜蓿本胡中菜也张骞始于西戎得之
