<!-- { "loadSidebar": true } -->
　　汉末时有一人腹内痛昼夜不眠勅其子曰吾气绝后可剖视之死后其子果剖之得一铜鎗后华佗闻之便徃出巾箱内药投之鎗即化为清酒【述异记】
　　管辂顿倾三斗而清辩绮粲扬雄酒不离口而太乃就【抱朴子】
　　狄希中山人也能造千日酒饮之千日醉【搜神记】
　　任城王六月沈饮忽失所在人以为中酒毒而化【异苑】邴原初辞家求学原旧性能饮酒自行之后八九年间酒不向口单步负笈苦身持力至陈畱则师韩子助颍川则师陈仲弓汝南则友范孟涿郡则友卢子干临别师友以原不饮酒防米肉送原原曰本能饮酒但以荒思废业故断之耳今当逺别因见贶饯可以燕饮于是共坐饮酒终日不醉【魏志】
　　朝议推唐彬杨宗为监军晋武帝问散骑常侍文立曰彬宗孰可用立对曰彬宗俱立事绩在西不可失也然宗有酒嗜彬性在财欲唯陛下裁之帝曰财欲可足嗜欲难改遂用彬【华阳国志】
　　张华有九醖酒以三薇渍麯蘖蘖出西羗麴出北胡胡中有指星麦四月火星出麦熟而获之蘖用水渍麦三夕而萌芽平旦鸡鸣而用之俗人呼为鸡鸣麦以之酿酒醇美乆含令人齿动若大醉不呌笑揺动令人肝肠消烂俗人谓之消肠酒或云醇酒可为长宵之乐两説同而事异也闾里歌曰寕得醇酒消肠不与日月齐光【拾遗记】
　　姚馥好读书嗜酒每醉时好言帝王兴亡之事善戏笑滑稽无穷尝叹云九河之水不足以渍麯蘖八薮之木不足以作薪蒸十泽之麋不足以充庖爼凡人禀天地之精灵不知饮酒者动肉含气耳何必木偶于心识乎好啜浊糟常言渴于醇酒羣辈尝弄狎之呼为渴羗及晋武践位忽思见馥立于阶下帝竒其倜傥擢为朝歌邑宰馥辞曰老羗异域之人逺隔山川得游中华已为殊幸请辞朝歌之县长充养马之役时赐美酒以乐余年帝曰朝歌纣之故都地有美酒故使老羗不复呼渴馥于阶下高声而对曰马圉老羗渐染皇化溥天夷貊皆为王臣今若欢酒池之乐更为殷纣之民乎帝抚玉几大悦即迁酒泉太守地有酒泉其味若酒馥乗醉而拜受之遂为善政民为立生祠【上】
　　孔奕为全椒令明察过人时有遗其酒者始提入门奕遥呼之曰人饷我两甖酒其一何故非也检视之一甖果是水或问奕何以知之笑曰酒重水轻提酒者手有轻重之异故耳【晋书】
　　晋时荆州长沙寺僧法遇弱年好学笃志坟典事道安为师解悟非常乃避地东下止江陵长沙寺讲説众经受业者四百余人时有一僧饮酒废夕烧香遇但止罸而不遣安公遥闻之以竹筒盛一荆子手自缄封题以寄遇遇开封见杖即曰此由饮酒也我训领不勤远贻忧赐即命维那鸣椎集众以杖筒置香橙上行香毕遇乃起出众前向筒致敬于是伏地令维那行杖三下内杖筒中垂泪自责【髙僧传】
　　齐神武举觞属宋游道曰饮髙欢手中酒者大丈夫卿之为人合饮此酒【后魏书】
　　武成亲爱河南王瑜尝在晋阳手勅之曰吾饮汾清二杯劝汝邺酌两盌【北齐书】
　　谢与刘悛饮推让者久之悛曰谢庄儿不可云不能饮曰苟得其人自可流湎千日悛慙不能答
　　南海以虾头为杯须长数尺晋康州刺史常以杯献简文及饮无故酒跃于外时庐江太守曲安远颇解术数即令筮之安远曰即三旬后庭将有喜庆者【艺文类聚】顔延之以醉谒何尚之尚之望见便阳眠延之发帘熟视曰朽木难雕尚之谓左右曰此人醉甚可畏【宋书】谢勋善饮酒至数升醉后辄张眼大骂虽贵贱亲踈无所择也时谓之谢方眼【上】
　　谢几卿性通脱为尚书左丞常与乐游苑宴不得醉而还诣道边酒垆停车搴幔与车前三驺对饮观者如堵几卿自若【南齐书】
　　刘杳在任昉坐有人饷昉□酒而作榐字昉问杳此字是不杳曰葛洪字苑作木傍昉又曰酒有千日醉当是虗言杳曰桂阳程乡有千里酒饮之至家而醉亦其例昉大惊曰我自当遗忘实不忆此杳云出杨元凤所撰置郡事元凤是魏代人此书仍载其赋三重五品商溪摖里昉即检杨记言皆不差【南史】
　　陈侃邻人曰子门有长者车何不延之侃曰不能备礼隣人墙头送以浊醪只鸡遂成终日之懽【杜注】
　　孙澄字士亮操履清约家无余财雅对賔客接引忘疲虽不饮酒而好观人酣兴常恐坐客请归毎勒中厨别进异馔留之止【周书】
　　梁武访谢举于兄览览曰识萟过臣远甚惟饮酒不及臣【梁书】
　　初梁武帝总延后进二十余人置酒赋诗臧盾以诗不成罚酒一斗饮尽顔色不变言笑自若萧介染翰便成文无加防帝两美之曰臧盾之饮萧介之文席之美也羊侃不饮酒而好賔游终日献酬同其醒醉
　　隂铿为湘东王叅军与宾客宴饮见行觞者因囘酒炙授之坐客皆笑铿曰吾侪终日酣饮而执爵者不知其味非人情也及侯景乱铿为贼擒或救之得免铿问之乃前行觞者【并上】
　　胡叟字伦许自凉归魏赐爵始复男家于宻云蓬室草筵唯以酒自适谓友人金城宗舒曰我此生活似胜焦先志意所栖谢其高矣寻归家不治产业常苦饥贫然不以为耻养子字螟蛉以自给养每至贵胜之门恒乗一牸牛敝韦袴褶而已作布囊容三四斗饮噉醉饱便盛余肉饼以付螟蛉见车马荣华者视之蔑如也【魏书】太宗与崔浩论事语至中夜大悦赐浩缥醪酒十觚水晶盐一两曰朕味卿言若此盐酒故与卿同其味也【上】海东有姓刘人善作酒盛暑可寄千里谓之骑上杯河东人刘白堕善酿六月以罂贮酒暴于日中动一旬其酒不动饮之香美醉而经月不醒朝贵相饷逾于千里以其远至号曰鹤觞永熈中青州刺史毛鸿宾赍酒之番路逢盗贼饮之即醉皆被擒时游侠语曰不畏张弓拔刀唯畏白堕春醪【洛阳伽蓝记】
　　刘白堕宿擅工酿采挹河流酝成芳酎悬食同枯枝之年排于桑落之辰故酒得其名矣然香醑之色清白若滫浆焉别调氛氲不与他同兰薰麝越自成馨逸自王公庶友牵拂相招者每云索郎有顾思同旅语索卽反语为桑落也更为籍徴之隽句中书之英谈【水经注】魏贾锵有苍头常令乗小艇于黄河中接河源水以酿酒名昆仑觞
　　夏侯夬与南人辛谌庾遵江文遥等终日游聚酣饮之际恒相谓曰人生局促何殊朝露坐上相看先后间耳脱有先亡者于良辰美景灵前饮宴傥或有知庶共歆飨及夬亡后三月上巳诸人相率至夬灵前仍共酌饮时日晚天阴室中微闇咸见夬在座衣服形容不异平昔时执杯酒似若献酬但无语耳【北史】
　　李元忠尝对壶独酌使两婢卷褥以质酒【上】
　　韩晋明轨子也有侠气好酒诞纵招引宾客一席之费动至万钱犹恨俭率朝廷处之贵要之地必以疾辞吿人云废人饮美酒对名胜安能作刀笔吏返披故纸乎【北齐书】
　　王元景尝大醉杨遵彦谓之曰何大低昂对曰黍熟头低麦熟头昂黍麦俱有所以低昂【广记】
　　北齐高洋毁铜雀台筑三台宫人拍手呼上台因以送酒【刘宾客嘉诂】
　　韦琼字敬远孝寛之兄也志尚夷简淡于荣利世宗即位礼遇逾厚勅有司日给河东酒一斛号曰逍遥公【后周书】
　　杨尚希有足疾文帝谓曰蒲州有美酒堪养病屈公卧治之于是拜蒲州【隋书】
　　薛道衡尝以醴和麦粥食之谓卢思道曰礼之用和为贵先王之道斯为美思道答曰知和而和不以礼节之亦不可行也【谈薮】
　　隋时数人入酒肆味酸且淡乃共嘲此酒一人云酒何处漫行来腾腾失却酉诸人问云此何义答曰有水在次一人云酒头似阿滥防头诸人问云何因酒得似阿滥防头答曰非鹑头又一人云酒向他篱得头四脚距地也独宿诸人云此有何义答云更无余义诸人共笑云此嘲最是无豆即答云我若有豆即归舎作酱何因此间饮醋来众大欢笑【啓顔録】
　　刘炫有酒孝经一卷
　　王无功除扬州六合县丞笃于酒徳颇耗职务时天下乱藩部法严屡被勘劾叹曰罗网高悬去将安所遂出所受俸钱积于县城门前托以风疾轻舟夜遁
　　安期先生与神女会圆丘酣碧之香酒【列仙传】
　　女丸者陈市上沽酒妇人也作酒常美遇仙人过其家饮酒以素书五卷为质丸开视其书乃养性交接之术丸私写其文要更设房室纳诸年少饮美酒与止宿行文书之法如此三十年顔色更如二十时僊人数岁复来过笑谓丸曰盗道无师有翅不飞遂弃家追僊人去莫知所之【上】
　　夫人设王子乔琼苏绿酒【南岳夫人传】
　　杨羲梦游蓬莱山会蓬莱僊公洛广休既下山半见许主簿相遇于夹石之间公语主簿曰吾为汝置酒四升在山上可徃饮之此太平家酒治人膓也谚曰欲得长生饮太平【真诰】
　　谢卿遇神僊设琼酒【续僊传】
　　王方平以千钱与余杭姥乞沽酒须臾信还得一油囊酒五斗许使传姥答言恐地上酒不中尊饮【神僊传】问曰未审天上有酒味不答曰无实麴米所造之酒但有业化所作酒也故正法念经云彼夜摩天男共天女众入池游戏同饮天酒离于醉过现乐功徳味触色香皆悉具足其中诸天有以珠器而饮酒者受用酥酡之食色触香味皆悉具足彼如是念此水为酒令我得饮即于念时皆是天酒离于醉过天既饮之増长胜乐善业力故心生欢喜然彼诸天自业力故如是受乐有鸟名为常乐见彼诸天在欢喜河而饮酒故为説偈言没入放逸海贪着诸境界此酒能迷心何用复饮酒为境界火烧不知作不作园林主贪心何用复饮酒彼常乐鸟见乐饮酒天在河饮酒为调伏故如是説偈【法苑珠林】饮酒戒者佛告诸比丘若言我是佛弟子者不得饮酒酒有二种谷酒木酒谷酒者以诸五谷杂米作酒者是木酒者或用根茎叶果用种种子果草杂作酒者是酒色酒香酒味饮能醉人者是名为酒若甞咽者亦名为饮若饮谷酒咽咽犯若饮酢酒若饮甜酒若噉麴能醉人者若噉糟若饮酒淀若饮似酒色似酒香似酒味能令人醉者并随咽咽犯若但作酒色无酒香无酒味不能醉人及余饮者皆不犯
　　舎利弗白佛言云何世尊説遮道法不得饮酒如葶苈子是名破戒开放逸门云何迦兰陀竹园精舎有一比丘疾病经年危笃将死时优波离问言汝须何药我为汝覔天上人间乃至十方是所应用我皆为取答曰我所须药是违毗尼故我不覔以至于此宁尽身命无容犯律优波离言汝药是何答曰须酒五升优波离曰若为病开如来所许为乞得酒服已消差差已懐惭犹谓犯律往至佛前慇懃悔过【并上】
　　夫妇二人向葡萄酒瓮内欲取酒夫妻两人互见人影二人相妬谓瓮内藏人二人相打至死不休时有道人为打破瓮酒尽了无二人意觧知影懐愧比丘为説法要夫妇俱得阿惟越致佛以为喻见影鬭者譬三界人不识五阴四大苦空身有三毒生死不絶【襍譬喻经以下茗】苦茶一名茶一名游冬【草木状】
　　丹丘出大茗服之生羽翼【天台记】
　　峘阳黄梨巫山朱橘南中茶子西极石蜜【傅巽七诲】
　　郭璞云茶者南方佳木早取为茶晚取为茗
　　臯卢茗之别名叶大而澁南人以为饮【广州记】
　　茶古不闻食晋宋以降吴人采叶煮之名为茗粥乌程县西有温山出御荈【吴兴记】
　　巴东有真香茗其花白色如蔷薇煎服令人不眠能诵无忘【述异记】
　　昔有客过茅君时当大暑茅君于手巾内觧茶叶一叶与客食之五内清凉茅君曰此蓬莱山穆陀树叶众僊食之以当饮又有寳文之蕋服之不饥谢幼贞诗曰摘寳文之初蕋拾穆陀之坠叶【谢氏诗源】
