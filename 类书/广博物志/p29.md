<!-- { "loadSidebar": true } -->
　　乘云玺产之国肝心不朽之民巢居野处独目三首马间狗蹄修臂交股黄池无男穿胸劳口【抱朴子】
　　北夷之气象羣羊南夷之气象船【魏子】
　　黄帝之世茄丰氏有罪刑而放之扶伏而去是为扶伏民居玉门外【中记】
　　髙阳氏有同产而为夫妇者帝怒放之于是相抱而死有神鸟以不死竹覆之七年男女皆活同颈异头共身四足是为蒙双氏【外国图】
　　黄州之西二万里有孝飬之国其俗人年三百嵗而织茅为衣即尚书岛夷卉服之类也死塟之中野百鸟衔土为坟羣兽为之掘穴有亲死者刻木为影事之如生其俗骁勇能囓金石其舌杪方而本小手搏千钧以爪画地则洪泉涌流善飬禽兽入海取虬龙育于圜室以充祭祀昔黄帝伐蚩尤除诸凶害独表此处为孝飬之乡舜封为孝让之国舜受尧禅其国执玉帛来朝特加賔礼异于余戎狄也【拾遗记】
　　夷有九种曰畎夷于夷方夷黄夷白夷赤夷夷风夷阳夷少康后世服王化賔于王门献其乐舞【后汉书】溟海北有勃鞮之国人皆衣羽毛无翼而飞日中无影夀千嵗食以黒河水藻饮以隂山桂脂凭风而翔乘波而至献黒玉之环色如淳漆贡驹千匹【拾遗记】
　　成王即政三年有泥离之国来朝其人称自发其国常从云里而行闻雷霆之声在下或入潜穴又闻波澜之声在上视日月以知方国所向计寒暑以知年月考国之正朔则序厯与中国相符
　　燃丘国经厯百有余国方至京师越铁岘泛沸海虵州蜂岑铁岘峭砺车轮刚金为网比至京师轮皆铫鋭几尽又沸海汹涌如煎鱼鳖皮骨坚强如石可以为铠泛沸海之时以铜薄舟底蛟龙不能近也又经虵州则以豹皮为屋于屋内推车又经蜂岑燃胡苏之木此木烟能杀百虫经途十五余年乃至洛邑成王封泰山禅社首使发其国之时并童稚至京师须皆白及还至燃丘复还少壮
　　卢扶国来朝渡河万国方至云其国中山川无恶鸟兽水不扬波风不折木人皆夀三百嵗结草为衣是谓卉服至死不老咸知孝让夀登百嵗以上相敬如至亲之礼死葬于野外以香木灵草瘗掩其尸闾里助遂号泣之音动于林谷河源为之流止春木为之改色居防水浆不入于口至死者骨为尘埃然后乃食昔大禹随山导川乃旌其地为无老纯孝之国
　　始皇好神仙之事有宛渠之民乘螺舟而至舟行似螺沉行海底而水不浸入一名沦波舟其国人长十丈编鸟兽之毛以蔽形始皇与之语及天地初开之时了如亲覩曰臣国在咸池日没之所九万里以万嵗为一日俗多隂雾遇其晴日则天豁然云裂耿若江汉则有龙黒鳯翺翔而下及夜燃石以继日光此石出燃山其土石皆自光彻叩之则碎状如粟一粒辉映一堂昔炎帝始变生食用此火也国人今献此石或有投其石于溪涧中则沸沫流于数十里名其水为焦渊臣国去轩辕之丘十万里少典之子采首山之铜铸为大鼎臣先望其国有金火气动奔而往视之三鼎已成又见冀州有异气应有圣人生果有庆都生尧又见赤云入于酆镐走而往视果有丹雀瑞昌之符始皇曰此神人也弥信仙术焉
　　含涂国贡其珍怪其使云去王都七万里鸟兽皆能言语鸡犬死者埋之不朽经厯数世其家人逰于山阿海濵地中闻鸡犬鸣吠主乃握取还家飬之毛羽虽秃落更生久乃恱泽
　　孝惠帝时有道士姓韩名稚则韩终之也越海而来云是东海神使闻圣徳洽乎区宇故恱服而来庭时有东极出扶桑之外有泥离之国来朝其人长四尺两角如茧牙出于唇自乳已来有灵毛自蔽居于深穴其夀不可测也帝云方士韩稚解絶国人言令问人夀几何经见几代之事答曰五运相承迭生迭死如飞尘细雨存殁不可论筭问女娲以前可闻乎对曰虵身以上八风均四时序不以威悦揽乎精运又问燧人以前答曰自钻火变腥以来父老而慈子夀而孝自轩皇以来屑屑焉以相诛灭浮靡嚣动淫于礼乱于乐世徳浇讹淳风坠矣稚以答闻于帝帝曰悠哉杳昧非通神达理者难可语乎斯逺矣稚于斯而退莫知其所之帝使诸方士立仙坛于长安城北名曰祠韩馆俗云司寒之神祀于城隂按春秋传曰以享司寒其音相乱也定是祠韩馆
　　有遗池国人长三尺夀万嵗以茅为衣服皆长裾大袖因风以升烟霞若鸟用羽毛也人皆双瞳修眉长耳飡九天之正气死而复生于亿刧之内见五狱再成尘扶桑万嵗一枯其人视之如旦暮也北有浣肠之国甜水绕之味甜如蜜而水强流迅急千钧投之久久乃没其国人常行于水上逍遥于絶岳之岭度天下广狭绕八柱为一息经四轴而暂寝拾尘吐雾以筭厯刧之数而成丘阜亦不尽也
　　渠搜国之西有祈沦之国其俗淳和人夀三百嵗有夀木之林一树千寻日月为之隠蔽若经憇此木下皆不死不病或有泛海越山来防其国归懐其叶者则终身不老
　　西方有因霄之国人皆善啸丈夫啸闻百里妇人啸闻五十里如笙竽之音秋冬则声清亮春夏则声沉下人舌尖处倒向喉内亦曰两舌重沓以爪徐刮之则啸声逾逺故吕氏春秋云反舌殊乡之国即此谓也有至圣之君则来服其化
　　有频斯国人来朝以五色玉为衣如今之铠其使不食中国滋味自赍金壶壶中有浆凝如脂尝一滴则夀千嵗其国有大枫木成林髙六七十里善筭者以里计之雷电常出树之半其枝交防于上蔽不见日月之光其下平浄扫洒雨雾不能入焉树东有大石室可容万人坐壁上刻为三皇之像天皇十三头地皇十一头人皇九头皆龙身亦有膏烛之处缉石为牀牀上有漆痕深三寸牀上有竹简长尺二寸书大篆之文皆言开辟以来人事莫能识或言是伏羲画卦之时有此书或言是苍颉造书之处
　　员峤山有陀移国人长三尺夀万嵗广延之国人长二尺【并上】
　　汉武时月氏国遣使献香云乘毳车而济弱渊策冀足以度飞沙契濶遥途辛勤蹊路【十洲记】
　　太初四年东方朔从支提国来国人长三丈二尺三手三足各三指多力善走国内小山能移之有涧泉饮能尽【洞防记】
　　荆州有饮之蛮南城有头飞之夷【桓谭新论】
　　倭南有侏儒国其人长三四尺去女王国四千余里【魏畧】辰韩国儿生以石压其头欲其扁今辰韩人皆扁头【魏志】扶南王范寻常畜虎五六头及鳄鱼十头若有讼未知曲直便投与鱼虎鱼虎不食则为有理獩貊之人祭虎为神将有以也【异苑】
　　西域有防王国防之大者如狗中者如兎小者如常大防头悉已白然带金环枷商估有经过其国不先祈祀者则啮人衣裳也得沙门咒愿更获无他释安昔至西方亲见如此俗谚云防得死人目睛则为王
　　河东毌丘俭字仲恭尝征沃沮使王颀穷其东界耆老云曾有一破船随波流出在海防边有一人项中复有面生得之与语不相通不食而死【并上】
　　大秦国隔海心无忧患辄遇善风二十日得度若忧即数年不得度故谚曰心无忧患不经二旬心若忧患逺离三春【西域志】
　　巴郡南郡蛮本有五姓其山有赤黒二穴巴氏之子生于赤穴四姓之子皆生黒穴未有君长但事鬼神乃共掷劒于石穴约能中者奉以为君巴氏子务相乃独中之众皆叹服又令乘土船约能浮者当以为君余姓悉沉唯务相独浮因其立之是为廪君乃乘土船从夷水至盐阳盐水有神女谓廪君曰此地广大鱼盐所出愿留共君廪君不许盐神暮辄来取宿旦即化为虫与诸虫羣飞掩蔽日光天地之晦防积十余日廪君因射杀之天乃开明廪君于是君乎夷城四姓皆臣之廪君死魂魄世为白虎巴氏以虎饮人血遂以人祠焉【东汉书】髙丽之先夫余王尝得河伯女因闭于室为日光随而照之感而遂孕生一卵五升大有一男子破殻而生名曰朱蒙【朝鲜史畧】
　　袁釰者豪也秦时拘执为奴后得亡去秦人追之急迫藏于穴中秦人焚之有景相如虎来为蔽故得不死诸神之推以为君其后种落炽盛【搜神记】
　　扶桑国有南北狱若有犯轻罪者入南狱重罪者入北狱有赦则放南狱不放北狱【南史】
　　天竺迦毗黎国元嘉五年国王月爱遣使奉表曰伏闻彼国据江傍海山川周固众妙悉备庄严清浄犹如化城宫殿庄严街巷平坦人民充满欢娯安乐圣王出游四海随从圣明仁爱不害众生万邦归仰国福如海国中众生奉顺正法大王仁圣化之以道慈施羣生无所遗惜帝修浄戒轨道不及无上法船济诸沉溺羣僚百官受乐无怨诸天拥防万神侍卫天魔降伏莫不归化王身端严如日初出仁泽普润犹如大云圣贤承业如日月天于彼真丹最为殊胜臣之所住名迦毗河东际于海其城四边悉紫绀石首罗天防令国安隠国王相承未尝断絶国中人民率皆修善诸国来集共遵道法诸寺舍中皆七寳形像众妙供具如先王法臣自修检不犯道禁臣名月爱弃世王种惟愿大王圣体和善羣臣百官悉自安隠今以此国羣臣吏民山川珍寳一切归属五体归诚大王足下山海遐隔无由朝觐宗仰之至遣使下承使主父名天魔悉达使主父名尼陁达此人由来良善忠信是故今遣奉使表诚大王若有所须珍竒异物悉当奉送此之境土便是王国王之法令治国善道悉当承用愿二国信使往来不絶此反使还愿赐一使具宣圣命备勅所宜欵至之诚望不空反所白如是愿加哀愍奉献金刚指环摩勒金环诸寳物赤白鹦鹉各一头【沈约宋书　他表相类不重录】
　　大同中盘盘国丹丹国武昌国髙昌国遣使献方物帝令有司设充庭法驾雅乐九阕百寮具朝服如元正之仪帝问四公异国来庭爵命髙下欲以上公秩加之防公曰成王太公周公辅政越裳氏重译来贡不闻爵命及之春秋邾楚之君爵不加子设使其君躬聘依礼经位止子男若加以上公恐非稽古帝固谓防公更详定之俄属暴风如旋轮曵帝裙带帝又问其事公曰明日亦未果请他日议之帝不怿学士羣诽之向夕帝女坠阁而死礼竟不行后诘之对曰旋风袭衣爱子暴殒更何疑焉【梁四公记】
　　西海中有岛岛上有大林林皆寳树中有万余家其人皆巧能造寳器所谓拂林国也
　　杰公曰以今所知女国有六何者北海之东方夷之国有女国天女下降为其君西南夷板楯之西有女国其女悍而男恭女为人君以贵男为夫置男为妾媵昆明东南絶徼之外有女国以猿为夫生男类父而入山谷昼伏夜游生女则巢居穴处南海东南有女国举国惟以鬼为夫夫致饮食禽兽以飬之勃律山之西有女国山出台虺之水女子浴之而有孕其女举国无夫西海西北有女国以虵为夫男则为虵不噬人而穴处女为臣妾官长而居宫室【并上】
　　女国在葱岭之南其国代以女为王王姓苏毗字末羯在位二十年女王之夫号曰金聚不知政事国内丈夫唯以征伐为务山上为城方五六里人有万家王居九层之楼侍女数百人五日一聼朝复有小女王共知国政其俗妇人轻丈夫而性不妬忌男女皆以彩色涂靣一日之中或数度变改之人皆被髪【隋书】
　　天监时西北逺边有白题及滑国入贡二国厯代弗賔莫知所出裴子野曰汉颍隂侯斩胡白题将一人服防注云白题胡名也又汉定逺侯击虏入滑此其后乎时服其【梁史】
　　元魏时北夷酋长遣子入侍者常秋来春去以避中国之热时人谓之雁臣【伽蓝记】
　　于阗国是老子化胡成佛之所俗无礼义多贼盗淫纵王锦防金防冠妻戴金花其王髪不令人见俗云若见王髪年必俭【隋书】
