<!-- { "loadSidebar": true } -->
　　轮人为轮斩三材必以其时【三材所以为毂也辐也牙也斩之以时者阳木则仲冬斩之隂木则仲夏斩之】三材旣具巧者和之毂也者以为利转也辐也者以为直指也牙也者以为固抱也轮敝三材不失职谓之完望而眡其轮欲其幎尔而下迆也进而眡之欲其微至也无所取之取诸圜也望其辐欲其揱尔而纎也进而眡之欲其内称也无所取之取诸易直也望其毂欲其眼也进而眡之欲其帱之亷也无所取之取诸急也眡其绠欲其蚤之正也察其菑蚤不齵则轮虽敝不匡　凡斩毂之道必矩其隂阳【矩谓刻识之也凡斩毂材必辨其向日背日之隂阳方】阳也者稹理而坚【阳木实栗丛致也谓稹理而坚实】隂也者疏理而柔【隂木其体虚空故疏而不密其质弱】是故以火养其隂而齐诸其阳【必以火而炼治之】则毂虽敝不藃【虽乆而敝亦不坏藃音耗】毂小而长则柞【柞谓狭而不广】大而短则挚【挚危也言不坚固】是故六分其轮崇以其一为之牙围参分其牙围而漆其二椁其漆内而中诎之以为之毂长以其长为之围以其围之阞捎其薮五分其毂之长去一以为贤去三以为轵　容毂必直【非和转之势故欲其直】陈篆必正【采以约之为篆文】施胶必厚【附丽之必欲固也】施筋必数【幔角之用必欲多也数音朔】帱必负干【帱覆也帱以幔毂必欲其亷之外见而负于干】旣摩革色青白谓之毂之善参分其毂长二在外一在内以置其辐凡辐量其凿深以为辐广辐广而凿浅则是以大扤虽有良工莫之能固凿深而辐小则是固有余而强不足也故竑其辐广以为之弱则虽有重任毂不折参分其辐之长而杀其一则虽有深泥亦弗之溓也参分其股围去一以为骰围　揉辐必齐【揉辐以火所以齐曲直】平沈必均【沈辐以水所以均轻重】直以指牙【然辐直则为倨牙曲则为勾故必欲其直指】得则无而固不得则有必足见也六尺有六寸之轮绠参分寸之二谓之轮之固　凡为轮行泽者欲杼【泽多湿故削其轮之外如杼春也】行山者欲侔【山多石故轮欲上下相等而圆滑也】杼以行泽【以轮之杼者而行泽】则是刀以割涂也【譬如以刀而割泥也】是故涂不附【故虽行湿地而泥不附者也】侔以行山【以轮之侔者而行山】则是搏以行石也【譬如以圆滑之物而行石也】是故轮虽敝不甐于凿【轮虽为石损敝而不动于凿中也】凡揉牙外不亷而内不挫防不肿谓之用火之善是故防之以眡其圜也【轮中防则圜矣】萭之以眡其匡也【萭与矩同防圜中矩四围端正是中矩也】县之以眡其辐之直也【以绳县之中绳则辐直矣县】水之以防其平沈之均也【偃其轮而灌以水其平沈适均则平中凖矣】量其薮以黍以防其同也【薮辐间也量薮以黍而所受多寡适同焉则中量矣】权之以防其轻重之侔也【以两轮分而称之其轻重适侔则中权矣】故可防可萭可水可县可量可权也谓之国工【则国人无以过其巧矣】轮人为葢【葢取其圆于车上之所用】逹常围三寸【葢之为制上为部中为逹常柄通上下也】桯围倍之六寸赖之以呈葢顶也桯音楹信其桯围以为部广【广径也部广之围尺有八寸信音申广古旷反】部广六寸部长二尺桯长部之四尺者二十分寸之一谓之枚部尊一枚弓凿广四枚凿上二枚凿下四枚凿深二寸有半下直二枚凿端一枚弓长六尺谓之庇轵五尺谓之庇轮四尺谓之庇轸参分弓长而揉其一参分其股围去一以为蚤围参分弓长以其一为之尊上欲尊而宇欲卑【上近部则欲其高隤下为宇则欲其低】上尊而宇卑则吐疾而霤逺【其势顺霤力又反】葢已崇则难为门也【高则门难容】葢已卑是蔽目也【卑则遮前不见】是故葢崇十尺良葢弗冒弗纮【善为葢者不以衣覆或有衣而不以线系】殷亩而驰不队【队读为坠如平亩而驰且落不落之状】谓之国工
　　舆人为车【车谓五路】轮崇车广衡长参如一谓之参称参分车广去一以为隧参分其隧一在前二在后以揉其式以其广之半为之式崇以其隧之半为之较崇六分其广以一为之轸围参分轸围去一以为式围参分式围去一以为较围参分较围去一以为轵围参分轵围去一以为轛围圜者中防方者中矩立者中县衡者中水直者如生焉【如水之生于地】继者如附焉【如水之附于干】凡居材大与小无并【处材得其所以小入大大者受之而入无兼并之失】大倚小则摧引之则絶栈车欲弇饰车欲侈
　　辀人为辀【辀车辕也】辀有三度【浅深异其数也】轴有三理【言其有常也】国马之辀【种马驾玉路戎马驾革路齐马驾金路道马驾象路】深四尺七寸【国马高八尺故辀之深四尺七寸】田马之辀【驾木路】深四尺【田马高七尺故辀之深四尺】驽马之辀【驾役车】　深三尺有三寸【驽马高六尺故辀之深三尺三寸　此言辀有三度也】轴有三理一者以为媺也【轴之材欲其美而无恶】二者以为乆也【轴之体欲其坚而可乆】三者以为利也【轴之势欲其利而易转】轨前十尺而策半之凡任木任正者十分其辀之长以其一为之围衡任者五分其长以其一为之围小于度谓之无任五分其轸闲以其一为之轴围十分其辀之长以其一为之当免之围叅分其免围去一以为颈围五分其颈围去一以为踵围凡揉辀欲其孙而无弧深今夫大车之辕挚其登又难旣克其登其覆车也必易此无故惟辕直且无桡也是故大车平地旣节轩挚之任及其登阤不伏其辕必缢其牛此无故惟辕直且无桡也故登阤者倍任者也犹能以登及其下阤也不援其邸必緧其牛后此无故惟辕直且无桡也是故辀欲颀典辀深则折浅则负辀注则利凖利凖则乆和则安辀欲弧而无折经而无絶进则与马谋【马所以驾车故车之进则与马谋】退则与人谋【人所以御马故车之退则与人谋】终日驰骋左不揵【车左君聴乘揵倦也言尊者在左无揵倦之病也】行数千里马不契需【契伤也言马不伤于蹄不濡滞于路也】终岁御衣袵不敝【袵裳际也车行无动摇故不损御者之衣裳也】此惟辀之和也劝登马力马力旣竭辀犹能一取焉良辀环灂自伏免不至轨七寸轨中有灂谓之国辀轸之方也以象地也【轸在下以承上也故象地之方】葢之圜也【葢周围覆车也】以象天也【葢在上以覆下故以象天之圜】轮辐三十【一轮有三十辐】以象日月也【象一月有三十日也】葢弓二十有八【一葢有二十八弓】以象星也【象天有二十八宿也】龙旂九斿【交龙为旂其斿有九诸侯建之】以象大火也【大火苍龙之宿东方之星其属有九】鸟旟七斿【鸟凖为旟其斿有七州里建之旟余】以象鹑火也【鹑火朱鸟之宿南方之星其属有七】熊旗六斿【熊虎为旗其斿有六师都建之】以象伐也【伐白虎之宿西方之星其属有六也】蛇四斿【蛇为旐其斿有四县都建之】以象营室也【营室武之宿北方之星其属有四】弧旌枉矢【凡旌旗皆有弧以张之又画枉矢于上也】以象弧也【以象弧星之有矢飞行也　并上】车古者曰车声如居言行所以居人也今曰车车舎也行者所处若车舎也天子所乘曰玉辂以玉饰车也辂亦车也谓之辂者言行于道路也象辂金辂木辂各随所以为饰名之也钩车以行为阵钩股曲直有正夏所制也胡车车胡以罪没入为官奴者引之殷所制也元戎车在军前启突敌阵周所制也辇车人所辇也柏车柏伯也大也丁夫服任之小车也羊车羊祥也祥善也善饰之车今犊车是也墨车漆之正黑无文饰大夫所乘也重较其较重卿所乘也役车给役之车也栈车栈靖也麻靖物之车也皆庻人所乘也軘车戎者所乘也客车妇人所载小车也其葢施帷所以隐蔽其形容也衣车前户所以载衣服之车也猎车所乘以畋猎也小车驾马轻小之车也驾马宜轻使之局小也高车其葢高立载之车也安车葢卑坐乘今吏之乘小车也驘车羔车各以所驾名之也槛车上施栏槛以格猛兽之车也轺车轺遥也逺也四向逺望之车也辎车载辎重卧息其中之车也辎厠也所载衣物杂厠其中也骈车骈屏也四面屏蔽妇人所乘牛马也辎骈之形同有邸曰辎无邸曰骈辀句也辕上句也衡横也横马颈上也游环在服马背上骖马之外辔贯之游移前却无常处也脇驱在服马外脇也隂防也横侧车前以隂笒也靷所以引车也鋈金涂沃也冶白金以沃灌靷环也续续靷端也文鞇车中所坐者也用虎皮有文采因与下轝相连着也伏也在前人所伏也轼式也所伏以式敬者也车中重荐也轻小貂也毂埆也体坚埆也辕援也车之大援也枕横在前如卧牀之有枕也枕横也横在下也荐板在上如荐席也齐人谓车枕以前曰缩言局缩也兖冀曰育御者坐中执御育育然也较在箱上为辜较也立人象人立也或曰阳门在前曰阳两旁似门也槅枙也所以扼牛颈也马曰乌啄下向又马颈似乌开口向下啄物时也强隆言体隆而强也或曰车弓似弓曲也其上竹曰郎疎相逺晶晶然也复也重复非一言之也辋罔也罔罗周伦之外也关西曰輮言曲輮也或曰防防绵也绵连其外也轮纶也言弥纶也周匝之言也防言辐防入毂中也舆举也轴抽也入毂中可抽出也釭空也其中空也锏间也间釭轴之间使不相摩也辖害也车之禁害也輠裹也裹轵头也轵指也如指而见于毂头也笒横在车前织竹作之孔笒笒也葢在上覆葢人也軬藩也蔽水雨也轑葢乂也如屋构橑也杠公也众乂所公共也防挽犹秘齧也在车轴上正轮之秘齿前却也屐似人屐也又曰伏兎在轴上似之也又曰輹輹伏也伏于轴上也钩心从舆心下钩轴也缚在车下与舆相连缚也棠蹚也在车两旁幰使不得进却也幰宪也御热也绁制也牵制之也纷放也防其放弛以拘之也辔咈也牵引咈戾以制马也勒络也络其头而引之也衔在口中之言也鏕苞也所以在旁苞敛其口也鞅婴也喉下称婴言缨络之也其下饰曰樊缨其形樊樊而上属缨也韅经也横经其腹下也靽半也拘使半行不得自纵也羇检也所以检持制之也缰疆也系之使不得出疆限也鞧遒也在后遒廹不得使却缩也负在背上之言也靵悬也何以悬缚轭也【释名】
　　古者有命民之有能敬长怜孤取舎好让居事力者然后命得乘饰车骈马未得命者不得乘饰车骈马皆有罸【韩诗外传】
　　辟恶车秦制也【古今注】
　　武帝作画云车
　　东畊之日亲率公卿戴青帻载青车驾苍马公卿以下车驾如常法【应劭汉官仪】
　　封禅为满轮车恶伤土石草木
　　玉金象革木等路是为五路竝天子之法车皆朱班漆轮画为文三十辐法月之数朱橑二十八象宿两箱之后皆玳瑁为鹍翅加以金银雕饰世俗谓之金鹍车【晋书】
　　车坐乘者谓之安车倚乘者谓之立车亦谓之高车按周礼惟王后有安车也王亦无之自汉已来制乘舆乃有之有青立车青安车赤立车赤安车黄立车黄安车白立车白安车黑立车黑安车合十乘名为五时车俗谓之五帝车【上】
　　车有巾葢谓之武刚车武刚车者为先驱又有属车轻车为后殿焉【兵法】
