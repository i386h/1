<!-- { "loadSidebar": true } -->
　　周亮潇洒高放不干荣禄太子晋闻之召与相见或鼓琴吹笙同游商洛亮乃以一弦孤弹八音谐畅百禽率舞太子嘉之赐九光七明之芝及飞解脱网之道亮修道服之日觉神验甞与仙人游行宝洞挹潄玉酒弹琴奕棊啸歌终日【眞仙通鉴】
　　伯牙学琴于成连三年不成成连云吾师方子春今在东海中能移人情乃与伯牙俱往至蓬莱山谓伯牙曰子居习之吾将迎师刺船而去旬时不返伯牙近望无人但闻海水洞滑崩折之声山林窅防羣鸟悲号舍然而叹曰先生将移我情乃援琴而歌曲终成连回刺船迎之而还伯牙遂为天下妙矣【乐府解题】
　　伯牙游于泰山之阴卒逢暴雨止于岩下心悲乃援琴而鼓之初为霖雨之操更造崩山之音曲毎奏钟子期辄穷其趣【列子】
　　列子甞游泰山见霹雳伤桐因而制琴有大声居郑圃四十年人无知者作襄陵枯鱼二曲缀七十二小调作一百六十雅弄【琴谱】
　　匏巴鼓琴而鸟舞鱼跃郑师文闻之弃家从师襄游柱指钩三年不成章师襄曰子可以归矣师文舍其琴而叹曰文非之不能钩非章之不能成文所存者不在所志者不在声内不得于心外不应于器故不敢发手而动弦且小假之以观其后无几何复见师襄师襄曰子之琴何如师文曰得之矣请甞试之于是当春而叩商以召南吕凉风忽至草木成实及秋而叩角弦以激夹钟温风徐廻草木发荣当夏而叩羽以召黄钟霜雪交下川池暴沍及冬而叩徴以激蕤賔阳光炽烈坚氷立散将终命宫而总四则景风翔庆云浮甘露降醴泉涌师襄乃抚心高蹈曰微矣子之琴也虽师旷之清角邹衍之吹律亡以加之彼将挟琴执管而从子之后耳【列子】
　　宋华元献楚王以绕梁之琴鼓之其声嫋绕于梁间循环不已楚王乐之七日不听朝樊姬进曰君淫于乐矣昔桀好妹喜之瑟而亡其身纣听靡靡之音而丧其国今君绕梁是乐七日弗朝君乐亡身丧国乎于是以鐡如意捶琴而破之【古琴防】
　　祝牧入山樵采得异木其状类禽因斵成之名曰太古与妻偕隠甞作歌鼓之曰天下有道我黻子佩天下无道我负子戴优哉游哉聊以卒岁【上】
　　师旷鼓琴通于神明玉羊白鹊翾翔坠投【瑞应图】
　　月琴晋师旷作中为月形图写山水【琴谱】
　　师襄卫师襄作肩项直而深端有乱纹如丝缀七十二调作八百九十曲为孔子师
　　鳯嗉卫师曹作顶上缀两圆蝉作二十九引定为六十七调以琴谒灵公毎鼓琴有仙集【并上】
　　孔子作槃琴哀鸣犊舜华【家语】
　　掩容闵子作孔子荐之为上卿后作离洞云朝天鹤以献孔子孔子知其有退意后以辞归【掩容一名振谷】
　　龙首周召公之后姬刚所作于两额间出尖势广二寸半有清实幽逺之音
　　龙腰鲁谢涓子作腰间作半月形三弦如七弦之音甞游江淮鼓琴于水侧遇一女抱小緑绮抚弄非常俗之声涓子讶之曰妾北陵之女也因授清江引
　　龙额鲁贺云作顶肩斜生一寸二分五弦常于淮泗夜静抚琴忽有三人来曰我商三贤也先生之琴尽善然于古法未甚协因授皎月风雷之曲
　　双月荣啓期作腰间为二小月形【并上】
　　城西门即防先鼓琴处也先好钓居淮水傍宋景公问道不告杀之后十年止此门鼓琴而去【水经注】
　　昔者卫灵公将之晋至濮水之上税车而放马设舍以宿夜分而闻鼓新声者而説之使人问左右尽报勿闻乃召师涓而告之曰有鼓新声者使人问左右尽报弗闻其状似鬼神子为听而写之师涓明日报曰臣得之矣而未习也请复一宿习之灵公曰诺因复留宿明日而习之遂去之晋晋平公觞之于施夷之台酒酣灵公起公曰有新声愿请以示平公曰善乃召师涓令坐师旷之旁援琴抚之未终师旷抚止之曰此亡国之声不可遂也平公曰此道奚出师旷曰此师延之所作与纣为靡靡之乐也及武王伐纣师延东走至于濮水而自投故闻此声者必于濮水之上先闻此声者其国必削不可遂平公曰寡人所好者音也子其使遂之师涓鼓究之平公问师旷曰此所谓何声也师旷曰此所谓清商也公曰清商固最悲乎师旷曰不如清徴公曰清徴可得而闻乎师旷曰不可古之听清徴者皆有德义之君也今吾君德薄不足以听平公曰寡人之所好者音也愿试听之师旷不得已援琴而鼓一奏之有鹤二八道南方来集于郎门之垝再奏而列三奏之延颈而鸣舒翼而舞音中宫商之声声闻于天平公大恱坐者皆喜平公提觞而起为师旷寿反坐而问曰音莫悲于清徴乎师旷曰不如清角平公曰清角可得而闻乎师旷曰不可昔者黄帝合鬼神于泰山之上驾象车而六蛟龙毕方并鎋蚩尤居前风伯进扫雨师洒道虎狼在前鬼神在后腾蛇伏地鳯凰覆上大合鬼神作为清角今主君德薄不足听之听之将恐有败平公曰寡人老矣所好者音也愿遂听之师旷不得已而鼓之一奏之有云从西北方起再奏之大风至大雨随之裂帷幕破爼豆隳廊瓦坐者散走平公恐惧伏于廊室之间晋国大旱赤地三年平公之身遂瘙病故曰不务听治而好五音不已则穷身之事也【韩非子】
　　乐师扈子非荆王信防佞杀伍奢伯州犁而防不絶于境又伤昭王困廹几为天下大鄙然已愧矣乃援琴为楚作穷刼之曲以畅君之廹厄之畅逹也其词曰王邪王邪何乖烈不顾宗庙听防孽任用无忌多所杀诛夷伯氏族几灭二子东奔适吴越吴王哀痛助忉怛垂涕举兵将西伐伍胥伯嚭孙武决三战破郢王奔发留兵纵骑虏荆阙楚荆骸骨遭发掘鞭辱腐尸耻难雪几危宗庙社稷灭严王何罪国几絶卿士凄怆民恻悷呉军虽去怖不歇愿王更隠抚忠节勿为防口能谤防昭王垂涕深知琴曲之情扈子遂不复鼓矣【吴越春秋】
　　孔子学鼓琴于师襄子而不进师襄子曰夫子可以进矣孔子曰丘已得其曲矣未得其数也有间曰夫子可以进矣曰丘已得其数矣未得其意也有间复曰夫子可以进矣曰丘已得其人矣未得其类也有间曰邈然逺望洋洋也翼翼乎必作此乐也黝然黒颀然而长以王天下以朝诸侯者其惟文王乎师襄子避席再拜曰善师以为文王之操也故孔子持文王之声知文王之为人师襄子曰敢问何以知其文王之操也孔子曰然夫仁者好伟和者好粉智者好弹有殷勤之意者好丽丘是以知文王之操也
　　越王还于吴置酒文台羣臣为乐乃命乐作伐吴之曲乐师曰臣闻即事作操功成作乐君王复讐还耻威加诸侯受霸王之功功可象于图画徳可刻于金石声可托于管名可留于竹帛臣请引琴而鼓之遂作章畅辞曰屯乎今欲伐呉可未耶
　　越王既已诛忠臣霸于闗东从琅琊起观台周七里以望东海死士八千人戈船三百艘居无几射求贤士孔子闻之从弟子奉先王雅琴礼乐奏于越越王乃被唐夷之甲带歩光之劒仗屈卢之矛出死士以三百人为阵闗下孔子有顷到越王曰唯唯夫子何以教之孔子曰丘能述五帝三王之道故奏雅琴以献之大王越王喟然叹曰越性脆而愚水行山处以船为车以檝为马往若飘然去则难从恱兵敢死越之常也夫子何説而欲教之孔子不答因辞而去【并上】
　　覆杯魏师经作于两肩作广翅横十二寸五【琴谱】鳯势魏英作于两肩腰间为飞尖势广二寸有霹雳声
　　鳯舌卫秦珏作鳯舌斜飞三寸下有峻形习徴调每坐风雪中鼓之俄有和气陈虞命鼓琴当盛夏操南音忽西有云起曲终雪已糁径矣【并上】
　　师经鼓琴魏文侯起舞赋曰使我言而无见违师经援琴而撞文侯不中中旒溃之文侯谓左右曰为人臣而撞其君其罪如何左右曰罪当烹提师经下堂一等师经曰臣可一言而死乎文侯曰可师经曰昔尧舜之为君也唯恐言而人不违桀纣之为君也唯恐言而人违之臣撞桀纣非撞吾君也文侯曰释之是寡人之过也悬琴于城门以为寡人符不补旒以为寡人戒【説苑】晋王谓孙息曰子鼓琴能令寡人悲乎息曰今处高堂邃宇连屋重戸藿肉浆酒倡乐在前难可使悲者乃谓少失父母长无兄嫂当道独坐暮无所止于此者乃可悲耳乃援琴而鼓之晋王伤心哀涕曰何子来迟也【扬雄琴清英】
　　昔思革子石文子叔愆子相与为友欲往见楚王至于嵚岩之间卒逢飘风暴雨共伏于空栁之下衣寒粮乏自度不能俱活以革子为贤乃并衣粮与之二子遂冻饿而死革子见楚王楚王设钟鼓以乐之革子怆然而悲援琴而鼓王曰琴何悲哉革子推琴离席流涕下对曰臣友二人石文子叔愆子窃慕大王高义欲来俱谒至嵚岩间飘风暴雨卒至不胜冻馁遂死楚王曰嗟乎有如是耶于是赐革子黄金百斤命左右収二子葬之而以革子为相【琴操】
　　楚王子无亏有琴曰青翻后质于秦不得归因抚琴歌曰洞庭兮木秋涔阳兮草衰去千里之家国作咸阳之布衣【古琴録】
　　臣常行仆饥马疲正値主人开门主人出独有主人女在欲置臣堂上太高堂下太卑乃为兰房奥室止臣其中中有鸣琴焉臣援琴而鼓之为秋竹积雪之曲【宋玉讽赋】应侯与贾子坐闻有鼓琴之声应侯曰今之琴一何悲也贾子曰夫张急调下故使之悲耳张急者良材也调下者官卑也取夫良材而卑官之安能无悲乎【説苑】赵遣使于楚临去赵王方鼓琴使者因跪曰大王鼓琴未有如今日之悲也请记其处王曰不可夫时有燥湿弦有缓急徽柱推移不可记也使者曰臣愚请借此以譬之楚之去赵二千余里变改万端亦犹弦不可记也秋风入松栢曲雍门为齐王奏此音极惨凄王寒思着纩
　　秦惠文有琴一曰宣和二曰闲邪故夏侯湛琴赋云聊闲邪于五弦兮翼宣和于万里【古琴録】
　　聂政刺韩王者聂政之所作也政父为韩王治劒不成王杀之时政未生及壮问母父何在母告之政欲杀王乃学涂入王宫防劒刺王不得逾城出入泰山遇仙人学鼓琴漆身为厉吞炭变其音七年而琴成欲入韩国道逢其妻妻对之泣政曰夫人何故泣妻曰聂政出游七年不归吾甞梦见君对妾笑齿似政故悲而泣政曰天下人齿尽政若耳曷为泣乎即复入山中仰天叹曰嗟乎变容易身欲报讐而为妻所知父讐当何时复援石撃落其齿留山中三年后入韩国人莫知政政鼓琴阙下观者成行王乃召政政内刀琴中而见王王使之琴政援琴而歌于是左手持衣右手出刀以刺王杀之自知当及母即自破靣皮断其形体人莫能识乃枭裂政市悬金其侧有知此人者赐金千斤一妇人往哭曰嗟乎为父报讐耶顾谓市人曰此聂政也为父报讐知当及母乃自靣何爱一女子身而不扬吾子名哉乃抱政尸而哭絶行脉而死【古琴操】
　　荆轲刼秦王将刺之王曰寡人好琴愿听一曲而就死轲许之因命琴女文馨奏曲曲曰罗縠单衫可掣而絶三尺屏风可超而越鹿卢之劒可负而防王从其言遂得脱后名其琴曰超屏【古琴録　文馨或作漏月】
　　神晖秦陈章作于腰下覆四月相向玅作羽音当大暑一鼓清风飒然【琴谱】
　　龙腮李斯作于鳯舌之上圆増三寸两额间収广二寸半作狡兎操
　　赵后为宝琴曰鳯皇皆以金玉隠起为龙凤螭鸾古贤列女之亦善为归风送远之操【并上】
