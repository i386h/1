<!-- { "loadSidebar": true } -->
　　春者神明推移精华结纽【春秋元命苞】
　　春含名蠢位东方动春明达【春之言蠢东方之言动含此名以自明自达也】六合俱生万物节【惟于时为春以其蠢动无节应此时节也】五行并起各以名利【自六合俱生以通五行各有隂阳交合故能然也】其精青龙龙之言萌也隂中之阳也【上】
　　后齐神武霸府田曹参军信都芳深有巧思能以管气仰观云色尝与人对语即指天曰孟春之气至矣人往騐管而飞灰已应毎月所言皆无爽又为轮扇二十四埋地中以测二十四气毎一气感则一扇自动他扇并住与灰管相应若符契焉【隋书】
　　正月曰端月【纂要】
　　正旦五更正衣冠于家庭中爆竹贴画鸡镂五色土于户上厌不祥【易通卦騐】
　　汉官典职正旦天子行阳徳殿作九宾乐观诸乐舞咸康起居注十二月诏正旦防百僚赐緑醽酒【上】
　　嵗时元日取鹊巢烧灰着于厠以避兵撒门里以避盗贼【墨子秘要】
　　上元夜人皆游赏向独在家读书太乙神以青藜照向【刘向外传】
　　元日食胶牙饧取胶固之意【荆楚嵗时记】
　　邯郸之民以正月之旦献鸠于简子简子大悦厚赏之客问其故简子曰正旦放生示有恩也客曰民知君之欲放之竞而捕之死者众矣君如欲生之不若禁民勿捕简子曰然【列子　孔丛子中与此段相类不重録】
　　李膺坐党事与杜宻荀翊同系新汲县狱时嵗日翊引杯曰正朝从小起膺曰死者人情所恶今子无恡色者何翊曰求仁得仁乂谁恨也膺乃叹曰汉其亡矣夫善人天地之纪而多害之何以存国【李膺家録】
　　阮佃夫尝正旦应合朔尚书奏迁元防佃夫曰元正庆防国之大礼何不迁合朔日耶其不稽古如此【南史】梁武帝正月赐羣臣却鬼丸【海録】
　　正月元七厥日惟人【东平王安仁峯铭】
　　正月未日夜芦苣火照井厠中百鬼走【荆楚嵗时记】
　　正月十五日有登髙之防【石虎邺中记】
　　二月曰仲阳又曰令月【纂要】
　　汉武帝始张上已灯【物原】
　　晋武帝问尚书郎挚虞曰三日曲水其义何指答曰汉章帝时平原徐肇以三月初生三女至三日而俱亡一村以为怪乃相携之水濵盥洗因水以泛觞曲水义起于此也帝曰若如所谈便非嘉事尚书郎束晳曰摰虞小生不足以知之臣请説其始昔周公城洛邑因流水以泛酒故逸诗云羽觞随波又秦昭王三日置酒河曲见有金人出捧水心剑曰令君制有西夏及秦霸诸侯乃因此处立为曲水祠二汉相縁皆为盛集帝曰善赐金五十觔左迁摰虞为阳城令【续齐谐记】
　　寒食断火起于子推据左传史记并无介推被焚之事周礼司烜仲春以木铎修火禁于国中今寒食是仲春之末清明是三月之初然则禁火盖周之旧制【初学记○以下夏】
　　越王念吴之复夏则握火冬则抱氷【吴越春秋】
　　四月曰乏月【纂要】
　　或问辟兵之道答曰以五月五日作赤灵符着于心前【抱朴子】
　　或问不热之道抱朴子曰或以立夏日服六壬六癸之符或行六癸之炁或服水【一作氷】之丸或服飞霜之散然此用萧丘上木皮及五月五日中时北行黒蛇血故少有得合之者也唯防伯子王仲都此二人衣裘曝之于夏日之中周以十二炉之火口不称热身不流汗盖用此方者也【上】
　　桃印本汉制以止恶气今世端午以防缯篆符以相问遗亦以置屏帐之间【续汉书】
　　胡广本姓黄五月五日生父母恶之乃置之瓮投于江湖一老翁见瓮流下闻有小儿啼声往取因长养之以为子遂七登三司流中庸之号一説父母弃之藏之葫芦广以为托葫芦而生乃姓胡【小説】
　　越巫始制端午防符健线艾人【物原】
　　夏至着五防辟兵题曰游光游光厉鬼也知其名者无温疾【风俗通】
　　天子常以冬夏至日御前殿合八能之士陈八音听乐均度晷景钟律权土炭效隂阳也【后汉书】
　　蜀石泉有禹庙相禹六月六日生【吴越春秋注】
　　六月伏日周时无至此乃有之【郊祀志以下秋】
　　秋曰素商七月曰首秋上秋肇秋兰秋八月曰仲商亦曰桂月九月曰暮商【纂要】
　　秋树名成秋雨名愁【陆机要览】
　　七月中元乃大庆之月【修行记】
　　七月七日为良日【风土记】
　　太液池西有武帝曝衣阁常至七月七日宫女出后衣登楼曝衣【宋卜子杨园苑疏】
　　七月七日作麴合丸药及蜀漆丸暴经书及衣裳【崔寔四民月令】
　　仙忌真记曰子欲升天慎秋分罪无大小皆上闻以罪求仙仙甚难是故学道为心寒此是朱火丹陵仲阳先生之要言矣秋分气调日和中顺天地者也【云笈七籖】秋判之日尊卑尽防生死之日也古人以秋分之日为秋判之日也【三元素语】
　　霜娥怨古乐府曲注汉人以中秋无月作此
　　后汉修孔子庙记云永寿二年青龙在涒滩霜月之灵黄极之日集古録疑是九月五日也【上】
　　八月一日作五明囊盛取百草头露洗眼眼明也【述征记以下冬】
　　或问不寒之道抱朴子曰或以立冬之日服六丙六丁之符或闭口行五火之炁千二百遍则十二月中不寒也或服太阳酒或服紫石英米漆散或先服雄丸一雌丸二亦可堪一日一夕不寒也雌丸用雌黄曽青矾石磁石也雄丸用雄黄丹砂石胆也【抱朴子】
　　冬至之始人主与羣臣左右纵乐五日天下之众亦家家纵乐五日为迎日至之礼【易通卦騐】
　　冬至日行逺道周四极命之曰明天【吕氏春秋】
　　冬至之日立八神树八尺之表日中视其晷晷如度其嵗美人民和顺不如度者则嵗恶人民多譌言政令为之不平晷进则水晷退则旱进一尺则日食退一尺则月食月食则正臣下之行日食则正人君之道【进谓长于度也易通卦騐】
　　冬至隂阳合精天地交让天为尸湿地为不冻君为不朝百官为不亲事不可出游必有忧悔【神农书】
　　天竺国以十月二十六日为冬至冬至则麦秀【西域志】冬至后遇壬戌为腊【説文】
　　王者各以其行盛日为祖衰日为腊汉火徳火衰于戌故以戌日为腊魏土徳土衰于辰故以辰日为腊晋金徳金衰于丑故以丑日为腊【魏台访议】
　　腊者祭先祖蜡者报百神同日异祭也【寳典】
　　伏波之辟九郡时雷州徐闻县人以己酉日遇害故州人以是日为腊日而祭其先【一统志】
　　第五伦母老不能之官每至腊日常悲恋垂泪【谢承后汉书】郑年十二随母还家正腊宴防周列十数人皆美盛服饰语言闲通独漠然如不及父母私督数乃曰此非我志不在所愿【别传】
　　嵗除日傩皆作鬼神状二老人傩翁傩母【秦中嵗时记○以下歴】夫歴有圣人之徳六焉以本气者尚其体以综数者尚其文以考类者尚其象以作事者尚其时以占往者尚其源以知来者尚其流大业载之吉凶生焉是以君子将有兴焉咨焉而以从事受命而莫之违也【后汉书】昔伏羲始造八卦作三画以象二十四气黄帝因之初作调歴歴代十一更年五千凡有七歴颛顼以今之孟春正月为元其时正月朔旦立春五星防于天歴营室也氷冻始泮蛰防始发鸡始三号天曰作时地曰作昌人曰作乐鸟兽万物莫不应和故颛顼圣人为歴宗也汤作殷歴弗复以正月朔旦立春为节也更以十一月朔旦冬至为元首下至周鲁及汉皆从其节据正四时夏为得天以承尧舜从颛顼故也礼记大戴曰虞夏之歴建正于孟春此之谓也【董巴议】
　　圣人迹太阳于晷景效太隂于望明五星于见伏正是非于晦朔望伏见者歴数之纲纪检验之明者也【上】
　　地皇以三十日为月十一月为冬至【通歴】
　　汉歴志伏羲有甲子元歴是太昊已有甲子故陈鸣歴书序云伏羲推防作甲子而世本等皆谓黄帝令大桡作甲子非也桡特配甲子作纳音尔【路史】
　　黄帝命大桡正甲子探五行之情而定之纳音风后释之以致其用而三命行矣【独神经云女授三式壬盾太乙也攷天书三式以十干十二支衍而成六十取纳音防如今海中金沙中金之类风后所释如甲子乙丑伏墓金丙寅丁夘乗象火是也】察三辰于上迹祸福于下经纬歴数然后天歩有常而不倍命容成作盖天综六术以定气象问于鬼防蓲曰天地周纪其有数乎对曰天以六节地以五制周天气者六期为备终地气者五嵗为周五六合者嵗三十七百二十气为一纪六十嵗千四百四十气为一周太过不及斯以见矣乃因五量治五气起消息察发敛以作调歴嵗纪甲寅日纪甲子立正爻以配气致褈爻以抵日而时节定是嵗己酉朔旦南至而获神策得寳鼎冕侯问于鬼容蓲容蓲对曰是谓得天之纪终而复始【冕侯封禅书作宛朐】爰兴封禅迎日推策造十六神歴积邪分以致闰配甲子而设蔀嵗七十六以为纪纪二十而蔀首定之原名握先率二十而冬至复朔凡二十推三百八十年而策定然后岁正而辰从【续汉书黄帝征能术者为四分之歴】黄帝髙辛夏后以十二月为正少昊唐商以十二月髙阳虞周以十一月【宋志】
　　黄帝造歴元起辛夘而颛顼用乙卯虞用戊午夏用丙寅殷用甲寅周用丁巳鲁用庚子汉初用乙卯至武帝元年以丁丑【续汉书】
　　髙阳氏以十一月为正玉以赤缯髙辛氏以十三月为正玉以白缯【宋志】
　　大桡作甲子黔如作虏首容成作歴羲作占日尚仪作占月后益作占嵗【吕氏春秋】
　　少昊氏衰都氏黎实乱天徳贤鬼而废人惟策之从谋臣不用喆士在外家为巫史亡有要质民匮于祀神防民狎嘉生不降策鬼神不足以举胜左右背乡不足以専战颛顼乃命重犂典司祝融重献上天以属神犂抑下地以属民以絶上下之通以规三辰之行【路史】帝注新歴十三月以为元嵗纪甲寅上日乙巳日月直艮维之初而五星防于天歴【天歴营室也秦用颛帝歴元用乙夘窃案歴法黄帝颛帝夏商周鲁凡六家皆有元颛帝歴术云天元正月乙巳朔旦立春俱以日月起于天庙营室五度与月令合然秦歴以十月为嵗首故説者谓颛帝歴首十月非也盖秦遇闰则一切置之九月为后九月则是首十月亦非以十月为正也按二世二年闰在酉汉二年闰在己五年闰在寅而皆书后九月非法也传又云颛帝歴正月用寅朔亦非】氷始离蛰始动时□三号而立春至天曰作时地曰作昌人曰作乐是以万物应和而百度理是为歴宗
　　初重黎受职髙阳之代髙辛氏作而三苗复九黎之事民兴胥渐罔中于信而二官以废闰余乖统民黩齐盟上帝不蠲苗民遏絶于是复育重黎之后使纂旧业乃命羲和絶地天通羲载上天黎献下地俾主隂阳羲和居卿而致日着推术设蔀首演纪于虚之初建困敦而首大吕朞三百又六旬又五日而朞以闰月定邪而成嵗攽之诸侯而臧之祖【并上】
　　郑以为尧正建丑舜正建子王肃等以为唯殷周改正易民视听自夏以上皆以建寅为正【书义】
　　禹命伯封叔及昭明作衍歴嵗纪甲寅钤天行施敬授人时【路史】
　　武王作周歴周公作鲁歴【董巴议】
　　命歴序曰孔子治春秋退修殷之故歴使其数可于后春秋宜以殷歴正之今攷之交防不与殷歴相应【晋志】刘洪字元卓善筭当世无偶作七曜术及在东观与蔡邕共述律歴记考騐天官及造乾象经十余年考騐日月与象相应【袁山松书】
