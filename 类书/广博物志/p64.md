<!-- { "loadSidebar": true } -->
　　齐崔杼弑庄公邢蒯瞆使晋而返其仆曰崔杼弑庄公子将奚如邢蒯瞆曰驱之将入死而报君其仆曰君之无道四隣诸侯莫不闻也以夫子而死之不亦难乎邢蒯瞆曰闻食其禄者死其事吾旣食乱君之禄矣又安得治君而死之遂驱车入死其仆曰人有乱君人犹死之我有治长可毋死乎乃结辔自刎于车上
　　崔杼弑庄公有陈不占者闻君难将赴之比去餐则失七上车失轼闻战鬭之声恐骇而死【上】
　　齐景公出田十有七日而不反晏子乘而往比至衣冠不正景公见而怪之曰夫子何遽乎得无有急乎晏子对曰然有急国人皆以君为恶民好禽臣闻之鱼鳖厌深渊而就干浅故得于钓网禽兽厌深山而下于都泽故得于田猎今君出田十有七日而不反不亦过乎景公曰不然为宾客莫应待邪则行人子牛在为宗庙不血食邪则祝人太宰在为狱不中邪则大理子几在为国家有余不足邪则巫贤在寡人有四子犹有四肢也而得代焉又何患焉晏子曰然人心有四肢而得代焉则善矣令四肢无心十有七日不死乎景公曰善哉言遂援晏子之手舆骖乘而归【韩诗外传】
　　景公登箐室而望见人有断雍门之橚者公令吏拘之顾谓晏子趣诛之晏子对曰婴闻之古者人君出则辟道十里非畏也冕前有旒恶多所见也纩纮珫耳恶多所闻也大带重半钧舃履倍重不欲轻也刑死之罪日中之朝君过之则赦之婴未尝闻为人君而自坐其民者也公曰赦之无使夫子复言【晏子】
　　景公饮酒夜移于晏子前驱欵门曰君至晏子被端立于门曰诸侯得微有故乎国家得微有事乎君何为非时而夜辱公曰酒醴之味金石之声愿与夫子乐之晏子对曰夫布荐席陈簠簋者有人臣不敢与焉公曰移于司马穰苴之家前驱欵门曰君至穰苴介胄撡防立于门曰诸侯得微有兵乎大臣得微有叛者乎君何为非时而夜辱公曰酒醴之味金石之声愿与将军乐之穰苴对曰夫布荐席陈簠簋者有人臣不敢与焉公曰移于梁丘据之家前驱欵门曰君至梁丘据左操瑟右挈竽行歌而出
　　景公病疽在背髙子国子请见髙子进而抚疡公曰热乎曰热热何如曰如火其色何如曰如未熟李大小如何曰如荳其坠者何如曰如屦瓣二子者出晏子入呼宰人具盥御者具巾刷跪请抚疡公曰其热何如曰如日其色何如曰如苍玉大小何如曰如璧其坠者何如曰如珪晏子出公曰吾不见君子不知野人之拙也【并上】晋平公问于叔向曰昔者齐桓公一匡天下不识其君之力乎其臣之力乎叔向对曰管仲善制割隰朋善削缝宾胥无善绳缘桓公知衣而已亦其臣之力也师旷侍曰臣请譬之以五味管仲善断割之隰朋善煎熬之宾胥无善齐和之羮以热矣奉而进之而君不食谁能强之亦君之力也【新序】
　　晋逐栾盈之族命其家臣有敢从者死其臣曰辛俞从之吏得而将杀之君曰命汝无得从敢从何也辛俞对曰臣闻三世仕于家君之二世者主之事君以死事主以勤为其赐之多也今臣三世于栾氏受其赐多矣臣敢畏死而忘三世之恩哉晋君释之【说苑】
　　简子有臣尹绰赦厥简子曰厥爱我谏我必不于众人中绰也不爱我谏我必于众人中尹绰曰厥也爱君之丑而不爱君之过也臣爱君之过而不爱君之丑孔子曰君子哉尹绰面訾不誉也
　　赵简子上羊肠之坂羣臣皆偏袒推车而虎防独担防行歌不推车简子曰防为人臣侮其主其罪何若虎防对曰为人臣而侮其主者死而又死简子曰何谓死而又死虎防曰身死妻子又死若是谓死而又死君旣已闻为人臣而侮其主者之罪矣君亦闻为人君而侮其臣者乎简子曰为人君而侮其臣者何若虎防对曰为人君而侮其臣者智者不为谋辩者不为使勇者不为鬭智者不为谋则社稷危辩者不为使则使不通勇者不为鬭则边境侵简子曰善乃罢羣臣不推车以虎防为上客【并上】
　　赵简子有臣曰周舍立于门下三日三夜简子使问之对曰愿为谔谔之臣笔墨撡牍从君之过简子居则与之居出则与之出居无几何而周舍死后与诸大夫饮于洪波之台酒酣简子涕泣诸大夫皆出走曰臣有罪而不自知简子曰大夫皆无罪昔者商纣黙黙而亡武王谔谔而昌今自周舎之死吾未尝闻吾过也吾亡无日矣是以寡人泣也【韩诗外传】
　　中行文子出亡至边从者曰为此啬夫者君人也胡不休焉且待后车者文子曰异日吾好音此子遗吾琴吾好佩又遗吾玉是不非吾过者也自容于我者也吾恐其以我求容也遂不入后车入门文子问啬夫之所在执而杀之【说苑】
　　鲁哀公问于孔子曰当今之时君子谁贤对曰卫灵公公曰吾闻之其闺门之内姑姊妺无别对曰臣观于朝廷未观于堂陛之间也灵公之弟曰公子渠牟其知足以治千乘之国其信足以守之而灵公爱之又有士曰王林国有贤人必进而任之无不达也不能达退而与分其禄而灵公尊之又有士曰庆足国有大事则进而治之无不济也而灵公说之史防去卫灵公邸舍三月琴瑟不御待史防之入也而后入臣是以知其贤也【上】昔顔回死鲁定公将躬吊焉使人访仲尼仲尼曰凡在邦内皆臣也定公乃升自东阶行君礼焉【抱朴子】
　　卫蒯瞆乱子路兴师往有狐黯者当师曰子欲入耶曰然黯从城上系麻绳钓子路半城问曰为师也耶为君耶曰在君为君在师为师黯因投之折其左股不死黯开城欲杀之子路目如明星之光曜黯不能前黯曰畏子之目愿覆之子路以衣袂覆目黯遂杀之【论语隠义】白公之难楚人有庄善者辞其母将往死之其母曰弃其亲而死其君可谓义乎庄善曰吾闻事君者内其禄而外其身今所以养母者君之禄也身安得无死乎遂辞而行比至公门三废车中其仆曰子惧矣曰惧既惧何不返庄善曰惧者吾私也死义吾公也闻君子不以私害公及公门刎颈而死【说苑】
　　呉与楚战于栢举三战入郢君王身出百姓离散蒙谷结鬭于宫唐之上舍鬭奔郢曰若有孤楚国社稷其庶几乎遂入大宫负鸡次之典以浮于江逃于云梦之中昭王反郢五官失法百姓昏乱蒙谷献典五官得法而百姓大治封之执圭田六百畛蒙谷怒曰谷非人臣社稷之臣茍社稷血食余岂患无君乎遂自弃于磨山之中【战国防】
　　梁君出猎见白鴈羣集梁君下车彀弓欲射之道有行者白鴈羣骇梁君怒欲杀行者其御公孙龙下车抚其心梁君忿然作色而怒曰龙不欲其君而顾与他人何也公孙龙对曰昔者齐景公之时天旱三年卜之曰必以人祠乃雨景公下堂顿首曰吾所以求雨者为民也今必使吾以人祠乃且雨寡人将自当之言未卒而天大雨方千里何为有德于天而惠施民也今主君以白鴈之故而欲杀人无异于虎狼梁君援手与上车归入郭门呼万岁曰乐哉今日也人猎皆禽兽吾猎独得善言而归【新序】
　　鲁阳文君谓子墨子曰有语我以忠臣者令之俯则俯令之仰则仰处则静呼则应可谓忠臣乎子墨子曰令之俯则俯令之仰则仰是似景也处则静呼则应是似响也君将何得于景与响哉若以翟之所谓忠臣者上有过则微之以谏已有善则访之上而无敢以告外其邪而入其善尙而无下比以美善在上而怨讐在下安乐在上而忧慽在臣此翟之谓忠臣者也【墨子】
　　知伯嚣之时有士曰长儿子鱼絶知伯而去之三年将东之越而道闻知伯嚣之见杀也谓御曰还车反吾将死之御曰夫子絶知伯而去之三年矣今反死之是絶属无别也长儿子鱼曰不然吾闻仁者无余爱忠臣无余禄吾闻知伯之死而动吾心余禄之加于我者至今尙存吾将往依之反而死【说苑】
　　豫让为知伯报讐为襄子所得使兵环之让愿请其衣而击之襄子义之脱附身之衣以与之让防劒三跃呼天击之衣尽出血曰而可以报知伯矣遂伏劒而死襄子囘车车轮未周而亡【语史索隐】
　　田鲔敎其子田章曰欲利而身先利而君欲富而家先富而国一日田鲔敎其子田章曰主卖官爵臣卖智力故自恃无恃人【韩非子】
　　齐负郭之民有狐咺者正议闵王斮之檀衢按吕氏春秋贵直论狐援说齐湣王曰殷之鼎陈于周之廷其社葢于周之屏其干戚之音在人之游亡国之音不得至于庙亡国之社不得见于天亡国之器陈于廷所以为戒王必勉之其无使齐之大吕陈之廷无使太公之社葢之屏无使齐音充人之游齐王不受狐援出而哭国五日其辞曰先出也衣絺纻后出也满囹圄吾今见民之洋洋然东走而不知所处齐王问吏曰哭国之法若何吏曰斮王曰行法狐援乃言曰有人自南方来鲋入而鲵居使人之朝为草而国为墟殷有比干呉有子胥齐有狐援已不用若言又斮之东间毎斮者以吾参夫二子者乎汉古今人表作狐爰注即狐咺也
　　墨者有钜子腹防居秦其子杀人秦惠王曰先生之年长矣非有他子也寡人已令吏弗诛矣先生之以此听寡人也腹防对曰墨者之法曰杀人者死伤人者刑此所以禁杀伤人也天下之大义也王虽为之赐弗诛腹防不可以不行墨者之法遂杀之【吕氏春秋】
　　周之季世巴国有乱将军蔓子将师于楚许以三城楚王救巴巴国既宁楚使请城蔓子曰借楚之灵克摄祸难诚许楚王城将吾头往谢之城不可得也乃自刎以头授使王叹曰使吾得臣若巴蔓子用城何为乃以上卿礼葬其头【华阳国志】
　　祁射子见秦惠王惠王说之于是唐姑防之复见惠王怀怒以待之非其说异也所听者易也故以徴为羽非弦之罪也以为苦非味之过也【说苑】
　　卫嗣君之时有胥靡逃之魏因为襄王之后治病卫嗣君闻之使人请以五十金买之五次而魏王不予乃以左氏易之【韩子】
　　申子请仕其从兄官昭侯曰非所望于子也听子之论败子之道申子避舍请罪【上】
　　柱厉叔事莒敖公自以为不知而去居于海上夏日则食菱芡冬日则食橡栗莒敖公有难柱厉叔辞其友而往死之其友曰子自以为不知故去今又往死之是知与不知无异别也柱厉叔曰不然自以为不知故去今死而弗往死是果知我也吾将死之以丑后世人主之不知其臣者也【吕氏春秋】
　　齐有事人者所事有难而弗死也遇故人于涂故人曰固不死乎对曰然凡事人以为利也死不利故不死故人曰子尙可以见人乎对曰子以死为顾可以见人乎【上　以下孝子】
　　伯竒旣沉于江衣苔带藻忽梦见水仙赐其美药声悲歌船人闻而学之吉甫闻其声以为子也乃援琴作子安之操或云期门离须兄弟三人兄从军二年不归离须当往输属其弟于所知弟欲同往离须固止之去数日弟夜亡莫知其处离须归分布求之卒不可得故其操曰子安之【琴撡】
　　孔子行游中路闻哭者声其音甚悲孔子曰驱之驱之前有异人音少进见之丘吾子也拥防带索而哭孔子辟车而下问曰夫子非有防也何哭之甚也丘吾子对曰吾有三失孔子曰愿闻三失丘吾子曰吾少好学问周遍天下还后吾亲亡一失也事君奢骄不遂是二失也厚交友而后絶三失也树欲静乎风不定子欲养乎亲不待往而不来者年也不可得再见者亲也请从此辞则自刎而死孔子曰弟子记之此足以为戒也于是弟子归养亲者十三人【说苑】
　　孝已一夕三起视衣之厚薄枕之髙卑爱其亲也【尸子】崔子渡河操闵子骞所作也崔子蚤失母后母常以其死母名呼之不应辄笞之崔子乃以渡河为辞系石于腰自沉而死【琴操】
　　郑子产善事母奉命聘晋道中心痛遣人还家起居问母母曰吾忽身体不调忆想汝耳更无他也【俗説】
