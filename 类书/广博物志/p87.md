<!-- { "loadSidebar": true } -->
　　舜长九尺太上员首龙顔日衡【古谓眉衡故执天子之器上衡日衡者眉骨圎起也】方庭甚口面顄亡髦懐珠握褒形巻娄色黳露目童重曜故曰舜而原曰重华【世纪云因童子名重华真源云宇重华按荀子尧舜参眸子是尧亦重瞳然但一目重书大传言舜四童子则两目重矣故春秋演孔图云舜目四瞳谓之重明承干踵尧海内富昌尸子淮南子云舜两瞳子是谓重明作事成法出言成章夫舜葍也蔓地华之名有晱曜意故自好动而曰舜或作瞬】
　　舜龙顔大口手握褒【孝经援神契　宋均注云握褒手中有褒字喻从劳苦受褒餙致大祚也】
　　舜耕于歴山梦眉与发等【尚书大传】
　　舜形体大上而圎首长于天文纯于孝慈【春秋繁露】
　　禹身长九尺有只虎鼻河目齿鸟喙耳三【世纪长九尺二寸耳参镂本作漏一云九尺九寸】戴成钤襄玉斗【郑注雒书灵准聼云有人出石夷掘地代戴成钤懐玉斗注姚氏云禹胸有墨如北斗郑谓懐璇玑玉衡之道戴钤谓有骨衣如钩钤星也】玉骭履已【世纪云钤胸有玉斗首戴钤虎鼻大口足文履已】
　　夏禹虵身人面牛首虎鼻而有大圣之徳【列子】
　　世传禹病偏枯足不相过至今巫称禹歩是也【帝王世纪】臯繇生马喙忠信疏通渔于雷泽虞帝以为士师臯陶喑而为大理天下无虐刑有贵扵言者也师旷瞽而为大宰晋无乱政有贵扵见者也【淮南子】
　　潜夫论云后稷披颐元命苞曰稷岐颐自求是谓好农葢象角亢载上食谷注云面皮有土象颐面为下部下部为地巧扵利也
　　葢帝尧长帝舜短文王长周公短仲尼长子弓短昔者衞灵公有臣曰公孙吕身长七尺面长三尺焉广三寸鼻目耳具而名动天下楚之孙叔敖期思之鄙人也突秃长左轩较之下而以楚伯叶公子髙微小短瘠行若将不胜其衣然白公之乱也叶公子髙入据楚诛白公定楚国如反手耳且偃王之状目可瞻焉仲尼之状面如蒙倛周公之状身如断菑臯陶之色如削爪闳夭之状面无见肤傅説之状身如值鳍伊尹之状面无须麋禹孰汤偏尧舜参牟子【荀子】
　　尧身修十尺眉乃八彩实圣舜身修八尺有竒而颔无毛亦圣禹汤文武及周公勤思劳体或折臂望视或秃骭背偻亦圣【孔丛子】
　　汤臂再肘武王望阳周公背偻臯陶马口孔子反羽【论衡元命苞云武王骈齿】
　　殷时有仙女名昌容隔窓见骨
　　商成已生而缺左耳
　　苍帝姬昌日角乌鼻髙长八尺二寸圣智慈理也【雒书灵聼】文王龙顔阜肩【元命苞】
　　文王虎眉【帝王世纪】
　　老子身九变有七十二相八十一好七十二相者头圎为天伏暑蟠起玉枕穹窿皓髪如鹤长七尺余眉有北斗其色翠緑其间紫毛长五寸余虎髭龙髯素洁如丝耳无轮郭中有三漏髙平于顶厚而且坚【僊鉴云耳有垂珠中有三门又抱朴子云耳长七寸】两目日光方瞳绿筋鼻有双柱形如截筒口方如海唇赤如丹气有紫色其香如兰齿如编贝其坚如银数有六八上下均平舌长且广形如锦文玉泉充溢其味甘香每发妙言声如金玉颧髙而起頥方若矩日角月圎金容玉姿龙顔肃肃凤视闲闲额有兑象参午上达天庭平坦金匮充盈腹有白痣頥有玉丸顶有三约鹤素昂昻垂臂过膝手握十文其指纎长爪有玉甲身有绿毛胸有偃骨背贝河魁脐深寸余腹软如绵心有钱文腹有痣眼有轮文足蹈二卍指有乾坤身长丈二徧体芳香面方而泽上下三停身如金刚貌若琉璃行如虎歩动若龙趋【法轮经】
　　周昭王庶子食采翁山夫人贯白虹而有娠生子两手压拳不开昭王噀之即开左手有文曰公右手有文曰翁遂赐姓翁氏【广记】
　　周昭王少子生而有文在手曰阎康王封于阎城【出唐表】周平王少子生而有文在手曰武遂以为氏【出元和姓谱】周文王曹夫人姜女见赤龙交而孕十二月生子手把薛字因氏为薛【出薛氏血脉谱】
　　子他之子曰文生而有文在手左曰鱼右曰羊及长封渔阳姓鲜于氏为燕附庸【鲜于血脉谱】
　　盘庚妃姜氏梦龙入懐孕十二月而生手把南字长封荆州号南赤龙【出姓源韵谱】
　　后稷之孙生而有文在手曰鞠因以为氏【通考】
　　伯竒放流首髪早白【论衡】
　　师旷见太子晋曰汝声清浮汝色赤火色不夀王子曰后三年上賔扵帝汝慎毋言殃将及汝师旷归未及三年告死者至【周书】
　　吕望芝眉唐叔生而手有文曰虞遂以为名鲁仲子生而手有文曰为鲁夫人季友手有文曰友干将子眉广三寸张良手纹如琴陈平手文有兵符其妻萧氏手有金花印诸葛亮身长八尺形细面麤犹如松柏皮肤枯槁文理润泽【秘笈】
　　孔子足蹑追莵力招城关【淮南子】
　　先圣生有异质凡四十九表反首洼面月角日准河目海口牛唇昌顔均頥辅防骈齿龙形龟脊虎掌骈脇参膺圩顶山脐林胔翼臂洼头隆鼻阜脥堤眉地足谷窍雷声泽腹面如蒙倛【两目方相也】手垂过膝眉有一十二彩目有二十四理立如凤峙坐如龙蹲手握天文足履度字或作王字望之如仆就之如升修上趋下末偻后耳视若营四海耳垂珠庭其顶似唐尧其颡似虞舜其项类臯陶其肩类子产自腰以下不及禹者三寸胸有文曰制作定世符身长九尺六寸腰大十围【祖庭广记】
　　孔仲尼有圣人之表河目而隆颡黄帝之形貌也修肱而龟背长九尺有六寸成汤之容体也【孔丛子】
　　孔子生而頨顶故名丘而字仲尼【尼古夷字頨葢圬字抝貌故世本史记家谱皆作圬顶纬书言孔子反宇世本云反首张面言顶上窳也】
　　孔子无须孔丛子子思告齐君先君生无须眉天下王侯不以此损其敬今像多须误【羣碎録】
　　孔子胸应矩是谓仪古【论语摘辅象】
　　孔子海口言若含箨【援神契○又钩命决云舌理七重陈机授度】
　　仲尼虎掌是谓威射【钩命诀】
　　仲尼钩文在手是谓知始宰我握户是谓守道子防握文是谓敏士公冶长握辅是谓习道子夏握正是谓受相公伯周手握直期是谓病恶【论语摘辅象　樊迟山额有若月形反宇防额是谓和喜澹台灭明岐掌是谓正直】
　　顔囬重瞳【刘书新论】
　　顔渊山庭日角曾子珠衡犀角【论语摘辅象】
　　子贡灭须为妇人人不知其状龙变体自匿人亦不能觉【论衡】
　　衞蒯聩乱子羔灭髭须衣妇人之衣逃得出曰父子争国吾何为其间乎【幽通赋注】
　　子贡斗星绕口【摘辅象　又御覧云子贡有山庭之相】
　　孔子舍扵沙丘见主人曰辩士也子路曰何以识之曰其口穷踦其鼻空大其服博其睫流其举足也髙其践地也深鹿与而牛舍
　　子产日角晏平仲月角尾生犀角栁下惠史鱼反角【御览】昔子产初生执拳而出啓手观之文成相里其后因而氏焉【唐髙僧传】
　　叔鱼生其母视之曰是虎目而豕喙鸢肩而牛腹谿壑可盈是不可餍也必以贿死【国语○后叔鱼为賛理受雝子女而抑邢侯邢侯杀之】
　　专诸碓颡而深目虎膺而熊背【吴越春秋】
　　盗跖身长八尺二寸面目有光唇如激丹齿如齐贝音中黄钟【庄子】
　　齐桓公猎得一鸣鹄之嗉中得一人长三寸三分着白圭之袍帯剑持刀骂詈瞑目后又得一折齿方圎三尺问羣臣曰天下有此及小儿否陈章答曰昔秦胡充一举渡海与齐鲁交战折伤版齿昔李子敖于鸣鹄嗉中防长三寸三分【说苑】
　　子求行年五十有四而病伛偻管髙扵顶下廹頥两脾在上烛营指天匍匐自闚扵井曰伟哉造化者其以我为此拘拘耶【淮南子】
　　苏秦骨鼻为六国相张仪仳脇亦相秦魏【论衡】
　　陈有恶人焉曰敦洽讐糜雄颡广顔色如浃頳垂眼临鼻长肘而盭陈侯见而甚恱之【吕氏春秋】
　　轩白王爱嫫母之丑貌不易落英之丽容陈侯恱敦洽之丑状弗贸阳文之婉姿【新论】
　　郊间两瞳之正方卬防之双耳出乎头颠【抱朴子】
　　宋偃王剖偻之背斮朝渉之胫【贾子】
　　始皇虎口日角【河图】
　　秦时不觉无鼻之丑阳翟不憎无瘿之人【抱朴子】
　　张良体弱而精彊荆叔色平而神勇【人物志】
　　田光曰窃观太子客无可用者夏扶血勇之人怒而面赤宋意脉勇之人怒而面青武阳骨勇之人怒而面白光所知荆轲神勇之人怒而色不变【燕丹子】
　　汉景帝元年九月胶东下蜜人年七十余生角角有毛京房易传曰冢宰専政厥妖人生角五行志以为人不当生角犹诸侯不敢举兵以向京师也其后遂有七国之难至晋武帝泰始五年元城人年七十生角殆赵王伦簒乱之应也【搜神记】
　　宣帝髙才好学足下有毛居止数有神光照曜每买饼所从买家輙大售【汉纪】
　　汉武帝对羣臣云相书云鼻下人中长一寸年百嵗东方朔在侧因大笑有司奏不敬方朔免冠云臣诚不敢笑陛下实笑彭祖面长耳帝问之朔曰彭祖正八百嵗果如陛下之言则彭祖人中可长八寸以此推之彭祖面长一丈余矣帝大笑【别传】
　　时成纪隗嚣起兵应汉更始征至长安逃归天水嚣少病蹇天水童謡曰出吴门望缇羣见一蹇人言欲上天令天可上地上安得民后嚣意稍广欲为天子遂被灭【后汉书】
　　公孙述自言手文有竒瑞数移书中国上赐述书曰瑞应手掌成文亦非吾所知【东观汉记】
　　张道陵字辅汉母初梦天人自北斗魁星中降至地长丈余衣绣衣以蘅薇香授之既觉衣服居室皆有异香感而有孕于建武十年甲午正月望日生扵吴地天目山时黄云覆室紫气盈庭室中光气如日月年及冠身长九尺二寸厐眉广颡绿睛朱顶隆准方頥目有三角伏犀贯脑玉枕峰起垂手过膝美须髯龙踞虎歩丰下鋭上【真僊通鉴】
　　李郃长七尺八寸多须髯手握三公之字【别传】
　　李固足下有龟文【后汉书】
　　郑惟有一子益思有遗腹子以其手文似已名曰小同【别传】
　　汉光武时颍川张仲师长一尺二寸长颈是毘骞王古来至今不死【南史】
　　承宫字少子朝廷惮其节名播匈奴时北单于遣使求得见宫显宗敕自整餙宫对曰夷狄名非识实者也闻臣虚称故欲见臣丑陋形寝不可以示逺不如选长大有威容者帝乃以大鸿胪魏应代之【后汉书】
　　支谦字恭明月氏国优婆塞也汉末防洛该览经籍及诸伎艺善诸国语细长黒痩白眼黄睛时人语曰支郎眼中黄形躯虽细是智嚢【髙僧传】
　　冯偃长不满七尺常自耻短陋恐子孙之似也乃为子伉娶长妻伉生勤长八尺三寸【后汉书】
　　渉正字真汉末从二十弟子入吴莫有见其开目者有一弟子固请之乃为开目目开时有音如霹雳而光如电照诸弟子皆不觉顿伏良乆乃能起正已复还闭目【神仙传】
　　熹平中雒阳讹言虎贲东壁中有黄人形容须眉良是观者数万省内悉出后张角起兵冀州自号黄巾【后汉书】何氏筭张氏钩何氏肥张氏痩言何氏者肥人輙贵痩人輙贱张氏痩者輙贵肥者輙贱【三辅旧语】
　　魏明帝起凌云台峻峙数十丈即韦诞白首处有人铃下能着屐登录不异践地明帝怪而杀之腋下有两翅长数寸【酉阳杂爼】
　　赵孟字孟舒入补尚书都令史善扵清谈有国士之风其面有疵黯诸事不决皆言当问疵面也【晋书】
