<!-- { "loadSidebar": true } -->
　　汉武徙南岳之祭于庐江县霍山之上无水庙有四镬可受四十斛至祭时水辄自满用之足了事毕即空尘土树叶莫之汚也积五十嵗嵗作四祭后但作三祭一镬自败【搜神记】
　　舜时十有一月巡狩北岳诣大茂山谷值大雪不能进而遥祭之忽庙之右飞一石冉冉而坠帝前名曰安王石又五载巡狩其石飞于曲阳建庙祀之【上】
　　代州东南五台山方三百里极巉岩崇峻有五台上不生草木唯松栢茂林经中明文殊将五百仙人往清凉之山即斯地也地极严寒多雪号曰清凉山中台最高去顶七百里望如指掌上有小石浮啚其量千计即是魏文帝宏所立石上人马迹宛然如新有大泉名曰太华清澄如镜有二浮啚夹之中有文殊师利象【法苑珠林】衡山俗名岣嵝【山海经】
　　衡山一名芝冈东海一名岱渊【杨升庵集】
　　湘东姚祖大元中为郡吏经衡山望岩下数少年竝执笔作书祖谓行旅休息乃过之未至百步少年相与飞飏遗一纸书在坐处前数句古诗字字皆鸟迹【异苑】衡山有三峯极秀一峯名芙蓉峯最为竦桀自非清霁素朝不可望见峯上有泉飞如一幅绢分映青林直注山下【盛之荆州记】
　　崔从驾登太行山诏问曰何处有羊肠坂对曰臣按汉书地理志上党壶闗县有羊肠坂帝曰不是又答曰臣按皇甫士安撰地书云太原北九十里有羊肠坂帝曰是也因谓牛曰崔祖濬所谓问一知二【隋书】少室一名负黍山负黍城在南故因山以名城【郡国志】终南山半有横云如瀑布则澍雨人常以为验故语云南山瀑布非朝即暮【上】
　　积石河北有层山山甚灵秀山峯之上立石数百丈亭亭桀竪兢势争高逺望防防若攒图之起霄上其下层岩峭举壁岸无阶悬岩之中多石室焉室中若有积卷矣而世士罕有津逮者因谓之积书岩岩堂之内每时见神人往还矣葢鸿衣羽裳之士练精饵食之夫耳俗人不悟其僊者乃谓之神鬼彼羗目鬼曰唐述复因名之为唐述山【水经注】
　　河东涷水南盐道山其西则石壁千寻水则磻溪万仞方岭云回竒峯霞举孤标秀出罩络羣山之表翠栢防峯清泉灌顶郭景纯云世所谓鸯浆也发于上而潜于下矣厥顶方平有良药神农本草曰地有固活女疎铜芸紫菀之族也是以缁服思之士鹿裘念一之夫代往游焉路出北巘势多悬絶来去者咸援萝腾崟寻葛降深于东则连水乃陟百梯方降岩侧縻鎻之迹仍今存焉故亦曰百梯山也【上】
　　鹈鹕山有二峯峻极于天高崖云峯亢石无阶猨徒防其防巧鼯族穷其轻工及其长霄罥岭层霞冠峯方为就辨优劣耳故有大小鹈鹕之名矣【上】
　　若鱼山本名立石山石色黑而理若云母发一重辄有鱼形长数寸鳞鬛首尾皆若刻画烧之作鱼膏腥【并上】曹植尝登鱼山临东阿忽闻岩岫里有诵经声清通深亮逺谷流响肃然有灵气不觉敛衿袛敬便有终焉之志即效而则之今之梵唱皆植依拟所造一云陈思王游山忽闻空里诵经声清逺遒亮解音者则而冩之为神仙声道士效之作步虚声也【异苑】
　　女观山厥处高显迥眺极目古老传言昔有思妇夫官于蜀屡愆期愁登此山絶望忧感而死山木古悴鞠为童枯鄕人哀之因名此山为女观焉【水经注】
　　高齐初沙门寔公者旦从林虑向白鹿山因迷失道日将禺中忽闻钟声寻响而进岩岫重阻登陟而趣乃见一寺独据深林三门正南赫奕辉焕前至门所看额云灵芝寺门外五六犬其犬如牛白毛黑喙或踊或卧以眼盻寔寔怖将返须臾胡僧外来寔唤不应亦不回顾直入门内犬亦随入讲堂唯见牀榻高座俨然寔入西南隅牀上坐久之忽闻栋间有声仰视见开孔如井大比丘前后从孔飞下遂至五六十人依位坐讫末后一僧从空而下诸人竞问来何太迟答曰今日相州城东彼岸寺鉴禅师讲防各各竪义大有后生聪俊难问词防锋起殊为可观不觉遂晩而至寔本事鉴为和上旣闻此语咨诸僧曰鉴是寔和上诸僧直视忽隠向之寺宇一无所见唯覩岩谷禽鸟翔集喧乱切心出以问尚统法师尚曰此寺名赵时佛图澄法师所造年嵗久逺贤圣居之非凡所住或泛或隠迁徙无定今山行者犹闻钟声【见侯君素族异记録】
　　髙唐县鸣石山岩髙百余人以物扣岩声甚清越晋太康中逸士田宣隠于岩下叶风霜月常拊石自娯每见一人着白单衣徘徊岩上及晓方去宣于后令人击石乃于岩上濳伺俄然果来因据执袂诘之自言姓王名中伦衞人周宣王时入少室山学道比频适方壶去来经此爱此石响故輙留听宣乃求其养生唯留一石如雀卵初则凌空百余步犹见渐渐烟雾障之宣得石含輙百日不饥【上】
　　汉建武间有人骑白牛曰吾北海使将看天子登封田父寻至山上惟见牛迹遗粪皆银也明年世祖登封遂名其山为银牛在太原北【杂俎】
　　广昌岭髙四十余里二十里中委折五回方逹其上故岭有五回之名下望层山盛如蚁垤实兼孤山之称亦崚崠也【水经注】
　　汝州临汝县广成坡之西垠有小山曰崆峒即黄帝访道地广成子所隠也其颠洞穴如盎将有大风雨则白犬自穴出田夫以为亦名山曰玉犬峯耆老云若九春三秋天景清丽必有素雾自岊起须臾粉防青梵弥亘数里楼殿轇轕花木焕烂数息中雾势漫散不复见矣【三水小牍】
　　山操孔子所作季桓子受齐女乐孔子欲谏不得退而望山作曲喻季氏若山之蔽鲁【琴纂】
　　玉笥山本名羣玉山胚浑初分此山积五色气而成形覩若羣玉之状皆虚无之貌浮焉至庖牺氏之时山乃坚而委地变为五色遂号为羣玉山至夏殷之世人多采其玉百灵虑损其山形遂化为五色土石而生之丛木今溪涧之中五色碧赤之石皆古变色【太真白山经】雷首一名独头山夷齐所隠也【阙骃十三州志】
　　西河谒泉山一名隐泉山山有石室子夏退居之所【隋图经】
　　长白山陈仲子夫妻隠处【郡国志】
　　长白山相传古肃然也岘南有钟鸣燕世桑门释惠霄者自广固至此岘听钟声稍前忽见一寺门宇炳焕遂求中食见一沙弥乃摘一桃与霄须臾又与一桃语霄曰至此已淹留可去矣霄出回头顾失寺至广固见弟子言失和尚已二年矣霄始知二桃兆二年矣【上】雅州有周公山旧孔明于此梦见周公因立庙为文宪王庙号周公山【蜀志】
　　不其城南二十里有大劳山小劳山在海侧俗云防山自言髙不如东海劳即此也【伏深斋记】
　　平乐县有山临水巗间有两目如人眼极大瞳子白黑分明名为目巗【搜神记】
　　济南郡有方山相传有奂生得仙于此山南有明镜崖石方三丈魑魅行伏了了然在镜中南燕时镜上遂使漆焉俗言山神恶其照物故漆之【上】
　　汉髙帝封兄子信为颉侯寔有颉山在嫣州懐戎县东南十五里【上】
　　牟州有拒神山在州东五里始皇取石为桥此山拒而不去因遂名焉山南四里有黄银穴【续高僧传】
　　临沮县西有青山青溪之源也寻源浮溪竒诡深峭盛之云稠水傍生凌空交合危楼倾岳恒有落势风泉传响于青林之下巗涧流声于白云之上游者常若目不周翫情不给赏是以林徒栖托云客宅心泉侧多结道士精庐焉侧北齐州东南有石门世俗谓之龙门也其山上合下开开处高六丈飞水歴其间南出乗崖倾澜泄注七丈有余渀荡之音竒为壮猛触石成井水深不测阚之者惊神临之者骇魄矣【水经注】
　　夏桀末年瞿山地陷一夕为大泽深九丈其年为汤所放【古今五行记】
　　纥其山望之数百里内夏恒积雪又有神泉人为之歌曰纥其山头冻死雀何不飞去生处乐
　　金陵之土似北邙及谷闗土坚实而宜禾谷掘其间作井正似长安鳯门外井水味是清源幽澜洞泉逺沽耳水色白都不学道居其土饮其水亦令人寿考也是金津润液之所漑耶【陶隠居真诰】
　　金陵之左右汧谷溪源陵之左有山也右有源汧名栁谷陵之西有源汧名阳谷名山内经福地志曰伏龙之地在柳谷之西金坛之右可以高栖正金陵之福地也上古名此山为冈山孔子福地记云冈山之间有伏龙之乡可以避水辟病长生本所以名为冈者亦金坛之质也
　　句曲有五门有心立志清斋三月登寻此门皆可即得得可入但人自不能赍寻之耳
　　华阳中玉碣文在童初府西向一云四靣其文曰解带被褐寻生理活养存三赤洞我玉文领理八老二十四真不眠内视微气绵绵把录太素之又神道在今子来乃臻
　　河图要元篇云勾金之坛其间有陵兵病不起洪波不登又曰乃有地脉土良水清勾曲之山金坛之陵可以度世上升曲城要元篇葢汉世纬书后汉书志注不载其目今见茅山志
　　句曲洞天东通林屋北通岱宗西通峨嵋南通罗浮皆大道也其门有小径襍路阡陌抄防非一处也汉建安之中左元放闻传者云江东有此神山故渡江寻之遂斋戒三月乃登山乃得其门入洞虚造隂宫三君亦授以神芝三种元放周旋洞宫之内经年宫室结搆方圆整肃甚惋惧也不图天下复有如此之异乎神灵往来相推校生死如地上之官家矣【并上】
　　始皇登句曲北垂叹曰巡狩之乐莫过于山海自今以往良为常也乃改为良常山【金陵志】
　　良常东南又有可住处累石如灶寄生树如曲葢【陶隠居真诰】
　　宋武帝登八公山刘安旧台曰城郭犹匹帛之绕丛花也【六帖】
　　白纻山本名楚山桓温领妓游此山奏乐好为白纻歌因改焉【宣城图经】
　　溧水有伍牙山一名护牙舆地广记云子胥伐楚还呉经此山故名伍牙建康志云俗传伍子胥美齿牙避楚至此恐为人所识以石击毁其牙山神为镇护之不毁因名护牙
　　浮槎山相传自海上浮来有梵僧过而指曰此耆阇一峯也梁武帝女为尼于此山建道林寺
　　舒州山最竒絶而山麓尤胜志公与白鹤道人皆欲之天监六年二人俱白武帝帝以二人皆具灵通俾各以物识其地得者居之道人云某以鹤止处为记志云某以卓处为记已而鹤先飞去至麓将止忽闻空中锡飞声志公之锡遂卓于山麓而鹤惊止他所道人不怿然以前言不可食遂各以所识筑室焉【神僧传】
　　太湖中穹窿山有铜阙【水经注】
　　禹治洪水至牧徳之山见神人焉谓禹曰劳子之形役子之虑以治洪水无乃怠乎禹知其神人再拜请诲神人曰我有灵寳五符以役蛟龙水豹子能传之不日而就因授禹而诫之曰事毕可秘之于灵山禹成功后乃藏之于洞庭苞山之穴至呉王阖闾之时有龙威丈人得符献之呉王以示羣臣皆莫能识乃令赍符以问孔子孔子曰昔禹治水于牧徳之山遇神人授以灵寳五符后藏于洞庭之苞山君王所得无乃是乎赤鸟之事某所未详使者反白阖闾乃尊事之先是江左童謡云禹治洪水得五符藏之洞庭之苞山湖龙威丈人窃禹书得五书者防国庐寻而呉果灭【呉越春秋越絶书】
　　震泽中洞庭山有洞穴深百余尺仰公眺误堕洞中至一龙宫下有青泥昼夜常明饥食青泥味若粳米饭记得归路得出事闻梁武帝帝问杰公公曰此洞穴有四支一通洞庭湖西岸一通蜀道青衣浦北岸一通罗浮两山间大谿一通枯桑岛东【梁四公记】
