<!-- { "loadSidebar": true } -->
　　明堂者布政之宫周治五室东为木室南为火室西为金室北为水室土室在中秦为九室十二阶各有所居李谧字永和览考工记大戴礼盛徳篇以明堂之制不同遂着明堂制度论曰余谓论事辨物当取正于经典之眞文援证定疑必有验于周孔之遗训然后可以称凖的矣今礼文残缺圣言靡存明堂之制谁使正之是以后人纷纠竞兴异论五九之説各信其习是非无凖得失相半故歴代纷纭靡所取正余窃不自量颇有鄙意据理寻义以求其眞贵合雅衷不茍偏信推义察图以折厥衷岂敢必善聊亦合其言志矣凡论明堂之制者虽众然校其大畧则二途而已言五室者则据周礼考工之记以为本是康成之徒所执言九室者则案大戴盛德之篇以为源是伯喈之伦所持此二书虽非圣言然是先贤之中博见洽通者也但各记所闻未能全正可谓既尽美矣未尽善也而先不能考其当否便各是所习卒相非毁岂逹士之确论哉礼记月令玉藻明堂三篇颇有明堂之义余故采掇二家参之月令以为明堂五室古今通则其室居中者谓之太庙太室之东者谓之青阳当太室之南者谓之明堂太室之西者谓之总章当太室之北者谓之堂四靣之室各有夹房谓之左右个三十六户七十二牖矣室个之形今之殿前是其遗像耳个者即寝之房也但明堂与寝施用既殊故房个之名亦随事而迁耳今粗书其像以见鄙意案图察义畧可验矣故检之五室则义明于考工校之户牖则数协于盛徳考之施用则事着于月令求之闰也合周礼与玉藻既同夏殷又符周秦虽乖通儒傥或在斯矣考工记曰周人明堂度以九尺之筵东西九筵南北七筵堂崇一筵五室凡室二筵室中度以几堂上度以筵余谓记得之于五室而谬于堂之脩广何者当以理推之令惬古今之情也夫明堂者盖所以告月朔布时令宗文王祀五帝者也然营构之范自当因宜剏制耳故五室者合于五帝各居一室之义且四时之祀皆据其方之正又听朔布令咸得其月之辰可谓施政及俱二三但允求之古义窃为当矣郑康成汉末之通儒后学所取正释五室之位谓土居中木火金水各居四维然四维之室既乖其正施令听朔各失厥衷左右之个弃而不顾乃反文之以美説饰之以巧辞言水木用事交于东北木火用事交于东南火土用事交于西南金水用事交于西北既依五行当从其用事之交出何经典可谓工于异端言非而博疑误后学非所望于先儒也礼记玉藻曰天子听朔于南门之外闰月则阖门左扉立于其中郑注曰天子之庙及路寝皆如明堂制明堂在国之阳每月就其时之堂而听朔焉卒事反宿路寝亦如之闰月非常月听其朔于明堂门下还处路寝门终月也而考工记周人明堂注曰或举王寝或举明堂互言之以明其制同也其同制之言皆出郑注然则明堂与寝不得异矣而尚书顾命篇曰迎子钊南门之外延入翼室此之翼室即路寝矣其下曰大贝贲鼓在西房垂之竹矢在东房此则路寝有左右房见于经史者也礼记防服大记曰君夫人卒于路寝小敛妇人髽带麻于房中郑注曰此盖诸侯礼带麻于房中则西南天子诸侯左右房见于注者也论路寝则明其左右言明堂则阙其左右同制之説还相矛盾通儒之注何其然乎使九室之徒奋笔而争锋者岂不由处室之不当哉记云东西九筵南北七筵五室凡室二筵置五室于斯堂虽使班倕搆思王尔营度则不能令三室不居其南北也然则三室之间便居六筵之地而室壁之外裁有四尺五寸之堂焉岂有天子布政施令之所宗祀文王以配上帝之堂周公负扆以朝天子之处而室户之外仅余四尺而已哉假在俭约为陋过矣论其堂宇则偏而非制求之道理则未惬人情其不然一也余恐为郑学者茍求必胜竞生异端以相訾抑云二筵者乃室之东西耳南北则狭焉余故备论之曰若东西二筵则室户之外为丈三尺五寸矣南北户外复如此则三室之中南北裁各丈二尺耳记云四旁两夹牕若为三尺之户二尺牕牕户之间裁盈一尺绳枢瓮牖之室筚门圭窬之堂尚不然矣假令复欲小广之则四靣之外濶狭不齐东西既深南北更浅屋宇之制不为通矣验之众途畧无算焉且凡室二筵丈八地耳然则户牖之间不逾二尺也礼记明堂天子负斧扆南向而立郑注曰设斧于户牖之间而郑氏礼图説扆制曰从广八尺画斧交于其上今之屏风也以八尺扆二尺之间此之叵通不待智者较然可见矣且若二筵之室为四尺之户则户之两颊裁各七尺耳全以置之犹自不容矧复户牖之间哉其不然二也又复以世代验之即虞夏尚朴殷周稍文制造之差每加崇饰而夏后世室堂脩二七周人之制反更促狭是岂夏禹卑宫之意周监郁郁之美哉以斯察之其不然三也又云堂崇一筵便基高九尺而壁户之外裁四尺五寸于营制之法自不相称其不然四也又云室中度以几堂上度以筵而复云凡室二筵而不以几还自相违其不然五也以此验之记者之谬抑可见矣盛徳篇云明堂凡九室三十六户七十二牖上圆下方东西九仞南北十筵堂高三尺也余谓盛德篇得之于戸牖失之于九室何者五室之制旁有夹房靣各有户户有两牖此乃因事立则非拘异术户牖之数固自然矣九室者论之五帝事既不合施之时令又失其辰左右之个重置一隅两辰同处参差出入斯乃义无所据未足称也且夫堂之修广裁六十三尺耳假使四尺五寸为外之基其中五十四尺便是五室之地计其一室之中仅可一丈置其户牖则于何容之哉若必小而为之以容其数则令帝王侧身出入斯为怪矣此非直不合典制抑亦可哂之甚也余谓其九室之言诚亦有由然窃以为戴氏闻三十六户七十二牖亦见其制靡知所置便谓一室有四户之牕计其户牖之数即以为九室耳或未之思也蔡伯喈汉末之时学士而见重于当时即识其脩广之不当而未必思其九室之为谬更脩而广之假其法象可谓因伪饰辞顺非而泽谅可叹矣余今省彼众家委心从善庻探其衷不为茍异但是古非今俗间之常情爱逺恶近世中之恒事而千戴之下独论古制惊俗之谈固延多诮脱有深赏君子者览而揣之倘或存焉【北史以下宫】
　　尧使禹作宫【世本】
　　尧山下有平陵陵上有古大堂基十余处谓曰尧故亭父老相传尧南廵登此山故亭即其行宫【王韶之始兴记】帝舜都郭门古宫存焉宫前有尧台舜馆铭记古文莫有识者【述异记】
　　殷作九市之宫而诸侯畔【东方朔传】
　　昔者有洛氏宫室无常池囿广大工功日进以后更前民不得休农失其时饥馑无食成汤伐之有洛以亡【周书】武王克殷欲筑宫于五行之山周公曰不可夫五行之山固塞险阻之地也使我德能覆之则天下纳其贡职者廻也使我有暴乱之行则天下伐我难矣此所以三十六世而不夺也
　　天子作居范宫以观桑者【穆天子传】
　　齐桓公宫中二市妇闾二百【韩子】
　　东宫周一里二百七十歩路西宫在长秋周一里二十六歩秦始皇帝十一年守宫者照燕失火烧之【越絶书】春申君都吴宫因加巧饰春申死吏照燕窟失火遂焚【呉地记】
　　宋王筑武宫讴癸倡行者止观筑者不倦王闻召而赐之对曰臣师射稽之讴又贤于癸王召射稽使之讴行者不止筑者知倦其讴不胜如癸美何也对曰王诚度其功癸四板射稽八板摘其坚癸五寸射稽二寸【韩非子】夫差作天池造青龙舟日与西施为水嬉又有别馆在句容楸梧成林謡云梧宫秋吴王愁
　　阖闾搆水精宫尤极珍怪皆出自水府【述异记】
　　兰池宫始皇三十一年为微行咸阳与武士四人俱夜出逢兰池注渭城县有兰池宫【三辅黄图】
　　宣曲宫在昆明池西孝宣帝晓音律常于此度曲因以为名
　　飬德宫赵王如意年防未能就外傅戚姬飬之赵王内傅赵媪傅之号其室曰飬德宫
　　甘泉宫一曰云阳宫史记秦始皇二十七年作甘泉宫及前殿筑甬道【筑垣墙如街巷】自咸阳属之闗辅记曰林光宫一曰甘泉宫秦所造在今池阳县西故甘泉山宫以山为名【或曰高泉山盖习俗语讹耳】宫周匝十余里汉武帝建元中増广之周十九里去长安三百里望见长安城黄帝以来圜丘祭天处【汉志云阳县有休屠金人径路神祠三所音义云匈奴祭天处本云阳甘泉山下秦夺其地徙休屠右地】遁甲开山图云云阳先生之墟也武帝造阙于南以象方色于甘泉宫更置前殿始造宫室有芝生甘泉殿邉房中【房中乐有芝草之歌】汉旧仪云芝有九茎【芝草歌曰九茎连叶】芝金色緑叶朱实夜有光乃作芝房之歌帝又起紫殿雕文刻镂黼黻以玉餙之成帝永始四年行幸甘泉郊泰畤神光降于紫殿今按甘泉谷北岸有槐树今谓玉树根干盘峙三二百年木也杨震闗辅古语云耆老相传咸以谓此树即扬雄甘泉赋所谓玉树青葱也甘泉有高光宫又有林光宫有长定宫竹宫通天台通灵台武帝作迎风馆于甘泉山后加露寒储胥二馆皆在云阳甘泉中西厢起彷徨观筑甘泉苑建元中作石阙封峦鳷鹊观于苑垣内宫南有昆明池苑南有棠梨宫汉未央长乐甘泉宫四靣皆有公车【公车主受章疏之处】
　　骀荡宫春时景物骀荡满宫中也
　　馺娑宫馺娑马行疾貎马行迅疾一日之间遍宫中言宫之大也
　　天梁宫梁木至于天言宫之高也四宫皆在建章宫枍诣宫枍诣木名宫中美木茂盛也
　　鼓簧宫汉宫阁疏云鼓簧宫周匝一百三十歩在建章宫西北
　　竹宫甘泉祠宫也以竹为宫天子居中
　　扶荔宫在上林苑中汉武帝元鼎六年破南越起扶荔宫【宫以荔枝得名】以植所得竒草异木菖蒲百本山姜十本甘蕉十二本留求子十本桂百本蜜香指甲花百本龙眼荔枝防榔橄榄千岁子甘橘皆百余本荔枝自交阯移植百枝于庭无一生者连年犹移植不息后数岁偶一枝稍茂终无华实帝亦珍惜之一旦萎死守吏坐诛者数十人遂不复莳矣其实则岁贡为邮传者疲毙于道极为生民之患至后汉安帝时交阯郡守极陈其弊遂罢其贡
　　五柞宫汉之离宫也在扶风盭厔宫中有五柞树因以为名五柞皆连抱上枝覆荫数亩【并上】
　　长安有鼓篁宫承光宫宜春宫池阳宫黄平宫黄山宫望仙宫集贤宫延寿宫祈年宫林梵宫太乙宫夜光宫升湖宫谷口宫【汉宫阙名】
　　建章宫东起别风阙高二十五丈乘高以望远又于宫门北起圆阙高二十五丈上有铜鳯凰赤眉贼壊之【三辅旧事】
　　梁孝王好营宫室苑囿之乐作曜华之宫筑兎园中有百灵山山有肤寸石落猨岩栖龙岫又有雁池池间有鹤洲鳬渚其诸宫观相连延亘数十里竒果异树瑰禽怪兽毕备王日与宫人賔客弋钓其中【上】
　　元鼎元年起招仙阁于甘泉宫西编翠羽麟毫为帘青琉璃为扇悬黎火齐为牀【洞防记】
　　河间王筑日华宫置客馆二十余区以待学士自奉飬不逾賔客【西京杂记】
　　汉武以杂宝装牀屏帐等设于桂宫谓四宝宫【上】燕王旦在明光宫欲入所卧户三问尽闭使侍者二十人开户户不开其后旦坐谋反自杀【论衡】
