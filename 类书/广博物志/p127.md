<!-- { "loadSidebar": true } -->
　　梧桐园在吴宫本吴王夫差旧园也一名鸣琴川【并上】张天锡数宴园池政事颇废荡难将军校书祭酒索商上疏极諌天锡答曰吾非好行行有得也观朝荣则敬才秀之士翫芝兰则爱德行之臣覩松竹则思贞操之贤临清流则贵廉洁之行览蔓草则贱贪秽之吏逢颷风则恶凶狡之徒若引而伸之触类而长之庻无遗漏矣【晋书】
　　文帝筑华林园盛暑役人何尚之諌帝曰小人常日曝背未足为劳
　　当时四海晏清八荒率职珠嚢记庆玉烛调辰鳏寡不闻犬豕之食茕独不见牛羊之衣于是帝族王侯外戚公主擅山海之富居川泽之饶争植园宅互相夸竞崇门丰室洞戸连房飞馆生风重楼起雾高台芳树家家而筑花林曲池园园而有桃李夏緑竹栢冬青而河间王琛最为豪首【洛阳伽蓝记】
　　洛阳宫有春王园【晋宫閤名以下门】
　　阊门一名破楚门子胥伐楚出此【郡国志】
　　鲁连子曰先生见孟甞君于杏唐之门【艺文类聚】
　　磁石门西门在阿房前悉以磁石为之故专其目令四夷朝者有隠甲懐刃入门而脇之以示神故亦曰却胡门【水经注】
　　洛阳故宫有飞兎门含章门西华门却非门九龙门金商门宜秋门【蔡质汉官仪】
　　长安有宣平门覆盎门万秋门青绮门洛阳有仓龙门金牙门不老门濯龙门【汉宫殿】
　　长安城东出南头第一门曰霸城门民见门色青名曰青城门或曰青门门外旧出佳广陵人邵平为秦东陵侯秦破为布衣种青门外美故时人谓之东陵庙记曰霸城门亦曰青绮门汉书王莽天鳯三年霸城门灾莽更霸城门曰仁寿门无疆亭【三辅黄图】
　　长安城北出东头第一门曰洛城门又曰高门汉宫殿疏曰高门长安北门也又名鹳雀台门外有汉武承露盘在台上【上】
　　洛阳开阳门宿昔有一柱飞来琅琊开阳县上言县城南一柱飞去光武遂名其门为开阳【后汉书】
　　哀帝为董贤起大第于北阙下重五殿洞六门柱壁皆画云气花蘤山灵水怪或衣以绨锦或饰以金玉南门三重署曰南巾门南上门南更门东西各三门随方靣题署亦如之楼阁台榭转相连注山池玩好穷尽雕丽【西京襍记】
　　王莽天鳯三年十月戊辰王路朱鸟门鸣昼夜不絶崔发等曰虞帝辟四门逹四聪门鸣者明当修先圣之礼招四方之士也于是令羣臣皆贺所举士行从朱鸟门入而对策焉
　　孔融深敬于郑屣履造门告高宻县为特立一乡曰郑公乡昔东海于公仅有一节或戒乡人侈其门闾矧乃郑公之德而无驷牡之路可广开门衢令容高车号为通德门【后汉书】
　　王濬字士治恢廓有大志甞起宅开门前路广数十步人或谓之何太过濬曰吾欲使容长防幡旗众咸笑之濬曰陈胜有言燕雀安知鸿鹄之志【晋书】
　　铜驼街在洛阳宫南金马门外人物繁盛俗语云金马门外聚羣贤铜驼街上集少年【陆机洛阳记】
　　谢歆金昌亭诗叙曰予寻师来入经吴行逹昌门忽覩斯亭傍川带河其旁题曰金昌访之耆老曰昔朱买臣仕汉还为防稽内史逢其迎吏逆旅北舍与买臣争席买臣出其印绶羣吏惭服自裁因事建亭号曰金伤失其字义耳

　　广博物志卷三十六
<子部,类书类,广博物志>
　　钦定四库全书
　　广博物志卷三十七
　　明　董斯张　撰
　　珍寳【金　玉　珠　杂寳　钱　币帛附】
　　攻金之工【此下言用金锡多寡之法】筑氏执下齐【多锡为下齐筑氏为削则用锡为多齐去声下同】冶氏执上齐【少锡为上齐冶氏为戈防则用锡为少】鳬氏为声【钟錞之属】防氏为量【斗斛之属量去声】段氏为鏄器【钱鏄之属】桃氏为刃【刃劒之属】金有六齐【用锡和金其齐有六】六分其金而锡居一【金五分锡一分共六分】谓之钟鼎之齐【钟以击鼎以烹比之斧斤则用锡为差少】五分其金而锡居一【金四分锡一分共五分】谓之斧斤之齐【斧以伐斤以削比之钟鼎则用锡为差少】四分其金而锡居一【金三分锡一分共四分】谓之戈防之齐【戈防皆用以击刺防其挫折故比之斧斤则用锡为多也以上三者皆上齐也】三分其金而锡居一【金二分锡一分共三分】谓之大刃之齐【大刃以施之斩伐防其易亏比之戈防则用锡尤多】五分其金而锡居二【金三分锡二分共五分】谓之削杀矢之齐【削书刀也用以削书杀矢箭也用以田猎皆欲其坚忍不脆比之大刃则用锡又多】金锡半【金一半锡一半】谓之鉴燧之齐【鉴取水于月燧取火于日皆以洁白为上故金锡半之　以上三者皆下齐也周礼】
　　山多金玉者招摇堂庭尧光瞿父句余仆勾【一作夕】洵山丹穴祷过仑者南禺皇人薫吴槐江符惕天山翼望泾谷英鞮中曲敦头梁渠洹山敦题大行龙侯马成阳山发九孟门虫尾彭毗泰头谒戾沮洳少山敦与柘山维龙泰戏干山藟山栒状独山泰山峄皋姑逢维氏鳬丽尸胡踇隅剡山发视豪山鲜山蔓渠敖岸宜苏鹿蹄白边缟羝娄涿长石橐山阳华大宜诸岐山灵山岷山隅阳勾檷熊山首阳婴山倚帝妪山沓山云山风伯暴山即公真陵【山海经】
　　山多金者杻阳鸡山皋涂中皇阳虚瞻诸末山役山鬲山风雨葛山涌石复州前山瑶碧堇理高前雅山章山大支厯石篇遇夫夫洞庭尧山仁举
　　山多铜者松果潘侯轩辕橿谷鼓磴昆吾蛊尾玉山阳帝荣余
　　山多铜铁者符禺英山涹山丙山
　　山多锡者婴侯服山
　　山多金铁者龙首泰冒西皇荆山岐山鲜山求山山多铁者竹山鸟山盂山防山泰威夸父又原兎牀风伯【并上】
　　上有丹砂者下有黄金上有磁石者下有铜金上有陵石者下有铅锡赤铜上有赭者下有铁【管子】
　　夫玉起于牛氏边山金起于汝汉之右洿珠起于赤野之末光【上】
　　水圆折者有珠方折者有玉清水有黄金龙渊有玉英地各以其类生【淮南子】
　　正之气也御乎埃天埃天五百岁生黄埃黄埃五百岁生黄澒黄澒五百岁生黄金【中央数五故五百岁而一化澒水银也】黄金千岁生黄龙黄龙入藏生黄泉黄泉之埃上为黄云隂阳相薄为雷激扬为电上者就下流水就通而合于黄海偏之气御乎清天清天八百歳生青曽青曽八百歳生青澒青澒八百岁生青金青金八百岁生青龙【东方木色青其数八故八百岁而一化】青龙入藏生清泉清泉之埃上为青云隂阳相薄为雷激扬为电上者就下流水就通而合于青海壮土之气御于赤天赤天七百岁生赤丹赤丹七百岁生赤澒赤澒七百岁生赤金【南方火其色赤其数七故七百岁而一化】赤金千岁生赤龙赤龙入藏生赤泉赤泉之埃上为赤云隂阳相薄为雷激扬为电上者就下流水就通而合于赤海弱之气御于白天白天九百歳生白礜白礜九百岁生白澒白澒九百岁生白金【西方金色白其数九故九百岁而一化】白金千岁生白龙白龙入藏生白泉白泉之埃上为白云隂阳相薄为雷激扬为电上者就下流水就通而合于白海牝土之气御于天天六百岁生砥砥六百岁生澒澒六百岁生金【北方水其色黒其数六故六百岁而一化】金千岁生龙龙入藏生泉泉之埃上为云隂阳相薄为雷激扬为电上者就下流水就通而合于海【上】
　　玉经曰服金者夀如金服玉者夀如玉又曰服真者其命不极真者玉之别名也【抱朴子】
　　亥日称妇人者金玉也
　　银但不及金玉耳可以地僊也服之法以麦浆化之亦可以朱草酒饵之亦可以龙膏链之【并上】
　　黄金之气为火白金之气为雄鸡铜铁为胡人铜器之精为马美玉之气为美女载烛金至百斤以上其精为羊【中记】
　　玉精为白虎金精为车马铜精为僮奴铅精为老妇【上】夫寳物在城郭丘墙之中树木为之变视柯边有折枝是其候也视折枝所向寳在其方凡有金寳常变作积虵见此辈便脱只履若屐以掷之若溺之即得凡藏寳忘不知处以大铜槃盛水着所疑地行照之见人影者物在下也【地镜图】
　　视屋上瓦独无霜其下有寳藏【上】
　　山下有银上必产葱下有黄金上必产薤下有铜锡上必产姜草茎黄秀下有藏铜山有积银上多素雾【览】黄金之精名石状如豚居人家使人不宜妻白鼠以昬时见于丘陵之间视所出入中有金【白泽图】
　　絶水有金者精名侯伯状如人长五尺五防衣【上】金胜国平盗贼四夷賔服则出【宋书】
　　金人王者有盛德则游后池【上】
　　金车王者至孝则出【齐书】
　　金牛瑞器也王者土地开辟则金牛至【孙氏瑞应图】殷得金德银自山溢【史封禅书】
　　君乘金而王则黄银见【礼斗威仪】
　　王者宴不及醉刑罚中人不为非则银瓮出【瑞应图】黄金辟鬼金刚石辟恶毒清泥珠止浊清水珠发泉金蚕产于石中可集泉布紫靺羯可以冯河【览】
　　金之优者名曰紫磨犹人之有圣也【孔融圣人优劣论】
　　夫金之性一也以五月丙午日中铸为阳燧以十一月壬子夜半铸为隂燧【言丙午日铸为阳燧可取火壬子夜铸为隂燧可取水也　搜神记】铜英青金英黄玉英白黂烛捔膏烛泽【淮南子】
　　金禁也气刚毅能禁制物也【释名】
　　林邑国有山赤色其中生金夜则出飞状如萤火【梁书】兰仓水有金沙越人收以为黄金又有充珠穴穴出光珠又有琥珀瑚黄白青珠也【水经注】
　　无雷国出银【西域传】
　　桂阳郡有银井凿之转深汉有村人焦先于半道见三老人徧身皓白云逐我太苦今往他所先知是怪以刀斫之三翁各以杖受刀忽不见视其断杖是银其井后遂不生银也【述异记】
　　方丈山有池方百里水浅可渉泥色若金而味辛以泥为器可作舟矣百链可为金色青照鬼魅犹如石镜魑魅不能藏形矣【拾遗记】
　　岱舆山南有平沙千里色如金若粉屑靡靡常流鸟兽行则没足风吹沙起若雾亦名金雾亦曰金尘沙着树粲然如黄金涂矣和之以泥涂僊宫则晃昱明粲也【上】南康樗都县西沿江有石室名梦口穴常有船人遇一人通身黄衣担两笼黄求寄载过至厓下此人唾盘上径下厓直入石穴中船主初甚忿之见其人入石始知异视盘上唾悉是金矣【述异记】
　　金曽在丘塜及为铁钏溲器陶隠居谓之辱金不可合炼
　　炎帝采峻锾之铜以为器峻锾山名也下有金井白气冠其上人升于其间雷霆之声在于地下井中之金柔弱可以缄縢也【拾遗记】
　　天子大朝于黄之山乃搜图视典用观天子之珤器曰天子之珤玉果璿珠烛银黄金之膏天子之珤万金卿珤百金士之珤五十金庶人之珤十金【穆天子传】
　　顔犨由善事亲子路义之后犨以非罪执子路请以金赎焉【孔丛子】
　　范蠡乘轻舟浮五湖越王以良金写范蠡状而朝礼之【国语】
　　齐人有东郭敞者犹多愿愿有万金其徒请赒焉不与曰吾将以求封也其徒怒而去之宋曰此无益于爱也故不如与之有得也【商君战书】
