<!-- { "loadSidebar": true } -->
　　龙舒陵亭有一大树髙数十丈黄鸟十数巢其上时乆旱长老共相谓曰彼树常有黄气或有神灵可以祈雨因以酒脯徃亭中有寡妇李宪者夜起室中忽见一绣衣妇人曰我树神也以汝性洁佐汝为生来朝父老皆欲祈雨吾有求之于帝至明日日中果大雨遂立为祠宪曰诸卿在此吾近居水当致少鲤鱼言讫有鲤数十头飞集堂下坐者莫不惊悚如此嵗余神曰将有大兵今辞汝去留一玉环曰持此可以避难后袁术刘表相攻龙舒之民皆流去惟宪里不被兵【搜神记】
　　南州人有遣吏献犀簮于孙权者舟过宫亭湖庙而乞灵焉神忽下教曰须汝犀簮吏惶遽不敢应俄而犀簮已前列矣神复下教曰俟汝至石头城反汝簮吏不得已遂行自分失簮且得死罪比达石头忽有大鲤鱼长三尺跃入舟剖之得簮
　　诸葛恪为丹阳太守出猎两山之间有物如小儿伸手欲引人恪令伸之曰去故地即死既而参佐问其故以为神明恪曰此事在白泽图内曰两山之间其精如小儿见人则伸手欲引人名曰傒囊引去故地则死诸人未之见也【并上】
　　司马懿拜司空日有人叩门请见自称白虎使者衣白衣懐中探一物内懿手中戒曰两世慎勿开墓中絶言讫不见懿曰此或数也遂开视之乃一金龙子长三四尺背上有铭云父子从我受重火至武帝受禅世墓中絶帝渡江都建业【独异志】
　　孝武帝逰于清暑殿有人黄衣自号天泉池神名淋岑君谓帝曰若见善待当福佑之帝怪恐授以佩刀神怒曰君为不道当使知之因不见遂闻鼔鼙之响而去帝乃请大沙门为斋转诵见一臂长二丈来摸经案甚怪之后帝与宫妓泛龙舟宴饮于池有慢色神乃见形攀龙舟沈帝遂溺死【图经】鸟伤陈氏有女未醮着履径上大枫树颠了无危惧顾曰我应为神今便长去惟左苍右黄当暂归耳家人悉出见之举手辞诀于是飘耸轻越极睇乃没人不了苍黄之意每春輙以苍狗秋黄犬设祀于树下【异苑】
　　汝阳有彭氏墓近大道墓口有一石人田家老母到市买数片饵以归天热过防彭氏墓口树下以所买饵暂着石人头上及去忘取之后来者见石人头上有饵求而问之或人调云此石人有神能治病病愈者以饵来谢之如此转以相语云头痛者摩石人头腹痛者摩石人腹亦还以自摩无不愈者遂千里来就石人治病初具鸡豚后用牛羊为立帷帐管弦不絶如此数年前忘饵母闻之乃为人説无复徃者【抱朴子】
　　西门豹之神梦交于茍氏而生苻坚
　　建康小吏曹着见庐山夫人夫人命女婉与着相见婉见着欣悦命婢琼林取琴出婉抚琴歌云登庐山兮郁嵯峨晞阳风兮拂紫霞招若人兮濯灵波欣良运兮畅云柯弹鸣琴兮乐莫过云龙防兮乐太和着意不安屡求去婉垂涕为别并赠织成禈衫【搜神记】
　　晋太元中谢家沙门竺昙遂年二十余白晳端正尝行经青溪庙前过因入庙中看暮归梦一妇人来语云君当来作我庙中神不复乆昙遂梦问妇人是谁妇人云我是青溪中姑如此一月许便病临死谓同学年少曰我无福亦无大罪死乃当作青溪庙中神诸君行便可过看之既死后诸年少道人诣其庙既至便灵语相劳问音声如昔时临去云乆不闻呗思一闻之其伴慧觐便为作呗讫其犹唱讃语云岐路之诀尚有凄怆况此之乖形神分散窈防之叹情何可言既而歔欷不自胜诸道人等皆为流涕【续搜神记】
　　晋明时献马者梦河神请之及至与帝梦同即投河以奉神始太傅禇褒亦好此马帝云已与河神及禇公卒军人见公乗此马矣【孔约志怪】
　　徐登赵昞贵尚清俭祀神以东流水削桑皮以为脯【搜神记】
　　永嘉中有神见兖州自称樊道基有妪号成夫人夫人好音乐能弹箜篌闻人弦歌輙便起舞【上】
　　庐江匡先生庙舟人徃来致祷能分风送之晋曹毗诗云分风为二擘流为两【海録】
　　豫章有戴氏女乆病不差见一小石形像偶人女谓曰尔有人形岂神能差我宿疾者吾将重汝其夜梦有神告之吾将祐汝自后疾渐差遂为立祠山下戴氏为巫故名戴侯祠【搜神记】
　　晋扬州江畔有亭湖神严峻甚恶于时有一客僧婆罗门名曰法藏善能持咒辟诸邪毒并皆有騐别有小僧就藏学呪经于数年学业成就故诣亭湖神庙止宿诵呪伏神其夜见神遂致殒命藏师闻弟子诵呪致死懐忿自来夜到神庙瞠意诵咒神来出见自亦致死同寺有僧每恒受持般若闻师徒并亡遂来神所于庙夜诵金刚般若至夜半中闻有风声极大迅速之间见有一物其形伟大眼光如电经师端坐正念诵经神来至师前右膝着地听经讫师问神曰檀越是何神灵初来猛峻后乃容豫神答曰弟子恶业报得如是是此湖神然甚信敬经师又问若神信敬何意前二师并皆打死荅云前二师死者为不能受持大乘经典瞠心诵呪见弟子来专诵恶语欲降弟子弟子不伏于时二师见弟子形恶自然怖死亦非弟子故杀二僧左近道俗见歬二僧被杀谓经师亦死相率徃看且见平安容仪欢泰时人甚怪竞共问由具荅前意实因般若威力圣教不虚【法苑珠林】释僧稠常于鹊山静处感神来娆抱肩筑腰气嘘顶上稠以死要心因证心定九日不起【梁髙僧传】
　　晋始丰赤城山有支昙兰青州人蔬食乐禅晋太元中游剡后憩始丰赤城山见林泉清旷居之忽见一人长数丈呼兰令去又见诸异形禽兽以骇兰见兰恬然自得乃屈膝云珠欺王是家舅今徃韦乡山就之推此处以相奉尔后三年忽见车骑隠隠从者弥峰俄而有人着帻称珠欺王通既前从其妻子男女等二十三人并形貌端正有逾于世既至兰所暄凉讫兰问住在何处荅云乐安县韦乡山乆服夙闻今与家累仰投乞受归戒兰即受之受法竟衬钱一万密二器辞别而去便闻鸣笳动天响振山谷【法苑珠林】
　　沛国戴文谌居阳城山有神降妻焉谌疑是妖魅神已知之便去遂见作一五色鸟白鸠数十枚从有云覆之遂不见【搜神记】
　　益州之西云南之东有神祠尅山石为室下有人奉祠之自称黄公因言此神张良所受黄石公之灵也清净不烹杀诸祈祷者持一百钱一双笔一丸墨石室中前请乞先闻石室中有声须臾问来人何欲既言便具语吉凶不见其形至今如此【上】
　　苻坚入冦防稽王道子以威仪鼓吹求于钟山之神奉以相国之号及坚至夀春望八公山草木皆类人形若有力焉【晋书】
　　临海罗阳县有神自称王表语言饮食与人无异然不见其形又一婢名绩纺遣中书郎李崇赍辅国将军罗阳县印绶迎表表随崇俱出所歴山川輙遣婢与其神相闻表至权于苍龙门外为立第舍表説水旱小事徃徃有騐【吴志】
　　宫亭湖孤石庙尝有估客下都经其庙下见二女子云可为买两量丝履自相厚报估客至都市好丝履并厢盛之自市书刀亦内厢中既还以厢及香置庙中而去忘取书刀至河中流忽有鲤鱼跳入船内破鱼腹得书刀焉【搜神记】
　　有商人区明者过彭泽湖有车马出自称青洪君要明过厚礼之问何所须有人敎明但乞如愿及问以此言荅青洪君甚惜如愿不得已许之乃其婢也既而送出自称商人或有所求如愿并为即得后至正旦如愿起晩乃打如愿如愿走入粪中商人以杖打粪扫唤如愿竟不还也【録异记】
　　陶侃家童子千余人尝得胡奴不喜言尝黙坐侃一日出郊奴执鞭以随胡僧见而惊礼云此海山使者也侃异之至夜失奴所在【异苑】
　　王猛少贫贱鬻畚为事尝至洛阳货畚有人于市贵买其畚云家近在此可随我取直随去忽至深山此人曰且住当先启道君须臾猛进见一公踞胡床头白将从十许人有一人引猛云大司马公可进猛因拜老公公曰王公何縁拜即发人送猛出山既出顾视乃嵩髙山也【晋中兴书】
　　顾劭为豫章禁淫祀毁诸庙至庐山庙一郡悉谏不从夜有人经前状若方相云是庐山君劭要之入坐与谈春秋灯尽烧左传以续之鬼欲凌劭劭神气湛然鬼返和逊求复庙劭笑而不荅鬼怒曰三年内君必衰当此时相报如期劭果病咸劝复庙劭曰邪岂胜正终不听遂卒【商芸小纪】
　　蔺启之家在南乡有樗蒲娄庙启之有女名僧暴死一夕而寤云樗蒲君遣婢迎僧坐斗帐中仍陈盛筵以金银为俎案五色玉为杯椀与僧共食一宿而醒也【上】陈后主祯明二年有神自称老子游于都下与人对语而不见形吉凶多騐得酒辄饮之经三四年乃去有船下忽闻人言明年乱视之得死婴儿长三尺而无头明年陈亡【南史】
　　宋咸寜中太常卿韩伯子某防稽内史王蕴子某光禄大夫刘耽子某同游蒋山庙有数妇人像甚端正某等各指像以妻匹配戏弄之即以其夕三人同梦蒋侯遣敎相闻曰家子女甚丑陋而隈防荣顾輙尅某月某日悉相迎某等以其梦指适异常试徃相问而果各得此梦符协如一于是大惧备三牲诣庙谢罪乞哀又俱梦蒋侯亲来降已曰君等既以顾之实幸今克期坐及岂容君等中悔经少时并亡
