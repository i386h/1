<!-- { "loadSidebar": true } -->
　　周靖帝大象元年夏荥阳汴水北有龙鬭初见白光直属天自东方而来有白龙长十许丈西北向防掌而鸣西北有黑龙亦乘云而至风雷相击乍合乍离暴雨大注自午至申白龙升天黑龙坠地复有大鲤鱼三从小鱼无数乘空而鬭雷雨又甚大风发屋至暝乃止鱼不复见明日有两黑蛇大者长丈五小者半之竝伤腰颈死于窦前大蛇者周天元帝及靖帝之象大鱼三而鬭者尉迟防王谦司马消难三方起兵乱之异【五行记】佛留影石室在那干呵罗国毒龙池侧佛坐龙石室窟中为龙作十八变踊身入石犹如明镜在于石内映现于外逺望则见近望不见诸天百千供养佛佛影亦说法【现佛三昧经】
　　迦维罗越国有优婆塞姓释可二十余家是白静王之苖裔昔太子生时有二龙王一吐冷水一吐暖水今有池尚一冷一暖【支僧载外国事】
　　昔有一金翅鸟王其身极大两翅相去六千余里常入海中取龙食之诸龙常怯畏金翅鸟常求袈裟着宫门上鸟见袈裟生恭敬心便不复前行食彼诸龙鸟食龙时以翅抟海水擗龙现而取食之时有一龙为鸟所逐即取袈裟戴着顶上寻防而走时金翅鸟化作婆罗门追逐龙后种种骂言汝今何不放此袈裟龙畏死故急捉不舍尔时海邉有一仙人龙时恐怖投趣仙人鸟见仙人不敢复前仙人即出为鸟说法敎鸟向龙共相忏悔已各去佛告比丘昔仙人者今我身是金翅鸟者瓶沙王是尔时龙者逹尼迦是昔袈裟得免鸟食今复我袈裟因缘得脱王难出家修道获阿罗汉是故当知袈裟威力不可思议又海龙王经云尔时有龙王而白世尊曰于此海中无数种龙有四种金翅鸟常食斯龙及龙妻子愿佛拥防常得安隐于是世尊脱身皂衣告海龙王汝取是衣分与诸龙皆令周徧有值一缕者金翅鸟王不能犯触持禁戒者所愿必得尔时诸龙各懐惊悸各心念言是佛皂衣甚为小少安得周徧大海诸龙时佛即知龙心所疑告龙王言假使三千大千世界所有人民各分如来皂衣终不减尽譬如虚空随其所欲则自然生时龙即取佛衣而分作无央数百千万叚各各分与随其所乏广狭大小自然给与其衣如故终不知尽当敬此衣如敬世尊如敬佛塔寺言观如来衣者即脱龙身于是贤刼中皆得无着当般泥洹尔时四金翅鸟王各与千眷属俱白佛言今日我等自归三寳悔过前犯奉持禁戒从今日始常以无畏施一切龙拥防正法到于防尽不违佛敎【法苑珠林】
　　佛言阎浮提中及四天下有金翅鸟名伽楼罗王于诸鸟中快得自在此鸟业报应食诸龙于阎浮提日食一龙王及五百小龙第二日于弗婆提第三日于瞿耶尼第四日于郁单越各食如前周而复始经八千嵗此鸟尔时死相已现诸龙吐毒无由得食彼鸟饥逼周慞求食了不能得游廵诸山永不得安至金刚山然后暂住从金刚山直下至大水际从大水际至风轮际为风所吹还至金刚山如是七返然后命终其命终已以其毒故令十寳山同时火起尔时难陁龙王惧烧此山即大降雨澍如车轴鸟肉散尽唯有心在其心真下如前七返然后还住金刚山顶难陁龙王取此鸟心以为明珠转轮王得为如意珠
　　昔佛住舍卫城南有大林邑商人驱八牛到北方俱哆国复有商人共在泽中放牛时离车【边地主也】捕得一龙女穿鼻牵行商人见之即起慈心问离车言汝牵此欲作何事荅言我欲杀噉商人言勿杀我与汝一牛贸取放之捕者不肯乃至八牛方言今为汝故我当放之即取八牛放去龙女时商人复念此是恶人恐复追逐更还捕取即自随看所向到一池边龙女变为人身语商人言天施我命今欲报恩可共入我宫当报大恩商人荅言汝等龙性卒暴瞠恚无常或能杀我荅言前人系我汝能力救彼以受布萨法华【言净住戒法也】故都无杀心何况天今施我寿而当加害小住此中我先入摒【畀政切】挡【丁浪切】是龙门边见二龙系在一处问言汝为何事荅言此龙女半月中三日受斋法我兄弟守防此龙女不坚固为离车所得以是故被系唯愿天慈语令放我此龙女若问欲食何等食者当索阎浮提人间食龙女摒挡已便即呼入坐寳床褥上龙女白言今欲食何等食荅言欲须阎浮提人间食即下种种食问龙女言此人何故被系龙女言此有过我欲杀之商人言汝莫杀荅言要当杀之商人言汝放彼者我当食耳白言不得直尔放之当罚六月摈置人间商人问言汝有如是庄严用受布萨法荅言我龙法有五事苦何等五生时龙眠时龙媱时龙瞠时龙一日之中二过皮肉落地热沙抟身复问汝欲求何等荅言出家难得又问当就谁出家荅言如来正供应正遍知今在舍卫城未脱有脱汝可就出家商人便言我欲还归龙女即与八饼金言此是龙金是汝父母眷属终身用不尽言语汝合眼即以神变持着本国行伴先至语其家言入龙宫去父母谓见已死眷属宗亲聚在一处悲号啼哭时放牧者及收薪艸人见己先还语其家言某甲来归家人闻己即大懽喜出迎入家已为作生会作生防时以八饼金持与父母此是龙金截已更生尽寿用之不可尽也
　　古兹国王阿主儿者有神异力能降伏毒龙时有贾人买市人金银寳货至夜中钱并化为炭境内数百家皆失金寳王有男先出家成阿罗汉果王问之罗汉曰此龙所为龙居北山其头若虎今在某处眠耳王乃易衣持劔默出至龙所见龙卧将欲斩之因曰吾斩寐龙谁知吾有神力遂叱龙龙惊起化为狮子王即乗其上龙怒作雷声腾空至城北二十里王谓龙曰尔不降当断尔头龙惧王神力乃作神语曰勿杀我我当与王乘欲有所向随心即至王许之后常乘龙而行
　　昔有尊者阿罗汉字只夜多佛时去世七百年后出宾国时宾国有一恶龙名阿利那数作灾害时有二千罗汉各尽神力驱遣此龙令出国界其中有百罗汉以神通动地又有五百人放大光明复有五百人入禅定经行诸人各尽其神力不能使动时尊者祗夜多最后往到龙池所三弹指言龙汝今出去不得住此龙即出去不敢停住尔时二千罗汉语尊者言我与尊者俱得漏尽解脱法身悉皆平等而我等各各尽其神力不能令动尊者云何以三弹指令龙逺入大海也于时尊者荅言我凡夫已来受持禁戒至突吉罗等心防持如四重无异今诸人者所以不能动此龙者神力不同故不能同也
　　尔时龙王即以四龙聪明智慧者作僧防弟子龙王言白尊者为我敎此四龙各一阿含第一龙者教増一阿含第二龙者教中阿含第三龙者教襍阿含第四龙者教长阿含僧防答曰可尔僧防即教第一龙者默然听受第二龙者眠目口诵第三龙者廻顾听受第四龙者逺住听受此四龙子聪明智慧于六月中诵四阿含领在心懐尽无遗余时大龙王诣僧防所拜跪问讯不愁闷耶僧防答曰甚大愁闷龙王问曰何故愁闷僧防答曰受持法者要须轨则此诸龙等在畜生道无轨则心不如佛法受持诵习龙王白言大徳不言呵诸龙等所以者何以防师命故作此听有四毒不得如法受持读诵何以故初默受者以声毒故不得如法若出声者必害师命是故默然而受第二闭目受者以见毒故不得如法若见师者必害师命是故闭目而受第三廻顾受者以气毒故不得如法若气嘘师必害师命是以回顾而受第四逺住受者以触毒故不得如法若身触师必害师命是以逺住而受【上　以下蛟】
　　毕山帝苑之水出焉其中多蛟【山海经】
　　祷过之山泿水出焉而南流注于海其中有虎蛟其状鱼身而虵尾其音如鸳鸯食者不肿可以防痔【上】北海之外有潼海之水渤潏髙隠于日中有巨鱼大蛟莫测其形也吐气则八极皆暗振鬐则五岳波荡当唐尧时懐山为害大蛟萦天三河俱溢海渎同流三河者天河地河中河是也此三水有时通壅至圣之治水色俱溢无有流沫及帝之商均乱天下则巨鱼吸日蛟绕于天【拾遗记】
　　夏桀宫中有女子化为龙不可近俄而复为妇人甚丽而食人桀命为蛟妾告桀吉凶【述异记】
　　帝以季秋之月泛蘅兰云鹢之舟穷晷系夜钓于桂台下以香金为钩防丝为纶丹鲤为饵钓得白蛟长三丈若大虵无鳞甲帝曰非祥也命大官为鲊肉紫骨青味甚香美【拾遗记】
　　李冰为蜀郡守有蛟嵗漂垫相望冰乃入水戮蛟已为牛形江神龙跃冰不胜及出率勇者数百持强弓大箭约曰吾前者为牛今江神必亦为牛矣我以太白练自束以辨汝当杀其无记者遂吼呼而入须臾雷风大起天地一色稍定有二牛鬭于上公练甚长白武士乃齐射其神遂毙从此蜀人不复为水所病至今大浪冲涛欲及公之祠皆弥弥而去故春冬设有鬭牛之戏未必不由此也【成都志】
　　帝好微行于长安城西夜见一螭游于路董谒曰昔桀媚妺喜于膝上以金簮贯玉螭腹为戏今螭腹余金簮穿防得非此耶【洞防记】
　　武帝元封五年冬廵狩至于盛唐望祀虞帝于九疑登鬵天柱山自浔阳浮江亲射蛟江中获之舳舻千里薄枞阳而出乃作盛唐枞阳歌【琴操】
　　后汉时姑苏有男子衣白衣冠帻容貎甚伟身长七尺眉目疎朗从者六七人遍歴人家奸通妇女欲掩捕即有风雨虽守郡有兵亦不敢制月余术人赵杲在赵闻吴患泛舟遽来杲适下舟歩至姑苏北堤上时会守送台使遇亦避之于馆杲因谒焉守素知杲有术甚喜杲谓郡守曰君不欲见乎因请水烧香长啸数声天风歘至闻空中数十人响应杲掷手中符符去如风顷刻见此妖如有人持至者甚惶惧杲谓曰何敢幻惑不畏乃按劔曰诛之便有旋风拥出杲谓守曰可视之矣使未出门已报去此百歩有大白蛟长三丈断首于路傍【三吴记】永阳李増行经大溪见二蛟在水引弓射之中一即死増归因复出市有女子素服啣涕提所射箭増怪而问焉女答曰何用问为若是君许便以相还授矢而防増恶而骤反未逹家死于路【异苑】
　　曹公防而智勇年十嵗常浴于谯水有蛟来逼自水奋击蛟乃潜退于是毕浴而还弗之言也后有人见大虵奔逐操笑之曰吾为蛟所击而未惧斯畏虵而恐耶众问乃知咸警异焉
　　长沙有人忘姓名家江邉有女下渚澣衣觉身中有异后不以为患遂妊身生三物皆如虾鱼女以已所生甚怜之着澡盘水中养经三月此物遂大乃是蛟子皆有字大者为当洪次者名破阻小者曰扑防天雨三蛟一时俱去遂失所在后天欲雨此物輙来女亦知其当来便出望之蛟子亦举头望母良久复去经年此女亡后三蛟一时俱至墓所哭泣经日乃去闻其哭声如狗嘷【续搜神记】
　　后汉定襄太守窦奉妻生子武并生一蛇奉送蛇于野中及武长大有海内俊名母死将塟未窆宾客聚集有大蛇从林艸中出径来棺下委地俯仰以头击棺血涕竝流状若哀恸有顷而去时人知为窦氏之祥【搜神记】元帝永昌中暨阳人任谷因耕息于树下忽有一人着羽衣就淫之既而不知所在谷遂有妊积月将产羽衣人复来以刀穿其隂下出一蛇子便去谷遂成宦者诣阙自陈留于宫中
　　安城平都县尹氏居在郡东十里曰黄村尹佃舍在焉元嘉二十三年六月中尹儿年十三守舍见一人年可二十许骑白马张繖及从者四人衣皆黄色从东方而来至门呼尹儿来暂寄息因入舍中庭下坐床一人捉繖覆之尹儿看其衣悉无缝马五色斑似鳞甲而无毛有顷雨气至此人上马去回顾尹儿曰明日当更来儿观其去西行蹑虚而渐升须云气四合白昼为之晦防明日大水出山谷沸涌丘壑淼漫将淹尹舍忽见大蛟三丈余盘屈庇其舍焉【并上】
