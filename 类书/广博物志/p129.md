<!-- { "loadSidebar": true } -->
　　昔拘留沙国有恶生王诣园堂上见一金猫从东北角入西南角王时见己即遣人掘得一铜盆盆受三斛满中金钱渐渐深掘复得一盆如是次第得三重盆各受三斛悉满金钱转复傍掘经于五里歩歩之中尽得铜盆皆满金钱王虽得钱怖不敢用怪其所以即诣尊者迦旃延所説其因縁尊者荅王此王宿因所获福报但用无苦王即请问往昔因缘尊者荅王乃王过去九十一刼毗婆尸佛入般湼槃后遗法之中有诸比丘四衢道头施座置鉢在上敎化而作是言谁有人能举财着此坚牢藏中若入此藏王贼水火所不能夺时有贫人先因卖薪得钱三文见僧敎化欢喜布施即以此钱重着鉢中发愿而去去家五里歩歩欢喜到门欲入复遥向僧至心顶礼发愿而入时贫人者今王身是【法苑珠林　以下玉】
　　珠者隂之阳也故胜火玉者隂之隂也故胜水其化如神故天子藏珠玉诸侯藏金石大夫畜狗马百姓藏布帛【管子】
　　以玉效德之六理泽者鉴也谓之道腒如窃膏之理谓之德湛而润厚而胶谓之性康若乐流谓之神光辉谓之明礐乎坚哉谓之命此之谓六理【新书】
　　玉有六羙君子贵之望之温润近之栗理声近徐而闻逺折而不挠阙而不荏亷而不刿有瑕必示之于外是以贵之望之温润者君子比德焉近之栗理者君子比智焉声近徐而闻逺者君子比义焉折而不挠阙而不荏者君子比勇焉亷而不刿者君子比仁焉有瑕必见之于外者君子比情焉【説苑】
　　良玉度尺虽有十之土不能掩其光良珠度寸虽有百仞之水不能掩其莹【韩诗外传】
　　昔二人评玉一人曰好一人曰丑久不能辩客曰尔来入吾目中则好丑分矣夫玉有定形而察之不同非好相反瞳睛殊也【新论】
　　以玉作六器以礼天地四方以苍璧礼天以黄琮礼地以青珪礼东方以赤璋礼南方以白琥礼西方以璜礼北方【周礼】
　　玉府【主藏金玉器用之府】掌王之金玉玩好兵器凡良货贿之藏【金玉人所寳者玩则可悦玩之物好则可乐好之物兵则兊之戈和之弓之类器则赤刀璧琬琰之类良货贿则质出于自然而羙者皆玉府之所藏】共王之服玉佩玉珠玉【服玉谓大圭之类佩玉谓珩璜之类珠玉则琢玉为珠以餙冠冕也】王齐则共食玉【祭祀斋戒则共王所食玉屑】大防共含玉复衣裳角枕角柶　掌王之燕衣服袵
　　席牀第凡防器【燕衣服谓燕私所服袵卧席也席坐席也牀第箦也防器私防所用之器】若合诸侯【谓盟会也】则共珠盘玉敦【敦亦盘类以珠饰盘以玉饰敦盟会防血时以盛血以敦盛食也】凡王之献金玉兵器文织良货贿之物【王之献谓有献于宾客文织谓帛之有文出于织成者】受而藏之【以待用也】凡王之好赐共其货贿
　　典瑞【主瑞玉之官】掌玉瑞玉器之藏【执于人曰瑞若镇圭之等是也礼于人曰器若四圭之等是也】辨其名物与其用事【名以命之物以色之用事如朝聘之日祭祀之类也】设其服饰【谓王之缫借若人衣服之饰也】王晋大圭执镇圭【大圭朴素无文镇圭瑑四镇之山晋则服之执则手执之也】缫借五彩五就【缫谓织组为藻饰以借玉也僃五色为五彩一匝为一就】以朝日【春分日拜日于东门外用此圭也】公执桓圭侯执信圭伯执躬圭【并见大宗伯注信仲】缫皆三彩三就【三彩朱白苍也】子执谷璧男执蒲璧【并见大宗伯注】缫皆二彩再就【二彩朱緑也】以朝觐宗遇会同于王【春见曰朝秋见曰觐夏见曰宗冬见曰遇时见曰会殷见曰同】诸侯相见亦如之【亦用此六等玉】瑑圭璋璧琮【瑑刻也圭鋭璧员半珪曰璋半璧曰琮】缫皆二彩一就【朱绿共成一匝】以頫聘【大夫众来曰頫寡来曰聘】四圭有邸【以璧为邸宿之邸而圭出于四旁】以祀天旅上帝【祀天谓郊祀于员丘旅上帝谓祀五帝及众神】两圭有邸【以琮为邸而圭出于两旁】以祀地旅四望【祀地于方泽旅四望谓祀岳渎及众神】祼圭有瓉【于圭头为器名之曰瓉用以祼鬯】以肆先王【如宗伯六享是也】以祼賔客【如大行人再祼上公一祼侯伯之类是也】圭璧【圭其邸为璧】以祀日月星辰【朝日以大圭镇圭而祀日月星辰以圭璧者朝礼与祀礼异也】璋邸社【半圭曰璋邸托于琮谓贯而射之于琮也】以祀山川【如宗伯兆山川丘陵各因其方是也】以造赠宾客【谓致稍饩之时造舘赠之也】土圭【量日景之圭】以致四时日月【冬夏致日春秋致月而测其景之长短】封国则以土地【建国封诸侯则以测日景而制其地域所封】珍圭【王使执之以为瑞节珍当作镇】以征守【徴召守国诸侯】以恤凶荒【执此以开府库而赈救之】牙璋【瑑其璋为齿牙之象】以起军旅【出征则以起军旅而讨其罪】以治兵守【守国则以治兵守而防患难】璧羡【璧圜九寸其羡而长之则盈尺】以起度【分寸尺丈由此而主】驵圭璋璧琮琥璜之渠眉【驵与组同渠眉谓玉饰之口瑑也葢以组穿聨六玉沟瑑之中也】疏璧琮【取其通于天地】以敛尸【圭在左璋在首琥在右璜在足璧在背琮在腹】谷圭【瑑如谷璧之文】以和难【王遣使以和诸侯之难】以聘女【聘女以纳币二者皆致其信善之实也】琬圭【琬圭琰圭皆王使之瑞节琬圭则无锋芒】以治德【诸侯有德于下民则以此治而旌之也】以结好【诸侯和好于隣国则以此结而固之也】琰圭【琰其上使有锋芒】以易行【诸侯之行违乎正者以此易之使为善也】以除慝【诸侯之慝不可赦者以此除之去其恶也】大祭祀大旅【大祭祀谓大神示先王也大旅谓上帝四望也】凡賔客之事【诸侯来朝行燕享之礼】共其玉器而奉之【共其物而奉其事也】　大防共饭玉含玉几玉器出则共奉之
　　玉人之事镇圭尺有二寸天子守之【镇取镇安四方之义】命圭九寸谓之桓圭公守之【公侯伯之圭皆曰命者以其出于王所命也桓取强直有立之义】命圭七寸谓之信圭侯守之【信取尊而不出之义】命圭七寸谓之躬圭伯守之【躬取卑而不信之义】天子执冒四寸【冒圭其形四方其大四寸邪刻其下取覆冒为义】以朝诸侯【诸侯来朝则以其瑞圭鋭首上合于天子之冒圭以为验也】天子用全【此言祼圭也祼圭一器有瓉有龙有将惟天子则全用玉为之】上公用龙【祼圭以龙为首上公之祼圭以玉饰其首故曰用龙】侯用瓒【祼圭盛鬯处曰瓉侯之祼圭以玉餙瓉故曰用瓉】伯用将【祼圭之柄曰将伯之祼圭以玉餙其柄故曰用将】继子男执皮帛【此上疑有脱文典命曰凡诸侯之世子未誓则以皮帛继子男详见本注】天子圭中必【必与縪同谓以维约其圭之中央防失坠也】四圭尺有二寸以礼天【典瑞曰四圭有邸以祀天旅上帝】大主长三尺【典瑞曰王晋大圭】杼上终葵首【杼杀也终葵推也为推于其杼上明无所屈也】天子服之【服之则所谓晋之也】土圭尺有五寸以致日以土地【致日度日景也典瑞曰土圭以致四时日月封国则以土地】祼圭尺有二寸有瓉以祀庙【典瑞曰以肆先王以祼賔客】琬圭九寸而缫以象德【缫借玉者也典瑞曰以治德以结好也】琰圭九寸判规以除慝以易行【判半也规半以上剡至首规半以下为琢节也余并见典瑞注】璧羡度尺【典瑞曰璧羡以起度】好三寸以为度【好璧孔也其径三寸圆者径一而围三则其内之围凡九寸矣以径三寸加围九寸则得十一寸羡其三寸以为度则盈一尺矣】圭璧五寸以祀日月星辰【见典瑞注】璧琮九寸诸侯以享天子【圆曰璧方曰琮璧以帛琮以锦葢诸伯享天子之礼】谷圭七寸天子以聘女【典瑞曰以和难以聘女】大璋中璋九寸【半圭曰璋曰大曰中则知中璋小于大璋矣其长则皆九寸】边璋七寸【边璋又小于中璋其长七寸】射四寸【其广四寸】厚寸【其厚一寸】黄金勺【三璋皆璋瓉故有勺以盛黄流以黄金为之】青金外【以青金餙其外】朱中【以朱餙其中】鼻寸【鼻谓龙头其高一寸】衡四寸【勺之径广四寸】有缫【所以借璋】天子以廵守【天子廵守所过有事于山川视山川之三等而用二璋也】宗祝以前马【宗宗伯之属祝太祝之属天子廵守则宗祝以此前马而致礼】大璋亦如之【言诸侯之大璋亦如边璋之长七寸射四寸者】诸侯以聘女【言天子用谷珪诸侯用大璋也】瑑圭璋八寸璧琮八寸以頫聘【见典瑞注】牙璋中璋七寸【中璋牙璋之小者】射二寸厚寸以起军旅以治兵守【见典瑞注】驵琮五寸【驵与组同言系之以组也】宗后以为权【宗后即王后也以组系琮为称锤以权轻重也】大琮十有二寸【大于五寸七寸之琮故曰大琮】射四寸厚寸是谓内镇【大琮为内镇以见镇圭之为外镇也】宗后守之【犹王之守镇圭也】驵琮七寸【宗后五寸而天子七寸者隆杀之辨也】鼻寸有半寸【宗后之制亦如此】天子以为权【以权轻重】两圭五寸有邸以祀地以旅四望【见典瑞注】瑑琮八寸【以别于礼神故加琢刻也】诸侯以享夫人【诸侯相为賔则夫人有致礼之仪则享夫人者亦施报之礼也】案十有二寸【以玉餙案其高十二寸】枣防十有二列【以枣防陈于案上为十二列也】诸侯纯九【以劳诸侯皆用九列】大夫纯五【以劳大夫皆用五列】夫人以劳诸侯【夫人谓天子之三夫人也夫人佐后治内政故王劳宾客而夫人亦以栗劳之隂阳相成之义也然诸侯纯九大夫纯五者则知所谓十二列者劳二王之后也】璋邸射素功以祀山川以致稍饩【典瑞曰以祀山川以遗赠賔客素功者不加琢饬也所谓致稍饩者即遗赠賔客之谓也】
　　卝人掌金玉锡石之地【金玉凾于石谓之卝】而为之厉禁以守之【为之厉以限其取为之禁以止其往】若以时取之则物其地图而授之【产物之地使之按图而取之】廵其禁令【并上】
