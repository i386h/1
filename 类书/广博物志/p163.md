<!-- { "loadSidebar": true } -->
　　昔者菩萨为孔雀王从妻五百弃其旧匹欲娶青雀为妻其青雀唯食甘露好果孔雀为妻日行取之其国王夫人有疾梦覩孔雀云其肉可为药寤已启闻王令猎士疾行索之夫人曰有能得之者娉以季女赐金千斤国诸猎士分布行索覩孔雀王从一青雀在常食处即以蜜麨毎处涂树孔雀辄取以供其妻射师以蜜麨涂身踞坐而孔雀取麨人应手获之焉孔雀曰子之勤身必为利也吾示子金山可为无尽之宝子厚吾命矣猎者又曰大王赐吾千觔金妻以季女岂信汝言乎克以送献汝矣孔雀见王曰大王懐仁润无不周愿纳微言乞得少水吾以慈咒服之疾瘳矣若其无效受罪不晚王顺其意夫人服之众疾皆瘳华色炜晔宫人皆然举国叹王慈全孔雀之命获延一国之夀孔雀曰愿得投身于彼大湖并咒其水率土黎民众疾可瘳若有疑妄愿以杖捶吾足王曰许可孔雀如之国人饮水并皆行力聋聴盲视瘖语躄伸众疾皆然夫人疾除国人并得无病兼无害孔雀之心孔雀具知向王陈曰受王生润之恩吾报济一国之命报毕乞退王曰可尔雀即翔飞升树重曰天下有三痴王曰何谓三耶一者吾痴二者猎士痴三者大王痴王曰愿释之也雀曰诸佛重戒以色为火烧身危命贪色之由也吾舍五百供养之妻而贪青雀索食供之有如仆使为狂所得殆危身命斯吾痴也猎者之痴吾至诚之言舍一山之金弃无穷之宝信夫人邪伪之欺望季女之妻覩世狂愚皆斯类矣损佛真诚之戒信鬼魅之欺酒药婬乱或度破门之祸或死入太山其苦无数思还为人犹无羽之鸟欲飞升天岂不难哉婬妇之妖蛊喻彼魅靡不由之亡国危身而愚夫尊之万言无一诚也而射师信之斯谓猎者愚矣王得天医除一国疾诸毒都灭顔如盛华巨细欣赖而王放之王始欲杀吾以肉疗夫人疾斯谓王愚矣佛告舍利弗孔雀王者自是之后周旋八方辄以神药慈心布施愈众生【法苑珠林】
　　昔者菩萨身为雀王慈心济众由获身疮有虎食兽骨挂其齿困饥将终雀王入口啄骨日日若兹雀口生疮身为瘦疵骨出虎活雀飞登树説佛经曰杀为凶虐其恶莫大虎闻雀诫勅声勃然恚曰尔始离吾口而敢多言雀覩其不可化退速飞去佛言雀王者是吾身虎者是调达身【雀王经以下雉】
　　西方曰鷷雉攻木之工也东方曰鶅雉塼埴之工也南方曰翟雉攻金之工也北方曰鵗雉攻皮之工也伊洛而南曰翚雉设五色之工也【贾逵左传注】
　　昔平公时有鸟从南方来赤质五色皆备集于庭叔向曰吾闻师旷言西方有鸟白质五色曰翚南方有鸟赤质五色曰雉今来为君瑞也【琐语】
　　鲁昭公时雉衔环入【雉之为言弟也喻昭公弟为季氏入之为君也　春秋感精符】平原太守刘邠字令清取印囊及山鸡毛置器中使辂筮之辂曰内方外圆五色成文含宝守信出则有章此印囊也髙岳岩岩有鸟朱身羽翼黄鸣不失晨此山鸡毛也邠曰此郡官舍连有变怪使人恐怖其理何由辂曰或因汉末之乱兵马扰攘军尸流血汚染丘山故因昏夕多有怪形也明府道徳髙妙自天祐之愿安百姓以光休宠【异苑】
　　髙平郗超字嘉賔年二十余得重病庐江杜不愆少就外祖郭璞学易卜颇有经验超令试占之卦成不愆曰案卦言之卿所恙寻愈然宜于东北三十里上官姓家索其所养雄雉笼而绊之置东檐下却后九日景午日午时必当有野雌雉飞来与交合既毕双飞去若如此不出二十日病都除又是休应年将八十位极人臣若但雌逝雄留者病一周方差年半八十名位亦失超时正羸笃虑命在旦夕笑而答曰若保八十之半便有余矣一周病差何足为淹然未之信或劝依其言索雉果得至景午日超卧南轩之下观之至日晏果有雌雉飞入笼与雄雉交而去雄雉不动超叹息曰管郭之竒何以尚此超病逾年乃起至四十卒于中书郎【搜神记】孙休好射雉至其时则晨去夕反羣臣谏曰此为小事何足甚耽休曰虽为小物耿介过人所以好之【呉志】释僧安戒业精苦坐禅讲解时号多能齐文宣时在王屋山众徒二十许人讲涅槃始发题有雌雉来座侧伏聴僧若食时出外饮啄日晚上讲依时赴集三卷未了遂絶不至众咸怪之安曰雉今生人道不须怪也武平四年安领徒众至越州行头陀忽云往年雌雉应生此迳至一家遥唤雌雉一女走出如旧相识礼拜欢喜女父母异之引入设食安曰此女何故名雌雉耶答曰见其初生发如雉毛既是女故名雌雉也安大笑为述本縁女闻涕泣苦求出家二亲欣然喜之为讲涅槃便领解一无遗漏至后三卷茫然不解【髙僧传】
　　薛安祖天热舍树下有鸷鸟逐雉雉急投之遂触树而死安祖取至隂地徐徐防视良久得苏放去后夜忽梦一丈夫衣冠甚伟着绣衣曲领再拜安祖问之曰感君前日见放故来谢徳【异苑】
　　朱文绣与罗子钟为友俱仕于梁绣既死钟哭之其夜俱亡梁南七里有鸡山葬绣于其中北九里有雉涧埋钟于其内绣神灵变为鸡钟防化为雉清鸣哀响来往不絶故诗曰鸡山别飞响雉涧和清音【异苑】
　　渤海王髙欢攻邺时瑞物无嵗不有令史焚连理木煮白雉而食之【三国典畧】
　　佛言于过去世雪山之侧有山鸡王多将鸡众而随从之鸡冠极赤身体甚白语诸鸡言汝等逺离城邑聚落莫与人民之所噉食我等多诸怨嫉好自慎防时聚落中有一猫子闻彼有鸡便往趣之在于树下徐行低视而语鸡言我为汝妇汝为我夫而汝身形端正可爱头上冠赤身体俱白我相承事安隠快乐鸡説偈言猫子黄眼愚小物触事懐害欲噉食不见有畜如此妇而得夀命安隠者【杂宝蔵经以下鸠】
　　尸鸠【按尔雅即布谷非戴胜也或云鹯皆失之也】燕之东北朝鲜冽水之间谓之鶝防【福丕两音】自闗而东谓之戴鵀东齐海岱之间谓之戴南南犹鵀也【此亦语声之转也】或谓之鶭鸅【按尔雅説戴鵀下鶭鸅自别一鸟名方言似依此义又失也】或谓之戴鳻或谓之戴胜东齐呉扬之间谓之鵀自关而西谓之服鶝或谓之鶝燕之东北朝鲜冽水之间谓之【方言】
　　鸠自关而东周郑之郊韩魏之都谓之【音郎】
　　布谷自关东西梁楚之间谓之击谷自关而西或谓之布谷【今江东呼为谷　并上】
　　舜耕于歴山思慕父母见鸠与母俱飞鸣相哺食益以感思乃作歌【琴操】
　　髙帝之败遁丛薄中时有鸠鸣其上追者不疑遂得脱即位后作鸠杖赐老人【风俗通】
　　皮延字叔然会稽山隂人养母至孝居丧有白鸠巢庐侧【防稽典録】
　　杨由见社中水鸠鬭知有兵贼象不赴酒食【后汉书】晋永康元年正月大防有鸠入御坐武帐中拂司空张华之冠【萧方等三十国春秋　以下鸽】
　　晋王敦将图不轨询诸郭璞璞曰公若起事必不久敦大怒曰我辈不久卿夀防何璞曰我命尽在今日午时死在绯衣人手敦曰我令青衣人戮汝既戮之青衣人乃裴姓敦方恚时许旌阳以酒杯掷于梁化为鸽
　　后魏崔光未尝恚怒位司徒昼坐读经鸽飞集膝前入懐中縁臂上久之乃去
　　舍利弗虽复聪明然非一切智于佛智中譬如婴儿如阿婆檀那经中佛在祗洹住晡时经行舍利弗从佛经行是时有鹰逐鸽鸽飞来佛边住佛经行过之影覆鸽上鸽身安隠怖畏即除不复作声后舍利弗影到鸽便作声战怖如初舍利弗白佛言佛及我身俱无三毒以何因縁佛影覆鸽鸽便无声不复恐怖我影覆上鸽便作声战栗如故佛言汝三毒习气未尽以是故汝影覆时恐怖不除佛语舍利弗汝观此鸽宿世因縁防世作鸽舍利弗即时入宿命智三昧观见此鸽从鸽中来乃至八万大刼常作鸽身过是已往不能复见舍利弗从三昧起白佛言是鸽八万大刼中常作鸽身过是已前不能复知佛言汝若不能尽知过去世试观未来世此鸽何时当脱舍利弗即入三昧观见乃至八万大劫亦未免鸽身过是已往不复能知不审此鸽何时当脱【智度论　以下鹭】
　　鹭水鸟也齐鲁之间谓之春锄【诗义疏】
　　朱弋不攫肉朱鹭不吞鲤【禽经】
　　钱塘人姓杜船行时大雪日暮有女子素衣来岸上杜曰何不入船遂相调戏杜欣然载之后成白鹭飞去杜恶之便病死【搜神记】
　　炀帝征辽回次于栁城郡之望海镇步出观望有大鸟二素羽丹嘴状同鹤鹭出自霄汉翻翔双下徘徊驯扰翔舞御营敕著作佐郎虞绰制瑞鸟铭以进上命镌于其所仍勅殿内丞阎毘图写其状【大业拾遗以下鳬】
　　野鳬甚小而好没水中者南楚之外谓之防鷉【防音指辟反鷉音他奚反】大者谓之鹘蹏【滑蹄两音方言】
　　或云婬欲情欲受鹜身或云愚痴多故亦受鹜身问此二鹜身为同为异答谓习欲生者是水鸟鳬□之流习痴生者是陆鸟鵄枭之类者或昼见夜亦见由欲生故恒多连飞并泛鸟之类者或夜见昼不见由痴生故恒多夜游伺鼠鸱亦二种习欲生者是老鸱则昼见夜不见习痴生者是角鸱则夜见昼不见【智度论】
　　化县祠山上有池池中有松鳬如今野鳬栖息松间故俗谓之松鳬【南越志】
　　呉郡鱼城城下水中有石首鱼至秋化为鳬鳬顶中尚有石
　　张汤欲以鹜当鳬祀宗庙董仲舒曰鹜非鳬鳬非鹜愚以为不可【春秋繁露以下鵞】
　　呉景帝有疾求觋视者得一人景帝欲试之乃杀鵞而埋于苑中架小屋施牀几以妇人屐履服物着其上乃使觋视之告曰若能説此冢中鬼妇人形状者当加赏而即信矣竟日尽夕无言帝推问之急乃曰实不见有鬼但见一头白鵞立墓上所以不即白之疑是鬼神变化作此相当其真形而定无复移易不知何故不敢不以实上闻景帝乃厚赐之然则鵞死亦有鬼【抱朴子】孝懐帝永嘉元年二月洛阳东北步广里地陷有苍白二色鵞出苍者飞翔冲天白者止焉陈留董养曰步广周之狄泉盟防地也白者金色国之行也苍为胡象其可尽言乎是后刘元海石勒相继乱华【晋书】
　　义熙中羌主姚畧壊洛阳沟取砖得一双雄鵞并金色交颈长鸣声闻九臯养之此沟【幽明録】
　　济南郡张公城西北有鵞沟南燕世有渔人居水侧常聴鵞声而众鵞中有铃声甚清亮之见一鵞咽颈极长因罗得之项上铜铃缀以银鏁有隠起元鼎元年字【酉阳杂俎】
　　髙祖围广固夜忽有鸟大如鵞苍黒色飞入髙祖帐中胡蕃起贺曰苍黒胡虏之色胡虏归我大吉之祥也明旦攻城陷之【宋书】
　　傅承为江夏守有一双鵞失之三年忽引道得三十余头来向承家【异苑】
　　净影寺沙门慧逺初在乡养一鵞恒随逺聴经及逺入京留在寺鵞昼夜鸣噪不止僧徒送入京至寺门放之自然知逺房入驯狎每闻讲经入室伏聴若闻泛説他事则鸣翔而出如是六年忽哀叫庭宇不肯入堂至二旬而逺卒【髙僧传】
　　昔太中章安郡史悝有驳雄鵞善鸣悝女常养之鵞非女不食荀俭苦求得之鵞辄不食乃以还悝又数日晨起失女及鵞隣家闻鵞向西追至一水唯见女衣及鵞毛在水边今名此水为鵞女溪【广古今五行记】
　　一比丘乞食至珠师门为王穿大牟尼珠师放珠入取食以施有鵞见珠映比丘衣作赤色其状似肉即吞之珠师出覔珠不得惊问比丘得我珠耶比丘恐彼杀鵞取珠不敢以告被加以绞防耳眼口鼻尽皆血出是时彼鵞来趣食血珠师嗔愤打鵞即死比丘见鹅既死涕泣不乐珠师问故比丘具説上因珠师即剖鵞得珠乃号哭忏悔
