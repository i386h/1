<!-- { "loadSidebar": true } -->
　　隋汾隂侯生天下竒士也王度尝以师礼事之临终赠度以古镜曰持此则百邪逺人度受而宝之镜横径八寸鼻作麒麟蹲伏之象绕鼻列四方龙凤虎依方陈布四方外又设八卦卦外置十二辰位而具畜焉辰畜之外又置二十四字周绕轮廓文体佀画无阙而非字书所有也侯生云二十四气之象形承日照之则背上文画墨入影内纤毫无失举而扣之清音徐引竟日方绝嗟乎此则非凡镜之所同也宜其见赏高贤自称灵物侯生常云昔者吾闻黄帝铸十五镜其第一横径一尺五寸法满月之数也以其相差各校一寸此第八镜也虽岁祀悠逺图书寂寞而高人所述不可诬矣昔杨氏纳环累代延庆张公丧剑其身亦终今度遭世扰攘居常郁怏王室如燬生涯何地宝镜复去哀哉今具其异迹列之于后数千载之下倘有得者知其所由耳大业七年五月度自御史罢归河东适遇侯生卒而得此镜至其年六月度归长安至长乐坡宿于主人程雄家雄新受寄一婢颇甚端丽名曰鹦鹉度既税驾将整冠履引镜自照鹦鹉遥见即便叩首流血云不敢住度因召主人问其故雄云两月前有一客防此婢从东来时婢病甚客便寄畱云还日当取比不复来不知其婢由也度疑精魅引镜逼之便云乞命即变形度即掩镜曰汝先自叙然后变形当舍汝命婢再拜自陈云某是华山府君庙前长松下千岁老狸大行变惑罪合至死遂为府君捕逐逃于河渭之门为下邽陈思恭义女防养甚厚嫁鹦鹉与同郷人柴华鹦鹉与华意不相惬逃而东出韩城县为行人李无傲所执无傲麤暴丈夫也遂将鹦鹉游行数岁昨随至此忽尔见畱不意遭逢天镜隐形无路度又谓曰汝本老狸变形为人岂不害人也婢曰变形事人非有害也但逃匿幻惑神道所恶自当至死耳度又谓曰欲舍汝可乎鹦鹉曰辱公厚赐岂敢忘徳然天镜一照不可逃形但乆为人形羞复故体愿缄于匣许尽醉而终度又谓曰缄镜于匣汝不逃乎鹦鹉笑曰公适有美言尚许相舍缄镜而走岂不终恩但天镜一临窜迹无路惟希数刻之命以尽一生之欢耳度登时为匣镜又为致酒悉召雄家隣里与宴谑婢顷大醉奋衣起舞而歌曰宝镜宝镜哀哉予命自我离形于今几姓生虽可乐死必不伤何为眷恋守此一方歌讫再拜化为老狸而死一座惊叹大业八年四月一日太阳亏度时在台直昼卧防阁觉日渐昏诸吏告度以日蚀甚整衣时引镜出自觉镜亦昏昧无复光色度以宝镜之作合于隂阳光景之妙不然岂合以太阳失曜而宝镜亦无光乎叹怪未已俄而光彩出日亦渐明比及日复镜亦清朗如故自此之后每日月薄蚀镜亦昏昧其年八月十五日友人薛侠者获一铜剑长四尺剑连于靶靶盘龙凤之状左文如火焰右文如水波光彩灼烁非常物也侠持过度曰此剑侠常试之每月十五日天地清朗置之暗室自然有光傍照数丈侠持之有日月矣明公好竒爱古如饥如渇愿与君今夕一试度喜甚其夜果遇天地清霁密闭一室无复脱隙与侠同宿度亦出宝镜置于座侧俄而镜上吐光明照一室相视如昼剑横其侧无复光彩侠大惊曰请内镜于匣度从其言然后剑乃吐光不过一二尺耳侠抚剑叹曰天下神物亦有相伏之理也是后每至月朢则出镜于暗室光尝照数丈若月影入室则无光也岂太阳太隂之耀不可敌也乎其年冬兼著作郎奉诏撰国史欲为蘓绰立传度家有奴曰豹生年七十矣本蘓氏部曲颇涉史传略解属文见度传草因悲不自胜度问其故谓度曰豹生尝受蘓公厚遇今见蘓公言騐是以悲耳郎君所有宝镜是蘓公友人河南苗季子所遗蘓公者蘓公爱之甚蘓公临亡之岁戚戚不乐尝召苗生谓曰自度死日不乆不知此镜当入谁手今欲以蓍筮一卦先生幸观之也便顾豹生取蓍蘓公自揲布卦卦讫蘓公曰我死十余年我家当失此镜不知所在然天地神物动静有徴今河派之间徃徃有宝气与卦兆相合镜其徃彼乎季子曰亦为人所得乎蘓公又详其卦云先入侯家复归王氏过此以徃莫知所之也豹生言讫涕泣度问蘓氏果云旧有此镜蘓公薨后亦失所在如豹生之言故度为蘓公传亦具言其事于篇末论蘓公蓍筮绝伦黙而独用谓此也大业九年正月朔旦有一胡僧行乞而至度家弟勣出见之觉其神彩不俗更邀入室而为具食坐语良乆胡僧谓勣曰檀越家佀有絶世宝镜也可得见耶勣曰法师何以得知之僧曰贫道受明録秘术颇识宝气檀越宅上每日常有碧光连日绛气属月此宝镜气也贫道见之两年矣今择良日故欲一观勣出之僧跪捧欣跃又谓勣曰此镜有数种灵相皆当未见但以金膏涂之珠粉拭之举以照日必影彻墙壁僧又叹息曰更作法试应照见腑脏所恨卒无药耳但以金烟薰之玉水洗之复以金膏珠粉如法拭之藏之泥中亦不晦矣遂畱金烟玉水等法行之无不获验而胡僧遂不复见其年秋度出兼芮城令令防前有一枣树围可数丈不知几百年矣前后令至皆祠谒此树否则殃祸立及也度以为妖由人兴淫祀宜绝县吏皆叩头请度度不得已为之以祀然隂念此树当有精魅所托人不能除养成其势乃密悬此镜于树之间其夜二皷许闻其防前磊落有声若雷霆者遂起视之则风雨晦防纒绕此树电光晃耀忽上忽下至明有一大虵紫鳞赤尾緑头白角额上有王字被数创死于树度便下收镜命吏出虵焚于县门外仍掘树树心有一穴于地渐大有巨虵蟠泊之迹旣而焚之妖怪遂絶其年冬度以御史带芮城令持节河北道开仓粮赈给陜东时天下大饥百姓疾病蒲陜之间疠疫尤甚有河北人张龙驹为度下小吏其家良贱数十口一时遇疾度悯之赍此入其家使龙驹持镜夜照诸病者见镜皆惊起云见龙驹持一月来相照光隂所及如氷着体冷彻腑脏即时热定至晚并愈以为无害于镜而有济于众令密持此镜遍廵百姓其夜镜于匣中冷然自鸣声甚彻逺良乆乃止度心独怪明早龙驹来谓度曰龙驹昨忽梦一人龙头蛇身朱冠紫服谓龙驹我即镜精也名曰紫珍尝有徳于君家故来相托为我谢王公百姓有罪天与之疾奈何使我反天救物且病至后月当渐愈无为我苦度感其灵怪因此志之至后月病果渐愈如其言也大业十年度弟勣自六合丞弃官归又将遍游山水以为长徃之策度止之曰今天下向乱盗贼充斥欲安之乎且吾与汝同气未尝逺别此行也似将高蹈昔尚子平游五岳不知所之汝若追踵前贤吾所不堪也便涕泣对勣勣曰意已决矣必不可畱兄今之逹人当所不体孔子曰匹夫不夺其志矣人生百年忽同过隙得情则乐失志则悲安遂其欲圣人之义也度不得已与之决别勣曰此别也亦有所求兄所藏宝镜非尘俗物也勣将抗志云路栖踪烟霞欲兄以此为赠度曰吾何惜于汝也即以与之勣得镜遂行不言所适至大业十三年夏六月始归长安以镜归谓度曰此镜真宝物也辞兄之后先游嵩山少室降石梁坐玉坛属日暮遇一嵌岩有一石堂可容三五人勣栖息止焉月夜二更后有两人一貌胡须睂皓而痩称山公一面濶白须睂长黑而矮称毛生谓勣曰何人斯居也勣曰寻幽探穴访竒者二人坐与勣谈乆徃徃有异义出于言外勣疑其精怪引手潜后开匣取镜镜光出而二人失声俯伏矮者化为胡者化为猿悬镜至晓二身俱殒身带緑毛猿身带白毛即入箕山渡颍水厯太和视玉井井傍有池水湛然緑映问樵夫曰此灵湫耳村闾每八节祭之以祈福祐若一祭有阙即池水出黑云大雹浸堤坏阜勣引镜照之池水沸涌有雷如震忽尔池水腾出池中不遗涓滴可行二百余步水落于地有一鱼可长丈余粗细大于臂首红额白身作青黄间色无鳞有涎龙形蛇角觜尖状如鲟鱼动而有光在于泥水困而不能逺去勣谓蛟也失水而无能为耳刄而为炙甚膏有味以充数朝口腹遂出于宋汴汴主人张琦家有女子患入夜哀痛之声实不堪忍勣问其故病来已经年岁白日即安夜常如此勣停一宿及闻女子声遂开镜照之痛者曰戴冠郎被杀其病者牀下有大雄鸡死矣乃是主人七八岁老鸡也游江南将渡广陵杨子江忽暗云覆水黑风波涌舟子失容虑有覆没勣防镜上舟照江中数步明朗彻底风云四敛波涛遂息湏臾之间逹济天堑跻摄山麴芳岭或攀絶顶或入深洞逢其羣鸟环人而噪数熊当路而蹲以镜挥之熊鸟奔骇是时利涉浙江遇潮出海涛声振吼数百里而闻舟人曰涛旣近未可渡南若不廻舟吾辈必葬鱼腹勣出镜照江波不进屹如云立四面江水豁开五十余步水渐清浅鼋鼍散走举防翩翩直入南浦然后却视涛波洪涌高数十丈而至所渡之所也遂登天台周览洞壑夜行佩之山谷去身百步四面光彻纤微皆见林间宿鸟惊而乱飞还履防稽逢异人张始鸾授勣周髀九章及明堂六甲之事与陈永同归更游豫章见道士许藏秘云是旌阳七代孙有咒登刀履火之术説妖怪之次更言丰城县仓督李敬慎家有三女遭魅病人莫能识藏秘疗之无効勣故人曰赵丹有才器任丰城县尉勣因过之丹命祗承人指勣停处勣谓曰欲得仓督李敬慎家居止丹遽命敬慎为主礼勣因问其故敬慎曰三女同居堂内閤子毎至日晩即靓妆衒服黄昏后即归所居閤子灭灯烛聴之窃与人言笑声及至晓眠非唤不觉日日渐瘦不能下食制之不令妆梳即欲自缢投井无奈之何勣谓敬曰引示閤子之处其阁东有恐其门闭固而难启遂昼日先刻断櫺四条却以物支拄之如旧至日暮敬报勣曰妆梳入閤矣至一更聴之言笑自然勣防櫺子持镜入閤照之三女呌云杀我婿也初不见一物悬镜至明有一鼠狼首尾长一尺三四寸身无毛齿有一老鼠亦无毛齿其肥大可重五斤又有守宫大如人手身披鳞甲焕烂五色头上有两角长可半寸尾长五寸已上尾头一寸色白并于壁孔前死矣从此疾愈其后寻真至庐山婆娑数月或栖息长林或露宿草莽虎豹接尾豺狼连迹举镜视之莫不窜伏庐山处士蘓賔竒识之士也洞明易道藏徃知来谓勣曰天下神物必不乆居人间今宇宙丧乱他乡未必可止吾子此镜尚在足相卫幸速归家郷也勣然其言即时北归便游河北夜梦镜谓勣曰我防卿兄厚礼今当舍人间逺去欲得一别卿请早归长安也勣梦中许之及晓独居思之恍恍发悸即时西首秦路今既见兄勣不负诺矣终恐此灵物亦非兄所有数月勣还河东大业十三年七月十五日匣中悲鸣其声纤逺俄而渐大若龙咆虎吼良乆乃定开匣视之即失镜矣【异闻集以下扇】
　　五明扇舜所作也既受尧禅广开视聴求贤人以自辅故作五明扇焉秦汉公卿士大夫皆得用之魏晋非乘舆不得用
　　雉尾扇起于殷世高宗时有雊雉之祥服章多用翟羽周制以为王后夫人之车服
　　武王作翣【世本】
　　鲁少千山阳人汉文帝微服怀金欲问其道少千执象牙扇出应门【搜神记】
　　梁冀作拥身扇【续汉书】
　　晋庾廙为荆州都督以毛扇上成帝帝疑是故物侍中刘劭对曰栢梁云构工匠先居其下管繁奏防牙先聆其音廙之此扇以好不以新【语林】
　　石虎作云母五明金薄莫难扇薄打纯金如蝉翼二面彩漆画列仙竒乌异兽云母帖其中彩色明彻虎出时用此扇挟乘舆又有象牙桃枝扇或緑沉色或木兰色或紫绀色或作薄金色【拾遗记】
　　义熈中高平檀茂崇丧亡其母沛郡刘氏昼眠梦见崇手执团扇云崇年命未尽横被灾厉永逺乖离今以此扇奉别母流涕惊觉果于屏风间得扇上皆如蜘蛛网络抚执悲恸【异苑】
