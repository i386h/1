<!-- { "loadSidebar": true } -->

　　御定子史精华卷八十九
　　钦定四库全书
　　御定子史精华卷九十
　　品行部四
　　阴徳
　　夜行【管子召逺者使无为焉亲近者言无事焉唯丨丨者独有也注夜行谓阴行其徳】心行【管子四方所归丨丨者也注心行与上夜行合】穆行【吕氏春秋荆庄哀王猎于云梦射随兕中之申公子培刼王而夺之王曰何其暴而不敬也命吏诛之左右大夫皆进谏曰子培贤者也又为王百倍之臣此必有故愿察之也不出三月子培疾而死荆兴师战于两棠大胜晋归而赏有功者申公子培之弟进请赏于军旅曰臣兄之有功也于车下王曰何谓也对曰臣之兄犯暴不敬之名触死亡之罪于王之侧其愚心将以忠于君王之身而持千嵗之夀也臣之兄尝读故记曰杀随兕者不出三月是以臣之兄惊惧而争之故伏其罪而死王令人发平府而视之于故记果有乃厚赏之申公子培其忠也可谓丨丨矣穆行之意人知之不为劝人不知不为阻行无髙乎此矣】钟离叶阳【战国筞齐王使使者问赵威后威后问使者曰齐有处士曰丨丨子无恙耶是其为人也有粮者亦食无粮者亦食有衣者亦衣无衣者亦衣是助王养其民者也何以至今不业也丨丨子无恙耶是其为人哀鳏寡防孤独振困穷补不足是助王息其民者也何以至今不业也】偿金【史记直不疑传塞侯直不疑者南阳人也为郎事文帝其同舍有告归误持其同舍郎金去已而金主觉妄意不疑不疑谢有之买金偿而告归者来而归金而前郎亡金者大惭以此称为长者索隠述賛绾无他肠】
