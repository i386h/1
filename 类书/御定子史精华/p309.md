<!-- { "loadSidebar": true } -->









　　御定子史精华卷一百十五
<子部,类书类,御定子史精华>
　　钦定四库全书
　　御定子史精华卷一百十六
　　方术部一
　　五行
　　水阳伏为阴【子华子丨丨也而其丨丨丨风阴也而其发为阳】水涵太一之中精【子华子丨丨丨丨丨丨丨故能润泽百物而行乎地中风涵太元之中精故能动化百物而行乎天上】阳之气为火阴之气为水【子华子丨丨丨丨丨火胜故冬至之日燥丨丨丨丨丨水胜故夏至之日湿】火明木达金辨水藏土发生【子华子丨气之喜丨也丨气之喜丨也丨气之喜丨也丨气之喜丨也丨气之喜丨丨也】天降一气五气随之【子华子夫丨丨丨丨则丨丨丨丨寄备于阴阳合气而成体故有太阳有少阳有太阴有少阴阴中有阳阳中有阴故阳中之阳者火是也阴中之阴者水是也阳中之阴者木是也阴中之阳者金是也土居二气之中间以治四维在阴而阴在阳而阳故物非土不成人非土不生北方阴极而生寒寒生水南方阳极而生热热生火东方阳动以散而生风风生木西方阴止以收而生燥燥生金中央阴阳交而生湿湿生土】地湿火生天燥水生【鹖冠子天者神也地者形也丨丨而丨丨焉丨丨而丨丨焉】华物照物割物沉物【鹖冠子以木丨丨天下尽木也使居东方主春以火丨丨天下尽火也使居南方主夏以金丨丨天下尽金也使居西方主秋以水丨丨天下尽水也使居北方主冬以土为大都天下尽土也使居中央守地】
　　义保专制困【淮南子甲乙寅卯木也丙丁巳午火也戊巳四季土也庚辛申酉金也壬癸亥子水也水生木木生火火生土土生金金生水子生母曰丨母生子曰丨子母相得曰丨母胜子曰丨子胜母曰丨以胜击杀胜而无报以专从事而有功以义行理名立而不堕以保畜养万物蕃昌以困举事破灭死亡】土与金木水火杂【国语故先王以丨丨丨丨丨丨丨以成百物】终始五徳【史记汉文帝纪鲁人公孙臣上书陈丨丨传丨丨事言方今土徳时士徳应黄龙见当改正朔服色制度】建除丛辰【史记日者传孝武帝时聚会占家问之某日可取妇乎五行家曰可堪舆家曰不可丨丨家曰不吉丨丨家曰大凶历家曰小凶天人家曰小吉太一家曰大吉辨讼不决以状闻制曰避诸死忌以五行为主人取于五行者也】以五行为主【见上】木者贵臣卿大夫之象【汉书五行志春秋成公十六年正月雨木冰刘向以为冰者阴之盛而水滞者也丨丨少阳丨丨丨丨丨丨丨也此人将有害则阴气胁木木先寒故得雨而冰也】木介【汉书五行志今之长老名木冰为丨丨介者甲甲兵象也】扬光煇为明【汉书五行志火南方丨丨丨丨丨者也】滥炎【汉书五行志自上而降及丨丨妄起是为火不炎上】金为水宗【汉书五行志丨丨丨丨得其宗而昌】水火牡火水妃【汉书五行志天以一生水地以二生火天以三生木地以四生金天以五生土五位皆以五而合而隂阳易位故曰妃以五成然则水之大数六火七木八金九土十故水以天一为火二牡木以天三为土十牡土以天五为水六牡火以天七为金四牡金以天九为木八牡阳竒为牡阴耦为妃故曰丨丨之丨也丨丨之丨也】阴盛水长【汉书沟洫志丨气丨则丨为之丨】羽气乗宫【汉书李寻传丨丨丨丨注晋灼曰羽北方水也宫中央土也】以水为本【汉书李寻传臣闻五行丨丨丨丨其星元武婺女天地所纪终始所生水为准平王道公正修明则百川理落脉通偏党失纲则踊溢为败】六甲穷日【后汉书邓禹传明日癸亥王匡等以丨丨丨丨不出禹因得更理兵勒众】五徳千五百二十岁【后汉书郎顗传三百四岁为一徳丨丨丨丨丨丨丨丨五行更用注易干凿度孔子曰立徳之数先立木金水火土徳各三百四岁五徳备凡千五百二十岁太终复初故曰五行更用更犹改变也】反支【后汉书王符传公车以丨丨日不受章奏注凡反支日用月朔为正戍亥朔一日反支申酉朔二日反支午未朔三日反支辰巳朔四日反支寅卯朔五日反支子丑朔六日反支见阴阳书也】变火【隋书王劭传劭以古有钻燧改火之义近代废絶于是上表请丨丨曰臣谨按周官四时变火以救时疾明火不数变时疾必兴圣人作法岂徒然也在晋有以洛阳火度江者代代事之相续不灭火色变青昔师旷食饭云是劳薪所防晋平公使视之果然车辋今温酒及炙肉用石炭柴火竹火草火麻荄火气味各不同以此推之新火旧火理应有异伏愿逺遵先圣于五时取五木以变火用功甚少救益方大纵使百姓习久未能顿同尚食内厨及东宫诸主食厨不可不依古法上从之】水中出火【五代史吴世家十二年江丨丨丨丨可以燃】不与火分功名【董仲舒春秋繁露土者火之子也五行莫贵于土土之于四时无所命者丨丨丨丨丨丨木名春火名夏金名秋水名冬忠臣之义孝子之行取之土土者五行最贵者也其义不可以加矣】父子之序相受而布【董仲舒春秋繁露木居左金居右火居前水居后土居中央此其丨丨丨丨丨丨丨丨是故木受水而火受木土受火金受土水受金也诸授之者皆其父也受之者皆其子也常因其父以使其子天之道也】相据以生【魏伯阳参同契五行错王丨丨丨丨】更为父母【魏伯阳参同契五行相克丨丨丨丨】子卯日沐【王充论衡沐书曰子日沐令人爱之卯日沐令人白头夫人之所爱憎在容貌之好丑头髪白黑在年岁之稚老使丑如嫫母以子日沐能得爱乎使十五女子以卯日沐能白髪乎】日气【王充论衡日火也在天为日在地为火何以騐之阳燧向日火从天来由此言之火丨丨也】寒炎【刘勰新论火性宜热而有萧邱丨丨】贵人为主【沈括梦溪笔谈六壬有十二神将以义求之止合有十一神将丨丨丨之丨其前有五将谓螣蛇朱雀六合勾陈青龙也此木火之神在方左者其后有五将谓天后太阴眞武太常白虎也此金水之神在方右者唯贵人对相无物如日之在天月对则亏五星对则逆行避之莫敢当其对贵人亦然莫有对者故谓之天空空者无所有也非神将也犹月杀之有月空也以之占事吉凶皆空唯求对见及有所伸理于君者遇之乃吉】戊在戌巳在辰【沈括补笔谈世之言阴阳者以十干寄于十二支各有五行相从唯戊巳则常与丙丁同行五行家则以戊寄于己巳寄于午六壬家亦以戊寄于己而以巳寄于未唯素问以奎璧为戊分轸角为己分奎璧在亥戌之间谓之戊分则丨当丨丨也轸角在辰巳之间谓之己分则丨当丨丨也遁甲以六戊为天门天门在戌亥之间则戊亦当在戌六己为地户地户在辰巳之间则己亦当在辰辰戍皆土位故戊巳寄焉二说正相合】驿马是先天三合数【储泳祛疑説纂丨丨丨丨丨丨丨丨八卦未画数冺于理自天出河图而后有先天之八卦先天之数由是出焉故大挠氏作六十甲子甲子亦以一二三四五而定火土木金水之数圣贤立法未有不参于理本于数者也今世之所谓驿马者先天三合数也先天寅七十九而戍五合数二十有一故自子顺至申凡二十有一而为火局之驿马亥卯未之数四六与八合为十八故自子顺至巳凡十八而为木局之驿马木火阳局也从子一阳而顺转金水阴局也从午一阳而逆行故申子辰之数七九与五合为二十有一故自午逆至寅凡二十有一而为水局之驿马巳酉丑之数四六共八合为十八故自午逆至亥凡十有八而为金局之驿马此驿马之法所由立也】三刑是极数【储泳祛疑説纂丨丨丨丨丨子卯一刑也寅巳申二刑也丑戌未三刑也自卯顺至子逆自卯极十数而为无礼之刑寅逆至巳巳逆至申极十数而为无恩之刑丑顺至戍戍顺至未极十数而为恃势之刑故皇极中天以十为杀数积数至十则悉空其数天道恶盈满则覆也此三刑之法所由起也】六壬三杀乃先天四冲处【储泳祛疑説纂丨丨丨丨丨丨丨丨丨丨壬式之忌莫大于三煞命家谓之破碎隂阳家之用莫先于身壬而身壬之忌亦莫大于三煞犯之则祸常不赦世人徒用之而不知其所以然也盖巳酉丑者五行之杀气也而巳酉丑之所以为杀者先天数之四冲也夫子午之数各九卯酉各六总为三十自子顺行极三十而见巳是为四仲之正杀寅申各七巳亥各四总二十有二自子顺行极二十二而见酉是为四孟之正杀辰戍各五丑未各八总二十有六自子顺行极二十六数而见丑是为四季之正杀此壬身三杀之所由起也】贵人是十干合气【储泳祛疑説纂丨丨丨丨丨丨丨甲戊庚牛羊乙己鼠猴乡自昔相传以为贵人或者谓当以甲戊在牛羊庚辛逢马虎为是两位各主两干在字与庚字相类六字与庚字相若此乃传写之误始亦疑之后得其法则知当以古法为正此特后人妄议之耳盖贵人者十干之合气也其法以十干布十二支而辰戌不居对冲为虚夫辰戍乃贵人之狱所以不居贵人相对为天空故虚其冲也日贵顺布甲在子乙在丑丙在寅丁在卯戊在巳午为对冲则虚之己在未庚在申辛在酉壬在亥癸在丑十干顺布十位己周乃再以十干起申逆布之以求夜贵以甲在申乙在未丙在午丁在巳戊在卯寅为申之冲则虚之己在丑庚在子辛在亥壬在酉癸在未一逆一顺而昼夜二贵定矣且甲之起于子申何也盖贵人属土正位丑未乃坤卦二五贯中之合气也先天卦之坤在正北子位河图之坤在西南申方故昼夜二贵所以起于子申也布而为图一见可决】各兼信智【晁逈晁氏客话水土二行丨丨丨丨】人火龙火【张世南游宦纪闻内典云丨丨得水则灭丨丨得水而炽】阴错阳差【王逵蠡海集丨丨丨丨有十二日盖六十甲子分为四段自甲子己卯甲午己酉各得十五辰甲子之前三辰値辛酉壬戍癸亥为隂错己卯之前三辰値丙子丁丑戊寅为阳差甲午之前三辰値辛卯壬辰癸巳为阴错己酉之前三辰値丙午丁未戊申为阳差盖四段中每段除十二辰各余三辰三四亦得十二辰是为隂错阳差也甲子甲午为阳辰故有隂错己卯己酉为隂辰故有阳差也】四极四藏【王逵蠡海集地支内所藏天干者子午卯酉为丨丨寄四禄焉辰戍丑未为丨丨寓四墓焉故此八支各藏一隂于寅申巳亥为四开阖就生四禄焉故各藏二阳于戊藏于辰戌巳藏于丑未隂阳各归其所戊藏于巳巳藏于午则亦就寄禄而藏焉】合异为一【张仲才文始真经金之为物可丨丨金而镕之丨丨金】水潜火飞木茂金坚土和【张仲才文始真经丨丨故蕴为五精丨丨故达为五臭丨丨故华为五色丨丨故实为五声丨丨故滋为五味】
　　医
