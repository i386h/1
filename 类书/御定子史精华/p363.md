<!-- { "loadSidebar": true } -->

　　御定子史精华卷一百三十三
　　钦定四库全书
　　御定子史精华卷一百三十四
　　妇女部二
　　才艺
　　浩浩育育【管子桓公使管仲求戚戚应之曰浩浩乎管仲不知至中食而虑之婢子曰公何虑管仲曰非婢子之所知也婢子曰公其毋少少毋贱贱管子曰公使我求戚戚应我曰浩浩乎我不识婢子曰诗有之浩浩者水育育者鱼未有室家而安召我居子其欲室乎】能史书习事【汉书西域传初楚主侍者冯嫽丨丨丨丨丨尝持汉节为公主使行赏赐于城郭诸国敬信之号曰冯夫人为乌孙右大将妻右大将与乌就屠相爱都防郑吉使冯夫人説乌就屠以汉兵方出必见灭不如降乌就屠恐曰愿得小号宣帝徴冯夫人自问状遣谒者竺次期门甘延寿为副送冯夫人冯夫人锦车持节诏乌就屠诣长罗侯赤谷城立元贵靡为大昆弥乌就屠为小昆弥皆赐印绶】锦车持节【见上】就东观踵成汉书【后汉书曹世叔妻传扶风曹世叔妻者同郡班彪之女也名昭字惠班一名姬博学髙才世叔早卒有节行法度兄固着汉书其八表及天文志未及竟而卒和帝诏昭就东观藏书阁踵而成之帝数召入宫令皇后诸贵人师事焉号曰大家每有贡献异物辄诏大家作赋颂】子妇为撰集【后汉书曹世叔妻传所着赋颂铭诔问注哀辞书论上疏遗令凡十六篇丨丨丁氏丨丨丨之又作大家赞焉】作大家赞【见上】作申情赋【后汉书袁隗妻传伦妹芝亦有才义少丧亲长而追感乃丨丨丨丨云】女
　　尚书【魏志明帝纪注魏略曰帝尝游燕在内乃选女子知书可付信者六人以为丨丨丨使典省外奏事处当画可】女博士【魏志甄皇后传注魏书曰后年九嵗喜书视字辄识数用诸兄笔砚兄谓后言汝当习女工用书为学当作丨丨丨耶】具数十人馔不闻人声【晋书周顗母李氏传字络秀少时在室顗父浚为安东将军时尝出猎遇雨止络秀之家防其父兄不在络秀闻浚至与一婢子内宰猪羊丨丨丨丨之丨甚精办而丨丨丨丨】雅人深致【晋书王凝之妻谢氏传字道韫安西将军奕之女也聪识有才辩叔父安尝问毛诗何句最佳道韫称吉甫作颂穆如清风仲山甫永懐以慰其心安谓有丨丨丨丨又尝内集俄而雪骤下安曰何所似也安兄子朗曰散盐空中差可拟道韫曰未若栁絮因风起安大悦】未若栁絮因风起【见上】爲小郎解围【晋书王凝之妻谢氏传凝之弟献之尝与宾客谈议词理将屈道韫遣婢白献之曰欲丨丨丨丨丨乃施青绫歩鄣自蔽申献之前议客不能屈】风韵髙迈叙致清雅【晋书王凝之妻谢氏传太守刘柳闻其名请与谈议道韫素知栁名亦不自阻乃簪髻素褥坐于帐中栁束脩整带造于别榻道韫丨丨丨丨丨丨丨丨先及家事慷慨流涟徐酬问旨词理无滞栁退而叹曰实顷所未见瞻察言气使人心形俱服道韫亦云亲从凋亡始遇此士聼其所问殊开人府初同郡张元妹亦有才质适于顾氏元每称之以敌道韫有济尼者游于二家或问之济尼答曰王夫人神情散朗故有林下风气顾家妇清心玉映自是闺房之秀】使人心形俱服【见上】林下风气【见上】清心玉映【见上】献椒花颂【晋书刘臻妻陈氏传尝正旦丨丨丨丨其词曰旋穹周廻三朝肇建青阳散辉澄景载焕标羙灵葩爰采爰献圣容映之永寿于万】织锦为廻文旋图诗【晋书窦滔妻苏氏传名蕙字若兰善属文滔苻坚时为秦州刺史被徙流沙苏氏思之丨丨丨丨丨丨丨丨以赠滔宛转循环以读之词甚凄惋】韩公【晋书武穆裴皇后传吴郡韩兰英妇人有文词宋孝武世献中兴赋被赏入宫宋明帝世用为宫中职僚世祖以为博士教六宫书学以其年老多识呼为丨丨】仆射阁笔【梁书刘孝绰传其三妹适琅邪王叔英吴郡张嵊东海徐悱并有才学悱妻文尤清防悱丨丨徐勉子为晋安郡卒丧还京师妻为祭文辞甚凄怆勉本欲为哀文既睹此文于是丨丨】与狎客共赋新诗互相赠答【陈书后主张贵妃传论以宫人有文学者袁大舍等为女学士后主每引宾客对贵妃等游宴则使诸贵人及女学士丨丨丨丨丨丨丨丨丨丨丨采其尤艳丽者以为曲词被以新声选宫女有容色者以千百数令习而歌之分部迭进持以相乐其曲有玉树后庭花临春乐等大指所归皆羙张贵妃孔贵嫔之容色也其畧曰璧月夜夜满琼树朝朝新】左射右射必叠防【魏书李安世传广平人李波宗族彊盛残掠生民前刺史薛道亲徃讨之波率其宗族拒战大破军遂为逋逃之薮公私成患百姓为之语曰李波小妹字雍容褰裙逐马如卷蓬丨丨丨丨丨丨丨妇女尚如此男子那可逢】当兴我家【魏书李彪传彪有女防而聪令彪每竒之敎之书学读诵经传尝窃谓所亲曰此丨丨丨丨卿曹容得其力彪亡后世宗闻其名召为媫妤以礼迎引媫妤在宫尝敎帝妹书诵授经史】潘将军【魏书杨大眼传大眼妻潘氏善骑射自诣军省大眼至于攻陈游猎之际大眼令妻潘戎装或齐镳战场或并驱林壑及至还营同坐幕下对诸僚佐言笑自得时指之谓人曰此丨丨丨也】升座讲老子【北史卢道防传道防又娶司马氏有子昌裕后司马氏见出更娉元氏甚聪悟常丨髙丨丨丨丨道防从弟元明隔纱帷以聼焉】学士先生【旧唐书女学士尚宫宋氏传名若华父庭芬生五女皆能属文长曰若华次曰若昭若伦若宪若荀贞元四年昭义节度使李抱真表荐以闻徳宗俱召入宫深加赏叹徳宗能诗与侍臣唱和相属亦令若华姊妹应制每进御无不称善嘉其节概不羣不以宫妾遇之呼为丨丨丨丨】着女论语【旧唐书女学士尚宫宋氏传丨丨丨丨十篇其言模仿论语以韦逞母宣文君宋氏代仲尼以曹大家等代顔闵其间问答悉以妇道所尚】曹大家东征之流【旧唐书宋庭瑜妻魏氏传父克已有词学魏氏善属文先天中庭瑜自司农少卿左迁涪州别驾魏氏随夫之任中路作南征赋以叙志词甚典羙开元中庭瑜累迁庆州都督初中书令张説年少时为克已所重魏氏恨其夫为外职乃作书与説叙亡父畴昔之事并为庭瑜申理乃録南征赋寄説説叹曰丨丨丨丨丨丨丨也】众篇并作采丽益新【唐书上官昭容传婉儿劝帝侈大书舘増学士员引大臣名儒充选数赐宴赋诗君臣赓和婉儿常代帝及后长寜安乐二主丨丨丨丨而丨丨丨丨又差第羣臣所赋赐金爵故朝廷靡然成风当时属辞者大抵虽浮靡然所得皆有可观婉儿力也】拟离骚为小山篇【唐书太宗徐贤妃传八嵗自晓属文父孝徳尝试使丨丨丨丨丨丨丨曰仰幽岩而流盻抚桂枝以凝想将千龄兮此遇荃何为兮独徃孝徳大惊知不可掩于是所论著遂盛传】敎妾骑射【五代史唐太祖家人传太祖正室刘氏常从征伐为人明敏多智畧颇习兵机常丨其侍丨丨丨以佐太祖】织薄为屋【宋史韩世忠传世忠披草莱立军府与士同力役夫人梁亲丨丨丨丨】女秀才【辽史邢简妻陈氏传父陉五代时累官司徒陈氏甫筓渉通经义凡览诗赋辄能诵尤好吟咏时以丨丨丨名之】氊为甲裳为旗【金史阿邻妻沙里质传天辅六年黄龙府叛卒攻抄旁近部族是时阿邻从军沙里质纠集附近居民得男女五百人树营栅为保守计贼千余来攻沙里质以丨丨丨以丨丨丨男夫授甲妇女鼔噪沙里质仗剑督战凡三日贼去】率命妇自为一军【金史完顔仲徳妻传崔立之变妻自毁其容服擕妾及二子绐以采蔬自汴走蔡蔡被围丁男皆乘城拒守谓仲徳曰事势若此丈夫能为国出力妇人独不能耶丨诸丨丨丨丨丨丨亲运矢石于城下城中妇女争出继之】五言数家妇人居二【钟嵘诗品汉为丨丨者不过丨丨而丨丨丨丨徐淑叙别之作亚于团扇矣】老妪吹箎【杨衒之洛阳伽蓝记河间王琛有婢朝云善吹箎能为团扇歌垄上声时琛为秦州刺史诸羗外叛屡讨之不降琛令朝云假为贫妪吹箎而乞诸羗闻之悉皆流涕迭相谓曰何为弃坟井在山谷为冦也即相率归降秦民语曰快马徤儿不如丨丨丨丨】女太史【崔鸿后赵录敎宫人星占及马歩射置丨丨丨于灵台仰观灾祥以考外太史之虚实】书北山移文【冯贽云仙杂记乐天女金銮十嵗忽丨丨丨丨丨示家人乐天方买终南紫石欲开文士传遂辍以勒之】女相如【冯贽南部烟花记炀帝以合欢水果赐吴綘仙綘仙以红牋进诗谢帝曰綘仙才调丨丨丨也】不栉进士【刘讷言谐噱录闗图有妹能文每语人曰有一进士所恨不栉耳】女学士【马令南唐书儒者传髙越燕人也少举进士清警有才思文价蔼于北土时威武军节度使卢文进有女羙而慧善属文时称丨丨丨越闻而慕焉徃谒文进文进以妻之】咏烛【张邦基墨庄漫录浮休居士张芸叟久经迁责既还怏怏不平尝内集分题赋诗其女得蜡烛有云莫讶泪频滴都缘心未灰浮休有慙色自是无复躁进意司马朴之室浮休之女也有诗在鄜延路上一寺中一联云满目烟含芳草緑倚栏露泣海棠红或云便是丨丨者】书大雅吟【姚寛西溪丛话卫夫人名铄字茂漪即廷尉展之弟恒之从妹汝隂太守李矩之妻中书郎李充之母王逸少师善钟法能正书入妙能品王子敬年五嵗已有书意夫人丨丨丨丨赐之】诵秋水篇【张端义贵耳录真宗宴近臣语及庄子忽命呼秋水至则绿衣翠鬟小女僮也能丨丨丨丨闻者骇异】能温酒【陶宗仪辍耕录宋季参政相公翁于杭将求一容貌才艺兼全之妾经旬余未能惬意忽有以奚奴者至姿色固羙问其艺则曰丨丨丨左右皆失笑公漫尔留试之及执事初甚热次畧寒三次微温公方饮既而每日并如初之第三次公喜遂纳焉终公之身未尝有过不及时归附后公擕入京公死囊槖皆为所有因而巨富人称曰奚娘子者是也吁彼女流贱耳一事精至便能动人亦其专心致志而然士君子之学为穷理正心修己治人之道而不能至于当然之极者视彼有间矣】
　　女工
