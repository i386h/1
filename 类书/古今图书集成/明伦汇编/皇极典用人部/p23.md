<!-- { "loadSidebar": true } -->
江表传曰权克荆州将吏悉
皆归附而浚独称疾不见权遣人以□就家舆致之浚伏面着□席不起涕泣交横哀咽不能自胜权慰劳与语呼其字曰承明昔观丁父鄀俘也武王以为军师彭仲爽申俘也文王以为令尹此二人卿荆国之先贤也初虽见囚后皆擢用为楚名臣卿独不然未肯降意将以孤异古人之量耶使亲近以手巾拭其面浚起下地拜谢即以为治中荆州诸军事一以谘之张纮传纮病临困授子靖留笺曰自古有国有家者咸欲修德政以比隆盛世至于其治多不馨沓非无忠臣贤佐暗于治体也由主不胜其情弗能用耳夫人情惮难而趋易好同而恶异与治道相反传曰从善如登从恶如崩言善之难也人君承奕世之基据自然之势操八柄之威甘易同之欢无假取于人而忠臣挟难进之术吐逆耳之言其不合也不亦宜乎虽则有衅巧辩缘间眩于小忠恋于恩爱贤愚杂错长幼失叙其所由来情乱之也故明君悟之求贤如饥渴受谏而不厌抑情损欲以义割恩上无偏谬之授下无希冀之望宜加三思含垢藏疾以成仁覆之大时年六十卒权省书流涕
　用人部纪事二
