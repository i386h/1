<!-- { "loadSidebar": true } -->
于时树下生七茎七宝莲花大如车轮菩萨堕莲花上无扶侍者自行七步大善权云为应七觉故行七步涅盘经于十方面各行七步经云便举右手言我于一切天人中最尊最胜无量生死尽矣利益一切天人大善权云举手现相者为除外道自尊必堕恶道故本起云天上天下惟我为尊三界皆苦何可乐者时四天王以天缯接侍置宝几上帝释执盖梵王执白拂左右侍立难陀龙王兄弟于空吐水温凉沐浴身普曜云释梵雨香九龙下香水浴身修行云水左温右冷释衣裹身太子身黄金色诸释一日生五百男修行云国中长者八万四千各诞是男佛祖历代通载周昭王瑕二十五年二月八日世尊生于迦毗罗卫国蓝毗尼园波罗叉树下从母摩耶夫人右胁而出姓剎利父凈饭天母大清凈生时九龙吐水金盘沐已相好庄严具三十二大人之相诸经有别南齐书顾欢传欢着夷夏论老子入关之天竺维卫国国王夫人名曰凈妙老子因其昼寝乘日精入凈妙口中后年四月八日夜半子时剖左腋而生坠地即行七步于是佛道兴焉此出元妙内篇续博物志老君其母曾见日精下落如流星飞入口中有娠七十二岁而生于陈国涡水李树下剖左腋而生长一十二尺佛祖历代通载周定王瑜二十一年丁巳老氏于是年九月十四日生于楚国陈郡苦县濑乡曲仁里魏书云老父姓韩名干字元毕母曰精敷二合而娠孕八十年而生于李树下因以为姓第九祖伏驮密多者提伽国人姓毗舍罗既受佛陀难提付嘱后至中印度行化时有长者香盖携一子而来瞻礼尊者曰此子处胎六十年因号难生第十祖胁尊者中印度人也本名难生初将诞父梦一白象背有宝座座上安一明珠从门而入光照四众既觉遂生后值伏驮尊者执侍左右未尝睡眠谓其胁不至席遂号胁尊焉指月录十祖胁尊者中印度人姓氏未详处胎六十年将诞之夕母梦白象载一宝座座置一明珠入门乃生生而神光烛室体有奇香佛国记毗舍离国毗舍离城北有塔名放弓仗以名此者恒水上流有一国王王小夫人生一肉胎大夫人□之言汝生不祥之征即盛以木函掷恒水中不流有国王游观见水上木函开看见千小儿端正殊特王即取养之遂便长大甚勇健所往征伐无不摧伏次伐父王本国王大愁忧小夫人问王何故愁忧王曰彼国王有千子勇健无比欲来伐吾国是以愁耳小夫人言王勿愁忧但于城东作高楼贼来时置我楼上则我能却之王如其言至贼到时小夫人于楼上语贼言汝是我子何故作反逆事贼曰汝是何人云是我母小夫人曰汝等若不信者尽仰向张口小夫人即以两手构两乳乳各作五百道堕千子口中贼知是我母即放弓仗外国图长人国娠六年乃生而白首儿则长大乘云而不还龙类也佛祖历代通载第十八祖伽邪舍多摩提国人也姓郁头蓝父天盖母方圣尝梦大神持鉴因时有娠凡七日而诞肌体莹如琉璃未尝洗沐自然香洁第二十一祖婆修盘头者罗阅城人也姓毗舍佉父光盖母严一家富而无子父母祷于佛塔而求嗣焉一夕母梦吞明暗二珠觉而有孕经七日有一罗汉名贤众至其家光盖设礼贤众端坐受之严一出拜贤众辟席云回礼法身大士光盖罔测其由遂取一宝珠跪献贤众试其真伪贤众即受之殊与逊谢光盖不能忍问曰我是丈夫致礼不顾我妻何德尊者辟之贤众曰我受礼纳珠贵福汝耳汝妇怀圣子生当为世灯慧日故吾辟之非重女人也贤众又曰汝妇当生二子一名婆修盘头则吾所尊者也二名刍尼昔如来在雪山修道刍尼巢于顶上佛既成道刍尼受报为那提国王佛记云汝至第二五百年生罗阅城毗舍佉家与圣同胞今无爽矣后一月果生二子第二十三祖鹤勒那者月氏国人也姓婆罗门父千胜母金光以无子故祷于七佛金幢即梦须弥山顶一神童持金环云我来也觉而有孕第二十五祖婆舍斯多者罽宾国人也姓婆罗门父寂行母常安乐初母梦得神剑因而有孕即诞拳左手遇师子尊者显发宿因密受心印天水赵氏世为秦人初母张夫人梦梵僧谓曰当生贵子即出囊中舍利使吞之及诞所梦僧白画入其室摩其顶曰必当大弘教法言讫而灭既成人高颡高目大颐方口长六足五寸其音如钟天台山德韶国师示寂师处州龙泉陈氏母夜梦白光触体因而有娠及诞尤多奇异天衣义怀禅师生陈氏温州乐清人世以渔为业母梦星陨于屋除而光照户遂娠及生尤多奇法云圆通法秀禅师秦州陇城人也生辛氏母梦僧□甚须发尽白托宿曰我麦积山僧也觉而娠先是麦积山有僧亡其名日诵法华与应干寺鲁和尚善尝欲从之游方鲁老之既去绪语曰他日当寻我竹铺坡前铁强岭下俄有儿生其所鲁闻之往观焉儿为一笑三岁愿随鲁归遂冒鲁氏江州东林常总禅师生剑州尤溪施氏母梦男子颀然色如金握白芙蓉三柄以授之但一柄得余委地觉而娠后诞三子伯仲皆不育总其季也径山佛照德光禅师入寂讳德光姓彭氏临江新喻人父术母袁梦异僧入室惊寤有娠既生乃祖曰吾家世积德乃生此儿必光吾门因是命名指月录酒仙遇贤禅师姑苏长洲林氏子母梦吞大珠而孕生多异祥貌伟怪口容双拳天台山德韶国师处州龙泉人族陈氏母叶梦白光触体觉而娠生而杰异吉州隆庆院庆闲禅师福州古田卓氏子母梦胡僧授以明珠而孕及生白光照室宗杲大会普觉禅师宣城奚氏子其母梦一僧黑颊隆鼻神人卫之造于卧室问其何所居对曰岳北觉而有身哲宗元佑四年己巳十一月十日巳时诞师白光透室举邑称异江州圆通道旻禅师世称古佛兴化蔡氏子母梦吞摩尼宝珠有娠

　初生部纪事一
史记补三皇本纪太皞庖牺氏母曰华胥履大人迹于雷泽而生庖牺于成纪蛇身人首淮南子修务训史皇产而能书
拾遗记春皇者庖牺之别号所都之国有华胥之洲神母游其上有青虹绕神母久而方灭即觉有娠历十二年而生庖牺长头修目龟齿龙唇眉有白毫须垂委地或人曰岁星十二年一周天今□以天时史记补三皇本纪炎帝神农氏母曰女登为少典妃感神龙而生炎帝人身牛首路史炎帝神农氏母安登感神于常羊生神农于列山之石室生而九井出焉三辰而能言五日而能行七朝而齿具按注春秋元命苞云少典妃安登游于华阳有神□首感之于常羊生神子人面龙颜好耕是为神农荆记云神农既育九井自穿旧言汲一井则八井震动竹书纪年帝挚少昊氏母曰女节见星如虹下流华渚既而梦接意感生少昊登帝位帝颛顼高阳氏母曰女枢见瑶光之星贯月如虹感己于幽房之宫生颛顼于若水首戴干戈有圣德生十年而佐少昊氏二十而登帝位史记五帝本纪黄帝生而神灵弱而能言
竹书纪年黄帝轩辕氏母曰附宝见大电绕北斗枢星光照郊野感而孕二十五月而生帝于寿丘弱而能言拾遗记轩辕出自有熊之国母曰昊枢以戊己之日生故以土德称王也时有黄星之祥史记五帝本纪高辛生而神灵自言其名按注自言其名曰岌宋书符瑞志帝喾高辛氏生而骈齿有圣德
