<!-- { "loadSidebar": true } -->
帝舜有虞氏母曰握登见大虹意感而生舜于姚墟目重瞳子故名重华龙颜大口黑色身长六尺一寸眉长与发等拾遗记商之始也有神女简狄游于桑野见黑鸟遗卵于地有五色文作八百字简狄拾之贮以玉筐覆以朱绂夜梦神母谓之曰尔怀此卵即生圣子以继金德狄乃怀卵一年而有娠经十四月而生契祚以八百□卵之文也虽遭旱厄后嗣兴焉竹书纪年初高辛氏之世妃曰简狄以春分元鸟至之日从帝祀郊禖与其妹浴于元丘之水有元鸟衔卵而坠之五色甚好二人竞取覆以二筐简狄先得而吞之遂孕胸剖而生契长为尧司徒成功于民受封于商后十三世生主癸主癸之妃曰扶都见白气贯月意感以乙日生汤号天乙史记周本纪周后稷名弃其母有邰氏女曰姜原姜原为帝喾元妃姜原出野见巨人迹心忻然说欲践之践之而身动如孕者居期而生子以为不祥弃之隘巷马牛过者皆辟不践徙置之林中适会山林多人迁之而弃渠中冰上飞鸟以其翼覆荐之姜原以为神遂收养长之初欲弃之因名曰弃竹书纪年帝孔甲田于东阳萯山天大风晦盲孔甲迷惑入于民室主人方乳或曰后来见良日也之子必大吉或又曰不胜也之子必有殃孔甲闻之曰以为余一人子夫谁殃之乃取其子以归既长为斧所戕乃作破斧之歌是为东音史记周本纪太姜生少子季历季历娶太任皆贤妇人生昌有圣瑞古公曰我世当有兴者其在昌乎按注正义曰尚书帝命验云季秋之月甲子赤爵衔丹书入于□止于昌户其书云敬胜怠者吉怠胜敬者灭义胜欲者从欲胜义者凶凡事不强则不枉不敬则不正枉者废灭敬者万世以仁得之以仁守之其量百世以不仁得之以仁守之其量十世以不仁得之不仁守之不及其世此盖圣瑞竹书纪年季历之妃曰太任梦长人感己于豕牢而生昌是为周文王史记晋世家唐叔虞者周武王子而成王弟初武王与叔虞母会时梦天谓武王曰余命女生子名虞余与之唐及生子文在其手曰虞故遂因命之曰虞秦本纪秦之先帝颛顼之苗裔孙曰女修女修织元鸟陨卵女修吞之生子大业左传隐公元年初郑武公娶于申曰武姜生庄公及共叔段庄公寤生惊姜氏故名曰寤生遂恶之按林注云杜氏谓寐寤而庄公已生非也如此当喜何得复惊而恶之史记云生之难是也武姜困而后寐因寤而惊桓公二年晋穆侯之夫人姜氏以条之役生太子命之曰仇其弟以千亩之战生命之曰成师六年九月丁卯子同生以太子生之礼举之接以太牢卜士负之士妻食之公与文姜宗妇命之公曰是其生也与我同物命之曰同按注物类也谓同日续博物志佛者本号释迦文即天竺释迦卫国王之子于四月八日夜从母右胁而生有三十二相当周庄王九年鲁庄公七年夏四月常星不见夜明是也左传闵公二年成季之将生也桓公使卜楚丘之父卜之曰男也其名曰友在公之右间于两社为公室辅季氏亡则鲁不昌又筮之遇大有之干曰同复于父敬如君所及生有文在其手曰友遂以命之僖公十七年晋太子圉为质于秦秦归河东而妻之惠公之在梁也梁伯妻之梁嬴孕过期卜招父与其子卜之其子曰将生一男一女招曰然男为人臣女为人妾故名男曰圉女曰妾及子圉西质妾为宦女焉宣公三年初郑文公有贱妾曰燕姞梦天使与己兰曰余为伯倏余而祖也以是为而子以兰有国香人服媚之如是既而文公见之与之兰而御之辞曰妾不才幸而有子将不信敢征兰乎公曰诺生穆公名之曰兰四年初若敖娶于生斗伯比若敖卒从其母畜于淫于子之女生子文焉夫人使弃诸梦中虎乳之子田见之惧而归夫人以告遂使收之楚人谓乳谷谓虎于菟故命之曰斗谷于菟以其女妻伯比实为令尹子文襄公二十六年初宋芮司徒生女子赤而毛弃诸堤下共姬之妾取以入名之曰弃长而美家语本姓解孔子娶于宋之幵官氏一岁而生伯鱼鱼之生也鲁昭公以鲤鱼赐孔子荣君之贶故因以名曰鲤而字伯鱼左传昭公二十八年初叔向娶于申公巫臣氏生伯石伯石始生子容之母走谒诸姑曰长叔姒生男姑视之及堂闻其声而还曰是豺狼之声也狼子野心非是莫丧羊舌氏矣遂弗视二十九年公衍公为之生也其母偕出公衍先生公为之母曰相与偕出请相与偕告三日公为生其母先以告公为为兄公私喜于阳谷而思于鲁曰务人为此祸也且后生而为兄其诬也久矣乃黜之而以公衍为太子侍儿小名录齐惠公妾萧同叔子生子弃之有狸乳而鹯覆之取而养之字曰无野是为顷公代有齐国国语成公之生也其母梦神规其臀以墨曰使有晋国故名之曰黑臀琅嬛记墨子姓翟名乌其母梦日中赤乌飞入室中光辉照耀目不能正惊觉生乌遂名之史记孟尝君传田婴有子四十余人其贱妾有子名文文以五月五日生婴告其母曰勿举也其母窃举生之及长其母因兄弟而见其子文于田婴田婴怒其母曰吾令若去此子而敢生之何也文顿首因曰君所以不举五月子者何故婴曰五月子者长与户齐将不利其父母文曰人生受命于天乎将受命于户耶婴默然文曰必受命于天君何忧焉必受命于户则高其户耳谁能至者宋书符瑞志汉高帝父曰刘执嘉执嘉之母梦赤鸟若龙戏已而生执嘉是为太上皇帝母名含始是为昭灵后昭灵后游于洛池有玉鸡衔赤珠刻曰玉英吞此者王昭灵后取而吞之又寝于大泽梦与神遇是时雷电晦冥太上皇视之见蛟龙在其上遂有身而生季是为高帝史记外戚世家太后父吴人姓薄氏秦时与故魏王宗家女魏媪通生薄姬而薄父死山阴因葬焉及诸侯畔秦魏豹立为魏王而魏媪内其女于魏宫媪之许负所相相薄姬云当生天子是时项羽方与汉王相距荥阳天下未有所定豹初与汉击楚及闻许负言心独喜因背汉而畔中立更与楚连和汉使曹参等击虏魏王豹以其国为郡而薄姬输织室豹已死汉王入织室见薄姬有色诏内后宫岁余不得幸始姬少时与管夫人赵子儿相爱约曰先贵无相忘已而管夫人赵子儿先幸汉王汉王坐河南宫成皋台此两美人相与笑薄姬初时约汉王闻之问其故两人具以实告汉王汉王心惨然怜薄姬是日召而幸之薄姬曰昨暮夜妾梦苍龙据吾腹高帝曰此贵征也吾与女遂成之一幸生男是为代王卢绾传绾丰人也与高祖同里绾亲与高祖太上皇相爱及生男高祖绾同日生里中持羊酒贺两家及高祖绾壮学书又相爱也里中嘉两家亲相爱生子同日壮又相爱复贺两家羊酒外戚世家王太后槐里人母曰臧儿臧儿者故燕王臧荼孙也臧儿嫁为槐里王仲妻生男曰信与两女而仲死臧儿更嫁长陵田氏生男蚡胜臧儿长女嫁为金王孙妇生一女矣而臧儿卜筮之曰两女皆当贵因欲奇两女乃夺金氏金氏怒不肯予决乃内之太子宫太子幸爱之生三女一男男方在身时王美人梦日入其怀以告太子太子曰此贵征也未生而孝文帝崩孝景帝即位王夫人生男按注索隐曰即武帝也汉武故事云帝以乙酉年七月七日生于猗兰殿也汉书张骞传乌孙王号昆莫昆莫父难兜靡本与大月氏俱在祁连敦煌间小国也大月氏攻杀难兜靡夺其地人民亡走匈奴子昆莫新生傅父布就翎侯抱亡置草中为求食还见狼乳之又鸟衔肉翔其旁以为神遂持归匈奴单于爱养之及壮以其父民众与昆莫使将兵数有功昆莫自请单于报父怨遂西攻破大月氏钩弋赵倢传倢昭帝母也元始三年生昭帝号钩弋子妊身十四月乃生上曰闻昔尧十四月而生今钩弋亦然乃命其所生门曰尧母门西京杂记霍将军妻一产二子疑所为兄弟或曰前生为兄后生者为弟今虽俱日亦宜以先生为兄或曰居上者宜为兄居下宜为弟居下者前生今宜以前生为弟时霍光闻之曰昔殷王祖甲一产二子曰嚚曰良以卯日生嚚以巳日生良则以嚚为兄以良为弟若以在上者为兄嚚亦当为弟昔许厘庄公一产二女曰妖曰茂楚大夫唐勒一产二子一男一女男曰贞夫女曰琼华皆以先生为长近代郑昌时文长蒨并生二男滕公一生二女李黎生一男一女并以前生者为长霍氏亦以前生为兄焉王凤以五月五日生其父欲不举曰俗谚举五日子长及户则自害不则害其父母其叔父曰昔田文以此日生其父婴敕其母曰勿举其母窃举之后为孟尝君号其母为薛公大家以古事推之非不祥也遂举之后汉书光武本纪皇考南顿君初为济阳令以建平元年十二月甲子夜生光武于县舍有赤光照室中钦异焉使卜者王长占之长辟左右曰此兆吉不可言是岁县界有嘉禾生一茎九穗因名光武曰秀王昌传昌一名郎母故成帝讴者尝下殿卒僵须臾有黄气从上下半日乃解遂□身就馆赵后欲害之伪易他人子以故得全贾彪传彪补新息长小民困贫多不养子彪严为其制与杀人同罪城南有盗劫害人者北有妇人杀子者彪出案发而掾吏欲引南彪怒曰贼寇害人此则常理母子相残逆天违道遂驱车北行案验其罪城南贼闻之亦面缚自首数年间人养子者千数佥曰贾父所长生男名为贾子生女名为贾女寒朗传朗字伯奇鲁国薛人也生三日遭天下乱弃之荆棘数日兵解母往视犹尚气息遂收养之虞延传延字子大陈留东昏人也延初生其上有物若一匹练遂上升天占者以为吉南蛮传有啖人国生首子辄解而食之谓之宜弟味旨则以遗其君君喜而赏其父夫余国传初北夷索离国王出行其侍儿于后□身王还欲杀之侍儿曰前见天上有气大如鸡子来降我因以有身王囚之后遂生男王令置于豕牢豕以口气嘘之不死复徙于马兰马亦如之王以为神乃听母收养名曰东明东明长而善射王忌其猛复欲杀之东明奔走南至掩水以弓击水鱼□皆聚浮水上东明乘之得度因至夫余而王之焉哀牢夷传哀牢夷者其先有妇人名沙壹居于牢山尝捕鱼水中触沈木若有感因怀□十月产子男十人后沈木化为龙出水上沙壹忽闻龙语曰若为我生子今悉何在九子见龙惊走独小子不能去背龙而坐龙因舐之其母鸟语谓背为九谓坐为隆因名子曰九隆及后长大诸兄以九隆能为父所舐而黠遂共推以为王后牢山下有一夫一妇复生十女子九隆兄弟皆娶以为妻世说胡广本姓黄五月生父母恶之乃置之瓮投于江胡翁见瓮流下闻有小儿啼声往取因长养之以为子登三司广后不治其本亲服云我本亲已为死人也世以此为深讥焉论衡吉验篇广文伯河东蒲□人也其生亦以夜半时适生有人从门呼其父名父出应之不见人有大木杖植其门侧其父持杖入门以示人人占曰吉文伯长大学宦位至广汉太守文伯当富贵故父得赐杖其占者若曰杖当子力矣后汉书王吉传吉为沛相击断非法若有生子不养即斩其父母合土棘埋之张奂传奂拜武威太守其俗多妖忌凡二月五月产子及与父母同月生者悉杀之奂示以义方严加赏罚风俗遂改百姓生为立祠其妻怀孕梦带奂印绶登楼而歌讯之占者曰必将生男复临兹邦命终此楼既而生子猛以建安中为武威太守杀刺史邯郸商州兵围之急猛耻见擒乃登楼自烧而死卒如占云窦武传初武母产武而并产一蛇送之林中后母卒及葬未窆有大蛇自榛草而出径至丧所以头击柩涕血皆流俯仰蛣屈若哀泣之容有顷而去时人知为窦氏之祥鲜卑传桓帝时鲜卑檀石槐者其父投鹿侯初从匈奴军三年其妻在家生子投鹿侯归怪欲杀之妻言尝昼行闻雷震仰天视而雹入其口因吞之遂□身十月而产此子必有奇异且宜长视投鹿侯不听遂弃之妻私语家令收养焉名檀石槐灵思何皇后传后家本屠者后性强忌光和三年立为皇后时王美人□娠畏后乃服药欲除之而胎安不动又数梦负日而行四年生皇子协后遂鸩杀美人董太后自养协号曰董侯搜神记陈仲举微时常宿黄申家申妇方产有扣申门者家人咸不知久久方闻屋里有人言宾堂下有人不可进扣门者相告曰今当从后门往其人便往有顷还留者问之是何等名为何当与几岁往者曰男也名为奴当与十五岁后应以何死答曰应以兵死仲举告其家曰吾能相此儿当以兵死父母惊之寸刃不使得执也至年十五有置凿于梁上者其末出奴以为木也自下钩之凿从梁落陷脑而死后仲举为豫章太守故遣吏往饷申家并问奴所在其家以此具告仲举闻之叹曰此谓命也诚斋杂记张道陵母梦天人自魁星中以蘅薇香授之遂感而孕吴志孙坚传注吴书曰坚父仕吴家于富春葬于城东冢上数有光怪云气五色上属于天曼延数里众皆往观视父老相谓曰是非凡气孙氏其兴矣及母怀□坚梦肠出绕吴阊门寤而惧之以告邻母邻母曰安知非吉征也坚生容貌不凡性阔达好奇节拾遗记孙坚母□坚之时梦肠出绕腰有一童女负之绕吴阊门外又授以芳茅一茎童女语曰此善祥也必生才雄之子今赐母以土王于翼轸之地鼎足于天下百年中应于异宝授于人也语毕而觉旦起筮之筮者曰所梦童女负母绕阊门是太白之精感化来梦夫帝王之兴必有神迹自表白气者金色及吴灭而晋践祚梦之征焉搜神记初夫人孕而梦月入其怀既而生策及权在孕又梦日入其怀以告坚曰昔孕策梦月入我怀今也又梦日入我怀何也坚曰日月者阴阳之精极贵之象吾子孙其兴乎吴志潘夫人传吴主权潘夫人会稽句章人也父为吏坐法死夫人与姊俱输织室权见而异之召充后宫得幸有娠梦有以龙头授己者己以蔽膝受之遂生孙亮魏志华歆传注列异传曰歆为诸生时尝宿人门外主人妇夜产有顷两吏诣门便辟易却相谓曰公在此踌躇良久一吏曰籍当定奈何得住乃前向歆拜相将入出并行共语曰当与几岁一人曰当三岁天明歆去后欲验其事至三岁故往问儿消息果已死歆乃自知当为公博物志荆州极西南界至蜀诸民曰獠子妇人□娠七月而产临水生儿便置水中浮则取养之沈便弃之然午日多浮既长皆拔去上齿牙各一以为身饰宋书符瑞志魏文帝始生有云青色圆如车盖当其上终日望气者以为至贵之祥非人臣之气善相者高元吕曰其贵不可言拾遗记薛夏天水人也博学绝伦母孕夏时梦人遗之一箧衣云夫人必产贤明之子也为帝王之所崇母记所梦之日及生夏之年以弱冠才辩过人魏文帝与之讲论终日不息应对如流无有凝滞帝曰昔公孙龙称为辩捷而迂诞诬妄今子所说非圣人之言不谈子游子夏之俦不能过也若仲尼在魏复为入室焉帝手制书与夏题云入室生位至秘书丞居生甚贫帝解御衣以赐之果符元所梦名冠当时为一代高士张承之母孙氏怀承之时乘轻舟游于江浦之际忽有白蛇长三尺腾入舟中母祝曰若为吉祥勿毒噬我萦而将还置诸房内一宿视之不复见蛇嗟而惜之邻中相谓曰昨见张家有一白鹤耸翮入云以告承母母使筮之筮者曰此吉祥也蛇鹤延年之物从室入云自下升高之象也昔吴王阖闾葬其妹殉以美女珍宝异剑穷江南之富未及十年雕云覆于溪谷美女游于冢上白鹄翔于林中白虎啸于山侧皆昔时之精灵今出于世当使子孙位超臣极擅名江表若生子可以名曰白鹄及承生位至丞相辅吴将军年逾九十蛇鹄之祥也宋书符瑞志高贵公初生有光气昭耀室屋其后即大位搜神后记程咸字咸休其母始怀咸梦老公投药与之曰服此当生贵子晋武帝时历位至侍中有名于世晋书魏舒传舒尝诣野王主人妻夜产俄而闻车马之声相问曰男也女也曰男书之十五以兵死复问寝者为谁曰魏公舒后十五载诣主人问所生儿何在曰因条桑为斧伤而死舒自知当为公矣刘元海载记刘豹妻呼延氏魏嘉平中祈子于龙门俄而有一大鱼顶有二角轩鬐跃鳞而至祭所久之乃去巫觋皆异之曰此嘉祥也其夜梦旦所见鱼变为人左手把一物大如半鸡子光景非常授呼延氏曰此是日精服之生贵子寤而告豹豹曰吉征也吾昔从邯郸张冏母司徒氏相云吾当有贵子孙三世必大昌仿像相符矣自是十三月而生元海左手文有其名遂以名焉刘聪载记聪字元明一名载元海第四子也母曰张夫人初聪之在孕也张氏梦日入怀寤而以告元海曰此吉征也慎勿言十五月而生聪焉夜有白光之异形体非常左耳有一白毫长二尺余甚光泽前秦录苻洪父怀归为部落小帅母姜氏寝产洪晋书苻健载记健字建业洪第三子也初母羌氏梦大罴而孕之及长勇果便弓马好施善事人甚为石季龙父子所亲爱季龙虽外礼苻氏心实忌之乃阴杀其诸兄而不害健也苻坚载记坚字永固一名文玉雄之子也祖洪从石季龙徙邺家于永贵里其母苟氏尝游漳水祈子于西门豹祠其夜梦与神交因而有孕十二月而生坚焉有神光自天烛其庭背有赤文隐起成字曰艹付臣又土王咸阳臂垂过膝目有紫光洪奇而爱之名曰坚头石勒载记勒字世龙初名上党武乡羯人也其先匈奴别部羌渠之胄祖耶奕于父周曷朱一名乞翼加并为部落小率勒生时赤光满室白气自天属于中庭见者咸异之李雄载记雄字仲□特第三子母罗氏梦双虹自门升天一虹中断既而生荡后罗氏因汲水忽然如寐又梦大蛇绕其身遂有孕十四月而生雄常言吾二子若有先亡在者必大贵荡竟前死雄身长八尺三寸美容貌少以烈气闻每周旋乡里识达之士皆器重之有刘化者道术士也每谓人曰关陇之士皆当南移李氏子中惟仲□有奇表终为人主吕光载记光生于枋头夜有神光之异故以光为名索紞传索充梦见一虏脱上衣来诣充紞曰虏去上中下半男字夷狄阴类君妇当生男终如其言前燕录慕容□字宣英皝第二子小字贺赖跋十三月而生有神光之异身长八尺一寸晋书慕容德载记德字元明皝之少子也母公孙氏梦日人脐中昼寐而生德桓元传元字敬道一名灵宝大司马温之孽子也其母马氏尝与同辈夜坐于月下见流星坠铜盆水中忽如二寸火珠冏然明净竞以瓢接取马氏得而吞之若有感遂有娠及生元有光照室占者奇之故小名灵宝奶媪每抱诣温辄易人而后至云其重兼常儿温甚爱异之异苑桓元生而有光照室善占者云此儿生有奇曜宜目为天人宝宣武嫌其三文复言为神灵宝犹复用三既难重前却减神一字名曰灵宝任城魏肇之初生有雀飞入其手占者以为封爵之祥晋书儒林传范隆字元嵩腾门人父方魏雁门太守隆在孕十五月生元帝本纪元帝讳睿宣帝曾孙琅琊恭王觐之子也咸宁二年生于洛阳有神光之异一室尽明所藉□如始刈及长白毫生于日角之左隆准龙颜目有精曜顾盼炜如也孝武帝本纪初简文帝见谶云晋祚尽昌明及帝之在孕也李太后梦神人谓之曰汝生男以昌明为字及产东方始明因以为名焉简文帝后悟乃流涕孝武文李太后传始简文帝无子乃令善相者召诸爱妾而示之时后为宫人在织坊中形长而色黑宫人皆谓之昆仑既至相者惊云此其人也帝以大计召之侍寝后数梦两龙枕膝日月入怀意以为吉祥向侪类说之帝闻而异焉遂生孝武帝秃发乌孤载记乌孤河西鲜卑人也其先八世祖匹孤迁于河西匹孤卒子寿阗立初寿阗之在孕母胡掖氏因寝而产于被中鲜卑谓被为秃发因而氏焉四裔辰韩传辰韩初生子便以石押其头使扁焉耆国传其王龙安夫人狯胡之女□身十二月剖胁生子曰会立之为世子宋书五行志晋海西公生皇子百姓歌云凤凰生一雏天下莫不喜本言是马驹今定成龙子其歌甚美其旨甚微海西公不男使左右向龙与内侍妾生子以为己子王镇恶传镇恶祖猛有文武才镇恶以五月五日生家人以俗忌欲令出继疏宗猛见奇之曰此非常儿昔孟尝君恶日生而相齐是儿亦将兴吾门矣故名之为镇恶异苑太原温盘石母怀身三年然后生堕地便坐而笑发覆面牙齿皆具后赵录黎阳民陈武妻产三男一女上书自陈令曰昔周之兴也四乳八子今武妻一乳四子可谓度过姬祥美加曩日其赐乳妇一人谷百石杂缯十四匹庶以肃迎嘉祥
