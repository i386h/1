<!-- { "loadSidebar": true } -->
宋书符瑞志宋武帝居在丹徒始生之夜有神光照室其夕甘露降于墓树皇考以高祖生有奇异名为奇奴皇妣既殂养于舅氏改为寄奴焉南齐书南夷传宋永初元年林邑王范杨迈初产母梦人以金席藉之光色奇丽中国谓紫磨金夷人谓之杨迈故以为名宋书范晔传晔字蔚宗顺阳人车骑将军泰少子也母如厕产之额为砖所伤故以砖为小字出继从伯弘之袭封武兴县五等侯文帝袁皇后传初后生劭自详视之驰白太祖此儿形貌异常必破国亡家不可举便欲杀之太祖狼狈至后殿户外手拨幔禁之乃止二凶传元凶劭字休远文帝长子也帝即位后生劭时上犹在谅暗故秘之二年闰正月方云劭生自前代以来未有人君即位后皇后生太子唯殷帝乙既践阼正妃生纣至是又有劭焉始兴王浚字休明将产之夕有伏乌鸣于屋上南齐书武帝本纪世祖武皇帝讳赜字宣远太祖长子也小讳龙儿生于建康青溪宅其夜陈孝后刘昭后同梦龙据屋上故字上焉祥瑞志世祖宋元嘉十七年六月己未夜生无火婢吹灰而火自燃异苑魏郡徐逮字君及妇平昌孟氏生儿头有一角一脚头正仰向通身尽赤落地无声乘虚而去丹阳县骆庆妇生一男一虎一狸狸虎毛色斑黑牙爪皆备即杀之儿经六日死母无他异元嘉中沛国武漂之妻林氏怀身得病而死俗忌含胎入柩中要须割出妻乳母伤痛之乃抚尸而祝曰若天道有灵无令死被擘裂须臾尸面赩然上色于是呼婢共扶之俄顷儿堕而尸倒嵩高山记昔阳翟有妇人□身三十月乃生子从母背上出五岁便入此山学道神明为母立祠因号曰开母祠焉南齐书王敬则传王敬则晋陵南沙人也母为女巫生敬则而胞衣紫色谓人曰此儿有鼓角相敬则年长两腋下生乳各长数寸梦骑五色狮子梁书高祖纪高祖武皇帝讳衍字叔达小字练儿以宋孝武大明八年甲辰岁生于秣陵县同夏里三桥宅生而有奇异两骻骈骨顶上隆起有文在右手曰武帝太祖献皇后张氏传后生高祖初后常于室内忽见庭前菖蒲生花光彩照灼非世中所有后惊视问侍者曰汝见不对曰不见后曰尝闻见者当富贵因遽取吞之是月生高祖将产之夜后见庭内若有衣冠陪列焉任昉传昉字彦升乐安博昌人汉御史大夫敖之后也父遥齐中散大夫遥妻裴氏尝昼寝梦有彩旗盖四角悬铃自天而坠其一铃落入裴怀中心悸动既而有娠生昉陶弘景传弘景字通明丹阳秣陵人也初母梦青龙自怀而出井见两天人手执香炉来至其所已而有娠遂产弘景陈书高宗本纪高宗孝宣皇帝讳顼字绍世小字师利始兴昭烈王第二子也梁大通二年七月辛酉生有赤光满堂室少宽大多智略及长美容仪身长八尺三寸手垂过膝有勇力善骑射徐陵传陵字孝穆东海郯人也祖超之齐□林太守梁员外散骑常侍父摛梁戎昭将军太子左卫率赠侍中太子詹事谥贞子母臧氏尝梦五色云化而为凤集左肩上已而诞陵焉唐书王远智传王远智系本琅邪后为扬州人父昙选为陈扬州刺史母昼寝梦凤集其身因有娠浮屠宝志谓昙选曰生子当为世方士魏书太祖本纪太祖道武皇帝讳珪昭成皇帝之嫡孙献明皇帝之子也母曰献明贺皇后初因迁徙游于云泽既而寝息梦日出室内寤而见光自牖属天□然有感以建国三十四年七月七日生太祖于参合陂北其夜复有光明昭成大悦群臣称庆大赦告于祖宗保者以帝体重倍于常儿窃独奇怪高祖本纪高祖孝文皇帝讳宏显祖献文皇帝之长子母曰李夫人皇兴元年八月戊申生于平城紫宫神光照于室内天地氛氲和气充塞世宗本纪世宗宣武皇帝讳恪高祖孝文皇帝第二子母曰高夫人初梦为日所逐避于□下日化为龙绕己数匝寤而惊悸既而有娠太和七年闰四月生帝于平城宫肃宗本纪肃宗孝明皇帝讳诩世宗宣武皇帝之第二子母曰胡充华永平三年三月丙戌帝生于宣光殿之东北有光照于庭中景穆十二王传丽字宝掌拜雍州刺史为政严酷吏人患之其妻崔氏诞一男丽遂出州狱囚死及徒流案未申台者一时放免昭成子孙传元祯第五子瑞初瑞母尹氏有娠致伤后昼寝梦一老翁具衣冠告之曰吾赐汝一子汝勿忧也寤而私喜又问筮者筮者曰大吉未几而生瑞祯以为协梦故名瑞字天赐位大中大夫卒赠太常卿高句丽传高句丽者出于夫余自言先祖朱蒙朱蒙母河伯女为夫余王闭于室中为日所照引身避之日影又逐既而有孕生一卵大如五升夫余王弃之与犬犬不食弃之与豕豕又不食弃之于路牛马避之后弃之野众鸟以毛茹之夫余王割剖之不能破遂还其母其母以物裹之置于暖处有一男破壳而出及其长也字之曰朱蒙其俗言朱蒙者善射也朱蒙子孙相传至裔孙宫生而开目能视国人恶之及长凶虐国以残破宫曾孙位宫亦生而视人以其似曾祖宫故名为位宫高句丽呼相似为位北齐书齐高祖本纪高祖神武皇帝姓高名欢字贺六浑渤海蓨人也六世祖隐晋元菟太守隐生庆庆生泰泰生湖三世仕慕容氏及慕容宝败国乱湖率众归魏为右将军湖生四子第三子谧仕魏位至侍御史坐法徙居怀朔镇谧生皇考树性通率不事家业住居白道南数有赤光紫气之异邻人以为怪劝徙居以避之皇考曰安知非吉居之自若及神武生而皇妣韩氏殂养于同产姊婿镇狱队尉景家窦泰传初泰母梦风雷暴起若有雨状出庭观之见电光夺目驶雨沾洒寤而惊汗遂有娠□而不产大惧有巫曰渡河湔□产子必易便向水所忽见一人曰当生贵子可徙而南泰母从之俄而生泰神武明皇后娄氏传太后凡孕六男二女皆感梦孕文襄则梦一断龙孕文宣则梦大龙首尾属天地张口动目势状惊人孕孝昭则梦蠕龙于地孕武成则梦龙浴于海孕魏二后并梦月入怀孕襄城博陵二王梦鼠入衣下后未崩有童谣曰九龙母死不作孝及后崩武成不改服绯袍如故未几登三台置酒作乐帝女进白袍帝怒投诸台下和士开请止乐帝大怒挞之帝于昆季次实九盖其征验也武成皇后胡氏传后天保初选为长广王妃产后主日鸮鸣于产帐上周书太祖本纪太祖母曰王氏孕五月夜梦抱子升天纔不至而止寤而告德皇帝德皇帝喜曰虽不至大贵亦极矣生而有黑气如盖下覆其身武帝本纪高祖武皇帝讳邕字祢罗突太祖第四子也母曰叱奴太后大统九年生于同州有神光照室宇文贵传贵字永贵母初孕贵梦一老人抱一儿授之曰赐尔是子俾寿且贵及生形类所梦故以永贵字之高琳传琳母尝祓禊泗滨见一石光彩朗润遂持以归是夜梦见一人衣冠有若仙者谓其母曰夫人向所持来之石是浮磬之精若能宝持必生令子其母惊寤便举身流汗俄而有娠及生因名琳字季焉隋书高祖本纪高祖皇妣吕氏以大统七年六月癸丑夜生高祖于冯翊般若寺紫气充庭为人龙颜额上有五柱入顶目光外射有文在手曰王海山记隋炀帝生时有红光烛天里中牛马皆鸣先是独孤后梦龙出身中飞高十余里龙堕地尾辄断以告文帝帝沉吟默塞不答隋书房陵王勇传长宁王俨勇长子也诞乳之初以报高祖高祖曰此即皇太孙何乃生不得地云定兴奏曰天生龙种所以因云而出时人以为敏对唐书太宗本纪太宗讳世民高祖次子也母曰太穆皇后窦氏生而不惊高祖皇后窦氏传太宗生有二龙之符后于诸子中爱视最笃刘武周传武周瀛州景城人父匡徙马邑母赵尝夜坐庭中见若雄鸡光烛地飞投其怀起振衣无有感而娠生武周崔信明传信明之生五月五日日方中有异雀鸣集庭树太史令史良为占曰五月为火火主离离为文日中文之盛也雀五色而鸣此儿将以文显然雀类微位殆不高邪李白传白字太白兴圣皇帝九世孙其先隋末以罪徙西域神龙初遁还客巴西白之生母梦长庚星因以命之安禄山传安禄山营州柳城胡也本姓康母阿史德为觋居突厥中祷子于轧荦山虏所谓斗战神者既而□及生有光照穹庐野兽尽鸣望气者言其祥范阳节度使张仁愿遣庐帐欲尽杀之匿而免母以神所命遂字轧荦山册府元龟唐史思明营州柳城人也与安禄山同乡生先禄山一日思明以岁除日生禄山岁日生后俱以谋逆伏诛邺侯外传李泌字长源赵郡中山人也六代祖弼唐太师父承休唐吴房令休娶汝南周氏初周氏尚幼有异僧僧伽从泗上来见而奇之且曰此女后当归李氏而生三子其最小者慎勿以紫衣衣之当起家金紫为帝王师及周氏既娠凡二年方寝而生泌生而发至于眉先是周每产必累日困惫惟娩泌独无恙由是小字为顺开元天宝遗事张说母梦有一玉燕自东南飞来投入怀中而有孕生说果为宰相其至贵之祥也唐书元宗皇后杨氏传帝在东宫后以景云初入宫为良媛时太平公主忌帝而宫中左右持两端纤悉必闻媛方娠帝不自安密语侍读张说曰用事者不欲吾多子奈何命说挟剂以入帝于曲室自煮之梦若有介而戈者环鼎三而三煮尽覆以告说说曰天命也乃止生男是为肃宗肃宗皇后吴氏传后侍太子忽寝厌不寤太子问之辞曰梦神降我介而剑决我胁以入殆不能堪烛至其文尚隐然生代宗为嫡皇孙大唐新语薛王业母早亡为贤妃亲自鞠养开元初业迎贤妃归私第以申供养业同母妹淮阳凉阳二公主亦早亡业抚爱其子如己子元宗以业孝友特加亲爱尝疾上亲为祈祷及瘳幸其第置酒宴乐更为初生之欢因赋诗曰昔见漳滨卧言将人事违今逢庆诞日犹谓学仙归常棣花重发鸰原鸟再飞其恩遇如此唐书张志和传志和母梦枫生腹上而产志和柳公绰传公绰始生三日伯父子华曰兴吾门者此儿也因小字起之旧唐书刘济传济幽州节度使刘怦之长子初母难产既产侍者初见是一大蛇黑气勃勃莫不惊走及长颇异常童所居室焚人皆惊救济从容而出众异之累历牧宰及怦为节度济为行军司马怦卒军人习河朔旧事济请代父为帅朝廷从之因话录崔吏部枢夫人太尉西平王女也西平生日中堂大宴方食有小婢附崔氏女耳语久之崔女颔之而去有顷复至王问有何事女对曰大家昨夜小不安适使人往候王掷筋怒曰我不幸有此女大奇事汝为人妇岂有阿家体候不安不在家检校汤药而与父作生日耶吾有此女何用作生日为遽遣担子送归身亦续至崔氏家问疾且拜谢教训子女不至姻族闻之无不愧叹有人说李寰建节晋州表兄武恭性诞妄又称好道及蓄古物遇寰生日无饷遗乃箱擎一故皂袄子与寰云此是李令公收复京师时所服尚书功业一似西平寰以书谢后闻知恭生日亦箱擎一破头饷恭曰知兄深慕高贞求得一洪崖先生初得仙时头愿兄得道一如洪崖宾僚无不大笑志怪录文献公诞时一□自屋陊于前举头张喙久之方去及七日浴忽飘风暴雨劈其澡盆为二片与母俱无惊动辍耕录虞文靖公集撰高昌王世勋碑序其世家曰畏吾儿之地有和林山二水出焉曰虎忽剌曰薛灵哥一夕有天光降于树在两河之间国人即而候之树生瘿若人□身然自是光恒见者越九月又十日而瘿裂得婴儿五收养之其最□者曰卜吉可罕既壮遂能有其民人土田而为之君长传三十余君是为玉伦的斤数与唐人相攻战久之乃议和亲以息民而罢兵于是唐以金莲公主妻玉伦的斤之子葛励的斤居和林别力跛力答言妇所居山也后迁交州至太祖龙飞朔漠当是时巴而木阿而忒的斤亦都护在位亦都护者其国王号也举国入朝太祖嘉之妻以公主曰也立安敦自是子孙皆封王录异记湖南判官郑郎中荛庭今为连州刺史顷于岳下寄褐其兄鱼监□诞一男当生之时有鹤七只盘旋居处至七日鹤又来至百二十日二十七鹤俱来天地晴朗云物稍异皆经日而去所产之子性颇淳厚仪貌整肃即以鹤为名天复庚申年也四明山道士焦隐黄立传记其事矣通鉴王建赋敛重人莫敢言冯涓因建生日献颂先美功德而后言之建愧谢自是赋敛稍损马令南唐书齐王景达传顺义四年旱七月既望雩祀得雨景达以是日生因小字雨师马仁裕传仁裕唐北平王燧裔孙世为武宁军校仁裕母方娠梦传呼北平王来归及生紫气充庭五代史李嗣昭传李嗣昭本姓韩氏汾州大谷县民家子也太祖出猎至其家见其林中郁郁有气甚异之召其父问焉父言家适生儿太祖因遗以金帛而取之命其弟克柔养以为子初名进通后改名嗣昭南汉世家刘龑初名岩谦庶子也其母段氏生龑于外舍谦妻韦氏素□闻之怒拔剑而出命持龑至将杀之及见而悸剑辄堕地良久曰此非常儿也清异录桑维翰寿辰韦潜德献太湖石一块上有镌字金饰曰宠仙辽史耶律乙辛传乙辛字胡睹衮五院部人父迭剌家贫服用不给部人号穷迭剌初乙辛母方娠夜梦手搏羖羊拔其角尾既寤占之术者曰此吉兆也羊去角尾为王字汝后有子当王及乙辛生适在路无水以浴回车破辙忽见涌泉迭剌自以得子欲酒以庆闻酒香于草棘间得二榼因祭东焉女里传女里以翼戴功加守太尉北汉主刘继元闻女里为上信任遇其生日必致礼宋史和岘传岘字晦仁开封浚仪人父凝晋宰相太子太傅鲁国公岘生之年适会凝入翰林加金紫知贡举凝喜曰我平生美事三者并集此子宜于我也因名之曰三美刘沆传沆字冲之吉州永新人祖景洪始杨行密得江西衙将彭玕据州自称太守属景洪以兵欲胁众附河南景洪伪许之复以州归行密退居不仕及徐温建国以礼聘之不起官其子煦为殿直都虞候父素不仕以财雄里中喜宾客景洪尝告人曰我不从彭玕几活万人后世当有隆者因名所居北山曰后隆山山有牛僧孺读书堂即故基筑台曰聪明台沆母梦衣冠丈夫曰牛相公来已而有娠乃生沆范质传质字文素大名宗城人父守遇郑州防御判官质生之夕母梦神人授以五色笔九岁能属文该闻录开宝中神泉县令张某者新到官外以廉洁自矜内则贪黩自奉其例甚多一日自榜县门云某月某日是知县生日告示门内与给事诸色人不得辄有献送有一曹吏与众议曰宰君明言生辰日意令我辈知也言不得献送是伪也众曰然至日各持缣献之命曰续寿衣宰一无所拒感领而已复告之曰后月某日是县君生日更莫将来无不嗤者得之于神泉进士黄凤时王嵒以鹭鸶诗讽之云飞来疑是鹤下处却寻鱼最为中的宋史魏丕传时杨承信帅河中或言其反侧未安命丕赐承信生辰礼物阴察之还言其无状张士逊传士逊字顺之祖裕尝主阴城盐院因家阴城士逊生百日始啼淳化中举进士王钦若传王钦若字定国临江军新喻人父仲华侍祖郁官鄂州会江水暴至徙家黄鹤楼汉阳人望见楼上若有光景是夕钦若生礼志大中祥符五年十一月以宰相王旦生日诏赐羊三十口酒五十壶米面各二十斛令诸司供帐京府具衙前乐许宴其亲友旦遂会近列及丞郎给谏修史属官俄又赐枢密使副参知政事羊三十口酒三十壶米各三十斛其后以废务非便奏罢会而赐如故闻见近录寇忠愍知永兴军于其诞日排设如圣节仪晚衣黄道服簪花走马承受具奏寇准有叛心真宗惊手出奏示执政曰寇准乃反耶先文正熟视笑曰寇准许大年纪尚騃耳可札与寇准知上意亦解谈苑有一朝士因宰相生日献诗卒章云长居廊庙福苍生明道杂志潞公以大尉镇洛师遇生日僚吏皆献诗多云五福全者潞公不悦曰遽使我考终命耶有一客诗云绰约肌肤如处子盖用庄子姑射仙人事也洛人笑之曰愿尔得妇色若此潞公色黔也宋史宋庠传庠字公序安州安陆人后徙开封之雍丘父杞尝为九江掾与其妻锺祷于庐阜锺梦道士授以书曰以遗尔子视之小戴礼也已而庠生他日见许真君像即梦中见者滕元发传元发初名甫字元发以避高鲁王讳改字为名而字达道东阳人将生之夕母梦虎行月中堕其室性豪隽慷慨不拘小节九岁能赋诗范仲淹见而奇之范纯仁传纯仁字尧夫其始生之夕母李氏梦儿堕月中承以衣裾得之遂生纯仁魏野传野字仲先陜州陜人也世为农母尝梦引袂于月中承兔得之因有娠遂生野及长嗜吟咏不求闻达章得象传得象字希言世居泉州高祖仔钧事闽为建州刺史遂家浦城得象母方娠梦登山遇神人授以玉像及生父奂复梦家庭积笏如山段少连传少连字希逸开封人其母尝梦凤集家庭寤而生少连及长美姿表倜傥有识度举服勤词学为试秘书省校书郎历龙图阁直学士李至传至字言几真定人母张氏尝梦八仙人自天降授字图使吞之及寤犹若有物在胸中未几生至历工部尚书参知政事富弼传富弼字彦国河南人初母韩有娠梦旌旗鹤鴈降其庭云有天赦已而生弼胡寅传寅字明仲安国弟之子也寅将生弟妇以多男欲不举安国妻梦大鱼跃盆水中急往取而子之江万里传万里字子远都昌人自其父煜始业儒大父璘乡称善人其邻史知县者夸其能杖哗健士璘俛首不答归语煜曰史祖父故寒士今居官以杖士人自□于我心有不释然审尔史氏且不昌汝其戒之是夕煜妻陈梦一贵人入其家曰以汝家长有善言故来已而有娠生万里李显忠传显忠绥德军青涧人也初名世辅南归赐名显忠由唐以来世袭苏尾九族巡检初其母当产数日不能娩有僧过门曰所孕乃奇男子当以剑矢置母旁即生已而果生显忠立于蓐咸异之春渚纪闻杨文公之生也其胞荫始脱则见两鹤翅交掩块物而蠕动其母急令密弃诸溪流始出户而祖母迎见亟启视之则两翅□开中有玉婴转仄而啼举家惊异非常器也余宣和间于其五世孙德裕家见其八九岁时病起谢郡官一启属对用事如老书生而笔迹则童稚也谈苑吕公弼申公之次子始秦国□娠而疾将去之医工陈逊煮药将熟巳三鼓坐而假寐忽然鼎覆再煮再覆方就榻梦神人被金甲持剑叱曰在胞者本朝宰相汝何人也敢以毒加害逊惧而寤以白相国后生公弼熙宁中位枢密使过庭录韩持国晚年守许崔子厚为酒官值韩生辰献歌颂褒谀者甚众子厚独以诗警之云衣锦荣名虽烜赫挂冠高节莫因循韩得之再三叹咏曰非君谁为我言于是以太子少师致仕墨客挥犀熙宁中巩大卿申者善事贵权王丞相生日即饭僧具疏笼雀鸽造相府以献丞相方家位即于客宴开笼搢笏手取雀鸽跪而一一放之每放一鸟且祝曰愿相公一百二十岁谈圃闽中唯建剑汀邵武四处杀子士大夫家亦然章郇公建州人生时家妪将不举凡灭烛而复明者三有呼于梁者曰相公家人惧甚遽收养之谈苑陈恭公判亳州遇生日亲族多献老人星图侄世修独献范蠡游五湖图且赞曰贤哉陶朱霸越平吴名随身退扁舟五湖公即日纳节明日致仕闻见前录伯温曾祖母张夫人遇祖母李夫人严甚李夫人不能堪一夕欲自尽梦神人令以玉筋食羹一杯告曰无自尽当生佳儿夫人信之后夫人病瘦医者既投药又梦寝堂门之左右木瓜二株右者已枯因为大父言大父遽取药令覆之及期生康节公同堕一死胎女也后十余年夫人病卧堂上见月色中一女子拜庭下泣曰母不察庸医以药毒儿可恨夫人曰命也女子曰若为命何兄独生夫人曰汝死兄独生乃命也女子涕泣而去又十余年夫人再见女子来泣曰一为庸医所误二十年方得受生与母缘重故相别又涕泣而去则知释氏轮回鬼神之说有可信者康节知而不言者也伊川丈人与李夫人因山行于云雾间见大黑猿有感夫人遂孕临蓐时慈乌满庭人以为瑞是生康节公公初生发被面有齿能呼母七岁戏于庭蚁穴中豁然别见天日云气往来久之以告夫人夫人至无所见禁勿言既长游学晋州山路马突同坠深涧中从者攀缘下寻公无所伤唯坏一帽泊宅编状头时邦彦母怀之弥月梦九人皂衣肩舆一金紫人径入房中明日犬生九子皆黑晚遂生邦彦故小名十狗同年录见之终于吏部尚书清波杂志王荆公当国值生日差其子雱押送礼物雱言例有书送物阁门缴申枢密院取旨出札子乃许收下榜子谢恩缘父子同财理无馈遗取旨谢恩一皆作伪窃恐君臣父子之际为礼不宜如此乞自今应差子孙弟侄押赐并不用此例从之至当之论后皆遵行顷见老先生言此出荆公意奏检亦公笔特假雱名耳雱字元泽大观元年诏赐使相以上生日器币故事止差亲戚殊失宠遇大臣之意自今取旨差官道山清话章子厚为侍从时遇其生朝会客其门人林特者亦乡人也以诗为寿子厚晚于座上取诗以示客且指其颂德处云只是海行言语道人须道着乃为工门人者颇不平之忽曰昔人有令画工传神以其不似命别为之既而又以不似凡三四易画工怒曰若画得似后是甚模样满坐烘然宋韩元吉桐阴旧话忠献公将生令公梦人手中书一大兴字示之知门户之将起也及命名从人从意而字宗魏盖取毕万之后必大万盈数魏大名之义耳王夫人初未有子梦一僧貌甚异手持莲花曰汝欲生男子摘五叶饵之后生舍人及献肃公职方宫师庄敏公五子皆贵显尝诲之曰汝父有法度为世所知汝曹或不及则人必以为类我也其善教如此画墁录张耆四十二男子冯行己儿息二十二人或传耆开□直□舍先以马合纵婢隔观之从而为之罔不成孕行己每五更以汤沃其下部日出方罢无他术乐善录安州司法秦光亨者方在母胎时其舅陈遵两夕连梦一小儿挽其衣若有所告其状甚急遵寤而思曰姊方孕且产期伊迩岂意不乐多子而欲杀是儿耶驰往视之则儿果已覆在水盆中矣遵救之乃免东坡志林近闻黄州小民贫者生子多不举初生便于水盆中浸杀之江南尤甚闻之不忍会故人朱寿昌康叔守鄂州某以书遗之乃立赏罚以变此风而黄之士石耕道虽椎鲁无他长然颇诚实喜为善乃使率黄人之富者岁出十千如愿过此者亦听使耕道掌之多买米布绢絮使安国寺僧继连书其出入访闾里田野有贫甚不举子者辄少遗之若岁活得百个小儿亦闲居一乐事也吾虽贫亦当出十千栾城遗言公悟悦禅定门人有以渔家傲祝生日及济川者以非其志也乃赓和之七十余年真一梦朝来寿斝儿孙奉忧患已空无复痛心不动此间自有千钧重蚤岁文章供世用中年禅味疑天纵石塔成时无一缝谁与共人间天上随他送闻见后录刘法欲生其母帏帐忽若坠压而下视之上有大□蜿蜒若被痛楚状母怖甚避之他所法生再视之但□蜕耳后法为将有贤称崇宁兴儒学则刑举子之无赖者宣和兴道学则刑道士之无赖者坐此谪官久之以节度使检校少师帅熙河童贯尽取本道精兵去俾用老弱下军深入策应遂陷贯方奏捷反以不禀节制闻士大夫冤之宋史宗泽传泽字汝霖婺州义乌人母刘梦天大雷电光烛其身翌日而泽生焉寇瑊传瑊字次公汝州临汝人初母梦神人授珠吞之而娠生而眉目美秀擢进士授蓬州军事推官历知开封府岳飞传飞字鹏举相州汤阴人世力农父和能节食以济饿者有耕侵其地割而与之贳其财者不责偿飞生时有大禽若鹏飞鸣室上因以为名未弥月河决内黄水暴至母姚抱飞坐瓮中冲涛及岸得免人异之礼志绍兴十三年十二月二十三日高宗赐宰臣秦桧诏曰省所奏辞免生日赐宴朕闻贤圣之兴必五百岁君臣之遇盖亦千载夫以不世之英值难逢之会则其始生之日可不为天下庆乎式燕乐衎所以示庆也非乔岳之神无以生申甫非宣王之能任贤无以致中兴今日之事不亦臣主俱荣哉宜服异恩毋守冲节所请宜不允宗室传子昼历枢密都承旨衢严信饶之民生子多不举子昼请禁绝之杜杞传杞字伟长父镐荫补将作监主簿知建阳县强敏有才闽俗老而生子辄不举杞使五保相察犯者得重罪文苑黄亢传亢字清臣建州浦城人也母梦星陨于怀掬而吞之遂有娠熊克传克字子复建宁建阳人御史大夫博之后将生有翠羽雀翔卧内克幼而翘秀既长好学善属文郡博士胡宪器之曰子学老于年他日当以文章显绍兴中进士第赵葵传葵字南仲京湖制置使方之子初生时或梦南岳神降其家范应铃传应铃字旗叟丰城人方娠大父梦双日照庭应铃生稍长厉志于学丞相周必大见其文嘉赏之开禧元年举进士后历直焕章阁闻见后录殿中丞丘舜元闽人也舟溯汴遇生日舣津亭家人酌酒为寿忽昏睡梦登岸过林薄至一村舍主人具饮食既觉行岸土皆如梦中所见至村舍有老翁方彻席如宾退问之曰吾先以是日亡一子祭之耳舜元默然知前身为老翁子也厚遗之以去后山谈丛郯城民妻有二十一子而双生者七癸辛杂识袁彦纯同知始以史同叔同里之雅荐以登朝尹京既以才猷自结上知遂繇文昌跻宥府寖寖乎柄用矣适诞辰客有献诗为寿云见说黄麻姓字香且将公论是平章十年旧学资犹浅二纪中书老欲强刑鼎岂堪金锁印仙翁已在白云乡太平宰相今谁是惟有当年召伯棠刑鼎指薛盖以金科赐第仙翁指葛时已七十旧学则郑安晚也此诗既传史闻恶之旋即斥去宋史陈宜中传宜中字与权永嘉人也少甚贫而性特俊拔有贾人推其生时以为当大贵以女妻之既而入太学有文誉齐东野语贾师宪当国日卧治湖山作堂曰半闲又治圃曰养乐然名为就养其实怙权固位欲罢不能也每岁八月八日生辰四方善颂者以数千计悉俾翘馆誊考以第甲乙一时传诵为之纸贵然皆谄词呓语也偶得首选者数阕戏书于此陈惟善合宝鼎词云神鳌谁断几千年再乾坤初造筭当日□枰如许争一着吾其□左谈笑顷又十年生聚处处邠风葵枣江如镜楚氛余几猛听甘泉捷报天衣细意从头补烂山龙华虫黼藻宫漏永千门角钥截断红尘飞不到街九轨看千貂避路庭院五侯深锁好一部太平六典一一周公手做赤舄绣裳消得道斑斓衣好尽庞眉鹤发天上千秋难老甲子平头纔一过未说汾阳考看金盘露滴瑶池龙尾放班回早廖莹中群玉木兰花慢云请诸君着眼来看我福华编记江上秋风鲸漦涨雪雁僥迷烟一时几多人物只我公只手护山川争睹阶符瑞象又扶红日中天因怀下走奉櫜鞬磨盾夜无眠知重开宇宙活人万万合寿千千凫鹥太平世也要东还越上是何年消得清时钟鼓不妨平地神仙陆景思甘州云满清平世界庆秋成看看斗米三钱论从来活国论功第一无过丰年办得闲民一饱余事笑谈间若问平戎策微妙难传玉帝要留公住把西湖一曲分入林园有茶炉丹更有钓鱼船觉秋风未曾吹着但砌兰长倚北堂萱千千岁上天将相平地神仙奚减倬然齐天乐云金□吹净人间暑连朝弄凉新雨万宝功成无人解得秋入天机深处闲中自数几心酌乾坤手斟霜露护了山河共看元影在银兔而今神仙正好向青空□个冲淡襟宇帝念群生如何便肯从我乘风归去夷游洞府把月杼云机教他儿女水逸山明此情天付与从橐陂塘柳云指庭前翠云金雨霏霏香满仙宇一清透彻浑无底秋水也无流处君试数此样襟怀顿得乾坤住闲情半许听万物氤氲从来形色每向静中琪花路相接西池寿母年年弦月时序荷衣菊佩寻常事分付两山容与天证取此老平生可向青天语瑶□缓举要见我何心西湖万顷来去自鸥鹭郭应酉居安声声慢云捷书连昼甘雨洒通宵新来喜沁尧眉许大担当人间佛力须弥年年八月八日长记他三月三时平生事想祗和天语不遣人知一片闲心鹤外被乾坤系定虹玉腰围阊阖云边西风万籁吹齐归舟更归何处是天教家在苏堤千千岁比周公多个彩衣且侑以俪语云彩衣宰辅古无一品之曾参衮服湖山今有半闲之姬旦所谓三月三者盖颂其庚申苹草坪之捷而归舟乃舫斋名也贾大喜自仁和宰除官告院既而语客曰此词固佳然失之太俳安得有着彩衣周公乎金史张行简传行简改礼部侍郎提点司天台直学士同修史如故行简言唐制仆射宰相生日百官通班致贺降阶答拜国朝皇太子元正生日三师三公宰执以下须群官同班拜贺皇太子立受不答拜今尚书省宰执生日分六品以下别为一班揖贺宰执坐答揖左右司郎中五品官廷揖亦坐答之臣谓身坐举手答揖近于坐受也宰执受贺其礼乃重于皇太子恐于义未安别嫌明微礼之大节伏请宰执生日令三品以下官同班贺宰执起立依见三品官仪式通答揖上曰此事何不早辨正之如都省擅行卿论之是矣行简对曰礼部盖尝参酌古今典礼拟定仪式省廷不从辄改以奏下尚书省议遂用之宰执生日三品以下群官通班贺起立答之自此始黄久约传久约字弥大东平须城人也曾祖孝绰有隐德号潜山先生父胜通判济州母刘氏尚书右丞长言之妹一夕梦鼠衔明珠寤而久约生岁实在子也元史木华黎传木华黎札剌儿氏世居阿难水东父孔温窟哇以戚里故在太祖麾下从平篾里吉征乃蛮部数立功后乃蛮又叛太祖与六骑走中道乏食擒水际橐驼杀之燔以食太祖追骑垂及而太祖马毙五骑相顾骇愕孔温窟哇以所乘马济太祖身当追骑死之太祖获免有子五人木华黎其第三子也生时有白气出帐中神巫异之曰此非常儿也史天倪传天倪始生之夕白气贯庭成童姿貌魁杰有道士见而异之曰封侯相也燕公楠传燕公楠字国材南康之建昌人宋礼部侍郎肃之七世孙母雷氏梦五色巨翼入帏遂生公楠杨奂传奂字焕然干州奉天人母尝梦东南日光射其身旁一神人以笔授之已而奂生其父以为文明之象因名之曰奂虞集传集父汲以翰林院编修官致仕娶杨氏国子祭酒文仲女咸淳间文仲守衡以汲从未有子为祷于南岳集之将生文仲晨起衣冠坐而假寐梦一道士至前牙兵启曰南岳真人来见既觉闻甥馆得男心颇异之集三岁即知读书吕思诚传思诚字仲实平定州人六世祖宗礼金进士辽州司户宗礼生仲堪亦举进士仲堪生时敏时敏生钊为千夫长死国事钊生德成德成生允卒平定知州致仕思诚父也母冯氏梦一丈夫乌巾白襕衫红□束带趋而揖曰我文昌星也及寤思诚生目有神光见者异之察罕传初察罕生于河中其夜天气清肃月白如昼相者贺曰是儿必贵国人谓白为察罕故名察罕小云石海涯传小云石海涯母廉氏夜梦神人授以大星使吞之已而有□及生神彩秀异年十二三膂力绝人归旸传旸字彦温汴梁人将生其母杨氏梦朝日出东山上有轻云来掩之故名旸黄溍传溍字晋卿婺州义乌人母童氏梦大星坠于怀乃有娠历二十四月始生溍溍生而俊异比成童授以书诗不一月成诵迨长以文名于四方张起岩传父范生起岩初其母丘氏有娠见长蛇数丈入榻下已忽不见乃惊而诞起岩霏雪录至正末越有夫妇于大善寺金刚神侧缚苇席而居其妇产一子首有两肉角鼻孔昂缩类所谓夜叉者盖产妇依止土偶便禀得此形明外史冯胜传胜生时黑气满室经日不散
