<!-- { "loadSidebar": true } -->
衡山王赐传赐后乘舒生子三人长男爽为太子次女无采少男孝姬徐来生子男女四人美人厥姬生子二人后乘舒死立徐来为后厥姬俱幸两人相妒厥姬乃恶徐来于太子曰徐来使婢蛊杀太子母太子心怨徐来徐来兄至衡山太子与饮以刃刑伤之后以此怨太子数恶之于王孝少失母附后后以计爱之与共毁太子王以故数系笞太子后王病太子时称病不侍孝恶太子实不病自言有喜色王于是大怒欲废太子而立弟孝太子知王常欲废己而立孝即背王去王使人止之莫能禁王乃自追捕太子太子妄恶言王械系宫中孝日益以亲幸王奇孝材能乃佩之王印号曰将军王乃上书请废太子爽立孝为太子爽上书言王谋逆王自杀孝爽皆弃市常山宪王舜传舜子勃嗣为王初宪王有不爱姬生长男梲王后修生太子勃王内多所幸姬生子平子商及宪王疾甚医进药太子勃不自尝药又不宿留侍疾及王薨王后太子乃至宪王雅不以梲为子数不分与财物郎或说太子王后令分梲财皆不听太子代立又不收恤梲梲怨王后及太子汉使者视宪王丧梲自言宪王病时王后太子不侍及薨六日出舍太子勃私奸饮酒博戏击筑与女子载驰环城过市入狱视囚天子遣大行骞验问逮诸证者王又匿之吏求捕勃使人致击笞掠擅出汉所疑囚有司请诛勃及宪王后修上曰修素无行使梲陷之罪勃无良师傅不忍致诛有司请废勿王徙王勃以家属处房陵上许之西京杂记霍将军妻一产二子疑所为兄弟或曰前生者为兄后生者为弟今虽俱日亦宜以先生为兄或曰居上者宜为兄居下者宜为弟居下者前生今宜以前生为弟时霍光闻之曰昔殷王祖甲一产二子曰嚚曰良以卯日生嚚以巳日生良则以嚚为兄以良为弟若以在上者为兄嚚亦当为弟昔许厘庄公一产二女曰妖曰茂楚大夫唐勒一产二子一男一女男曰贞夫女曰琼华皆以先生为长近代郑昌时文长蒨并生二男滕公一生二女李黎生一男一女并以前生者为长霍氏亦以前生为兄焉会稽典录郑弘守杨羡县民有弟用兄钱者为嫂所责未还之嫂诣弘弘为叔还钱兄闻之□愧自系狱遂遣妇赍钱还弘弘不受也后汉书光武帝纪光武年九岁而孤性勤于稼穑兄伯升好侠养士常非笑光武事田业比之高祖兄仲会伯升为更始所害光武自父城驰诣宛谢司徒官属迎吊光武光武难交私语深引过而已又不敢为伯升服丧饮食言笑如平常更始以是惭冯异传自伯升之败光武不敢显其悲戚每独居辄不御酒肉枕席有涕泣处异独叩头宽譬哀情光武郭皇后纪后父昌让田宅财产数百万与异母弟国人义之马援传援字文渊扶风茂陵人也援三兄况余员并有才能王莽时皆为二千石援年十二而孤少有大志诸兄奇之尝受齐诗意不能守章句乃辞况欲就边郡田牧况曰汝大才当晚成良工不示人以朴且从所好会况卒援行服期年不离墓所敬事寡嫂不冠不入庐后亡命北地田牧至有牛马羊数千头谷数万斛既而叹曰凡殖货财产贵其能施赈也否则守钱虏耳乃尽散以班昆弟故旧援为新息侯食邑三千户援乃击牛酾酒劳飨军士从容谓官属曰吾从弟少游常哀吾慷慨多大志曰士生一世但取衣食裁足乘下泽车御款段马为郡掾吏守坟墓乡里称善人斯可矣致求盈余但自苦耳当吾在浪泊西里间虏未灭之时下潦上雾毒气熏蒸仰视飞鸢跕跕堕水中卧念少游平生时语何可得也援兄子严字威卿仕郡督邮援尝与计议委以家事严弟敦字孺卿亦知名援卒后严乃与敦俱归安陵居巨下三辅称其义行号曰巨下二卿薛包传包字孟尝汝南人也好学笃行弟子求分财异居包不能止乃中分其财奴婢引其老者曰与我共事久若不能使也田庐取其荒顿者曰吾少时所理意所恋也器物取其朽败者曰我素所服食身口所安也弟子数破其产辄复账给谯元传元字君黄巴郡阆中人也时数有灾异元辄陈其变既不省纳故久稽郎官后迁太常丞以弟服去职赵孝传孝字长平沛国蕲人也父普王莽时天下乱人相食孝弟礼为饿贼所得孝闻之即自缚诣贼曰礼久饿羸瘦不如孝肥饿贼大惊并放之谓曰可且归更持米糒来孝求不能得复往报贼愿就烹众异之遂不害乡党服其义永平中显宗素闻其行诏拜谏议大夫复征弟礼为御史中丞礼亦恭谦行己类于孝帝嘉其兄弟笃行欲宠异之诏礼十日一就卫尉府大官送供具令共相对尽欢数年礼卒帝令孝从官属送丧归葬时汝南有王琳巨尉者年十余岁丧父母因遇大乱百姓奔逃唯琳兄弟独守冢庐号泣不绝弟季出遇赤眉将为所哺琳自缚请先季死贼矜而放遣由是显名乡邑后辟司徒府荐士而退丁鸿传鸿父綝从世祖征伐鸿独与弟盛居怜盛幼小而共寒苦及綝卒鸿当袭封上书让国于盛不报既葬乃挂缞绖于冢庐而逃去留书与盛曰鸿贪经书不顾恩义弱而随师生不供养死不饭含皇天先祖并不佑助身被大病不任茅土前上病状愿辞爵仲公章寝不报迫且当袭封谨自放弃逐求良医如遂不瘳永归沟壑鸿初与九江人鲍骏同事桓荣甚相友善及鸿亡封与骏遇于东海阳狂不识骏骏乃止而让之曰昔伯夷吴札乱世权行故得申其志耳春秋之义不以家事废王事今子以兄弟私恩而绝父不灭之基可谓智乎鸿感悟垂涕叹息乃还就国鲍骏亦上书言鸿经学至行显宗甚贤之东海王强传强子政政子肃肃子孝王臻永建二年封臻二弟敏俭为乡侯臻及弟蒸乡侯俭并有笃行母卒皆吐血毁眦至服练红兄弟追念初丧父幼小哀礼有阙因复重行丧制臻性敦厚有恩常分租秩赈给诸父昆弟国相籍褒具以状闻顺帝美之制诏大将军三公大鸿胪曰东海王臻以近蕃之尊少袭王爵膺受多福未知艰难而能克己率礼孝敬自然事亲尽爱送终竭哀降仪从士寝苫三年和睦兄弟恤养孤弱至孝纯备仁义兼弘朕甚嘉焉夫劝善厉俗为国所先曩者东平孝王敞兄弟行孝丧母如礼有增户之封诗云永世克孝念兹皇祖今增臻封五千户俭五百户光启土宇以酬厥德陈敬王羡传初三年有司奏遣羡与巨鹿王恭乐成王党俱就国肃宗性笃爱不忍与诸王乖离遂皆留京师明年案舆地图令诸国户口皆等租入岁各八千万刘平传平楚郡彭城人也本名旷更始时天下乱平弟仲为贼所杀其后贼复忽然而至平扶侍其母奔走逃难仲遗腹女始一岁平抱仲女而弃其子母欲还取之平不听曰力不能两活仲不可以绝类遂去不顾孔奋传奋扶风人拜为武都太守弟奇游学雒阳奋以奇经明当仕上病去官守约乡闾崔骃传骃字亭伯涿郡安平人也中子瑗字子玉早孤兄章为州人所杀琼手刃报仇因亡命会赦归家家贫兄弟同居数十年乡邑化之淳于恭传恭字孟孙北海淳于人也王莽末岁饥兵起恭兄崇将为盗所烹恭请代得与俱免刘般传般字伯兴宣帝之元孙也宣帝封子□于楚是为孝王孝王生思王衍衍生王纡纡早失母同产弟原乡侯平尚幼纡亲自鞠养常与共卧起饮食及成人未尝离左右平病卒纡哭泣呕血数月亦殁般子恺字伯豫以当袭般爵让与弟宪遁逃避封久之章和中有司奏请绝恺国肃宗美其义特优假之恺犹不出积十余岁至永元十年有司复奏之侍中贾逵上书曰前世扶阳侯韦元成近有陵阳侯丁鸿侯邓彪并以高行絜身辞爵未闻贬削而皆登三事今恺景化前修有伯夷之节宜蒙矜宥全其先功以增圣朝尚德之美和帝纳之诏听宪嗣爵乃征恺拜为郎稍迁侍中恺之入朝在位者莫不仰其风行迁步兵校尉缪肜传肜字豫公汝南召陵人也少孤兄弟四人皆同财产及各娶妻诸妇遂求分异又数有斗争之言肜深怀愤叹乃掩户自挝曰缪肜汝修身谨行学圣人之法将以齐整风俗奈何不能正其家乎弟及诸妇闻之悉叩头谢罪遂更为敦睦之行马棱传棱字伯威援之族孙也少孤依从兄毅共居业恩犹同产毅卒无子棱心丧三年邓彪传彪字智伯南阳新野人太傅禹之宗也父邯中兴初以功封侯仕至渤海太守彪少励志修孝行父卒让国于异母弟荆凤显宗高其节下诏许焉夏馥传馥字子治陈留圉人也少为书生言行质直为中官所惮遂与张俭等俱被诬陷诏下州郡捕为党魁馥乃自剪须变形入林虑山中隐匿姓名为冶家佣亲突烟炭形貌毁瘁积二三年人无知者后馥弟静乘车马载缣帛追之于涅阳市中遇馥不识闻其言声乃觉而拜之馥避不与语静追随至客舍共宿夜中密呼静曰吾以守道疾恶故为权宦所陷且念营苟全以庇性命弟奈何载物相求是以祸见追也明旦别去党禁未解而卒贾彪传彪字伟节颍川定陵人也兄弟三人并有高名而彪最优故天下称曰贾氏三虎伟节最怒王柔传柔字叔优弟泽字季道林宗同郡晋阳县人也兄弟总角共候林宗以访才行所宜林宗曰叔优当以仕进显季道当以经术通然违方改务亦不能至也后果如所言许劭传劭字子将汝南平舆人也与从兄靖不睦时议以此少之初劭与靖俱有高名好共核论乡党人物每月辄更其品题故汝南俗有月旦评焉兄虔亦知名汝南称平舆渊有二龙焉班固传固字孟坚父彪卒归乡里固以彪所续前史未详乃潜精研思欲就其业既而有人上书显宗告固私改作国史者有诏下郡收固系京兆狱尽取其家书先是扶风人苏朗伪言图谶事下狱死固弟超恐固为郡所核考不能自明乃驰诣阙上书得召见具言固所著述意而郡亦上其书显宗甚奇之召诣校书郎除兰台令史班超传超字仲升永平五年兄固被召诣校书郎超与母随至洛阳家贫常为官佣书以供养久之显宗问固卿弟安在固对为官写书受直以养老母帝乃除超为兰台令史李鸿传鸿字奉逊礼信仁孝友于兄弟弟育为人所侵辱育后阴结客报怨为执法吏所得当伏罪时未有立嗣鸿为太尉掾在京师伤育以义刷耻门户断绝自分代育遂刻印还归欲过家恐见妻子亏移其意到县北亭预作记乞代育通记便饮鸩而死县令省记怛然惊感锺皓传皓字季明颍川长社人也少以笃行称公府连辟为二兄未仕避隐密山杜林传林字伯山扶风茂陵人也隗嚣素闻林志节深相敬待林虽拘于嚣而终不屈节建武六年弟成物故嚣乃听林持丧东归既遣而悔追令刺客杨贤于陇坻遮杀之贤见林身推鹿车载致弟丧乃叹曰当今之世谁能行义我虽小人何忍杀义士因亡去鲁恭传恭字仲康扶风平陵人也父某武初为武陵太守卒官时恭年十二弟丕七岁昼夜号踊不绝声郡中赙赠无所受乃归服丧礼过成人乡里奇之十五与母及丕俱居太学习鲁诗闭户讲诵绝人间事兄弟俱为诸儒所称学士争归之恭怜丕小欲先就其名托疾不仕郡数以礼请谢不肯应母强遣之恭不得已而西因留新丰教授建初初丕举方正恭乃始为郡吏荀淑传淑字季和颍川颍阴人也有子八人俭绲靖焘汪爽肃尃并有名称时人谓八龙初荀氏旧里名西豪颍阴令渤海苑康以为昔高阳氏有才子八人今苟氏亦有八子故改其里曰高阳里爽字慈明幼而好学年十二能通春秋论语太尉杜乔见而称之曰可为人师爽遂耽思经书庆吊不行征命不应颍川为之语曰荀氏八龙慈明无双樊倏传倏弟鲔为子赏求楚王英女敬乡公主倏闻而止之曰建武时吾家并受荣宠一宗五侯时特进一言女可以配王男可以尚主但以贵宠过盛即为祸患故不为也且尔一子奈何弃之于楚乎鲔不从后楚事发觉帝追念倏谨恪又闻其止鲔婚事故其诸子得不坐焉济南安王康传孝王香笃行好经书初叔父笃有罪不得封西平昌侯昱坐法失侯香乃上书分爵土封笃子丸昱子嵩皆为列侯北海靖王兴传兴薨子敬王睦嗣睦悉推财产与诸弟虽王车服珍宝非列侯制皆以为分然后随以金帛赎之城阳恭王祉传祉光武族兄舂陵康侯敞之子也敞谦俭好义尽推父时金宝财产与昆弟荆州刺史上其义行拜庐江都尉耿国传国父况卒国于次当嗣上疏以先侯爱少子霸固自陈让有诏许焉赵□传□字伯阳南阳宛人也少有节操从兄为人所杀无子□年十五常思报之乃挟兵结客后遂往复仇而仇家皆疾病无相距者□以因疾报杀非仁者心乃释之而去顾谓仇曰尔曹若健远相避也仇皆卧自搏后病愈悉自缚诣□□不与相见后竟杀之廖扶传扶二子孟举伟举并知名
