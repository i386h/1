<!-- { "loadSidebar": true } -->
往生人与草木俱萎虽睦于曹公尚无旰食之暇安得马上而舞哉斯则惑之甚也岂如稷契升朝同心同德鲁卫为政虽休勿休得使康哉良哉洋洋盈耳卜代卜年之祚悠悠无极是知管蔡之玉食不如夷齐之饿死君颓之万乘不如延陵之退耕诗不云乎彼令兄弟绰有余裕不令兄弟交相为愈善哉言也吾无间然今吾子以同穴者重之于天伦异居者成之于行路是见诗人之糟粕未睹宫墙之室家固未可与适道也若以骨肉远而为□即手足无腹心之用判合近而为重即衣衾为血属之亲若衣衾附体而可离手足远身而可绝斯则室家之不侔于兄弟固亦明矣况作者之意有异是乎夫异家者所以避私同穴者示以不返故传曰昆季一体又曰兄弟之道无分然而有分者何谓异居同财者若委支体于行路阻天伦于胡越固非某所愿闻也且余闻士龙少遭悯凶攀风树而兴歌怀仁义以罔极零丁龄□霜露摧心契阔九夷更相为命常恐黄耳萧条白驹超忽洞庭木叶零岩花落无时虽复饮啄相依光华未着局天蹐地每深惭德友于兄弟何日忘之将谓吾子有以成教而反问我比以流俗祇足以搅其心虑非所望于吾贤也于是客赧然而起曰仆固小人无闻至道虽生尧舜之代未登孔丘之堂苟有胸而无心遂逐情而忘性言排名义之外身陷泥涂之下今子大夫幸而见睹博我以友弟弘我以礼经洋洋乎理出天人之表恢恢焉道周仁义之乡而今而后谨闻命矣是知安社稷御邦家调阴阳化风俗播清猷于缃素垂令范于黎甿横之于天地而自安处之于生死而无虑者其惟兄弟乎　　祭亡弟故左羽林军兵曹参军文　孙逖余年有五尔实以生四十余载而为兄弟抚髫并育接□相成奈何弃予长隔幽明尔之德器宽仁温厚天道何欺不假尔寿尔之缘饰文学政事天道何欺不假尔位未至中秋纔过强仕奄忽如斯嗟何及矣予兼右职尔位中司两京为别数稔于兹顷虽一见倏已三时会合尝少悠悠我思近有东讯驾言西上顾日望期心存目想当乘疾置以轼徂两方欲再驰岂图长往医不及诊药不及尝壮年殒命暴疾罹殃无一言以告诀有万恨于冥茫长号永痛裂膈抽肠尔逢天威余限王事仓卒之辰急难靡寄遣奠之日奔临莫遂痛绪弥深哀端益至今也来斯骤移时律目绝遗象心摧虚室顾天伦之有戚若具体之丧一谅修短之同归在先后而相恤抚遗孤而流恸气腷臆而内圮伊物情之共伤岂余心之忍此蓬也未立穆兮仍稚以吾视之何但犹子神本不灭尔则有知精爽如在知今心期同蔬永绝釆藻空施衔酸沃酹哀不能支　　祭十二兄文　　　　　　　　　韩愈月日从父弟某官某乙谨以清酌庶羞之奠敢昭告于十二兄故虢州司户府君之灵呜呼维我皇祖有孙八人惟兄与我后死孤存奈何于今又弃而先生不偕居疾药不亲敛不摩棺瘗不绕坟趋奔束制生死亏恩归女教男反骨本原其不有年以补我愆长号送哀以荐此文尚飨　　送从弟谋归江陵序　　　　　柳宗元吾与谋由高祖王父而异谋少吾二岁往时在长安居相迩也与谋皆甚少独见谋在众少言好经书心异之其后吾为京兆从事谋来举进士复相得益知谋盛为文辞通外家书一再不胜惧禄养之缓弃去为广州从事复佐邕州连得荐举至御史后以智免归家江陵有宅一区环之以桑有僮指三百有田五百亩树之谷艺之麻养有牲出有车无求于人日率诸弟具滑甘丰柔视寒燠之宜其□则读书讲古人所谓求其道之至者以相励也过永州为吾留信次具道其所为者凡士人居家孝悌恭俭为吏祇肃出则信入则厚足其家不以非道进其身不以苟得时退则退尊老无井臼之劳安和而益寿兄弟衎衎以相友不谋食而食给不谋道而道显则谋之去进士为从事于远始也吾疑焉今也吾是焉别九岁而会于此视其貌益伟问其业益习叩其志益坚于呼吾宗不振久矣识者曰今之世稍有人焉若谋之出处庸非所谓人欤或问管仲孔子曰人也谋虽不试于管仲其为道无悖亦可以有是名也抑又闻圣人之道学焉而必至谋之业良矣而又增焉志专矣而又若不足焉孔子之门不道管晏则谋之为人也其可度哉吾不智触罪摈越楚间六年筑室茨草为圃乎湘之西穿池可以渔种黍可以酒甘终为永州民又恨徒费禄食而无所答下愧农夫上惭王官追计往时咎过日夜反复无一食而安于口平于心若是者岂不以少好名誉嗜味得毒而至于是耶用是愈贤谋之去进士为从事以足其家终始孝悌今虽欲羡之岂复可得谋在南方有令名其所为日闻于人吾恐谋不幸又为吾之所悔者将已之而不能得可若何然谋以信厚少言蓄其志以周于事虽履吾迹将不至乎吾之祸则谋何悔之有苟能是虽至于大富贵又何栗耶振吾宗者其惟望乎尔　　送从兄偁罢选归江淮诗序　　　前人伯氏自淮阳从调抵于京师冬十月牒计不至摄□而退顾谓宗元曰昔吾祖士师生于衰周与道同波为世仪表故直道而仕三黜不去孔氏称之遗佚而不怨厄穷而不悯孟子赞之今吾遑遑末路寡偶希合进不知向退不知守所不敢折其志戚其心遵祖训也然而阙滫之养乏庾釜之畜逼迸无成东辕淮湖虽欲脱细故于胸中味道腴于舌端勉修厥志惧不恒久子当慰我穷局之怀祛我行役之愤传之以文发于咏歌吾非子之望将谁望焉宗元再拜曰夫闻善不慕与聋聩同见善不敬与昏瞽同知善不言与嚚喑同则闻之先达久矣矧吾兄有柔儒之茂质恢旷之弘量敢无敬乎有述祖之美谈安道之贞节敢无慕乎睹徽容而敬闻嘉话而慕敢无言乎言不称德文不尽志适为累而已矣于是赋而序之继其声者列于左凡五十七首遂命从侄立编为后序终焉　　志从父弟宗直殡　　　　　　　前人从父弟宗直生刚健好气自字曰正夫闻人善立以为己师闻恶若己雠见佞色谄笑者不忍与坐语善操觚牍得师法甚备融液屈折奇峭博丽知之者以为工作文辞淡泊尚古谨声律切事类撰汉书文章为四十卷歌谣言议纤悉备具连累贯统好文者以为工读书不废蚤夜以专故得上气病胪胀奔逆每作害寝食难俯仰时少间又执业以兴呻痛咏言杂莫能知兄宗元得谤于朝力能累兄弟为进士凡业成十一年年三十三不举艺益工病益牢元和十年宗元始得召为柳州刺史七月南来从余道加疟寒数日良久又从谒雨雷塘神所还戏灵泉上洋洋而归卧至旦呼之无闻就视形神离矣呜呼天实析余之形残余之生使是子也能无成是月二十四日出殡城西北若干尺死七日矣俟吾归与之俱志其殡　　祭弟宗直文　　　　　　　　　前人维年月日八哥以清酌之奠祭于亡弟十郎之灵吾门雕丧岁月已久但见祸谪未闻昌延使尔有志不得存立延陵已上四房子姓各为单孑慥慥早夭汝又继终两房祭祀今已无主吾又未有男子尔曹则虽有如无一门嗣续不绝如□仁义正直天竟不知理极道乖无所告诉汝生有志气好善嫉邪勤学成癖攻文致病年纔三十不禄命尽苍天苍天岂有真宰如汝德业尚早合出身由吾被谤年深使汝负才自弃志愿不就罪非他人死丧之中益复为愧汝墨法绝代知者尚稀及所著文不令沉没吾皆收录以授知音文类之功更亦广布使传于世人以慰汝灵知在永州私有孕妇吾专优恤以俟其期男为小宗女亦当爱延子长大必使有归抚育教视使如己子吾身未死如汝存焉炎荒万里毒瘴充塞汝已久病来此伴吾到未数日自云小差雷塘灵泉言笑如故一寐不觉便为古人茫茫上天岂知此痛郡城之隅佛寺之北饰以殡纼寄于高原死生同归誓不相弃庶几有灵知我哀恳　　黄州与子安兄　　　　　　　宋苏轼近于城中得荒地十数亩躬耕其中作草屋数间谓之东坡雪堂种蔬接果聊以忘老有一大曲寄呈为一笑为书角大远路恐被拆更不作四小哥二哥及诸亲知书各为致下恳巢三见在东坡安下依旧似虎风节愈坚师授某两小儿极严常亲自煮猪头灌血晴作姜豉菜羹宛有太安滋味此书到日相次岁猪鸣矣老兄嫂团坐火炉头环列□女坟墓咫尺亲眷满目便是人间第一等好事更何所羡可转此纸呈子明也近购获先伯父亲写谢蒋希鲁及第启一通躬亲标背题跋寄与念二令寄还二哥因书问取　　扬州还朝与子安兄　　　　　　前人十九郎兄弟远至特蒙手诲恭审比来尊体佳胜甚慰系望骨肉久别乍聚问讯亲旧但有感叹知兄杜门守道为乡里推爱弟久客倦游情怀常不佳日望归扫坟墓陪侍左右耳方暑敢冀以时自重　　又　　　　　　　　　　　　　前人每闻乡人言四九五九两侄为学勤谨事举业尤有功审如此吾兄不亡矣惟深念负荷之重益自修饬乃是颜闵之孝贤于毁顿远矣比间五郎六郎乍失母毁痛难堪亦以此戒之矣吾兄清贫遭此固不易处某亦为一年两丧困于医药殡敛未有以相助且只令杨济甫送二千为一奠余俟少暇也　　黄州与子明兄　　　　　　　　前人兄才气何适不可而数滞留蜀中此回必免冲替何似一入来寄家荆南单骑入京因带少物来遂谋江淮一住汁亦是一策试思之他日子孙应举宦游皆便也弟亦欲如是但先人坟墓无人照管又不忍与子由作两处兄自有三哥一房乡居莫可作此策否又只恐亦不忍与三哥作两处也吾兄弟俱老矣当以时自娱世事万端皆不足介意所谓自娱者亦非世俗之乐但胸中廓然无一物即天壤之内山川草木虫鱼之类皆是供吾家乐事也如何如何记得应举时见兄能讴歌甚妙弟虽不会常令人唱为作词近作得归去来引一首寄呈请歌之送长安君一盏呵呵醉中不罪　　扬州还朝与圣用弟　　　　　　　前人圣用小二秀才弟别后冗迫不即奉书想未讶也比日体中佳安今日榜出且喜小十捷解喜慰之极此郎君为学勤至文词成就来春必殊等也前贺无疑向闻弟当复入来想必成行也小十甚安兄而不可得如人饮冰冷暖自知死生可以相代祸福可以相共惟此一事对面相分付不得珍重珍重　　论郑伯克段于鄢　　　　　　　前人春秋之所深讥圣人之所哀伤而不忍言者三晋赵鞅帅师纳卫世子蒯聩于戚齐国夏卫石曼姑帅师围戚而父子之恩绝公与夫人姜氏如齐而夫妇之道丧郑伯克段于鄢而兄弟之义亡此三者天下之大戚也夫子伤之而思其所以至此之由故其言尤为深且远也且夫蒯聩之得罪于灵公逐之可也逐之而立其子是召乱之道也使辄上之不得从王父之言下之不得从父之令者灵公也故书曰晋赵鞅帅师纳卫世子蒯聩于戚蒯聩之不去世子者是灵公不得乎逐之之道灵公何以不得乎逐之之道逐之而立其子也鲁桓公千乘之君而陷于一妇人之手夫子以为文姜之不足讥而伤乎桓公制之不以渐也故书曰公与夫人姜氏遂如齐言其祸自公作也段之祸生于爱郑庄公之爱其弟也足以杀之耳孟子曰舜封象于有庳使之源源而来不及以政孰知夫舜之爱其弟之深而郑庄公贼之也当太叔之据京城取廪延以为己邑虽舜复生不能全兄弟之好故书曰郑伯克段于鄢而不曰郑伯杀其弟段以为当斯时虽圣人亦杀之而已矣夫妇父子兄弟之亲天下之至情也而相残之祸至如此夫岂一日之故哉谷梁曰克能也能杀也不言杀见段之有徒众也段不称弟不称公子贱段而甚郑伯也鄢远也犹曰取之其母之怀中而杀之云尔甚之也然则为郑伯宜奈何缓追逸贼亲亲之道也呜呼以兄弟之亲至交兵而战固亲亲之道绝已久矣虽缓追逸贼而其存者几何故曰于斯时也虽圣亦杀之而巳矣然而圣人固不使至此也公羊传曰母欲立之己杀之如弗与而已矣而又区区于当国内外之言是何思之不远也左氏以为段不弟故不称弟如二君故曰克称郑伯讥失教求圣人之意若左氏可以有取焉　　再祭亡兄端明文　　　　　　　苏辙呜呼惟我与兄出处昔同幼学无师先君是从游戏图书寤寐其中曰予二人要知是终后迫寒饥出仕于时乡举制策并驱而驰猖狂妄行误为世羁始以是得终以失之兄迁于黄我窜于筠流落空山友其野人命不自知还复簪绅俯仰几何宠禄遄臻欲去未遑祸来盈门大庾之东涨海之南黎蜒杂居非人所堪瘴起袭帷来掀檐卧不得寐食何暇甘如是七年雷雨一覃兄归晋陵我还颍川愿一见之乃有不然瘴暑相寻医不能痊嗟兄与我再起再颠未尝不同今乃独先呜呼我兄而止斯耶昔始宦游诵韦氏诗夜雨对□后忽有违进不知退践此祸机欲复斯言而天夺之先垄在西老泉之山归骨其旁自昔有言势不克从夫岂不怀地虽郏鄏山曰峨眉天实命之岂人也哉我寓此邦有田一廛子孙安之殆不复迁兄来自西于是盘桓卜告孟秋归于其阡颍川有苏肇自兄先　　祭知命弟文　　　　　　　　黄庭坚君殁荆州我在万里殁后四月始闻讣音既无孤惸恃有兄弟天既丧我君不能年自我哭君头发尽白英风豪气窘此一棺拊棺长号殆无生意公私之计身有所縻既难以归舟车可虑乃得吉卜旅殡僧坊虽远至亲理则安宴无惊无恐扶将上轝绝恸一觞君其尚飨　　晓谕兄弟争财产事　　　　　　朱熹照对礼经凡为人子不蓄私财而律文亦有别籍异财之禁盖父母在上人子一身尚非自己所能专有岂敢私蓄财货擅据田园以为己物此乃天性人心自然之理先王制礼后王立法所以顺之而不敢违也当职昨来到任之初询访民俗考按图经曾以司马太夫司马中郎熊县令洪义门孝行义居事迹劝谕士民务修孝弟忠信之行入事父兄出事长上敦厚亲族和睦乡邻有无相通患难相恤庶几有以仰副圣天子敦厚风俗之意今已累月而诚意不孚未有显效比阅词诉有建昌县刘珫兄弟都昌县陈由仁兄弟并系母亲在堂擅将家产私下指拨分并互相推托不纳赋税争论到官殊骇闻听除已行下建昌县及索到陈由仁等指拨关约尽行毁抹当厅说谕令刘珫陈由仁与其兄弟依旧同居共财上奉母亲下率弟侄协力家务公共出纳输送官物外窃虑管属更有似此弃违礼法伤害风教之人而长吏不能以时教训纠禁上负承流宣化之责内自循省不胜恐惧今检坐条法指挥下项须至晓谕者　准律
