<!-- { "loadSidebar": true } -->
书名出珣右时人为之语曰法护非不佳僧弥难为兄法护珣小字僧弥小字也殷顗传顗字伯通陈郡人也祖融太常卿父康吴兴太守顗性通率有才气少与从弟仲堪俱知名太元中以中书郎擢为南蛮校尉□职清明政绩肃举及仲堪得王恭书将兴兵内伐告顗欲同举顗不平之曰夫人臣之义慎保所守朝廷是非宰辅之务岂藩屏之所图也晋阳之事宜所不豫仲堪要之转切顗怒曰吾进不敢同退不敢异仲堪甚以为恨犹密谏仲堪辞甚切至仲堪既贵素情亦殊而志望无厌谓顗言为非顗见江绩亦以正直为仲堪所斥知仲堪当逐异己树置所亲因出行散托疾不还仲堪闻其病出省之谓顗曰兄病殊为可忧顗曰我病不过身死但汝病在灭门幸熟为虑勿以我为念也仲堪不从卒与杨佺期桓元同下顗遂以忧卒王衍传衍拜尚书令司空司徒衍虽居宰辅之重不以经国为念而思自全之计说东海越王曰中国已乱当赖方伯宜得文武兼资以任之乃以弟澄为荆州族弟敦为青州因谓澄敦曰荆州有江汉之固青州有负海之险卿二人在外而吾留此足以为三窟矣识者鄙之周顗传顗性宽裕而友爱过人弟嵩常因酒瞋目谓顗曰君才不及弟何乃横得重名以所燃蜡烛投之顗神色无忤徐曰阿奴火攻固出下策耳温羡传羡字长卿太原祁人汉护羌校尉序之后也祖魏扬州刺史父恭济南太守兄弟六人并知名于世号曰六龙武陔传陔字元夏沛国竹邑人也父周魏卫尉陔沉敏有器量早获时誉与二弟韶叔夏茂季夏并总角知名虽诸父兄弟及乡闾宿望莫能觉其优劣同郡刘公荣有知人之鉴常造周周见其三子焉公荣曰皆国士也元夏最优有辅佐之才陈力就列可为亚公叔夏季夏不减常伯纳言也卫瓘传瓘除征北大将军都督幽州诸军事幽州刺史护乌桓校尉至镇表立平州后兼督之于时幽并东有务桓西有力微并为边害瓘离间二虏遂致嫌隙于是务桓降而力微以忧死朝廷嘉其功赐一子亭侯瓘乞以封弟未受命而卒子密受封为亭侯瓘六男无爵悉让二弟远近称之刘实传实弟智字子房贞素有兄风少贫窭每负薪自给读诵不辍竟以儒行称历中书黄门吏部郎出为颍川太守平原管辂尝谓人曰吾与刘颍川兄弟语使人神思清发昏不假寐自此之外殆白日欲寝矣高光传光字宣茂陈留围城人惠帝为张方所逼幸长安朝臣奔散莫有从者光独侍帝而西迁尚书左仆射加散骑常侍光兄诞为上官己等所用历徐雍二州刺史诞性任放无伦次而决烈过人与光异操尝谓光小节恒轻侮之光事诞愈谨庾衮传衮字叔褒少履勤俭笃学好问咸宁中大疫二兄俱亡次兄毗复殆疠气方炽父母诸弟皆出次于外衮独留不去诸父兄强之乃曰衮性不畏病遂亲自扶侍昼夜不眠其间复抚柩哀临不辍如此十有余旬疫势既歇家人乃反毗病得瘥衮亦无恙父老咸曰异哉此子守人所不能守行人所不能行岁寒然后知松柏之后雕始疑疫疠之不相染也陆机传机字士衡吴郡人也太康末与弟云俱入洛造太常张华华素重其名如旧相识曰伐吴之役利获二俊著作郎范阳卢志于众中问机曰陆逊陆抗于君近远机曰如君于卢毓卢挺志默然既起云谓机曰殊邦遐远容不相悉何至于此机曰我父祖名播四海宁不知耶议者以此定二陆之优劣云字士龙六岁能属文性清正有才理少与兄机齐名虽文音不及机而持论过之号曰二陆云幼时吴尚书广陵闵鸿见而奇之曰此儿若非龙驹当是凤雏机之败也并收云为孟玖所怨见杀云弟耽为平东祭酒亦有清誉与云同遇害孙惠与朱诞书曰不意三陆相携暗朝一旦湮灭道业沦丧痛酷之深荼毒难言国丧□望悲岂一人其为州里所痛悼如此张载传载字孟阳安平人也性闲雅博学有文章协字景阳少有□才与载齐名亢字季阳才藻不逮二昆亦有属缀又解音乐伎术时人谓载协亢陆机云曰二陆三张周顗母李氏传李生顗及嵩谟中兴时顗等并列显位尝冬至置酒络秀举觞赐三子曰吾本渡江托足无所不谓尔等并贵列吾目前吾复何忧嵩起曰恐不如尊旨伯仁志大而才短名重而识暗好乘人之弊此非自全之道嵩性抗直亦不容于世唯阿奴碌碌当在阿母目下耳阿奴谟小字也后果如其言孙晷传晷兄尝笃疾经年晷躬自扶侍药石甘苦必经心目跋涉山水祈求恳至汝南王亮传亮太妃伏氏尝有小疾祓于洛水亮兄弟三人侍从并持节鼓吹震耀洛滨进为太宰录尚书事与太保卫瓘对掌朝政楚王玮有勋而好立威亮惮之欲夺其兵权玮甚憾之乃承贾后旨诬亮与瓘有废立之谋矫诏害之齐王攸传攸子蕤性强暴使酒数陵侮弟冏冏以兄故容之冏起义兵赵王伦收蕤及弟北海王实系廷尉当诛伦太子中庶子祖纳上疏谏曰罪不相及恶止其身此先哲之弘谟百王之达制也是故鲧既殛死禹乃嗣兴二叔诛放而邢卫无责逮乎战国及至秦汉明恕之道寝猜嫌之情用乃立质任以御众设从罪以发奸其所繇来盖三代之弊法耳蕤实献王之子明德之裔宜蒙特宥以全穆亲之典会孙秀死蕤等悉得免冏拥众入雒蕤于路迎之冏不即见须符付前顿蕤恚曰吾坐尔殆死曾无友于之情及冏辅政诏以蕤为散骑常侍加大将军领后军侍中特进增邑满二万户又从冏求开府冏曰武帝子吴豫章尚未开府宜且须后蕤以是益怨密表冏专权与左卫将军王舆谋共废冏事觉免为庶人寻诏曰大司马以经识明断高谋远略猥率同盟安复社稷自书契所载周召之美未足比勋故授公上宰东莱王蕤潜怀忌妒包藏祸心与王舆密谋图欲谮害收舆之日蕤与青衣共载微服奔走经宿乃还奸凶赫然妖惑外内又前表冏所言深重虽管蔡失道牙庆乱宗不复过也春秋之典大义灭亲其徙蕤上庸后封微阳侯永宁初上庸内史陈锺承冏旨害蕤冏死诏诛锺复蕤改葬以王礼长沙王乂传齐王冏专权河间王颙将诛冏传檄以乂为内主连战三日冏败斩之颙本以乂弱冏强冀乂为冏所擒然后以乂为辞宣告四方共讨之因废帝立成都王己为宰相专制天下既而乂杀冏其计不果乃潜使中书令卞粹等袭乂乂并诛之颙遂伐乂荀邃荀闿传明帝尝从容问王廙曰二荀兄弟孰贤廙答以闿才明过邃帝以语庾亮亮曰邃真粹之地亦闿所不及由是议者莫能定其兄弟优劣何准传准字幼道穆章皇后父也高尚寡欲弱冠知名州府交辟并不就兄充为骠骑将军劝其令仕准曰第五之名何减骠骑准兄弟中第五故有此言充居宰辅之重权倾一时而准散带衡门不及人事惟诵佛经修营塔庙而已王导传导二弟□敞少与导俱知名时人以□方温太真以敞比邓伯道李重传重字茂曾少好学有文辞早孤与群弟居以友爱着称裴嶷传嶷迁荥阳太守属天下乱嶷兄武先为元菟太守嶷遂求为昌黎太守至郡久之武卒嶷被征乃将武子开送丧俱南临川献王郁传郁字深仁幼而敏慧道生初以无礼失旨郁数劝以敬慎之道道生不纳郁为之流涕简文帝深器异之孔愉传愉三子誾汪安国安国小诸兄三十余岁群从诸兄并乏才名以富强自立唯安国与汪少厉孤贫之操汪既以直亮称安国亦以儒素显愉从子严拜吴兴太守武康有兄弟二人妻各有孕弟远行未反遇荒岁不能两全弃其子而活弟子严褒荐之杜轸传轸成都人弟烈迁衡阳太守闻轸亡因自表兄子幼弱求去官诏转犍为太守蜀士荣之邓攸传攸没于石勒勒过泗水攸乃斫坏车以牛马负妻子而逃又遇贼掠其牛马步走担其儿及其弟子绥馁甚度不能两全乃谓其妻曰吾弟早亡唯有一息理不可绝止应自弃我儿尔幸而得存我后当有子妻泣而从之乃弃其子朝弃而暮及明日故系之于树而去罗企生传企生多才艺殷仲堪之镇江陵引为功曹累迁武陵太守未之郡而桓元攻仲堪仲堪更以企生为谘议参军仲堪多疑少决企生深忧之谓弟遵生曰殷侯仁而无断事必无成成败天也吾当死生以之仲堪果走文武无送者唯企生从焉路经家门遵生曰作如此分离何可不执手企生回马授手遵生有勇力便牵下之谓曰家有老母将欲何之企生挥泪曰今日之事我必死之汝第奉养不失子道一门之中有忠有孝亦复何恨遵生抱之愈急仲堪于路待之企生遥呼曰生死是同愿少见待仲堪见企生无脱理策马而去苻生载记生好杀左右忤旨而死者不可胜纪生夜对侍婢曰阿法兄弟亦不可信明当除之是夜清河王苻法梦神告之曰旦将祸集汝门惟先觉者可以免之寤而心悸会侍婢来告乃与特进梁平老强注等率壮士数百人潜入云龙门苻坚与吕婆楼率麾下三百余人鼓噪继进宿卫将士皆舍杖归坚生犹昏寐未寤众继至引生置于别室废之为越王俄而杀之生临死犹饮酒数斗昏醉无所知矣苻坚载记坚弒生以伪位让其兄法法自以庶孽不敢当坚乃僭称大秦天王后坚母以法长而贤又得众心惧终为变遣杀之坚性仁友与法诀手于东堂恸哭呕血赠以本官谥曰哀封其子阳为东海公敷为清河公刘元海载记元海僭即皇帝位封子裕为齐王隆为王立子和为皇太子乂为北海王聪为大司马永嘉四年死子和嗣伪位其卫尉西昌王刘锐宗正呼延攸恨不参顾命也说和曰先帝不惟轻重之计而使三王总强兵于内大司马握十万劲卒居于近郊陛下今便为寄坐耳此之祸难未可测也愿陛下早为之所和即攸之甥也深然之召其领军刘盛及刘钦马景等告之盛曰先帝尚在殡宫四王未有逆节今忽一旦自相鱼肉臣恐人不食陛下之余四海未定大业甫尔愿陛下以上成先帝鸿基为志且塞耳勿听狂简之言也诗云岂无他人不如我同父陛下既不信诸弟复谁可信哉锐攸怒曰今日之事理无有二于是命左右刃之景惧曰惟陛下诏臣等以死奉之蔑不济矣乃相与盟于东堂使锐景攻聪攸率刘安国攻裕使侍中刘乘武卫刘钦攻鲁王隆尚书田密武卫刘璇攻北海王乂密璇等使人斩关奔于聪聪命贯甲以待之锐知聪之有备也驰还与攸乘等会攻隆裕攸乘惧安国钦之有异志也斩之是日斩裕及隆聪攻西明门□之锐等奔入南宫前锋随之斩和于光极西室锐攸枭首通衢姚苌载记苌字景茂弋仲第二十四子也少聪哲多权略廓落任率不修行业诸兄皆奇之随襄征伐每参大谋襄之寇洛阳也梦苌服衮衣升御坐诸酋长皆侍立且谓将佐曰吾梦如此此儿志度不恒或能大起吾族襄之败于麻田也马中流矢死苌下马以授襄襄曰汝何以自免苌曰但令兄济竖子安敢害苌会救至俱免及襄死苌率诸弟降于苻生后苌如阴密攻苻登大败登于安定东置酒高会诸将咸曰若值魏武王不令此贼至今陛下将牢太过耳苌笑曰吾不如亡兄有四身长八尺五寸臂垂过膝人望而畏之一也当十万之众与天下争衡望麾而进前无横阵二也温古知今讲道论艺驾驭英雄收罗俊异三也董率大众履险若夷上下咸允人尽死力四也所以得建立功业策任群贤者正望筭略中一片耳群臣咸称万岁吕光载记光疾甚立其太子绍为天王自号太上皇帝以吕纂为太尉吕弘为司徒谓绍曰吾疾惟增恐将不济三寇窥迭伺国隙吾终之后使纂统六军弘管朝政汝恭己无为委重二兄庶可以济若内相猜贰衅起萧墙则晋赵之变旦夕至矣又谓纂弘曰永业才非拨乱直以正嫡有常猥居元首今外有强寇人心未宁汝兄弟辑穆则贻厥万世若内自相图则祸不旋踵纂弘泣曰不敢有二心纂字永绪光之庶长子也光死吕绍秘不发丧纂排合入哭尽哀而出绍惧为纂所害以位让之曰兄功高年长宜承大统愿兄勿疑纂曰臣虽年长陛下国家之冢嫡不可以私爱而乱大伦绍固以让纂纂不许之及绍嗣伪位吕超言于绍曰纂统戎积年威震内外临丧不哀步高视远观其举止乱常恐成大变宜早除之以安社稷绍曰先帝顾命音犹在耳兄弟至亲岂有此乎吾弱年而荷大任方赖二兄以宁家国纵其图我我视死如归终不忍有此意也卿慎勿过言超曰纂威名素盛安忍无亲今不图之后必噬脐矣绍曰吾每念袁尚兄弟未曾不痛心忘寝食宁坐而死岂忍行之超曰圣人称知几其神陛下临几不断臣见大事去矣既而纂见绍于湛露堂超执刀侍绍目纂请收之绍弗许初光欲立弘为世子会闻绍在仇池乃止弘由是有憾于绍遣尚书姜纪密告纂曰先帝登遐主上暗弱兄总摄内外威恩被于遐迩辄欲远追废昌邑之义以兄为中宗何如纂于是夜率壮士数百逾北城攻广夏门弘率东苑之众斫洪范门左卫齐从守融明观逆问之曰谁也众曰太原公从曰国有大故主上新立太原公行不由道夜入禁城将为乱邪因抽剑直前斫纂中额纂左右擒之纂曰义士也勿杀绍遣武贲中郎将吕开率其禁兵距战于端门骁骑吕超率卒二千赴之众素惮纂悉皆溃散纂入自青角门升于谦光殿绍登紫阁自杀吕超出奔广武纂惮弘兵强劝弘即位弘曰自以绍弟也而承大统众心不顺是以违先帝遗敕惭负黄泉今复越兄而立何面目以视息世间大兄长且贤威名振于二贼宜速即大位以安国家纂以隆安四年遂僭即天王位大赦境内改元为咸宁谥绍为隐王以弘为使持节侍中大都督都督中外诸军事大司马车骑大将军司隶校尉录尚书事改封番禾郡公吕弘自以功名崇重恐不为纂所容纂亦深忌之弘遂起兵东苑劫尹文杨桓以为谋主请宗燮俱行燮曰老臣受先帝大恩位为列棘不能殒身授命死有余罪而复从殿下亲为戎首者岂天地所容乎且智不能谋众不足恃将焉用之弘曰君为义士我为乱臣乃率兵攻纂纂遣其将焦辨击弘弘众溃出奔广武纂纵兵大掠以东苑妇女赏军弘之妻子亦为士卒所辱纂笑谓群臣曰今日之战何如其侍中房晷对曰天祸凉室衅起戚藩元帝始崩隐王幽逼山陵甫讫大司马惊疑肆逆京邑交兵友于接刃虽弘自取夷灭亦由陛下无棠棣之义宜考己责躬以谢百姓而反纵兵大掠幽辱士女衅自由弘百姓何罪且弘妻陛下之弟妇也弘女陛下之侄女也奈何使无赖小人辱为婢妾天地明神岂忍见此遂歔欷悲泣纂改容谢之召弘妻及男女于东宫厚抚之吕方执弘系狱驰使告纂纂遣力士康龙拉杀之秃发乌孤载记乌孤思复鞬之子也乌孤死弟利鹿孤立利鹿孤死弟□檀嗣□檀少机警有才略其父奇之谓诸子曰□檀明识干艺非汝等辈也是以诸兄不以授子欲传之于□檀及利鹿孤即位垂拱而已军国大事皆以委之慕容德载记暐嗣位封范阳王稍迁魏尹加散骑常侍俄而苻坚将苻双据陕以叛坚将苻柳起兵枹罕将应之德劝暐乘衅讨坚辞旨慷慨识者言其有远略暐竟不能用德兄垂甚壮之因共论军国大谋言必切至垂谓之曰汝器识长进非复吴下阿蒙也沮渠蒙逊载记蒙逊屯据金山与从兄男成推光建康太守段业为使持节大都督龙骧大将军凉州牧建康公改吕光龙飞二年为神玺元年业以蒙逊为张掖太守男成为辅国将军委以军国之任蒙逊谓男成曰段业愚暗非济乱之才信谗爱佞无鉴断之明所惮惟索嗣马权今皆死矣蒙逊欲除业以奉兄何如男成曰业羁旅孤飘我所建立有吾兄弟犹鱼之有水人既亲我背之不祥乃止蒙逊既为业所惮内不自安请为西安太守业亦以蒙逊有大志惧为朝夕之变乃许焉蒙逊期与男成同祭兰门山密遣司马许咸告业曰男成欲谋叛许以取假日作逆若求祭兰门山臣言验矣至期日果然业收男成令自杀男成曰蒙逊既谋叛先已告臣臣以兄弟之故隐忍不言以臣今在恐部人不从与臣□期祭山返相诬告臣若朝死蒙逊必夕发乞诈言臣死说臣罪恶蒙逊必作逆臣投袂讨之事无不捷业不从蒙逊闻男成死泣告众曰男成忠于段公枉见屠害诸君宁为报仇乎且州土兵乱似非业所能济吾所以初奉之者以之为陈吴耳而信谗多忌枉害忠良岂可安枕卧观使百姓离于涂炭男成素有恩信众皆愤泣而从之苻朗载记朗至扬州风流迈于一时超然自得志陵万物所与晤言不过一二人而已骠骑长史王忱江东之俊秀闻而诣之朗称疾不见沙门释法汰问朗曰见王吏部兄弟未朗曰吏部为谁非人面而狗心狗面而人心者乎王忱丑而才慧国宝美貌而才劣于弟故朗云然汰怅然自失其忤物侮人皆此类也后数年王国宝谮而杀之王忱将为荆州刺史待杀朗而后发冯跋载记跋字文起长乐信都人也幼而懿重少言宽仁有大度饮酒一石不乱三弟皆任侠不修行业惟跋恭慎勤于家产父母器之及慕容宝僭号署中卫将军初跋弟素弗与从兄万泥及诸少年游于水滨有一金龙浮水而下素弗谓万泥曰颇有见否万泥等皆曰未之见也乃取龙而示之咸以为非常之瑞慕容熙闻而求焉素弗秘之熙怒及即伪位密欲诛跋兄弟其后跋又犯熙禁惧祸乃与其诸弟逃于山泽每夜独行猛兽常为避路时赋役繁数人不堪命跋兄弟谋曰熙今昏虐兼忌吾兄弟既还首无路不可坐受诛灭当及时而起立公侯之业事若不成死其晚乎遂与万泥等二十二人结谋跋与二弟乘车使妇人御潜入龙城匿于北部司马孙护之室遂杀熙立高云为主云为其幸臣离班桃仁所杀众推跋为主跋曰范阳公素弗才略不恒志于靖乱扫清凶桀皆公勋也素弗辞曰臣闻父兄之有天下传之于子弟未闻子弟藉父兄之业而先之今鸿基未建危甚缀旒天工无旷业系大兄愿上顺皇天之命下副元元之心于是以太元二十年乃僭称天王于昌黎而不徙旧号即国曰燕吴地记朱明寺晋隆安二年郡人朱明孝义立身而家大富与弟同居弟妻言树坏欲弃兄异居明知弟意乃以金帛余谷尽给与弟唯留空宅忽一夕狂风骤雨悉吹财帛还归明宅弟与妻羞见乡里自尽明乃舍宅为寺号朱明寺世说新语孙齐由齐庄二人小时诣庾公公问齐由何字答曰字齐由公曰欲何齐邪曰齐许由问齐庄何字答曰字齐庄公曰欲何齐曰齐庄周公曰何不慕仲尼而慕庄周对曰圣人生知故难企慕庾公大喜小儿对吴道助附子兄弟在丹阳郡后遭母童夫人艰朝夕哭临及思至宾客吊省号踊哀绝路人为之堕泪韩康伯时为丹阳尹母殷在郡每闻二吴之哭辄为凄恻语康伯曰汝若为选官当好料理此人康伯亦甚相知韩后果为吏部尚书大吴不免哀制小吴遂大贵达前赵录上郡王隽字元英有干艺之称隽年七八岁随兄密子元直西如凉州路中粮匮密留元直于途乞丐民间比还隽为贼所掠元直逃免密乃将元直追贼叩头求哀曰人情自当皆爱其子但此弟未生家君见背孤遗相长以至于今请以元直易隽贼相谓曰以子易弟义之大也于是以隽授密而去密后亡隽勺饮不入口者五日虽服丧□年而心丧六载前燕录有司奏中山浦阴民刘洛县差充征弟兴私代背军逃归州以本名捕斩兴诣郡列称逃是兴身请求代洛死洛又固陈己实正名宜从宪辟兄弟争命详刑有疑暐曰洛应征辄留兴冒名逃役俱应极法但兄弟竞死义情可嘉故特原之南燕录有司奏沙门僧智夜入临淄人冷平舍淫其寡嫂李氏平与弟安国杀之郡县按平兄弟以杀人论而平安国各引手杀让生竞死义形急难前凉录辛攀字怀远陇西狄道人兄鉴旷弟宝迅皆以才识知名秦雍为之语曰五龙一门金友玉昆宋书王微传微字景元琅琊临沂人太保弘弟子也少好学无不通览常住门屋一间寻书玩古如此者十余年太祖以其善筮赐以名蓍弟僧谦亦有才誉为太子舍人遇疾微躬自处治而僧谦服药失度遂卒微深自咎恨发病不复自治哀痛谦不能已以书告灵曰弟年十五始居宿于外不为察慧之誉独沉浮好书聆琴闻操辄有过目之能讨测文典斟酌传记寒暑未交便卓然可述吾长病或有小间辄称引前载不异旧学自尔日就月将著名邦党方隆夙志嗣美前贤何图一旦冥然长往酷痛烦冤心如焚裂寻念平生裁十年中耳然非公事无不相对一字之书必共咏读一句之文无不研赏浊酒忘愁图籍相慰吾所以穷而不忧实赖此耳奈何罪酷茕然独坐忆往年散发极目流涕吾不舍日夜又恒虑吾羸病岂图奄然先归冥冥反复万虑无复一期音颜仿□触事历然弟今何在令吾悲穷昔仕京师分张六旬耳其中三过误云今日何意不来锺念悬心无物能譬方欲共营林泽以送余年念兹有何罪戾见此夭酷没于吾手触事痛恨吾素好医术不使弟子得全又寻思不精致有枉过念此一条特复痛酷痛酷奈何吾罪奈何弟为志奉亲孝事兄顺虽僮仆无所叱咄可谓君子不失色于人不失口于人冲和淹通内有皂白举动尺寸吾每咨之常云兄文骨气可推英丽以自许又兄为人矫介欲过宜每中和道此犹在耳万世不复一见奈何唯十纸手迹封拆俨然至于思恋不可怀及闻吾病肝心寸绝谓当以幅巾薄葬之事累汝奈何反相殡送弟由来意谓妇人虽无子不宜践二庭此风若行便可家有孝妇仲长昌言亦其大要刘新妇以刑伤自誓必留供养殷太妃感柏舟之节不夺其志仆射笃顺范夫知礼求得左率第五儿庐位有主此必何益冥然之痛为是存者意耳吾穷疾之人平生意志弟实知之端坐向□有何慰适正赖弟耳过中未来已自愒望今云何得立自省惛毒无复人理比烦冤困惫不能作刻石文若灵响有识不得吾文岂不为恨傥意虑不遂谢能思之如狂不知所告明书此数纸无复词理略道阡陌万不写一阿谦何图至此谁复视我谁复忧我他日宝者三光割嗜好以祈年今也唯速化耳吾岂复支冥冥中竟复云何弟怀随和之宝未及光诸文章欲收作一集不知忽忽当办此不今已成服吾临灵取常共饮杯酌自酿酒宁有仿像不冤痛冤痛元嘉二十年卒时年二十九僧谦卒后四旬而微终王昙首传昙首琅邪临沂人太保弘少弟也幼有业尚除著作郎不就兄弟分财昙首唯取图书而已辟琅邪王大司马属从府公修复洛阳园陵与从弟球俱诣高祖时谢晦在坐高祖曰此君并膏粱盛德乃能屈志戎旅昙首答曰既从神武之师自使懦夫有立志晦曰仁者果有勇高祖悦行至彭城高祖大会戏马台豫坐者皆赋诗昙首文先成高祖览读因问弘曰卿弟何如卿弘答曰若但如臣门户何寄高祖大笑谢景仁传景仁弟述字景先少有志行随兄纯在江陵纯遇害述奉纯丧还都行至西塞值暴风纯丧舫流漂不知所在述乘小船寻求之经纯妻庾舫过庾遣人谓述曰丧舫存殁已应有在风波如此岂可小船所冒小郎去必无及宁可存亡俱尽邪述号泣答曰若安全至岸当须营理如其已致意外述亦无心独存因冒浪而进见纯丧几没述号叫呼天幸而获免咸以为精灵所致也高祖闻而嘉之景仁爱其第三弟甝而憎述尝设馔请知高祖希命甝豫坐而高祖召述述知景仁夙意又虑高祖命之请急不从高祖驰遣呼述须至乃欢及景仁有疾述尽心营视汤药饮食必尝而后进不解带不盥栉者累旬景仁深怀感愧蔡廓传廓为祠部尚书年位并轻而为时流所推重每至岁时皆束带到门奉兄轨如父家事小大皆谘而后行公禄赏赐一皆入轨有所资须悉就典者请焉从高祖在彭城妻郗氏书求夏服廓答书曰知须夏服计给事自应相供无容别寄时轨为给事中廓罢豫章郡还起二宅先成东宅与轨孔觊传觊性真素不尚矫饰弟道存从弟徽颇营产业二弟请假东还觊出渚迎之辎重十余船皆是绵绢纸席之属觊见之伪喜谓曰我比困乏得此甚要因命上置岸侧既而正色谓道存等曰汝等忝预士流何至还东作贾客耶命左右取火烧之尽烧乃去徐湛之传湛之字孝源东海郯人年数岁与弟淳之共车行牛奔车坏左右驰来赴之湛之先令取弟众咸叹其幼而有识张畅传畅字少微少与从兄敷演镜齐名为后进之秀弟牧尝为猘狗所伤医云宜食虾蟆脍牧甚难之畅含笑先尝牧因此乃食创亦即愈畅孝建二年卒畅爱弟辑临终遗命与辑合葬时议非之彭城王义康传太祖有虚劳疾寝顿积年每意所想便觉心中痛裂属纩者相系义康医药尽心卫奉汤药饮食非口所尝不进或连夕不寐弥日不解衣内外众事皆专决施行十六年进位大将军领司徒辟召掾属义康素无术学暗于大体自谓兄弟至亲不复存君臣形迹率心径行曾无猜防私置僮部六千余人不以言台四方献馈皆以上品荐义康而以次者供御上尝冬月啖甘叹其形味并劣义康在坐曰今年甘殊有佳者遣人还东府取甘大供御者三寸太子詹事刘湛与南阳刘斌琅邪王履沛郡刘敬文鲁郡孔引秀并以倾侧自入见太祖疾笃皆谓宜立长君上疾尝危殆使义康具顾命诏义康还省流涕以告湛及殷景仁湛曰天下艰难讵是幼主所御义康景仁并不答而引秀等辄就尚书议曹索晋咸康末立康帝旧事义康不知也及太祖疾豫微闻之而斌等既为义康所宠又威权尽在宰相常欲倾移朝廷使神器有归遂结为朋党伺察省禁若有尽忠奉国不与己同志者必构造愆舋加以罪黜每采拾景仁短长或虚造异同以告湛自是主相之势分内外之难结矣义康欲以斌为丹阳尹言次启太祖陈其家贫上觉其旨义康未卒上曰以为吴郡后会稽太守羊元保求还义康又欲以斌代之又启太祖曰羊元保欲还不审以谁为会稽上时未有所属仓卒曰我已用王鸿自十六年秋不复幸东府上以嫌隙既成将致大祸十七年十月乃收刘湛付廷尉伏诛又诛斌等其日何义康入宿留止中书省其夕分收湛等青州刺史杜骥勒兵殿内以备非常遣人宣旨告以湛等罪舋义康上表逊位曰臣幼荷国灵爵遇逾等陛下推恩睦亲以隆棠棣爱忘其鄙宠授遂崇任总内外位兼台辅不能正身率下以肃庶僚昵近失所渐不自觉致令毁誉违实赏罚谬加由臣才弱任重以及倾挠今虽罪人即戮王猷载静养舋贻垢实由于臣鞠躬栗悚若堕溪壑有何心颜而安斯宠辄解所职待罪私第改授都督江州诸军事江州刺史持节侍中将军如故出镇豫章停省十余日桂阳侯义融新喻侯义宗秘书监徐湛之往来慰视于省奉辞便下渚上唯对之恸哭余无所言上又遣沙门释慧琳视之义康曰弟子有还理不慧琳曰恨公不读数百卷书征虏司马萧斌昔为义康所昵刘斌等害其宠谗斥之乃以斌为谘议参军领豫章太守事无大小皆以委之司徒主簿谢综素为义康所狎以为记室参军左右爱念者并听随从至豫章辞州见许增督广交二州湘州之始兴诸军事资奉优厚信赐相系朝廷大事皆报示之义康未败东府厅事前井水忽涌溢野雉江鸥并飞入所住斋前龙骧参军巴东扶令育诣阙上表曰盖闻哲王不逆切旨之谏以博闻为道人臣不忌歼夷之罚以尽言为忠是故周昌极谏冯唐面折孝惠所以克固储嗣魏尚所以复任云中彼二臣岂好逆主干时犯颜违色者哉又爰盎之谏孝文曰淮南王若道遇死则陛下有杀弟之名奈何文帝不用追悔无及臣草莽微臣窃不自揆敢抱葵藿倾阳之心仰慕周易匪躬之志故不远六千里愿言命侣谨贡丹愚希垂察纳伏惟陛下躬执大象首出万物王化咸通三才必埋辟大人之路开大道之门殊逸于岩穴招奇英于侧陋穷谷无白驹之倡乔岳无遗宝之嗟岂特罗飞翮于垂天网沉鳞于溟海况于彭城王义康先朝之爱子陛下之次弟哉一旦黜削远送南服恩绝于内形隔于远躬离明主身放圣世草莱黔首皆为陛下痛之臣追惟景平元嘉之衅几于危殆三公托以兴废之宜密怀不臣之计台辅伺隙于京甸强楚窥窬于上流或显逆而陵主有生之所惴恐神祇之所忿忌也赖宗社灵长庙筭流远洒涤尘埃歼馘丑类氛雾时靖四门载清当尔之时义康岂不预参皇谋均此休否哉且陛下旧楚形胜非亲勿居遂以骠骑之号任以藩夏之重抚政南郢绥民遏寇播皇宋之泽以洽幽荒陛下之润被之九有岂直南荆之民沾渥而已焉遂召之以宰辅又寄之以和味既居三事又牧徐扬所以幽显齐欢人神同忭莫不言陛下授之为得义康受之为是也今如何信疑貌之似阙兄弟之恩乎若有迷谬之愆可责之罪正可数之以善恶导之以义方且庐陵王往事足以知今此乃陛下前事之殷鉴后乘之灵龟也夫曾子之不杀忠臣之笃譬二告而犹织仁王之令范故诗云无信人之言人实不信又云兄弟虽阋不废亲也尚书曰克明俊德以亲九族九族既睦可以亲百姓兄弟安可弃乎臣伏愿陛下上寻往代废黜之祸下惟近者谗言之衅庐陵王既申冤魂于后土彭城王亦弭疑愆于宋京岂徒皇代当今之计盖乃良史万代之美也且谄谀难辨是非易黩福始祸先古人所畏故爱身之士自为己计莫不结舌杜口孰肯冒忌干主哉臣以顽昧独献微管所以勤勤恳恳必诉丹诚者实恐义康年穷命尽奄忽于南遂令陛下有弃弟之责臣虽微贱窃为陛下羞之况书言记事史岂能屈典谟而讳哉脱如臣虑陛下恨之何益扬子云曰获福之大莫先于和穆遘祸之深莫过于内难每服斯言以为警戒矧令睹王室大事岂得韬笔尔而已哉臣将恐天下风靡离间是惧遂令宇内迁观民庶革心欲致康哉实为难也陛下徒云恶枝之宜伐岂悟伐柯之伤树乃往古之所悲当今所宜改也陛下若荡以平听屏此猜情垂讯刍荛之谋曲察狂瞽之计一发非意之诏逮访博古之士速召义康返于京甸兄弟协和君臣缉穆息宇内之讥绝多言之路如是则四海之望塞谗说之道消矣何必司徒公扬州牧然后可以安彭城王哉若臣所启违宪于国为非请即伏诛以谢陛下虽复分形赴镬煮体烹尸始愿所甘岂不幸甚表奏即收付建康狱赐死会稽长公主于兄弟为长太祖至所亲敬义康南上后久之上尝就主宴集甚欢主起再拜稽颡悲不自胜上不晓其意自起扶之主曰车子岁暮必不为陛下所容今特请其生命因恸哭上流涕举手指蒋山曰必无此虑若违今誓便负初宁陵即封所饮酒赐义康并书曰会稽□饮宴忆弟所余酒今封送车子义康小字也二十二年太子詹事范晔等谋反事逮义康事在晔传有司上曰义康昔擅国权恣心陵上结朋树党苞纳凶邪重衅彰着事合明罚特遭陛下仁爱深至敦恤周亲封社不削爵宠无贬四海之心朝野之议咸谓皇德虽厚实挠典刑而义康曾不思此大造之德自出南服诡饰情貌外示知惧内实不悛穷好极欲干请无度圣慈含弘每不折旧矜释屡加恩畴已往而阴敦行李方启交通之谋潜资左右以要死士之命崎岖伺隙不忘窥窬时犹隐忍罚止仆侍狂疾之性永不惩革凶心遂成悖谋仍构远投群丑千里相结再议宗社重窥鼎祚赖陛下至诚感神宋历方永故奸事昭露罪人斯得周公上圣不辞同气之刑汉文仁明无隐从兄之恶况义康衅深二叔谋过淮南背亲反道自弃天地臣等参议请下有司削义康王爵收付廷尉法狱治罪诏特宥大辟于是免义康及子泉陵侯亢女始宁丰城益阳兴平四县主为庶人绝属籍徙付安城郡以宁朔将军沈卲为安成公相领兵防守义康在安成读书见淮南厉王长事废书叹曰前代乃有此我得罪为宜也二十四年豫章胡诞世南昌令诸葛智之聚众据郡复欲奉戴义康太尉录尚书江夏王义恭等奏曰投畀之言义着雅篇流殛之教事在书典庶人义康负衅深重罪不容戮圣仁不忍屡加迟回宥其大辟赐迁近甸斯乃至爱发天超邈终古曾不遇愆甘引而谗言同众狠悖侥幸每形辞色内宣家人外动民听不逞之族因以生心胡诞世假窃名号构成凶逆杜渐除微古今所务况祸机骤发庸可忽乎臣等参议宜徙广州远郡放之边表庶有防绝奏可仍以安成公相沈卲为广州事未行值卲病卒索虏来寇瓜步天下扰动止虏异志者或奉义康为乱世祖时镇彭城累启宜为之所太子及尚书左仆射何尚之并以为言二十八年正月遣中书舍人严龙赍药赐死义康不肯服药曰佛教自杀不复得人身便随宜见处分乃以被揜杀之时年四十三以侯礼葬安成王僧绰传僧绰年二十九始兴王浚尝问其年僧绰自嫌蚤达逡巡良久乃答其谦虚自退若此元嘉末太祖颇以后事为念朝政大小皆与参焉从兄徽清介士也惧其太盛劝令损抑僧绰乃求吴郡及广州上并不许江秉之传秉之少孤弟妹七人并皆幼抚育姻娶罄其心力王懿传懿字仲德太原祁人与兄睿同起义兵与慕容垂战败仲德被重创走与家属相失路经大泽不能前困卧林中忽有一白狼至前衔仲德衣因渡水仲德随之获济与睿相及渡河至滑台晋太元末徙居彭城兄弟名犯晋宣元二帝讳并以字称睿字元德仲德闻王愉在江南是太原人乃往依之愉礼之甚薄因至姑熟投桓元值元篡见辅国将军张畅言及世事仲德曰自古革命诚非一族然今之起者恐不足以成大事元德果敢有智略武帝甚知之告以义举使于都下袭元仲德闻其谋谓元德曰天下之事不可不密应机务速不在巧迟元每冒夜出入今若图之正须一夫力耳事泄元德为元所诛仲德奔窜会义军克建业仲德抱元德子方回出候武帝帝于马上抱方回与仲德相对号泣追赠元德给事中封安复县侯以仲德为中兵参军谢瞻传瞻卫将军晦第三兄也初晦为宋台右卫权遇已重于彭城还都迎家宾客辐辏门巷填咽时瞻在家惊骇谓晦曰汝名位未多而人归趋乃尔吾家素以退为业不愿干预时事交游不过亲朋而汝遂势倾朝野此岂门户之福邪乃篱隔门庭曰吾不忍见此及还彭城言于高祖曰臣本素士父祖位不过二千石弟年始三十志用凡近荣冠台府位任显密福过灾生其应无远特乞降黜以保衰门前后屡陈高祖以瞻为吴兴郡又自陈请乃为豫章太守晦或以朝廷密事语瞻瞻辄向亲旧陈说以为笑戏以绝其言晦遂建佐命之功任寄隆重瞻愈忧惧永初二年在郡遇疾不肯自治幸于不永晦闻疾奔往瞻见之曰汝为国大臣又总戎重万里远出必生疑谤时果有诉告晦反者瞻疾笃还都高祖以晦禁旅不得出宿使瞻居于晋南郡公主□羊贲故第在领军府东门瞻曰吾有先人敝庐何为于此临终遗晦书曰吾得启体幸全归骨山足亦何所多恨弟思自勉励为国为家遂卒时年三十五瞻善于文章辞采之美与族叔昆弟灵运相抗灵运好臧否人物混患之欲加裁折未有方也谓瞻曰非汝莫能乃与晦曜弘微等共游戏使瞻与灵运登车便商较人物瞻谓之曰秘书早亡谈者亦互有同异灵运默然言论自此衰止杜骥传骥出督青冀二州徐州之东莞东安二郡诸军事宁远将军青冀二州刺史在任八年惠化着于齐土为吏民所称咏二十四年征左军将军兄坦代为刺史北土以为荣焉范晔传晔少时兄晏常云此儿进利终破门户终如晏言沈攸之传攸之弟雍之鄱阳太守先攸之卒雍之与攸之异生诸弟中最和谨尤见亲爱攸之性俭子弟不得妄用财物唯恣雍之所须辄取斋中服饰分与亲旧以此为常始平孝敬王子鸾传子鸾母殷淑仪宠倾后宫子鸾爱冠诸子前废帝即位素疾子鸾有宠即诛群公乃遣使赐死时年十岁子鸾临死谓左右曰愿身不复生王家同生弟妹并死刘秀之传秀之兄钦之为朱龄石右军参军随龄石败没秀之哀戚不欢宴者十年长沙景王道怜传道怜高祖从弟也江陵平以为都督荆湘益秦宁梁雍七州诸军骠骑将军开府仪同三司镇护南蛮校尉荆州刺史持节常侍如故北府文武悉配之道怜素无才能言音甚楚举止施为多诸鄙拙高祖虽遣将军佐辅之而贪纵过甚畜聚财货常若不足去镇之日府库为之空虚庐陵王义真为扬州刺史太后谓上曰道怜汝布衣兄弟故宜为扬州上曰寄奴于道怜岂有所惜扬州根本所寄事务至多非道怜所了太后曰道怜年出五十岂当不如汝十岁儿邪上曰车士虽为刺史事无大小悉由寄奴道怜年长不亲其事于听望不足太后乃无言车士义真小字也秉以齐王辅政四海属心秉密怀异图后谋败死秉弟遐为吴郡太守齐王遣诛之遐人才甚凡秉当权遐累求方伯秉曰我在用汝作州于听望不足遐曰富贵时则云不可相关从坐之日为得免不至是果死焉刘康祖传康祖伯父简之有志干为高祖所知高祖将谋兴复收集才力之士尝再造简之值有宾客简之悟其意谓弟虔之曰刘下邳频再来必当有意既不得共语汝可试往见之既至高祖已克京城虔之即便投义简之闻之杀耕牛会聚徒众率以赴高祖简之历官至通直常侍少府太尉咨议参军王僧达传僧达兄锡质讷乏风采罢临海郡还送故及奉禄百万以上僧达一夕命奴辇取无复所余桂阳王休范传休范素凡讷少知解不为诸兄所齿遇太宗常指左右人谓王景文曰休范人才不及此以我弟故生便富贵释氏愿生王家良有以也孔琳之传琳之字彦琳永初二年为御史中丞明宪直法无所屈挠奏劾尚书徐羡之时羡之领扬州刺史琳之弟璩之为治中羡之使璩之解释琳之停寝其事琳之不许璩之固陈琳之谓曰我触忤宰相正当罪止一身尔汝必不应从坐何须勤勤邪自是百僚震肃莫敢犯禁高祖甚嘉之周朗传朗兄峤尚高祖第四女宣城德公主二女适建平王宏庐江王袆以贵戚显官朗少而爱奇雅有风气与峤志趋不同峤甚疾之戴颙传颙字仲若谯郡铚人也父逵兄勃并隐遁有高名父善琴书颙及兄勃并受琴于父父没所传之声不忍复奏各造新弄勃五部颙十五部颙又制长弄一部并传于世中书令王绥尝携宾客造之勃等方进豆粥绥曰闻卿善琴试欲一听不答绥恨而去桐庐县又多名山兄弟复共游之因留居止勃疾患医药不给颙谓勃曰颙随兄得闲非有心于默语兄今疾笃无可营疗颙当干禄以自济耳乃告时求海虞令事垂行而勃卒乃止江智渊传智渊父僧安太子中庶子世父夷有盛名夷子湛又有清誉父子并贵达智渊父少无名问湛礼敬甚简智渊常以为恨自非节岁不入湛门沈演之传演之子睦至黄门郎通直散骑常侍世祖大明初坐要引上左右俞欣之访评殿省内事又与弟西阳王文学勃忿阋不睦坐徙始兴郡勃免官禁锢朱龄石传龄石弟超石亦果锐善骑射虽出自将家兄弟并闲尺牍臧质传质父熹与兄焘并好经籍
