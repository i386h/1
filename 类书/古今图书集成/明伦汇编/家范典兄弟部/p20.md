<!-- { "loadSidebar": true } -->
　兄弟部纪事二
史记荆王刘贾世家汉六年春会诸侯于陈废楚王信囚之分其地为二国当是时也高祖子幼昆弟少又不贤欲王同姓以镇天下乃诏曰将军刘贾有功及择子弟可以为王者群臣皆曰立刘贾为荆王王淮东五十二城高祖弟交为楚王王淮西三十六城因立子肥为齐王始王昆弟刘氏也中山靖王胜传胜以孝景前三年用皇子为中山王十四年孝景帝崩胜为人乐酒好内有子枝属百二十余人常与兄赵王相非曰兄为王专代吏治事王者当日听音乐声色赵王亦非之曰中山王徒日淫不佐天子拊循百姓何以称为藩臣张释之传张廷尉释之者堵阳人也字季有兄仲同居以訾为骑郎事孝文帝十岁不得调无所知名释之曰久宦减仲之产不遂欲自免归中郎将袁盎知其贤惜其去乃请徙释之补谒者梁孝王世家补景帝与王燕见侍太后饮景帝曰千秋万岁之后传王太后喜说窦婴在前据地言曰汉法之约传子适孙今帝何以得传弟擅乱高帝约乎于是景帝默然无声太后意不说平准书卜式者河南人也以田畜为事亲死有少弟弟壮式脱身出分独取畜羊百余田宅财物尽予弟式入山牧十余岁羊致千余头买田宅而其弟尽破其业式辄复分予弟者数矣汉书高祖本纪六年以云中雁门代郡五十三县立兄宜信侯喜为代王七年匈奴攻代代王喜弃国自归洛阳赦为合阳侯九年冬十月淮南诸王朝未央宫置酒前殿上奉玉卮为太上皇寿曰始大人常以臣亡赖不能治产业不如仲力今某之业所就孰与仲多殿上群臣皆称万岁大笑为乐季布传布弟季心气盖关中遇人恭谨为任侠方数千里士争为死尝杀人亡吴从爰丝匿长事爰丝弟畜灌夫籍福之属尝为中司马中尉郅都不敢加少年多时时窃借其名以行当是时季心以勇布以诺闻关中陈平传平阳武户牖乡人也少时家贫好读书治黄帝老子之术有田三十亩与兄伯居伯常耕田纵平使游学平为人长大美色人或谓平贫何食而肥若是其嫂疾平之不亲家生产曰亦食糠核耳有叔如此不如无有伯闻之逐其妇弃之梁孝王武传孝王太后少子爱之赏赐不可胜道二十九年十月入朝景帝使使持乘舆驷迎梁王于关下既朝上疏因留以太后故入则侍帝同辇出则同车游猎上林中梁之侍中郎谒者着引籍出入天子殿门与汉宦官亡异周昌传昌沛人也其从兄苛秦时皆为泗水卒史及高祖起沛击破泗水守监于是苛昌自卒史从沛公沛公以昌为职志苛为客从入关破秦沛公立为汉王以苛为御史大夫昌为中尉张安世传初安世兄贺幸于卫太子太子败宾客皆诛安世为贺上书得下蚕室冯奉世传奉世子野王立立字圣卿通春秋以父任为郎稍迁诸曹竟宁中以王舅出为五原属国都尉数年迁五原太守徙西河上郡立居职公廉治行略与野王相似而多知有恩贷好为条教吏民嘉美野王立相代为太守歌之曰大冯君小冯君兄弟继踵相因循聪明贤知惠吏民政如鲁卫德化钧周公康叔犹二君薛宣传宣字□君东海郯人也初宣有两弟明修明至南阳太守修历郡守京兆尹少府善交接得州里之称后母常从修居官宣为丞相时修为临灾令宣迎后母修不遣后母病死修去官持服宣谓修三年服少能行之者兄弟相驳不可修遂竟服由是兄弟不和韦元成传元成字少翁以父任为郎常侍骑初元成兄弘为太常丞职奉宗庙典诸陵邑烦剧多罪过父贤以弘当为嗣故敕令自免弘怀谦不去官及贤病笃弘竟坐宗庙事系狱罪未决室家问贤当为后者贤恚恨不肯言于是贤门下生博士义倩等与宗家计议共矫贤令使家丞上书言大行以大河都尉元成为后贤薨元成在官闻丧又言当为嗣元成深知其非贤雅意即阳为病狂卧便利妄笑语昏乱征至长安既葬当袭爵以病狂不应召大鸿胪奏状章下丞相御史案验元成素有名声士大夫多疑其欲让爵辟兄者遂以元成实不病劾奏之有诏勿劾引拜元成不得已受爵宣帝高其节以元成为河南太守兄弘太山都尉迁东海太守韩延寿传延寿字长公燕人也入守左冯翊行县至高陵民有昆弟相与讼田自言延寿大伤之曰幸得备位为郡表率不能宣明教化至令民有骨肉争讼既伤风化重使贤长吏啬夫三老孝弟受其耻咎在冯翊当先退是日移病不听事因入卧传舍闭合思过一县莫知所为令丞啬夫三老亦皆自系待罪于是讼者宗族传相责让此两昆弟深自悔皆自髡肉袒谢愿以田相移终死不敢复争淮南厉王传淮南厉王长高帝少子也其母故赵王张敖美人高帝八年从东垣过赵赵王献美人幸有身及贯高等谋反事觉尽捕王母兄弟美人系之厉王母告吏曰日得幸上有子吏以闻上方怒未及理厉王母弟赵兼因辟阳侯言吕后后妒不肯白辟阳侯不强争厉王母生厉王恚即自杀上悔命吕后母之十一年立为淮南王常心怨辟阳侯孝文初即位自以为最亲数不奉法从上入苑猎与上同辇尝谓上大兄往请辟阳侯见之即自袖金椎椎之命从者刑之驰阙下肉袒谢文帝伤其志赦之归国益恣出入警跸称制六年令男子但等七十人与棘蒲侯柴武太子奇谋反令人使闽越匈奴事觉治之论如法制曰赦长死罪废勿王有司奏请处蜀严道邛邮遣其子子母从居载以辎车令县次传爰盎谏曰上素骄淮南王不为置严相傅以故至此且淮南王为人刚今暴摧折之臣恐其逢雾露病死陛下有杀弟之名奈何上曰吾特苦之耳令复之淮南王谓侍者曰谁谓乃公勇者吾以骄不闻过故至此乃不食而死上悲哭谓爰盎曰吾不从公言卒亡淮南王民有作歌歌淮南王曰一尺布尚可缝一斗粟尚可舂兄弟二人不相容上闻之曰昔尧舜放骨肉周公杀管蔡天下称圣不以私害公天下岂以为我贪淮南地耶乃徙城阳王王淮南故地追尊谥淮南王为厉王李广传广与从弟李蔡俱为郎事文帝景帝时蔡积功至二千石武帝元朔中为轻车将军从大将军击右贤王有功中率封为乐安侯元狩二年代公孙弘为丞相蔡为人在下中名声出广下远甚然广不得爵邑官不过九卿严延年传延年兄弟五人皆有吏材至大官
田蚡传蚡召客饮坐其兄盖侯北乡自坐东乡以为汉相尊不可以兄故私挠由此滋骄卫青传青字仲卿其父郑季河东平阳人也以县吏给事侯家与卫媪通生青故青冒姓为卫氏青为侯家人少时归其父父使牧羊民母之子皆奴畜之不以为兄弟数青尝从人至甘泉居室有一钳徒相青曰贵人也官至封侯青笑曰人奴之生得无笞骂即足矣安得封侯事乎石奋传奋为太子太傅长子建次甲次乙次庆皆以驯行孝谨官至二千石于是景帝曰石君及四子皆二千石人臣尊宠乃举集其门凡号奋为万石君楚元王传德字路叔为阳城侯宽厚好施家产过百万则以振昆弟食饮主父偃传偃齐临淄人也为齐相至齐遍召昆弟宾客散五百金予之数之曰始吾贫时昆弟不我衣食宾客不我内门今吾相齐诸君迎我或千里吾与诸君绝矣毋复入偃之门郑弘传弘字卿太山刚人也兄昌字次卿皆明经通法律政事次卿为太原涿郡太守弘为南阳太守皆着治迹条教法度为后所述金日磾传日磾两子赏建俱侍中与昭帝略同年共卧起赏为奉车建驸马都尉及赏赐侯佩两绶上谓霍将军曰金氏兄弟两人不可使俱两绶邪霍光对曰赏自嗣父为侯耳上笑曰侯不在我与将军乎光曰先帝之约有功乃得封侯时年俱八九岁田广明传上以广明连禽大奸征入为大鸿胪擢广明兄云中代为淮阳太守杜邺传邺与车骑将军王音善平阿侯谭不受城门职后薨上闵悔之乃复令谭弟成都侯商位特进领城门兵得举吏如将军府邺见音前与平阿有隙即说音曰邺闻人情恩深者其养谨爱至者其求详夫戚而不见殊孰能无怨此棠棣角弓之诗所为作也昔秦伯有千乘之国而不能容其母弟春秋亦书而讥焉周召则不然忠以相辅义以相匡同己之亲等己之尊不以圣德独兼国宠又不为长专受荣任分职于陕并为弼疑故内无感恨之隙外无侵侮之羞俱享天佑两荷高名者盖以此也窃见成都侯以特进领城门兵复有诏得举吏如五府此明诏所欲宠也将军宜承顺圣意加异往时每事凡议必与及之指为诚发出于将军则孰敢不说谕昔文侯寤大雁之献而父子益亲陈平共一饭之养而将相加欢所接虽在楹阶俎豆之间其于为国折冲厌难岂不远哉窃慕仓唐陆子之义所白奥内唯深察焉音甚嘉其言由是与成都侯商亲密王商传商字子威涿郡蠡吾人也商少为太子中庶子以肃敬敦厚称父薨商嗣为侯推财以分异母诸弟身无所受居丧哀戚于是大臣荐商行可以厉群臣义足以厚风俗宜备近臣由是擢为诸曹侍中中郎将孟卿传梁戴德延君戴圣次君德号大戴为信都太傅圣号小戴以博士论石渠至九江太守由是礼有大戴小戴之学大戴授琅邪徐良斿卿为博士州牧郡守家世传业小戴授梁人桥仁季卿杨荣子孙仁为大鸿胪家世传业荣琅邪太守由是大戴有徐氏小戴有桥杨氏之学夏侯始昌传始昌族子胜少孤好学从始昌受尚书胜从父子建自师事胜及欧阳高左右采获又从五经诸儒问与尚书相出入者牵引以次章句具文饰说胜非之曰建所谓章句小儒破碎大道建亦非胜为学疏略难以应敌按儒林传胜从
兄子建未知孰是

