<!-- { "loadSidebar": true } -->
白帖连枝同气无鸣四鸟之悲金友玉昆具见三荆之茂笔记莒公言诗有棠棣之华逸诗有唐棣之华世人多误以棠棣为唐棣于兄弟用之因唐误棠且棠棣棣也唐棣栘也栘开而反合者也此两物不相亲西溪丛话诗常棣燕兄弟也悯管蔡之失道故作常棣焉毛注云周公吊二叔之不咸而使兄弟之恩疏召公为作此诗而歌以亲之史记谯周皆以召公为周公之庶兄左氏传王怒以狄伐郑富辰谏曰不可臣闻昔周公吊二叔之不咸故封建亲戚以蕃屏周室召穆公思周德之不类故纠合宗族于成周而作诗曰常棣之华鄂不韡韡凡今之人莫如兄弟云云孔□达云此诗自是成王之时周公所作以亲兄弟但召穆公见厉王之时兄弟恩疏重歌周公所作之诗以亲之耳不言召公所作当别有据演繁露东坡诗周公与管蔡恨不茅三间南史刘义真传赞曰善乎庞公之言比之周公管蔡若处茅屋之内宜无放杀之酷闻见后录予尝论史官赞唐太宗曰比迹汤武则有焉于成康若过之何庶几云孙谏议甫则直以为圣苏东坡则以从谏近于圣也如建成之庸愎元吉之凶戾得以害太宗则唐之宗社可立以亡孰能保隋之遗民于涂炭锋镝之余传三百年之远乎故刘昫欧阳文忠之史于诛建成元吉不议也昫又曰当高祖任谗之年建成忌功之日苟除畏逼孰顾分崩变故之兴间不容发方惧毁巢之祸宁虞尺布之谣盖代之公言也独范内相纯夫作唐鉴以太宗诛建成元吉周公诛管蔡不同曰管蔡流言于国将危周公以间王室得罪于天下故诛之非周公诛之天下之所当诛也周公岂得而私之哉予以为不然周公系周之存亡曷若太宗系唐之存亡哉管蔡一流言以危周公周公得而诛之建成元吉已酖太宗不死尚衷甲伏兵懔懔日夜欲发不比管蔡之危周公也太宗独不得而诛之乎管蔡之危周公则得罪于天下建成元吉之害太宗独不得罪于天下乎隋余之人恃太宗以为命者宜甚于周之人恃周公也以周公之灵固非管蔡可危不幸不免为周之辅佐者召公而下尚有人王室何恤于间也如建成元吉得害太宗唐随以亡矣不止于间王室也太宗岂得而私之哉纯夫又曰立子以长不以功建成虽无功太子也太宗虽有功藩王也予又以为不然古公舍长泰伯立季历为太子文王舍长伯邑考立武王为太子非耶若以贤也大贤亦莫如太宗大功大德格于天地不俟古公文王之明智虽甚愚至下之人亦知其当有天下高祖惑于内不察也老耄荒悖可胜言哉予故具列建成元吉谋害太宗之事以见太宗之计出于亡聊实与天下诛之比周公诛管蔡之义甚直不愧也以反纯夫之说以遗知言之君子搜采异闻录今时人家双生男女或以后生者为长谓受胎在前或以先生者为长谓先后当有序然固有经一日或亥子时生则弟乃先兄一日矣辰时为弟巳时为兄则弟乃先兄一时矣按春秋公羊传隐公元年立嫡以长不以贤立子以贵不以长何休注云子谓左右媵及侄娣之子质家亲亲先立娣文家尊尊先立侄其双生也质家据见在立先生文家据本意立后生乃知长幼之次自商周来不同如此王安石引用小人造作新法而弟安国力非之韩绛附会安石制置三司条例以得宰相而弟维力争之曾布当元符靖国之时阴祸善类而弟肇移书力劝之兄弟邪正之不同如此后山谈丛萧贾窦氏兄弟同利伯治要仲治繁季为士逸饮无度伯薄之给与有限仲出籼为偿其费季德之乃亲仲疏伯既仲之子复为士游学京师季始疑之彼能欺其兄而私我也恶知其不欺我而私其子数以诋仲仲实不私也而无以自明季终疑之相与如仇嗟乎不慎其始卒以相诋容斋续笔孙权即帝位追尊兄策为长沙王封其子为吴侯按孙氏奄有江汉皆策之功权特承之耳而报之之礼不相宜称故陈寿评云割据江东策之基兆也而权尊崇未至子止侯爵于义俭矣而孙盛乃云权远思盈虚之数正本定名防微于未兆可谓为之于未有治之于未乱其说迂谬如此汉室中兴出于伯升光武感其功业之不终建武二年首封其二子为王而帝子之封乃在一年之后司马昭继兄师秉魏政以次子攸为师后常云天下者景王之天下欲以大业归攸以孙权视之不可同日论也夏书甘誓启与有扈大战于甘以其威侮五行怠弃三正天用剿绝其命为辞孔安国传云有扈与夏同姓恃亲而不恭其罪如此耳淮南子齐俗训曰有扈氏为义而亡知义而不知宜也高诱注云有扈夏启之庶兄也以尧舜举贤禹独与子故伐启启亡之此事不见于他书不知诱何以知之传记散轶其必有以为据矣庄子以为禹攻有扈国为虚厉非也容斋五笔左氏传载富辰之言曰昔周公吊二叔之不咸故封建亲戚以藩屏周士大夫多以二叔为管蔡案蔡仲之命云群叔流言乃致辟管叔于商囚蔡叔降霍叔为庶人盖三叔也杜预注以为周公伤夏殷之叔世疏其亲戚以至灭亡故广封其兄弟是以方叙说管蔡郕霍十六国其义昭然所言亲戚者指兄弟耳□嬛记李易安贺人孪生启中有云无午未二时之分有伯仲两楷之侣既系臂而系足实难弟而难兄玉刻双璋锦挑对褓注曰任文二子孪生德卿生于午道卿生于未张伯楷仲楷兄弟形状无二白汲兄弟母不能辨以五彩绳一系于臂一系于足能改斋漫录舍弟兄称弟曰舍弟亦有所本魏文帝与锺繇书曰是以令舍弟子建因荀仲茂时从容喻鄙旨研北杂志广雅云兄况于父今俗语为况盖有所本归有园麈谈兄弟原同一体事亲便至相让分财便至相争继世以同居渐有阋墙之隙
孩提之长也无不知敬其兄似矣假从幼出继能自辨其亲兄乎耄余杂识汉制郡国举孝廉仿古乡举里选之义而间以伪应之者如许武欲成二弟之名三分其产而多取肥饶及弟以克让选举矣复大会宗人推产二弟以自取名是以孝廉为市矣疑思录兄弟之间只凡事让一步便是尧舜道理故曰徐行后长者谓之弟吕楠鹫峰东所语人家兄弟不和皆起于妇人马溪田诗曰小莫听黄鹂语踏落荆花满院飞甚切当读书镜吐谷浑阿柴有子二十人疾病命诸子各献一箭取一箭授其弟慕利延使折之利延折之又取十九箭使折之利延不能折阿柴喻之曰汝曹知之乎孤则易折众则难摧戮力同心社稷可固言毕而卒袁绍遣人招张绣绣欲许之贾诩于绣座上谓绍使曰归谢袁本初兄弟不能相容而能容天下士乎绍二子谭尚俱未立绍卒二子治兵相攻王修谓谭曰兄弟者手足也辟人将斗而断其右臂曰我必胜可乎二子不从卒为操所灭法昭禅师偈云同气连枝各自荣些些言语莫伤情一回相见一回老能得几时为弟兄古人谓人伦有五而兄弟相处之日最长君臣遇合朋友会萃久速固难必也父生子妻配夫其蚤者皆以二十岁为率惟兄弟或一二年四五年相继而生自竹马游戏以至骀背鹤发其相与周旋多至七八十年之久恩意浃洽猜忌不生其乐宁有涯哉乃有不相往来不通耗问遇于途则耻下车阋于墙则思角讼结异姓兄弟迎谗夫为上宾家众操戈野鬼瞰室此非佛经所谓第一颠倒相者乎日知录唐时人称父为哥旧唐书王琚传元宗泣曰四哥仁孝同气惟有太平睿宗行四故也元宗子棣王琰传惟三哥辨其罪元宗行三故也有父之亲有君之尊而称之为四哥三哥亦可谓名之不正也已元宗与宁王宪书称大哥则唐时宫中称父称兄皆曰哥今人兄弟行次称一为大不知始自何时汉淮南厉王常谓上大兄孝文帝行非第一也
　兄弟部外编
