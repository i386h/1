<!-- { "loadSidebar": true } -->
谓谢庄名儿为风月景山水胐在吴兴论启公事稽晚辄代为启上见非其手迹被问见原王思远传思远尚书令晏从弟也除建安内史长兄思元卒思远友于甚至表乞自解不许及祥日又固陈世祖乃许之建武中迁吏部郎思远以从兄晏为尚书令不欲并居内台权要之职上表固让乃改授司徒左长史初高宗废立之际思远与晏闲言谓晏曰兄荷世祖厚恩今一旦赞人如此事彼或可以权计相须未知兄将来何以自立若及此引决犹可不失后名晏不纳及拜骠骑集会子弟谓思远兄思微曰隆昌之末阿戎劝吾自裁若从其语岂有今日思远遽应曰如阿戎所见犹未晚及晏败故得无他韩灵敏传灵敏会稽剡人也早孤与兄灵珍并有孝性寻母又亡家贫无以营凶兄弟共种瓜半亩朝采瓜子暮已复生以此遂办葬事长沙威王晃传晃太祖第四子也永明中晃为南徐州刺史入为散骑常侍中书监诸王在京都唯置捉刀左右四十人晃爱武饰罢徐州还私载数百人仗还都为禁司所觉投之江水世祖禁诸王畜私仗上闻之大怒将纠以法豫章王嶷于御前稽首流涕曰晃罪诚不足宥陛下当忆先朝念白象白象晃小字也上亦垂泣太祖大渐时诫世祖曰宋氏若不骨肉相图他族岂得乘其衰弊汝深戒之故世祖终无异意然晃亦不见亲宠当时论者以世祖优于魏文减于汉明虞愿传愿迁中书郎领东观祭酒兄季为上虞令卒愿从省步还家不待诏便归东张绪传绪卒遗命不设祭从弟融敬重绪事之如亲兄赍酒于绪灵前酌饮恸哭曰阿兄风流顿尽武陵昭王晔传晔无宠于世祖未尝处方岳数以语言忤旨世祖幸豫章王嶷东田宴诸王独不召晔嶷曰风景殊美今日甚忆武陵上乃呼之晔善射屡发命中顾谓四坐曰手如何上神色甚怪嶷曰阿五常日下尔今可谓仰藉天威帝意乃释后于华林赌射上敕晔迭破凡放六箭五破一皮赐钱五万又于御席上举酒劝晔晔曰陛下尝不以此处许臣上回面不答久之出为江州刺史常侍如故上以晔方出外镇求晔宅给诸王子晔曰先帝赐臣此宅使臣歌哭有所陛下欲以州易宅臣请不以宅易州至镇百余日典签赵渥之启晔得失于是征还为左民尚书俄转前将军太常卿累不得志冬节问讯诸王皆出晔独后来上已还便殿闻晔至引见问之晔称牛羸不能取路上敕车府给副御牛一头敕主客自今诸王来不随例者不得复为通乐颐传雁门解仲恭侨居南郡家行敦睦得纤毫财利辄与兄弟平分纪僧真传僧真丹阳建康人也建武元年除游击将军兼司农欲令僧真治郡僧真启进其弟僧猛为镇蛮护军晋熙太守扶南国传扶南国相传至王盘况死国人立其大将范师蔓蔓病姊子旃篡立杀蔓子金生十余年蔓少子长袭杀旃以刃镵旃腹曰汝昔杀我兄今为父兄报汝张岱传岱少与兄太子中舍人寅新安太守镜征北将军永弟广州刺史辨俱知名谓之张氏五龙镜少与光禄大夫颜延之邻居颜谈议饮酒喧呼不绝而镜静翳无言声后延之于篱边闻其与客语取胡□坐听辞义清元延之心服谓宾客曰彼有人焉由此不复酣叫寅镜名最高永辨岱不及也张欣泰传欣泰父兴世元徽中在家拥雍州还资见钱三千万苍梧王自领人劫之一夜垂尽兴世忧惧感病卒欣泰兄欣华时任安成郡欣泰悉封余财以待之公孙僧远传僧远伯弟亡无以葬身贩贴与邻里供敛送之费躬负土手种松柏兄姊未婚嫁乃自卖为之成礼名闻郡县续齐谐记京兆田真兄弟三人共议分财生赀皆平均惟堂前一株紫荆树共议欲斫三片明日就截之其树即枯死状如火然真往见之大惊谓诸弟曰树本同株闻将分斫所以□□是人不如木也因悲不自胜不复解树树应声荣茂兄弟相感合财宝遂为孝门真仕至大中大夫
　兄弟部纪事四
