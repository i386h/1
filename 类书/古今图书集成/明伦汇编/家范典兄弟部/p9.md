<!-- { "loadSidebar": true } -->
　　富辰谏以翟伐郑　　　　　　　国语襄王十三年郑人伐滑王使游孙伯请滑郑人执之王怒将以翟伐郑富辰谏曰不可人有言曰兄弟谗阋侮人百里周文公之诗曰兄弟阋于墙外御其侮若是则阋乃内侮而虽阋不败亲也郑在天子兄弟也郑武庄有大勋力于平桓凡我周之东迁晋郑是依子颓之乱又郑之由定今以小忿弃之是以小怨置大德也无乃不可乎且夫兄弟之怨不征于它征于它利乃外矣章怨外利不义弃亲即翟不祥以怨报德不仁夫义所以生利也祥所以事神也仁所以保民也不义则利不阜不祥则福不降不仁则民不至古之明王不失此三德者故能光有天下而龢宁百姓令闻不忘王其不可以弃之王不听　　赐燕王旦玺书　　　　　　　汉昭帝昔高皇帝王天下建立子弟以藩屏社稷先日诸吕阴谋大逆刘氏不绝若发赖绛侯等诛讨贼乱尊立孝文以安宗庙非以中外有人表里相应故耶樊郦曹灌携剑推锋从高皇帝垦灾除害耘□海内当此之时头如蓬葆勤苦至矣然其赏不过封侯今宗室子孙曾无暴衣露冠之劳裂地而王之分财而赐之父死子继兄终弟及今王骨肉至亲敌吾一体乃与他姓异族谋害社稷亲其所□□其所亲有逆悖之心无忠爱之义如使古人有知当何面目复奉齐酎见高祖之庙乎　　增封中牟侯彰诏　　　　　　魏文帝先王之道庸勋亲亲并建母弟开国承家故能藩屏大宗御侮厌难彰前受命北伐清定朔土厥功茂焉增邑五千并前万户　　答北海王衮诏　　　　　　　　同前　黄初三年黄龙见邺西漳水衮上书赞诵赐黄金　十斤诏答昔唐叔归禾东平献颂斯皆骨肉赞美以彰懿亲王研精坟典耽味道真文雅焕炳朕甚嘉之王其克慎明德以终令问　　封茂为聊城王诏　　　　　　　同前昔象之为虐至甚而大舜犹侯之有鼻近汉氏淮南阜陵皆为乱臣逆子而犹或及身而复国或至子而锡土有虞建之于上古汉文明章行之乎前代斯皆敦叙亲亲之厚义也聊城公茂少不闲礼教长不务善道先帝以为古之立诸侯也皆命贤者故姬姓有未必侯者是以独不王茂太皇太后数以为言如闻茂顷来少知悔昔之非欲修善将来君子与其进不保其往也合封茂为聊城王以慰太皇太后下流之念　　悼夭赋　　　　　　　　　　　同前　族弟文仲亡时年十一母氏伤其夭逝追悼无已　予以宗族之爱乃作斯赋气纡结以填胸不知涕之纵横时徘徊于旧处睹灵衣之任□感遗物之如故痛尔身之独亡愁端坐而无聊心戚戚而不宁步广厦而踟蹰览萱草于中庭悲风萧其夜起秋气憯以厉情仰瞻天而太息闻别鸟之哀鸣　　弟苍舒诔　　　　　　　　　　同前　曹冲字苍舒文帝之弟也少聪察岐嶷有成人之　智年十三病卒曹公哀甚为聘甄氏亡女与合葬　赠骑都尉印绶惟建安十有五年五月甲戌童子曹苍舒卒呜呼哀哉乃作诔曰于惟淑弟懿矣纯良诞丰令质荷天之光既哲且仁爰柔克刚彼德之容兹义肇行猗欤公子终然允臧宜逢介祉以永无疆如何昊天雕斯俊英呜呼哀哉惟人之生忽若朝露役役百年亹亹行暮矧尔夙夭十三而亡何辜于天景命不遂兼悲增伤侘傺失气永思长怀哀尔罔极贻尔良妃襚尔嘉服越以乙酉宅彼城隅增丘峨峨寝庙渠渠姻媾云会充路盈衢悠悠群司岌岌其车倾都荡邑爰迄尔居魂而有灵庶可以娱呜呼哀哉　　为刘荆州与袁谭书　　　　　　王粲天降灾害祸难殷流初交殊族卒成同盟使王室震荡彝伦攸斁是以智达之士莫不痛心入骨伤时人不能相忍也然孤与太公志同愿等虽楚魏绝邈山河迥远戮力乃心共奖王室使非族不干吾盟异类不绝吾好此孤与太公无贰之所致也功绩未卒太公殂陨贤嗣承统以继洪业宣弈世之德履丕显之祚摧严敌于邺都扬休烈于朔土顾定疆宇虎视河外凡我同盟莫不景附何悟青蝇飞于竿旌无极游于二垒使股肱分成二体胸膂绝为异身初闻此问尚谓不然定闻信来乃知阏伯实沈之忿已成弃亲即雠之计已决旃□交于中原暴尸累于城下闻之哽咽若存若亡昔三王五伯下及战国君臣相弒父子相杀兄弟相残亲戚相灭盖时有之然或欲以成王业或欲以定霸功皆所谓逆取顺守而侥富强于一世也未有弃亲即异兀其根本而能全于长世者也昔齐襄公报九世之雠士□卒荀偃之事是故春秋美其义君子称其信夫伯游之恨于齐未若太公之忿于曹也宣子之臣承业未若仁君之继统也且君子违难不适雠国交绝不出恶声况忘先人之雠弃亲戚之好而为万世之戒遗同盟之耻哉蛮夷戎狄将有诮让之言况我族类而不痛心邪夫欲立竹帛于当时全宗祀于一世岂宜同生分谤争校得失乎若冀州有不弟之□无惭顺之节仁君当降志辱身以济事为务事定之后使天下平其曲直不亦为高义邪今仁君见憎于夫人未若郑庄之于姜氏昆弟之嫌未若重华之于象敖然庄公卒崇大隧之乐象敖终受有鼻之封愿捐弃百疴追摄旧义复为母子昆弟如初今整勒士马瞻望鹄立　　释思赋
有
序
　　　　　　　曹植
