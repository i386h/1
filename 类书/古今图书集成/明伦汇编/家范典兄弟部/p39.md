<!-- { "loadSidebar": true } -->
明外史晋恭王棡传棡太祖第三子母高皇后洪武三年封十一年就藩或告棡藏兵五台山中反形已具帝大怒欲发兵讨之皇太子谏曰万一兵往而棡拒命是父子为敌也如天下后世何臣请巡边与俱来帝从之太子巡历燕代及晋与棡昆弟饮甚欢浃旬太子行棡送至河南太子告之故令入朝棡惶恐从命至京帝怒未解太子哀祈甚切乃废为庶人居京师与太子友爱弥笃日夜号泣悔罪帝怜之复其爵敕归藩更以恭慎闻棡薨子定王济□嗣济□弟平阳王济熿幼狠戾失爱于父及长太祖召秦晋燕周四世子及庶子之长者教于京师济熿与燕王子高煦周王子有邪谲相比不为太祖所爱济□既嗣王成祖封济熿平阳济熿追憾父并济□不为解嗾其弟庆成王济炫等日诉济□过于朝又诱府中官校交文致其罪历八年不已帝乃夺济□爵与世子美圭皆为庶人俾守恭王园而立济熿为晋王济熿既立骄恣暴横一府被其害莫敢言至进毒弒嫡母谢氏逼烝恭王侍儿吉祥幽济□父子蔬食不给父兄故侍从宫人多为所毙恭王宫中老媪走诉成祖乃即狱中召晋府故承奉左微问之尽得济熿构济□状立释微命驰召济□父子济□幽空室已十年左微者故因济□牵连系狱或传微死久矣及至一府大惊微入空室释济□父子相抱持大恸济□父子谒成祖行在所成祖见济□病恻然封美圭平阳王使奉父居平阳予以恭王故连伯滩田会成祖崩济熿不为服使寺人代缞临幕中而不与美圭田仁宗连以书谕济熿卒不听又闻朝廷赐济□王者冠服及他赉予益怨望广致妖巫诅咒不辍宣宗即位济熿密遣人结高煦谋不轨宁化王济焕告变比禽高煦又得济熿交通书帝未之问也而济熿所遣使高煦人惧罪乃走京师首实内使刘信等数十人并告济熿擅取屯粮十万余石欲应高煦并发其宫中诅咒事济焕亦至是始知嫡母被弒驰奏遣人察实敕召至京示以诸所发奸逆状免为庶人幽凤阳同谋妖巫官属悉论死时宣德二年也乃复封济□为晋王辽简王植传恭王宠□与弟光泽王宠友爱饮食服御必俱宠有令德宠□有事必咨宠而后行周定王橚传橚薨子宪王有炖嗣弟汝南王有数讦有炖宣宗为书谕之有与弟新安王有□乃诈为祥符王有爝书与赵王书辞甚悖置彰德城外都指挥王友得书以闻宣宗逮友讯无迹召有爝至曰必有为此书讯之具服有有□并免为庶人成化二十一年惠王同镳嗣弘治十一年薨世子安未袭封而卒孙恭王睦嗣追封安为悼王初安为世子与弟平乐王安泛义宁王安涘争渔利竞置囹圄集亡赖为私人惠王戒安不从王怒安泛因而倾之安亦持安泛不法事惠王薨群小交构安奏安泛私坏宗庙社稷仪仗染作诸坛库安泛亦诬奏世子下镇巡官案验顷之安死睦立而幼安泛安涘讦其子不可嗣孝宗命太监魏忠刑部侍郎何鉴往按之安泛惧益诬世子毒杀惠王鉴等奏其妄削安泛为庶人幽凤阳安涘亦革爵齐王槫传槫太祖第七子建文初废为庶人与周王同系燕兵入金川门急遣兵护二王二王卒不知所以大怖伏地已知之乃大喜成祖令王齐如故槫骄纵帝与书召来朝面谕王无忘患难时槫益自疑阴畜刺客招异人术士为咒诅辄用护卫兵守青州城并城筑苑墙截往来守吏不得登城夜巡李拱曾名深等上急变槫拘匿以灭口永乐三年诏索拱谕槫改过是时周王橚亦中浮言上书谢罪帝封其书示槫明年来朝廷臣劾槫罪槫厉声曰奸臣喋喋欲效建文时耶会尽斫此辈帝闻之不怿留槫京邸削其护卫诛指挥柴直等尽出槫系囚及所造不法器械群臣请罪教授叶垣等上曰王性凶暴朕温诏开谕至六七犹不悛教授辈如王何垣等先自归发其事可勿问槫留京益有怨言乃召其子至京父子并夺爵宣德三年福建妄男子楼濂诡称七府小齐王谋不轨事觉械至京诛其党数百人槫及三子皆暴卒郑濂传濂字仲德浦江人会胡惟庸以罪诛有诉郑氏交通者吏捕之兄弟六人争欲行湜竟往方以事至京迎谓曰吾兄长当任罪湜曰兄年老吾自往辨二人争入狱太祖召见劳之曰有人如此肯从人为逆耶宥之赐酒食立擢湜为福建左参议濂坐事当逮从弟洧曰吾家以义名先世有兄代弟死者吾可不代兄死乎诣吏自诬服斩于市洧字仲宗受业于宋濂有学行乡人哀之私谥贞义处士何垕传垕字胡举江西新城人家故饶赀仲兄主家政而中落至无室可居处之晏如镇国中尉睦传睦字灌甫高皇帝七世孙有弟五人亲为教督尽推遗产与之闻龙传龙字隐鳞鄞人生有至性当授产腴者悉让其兄蔡学用传学用字子行人父没兄尽废遗赀客游京师不知死所学用绝意仕进后里人谒选入都邀学用与俱学用窃念谓可因此□兄骨乃许之至乃间行□兄遗骨果得诸寺庑下题识宛然恸哭即携其柩归张士诚传士诚有弟三人士义士德士信兄弟并以操舟运盐为业缘私盐作奸利颇轻财好施得群辈心沈度传度字民则以善书名弟粲亦以善书得进同侍禁近各赐二品金织衣及象笏镂其名金涂之粲字民望度书婉丽粲书遒劲并为帝所赏名位与兄并亚人呼大小学士粲亦笃于孝友事度如父周述传述吉水人永乐二年与从弟孟简并举进士及第成祖手题二人策奖赏之并授翰林院编修读书文渊阁兄弟并列侍从一时称盛焉金问传问字公素兄声尝病热剧须螺以疗时方严寒问解衣循河得百枚以进病良已陈洽传洽字叔远好古力学与兄济弟浚并有名郑辰传辰字文枢为人重义轻财初登进士产业悉以让兄弟刘球传球字求乐从弟玭知莆田遗夏布一匹球封还遗书戒之江玭传玭字用良仁和人致政归囊箧萧然而世业悉以让兄弟未尝请托入公府钱奂传奂授户科给事中安乡伯张安与弟宁争岁禄奂劾之安遂下吏曹时中传时中成化五年进士兄泰景泰五年进士以词翰自娱与时中齐名杨守随传守随字维贞人侍郎守陈从弟也守随从弟守隅为人端谨事有不可义形于色与守及及守陈守址兄弟自相师友其名行亦相类云杨守陈传守陈弟守址字维立为人笃实博极群书师事兄守陈文学行谊相埒其为解元学士侍郎皆与兄同又对掌两京翰林院人尤艳称之守陈卒守址为位哭奠者三年许进传进子诰字廷纶正德十一年冬拜南京户尚时弟赞亦典户部兄弟并司两京邦计缙绅以为荣李贡传贡字惟正芜湖人成化二十年与兄赞同举进士并有时名李沧传沧字一清性孝友兄患足疾沧每自外归必至寝省视事无巨细悉谘之顾璘传璘从弟字英玉有清操好学能诗文名与璘相埒璘家居日置酒宴客每召谢不往有时绝粮贻以斗粟亦不受其介行如此魏良政传良政字师伊新建人王守仁巡抚江西与兄良弼及弟良器良贵咸受学焉兄弟中惟良政功尤专故闻道最早为人孝友敦朴燕居无惰容举乡试第一未几卒良政居家兄弟自相师友既没良弼尝言吾梦中每见师伊辄流汗浃背其为兄敬惮如此韩邦奇传邦奇字汝节弟邦靖字汝度年十四举于乡与邦奇同登进士兄弟孝友邦奇常庐居得疾岁余不能起邦靖药必分尝食饮皆手进后邦靖病亟邦奇日夜持弟泣不解衣者三月及没哭不绝声衰绖蔬食终丧勿懈乡人为立孝弟碑方凤传凤字时鸣昆山人与兄鹏同举正德三年进士授行人改北台世宗嗣欲追崇兴献王凤偕同官上言愿割恩从义克己由礼则大孝立而治本端帝既尊兴献王为帝复又加以皇号凤复疏言非礼大礼议起南京主事张璁辈力请考兴献王举朝排之鹏独是其议后璁辈用事引鹏为同志擢南京太常卿初鹏与凤同以学行相砥比议礼各持一说不相下然鹏虽由此致通显而意殊邑邑不自得故未久遽退既两人皆家居相友爱放情文酒足迹不履官寺乡人并贤之始二人议礼不合世宗亦知之尝作自得有述一篇中言今世降理微人欲炽盛彼附和者无足怪所惜者师生兄弟朋友乃逼于势利互有乖暌如少师杨一清为乔宇之师而师之言不从矣桂华为少保萼之兄而弟不亲矣湛若水为尚书方献夫之友则友而疏矣吁势利夺人之速可垂世戒哉一清上言宇不听臣言若水背献夫之论是诚然矣若华能持正论闻萼之学多自其兄启之未可尽非也帝报曰朕阅大典有得而述因叹兄弟邪正殊途桂萼桂华之如此方鹏方凤之如彼故吁嗟之余抑扬不平得卿言朕将易之杜槐传慈溪吴德四者海滨农夫也倭经其庐驱拳豕德四自田归遇于门挥锄中其脑仆地死弟德六急取倭刀复追杀一酋兄弟遂以勇力闻隶槐部下每遇贼冲锋拔帜以为常监司闻其名檄往舟山攻贼寨德四前砍贼渠寨中惊扰噪而出懦卒尽返□走贼砍德四蹶德六奋呼曰兄死矣独前斩其杀兄者后援不至亦死冯元飙传元飙字尔弢与兄元扬最友爱其持廉不如元扬而为人温厚似之兄弟并虚怀好士虽仆隶下人亦皆得其欢心以故二冯之名满天下张光前传光前字尔荷为文选郎中甫视事魏忠贤欲逐赵南星假廷推谢应祥事矫旨切责光前抗疏争之被旨切责未几以推乔允升忤忠贤意又抗疏席□待罪遂贬秩调外光前兄右布政使光缙治兵遵化为阉党门克新所劾亦削籍兄弟并以忤阉去见称于世岳荐传荐字西来山阳人有庶弟甫生其母暴卒适荐亦生女令妇弃女而乳其弟弟患疡晓夜啼不止夫妇更相怀抱遂俱染疡至脓血淋漓其妇亦无怨色徐学颜传学颜字君复永康人性笃孝友弟食指繁推所居大宅尽畀之伍洪传洪字伯宏安福人第洪武四年进士授绩溪主簿擢上元知县丁外艰服除以母老须养不复仕推资产与诸弟而己独隐居养母十九年有异母弟得罪而逃使者捕弗获执其母洪哭诉求代母曰汝往必死莫若吾自当之洪曰安有子在而累母者使者执以行竟死于市时有乐者定海亭户也洪武十二年以盐课失额当解京输作弟梲诣县庭乞代执不可梲追及于道以提梲迫使归梲始恸哭而返竟死役中刘文焕者广济人洪武时与兄文辉运粮愆期当死文辉以长坐文焕诣吏请代叩头流血所司上其状命宥之则文辉已死矣太祖特书义民二字奖之时京师有兄坐法两弟各自缚请代太祖遣使问故同词对曰臣少失父非兄无以至今日兄当死弟安敢爱其生帝阳许之而戒行刑者曰有难色者杀之否则奏闻两人皆延颈就刃帝大嗟异欲并其兄贳之左都御史詹徽持不可卒杀其兄黄玺传玺字廷玺余姚人兄伯震十年不归玺求之不得后至衡州祷南岳庙梦神授以缠绵盗贼际狼狈江汉行二句书生告曰此杜甫舂陵行诗也舂陵今道州曷往寻之玺从其言至无所遇一日入□置伞道旁伯震适过曰此吾乡伞也循其柄而观有余姚黄廷玺记疑骇玺出问讯则其兄也遂奉以归成钡传成钡隰川王诸孙父仕坐罪幽凤阳病死成钡微服走凤阳视丧上疏自劾越禁乞负父骨归葬泽州即不得愿为庶人止墓侧岁省视诏许之成乃奉丧归弟成鐎亦好学有志概嘉靖十三年上言云中叛卒之变幸获销弭究其衅端实贪酷官吏激成之臣虑天下之祸隐于民心异日不独云中而已指陈切直帝下廷臣饬行时以其兄弟为二难焉马足轻传足轻宜阳县布衣也性笃孝友弟惑妇言迫分产乃简取田庐之硗薄者有嵩县傅世济与兄世舟并为土寇于定中所执将杀之兄弟相抱持而泣贼怜之议释其一世济即夺贼刀自杀世舟获免归钺传钺族子绣贩盐与二弟纹纬友爱纬数犯法绣辄罄资护之终无愠容王在复传无锡蔡元锐与弟元铎并孝友倭犯无锡入元锐家兄弟急扶父升屋避匿而元锐为贼执令言父所在坚不从遂见杀元铎不知兄死明日持重赀往赎并见杀郭宗皋传宗皋字君弼素友爱其弟弟常有疾病当灼艾颇难之宗皋解衣先灼以分其痛焉梅守德传贡靖国字元忠生有至情年十四补诸生兄安国见其履污怒曰女尚为童子戏邪扑之靖国谨受教萧彦传彦字思学弟雍亦举进士宦绩亚于彦而学诣过之时称二萧吴中行传中行子亮元亮尚志节与东林顾宪成诸人善而元深疾东林所辑吾征录诋毁不遗力其兄曾同亨传同亨字于野吉水人弟干亨字于健为人刚介言行不苟与其兄并以名德称魏允贞传允贞字懋德南乐人万历五年进士弟允中允季允中乡试第一时漳浦刘廷兰并为举首寻与廷兰举万历八年进士允季先允中举进士廷兰与兄廷蕙同举进士兄廷芥亦举进士允贞廷兰兄弟并负才名世所称南乐三魏漳浦三刘者也薛三才传三才字中孺定海人弟三省字鲁叔器度凝远当官持正不挠兄弟并以风节称毕懋康传懋康字孟侯歙人天启四年起右佥都御史抚治郧阳懋康雅负器局□历中外与族兄懋良并有清誉称二毕懋良字师皋先懋康三年举进士懋康为巡抚之岁懋良亦自顺天府尹擢户部右侍郎督仓场魏忠贤以懋康为赵南星所引欲去之御史王际逵劾其附丽邪党遂削籍而懋良亦以不附忠贤为御史张讷所论落职闲住兄弟相继去国士论更以为荣钱瑛传正德中流贼掠巨鹿执赵智赵慧之母将杀之智追至跪告曰母年老愿杀我慧亦至泣曰兄年长愿留养母而杀我智力与争死而母复请曰吾老当死乞留二子群贼笑曰皆好人也并释之荣瑄传瑄琼州人三岁而孤与兄琇并以孝闻天顺四年土贼据琼城瑄兄弟扶母走避遇贼琇谓瑄曰我以死卫母汝急去瑄从之琇与母遂陷贼中官军至琇出走被执主将将杀琇瑄趋至叩头流血泣请曰兄以母故陷贼母老家贫恃兄为命愿杀瑄存兄养母主将不察竟杀瑄其后有叶文荣者海宁人弟杀人论死母日悲泣不食文荣患之谓母曰儿年已长有子请代弟死遂诣官服杀人罪弟得释而文荣坐死包节传节字元达生五岁而孤母躬教养之举进士为御史为中官廖斌诡奏诏狱永戍庄浪卫庄浪极边败屋颓垣处之甚安顾独念其母自伤不克终养日饮泣母讣至昼夜哭已又闻弟孝卒抚膺曰谁代吾奉祀者哭益悲竟得疾不起孝字元爱后节三年举进士为南京御史兄弟分居南北台并着风采又皆有至性节既服官于北不得养母孝遂以侍养归及母亡孝哀毁骨立未终丧卒而节亦继殒天下闻而伤之杨通照传通照通杰铜仁人母周氏疾兄弟争拜祷求以身代阅三年不入内室万历三十六年群苗流劫至其家母被执去二人往追之转斗数十里被伤负痛不顾至鬼空溪见贼母大骂声震山谷杀入重围中为贼所磔死通照年二十五通杰年二十二泰昌元年巡抚李□巡按史永安上其事旌曰双孝之门遵闻录古冈黎先生名真号林坡国初名儒也尝以非罪谪戍左同里马某与焉既先生蒙恩放回而马独不与其兄一日盛席以邀先生侑觞之妓皆绝色也先生不往遗之以诗曰锦瑟银筝白玉卮赏音元自有锺期可怜孤雁长城外叫断南云总不知其兄得诗为之堕泪而罢宴明朝盛事永乐中西宁侯宋晟子琥瑛一时尚公主拜驸马都尉相继嗣父爵镇守甘肃驹阴冗记胡忠安公天顺初年年八十二休致其弟克恭克宁克诚并年逾七十苍头白发燕乐一堂遂扁曰寿恺一时以为异贫士传杜生者莫知其名时人呼为杜五郎颍昌人也所居去邑三十里有屋两间与子并居前有空地丈余即为篱门生不出门者三十年黎阳尉孙轸往访之自陈村人无能公何见顾轸问所以为生对曰昔有阪田与兄同耕迨兄子娶妇度不足赡乃尽以与兄而携妻子至此僦屋居之与人择吉医药聊以供□粥有时不继云见闻纪训归安施相之名佐翊之名佑兄弟俱为知州致仕家居田产参差有唇齿之隙亲友日为处分不能解同邑溪亭严公名凤素以孝友着闻事兄如父周恤保爱无所不至是时偶遇翊之于舟中语及产事公颦蹙谓曰吾兄懦吾正苦之使得如令兄之力量可以尽夺吾田吾复何忧因挥涕不已翊之乃恻然感悟遂拉溪亭同至兄宅且拜且泣深自悔责而相之亦涕泣慰解乃各欲以田相让遂友爱终身咸称严以诚感施以诚应乡邦美事至今犹乐谭云稗史上虞郑宰治邑有声及代去邑人作旗帐饯之其一云郑君制锦天下无一封紫诏觐皇都邑人借留不肯住谁能举网罗双凫郑大喜每有宴集必出示之其弟亦作宰而归无有饯辞颇以为羞乃曰此非颂兄之美乃讥兄也网即罔双即两凫即鸭其意以为罔两鸭也兄怒命焚之百可漫志予弟瓒知罗田县时怀予每切因集古诗风雨字句为二十绝将以寄予忽以疾卒呜呼痛哉予检归囊得其手笔潸然莫禁因录于此庸舒孔怀之悰云其卷曰风雨连怀其序曰古诗用风雨字者多矣要不专为兄弟发也自苏长公感韦苏州风雨对□之句而其兄弟相思辄寄意焉于是遂成故事瓒奉别家兄百可先生以来雅切向思凡诵古诗至风雨句窃有长公之感顾意致凡近笔力萎琐不能别为之语遂以所记风雨古句各取韵之相□者足成绝句风晨月夕往往讽诵以泄鄙怀殆疑古人预为予设也尔来裒集得二十首录之为卷将寻便以寄家兄而罗之士夫见侈有篇章以广予志别存一卷于兹卷题曰风雨连怀云时正德庚午孟秋之望芝麓居士瓒拜书诗云凉风微雨夜萧萧曾
