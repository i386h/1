<!-- { "loadSidebar": true } -->
流于州高祖校猎城南命建成世民元吉驰射角胜建成有胡马肥壮而喜蹶以授世民曰此马甚骏能超数丈涧弟善骑试乘之世民遂乘以逐鹿马蹶世民蹋立于数步之外马起复乘之如是者三顾宇文士及曰彼欲以此见杀死生岂不有命建成闻知反令妃嫔谮于高祖曰秦王自言我有天命方为天下主岂有浪死高祖大怒先召建成元吉后召世民入责之曰天子自有天命非智力可求汝求之一何速邪世民免冠顿首请下法司按验高祖怒不解忽有司奏突厥入寇高祖乃改容劳勉世民命之冠带与谋突厥高祖每有寇盗辄命世民讨之事平之后猜嫌益甚建成夜召世民饮酒因鸩之世民暴心痛吐血数升淮南安王神通扶之还西宫高祖问世民疾敕秦王素不能饮自今无得复夜饮因谓世民曰首建大谋削平海内皆汝之功吾欲立汝为嗣汝固辞且建成年长为嗣日久吾不忍夺也观汝兄弟似不相容同处京邑必有纷竞当遣汝建行台居洛阳自陕以东皆主之仍命汝建天子旌旗如汉梁孝王故事世民涕泣□建成元吉相与谋秦王若至洛阳有土地甲兵不可复制不如留之长安则一匹夫取之易耳乃密令数人上封事言秦王左右闻往洛阳无不喜跃观其志趣恐不复来又近幸之人各以利害说高祖事复中止建成元吉与后宫日夜谮世民高祖信之将加罪陈叔达力谏乃止元吉请杀世民高祖曰彼有定天下之功罪状未着何以为辞秦府幕属皆忧惧不知所出房元龄谓长孙无忌曰嫌隙已成一旦祸机窃发岂惟府朝涂地实社稷之忧也莫若劝王行周公之事以安国家存亡之机间不容发正在今日无忌曰吾怀此已久未敢言今当白之乃入言于世民世民召元龄谋之元龄曰大王功在天下当承大业今日忧危乃天赞之也其勿疑又与府属杜如晦共劝世民诛建成元吉元吉以秦府多骁将乃谮尉迟敬德下诏狱世民为之分辨仅免又谮程知节出为康州刺史知节谓世民曰大王股肱羽翼尽矣身何能久建成元吉曰秦府智略之士可惧者独房元龄杜如晦耳皆谮逐之会元吉当北伐奏将尉迟敬德程知节段志元秦叔宝等从行又简阅秦王帐下精锐之士王晊密告世民曰建成与元吉曰吾与秦王饯汝于昆明池使壮士刺杀秦王于幕下以暴卒闻敬德等汝悉坑之世民以晊言告长孙无忌等长孙无忌等劝世民先事图之世民叹曰骨肉相残古今大恶吾诚知祸在旦夕欲俟其发然后以义讨之不亦可乎敬德曰人情谁不爱死今众人以奉王乃天授也祸机垂发而王犹晏然不以为忧王纵自轻如社稷宗庙何王如不用敬德言敬德将窜身草泽不能留王左右交手受戮也无忌曰不从敬德之言事今败矣敬德必不为王有无忌亦当相随而去世民曰吾言亦未可全弃公更图之府僚又曰元吉之凶终不肯事建成闻薛实言元吉之名合成唐字当主唐祀元吉喜曰但除秦王取东宫如反掌耳彼与建成谋未成已有取建成之心乱心无厌何所不为若使二人得志恐天下非复唐有奈何徇匹夫之节忘社稷之计乎会太白经天傅奕密奏太白见秦分秦王当有天下高祖以其状授世民世民乃密奏建成元吉淫乱后宫曰臣于兄弟无丝毫之负今欲杀臣似为世充建德报雠臣今枉死永违君亲魂归地下实耻见诸贼高祖省之愕然报曰明当鞫问汝宜早参明日世民遂诛建成元吉云册府元龟程务挺为左骁卫大将军则天临朝累受赏赐特拜其子齐之为尚乘奉御务挺泣请回授其弟则天嘉之制褒美乃拜其弟原州司务挺终为太子洗马豆卢钦望作相两朝不能有所规正然于诸弟侄当代称友爱李皓与兄升弟晕甚相笃睦升等每月自东都省皓往来微行州人未尝觉之其清慎如此王之咸为长安县尉与昆弟之濆之涣皆善属文辛云京河西之大族代掌戎族兄弟数人并以将帅知名云京仕至河东节度使蒋沅为监察御史与兄演溶弟清俱以干局吏事擅能名于天宝中柳登字成伯右司郎中集贤学士芳之子少嗜学其弟福建观察使晃咸以该博着称位右散骑常侍致仕崔郾与兄邠等皆有令誉而郾□财恢廓弟兄所不能及位为浙西观察使孙成幼涉学兄宿绛早知名位至桂州刺史成为长安令兄宿典华州以火灾惊致喑疾成素孝悌苍皇请不待命陈之执政奔省于兄代宗闻之叹曰急难之切观过知仁矣唐临与兄皎俱有令名皎历位吏部侍郎临亦以文史着称为吏部尚书李景俭弟景儒景信景仁皆有艺学知名于时景信景仁皆登进士第韦斌郇国公安石之子早修整游心文艺与兄陟齐名斌位至临安太守李澜为徐州蕲县令时东都未平梁宋间群盗连聚或至二千余众攻陷城邑澜守蕲县力屈为盗所执将害之澜弟渤诣盗请代兄死澜又请杀身留弟兄弟争死俱为盗害第五琦京兆长安人也少孤事兄华敬顺过人再入为太子宾客卒国史补张□张均兄弟俱在翰林□以尚主独赐珍玩以夸于均均笑曰此乃妇翁与女□固非天子赐学士也李铦锜之从父兄弟也为宋州刺史闻锜反状恸哭悉驱妻子奴婢无长幼量其颈为枷自拘于观察使朝廷闻而愍之薄贬而已贞元中杨氏穆氏兄弟人物气概不相上下或言杨氏兄弟宾客皆同穆氏兄弟宾客各殊以此为优劣穆氏兄弟四人赞质员赏时人谓赞俗而有格为酪质美而多入为酥员为醍醐言粹而少用赏为乳腐言最凡固也传信记上于诸王友爱特甚与诸王同起卧诸王有疾上辄终日不食终夜不寝忧形于色左右或开谕进食上曰弟兄吾手足也手足不理吾身废矣何暇更思美食安寝邪上与诸王靡日不会聚或讲经义论理道间以球猎蒱博赋诗饮酒欢笑戏谑未尝惰怠近古帝王友爱之道无与比也卓异记穆宗皇帝圣子三人皆登帝位敬宗长庆四年正月十三日即帝位文宗宝历二年十二月十三日即位武宗开成五年正月十四日即位谨按穆宗有圣子三人皆有天下详求正史未有比伦或曰高洋兄弟三人亦皆即位如何对曰皇唐仗义举旗拯时之乱承隋致禅光有八纮安得以区区北齐偏方闰位弱才稚立欲相侔埒况高欢乃魏□剪马之贱追封为尊安得比我穆宗十二叶之嗣君也兄弟四人皆任掌记卢简能简辞弘正简求按使下书记必择有文学得时称者任之卢简能兄弟四人并当嘉选时亦无比大唐新语张楚金年十七与兄越石同以茂才应举所司以兄弟不可两收将罢越石楚金□曰以顺则越石长以才则楚金不如请某退时李绩为州牧叹曰贡才本求才行相推如此可双举也令两人同赴上京俱擢第刘仁轨既官达其弟仁相在乡曲升沉不同遂构嫌恨与轨别籍每于县祗奉户课或谓之曰何不与给事同籍五品家当免差科仁相曰谁能向狗尾底避阴凉兄弟以荣贱致隔者可为至戒韩思彦以御史巡察于蜀成都富商积财巨万兄弟三人分资不平争诉长吏受其财贿不决与夺思彦推案数日令厨者奉乳自饮讫以其余乳赐争财者谓之曰汝兄弟久禁当饥渴可饮此乳纔遍兄弟窃相语遂号哭攀援相咬肩膊良久不解但言曰蛮夷不识孝义恶妻儿离间以至是侍御岂不以兄弟同母乳耶复擗踊悲号不自胜左右莫不流涕请同居如初思彦以状闻□付史官时议美之玉泉子相国李石河中永乐有宅庭槐一本抽三枝直过当舍屋脊内一枝不及相国同堂昆弟三人曰石曰程皆登宰执唯福一人历七镇使相而已盖一枝稍短尔因话录伯仲兄弟以史笔继业家藏书最多者苏少常景引堂弟尚书涤诸家无比而皆以清标雅范为后来所重少卿登第与堂兄特并时亦士林之美郑还古弟齐古好博戏赌钱还古帑藏中物虽妻之赀玩恣其所用齐古得之辄尽还古每出必行封管钥付家人曰留待二十九郎偿博勿使别为债息为恶人所陷误也弟感其意为之稍节元宗与诸王会食宁王对御坐歕一口饭直及龙颜上曰宁哥何故错喉黄翻绰曰此非错喉是歕嚏裴工部名佶有清德武之长兄也兄弟皆为八座群从居显列者不可胜书卢尚书弘宣与弟卢衢州简辞同在京一日衢州早出尚书问有何除改答曰无大除改惟皮遐叔蜀中刺史尚书不知皮是遐叔姓谓是宗人低头久之曰我们当家没处得卢皮遐来衢州为辩之皆大笑开元天宝遗事太液池岸有竹数十丛牙笋未尝相离密密如栽也帝因与诸王闲步于竹间帝谓诸王曰人世父子兄弟尚有离心离意此竹宗本不相□人有怀二心生离间之意睹此可以为鉴诸亲王皆唯唯帝呼为义竹唐语林杨京兆兄弟皆能文为学甚苦或同赋一篇共坐庭石霜积襟袖课成乃已闻见前录河中府河东县永乐镇有姚孝子庄孝子名栖筠唐贞元中为农当戍边栖筠之父语其兄曰兄嗣未立弟已有子请代兄行遂战殁时栖筠方三岁五代史苏逢吉传逢吉已贵有庶兄自外来未白逢吉而见其诸子逄吉怒托以他事告于高祖杖杀之刘昫传昫涿州归义人也昫为人美风仪与其兄晅弟□皆以好学知名燕蓟之间王延传延字世美为人重然诺与其弟相友爱五代之际称其家法焉闽世家王审知传审知子延翰立审知养子建州刺史延禀本姓周氏自审知时与延翰不□延翰立以其弟延钧为泉州刺史延钧怒二人因谋作乱十二月延禀延钧皆以兵入执延翰杀之而延钧立梁家人传广王全昱太祖即位封太祖与仲兄存俱亡为盗全昱独与母犹寄食刘崇家太祖已贵乃与其母俱归宣武领岭南西道节度使以太师致仕太祖将受禅有司备礼前殿全昱视之顾谓太祖曰朱三尔作得否太祖燕居宫中与诸王饮博全昱酒酣取骰子击盆而迸之呼太祖曰朱三尔砀山一百姓遭逢天子用汝为四镇节度使于汝何负而灭唐家三百年社稷吾将见汝赤其族矣安用博为太祖不悦罢会唐家人传太祖弟克宁为人仁孝居诸兄弟中最贤事太祖小心不懈太祖与赫连铎李可举战云蔚间后奔达靼入破黄巢克宁未尝不从行太祖镇太原以为内外都制置番汉都知兵马使检校太保振武军节度使军中之事无大小皆决克宁太祖病召庄宗侍侧属张承业与克宁曰以亚子累公等太祖崩克宁北面再拜庄宗乃即晋王位太祖子八人存义历建雄保大二军节度使娶郭崇韬女是时魏州妖人杨千郎用事自言有墨子术能役使鬼神化丹砂水银庄宗颇神之拜千郎检校尚书郎赐紫其妻出入宫禁承恩宠而士或因之以求官爵存义及存渥等往往朋淫于其家及崇韬被族庄宗遣宦官阴察外议以为如何而宦官因欲尽诛崇韬亲党以绝后患乃诬言存义过千郎家酒酣攘臂号泣为妇翁称冤言甚怨望庄宗大怒以兵围其第而族之并诛千郎李嗣昭传嗣昭诸子继俦长而懦其弟继韬囚之以自立遣其弟继远入梁庄宗灭梁继韬将走契丹会赦至乃已因随其母朝于京师继远谏曰兄为臣子以反为名复何面目以见天子且潞城坚而仓廪实不如闭城坐食积粟以延岁月愈于往而就戮也继韬不听至京复阴使人告继远令起变于军中冀天子遣己往安辑之事泄斩于天津桥以继俦知潞州已而召继俦还京师继俦悉取继韬妓妾珍玩而不时即路其弟继达怒曰吾兄父子诛死而大兄不仁利其赀财淫其妻妾吾所不忍也乃服缞麻引数百骑坐戟门使人入杀继俦朱宣传瑾宣从父弟也从宣居郓州兖州节度使齐克让以女妻之瑾虏克让自称留后梁太祖遣朱珍攻瑾取曹州又攻濮州而太祖自攻郓瑾兄弟往来相救凡十余年大小数十战与太祖屡相胜败太祖得宣将贺何怀宝及瑾兄琼乃将琼等至兖城下告瑾曰汝兄败矣今琼等已降不如早自归瑾伪曰诺乃遣牙将胡规持书币诣军门请降太祖大喜至延寿门与瑾交语瑾曰愿得琼来送符印太祖信之遣客将刘捍送琼往瑾伏壮士桥下单骑迎琼挥手语捍曰请琼独来琼前壮士擒之遂闭门责琼先降斩之掷其首城外太祖度不可下乃留兵围之而去瑾婴城自守楚世家马殷传殷子希范卒希广立希广字德丕希范同母弟也希范平生恶拓拔常谏诤常入谒希范呼阍者指常曰吾不欲见此人勿复内也乃谢绝之及卧病始思常言以为忠召之托以希广希范卒常数劝希广以位奉其兄希萼希广不从希萼为朗州节度使希范之卒希萼自朗州来奔丧希广将刘彦□谋曰武陵之来其意不善宜出兵迎之以备非常使其解甲释兵而入张少敌周廷诲曰王能与之则已不然宜早除之希广泣曰吾兄也焉忍杀之分国而治可也乃以兵迎希萼于砆石止之于碧湘宫厚赂以遣之希萼愤然而去乃遣使诣京师求封爵请置邸称藩汉隐帝不许降玺书慰劳讲解之希萼怒送款于李景举兵攻长沙希广遣刘彦□许可琼等御之彦□败希萼于仆射洲希萼去诱溪洞诸蛮寇益阳希广遣崔洪琏以步卒七千屯湘乡王潭以遏诸蛮刘彦□以舟兵趋武陵攻希萼彦□败于湄洲希广大惧遣使请兵于京师汉隐帝不能出师希萼率舟兵沿江而上自号顺天将军攻岳州刺史王赟坚城不战希萼呼赟曰吾昔约君同行今何异心乎赟曰君王兄弟不相容而责将吏异心乎愿君王入长沙不伤同气臣其敢不尽节希萼引兵去下湘乡至长沙屯水西刘彦□许可琼屯水东彭师皓登城望水西军入白希广曰武陵兵骄杂以蛮蜑其势易破请令可琼等阵山前臣以步兵三千自巴溪渡江趋岳麓后夜击之希广以为可而可琼已阴送于希萼遂沮议明日师皓诣可琼计事瞋目叱之曰视汝反文在面岂欲投贼乎拂衣而出急白希广请杀之希广不听希萼攻长乐门牙将吴宏杨涤战于门中希萼少衄已而许可琼奔于希萼宏涤闻之皆溃希广率妻子匿于慈堂明日擒之希萼见之恻然曰此钝夫也岂能为恶徒为左右惑之尔顾其下曰吾欲活之如何其下皆不对遂缢杀之干佑三年希萼自立明年汉隐帝崩京师大乱希萼遂臣于李景景册封希萼楚王希萼悉以军政任其弟希崇希崇与楚旧将徐威陆孟俊鲁绾等谋作乱希萼置酒端阳门希崇辞以疾威等纵恶马十余匹以壮士执檛随之突入其府劫库兵缚希萼迎希崇以立希崇遣彭师皓廖偃囚希萼于衡山师皓奉希萼为衡山王臣于李景希崇惧亦请命于景景遣边镐入楚尽迁马氏之族于金陵时周广顺元年也景封希萼楚王居洪州希崇领舒州节度使居扬州显德三年世宗征淮下扬州下诏抚安马氏子孙已而扬州复入于景希崇率其兄弟十七人归京师拜右羽林统军希能左屯卫大将军希贯右千牛卫大将军希隐希浚希知希朗皆为节度行军司马
