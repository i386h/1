<!-- { "loadSidebar": true } -->
一犬马之心诚有在矣虽复彼此为异犹昔情不移也况于今日哉如兄之诲如弟之规改张易调易于反掌万一乖情此将运也崔休传休子仲文仲文弟叔仁性轻侠重衿期为颍州刺史以贪污赐死于宅临刑赋诗与诸弟决别而不及其兄以其不甚营救故也裴延□传延□子元直尚书郎中元直弟敬猷员外常侍兄弟并有学尚李元护传元护弟静性甚贪忍兄亡未殓便剥脱诸妓服玩及余财物袁跃传跃字景腾陈郡人尚书□弟也博学□才性不矫俗笃于交友□每谓人曰跃可谓我家千里驹也裴伯茂传伯茂出后其伯仲规与兄景融别居景融贫窘伯茂了无赈恤殆同行路世以此贬薄之临淮王谭传谭子提提子昌昌子彧字文若少有才学时誉甚美与从兄安丰王延明中山王熙并以宗室博古文学齐名时人莫能定其优劣尚书郎范阳卢道将谓吏部清河崔休曰三人才学虽无优劣然安丰少于造次中山皂白太多未若济南风流沉雅时人为之语曰三王楚琳琅未若济南备圆方长孙道生传观子稚字承业子子彦子裕绍远士亮季亮兄弟皆廉武尉古真传古真代人也太祖之在贺兰部贺染干遣侯引乙突等诣行宫将肆逆古真知之密以驰告侯引等不敢发染干疑古真泄其谋乃执拷之以两车轴押其头伤一目不伏乃免之以功除定州刺史弟诺少侍太祖以忠谨着称从围中山诺先登伤一目太祖叹曰诺兄弟并毁其目以建功效诚可嘉也宠待遂隆除安东将军幽州刺史兄弟并为方伯当世荣之薛安都传安都字休达少骁勇善骑射颇结轻侠诸兄患之安都乃求以一身分出不取片资兄许之安都从祖弟真度有子十二人嫡长子怀彻袭封庶长子怀吉怀吉弟怀直怀朴怀景怀□真度诸子既多其母非一同产相朋因有憎爱兴和中遂致诉列云以毒药相害显在公府发扬疵衅时人耻焉昭成子孙传翰昭成第三子子仪长七尺五寸容貌甚伟骑射绝人弓力将十石陈留公虔□大称异时人称卫王弓桓王□寿兴少聪慧好学世宗初为徐州刺史在官贪虐失于人心其从兄侍中晖深害其能因谮之于帝诏尚书崔亮驰驿检核亮发日受晖旨遂□挞三寡妇令其自诬称寿兴压己为婢寿兴终恐不免乃令其外弟中兵参军薛修义将车十乘运小麦经其禁之旁寿兴因逾墙出修义以大木函盛寿兴其上加麦载之而出遂至河东匿修义家逢赦乃出见世宗自陈为晖所谮世宗亦更无所责崔亮传亮字敬儒河东武城人也年十岁尝依季父幼孙居家贫佣书自业时陇西李冲当朝任事亮从兄光往依之谓亮曰安能久事笔砚而不往托李氏也彼家饶书因可得学亮曰弟妹饥寒岂可独饱自可观书于市安能看人眉睫乎光言之于冲冲召亮与语迎为馆客冲谓其兄子彦曰大崔生宽和笃雅汝宜友之小崔生峭整清彻汝宜敬之二人终将大至亮从父弟光韶事亲以孝闻初除奉朝请光韶与弟光伯双生操业相侔特相友爱遂经吏部尚书李冲让官于光伯辞色恳至冲为奏闻高祖嘉而许之光韶性严毅声韵抗烈与人平谈常若震厉至于兄弟议论外闻谓为忿怒然孔怀雍睦人少逮之其家资产皆光伯所营光伯亡悉焚其契邢子才曾贷钱数万后送还之光韶曰此亡弟所贷仆不知也竟不纳亮有三子士安士和士泰并强干善于当世神元平文诸帝子孙传苌高祖时袭爵松滋侯中年以后官位微达乃自尊倨闺门无礼昆季不穆性又贪虐论者鄙之郦道元传道元字善长范阳人也兄弟不能笃穆又多嫌忌时论薄之阉官传封津父令德坐伏法津受刑给事宫掖久之除开府仪同津兄凭字元寄津自有封乃启转于凭后除卫将军左光禄大夫凭无他才技始终资历皆由于津津卒之后凭亦无赠裴敬宪传宪字孝虞少有志行学博才清抚训诸弟专以诵读为业淡于荣利诸府辟命先进其弟世人叹美之阎元明传元明昆弟雍和尊卑谐穆安贫乐道白首同归杨播传播家世纯厚并敦义让昆季相事有如父子播刚毅椿津恭谦兄弟旦则聚于厅堂终日相对未曾入内有一美味不集不食厅堂间往往帏幔隔障为寝息之所时就休偃还共谈笑椿年老曾他处醉归津扶侍还室仍假寐阁前承候安否椿津年过六十并登台鼎而津尝旦暮参问椿每近出或日斜不至津不先饭椿还然后共食食则津亲授匙箸味皆先尝椿命食然后食津为司空于时府主皆引僚佐人就津求官津曰此事须家兄裁之何为见问初津为肆州椿在京宅每有四时嘉味辄因使次附之若或未寄不先入口椿每得所寄辄对之下泣兄弟皆有孙魏世以来惟有卢渊兄弟及播昆季当世莫逮焉卢元传渊长子道将字祖业应袭父爵而让其第八弟道舒有司奏闻诏曰长嫡承重礼之大经何得辄授也而道将引清河国王常侍韩子熙让弟仲穆鲁阳男之例尚书李平重申奏诏乃听许道将弟道虔尚高祖女济南长公主赐爵临淄伯公主二子昌昌仁昌不慧昌仁早卒道虔又娶司马氏有子昌裕及司马见出之后更聘元氏生二子昌期昌衡兄弟竞父爵至今未袭河南王曜传曜薨长子提袭爵薨长子平原袭爵平原有五子长子和为沙门舍其子显以爵让其次弟鉴鉴固辞诏许鉴身终之后令显袭爵鉴乃受之鉴除齐州刺史百度维新鉴薨和与鉴子伯宗竞求承袭尚书令肇奏和太和中出为沙门让爵与鉴鉴后以和子显年在弱冠宜承基绪求逊王爵以归正嗣先朝诏终鉴身听如其请鉴既薨逝和求袭封谨寻诏旨听传子显不许其身和先让后求有乖道素请令伯宗承袭世宗诏曰和初以让鉴而鉴还让其子交让之道于是乎着其子早终可听和袭裴骏传骏子修字元寄早孤居丧以孝闻二弟并在幼弱抚养训诲甚有义方次弟务早丧修哀伤之感于行路骏从弟安祖少而聪慧年八九岁就师讲诗至鹿鸣篇语诸兄云鹿虽禽兽得食相呼而况人也自此之后未曾独食弱冠州辟主簿民有兄弟争财诣州相讼安祖召其兄弟以礼义责让之此人兄弟明日相率谢罪内外钦服之吴悉达传悉达河东闻喜人也弟兄三人年并幼小父母为人所杀四时号慕悲感乡邻及长报仇避地永安昆弟同居四十余载闺门和睦让逸竞劳乡闾五百余人诣州称颂焉刺史以悉达兄弟行着乡闾板赠达父渤海太守房法寿传法寿族子景伯字长晖性淳和涉猎经史诸弟宗之如事严亲及弟妹亡蔬食终丧期不内御忧毁之容有如居重其次弟景先亡其幼弟景远期年哭临亦不内寝乡里为之语曰有义有礼房家兄弟景先字光胄幼孤贫无资从师其母自授毛诗曲礼年十二请其母曰岂可使兄佣赁以供景先也请自求衣然后就学景先沉敏方正事兄恭谨出告反面晨昏参省侧立移时兄亦危坐相敬如对宾客兄曾寝疾景先侍汤药衣冠不解形容毁瘁亲友见者莫不哀之李欣传欣字元盛为相州刺史受纳民财尚书李敷与欣少长相好每左右之显祖闻欣罪状槛车征欣拷劾抵罪时敷兄弟将见□斥有司讽欣以中旨嫌敷兄弟之意令欣告列敷等隐罪可得自全欣从其言又赵郡范檦具条列敷兄弟罪状敷坐得罪诏列欣贪冒罪应死以纠李敷兄弟故得降免欣弟左将军璞谓欣曰范檦善能降人以色假人以辞未闻德义之言但有势利之说听其言也甘察其行也贼所谓谀谗慝贪冒奸佞不早绝之后悔无及欣不从弥信之腹心之事皆以告檦显祖崩范檦知文明太后忿欣告欣外叛太后征欣引檦证之欣慨然曰吾不用璞言自贻伊戚方悔于心何嗟及矣遂见诛和跋传跋代人也为平原太守太祖宠遇跋冠于诸将时群臣皆敦尚恭俭而跋好修虚誉昡曜于时性尤奢淫太祖戒之弗革后车驾北狩山收跋刑之路侧太祖命其诸弟毗等视诀跋谓毗曰灅北地瘠可居水南就耕良田广为产业各相勉励务自纂修令之背己曰汝曹何忍视吾之死也毗等解其微意诈称使者云奔长安追之不及太祖怒遂诛其家王建传建为左右大夫建兄回诸子多不顺法建具以状闻回父子伏诛其谨直如此李顺传顺长子敷字景文弟奕从弟显德兄弟敦崇孝义家门有礼至于居丧法度吉凶书记皆合典则为北州所称美初顺与从兄灵从弟孝伯并以学识器业见重于时故能砥砺宗族竞名修尚乐陵王茂传茂武帝少子性傲狠东平王薨茂称嗌痛不肯发哀居处出入自若有司奏除国上诏削县一户五百尉地干传地干领侍辇郎奉上忠谨卒赠燕国公弟侯头袭地干职为库部尚书侯头弟力斤亦以忠谨闻历位御史中尉阳尼传尼从子鸣鹄弟季智俱有名于时前后并为幽州司马封敕文传敕文长子万护让爵于弟翰于时让者唯万护及元氏侯赵辟恶子元伯让其弟次兴朝廷义而许之李孝伯传孝伯赵郡人也少传父业博综群言□风仪动有法度从兄顺言之于世祖征为中散世祖见而异之谓顺曰真卿家千里驹也孝伯兄祥祥子安世安世子玚俶傥有大志好饮酒笃于亲知每谓弟郁曰士大夫学问稽博古今而罢何用专经为老博士也与弟谧特相友爱谧在乡物故玚恸哭绝气久而方苏不食数日暮年之中形骸毁悴人伦哀叹之李冲传冲字思顺陇西人敦煌公宝少子也少孤为长兄荥阳太守承所携训承常言此儿器量非恒方为门户所寄冲沈雅有大量随兄至官清简皎然无所求取时人美焉兄弟六人四母所出颇相忿阋及冲之贵封禄恩赐皆以共之内外辑睦父亡后同居二十余年至洛乃别第宅更相友爱久无间然皆冲之德也清河王怿传怿弟悦为性不伦俶傥难测及怿为元乂所害悦了无雠恨之意乃以桑落酒候伺之尽其私佞乂大喜以悦为侍中太尉李崇传崇字继长除扬州刺史都督江西诸军事定州流人解庆宾兄弟坐事俱徙扬州弟思安背役亡归庆宾惧后役追责规绝名贯乃认城外死尸诈称其弟为人所杀迎归殡葬颇类思安见者莫辩又有女巫阳氏自云见鬼说思安被害之苦饥渴之意庆宾又诬疑同军兵苏显甫李盖等所杀经州讼之二人不胜楚毒各自款引狱将决竟崇疑而停之密遣二人非州内所识者伪从外来诣庆宾告曰仆住在此州去此三百比有一人见过寄宿夜中共语疑其有异便即诘问迹其由绪乃云是流兵背役逃走姓解字思安时欲送官苦见求乃称有兄庆宾今住扬州相国城内嫂姓徐君脱矜□为往报告见申委曲家兄闻此必重相报所有资财当不爱惜今但见质若往不获送官何晚是故相造指申此意君欲见顾几何当放贤弟若其不信可见随看之庆宾怅然失色求其少停当备财物此人具以报崇摄庆宾问曰尔弟□亡何故妄认他尸庆宾引伏更问盖等乃云自诬数日之间思安亦为人缚送崇召女巫视之鞭笞一百韩麒麟传麒麟长子兴宗子子熙字元雍初子熙父以爵让弟显宗不受子熙缘父素怀卒亦不袭及显宗卒子熙别蒙赐爵乃以其先爵让弟仲穆兄弟友爱如此显宗子伯华幼子熙友爱等于同生长犹共居车马资财随其费用未尝见之言色又上书求析阶与伯华于是除伯华东太原太守及伯华在郡为刺史元弼所辱子熙乃泣诉朝廷肃宗诏遣按检弼遂大见诘让高湖传湖字大渊渤海蓨人也少机敏有器度与兄韬俱知名于时为乡人崔逞所敬异湖第三子谧字安平有文武才谧长兄真有志行兄弟俱至孝父亡治丧墓次甘露白雉降集焉王慧龙传慧龙字宝兴宝兴子琼琼子遵业位著作佐郎撰起居注与安丰王延明等参定服章及肃宗讲孝经遵业预讲延明录义并应诏作释奠侍宴诗时人语曰英英济济王家兄弟遵业兄弟并交游时俊乃为当时所美李宝传宝子承字伯业少有策略承应传先封以自有爵乃让弟茂时论多之承长子韶字元伯学涉有器量与弟彦虔蕤俱为高祖赐名焉韶子瑾瑾长子产之字孙侨容貌短陋而抚训诸弟爱友笃至陆俟传俟子丽二妻长曰杜氏次曰张氏长子定国杜氏所生次睿张氏所生定国以承父爵频辞不许又求以父爵让弟睿乃听之俟子子琇琇弟凯字君智咸阳王禧谋逆凯兄琇陷罪凯亦被收遇赦乃免凯痛兄之死哭无时节目几失明诉冤不已备尽人事至正始初世宗复琇官爵凯大喜置酒集诸亲曰吾所以数年之中抱病忍死者顾门户计耳逝者不追今愿毕矣遂以其年卒长子暐字道晖与弟恭之并有时誉洛阳令贾祯见其兄弟叹曰仆以年老更睹双璧又□兄弟共候黄门郎孙惠蔚惠蔚谓诸宾曰不意二陆复在座隅吾德谢张公无以延誉暐与恭之晚不睦为时所鄙崔光传光子励字彦德器学才行与从兄鸿俱知名于世六修传穆帝长子六修少而凶悖少子比延有宠欲以为后六修出居新平城而黜其母六修有骅骝骏马日行五百里穆帝欲取以给比延后六修来朝穆帝又命拜比延六修不从穆帝乃坐比延于己所乘步辇使人导从出游六修望见以为穆帝谒伏路左及至乃是比延□怒而去召之不还穆帝怒率众伐之帝军不利六修杀比延帝改服微行民间有贱妇人识帝遂暴崩普根闻难率众来赴攻六修灭之高凉王孤传孤平文皇帝之第四子也多才艺有志略烈帝之前元年国有内难昭成如襄国后烈帝临崩顾命迎昭成立之社稷可安及崩群臣咸以新有大故内外未安昭成在南来未可果比至之间恐生变诈宜立长君以镇众望次弟屈刚猛多变不如孤之宽和柔顺于是大人梁盖等杀屈共推孤孤曰吾兄居长自应继位我安可越次而处大业乃自诣邺奉迎请身留为质石虎义而从之昭成即位乃分国半部以与之薨子华传子华字伏荣孝静初除南兖州刺史弟子思通使关西朝廷使右卫将军郭琼收之子华谓子思曰由汝麤□令我如此以头叩□涕泣不自胜子思以手捋须顾谓子华曰君恶体气寻与子思俱死于门下外省娄提传时有敕勒部人蛭拔寅兄地于坐盗食官马依制命死拔寅自诬己杀兄又云实非弟杀兄弟争死辞不能定高祖诏原之张恂传恂子代代子长年为汝南太守有郡民刘崇之兄弟分析家贫惟有一牛争之不决讼于郡庭长年见之凄然曰汝曹当以一牛故致此竞脱有二牛各应得一岂有讼理即以家牛一头赐之于是郡境之中各相诫约咸敦敬让任城王云传云长子澄澄弟瞻字道周迁兖州刺史颇爱书史而贪暴好杀澄深耻忿之绝其往来刘库仁传库仁族人奴真领部来附奴真兄犍先居贺兰部至是奴真请召犍而让部焉太祖义而许之犍既领部自以久托贺讷德之乃使弟去斤遗之金马讷弟染干因谓之曰我待汝兄弟厚汝今领部宜来从我去斤请之奴真奴真曰父为国家附臣世效忠贞我志全名节是故推让今汝等无状乃欲叛主怀贰于是杀犍及去斤染干闻其杀兄率骑讨之奴真惧徙部来奔宋世景传世景广平人与弟道玙下帷诵读博览群言尤精经义族兄弁甚重之行荥阳太守坐弟道玙事除名世景友于之性过绝于人及道玙死哭之哀切酸感行路形容憔悴见者莫不叹愍高遵传遵字世礼渤海蓨人父济沧水太守遵贱出兄矫等常欺侮之及父亡不令在丧位遵遂驰赴平城归从祖兄中书令允允乃为遵父举哀以遵为丧主京邑无不吊集朝贵咸识之徐归奔赴免丧允为营宦路得补乐浪王侍郎遵感成益之恩事允如诸父遵弟次文虽无位宦而资产巨万遵每责其财又结憾于遵吉凶不相往反时论责之刘休宾传休宾少好学有文才兄弟六人乘民延和等皆有时誉卢度世传度世与从兄遐俱以学行为时流所重羊深传深为二兖行台初尔朱荣杀害朝士深第七弟侃为太山太守性粗武遂率乡人外托萧衍深在彭城忽得侃书招深同逆深慨然流涕斩侃使人并书表闻庄帝乃下诏曰羊侃作逆雾起瑕丘拥集不逞扇扰疆埸倾宗之祸侃乃自贻累世之节一朝毁污羊深血诚奉国秉操罔贰闻弟猖勃自劾请罪此之丹款实戢于怀且叔向复位春秋称美深之慷慨气同古人忠烈远彰赤心已着可令还朝面受委敕乃归京师萧宝夤传宝夤子并凡劣次子权与少子凯射戏凯矢激中之而死吐谷浑传树洛干立自号车骑将军树洛干死弟阿豺立阿豺暴病临死召诸子弟告之曰先公车骑舍其子虔以大业属吾吾岂敢忘先公之举而私于纬代其以慕□继事阿豺有子二十人纬代长子也阿豺又谓曰汝等各奉吾一只箭折之地下俄而命母弟慕利延曰汝取一只箭折之慕利延折之又曰汝取十九只箭折之延不能折阿豺曰汝曹知否单者易折众则难摧戮力同心然后社稷可固言终而死冯跋传跋疾跋弟文通勒兵而入跋惊怖而死文通袭位崔挺传挺与弟振推让田宅旧资惟守墓田而已家徒壁立兄弟怡然手不释卷挺子孝芬兄弟孝义慈厚弟孝演孝政先亡孝芬等哭泣哀恸绝内蔬食容貌损瘠见者伤之孝暐等奉孝芬尽恭顺之礼坐食进退孝芬不命则不敢也鸡鸣而起旦参颜色一钱尺帛不入私房吉凶有须聚对分给诸妇亦相亲爱有无共之苏淑传淑字仲和武邑人也立性敦谨颇涉经传兄寿兴坐事为阉官寿兴后为河间太守赐爵晋阳男及寿兴将卒遂冒养淑为子甄琛传琛领中尉弟僧林为本州别驾琛免归本郡与弟僧林誓以同居没齿张烈传烈授瀛州刺史更满还朝因辞老还乡里兄弟同居怡怡然为亲类所慕冯熙传熙字晋昌文明太后之兄也生二子诞修诞字思政修字宝业皆资质妍丽年纔十余岁文明太后俱引入禁中申以教诫然终不能习读经史故兄弟并无学术徒整饬容仪宽雅恭谨而已诞与修虽并长宫禁而性趣乖别诞性淳笃修乃浮竞诞亦未能诲督其过然时言于太后高祖严责之至于楚棰由是阴怀毒恨遂结左右有憾于诞者求药欲因食害诞事觉高祖自诘之具得情状诞引过谢乞全修命高祖以诞父老又重其意不致于法挞之百余黜为平城百姓邢晏传邢晏笃于义让初为南兖州刺史例得一子解褐乃启其孤弟子子慎为奉朝请子慎年甫十二而其子已弱冠矣后为沧州复启孤兄子昕为府主簿而其子并未从官世人以此多之房亮传亮迁东荆州刺史时边州刺史例得一子出身亮不言其子而启弟子超为奉朝请议者称之高谦之传谦之弟恭之字道穆幼孤事兄如父母道穆弟谨之谨之弟慎之好学有诸兄风孙绍传绍兄世元早卒世元善弹筝绍后闻筝声便涕泗呜咽舍之而去世以此尚之姚苌传兴字子略苌长子也兴中子广平公弼有宠委之朝政兴疾笃长子泓侍疾于中弼集党数千人候兴死欲杀泓自立兴诸子侄外镇者闻之皆起兵讨弼兴疾瘳不忍诛弼免官而已神瑞二年兴复以弼为中军大将军配兵三万屯于渭北兴又疾甚弼遣其党姚武伯等率众攻端门泓时侍疾遣兵拒之兴力疾临前殿杀弼弼党乃散泰昌元年兴死泓僭立韩延之传延之字显宗前妻罗氏生子措措随父入国又以淮南王女妻延之生道仁措推道仁为嫡袭父爵位至殿中尚书进爵西平公
