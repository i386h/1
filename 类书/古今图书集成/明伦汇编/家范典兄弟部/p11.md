<!-- { "loadSidebar": true } -->
并
序
　　　　　　唐元宗
　朕之兄弟惟有五人比为方伯岁一朝见虽载崇　藩屏而有暌谈笑是以辍牧人而各守京职每听　政之后延入宫掖申友于之志咏常棣之诗邕邕　如怡怡如展天伦之爱也秋九月辛酉有鹡鸰千　数栖集于麟德殿之庭树竟旬焉飞鸣行摇得在　原之趣昆季相乐纵目而观者久之逼之不惧翔　集自若朕以为常鸟无所志怀左清道率府长史　魏光乘才雄白凤辩壮碧鸡以其宏达博识召至　轩槛预观其事以献其颂夫颂者所以揄扬德业　褒赞成功顾循虚昧诚有负矣美其彬蔚俯同颂　云伊我轩宫奇树青葱蔼周庐兮冒霜停雪以茂以悦恣卷舒兮连枝同荣吐绿含英曜春初兮蓐收御节寒露微结气清虚兮桂宫兰殿唯所息宴栖雍渠兮行摇飞鸣急难有情情有余兮顾惟德凉夙夜兢惶惭化□兮上之所教下之所效实在予兮天伦之性鲁卫分政亲贤居兮爰游爰处爰笑爰语巡庭除兮观此翔禽以悦我心良史书兮　　祭小弟文　　　　　　　　　白居易维元和八年岁次癸巳二月某朔二十五日仲兄居易季兄行简以清酌之奠致祭于亡弟金刚奴呜呼川水一逝不复再还手足一断无因再连惟吾与汝其苦亦然黄垆白日相见无缘每一念至肠热骨酸如以两火刺灼心肝况尔之生生也不天苗而不秀九岁夭焉昔权殡尔睢南古原今改葬尔渭北新阡先茔之北次就卑位于东偏冀神魂之不孤庶窀穸之承安呜呼自汝舍吾归于下泉日来月往二十二年吾等罪逆不孝殃罚所延一别尔后再罹凶艰灰心垢面泣泪涟涟松槚之下其生尚残昔尔孤于地下今吾孤于人间与其偷生而孤苦不若就死而团圆欲自决而毁灭又伤孝于归全进退不可中心烦冤仰天一号痛苦万端呜呼尔魂在几尔骨在棺吾亲奠酹于尔□前苟神理之有知岂不闻吾此言尚飨　　祭符离六兄文　　　　　　　　前人维贞元十七年某月某日从祖弟居易等祭于符离主簿六兄之灵呜呼圣人忘情愚不及情情所锺者惟居易与兄岂不以亲莫爱于兄弟别莫痛于生死斯亲也而有斯别也孰能不哀从中来而失声去年春居易南游兄亦东适黟歙之间欣然一觌相顾笑语相勉行役中路遽别情甚感激孰知此别为生死隔矧兄遇疾于路路无药石归全于家家无金帛环堵之室不容吊客稚齿之子未知哀戚自古孔怀之痛亦莫我之与剧古人有言神福仁天佑敬又曰恶有余殃善有余庆惟兄道源乎太和德根乎至性以孝友肥其身以仁信膻其行而位不登于再命年不及于知命何报施之我欺俾吾兄之不幸呜呼已焉哉既卜远日既定新阡春草之中尽为墓田濉水南岸符离东偏其地则迩其别终天惟弟侄与家人俨拜哭于车前魂兮有知鉴斯文歆斯筵知居易之心茕茕然　　祭乌江十五兄文　　　　　　　前人维贞元十七年七月七日从祖弟居易谨以清酌庶羞之奠敬祭于故乌江县主簿十五兄之灵易云积善之家必有余庆书曰非天夭人人中自绝命则冉牛斯疾颜回不幸何缪盭之若斯谅圣贤而同病惟兄之生生而不辰孩失其怙幼丧所亲房无兄弟藐然一身自强自立以至成人盖以孤子靡托友爱弥敦自居易与兄及高九行简虽从祖之昆弟甚同气之天伦故虽百里信宿之别曷尝不恻然而悲辛矧终天之永诀知后期之无因徒抚膺而陨涕谅沉痛之难伸追思乎早岁离阻各悲零俜中年集会共喜长成同参选于东都俱署吏于西京居则共被而寝出则联骑而行友于四人同年成名优游笑傲怡怡弟兄虽不敢侔八龙三虎亦自谓当家一时之荣及兄辞满淮南薄游江东居易亦以行迈忽逆旅而相逢或歌或酒宴衎从容何朝不游何夕不同常以兄仁信根于心孝弟积于躬谓至行之有益必景福之来从呜呼位始及一命禄未过数锺年又不得四十而殁于道路之中郁壮志而不展结幽愤于无穷况旧业东洛先茔北邙三千里外身殁陵阳有妹出嫁无男主丧悠悠孤旐未辨还乡宣城郭西荒草道傍旅殡于此行路悲凉秋风萧萧白日无光聚今晨之弟侄对前日之杯觞稽首再拜魂兮来享进三奠而退一恸孰不神酸而骨伤哀哉伏惟尚飨　　祭浮梁大兄文　　　　　　　　前人维元和十二年岁次丁酉闰五月十日己亥居易等谨以清酌庶羞之奠再拜跪奠大哥于座前伏惟哥孝友慈惠和易谦恭发自修身施于为政行成门内信及明寮廉干露于官方温重形于酒德冀资福履保受康宁不谓纔及中年始登下位辞家不逾数日寝疾未及两旬皇天无知降此凶酷交游行路尚为兴叹骨肉亲爱岂可胜哀举声一号心骨俱碎今属日时□吉窀穸有期下邽南原永祔松槚居易负忧系职身不自由伏枕之初既阙在左右执绋之际又不获躬亲痛恨所锺倍百常理呜呼追思曩昔同气四人泉壤九重刚奴早逝巴蜀万里行简未归茕然一身漂弃在此自哥至此形影相依死灰之心重有生意岂料避弓之日毛羽摧颓垂白之年手足断落谁无兄弟孰不死生酌痛量悲莫如今日宅相痴小居易无男抚视之间过于犹子其余情理非此能伸惟冀慈灵俯鉴悲恳哀缠痛结言不成文呜呼哀哉伏惟尚飨　　责躬荐弟表　　　　　　　　　王维臣维稽首言臣年老力衰心昏眼暗自料涯分其寿几何久窃天官每兢尸素顷又没于逆贼不能杀身负国偷生以至今日陛下矜其懦弱托病被囚不赐疵瑕累迁省阁昭洗罪累每负恶名在于微臣百生万死昔在贼地泣血自思一日得见圣朝即愿出家修道及奉圣主伏恋仁恩贪冒官荣荏苒岁月不知止足尚忝簪裾昔愿屡违私心自咎臣又闻用不才之士才臣不来赏无功之人功臣不劝有国大体为政本源非敢议论他人窃见臣弟蜀州刺史缙太原五年抚养百姓尽心为国竭力守城臣即陷在贼中苟且延命臣忠不如弟一也缙前后效任所在着声臣忝职甚多曾无裨益臣政不如弟二也臣顷负累状在三司缙上表祈哀请代臣罪臣之于缙一无优恤臣义不如弟三也缙之判策屡登甲科众推才名素在臣上臣小言浅学不足谓文臣才不如弟四也缙言不忤物行不尚人植性谦和执心平坦臣无度量实自空□臣德不如弟五也臣之五短弟之五长加以有功又能为政顾臣谬官华省而弟远守方州外愧其贤内惭比义痛心疾首以日为年臣又逼近悬车朝暮入地□然孤独迥无子孙弟之与臣更相为命两人又俱白首一别恐隔黄泉倘得同居相视而没泯灭之际魂魄有依伏乞尽削臣官放归田里赐弟散职令在朝行臣当苦行斋心弟自竭诚尽节并愿肝□涂地殒越为期葵藿之心庶知向日犬马之意何足动天不胜私情恳迫之至　　谢兄除官表　　　　　　　　　归冕臣某臣伏奉某月日恩制授臣兄前湖南观察判官侍御史内供奉赐绯鱼袋国子监博士雨露殊私忽沾微贱儒雅盛职光宠衰门承命震惊感恩踊跃臣闻圣王劝学庠序为本故尧命后夔典乐以教冑子周立师氏以教三德汉制博士以教五经历考学校之官盖今博士之任用人之选非贤莫居臣兄幸遇昌时守先之训孤贫好学以传家业而圣代推恩遂及兄弟位登五品光贲一门感鹡鸰之诗增友悌之爱齿羔雁之序愧荀陈之才况臣受任方隅莫伸涓效宠荣荐及灰粉难酬誓期杀身以酬万一无任感恩殒越之至　　春夜宴诸从弟桃李园序　　　　李白夫天地者万物之逆旅光阴者百代之过客而浮生若梦为欢几何古人秉烛夜游良有以也况阳春召我以烟景大块假我以文章会桃李之芳园序天伦之乐事群季俊秀皆为惠连吾人咏歌独惭康乐幽赏未已高谈清开琼筵以坐花飞羽觞而醉月不有佳作何伸雅怀如诗不成罚依金谷酒数　　夏日诸从弟登汝州龙兴阁序　　前人夫槿荣芳园蝉啸珍木盖纪乎南火之月也可以处台榭居高明吾之友于顺此意也遂卜精胜得乎龙兴留宝马于门外步金梯于阁上渐出轩户遐瞻云天晴山翠远而四合暮江碧流而一色屈指乡路还疑梦中开襟危栏宛若空外呜呼屈宋长逝无堪与言起予者谁得我二季当挥尔凤藻飞乎鸾觞与白云老兄俱莫负古人也　　为晋公李林甫谢赐兄衣服状　　范咸右臣今月某日中使郭全羽至奉宣圣旨赐臣兄太仆卿林宗紫衣一副并犀角带及金鱼袋恩出常伦荣超望表阖门捧戴喜惧失图臣少遭闵凶早违怙恃兄弟素少形影相依幸遇休明俱沾官序且一身叨窃谬践台衡阖门宠荣皆承天覆恩□所及始望已过但兄林宗年力稍侵近婴风疾常恐溘先朝露不报前期岂谓睿渥特深鸿私曲被河海重寄已叨命卿之荣章印崇班更承绶服之赐庆流公族光照私门虽喜鹡鸰之诗终惧维鹈之刺无任喜惧感偑之至　　为崔仆射谢弟宽宣慰表　　　　于卲臣宁言中使马承倩至奉传德音特自宸眷矜臣束身远镇兄弟别离许令弟宽与臣相见义切君父恩连骨肉神魂惊骇不知所之微生有涯万死难报臣某中
谢
臣实最小众所锺怜臣在剑门强逾二纪形
影相吊未尝弃离忽遇圣朝委臣方面在宽何有累践班荣职绾通曹贵通三独功惭汗马业谢屠龙禁掖礼闱逾津越分每一念至刻心如焚纵脂分战□血染边草未之云报降此无图上感推心下排飞谤惟此之际臣知所安但以蕃寇外虞苍黄后命饮至清庙或未□期所冀蹔来不失宣抚臣之愿也每羡联行独怜回雁长思共易不着新衣无任感戴惭惶之至　　为崔仆射谢弟除给事中表　　　前人臣某言伏见某月日恩制除臣弟审给事中宠命自天惊魂无地永惟非据腼面何深臣某载兢载跃顿首顿首臣家本东周代传素业衣冠祖袭岂望繁华至于伯仲虽闻诗礼但欲官常讵知生遇圣明日加重寄擢臣偏将之下录臣久戍之勤待罪西南时逾一纪分忧障塞心膂两蕃策无类于烧牛功有惭于求犬长怀尸素之责重贻门户之羞今则恩联兄弟泽及中外在审何者累践通班未闻三谏之勤仍忝八年之宠将何以曲承顾问接武名儒分陪掖下之荣专掌殿中之事在盈知缺居宠思危临深履薄莫之为喻伏以王居涣汗方镇途遥远有所闻推谢无及空惭为人之择不遂免冠之让臣无任喜跃屏营之至　　投笺获弟判　　　　　　　　杨守纳　河内县荀君林乘冰省舅冰陷而逝兄伦求尸不　获遂作笺与河伯经宿冰开获君林执笺出乡人　告称妖惑对曰覃怀旧壤野王遗迹元凯造舟于后忿生食邑于前自晋启山阳郑锡河沃精灵有作人物代兴相彼君林实为茂族感如存之念恭自出之心凭河履冰自贻陷溺终坠而死当奈若何类无忌之永休比元阳之相负况鸰原称咏本在急难凡今之人莫如兄弟嫂溺礼通于援手季没义切于投笺孝悌之心聪明正直灵鉴在斯信宿之间克备丧礼诚有应于今日事无隔于古人告以为妖未符通议诬人之罪法有恒规请据愆尤以定刑典　　又　　　　　　　　　　　　　前人风化所行德义为本焕彼经籍形诸典谟君林行着循良道存甥舅比韩君之不别若刘生之酷似秦渭之际宁止康公赠璜晋河之阴非无子犯投璧故使薄冰必履微躯不□乘游水而长往咏龙君而久辞兄伦志切鸰原情敦雁序散彼棣萼恨盈东注之流投于笺牒泣下西门之恨惟德降美至诚感神芳声列于缃帙雅誉标于古今执笺而出自可矜于至仁乡人告妖恐或紊于常典　　兄弟论
并
序
　　　　　　常德志
