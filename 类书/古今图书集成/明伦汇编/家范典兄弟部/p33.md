<!-- { "loadSidebar": true } -->
颜杲卿传杲卿与真卿同五世祖开元中与兄春卿弟曜卿并以书判超等吏部侍郎席豫咨嗟推伏安禄山反杀之张通幽以兄相贼谮杲卿于杨国忠故不加赠肃宗在凤翔真卿表其枉赠杲卿太子太保谥曰忠节春卿终偃师丞临终捉真卿臂曰尔当大吾族顾我不得见以诸子诿汝后真卿主其昏嫁杜佑传佑子式方授桂管观察使弟从郁痼疾躬为营方药羞膳及死□而泣世称其笃行李知本传知本赵州元氏人父孝端仕隋为获嘉丞与族弟太冲俱有世阀而太冲官婚最高乡人语曰太冲无兄孝端无弟知本涉经术与弟知隐雍顺至赀用僮仆无间也贞观初知隐为伊阙丞知本夏津令从祖兄弟位给事中凡四人永王璘传璘少失母肃宗自养视之长聪敏好学既封至江陵反皇甫侁杀之肃宗以少所自鞠不宣其罪谓左右曰皇甫侁执吾弟不送之蜀而擅杀之何邪由是不复用承天皇帝倓传倓始封建宁为张良姊所谮赐死大历三年有诏以倓当艰难时首定大谋排众议于中兴有功进谥承天皇帝葬顺陵祔主奉天皇帝庙同殿异室云初李泌请加赠倓代宗曰倓性忠孝而困于谗追帝之若何答曰开元中上皇兄弟皆赠太子帝曰是特祖宗友爱耳岂若倓有功乎于是追帝号遣使迎丧彭原既至城门丧輴不动帝谓泌曰岂有恨邪卿往祭之以白朕意泌因进酹輴乃行观者皆为垂泣高釴传釴字翘之与弟铢锴俱擢进士第釴少孤窭介然无党援以致宦达诸弟皆检愿友爱为搢绅景重刘君良传君良瀛州饶阳人四世同居族兄弟犹同产也门内斗粟尺布无所私隋大业末荒馑妻劝其异居因易置庭树鸟鶵合斗且鸣家人怪之妻曰天下乱禽鸟不相容况人邪君良即与兄弟别处月余密知其计因斥去妻曰尔破吾家召兄弟流涕以告更复同居崔信明传信明青州益都人隋大业中为尧城令窦建德僭号而信明族弟敬素者为贼鸿胪卿自谓得意语信明曰夏王英武有举天下心士女襁负而至不可数兄不以此时立功立事岂所谓见几不俟终日乎答曰昔申胥海隅钓师能固其节尔欲吾屈身贼中求斗筲邪遂逾城去隐太行山纪王慎传慎子琮琮子行远行芳永昌时斥州六道使至行远先就戮行芳幼当赦抱持请代遂与俱死西南人称冤悌云章怀太子贤传贤子守礼以外支为王不甚才而多宠嬖常负息钱数百万或劝少治居产守礼曰岂天子兄无葬者邪诸王每白上以为欢岐王尝奏守礼知雨旸帝问故答曰臣无它当天后时太子被罪臣幽宫中岁被敕杖凡三四累创痕肤前雨则沈懑霁则佳以此知之因泣下帝为恻然惠宣太子业传业好学帝爱之尝被疾帝自祝禬既愈幸其第置酒赋诗为初生欢帝尝不豫业妃弟内直郎韦宾与殿中监皇甫恂妄言休咎事宾坐死恂贬锦州刺史妃恐降服待罪业亦不敢入谒帝闻遽召之业伏殿下请罪帝趋就执其手曰吾所猜于兄弟者天地共咎之遂复燕欢仍谕妃复位俄进司徒二十三年业有疾帝忧之一昔容发为变因假寝梦获方寤而业少间邠王守礼等请以事付史官及薨帝悲不能食裴敬彝传敬彝曾祖子通隋开皇中以太中大夫居母丧哭丧明有白乌巢□樾兄弟八人皆为名孝诏表门阙世谓义门裴氏陆南金传南金仕为太常奉礼郎开元初少卿卢崇道抵罪徙岭南逃还东都南金居母丧崇道伪称吊客入而道其情南金匿之俄为雠人迹告诏侍御史王旭捕按南金当重法弟赵璧诣旭自言匿崇道者我也请死南金固言弟自诬不情旭怪之赵璧曰母未葬妹未归兄能办之我生无益不如死旭惊上状元宗皆宥之王勃传勃善文辞勃兄□弟□皆第进士初□□勃皆着才名故杜易简称三珠树其后助劼劝亦有文孙逖传逖诸子成最知名仕长安令兄宿为华州刺史因悸病喑成请告往视不待报辄行代宗嘉其悌不责也王维传维九岁知属文与弟缙齐名资孝友安禄山反迫为给事中贼平下狱时缙位已显请削官赎维罪肃宗怜之迁尚书右丞缙为蜀州刺史未还维表己有五短缙五长臣在省户缙远方愿归所任官放田里使缙得还京师议者不之罪上元初卒疾甚缙在凤翔作书与别兄弟皆笃志奉佛食不荤衣不文彩田承嗣传承嗣从子悦年十三承嗣委以号令裁处皆与承嗣意合承嗣爱其才将死顾诸子弱乃命悦知节度事令诸子佐之悦从弟绪承嗣第六子悦待诸弟无所间使绪主牙军而凶险多过常笞勖之悦于饮食衣服俭啬有节绪常苦不足颇怨望故作难悦既死众乃共推绪为留后绪猜忌杀兄弟姑妺凡数人李师古传师道师古异母弟也师古尝曰是不更民间疾苦要令知衣食所从乃署知密州师古病召亲近高沐李公度等曰即我不讳欲以谁嗣二人未对师古曰岂以人情属师道邪彼不服戎以技自尚虑覆吾宗公等审计之及死沐公度与家奴卒立之而请于朝薛稷传稷字嗣通累迁礼部郎中中书舍人与从祖兄曜更践两省俱以辞章自名赵弘智传弘智父事兄弘安俸禄归之不敢私弘安卒哀恸过期永徽四年进国子祭酒仍为学士卒弘安亦终国子祭酒娄师德传师德字宗仁其弟守代州辞之官教之耐事弟曰人有唾面絜之乃已师德曰未也絜之是违其怒正使自干耳崔义元传义元子神基神庆神庆子琳累迁太子少保琳长子俨其群从数十人自兴宁里谒大明宫冠盖驺哄相望每岁时宴于家以一榻置笏犹重积其上琳与弟太子詹事珪光禄卿瑶俱列棨戟世号三戟崔家泉男生传男生字元德高丽盖苏文子也出按诸部而弟男建男产知国事或曰男生恶君等逼己将除之建产未之信又有谓男生将不纳君男生遣谍往男建捕得即矫高藏命召男生惧不敢入率其众内附尉迟胜传胜本王于阗国安禄山反胜使弟曜摄国事身率兵五千赴难肃宗嘉之封武都郡王胜请授国于曜诏可贞元初曜上言国中以嫡承嗣今胜让国请立其子锐帝欲遣锐袭王胜固辞以曜久行国事人安之锐生京华不习其俗不可遣当是时兄弟让国人莫不贤之张俭传俭字思约永徽初加金紫光禄大夫俭兄大师太仆卿华州刺史弟延师左卫大将军兄弟三人门皆立戟时号三戟张家王方翼传方翼子珣字伯玉与兄玙弟□以文学称时号三王崔衍传衍父伦使吐蕃囚阅六岁不屈衍天宝末擢明经调富平尉继母李不慈伦自吐蕃归李敝衣以见问故曰衍不吾给伦怒召衍将袒而鞭之衍涕泣无所陈伦弟殷趋白衍所禀举送夫人所尚何云伦悟由是谮无入父卒事李益谨岁为李子合偿负不胜计故官刺史妻子仅免饥寒蒋钦绪传钦绪子沇专洁有名授监察御史与兄演溶弟清俱为才吏有名张文瓘传文瓘字稚圭以李绩推引再迁水部员外郎时兄文琮为户部侍郎于制兄弟不并台阁出为云阳令崔融传融曾孙从字子乂少孤贫与兄能偕隐太原山中岁饥拾橡实以饭讲学不废擢进士第从山南严震府为推官以母丧免兄弟庐墓手艺松柏丧阕不应辟命苏味道传味道性友爱其弟味元尝请托不遂因慢折之味道怡然不屑刘袆之传袆之字希美高宗密与参决时政以分宰相权时谓北门学士兄懿之亦给事中同两省韦凑传凑字彦宗京兆万年人祖叔谐贞观中为库部郎中与弟吏部郎中叔谦兄主爵郎中季武同省时号三列宿虚心字无逸维子为工部尚书东京留守弟虚舟为刑部侍郎初维为郎莳柳于庭及虚心兄弟居郎省对之辄敛容自叔谦后至郎中者数人世号郎官家李乂传乂字尚真事兄尚一尚贞孝谨甚又俱以文章自名弟兄同为一集号李氏花萼集桓彦范传武三思诬彦范等矫制杀之时监察御史卢袭秀坐与桓敬善为冉祖雍所按不屈或报曰南使至桓敬已死袭秀泫然祖雍怒曰彦范等负国君乃流涕且君下狱诸弟皆纵酒无忧色何邪对曰我何负哉正坐与彦范善耳今尽杀诸弟则已如独杀袭秀恐公不得高枕而瞑祖雍色动握其手曰当活公遂得不坐崔元暐传元暐博陵安平人宋景劾张昌宗不轨事元暐颇助景及有司正昌宗罪而元暐弟□为司刑少卿执论大辟兄弟守正如此张嘉贞传嘉贞历并州长史政以严办吏下畏之奏事京师元宗善其政数慰劳嘉贞自陈少孤与弟嘉佑相恃以长今为鄯州别驾愿内徙使少相近冀尽力报死无恨帝为徙嘉佑忻州刺史嘉贞为相未几嘉佑拜金吾将军昆弟每上朝轩盖驺导盈闾巷时号所居坊曰鸣珂里毕构传构字隆择元宗立进户部尚书疾卒构弟栩以太府主簿留司东都闻疾驰归哀毁如大丧虽变服未尝笑天下称其友悌裴漼传漼从祖弟宽兄弟八人皆擢明经任台省州刺史雅性友爱于东都治第八院相对尝击鼓会饭天宝间称旧德以宽为首韦述传述性嗜书弟逌迪学业亦亚述与逌对为学士与迪并礼官缙绅高之时赵冬曦兄弟亦各有名张说尝曰韦赵兄弟人之杞梓云崔仁师传仁师迁给事中时有司以律反逆者缘坐兄弟没官为轻诏八坐议咸言汉魏晋谋反夷三族请改从死仁师曰父子天属足累其心此而不恤何爱兄弟房元龄曰祖有荫孙义则孙祖亲重而兄弟属轻今应重者流而轻者死非用刑意遂不改仁师子挹挹子湜湜与弟液澄从兄□并以文翰居要官每宴私自比东晋王谢液字润甫尤工五言诗湜叹因字呼曰海子我家龟龙也岑文本传文本字景仁为中书令既任职久赉锡丰饶皆令弟文昭主之文昭任校书郎多交轻薄帝不悦谓文本曰卿弟多过朕将出之文本曰臣少孤母所锺念者弟也不欲离左右今若外出母必忧无此弟是无老母也泣下呜咽帝愍其意召文昭让□卒无过文本孙羲字伯华迁金坛令弟仲翔为长洲令仲休为溧水令皆有治绩宰相宗楚客语本道巡察御史毋遗江东三岑乃荐羲为泛水令景云初封南阳郡公时羲兄献为国子司业仲翔陕州刺史仲休商州刺史兄弟子姓在清要者数十人羲叹曰物极则反可以惧矣然不能抑退坐豫太平公主谋诛籍其家李义琰传义琰宅无正寝弟义琎为市堂材送之义琰曰以吾为国相且自愧尚营美宇是速吾祸岂爱我者邪义琎曰凡仕为丞尉且崇第舍兄位高安可逼下哉答曰不然事难全遂物不两兴既处贵仕又广居宇非有令德必受其殃卒不许后其木久腐乃弃之义琰从祖弟义琛历监察御史初义琰使高丽其王据榻召见义琰不拜曰吾天子使可当小国之君奈何倨见我王词屈为加礼及义琛再使亦坐召之义琛匍匐拜伏时人由是见兄弟优劣郑云逵传云逵弟方逵悖悍结徒剽劫父欲杀之不克云逵自劾不能教恐赤臣家诏锢死黔州马璲传璲字洵美姿度魁杰长六尺二寸与诸兄学辍策叹曰方天下有事丈夫当以功济四海渠老一儒哉更学兵书战策沈勇多算韦夏卿传夏卿字云客为吏部侍郎时从弟执谊在翰林尝受人金有所干请密以金内夏卿怀中夏卿毁怀不受曰吾与尔赖先人遗德致位及此顾当是哉执谊大惭韦贯之传贯之名纯以字行迁长安丞永贞时始为监察御史举其弟纁自代及为右补阙纁代为御史议者不谓之私贯之子澳字子裴第进士复擢宏辞方静寡欲十年不肯调御史中丞高元裕与其兄温善欲荐用之讽澳谒己温归以告澳不答温曰元裕端士若轻之邪澳曰然恐无呈身御史贯之伯兄绶为翰林学士其弟纁有精识奥学为士林所器闺门之内名教相乐故韦氏兄弟令称推于一时王涯传涯诛从弟沐客江南穷困来京师谒涯二岁乃得见许以禄仕难作亦死郭子仪传子仪子曜旰晞昢晤暧曙映曜性沉静子仪专征伐曜留治家事少长无间言诸弟或饰池馆盛车服曜独以朴简自处子仪罢兵迁太子少保昆弟六人共制拜官子仪薨以遗命簿上四朝所赐名马珍物德宗复赐之乃悉散诸弟居丧以礼疾甚或劝茹葱韭终不属口房管传管子孺复兄宗偃丧自岭外还孺复不出临吊王缙传缙字夏卿少好学与兄维俱以名闻举草泽文辞清丽科李叔明传叔明字晋兄仲通字向兄弟皆涉学轻财务施田弘正传弘正字安道季安时阳痹痼卧家不出季安死众牙将迎之诏充魏博节度使兄融弘正幼孤事融甚谨军中尝分曹习射弘正注矢联中融退抶怒之故当季安猜暴时能自全及为军中推迫融不悦曰尔竟不自晦取祸之道也朝廷知其友爱诏拜相州刺史赐金紫不欲其相远也弘正子群会昌中历蔡州刺史坐赃且抵死兄肇闻之不食卒宰相李德裕奏汉河间人尹次坐杀人当死次兄初诣官请代因缢物故于时赦其死于是武宗诏减死一等杨虞卿传虞卿字师皋李宗闵牛僧孺辅政引为给事中举选升沈在牙颊间当时有苏景引张元夫而虞卿兄弟汝士汉公为人所奔向故语曰欲趋举场问苏张苏张犹可三杨杀我冯宿传宿字拱之贞元中与弟定从弟审宽并擢进士第定字介夫伟仪观与宿齐名人方汉二冯卢简辞传简辞字子策与兄简能弟弘止简求皆有文并第进士让皇帝宪传唐隆元年进封宋睿宗将建东宫以宪嫡长又尝为太子而楚王有大功故久不定宪辞曰储副天下公器时平则先嫡国难则先功重社稷也使付授非宜海内失望臣以死请因涕泣固让时大臣亦言楚王有定社稷功且圣庶抗嫡不宜更议帝嘉宪让遂许之立楚王为皇太子宪常从帝按舞万岁楼帝从复道上见卫士已食弃其余窦中帝怒诏高力士杖杀之宪从容曰从复道上窥人之私恐士不自安且失大体岂以性命轻于余乎帝遽止谓高力士曰王于我可谓有急难也不然且误杀士又凉州献新曲帝御便坐召诸王观之宪曰曲虽佳然宫离而不属商乱而暴君卑逼下臣僭犯上发于忽微形于音声播之咏歌见于人事臣恐一日有播迁之祸帝默然及安史乱世乃思宪审音云初帝五子列第东都积善坊号五王子宅及赐第上都隆庆坊亦号五王宅元宗为太子尝制大衾长枕将与诸王共之睿宗知喜甚及先天后尽以隆庆旧邸为兴庆宫而赐宪及薛王第于胜业坊申岐二王居安兴坊环列宫侧天子于宫西南置楼其西署曰花萼相辉之楼南曰勤政务本之楼帝时时登之闻诸王作乐必亟召外楼与同榻坐或就幸第赋诗燕嬉赐金帛侑欢诸王日朝侧门既归即具乐纵饮击球斗鸡驰鹰犬为乐如是岁月不绝所至辄中使劳赐相踵世谓天子友悌古无有者帝于敦睦盖天性然虽谗邪乱其间而卒无以摇时有鹡鸰千数集麟德殿廷树翔栖浃日左清道率府长史魏光乘作颂以为天子友悌之祥帝喜亦为作颂宪尤谨畏未尝干政而与人交帝亦信重尝以书赐宪等曰魏文帝诗西山一何高高高殊无极上有两仙童不饮亦不食赐我一丸药光耀有五色服之四五日身体生羽翼朕每言服药而求羽翼宁如兄弟天生之羽翼乎陈思王之才足以经国绝其朝谒卒使忧死魏祚未终司马氏夺之岂神丸效耶虞舜至圣舍象傲以亲九族九族既睦平章百姓今数千载天下归善焉此朕废寝忘所慕叹也顷因余暇选仙录得神方云饵之必寿今持此药愿与兄弟共之偕至长龄永永无极也后申王等相继薨唯宪在帝亲待愈益厚每生日必幸其第为寿往往留宿居常无日不赐遗尚食总监及四方所献酒酪异馔皆分饷之宪尝请岁尽录赐目付史官必数百纸后有疾护医将膳骑相望也僧崇一者疗之少损帝喜甚赐绯袍银鱼已而疾寖剧薨年六十三帝失声号恸左右皆泣下帝以宪实推天下有高世之行非大号不称乃追谥让皇帝郁林王恪传恪子琨琨子袆少有志尚抚异母弟祗以友称当袭封固让祗中宗嘉其意特封嗣江王以继嚣后张知謇传知謇字匪躬幽州方城人徙家岐兄弟五人知元知晦知泰知默皆明经高第晓吏治清介有守公卿争为引重调露时知謇监察御史里行知默左台侍御史知謇历十一州刺史所莅有威严武后降玺书存问万岁通天中自德州刺史入计后奇其貌诏工图之称其兄弟容而才谓之两绝又门皆列戟白雀巢其庭后数宠赐知謇封范阳郡公知泰封渔阳郡公伯仲华首同贵时以为荣白敏中传武宗雅闻居易名欲召用之是时居易足病废宰相李德裕言其衰苶不任事即荐敏中文词类其兄而有器识即日知制诰召入翰林为学士进承旨宣宗立以兵部侍郎同中书门下平章事贺德仁传德仁越州山阴人父朗终陈散骑常侍德仁与从兄德基师事周弘正以文辞称人为语曰学行可师贺德基文质彬彬贺德仁兄弟八人时比汉荀氏太守鄱阳王伯山改所居甘滂里为高阳云薛收传收字伯褒蒲州汾阴人隋内史侍郎道衡子也元敬隋选部郎迈之子与收及族兄德音齐名世称河东三凤屈突通传通擢左武卫将军莅官劲正有犯法者虽亲无所回纵其弟盖为长安令亦以方严显时为语曰宁食三斗艾不见屈突盖宁食三斗葱不逢屈突通窦群传群兄常牟弟庠巩皆为郎工词章为联珠集行于时义取昆弟若五星然陈集原传集原泷州开阳人世为酋长父龙树为钦州刺史有疾即集原辄不食及亡呕血数升即茔作庐尽以田赀让兄弟里人高之武后时历右豹韬卫大将军韦嗣立传嗣立字延构与承庆异母少友悌母遇承庆严每笞辄解衣求代母不听即遣奴自捶母感寤为均爱世比晋王览第进士累调双流令政为二川最承庆解凤阁舍人武后召嗣立谓曰尔父常称二子忠且孝堪事朕比兄弟称职如而父言今使卿兄弟自相代即拜凤阁舍人皇甫冉传冉字茂政十岁便能属文张九龄叹异之与弟曾皆善诗天宝中踵登进士授无锡尉王缙为河南元帅表掌书记迁累右补阙卒曾字孝常历监察御史其名与冉相上下当时比张氏景阳孟阳云窦威传威字文蔚岐州平陆人父炽在周为上柱国入隋为太傅太穆皇后其从兄弟女也威沈邃有器局贯览群言家世贵子弟皆喜武力独威尚文诸兄诋为书痴内史令李德林举秀异授秘书郎当迁不肯调者十年故其学益博而诸兄以军功位通显矣薄威职闲冗更谓曰昔仲尼积学成圣犹栖迟不偶汝尚何求耶威笑不答吴通元传通元海州人与弟通微皆博学善文章父道瓘以道士诏授太子诸王经故通元等皆得侍太子游太子待之甚善始通元举神童补秘书正字又擢文辞清丽科调同州司户参军德宗立弟兄踵召为翰林学士顷之通微迁职方郎中通元起居舍人并知制诰韩王元嘉传元嘉与弟灵夔友爱燕终日如布衣礼当时称之濮王泰传泰始王宜都改王魏时皇太子承干病蹇泰以计倾之乃引驸马都尉柴令武房遗爱等布腹心而韦挺杜楚客相继摄府事二人者为泰要结中朝臣津介赂遗群臣更附为朋党承干惧阴遣人称泰府典签诣元武门上封帝省之书言泰罪帝怒即遣捕诘不获既而太子败帝阴许立泰岑文本刘洎请遂立泰为太子长孙无忌固欲立晋王帝以太原石文有治万吉复欲从无忌泰微知之因语晋王尔善元昌得无及乎王忧甚帝怪之以故对帝怃然悟会召承干谴勒承干曰臣贵为太子尚何求但为泰所图与朝臣谋自安尔无状之人遂教臣为不轨事若泰为大子正使其得计耳帝曰是也有如立泰则副君可诡求而得使泰也立承干治俱死治也立泰承干可无它即幽泰将作监解雍州牧相州都督左武候大将军降王东莱因诏自今太子不道藩王窥望者两弃之着为令阳城传城及进士第乃去隐中条山与弟□域常易衣出年长不肯娶谓弟曰吾与若孤惸相育既娶则间外姓虽共处而益疏我不忍弟义之亦不娶遂终身李晟传晟有十五子其闻者愿宪诉听愿少谦谨元和初领夏绥银宥节度使政简而严徙节武宁军以久疾用诉代之召为刑部尚书诉字元直封凉国公帝方经略陇右故徙诉节度凤翔李师道反诏诉代愿帅武宁军旬日践父兄两镇世以为荣阎让传让字立德以字行本以工艺进故立德与弟立本皆机巧有思营翠微玉带二宫擢工部尚书立本显庆中以将作大匠代立德为工部尚书虞世南传世南越州余姚人性沉静寡欲与兄世基同受学于吴顾野王余十年精思不懈至累旬不盥栉文章婉缛文帝知二子皆博学遣使召为建安王法曹参军至德初除西阳王友陈灭与世基入隋世基辞章清劲过世南而赡博不及也俱名重当时故议者方晋二陆大业中累至秘书郎炀帝虽爱其才然疾峭正弗甚用为七品十年不徙世基佞敏得君日贵盛妻妾被服拟王者而世南躬贫约一不改宇文化及已弒帝间杀世基而世南抱持号诉请代不能得自是哀毁骨立李岘传岘检校兵部尚书兄峘峄峘从上皇岘翊戴肃宗以勋力相高同时为御史大夫俱判台事又合制封公而峄为户部侍郎银青光禄大夫同居长兴里第门列三戟苏世长传世长从孙弁判度支改太子詹事坐前以腐粟给边贬汀州司户参军是时兄为赞善大夫冕京兆士曹参军以弁故贬永州冕信州司户参军年老瞑不能视帝闵之听还又有称冕才者帝悔不用而以老先还重追冕更问大臣昆弟可任者左右以王绍之兄纾韩皋之兄群对帝乃擢纾右补阙群考功员外郎冕遂不复用陆景融传景融于象先后母弟也象先被笞景融谏不入则自楚母为损威人多其友张琇传琇河中解人父审素为州都督有陈纂仁者诬其冒战级私庸兵元宗疑之诏监察御史杨汪即按纂仁复告审素与总管董堂礼谋反于是汪收审素系雅州狱驰至州按反状堂礼不胜忿杀纂仁以兵七百围汪胁使露草雪审素罪既而吏共斩堂礼汪得出遂当审素实反斩之没其家琇与兄□尚幼徙岭南久之逃还汪更名万顷□时年十三琇少二岁夜狙万顷于魏王池□斫其马万顷惊不及斗为琇所杀条所以杀万顷状系于斧奔江南将杀构父罪者然后诣有司道汜水吏捕以闻杀之临刑赐食□不能进琇色自如曰下见先人复何恨人莫不闵之李逊传逊字友道弟建字杓直与兄俱客荆州初为学时家苦贫兄造知其贤为营丐使成就之故逊建皆举进士后虽通显未尝置垣屋以清俭称薛苹传苹子膺太和初为右补阙内供奉其弟齐佐兴元李绛幕府绛遇害齐死于难膺闻不及请驰赴之哀甚闻者垂泣颜师古传师古弟相时亦以学闻贞观中累转礼部侍郎羸瘠多病师古死不胜哀而卒卢迈传迈从父弟起丧还洛阳过都迈奏请往哭之尽哀时执政自以宰相尊五服皆不过从问吊而迈独不徇时议者重其仁而亮云柳浑传浑字夷旷母兄识字方明知名士也工文章浑亦善属文但沈思不逮于识云卢奕传奕黄门监怀慎少子也疏眉目丰下谨重寡欲斤斤自修与兄奂名相上下而刚毅过之天宝初为鄠令所治辄最积功擢给事中拜御史中丞自怀慎奂及奕三居其官清节似之时传其美郑善果传善果郑州荥泽人检校大理卿兼民部尚书奉法持正风绩显公卿间诏与裴寂等十人每奏事若侍得升殿而从父兄元亦与时以为荣崔邠传邠字处仁为太常卿知吏部尚书铨弟酆郾郇鄯郸崔氏四世缌麻同爨兄弟六人至三品邠郾郸凡为礼部五吏部再唐兴无有也居光德里构便斋宣宗闻而叹曰郸一门孝友可为士族法因题曰德星堂后京兆民即其里为德星社云薛万均传万均父世雄大业末为涿郡太守万均与弟万彻因客幽州以材武为罗艺所厚善李承传承幼孤其兄晔养之既长以悌闻
