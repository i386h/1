<!-- { "loadSidebar": true } -->
别传廙弟伟与魏讽善廙戒之曰夫交友之美在于得贤不可不详而世之交者不审择人务合党众违先圣人交友之义此非厚己辅仁之谓也吾观魏讽不修德行而专以鸠合为务华而不实此直搅世沽名者也卿其慎之勿复与通伟不从魏讽反故及于难马良传良字季常襄阳宜城人也兄弟五人并有才名乡里为之谚曰马氏五常白眉最良良眉中有白毛故以称之刘繇传繇字正礼兄岱字公山平原陶丘洪荐繇欲令举茂才刺史曰前年举公山奈何复举正礼乎洪曰若明使君用公山于前擢正礼于后所谓御二龙于长涂骋骐骥于千里不亦可乎士燮传燮字威彦苍梧广信人也迁交趾太守弟壹为郡督邮交州刺史朱符为彝贼所杀州郡扰乱燮乃表壹领合浦太守次弟徐闻令领九真太守弟武领海南太守燮兄弟并为列郡雄长一州偏在万里威尊无上出入鸣钟磬备具威仪笳箫鼓吹车骑满道胡人夹毂焚烧香者常有数十妻妾乘辎軿子弟从兵骑当时贵重震服百蛮尉佗不足逾也陈思王植传植字子建黄初四年封雍丘王其年朝京都注
魏氏春秋曰是时待遇诸国法峻任城王彰
暴薨诸王既怀友于之痛植及白马王彪还国欲同路东归以叙隔阔之思而监国使者不听植发愤告离而作诗卢毓传毓字子家涿郡涿人也父植有名于世毓十岁而孤遇本州乱二兄死难当袁绍公孙瓒交兵幽冀饥荒养寡嫂孤兄子以学行见称董卓传何进败进弟车骑将军苗为进众所杀注英
雄记苖太后之同母兄先嫁朱氏之子进部曲吴匡素怨苖不与进同心乃令军中曰杀大将军者车骑也遂引兵与卓弟旻杀苖于朱爵阙下王粲传汝南应玚字德琏为五官将文学弟璩璩子贞咸以文章显璩官至侍中贞咸熙中参相国军事诸葛亮传乔字伯松亮兄瑾之第二子也本字仲慎与兄元逊俱有名于时论者以为乔才不及兄而学业过之糜竺传竺弟芳为南郡太守与关羽共事而私好贰叛迎孙权羽因覆败竺面缚请罪先主慰谕以兄弟罪不相及崇待如初孙策传策创甚请张昭等谓曰中国方乱夫以吴越之众三江之固足以观成败公等善相吾弟呼权佩以印绶谓曰举江东之众决机于两阵之间与天下争衡卿不如我举贤任能各尽其心以保江东我不如卿至夜半卒吴主传建安九年权弟丹阳太守翊为左右所害以从兄瑜代翊孙翊传翊字叔弼权弟也骁悍果烈有兄策风注典
略翊名俨性似策策临卒张昭等谓策当以兵属俨而策呼权佩以印绶陆逊传广陵杨竺少获声名而逊谓之终败劝竺兄穆令与别族孙登传注登弟和有宠于权登亲敬待之如兄常有欲让之心孙霸传霸字子威和同母弟也和为太子霸为鲁王宠爱崇特与和无殊顷之和霸不穆之声闻于权耳权禁断往来假以精学时全寄吴安孙奇杨竺等阴共附霸图危太子谮毁既行太子以败霸亦赐死流竺尸于江兄穆以数谏戒竺得免大辟犹徙南州霸赐死后又诛寄安奇等咸以党霸构和故也孙贲传贲字伯阳父羌字圣壹坚同产兄也贲早失二亲弟甫婴孩贲自赡育友爱甚笃为郡督邮孙资传注资字彦龙幼而岐嶷三岁丧二亲长于兄嫂王允一见而奇之太祖为司空又辟资会兄为乡人所害资手刃报雠乃将家属避地河东故遂不应命臧洪传太守张超请洪为功曹董卓杀帝图危社稷洪说超曰明府历世受恩兄弟并据大郡今王室将危贼臣未枭此诚天下义烈报恩效命之秋也今郡境尚全吏民殷富若动枹鼓可得二万人以此诛除国贼为天下倡先义之大者也超然其言与洪西至陈留见兄邈计事邈亦素有心会于酸枣邈谓超曰闻弟为郡守政教威恩不由己出动任臧洪洪者何人超曰洪才略智数优超超甚爱之海内奇士也邈即引见洪与语大异之管辂传辂父为利漕利漕民郭恩兄弟三人皆得躄疾使辂筮其所由辂曰卦中有君本墓墓中有女鬼非君伯母当叔母也昔饥荒之世当有利其数升米者排着井中啧啧有声推一大石下破其头孤魂冤痛自诉于天于是恩涕泣服罪三少帝纪咸熙二年春二月庚戌以虎贲张修昔于成都驰马至诸营言锺会反逆以至没身赐修弟倚爵关内侯世说新语魏文帝忌弟任城王骁壮因在卞太后阁共围棋并啖枣文帝以毒置诸枣蒂中自选可食者而进王不悟遂杂进之既中毒太后索水救之帝预敕左右毁瓶罐太后徒跣趋井无以汲须臾卒复欲害东阿太后曰汝已杀我任城不得复杀我东阿锺毓兄弟小时值父昼寝因共偷服药酒其父时觉且托寐以观之毓拜而后饮会饮而不拜既而问毓何以拜毓曰酒以成礼不敢不拜又问会何以不拜会曰偷本非礼所以不拜诸葛瑾弟亮及从弟诞并有盛名各在一国时以为蜀得其龙吴得其虎魏得其狗诞在魏与夏侯元齐名瑾仕吴朝服其弘雅吴书诸葛瑾为大将军而弟亮为蜀丞相族弟诞又显名于魏一门三方为冠盖天下荣之瑾才略虽不及弟而德行尤纯世语杨修年二十五以名公子有才能为太祖所器与丁仪兄弟皆欲以植为嗣太子患之以车载废簏内朝歌长吴质与谋修以白太祖未及推验太子惧告质质曰何患明日复以簏受绢车内以惑之修必复重白重白必推而无验则彼受罪矣世子从之修果白而无人太祖由是疑焉修与贾逵王凌并为主簿而为植所友每当就植虑事有阙忖度太祖意豫作答教十余条敕门下教出以次答教裁出答已入太祖怪其捷推问始泄太祖遣太子及植各出邺城一门密敕门不得出以观其所为太子至门不得出而还修先戒植若门不出侯侯受王命可斩守者植从之故修遂以交构赐死三辅决录张宇穆之第二子也以父功当封自言两目失明天子信之乃封弟恭小弟好戏无度放散家财宇悉以所得十万与之天子闻而嘉之又知其让封征拜议郎文章叙录裴潜子秀弘通博济丧父服终推财与兄弟魏王尝出征世子及临灾侯植并送路侧植称述功德发言有章左右属目王亦悦焉世子怅然自失吴质耳曰王当行流涕可也及辞世子泣而拜王及左右咸歔欷于是皆以植辞多华而诚心不及也益都耆旧传李孟元修易论语大义略举质性恭顺与叔子就同居就有痼疾孟元推所有田园悉以让就夫妇纺绩以自供给益部耆旧杂记李朝字伟南弟劭字永南又有一弟早亡各有才望时人号之李氏三龙陈留志李铨平丘人也少聪慧有至行铨兄前母子后母甚不爱也而衣食皆使下铨铨始年五岁觉己衣服胜兄即脱不着须兄得同己然后服之其母遂不得有偏及长铨内匡顺母外奉其兄故闺门雍睦为郡族所称会稽先贤传陈业字文理业兄渡海倾命时依止者五六十人骨肉消烂而不可辨别业仰皇天誓后土曰闻亲戚者必有异焉因割臂流血以洒骨上应时受血余皆流去博物志初王粲与族兄觊俱避地荆州刘表欲以女妻粲而嫌其短陋而用率以觊有风貌乃以妻觊舒仲膺名卲兄伯膺亲友为人所杀仲膺为报怨事觉兄弟争死皆得免九州春秋清河季雍以鄃叛袁绍而降公孙瓒瓒遣兵卫之绍遣朱灵攻之灵家在城中瓒将灵母弟置城上诱呼灵灵望城涕泣曰丈夫一出身与人岂复顾家耶遂力战拔之生禽雍而灵家皆死魏氏春秋爽既罢兵曰我不失作富家翁桓范哭曰曹子丹佳人生汝兄弟犊耳何图今日坐汝等族灭耶
　兄弟部纪事三
晋书王祥传祥弟览字元通母朱遇祥无道览年数岁见祥被楚挞辄涕泣抱持至于成童每谏其母其母稍止凶虐朱屡以非理使祥览辄与祥俱又虐使祥妻览妻亦趋而共之朱患之乃止祥丧父之后渐有时誉朱深疾之密使鸩祥览知之径起取酒祥疑其有毒争而不与朱遽夺反之自后朱赐祥馔览辄先尝朱惧览致毙遂止览孝友恭恪名亚于祥王览传览有六子裁基会正彦琛裁字士初抚军长史基字士先治书御史会字士和侍御史正字士则尚书郎彦字士治中护军琛字士伟国子祭酒初吕虔有佩刀工相之以为必登三公可服此刀虔谓祥曰苟非其人刀或为害卿有公辅之量故以相与祥固辞强之乃受祥临薨以刀授览曰汝后必兴足称此刀览后世多贤才兴于江左矣李矩传矩字世回平阳人也矩为都督司州诸军事表郭诵为扬武将军后勒遣其将石良率精兵五千袭矩矩逆击不利郭诵弟元复为贼所执贼遣元以书说矩曰去年东平曹嶷西宾猗卢矩如牛角何不归命矩以示诵诵曰昔王陵母在贼犹不改意弟当何论勒复遗诵麈尾马鞭以示殷勤诵不答邵续传续字嗣祖魏郡安阳人也初为成都王□参军□将讨长沙王乂续谏曰续闻兄弟如左右手今明公当天下之敌而欲去一手乎续窃惑之□不纳谢尚传尚字仁祖豫章太守鲲之子幼有至性七岁丧兄哀恸过礼亲戚异之恭帝纪安帝既不惠帝每侍左右消息温凉寝食之节以恭谨闻时人称焉王浑传浑子济为侍中时浑为仆射主者处事或不当济性峻厉明法绳之素与从兄佑不平佑党颇谓济不能顾其父由是长同异之言王戎传戎族弟敦有高名戎恶之敦每候戎辄托疾不见敦后果为逆乱王澄传澄字平子衍有重名于世时人许以人伦之鉴尤重澄尝为天下人士目曰阿平第一澄尝谓衍曰兄形似道而神峰大□衍曰诚不如卿落落穆穆然也澄由是显名有经澄所题目者衍不复有言辄云已经平子矣澄夙有盛名出于敦右士庶莫不倾慕之兼勇力绝人素为敦所惮澄犹以旧意侮敦敦益忿怒请澄入宿阴欲杀之而澄左右有二十人持铁马鞭为卫澄手尝捉玉枕以自防故敦未之得发后敦赐澄左右酒皆醉借玉枕观之因下□而谓澄曰何与杜弢通信澄曰事自可验敦欲入内澄手引敦衣至于绝带乃登于梁因骂敦曰行事如此殃将及焉敦令力士路戎搤杀之郑袤传袤长子默次质舒诩称予位并列卿时鬲令袁毅坐交通货赂大兴刑狱在朝多见引逮惟默兄弟以洁慎不染其流胡奋传奋兄弟六人兄广弟烈并知名
解系传系及二弟结育并清身洁己甚得声誉索綝传綝尝报兄雠手杀三十七人时人壮之陈骞传骞弟稚与其子舆忿争遂说骞子女秽行骞表徙弟以此获讥于世裴楷传楷尝营别宅其从兄衍见而悦之即以宅与衍束□传□博学多闻与兄璆俱知名
