<!-- { "loadSidebar": true } -->
人之兄弟不和而至于破家者或由于父母憎爱之偏衣服饮食言语动静必厚于所爱而薄于所憎见爱者意气日横见憎者心不能平积久之后遂成深雠所谓爱之适所以害之也苟父母均其所爱兄弟自相和睦可以两全岂不甚善父母见诸子中有独贫者往往念之常加怜恤饮食衣服之外或有所偏私子之富者或有所献则转以与之此乃父母均一之心而子之富者或以为怨此殆未之思也若使我贫父母必移此心于我矣兄弟子侄同居至于不和本非大有所争由其中有一人设心不公为己稍重虽是毫末必独取于众或众有所分在己必欲多得无他心不能平遂起争端破荡家产驯小得而致大患若知此理各怀公心取于私则皆取于私取于公则皆取于公众有所分虽果实之属直不数钱亦必均平则亦何争之有兄弟子侄同居长者或恃其长凌轹卑幼专用其财自取温饱因而成私簿书出入不令幼者预知幼者至不免饥寒必启争端或长者处事至公幼者不能承顺盗取其财以为不肖之资尤不能和若长者总提大纲幼者分干细务长必幼谋幼必长听各尽公心自然无争兄弟子侄贫富厚薄不同富者既怀独善之心又多骄傲贫者不生自勉之心又多妒嫉此所以不和若富者时分惠其余不恤其不知恩贫者知自有定分不望其必分惠则亦何争之有朝廷立法于分析一事非不委曲详悉然有果是窃众营私却于典买契中称系妻财置到或诡名置产官中不能尽行根究又有果是起于贫寒不因父祖资产自能奋立营置财业或虽有祖家财产不因于众别自殖立私财其同宗之人必求分析至于经县经州经所在官府累年争讼各至破荡而后已若富者能反思果是因众成私不分与贫者于心岂无所慊果是自置财产分与贫者明则为高义幽则为阴德又岂不胜于连年争讼妨废家务及资备裹粮资给证佐与嘱托吏胥贿赂官员之徒费耶贫者亦宜自思彼实窃众亦由辛苦营运以至增置岂可悉分有之况实彼之私财而吾欲受之宁不自愧苟能知此则所分虽微必无争讼之费也人有兄弟子侄同居而私财独厚虑有分析之患者则买金银之属而深藏之此为大愚若以百千金银计之用以买产岁收必十千十余年后所谓百千者我已取之其分与者皆其息也况百千又有息焉用以典质营运三年而其息一倍则所谓百千者我已取之其分与者皆其息也况又二年再倍不知其多少何为而藏之箧笥不假此收息以利众也余见世人有将私财假于众使之营运于家久而止取其本者其家富厚均及弟兄子侄绵绵不绝此善处之心报也亦有窃盗众财或寄妻家或寄内外姻亲之家终为其人用过不敢取索及取索而不得者多矣亦有作妻家姻亲之家置产为其人所掩有者多矣亦有作妻名置产身死而妻改嫁举以自随者亦多矣凡百君子幸详鉴此止须存心兄弟同居甲者富厚虑为乙扰十数年间或甲破坏而乙乃增进或甲亡其子不能自立乙反为甲所扰兄弟分析有幸应分人典卖而己欲执赎则将所分田产丘丘段段平分或以两旁分与应分人而己分处中往往应分人未卖而己分先卖反为应分人执邻取赎者多矣有诸父俱亡作诸子均分而无兄弟者分后独昌多兄弟者分后浸微者有多兄弟之人不愿作诸子均分而兄弟各自昌盛胜于独据全分者有以兄弟累众力求分析而分后浸微反不若累众之人昌盛如故者有以分析不平屡经官求再分而分到财产随即破坏反不若被论之人昌盛如故者世人若知智术不胜天理必不起争讼之心兄弟义居固世之美事然其间有一人早亡诸父与子侄其爱稍□其心未必均齐为长而欺瞒其幼者有之为幼而悖慢其长者有之顾见义居而交争者其相疾有甚于路人前日之美事乃甚不美矣故兄弟当分宜早有所定兄弟相爱虽异居异财亦不害为孝义一有交争则孝义何在兄弟子侄有同门异户而居者于众事宜各尽心不可令小儿婢仆有扰于众虽是细微皆起争之渐且众之庭宇一人勤于扫洒一人全不之顾勤扫洒者已不能平况不之顾者又纵其小儿婢仆常常狼藉且不容他人禁止则怒詈失欢多起于此同居之人有不贤者非礼以相扰若间或一再尚可与辩至于百无一是且朝夕以此相临极为难处同乡及同官亦或有此当宽其怀抱以无可奈何处之人有数子无所不爱而于兄弟则相视如仇雠往往其子因父之意遂不礼于伯父叔父者殊不知己之兄弟即父之诸子己之诸子即他日之兄弟我于兄弟不和则我之诸子更相视效能禁其不乖戾否子不礼于伯叔父则不孝于父亦其渐也故欲吾之诸子和同须以吾之处兄弟者示之欲吾子之孝于己须以其善事伯叔父者先之明曹端夜行烛
　　兄弟
诗曰凡今之人莫如兄弟盖兄弟本一气而分形乃同胞共乳是则举世之人岂有如兄弟之至亲哉今人多昵妻子之爱忘兄弟之亲小则阋墙斗狠大则分门割户侧目相视如雠如敌切齿相恨如狼如虎伤一气之和为众人之耻惟我家严深恶于此端请略述古人明兄弟之亲破流俗之惑者以为垂训之助云端尝于兄弟聚会之时从容言曰兄弟天合者也夫妻人合者也今人有兄弟分居未闻有夫妇分居者焉是则疏天合而亲人合者也岂非惑之甚哉然其妻果有贞静专一之德生则同室死则同穴犹与兄弟有轻重亲疏之不同况无礼无义不贞不节之妇夫死而又适他人不惟玷己之身又且辱夫之行有识君子何若与兄与弟相亲相爱以笃吾天合之好生则同乐于一门之内死则同乐于一坟之中岂不美乎况人之生死离合朝不虑夕古人言人活一世七十稀且以七十为期除幼小无知及疾病违离外兄弟齐会同欢不能以十年况未及七十而死者乎且家严兄弟四人今只有一人在咱兄弟六人明年今日未知谁在因作诗以讽之辞虽鄙野心则真诚念之哉范弘嗣做人镜
　　兄弟
兄弟乃一体而两分比之手足谊至重也概观人间成人无兄弟孩提有兄弟何也孩提笑乐游戏追随其情景逼真而成人之后则私心起而骨肉间也壮岁无兄弟暮年有兄弟何也暮年情怆于相见之日短且近死之心真意时露悔悟还生而壮岁徒以意气构也富贵无兄弟穷檐有兄弟何也富贵家分门户而居势相隔也谗易入也穷檐寒腊一垆食寝同甘出入共劳逸欢洽最亲矣日知录
　　兄弟不相为后
商之世兄终弟及故十六世而有二十八王如仲丁外壬河亶甲兄弟三王阳甲盘庚小辛小乙兄弟四王未知其庙制何如商书言七世之庙贺循谓殷世有二祖三宗若拘七室则当祭祢而已唐书礼乐志自宪宗穆宗敬宗文宗四世祔庙睿元肃代以次迁至武宗崩德宗以次当迁而于世次为高祖礼官始觉其非以谓兄弟不相为后不得为昭穆乃议复祔代宗而议者言已祧之主不得复入太庙礼官曰昔晋元明之世已迁豫章颍川后皆复祔此故事也议者又言庙室有定数而无后之主当置别庙礼官曰晋武帝时景文同庙庙虽六代其实七主至元帝明帝庙皆十室故贺循曰庙以容主为限而无常数也于是复祔代宗而以敬宗文宗武宗同为一代何休解公羊传文公二年跻僖公谓惠公与庄公当同南面西上隐桓与闵僖当同北面西上据大祫如此则庙中昭穆之序亦从之而不易矣鄞万斯大本之立说谓庙制当一准王制之言太祖而下其为父死子继之常也则一庙一主三昭三穆而不得少其为兄弟相继之变也则同庙异室亦三昭三穆而不得多观考工记匠人营国所载世室明堂皆五室则知同庙异室古人或已有通其变者正不可指为后人之臆见也记曰协诸义而协则礼虽先王未之有可以义起也然则贺循之论可为后王之式矣
　兄弟部艺文一
