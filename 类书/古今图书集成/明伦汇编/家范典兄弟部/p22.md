<!-- { "loadSidebar": true } -->
郭躬传永平中有兄弟共杀人者而罪未有所归帝以兄不训弟故报兄重而减弟死张奂传奂长子芝字伯英最知名芝及弟昶字文舒并善草书至今称传之韦彪传彪族子义义字季节义兄顺字叔文平舆令有高名次兄豹字季明数辟公府辄以事去司徒刘恺复辟之谓曰卿以轻好去就爵位不跻今岁垂尽当选御史意在相荐子其宿留乎豹曰犬马齿衰膂力已劣仰慕崇恩故未能自割且眩瞀滞疾不堪久待选荐之私非所敢当遂跣而起恺追之径去不顾安帝西巡征拜议郎义少与二兄齐名袁闳传闳见时方险乱而家门富盛常对兄弟叹曰吾先公福祚后世不能以德守之而竞为骄奢与乱世争权此即晋之三却矣遂散发绝世二弟忠弘节操皆亚于闳封观者有志节当举孝廉以兄名位未显耻先受之遂称风疾喑不能言火起观屋徐出避之忍而不告后数年兄得举观乃称损而仕郡焉韩棱传棱四岁而孤养母弟以孝友称及壮推先父余财数百万与从昆弟乡里益高之第五访传访少孤贫常佣耕以养兄嫂有闲暇则以学文童恢传恢字汉宗弟翊字汉文名高于恢宰府先辟之翊阳喑不肯仕及恢被命乃就孝廉李充传充字大逊陈留人也家贫兄弟六人同食递衣妻窃谓充曰今贫居如此难以久安妾有私财愿思分异充伪酹之曰如欲别居当酝酒具会请呼乡里内外共议其事妇从充置酒燕客充于坐中前跪白母曰此妇甚无状而教充离间母兄罪合遣斥便呵叱其妇逐令出门妇衔涕而去坐中惊肃因遂罢散魏朗传朗少为县吏兄为乡人所杀朗白日操刃报雠于县中遂亡命到陈国阴兴传兴素与从兄嵩不相能然敬其威重兴疾病帝亲临问以政事及群臣能不兴顿首曰臣愚不足以知之然伏见议郎席广谒者阴嵩并经行明深逾于公卿兴没后帝思其言遂擢广为光禄勋嵩为中郎将监羽林兴子庆为鲖阳侯庆弟博为强侯博弟员丹并为郎庆推田宅财物悉与员丹帝以庆义让擢为黄门侍郎广陵思王荆传荆建武十五年封山阳公十七年进爵为王荆性刻急隐害有才能而喜文法光武崩大行在前殿荆哭不哀而作飞书封以方底令苍头诈称东海王强舅大鸿胪郭况书与强强得书惶怖即执其使封书上之显宗以荆母弟秘其事遣荆出止河南宫时西羌反荆不得志冀天下因羌惊动有变私迎能为星者与谋议帝闻之乃徙封荆广陵王遣之国其后荆复呼相工谓曰我貌类先帝先帝三十得天下我今已三十可起兵未相者诣吏告之荆惶恐自系狱帝复加恩不考极其事下诏不得臣属吏人唯食租如故使相中尉谨宿卫之荆犹不改其后使巫祭祀祝诅有司举奏请诛之荆自杀立二十九年死帝怜伤之赐谥曰思王十四年封荆子元寿为广陵侯服王玺绶食荆故国六县又封元寿弟三人为乡侯明年帝东巡狩征元寿兄弟会东平宫班赐御服器物又取皇子舆马悉以与之荀爽传爽兄子悦彧并知名悦字仲豫俭之子也俭早卒悦年十二能说春秋家贫无书每之人间所见篇牍一览多能诵记性沉静美姿容尤好著述灵帝时阉官用权士多退身穷处悦乃托疾隐居时人莫之识唯从弟彧特称敬焉仇览传览三子皆有文史才少子元最知名
郑均传均字仲虞东平任城人也少好黄老书兄为县吏颇受礼遗均数谏止不听则脱身为佣岁余得钱帛归以与兄曰物尽可复得为吏坐臧终身捐弃兄感其言遂为廉洁均好义笃实养寡嫂孤儿恩礼敦至常称疾家庭不应州郡辟召孔融传融十三丧父哀悴过毁扶而后起州里归其孝性好学博涉多该览山阳张俭为中常侍侯览所怨览为刊章下州郡以名捕俭俭与融兄有旧亡抵于不遇时融年十六俭少之而不告融见其有窘色谓曰兄虽在外吾独不能为君主邪因留舍之后事泄国相以下密就掩捕俭得脱走遂并收融送狱二人未知所坐融曰保纳舍藏者融也当坐之曰彼来求我非弟之过请甘其罪吏问其母母曰家事任长妾当其辜一门争死郡县疑不能决乃上谳之诏书竟坐焉融由是显名许荆传荆字少张会稽阳羡人也祖父武太守第五伦举为孝廉武以二弟晏普未显欲令成名乃请之曰礼有分异之义家有别居之道于是共割财产以为三分武自取肥田广宅奴婢强者二弟所得并悉劣少乡人皆称弟克让而鄙武贪婪晏等以此并得选举武乃会宗亲泣曰吾为兄不肖盗声窃位二弟年长未预荣禄所以求得分财自取大讥今理产所增三倍于前悉以推二弟一无所留于是郡中翕然远近称之荆尝行春到来阳县人有蒋均者兄弟争财互相言讼荆对之叹曰吾荷国重任而教化不行咎在太守乃顾使吏上书陈状乞诣廷尉均兄弟感悔各求受罪陈实传实字仲弓颍川许人也有六子纪谌最贤纪字元方以至德称兄弟孝养闺门雍和后进之士皆推慕其风谌字季方与纪齐德同行公沙穆传穆字文乂北海胶东人也六子皆知名袁术传术字公路汝南汝阳人司空逢之子也少以侠气闻数与诸公子飞鹰走狗后颇折节举孝廉累迁至河南尹虎贲中郎将时董卓将欲废立以术为后将军术畏卓之祸出奔南阳会长沙太守孙坚杀南阳太守张咨引兵从术刘表上术为南阳太守术又表坚领豫州刺史使率荆豫之卒击破董卓于阳人术从兄绍因坚讨卓未反还遣其将会稽周昕夺坚豫州术怒击昕走之绍议欲立刘虞为帝术好放纵惮立长君托以公义不肯同积此衅隙遂成乃各外交党援以相图谋术结公孙瓒而绍连刘表豪桀多附于绍术怒曰群竖不从吾而从吾家奴乎又与公孙瓒书云绍非袁氏子绍闻大怒初平三年术遣孙坚击刘表于襄阳坚战死公孙瓒使刘备与术合谋共逼绍绍与曹操会击皆破之姜肱传肱字伯淮彭城广戚人也家世名族肱与二弟仲海季江俱以孝行着闻其友爱天至常共卧起及各娶妻兄弟相恋不能别寝以系嗣当立乃递往就室肱博通五经兼明星纬士之远来就学者三千余人诸公争加辟命皆不就二弟名声相次亦不应征聘时人慕之注
谢承书曰肱性笃孝事继母恪勤
母既年少又严厉肱感凯风之孝兄弟同被而寝不入房室以慰母心肱与季江俱乘车行适野庐为贼所劫取其衣物欲杀其兄弟肱谓盗曰弟年幼父母所怜愍又未聘娶愿自杀身济弟季江言兄年德在前家之珍宝国之英俊乞自受戮以代兄命盗戢刃曰二君所谓贤人吾等不良妄相侵犯弃物而去肱车中尚有数千钱盗不见也使从者追以与之亦复不受肱以物经历盗手因以付亭吏而去东观汉记魏霸字乔卿济阴人为巨鹿太守妻子不到官舍念兄嫂在家勤苦而独尊乐故尝服粗粝不食鱼肉妻亲蚕桑子躬耕与兄弟子同苦乐乡里慕其行化之倪萌字子明齐国临淄人常勤身田农遭岁仓卒人民馁饥相啖与兄俱出城采蔬为赤眉贼所得欲杀啖之萌诣贼叩头言兄年老羸瘠不如萌肥健愿代兄贼义而两释之孔奋笃骨肉弟奇在雒阳为诸生分禄俸以供给其粮用四时送衣下至脂烛每有所食甘美辄分减以遗奇高士传荀靖字叔慈隐身修学动止合礼弟爽字慈明亦以才显于当时或问汝南许章曰爽与靖孰贤章曰皆玉也慈明外朗叔慈内润汉南记孝和皇帝讳肇章帝中子也兄庆为皇太子母被谗死庆为清河王帝年四岁代为太子而特亲庆入则共室出则同车风俗通义阳翟令左冯翊田辉叔都兄字威都俱合纯懿不陨洪祚叔都最为知名郡常欲为察授之辉耻越贤兄惧不得免因缘他疾遂托病喑家人妻子莫知其情人数恐灼持之有度后在田舍天连阴雨友人张子平吉仲考等密共穿逾夺取衣衾穷夜独处迫切至矣然无声响徒喑喑而已子平因抱持曰我某公也谓汝避兄耳何意真然耶天丧斯人吾侪将何效乎相对歔欷哀动左右间积四岁威都果举迁安定长史据辎垂緌还历乡里荐祀祖考叔都沃醊神坐俯仰因语是月司隶太尉大将军同时并辟为侍御史举茂才不幸早陨威都官至武都太守太尉掾陈留太守泰山吴文章少与兄伯武相失二十年后相会下邳市中争计共斗伯武殴之文章欲报心凄怅手不能兴观者笑之更相借问乃亲兄也相持啼泣观者复曰兄校弟不得报向者所笑乃其义也张璠汉纪少帝以八月庚午为诸黄门所劫步出谷门走至河上诸黄门既投河死时帝年十四陈留王年九岁兄弟独夜步行欲还宫暗暝逐萤火而行数里得民间以露车载送海内先贤传范丹字史云清高亮直让财十万与三弟孝子传古有兄弟意欲分异出见三荆同根接叶连阴叹曰木犹欣聚况我而殊异哉还共雍睦列女传广汉汝妇者汝敦之妻也居世殷富兄弟早孤而嫂贪□敦以所受田宅奴婢三百余万悉让与兄裁留园地数十亩起舍耕作土中得金一器敦以示妻妻曰本言让先祖所有也此金非其有耶敦曰固吾意也乃俱担金与兄嫂嫂初谓叔穷乏来欲借贷有不悦之色见金而喜兄乃恻然感悟弃妻还金孔融家传融兄弟七人融第六幼有自然之性年四岁时每与诸兄共食梨融辄引小者大人问其故答曰我小儿法当取小者由是宗族奇之世说新语陈元方子长文与季方子孝先各论其父功德争之不能决咨于太丘太丘曰元方难为兄季方难为弟会稽典录丁览字孝连八岁而孤家又单微清身立行用意不苟推财从弟以义让称锺离牧兄骃上计吏牧童□时号为迟讷骃常谓人曰牧必胜我不可轻也时人皆以为不然谢渊字休德山阴人其先巨鹿太守夷吾之后也世渐微替仕进不继至渊兄弟一时俱兴兄咨字休度以质行自立干局见称官至海昌都尉渊起于衰末兄弟修德贫无戚容历位建威将军三国志袁绍传绍出长子谭为青州沮授谏绍必为祸始绍不听曰孤欲令诸儿各据一州也又以中子熙为幽州绍自军败后发病忧死绍爱少子尚貌美欲以为后而未显审配逢纪与辛评郭图争权配纪与尚比评图与谭比众以谭长欲立之配等恐谭立而评等为己害缘绍素意乃奉尚代绍位谭至不得立自号车骑将军由是谭尚有隙太祖北征谭尚谭军黎阳尚少与谭兵而使逢纪从谭谭求益兵配等议不与谭怒杀纪谭尚遂举兵相攻王修传袁谭欲攻尚修谏曰兄弟还相攻击是败□之道也谭不悦然知其忠节后又问修计安出修曰夫兄弟者左右手也譬人将斗而断其右手而曰我必胜若是者可乎夫弃兄弟而不亲天下其谁亲之属有谗人固将交斗其间以求一朝之利愿明使君塞耳勿听也若斩佞臣数人复相亲睦以御四方可以横行天下谭不听遂与尚相攻击刘表传表及妻爱少子琮欲以为后而蔡瑁张允为之支党乃出长子琦为江夏太守众遂奉琮为嗣琦与琮遂为雠隙张范传范字公仪弟承字公先范子陵及承子戬为山东贼所得范直诣贼请二子贼以陵还范范谢曰诸君相还儿厚矣夫人虽爱其子然吾怜戬之小请以陵易之贼义其言悉以还范刘廙传廙兄望之有名于世荆州牧刘表辟为从事而其友二人皆以谗毁为表所诛望之又正谏不合投传告归廙谓望之曰赵杀鸣犊仲尼回轮今兄既不能法柳下惠和光同尘于内则宜模范蠡迁化于外坐而自绝于时殆不可也望之不从寻见害注廙
