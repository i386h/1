<!-- { "loadSidebar": true } -->
宗□传□字元干□从兄绮为征北府主簿绮尝入直而给吏牛泰与绮妾私通□杀泰绮壮其意不责也庐江王袆传太祖诸子袆尤凡劣诸兄弟蚩鄙之南平王铄蚤薨铄子敬渊婚袆往视之白世祖借伎世祖答曰婚礼不举乐且敬渊等孤苦倍非宜也至是太宗与建安王休仁诏曰人既不比数西方公汝便为诸王之长时袆住西州故谓之西方公也泰始五年河东柳欣慰谋反欲立袆袆与相酬和欣慰要结征北咨议参军杜幼文左军参军宋祖珍前鄀令王隆伯等袆使左右徐虎儿以金合一枚饷幼文铜□二枚饷祖珍隆伯幼文具奏其事上遣腹心杨运长镇兵防卫同党柳欣慰徐虎儿陈道明□敬之闾丘邈之樊平祖孟敬祖并伏诛明年六月上又令有司奏袆忿怼有怨言请免官削爵土付宛陵县狱依法穷治不许乃遣大鸿胪持节兼宗正为副奉诏责袆逼令自杀时年三十五刘凝之传凝之慕老莱严子陵为人推家财与弟及兄子立屋于野外非其力不食萧惠开传惠开与诸弟并不睦惠基使益州遂不相见与同产弟惠明亦着嫌隙云殷琰传琰性和雅事兄甚谨少以名行见称
薛安都传安都从弟道生亦以军功为大司马参军犯□为秣陵令庾淑之所鞭安都大怒乃乘马从数十人令左右执□欲往杀淑之行至朱雀航逢柳元景元景遥问薛公何处去安都跃马至车后曰小子庾淑之鞭我从弟今指往刺杀之元景虑其不可驻乃绐之曰小子无宜适卿往与手甚快安都既回马复追呼之别宜与卿有所论令下马入车既入车因责让之曰卿从弟服章言论与寒细不异虽复人士庾淑之亦何由得知且人身犯罪理应加罚卿为朝廷勋臣宜崇奉法宪云何放恣辄欲于都邑杀人非唯科律所不容主上亦无辞以相宥因载之俱归安都乃止孙棘传棘彭城人也世祖大明五年发三五丁弟萨应充行坐违期不至依制军法人身付狱未及结竟棘诣郡辞不忍令当一门之苦乞以身代萨萨又辞列门户不建罪应至此狂愚犯法实是萨身自应依法受戮兄弟少孤萨三岁失父一身恃赖惟在长兄兄虽可垂愍有何心处世太守张岱疑其不实以棘萨各置一处语棘云已为谘详听其相代棘颜色甚悦答云得尔旦则为不死又语萨亦欣然曰死自分甘但令兄免萨有何恨棘妻许又寄语属棘君当门户岂可委罪小郎且大家临亡以小郎属君竟未妻娶家道不立君已有二儿死复何恨岱依事表上世祖诏曰棘萨甿隶节行可甄特原罪州加辟命并赐许帛二十匹蒋恭传恭义兴临津人也元嘉中晋陵蒋崇平为劫见禽云与恭妻弟吴晞张为侣晞张先行不在本村遇水妻息五口避水移寄恭家讨录晞张不获收恭及兄协付狱治罪恭协并款舍住晞张家口而不知劫情恭列晞张妻息是妇之亲亲今有罪恭身甘分求遣兄协协列协是户主延制所由有罪之日关协而已求遣弟恭兄弟二人争求受罪郡县不能判依事上详州议之曰礼让者以义为先自厚者以利为上末世俗薄靡不自私伏膺圣教犹或不逮况在野夫未达诰训而能互发天伦之忧甘受莫测之罪若斯情义实为殊特蔑尔恭协而能行之兹乃终古之所希盛世之嘉事二子乘舟无以过此岂宜执宪文加以罪戮且晞张封筒远行他界为劫造衅自外赃不还家所寓村伍容有不知不合加罪勒县遣之还复民伍乃除恭义成令协义怡令王惠传惠幼而夷简为叔父司徒谧所知高祖闻其名以问从兄诞诞曰惠后来秀令鄙宗之美也兄鉴颇好聚敛广营田业惠意甚不同谓鉴曰何用田为曰无田何由得食惠又曰亦复何用食为其标奇如此谢弘微传弘微居身清约器服不华而饮食滋味尽其丰美兄曜历御史中丞彭城王义康骠骑长史元嘉四年卒弘微蔬食积时哀戚过礼服虽除犹不啖鱼肉沙门释慧琳诣弘微弘微与之共食犹独素食慧琳曰檀越素既多疾顷者肌色微损即吉之后犹未服膳若以无益伤生岂所望于得理弘微答曰衣冠之变礼不可逾在心之哀实未能已遂废食感咽歔欷不自胜弘微少孤事兄如父兄弟友穆之至举世莫及也弘微口不言人短长而曜好臧否人物曜每言论弘微常以他语乱之何尚之传世祖即位南郡王义宣车骑将军臧质反义宣司马竺超民臧质长史陆展兄弟并应从诛尚之上言曰刑罚得失治乱所由圣贤留心不可不慎竺超民为贼既遁走一夫可擒若反复昧利即当取之非唯免愆亦可要不义之赏而超民曾无此意微足观过知仁且为官保全城府谨守库藏端坐待缚今戮及兄弟与向始末无论者复成何异陆展尽质复灼然便同之巨逆于事为重臣豫蒙顾待自殊凡隶苟有所怀不敢自默超民坐者由此得原刘湛传湛以义康党伏诛弟素黄门侍郎徙广州湛初被收入狱见素曰乃复及汝邪相劝为恶恶不可为相劝为善正见今日何如竟陵王诞传诞反杀之传首京师前废帝即位义阳王昶为征北将军徐州刺史道经广陵上表曰窃闻淮南中霣眷求遗绪楚英流殛爱存丘墓并难结两臣义开二主法虽事断礼或情申伏见故贼刘诞称戈犯节自贻逆命膏斧婴戮在宪已彰但寻属忝皇枝位叨列辟一以罪终魂骸莫赦生均宗籍死同匹竖族窆委杂封树不修今岁月易迈愆流衅往践境兴怀感事伤目陛下继明升运咸与维新大德方临哀矜未及夫栾布哭巿义犯雷霆田叔钳赭志于夷戮况在天伦何独无感伏愿稽若前准降申丹志乞薄改楄柎微表窀穸则朽骨知荣穷泉识荷临纸哽恸辞不自宣诏曰征北表如此省以慨然诞及妻女并可以庶人礼葬并置守卫戴法兴传法兴父硕子贩纻为业法兴二兄延寿延兴并修立延寿善书法兴好学山阴有陈载者家富有钱三千万乡人咸云戴硕子三儿敌陈载三千万钱关康之传康之守志闲居弟双之病卒瘗于水滨康之其春得疾困笃小差牵以迎丧因得虚劳病寝顿二十余年始安王休仁传休仁文帝第十二子也太宗克定祸难殒帝于华林园休仁即日推崇太宗便执臣礼明旦休仁出住东府时南平庐陵敬先兄弟为废帝所害犹未殡殓休仁休佑同载临之开帷欢笑奏鼓吹往反时人咸非焉休仁年与太宗邻亚俱好文籍素相爱友及废帝世同经危难太宗又资其权谲之力泰始初四方逆命兵至近畿休仁亲当矢石大勋克任总百揆亲寄甚隆朝野四方莫不辐凑上渐不悦休仁悟其旨其冬表解扬州见许六年进位太尉领司徒固让又加漆轮车剑履太宗末年多忌讳猜害稍甚休仁转不自安及杀晋平王休佑忧惧弥切其年上疾笃与杨运长等为身后之计虑诸弟强盛太子幼弱将来不安运长又虑帝晏驾后休仁一旦居周公之地其辈不得秉权弥赞成之上疾尝暴甚内外莫不属意于休仁主书以下皆往东府休仁所亲信豫自结纳其或直不得出者皆恐惧上既宿怀此意至是又闻物情向之乃召休仁入见既而又谓曰夕可停尚书下省宿明可早来其夜遣人赍药赐休仁死时年三十九南齐书吴达之传达之义兴人也从祖弟敬伯夫妻荒年被略卖江北达之有田十亩货以赎之与之同财共宅郡命为主簿固以让兄又让世业旧田与族弟弟亦不受田遂闲废河南辛普明侨居会稽自少与兄同处一帐兄亡以帐施灵座夏月多蚊普明不以露寝见色兄将葬邻人嘉其义赙助甚多普明初受后皆反之赠者甚怪普明曰本以兄墓不周故不逆来意今何忍亡者余物以为家财又有何伯玙弟幼玙俱厉节操安贫枯□诲人不倦乡里呼为人师郡守下车莫不修谒永明十一年伯玙卒幼玙少好佛法剪落长斋持行精苦梁初卒兄弟年并八十余朱谦之传谦之字处光年数岁所生母亡假葬田侧为族人朱幼方燎火所焚同产姊密语之谦之虽小便哀戚如持丧年长不婚娶永明中刃杀幼方诣狱自系表上世祖嘉其义虑相复报乃遣谦之随曹虎西行将发幼方子恽于津阳门伺杀谦之谦之兄选之又刺杀恽有司以闻世祖曰此皆是义事不可问悉赦之吴兴沈顗闻而叹曰弟死于孝兄殉于义孝友之节萃此一门褚渊传渊父湛之卒渊推财与弟惟取书数千卷刘善明传善明从弟僧副与善明俱知名于州里桓荣祖传荣祖伯父豫州刺史护之子袭祖为淮阳太守宋孝武以事徙之岭南护之不食而死帝疾笃又遣使杀袭祖袭祖临死与荣祖誓曰弟常劝我危行言逊今果败矣沈冲传冲与兄淡渊名誉有优劣世号为腰鼓兄弟淡渊并历御史中丞兄弟三人皆为司直晋宋未有也刘绘传绘事兄悛恭谨与人语呼为使君隆昌中悛坐罪将见诛绘伏阙请代兄死高宗辅政救解之张敬儿传敬儿都督襄阳弟恭儿不肯出官常居上保村中与居民不异敬儿呼纳之甚厚恭儿月一出视敬儿辄复去恭儿本名□儿随敬儿改名也胡谐之传谐之为太子中庶子领左卫率谐之兄谟之亡谐之上表曰臣私门罪衅早备荼苦兄弟三人共相抚鞠婴孩抱疾得及成人长兄臣谌之复早殒殁与亡弟二兄臣谟之□戚家庭得蒙训长情同极荫何图一旦奄见弃放吉凶分违不获临奉乞解所职诏不许改卫尉中庶子如故褚炫传炫字彦绪河南阳翟人也兄照字彦宣少秉高节一目眇官至国子博士不拜常非从兄渊身事二代闻渊拜司徒叹曰使渊作中书郎而死不当是一名士邪名德不昌遂令有期颐之寿炫少清简为从舅王景文所知从兄渊谓人曰从弟廉胜独立乃十倍于我也衡阳元王道度传道度太祖长兄也与太祖俱受学雷次宗宣帝问二儿学业次宗答曰其兄外朗其弟内润皆良璞也王僧虔传僧虔迁司徒左西属兄僧绰为太初所害亲宾咸劝僧虔逃僧虔涕泣曰吾兄奉国以忠贞抚我以慈爱今日之事苦不见及耳若同归九泉犹羽化也徐伯珍传伯珍永明二年刺史豫章王辟议曹从事不就家甚贫窭兄弟四人皆白首相对时人呼为四皓刘瓛传瓛字子珪宋大明四年举秀才兄璲亦有名先应州举刘琎传琎字子璥方轨正直兄瓛夜隔壁呼琎共语琎不答方下□着衣立然后应瓛问其久琎曰向束带未竟其立操如此竟陵文宣王子良传初豫章王嶷葬金牛山文惠太子葬夹石子良临送望祖硎山悲感叹曰北瞻吾叔前望吾兄死而有知请葬兹地既薨遂葬焉曲江公遥欣传遥欣子几字德元年十岁能属文早孤有弟九人并皆小几恩爱笃睦闻于朝野吴欣之传欣之晋陵利城人也宋元嘉末弟尉之为武进县戍随王诞起义太祖遣军主华钦讨之吏民皆散尉之独留见执将死欣之诣钦乞代弟命辞泪哀切兄弟皆见原建元二年有诏蠲表永明初广陵民章起之二息犯罪争死太守刘悛表以闻诏皆原其罪萧惠基传桂阳之役惠基姊为休范妃太祖谓之曰卿家桂阳遂复作贼太祖顿新亭垒以惠基为军副惠基弟惠朗为休范攻战惠基在城内了不自疑泰始初兄益州刺史惠开拒命明帝遣惠基奉使至蜀宣旨慰劳惠开降明僧绍传僧绍字承烈隐长广郡崂山弟庆符为青州僧绍乏粮食随庆符之郁洲住弇榆山栖云精舍欣玩山水竟不一入州城建元元年征为正员外郎不就其后太祖谓庆符曰卿兄高尚其事亦尧之外臣朕虽不得相接有时通梦遗僧绍竹根如意笋箨冠僧绍兄僧引能元言宋世为冀州刺史弟僧皓亦好学宋孝武见之迎颂其名时人以为荣泰始初为青州刺史庆符建元初为黄门萧颖胄传颖胄好文艺弟颖基好武勇世祖登烽火楼诏群臣赋诗颖胄诗合旨上谓颖胄曰卿文弟武宗室便不乏才陆澄传澄弟鲜得罪宋世当死澄于路见舍人王道隆叩头流血以此见原谢传父庄金紫光禄大夫四兄扬胐颢□世
