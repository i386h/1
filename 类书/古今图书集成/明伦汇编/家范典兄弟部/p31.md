<!-- { "loadSidebar": true } -->
北齐书孙灵晖传马子结者其先扶风人也世居凉土太和中入洛父祖俱清官子结兄弟三人皆涉文学阳休之牧西兖子廉子尚子结与诸朝士各有诗言赠阳总为一篇酬答即诗云三马俱白眉者也元坦传坦祖魏献文皇帝咸阳王禧第七子禧诛后兄翼树等五人相继南奔故坦得承袭孝武初其兄树见禽坦见树既长且贤虑其代己密劝朝廷以法除之树知之泣谓坦曰我往因家难不能死亡寄食江湖受其爵命今者之来非由义至求活而已岂望荣华汝何肆其猜忌忘在原之义腰背虽伟善无可称坦作色而去树死竟不临哭李玙传玙弟瑾字道瑜六子彦之倩之寿之礼之行之凝之并有器望行之与兄弟深相友爱又风素夷简为士友所称范阳卢思道是其舅子尝赠诗云水衡称逸人潘阳有世亲形骸预冠盖心思出风尘时人以为实录苏琼传琼迁南清河太守有百姓乙普明兄弟争田积年不断各相援引乃至百人琼召普明兄弟对众人谕之曰天下难得者兄弟易求者田地假令得地失兄弟心如何因而下泪众人莫不洒泣普明兄弟叩头乞外更思分异十年遂还同住卢叔武传叔武两兄观仲并以文章显于雒下韦道逊传道逊与兄道密道建道儒并以文章知名宋世良传世良与弟世轨俱有孝友之誉王昕传昕母清河崔氏生九子并风流蕴藉世号王氏九龙弟晞字叔郎小名沙弥幼而孝谨淹雅有器度好学不倦美容仪有风则魏末随母兄东适海隅与邢子良游处子良爱其清悟与其在洛两兄书曰贤弟弥郎意识深远旷达不羁简于造次言必诣理吟咏情性往往丽绝恐足下方难为兄不暇虑其不进也文宣纪显祖文宣皇帝讳洋字子进高祖第二子世宗之母弟高祖尝试诸子意识各使治乱丝帝独抽刀斩之曰乱者须斩高祖是之帝内虽明敏貌若不足世宗每嗤之云此人亦得富贵相法亦何由可解惟高祖异之谓薛琡曰此儿意识过吾孝昭纪孝昭皇帝演字延安友爱诸弟无君臣之隔初帝与济南约不相害及舆驾在晋阳武城镇邺望气者云邺城有天子气帝尝恐济南复兴乃密行鸩毒济南不从乃扼而杀之有兔惊马帝坠而绝肋太后视疾问济南所在者三帝不对太后怒曰杀去耶不用吾言死其宜矣临终之际唯扶服□枕叩头求哀樊逊传逊字孝谦少学常为兄仲优饶既而自责曰名为人弟独受安逸可不愧于心乎欲同勤事业母冯氏谓曰汝欲谨小行耶逊感母言遂专心典籍永安简平王浚传浚字定乐神武第三子也元象中封永安郡公豪爽有气力善骑射为文襄所爱文宣性雌懦每参文襄有时涕出浚常责帝左右何因不为二兄拭鼻由是见衔累迁中书监兼侍中出为青州刺史颇好畋猎聪明矜恕上下畏悦之保定初进爵为王文宣末年多酒浚谓亲近曰二兄旧来不甚了了自登祚已后识解顿进今因酒败德朝臣无敢谏者大敌未灭吾甚以为忧欲乘驿至邺面谏不知用吾不人有知密以白帝又见衔八年来朝从幸东山帝裸裎为乐杂以妇女又作狐掉尾戏浚进言此非人主所宜帝甚不悦浚又于屏处召杨遵彦讥其不谏帝时不欲大臣与诸王交通遵彦惧以奏帝大怒曰小人由来难忍遂罢酒还宫浚寻还州又上书切谏诏令征浚浚惧祸谢疾不至上怒驰驿收浚老幼泣送者数千人至盛以铁笼与上党王涣俱置北城地牢下饮食溲秽共在一所明年帝亲将左右临穴歌讴令浚和之浚等惶怖且悲不觉声战帝为怆然因泣将赦之长广王湛先与浚不睦进曰猛兽安可出穴帝默然浚等闻之呼长广小字曰步落稽皇天见汝左右闻者莫不悲伤浚与涣皆有雄略为诸王所倾服帝恐为害乃自刺涣又使壮士刘桃枝就笼乱刺槊每下浚涣辄以手拉折之号哭呼天于是薪火乱投烧杀之填以石土后出皮发皆尽尸色如炭天下为之痛心后帝以其妃陆氏配仪同刘郁捷旧帝苍头也以军功见用时令郁捷害浚故以配焉后数日帝以陆氏先无宠于浚敕与离绝上党刚肃王涣传涣字敬寿神武第七子也元象中封平原郡公文襄之遇贼涣年尚幼在西学闻宫中欢惊曰大兄必遭难矣弯弓而出天保八年录尚书事初术士言亡高者黑是时文宣幸晋阳以所忌问左右曰何物最黑对曰莫过漆帝以涣第七子为当之乃使韩伯升之邺征涣涣至紫陌桥杀伯升以逃凭河而度土人执以送帝铁笼盛之与永安王浚同置地牢下岁余与浚同见杀以其妃李氏配冯文洛是帝家旧奴帝令文洛杀涣故以其妻妻焉博陵文简王济传济神武第十二子也常从文宣巡幸在路忽忆太后遂逃归帝怒临以白刃因此惊恍兰陵武王长恭传长恭文襄第四子也芒山之捷后主谓长恭曰入阵太深失利悔无所及对曰家事亲切不觉遂然帝嫌其称家事遂忌之及武平四年五月帝使徐之范饮以毒药长恭谓妃郑氏曰我忠以事上何辜于天而遭鸩也妃曰何不求见天颜长恭曰天颜何由得见遂饮药薨安德王延宗传延宗文襄第五子也兰陵王芒山凯捷自陈兵势诸兄弟咸壮之延宗独曰四兄非大丈夫何不乘胜径入使延宗当此势关西岂得复存及兰陵死妃郑氏以颈珠施佛广宁王使赎之延宗手书以谏而泪满纸河间死延宗哭之泪赤又为草人以像武成鞭而讯之曰何故杀我兄奴告之武成覆卧延宗于地马鞭挝之二百几死陇西王绍廉传绍廉文宣第五子也性粗暴尝拔刀逐绍义绍义走入□闭门拒之琅邪王俨传俨字仁威武成第三子也武成宠俨器服玩饰皆与后主同所须悉官给于南宫尝见新冰早李还怒曰尊兄已有我何意无从是后主先得新奇属官及工匠必获罪常言于帝曰阿兄□何能率左右帝每称曰此黠儿也当有所成以后主为劣有废立意武成崩封琅邪俨以和士开骆提婆等奢恣盛修第宅意甚不平尝谓曰君等所营宅早晚当就何太迟也二人相谓曰琅邪王眼光奕奕数步射人向者蹔对不觉汗出天子前奏事尚不然由是忌之武平二年出俨居北宫五日一朝不复得每日见太后四月诏除太保余官悉解犹带中丞督京畿以北城有武库欲移俨于外然后夺其兵权治书侍御史王子宜与俨左右开府高舍洛中常侍刘辟疆说俨曰殿下被疏正由士开闲构何可出北宫入百姓丛中也俨谓侍中冯子琮曰士开罪重儿欲杀之子琮心欲废帝而立俨因赞成其事俨乃令子宜表弹士开罪请付禁推子琮杂以他文书奏之后主不审省而可之俨诳领军库狄伏连曰奉敕令领军收士开伏连以谘子琮且请覆奏子琮曰琅邪王受敕何须重奏伏连信之伏五十人于神兽门外诘旦执士开送御史俨使冯永洛就台斩之俨徒本意唯杀士开及是因逼俨曰事既然不可中止俨遂率京畿军士三千余人屯千秋门帝使刘桃枝将禁兵八十人召俨桃枝遥拜俨命反缚将斩之禁兵散走帝又使冯子琮召俨俨辞曰士开昔来实合万死谋废至尊剃家家头使作阿尼故拥兵马欲坐□孙凤珍宅上臣为是矫诏诛之尊兄若欲杀臣不敢逃罪若放臣愿遣姊姊来迎臣臣即入见姊姊即陆令萱也俨欲诱出杀之令萱执刀帝后闻之战栗又使韩长鸾召俨俨将入刘辟疆牵衣谏曰若不斩提婆母子殿下何由得入广宁安德二王适从西来欲助成其事曰何不入辟疆曰人少安德王顾众而言曰孝昭帝杀杨遵彦止八十人今乃数千何言人少后主泣启太后曰有缘更见家家无缘永别乃急召斛律光俨亦召之光闻杀士开抚掌大笑曰龙子作事固自不似凡人入见后主于永巷帝率宿卫者步骑四百授甲将出战光曰小儿辈弄兵与交手即乱鄙谚云奴见大家心死至尊宜自至千秋门琅邪必不敢动皮景和亦以为然后主从之光步道使人出曰大家来俨徒骇散帝驻马桥上遥呼之俨犹立不进光就谓曰天子弟杀一汉何所苦执其手强引以前请帝曰琅邪王年少肠肥脑满轻为举措长大自不复然愿宽其罪帝拔俨带刀环乱筑辫头良久乃释之收伏连及高舍洛王子宜刘辟疆都督翟显贵于后园帝亲射之而后斩皆支解暴之都街下文武职吏尽欲杀之光以皆勋贵子弟恐人心不安赵彦深亦云春秋责帅于是罪之各有差俨之未获罪也邺城有白马佛塔是石季龙为澄公所作俨将修之巫曰若动此浮图北城失主不从破至第二级得白蛇长数丈回旋失之数旬而败自是太后处俨于宫内食必自尝之陆令萱说帝曰人称琅邪王聪明雄勇当今无敌观其相表殆非人臣自专杀以来常怀恐惧宜早为计何洪珍与和士开数善亦请杀之未决以食轝密迎祖珽问之珽称周公诛管叔季友鸩庆父帝纳其言以俨之晋阳使右卫大将军赵元□诱执俨元□曰臣昔事先帝日见先帝爱王今宁就死不能行帝出元□为豫州刺史九月下旬帝启太后曰明旦欲与仁威出猎须早出早还是夜四更帝召俨俨疑之陆令萱曰兄兄唤儿何不去俨出至永巷刘桃枝反接其手俨呼曰乞见家家尊兄桃枝以袖塞其口反袍蒙头负出至大明宫鼻血满面立杀之时年廾四不脱靴裹以席埋于室内帝使启太后临哭十余声便拥入殿明年三月葬于邺西赠谥曰楚恭哀帝以慰太后陆卬传卬字云驹除中书侍郎以父忧去职居丧尽礼哀毁骨立昆季六人相率庐于墓侧负土成坟天保中遭母丧哀慕毁悴殆不胜丧至沈笃顿昧伏枕又感风疾第五弟抟遇疾临终谓其兄弟曰大兄尪病如此性至慈爱抟之死日必不令使大兄知之哭泣声必不可闻彻致有感恸家人至于祖载方始告之卬闻而悲痛一恸便绝年四十八南阳王绰传绰武成长子也武成以绰母李夫人非正嫡故贬为第二后为冀州刺史后主问在州何者最乐对曰多取蝎将蛆混看极乐后主即夜索蝎一斗比晓得二三升置诸浴斛使人裸卧斛中号叫宛转帝与绰临观喜噱不已谓绰曰如此乐事何不早驰驿奏闻绰由是大为后主宠拜大将军朝夕同戏李元忠传元忠潜图义举中兴初除中军将军卫尉卿二年转太常卿殷州大中正后以从兄瑾年长以中正让之裴让之传让之字士礼摄主客郎第二弟诹之奔关右兄弟五人皆拘系神武问曰诹之何在答曰昔吴蜀二国诸葛兄弟各得遂心况让之老母在君臣分定失忠与孝愚夫不为伏愿明公以诚信待物若以不信处物物亦安能自信以此定霸犹却行而求道耳神武善其言兄弟俱释让之弟诹之及皇甫和弟亮并知名于洛下时人语曰诹胜于让和不如亮杨愔每称叹云河东士族京官不少唯此家兄弟全无乡音李构传构从父弟庶魏大司农谐子方雅好学风流规检甚有家风稍迁临漳令魏书出庶与卢斐王松年等讼其不平并系狱魏收书王慧龙自云太原人又言王琼不善事卢同附卢元传李平为陈留人云其家贫贱故斐等致讼语杨愔云魏收合诛愔党助魏收遂白显祖罪斐等并髡头鞭二百庶死于临漳狱中庶兄岳痛之终身不历临漳县门崔传率性豪侈溺于财色诸弟之间不能尽雍穆之美世论以此讥之羊烈传魏孝昌中烈从兄□为太守据郡起兵外叛烈潜知其谋深惧家祸与从兄广平太守敦驰奔洛阳告难朝廷将加厚赏烈告人云譬如斩手全躯所存者大故尔岂有幸从兄之败以为己利乎卒无所受赵彦深传彦深有七子仲将知名仲将学涉群书善草隶虽与弟书书字楷正云草不可不解若施之于人即似相轻易若与当家中幼卑又恐其疑所在宜尔是以必须隶笔韦子粲传子粲兄弟十三人悉在西魏以子粲陷城不能死难多致诛灭归国获存惟与弟道谐二人而已谐与粲入国粲富贵之后遂特弃道谐令其异居所得廪禄略不相及其不顾恩义如此杨愔传愔字遵彦一门四世同居家甚隆盛昆季就学者三十余人从父兄黄门侍郎昱特相器重曾谓人曰此儿驹齿未落已是我家龙文更十岁后当求之千里外昱尝与十余人赋诗愔一览便诵无所遗失从兄幼卿为岐州刺史以直言忤旨见诛愔闻之悲惧因哀感发疾魏兰根传兰根曲阳人西魏武帝太昌初除仪同三司封巨鹿县侯邑七百户启授兄子同达高隆之传隆之字延兴西魏转并州刺史封平原郡公邑一千七百户隆之请减户七百并求降己四阶让兄腾并优诏许之仍以腾为沧州刺史高昂传昂幼时胆力过人与兄干数为劫掠州县莫能制天平初除侍中司空公昂以兄干薨于此位固辞不拜转司徒公颜氏家训江陵王元绍弟孝英子敏兄弟三人特相爱友所得甘旨新异非共聚食必不先尝孜孜色貌相见如不足者及西台陷没元绍以形体魁梧为兵所围二弟争共抱持各求代死终不得解遂并命焉周书苏亮传亮少与从弟绰俱知名然绰文章少不逮亮至于经画进趣亮又减之故世称二苏焉亮弟湛少有志行与亮俱著名西土杜叔毗传叔毗字子弼仕梁为宜丰侯萧循府中直兵参军大统十七年达奚武围循于南郑循令叔毗诣阙请和未反而曹策刘晓谋以城降武时叔毗兄君锡从子映映弟晰并有文武材略各领部曲数百人策等忌之惧不同己遂诬以谋叛擅加害焉循寻讨策等擒之斩晓而免策及循降策至长安叔毗朝夕号泣具申冤状朝议以事在归附之前不可追罪叔毗内怀愤惋志在复雠然恐违朝宪坐及其母遂沉吟积时母知其意谓叔毗曰汝兄横罹祸酷痛切骨髓若曹策朝死吾以夕殁亦所甘心汝何疑焉叔毗拜受母言愈更感励后遂白日手刃策于京城断首刳腹解其肢体然后面缚请就戮焉太祖嘉其志气特命赦之寇□传□上谷昌平人性宽雅幼有识量好学强记兄祖训祖礼及□并有志行闺门雍睦白首同居苏绰传绰字令绰少好学博览群书尤善算术从兄让为汾州刺史太祖饯于东都门外临别谓让曰卿家子弟之中谁可任用者让因荐绰太祖乃召为行台郎中卢辩传辩字景宣范阳涿人累世儒学辩少好学博通经籍举秀才为太学博士以大戴礼未有解诂辩乃注之其兄景裕为当时硕儒谓辩曰昔侍中注小戴今尔注大戴庶纂前修矣李贤传贤字贤和年十四遭父丧抚训诸弟友爱甚笃贤弟远字万岁幼有器局志度恢然魏正光末天下鼎沸敕勒贼胡琮侵逼原州其徒甚盛远昆季率励乡人拒守城陷其徒多被杀害惟远兄弟并为人所匿得免远乃言于贤曰今逆贼孔炽屠戮忠良远欲间行入朝请兵救援兄晦迹和光可以免祸内伺衅隙因变立功若王师西指得复表里相应既徇国家之急且全私室之危岂若窘迫凶威坐见夷灭贤曰是吾心也遂定东行之策远乃崎岖寇境得达京师魏朝嘉之魏文帝嗣位授都督原州刺史太祖谓远曰孤之有卿若身体之有手臂之用岂可暂辍于身本州之荣乃私事耳卿若述职则孤无所寄怀于是遂令远兄贤代行州事宇文测传测弟深少丧父事兄甚谨性仁爱情隆宗党从弟神誉神庆幼孤深抚训之义均同气世亦以此称焉陆通传通字仲明弟逞字季明逞少谨密早有名誉兄通先以军功别受茅土乃让父爵中都县伯令逞袭之侯植传植字仁干上谷人也晋公护执政植从兄龙恩为护所亲任及护诛赵贵而诸宿将等多不自安植谓龙恩曰今主上春秋既富安危系于数公共为唇齿尚忧不济况以纤介之间自相夷灭植恐天下之人因此解体兄既受人任使安得知而不言龙恩竟不能用植又乘间言于护曰君臣之分情均父子理须同其休戚期之始终明公以骨肉之亲当社稷之寄与存与亡在于兹日愿公推诚王室拟迹伊周使国有泰山之安家传世禄之盛率土之滨莫不幸甚护曰我蒙太祖厚恩且属当犹子誓将以身报国贤兄应见此心卿今有是言岂谓吾有他志耶又闻其先与龙恩言乃阴忌之植惧不免祸遂以忧卒赠大将军正扬光三州诸军事平州刺史谥曰节子定嗣及护伏诛龙恩与其弟大将军武平公万寿并预其祸高祖治护事知植忠于朝廷乃特免其子孙韦叔裕传叔裕字孝宽早丧父母事兄嫂甚谨所得俸禄不入私房朝野以此称焉孝宽兄敻字敬远志尚夷简淡于荣利孝宽为延州总管敻至州与孝宽相见将还孝宽以所乘马及辔勒与敻敻以其华饰心弗欲之笑谓孝宽曰昔人不弃遗簪坠履者恶与之同出不与同归吾虽不逮前烈然舍旧录新亦非吾志也于是乃乘旧马以归郑孝穆传孝穆字道和荥阳开封人父叔四人并早殁昆季之中孝穆居长抚训诸弟有如同生闺庭之中怡怡如也贺拔胜传胜字破胡神武尖山人也父度拔与铁勒战没胜与兄允弟岳相失南投肆州允岳投尔朱荣荣与肆州刺史尉庆宾构隙引兵攻肆州肆州陷荣得胜大悦曰吾得卿兄弟天下不足平也胜兄弟三人并以豪侠知名尉迟纲传纲字婆罗少孤与兄迥依托舅氏魏废帝二年兄迥率众伐蜀纲从太祖送之于城西见一走兔太祖命纲射之誓曰若获此兔必当破蜀俄而纲获兔而反太祖喜曰事平之日当赏汝佳口及克蜀赐纲侍婢二人杨宽传宽字景仁弘农华阴人也兄穆字绍叔魏永安中除华州别驾孝武末宽请以澄城县伯让穆诏许之柳庆传庆字更兴解人也保定三年又入为司会先是庆兄桧为魏兴郡守为贼黄宝所害桧子三人皆幼弱庆抚养甚笃后宝率众归朝朝廷待以优礼居数年桧次子雄亮白日手刃宝于长安城中晋公护闻而大怒执庆及诸子侄皆囚之让庆曰国家宪纲皆君等所为虽有私怨宁得擅杀人也对曰庆闻父母之雠不同天昆弟之雠不同国明公以孝治天下何乃责于此乎护愈怒庆辞色无所屈卒以此免于翼传翼字文若孝闵帝践阼出为渭州刺史翼兄寔先□此州颇有惠政翼又推诚布信事存宽简夷夏感悦比之大小冯君焉裴宽传宽字长宽与二弟汉尼是和知名亲殁抚弟以笃友闻荥阳郑穆尝谓从弟文直曰裴长宽兄弟天伦笃睦固人之师吾爱之重之汝可与之游处宽弟汉字仲贾自宽没后遂断绝游从不听琴瑟岁时伏腊哀恸情甚笃至齐炀王宪传宪太祖第五子也晋公护执政宪为大司马及护诛高祖召宪入宪免冠拜谢帝谓之曰天下者太祖之天下吾嗣守鸿基常恐失坠冢宰无君陵上将图不轨吾所以诛之以安社稷汝亲则同气休戚共之事不相涉何烦致谢乃以宪为大冢宰实夺其权也开府斐文举宪之侍读高祖常御内殿引见之谓曰晋公不臣之迹朝野所知朕所以泣而诛者安国家利百姓耳且太祖十儿宁可悉为天子卿宜规以正道劝以义方辑睦我君臣协和我骨肉无令兄弟自致嫌疑文举拜谢而出归以白宪宪指心抚几曰吾之夙心公宁不悉但当尽忠竭节耳知复何言建德二年进爵为王宪友刘休征献王箴一首宪美之休征后又以此箴上高祖高祖方剪削诸弟甚悦其文其秋高祖幸云阳宫遂寝疾卫王直于京师举兵反高祖召宪谓曰卫王构逆汝知之乎宪曰臣初不知今始奉诏直若逆天犯顺此则自取灭亡高祖曰汝即为前军吾亦续发直寻败走高祖至京师宪与赵王招俱入拜谢高祖曰管蔡为戮周公作辅人心不同有如其面但愧兄弟亲寻干戈于我为不足耳初直内深忌宪宪隐而容之且以帝之母弟每加友敬晋公护之诛也直固请及宪高祖曰齐公心迹吾自悉之不得更有所疑也及文宣皇后崩直又密启云宪饮酒食肉与平日不异高祖曰吾与齐王异生俱非正嫡特为吾意今袒括是同汝当愧之何论得失汝亲太后之子偏荷慈爱今但须自勖无假说人直乃止卫剌王直传直高祖母弟性浮诡贪很无赖以晋公护执政遂贰于帝而昵护及沌口还愠于免黜又请帝除之冀得其位帝夙有诛护之意遂与直谋之及护诛帝乃以齐王宪为大冢宰直既乖本望又请为大司马意欲总知戎马得擅威权帝揣知其意谓之曰汝兄弟长幼有序宁可反居下列也乃以直为大司徒建德三年进爵为王初高祖以直等为东宫更使直自择所居直历观府署无称意者至废陟佛寺欲居之齐王宪谓直曰弟儿女成长理须宽博此寺褊小讵是所宜直曰一身尚不自容何论儿女宪怪而疑之直常从帝校猎而乱行帝怒对众挞之自是愤怨滋甚及帝幸云阳宫直在京师举兵反攻肃章门司武尉迟运闭门拒守直不得入语在运传直遂遁走追至荆州获之免为庶人囚于别宫寻而更有异志遂诛之薛端传端字仁直少有志操与弟裕励精笃学不交人事裕字仁友少以孝悌闻于州里薛善传善字仲良兄元信仗气豪侈每食方丈坐客恒满弦歌不绝而善独供己率素爱乐闲静裴文举传文举字道裕少丧父其兄又在山东惟与弟玑幼相训养友爱甚笃时人以此称之柳桧传桧字季华秘书监□之次弟也大统十四年迁河州别驾转帅都督俄拜使持节抚军将军大都督居三载征还京师时桧兄□为秘书丞弟庆为尚书左丞桧尝谓兄弟曰兄则职典简牍褒贬人伦弟则管辖群司股肱朝廷可谓荣宠矣然而四方未静车书不一桧唯当蒙矢石履危难以报国恩耳薛慎传慎字佛护为宜都公侍读转丞相府记室魏东宫建除太子舍人迁庶子仍领舍人加通直散骑常侍兼中书舍人转礼部郎中六官建拜膳部下大夫慎兄善又任工部并居清显时人荣之敬珍传珍字国宝河东蒲□人也伟容仪有气侠学业骑射俱为当世所称祥即珍从祖兄也亦慷慨有大志唯以交结英豪为务珍与之深相友爱每同游处及齐神武趋沙苑珍谓祥曰高欢迫逐乘舆播迁关右有识之士孰不欲推刃于其腹中但力未能制耳今复称兵内侮将逞凶逆此诚志士效命之日当与兄图之祥闻其言甚悦曰计将安出珍曰宇文丞相宽仁大度有霸王之略挟天子而令诸侯已数年矣观其政刑备举将士用命欢虽有众固非其俦况逆顺理殊将不战而自溃矣我若招集义勇断其归路歼馘凶徒使只轮不反非直雪朝廷之耻亦壮士封侯之业祥深然之遂与同郡豪右张小白樊招贤王元略等举兵数日之中众至万余将袭欢后军兵未进而齐神武已败珍与祥邀之多所克获及归附太祖嘉之即拜珍平阳太守领永宁防主祥龙骧将军行台郎中领相里防主并赐鼓吹以宠异之太祖仍执珍手曰国家有河东之地者卿兄弟之力还以此地付卿我无东顾之忧矣隋书杜正元传正元字慎徽博涉多通兄弟数人俱未弱冠并以文章才辩籍甚三河之间弟正藏字为善尤好学善属文弱冠举秀才授纯州行参军历下邑正大业中学业该通应诏举秀才兄弟三人俱以文章一时诣阙论者荣之牛弘传弘有弟曰弼好酒而酗尝因醉射杀弘驾车牛弘来还宅其妻迎谓之曰叔射杀牛矣弘闻之亦无所怪问直答云作脯坐定其妻又曰叔忽射杀牛大是异事弘曰已知之矣颜色自若读书不辍其宽和如此卢昌衡传昌衡字子均父道虔魏尚书仆射昌衡小字龙子风神淡雅容止可法博涉经史工草行书从弟思道小字释奴宗中俱称英妙故幽州为之语曰卢家千里释奴龙子郎方贵传方贵淮南人也少有志尚与从父弟双贵同居开皇中方贵尝因出行遇雨淮水泛长于津所寄渡船人怒之檛方贵臂折至家其弟双贵惊问所由方贵具言之双贵恚恨遂向津殴击船人致死守津者执送之县官案问其状以方贵为首当死双贵从坐当流兄弟二人争为首坐县司不能断送诣州兄弟各引咎州不能定二人争欲赴水而死州状以闻上闻而异之特原其罪表其门闾赐物百段后为州主簿张季珣传季珣据箕山为固李密翟让攻之经三年遂为所陷让杀之时年二十八其弟仲琰大业末为上洛令及义兵起率吏人城守部下杀之以归义仲琰弟琮为千牛左右宇文化及之难遇害季珣家素忠烈兄弟俱死国难论者贤之陆彦师传彦师字云房父子彰中书监彦师以父艰哀毁殆不胜丧与兄卬庐于墓次负土成坟公卿重之多就墓侧存问晦朔之际车马不绝齐文宣闻而嘉叹旌表其闾号其所住为孝终里兄卬当袭父始平侯以彦师昆弟中最幼表让封焉彦师固辞而止时称友悌孝义总萃一门薛浚传浚字道赜转考功侍郎丁母艰寻起令视事浚陈诚款请终丧制优诏不许及至京毁瘠过甚不胜丧病且卒其弟谟时为晋王府兵曹参军事在扬州浚遗书与谟曰吾以不造幼丁艰酷穷游约处屡绝箪瓢晚生早孤不闻诗礼奉先人贻厥之训获禀母圣善之规负笈裹粮不惮艰远从师就业欲罢不能砥行厉心困而弥笃服膺教义爰至长成自释耒登朝于兹二十三年矣虽官非闻达而禄喜逮亲庶保期颐得终色养何图精诚无感祸酷荐臻兄弟俱被夺情苫庐靡申哀诉是用扣心泣血霣气摧魂者也既而疮巨舋深不胜荼毒启手启足幸及全归使夫死而有知得从先人于地下矣岂非至愿哉但念尔伶俜孤宦远在边服顾此恨恨如何可言适已有书冀得与汝面诀忍死待汝已历一旬汝既未来便成今古缅然永别为恨何言勉之哉勉之哉书成而绝崔弘度传弘度字摩诃衍性严酷拜华州刺史纳其妹为秦孝王妃寻迁襄州总管上甚礼之复以其弟弘升女为河南王妃弘度理家如官子弟斑白者动行捶楚闺门整肃为当时所称未几秦王妃以罪诛河南王妃复被废黜弘度忧恚谢病于家诸弟乃与之别居弥不得志炀帝即位河南王为太子帝将复立崔妃遣中使就第宣旨使者诣弘升家弘度不之知也使者返帝曰弘度有何言使者曰弘度称有疾不起帝默然其事竟寝弘度忧愤未几卒王頍传頍字景文齐州刺史颁之弟也年数岁值江陵陷随诸兄入关少好游侠年二十尚不知书为其兄颙所责怒于是感激勤学累载遂遍通五经究其旨趣大为儒者所称元孝矩传孝矩季弟字孝整少有成人之量年十岁而孤为诸兄所鞠养性友悌善事诸兄诸兄议欲别居褎泣谏不得家素富多金宝无所受脱身而出为州里所称韦鼎传鼎字超盛侯景之乱鼎兄昂卒于京城鼎负尸出寄于中兴寺求棺无所得鼎哀愤恸哭忽见江中有物流至鼎所鼎切异之往见乃新棺也因以充敛元帝闻之以为精诚所感独孤罗传罗父信后娶郭氏生子六人善穆藏顺□整诸弟见罗少长贫贱每轻侮之不以兄礼事也然性长者亦不与诸弟校竞长短突厥传伊利可汗卒弟逸可汗立病且卒舍其子摄图立其弟俟斗称为木扞可汗木扞在位二十年卒复舍其子大逻便而立其弟是为佗□可汗在位十年病且卒谓其子庵罗曰吾兄不亲其子委地于我我死汝当避大逻便也及佗□卒摄图立庵罗为嗣大逻便不得立心不服庵罗每遣人骂辱之庵罗不能制因以国让摄图国中相与议曰四可汗之子摄图最贤因迎立之号伊利俱卢设莫何始波罗可汗一号沙□略治都斤山庵罗降居独洛水称第二可汗大逻便乃谓沙□略曰我尔俱可汗子各承父后尔今极尊我独无位何也沙□略患之以为阿波可汗还领所部沙□略勇而得众北夷皆归附之李雄传雄字毗卢少慷慨有大志家世并以学业自通雄独习骑射其兄子旦让之曰弃文尚武非士大夫之素业雄答曰窃览自古诚臣贵仕文武不备而能济其功业者鲜矣雄虽不敏颇观前志但不守章句耳既文且武兄何病焉子旦无以应之韦世康传世康性孝友以诸弟位并隆贵独季弟世约宦途不达共推父时田宅尽以与之世多其义杨素传约字惠伯素异母弟也素友爱之凡有所为必先筹于约而后行之时皇太子无宠而晋王广规欲夺宗以素幸于上而雅信约于是用张衡计遣宇文述大以金宝赂遗于约因通王意说之曰夫守正履道固人臣之常致反经合义亦达者之令图自古贤人君子莫不与时消息以避祸患公之兄弟功名盖世当涂用事有年岁矣朝廷为足下家所屈辱者可胜数哉又储宫以所欲不行每切齿于执政公虽自结于人主而欲危公者固亦多矣主上一旦弃群臣公亦何以取庇今皇太子失爱于皇后主上素有废黜之心此公所知也今若请立晋王在贤兄之口耳诚能因此时建大功王必镇铭于骨髓斯则去累卵之危成泰山之安也约然之因以白素素本凶险闻之大喜乃抚掌而对曰吾之智思殊不及此赖汝起予约知其计行复谓素曰今皇后之言上无不用宜因机会早自结托则匪唯长保荣禄传祚子孙又晋王倾身礼士声名日盛躬履节俭有主上之风以约料之必能安天下兄若迟疑一旦有变令太子用事恐祸至无日矣素遂行其策太子果废及晋王入东宫引约为左庶子滕穆王瓒传瓒字生一名慧高祖母弟也周封竟陵郡公尚武帝妹顺阳公主迁吏部中大夫加上仪同帝崩高祖入禁中将总朝政令废太子勇召之欲有计议瓒素与高祖不协闻召不从曰作隋国公恐不能保何乃更为族灭事耶高祖作相进位上柱国邵国公瓒见高祖执政恐为家祸阴有图高祖之计高祖每优容之及受禅立为滕王陆知命传知命字仲通高智慧等作乱知命说下贼十七城以功拜仪同三司复用其弟恪为汧阳令知命以恪非百里才上表陈让朝廷许之宇文恺传恺字安乐杞国公忻之弟也少有器局家世武将诸兄并弓马自达恺独好学博览书记解属文多技艺高祖践祚诛宇文氏恺初亦在杀中以其与周本别兄忻有功于国使人驰赦之仅而得免何稠传时有黄者不知何许人也及其弟衮俱巧思绝人炀帝每令其兄弟直少府将作于时改创多务衮每参典其事凡有所为何稠先令衮立样当时工人皆称其善莫能有所损益官至朝散大夫衮官至散骑侍郎观德王雄传雄大象中进爵邗国公高祖受禅封广平王以邗公别封一子雄请封弟士贵朝廷许之于仲文传兄顗拜东广州刺史总管赵文表与顗素不协顗将图之因卧阁内诈得心疾文表往候之令从者至大门而止文表独至顗所顗□然而起抽刀斫杀之高祖受禅文表弟诣阙称兄无罪上令案其事庶人秀传秀高祖第四子也开皇十二年出镇于蜀秀有胆气容貌伟美须髯多武艺甚为朝臣所惮上每谓献皇后曰秀必以恶终我在当无虑至兄弟必反于是遂分秀所统秀渐奢侈违犯制度车马被服拟于天子及太子勇以谗毁废晋王广为皇太子秀意甚不平皇太子恐秀终为后变阴令杨素求其罪而谮之仁寿二年征还京师上见不与语明日使使切让之皇太子及诸王流涕庭谢乃令杨素苏威牛弘柳述赵绰等推治之太子因作偶人书上及汉王姓字缚手钉心令人埋之华山下令杨素发之又作檄文置秀集中因以闻奏上曰天下宁有是耶于是废为庶人秀既幽逼愤懑不知所为乃上表上因下诏数其罪曰皇太子汝兄也次当建立汝假妖言乃云不终其位汉王于汝亲则弟也乃画其形像书其姓名缚手钉心枷□杻械仍收杨谅魂神闭在华山下勿令散荡肆毒心于兄悖弟之行也嫉妒于弟无恶不为无孔怀之情也欲免祸患长守富贵其可得乎北史蔡景王整传整隋文帝之次弟也文帝四弟惟整及瓒与帝同生嵩爽并异母整从武帝平齐力战而死文帝初居武元之忧率诸弟负土为坟人植一柏四根郁茂西北一根整栽者独黄后因大风雨并根失之果终不吉及受禅追封谥焉整娶尉迟纲女生智积开皇中有司奏智积将葬尉太妃帝曰昔几杀我我有同生二弟并倚妇家势尝憎疾我我向之笑云尔既嗔我不可与尔角嗔并云阿兄止倚头额时有医师边隐逐势言我后百日当病癫二弟私喜以告父母父母泣谓我曰尔二弟太剧不能爱兄我因言一日有天下当改其姓夫不爱其亲而爱他人者谓之悖德当改之为悖父母许我此言父母亡后二弟及妇又谗我言于晋公于时每还欲入门尝不喜如见狱门托以患气尝锁合静坐唯食至时暂开合每飞言入耳窃云复未耶当时实不可耐羡人无兄弟世间贫家兄弟多相爱由相假藉达官兄弟多相憎争名利故也宇文化及传化及性凶险以其弟士及尚南阳公主化及由此益骄化及与弟智及违禁与突厥交市帝怒欲斩之以公主故乃释帝留淮左裴虔通智及三月十日夜反执帝时士及在公主第未之知也智及遣家僮庄桃树就第杀之桃树不忍执诣智及久之乃见释化及令狐行达弒帝于宫中其自奉养一如炀帝故事李密击化及化及数战不利腹心稍尽兵势日蹙兄弟更无他计但相聚酣宴奏女乐醉后因尤智及曰我初不知由汝为计强来立我今所向无成士马日散负杀主之名天下所不纳今者灭族岂不由汝乎持其两子而泣智及怒曰事捷之日都不赐尤及其将败乃欲归罪何不杀我以降建德兄弟数相斗阋言无长幼醒而复饮以此为智及幼顽凶弟士及恃尚主又轻忽之唯化及每事营护父再三欲杀辄救免之由是颇相亲昵遂劝化及遣人入番私为交易事发当诛述独证智及罪恶而为化及请命帝因两释虞世基传世基子熙大业末为符玺郎次子柔晦并宣义郎化及将乱之夕宗人虞伋知而告熙曰事势已然吾将济卿南度且得免祸同死何益熙谓伋曰弃父背君求生何地感尊之怀自此决矣及难作兄弟竞请先死行刑人于是先世基杀之
