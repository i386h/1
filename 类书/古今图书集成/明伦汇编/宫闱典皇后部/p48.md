<!-- { "loadSidebar": true } -->
按唐书后妃传高宗则天顺圣皇后武氏并州文水人父士见外戚传文德皇后崩久之太宗闻士女美召为才人方十四母杨恸泣与诀后独自如曰见天子庸知非福何儿女悲乎母韪其意止泣既见帝赐号武媚及帝崩与嫔御皆为比丘尼高宗为太子时入侍悦之王皇后久无子萧淑妃方幸后阴不悦它日帝过佛庐才人见且泣帝感动后廉知状引内后宫以挠妃宠才人有权数诡变不穷始下辞降体事后后喜数誉于帝故进为昭仪一旦顾幸在萧右与后不协后性简重不曲事上下而母柳见内人尚宫无浮礼故昭仪伺后所薄必款结之得赐予尽以分遗由是后及妃所为必得得□以闻然未有以中也昭仪生女后就顾弄去昭仪潜毙儿衾下伺帝至阳为欢言发衾视儿死矣又惊问左右皆曰后适来昭仪即悲涕帝不能察怒曰后杀吾女往与妃谗媢今又尔耶由是昭仪得入其訾后无以自解而帝愈信爱始有废后意久之欲进号宸妃侍中韩瑗中书令来济言妃嫔有数今别立号不可昭仪乃诬后与母厌胜帝挟前憾实其言将遂废之长孙无忌褚遂良韩瑗及济濒死固争帝犹豫而中书舍人李义府卫尉卿许敬宗素险侧狙势即表请昭仪为后帝意决下诏废后诏李绩于志宁奉玺绶进昭仪为皇后命群臣及四裔酋长朝后肃义门内外命妇入谒朝皇后自此始后见宗庙再赠士至司徒爵周国公谥忠孝配食高祖庙母杨再封代国夫人家食魏千户后乃制外戚诫献诸朝解释讥噪于是逐无忌遂良踵死徙宠煽赫然后城深痛柔屈不耻以就大事帝谓能奉己故扳公议立之已得志即盗威福施施无惮避帝亦懦昏举能钳勒使不得专久稍不平麟德初后召方士郭行真入禁中为蛊祝宦人王伏胜发之帝怒因是召西台侍郎上官仪仪指言后专恣失海内望不可承宗庙与帝意合乃趣使草诏废之左右驰告后遽从帝自诉帝羞缩待之如初犹意其恚且曰是皆上官仪教我后讽许敬宗构仪杀之初元舅大臣怫旨不阅岁屠覆道路目语及仪见诛则政归房帷天子拱手矣群臣朝四方奏章皆曰二圣每视朝殿中垂帘帝与后偶坐生杀赏罚惟所命当其忍断虽甚爱不少隐也帝晚益病风不支天下事一付后后乃更为太平文治事大集诸儒内禁殿撰定列女传臣轨百寮新诫乐书等大抵千余篇因令学士密裁可奏议分宰相权始士娶相里氏生子元庆元爽又娶杨氏生三女伯嫁贺兰越石蚤寡封韩国夫人仲即后季嫁郭孝慎前死杨以后故宠日盛徙封荣国始兄子惟良怀运与元庆等遇杨及后礼薄后衔不置及是元庆为宗正少卿元爽少府少监惟良司卫少卿怀运淄州刺史它日夫人置酒酣谓惟良曰若等记畴日事乎今谓何对曰幸以功臣子位朝廷晚缘戚属进忧而不荣也夫人怒讽后伪为退让请惟良等外迁无示天下私繇是惟良为始州刺史元庆龙州元爽濠州俄坐事死振州元庆至州忧死韩国出入禁中一女国姝帝皆宠之韩国卒女封魏国夫人欲以备嫔职难于后未决后内忌甚会封泰山惟良怀运以岳牧来集从还京师后毒杀魏国归罪惟良等尽杀之氏曰蝮以韩国子敏之奉士祀初魏国卒敏之入吊帝为恸敏之哭不对后曰儿疑我恶之俄贬死杨氏徙卫二国咸亨元年卒追封鲁国谥忠烈诏文武九品以上及五等亲与外命妇赴吊以王礼葬咸阳给班□葆仗鼓吹时天下旱后伪表求避位不许俄又赠士太尉兼太子太师太原郡王鲁国忠烈夫人为妃上元元年进号天后建言十二事一劝农桑薄赋徭二给复三辅地三息兵以道德化天下四南北中尚禁浮巧五省功费力役六广言路七杜谗口八王公以降皆习老子九父在为母服齐衰三年十上元前勋官已给告身者无追核十一京官八品以上益禀入十二百官任事久材高位下者得进阶申滞帝皆下诏略施行之萧妃女义阳宣城公主幽掖庭几四十不嫁太子弘言于帝后怒鸩杀弘帝将下诏逊位于后宰相郝处俊固谏乃止后欲外示宽裕劫人心使归己即奏言今群臣纳半俸百姓计口钱以赡边兵恐四方妄商虚实请一罢之诏可仪凤三年群臣蕃裔长朝后于光顺门即井州建太原郡王庙帝头眩不能视侍医张文仲秦鸣鹤曰风上逆砭血头可愈后内幸帝殆得自专怒曰是可斩帝体宁刺血处耶医顿首请命帝曰医议疾乌可罪且吾眩不可堪听为之医一再刺帝曰吾目明矣言未毕后帘中再拜谢曰天赐我师身负缯宝以赐帝崩中宗即位天后称皇太后遗诏军国大务听参决嗣圣元年太后废帝为庐陵王自临朝以睿宗即帝位后坐武成殿帝率群臣上号册越三日太后临轩命礼部尚书摄太尉武承嗣太常卿摄司空王德真册嗣皇帝自是太后常御紫宸殿施惨紫帐临朝追赠五世祖后魏散骑常侍克己为鲁国公妣裴即其国为夫人高祖齐殷州司马居常为太尉北平郡王妣刘为王妃曾祖永昌王谘议参军赠齐州刺史俭为太尉金城郡王妣宋为王妃祖隋东郡丞赠井州刺史大都督华为太尉太原郡王妣赵为王妃皆置园邑户五十考为太师魏王加实户满五千妣为王妃王园邑守户百时睿宗虽立实囚之而诸武擅命又谥鲁国公曰靖裴为靖夫人北平郡王曰恭肃金城郡王曰义康太原郡王曰安成妃从夫谥太后遣册武成殿使者告五世庙室于是柳州司马李敬业括苍令唐之奇临海丞骆宾王疾太后胁逐天子不胜愤乃募兵杀扬州大都督府长史陈敬之据州欲迎庐陵王众至十万楚州司马李崇福连和盱眙人刘行举婴城不肯从敬业攻之不克太后拜行举游击将军擢其弟行实楚州刺史敬业南度江取润州杀刺史李思文曲阿令尹元贞拒战死太后诏左玉钤卫大将军李孝逸为扬州道行军大□管率兵三十万讨之战于高邮前锋左豹韬果毅成三朗为唐之奇所杀又以左鹰扬卫大将军黑齿常之为江南道行军大总管并力敬业兴三月败传首东都三州平始武承嗣请太后立七庙中书令裴炎沮止及敬业之兴下炎狱杀之并杀左威卫大将军程务挺太后方怫恚一日召群臣廷让曰朕于天下无负若等知之乎群臣唯唯太后曰朕辅先帝逾三十年忧劳天下爵位富贵朕所与也天下安佚朕所养也先帝弃群臣以社稷为托不敢爱身而知爱人今为戎首者皆将相何见负之遽且受遗老臣伉扈难制有若裴炎乎世将种能合亡命若徐敬业乎宿将善战若程务挺乎彼皆人豪不利于朕朕能戮之公等才有过彼蚤为之不然谨以事朕无贻天下笑群臣顿首不敢仰视曰惟陛下命久之下诏阳若复辟者睿宗揣非情固请临朝制可乃冶铜匦为一室署东曰延恩受干赏自言南曰招谏受时政失得西曰申□受抑枉所欲言北曰通元受谶步秘策诏中书门下一官典领太后不惜爵位以笼四方豪杰自为助虽妄男子言有所合□不次官之至不称职寻亦废诛不少纵务取实材真贤又畏天下有谋反逆者诏许上变在所给轻传供五品食送京师即日召见厚饵爵赏歆动之凡言变吏不得呵诘虽耘夫荛子必亲延见禀之客馆敢稽若不送者以所告罪之故上变者遍天下人人屏息无敢议新丰有山因震突出太后以为美祥赦其县更名庆山荆人俞文俊上言人不和疣赘生地不和堆阜出今陛下以女主处阳位山变为灾非庆也太后怒投岭外诏毁干光殿为明堂以浮屠薛怀义为使督作怀义鄠人本冯氏名小宝伟岸淫毒佯狂洛阳市千金公主嬖之主上言小宝可入侍后召与私悦之欲掩迹得通籍出入使祝发为浮屠拜白马寺主诏与太平公主□薛绍通昭穆绍父事之给□马中官为驺侍虽承嗣三思皆尊事惟谨至是护作士数万巨木率一章千人乃能引又度明堂后为天堂鸿丽严奥次之堂成拜左威卫大将军梁国公始作崇先庙于西京享武氏承嗣伪款洛水石导使为帝遣雍人唐同泰献之后号为宝图擢同泰游击将军于是汜人又上瑞石太后乃郊上帝谢况自号圣母神皇作神皇玺改宝图曰天授圣图号洛水曰永昌水图所曰圣图泉勒石洛坛左曰天授圣图之表改汜水曰广武时柄去王室大臣重将皆挠不得逞宗室孤外无寄足地于是韩王元嘉等谋举兵唱天下迎还中宗琅琊王冲越王贞先发诸王仓卒无应者遂败元嘉与鲁王灵夔等皆自杀余悉坐诛诸王牵连死灭殆尽子孙虽婴褓亦投岭南太后身拜洛受图天子率太子群臣蛮裔以次列大陈珍禽奇兽贡物卤簿坛下礼成去永昌元年享万象神宫改服衮冕搢大圭执镇圭睿宗亚献太子终献合祭天地五方帝百神从以高祖太宗高宗配引魏王士从配班九条训百官遂大飨群臣号士周忠孝太皇杨忠孝太后以文水墓为章德陵咸阳墓为明义陵太原安成王为周安成王金城郡王为魏义康王北平郡王为赵肃恭王鲁国公为太原靖王载初中又享万象神宫以太穆文德二皇后配皇地祇引周忠孝太后从配作曌□囝十有二文太后自名曌改诏书为制书以周汉为二王后虞夏殷后为三恪除唐属籍拜薛怀义辅国大将军封鄂国公令与群浮屠作大云经言神皇受命事春官尚书李思文诡言周书武成为篇辞有垂拱天下治为受命之符后喜皆班示天下稍图革命然畏人心不肯附乃阴忍鸷害肆斩杀怖天下内纵酷吏周兴来俊臣等数十人为爪吻有不慊若素疑惮者必危法中之宗姓侯王及它骨鲠臣将相骈颈就□血丹狴户家不能自保太后操奁具坐重帏而国命移矣御史傅游艺率关内父老请革命改帝氏为武又胁群臣固请妄言凤集上阳宫赤雀见朝堂天子不自安亦请氏武示一尊太后知威柄在己因大赦天下改国号周自称圣神皇帝旗帜尚赤以皇帝为皇嗣立武氏七庙于神都尊周文王为文皇帝号始祖妣姒曰文定皇后武王为康皇帝号睿祖妣姜曰康惠皇后太原靖王为成皇帝号严祖妣曰成庄皇后赵肃恭王为章敬皇帝号肃祖妣曰章敬皇后魏义康王为昭安皇帝号烈祖妣曰昭安皇后祖周安成王为文穆皇帝号显祖妣曰文穆皇后考忠孝太皇为孝明高皇帝号太祖妣曰孝明高皇后罢唐庙为享德庙四时祠高祖以下三室余废不享至日祀上帝万象神宫以始祖及考妣配以百神从祀尽王诸武诏并州文水县为武兴比汉丰沛百姓世给复以始祖冢为德陵睿祖为乔陵严祖为节陵肃祖为简陵烈祖为靖陵显祖为永陵章德陵为昊陵明义陵为顺陵太后虽春秋高善自涂泽虽左右不悟其衰俄而二齿生下诏改元为长寿明年享神宫自制大乐舞工用九百人以武承嗣为亚献三思为终献帝之为皇嗣公卿往往见之会尚方监裴匪躬左卫大将军阿史那元庆白涧府果毅薛大信监门卫大将军范云仙潜谒帝皆腰斩都市自是公卿不复上谒有上封事言岭南流人谋反者太后遣摄右台监察御史万国俊就按得实即论决国俊至广州尽召流人矫诏赐自尽皆号哭不服国俊驱之水曲使不得逃一日戮三百余人乃诬奏流人怨望请悉除之于是太后遣右卫翊府兵曹参军刘光业司刑评事王德寿苑南面监丞鲍思恭尚辇直长王大贞右武卫兵曹参军屈贞筠皆摄监察御史分往□南黔中安南等六道讯鞫而擢国俊左台侍御史光业等亦希功于上惟恐杀人之少光业杀者九百人德寿杀七百人其余亦不减五百人太后久乃知其□诏六道使所杀者还其家国俊亦相踵而死皆见有物为厉云太后又自加号金轮圣神皇帝置七宝于廷曰金轮宝曰白象宝曰女宝曰马宝曰珠宝曰主兵臣宝曰主藏臣宝率大朝会则陈之又尊其显祖为立极文穆皇帝太祖为无上孝明皇帝延载二年武三思率蕃裔诸酋及耆老请作天枢纪太后功德以黜唐兴周制可使纳言姚护作乃大裒铜铁合冶之署曰大周万国颂德天枢置端门外其制若柱度高一百五尺八面面别五尺冶铁象山为之趾负以铜龙石镵怪兽环之柱颠为云盖出大珠高丈围三之作四蛟度丈二尺以承珠其趾山周百七十尺度二丈无虑用铜铁二百万斤乃悉镂群臣蕃酋名氏其上薛怀义宠稍衰而御医沈南璆进怀义失望因火明堂太后羞之掩不发怀义愈狠恣怏怏乃密诏太平公主择健妇缚之殿中命建昌王武攸宁将作大匠宗晋卿率壮士击杀之以畚车载尸还白马寺怀义负幸昵气盖一时出百官上其徒多犯法御史冯思勖劾其奸怀义怒遇诸道命左右殴之几死弗敢言默啜犯塞拜新平伐逆朔方道大总管提十八将军兵击胡宰相李昭德苏味道至为之长史司马后厌入禁中阴募力少年千人为浮屠有逆谋侍御史周矩劾状请治验太后曰第出朕将使诣狱矩坐台少选怀义怒马造廷直往坐大榻上矩召吏受辞怀义即乘马去矩以闻太后曰是道人素狂不足治力少年听穷劾矩悉投放丑裔怀义构矩俄免官太后祀天南郊以文王武王士与唐高祖并配太后加号天册金轮圣神皇帝遂封嵩山禅少室册山之神为帝配为后封坛南有大槲赦日置鸡其杪赐号金鸡树自制升中述志刻石示后改明堂为通天宫铸九州鼎各位其方列廷中又敛天下黄金作大仪钟不克久之以崇先庙为崇尊庙礼视太庙旋复崇尊庙为太庙自怀义死张易之昌宗得幸乃置控鹤府有监有丞及主簿录事等监三品以易之为之太后自见诸武王非天下意前此中宗自房州还复为皇太子恐百岁后为唐宗室躏藉无死所即引诸武及相王太平公主誓明堂告天地为铁券使藏史馆改昊陵署为攀龙台久视初以控鹤监为天骥府又改奉宸府罢监为令以左右控鹤为奉宸大夫易之复为令神龙元年太后有疾久不平居迎仙院宰相张柬之与崔元暐等建策请中宗以兵入诛易之昌宗于是羽林将军李多祚等帅兵自元武门入斩二张于院左太后闻变而起桓彦范进请传位太后返卧不复语中宗于是复即位徙太后上阳宫帝率百官诣观风殿问起居后率十日一诣宫俄朝朔望废奉宸府官迁东都武氏庙于崇尊庙更号崇恩复唐宗庙诸武王者咸降爵是岁后崩年八十一遗制称则天大圣皇太后去帝号谥曰则天大圣后祔干陵会武三思烝韦庶人复用事于是大旱祈陵□雨三思诛帝诏崇恩庙祠如太庙斋郎用五品子博士杨孚言太庙诸郎取七品子今崇恩取五品不可帝曰太庙如崇恩可乎孚曰崇恩太庙之私以臣准君则僭以君准臣则惑乃止及韦武党诛诏则天大圣皇后复号太后废崇恩庙及陵景云元年号太圣太后太平公主奸政请复二陵官又尊后曰天后圣帝俄号圣后太平诛诏黜周孝明皇帝号复为太原郡王后为妃罢昊顺等陵开元四年追号则天皇后太常卿姜□建言则天皇后配高宗庙主题天后圣帝非是请易题为则天皇后武氏制可按长孙无忌传帝欲立武昭仪为后无忌固言不可帝密以宝器锦帛十余车赐之又幸其第擢三子皆朝散大夫昭仪母复诣其家申请许敬宗数劝之无忌厉色折拒帝后召无忌遂良及于志宁言后无息昭仪有子必欲立之者无忌已数谏即曰先帝付托遂良愿陛下访之遂良极道不可帝不听后既立以无忌受赐而不助己衔之敬宗揣后指阴使洛阳人李奉节上无忌变事与侍中辛茂将临按傅致反状按褚遂良传帝将立武昭仪召长孙无忌李绩于志宁及遂良入或谓无忌当先谏遂良曰太尉国元舅有不如意使上有弃亲之讥又谓绩上所重当进曰不可司空国元勋有不如意使上有斥功臣之嬚曰吾奉遗诏若不尽愚无以下见先帝既入帝曰罪莫大于绝嗣皇后无子今欲立昭仪谓何遂良曰皇后本名家奉事先帝先帝疾执陛下手语臣曰我儿与妇今付卿且德音在陛下耳可遽忘之皇后无他过不可废帝不悦翌日复言对曰陛下必欲改立后者请更择贵姓昭仪昔事先帝身接帷笫今立之奈天下耳目何帝羞默遂良因致笏殿阶叩头流血曰还陛下此笏丐归田里帝大怒命引出武氏从幄后呼曰何不扑杀此獠无忌曰遂良受顾命有罪不加刑会李绩议异武氏立乃左迁遂良潭州都督按来济传帝将以武氏为后济谏曰王者立后以承宗庙母天下宜择礼义名家幽闲令淑者副四海之望称神祇之意故文王兴姒关雎之化蒙被百姓其福如彼成帝纵欲以婢为后皇统中微其祸如此惟陛下详察初武氏被宠帝特号宸妃济与韩瑗谏妃有常员今别立号不可武氏已立不自安后更谩言济等忠鲠恐前经执奏□怀反仄请加赏慰而实衔之帝示济及瑗济等益惧按韩瑗传王后之废瑗雪泣言曰皇后乃陛下在藩时先帝所娶今无罪□废非社稷计不纳明日复谏曰王者立后配天地象日月匹夫匹妇尚知相择况天子乎诗云赫赫宗周褒姒灭之臣读至此常辍卷太息不图本朝亲见此祸宗庙其不血食乎帝大怒诏引出按李绩传帝欲立武昭仪为皇后畏大臣异议未决李义府许敬宗又请废王皇后帝召绩与长孙无忌于志宁褚遂良计之绩称疾不至帝曰皇后无子罪莫大于绝嗣将废之遂良等持不可志宁顾望不对帝后密访绩曰将立昭仪而顾命之臣皆以为不可今止矣答曰此陛下家事无须问外人帝意遂定而王后废诏绩志宁奉册立武氏按袁天纲传武后之幼天纲见其母曰夫人法生贵子乃见二子元庆元爽曰官三品保家主也见韩国夫人曰此女贵而不利夫后最幼姆抱以见绐以男天纲视其步与目惊曰龙瞳凤颈极贵验也若为女当作天子中宗赵皇后
