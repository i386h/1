<!-- { "loadSidebar": true } -->
按宋史仁宗本纪景佑元年九月甲辰诏立皇后曹氏十一月己丑册曹氏为皇后　按礼志仁宗册皇后曹氏其册制如皇太子玉用玉五十简匣依册之长短宝用金方一寸五分高一寸其文曰皇后之宝盘螭纽绶并缘册宝法物约旧制为之匣盝并朱漆金涂银装其礼与通礼异不立仗不设县前一日守宫设次于朝堂设册宝使副次于东门外命妇次于受册宝殿门外设皇后受册宝位于殿庭阶下北向奉礼设册宝使位于内东门外副使内侍位于其南差退东向北上册宝案位于使前南向又设内给事位于北厢南向其日百官常服早入次礼直官通事舍人先引中书令侍中门下侍郎中书侍郎及奉册宝官执事人绛衣介帻诣垂拱殿门就次以俟册降礼直官通事舍人分引宰臣枢密册宝使副百官诣文德殿立班东西相向内侍二员自内承旨降皇后册宝出垂拱殿奉册宝官俱搢笏率执事人礼直官导中书侍郎押册中书令后从门下侍郎押宝侍中后从由东上合门出至文德殿庭权置礼直官通事舍人引使副就位次引侍中于使前西向称有制典仪曰再拜赞者承传使副在位官皆再拜宣曰赠尚书令冀王曹彬孙女册为皇后命公等持节展礼使副再拜侍中还位门下侍郎帅主节者诣使东北主节以节授门下侍郎门下侍郎执节授册使册使跪受兴付主节幡随节立于使左次引中书令侍中诣册宝东北西向立中书侍郎引册案立于中书令右中书令取册授册宝使册宝使跪受兴置于案中书令中书侍郎退复班门下侍郎引宝案于侍中之右取宝授册宝使如上仪退复位典仪赞拜讫礼直官通事舍人引使副押册宝持节者前导奉册宝官奉舁授卫如式以次出朝堂门诣内东门附内臣入进内臣引内外命妇入就位内侍诣合请皇后服袆衣册宝至使副俱东向内给事前北向跪称册宝使李迪副使王随奉制授皇后册宝俯伏兴退复位内给事入诣受册宝殿门皇后前跪奏讫内侍进诣使前西面跪受册宝以授内谒者监使退复位内谒者监主当内臣持册宝入内东门内侍从之以次入诣殿庭内侍赞引皇后降立庭中北向位内侍跪取册次内侍跪取宝兴立皇后右少前西向内侍二员进立皇后左少前东向内侍称有制内侍赞皇后再拜内侍奉册进授皇后皇后受以授内侍次内侍奉宝亦然复赞再拜讫导皇后升坐内臣引内外命妇称贺如常仪礼毕内侍导皇后降坐内臣还合内外命妇班退皇后易常服谢皇帝皇太后用常礼百官诣东上合门表贺景佑二年十一月戊子废后郭氏薨
按宋史仁宗本纪云云
景佑三年春三月壬辰追复郭氏为皇后丁酉葬皇后郭氏按宋史仁宗本纪云云
庆历二年五月壬子减皇后及宗室妇郊赐之半按宋史仁宗本纪云云至和元年追册贵妃张氏为皇后
按宋史仁宗本纪至和元年春正月癸酉贵妃张氏薨辍视朝七日禁京城乐一月丁丑追册为皇后赐谥温成秋七月丁卯立温成园冬十月丁酉葬温成皇后丙午温成皇后神主入庙十一月甲子出太庙禘祫时飨及温成皇后乐章肄于太常嘉佑八年夏四月壬申英宗即位庚子立京兆郡君高氏为皇后按宋史英宗本纪云云
英宗治平四年正月神宗即位二月乙酉初御紫宸殿立向氏为皇后按宋史神宗本纪云云
哲宗元佑五年太皇太后诏以皇帝纳后令翰林学士御史中丞两省太常礼官检详古今六礼行之按宋史哲宗本纪不载　按礼志元佑五年秋八月太皇太后诏以皇帝纳后令翰林学士御史中丞两省与太常礼官检详古今六礼沿革参考通礼典故具为成式群臣又议勘昏御史中丞郑雍等请不用阴阳之说吕大防亦言不可太后纳之元佑六年八月己丑三省进纳后六礼仪制
按宋史哲宗本纪云云　按礼志元佑六年八月三省枢密院言六礼命使纳采问名纳吉纳成告期差执政官摄太尉充使侍从官或判宗正官摄宗正卿充副使以旧尚书省权为皇后行第纳采问名同日次日纳吉纳成告期纳成用谷圭为贽不用雁请期依开宝礼改为告期亲迎为命使奉迎纳采前择日告天地宗庙皇帝临轩发册同日先遣册礼使副次遣奉迎使令文武百官诣行第班迎又言据开元礼纳采问名合用一使纳吉纳成各别日遣使今未委三礼共遣一使或各遣使又合依发册例立仗诏各遣使文德殿发制依发册立仗元佑七年正月诏尚书左丞撰册文学士院上六礼辞语三月礼部太常上纳后仪注四月命吕大防等为皇后六礼使五月册皇后按宋史哲宗本纪元佑七年夏四月己未立皇后孟氏甲子命吕大防为皇后六礼使五月戊戍御文德殿册皇后　按礼志元佑七年正月诏尚书左丞苏颂撰册文并书学士院上六礼辞语其纳采制文曰太皇太后曰咨某官封姓名浑元资始肇经人伦爰及夫妇以奉天地宗庙社稷谋于公卿咸以为宜率由旧典今遣使持节太尉某宗正卿某以礼纳采其答文曰太皇太后嘉命访婚陋族备数采择臣之女未闲教训衣履若而人钦承旧章肃奉典制某官封粪土臣姓某稽首再拜承制诏问名制曰两仪合德万物之统以听内治必咨令族重宣旧典今遣使持节某官以礼问名答曰使者重宣中制问臣名族臣女夫妇所生先臣故某官之遗微孙先臣故某官之遗曾孙先臣故某官之遗孙先臣故某官之外孙女年若干钦承旧章肃奉典制纳吉制曰人谋龟筮同符元吉恭顺典礼今使某官以礼纳吉答曰使者重宣中制臣陋族卑鄙忧惧不堪钦承旧章肃奉典制纳成制曰咨某官某之女孝友恭俭实维母仪宜奉宗庙永承天祚以黝纁谷圭六马以章典礼今使某官以礼纳成答曰使者重宣中制降婚卑陋崇以上公宠以丰礼备物典策钦承旧章肃奉典制告期制曰谋于公卿大筮元龟罔有不臧吉日惟某月某甲子可迎率遵典礼今遣某官以礼告期答曰使者重宣中制以某月某甲子吉日告期臣钦承旧章肃奉典制奉迎制曰礼之大体钦顺重正其期维吉典图是若今遣某官以礼奉迎答曰使者重宣中制今日吉辰备礼以迎蝼蚁之族猥承大礼忧惧战悸钦率旧章肃奉典制余如式三月礼部太常寺上纳后仪注发六礼制书太皇太后御崇庆殿内外命妇立班行礼毕内给事中出殿门置六礼制书案上出内东门礼直官通事舍人引由宣佑门至文德殿后门入权置案于东上合门命使纳采问名文德殿宰臣亲王执政官宗室百僚大小使臣易朝服乐备而不作班定内给事奉制书案置横街北稍东西向北上礼直官通事舍人引门下中书侍郎次引使副就横街南承制位北向东上内给事诣使者东北面称太皇太后有制典仪曰再拜在位官皆再拜宣制曰皇帝纳后命公等持节行礼典仪曰再拜使副皆再拜授制书讫典仪曰再拜在位官皆再拜礼直官通事舍人太常博士引使副从制案出载于油络网犊车出宣德门鼓吹备而不作至皇后行第大门外令史二人对奉制案立主人立大门内傧者立主人之左北面进受命出曰敢请事使者曰某奉制纳采傧者入告主人曰某之女若而人既蒙制访臣某不敢辞傧者出告入引主人出大门外再拜使者先入使者曰太皇太后制主人再拜宣制书毕主人再拜受讫主人进表讫再拜使者出问名同上仪使者曰将加卜筮奉制问名主人曰臣某之女若而人既蒙制命臣某不敢辞命使纳吉纳成告期并同命使纳采问名仪纳吉使者曰请加卜筮占曰从制使某纳吉主人曰臣某之女若而人龟筮云吉臣预有焉臣某谨奉典制告期使者曰某奉制告期主人曰臣某谨奉典制以上纳吉纳成告期请见授制接表并如纳采仪临轩命使册后及奉迎于文德殿百官朝服皇帝常服乘辇至殿后合侍中奏中严外办乃服通天冠绛纱袍乘辇出自西房降辇即御坐两省官及侍制权侍郎观察使以上分东西入殿门各就位东西相向立奉宝置御坐前奉宣后册由东上合门出至文德殿庭横行典仪曰拜在位官皆再拜使副受册宣制曰册某氏为皇后命公等持节展礼典仪曰拜使副再拜受册宝讫典仪赞百官再拜宣制曰太皇太后制命公等持节奉迎皇后典仪赞使副再拜受节又赞百官再拜侍中奏礼毕解严百官再拜出皇帝常服还内册宝至皇后行第如纳采仪使者曰某奉制授皇后备物典册皇后受册宝内外命妇序立如仪主人以书奉使者奉迎百官常服班宣德门外行第傧者请使者曰某奉制以礼奉迎傧者入告主人曰臣某谨奉典制傧者出告入引主人出大门外再拜使者先入曰有制主人再拜使者宣制毕主人再拜受制答表又再拜姆导皇后尚宅前引升堂出立房外典仪赞使副再拜使者曰令月吉日某等承制以礼奉迎内侍受以入使副退主人以书授使者奉于司言受以奏闻皇后降立堂下再拜讫升堂主人升自东阶西向曰戒之戒之夙夜无违命主人退母进西阶上东向施衿结帨曰勉之戒之夙夜无违命皇后升舆至中门升车出大门使副及群臣前引将至宣德门百官宗室班迎再拜讫分班皇后入门鸣钟鼓班迎官退乃降车入次升舆入端礼门文德殿东上合门出文德殿后门入至内东门内降舆司舆前导诣福宁殿门大次以俟晡后皇后车入宣德门侍中版奏请中严内侍转奏皇帝服通天冠绛纱袍御福宁殿尚宫引皇后出次诣殿庭之东西向立尚仪跪奏外办请皇帝降坐礼迎尚宫前引诣庭中之西东面揖皇后以入导升西阶入室各就榻前立尚食跪奏具皇帝揖皇后皆坐尚食进馔食三饭尚食进酒受爵饮尚食以馔从再饮如初三饮用□如再饮尚仪跪奏礼毕俱兴尚宫请皇帝御常服尚寝请皇后释礼服入幄次日以礼朝见太皇太后皇太后参皇太妃如宫中之仪诏从之四月太皇太后手书曰皇帝年长中宫未建历选诸臣之家以故侍卫亲军马军都虞候赠太尉孟元孙女为皇后制诏六礼尚书左仆射兼门下侍郎吕大防摄太尉充奉迎使同知枢密院事韩忠彦摄司徒副之尚书左丞苏颂摄太尉充发册使签书枢密院事王□叟摄司徒副之尚书左丞苏辙摄太尉充告期使皇叔祖同知大宗正事宗景摄大宗正卿副之皇伯祖判大宗正事高密郡王宗晟摄太尉充纳成使翰林学士范百禄摄宗正卿副之吏部尚书王存摄太尉充纳吉使权户部尚书刘奉世摄宗正卿副之翰林学士梁焘摄太尉充纳采问名使御史中丞郑雍摄宗正卿副之五月甲午行纳采问名礼丁酉行纳吉纳成告期礼戊戌帝御文德殿发册及命使奉迎皇后己亥百官表贺于东上合门次诣内东门贺太皇太后又上笺贺皇太后贺皇太妃皇后择日诣景灵宫行庙见礼绍圣三年九月乙卯废皇后孟氏为华阳教主玉清妙静仙师赐名冲真按宋史哲宗本纪云云
元符二年九月丁未立贤妃刘氏为皇后丙寅御文德殿册皇后按宋史哲宗本纪云云
元符三年正月徽宗即位二月丁未立顺国夫人王氏为皇后按宋史徽宗本纪云云
徽宗崇宁二年六月壬子册王氏为皇后
按宋史徽宗本纪云云
大观二年九月癸酉皇后王氏崩冬十一月乙丑上大行皇后谥曰靖和十二月壬寅陪葬靖和皇后于永裕陵按宋史徽宗本纪云云
