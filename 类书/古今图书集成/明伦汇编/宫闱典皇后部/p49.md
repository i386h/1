<!-- { "loadSidebar": true } -->
按唐书后妃传中宗和思顺圣皇后赵氏京兆长安人祖绰武德中战有功终右领军将军父尚高祖常乐公主帝为英王聘后为妃高宗于公主恩尤隆武后不喜乃幽妃内侍省自定州刺史驸马都尉贬括州绝主朝谒随之官妃既囚扃键牢谨日给饲料卫者候其突烟数日不出披户视之死腐矣以寿州刺史与主预越王事死神龙元年追谥妃曰恭皇后赠左卫大将军中宗崩藏陵事韦庶人不臣不得祔有司加上尊谥以后祔定陵按旧唐书本传和思皇后赵氏神龙元年赠后谥为恭皇后赠左卫大将军及中宗崩将葬于定陵议者以韦后得罪不宜祔葬于是追谥后为和思莫知瘗所行招魂祔葬之礼太常博士彭景直上言古无招魂葬之礼不可备棺椁置辒辌宜据汉书郊祀志葬黄帝衣冠于桥山故事以皇后袆衣于陵所寝宫招魂置衣于魂轝以太牢告祭迁衣于寝宫舒于御榻之右覆以夷衾而祔葬焉从之中宗韦庶人
按唐书后妃传中宗庶人韦氏京兆万年人祖弘表贞观中曹王府典军帝在东宫后被选为妃嗣圣初立为皇后寻与帝处房陵每使至帝□恐欲自杀后止曰祸福何常早晚等死耳无遽及帝复即位后居中宫是时上官昭容与政事方敬晖等欲尽诛诸武武三思惧乃因昭容入请得幸于后卒谋晖等诛之初帝幽废与后约一朝见天日不相制至是与三思共御□博戏帝从旁典筹不为忤三思讽群臣上后号为顺天皇后乃亲谒宗庙赠父元贞上洛郡王左拾遗贾虚己建言非李氏王者盟书共弃之今复国未几遽私后家且先朝祸鉴未远甚可惧也如令皇后固辞使天下知后宫谦让不亦善乎不听神龙三年节愍太子举兵败宗楚客率群臣请加号翊圣诏可禁中谬传有五色云起后作司帝图以示诸朝因大赦天下赐百官母妻封号太史迦叶志忠表上桑条歌十二篇言后当受命曰昔高祖时天下歌桃李太宗时歌秦王破阵高宗歌堂堂天后世歌武媚娘皇帝受命歌英王石州后今受命歌桑条韦盖后妃之德专蚕桑共宗庙事也乃赐志忠第一区绢七百段太常少卿郑愔因之被乐府楚客又讽补阙赵延禧离释桑条为九十八代帝大喜擢延禧谏议大夫于是昭容以武氏事动后即表增出母服民以二十三为丁限五十九免五品而上母妻不繇夫子封者丧得用鼓吹数改制度阴储人望稍宠树亲属封拜之昭容与母及尚宫贺娄等多受金钱封巫赵陇西夫人出入禁中势与上官埒繇是墨敕斜封出矣三年帝亲郊引后亚献明年正月望夜帝与后微服过市仿徉观览纵宫女出游皆淫奔不还国子祭酒叶静能善禁架常侍马秦客高医光禄少卿杨均善烹调皆引入后庭均秦客烝于后尝丧免不历旬□起帝遇弒议者欢咎秦客及安乐公主后大惧引所亲议计乃以刑部尚书裴谈工部尚书张锡辅政留守东都诏将军赵承福薛简以兵五百卫谯王重福与兄温定策立温王重茂为皇太子列府兵五万分二营屯京师然后发丧太子即位是为殇帝皇太后临朝温摠内外兵检护宫省族弟濯播宗子捷璇璇甥高崇及武延秀分领左右屯营羽林飞骑万骑京师大恐传言且革命播璇入军中鞭督万骑欲立威士怨不为用俄而临淄王引兵夜披元武门入羽林杀璇播崇于寝斧关叩太极殿后遁入飞骑营为乱兵所杀斩延秀安乐公主分捕诸韦诸武与其支党悉诛之后及安乐首东市翌日追贬为庶人葬以一品礼按旧唐书本传中宗韦庶人京兆万年人也祖弘表贞观中为曹王府典军中宗为太子时纳后为妃仍擢后父普州参军元贞为豫州刺史嗣圣元年立为皇后其年中宗见废后随从房州时中宗惧不自安每闻制使至惶恐欲自杀后劝王曰祸福倚伏何常之有岂失一死何遽如是也累年同艰危情义甚笃所生懿德太子永徽永寿长宁安乐四公主安乐最幼生于房州帝自脱衣裹之遂名曰裹儿特宠异焉及中宗复立为太子又立后为妃时昭容上官氏常劝后行则天故事乃上表请天下士庶为出母服丧三年又请百姓以年二十三为丁年五十九免役改易制度以收时望制皆许之帝在房州时尝谓后曰一朝见天日誓不相禁忌及得志受上官昭容邪说引武三思入宫中升御□与后双陆帝为点筹以为欢笑丑声日闻于外乃大出宫女虽左右内职而许时出禁中上官氏及宫人贵幸者皆立外宅出入不节朝官邪佞者候之恣为狎游祈其赏秩以至要官时侍中敬晖谋去诸武武三思患之乃结上官氏以为援因得幸于后潜入宫中谋议乃讽百官上帝尊号为应天皇帝后为顺天皇后帝与后亲谒太庙告谢受尊号之意于是三思骄横用事敬晖王同□相次夷灭天下咸归咎于后后方优宠亲属内外封拜遍列清要又欲宠树安乐公主乃制公主开府置官属太平公主仪比亲王长宁安乐二府不置长史而已宜城公主等以非后所生各减太平之半安乐恃宠骄恣卖官鬻狱势倾朝廷常自草制□掩其文而请帝书焉帝笑而从之竟不省视又请自立为皇太女帝虽不从亦不加谴所署府寮皆猥滥非才又广营第宅侈靡过甚长宁及诸公主迭相仿□天下咸嗟怨之神龙三年节愍太子死后宗楚客率百僚上表加后号为顺天翊圣皇后景龙二年春宫中希旨妄称后衣箱中有五色云出帝使画工图之出示于朝乃大赦天下百寮母妻各加邑号右骁卫将军知太史事迦叶志忠上表曰昔高祖未受命时天下歌桃李子太宗未受命时天下歌秦王破阵乐高宗未受命时天下歌侧堂堂天后未受命天下歌武媚娘伏惟应天皇帝未受命时天下歌英王石州顺天皇后未受命时天下歌桑条韦也女行六合之内齐首蹀足应四时八节之会歌舞同欢岂与夫箫韶九成百兽率舞同年而语哉伏惟皇后降帝女之精合为国母主蚕桑以安天下后妃之德于斯为盛谨进桑条歌十二篇伏请宣布中外进入乐府皇后先蚕之时以享宗庙帝悦而许之特赐志忠庄一区杂彩七百段太常少卿郑愔又引而申之播于舞咏亦受厚赏兵部尚书宗楚客又讽补阙赵延禧表陈符命解桑条以为十八代之符请颁示天下编诸史册帝大悦擢延禧为谏议大夫时上官昭容与其母郑氏及尚宫柴氏贺娄氏树用亲党广纳货赂别降墨□斜封授官或出臧获屠贩之类累居荣秩又引女巫赵氏出入禁中封为陇西夫人势与上官氏为比三年冬帝将亲祠南郊国子祭酒祝钦明司业郭山恽建议云皇后亦合助祭太常博士唐绍蒋钦绪上疏争之尚书右仆射韦巨源详定仪注遂希旨协同钦明之议帝纳其言以后为亚献仍以宰相女为齐娘以执豆钦明又欲请安乐公主为终献迫于时议而止四年正月望夜帝与后微行市里以观烧灯又放宫女数千夜游纵观因与外人阴通逃逸不还时国子祭酒叶静能善符禁小术散骑常侍马秦客颇闲医药光禄少卿杨均以调膳侍奉皆出入宫掖均与秦客皆得幸于后相次丁母忧旬日悉起复旧职时安乐公主与驸为武延秀侍中纪处讷中书令宗楚客司农卿赵履温互相猜贰迭为朋党六月帝遇毒暴崩时马秦客侍疾议者归罪于秦客及安乐公主后惧秘不发丧引所亲入禁中谋自安之策以刑部尚书裴谈工部尚书张锡知政事留守东都又命左金吾大将军赵承恩及宦者左监门卫大将军薛崇简帅兵五百人往筠州以备谯王重福后与兄太子少保温定策立温王重茂为皇太子召诸府兵五万人屯京城分为左右营然后发丧少帝即位尊后为皇太后临朝摄政韦温知内外兵马守援宫掖驸马韦捷韦濯分掌左右屯营武延秀及温从子播族弟璇外甥高崇共典左右羽林军及飞骑万骑播璇欲先树威严拜官日先鞭万骑数人众皆怨不为之用时京城恐惧相传将有革命之事往往偶语人情不安临淄王率薛崇简锺绍京刘幽求领万骑及监丁夫入自元武门至左羽林军斩将军韦璇韦播及中郎将高崇于寝帐遂斩关而入至太极殿后惶骇遁入殿前飞骑营及武延秀安乐公主皆为乱兵所杀分遣万骑诛其党与韦温温从子捷及族弟婴宗楚客弟晋卿纪处讷马秦客叶静能杨均赵履温卫尉卿王哲太常卿李将作少匠李守质及韦氏武氏宗族无少长皆斩之枭后及安乐公主首于东市翌日□收后尸葬以一品之礼追贬为庶人安乐公主葬以三品之礼追贬为悖逆庶人睿宗刘皇后
按唐书后妃传睿宗肃明顺圣皇后刘氏祖德威自有传仪凤中帝在藩纳为孺人俄为妃生宁王寿昌代国二公主帝即位为皇后会帝降号皇嗣复为妃长寿二年为户婢诬与窦德妃挟蛊道祝诅武后并杀之宫中葬秘莫知景云元年追谥肃明皇后按旧唐书本传后与昭成皇后同被谴为则天所杀景云元年追谥肃明皇后招魂葬于东都城南陵曰惠陵睿宗崩迁祔桥陵以昭成太后故不得入太庙配飨常别祀于仪坤庙开元二十七年始祔太庙睿宗窦皇后按唐书后妃传睿宗昭成顺圣皇后窦氏曾祖抗父孝谌自有传后婉淑尢循礼则帝为相王纳为孺人即位进德妃生元宗及金仙玉真二公主与肃明同追谥并招魂葬东都之南肃明曰惠陵后曰靖陵立别庙曰仪坤以享云帝崩追称皇太后与肃明祔桥陵后以子贵故先祔睿宗室肃明以开元二十年乃得祔庙初太常加谥后曰大昭成或言法宜引圣贞冠谥而曰大昭成非也以单言配之应曰圣昭若睿成以复言配之应曰大圣昭成圣真昭成又引太穆皇后始谥穆及高祖崩合帝谥曰太穆追增太穆神皇后文德皇后始谥文德及太宗崩合谥文德圣皇后又援范煜着汉光烈等为比太常谓煜以帝号标后谥是史家记事体妇人非必与夫同也入庙称后系夫在朝称太系子文母生号也文王既没谥也周公岂以夫从妇乎汉法不可以为据制曰可天宝八载制诏自太穆而下六皇后并增上顺圣二谥云按旧唐书本传长寿二年为户婢团儿诬谮与肃明皇后厌蛊□咀正月二日朝则天皇后于嘉豫殿既退而同时遇害梓宫秘密莫知所在睿宗即位谥曰昭成皇后招魂葬于都城之南陵曰靖陵
　皇后部列传八
　　唐二
元宗王皇后
按唐书后妃传元宗皇后王氏同州下邽人梁冀州刺史神念之裔孙帝为临淄王聘为妃将清内难预大计先天元年立为皇后久无子而武妃稍有宠后不平显诋之然抚下素有恩终无肯谮短者帝密欲废后以语姜□□漏言即死后兄守一惧为求厌胜浮屠明悟教祭北斗取霹雳木刻天地文及帝讳合佩之曰后有子与则天比开元十二年事觉帝自临劾有状乃制诏有司皇后天命不佑华而不实有无将之心不可以承宗庙母仪天下其废为庶人赐守一死始后以爱弛不自安承间泣曰陛下独不念阿忠脱紫半臂易斗为生日汤饼耶帝悯然动容阿忠后呼其父仁□云繇是久乃废当时王諲作翠羽帐赋讽帝未几卒以一品礼葬后宫思慕之帝亦悔宝应元年追复后号按旧唐书本传后父仁□为太仆卿累加开府仪同三司邠国公符厌事发上亲究之皆验开元十二年秋七月己卯下制曰皇后王氏天命不佑华而不实造起狱讼明扇朝廷见无将之心有可讳之恶焉得敬承宗庙母仪天下可废为庶人别院安置刑于家室有愧昔王为国大计盖非获已守一赐死元宗武皇后
