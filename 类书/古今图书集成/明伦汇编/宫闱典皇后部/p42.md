<!-- { "loadSidebar": true } -->
按梁书后妃传太宗简皇后王氏讳灵宾琅邪临沂人也祖俭太尉南昌文宪公后幼而柔明淑德叔父暕见之曰吾家女师也天监十一年拜晋安王妃生哀太子大器南郡王大连长山公主妙大通三年十月拜皇太子妃太清三年三月薨于永福省时年四十五其年太宗即位追崇为皇后谥曰简大宝元年九月葬庄陵先是诏曰简皇后窀穸有期昔西京霸陵因山为藏东汉寿陵流水而已朕属值时艰岁饥民弊方欲以身率下永示敦朴令所营庄陵务存约俭又诏金紫光禄大夫萧子范为哀策文　　陈
武帝章皇后
按陈书后妃传高祖宣皇后章氏讳要儿吴兴乌程人也本姓钮父景明为章氏所养因改焉景明梁代官至散骑侍郎后母苏尝遇道士以小龟遗己光采五色曰三年有征及期后生而紫光照室因失龟所在少聪慧美容仪手爪长五寸色并红白每有□功之服则一爪先折高祖先娶同郡钱仲方女早卒后乃聘后后善书计能诵诗及楚辞高祖自广州南征交址命后与衡阳王昌随世祖由海道归于长城侯景之乱高祖下至豫章后为景所囚景平而高祖为长城县公后拜夫人及高祖践阼永定元年立为皇后追赠后父景明特进金紫光禄大夫加金章紫绶拜后母苏安吉县君二年安吉君卒与后父合葬吴兴明年追封后父为广德县侯邑五百户谥曰温高祖崩后与中书舍人蔡景历定计秘不发丧召世祖入纂事在蔡景历及侯安都传世祖即位尊后为皇太后宫曰慈训废帝即位尊后为太皇太后光大二年后下令黜废帝为临海王命高宗嗣位太建元年尊后为皇太后二年三月丙申崩于紫极殿时年六十五遗令丧事所须并从俭约诸有馈奠不得用牲牢其年四月群臣上谥曰宣太后祔葬万安陵后亲属无在朝者唯族兄钮洽官至中散大夫文帝沈皇后
按陈书后妃传世祖沈皇后讳妙容吴兴武康人也父法深梁安前中录事参军后年十余岁以梁大同中归于世祖高祖之讨侯景世祖时在吴兴景遣使收世祖及后景平乃获免高祖践阼永定元年后为临川王妃世祖即位为皇后追赠后父法深光禄大夫加金章紫绶封建成县侯邑五百户谥曰恭追赠后母高绥安县君谥曰定废帝即位尊后为皇太后宫曰安德时高宗与仆射到仲举舍人刘师知等并受遗辅政师知与仲举恒居禁中参决众事而高宗为扬州刺史与左右三百人入居尚书省师知见高宗权重阴忌之乃矫敕谓高宗曰今四方无事王可还东府经理州务高宗将出而谘议毛喜止之曰今若出外便受制于人譬如曹爽愿作富家翁不可得也高宗乃称疾召师知留之与语使毛喜先入言之于后后曰今伯宗年幼政事并委二郎此非我意喜又言于废帝帝曰此是师知等所为非朕意也喜出以报高宗高宗因囚师知自入见后及帝极陈师知之短仍自草敕请画以师知付廷尉治罪其夜于狱中赐死自是政无大小尽归高宗后忧闷计无所出乃密赂宦者蒋裕令诱建安人张安国使据郡反冀因此以图高宗安国事觉并为高宗所诛时后左右近侍颇知其事后恐连逮党与并杀之高宗即位以后为文皇后陈亡入隋大业初自长安归于江南顷之卒废帝王皇后
按陈书后妃传废帝王皇后金紫光禄大夫固之女也天嘉元年为皇太子妃废帝即位立为皇后废帝为临海王后为临海王妃至德中薨后生临海嗣王至泽至泽以光大元年为皇太子太建元年袭封临海嗣王寻为宣惠将军置佐史陈亡入长安宣帝柳皇后
按陈书后妃传高宗柳皇后讳敬言河东解人也曾祖世隆齐侍中司空尚书令贞阳忠武公祖恽有重名于梁代官至秘书监赠侍中中护军父偃尚梁武帝女长城公主拜驸马都尉大宝中为鄱阳太守卒官后时年九岁干理家事有若成人侯景之乱后与弟盼往江陵依梁元帝元帝以长城公主之故待遇甚厚及高宗赴江陵元帝以后配焉承圣二年后生后主于江陵明年江陵陷高宗迁于关右后与后主俱留穰城天嘉二年与后主还朝后为安成王妃高宗即位立为皇后后美姿容身长七尺二寸手垂过膝初高宗居乡里先娶吴兴钱氏女及即位拜为贵妃甚有宠后倾心下之每尚方供奉之物其上者皆推于贵妃而己御其次焉高宗崩始兴王叔陵为乱后主赖后与乐安君吴氏救而获免事在叔陵传后主即位尊后为皇太后宫曰弘范当是之时新失淮南之地隋师临江又国遭大丧后主病疮不能听政其诛叔陵供大行丧事边境防守及百司众务虽假以后主之命实皆决之于后后主疮愈乃归政焉陈亡入长安大业十一年薨于东都年八十三葬洛阳之邙山后性谦谨未尝以宗族为请虽衣食亦无所分遗后主沈皇后
按陈书后妃传后主沈皇后讳婺华仪同三司望蔡贞宪侯君理女也母即高祖女会稽穆公主主早亡时后尚幼而毁瘠过甚及服毕每至岁时朔望恒独坐涕泣哀动左右内外咸敬异焉太建三年纳为皇太子妃后主即位立为皇后后性端静寡嗜欲聪敏强记涉猎经史工书翰初后主在东宫而后父君理卒后居忧处于别殿哀毁逾礼后主遇后既薄而张贵妃宠倾后宫后宫之政并归之后淡然未尝有所忌怨而居处俭约衣服无锦绣之饰左右近侍纔百许人唯寻阅图史诵佛经为事陈亡与后主俱入长安及后主薨后自为哀辞文甚酸切隋炀帝每所巡幸恒令从驾及炀帝为宇文化及所害后自广陵过江还乡里不知所终后无子养孙姬子引为己子　皇后部列传六
　　北魏
神元帝窦皇后
按魏书后妃传神元皇后窦氏没鹿回部大人宾之女也宾临终诫其二子速侯回题令善事帝及宾卒速侯等欲因帝会丧为变语颇漏泄帝闻之知其终不奉顺乃先图之于是伏勇士于宫中晨起以佩刀杀后驰使告速侯等言后暴崩速侯等惊走来赴因执而杀之文帝封皇后
按魏书后妃传文帝皇后封氏生桓穆二帝早崩昭帝立乃葬焉高宗初穿天渊池获一石铭称桓帝葬母封氏远近赴会二十余万人有司以闻命藏之太庙桓帝祁皇后
按魏书后妃传桓帝皇后祁氏生三子长曰普根次惠帝次炀帝平文崩后摄国事时人谓之女国后性猛忌平文之崩后所为也平文帝王皇后
按魏书后妃传平文皇后王氏广□人也年十三因事入宫得幸于平文生昭成帝平文崩昭成在襁褓时国有内难将害诸皇子后匿帝于□中惧人知□曰若天祚未终者汝便无声遂良久不啼得免于难昭成初欲定都于灅源川筑城郭起宫室议不决后闻之曰国自上世迁徙为业今事难之后基业未固若城郭而居一旦寇来难卒迁动乃止烈帝之崩国祚殆危兴复大业后之力也十八年崩葬云中金陵太祖即位配飨太庙昭成帝慕容皇后
按魏书后妃传昭成皇后慕容氏元真之女也初帝纳元真妹为妃未几而崩元真复请继好遣大人长孙秩逆后元真送于境上后至有宠生献明帝及秦明王后性聪敏多知沉厚善决断专理内事每事多从初昭成遣卫辰兄悉勿祈还部落也后戒之曰汝还必深防卫辰辰奸猾终当灭汝悉勿祈死其子果为卫辰所杀卒如后言建国二十三年崩太祖即位配飨太庙献明帝贺皇后
按魏书后妃传献明皇后贺氏父野干东部大人后少以容仪选入东宫生太祖苻洛之内侮也后与太祖及故臣史避难北徙俄而高车奄来抄掠后乘车与太祖避贼而南中路失辖后惧仰天而告曰国家裔胄岂止尔绝灭也惟神灵扶助遂驰轮正不倾行百余里至七介山南而得免难后刘显使人将害太祖帝姑为显弟亢□妻知之密以告后梁眷亦来告难后乃令太祖去之后夜饮显使醉向晨故惊□中群马显使起视马后泣而谓曰吾诸子始皆在此今尽亡失汝等谁杀之故显不使急追太祖得至贺兰部群情未甚归附后从弟外朝大人悦举部随从供奉尽礼显怒将害后后夜奔亢□家匿神车中三日亢□举室请救乃得免会刘显部乱始得亡归后后弟染干忌太祖之得人心举兵围逼行宫后出谓染干曰汝等今安所置我而欲杀吾子也染干□而去后后少子秦王觚使于燕慕容垂止之后以觚不返忧念寝疾皇始元年崩时年四十六祔葬于盛乐金陵后追加尊谥配飨焉道武帝慕容皇后
按魏书后妃传道武皇后慕容氏宝之季女也中山平入充掖庭得幸左丞相卫王仪等奏请立皇后帝从群臣议令后铸金人成乃立之告于郊庙封后母孟为漂阳君后崩道武帝刘皇后
按魏书后妃传道武宣穆皇后刘氏刘眷女也登国初纳为夫人生华阴公主后生太宗后专理内事宠待有加以铸金人不成故不得登后位魏故事后宫产子将为储贰其母皆赐死太祖末年后以旧法薨太宗即位追尊谥号配飨太庙自此后宫人为帝母皆正位配飨焉明元帝姚皇后
按魏书后妃传明元昭哀皇后姚氏姚兴女也兴封西平长公主太宗以后礼纳之后为夫人后以铸金人不成未升尊位然帝宠幸之出入居处礼秩如后焉是后犹欲正位而后谦让不当泰常五年薨帝追恨之赠皇后玺绶而后加谥焉葬云中金陵明元帝杜皇后
按魏书后妃传明元密皇后杜氏魏郡邺人阳平王超之妹也初以良家子选入太子宫有宠生世祖及太宗即位拜贵嫔泰常五年薨谥曰密贵嫔葬云中金陵世祖即位追尊号谥配飨太庙又立后庙于邺刺史四时荐祀以魏郡太后所生之邑复其调役后甘露降于庙庭高宗时相州刺史高闾表修后庙诏曰妇人外成理无独祀阴必配阳以成天地未闻有莘之国立大姒之飨此乃先皇所立一时之至感非经世之远制便可罢祀太武帝赫连皇后
按魏书后妃传太武皇后赫连氏赫连屈丐女也世祖平统万纳后及二妹俱为贵人后立为皇后高宗初崩祔葬金陵太武帝贺皇后
按魏书后妃传太武敬哀皇后贺氏代人也初为夫人生恭宗神元年薨追赠贵嫔葬云中金陵后追加号谥配飨太庙景穆帝郁久闾皇后
