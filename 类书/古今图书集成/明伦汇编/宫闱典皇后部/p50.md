<!-- { "loadSidebar": true } -->
按唐书后妃传元宗贞顺皇后武氏恒安王攸止女幼入宫帝即位得幸时王皇后废故进册惠妃其礼秩比皇后初帝在潞赵丽妃以倡幸有容止善歌舞开元初父兄皆美官及妃进丽妃恩亦弛以十四年卒谥曰和生太子瑛而皇甫德仪生鄂王刘才人生光王皆藩邸之旧后爱薄而妃乃专宠封所生母杨郑国夫人弟忠国子祭酒信秘书监将遂立皇后御史潘好礼上疏曰礼父母雠不共天春秋子不复雠不子也陛下欲以武氏为后何以见天下士妃再从叔三思也从父延秀也皆干纪乱常天下共疾夫恶木垂荫志士不息盗泉飞溢廉夫不饮匹夫匹妇尚相择况天子乎愿慎选华族称神祇之心春秋宋人夏父之会无以妾为夫人齐桓公誓葵丘曰无以妾为妻此圣人明嫡庶之分也分定则窥竞之心息矣今人间咸言右丞相张说欲取立后功图复相今太子非惠妃所生而妃有子若一俪宸极则储位将不安古人所以谏其渐者有以也遂不果立妃生子必秀嶷凡二王一主皆不育及生寿王帝命宁王养外邸又生盛王咸宜太华二公主后李林甫以寿王母爱希妃意陷太子鄂光二王皆废死会妃薨年四十余赠皇后及谥葬敬陵按旧唐书本传惠妃以开元二十五年十二月薨年四十余下制曰存有懿范没有宠章岂独被于朝班故乃施于壸政可以垂裕斯为通典故惠妃武氏少而婉顺长而贤明行合礼经言应图史承戚里之华冑升后庭之峻秩贵而不恃谦而益光以道饬躬以和逮下四德粲其兼备六宫咨而是则法度在己靡资珩佩躬俭化人率先絺绤夙其奇表将加正位前后固让辞而不受奄至沦殁载深感悼遂使玉衣之庆不及于生前象服之荣徒增于身后可赠贞顺皇后宜令所司择日册命葬于敬陵时庆王琮等请制齐衰之服有司请以忌日废务上皆不许之立庙于京中昊天观南干元之后祠享亦绝元宗杨皇后
按唐书后妃传元宗元献皇后杨氏华州华阴人曾祖士达为隋纳言天授中以武后母党追封士达为郑王父知庆太尉帝在东宫后以景云初入宫为良媛时太平公主忌帝而宫中左右持两端纤悉必闻媛方娠帝不自安密语侍读张说曰用事者不欲吾多子奈何命说挟剂以入帝于曲室自煮之梦若有介而戈者环鼎三而三煮尽覆以告说说曰天命也乃止生男是为肃宗帝即位为贵嫔其娣节愍太子妃也初肃宗生卜云不宜养乃命王皇后举之后无子抚肃宗如所生后又生宁亲公主乃薨说以旧恩故子□得尚宁亲肃宗即位至德二载太上皇自蜀诏有司其议尊称遂上册谥宝应末祔泰陵按旧唐书本传开元十七年后葬细柳原元宗命说为志文其铭云石兽涩兮绿苔粘宿草残兮白露沾园寝闭兮脂粉腻不知何年开镜奁二十四年忠王立为皇太子至德元年肃宗即位于灵武二载五月元宗在蜀诰曰圣人垂范是推顾复之恩王者建极抑有追尊之礼盖母以子贵德以谥尊故妃弘农杨氏特禀坤灵久厘阴教往以续涂山之庆降华渚之祥诞发异图载光帝业而册命犹阙幽灵尚閟夏王继统方轸阳域之恩汉后褒荣庶协昭灵之称宜于彼追册为元献太后宝应二年正月祔葬泰陵肃宗张废后按唐书后妃传肃宗废后庶人张氏邓州向城人家徙新丰祖母窦昭成皇后女弟也元宗幼失昭成母视姨鞠爱笃备帝即位封邓国夫人亲宠无比五息子曰去惑去疑去奢去逸去盈皆显官去盈尚常芬公主去逸生后肃宗为忠王时纳韦元娃女为孺人既建太子以孺人为妃后为良娣妃兄坚为李林甫构死太子惧请与妃绝毁服幽禁中安禄山反陷于贼至德中薨始妃既绝良娣得专侍太子慧中而辩能迎意傅合元宗西幸娣与太子从度渭民障道乞留复长安太子不听中人李辅国密启娣又赞其谋遂定计北趣灵武时军卫单寡夕次娣必寝前太子曰暮夜可虞且捍贼非妇人事宜少戒对曰方多事若仓卒妾自当之殿下可徐为计驻灵武产子三日起缝战士衣太子敕止对曰今岂自养时耶干元初册拜淑妃赠其父尚书左仆射姊妹皆封号弟清潜尚大宁延和二郡主遂立为皇后诏内外命妇悉朝光顺门后能牢宠稍稍豫政事与李辅国相倚多以私谒挠权亲蚕苑中群命妇相礼仪物甚盛二年群臣上帝尊号后亦讽群臣尊己号翊圣帝问李揆揆争不可会月蚀帝以咎在后宫乃止又与辅国谋徙上皇西内端午日帝召见山人李唐帝方拥幼女顾唐曰我念之无怪也唐曰太上皇今日亦当念陛下帝泫然涕下而内制于后卒不敢谒西宫帝不豫后自箴血写佛书以示诚初建宁王倓数短后于帝上皇在蜀以七宝鞍赐后而李泌请分以赏战士倓助泌请故后怨卒被谮死繇是太子深畏事后谨甚后犹欲危之然以子早世而侗幼故太子得无患宝应元年帝大渐后与内官朱辉光等谋立越王系而李辅国程元振以兵卫太子幽后别殿代宗已立群臣白帝请废为庶人杀之清潜与舅窦履信皆流放支党伏诛按旧唐书本传宝应元年四月肃宗大渐后与内官朱辉光马英俊啖廷瑶陈仙甫等谋立越王系矫诏召太子入侍疾中官程元振李辅国知其谋及太子入二人以难告请太子在飞龙□元振率禁军收越王捕朱辉光等俄而肃宗崩太子监国遂移后于别殿幽崩诛马英俊女道士许灵素配流山人申大芝赐死驸马都尉清贬硖州司马弟延和郡主□鸿胪卿潜贬郴州司马舅鸿胪卿窦履信贬道州刺史肃宗吴皇后按唐书后妃传肃宗章敬皇后吴氏濮州濮阳人父令珪以郫丞坐事死故后幼入掖庭肃宗在东宫宰相李林甫阴构不测太子内忧鬓发班秃后入谒元宗见不悦因幸其宫顾庭宇不汛扫乐器尘□左右无嫔侍帝愀然谓高力士曰儿居处乃尔将军叵使我知乎诏选京兆良家子五人虞侍太子力士曰京兆料择人得以借口不如取掖庭衣冠子可乎诏可得三人而后在中因蒙幸忽寝厌不寤太子问之辞曰梦神降我介而□决我胁以入殆不能堪烛至其文尚隐然生代宗为嫡皇孙生之三日帝临澡之孙体挛弱负姆嫌陋更取他宫儿以进帝视之不乐姆叩头言非是帝曰非尔所知趣取儿来于是见嫡孙帝大喜向日视之曰福过其父帝还尽留内乐宴具顾力士曰可与太子饮一日见三天子乐哉后性谦柔太子礼之甚渥年十八薨代宗即位群臣请以后祔肃宗庙乃追尊为皇后上谥合葬建陵启故窆貌泽若生衣皆赭色见者叹异谓有圣子之符云按旧唐书本传肃宗章敬皇后吴氏坐父事没入掖庭开元二十三年元宗幸忠王邸见王服御萧然旁无媵侍命将军高力士选掖庭宫人以赐之而吴后在籍中容止端丽性多谦抑宠遇益隆明年生代宗皇帝二十八年薨葬于春明门外代宗即位之年十二月群臣以肃宗山陵有期准礼以先太后祔陵庙宰臣郭子仪等上表曰俪宸极者允归于淑德谥徽号者必副于鸿名当履运而承天则因心而追往此先王之明训圣人之茂典也伏惟先太后圆精挺质方祇□秀祯符协于四星典礼敦于万国得元和之正气韫霄汉之清英顾史求箴道先于壸则撝谦率礼教备于中闱太阴无昃朓之征丙殿有祝延之庆尊敬师傅佩服礼经勤于苹藻之荐罔贵珩璜之饰徽音允穆嘉庆聿彰宪度辅佐之劳缉熙元默之化足以光昭宗祀作配紫微岂驺虞之风行于江汉之域葛覃之咏起自岐阳之下爰膺历数作启圣明大拯艰难永清夷夏虽复文母成周王之业庆都诞帝尧之圣异代同符彼多□德昊苍不吊圣善长违当圆魄之成玉英早落有坤仪之美象服未加悲怀于先远之辰感恸于易名之日伏以山陵贞兆良吉有期虞祔之仪式资配享率由故实敬奉嘉名谨按谥法敬慎高明曰章法度明大曰章夙兴夜寐曰敬齐庄中正曰敬敢遵先典仰图懿德谨上尊谥曰章敬皇后二年三月祔葬建陵启春明门外旧垄后容状如生粉黛如故而衣皆赭黄色见者骇异以为圣子符兆之先后父令珪宝应初赠太尉母李氏赠秦国夫人叔令瑶拜太子家令封冯翊郡公令瑜太子右谕德封济阴郡公后兄溆鸿胪少卿封鄄城县公澄太子宾客濮阳县公凑太子詹事临濮县公并加开府仪同三司溆位终金吾大将军凑位终京兆尹见外戚传代宗独孤皇后
