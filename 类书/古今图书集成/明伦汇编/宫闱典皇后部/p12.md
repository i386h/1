<!-- { "loadSidebar": true } -->
大观四年立贵妃郑氏为皇后议礼局重定临轩命册之制按宋史徽宗本纪大观四年冬十月丁酉立贵妃郑氏为皇后　按礼志大观四年册贵妃郑氏为皇后议礼局重定仪注临轩册使皇帝御文德殿服通天冠绛纱袍百官朝服陈黄麾细仗依古用宫架册使出殿门依近仪不乘辂权以穆清殿为受册殿其日皇后服袆衣其奉册宝授皇后皆用内侍受册讫皇后上表谢皇帝内外命妇立班称贺群臣入殿贺皇帝于内东门上笺贺皇后其上礼仪注乞依进马条令施行其会群臣及皇后会外命妇仪注并依开元开宝礼受册之殿陈宫架用女工升降行止并以乐节而别定乐名乐章皇后上表乞免受册排黄麾仗及乘重翟车陈小架卤簿等而于延福宫受册其朝谒景灵宫亦止依近例云政和元年诏定皇后卤簿
按宋史徽宗本纪不载　按仪卫志皇后卤簿政和元年诏皇后受册排黄麾仗及重翟车陈小驾卤簿后谦避于是诏延福宫受册仍旧而小驾卤簿端礼门外黄麾仗紫宸殿臣僚称贺上礼并罢其景灵宫朝谒则依近例政和三年追册贵妃刘氏为皇后议礼局因上皇后卤簿及车舆之制按宋史徽宗本纪政和三年九月戊戌追册贵妃刘氏为皇后谥曰明达　按仪卫志政和三年议礼局上皇后卤簿之制清游队旗一执一人引二人夹二人并骑金吾卫折冲都尉一员骑执□二人夹领四十骑执□二十人弩四人横刀一十六人次虞候佽飞三十八骑次内仆内仆丞各一员各书令史二人并骑次正道黄麾一执一人夹二人并骑次左右厢黄麾仗厢各三行行一百人第一行短戟五色氅第二行戈五色氅第三行仪锽五色幡左右领军卫左右威卫左右武卫左右骁卫左右卫等各三行行二十人各帅兵官六人领内左右领军卫帅兵官各三人各果毅都尉一员检校各一人步从左右领军卫绛引旗引前掩后各六次内谒者监四人给事内常侍内侍各二人并骑内给使各一人步从次内给使一百二十人次偏扇圆扇方扇各二十四次香镫一次执擎内给使四人在重翟车前次重翟车驾青马六驾士二十四人行障六坐障三夹车并宫人执次内寺伯二人骑领寺人六人分左右夹重翟车次腰舆一舆士八人团雉尾扇二夹舆次大伞四大雉尾扇八锦花盖二小雉尾扇朱画团扇各十二锦曲盖二十锦六柱八扇自腰舆以下并内给使执次宫人车次绛麾二各一人执次正道后黄麾一执一人夹二人并骑次供奉宫人次厌翟车驾赤骝翟车驾黄骝安车驾赤骝各四驾士各二十四人四望车金根车各驾牛三驾士各一十二人次左右厢各置牙门一每门执二人夹四人一在前黄麾前一在后黄麾后次左右领军卫每厢各一百五十人执殳帅兵官四人检校次左右领军卫折冲都尉各一员检校殳仗各一人骑后次后殳仗内正道置牙门一每门监门检校二人骑每厢各巡检校尉一员骑来往检校前后部鼓吹金钲□鼓大鼓长鸣中鸣铙吹羽葆鼓吹节鼓御马并减大驾之半　按舆服志皇后之车唐制六等一曰重翟二曰厌翟三曰翟车四曰安车五曰四望车六曰金根车宋因之初用厌翟车其制箱上有平盘四角曲阑盘两壁纱龟文金凤翅前有虚匮香炉香宝绯绣幰衣络带门帘三辕凤首画梯推竿行马绯缯裹索驾六马金铜面缨辔铃攀绯屉驾士三十人武弁绯绣衫常出止用正副金涂银装白藤舆各一上覆□榈屋饰以凤辇官服同乘舆平头辇之制徽宗政和三年议礼局上皇后车舆之制重翟车青质金饰诸末间以五采轮金根朱牙其箱饰以重翟羽四面施云凤孔雀刻镂龟文顶轮上施金立凤耀叶青罗幰衣一紫罗画云龙络带二青丝络网二紫罗画帷一青罗画云龙夹幔二车内设红褥及坐横辕上施立凤八香匮设香炉香宝香匮饰以螭首前后施帘长辕三饰以凤头青缯裹索驾青马六马有铜面插翟羽鞶缨攀胸铃拂青屉青包尾若受册谒景灵宫则乘之厌翟车赤质其箱饰以次翟羽紫幰衣红丝络网红罗画络带夹幔锦帷余如重翟车驾赤骝四若亲蚕则乘之翟车黄质其车侧饰以翟羽黄幰衣黄丝络网锦帷络带余如重翟车驾黄骝四安车赤质金饰间以五采刻镂龟文紫幰衣锦帷络带红丝络网前后施帘车内设褥及坐长辕三饰以凤头驾赤骝四凡驾马鞶缨之饰并从车质四望车朱质青幰衣余同安车驾牛三金根车朱质紫幰衣余同安车驾牛三自重翟车以下备卤簿则皆以次陈设藤舆金涂银装上覆□榈屋以龙饰常行之仪则用之宣和三年夏四月丙寅贵妃刘氏薨五月甲辰追册贵妃刘氏为皇后谥曰明节按宋史徽宗本纪云云
宣和七年十二月庚申徽宗诏皇太子嗣位辛酉即皇帝位壬戌立妃朱氏为皇后按宋史徽宗本纪云云
高宗建炎元年五月癸巳遥尊帝母韦贤妃为宣和皇后遥立嘉国夫人邢氏为皇后按宋史高宗本纪云云
绍兴十二年皇后邢氏崩于五国城
按宋史高宗本纪绍兴十二年夏四月辛巳皇后邢氏崩讣初至六月甲子命侍从台谏礼官杂议权奉攒宫戊辰以万俟为攒宫按行使秋七月丁酉上皇后谥曰懿节祔神主于别庙八月己丑帝易缌服奉迎徽宗及显肃懿节二后梓宫至奉安于龙德别宫九月乙未以孟忠厚为枢密使充攒宫总护使冬十月丙寅权攒徽宗皇帝及显肃皇后于会稽永固陵懿节皇后祔绍兴十三年闰月己丑立贵妃吴氏为皇后
