<!-- { "loadSidebar": true } -->
按魏书任城王传任城康王云子文宣王澄澄子顺字子和九岁师事乐安陈丰初书王羲之小学篇数千言昼夜诵之旬有五日一皆通彻丰奇之白澄曰丰十五从师迄于白首耳目所经未见此比江夏黄童不得无双也澄笑曰蓝田生玉何容不尔十六通杜氏春秋恒集门生讨论同异于时四方无事国富民康豪贵子弟率以朋游为乐而顺下帷读书笃志爱古性謇谔淡于荣利好饮酒解鼓琴每长昑永叹咤&#虚室世宗时上魏颂文多不载起家为给事中时尚书令高肇帝舅权重天下人士望尘拜伏顺曾怀剌诣肇门门者以其年少答云在坐大有贵客不肯为通顺叱之曰任城王儿可是贱也及见直往登&#捧手抗礼王公先达莫不怪慑而顺辞吐傲然若无所睹肇谓众宾曰此儿豪气尚尔况其父乎及出肇加敬送之澄闻之大怒杖之数十后超转中书侍郎俄迁太常少卿以父忧去职哭泣呕血身自负土时年二十五便有白发免丧抽去不复更生世人以为孝思所致寻除给事黄门侍郎时领军元叉威势尤盛凡有迁授莫不造门谢谒顺拜表而已曾不诣叉叉谓顺曰卿何谓聊不见我顺正色曰天子富于春秋委政宗辅叔父宜以至公为心举士报国如何卖恩责人私谢岂所望也至于朝论得失顺常鲠言正议曾不阿旨由此见惮出除平北将军恒州刺史顺谓叉曰北镇纷纭方为国梗桑干旧都根本所系请假都督为国捍屏叉心疑难不欲授以兵官谓顺曰此朝廷之事非我所裁顺曰叔父既握国柄杀生由己自言天之历数应在我躬何得复有朝廷也叉弥忿惮之转为安东将军齐州刺史顺自负有才不得居内每怀郁怏形于言色遂纵酒欢娱不亲政事叉解领军征为给事黄门侍郎亲友郊迎贺其得入顺曰不患不入正恐入而复出耳俄兼殿中尚书转侍中初中山王熙起兵讨元叉不果而诛及灵太后反政方得改葬顺侍坐西游园因奏太后曰臣昨往看中山家葬非惟宗亲哀其冤酷行路士女见其一家七丧皆为潸然莫不酸泣叉妻时在太后侧顺指之曰升下奈何以一妹之故不伏元叉之罪使天下怀冤太后嘿然不语就德兴反于营州使尚书卢同往讨之大败而返属侍中穆绍与顺侍坐因论同之罪同先有近宅借绍绍颇欲为言顺勃然曰卢同终将无罪太后曰何得如侍中之言顺曰同有好宅与要势侍中岂罪也绍惭不敢复言灵太后颇事妆饰数出游幸顺面诤曰礼妇人夫丧自称未亡人首去珠玉衣不被彩陛下母临天下年垂不惑过甚修饰何以示后世灵太后惭而不出还入宫责顺曰千里相征岂欲众中见辱也顺曰陛下盛服炫容不畏天下所笑何耻臣之一言乎初城阳王徽慕顺才名偏相结纳而广阳王渊奸徽妻于氏大为嫌隙及渊自定州被征入为吏部尚书兼中领军顺为诏书辞颇优美徽疑顺为渊左右由是与徐纥间顺于灵太后出顺为护军将军太常卿顺奉辞于西游园徽纥侍侧顺指之谓灵太后曰此人魏之宰嚭魏国不灭终不死亡纥&#肩而出顺遂抗声叱之曰尔刀笔小人正堪为机案之吏宁应忝兹执亏我彝伦遂振衣而起灵太后嘿而不言时追论顺父顾托之功增任城王彝邑二千户又析彝邑五百户以封顺为东阿县开国公顺疾徽等间之遂为蝇赋曰余以仲秋休沐端坐衡门寄想琴书托情纸翰而苍蝇小虫往来&#几疾其变白聊为赋云遐哉大道廓矣洪氛肇立秋夏爰启冬春既含育于万性又刍狗而不仁随因缘以授体齐美恶而无分生兹秽类靡益于人名备群品声损众伦欹胫纤翼紫首苍身飞不能迥声若远闻点缁成素变白为黑寡爱兰芳偏食秽食集桓公之尸居平叔之侧乱鸡鸣之响毁皇宫之饰习习户庭营营榛棘反复往还譬彼谗贼肤受既通谮润罔极缉缉幡幡交乱四国于是妖姬进邪士来圣贤拥忠孝摧周昌拘于牖里天乙囚于夏台伯奇为之痛结申生为之蒙灾鸮悲其室采葛惧其怀小弁陨其涕灵均表其哀自古明哲犹如此何况中庸与凡材若夫天生地养各有所亲兽必依地鸟亦凭云或来仪以呈祉或自扰而见文或负图而归德或衔书以告真或夭胎而奉味或残躯以献珍或主皮而兴礼或牢豢以供神虽死生之异质俱有益于国人非如苍蝇之无用唯构乱于蒸民遂属疾在家杜绝吊庆后除吏部尚书兼右仆射及上省登阶向榻见榻甚故问都令史徐仵起仵起曰此榻曾经先王坐顺即哽塞涕泗交流久而不能言遂令换之时三公曹令史朱晖素事录尚书高阳王雍雍欲以为廷尉评频请托顺顺不为用雍遂下命用之顺投之于地雍闻之大怒昧爽坐都厅召尚书及丞郎毕集欲待顺至于众挫之顺日高方至雍攘袂抚几而言曰身天子之子天子之弟天子之叔天子之相四海之内亲尊莫二元顺何人以身成命投弃于地顺须鬓俱张仰面看屋愤气奔涌长歔而不言久之摇一白羽扇徐而谓雍曰高祖迁宅中土刱定九流官方清浊轨仪万古而朱晖小人身为省吏何合为廷尉清官殿下既先皇同气宜遵成旨自有恒规而复逾之也雍曰身为丞相录尚书如何不得用一人为官顺曰庖人虽不治庖尸祝不得越樽俎而代之未闻有别旨令殿下参选事顺又厉声曰殿下必如是顺当依事奏闻雍遂笑而言曰岂可以朱晖小人便相忿恨遂起呼顺入室与之极饮顺之亢毅不挠皆此类也后除征南将军右光禄大夫转兼左仆射尔朱荣之奉庄帝召百官悉至河阴素闻顺数谏诤惜其亮直谓朱瑞曰可语元仆射但在省不须来顺不达其旨闻害衣冠遂便出走为陵户鲜于康奴所害家徒四壁无物敛尸止有书数千卷而已门下通事令史王才达裂裳覆之庄帝还宫遣黄门侍郎山伟巡喻京邑伟临顺丧悲恸无已既还庄帝怪而问曰黄门何为声散伟以状对庄帝&#侍中元祉曰宗室丧亡非一不可周赡元仆射清苦之节死乃益彰特赠绢百匹余不得例赠骠骑大将军尚书令司徒公定州刺史谥曰文烈顺撰帝录二十卷诗赋表颂数十篇今多亡失长子朗时年十七枕戈潜伏积年乃手刃康奴以首祭于顺墓然后诣阙请罪朝廷嘉而不问朗涉历书记为司徒属天平中为奴所害赠都督瀛冀二州诸军事阙
二字
将军尚书右仆射冀州刺史顺
弟淑淑弟悲并早卒悲弟纪字子纲永熙中给事黄门侍郎随出帝没于关中按北史本传初帝在藩顺梦一段黑云从西北直来触东南上日月俱破复翳诸星天地尽暗俄而云消雾散便有日出自西南隅甚明净云长乐王日寻见庄帝从阊阖门入登太极殿唱万岁者三百官咸加朝服谒帝唯顺集书省步廊西槐树下脱衣冠卧既寤告元晖业曰吾昨夜梦于我殊自不佳说梦因解之曰黑云气之恶者是北方之色终当必有北敌以乱京师害二宫残毁百寮何者日君象也月后象也众星百官象也以此言之京邑其当祸乎昔刘曜破晋室以为髑髅台前途之事得无此乎虽然彭城王有文德于天下今梦其儿为天子积德必报此必然矣但恨其得之不久所以然者出自西南以时易年不过三载但恨我不见之何者我梦卧槐树下槐字木傍鬼身木与鬼并复解冠冕此宁不死乎然亡后乃得三公赠耳皆如其梦
　宗藩部列传二十六
　　北魏六
　　华山王鸷
按魏书高凉王传高凉王孤子斤斤子平阳王真乐真乐子襄邑子陵陵子子鸷字孔雀容貌魁壮腰带十围为羽林队仗副高祖末以征讨有功赐爵晋阳男累迁领军畿部都督武泰元年尔朱荣至河阴杀戮朝士鸷与荣共登高冢俯而观之自此后与荣合元颢之逼也鸷从驾北迎既到河内欲入城鸷奏曰河内昼则闭门夜引驾入此之意趣难以测量本图有在愿便发迈帝从之前至长子以尔朱荣赴援除鸷车骑将军封华山王庄帝既杀尔朱荣荣从子兆为乱帝欲率诸军亲讨鸷与兆阴通乃劝帝曰黄河万仞宁可卒渡帝遂自安及兆入殿鸷又约止卫兵帝见逼京邑破皆由鸷之谋孝静初入为大司马加侍中鸷有武艺木讷少言性方厚每息直省闼虽暑月不解衣冠曾于侍中高岳之席咸阳王坦恃力使酒陵侮一坐众皆下之不敢应答坦谓鸷曰孔雀老武官何因得王鸷即答曰斩反人元禧首是以得之众皆失色鸷怡然如故兴和三年薨赠假黄钺尚书令司徒公子大器袭爵后与元瑾谋害齐文襄王见害　　任城文王彝
按魏书任城王传任城康王云子文宣王澄澄子彝字子伦继室冯氏所生颇有父风拜通直散骑常侍及元专权而彝耻于托附故不得显职庄帝初河阴遇害赠车骑将军仪同三司青州刺史谥曰文子度世袭武定中金紫光禄大夫齐受禅爵例降　　建忠伯志按魏书河间公传河间公齐子建阳子兰兰子志字猛略少清辩强干历览书传颇有文才为洛阳令不避强御与御史中尉李彪争路俱入见面陈得失彪言御史中尉避承华车盖驻论道剑鼓安有洛阳县令与臣抗衡志言神乡县主普天之下谁不编户岂有俯同众官避中尉高祖曰洛阳我之丰沛自应分路扬镳自今而后可分路而行及出与彪折尺量道各取其半高祖谓邢峦曰此儿竟可所谓王孙公子不镂自雕峦曰露竹霜条故多竞节非鸾则凤其在本枝也员外郎冯俊昭仪之弟恃势恣挝所部里正志令主吏收系处刑除官由此忤旨左迁太尉主簿俄为从事中郎车驾南征高祖微服观战所有箭欲犯帝志以身障之高祖便得免矢中志目因此一目丧明以志行恒州事世宗时除荆州刺史还朝御史中尉王显奏志在州日抑买良人为婢兼乘请供朝会赦免肃宗初兼廷尉卿后除扬州刺史赐爵建忠伯志在州威名虽减李崇亦为荆楚所惮寻为雍州刺史晚年&#好声伎在扬州日侍侧将百人器服珍丽冠于一时及在雍州逾尚华侈聚敛无极声名遂损及莫折念生反诏志为西征都督讨之念生遣其弟天生屯龙口与志相持为贼所乘遂弃大众奔还岐州贼遂攻城刺史裴芬之疑城人与贼潜通将尽出之志不听城人果开门引贼&#志及芬之送念生见害前废帝初赠尚书仆射太保　　广阳忠武王深
