<!-- { "loadSidebar": true } -->
按南齐书本传庐陵王子卿字云长世祖第三子也建元元年封临汝县公千五百户兄弟四人同封世祖即位为持节都督郢州司州之义阳军事冠军将军郢州刺史永明元年徙都督荆湘益宁梁南北秦七州安西将军荆州刺史持节如故始兴王鉴为益州子卿解督子卿在镇营造服饰多违制度上敕之曰吾前后有敕非复一两过道诸王不得作乖体格服饰汝何意都不忆吾敕邪忽作&#瑁乘具何意已成不须坏可速送下纯银乘具乃复可尔何以作镫亦是银可即坏之忽用金薄裹箭脚何意亦速坏去凡诸服章自今不启吾知复专辄作者后有所闻当复得痛杖又曰汝比在都读学不就年转成长吾日冀汝美勿得敕如风过耳使吾失气五年入为侍中抚军将军未拜仍为中护军侍中如故六年迁秘书监领右卫将军寻迁中军将军侍中并如故十年进号车骑将军俄迁使持节都督南豫司三州军事骠骑将军南豫州刺史侍中如故子卿之镇道中戏部伍为水军上闻之大怒杀其典签遣宜都王铿代之子卿还第至崩不与相见郁林即位复为侍中骠骑将军隆昌元年转卫将军开府仪同三司置兵佐鄱阳王锵见害以子卿代为司徒领兵置佐寻复见杀时年二十七按南史本传子卿所居屋梁柱际血出溜于地旬日而见杀　　鱼复侯子响
按南齐书本传鱼复侯子响字云音世祖第四子也豫章王嶷无子养子响后有子表留为嫡世祖即位为辅国将军南彭城临淮二郡太守见诸王不致敬子响勇力绝人关弓四斛力数在园池中帖骑驰走竹树下身无亏伤既出继车服异诸王每入朝辄忿怒拳打车壁世祖知之令车服与皇子同永明三年迁右卫将军仍出为使持节都督豫州郢州之西阳汝南三郡军事冠军将军豫州刺史明年进号右将军进南豫州之历阳淮南颍川汝阳四郡入为散骑常侍右卫将军六年有司奏子响体自圣明出继宗国大司马臣嶷昔未有嗣所以因心鞠养陛下弘天伦之爱臣嶷深犹子之恩遂乃继体扶疏世祚垂改茅蒋庵蔚&#嗣莫移诚欣惇睦之风实亏立嫡之教臣等参议子响宜还本乃封巴东郡王迁中护军常侍如故寻出为江州刺史常侍如故七年迁使持节都督荆湘雍梁宁南北秦七州军事镇军将军荆州刺史子响少好武在西豫时自选带仗左右六十人皆有胆干至镇数在内斋杀牛置酒与之聚乐令内人私作锦袍绛袄欲饷蛮交易器仗长史刘寅等连名密启上敕精检寅等惧欲秘之子响闻台使至不见敕召寅及司马席恭穆谘议参军江愈殷昙粲中兵参军周彦典签吴修之王贤宗魏景渊于琴台下诘问之寅等无言修之曰既以降敕旨政应方便答塞景渊曰故应先检校子响大怒执寅等于后堂杀之以启无江愈名欲释之而用命者已加戮上闻之怒遣卫尉胡谐之游击将军尹略中书舍人茹法亮领斋仗数百人检捕群小敕子响若束首自归可全其性命谐之等至江津筑城燕尾洲遣传诏石伯儿入城慰劳子响曰我不作贼长史等见负今政当受杀人罪耳乃杀牛具酒鐉饷台军而谐之等疑畏执录其吏子响怒遣所养数十人收集府州器仗令二千人从灵溪西渡克明旦与台军对阵南岸子响自与百余人袍骑将万钧弩三四张宿江堤上明日凶党与台军战子响于堤上放弩亡命王冲天等蒙楯陵城台军大败尹略死之官军引退上又遣丹阳尹萧顺之领兵继至子响部下恐惧各逃散子响乃白服降赐死时年二十二临死启上曰刘寅等入斋检仗具如前启臣罪既山海分甘斧钺奉敕遣胡谐之茹法亮赐重劳其等至竟无宣旨便建旗入津对城南岸筑城守臣累遣书信唤法亮渡乞白服相见其永不肯群小惧怖遂致攻战此臣之罪也臣此月二十五日束身投军希还天阙停宅一月臣自取尽可使齐代无杀子之讥臣免逆父之谤既不遂心今便命尽临启哽塞知复何陈有司奏绝子响属籍削爵土收付廷尉法狱治罪赐为蛸氏诸所连坐别下考论赠刘寅侍中席恭穆辅国将军益州刺史江愈殷云粲黄门郎周彦骁骑将军寅字景蕤高平人也有文义而学不闲世务席恭穆安定焉氏人关陇豪族上怜子响死后游华林园见猿对跳子呜啸上留目久之因呜咽流涕豫章王嶷上表曰臣闻将而必戮炳自春秋罄于甸人着于经礼犹怀不忍之言尚有如伦之痛岂不事因法往情以恩留故庶人蛸子响识怀靡树见沦不逞肆愤一朝取陷凶德遂使迹邻非孝事近无君身膏草野未云塞衅但韔矢倒戈归罪司戮即理原心亦既迷而知返衅骨不收辜魂莫赦抚事惟往载伤心目昔闵荣伏怆动坟园思荆就辟侧怀丘墓皆两臣衅结于明时二主议加于盛世积代用之为美历史不以云非伏愿一下天矜爰诏蛸氏使得安兆末郊旋窆余麓微列苇韔之容薄申封树之礼岂伊穷骸被德实且天下归仁臣属忝皇枝偏留友睦以臣继别未安子响言承出命提携鞠养俯见成人虽辍嗣蕃条归体璇萼循执之念不移傅训之怜何已敢冒宸严布此悲乞上不许由是贬为鱼复侯按南史本传子响为都督荆州刺史直阁将军董蛮粗有气力子响要与同行蛮曰殿下癫如雷敢相随邪子响笑曰君敢出此语亦复奇癫上闻而不悦曰人名蛮复何容得蕴藉乃改名为仲舒谓曰今日仲舒何如昔日仲舒答曰昔日仲舒出自私庭今日仲舒降自天帝以此言之胜昔远矣上称善　谐之等至江津筑城燕尾洲子响白服登城频遣信与相闻曰天下岂有儿反身不作贼直是粗疏今便单舸还阙何筑城见捉耶尹略独答曰谁将汝反父人共语子响闻之唯洒泣又送牛数十头酒二百石果馔三十舆略弃之江流子响胆力之士王衡天不胜忿乃率党渡洲攻垒斩略而谐之法亮单艇奔逸上又遣丹阳尹萧顺之领兵继之子响即日将白衣左右三十人乘舴艋下都初顺之将发文惠太子素忌子响密遣不许还令便为之所子响及见顺之欲自申明顺之不许于射堂缢之子响密作启数纸藏妃王氏裙腰中具自申明云轻舫还阙不得此苦之深惟愿矜怜无使竹帛齐有反父之子父有害子之名及顺之还上心甚怪恨百日于华林为子响作斋上自行香对诸朝士嚬蹙及见顺之呜咽移时左右莫不掩涕他日出景阳山见一&#透掷悲鸣问后堂丞此&#何意答曰&#子前日堕崖致死其母求之不见故尔上因忆子响歔欷良久不自胜顺之惭惧感病遂以忧卒　　安陆王子敬
按南齐书本传安陆王子敬字云端世祖第五子也初封应城县公永明二年出为持节监南兖兖徐青冀五州北中郎将南兖州刺史四年进号右将军明年徙都督荆湘梁雍南北秦六州军事平西将军荆州刺史持节如故寻进号安西将军七年征侍中护军将军十年转散骑常侍抚军将军丹阳尹十一年进车骑将军寻给鼓吹一部隆昌元年迁使持节都督南兖兖徐青冀五州征北大将军南兖州刺史延兴元年加侍中高宗除诸蕃王遣护中军王元邈征九江王广之袭杀子敬时年二十三按南史本传先是子敬所生早亡帝令贵妃范氏母养之而子及妇服制礼无明文永明中尚书令王俭议孙为慈孙妇为慈妇姑为慈姑宜制期年服从之　初子敬为武帝所留心帝不豫有意立子敬为太子代太孙子敬与太孙俱入参毕同出武帝目送子敬良久曰阿五纯由此代换之意乃息　　晋安王子懋
