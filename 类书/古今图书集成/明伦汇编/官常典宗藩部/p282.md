<!-- { "loadSidebar": true } -->
按魏书本传南安王桢皇兴二年封加征南大将军中都大官寻迁内都大官高祖即位除凉州镇都大将寻以绥抚有能加都督西戎诸军事征西大将军领护西域校尉仪同三司凉州刺史征为内都大官出为使持节侍中大将军开府长安镇都大将雍州刺史桢性忠谨事母以孝闻赐帛千匹以褒之征赴讲武高祖引见于皇信堂戒之曰翁孝行着于私庭令闻彰于邦国每钦忠懿思一言展故因讲武远征赴阙仰恋仁慈情在未已但长安镇年饥民俭理须绥抚不容久留翁今还州其勤隐恤无令境内有饥馁之民翁既国之懿亲终无贫贱之虑所宜慎者略有三事一者恃亲骄矜违礼僭度二者傲慢贪奢不恤政事三者饮酒游逸不择交友三者不去患祸将生但能慎此是以全身远害光国荣家终始之德成矣而桢不能遵奉后乃聚敛肆情文明太后高祖并临皇信堂引见王公太后令曰汝阴王天赐南安王桢不顺法度黩货聚敛依犯论坐将至不测卿等为当存亲以毁令为欲灭亲以明法群臣咸以二王托体先皇宜蒙矜恕太后不答高祖乃诏曰南安王桢以懿戚之贵作镇关右不能洁己奉公助宣皇度方肆贪欲殖货私庭放纵奸囚壅绝诉讼货遗诸使邀求虚称二三之状皆犯刑书昔魏武剪发以齐众叔向戮弟以明法克己忍亲以率天下夫岂不怀有为而然耳今者所犯事重畴日循古推刑实在难恕皇太后天慈宽笃恩矜国属每一寻惟高宗孔怀之近发言哽塞悲恸于怀且以南安王孝养之名闻于内外特一原恕削除封爵以庶人归第禁锢终身后高祖南伐桢从至洛及议迁都首从大计高祖甚悦桢母刘太妃薨高祖亲幸临慰及葬赠布帛彩五百段又以桢议定迁都复封南安王食邑一千户出为镇北大将军相州刺史高祖饯桢于华林都亭诏曰从祖南安既之蕃任将旷违千里豫怀惘恋然今者之集虽曰分岐实为曲宴并可赋诗申意射者可以观德不能赋诗者可听射也当使武士弯弓文人下笔高祖送桢于阶下流涕而别太和二十年五月至邺入治日暴风大雨冻死者十数人桢又以旱祈雨于群神邺城有石虎庙人奉祀之桢告虎神像云三日不雨当加鞭罚请雨不验遂鞭像一百是月疽发背薨谥曰惠赠帛一千匹及葬又赐帛千匹遣黄门郎监护丧事及恒州刺史穆泰谋反桢知而不告虽薨犹追夺封爵国除有五子　　城阳康王长寿
按魏书本传城阳康王长寿皇兴二年封拜征西大将军外都大官出为沃野镇都大将性聪惠善抚接在镇甚有威名延兴五年薨谥康王长子多侯早卒　　章武敬王太洛按魏书本传章武敬王太洛皇兴二年薨追赠征北大将军章武郡王谥曰敬无子高祖初以南安惠王第二子彬为后　　乐陵康王胡儿
按魏书本传乐陵康王胡儿和平四年薨追封乐陵王赠征北大将军谥曰康无子显祖诏胡儿兄汝阴王天赐之第二子永全后之　　安定靖王休
按魏书本传安定靖王休皇兴二年封拜征南大将军外都大官休少而聪慧治断有称高祖初库莫奚寇边以休为使持节侍中都督诸军事征东大将军领护东夷校尉仪同三司和龙镇将休抚防有方贼乃款附入为中都大官蠕蠕犯塞出为使持节征北大将军抚冥镇大将休身先将士击虏退之入为内都大官迁太傅及开建五等食邑二千户车驾南伐领大司马高祖亲行诸军遇休以三盗人徇于六军将斩之有诏赦之休执曰陛下将远清衡霍故亲御六师跋涉野次军行始尔已有奸窃如其不斩何以息盗请必行刑以肃奸慝诏曰大司马执宪诚应如是但因缘会朕闻王者之体亦时有非常之泽虽违军法可特原之休乃奉诏高祖谓司徒冯诞曰大司马严而秉法诸军不可不慎于是六军肃然定都洛邑休从驾幸邺命休率从驾文武迎家于平城高祖亲饯休于漳水之北十八年休寝疾高祖幸其第流涕问疾中使医药相望于路薨赗帛三千匹自薨至殡车驾三临高祖至其门改服裼衰素弁加绖皇太子百官皆从行吊礼及将葬又赠布帛二千匹谥曰靖王诏假黄钺加羽葆鼓吹虎贲班剑六十三人悉准三老尉元之仪高祖亲送出郊恸哭而返诸王恩礼莫比焉世宗世配飨庙庭长子安幼年早卒　　襄阳侯乙斤按魏书高凉王传高凉王孤孙松滋侯度度子乙斤袭爵襄阳侯显祖崇旧齿拜外都大官甚见优重卒　　艾陵男平按魏书高凉王传襄阳侯乙斤子平字楚国袭世爵松滋侯以军功赐艾陵男卒　　高凉王那　高凉王纥
按魏书高凉王传高凉懿王礼子那袭爵拜中都大官骁猛善攻战正平初坐事伏法显祖即位追那功命子纥绍封薨　　扶风公处真
按魏书本传扶风公处真烈帝之后也少以壮烈闻位殿中尚书赐爵扶风公委以大政甚见尊礼吐京胡曹仆浑等叛招引朔方胡为援处真与高凉王那等讨灭之性贪婪在军烈暴坐事伏法　　江阳武烈王继
按魏书京兆王黎传黎子江阳王根无子显祖以南平王霄第二子继为根后继字世仁袭封江阳王加平北将军高祖时除使持节安北将军抚冥镇都大将转都督柔元抚冥怀荒三镇诸军事镇北将军柔元镇大将入为左卫将军兼侍中又兼中领军留守洛京寻除持节平北将军镇摄旧都高车酋帅树者拥部民反叛诏继都督北讨诸军事自怀朔以东悉禀继节度继表高车顽党不识威宪轻相合集背役逃归计其凶戾事合穷极若悉追戮恐遂扰乱请遣使甄别推检斩首一人自余加以慰喻若悔悟从役者即令赴军诏从之于是叛徒往往归顺高祖善之顾谓侍臣曰江阳良足大任也车驾北巡至邺而高车悉降恒朔清定继以高车扰叛频表请罪高祖优诏喻之世宗时除征虏将军青州刺史转平北将军恒州刺史入为度支尚书继在青州之日民饥馁为家僮取民女为妇妾又以良人为婢为御史所弹坐免官爵后大将军高肇伐蜀世宗以继为平东将军镇遏徐扬世宗崩班师及灵太后临朝继子叉先纳太后妹复继尚书本封寻除侍中领军将军又除特进骠骑将军侍中领军如故继频表固让许之又诏还依前授太师高阳王雍太傅清河王怿太保广平王怀及门下八座奏追论继太和中慰喻高车安辑四镇之勋增邑一千五百户继又上表陈让诏听减户五百灵太后以子叉姻戚数与肃宗幸继宅置酒高会班赐有加寻加侍中骠骑大将军仪同三司特进领军如故徙封京兆王继疾患积年枕养于家每至灵太后与肃宗游幸于外时令扶入居守禁内及节庆宴飨皆力疾参焉迁司空公侍中如故宽和容裕号为长者神龟末子叉得志转司徒公仍加侍中继以蕃王宿宦旧贵高祖时历内外显任恩遇已隆灵太后临朝入居心膂兼处门下历转台司叉又居权重荣赫一世继频表逊位乞以司徒授崔光诏遣侍中安丰王延明给事黄门侍郎卢同敦劝继又启固让转太保侍中如故加后部鼓吹频表陈辞不许诏曰至节嘉辰礼有朝庆亲尊戚老理宜优异王位高年宿可依齐郡王简故事朝讫引坐免其拜伏转太傅侍中如故频让不许又遣使敦劝乃受之时叉执杀生之柄威福自己门生故吏遍于省闼拜受之日送者倾朝当世以为荣有识者为之致惧大官给酒膳供宾客又诏令乘步挽至殿庭两人扶侍礼秩与丞相高阳王相埒后除使持节侍中太师大将军录尚书事大都督节度西道诸军及出师之日车驾临饯倾朝祖送赏赐万计转太尉公侍中太师录尚书都督并如故寻诏班师继启求还复江阳诏从之继晚更贪婪聚敛无已牧守令长新除赴官无不受纳货贿以相托付妻子各别请属至乃郡县微吏亦不得平心选举凭叉威势法官不敢纠擿天下患之叉黜继废于家初尔朱荣之为直寝也数以名马奉叉叉接以恩意荣甚德之建义初复以继为太师司州牧永安二年薨赠假黄钺都督雍华泾邠秦岐河梁益九州诸军事大将军录尚书大丞相雍州刺史王如故谥曰武烈　　安乐厉王长乐
按魏书文成五王传文成皇帝七男孝元皇后生献文皇帝李夫人生安乐厉王长乐曹夫人生广川庄王略沮渠夫人生齐郡顺王乙夫人生河间孝王若悦夫人生安丰匡王猛元夫人生韩哀王安平王早薨无传　按本传安乐王长乐皇兴四年封建昌王后改封安乐王长乐性凝重显祖器爱之承明元年拜太尉出为定州刺史鞭挞豪右顿辱衣冠多不奉法为人所患百姓诣阙讼其过高祖罚杖三十贪暴弥甚以罪征诣京师后与内行长乙肆虎谋为不轨事发赐死于家葬以王礼谥曰厉　　广川庄王略
按魏书本传广川庄王略延兴二年封位都大官性明敏鞫狱称平太和四年薨谥曰庄　　齐郡顺王简
按魏书本传齐郡顺王简字叔亮太和五年封位中都大官简母沮渠牧犍女也简性貌特类外祖后为内都大官高祖尝与简俱朝文明太后于皇信堂简居帝之右行家人礼迁太保高祖仁孝以诸父零落存者唯简每见立以待之俟坐致敬问起居停简拜伏简性好酒不能理公私之事妻常氏燕郡公常喜女也文明太后以赐简性干综家事颇节断简酒乃至盗窃求乞婢侍卒不能禁二十三年薨时高祖不豫诏曰叔父薨背痛慕摧绝不自胜任但虚顿&#枕未堪奉赴当力疾发哀谥曰灵王世宗时改谥曰顺　　河间孝王若按魏书本传河间孝王若字叔儒年十六未封而薨追封河间谥曰孝诏京兆康王子太安为后太安于若为从弟非相后之义废之以齐郡王子琛继　　安丰匡王猛按魏书本传安丰匡王猛字季烈太和五年封加侍中出为和龙镇都大将营州刺史猛宽仁雄毅甚有威略咸畏爱之薨于州赠太尉谥曰匡　　咸阳王禧
