<!-- { "loadSidebar": true } -->
按宋书本传始安王休仁文帝第十二子也元嘉二十九年年十岁立为建安王食邑三千户孝建三年为秘书监领步兵校尉寻都督南兖徐二州诸军事冠军将军南兖州刺史大明元年入为侍中领右军将军四年出为湘州刺史加散骑常侍加号平南将军八年迁使持节督江州南豫州之晋熙新蔡郢州之西阳三郡诸军事安南将军江州刺史未拜徙为散骑常侍太常又不拜仍为护军将军常侍如故前废帝永光元年迁领军将军常侍如故景和元年又迁使持节都督雍梁南北秦四州诸军事安西将军宁蛮校尉雍州刺史未之任留散骑常侍护军将军又加特进左光禄大夫给鼓吹一部时废帝狂悖无道诛害群公忌惮诸父并囚之殿内殴捶凌曳无复人理休仁及太宗山阳王休佑形体并肥壮帝乃以竹笼盛而称之以太宗尤肥号为猪王号休仁为杀王休佑为贼王以三王年长尤所畏惮故常录以自近不离左右东海王祎凡劣号为驴王桂阳王休范巴陵王休若年少故并得从容尝以木槽盛饭内诸杂食搅令和合掘地为坑&#实之以泥水&#太宗内坑中和槽食置前令太宗以口就槽中食用之为欢笑欲害太宗及休仁休佑前后以十数休仁多计数每以笑调佞谀悦故得推迁常于休仁前使左右淫逼休仁所生杨太后左右并不得已顺命以至右卫将军刘道隆道隆欢以奉旨尽诸丑状时廷尉刘妾孕临月迎入后宫冀其生男欲立为太子太宗尝忤旨帝怒乃&#之缚其手脚以杖贯手脚内使人檐付太官曰即日屠猪休仁笑谓帝曰猪今日未应死帝问其故休仁曰待皇太子生杀猪取其肝肺帝意乃解曰且付廷尉一宿出之帝将南游荆湘二州明旦欲杀诸父便发其夕太宗克定祸难殒帝于华林园休仁即日推崇太宗便执臣礼明旦休仁出住东府时南平庐陵敬先兄弟为废帝所害犹未殡敛休仁休佑同载临之开帷欢笑奏鼓吹往反时人咸非焉先是废帝进休仁为骠骑大将军开府仪同三司常侍如故未拜太宗令以为使持节侍中都督扬南徐二州诸军事司徒尚书令扬州刺史加班剑二十人给三望十五乘时刘道隆为护军休仁请求解职曰臣不得与此人同朝上乃赐道隆死寻诸方逆命休仁都督征讨诸军事增班剑三十人出据虎槛进据赭圻寻领太子太傅总统诸军随宜应接中流平定休仁之力也初行与苏侯神结为兄弟以求神助及事平太宗与休仁书曰此段殊得苏侯兄弟力增休仁邑四千户固辞乃受千户上流虽平薛安都据彭城招引索虏复都督北讨诸军事又增邑三千户不受时豫州刺史殷琰据寿阳未平晋平王休佑先督征讨诸军事休佑出领江陵休仁代督西讨诸军事泰始五年进都督豫司二州休仁年与太宗邻亚俱好文籍素相爱友及废帝世同经危难太宗又资其权谲之力泰初初四方逆命兵至近畿休仁亲当矢石大勋克建任总百揆亲寄甚隆朝野四方莫不辐凑上渐不悦休仁悟其旨其冬表解扬州见许六年进位太尉领司徒固让又加漆轮车剑履太宗末年多忌讳猜害稍甚休仁转不自安及杀晋平王休佑忧惧弥切其年上疾笃与杨运长等为身后之计虑诸弟强盛太子幼弱将来不安运长又虑帝晏驾后休仁一旦居周公之地其辈不得秉权弥赞成之上疾尝暴甚内外莫不属意于休仁主书以下皆往东府休仁所亲信豫自结纳其或直不得出者皆恐惧上既宿怀此意至是又闻物情向之乃召休仁入见既而又谓曰夕可停尚书下省宿明可早来其夜遣人赍药赐休仁死时年三十九上寝疾久内外隔绝虑人情有同异自力乘舆出端门休仁死后乃诏曰夫无将之诛谅惟通典知咎自引实有偏介刘休仁地属密亲位居台重朕友寄特深宠秩兼茂不能弘赞国猷裨宣政道而自处相任妄生猜嫌侧纳群小之说内怀不逞之志晦景蔽迹无事阳愚因近疾患沉笃内外忧悚休仁规逼禁兵谋为乱逆朕曲惟天伦未忍明法申诏诰砺辨核事原休仁&#恩惧罪遽自引决追寻悲痛情不自胜思屈法科以申矜悼可宥其二子并全封爵但家国多虞衅起台辅永寻既往感慨逾深有司奏曰臣闻明罚无亲情屈于司纲国典有经威申于义灭是以梁赵之诛跣出称过来言之罚克入致动谨案刘休仁苞蓄祸迹事蔽于天明窜匿沉奸情宣于民听自以属居戚近早延恩睦异礼殊义望越常均往岁授钺南讨本非才命启行浓湖特以亲摄仰遵庙略俯藉众&#属承泰运窃附成勋而亟叨天功多自臧伐既圣明御躬览万机百司有纪官方无越而休仁矜勋怙贵自谓应总朝权遂妄生疑难深自猜外故司空晋平剌王休佑少无令业长滋贪暴&#任陕荆毒流西夏编户嗟散列邑雕虚圣泽含弘未明王宪亟与休仁论其愆迹辞意既密不宜传广遂饰容旨反相劝激休佑以休仁位居朝右任遇优崇必能为己力援故深相党结休佑于是输金荐宝承颜投意造&#之间必论朝政遂无日不俱行无时不同宿声酣聚集密语清闲休仁含奸扇惑善于计数说休佑使外托专慎之法密行贪诈之心谓朝廷不觉人莫之悟休佑遂乃外积怨惧内协祸心既得赞激凶慝转炽与休仁共为奸谋潜伺机隙图造衅变规肆凶狡休仁致殒仓卒实维天诛而晋平国太妃妾邢不能追&#子恶上感曲恩更怀不逞巫蛊&#诅休仁因圣躬不和猥谋奸逆灭道反常莫斯为甚殛肆朝市庶申国刑而法网未加自引厥命天慈矜厚减法崇恩赐全二息及其爵封斯诚弘风旷德贯绝通古然非所以弃恶流衅惩惧乱臣者也臣等参议谓宜追降休仁为庶人绝其属籍见息悉徙远郡休佑愆谋始露亦宜裁黜徙削之科一同旧准收邢付狱依法穷治诏曰邢匹妇狂愚不足与计休仁知衅自引情有追伤可特降为始安县王食邑千户并停伯融等流徙听袭封爵伯猷先绍江夏国令还本赐爵乡侯上既杀休仁虑人情惊动与诸方镇及诸大臣诏曰休仁致殒卿未具悉事之始末今疏以相示休佑贪恣非政法网之所不容昔汉梁孝王淮南厉王无他衅悖正以越汉制度耳但休佑吞嚼聚敛为西数州之蝗取与鄙虐无复人情屡得王景文褚渊沈攸之等启陈其&#恶转不可容吾笃兄弟之恩不欲致之以法且每恨大明兄弟情薄亲见休佑屯苦之时始得宽宁弥不忍问所以改授徐州冀其去朝廷近必应能自悛革及拜徐州未及之任便征动万端暴浊愈甚既每为民蠹不可复全休仁身粗有知解兼为宰相又吾与其兄弟情昵特复异常颇与休仁论休佑衅状休佑以休仁为吾所亲必应知吾意又云休仁言对能为损益遂多与财赂深相结事乃寝必同宿行必共车休仁性软易感说遂成缱绻共为一家是吾所吐密言一时倒写吾与休仁少小异常唯虚心信之初不措疑虽尔犹虑清闲之时非意脱有闻者吾近向休佑推情戒训严切休佑更不复致疑休佑死后吾将其内外左右问以情状方知言语漏泄并具之由弥日懊惋心神萎孰休仁又说休佑云汝但作佞此法自足安我常秉许为家从来颇得此力但试用看有验不休佑从之于是大有献奉言多乖实积恶既不可恕自休佑殒亡之始休仁款曲共知休仁既无&#衅主相本若一体吾之推意初无有间休佑贪愚为天下所疾致殒之本为民除患兄弟无复多人弥应思吊不咸益相亲信休佑平生狼抗无赖吾虑休仁往哭或生祟祸且吾尔日本办仗往哭晚定不行吾所以为设方便呼入在省而休仁得吾召入大自惊疑遂入辞杨太妃颜色状意甚与常异既至省杨太妃骤遣监子去来参察从此日生嫌惧而吾之推情初不疑觉从休佑死后吾再幸休仁第饮啖极日排合入内初无猜防休仁坐生嫌畏一日吾春中多期射雉每休仁清闲多往雉场中或敕使陪辇及不行日多不见之每值宵休仁辄语左右云我已复得今一日及在房内见诸妓妾恒语我云不知朝夕见底若一旦死去作鬼亦不取汝取汝正足乱人耳休佑死时日已三晡吾射雉始从雉场出休仁从骑在右伏野中吾遣人召之称云腹痛不堪骑马尔时诸王车皆停在朱雀门里日既暝不暇远呼车吾衣书车近在离门里敕呼来下油幢络拟以载之吾由来谙悉其体有冷患闻腹痛知必是冷乃敕太医上省送供御高梁姜饮以赐之休仁得饮忽大惊告左右称败今日了左右答曰此饮是御师名封题休仁乃令左右先饮竟犹不堪信乃俯噬之裁进一合许妄生嫌贰事事如是由来十日五日一就问太妃自休佑死后每吾召必先至杨太妃问如分别状休仁由来自营府国兴生文书二月中史承祖赍文书呈之忽语承祖云我得成许那何烦将来吾虚心如旧不复见信既怀不安大自嫌恐惟以情理不容复有善心休仁既经南讨与宿卫将帅经习狎共事相识者布满外内常日出入于厢下经过与诸相识将帅都不交言及吾前者积日失适休仁出入殿省诸卫主帅裁相悉者无不和颜厚相抚劳尔时吾既甚恶意不欲见外人悠悠所传互相差剧休仁规欲闻知方便使昙度道人及劳彦远屡求启阙觇吾起居及其所启皆非急事吾意亦不厝疑吾与休仁亲情实异年少以来恒相追随情向大趣亦往往多同难否之日每共契阔休仁南讨为都统既有勋绩状之于心亦何极已但休仁于吾望既不轻小人无知亦多挟背向既生猜贰不复自宁夫祸难之由皆意所不悟如其意趣人莫能测事不获已反复思惟不得不有近日处分夫于兄弟之情不能无厚薄休佑之亡虽复悼念犹可以理割遣及休仁之殒悲愍特深千念不能已已举言伤心事之细碎既不可曲载诏文恐物不必即解兼欲存其儿子不欲穷法为诏之辞不得不云有兵谋非事实也故相报卿知上与休仁素厚至于相害虑在后嗣不安休仁既死痛悼甚至谓人曰我与建安年时相邻少便狎从景和泰始之间勋诚实重事计交切不得不相除痛念之至不能自已今有一事不如与诸侯共说欢适之方于今尽矣因流涕不自胜子伯融妃殷氏所生殷氏吴兴太守冲女也范阳祖翻有医术姿貌又美殷氏有疾翻入视脉说之遂通好事泄遣还家赐死伯融历南豫州刺史琅邪临淮二郡太守宁朔将军广州刺史不之职废徙丹阳县后废帝元徽元年还京邑袭封始兴王弟伯猷初出继江夏愍王伯禽封江夏王邑二千户休仁死后还本与伯融俱徙丹阳县后废帝元徽元年赐爵都乡侯建平王景素为逆杨运长等畏忌宗室称诏赐伯融等死伯融时年十九伯猷年十一　　晋平剌王休佑
