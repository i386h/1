<!-- { "loadSidebar": true } -->
匡王四年春二月丁丑鲁侯兴薨于台下夏六月癸酉葬鲁文公秋鲁公子遂叔孙得臣如齐冬十月鲁公子遂弒其君之子赤及公子视立公子倭鲁夫人姜氏归于齐鲁季孙行父如齐莒太子仆&#其君奔鲁不纳按春秋文公十八年弒子赤及视立倭莒仆奔鲁不书　按左传十八年春齐侯戒师期而有疾医曰不及秋将死公闻之卜曰尚无及期惠伯令龟卜楚丘占之曰齐侯不及期非疾也君亦不闻令龟有咎二月丁丑公薨齐懿公之为公子也与邴歜之父争田弗胜及即位乃掘而刖之而使歜仆纳阎职之妻而使职骖乘夏五月公游于申池二人浴于池歜以扑抶职职怒歜曰人夺女妻而不怒一抶女庸何伤职曰与刖其父而弗能病者何如乃谋弒懿公纳诸竹中归舍爵而行齐人立公子元六月葬文公秋襄仲庄叔如齐惠公立故且拜葬也文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲不可仲见于齐侯而请之齐侯新立而欲亲鲁许之冬十月仲杀恶及视而立宣公书曰子卒讳之也仲以君命召惠伯其宰公冉务人止之曰入必死叔仲曰死君命可也公冉务人曰若君命可死非君命何听弗听乃入杀而埋之马矢之中公冉务人奉其帑以奔蔡既而复叔仲氏夫人姜氏归于齐大归也将行哭而过市曰天乎仲为不道杀适立庶市人皆哭鲁人谓之哀姜莒纪公生太子仆又生季佗爱季佗而黜仆且多行无礼于国仆因国人以&#纪公以其宝玉来奔纳诸宣公公命与之邑曰今日必授季文子使司寇出诸竟曰今日必达公问其故季文子使太史克对曰先大夫臧文仲教行父事君之礼行父奉以周旋弗敢失队曰见有礼于其君者事之如孝子之养父母也见无礼于其君者诛之如鹰鹯之逐鸟雀也先君周公制周礼曰则以观德德以处事事以度功功以食民作誓命曰毁则为贼掩贼为藏窃贿为盗盗器为奸主藏之名赖奸之用为大凶德有常无赦在九刑不忘行父还观莒仆莫可则也孝敬忠信为吉德盗贼藏奸为凶德夫莒仆则其孝敬则弒君父矣则其忠信则窃宝玉矣其人则盗贼也其器则奸兆也保而利之则主藏也以训则&#民无则焉不度于善而皆在于凶德是以去之昔高阳氏有才子八人苍舒隤敳梼戭大临尨降庭坚仲容叔达齐圣广渊明允笃诚天下之民谓之八恺高辛氏有才子八人伯奋仲堪叔献季仲伯虎仲熊叔豹季狸忠肃共懿宣慈惠和天下之民谓之八元此十六族也世济其美不陨其名以至于尧尧不能举舜臣尧举八恺使主后土以揆百事莫不时序地平天成举八元使布五教于四方父义母慈兄友弟共子孝内平外成昔帝鸿氏有不才子掩义隐贼好行凶德丑类恶物顽嚚不友是与比周天下之民谓之浑敦少&#氏有不才子毁信废忠崇饰恶言靖谮庸回服谗搜慝以诬盛德天下之民谓之穷奇颛顼氏有不才子不可教训不知话言告之则顽舍之则嚚傲很明德以乱天常天下之民谓之梼杌此三族也世济其凶增其恶名以至于尧尧不能去缙云氏有不才子贪于饮食冒于货贿侵欲崇侈不可盈厌聚敛积实不知纪极不分孤寡不恤穷匮天下之民以比三凶谓之饕餮舜臣尧宾于四门流四凶族浑敦穷奇梼杌饕餮投诸四裔以御螭魅是以尧崩而天下如一同心戴舜以为天子以其举十六相去四凶也故虞书数舜之功曰慎徽五典五典克从无违教也曰纳于百揆百揆时序无废事也曰宾于四门四门穆穆无凶人也舜有大功二十而为天子今行父虽未获一吉人去一凶矣于舜之功二十之一也庶几免于戾乎按国语纪太子仆杀莒公以其宝来奔宣公使仆人以书命季文子曰夫莒太子不惮以吾故杀其君而以宝来其爱我甚矣为我予之邑今日必授无逆命矣里革遇之而更其书曰夫莒太子杀其君而窃其宝来不识穷固又求自迩为我流之于夷今日必通无逆命矣明日有司复命公诘之仆人以里革对公执之曰违君命者女亦闻之乎对曰臣以死奋笔奚啻其闻之也臣闻之曰毁则者为贼掩贼者为臧窃宝者为轨用轨之财者为奸使君为臧奸者不可不去也臣违君命者亦不可不杀也公曰寡人实贪非子之罪也乃舍之匡王五年春正月鲁侯倭即位鲁公子遂如齐逆女三月鲁夫人姜氏自齐至于鲁夏鲁季孙行父如齐齐侯鲁侯会于平州鲁公子遂如齐夏六月齐人取鲁济西田秋邾子朝于鲁按春秋宣公元年　按左传元年春王正月公子遂如齐逆女尊君命也三月遂以夫人妇姜至自齐尊夫人也夏季文子如齐纳赂以请会会于平州以定公位东门襄仲如齐拜成六月齐人取济西之田为立公故以赂齐也　按公羊传三月遂以夫人妇姜至自齐遂何以不称公子一事而再见者卒名也夫人何以不称姜氏贬曷为贬讥丧娶也丧娶者公也则曷为贬夫人内无贬于公之道也内无贬于公之道则曷为贬夫人夫人与公一体也其称妇何有姑之辞也六月齐人取济西田外取邑不书此何以书所以赂齐也曷为赂齐为弒子赤之赂也
　宗藩部汇考二十三
　　周六
　　鲁三
定王元年春正月鲁郊牛之口伤改卜牛牛死乃不郊犹三望按春秋宣公三年按左传三年春不郊而望皆非礼也望郊之属也不郊亦无望可也　按公羊传春王正月郊牛之口伤改卜牛牛死乃不郊犹三望其言之何缓也曷为不复卜养牲养二卜帝牲不吉则扳稷牲而卜之帝牲在于涤三月于稷者唯具是视郊则曷为必祭稷王者必以其祖配王者则曷为必以其祖配自内出者无匹不行自外至者无主不止注
涤宫名养帝牲三牢之处也唯具是视视其身　体具无灾害而已不特养于涤宫按谷梁传春王正月郊牛之口伤之口缓辞也伤自牛作也改卜牛牛死乃不郊事无变也乃者亡乎人之辞也定王二年春正月齐侯鲁侯平莒及郯莒人不肯鲁伐莒取向秋鲁侯如齐按春秋宣公四年　按左传四年春公及齐侯平莒及郯莒人不肯公伐莒取向非礼也平国以礼不以乱伐而不治乱也以乱平乱何治之有无治何以行礼　按公羊传春王正月公及齐侯平莒及郯莒人不肯公伐莒取向此平莒也其言不肯何辞取向也注
为取向作辞也
按谷梁传春王正月公及齐侯平莒及郯莒人不肯及者内为志焉尔平者成也不肯者可以肯也公伐莒取向伐犹可取向甚矣莒人辞不受治也伐莒义兵也取向非也乘义而为利也定王三年春鲁侯如齐秋九月齐高固逆叔姬于鲁鲁叔孙得臣卒冬齐高固及子叔姬至鲁按春秋宣公五年　按左传五年春公如齐高固使齐侯止公请叔姬焉夏公至自齐书过也秋九月齐高固来逆女自为也故书曰逆叔姬卿自逆也冬来反马也　按公羊传冬齐高固及子叔姬来何言乎高固之来言叔姬之来而不言高固之来则不可子公羊子曰其诸为其双双而俱至者与　按谷梁传秋九月齐高固来逆子叔姬诸侯之嫁子于大夫主大夫以与之来者接内也不正其接内故不与夫妇之称也冬齐高固及子叔姬来及者及吾子叔姬也为使来者不使得归之意也定王五年春卫侯使孙良夫盟于鲁夏齐侯鲁侯伐莱秋鲁大旱冬晋侯宋公鲁侯卫侯郑伯曹伯会于黑壤按春秋宣公七年　按左传七年春卫孙桓子来盟始通且谋会晋也夏公会齐侯伐莱不与谋也凡师出与谋曰及不与谋曰会郑及晋平公子宋之谋也故相郑伯以会冬盟于黑壤王叔桓公临之以谋不睦晋侯之立也公不朝焉又不使大夫聘晋人止公于会盟于黄父公不与盟以赂免故黑壤之盟不书讳之也定王六年夏六月鲁公子遂如齐至黄乃复辛巳鲁有事于太庙仲遂卒于垂壬午犹绎万入去钥戊子鲁夫人蠃氏薨冬十月己丑葬鲁夫人敬嬴雨不克葬庚寅日中而克葬鲁城平阳按春秋宣公八年　按左传八年夏有事于太庙襄仲卒而绎非礼也冬葬敬嬴旱无麻始用葛茀雨不克葬礼也礼卜葬先远日辟不怀也城平阳书时也注
茀所以引柩殡则有之以备火葬则以下柩
按公羊传夏六月公子遂如齐至黄乃复其言至黄乃复何有疾也何言乎有疾乃复讥何讥尔大夫以君命出闻丧徐行而不反辛巳有事于太庙仲遂卒于垂仲遂者何公子遂也何以不称公子贬曷为贬为弒子赤贬然则曷为不于其弒焉贬于文则无罪于子则无年壬午犹绎万入去钥绎者何祭之明日也万者何干舞也钥者何钥舞也其言万入去钥何去其有声者废其无声者存其心焉尔存其心焉尔者何知其不可而为之也犹者何通可以已也戊子夫人熊氏薨冬十月己丑葬我小君顷熊雨不克葬庚寅日中而克葬顷熊者何宣公之母也而者何难也乃者何难也曷为或言而或言乃乃难乎而也按谷梁传夏六月公子遂如齐至黄乃复乃者亡乎人之辞也复者事毕也不专公命也辛巳有事于太庙仲遂卒于垂为若反命而后卒也此公子也其曰仲何也疏之也何为疏之也是不卒者也不疏则无用见其不卒也则其卒之何也以讥乎宣也其讥乎宣何也闻大夫之丧则去乐卒事壬午犹绎万入去钥犹者可以已之辞也绎者祭之旦日之享宾也万入去钥以其为之变讥之也戊子夫人熊氏薨冬十月己丑葬我小君顷熊雨不克葬葬既有日不为雨止礼也雨不克葬丧不以制也庚寅日中而克葬而缓辞也足乎日之辞也定王七年春正月鲁侯如齐夏鲁仲孙蔑如京师秋鲁取根牟按春秋宣公九年　按左传九年春王使来征聘夏孟献子聘于周王以为有礼厚贿之秋取根牟言易也　按公羊传秋取根牟根牟者何邾娄之邑也曷为不系乎邾娄讳亟也
注
亟疾也属有小君之丧邾娄子来加礼未期而　取其邑故讳不系邾娄也定王八年春鲁侯如齐齐人归鲁济西田夏四月鲁侯如齐六月鲁公孙归父如齐葬齐惠公秋王使王季子聘于鲁鲁公孙归父帅师伐邾取绎鲁大水鲁季孙行父如齐冬鲁公孙归父如齐齐侯使国佐聘于鲁鲁饥按春秋宣公十年　按左传十年春公如齐齐侯以我服故归济西之田夏齐惠公卒公如齐奔丧秋刘康公来报聘师伐邾取绎季文子初聘于齐冬子家如齐伐邾故也国武子来报聘　按公羊传秋天王使王季子来聘王季子者何天子之大夫也其称王季子何贵也其贵奈何母弟也　按谷梁传春齐人归我济西田公娶齐齐繇以为兄弟友之不言来公如齐受之也秋天王使王季子来聘其曰王季王子也其曰子尊之也聘问也定王九年夏鲁公孙归父会齐人伐莒
按春秋宣公十一年
定王十二年冬齐侯鲁公孙归父会于谷
