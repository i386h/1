<!-- { "loadSidebar": true } -->
按春秋定公九年　按左传九年夏阳虎归宝玉大弓书曰得器用也凡获器用曰得得用焉曰获六月伐阳关阳虎使焚莱门师惊犯之而出奔齐请师以伐鲁曰三加必取之齐侯将许之鲍文子谏曰臣尝为隶于施氏矣鲁未可取也上下犹和众庶犹睦能事大国而无天灾若之何取之阳虎欲勤齐师也齐师罢大臣必多死亡己于是乎奋其诈谋夫阳虎有宠于季氏而将杀季孙以不利鲁国而求容焉亲富不亲仁君焉用之君富于季氏而大于鲁国兹阳虎所欲倾覆也鲁免其疾而君又收之无乃害乎齐侯执阳虎将东之阳虎愿东乃囚诸西鄙尽借邑人之车锲其轴麻约而归之载葱灵寝于其中而逃追而得之囚于齐又以葱灵逃奔宋遂奔晋适赵氏仲尼曰赵氏其世有乱乎　按公羊传夏得宝玉大弓何以书国宝也丧之书得之书敬王二十年春三月鲁及齐平夏齐侯鲁侯会于夹谷齐人归鲁郓欢龟阴田鲁叔孙州仇仲孙何忌帅师围郈秋鲁叔孙州仇仲孙何忌帅师围郈冬鲁叔孙州仇如齐按春秋定公十年　按左传十年春及齐平夏公会齐侯于祝其实夹谷孔丘相犁弥言于齐侯曰孔丘知礼而无勇若使莱人以兵鲁侯必得志焉齐侯从之孔丘以公退曰士兵之两君合好而裔彝之俘以兵乱之非齐君所以命诸侯也君必不然齐侯闻之遽辟之将盟齐人加于载书曰齐师出竟而不以甲车三百乘从我者有如此盟孔丘使兹无还揖对曰而不反我汶阳之田吾以共命者亦如之齐侯将享公孔丘谓梁丘据曰齐鲁之故吾子何不闻焉事既成矣而又享之是勤执事也且牺象不出门嘉乐不野合飨而既具是弃礼也若其不具用秕稗也用秕稗君辱弃礼名恶子盍图之夫享所以昭德也不昭不如其已也乃不果享齐人来归郓欢龟阴之田初叔孙成子欲立武叔公若藐固谏曰不可成子立之而卒公南使贼射之不能杀公南为马正使公若为郈宰武叔既定使郈马正侯犯杀公若弗能其圉人曰吾以剑过朝公若必曰谁之剑也吾称子以告必观之吾伪固而授之末则可杀也使如之公若曰尔欲吴王我乎遂杀公若侯犯以郈叛武叔懿子围郈弗克秋二子及齐师复围郈弗克叔孙谓郈工师驷赤曰郈非唯叔孙氏之忧社稷之患也将若之何对曰臣之业在扬水卒章之四言矣叔孙稽首驷赤谓侯犯曰居齐鲁之际而无事必不可矣子盍求事于齐以临民不然将叛侯犯从之齐使至驷赤与郈人为之宣言于郈中曰侯犯将以郈易于齐齐人将迁郈民众凶惧驷赤谓侯犯曰众言异矣子不如易于齐与其死也犹是郈也而得纾焉何必此齐人欲以此逼鲁必倍与子地且盍多舍甲于子之门以备不虞侯犯曰诺乃多舍甲焉侯犯请易于齐齐有司观郈将至驷赤使周走呼曰齐师至矣郈人大骇介侯犯之门甲以围侯犯驷赤将射之侯犯止之曰谋免我侯犯请行许之驷赤先如宿侯犯殿每出一门郈人闭之及郭门止之曰子以叔孙氏之甲出有司若诛之群臣惧死驷赤曰叔孙氏之甲有物吾未敢以出犯谓驷赤曰子止而与之数驷赤止而纳鲁人侯犯奔齐齐人乃致郈武叔聘于齐齐侯享之曰子叔孙若使郈在君之他竟寡人何知焉属与敝邑际故敢助君忧之对曰非寡君之望也所以事君封疆社稷是以敢以家隶勤君之执事夫不令之臣天下之所恶也君岂以为寡君赐　按公羊传齐人来归运欢龟阴田齐人曷为来归运欢龟阴田孔子行乎季孙三月不违齐人为是归之　按谷梁传夏公会齐侯于颊谷公至自颊谷离会不致何为致也危之也危之则以地致何也为危之也其危奈何曰颊谷之会孔子相焉两君就坛两相相揖齐人鼓噪而起欲以执鲁君孔子历阶而上不尽一等而视归乎齐侯曰两君合好裔彝之民何为来为命司马止之齐侯逡巡而谢曰寡人之过也退而属其二三大夫曰夫人率其君与之行古人之道二三子独率我而入裔彝之俗何为罢会齐人使优施舞于鲁君之幕下孔子曰笑君者罪当死使司马行法焉首足异门而出齐人来归郓欢龟阴之田者盖为此也因是以见虽有文事必有武备孔子于颊谷之会见之矣敬王二十一年冬鲁及郑平叔还如郑&#盟按春秋定公十一年　按左传十一年冬及郑平始叛晋也敬王二十二年夏鲁叔孙州仇帅师堕郈季孙斯仲孙何忌帅师堕费秋鲁大雩冬十月癸亥齐侯鲁侯盟于黄十二月鲁侯围成按春秋定公十二年　按左传十二年仲由为季氏宰将堕三都于是叔孙氏堕郈季氏将堕费公山不狃叔孙辄帅费人以袭鲁公与三子入于季氏之宫登武子之台费人攻之弗克矢及公侧仲尼命申句须乐颀下伐之费人北国人追之败诸姑蔑二子奔齐遂堕费将堕成公敛处父谓孟孙堕成齐人必至于北门且成孟氏之保障也无成是无孟氏也子伪不知我将不堕冬十二月公围成弗克　按公羊传夏叔孙州仇帅师堕郈季孙斯仲孙何忌帅师堕费曷为帅师堕郈帅师堕费孔子行乎季孙三月不违曰家不藏甲邑无百雉之城于是帅师堕郈帅师堕费雉者何五板而堵五堵而雉百雉而城敬王二十三年夏鲁筑蛇渊囿鲁大搜于比蒲按春秋定公十三年敬王二十四年春卫公叔戌奔于鲁夏卫北宫结奔于鲁五月齐侯鲁侯卫侯会于牵秋王使石尚归脤于鲁宋公之弟辰自萧奔于鲁鲁大搜于比蒲邾子会鲁侯鲁城莒父及霄按春秋定公十四年　按左传十四年春卫侯逐公叔戌与其党故赵阳奔宋戌来奔夏卫北宫结来奔公叔戌之故也晋人围朝歌公会齐侯卫侯于脾上梁之间谋救范中行氏　按公羊传秋天王使石尚来归脤石尚者何天子之士也脤者何俎实也腥曰脤熟曰燔　按谷梁传秋天王使石尚来归脤脤者何也俎实也祭肉也生曰脤熟曰燔其辞石尚士也何以知其士也天子之大夫不名石尚欲书春秋谏曰久矣周之不行礼于鲁也请行脤贵复正也敬王二十五年春正月邾子朝于鲁鼷鼠食鲁郊牛牛死改卜牛夏五月辛亥鲁郊壬申鲁侯宋薨于高寝邾子奔丧于鲁秋七月壬申鲁夫人姒氏卒九月滕子会葬于鲁丁巳葬鲁定公雨不克葬戊午日下昃乃克葬辛巳葬鲁夫人定姒冬鲁城漆按春秋定公十五年　按左传十五年春邾隐公来朝子贡观焉邾子执玉高其容仰公受玉卑其容俯子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀丧戎于是乎观之今正月相朝而皆不度心已亡矣嘉事不体何以能久高仰骄也卑俯替也骄近乱替近疾君为主其先亡乎夏五月壬申公薨仲尼曰赐不幸言而中是使赐多言者也秋七月壬申姒氏卒不称夫人不赴且不祔也葬定公雨不克襄事礼也葬定姒不称小君不成丧也冬城漆书不时告也按公羊传秋七月壬申姒氏卒姒氏者何哀公之母也何以不称夫人哀未君也九月辛巳葬定姒定姒何以书葬未逾年之君也有子则庙庙则书葬　按谷梁传秋七月壬申弋氏卒妾辞也哀公之母也九月丁巳葬我君定公雨不克葬葬既有日不为雨止礼也雨不克葬丧不以制也戊午日下稷乃克葬乃急辞也不足乎日之辞也敬王二十六年春正月鲁侯蒋即位鼷鼠食鲁郊牛改卜牛夏四月辛巳鲁郊冬鲁仲孙何忌帅师伐邾按春秋哀公元年敬王二十七年春二月鲁季孙斯叔孙州仇仲孙何忌帅师伐邾取漷东田及沂西田癸巳鲁叔孙州仇仲孙何忌及邾子盟于句绎夏四月滕子朝于鲁按春秋哀公二年　按左传二年春伐邾将伐绞邾人爱其土故赂以漷沂之田而受盟敬王二十八年夏四月甲午鲁地震五月辛卯鲁桓宫僖宫灾鲁季孙斯叔孙州仇帅师城启阳秋七月丙子季孙斯卒冬十月鲁叔孙州仇仲孙何忌帅师围邾按春秋哀公三年　按左传三年夏五月辛卯司铎火火逾公宫桓僖灾救火者皆曰顾府南宫敬叔至命周人出御书俟于宫曰庀女而不在死子服景伯至命宰人出礼书以待命命不共有常刑挍人乘马巾车脂辖百官官备府库慎守官人肃给济濡帷幕郁攸从之蒙葺公屋自太庙始外内以悛助所不给有不用命则有常刑无赦公父文伯至命挍人驾乘车季桓子至御公立于象魏之外命救火者伤人则止财可为也命藏象魏曰旧章不可亡也富父槐至曰无备而官办者犹拾渖也于是乎去表之&#道还公宫孔子在陈闻火曰其桓僖乎秋季孙有疾命正常曰无死南孺子之子男也则以告而立之女也则肥也可季孙卒康子即位既葬康子在朝南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔卫康子请退公使共刘视之则或杀之矣乃讨之召正常正常不反　按公羊传夏五月辛卯桓宫僖宫灾此皆毁庙也其言灾何复立也曷为不言其复立春秋见者不复见也何以不言及敌也何以书记灾也敬王二十九年夏鲁城西郛六月辛丑鲁亳社灾按春秋哀公四年　按公羊传四年夏六月辛丑蒲社灾蒲社者何亡国之社也社者封也其言灾何亡国之社盖揜之揜其上而柴其下蒲社灾何以书记灾也　按榖梁传夏六月辛丑亳社灾亳社者亳之社也亳亡国也亡国之社以为庙屏戒也其屋亡国之社不得达上也
注
为之作屋不使上通天也
敬王三十年春鲁城毗冬鲁叔还如齐
按春秋哀公五年
敬王三十一年春鲁城邾瑕夏齐国夏及高张奔鲁鲁叔还会吴于柤冬鲁仲孙何忌帅师伐邾按春秋哀公六年
