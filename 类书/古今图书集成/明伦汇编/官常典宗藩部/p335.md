<!-- { "loadSidebar": true } -->
按宋史本传廷美字文化本名光美太平兴国初改今名太祖兄弟五人兄光济早亡宋兴追封邕王改曹王弟光义即太宗次廷美次光赞幼亡追封夔王改岐王建隆元年授廷美嘉州防御使二年迁兴元尹山南西道节度使干德二年加同中书门下平章事开宝六年加检校太保侍中京兆尹永兴军节度使太宗即位加中书令开封尹封齐王又加检校太师从征太原进封秦王七年三月或告秦王廷美骄恣将有阴谋窃发上不忍暴其事遂罢廷美开封尹授西京留守赐袭衣通犀带钱千万缗绢彩各万匹银万两西京甲第一区诏枢密使曹彬饯廷美于琼林苑以太常博士王遹判河南府事开封府判官阎矩判留守事以如京使柴禹锡为宣徽北院使兼枢密副使杨守一为东上合门使充枢密都承旨赏其告廷美阴谋功也左卫将军枢密承旨陈从龙为左卫将军皇城使刘知信为右卫将军弓箭库使惠延真为商州长史禁军列校皇甫继明责为汝州马步军都指挥使定人王荣为濮州教练使皆坐交通廷美及受其燕犒也荣未行或又告荣尝与廷美亲吏狂言我不久当得节帅坐削籍流海岛会赵普再相廉得卢多逊与廷美交通事上闻上怒责授多逊兵部尚书下御史狱捕系中书守堂官赵白秦府孔目官阎密小吏王继勋樊德明赵怀禄阎怀忠等命翰林学士承旨李昉学士扈蒙卫尉卿崔仁冀膳部郎中兼御史知杂滕中正杂治之多逊自言累遣赵白以中书机事密告廷美去年九月中又令赵白言于廷美云愿宫车晏驾尽力事大王廷美遣樊德明报多逊云承旨言正会我意我亦愿宫车早晏驾私遗多逊弓箭等多逊受之阎密初给事廷美上即位补殿直仍隶秦王府恣横不法言多指斥王继勋尤为廷美亲信尝使求访声妓怙势取货赃污狼藉樊德明素与赵白游处多逊因之以结廷美廷美又遣赵怀禄私召同母弟军器库副使赵廷俊与语阎怀忠尝为廷美诣淮海王钱俶求犀玉带金酒器怀忠受俶私遗白金百两金器绢扇等廷美又尝遣怀忠赍银锦彩羊酒诣其妻父御前忠佐马军都军头开封潘潾营燕军校至是皆伏罪诏文武常参官集议朝堂太子太师王溥等七十四人奏多逊及廷美顾望&#诅大逆不道宜行诛灭以正刑章赵白等处斩诏削夺多逊官爵并家属流崖州廷美勒归私第赵白阎密王继勋樊德明赵怀禄阎怀忠皆斩于都门外籍其家财诏秦王廷美男女等宜正名称贵州防御使德恭等仍为皇侄皇侄女适韩氏去云阳公主之号右监门将军韩崇业降为右千牛卫率府率仍去驸马都尉之号并发遣西京就廷美居止五月贬西京留守判官阎矩为涪州司户参军前开封推官孙屿为融州司户参军皆秦王廷美官属坐辅导无状也赵普以廷美谪居西洛非便复教知开封府李符上言廷美不悔过怨望乞徙远郡以防他变诏降廷美为涪陵县公房州安置妻楚国夫人张氏削国封命崇仪使阎彦进知房州监察御史袁廓通判州事各赐白金三百两八年正月涪陵县公廷美母陈国夫人耿氏卒雍熙元年廷美至房州因忧悸成疾而卒年三十八上闻之呜咽流涕谓宰相曰廷美自少刚愎长益凶恶朕以同气至亲不忍置之于法俾居房陵冀其思过方欲推恩复旧遽兹殒逝痛伤奈何因悲泣感动左右遂下诏追封廷美为涪王谥曰悼为发哀成服其后太宗从容谓宰相曰廷美母陈国夫人耿氏朕乳母也后出嫁赵氏生廷俊朕以廷美故令廷俊属鞬左右而廷俊泄禁中事于廷美迩者凿西池水心殿成桥梁未备朕将泛舟往焉廷美与左右谋欲以此时窃发不果即诈称疾于邸俟朕临省因而为变有告其事者若命有司穷究则廷美罪不容诛朕不欲暴扬其丑及卢多逊交通事发止令居守西洛而廷美不悔过益怨望出不逊语始命迁房陵以全宥之至于廷俊亦不加深罪但从贬宥朕于廷美盖无负矣言未讫为之恻然李昉对曰涪陵悖逆天下共闻西池禁中事若非陛下委曲宣示臣等何由知之初昭宪太后不豫命太祖传位太宗因顾谓赵普曰尔同记吾言不可违也命普于榻前为约誓书普于纸尾书云臣普书藏之金匮命谨密宫人掌之或谓昭宪及太祖本意盖欲太宗传之廷美而廷美复传之德昭故太宗既立即令廷美尹开封德昭实称皇子德昭不得其死德芳相继夭绝廷美始不自安已而柴禹锡等告廷美阴谋上召问普普对曰臣愿备枢轴以察奸变退复密奏臣忝旧臣为权幸所沮因言昭宪太后顾命及先朝自诉之事上于宫中访得普前所上章并发金匮得誓书遂大感悟召普谓曰人谁无过朕不待五十已尽知四十九年非矣辛亥以普为司徒兼侍中他日太宗尝以传国之意访之赵普普曰太祖已误陛下岂容再误邪于是廷美遂得罪凡廷美所以遂得罪普之为也至道初命司门员外郎孙蠙为皇侄诸孙教授廷美诸子之在京者肄业焉真宗即位追复皇叔涪王廷美西京留守检校太师兼中书令河南尹秦王张氏楚国夫人咸平二年闰三月诏择汝邓地改葬汝州梁县之新丰乡仁宗即位赠太师尚书令徽宗即位改封魏王子十人德恭德隆德彝德雍德钧德钦德润德文德愿德存　　燕懿王德昭
按宋史宗室传太祖四子长滕王德秀次燕懿王德昭次舒王德林次秦康惠王德芳德秀德林皆早亡徽宗时追赐名及王封　按本传德昭字日新母贺皇后干德二年出合故事皇子出合即封王太祖以德昭冲年欲其由渐而进授贵州防御使开宝六年授兴元尹山南西道节度使检校太傅同中书门下平章事终太祖之世竟不封以王爵太宗太平兴国元年改京兆尹移镇永兴兼侍中始封武功郡王诏与齐王廷美自今朝会宜班宰相之上三年二月娶太子太傅王溥女封韩国夫人是冬郊祀加检校太尉四年从征幽州军中尝夜惊不知上所在有谋立德昭者上闻不悦及归以北征不利久不行太原之赏德昭以为言上大怒曰待汝自为之赏未晚也德昭退而自刎上闻惊悔往抱其尸大哭曰痴儿何至此邪赠中书令追封魏王赐谥后改吴王又改越王德昭喜愠不形于色真宗即位赠太傅干兴初加赠太师子五人惟正惟吉惟固惟忠惟和　　秦康惠王德芳
按宋史本传德芳开宝九年出合授贵州防御使太平兴国元年授兴元尹山南西道节度使同平章事三年冬加检校太尉六年三月寝疾薨年二十三车驾临哭废朝五日赠中书令岐王及谥后加赠太师改楚王子三人惟叙惟宪惟能徽宗即位改封楚王为秦王　　高密慈惠王德恭
按宋史魏王传魏悼王廷美长子德恭字复礼太平兴国四年以皇子出合拜贵州防御使廷美徙房陵诸子悉从行因免官廷美卒复以德恭为峰州刺史弟德隆为瀼州刺史韩崇业为静难行军司马雍熙元年十二月诏以德恭为左武卫大将军封安定郡侯判济州德隆为右武卫大将军封长宁郡侯判沂州诸弟皆随赴治所令高品卫绍钦送至州常奉外岁给钱三百万命起居舍人韩检右补阙刘蒙叟分任二州通判上临遣之曰德恭等始历郡善裨赞之苟有阙失而不力正止罪尔等端拱元年进封德恭安定郡公淳化四年改左骁卫大将军至道二年加左神武大将军真宗嗣位就转左武卫大将军咸平二年召赴阙改封乐平郡公判虢州乞奉朝请从之迁胜州团练使景德初改衡州防御使三年被疾子承庆刲股肉食之五月卒年四十五上临哭之恸废朝三日赠保信军节度使追封申国公天禧二年从承庆请加赠护国军节度兼侍中明道二年追封高密郡王谥慈惠子承庆承寿　　临沂郡公德隆
按宋史魏王传魏悼王廷美第二子德隆字日新雍熙三年卒官沂州守年二十三赠宁远军节度追封临沂郡公天禧二年从其子承训之请加赠崇信军节度同平章事承训官至顺州刺史卒赠深州团练使　　颍川安简王德彝
按宋史魏王传魏悼王廷美第三子德彝字可久太祖召鞠于宫中德隆卒授右千牛卫大将军封长宁郡侯代兄德隆判沂州时年十九飞蝗入境吏民请坎瘗火焚之德彝曰上天降灾守臣之罪也乃责躬引咎斋戒致祷既而蝗自殪儒生乙恕者郊居肄业一日有尸横舍下所司捕恕抵狱将置于法德彝疑其冤命他司按之无异因令缓刑以俟未几果获杀人者恕遂得释进封郡公淳化四年为右监门卫大将军迁左武卫大将军改封广平部民诣阙乞留有诏嘉奖真宗初召还咸平二年命判滁州与德恭并留不遣三年授徐州刺史累迁保信军节度观察留后大中祥符八年卒年四十九上临奠废朝三日赠昭信军节度使追封信都郡王谥安简明道二年改封颍川子承谟前卒承矩终庄宅使赠博州刺史承勖至供奉官赠六宅副使承范承拱并西京作坊使承衎内殿崇班承锡供奉官　　广陵康简王德雍
按宋史魏王传魏悼王廷美第四子德雍字仲达淳化初授右骁卫将军历右羽林龙武二将军累迁蔡州观察使咸宁郡公终天平军节度观察留后赠宣德军节度同中书门下平章事谥康简明道中追封广陵郡王子承睦承亮承睦终左领军卫大将军彭州团练虔州观察使南康侯承亮封秦国公　　安乡侯德钧
按宋史魏王传魏悼王廷美第五子德钧字子正性和雅善书翰好为篇什淳化初拜右武卫将军四迁至右卫将军景德二年加右监门卫大将军四年卒赠河州观察使追封安乡侯时妻亦卒男女十四人皆幼上甚嗟悼之子承震早卒承绪供奉官承伟承雅承裔承鉴承则并西京作坊使承裕礼宾副使承翊内殿崇班承简袭徐国公承干终怀州防御使赠保静军节度使萧国公子克敦　　云中侯德钦
按宋史魏王传魏悼王廷美第六子德钦字丕从淳化元年授右屯卫将军四迁右羽林将军景德元年六月卒年三十一赠云州观察使追封云中侯子承遵西京作坊使　　金城侯德润
按宋史魏王传魏悼王廷美第七子德润字温玉颇好学善为诗淳化元年始授右领军卫将军四迁右羽林将军咸平六年二月卒年三十九赠应州观察使追封金城侯　　申恭裕王德文
按宋史魏王传魏悼王廷美第八子德文字子矼淳化初授右监门卫将军累迁滑州观察使冯翊郡公少好学凡经史百家手自抄撮工为辞章真宗以其刻励如诸生尝因进见戏呼之曰五秀才宫中由是悉称之德文本廷美第八子其兄三人早卒故德文于次为第五也帝封泰山祀汾阴幸亳德文必奏赋颂帝每赐诗辄令属和数言愿得名士为师友特命翰林学士杨亿与之游亿卒为诗十章悼之天圣中迁横海军节度观察留后拜昭武军节度使易感德武胜二军加同中书门下平章事仁宗尝称为五相公而不名庆历四年宗室王者四人以德文属祖且贤方汉东平王苍进封东平郡王加兼侍中德文虽老嗜学不倦晚被足疾不能朝六年薨年七十二初得疾仁宗临视亲调药饮之及讣闻复临哭赠太尉中书令申王谥恭裕子六人承显以王后袭封康国公官至昭化军节度使薨年七十四赠太尉乐平郡王　　姑臧侯德愿
按宋史魏王传魏悼王廷美第九子德愿字公谨淳化元年授右千牛卫大将军三进秩为左武卫大将军咸平二年闰三月卒年二十四赠凉州观察使追封姑臧侯　　洮阳侯德存
按宋史魏王传魏悼王廷美第十子德存字安世九岁授右千牛卫将军历监门至骁卫从祀泰山领樊州刺史祀汾阴以恩迁左羽林将军大中祥符四年六月卒年三十赠洮州观察使追封洮阳侯子承衍礼宾副使　　汉恭宪王元佐
