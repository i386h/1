<!-- { "loadSidebar": true } -->
按国语晋阳之围张谈曰先主为重器也为国家之难盍姑无爱宝于诸侯乎襄子曰吾无使也张谈曰地也可襄子曰吾不幸有疾不夷于先子不德而贿夫地也求饮吾欲是养吾疾而干吾禄也吾不与皆毙襄子出曰吾何走乎从者曰长子近且城厚完襄子曰罢民力以完之又毙以守之其谁与我从者曰邯郸之仓库实襄子曰浚民之膏泽以实之又因而杀之其谁与我其晋阳乎先主之所属也尹铎之所宽也民必龢矣乃走晋阳晋师围而灌之沈产&#民无畔意按通鉴前编贞定王十有五年晋荀瑶及韩魏围晋阳贞定王十六年晋赵无恤约韩魏攻荀瑶灭之而分其地齐田盘与晋三家通使晋赵无恤伐狄按国语赵襄子使新稚穆子伐翟胜左人中人遽人来告襄子将食寻饭有恐色侍者曰狗之事大矣而主色不怡何也襄子曰吾闻之德不纯而福禄并至谓之幸夫幸非福非德不当雍雍不为幸吾是以惧按战国策智伯帅赵韩魏而伐范中行氏灭之休数年使人请地于韩韩康子欲勿与段规谏曰不可夫智伯之为人也好利而鸷复来请地不与必加兵于韩矣君其与之彼狃又将请地于他国他国不听必乡之以兵然则韩可以免于患难而待事之变康子曰善使使者致万家之邑一于智伯智伯说又使人请地于魏魏桓子欲勿与赵葭谏曰彼请地于韩韩与之请地于魏魏弗与则是魏内自强而外怒智伯也然则其错兵于魏必矣不如与之桓子曰诺因使人致万家之邑一于智伯智伯说又使人之赵请蔡皋狼之地赵襄子弗与智伯阴结韩魏将以伐赵赵襄子召张孟谈而告之曰夫智伯之为人阳亲而阴疏三使韩魏而寡人弗与焉其移兵寡人必矣今吾安居而可张孟谈曰夫董阏安于简子之才臣也世治晋阳而君泽循之其余政教犹存君其定居晋阳君曰诺乃使延陵君将车骑先之晋阳君因从之至行城郭案府库视仓廪召张孟谈曰吾城郭之完府库足用仓廪实矣无矢奈何张孟谈曰臣闻董子之治晋阳也公宫之垣皆以荻蒿苫楚廧之其高至丈余君发而用之于是发而试之其坚则箘簬之劲不能过也君曰矢足矣吾铜少若何张孟谈曰臣闻董子之治晋阳也公宫之室皆以炼铜为柱质请发而用之则有余铜矣君曰善号令已定备守已具三国之兵乘晋阳城遂战三月不能拔因舒军而围之决晋水而灌之围晋阳三年城中巢居而处悬釜而炊财食将尽士卒病羸襄子谓张孟谈曰粮食匮财力尽士大夫病吾不能守矣欲以城下何如张孟谈曰臣闻之亡不能存危不能安则无为贵知士也君释此计勿复言也臣请见韩魏之君襄子曰诺张孟谈于是阴见韩魏之君曰臣闻唇亡则齿寒今智伯帅二国之君伐赵赵将亡矣亡则二君为之次矣二君曰我知其然夫智伯之为人粗中而少亲我谋未遂而知则其祸必至为之奈何张孟谈曰谋出二君之口入臣之耳人莫之知也二君即与张孟谈阴约三军与之期夜遣入晋阳张孟谈以报襄子襄子再拜之张孟谈因朝智伯而出遇智过辕门之外智过入见智伯曰二主殆将有变君曰何如对曰臣遇张孟谈于辕门之外其志矜其行高智伯曰不然吾与二主约谨矣破赵三分其地寡人所亲之必不欺也子释之勿出于口智过出见二主入说智伯曰二主色动而意变必背君不如令杀之智伯曰兵箸晋阳三年矣旦暮当拔而飨其利乃有他心不可子慎勿复言智过曰不杀则遂亲之智伯曰亲之奈何智过曰魏桓子之谋臣曰赵葭韩康子之谋臣曰段规是皆得移其君之计君其与二君约破赵则封二子者各万家之县一如是则二主之心可不变而君得其所欲矣智伯曰破赵而三分其地又封二子者各万家之县一则吾所得者少不可智过见君之不用也言之不听出更其姓为辅氏遂去不见张孟谈闻之入见襄子曰臣遇智过于辕门之外其视有疑臣之心入见智伯出更其姓今暮不击必后之矣襄子曰诺使张孟谈见韩魏之君日夜期杀守堤之吏而决水灌智伯军智伯军救水而乱韩魏翼而击之襄子将卒犯其前大败智伯军而禽智伯智伯身死国亡地分为天下笑此贪欲无厌也夫不听智过亦所以亡也智氏尽灭惟辅氏存焉　智伯从韩魏兵以攻赵围晋阳而水之城之不沈者三板&#疵谓智伯曰韩魏之君必反矣智伯曰何以知之&#疵曰以其人事知之矣从韩魏之君而攻赵赵亡难必及韩魏矣今约胜赵而三分其地今城不没者三板沈生&#人马相食城降有日而韩魏之君无喜志而有忧色是非反如何也明日智伯以告韩魏之君曰&#疵言君之且反也韩魏之君曰夫胜赵而三分其地城今且将拔矣夫二家虽愚不弃美利于前背信盟之约而为危难不可成之事其势可见也是疵为赵计矣使君疑二主之心而解于攻赵也今君听谗臣之言而离二主之交为君惜之趋而出&#疵谓智伯曰君又何以疵言告韩魏之君为智伯曰子安知之对曰韩魏之君视疵端而趋疾&#疵知其言之不听请使于齐智伯遣之韩魏之君果反矣　张孟谈既固赵宗庙封疆发五霸乃称简之涂以告襄子曰昔者前国地君之御有之曰五霸之所以致天下者约主势能制臣无令臣能制主故贵为列侯者不令在相位自将军以上不为近大夫今臣之名显而身尊权重而众服臣愿损功名去权势以离众襄子恨然曰何哉吾闻辅主者名显功大者身尊任国者权重信忠在己而众服焉此先圣之所以集国家安社稷乎子何为然张孟谈对曰君之所言成功之美也臣之所谓持国之道也臣观成事闻往古天下之美同臣主之权均之能美未之有也前事之不忘后事之师君若弗图则臣力不足怆然有决色襄子去之卧三日使人谓之曰晋阳之政臣下不使者何如对曰死僇张孟谈曰左司马见使于国家安社稷不避其死以成其忠君其行之君曰子从事乃许之张孟谈便厚以便名纳地释事以去权尊而耕于负亲之丘故曰贤人之行明主之政也耕三年韩魏齐楚燕负亲以谋赵襄子往见张孟谈而告之曰昔者智氏之地赵氏分则多十城而今诸侯复来谋我为之奈何张孟谈曰君其负剑而御臣以之国舍臣于庙授吏大夫臣试计之君曰诺张孟谈乃行其妻之楚长子之韩次子之魏少子之齐四国疑而谋败　晋毕阳之孙豫让始事范中行氏而不说去而就智伯智伯宠之及三晋分智氏赵襄子最怨智伯而将其头以为饮器豫让遁逃山中曰嗟乎士为知己者死女为说己者容吾其报智氏之雠矣乃变姓名为刑人入宫涂厕欲以刺襄子襄子如厕心动执问涂者则豫让也刃其扞曰欲为智伯报雠左右欲杀之赵襄子曰彼义士也吾谨避之耳且智伯已死无后而其臣至为报雠此天下之贤人也卒释之豫让又漆身为厉灭须去眉自刑以变其容为乞人而往乞其妻不识曰状貌不似吾夫其音何类吾夫之甚也又吞炭为哑变其音其友谓之曰子之道甚难而无功谓子有志则然矣谓子智则否以子之才而善事襄子襄子必近幸子子之得近而行所欲此甚易而功必成豫让乃笑而应之曰是为先知报后知为故君贼新君大乱君臣之义者无此矣吾所谓为此者以明君臣之义非从易也且夫委质而事人而求弒之是怀二心以事君也吾所为难亦将以愧天下后世人臣怀二心者居顷之襄子当出豫让伏于过桥下襄子至桥而马惊襄子曰此必豫让也使人问之果豫让于是赵襄子面数豫让曰子不尝事范中行氏乎智伯灭范中行氏而子不为报雠反委质事智伯智伯已死子独何为报雠之深也豫让曰臣事范中行氏范中行氏以众人遇臣臣故众人报之智伯以国士遇臣臣故国士报之襄子乃喟然叹泣曰嗟乎豫子之为智伯名既成矣寡人舍子亦已足矣子自为计寡人不舍子使兵环之豫让曰臣闻明主不掩人之义忠臣不爱死以成名君前已宽舍臣天下莫不称君之贤今日之事臣故伏诛然愿请君之衣而击之虽死不恨非所望也敢布腹心于是襄子义之乃使使者持衣与豫让豫让拔剑三跃呼天击之曰而可以报智伯矣遂伏剑而死死之日赵国之士闻之皆为涕泣注
按索隐引策云衣尽出血襄子回车车轮未周　而亡智伯索地于魏桓子弗予任章曰何故弗予桓子曰无故索地故弗予任章曰无故索地邻国必恐重欲无厌天下必惧君予之地智伯必骄骄而轻敌邻国惧而相亲以相亲之兵待轻敌之国智氏之命不长矣周书曰将欲败之必姑辅之将欲取之必姑与之君不如与之以骄智伯君何释以天下图智氏而独以吾国为智氏资乎君曰善乃与之万家之邑一智伯大说因索蔡皋狼于赵赵弗与因围晋阳韩魏反于外赵氏应之于内智氏遂亡　三晋已破智氏将分其地段规谓韩王曰分地必取成皋韩王曰成皋石溜之地也寡人无所用之段规曰不然臣闻百里之厚而动千里之权者地利也千人之众而破三军者不意也王用臣言则韩必取郑矣王曰善果取成皋至韩之取郑也果从成皋始大按史记晋世家哀公四年赵襄子韩康子魏桓子共杀智伯尽并其地按通鉴前编贞定王十有六年晋赵无恤约魏驹韩虎反攻荀瑶灭之三分其地齐田盘使其宗人尽为齐都邑大夫与晋三家通使晋赵无恤使新稚狗伐狄贞定王十七年晋知开奔秦
按通鉴前编云云

注
大事记曰开荀瑶之族也荀氏自首以来或谓　知氏按秦年表晋大夫知开率其邑人来奔贞定王二十一年晋知宽奔秦按通鉴前编云云

注
大事记曰按秦年表晋大夫知宽率其邑人来　奔知伯既灭六年而宽始奔秦或者守邑而未下　若燕将守聊城之类欤贞定王二十五年晋伐伊洛阴戎灭之
按通鉴前编云云

注
外记曰秦伐义渠虏其君时晋韩虎魏驹共灭　伊洛阴戎其遗脱者皆西走逾汧陇自此中国无　戎寇惟余义渠一种焉考王二年晋侯骄卒子柳立
按柳通鉴作
抑今并存之

按史记晋世家哀公十八年卒子幽公柳立幽公之时晋畏反朝韩赵魏之君独有绛曲沃余皆入三晋按通鉴前编考王二年晋哀公卒在位十八年子抑嗣是为幽公考王十三年晋桃李冬实
按通鉴前编云云
考王十四年晋侯鲁侯会于楚丘
按通鉴前编云云
威烈王元年晋赵无恤卒以兄伯鲁之孙浣为后襄子弟嘉逐浣而自立晋韩虎卒子启章代魏驹卒子斯代按史记赵世家襄子姊前为代王夫人简子既葬未除服北登夏屋请代王使厨人操铜枓以食代王及从者行斟阴令宰人各以枓击杀代王及从官遂兴兵平代地其姊闻之泣而呼天摩笄自杀代人怜之所死地名之为摩笄之山遂以代封伯鲁子周为代成君伯鲁者襄子兄故太子太子蚤死故封其子襄子娶空同氏生五子襄子为伯鲁之不立也不肯立子且必欲传位于伯鲁子代成君成君先死乃取代成君子浣立为太子襄子立三十三年卒浣立是为献侯献侯少即位治中牟襄子弟桓子逐献侯自立于代按通鉴前编威烈王元年晋赵无恤卒以兄伯鲁之孙浣为后是为献子徙治中牟襄子之弟嘉逐浣而自立于代是为桓子晋韩虎卒子启章代是为武子晋魏驹卒子斯代是为文侯威烈王二年晋赵嘉卒国人杀其子迎浣复位按史记赵世家桓子立一年卒国人曰桓子立非襄子意乃共杀其子而复迎立献侯威烈王三年韩启章伐郑
按通鉴前编威烈王三年晋韩启章伐郑杀幽公郑人立其弟骀威烈王六年盗杀晋幽公子止立
按史记晋世家幽公十八年幽公淫妇人夜窃出邑中盗杀幽公魏文侯以兵诛晋乱立幽公子止是为烈公
注
