<!-- { "loadSidebar": true } -->
按春秋僖公二十年　按左传二十年春滑人叛郑而服于卫夏郑公子士泄堵寇帅师入滑按国语襄王十三年郑人伐滑王使游孙伯请滑郑人执之王怒将以翟伐郑富辰谏曰不可人有言曰兄弟谗阋侮人百里周文公之诗曰兄弟阋于墙外御其侮若是则阋乃内侮而虽阋不败亲也郑在天子兄弟也郑武庄有大勋力于平桓凡我周之东迁晋郑是依子颓之乱又郑之由定今以小忿弃之是以小怨置大德也无乃不可乎且夫兄弟之怨不征于它征于它利乃外矣章怨外利不义弃亲即翟不祥以怨报德不仁夫义所以生利也祥所以事神也仁所以保民也不义则利不阜不祥则福不降不仁则民不至古之明王不失此三德者故能光有天下而龢宁百姓令闻不忘王其不可以弃之王不听襄王十三年秋宋公楚子陈侯蔡侯郑伯许男曹伯会于盂执宋公以伐宋冬十二月癸丑诸侯盟于薄释宋公按春秋僖公二十一年　按左传二十一年春宋人为鹿上之盟以求诸侯于楚楚人许之秋诸侯会宋公于盂楚执宋公以伐宋冬会于薄以释之襄王十四年夏宋公卫侯许男滕子伐郑冬十一月己巳朔宋公及楚人战于泓宋师败绩按春秋僖公二十二年　按左传二十二年春三月郑伯如楚夏宋公伐郑子鱼曰所谓祸在此矣秋八月楚人伐宋以救郑宋公将战大司马固谏曰天之弃商久矣君将兴之弗可赦也已弗听冬十一月己巳朔宋公及楚人战于泓宋人既成列楚人未既济司马曰彼众我寡及其未既济也请击之公曰不可既济而未成列又以告公曰未可既陈而后击之宋师败绩公伤股门官歼焉国人皆咎公公曰君子不重伤不禽二毛古之为军也不以阻隘也寡人虽亡国之余不鼓不成列子鱼曰君未知战勍敌之人隘而不列天赞我也阻而鼓之不亦可乎犹有惧焉且今之勍者皆吾敌也虽及胡获则取之何有于二毛明耻教战求杀敌也伤未及死如何勿重若爱重伤则如勿伤爱其二毛则如服焉三军以利用也金鼓以声气也利而用之阻隘可也声盛致志鼓儳可也丙子晨郑文夫人氏姜氏劳楚子于柯泽楚子使师缙示之俘馘丁丑楚子入享于郑九献庭实旅百加笾豆六品享毕夜出文送于军取郑二姬以归叔詹曰楚王其不没乎为礼卒于无别无别不可谓礼将何以没诸侯是以知其不遂霸也襄王十六年夏狄伐郑冬王出居于郑郑人杀子臧郑伯省视官具于泛按春秋僖公二十四年杀子臧视官具不书　按左传郑之入滑也滑人听命师还又即卫郑公子士泄堵俞弥帅师伐滑王使伯服游孙伯如郑请滑郑伯怨惠王之入而不与厉公爵也又怨襄王之与卫滑也故不听王命而执二子王怒将以狄伐郑富辰谏曰不可臣闻之太上以德抚民其次亲亲以相及也昔周公吊二叔之不咸故封建亲戚以蕃屏周管蔡郕霍鲁卫毛聃郜雍曹滕毕原酆郇文之昭也邘晋应韩武之穆也凡蒋邢茅胙祭周公之裔也召穆公思周德之不类故纠合宗族于成周而作诗曰常棣之华鄂不韡韡凡今之人莫如兄弟其四章曰兄弟阋于墙外御其侮如是则兄弟虽有小忿不废懿亲今天子不忍小忿以弃郑亲其若之何庸勋亲亲昵近尊贤德之大者也即聋从昧与顽用嚚奸之大者也弃德崇奸祸之大者也郑有平惠之勋又有厉宣之亲弃嬖宠而用三良于诸姬为近四德具矣耳不听五声之和为聋目不别五色之章为昧心不则德义之经为顽口不道忠信之言为嚚狄皆则之四奸具矣周之有懿德也犹曰莫如兄弟故封建之其怀柔天下也犹惧有外侮扞御侮者莫如亲亲故以亲屏周召穆公亦云今周德既衰于是乎又渝周召以从诸奸无乃不可乎民未忘祸王又兴之其若文武何王弗听使颓叔桃子出狄师夏狄伐郑取栎王德狄人将以其女为后富辰谏曰不可臣闻之曰报者倦矣施者未厌狄固贪婪王又启之女德无极妇怨无终狄必为患王又弗听初甘昭公有宠于惠后惠后将立之未及而卒昭公奔齐王复之又通于隗氏王替隗氏颓叔桃子曰我实使狄狄其怨我遂奉太叔以狄师攻王王御士将御之王曰先后其谓我何宁使诸侯图之王遂出及坎欿国人纳之秋颓叔桃子奉太叔以狄师伐周大败周师获周公忌父原伯毛伯富辰王出适郑处于泛太叔以隗氏居于温郑子华之弟子臧出奔宋好聚鹬冠郑伯闻而恶之使盗诱之八月盗杀之于陈宋之间宋及楚平宋成公如楚还入于郑郑伯将享之问礼于皇武子对曰宋先代之后也于周为客天子有事膰焉有丧拜焉丰厚可也郑伯从之享宋公有加冬王使来告难郑伯与孔将鉏石甲父侯宣多省视官具于泛而后听其私政襄王十九年冬楚人陈侯蔡侯郑伯许男围宋十二月甲戊鲁侯会诸侯盟于宋按春秋僖公二十七年　按左传二十七年冬楚子及诸侯围宋宋公孙固如晋告急襄王二十年夏五月癸丑晋侯齐侯宋公鲁侯蔡侯郑伯卫子莒子盟于践土冬晋侯齐侯宋公鲁侯蔡侯郑伯陈子莒子邾人秦人会于温诸侯围许按春秋僖公二十八年　按左传二十八年夏四月己巳晋侯齐师宋师秦师及楚人战于城濮楚师败绩晋师三日馆谷及癸酉而还甲午至于衡雍作王宫于践土乡役之三月郑伯如楚致其师为楚师既败而惧使子人九行成于晋晋栾枝入盟郑伯五月丙午晋侯及郑伯盟于衡雍丁未献楚俘于王驷介百乘徒兵千郑伯傅王用平礼也癸亥王子虎盟诸侯于王庭要言曰皆奖王室无相害也有渝此盟明神殛之俾坠其师无克祚国及其元孙无有老幼冬会于温讨不服也是会也晋侯召王以诸侯见丁丑诸侯围许襄王二十二年秋晋人秦人围郑
按春秋僖公三十年　按左传三十年春晋人侵郑以观其可攻与否狄间晋之有郑虞也夏狄侵齐秋九月甲午晋侯秦伯围郑以其无礼于晋且贰于楚也晋军函陵秦军泛南佚之狐言于郑伯曰国危矣若使烛之武见秦君师必退公从之辞曰臣之壮也犹不如人今老矣无能为也已公曰吾不能早用子今急而求子是寡人之过也然郑亡子亦有不利焉许之夜缒而出见秦伯曰秦晋围郑郑既知亡矣若亡郑而有益于君敢以烦执事越国以鄙远君知其难也焉用亡郑以倍邻邻之厚君之薄也若舍郑以为东道主行李之往来共其乏困君亦无所害且君尝为晋君赐矣许君焦瑕朝济而夕设版焉君之所知也夫晋何厌之有既东封郑又欲肆其西封若不阙秦将焉取之阙秦以利晋唯君图之秦伯说与郑人盟使杞子逢孙杨孙戍之乃还子犯请击之公曰不可微夫人之力不及此因人之力而敝之不仁失其所与不知以乱易整不武吾其还也亦去之初郑公子兰出奔晋从于晋侯伐郑请无与围郑许之使待命于东郑石甲父侯宣多逆以为太子以求成于晋晋人许之襄王二十三年冬郑公子瑕奔楚
按春秋不书　按左传僖公三十一年冬郑泄驾恶公子瑕郑伯亦恶之故公子瑕出奔楚襄王二十四年夏四月己丑郑伯捷卒子兰立卫人侵郑按春秋僖公三十二年侵郑不书　按左传晋文公之季年诸侯朝晋卫成公不朝使孔达侵郑伐绵訾及匡按晋文公
薨于是年

按史记郑世家文公立四十五年卒子兰立是为缪公襄王二十五年春二月秦人袭郑不果灭滑而还冬十二月晋人陈人郑人伐许按春秋僖公三十三年秦袭郑不书　按左传三十二年杞子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰劳师以袭远非所闻也师劳力竭远主备之无乃不可乎师之所为郑必知之勤而无所必有悖心且行千里其谁不知公辞焉召孟明西乞白乙使出师于东门之外蹇叔哭之曰孟子吾见师之出而不见其入也公使谓之曰尔何知中寿尔墓之木拱矣蹇叔之子与师哭而送之曰晋人御师必于殽殽有二陵焉其南陵夏后皋之墓也其北陵文王之所避风雨也必死是间余收尔骨焉秦师遂东三十三年春秦师过周北门左右免冑而下超乘者三百乘王孙满尚幼观之言于王曰秦师轻而无礼必败轻则寡谋无礼则脱入险而脱又不能谋能无败乎及滑郑商人弦高将市于周遇之以乘韦先牛十二犒师曰寡君闻吾子将步师出于敝邑敢犒从者不腆敝邑为从者之淹居则具一日之积行则备一夕之卫且使遽告于郑郑穆公使视客馆则束载厉兵秣马矣使皇武子辞焉曰吾子淹久于敝邑唯是脯资饩牵竭矣为吾子之将行也郑之有原圃犹秦之有具囿也吾子取其麋鹿以闲敝邑若何杞子奔齐逢孙杨孙奔宋孟明曰郑有备矣不可冀也攻之不克围之不继吾其还也灭滑而还冬晋陈郑伐许讨其贰于楚也楚令尹子上侵陈蔡陈蔡成遂伐郑将纳公子瑕门于桔柣之门瑕覆于周氏之汪外仆髡屯禽之以献文夫人敛而葬之郐城之下襄王二十七年夏六月宋公陈侯郑伯晋士縠鲁公孙敖盟于垂儱冬晋人宋人陈人郑人伐秦按春秋文公二年　按左传二年夏六月穆伯会诸侯及晋司空士縠盟于垂陇晋讨卫故也陈侯为卫请成于晋执孔达以说冬晋先且居宋公子成陈辕选郑公子归生伐秦取汪及彭衙而还以报彭衙之役襄王二十八年春正月鲁叔孙得臣会晋人宋人陈人卫人郑人伐沉沉溃按春秋文公三年　按左传三年春庄叔会诸侯之师伐沈以其服于楚也沈溃襄王三十二年秋八月齐侯宋公鲁侯卫侯陈侯郑伯许男曹伯会晋赵盾盟于扈按春秋文公七年　按左传七年秋八月齐侯宋公卫侯陈侯郑伯许男曹伯会晋赵盾盟于扈晋侯立故也公后至顷王元年春三月楚人伐郑晋赵盾宋华耦鲁公子遂卫孔达许人救郑按春秋文公九年　按左传九年春三月范山言于楚子曰晋君少不在诸侯北方可图也楚子师于狼渊以伐郑囚公子坚公子尨及乐耳郑及楚平公子遂会晋赵盾宋华耦卫孔达许大夫救郑不及楚师顷王二年秋陈侯郑伯会楚子于息冬遂及蔡侯次于厥貉按春秋文公十年郑伯会息次厥貉不书　按左传十年秋陈侯郑伯会楚子于息冬遂及蔡侯次于厥貉将以伐宋宋华御事曰楚欲弱我也先为之弱乎何必使诱我我实不能民何罪乃逆楚子劳且听命遂道以田孟诸宋公为右盂郑伯为左盂期思公复遂为右司马子朱及文之无畏为左司马命夙驾载燧宋公违命无畏扶其仆以徇或谓子舟曰国君不可戮也子舟曰当官而行何强之有诗曰刚亦不吐柔亦不茹毋纵诡随以谨罔极是亦非辟强也敢爱死以乱官乎顷王五年冬郑伯会鲁侯于棐
