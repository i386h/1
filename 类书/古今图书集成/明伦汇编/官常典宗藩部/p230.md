<!-- { "loadSidebar": true } -->
按晋书本传临川献王郁字深仁幼而敏慧道生初以无礼失旨郁数劝以敬慎之道道生不纳郁为之流涕简文帝深器异之年十七而薨久之追谥献世子宁康初赠左将军加散骑常侍追封郡王以武陵威王曾孙宝为嗣追尊其母胡淑仪为临川太妃　　谯忠王尚之按晋书谯刚王传刚王遂子闵王承承子烈王无忌无忌子敬王恬恬子忠王尚之字伯道初拜秘书郎迁散骑侍郎恬镇京口尚之为振威将军广陵相父忧去职服阕为骠骑谘议参军宗室之内世有人物王国宝之诛也散骑常侍刘镇之彭城内史刘涓子徐州别驾徐放并以同党被收将加大辟尚之言于会稽王道子曰刑狱不可广宜释镇之等道子以尚之昆季并加列职每事仗焉乃从之兖州刺史王恭忌其盛也与豫州刺史庾楷并称兵以讨尚之为名南连荆州刺史殷仲堪南郡公桓元等道子命前将军王恂右将军谢琰讨恭尚之距楷允之与楷子鸿战于当利鸿败走斩楷将段方楷单马奔于桓元道子以尚之为建威将军豫州刺史假节一依楷故事寻进号前将军允之为吴国内史恢之骠骑司马丹杨尹休之襄城太守各拥兵马势倾朝廷后将军元显执政亦倚以为援元显宠幸张法顺每宴会坐起无别尚之入朝正色谓元显曰张法顺驱走小人有何才异而暴被拔擢当今圣世不宜如此元显默然尚之又曰宗室虽多匡谏者少王者尚纳刍荛之言况下官与使君骨肉不远蒙眷累世何可坐视得失而不尽言因叱法顺令下举坐失色尚之言笑自若元显深衔之后符下西府命出勇力二千人尚之不与曰西藩滨接荒余寇虏无常兵止数千不足戍卫无复可分彻者元显尤怒会欲伐桓元故无他及元显称诏西伐命尚之为前锋尚之子文仲为宁远将军宣城内史桓元至姑熟遣冯该等攻历阳断洞浦焚尚之舟舰尚之率步卒九千阵于浦上先遣武都太守杨秋屯横江秋奔于元军尚之众溃逃于涂中十余日谯国人韩连丁元等以告元元害之于建康市元上疏以闵王不宜绝嗣乃更封尚之从弟康之为谯县王安帝反正追赠尚之卫将军以休之长子文思为尚之嗣袭封谯郡王恢之字季明历官骠骑司马丹杨尹尚之为桓元所害徙恢之等于广州而于道中害之安帝反正追赠抚军将军休之字季预少仕清涂以平王恭庾楷功拜龙骧将军襄城太守镇历阳桓元攻历阳休之婴城固守及尚之战败休之以五百人出城力战不捷乃还城携子侄奔于慕容超闻义军起复还京师大将军武陵王令曰前龙骧将军休之才干贞审功业既成历阳之战事在机捷及至势乖力屈奉身出奔犹鸠集义徒崎岖险阻既应亲贤之举宜委分陕之重可监荆益梁宁秦雍六州军事领护南蛮校尉荆州刺史假节到镇无几桓振复袭江陵休之战败出奔襄阳宁朔将军张畅之高平相刘怀肃自沔攻振走之休之还镇御史中丞王桢之奏休之失戊免官朝廷以豫州刺史魏咏之代之征休之还京师拜后将军会稽内史御史中丞阮歆之奏休之与尚书虞啸父犯禁嬉戏降号征虏将军寻复为后将军及卢循作逆加督浙江东五郡军事坐公事免刘毅诛复以休之都督荆雍梁秦宁益六州军事平西将军荆州刺史假节以子文思为乱上疏谢曰文思不能聿修自贻罪戾忧惧震惶惋愧交集臣御家无方威训不振致使子侄愆法仰负圣朝悚赧兼怀胡颜自处请解所任归罪阙庭不许后以文思事怨望遂结雍州刺史鲁宗之将共诛执政时休之次子文宝及兄子文祖并在都收付廷尉赐死刘裕亲自征之密使遗休之治中韩延之书曰文思事意远近所知去秋遣康之送还司马君者推至公之极也而了无愧心久绝表疏此是天地所不容吾受命西征止其父子而已彼土侨旧为之驱逼一无所问往年郗僧施谢邵任集之等交构积岁专为刘毅规谋所以至此今卿诸人一时逼迫本无纤衅吾虚怀期物自有由来今在近路是诸贤济身之日若大军相临交锋接刃兰艾杂揉或恐不分故白此意并可示同怀诸人延之报曰闻亲率戎马远履西畿阖境士庶莫不恇骇何者莫知师出之名故也辱来疏始委以谯王前事良增叹息司马平西体国忠贞款怀待物以君有匡复之勋家国蒙赖推德委诚每事询仰谯王往以微事见劾犹自逊位况以大过而当默然也但康之前言有所不尽故重使胡道申白所怀道未及反已奏表废之所不尽者命耳推寄相与正当如此有何不可便及兵戈自义旗以来方伯谁敢不先相谘畴而径表天子可谓欲加之罪其无辞乎刘裕足下海内之人谁不见足下此心而复欲诳国士天地所不容在彼不在此矣来言虚怀期物自有由来今伐人之君人以利真可谓虚怀期物自有由来矣刘藩死于阊阖之门诸葛毙于左右之手甘言诧语方伯袭之以轻兵遂使席上靡款怀之士阃外无自信诸侯以是为得筭良可耻也吾诚鄙劣尝闻道于君子以平西之至德宁可无授命之臣乎假令天长丧乱九流浑浊当与臧洪游于地下耳裕得书叹息以示诸佐曰事应如此宗之闻裕向荆州自襄阳就休之共屯江陵使文思及宗之子轨以兵距裕战于江津休之大败遂与宗之俱奔于姚兴裕平姚泓休之将奔于魏未至道死　　广晋伯允之
按晋书谯刚王传刚王逊子闵王承承子烈王无忌无忌子敬王恬恬子允之字季度出后叔父愔袭爵广晋伯历位辅国将军吴国宣城谯梁内史王恭庾楷桓元等内伐也会稽王道子命允之兄弟距楷破之元兴初与兄恢之同徙广州于道被害义军起追赠太常卿从弟康之以子文惠袭爵宋受禅国除　　梁王缝按晋书武陵威王传威王晞子梁王缝字贤明出继梁王翘官至永安太仆与父晞俱废薨子龢嗣太元中复国薨子珍之嗣桓元篡位国人孔仆奉珍之奔于寿阳桓元败珍之归朝廷大将军武陵王令曰梁王珍之理悟贞立蒙险违难抚义怀顺载奔阙廷值寿阳扰乱在危克固且可通直散骑郎累迁游击将军左卫太常刘裕伐姚泓请为谘议参军裕将弱王室诬其罪害之　　新宁忠敬王遵
按晋书武陵威王传威王晞子忠敬王遵字茂远初袭封新宁时年十二受拜流涕哀感左右右将军桓伊尝诣遵遵曰门何为通桓氏左右曰伊与桓温&#宗相见无嫌遵曰我闻人姓木边便欲杀之况诸桓乎由是少称聪慧及晞追复封武陵王以遵嗣历位散骑常侍秘书监太常中领军桓元用事拜金紫光禄大夫元篡贬为彭泽侯遣之国行次石头夜涛水入淮船破未得发会义旗兴复还国第朝廷称受密诏使遵总摄万机加侍中大将军移入东宫内外毕敬迁转百官称制书又教称令书安帝反正更拜太保加班剑二十人义熙四年薨时年三十五诏赐东园温明秘器朝服一具衣一袭钱百万布千匹策赠太傅葬加殊礼子定王季度立拜散骑侍郎薨子球之立宋兴国除　　谯王文思
按晋书谯刚王传刚王逊子闵王承承子烈王无忌无忌子敬王恬恬子忠王尚之安帝反正追赠尚之卫将军以休之长子文思为尚之嗣袭封谯郡王文思性凶暴每违轨度多杀弗辜好田猎烧人坟墓数为有司所纠遂与群小谋逆刘裕闻之谋其党与送文思付父休之令自训厉后与休之同怨望称兵为裕所败而死国除按魏书司马休之传文思与淮南公国璠池阳子道赐不平而伪亲之引与饮宴国璠性疏直因酒醉遂语文思言己将与温楷及三城胡酋王珍曹栗等外叛因说京师豪强可与为谋数十人文思告之皆坐诛以文思为廷尉卿赐爵&#林公善于其职听讼断狱百姓不复匿其情刘义隆遣将裴方明击杨难当于仇池世祖以文思为假节征南大将军进爵谯王督洛豫诸军南趣襄阳邀其归路还京为怀朔镇将兴安初薨子弥&#袭爵以选尚临泾公主而辞以先取毗陵公窦瑾女与瑾并坐祝诅伏诛
　宗藩部列传十
　　宋一
　　长沙景王道怜
