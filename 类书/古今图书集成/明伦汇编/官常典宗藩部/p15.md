<!-- { "loadSidebar": true } -->
正平元年元旦大会群臣受爵者二百余人又封皇孙浚为王寻以嫡嗣不果封因改建秦燕楚吴四王封国按魏书太武帝本纪正平元年春正月丙戌朔大会群臣于江上班赏各有差文武受爵者二百余人冬十有二月丁丑封皇孙浚为高阳王寻以皇孙世嫡不宜在藩乃止封秦王翰为东平王燕王谭为临淮王楚王建为广阳王吴王余为南安王　按文成帝本纪帝讳浚恭宗景穆皇帝之长子也少聪达世祖爱之常置左右号世嫡皇孙正平二年十月戊申即皇帝位于永安前殿文成帝兴安二年封建宁王崇子丽为济南王按魏书文成帝本纪兴安二年春正月辛巳封建宁王崇子丽为济南王二月己未司空京兆王杜元宝谋反伏诛建宁王崇崇子济南王丽为元宝所引各赐死太安三年夏五月己巳封皇弟新成为阳平王按魏书文成帝本纪云云太安四年春二月丙子登碣石山观沧海大飨群臣于山下班赏进爵各有差按魏书文成帝本纪云云
太安五年夏四月乙巳封皇弟子推为京兆王按魏书文成帝本纪云云和平二年封皇弟小新成等四人为王
按魏书文成帝本纪和平二年秋七月戊寅封皇弟小新成为济阴王加征东大将军镇平原天赐为汝阴王加征南大将军镇虎牢万寿为乐浪王加征北大将军镇和龙洛侯为广平王和平四年春三月乙未皇子胡仁薨追封乐陵王按魏书文成帝本纪云云　按景穆十二王传乐陵王胡儿景穆皇帝子和平四年薨追封乐陵谥曰康无子按本纪作
皇子与传异

和平五年春正月丁亥封皇弟云为任城王
按魏书文成帝本纪云云
献文帝天安元年以元孔雀为濮阳王诏诈取爵位者削其爵假爵号者子孙不得袭按魏书献文帝本纪天安元年春正月乙亥以侍中元孔雀为濮阳王秋七月诏诸有诈取爵位罪特原之削其爵职其有祖父假爵号货赇以正名者不听继袭诸非劳进超迁者亦各还初不以实闻者以大不敬论皇兴元年冬十月癸卯濮阳王孔雀坐怠慢降爵为公按魏书献文帝本纪云云
皇兴二年秋九月辛亥封皇叔桢为南安王长寿为城阳王太洛为章武王休为安定王按魏书献文帝本纪云云
皇兴四年夏五月封皇弟长乐为建昌王
按魏书献文帝本纪云云
孝文帝延兴元年冬十有二月壬辰复前濮阳王孔雀本封按魏书孝文帝本纪云云
延兴二年封皇叔略为王诏诸假爵不得世袭按魏书孝文帝本纪延兴二年冬十有一月丁亥封皇叔略为广川王　按官氏志延兴二年五月诏曰非功无以受爵非能无以受禄凡出外迁者皆引此奏闻求乞假品在职有效听下附正若无殊称随而削之旧制诸镇将刺史假五等爵及有所贡献而得假爵者皆不得世袭延兴五年冬十有二月丙寅建昌王长乐改封安乐王按魏书孝文帝本纪云云
永明元年目辰及罗拔皆进爵为王元丕进爵为正王孔雀有罪赐死按魏书孝文帝本纪永明元年夏六月戊寅尚书左仆射南平公目辰为司徒进封宜都王秋七月甲辰濮阳王孔雀有罪赐死冬十月乙丑进征西大将军假东阳王元丕爵为正王辛未济南公罗拔进爵为王太和三年冬十有一月癸丑进假梁郡公元嘉爵为假王督二将出淮阴按魏书孝文帝本纪云云
太和五年夏六月戊午封皇叔简为齐郡王猛为安丰王按魏书孝文帝本纪云云
太和九年制封王者之禄各有差以广阳王建第二子绍建为王封诸皇弟禧等六人皆为王按魏书孝文帝本纪太和九年春二月己亥制皇子封王者皇孙及曾孙绍封者皇女封者岁禄各有差以广阳王建第二子嘉绍建后为广阳王三月丙申封皇弟禧为咸阳王干为河南王羽为广陵王雍为颍川王勰为始平王详为北海王　按宣武帝本纪景明二年夏五月壬戌咸阳王禧谋反赐死太和十年夏四月辛酉朔始制五等公服秋八月乙亥给尚书五等品爵已上朱衣玉佩大小组绶按魏书孝文帝本纪云云太和十三年春三月甲子夏州刺史章武王彬以贪赇削封夏六月汝阴王天赐南安王桢&#坐赃贿免为庶人按魏书孝文帝本纪云云
太和十四年冬十月庚辰京兆王太兴有罪免官削爵按魏书孝文帝本纪云云
太和十六年降诸王公侯爵一等
按魏书孝文帝本纪十有六年春正月乙丑制诸远属非太祖子孙及异姓为王者皆降为公公为侯侯为伯子男仍旧皆除将军之号太和十八年徙建河南颍川二王封国定五等开国食邑者岁禄之差按魏书孝文帝本纪十有八年春二月丙申河南王干徙封赵郡颍川王雍徙封高阳冬十有二月己酉诏王公侯伯子男开国食邑者王食半公三分食一侯伯四分食一子男五分食一太和十九年夏五月己巳城阳王鸾赭阳失利降为定襄县王冬十有二月辛酉前南安王桢复本封按魏书孝文帝本纪云云太和二十年改建始平王勰封国复封城阳汝阴二王而以太兴为西河王乐陵王思誉以坐事削爵按魏书孝文帝本纪二十年春正月丁卯诏改姓为元氏壬辰改封始平王勰为彭城王以定襄县王鸾复封城阳王冬十有一月乙酉复封前汝阴王天赐孙景和为汝阴王前京兆王太兴为西河王十有二月戊辰恒州刺史穆泰等在州谋反遣行吏部尚书任城王澄案治之乐陵王思誉坐知泰阴谋不告削爵为庶人太和二十一年封皇子愉等三人为王以齐郡王子琛为河间王若后按魏书孝文帝本纪二十有一年秋八月壬戌立皇子愉为京兆王怿为清河王怀为广平王冬十有二月戊戌以齐郡王子琛绍河间王若后　按宣武帝本纪永平元年秋八月癸亥冀州刺史京兆王愉据州反乙丑假尚书李平镇北将军行冀州事以讨之九月癸卯李平克信都元愉北走统军叔孙头执送信都群臣请诛愉帝弗许诏送京师　按孝明帝本纪正光元年秋七月丙子侍中元乂刘腾杀太傅领太尉清河王怿总摄禁兵太和二十三年复乐陵王思誉本封复定王及五等封爵职次为五品按魏书孝文帝本纪二十有三年春二月癸亥复乐陵王思誉本封　按官氏志太和二十三年高祖复次职令及帝崩世宗初班行之以为永制王第一品开国县公散公从第一品开国县侯第二品散侯从第二品开国县伯第三品散伯从第三品开国县子第四品散子从第四品开国县男第五品归义侯率义侯顺义侯朝服侯散男从第五品前世职次皆无从品魏氏始置之亦一代之别制也宣武帝景明四年夏六月壬午朔封皇弟悦为汝南王按魏书宣武帝本纪云云
正始元年夏五月丁未朔太傅北海王详以罪废为庶人秋八月丁酉封元英为中山王按魏书宣武帝本纪云云
正始三年春三月己卯乐浪王长命坐杀人赐死国除按魏书宣武帝本纪云云
正始四年秋八月己亥中山王英坐锺离败退除名为民按魏书宣武帝本纪云云
永平元年秋九月丙戌复前中山王英本封冬十月丁巳诏复故北海王详本封葬以王礼按魏书宣武帝本纪云云
永平二年封故北海王子颢为北海王又诏定同姓五等班爵出身之叙按魏书宣武帝本纪永平二年秋九月辛巳封故北海王子颢为北海王冬十有二月诏曰五等诸侯比无选式其同姓者出身公正六下侯从六上伯从六下子正七上男正七下可依此叙之永平三年冬十有二月辛巳江阳王继坐事除名按魏书宣武帝本纪云云延昌四年春正月丁巳孝明帝即位秋八月壬辰复前江阳王继本国以济南王彧复先封为临淮王按魏书孝明帝本纪云云孝明帝熙平二年春二月丁未封御史中尉元匡为东平王夏四月乙卯安定王超改封北平王按魏书孝明帝本纪云云
神龟元年夏四月甲辰江阳王继改封京兆王按魏书孝明帝本纪云云神龟二年秋八月己未御史中尉东平王匡坐事削除官爵按魏书孝明帝本纪云云
正光四年追复咸阳王禧等三人王爵并改建其国寻复范阳王怿仍为清河王河间王琛章武王融北海王颢俱以贪污削爵按魏书孝明帝本纪正光四年春二月壬申追复故咸阳王禧为敷城王京兆王愉为临洮王清河王怿为范阳王以礼加葬丁丑河间王琛章武王融并以贪污削爵秋八月癸未追复故范阳王怿为清河王冬十有二月徐州刺史北海王颢坐贪污削除官爵正光五年临淮王彧削爵寻复并复河间王琛北海王颢章武王融官爵按魏书孝明帝本纪五年春三月沃野镇人破落汗拔陵聚众反诏临淮王彧为镇军将军假征北将军都督北征诸军事以讨之夏五月临淮王彧败于五原削除官爵秋七月戊午复河间王琛临淮王彧本封六月秦州城人莫折太提据城反自称秦王太提寻死子念生代立僭称天子号年天建置百官秋九月壬申诏复抚军将军北海王颢官爵为都督并率诸将西讨冬十有二月壬辰汾州正平平阳山胡叛逆诏复征东将军章武王融封爵为大都督率众讨之孝昌元年春二月诏复乐浪王长命本爵以其子忠绍之按魏书孝明帝本纪云云
孝昌二年追复中山王熙本爵子叔仁绍之封元略义阳王寻改东平复京兆王继本封江阳王进封广川公邵武城公子攸皆为王按魏书孝明帝本纪正光元年秋八月甲寅相州刺史中山王熙举兵欲诛侍中元乂刘腾不果见杀孝昌二年春三月庚子追复中山王熙本爵子叔仁绍之夏五月丁未前给事黄门侍郎元略自萧衍还朝封义阳王六月丙子义阳王略改封东平王戊寅诏复京兆王继本封江阳王秋八月丙子进封广川县公元邵为常山王戊子进散骑常侍御史中尉武城县开国公子攸为长乐王　按孝庄帝本纪帝讳子攸彭城王勰之第三子肃宗初以勰有鲁阳翼卫之勋封武城县开国公孝昌二年八月进封长乐王武泰元年春二月肃宗崩帝即位孝昌三年春二月丁未追复故东平王匡爵改封济南王按魏书孝明帝本纪云云
