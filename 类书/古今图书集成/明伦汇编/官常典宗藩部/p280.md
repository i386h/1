<!-- { "loadSidebar": true } -->
按魏书王传秦明王翰子卫王仪仪子纂五岁太祖命养于宫中少明敏动止有礼太祖爱之恩与诸皇子同世祖践阼除定州刺史封中山公进爵为王赐步挽几以优异之纂好酒爱佞政以贿成世祖杀其亲嬖人后悔过修谨拜内大将军居官清约简慎更称廉平纂于宗属最长宗室有事咸就谘焉薨谥曰简　　常山康王素
按魏书常山王传常山王遵子素太宗从母所生特见亲宠少引内侍频历显官赐爵尚安公拜外都大官世祖初复袭爵休屠郁原等叛素讨之斩渠率徙千余家于涿鹿之阳立平原郡以处之及平统万以素有威怀之略拜假节征西大将军以镇之后拜内都大官高宗即位务崇宽征罢诸杂调有司奏国用不足固请复之惟素曰臣闻百姓不足君孰与足帝善而从之诏群臣议定皇子名素及司徒陆丽议曰古帝王之制名其体有五有信有义有象有假有类伏惟陛下当盛明之运应昌发之期诞生皇子宜以德命高宗从之素宗属之懿又年老帝每引入访以治国政事固辞疾归第雅性方正居官五十载终始如一时论贤之薨谥曰康陪葬金陵配飨庙廷　　暨阳子可悉陵按魏书常山王传常山康王素长子可悉陵年十七从世祖猎遇一猛虎陵遂空手搏之以献世祖曰汝才力绝人当为国立事勿如此也即拜内行阿干又从平凉州沮渠茂虔令一骁将与陵相击两槊皆折陵抽箭射之坠马陵恐其救至未及拔剑以刀子戾其颈使身首异处世祖壮之即日拜都幢将封暨阳子卒于中军都将弟陪斤袭爵坐事国除陪斤子昭小字阿倪尚书张彝引兼殿中郎高祖将为齐郡王兰举哀而昭乃作宫悬高祖大怒诏曰阿倪愚騃谁引为郎于是黜彝白衣守尚书昭遂停废世宗时昭从弟晖亲宠用事稍迁左丞世宗崩于忠执政昭为黄门郎又曲事之忠专权擅威枉陷忠贤多昭所指导也灵太后临朝为尚书河南尹聋而佷戾理务峭急所在患之寻出为雍州刺史在州贪虐大为人害后入为尚书谄事刘腾进号征西将军卒赠尚书左仆射纳货元叉所以赠礼优越　　陈留景王崇
按魏书陈留王传陈留桓王虔子崇世祖诏令袭桓王爵崇性沈厚初卫王死后太祖欲敦宗亲之义诏引诸王子弟入宴常山王素等三十余人咸谓与卫王相坐疑惧皆出逃遁将奔蠕蠕唯崇独至太祖见之甚悦厚加礼赐遂宠敬之素等于是亦安久之拜并州刺史有政绩从征蠕蠕别督诸军出大泽越涿邪山威慑漠北薨谥曰景王子建袭降爵为公位镇北将军怀荒镇大将卒建子琛位恒朔二州刺史琛子翌尚书左仆射　　彭城王粟
按魏书辽西公传辽西公意烈弟彭城公勃长子粟袭世祖时督诸军屯漠南蠕蠕阙
表闻粟亮直善驭
众抚恤将士必与之同劳逸征和龙以功进封为王薨陪葬金陵粟弟浑少善弓马世祖嘉之会有诸方使命浑射兽三头发皆中之举坐咸以为善及为宰官尚书颇以骄纵为失坐事免徙长社为人所害　　淮南靖王他按魏书阳平王传阳平王熙长子他袭爵身长八尺美姿貌性谨厚武艺过人从世祖讨山胡白龙于西河屠其城别破余党斩首数千级改封临淮王拜镇东将军寻改封淮南王除使持节都督豫洛河南诸军事镇南大将军开府仪同三司镇虎牢威名甚着后与武昌王提率并州诸军讨吐京叛胡曹仆浑于河西平之拜使持节前锋大将军都督诸军事北讨蠕蠕破之运军储于比干城刘义隆遣将寇边他从征于悬瓠破之拜使持节都督雍秦二州诸军事镇西大将军开府仪同三司雍州刺史镇长安绥抚秦土得民夷之心时义隆寇南鄙以他威信素着复为虎牢镇都大将高宗时转使持节都督凉州诸军事镇西大将军仪同如故高祖初入为中都大官拜侍中转征西大将军迁司徒赐安车几杖入朝不趋太和十二年薨年七十三时高祖有事宗庙始荐闻薨为之废祭舆驾亲临哀恸诏有司监护丧事礼赗有加追赠平东大将军定州牧司徒如故谥曰靖王他三子　　武昌成王提
按魏书河南王传河南王曜长子提骁烈有父风世祖时袭爵改封颍川王迎昭仪于塞北时年十六有夙成之量殊域敬焉后改封武昌拜使持节镇东大将军平原镇都大将在任十年大着威名后与淮南王他讨平吐京叛胡迁使持节车骑大将军统万镇都大将赐马百匹羊千口甚见宠待大安元年薨年四十七谥曰成王　　略阳王羯儿
按魏书河间王传河南王曜子羯儿袭河间王修爵改封略阳后与永昌王健督诸军讨秃发保周于番和徙张掖民数百家于武威遂与诸将私自没入坐贪暴降爵为公后统河西诸军袭蠕蠕至于漠南仍复王爵加征西大将军正平初有罪赐死爵除　　江阳王根按魏书京兆王黎传黎薨子根袭改封江阳王加平北将军薨无子显祖以南平王霄第二子继为根后　　南平王浑按魏书广平王连传阳平王第二子浑为南平王继广平王连后加平西将军浑好弓马射鸟辄历飞而杀之时皆叹异焉世祖尝命左右分射胜者中的筹满诏浑解之三发皆中世祖大悦器其艺能常引侍左右赐马百匹僮仆数十人后拜假节都督平州诸军事领护东夷校尉镇东大将军仪同三司平州刺史镇和龙在州绥导有方民夷悦之徙凉州镇将都督西戎诸军事领护西域校尉赐御马二匹临镇清慎恩着凉土更满还京父老皆涕泣追送若违所亲太和十一年从驾巡方山道薨　　永昌王仁
按魏书永昌王传永昌庄王健子仁骁男有父风世祖奇之后与濮阳王闾若文谋不轨发觉赐死国除　　晋王伏罗按魏书太武五王传太武皇帝十一男贺皇后生景穆皇帝越椒房生晋王伏罗舒椒房生东平王翰弗椒房生临淮王谭伏椒房生楚王建闾石昭仪生南安王余其小儿猫儿虎头龙头阙母氏皆早薨无传　按本传晋王伏罗真君三年封加车骑大将军后督高平凉州诸军讨吐谷浑慕利延军至乐都谓诸将曰若从正道恐军声先振必当远遁若潜军出其非意此邓艾擒蜀计也诸将难之伏罗曰夫将军制胜万里择利专之可也遂间道行至大母桥慕利延众惊奔白兰慕利延子拾寅走阿曲斩首五千余级降其一万余落八年梦无子国除　　东平王翰
按魏书本传东平王翰真君三年封秦王拜侍中中军大将军参典都曹事忠贞雅正百僚惮之太传高允以翰年少作诸侯箴以遗之翰览之大悦后镇枹以信惠抚众羌戎敬服改封东平王世祖崩诸大臣等议欲立翰而中常侍宗爱与翰不协矫太后令立南安王余遂杀翰　　临淮宣王谭
按魏书本传临淮王谭真君三年封燕王拜侍中参都曹事后改封临淮王世祖南讨授中军大将军先是刘义隆以邹山险固有荣胡家乃积粮为守御之备谭率众攻之获米三十万以供军储义隆恃淮之阻素不设备谭造筏数十潜军而济贼众惊溃遂斩其将胡崇贼首万余级薨谥宣王　　广阳简王建闾
按魏书本传广阳王建闾真君三年封楚王后改封广阳王薨谥曰简王子石侯袭薨谥曰哀王子遗兴袭薨谥曰定王王无子　　南安隐王余
按魏书本传南安王余真君三年封吴王后改封南安王世祖暴崩中常侍宗爱矫皇太后令迎余而立之然后发丧大赦改年为永平余自以非次而立厚赏群下取悦于众为长夜之饮声乐不绝旬月之间帑藏空罄尤好弋猎出入无度边方告难余不恤之百姓愤惋而余晏如也宗爱权恣日甚内外惮之余疑爱将谋变夺其权爱怒因余祭庙夜杀余高宗葬以王礼谥曰隐　　六修
按魏书本传穆帝长子六修少而凶悖穆帝五年遣六修为前锋与辅相卫雄范班及姬淡等救刘琨帝躬统大兵为后继刘粲惧焚烧辎重突围遁走纵骑追之杀伤甚众帝因大猎于寿阳山陈阅皮肉山为变赤及晋怀帝为刘聪所执穆帝遣六修与桓帝千普根率精骑助刘琨初穆帝少子比延有宠欲以为后六修出居新平城而黜其母六修有骅骝骏马日行五百里穆帝欲取以给比延后六修来朝穆帝又命拜比延六修不从穆帝乃坐比延于已所乘步辇使人导从出游六修望见以为穆帝谒伏路左及至乃是比延&#怒而去召之不逮穆帝怒率众伐之帝军不利六修杀比延帝改服微行民间有贱妇人识帝遂暴崩普根先守于外闻难率众来赴攻六修灭之　　东平王道符
按魏书东平王传东平王翰子道符袭爵中军大将军显祖践阼拜长安镇都大将皇兴元年谋反司马段太阳讨斩之传首京师
　宗藩部列传二十二
　　北魏二
　　宜都王目辰
按魏书本传宜都王目辰桓帝之后也初以羽林郎从太祖南伐至江高宗即位以劳累迁侍中尚书左仆射封南平公乙浑之谋乱也目辰与兄郁议欲杀浑事泄被诛目辰逃隐得免显祖传位有定策勋高祖即位迁司徒封宜都王除雍州刺史镇长安目辰性亢直耿介不为朋党朝臣咸惮之然好财利在州政以贿成有罪伏法爵除　　顺阳简王郁
按魏书本传顺阳公郁桓帝之后也少忠正亢直初以羽林中郎内侍勤干有称高宗时位殿中尚书从高宗东巡临海以劳赐爵顺阳公高宗崩乙浑专权隔绝内外百官震恐计无所出郁率殿中卫士数百人从顺德门入欲诛浑浑惧逆出问郁曰君入何意郁曰不见天子群臣忧惧求见主上浑窘怖谓郁曰今大行在殡天子谅暗故未接百官诸君何疑遂奉显祖临朝后浑心规为乱朝臣侧目郁复谋杀浑为浑所诛显祖录郁忠正追赠顺阳王谥曰简　　淮陵侯大头
按魏书本传淮陵侯大头烈帝之曾孙也善骑射擢为内三郎从世祖有战功赐爵高宗初封淮陵性谨密帝甚重之位宁北将军迁右将军卒赠高平公谥曰烈　　陇西定公&#
按魏书陈留王传陈留桓王虔兄蒲城侯顗子&#世祖时袭父爵以功除统万镇将后从永昌王仁南征别出汝阴济淮刘义隆将刘康祖屯于慰武亭以邀军路师人患之&#曰今大风既劲若令推草车方轨并进乘风纵烟火以精兵自后乘之破之必矣从之斩康祖传首行宫高宗即位除秦州刺史进爵陇西公卒谥定公子琛袭爵　　阳丰公库汗沔
按魏书辽西公传辽西公意烈弟彭城公勃勃子浑浑子库汗为羽林中郎将从北巡有兔起乘舆前命库汗射之应弦而毙世祖悦赐一金兔以旌其能高宗起恭宗庙赐爵阳丰侯显祖即位复造高宗庙拜殿中给事进爵为公库汗明于断决每奉使察行州镇折狱以情所历皆称之秦州父老诣阙乞库汗为刺史者前后千余人朝廷许之未及遣遇病卒子古辰袭　　乐安简王良
按魏书乐安王传乐安宣王范长子良世祖未有子尝曰兄弟之子犹子也亲抚养之长而壮勇多知常参军国大计高宗时袭王拜长安镇都大将雍州刺史为内都大官薨谥曰简王　　颍川简王平原
