<!-- { "loadSidebar": true } -->
按宋书本传南郡王义宣生而舌短涩于言论元嘉元年年十二封竟陵王食邑五千户仍拜右将军镇石头七年迁使持节都督徐兖青冀幽五州诸军事徐州刺史将军如故犹戍石头八年又改都督南兖兖州刺史当镇山阳未行明年迁中书监进号中军将军加散骑常侍给鼓吹一部时竟陵群蛮充役刻民散改封南谯王又领石头戍事十三年出都督江州豫州之西陵晋熙新蔡三郡诸军事镇南将军江州刺史初高祖以荆州上流形胜地广兵强遗诏诸子次第居之谢晦平后以授彭城王义康义康入相次江夏王义恭又以临川王义庆宗室令望且临川烈武王有大功于社稷义庆又居之其后应在义宣上以义宣人才素短不堪居上流十六年以衡阳王义季代义庆而以义宣代义季为南徐州刺史都督南徐州诸军事征北将军持节如故加散骑常侍而会稽公主每以为言上迟回久之二十一年乃以义宣都督荆雍益梁宁南北秦七州诸军事车骑将军荆州刺史持节常侍如故先赐中诏曰师护以在西久比表求还出内左右自是经国常理亦何必其应于一往今欲听许以汝代之护虽无殊绩洁己节用通怀期物不恣群下此信未易非唯声着西土朝野以为美谈在彼已有次第为士庶所安论者乃谓未议迁之今之回换更在欲为汝耳汝与护年时一辈各有其美物议亦互有少劣若今向事脱一减之者既于西夏交有巨碍迁代之讥必归责于吾矣复当为护怨非但一诮而已也如此则公私俱损为不可不先共善详此事亦易勉耳无为使人动生评论也师护义季小字也义宣至镇勤自课厉政事修理白&#美须眉长七尺五寸腰带十围多畜嫔媵后房千余尼媪数百男女三十人崇饰绮丽费用殷广进位司空改侍中领南蛮校尉二十七年索敌南侵义宣虑寇至欲奔上明及敌退太祖诏之曰善修民务不须营潜逃计也三十年迁司徒中军将军扬州刺史侍中如故未及就征值元凶弒立以义宣为中书监太尉领司徒侍中如故义宣闻之即时起兵征聚甲卒传檄近远会世祖入讨义宣遣参军徐遗宝率众一千助为前锋世祖即位以义宣为中书监都督扬豫二州刺史加羽葆鼓吹给班剑四十人持节侍中如故改封南郡王食邑万户进谥义宣所生为献太妃封次子宜阳侯恺为南谯王食邑千户义宣固辞内任及恺王爵于是改授都督荆湘雍益梁宁南北秦八州诸军事荆湘二州刺史持节侍中丞相如故降恺为宜阳县王义宣将佐以下并加赏秩长史张畅事在本传谘议参军蔡超专掌书记并参谋除尚书吏部郎仍为丞相咨议参军南郡内史封汝南县侯食邑千户司马竺超民为黄门侍郎仍除丞相司马南平内史其余各有差义宣在镇十年兵强财富既首刱大义威名着天下凡所求欲无不必从朝廷所下制度意所不同者一不遵承尝献世祖酒先自酌饮封送所余其不识大体如此初臧质阴有异志以义宣凡弱易可倾移欲假手为乱以成其奸自襄阳往江陵见义宣便尽礼事在质传及至江州每密言说义宣以为有大才负大功挟震主之威自古&#有全者宜在人前早有处分且万姓莫不系心于公整众入朝内外孰不欣戴不尔一旦受祸悔无所及义宣阴纳质言而世祖闺庭无礼与义宣诸女淫乱义宣因此发怒密治舟甲克孝建元年秋冬举兵报豫州刺史鲁爽兖州刺史徐遗宝使同爽狂酒失旨其年正月便反遣府户曹送版以义宣补天子并送天子羽仪遗宝亦勒兵向彭城义宣及质狼狈起兵二月二十六日加都督中外诸军事置左右长史司马使僚佐悉称名遣传奉表曰臣闻博陆毗汉获疑宣后昌国翼燕见猜惠王常谓异姓震主嫌&#易构葭莩淳戚昭亮可期臣虽庸懦少希忠谨值巨逆滔天忘家殉国虽历算有归微绩不树竭诚尽愚贯之幽显而微疑莫监积毁日闻投杼之声纷纭溢听谅缘奸臣交乱成是贝锦夫浇俗之季少贞节之臣冰霜竞至靡后雕之木并寝处凶世甘荣伪朝皆缨冕之所弃投畀之所取至乃位超昔宠任参大政恶苴丑勋妄生邪说疑惑明主诬罔视听又南从郡僚劳不足纪横叨天功以为己力同弊相扇图倾宗社臧质去岁忠节勋高古贤鲁爽协同大义志契金石此等猜毁必欲祸陷昔汲黯尚存刘安寝志孔父既逝华督纵逆臣虽不武绩着艰难复肆谗狡规见诱召宗祀之危缀旒非所臣托体皇基连晖日月王室颠坠咎在微躬敢忘抵鼠之忌甘受犯墉之责辄征召甲卒分命众藩使忠勤申愤义夫&#力戮此凶丑谢愆阙廷则进不负七庙之灵退无愧二朝之遇临表感愧辞不自宣上诏答曰皇帝敬问朕以不天招罹屯难家国阽危剪焉将及所以身先八百雪清冤耻远凭高共济艰难遂登寡暗嗣奉洪祀尊戚酬勋实表心事&#政阙职所愿匡拯而嘉言蔑闻末德先着勤王之绩未终毁冕之图已及臧质崄躁无行见弃人伦以此不识志在问鼎凶意将逞先借附从扇诱欺炽成此乱阶如使群逆并济众邪竞逐将恐瞻乌之命未识所止构怨连祸孰知其极公明有不照背本崇奸迷昵谗丑还谋社稷虽履霜有日喧议纠纷朕以至道无私杜遏疑议信理推诚暴于遐迩不虞物变难筹丑言遂验是用悼心失图忽忘寝食今便亲御六师广命群牧告灵誓众直造柴桑枭轘元恶以谢天下然后警跸清江鸣銮郢路投戈袭衮面禀规勖有宋不造家祸仍缠昔岁事宁方承远训冀以虚薄永弭厥艰岂谓曾未&#稔复睹斯舋二祖之业将坠于渊仰瞻鸿基但深感恸太傅江夏王义恭又与义宣书曰顷闻之道路云二鲁背叛致之有由谓不然之言绝于智者之耳忽见来表将兴晋阳之甲惊愕骇惋未譬所由若主幼臣强政移&#宰或时昏下纵在上畏逼然后贤藩忠构睹难赴机未闻圣主御世百辟顺轨称兵于言兴之初扶危于既安之日以此取济窃为大弟忧之昔岁二凶构逆四海同奋弟协宣忠孝奉戴明主元功盛德既已昭著皇朝钦嘉又亦优渥丞相位极人臣江左罕授一门两王举世罕有表倍推诚彰于见事出纳之宜唯意所欲褒升进益方省后命一旦弃之可谓运也吾等荷先帝慈育得及人群思报厚恩昊天罔极竭力尽诚犹惧无补奈何妄听邪说轻造祸难国靡流言遽归愆于二叔世无晁错仍袭辙于七藩弃汉苍之令范遵齐冏之败迹往时仲堪假兵灵宝旋害其族孝伯授之刘牢忠诚逝踵皆曩代之成事当今之殷鉴也臧质少无美行弟所具悉凭恃末戚并有微勤承乏推迁遂超伦伍籍西楚强力图济其私凶谋若果恐非复池中物鲁宗父子世为国冤太祖方弘遐略故爽等均雍齿之封令据有五州虎兕出于匣是须为刘渊耳徐遗宝是垣护之妇弟前因护之归于吾苦求北出不乐远西近盘桓湖陆示遣刘雍其意见可雍是徐冲舅适有密信誓倒戈自虏侵境以来公私雕弊安以抚之庶可宁静弟复随而扰乱吾恐边鄙皆为禾黍宜远寻高祖创业艰难近念家国比者祸舋时息兵戈共安社稷责躬谢过诛除险佞追保前勋传美竹帛昔梁孝悔罪景帝垂恩阜质改过肃宗降泽忠焉之诲聊希往言祸福之机明者是察主上神武英断群策如林忠臣发愤虎士投袂雄骑布野舳舻盖川吾以不才忝权节钺总督群帅首加戎先指晨电举式清南服所以积行缓期冀弟不远而悟如其遂溺奸说者天实为之临书慨懑不识次第义宣移檄诸州郡加进号位遣参军刘谌之尹周之等率军下就臧质雍州刺史朱修之起兵奉顺义宣二月十一日率众十万发自江津舳舻数百里是日大风船几覆没仅得入中夏口以第八子慆为辅国将军留镇江陵遣鲁秀朱昙韶万余人北诛朱修之秀初至江陵见义宣既出拊膺曰阿兄误大事乃与痴人共作贼今年败矣义宣至寻阳与质俱下质为前锋至头闻徐遗宝败鲁爽于小岘授首相视失色世祖使镇北大将军沈庆之送爽首示义宣并与书仆荷任一方而衅生所统近聊率轻师指往剪扑军锋裁交贼爽授首公情契异常或欲相见及其可识指送相呈义宣质并骇惧上先遣豫州刺史王元谟舟师顿梁山洲内东西两岸为却月城营栅甚固义宣屡与元谟书要令降元谟书报曰频奉二诲伏对战骇先在彭泗闻诸将皆云必有今日之事以鄙意量谓无此理去年九月故遣参军光僧瑗修书表心并密陈入相之计欲使周旦之美复见于今岂意理数难推果至于此昔因幸会蒙国士之顾思报厚德甘起泉壤岂谓一旦事与愿违公崇长奸回自放西服信邪细之说忘大节之重溺流狡之志灭君亲之恩狎玩极宠越希非觊视宗世祀自图颠覆瞑目行事未有如斯之甚者也乃复枉覃书檄远示见招此则丹心微款未亮于高鉴赤诚幽志虚感于平日环念周回始悟知己之为难也公但念提职在昔不思善教有本徒见徐鲁去就未知仗义有人岂不惜哉有臣则欲其忠诱人而导诸逆君子忠恕其如是乎苟不忠恕则择木之翰有所不集矣夫挑妾者爱其易求妻则敬其难若承命如响将焉用之原毂存舆无礼必及窃恐荆郢之士已当潜贰其怀非皇都陋臣秉义不徙公虽心迷迹往犹愿勉建良图抑抚军忠壮慷慨亮诚有素新亭之勋莫与为等而妄信奸虚坐相贬谤不亦惑哉幸承人乏夙诫前驱精甲已次近路镇军络绎继发太傅骠骑嗣董元戎乘舆亲御六师威灵遐振人百其气慕义如林舟骑云回赫奕千里辄属鞬秉锐与执事周旋受命当仁理无所让夫君道既尽民礼亦绝执笔裁答感慨交怀抚军柳元景据姑熟为大统偏师郑琨武念戍南浦质径入梁山去元谟一里许结营义宣屯芜湖五月十九日西南风猛质乘风顺流攻元谟西垒冗从仆射胡子友等战失利弃垒渡就元谟质又遣将庞法起数千兵从洲外趋南浦仍使自后掩元谟与琨念相遇法起战大败赴水死略尽二十一日义宣至梁山质上出军东岸攻元谟元谟分遣游击将军垣护之竟陵太守薛安都等出垒奋击大败质军军人一时投水护之等因风纵火焚其舟乘风势猛盛烟焰覆江义宣时屯西岸延火烧营殆尽诸将乘风火之势纵兵攻之众一时奔溃义宣与质相失各单舸迸走东人士庶并归顺西人与义宣相随者船舸犹有百余女先适臧质子过寻阳入城取女载以西奔至江夏闻巴陵有军被抄断回入径口步向江陵众散且尽左右唯十许人脚痛不能复行就民僦露车自载无复食缘道求告至江陵郭外遣人报竺超民超民具羽仪兵众迎之时外犹自如旧带甲尚万余人义宣既入城仍出听事见客左右翟灵宝诫使抚慰众宾以臧质违指授之宜用致失利今治兵缮甲更为后图昔汉高百败终成大业而义宣忘灵宝之言误云项羽千败众咸掩口而笑鲁秀竺超民等犹为之爪牙欲收合余烬更图一决而义宣惛垫无复神守入内不复出左右腹心相率奔叛鲁秀北走义宣不复自立欲随秀去乃于内戎服囊盛粮带佩刀息慆及所爱妾五人皆着男子服相随城内扰乱白刃交横义宣大惧落马仍便步地超民送城外更以马与之超民因还守城义宣冀及秀望诸将送北入虏既失秀所在未出郭将士逃散尽唯余慆及五妾两黄门而已夜还向城入南郡空廨无&#席地至旦遣黄门报超民超民遣故车一乘载送刺奸义宣送止狱户坐地叹曰臧质老奴误我始与五妾俱入狱五妾寻被遣出义宣号泣语狱吏曰常日非苦今日分别始是苦大司马江夏王义恭诸公王八座与荆州刺史朱修之书曰义宣反道叛恩自陷逆极大义灭亲古今同准无将之诛犹或囚杀况丑文悖志宣灼遐迩锋指绛阙兵缠近郊舋逼忧深臣主旰食赖朝略震明祖宗灵庆罪人斯得七庙弗隳司刑定罚典辟攸在而皇慈逮下愍其愚迷抑法申情屡奏不省人神悚遑省心震惕义宣自绝于天理无容受社稷之虑臣子责深便宜专行大戮以纾国难但加诸斧钺有伤圣仁示以弘恩使自为所上全天德下一洪宪临书悲慨不复多云书未达修之至江陵已于狱尽焉时年四十世祖听还葬义宣子悰恺恢憬惔惇慆伯实业悉达法导僧喜慧正慧知明弥虏妙觉宝明凡十八人恺恢惔惇并于江陵墓所赐死悉达早卒余并与义宣俱为朱修之所杀蔡超及谘议参军颜乐之徐寿之等诸同恶并伏诛超济阳考城人父茂之侍庐陵王义真读书官至彭城王义康骠骑从事中郎始兴太守超少有才学初为兖州主簿时令百官举才超与前始宁令同郡江淳之前征南参军会稽贺道养并为兴安侯义宾所表荐竺超民青州刺史竺夔子也　　衡阳文王义季
