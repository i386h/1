<!-- { "loadSidebar": true } -->
按南齐书本传晋安王子懋字云昌世祖第七子也初封江陵公永明三年为持节都督南豫豫司三州南中郎将南豫州刺史鱼复侯子响为豫州子懋解督四年进号征虏将军南豫新置力役寡少加子懋领宣城太守明年为监南兖兖徐青冀五州军事后将军南兖州刺史持节如故六年徙监湘州平南将军湘州刺史明年加持节都督八年进号镇南将军撰春秋例苑三十卷奏之世祖嘉之敕付秘阁九年亲府州事十年入为侍中领右卫将军十一年迁散骑常侍中书监未拜仍为使持节都督雍梁南北秦四州郢州之竟陵司州之随郡军事征北将军雍州刺史给鼓吹一部豫章王丧服未毕上以边州须威望许得奏之郁林即位即本号为大将军子懋见幼主新立密怀自全之计令作部造器仗陈显达时为征虏屯襄阳欲胁取以为将帅显达密启高宗征显达还隆昌元年迁子懋为都督江州刺史留西楚部曲助镇襄阳单将白直侠毂自随显达入别子懋谓曰朝廷令身单身而反身是天王岂可过尔轻率今犹欲将二三千人自随公意何如显达曰殿下若不留部曲便是大违敕旨其事不轻且此闲人亦难可收用子懋默然显达因辞出便发去子懋计未立还镇寻阳延兴元年加侍中闻鄱阳随郡二王见杀欲起兵赴难母阮在都遣书欲密迎上阮报其兄于瑶之为计瑶之驰告高宗于是纂严遣平西将军王广之南北讨使军主裴叔业与瑶之先袭寻阳声云为郢州行司马子懋知之遣三百人守盆城叔业溯流直上至夜回下袭盆城城局参军乐贲开门纳之子懋率府州兵力先已具船于稽亭渚闻叔业得盆城乃据州自卫子懋部曲多雍土人皆踊跃愿奋叔业畏之遣于瑶之说子懋曰今还都必无过忧政当作散官不失富贵也子懋既不出兵攻叔业众情稍沮中兵参军于琳之瑶之兄也说子懋重赂叔业子懋使琳之往琳之因说叔业请取子懋叔业遣军主徐元庆将四百人随琳之入州城僚佐皆奔散琳之从二百人拔刃入斋子懋骂曰小人何忍行此事琳之以袖鄣面使人害之时年二十三初子懋镇雍世祖敕以边略曰吾比连得诸处启所说不异虏必无敢送死理然为其备不可蹔懈今秋犬羊辈越逸者其亡灭之征吾今亦密行纂集须有分明指的便当有大处分今普敕镇守并部偶民丁有事即使应接连己敕更遣想行有至者汝共诸人量觅可使人数往南阳舞阴诸要处参觇粮食最为根本更不忧人仗常行视驿亭马不可有废阙并约语诸州当其界皆尔不如法即问事又曰吾敕荆郢二镇各作五千人阵本拟应接彼耳贼若送死者更即呼取之已敕子真鱼继宗设公愍至镇可以公愍为城主三千人配之便足汝可好以阶级在意勿得人求或超五三阶级文章诗笔乃是佳事然世务弥为根本可常忆之汝所启仗此悉是吾左右御仗也云何得用之品格不可乖吾自当优量觅送先是启求所好书上又曰知汝常以书读在心足为深欣也赐子懋杜预手所定左传及古今善言按南史本传诸子中子懋最为清恬有意思廉让好学年七岁时母阮淑媛尝病危笃请僧行道有献莲华供佛者以铜罂盛水渍其茎欲华不萎子懋流涕礼佛曰若使阿姨因此和胜愿诸佛令华竟斋不萎七日斋毕华更鲜红视罂中稍有根须当世称其孝感　于琳之入城僚佐皆奔散唯参军周英及外兵参军王皎更移入城内子懋闻之叹曰不意吾府有义士二人琳之从二百人仗自入斋子懋笑谓之曰不意渭阳翻成枭獍琳之以袖障面使人害之故人惧罪无敢至者唯英皎董僧慧号哭尽哀为丧殡董僧慧丹阳姑熟人出自寒微而慷慨有节义好读书甚骁果能反手于背弯五斛弓当世莫有能者元邈知其豫子懋之谋执之僧慧曰晋安举义兵仆实豫议古人云非死之难得死之难仆得为主人死不恨矣愿至主人大敛毕退就汤镬虽死犹生元邈义而许之还具白明帝乃配东冶言及九江时事辄悲不自胜子懋子昭基九岁以方二寸绢为书参其消息并遗钱五百以金假人崎岖得至僧慧睹书对钱曰此郎君书也悲恸而卒陆超之吴人以清静雅为子懋所知子懋既败于琳之劝其逃亡答曰人皆有死此不足惧吾若逃亡非唯孤晋安之眷亦恐田横客笑人元邈等以其义欲因将还都而超之亦端坐待命超之门生姓周者谓杀超之当得赏乃伺超之坐自后斩之头坠而身不僵元邈嘉其节后为殡敛周又助举棺未出户棺坠政压其头折即死闻之者莫不以为有天道焉　　随郡王子隆
按南齐书本传随郡王子隆字云兴世祖第八子也有文才初封枝江公永明三年为辅国将军南琅邪彭城二郡太守明年迁江州刺史未拜唐之贼平迁为持节督会稽东阳新安临海永嘉五郡东中郎将会稽太守迁长兼中书令子隆娶尚书令王俭女为妃上以子隆能属文谓俭曰我家东阿也俭曰东阿重出实为皇家蕃屏未及拜仍迁中护军转侍中左卫将军八年代鱼复侯子响为使持节都督荆雍梁宁南北秦六州镇西将军荆州刺史给鼓吹一部其年始兴王鉴罢益州进号督益州九年亲府州事十一年晋安王子懋为雍州子隆复解督郁林立进号征西将军隆昌元年为侍中抚军将军领兵置佐延兴元年转中军大将军侍中如故子隆年二十一而体过充壮常服芦茹丸以自销损高宗辅政谋害诸王世祖诸子中子隆最以才貌见惮故与鄱阳王锵同夜先见杀文集行于世　　建安王子真
按南齐书本传建安王子真字云仙世祖第九子也永明四年为辅国将军南琅邪彭城二郡太守迁持节督南豫司二州军事冠军将军南豫州刺史领宣城太守进号南中郎将六年以府州稍实表解领郡七年进号右将军迁丹阳尹将军如故转左卫将军七年迁中护军仍出为持节都督郢司二州军事平西将军郢州刺史郁林立进号安西将军隆昌元年为散骑常侍护军将军延兴元年转镇军将军领兵置佐常侍如故其年见杀年十九　　西阳王子明
按南齐书本传西阳王子明字云光世祖第十子也永明元年封武昌王三年失国玺改封西阳六年为持节都督南兖兖徐青冀五州军事冠军将军南兖州刺史八年进号征虏将军十年进左将军仍为督会稽东阳临海永嘉新安五郡军事会稽太守将军如故子明风姿明净士女观者咸嗟叹之郁林初进号平东将军隆昌元年为右将军中书令延兴元年迁侍中领骁骑将军右军如故建武元年转抚军将军领兵置佐二年诛萧谌诬子明及弟子罕子贞与谌同谋见害年十七　　南海王子罕
按南齐书本传南海王子罕字云华世祖第十一子也永明六年为北中郎将南琅邪彭城二郡太守上初以白下地带江山徙琅邪郡自金城治之子罕始镇此城十年为持节都督南兖兖徐青冀五州军事征虏将军南兖州刺史郁林即位进号后将军隆昌元年迁散骑常侍右卫将军建武元年转护军将军二年见杀年十七　　巴陵王子伦
按南齐书本传巴陵王子伦字云宗世祖第十三子也永明七年为持节都督南豫司二州军事南中郎将南豫州刺史十年迁北中郎将南琅邪彭城刺史二郡太守郁林即位以南彭城禄力优厚夺子伦与中书舍人綦母珍之更以南兰陵代之隆昌元年迁散骑常侍左将军延兴元年遣中书舍人茹法亮杀子伦子伦正衣冠出受诏曰鸟之将死其鸣也哀人之将死其言也善先朝昔灭刘氏今日之事理数固然君是身家旧人今衔此使当由事不获已法亮不敢答而退年十六按南史本传明帝遣中书舍人茹法亮杀子伦子伦时镇琅邪城有守兵子伦英果明帝恐不即罪以问典签华伯茂伯茂曰公若遣兵取之恐不即可办若委伯茂一小吏力耳既而伯茂手自执鸩逼之左右莫敢动者子伦正衣冠出受诏谓法亮曰积不善之家必有余殃昔高皇帝残灭刘氏今日之事理数固然举酒谓亮曰君是身家旧人今衔此命当由事不获已此酒差非劝酬之爵因仰之而死时年十六法亮及左右皆流涕先是高帝武帝为诸王置典签帅一方之事悉以委之每至觐接辄留心顾问刺史行事之美恶系于典签之口莫不折节推奉恒虑弗及于是威行州部权重蕃君武陵王为江州性烈直不可忤典签赵渥之曰今出郡易刺史及见武帝相诬遂免还海南王子戍琅邪欲暂游东堂典签姜秀不许而止还泣谓母曰儿欲移五步亦不得与囚何异秀后辄取子罕屐伞饮器等供其儿昏武帝知之鞭二百系尚方然而擅命不改邵陵王子贞尝求熊白厨人答典签不在不敢与西阳王子明欲送书参侍读鲍病典签吴修之不许曰应谘行事乃止言行举动不得自专征衣求食必须谘访永明中巴东王子响杀行事刘寅等武帝闻之谓群臣曰子响遂反戴僧静大言曰诸王都自应反岂惟巴东武帝问其故答曰天王无罪而一时被囚取一挺藕一杯浆皆谘签帅不在则竟日忍渴诸州惟闻有签帅不闻有刺史竟陵王子良尝问众曰士大夫何意诣签帅参军范云答曰诣长史以下皆无益诣签帅使便有倍本之价不诣谓何子良有愧色及明帝诛异己者诸王见害悉典签所杀竟无一人相抗孔珪闻之流涕曰若不立签帅故当不至于此　　邵陵王子贞
按南齐书本传邵陵王子贞字云松世祖第十四子也永明十年为东中郎将吴郡太守郁林即位进号征虏将军还为后将军建武二年见诛年十五　　临贺王子岳按南齐书本传临贺王子岳字云峤世祖第十六子也永明七年封高宗诛世祖诸子唯子岳及弟六人在后世呼为七王朔望入朝上还后宫辄叹息曰我及司徒诸儿子皆不长高武子孙日长大永泰元年上疾甚绝而复苏于是诛子岳等延兴建武中凡三诛诸王每一行事高宗辄先烧香火呜咽涕泣众以此辄知其夜当相杀戮也子岳死时年十四　　西阳王子文
按南齐书本传西阳王子文字云儒世祖第十七子也永明七年封蜀郡王建武中改封西阳王永泰元年见杀年十四　　衡阳王子峻
按南齐书本传衡阳王子峻字云嵩世祖第十八子也永明七年封广汉郡王建武中改封永泰元年见杀年十四　　南康王子琳
按南齐书本传南康王子琳字云璋世祖第十九子也母荀氏有盛宠子琳钟爱永明七年封宣城王明年上改南康公褚蓁以封子琳永泰元年见杀年十四按南史本传子琳母荀昭华盛宠后宫才人位登采女者依例旧赐玉凤凰荀时始为采女得玉凤凰投地曰我不能例受此武帝乃拜为昭华子琳以母宠故最见爱太尉王俭因请昏武帝悦而许之群臣奉宝物名好尽直数百金武帝为之报答亦如此及应封而好郡已尽乃以宣城封之既而以宣城属扬州不欲为王国改封南康公褚蓁为巴东公以南康为国封子琳　　湘东王子建
按南齐书本传湘东王子建字云立世祖第二十一子也母谢氏无宠世祖度为尼高宗即位使还母子建永泰元年见杀年十三　　南郡王子夏
按南齐书本传南郡王子夏字云广世祖第二十三子也上春秋高子夏最幼宠爱过诸子初世祖梦金翅鸟下殿庭搏食小龙无数乃飞上天永泰元年子夏诛年七岁　　永新哀侯子廉
按南齐书豫章文献王传子廉字景蔼初嶷养鱼复侯子响为世子子廉封永新侯千户子响还本子廉为世子除宁朔将军淮陵太守太子中书舍人前军将军善抚诸弟十一年卒赠侍中谥哀世子子元琳嗣今上受禅诏曰褒隆往代义炳彝则朕当此乐推思弘前典豫章王元琳故巴陵王昭秀胄子同齐氏宗国高武嫡嗣宜祚并邑以传世祀降新淦县侯五百户　　南康侯子恪
