<!-- { "loadSidebar": true } -->
按唐书太宗本纪不载　按文献通考贞观二年太宗以宇内晏清思以致理谓公卿曰朕欲使子孙长久社稷永固其理如何尚书右仆射宋国公萧瑀对曰臣观前代国祚所以长久者莫不封建诸侯以为盘石之固秦并六国罢侯置守二世而亡汉有天下参建藩屏年逾四百魏晋废之不能永久封建之法实可遵行上然之始议永封列土之制礼部侍郎李百药论曰周氏以鉴夏殷之长久遵黄唐之并建维城盘石深根固本虽王纲弛废而枝干相持故使逆节不生宗祀不绝秦氏背师古之训弃先王之道剪华恃险罢侯置守子弟无尺土之邑兆庶罕共理之忧故一夫号泽七庙隳祀臣以为自古皇王君临宇内莫不受命上元飞名帝箓缔构遇兴王之运殷忧属启圣之期虽魏武携养之资汉高徒役之贱非止意有觊觎推之不能去也若其狱讼不归菁华已竭虽帝尧之光被四表大舜之上齐七政非止情存揖让守之亦不可固焉以放勋重华之德尚不能克昌厥后是知祚之长短必在天时政或盛衰有关人事宗周卜世三十卜年七百虽沦胥之道斯极而文武之器犹存斯则龟鼎之祚已悬定于杳冥也至使南征不返东迁避逼禋祀如&#郊畿不守此乃陵夷之渐有累于封建焉暴秦运距闰余数锺百六受命之主德异禹汤继世之君才非启诵借使李斯王绾之辈咸开四履将闾子婴之徒俱启千乘岂能逆帝王之勃兴抗龙颜之祚命者也然则得失成败各有由焉而著述之家多守常辙莫不情忘今古理蔽浇淳欲以百王之季行三代之法天下五服之内尽封诸侯王畿千里之间俱为采地是则以结绳之化行虞夏之朝用象刑之典理刘曹之末锲船求剑未见其可胶柱成文弥所多惑徒知问鼎请隧有惧霸王之师白马素车无复藩篱之援不悟望夷之衅未甚羿浞之灾复思高贵之殃宁异申缯之酷此乃钦明昏乱自系安危固非守宰公侯以成兴废且数代之后王室浸微始自藩屏化为仇敌家殊俗国异政强凌弱众暴寡疆埸彼此干戈侵伐狐骀之役女子尽髽崤陵之师只轮不返斯盖略举一隅其余不可胜数陆士衡方规规然云嗣王委其九鼎凶族据其大邑天下晏然以理待乱何斯言之谬也而设官分职任贤使能以循良之才膺共理之寄刺郡分竹何代无人至使地或呈祥天不爱宝人称父母政比神明曹元首方区区然称与人共其乐者人必忧其忧与人同其安者人必拯其危岂容委以侯伯则同其安危任之牧宰则殊其忧乐何斯言之妄也封君列国藉庆门资忘先业之艰难轻自然之崇贵莫不代增淫虐时益骄侈离宫别馆切汉凌云或刑人力而将尽或召诸侯而共乐陈灵则君臣悖礼共侮征舒卫宣则父子聚终诛寿朔乃云为已思理岂若是乎内外群臣选自朝廷擢士庶以任之澄水镜以鉴之年劳优其阶品考绩明其黜陟爵非代及用贤之路斯广人无定主附下之情不固此乃愚智所辨安可惑哉至如灭国弒君乱常干纪春秋二百年间略无宁岁次雎咸秩遂用玉帛之君鲁道有荡每等衣裳之会纵使西汉哀平之际东汉桓灵之时下吏淫暴必不至此为政之理一言可蔽陛下独照宸衷永怀前古将复五等而修旧制建万国而亲诸侯窃以汉魏以还余风之弊未尽勋华既往至公之道斯革请待斫雕成朴以质代文刑措之教一行登封之礼云毕然后定疆理之制议山河之赏未为晚焉中书侍郎颜师古论封建表曰伏闻前年陛下亲发圣虑特降明&#博问卿士议欲封建既合事宜实惟理要然而议者不一各执异端或欲追法殷周远遵上古天下之地尽为封国庶姓群官皆锡茅社或云雕弊之后人稀土广封建之事普未可行此皆不臻至理两失其衷臣愚以为当今之要莫不量其远近分置王国均其户邑强弱相济画野分疆不得过大间以州县杂错而居互相维持永无倾夺使各守其境而不能为非协力同心则足扶京室陛下然后分命诸子各就封之为置官僚皆一省选用法令之外不得擅作威刑朝贡礼仪具为条式一定此制万代永久则狂狡绝暴慢之心本朝无怵惕之虑特进魏征议曰臣闻三代之利建藩屏保乂皇家两汉之大启山河同奖王室故楚国不恭齐桓有召陵之举诸吕构难朱虚奋北军之谋九鼎危而复安诸侯&#而还肃比夫秦之孤立子弟为匹夫魏氏虚名藩扞若囹圄岂可同年而语哉至于同忧共乐之谈百足不僵之义曹冏六代陆机五等论之详矣陛下发明诏封五等事虽尽善时即未遑何也自隋氏乱离百殃俱起黎元涂炭十不一存始蒙敷至仁以流元泽沐春风而沾夏雨一朝弃之为诸侯之隶众心未定或致逃亡其未可一也既立诸侯当建社庙礼乐文物仪卫左右顿阙则理必不安粗修则事有未暇其未可二也大夫卿士咸资禄俸薄赋则官府困穷厚敛则人不堪命其未可三也王畿千里地税不多至于贡赋所资在于侯甸之外今若并为国邑京师府藏必虚诸侯朝宗无所取给其未可四也今燕秦赵代俱带蕃裔黠羌旅拒匈奴未灭追兵内地远赴边庭不堪其劳将有他变难安易动悔或不追其不可五也原夫圣人举事贵在相时时有未可理资通变敢进刍荛之议惟明主择焉贞观五年封弟元裕等五人及子愔等七人为王按唐书太宗本纪五年二月己酉封弟元裕为郐王元名谯王灵夔魏王元祥许王元晓密王庚戌封子愔为梁王贞汉王恽郯王治晋王慎申王嚣江王简代王十七年四月丙戌立晋王治为皇太子　按高宗本纪帝讳治太宗第九子也始封晋王贞观十七年太子承干废而魏王泰次当立亦以罪黜乃立子治为皇太子二十三年四月太宗崩六月甲戌即皇帝位贞观六年诏宗室功臣悉就藩国世守其政
按唐书太宗本纪不载　按马周传六年周拜监察御史上疏曰臣伏见诏宗室功臣悉就藩国遂贻子孙世守其政窃惟陛下之意诚爱之重之欲其裔绪承守而与国无疆也臣谓必如诏书者陛下宜思所以安存之富贵之何必使世官也何则以尧舜之父有朱均之子若令有不肖子袭封嗣职兆庶被殃国家蒙患正欲绝之则子文之治犹在也正欲存之而栾黡之恶已暴也必曰与其毒害于见存之人宁割恩于已亡之臣则向所谓爱之重之者适所以伤之也臣谓宜赋以茅土畴以户邑必有材行随器而授虽翰翮非强亦可以免累汉光武不任功臣以吏事所以终全其世者良得其术也愿陛下深思其事使夫得奉大恩而子孙终其福禄也贞观十年徙元景等十七王封国又出诸王为都督按唐书太宗本纪十年正月癸丑徙封元景为荆王元昌汉王元礼徐王元嘉韩王元则彭王元懿郑王元轨霍王元凤虢王元庆道王灵夔燕王恪吴王泰魏王佑齐王愔蜀王恽蒋王贞越王慎纪王三月癸丑出诸王为都督贞观十一年徙元裕等三王封国以诸王为世封刺史按唐书太宗本纪十一年正月丁亥徙封元裕为邓王元名舒王六月己未以诸王为世封刺史己巳徙封元祥为江王按文献通考十一年诏曰设官司以制海内建藩屏以辅王室莫不明其典章义存于致理崇其贤戚志在于无疆者也今采按部之嘉名参建侯之旧制共理之职重矣分土之实存矣已有诏书存其至理继世垂范贻厥后昆维城作固同符前列荆州都督荆王元景凉州都督汉王元昌徐州都督徐王元礼潞州都督韩王元嘉遂州都督彭王元则郑州刺史郑王元懿绛州刺史霍王元轨虢州刺史虢王元凤豫州刺史道王元庆寿州刺史舒王元名邓州刺史邓王元裕幽州都督燕王灵夔苏州刺史许王元祥安州都督吴王恪相州都督魏王恭齐州都督齐王佑益州都督蜀王愔襄州刺史蒋王恽扬州都督越王正并州都督晋王治泰州都督纪王慎等或地居旦奭夙闻诗礼或望乃间平早称才艺并爵崇土宇宠兼车服诚孝之心无忘于造次风政之誉克着于期月宜冠藩垣胙以休命其所署刺史咸令子孙世世承袭贞观十三年二月庚子停世封刺史六月丙申封弟元婴为滕王十二月乙亥封子福为赵王按唐书太宗本纪云云
贞观十四年五月壬寅徙封灵夔为鲁王
按唐书太宗本纪云云
贞观十七年四月癸巳降封魏王泰为东莱郡王闰月丙子徙封泰为顺阳郡王按唐书太宗本纪云云
是年
闰六月

贞观二十年八月甲子封孙忠为陈王
按唐书太宗本纪云云
贞观二十一年九月丁酉封子明为曹王十一月癸卯进封泰为濮王按唐书太宗本纪云云
高宗永徽元年二月辛卯封子孝为许王上金杞王素节雍王按唐书高宗本纪云云
永徽四年二月戊子废蜀王愔为庶人
按唐书高宗本纪云云
永徽六年正月庚寅封子弘为代王贤潞王
按唐书高宗本纪云云
显庆元年废皇太子忠为梁王
按唐书高宗本纪显庆元年正月辛未废皇太子忠为梁王立代王弘为皇太子显庆二年二月庚午封子显为周王壬申徙封素节为郇王按唐书高宗本纪云云
显庆五年七月乙巳废梁王忠为庶人
按唐书高宗本纪云云
龙朔元年九月壬子徙封贤为沛王
按唐书高宗本纪云云
龙朔二年十一月癸酉封子旭轮为殷王
按唐书高宗本纪云云
干封元年七月乙丑徙封旭轮为豫王
按唐书高宗本纪云云
总章二年十一月丁亥徙封旭轮为冀王改名轮按唐书高宗本纪云云咸亨三年九月癸卯徙封贤为雍王
按唐书高宗本纪云云
上元二年七月辛亥杞王上金免官削封邑
按唐书高宗本纪云云
仪凤元年正月壬戌徙封轮为相王十月丙午降封郇王素节鄱阳郡王按唐书高宗本纪云云
仪凤二年十月壬辰徙封显为英王更名哲
按唐书高宗本纪云云
永隆元年十月壬寅降封曹王明为零陵郡王按唐书高宗本纪云云弘道元年七月甲辰徙封轮为豫王改名旦
按唐书高宗本纪云云
按旧唐书睿宗本纪睿宗元贞大圣大兴孝皇帝讳旦高宗第八子中宗母弟龙朔二年六月己未生于长安其年封殷王遥领冀州大都督单于大都护右金吾卫大将军干封元年徙封豫王总章二年徙封冀王上初名旭轮至是去旭字上元二年徙封相王拜右卫大将军仪凤三年迁洛牧改名旦徙封豫王按此作仪凤三年
改名旦与唐书异

中宗嗣圣元年武后再徙上金素节二王封国（即武后光宅元年）

按唐书武后本纪嗣圣元年三月丁亥徙封上金为毕王素节葛王四月辛酉徙封上金为泽王素节许王按旧唐书武后本纪元年夏四月改封毕王上金为泽王葛王素节许王按此不言毕
葛于何年封

嗣圣二年武后封豫王旦长子成义为恒王（即武后垂拱元年）
按唐书武后本纪嗣圣元年正月戊午废皇帝为庐陵王幽之己未立豫王旦为皇帝垂拱元年三月丙辰迁庐陵王于房州五月己酉封皇帝子成义为恒王嗣圣四年武后封豫王旦子隆基隆范隆业为王（即武后垂拱三年）

按唐书武后本纪垂拱三年闰正月丁卯封皇帝子隆基为楚王隆范卫王隆业赵王按旧唐书武后本纪三年春正月封王子成义为恒王隆基为楚王隆范为卫王隆业为赵王（按成义唐书纪于元
　年旧唐书并纪于此存疑）

嗣圣五年武后削越王贞琅邪王冲等属籍改姓虺氏即武后
垂拱四年

