<!-- { "loadSidebar": true } -->
按汉书本传常山宪王舜以孝景中五年立舜帝少子骄淫数犯禁上常宽之三十三年薨子勃嗣为王　　燕王定国按史记荆燕世家燕王刘泽孙定国与父康王姬奸生子男一人夺弟妻为姬与子女三人奸定国有所欲诛杀臣肥如令郢人郢人等告定国定国使谒者以他法劾捕格杀郢人以灭口至元朔元年郢人昆弟复上书具言定国阴事以此发觉诏下公卿皆议曰定国禽兽行乱人伦逆天当诛上许之定国自杀国除为郡按汉书燕王刘泽传定国立四十二年国除哀帝时继绝世乃封敬王泽元孙之孙无终公士归生为营陵侯更始中为兵所杀　　红侯富
按汉书楚元王传景帝即位以亲亲封元王宠子五人子富为休侯王戊淫暴休侯使人谏王王曰季父不吾与我起先取季父矣休侯惧乃与母太夫人奔京师王戊反富等皆坐免侯削属籍后闻其数谏戊乃更封为红侯太夫人与窦太后有亲惩山东之寇求留京师诏许之富子辟强等四人共养仕于朝太夫人薨赐茔葬灵户富传国至曾孙无子绝　　梁共王买
按汉书文三王传梁孝王子五人为王太子买为梁共王次子明为济川王彭离为济东王定为山阳王不识为济阴王皆以孝景中六年同日立梁共王买立十年薨子平王襄嗣按西京杂记梁孝王子买从朝年幼窦太后欲强冠婚之上谓王曰儿堪弁矣王顿首谢曰臣闻礼二十而冠冠而字字以表德自非显才高行安可强冠之哉帝曰儿堪冠矣余日帝又曰儿堪室矣王顿首曰臣闻礼三十壮有室儿年蒙悼未有人父之端安可强室之哉帝曰儿堪室矣余曰买朝至阃而遗其舄帝曰儿真幼矣白太后未可冠婚之　　济川王明
按史记梁孝王世家济川王明者梁孝王子以桓邑侯孝景中六年为济川王七岁坐射杀其中尉汉有司请诛天子弗忍诛废明为庶人迁房陵地入于汉为郡　　济东王彭离
按史记梁孝王世家济东王彭离者梁孝王子以孝景中六年为济东王二十九年彭离骄悍无人君礼昏暮私与其奴亡命少年数十人行剽杀人取财物以为好所杀发觉者百余人国皆知之莫敢夜行所杀者子上书言汉有司请诛上不忍废以为庶人迁上庸地入于汉为大河郡　　山阳哀王定
按史记梁孝王世家山阳哀王定者梁孝王子以孝景中六年为山阳王九年卒无子国除地入于汉为山阳郡　　济阴哀王不识
按史记梁孝王世家济阴哀王不识者梁孝王子以孝景中六年为济阴王一岁卒无子国除地入于汉为济阴郡　　梁平王襄
按汉书文三王传梁孝王武子共王买买子平王襄襄母曰陈太后共王母曰李太后李太后亲平王之大母也而平王之后曰任后任后甚有宠于襄初孝王有尊直千金戒后世善宝之毋得以与人任后闻而欲得之李太后曰先王有命毋得以尊与人他物虽百巨万犹自恣任后绝欲得之王襄直使人开府取尊赐任后又王及母陈太后事李太后多不顺有汉使者来李太后欲自言王使谒者中郎胡等遮止闭门李太后与争门措指太后啼呼不得见汉使者李太后亦私与食官长及郎尹霸等奸乱王与任后以此使人风止李太后李太后亦已后病薨病时任后未尝请疾薨又不侍丧元朔中雎阳人犴反人辱其父而与雎阳太守客俱出同车犴反杀其仇车上亡去雎阳太守怒以让梁二千石二千石以下求反急执反亲戚反知国阴事乃上变告梁王与大母争尊状时相以下具知之欲以伤梁长吏书闻天子下吏验问有之公卿治奏以为不孝请诛王及太后天子曰首恶失道任后也朕置相吏不逮无以辅王故陷不谊不忍致法削梁王五县夺王太后汤沐成阳邑枭任后首于市中郎胡等皆伏诛梁余尚有八城襄立四十年薨子顷王无伤嗣十一年薨子敬王定国嗣四十年薨子夷王遂嗣六年薨子荒王嘉嗣十五年薨子立嗣　　齐厉王次昌
按汉书高五王传齐孝王将闾太子寿是为懿王子厉王次昌其母曰纪太后太后取其弟纪氏女为王后王不爱纪太后欲其家重宠令其长女纪翁主入王宫正其后宫无令得近王欲令爱纪氏女王因与其姊翁主奸齐有宦者徐甲入事汉皇太后皇太后有爱女曰修成君修成君非刘氏子太后怜之修成君有女娥太后欲嫁之于诸侯宦者甲乃请使齐必令王上书请娥皇太后大喜使甲之齐时主父偃知甲之使齐以取后事亦因谓甲即事成幸言偃女愿得充王后宫甲至齐风以此事纪太后怒曰王有后后宫傋具且甲齐贫人及为宦者入事汉初无补益乃欲乱吾王家且主父偃何为者乃欲以女充后宫甲大穷还报皇太后曰王已愿尚娥然事有所害恐如燕王燕王者与其子昆弟奸坐死故以燕感太后太后曰毋复言嫁女齐事事淫闻于上主父偃由此与齐有隙偃方幸用事因言齐临灾十万户市租千金人众殷富巨于长安非天子亲弟爱子不得王此今齐王于亲属益疏乃从容言吕太后时齐欲反吴楚时孝王几为乱今闻齐王与其姊乱于是武帝拜偃为齐相且正其事偃至齐急治王后宫宦者为王通于姊翁主所者辞及王王年少惧以罪为吏所执诛乃饮药自杀是时赵王惧主父偃壹出败齐恐其渐疏骨肉乃上书言偃受金及轻重之短天子亦囚偃公孙弘曰齐王以忧死无后非诛偃无以塞天下之望偃遂坐诛厉王立五年国除　　江都废王建
按汉书江都易王传易王非子建为太子时邯郸人梁蚡持女欲献之易王建闻其美私呼之因留不出蚡宣言曰子乃与其公争妻建使人杀蚡蚡家上书下廷尉考会赦不治易王薨未葬建居服舍召易王所爱美人淖姬等凡十人与奸建女弟征臣为盖侯子妇以易王丧来归建复与奸建异母弟定国为淮阳侯易王最小子也其母幸立之具知建事行钱使男子荼恬上书告建淫乱不当为后事下廷尉廷尉治恬受人钱财为上书论弃市建罪不治后数使使至长安迎征臣鲁恭王太后闻之遗征臣书曰国中口语籍籍慎无复至江都后建使谒者吉请问共太后太后泣谓吉归以吾言谓而王王前事漫漫今当自谨独不闻燕齐事乎言吾为而王泣也吉归致共太后语建大怒击吉斥之建游章台宫令四女子乘小船建以足蹈覆其船四人皆溺二人死后游雷波天大风建使郎二人乘小船入波中船覆两郎溺攀船乍见乍没建临观大笑令皆死宫人姬八子有过者辄令裸立击鼓或置树上久者三十日乃得衣或髡钳以铅杵舂不中程辄掠或纵狼令啮杀之建观而大笑或闭不食令饿死凡杀不辜三十五人建欲令人与禽兽交而生子强令宫人裸而四据与羝羊及狗交专为淫虐自知罪多国中多欲告言者建恐诛心内不安与其后成光共使越婢下神祝诅上与郎中令等语怨望汉廷使者即复来覆我我决不独死建亦颇闻淮南衡山阴谋恐一日发为所并遂作兵器号王后父胡应为将军中大夫疾有材力善骑射号曰灵武君作治黄屋盖刻黄帝玺铸将军都尉金银印作汉使节二十绶千余具置军官品员及拜爵封侯之赏具天下之舆地及军陈图遣人通越繇王闽侯遗以锦帛奇珍繇王闽侯亦遗建荃葛珠玑犀甲翠羽猿熊奇兽数通使往来约有急相助及淮南事发治党与颇连及建建使人多推金钱绝其狱后复谓近臣曰我为王诏狱岁至生又无欢怡日壮士不坐死欲为人所不能为耳建时佩其父所赐将军印载天子旗出积数岁事发觉汉遣丞相长史与江都相杂案索得兵器玺绶节反具有司请捕诛建制曰与列侯吏二千石博士议议皆曰建失臣子道积久辄蒙不忍遂谋反逆所行无道虽桀纣恶不至于此天诛所不赦当以谋反法诛有诏宗正廷尉即问建建自杀后成光等皆弃市六年国除地入于汉为广陵郡绝百二十一年平帝时新都侯王莽秉政兴灭继绝立建弟盱眙侯子宫为广陵王奉易王后莽篡国绝
　宗藩部列传三
　　汉三
　　齐怀王闳
