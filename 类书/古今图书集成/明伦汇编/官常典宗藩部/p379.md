<!-- { "loadSidebar": true } -->
序
前人
　明帝作相令昉草让封表沿故事也昉濡泻恳迫　情事太露故帝愠之臣鸾言被台召以臣为侍中中书监骠骑大将军开府仪同三司扬州长史录尚书事封宣城郡开国公食邑三千户加兵五千人臣本庸才智力浅短太祖高皇帝笃犹子之爱降家人之慈世祖武皇帝情等布衣寄深同气武皇大渐实奉话言虽自见之明庸近所蔽愚夫一至偶识量己实不忍自固于缀衣之辰拒违于玉几之侧遂荷顾托导扬末命虽嗣君弃常获罪宣德王室不造职臣之由何者亲则东牟任惟慱陆徒怀子孟社稷之对何救昌邑争臣之讥四海之议于何逃责陵土未干训誓在耳家国之事一至于斯非臣之尤谁任其咎将何以肃拜高寝虔奉武园悼心失图泣血待旦宁容复侥荣于家耻宴安于国危骠骑上将之元勋神州仪刑之列岳尚书古称司会中书实管王言且虚饰宠章委成御侮臣知不惬物谁谓宜但命轻鸿毛责重山岳存没同归毁誉一贯辞一官不减身累增一职已黩朝经便当自同体国不为饰让至于功均一匡赏同千室光宅近甸奄有全邦陨越为期不敢闻命亦愿曲留降鉴即垂听许巨平之恳诚必固永昌之丹慊获申乃知君臣之道绰有余裕苟曰易照敢守难夺故可庶心弘议酌己亲物者矣不胜荷惧屏营之诚谨附某官某甲奉表以闻　　齐竟陵文宣王行状　　　　　　前人公道亚生知照临几庶孝始人伦忠为令德公实体之非毁誉所至天才&#赡学综该明至若曲台之礼九师之易乐分龙赵诗析齐韩陈农所未究河间所未辑有一于此罔不兼综者欤昔沛献访对于云台东平齐声于扬史淮南取贵于食时陈思见称于七步方斯蔑如也初沈攸之跋扈上流称乱陕服宋镇西晋熙王南中郎邵陵王并镇盆口世祖毗赞两藩而任总西伐公时从在军镇西府版宁朔将军军主南中郎版补行参军署法曹于时景烛云火风驰羽檄谋出股肱任切书记迁左军邵陵王主簿记室参军既允焚林之求实兼仪刑之寄刀笔不足宣功风体所以弘益除邵陵王友又为安南邵陵王长史东夏形胜关河重复选众而举敦悦斯在除使持节都督会稽南阳临海永嘉新安五郡诸军事辅国将军会稽太守太祖受命广树藩屏公以高昭武穆惟戚惟贤封闻喜县开国公食邑千户又以奏课连最进号冠军将军越人之巫睹正风而化俗篁竹之酋感义让而失险邪叟忘其西&#龙丘狭其东&#会武穆皇后崩公星言奔波泣血千里水浆不入于口者至自禹穴逮衣裳外除心哀内疚礼屈于厌降事迫于权夺而茹戚肌肤沉痛创距故知钟鼓非乐云之本缞粗非隆杀之要改授征虏将军丹阳尹良家入徙戚里内属政非一轨俗备五方公内树宽明外施简惠神&#载穆毂下以清武帝嗣位进封竟陵郡王食邑加千户复授使持节都督南徐兖二州诸军事镇北将军南徐州刺史迁使持节侍中都督南兖徐北兖青冀五州诸军事征北将军南兖州刺史兖徐接壤素渐河润未及下车仁声先洽玉关靖柝北门寝扃朝旨以董司岳牧敷兴邦教方任虽重比此为轻征护军将军兼司徒侍中如故又授车骑将军兼司徒侍中如故即授司徒侍中又如故上穆三能下敷五典辟元闱以阐化寝鸣钟以体国翼亮孝治缉熙中教夺金耻讼蹊田自嘿不雕其朴用晦其明声化之有伦繄公是赖庠序肇兴仪刑国冑师氏之选允归人范以本官领国子祭酒固辞不拜八座初启以公补尚书令式是敷奏百揆时序夫国家之道互为公私君亲之义&#为隐犯公二极一致爱敬同归亮诚尽规谋猷弘远矣又授使持节都督扬州诸军事扬州刺史本官悉如故旧惟淮海今则神牧编户殷阜氓俗滋繁不言之化若门到户说矣顷之解尚书令改授中书监余悉如故献纳枢机丝纶允缉武皇晏驾寄深负图公仰惟国典俯遵遗托拊擗天伦踊绝于地居处之节复如居武穆之忧圣主嗣兴地居旦奭有诏策授太傅领司徒余悉如故坐而论道动以观德地尊礼绝亲贤莫二又诏加公入朝不趋赞拜不名剑履上殿萧傅之贤曹马之亲兼之者公也复以申威重道增崇德统进督南徐州诸军事余悉如故并表疏累上身没让存天不慭遗梁岳颓峻某年某月日薨春秋三十有五诏给温明秘器敛以衮章备九命之礼遣大鸿胪监护丧事朝夕祭奠大官供给礼也故以恸极津门感充长乐岂待舂人不相倾罢肆而已哉乃下诏曰褒崇庸德前王之令典追远尊戚沿情之所隆故使持节都督扬州诸军事中书监太傅领司徒扬州刺史竟陵王新除进督南徐州体睿履正神监渊邈道冠民宗具瞻惟允肇自弱龄孝友光备爰及赞契协升景业燮和台曜五教克宣敷奏朝端百揆惟穆寄重先顾任均负图谅以齐徽二南同规往哲方凭保佑永翼雍熙天不慭遗奄见薨落哀慕抽割震动于厥心今先远戒期龟谋袭吉茂崇嘉制式弘风猷可追崇假黄钺侍中都督中外诸军事太宰领大将军扬州牧绿綟绶具九锡服命之礼使持节中书监王如故给九旒銮辂黄屋左纛辒凉车前后部羽葆鼓吹挽歌二部虎贲班剑百人葬礼一依晋安平献王孚故事公道识虚远表里融通渊然万顷直上千仞仆妾不睹其喜愠近侍莫见其倾弛他人之善若己有之民之不臧公实贻耻诱接恂恂降以颜色方于事上好下规己而廉于殖财施人不倦帝子储季令行禁止国网天宪置诸掌握未尝鞠人于轻刑锢人于重议人有不及内恕诸己非意相干每为理屈任天下之重体生民之俊华衮与缊同归山藻与蓬茨俱逸良田广宅符仲长之言邙山洛水协应叟之志丘园东国锱铢轩冕乃依林构宇傍&#拓架清&#与壶人争旦缇幕与素濑交辉置之虚室人野何辨高人何点蹑跷于锺阿征士刘虬献书于衡岳赠以古人之服弘以度外之礼屈以好士之风申其趋王之意乃知大春屈己于五王君大降节于宪后致之有由也其卉木之奇泉石之美公所制山居四时序言之已详文皇帝养德东朝同符作者爰造九言实该百行遵衿褵于未萌申&#戒于兹日非直旦暮千载故乃万世一时也命工注解卫将军王俭缀而序之山宇初构超然独往顾而言曰死者可归谁与入室尚想前良俾若神对乃命画工图之轩牖既而缅属英贤傍思才淑匹妇之操亦有取焉有客游梁朝者从容而进曰未见好德愚窃惑焉即命&#削投杖不暇公以为出言自口骥騄不追听受一谬差以千里所造箴铭积成卷轴门阶户席寓物垂训先是震于外寝匠者以为不祥将加治葺公曰此天谴也无所改修以记吾过且令戒&#不怠从谏如顺流虚己若不足至于言穷药石若味滋旨信必由中貌无外悦贵而好礼怡寄典坟虽牵以物役孜孜无怠乃撰四部要略净住子并勒成一家悬诸日月弘洙泗之风阐迦维之化大渐弥留话言盈耳黜殡之请至诚恳恻岂古人所谓立言于世没而不朽者欤易名之典请遵前烈谨状　　衡阳南康二王传论　　　　　　陈书献愍二王联华霄汉或攘子之昵或犹子之宠而机桥为阻骖驾无由有隔于休辰终之以早世悲夫　　宗室传论　　　　　　　　　　同前诗云宗子维城无俾城坏又曰&#&#瓜瓞葛藟累之西京皆丰沛故人东都亦南阳多显有以哉　　世祖高宗后主诸子传论　　　　同前世祖高宗后主&#建藩屏以树懿亲固乃本根隆斯盘石鄱阳王伯山有风采德器一代令藩矣岳阳王叔慎属社稷倾危情哀家国竭诚赴敌志不图生呜呼古之忠烈致命斯之谓也　　始兴新安二王传论　　　　　　同前孔子称富与贵是人之所欲非其道得之不处也上自帝王至于黎献莫不嫡庶有若长幼攸序叔陵险躁奔竞遂行悖逆轘磔形骸未臻其罪污潴居处不足彰过悲哉　　封始兴王诏　　　　　　　　　徐陵汉祖天伦伯叔追封晋元世系琅邪传国仰惟二后重光率由前典朕昔因蕃次蒙继本宗分在要荒久离寒燠天嘉绍祚别命皇枝归自崤函礼隔登献每至霜庭可履瞩垣寝而怀悲风树鸣条望章陵而增感今嗣王乖德获罪慈训永言主奠宜自朕躬但国步时艰皇基务切复奉家业升纂帝图重违情礼言深哽恸可以第二皇子升陵为始兴王　　吴兴郡庐陵王德政碑　　　　　江总卓尔吾王天人可拟早成夙智谦怀虚己偃息流略翱翔文史三雍雅对九师名理好古如斯学兼之矣睢阳肇构碣石初开赐田待士榜道求材剖符彭国述职琅台去谣曙鼓留歌暮来　　太尉始兴昭烈王碑　　　　　　沈&#古者帝王之兴莫不崇建亲屏泰伯让而退封武哀终而受号则有之矣至若勒功鼎鼐铭德太常清庙尊乎国家扬名显乎子弟在昭烈王见之焉若夫妫水遥源石砮遐集五丝作而咏南风八世兴而和鸣凤藉帝王之基居正卿之族有由来矣孔融汝颍之论许其少多傅畅诸公之书颇有贤哲自汉至魏涉江而东&#邈蝉联言之耆旧皇上革命应运大启邦国麟趾盘石之宗固建金桢玉干之戚毕封文叔掩被之悲无泯仲谋援鞍之恸逾切乃封始兴郡王永定元年下诏曰天伦所感义本因心名器追崇则惟恒典亡兄梁故南兖州刺史长城县公德范沈邃风度宽厚性与天通深乎靡测昔弹冠入仕誉重城华宣力艰难遂顾洪业虽时非季汉势异桓王海内挹其风流生民怀其大德者矣朕受天明命爰膺宝历言寻永往兴慕增怀可奉赠太尉公昔之密戚近亲宗英令德若河间之不群沛献之受象东平之乐善陈思之藻丽实闻之也未有身死忠贞名存前代若王之义烈者铭曰稽古帝舜重瞳有裔曰陈祚土纂虞之系腾波汝颍承流妫汭四岳有后六奇献计惟实惟忠卿长群公浮舟震泽佳气葱葱岐周七十商亳百里婉婉中阳帝出攸止太常景皇季孙让子天下不践间之惇史入孝出忠清辉何已苞指周藏风流懿德言为世范行成士则名山可镌丰碑易勒惜哉往矣殒身凶慝鼎命既迁山河是始光启代郡德表永祀周以别功鲁侯戾止礼茂庙堂恩加松杞　宗藩部艺文三
