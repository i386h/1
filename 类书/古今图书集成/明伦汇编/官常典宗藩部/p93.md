<!-- { "loadSidebar": true } -->
灵王元年夏五月庚寅鲁夫人姜氏薨六月晋师宋师卫&#殖侵郑秋七月晋荀罃宋华元鲁仲孙蔑卫孙林父曹人邾人会于戚己丑葬鲁夫人齐姜鲁叔孙豹如宋冬晋荀罃齐崔杼宋华元鲁仲孙蔑卫孙林父曹人邾人滕人薜人小邾人会于戚遂城虎牢按春秋襄公二年　按左传二年夏齐姜薨初穆姜使择美槚以自为榇与颂琴季文子取以葬君子曰非礼也礼无所逆妇养姑者也亏姑以成妇逆莫大焉诗曰其唯哲人告之话言顺德之行季孙于是为不哲矣且姜氏君之妣也诗曰为酒为醴烝祖妣以洽百礼降福孔偕齐侯使诸姜宗妇来送葬召莱子莱子不会故晏弱城东阳以逼之秋七月会于戚谋郑故也孟献子曰请城虎牢以逼郑知武子曰善鄫之会吾子闻崔子之言今不来矣滕薛小邾之不至皆齐故也寡君之忧不唯郑罃将复于寡君而请于齐得请而告吾子之功也若不得请事将在齐吾子之请诸侯之福也岂唯寡君赖之穆叔聘于宋通嗣君也冬复会于戚齐崔武子及滕薛小邾之大夫皆会知武子之言故也遂城虎牢郑人乃成灵王二年春鲁侯如晋夏四月壬戌晋侯鲁侯盟于长樗六月己未单子晋侯宋公鲁侯卫侯郑伯莒子邾子齐世子光同盟于鸡泽戊寅诸侯之大夫及陈袁侨盟按春秋襄公三年　按左传三年春公如晋始朝也夏盟于长樗孟献子相公稽首知武子曰天子在而君辱稽首寡君惧矣孟献子曰以敝邑介在东表密迩仇雠寡君将君是望敢不稽首六月公会单顷公及诸侯己未同盟于鸡泽晋侯使荀会逆吴子于淮上吴子不至楚子辛为令尹侵欲于小国陈成公使袁侨如会求成晋侯使和组父告于诸侯秋叔孙豹及诸侯之大夫及陈袁侨盟陈请服也灵王三年夏鲁叔孙豹如晋秋七月戊子鲁夫人姒氏薨八月辛亥葬鲁夫人定姒冬鲁侯如晋十月邾人莒人伐鄫臧孙纥救鄫败绩按春秋襄公四年救鄫不书　按左传四年夏穆叔如晋报知武子之聘也晋侯享之金奏肆夏之三不拜工歌文王之三又不拜歌鹿鸣之三三拜韩献子使行人子员问之曰子以君命辱于敝邑先君之礼藉之以乐以辱吾子吾子舍其大而重拜其细敢问何礼也对曰三夏天子所以享元侯也使臣弗敢与闻文王两君相见之乐也臣不敢及鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必谘于周臣闻之访问于善为咨咨亲为询咨礼为度咨事为诹咨难为谋臣获五善敢不重拜秋定姒薨不殡于庙无榇不虞匠庆谓季文子曰子为正卿而小君之丧不成不终君也君长谁受其咎初季孙为己树六槚于蒲圃东门之外匠庆请木季孙曰略匠庆用蒲圃之槚季孙不御君子曰志所谓多行无礼必自及也其是之谓乎冬公如晋听政晋侯享公公请属鄫晋侯不许孟献子曰以寡君之密迩于仇雠而愿固事君无失官命鄫无赋于司马为执事朝夕之命敝邑敝邑褊小阙而为罪寡君是以愿借助焉晋侯许之冬十月邾人莒人伐鄫臧纥救鄫侵邾败于狐骀国人逆丧者皆髽鲁于是乎始髽国人诵之曰臧之狐裘败我于狐骀我君小子朱儒是使朱儒朱儒使我败于邾按国语叔孙穆子聘于晋晋悼公飨之乐及鹿鸣之三而后拜乐三晋侯使行人问焉曰子以君命镇抚敝邑不腆先君之礼以辱从者不腆之乐以节之吾子舍其大而加礼于其细敢问何礼也对曰寡君使豹来继先君之好君以诸侯之故况使臣以大礼夫先乐金奏肆夏繁遏渠天子所以飨元侯也夫歌文王大明&#则两君相见之乐也皆昭令德以合好也皆非使臣之所敢闻也臣以为肄业及之故不敢拜今伶箫&#歌及鹿鸣之三君之所以况使臣臣敢不拜况夫鹿鸣君之所以嘉先君之好也敢不拜嘉四牡君之所以章使臣之勤也敢不拜章皇皇者华君教使臣曰每怀靡及诹谋度询必咨于周敢不拜教臣闻之曰怀和为每怀咨才为诹咨事为谋咨义为度咨亲为询忠信为周君况使臣以大礼重之以六德敢不重拜
注
肆夏一名繁韶夏一名遏纳夏一名渠
