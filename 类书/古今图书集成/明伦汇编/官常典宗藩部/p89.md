<!-- { "loadSidebar": true } -->
按春秋宣公十四年　按左传十四年冬公孙归父会齐侯于谷见晏桓子与之言鲁乐桓子告高宣子曰子家其亡乎怀于鲁矣怀必贪贪必谋人谋人人亦谋己一国谋之何以不亡孟献子言于公曰臣闻小国之免于大国也聘而献物于是有庭实旅百朝而献功于是有容貌采章嘉淑而有加货谋其不免也诛而荐贿则无及也今楚在宋君其图之公说定王十三年春楚子鲁公孙归父会于宋秋鲁螽齐高固鲁仲孙蔑会于无娄鲁初税亩冬蝝生鲁饥按春秋宣公十五年　按左传十五年秋初税亩非礼也谷出不过藉以丰财也冬蝝生饥幸之也　按公羊传秋初税亩初者何始也税亩者何履亩而税也初税亩何以书讥何讥尔讥始履亩而税也何讥乎始履亩而税古者什一而藉古者曷为什一而藉什一者天下之中正也多乎什一大桀小桀寡乎什一大貉小貉什一者天下之中正也什一行而颂声作矣冬蝝生未有言蝝生者此其言蝝生何蝝生不书此何以书幸之也幸之者何犹曰受之云尔受之云尔者何上变古易常应是而有天灾其诸则宜于此焉变矣　按谷梁传秋初税亩初者始也古者什一藉而不税初税亩非正也古者三百步为里名曰井田井田者九百亩公田居一私田稼不善则非吏公田稼不善则非民初税亩者非公之去公田而履亩十取一也以公之与民为已悉矣古者公田为居井葱韭尽取焉冬蝝生蝝非灾也其曰蝝非税亩之灾也
注
非责也
定王十四年秋郯伯姬归于鲁冬大有年
按春秋宣公十六年　按左传十六年郯伯姬来归出也定王十五年夏六月己未晋侯鲁侯卫侯曹伯邾子同盟于断道冬十一月壬午鲁侯弟叔肸卒按春秋宣公十七年　按左传十七年春晋侯使郄克征会于齐齐顷公帷妇人使观之郄子登妇人笑于房献子怒出而誓曰所不此报无能涉河献子先归使栾京庐待命于齐曰不得齐事无复命矣郄子至请伐齐晋侯弗许请以其私属又弗许齐侯使高固晏弱蔡朝南郭偃会及敛盂高固逃归夏会于断道讨贰也盟于卷楚辞齐人晋人执晏弱于野王执蔡朝于原执南郭偃于温冬公弟叔肸卒公母弟也凡太子之母弟公在曰公子不在曰弟凡称弟皆母弟也　按谷梁传夏六月己未公会晋侯卫侯曹伯邾子同盟于断道同者有同也同外楚也冬十有一月壬午公弟叔肸卒其曰公弟叔肸贤之也其贤之何也宣弒而非之也非之则胡为不去也曰兄弟也何去而之与之财则曰我足矣织屦而食终日不食宣公之食君子以是为通恩也以取贵乎春秋定王十六年春鲁侯伐杞秋七月鲁公孙归父如晋冬十月壬戌鲁侯倭薨公孙归父还自晋至笙遂奔齐按春秋宣公十八年　按左传十八年夏公使如楚乞师欲以伐齐公孙归父以襄仲之立公也有宠欲去三桓以张公室与公谋而聘于晋欲以晋人去之冬公薨季文子言于朝曰使我杀适立庶以失大援者仲也夫臧宣叔怒曰当其时不能治也后之人何罪子欲去之许请去之遂逐东门氏子家还及笙坛帷复命于介既复命袒括发即位哭三踊而出遂奔齐书曰归父还自晋善之也　按公羊传冬十月壬辰公薨于路寝归父还自晋至柽遂奔齐还者何善辞也何善尔归父使于晋还自晋至柽闻君薨家遣墠帷哭君成踊反命乎介自是走之齐　按谷梁传冬十月壬戌公薨于路寝正寝也归父还自晋至柽遂奔齐还者事未毕也自晋事毕也与人之子守其父之殡捐殡而奔其父之使者是以奔父也至柽遂奔齐遂继事也按史记鲁周公世家宣公倭十八年卒子成公黑肱立是为成公季文子曰使我杀适立庶失大援者襄仲襄仲立宣公公孙归父有宠宣公欲去三桓与晋谋伐三桓会宣公卒季文子怨之归父奔齐定王十七年春正月鲁侯黑肱即位二月辛酉葬鲁宣公鲁无冰三月鲁作丘甲夏晋侯鲁臧孙许盟于赤棘秋王人告败于鲁按春秋成公元年王人告败不书　按左传元年春刘康公伐茅戎三月癸未败绩于徐吾氏为齐难故作丘甲闻齐将出楚师夏盟于赤棘秋王人来告败冬臧宣叔令修赋缮完具守备曰齐楚结好我新与晋盟晋楚争盟齐师必至虽晋人伐齐楚必救之是齐楚同我也知难而有备乃可以逞　按公羊传春三月作丘甲何以书讥何讥尔讥始丘使也
注
