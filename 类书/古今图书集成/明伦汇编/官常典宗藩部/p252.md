<!-- { "loadSidebar": true } -->
按南史本传始兴简王鉴字宣彻高帝第十子也性聪警年八岁丧所生母号慕过人数日中便至骨立豫章文献王闻之抚其首呜咽谓高帝曰此儿操行异人恐其不济高帝亦悲不自胜初封广兴郡王袁彖时为秘书丞早有令誉高帝甚重鉴乃以彖为友后改封始兴自晋以来益州刺史皆以良将为之宋泰始中益州市桥忽生小洲道士邵硕见之曰当有贵人临州刘亮为刺史斋前石榴树陵冬生华亮以问硕硕曰此谓狂华宋诸刘灭亡之象后二年君当终后九载宋当灭后有王胜&#来作此州冀尔时蜀土平硕始康人元徽二年忽告人云吾命终因卧而死后人见硕在荆州上明以一只故履缚左脚而行甚疾遂不知所之永明二年武帝不复用诸将为益州始以鉴为益州刺史督益宁二州军事加鼓吹一部胜&#反语为始兴硕言于此乃验先是劫帅韩武方常聚党千余人断流为暴郡县不能禁绝鉴行至上明武方乃出降长史虞悰等咸请杀之鉴曰武方为暴积年所在不能制今降而被杀失信且无以劝善于是启台果被宥自是巴西蛮夷凶恶皆望风降附行次新城道路籍籍云陈显达大选士马不肯就征巴西太守阴智伯亦以为然乃停新城十许日遣典签张昙&#往观形势俄而显达遣使人郭安明朱公恩奉书贡遗咸劝鉴执之鉴曰显达立节本朝必自无此昙&#还若有同异执安明未晚居二日昙&#还说显达遣家累已出城日夕望殿下至于是乃前时年十四好学善属文不重华饰器服清素有高士风与记室参军蔡仲熊登张仪楼商略先言往行及蜀土人物鉴言辞和辩仲熊应对无滞当时以为盛事州城北门常闭不开鉴问其故于虞悰悰答曰蜀中多夷暴有时抄掠至城下故相承闭之鉴曰古人云善闭无关键且在德不在门即令开之戎夷慕义自是清谧于州园地得古冢无复棺但有石椁铜器十余种并古形玉璧三枚珍宝甚多不可皆识金银为蚕蛇形者数斗又以朱砂为阜水银为池左右咸劝取之鉴曰皇太子昔在雍有发古冢者得玉镜玉屏风玉匣之属皆将还都吾意常不同乃遣功曹何伫为之起坟诸宝物一不得犯性甚清在蜀积年未尝有所营造资用一岁不满三万王俭常叹云始兴王虽尊贵而行履都是素士时有广汉什邡人段祖以淳于献鉴古礼器也高三尺六寸六分围三尺四寸圆如筒铜色黑如漆甚薄上有铜马以绳县马令去地尺余灌之以水又以器盛水于下以芒茎当心跪注淳于以手振芒则声如雷清响良久乃绝古所以节乐也五年鉴献龙角一枚长九尺三寸色红有文九年为散骑常侍秘书监领石头戍事上以与鉴久别车驾幸石头宴会赏赐寻迁左卫将军未拜遇疾上为南康王子琳起青阳巷第新成车驾与后宫幸第乐饮其日鉴疾上遣骑诏问疾相继为之止乐寻薨　　衡阳王钧　　　　　永阳王子
按南齐书衡阳元王道度传钧字宣礼永明四年为江州刺史加散骑常侍母区贵人卒居丧尽礼六年迁为征虏将军八年迁骁骑将军常侍如故乃转左卫将军钧有好尚为世祖所知兄弟中恩遇次鄱阳王锵十年转中书令领石头戍事迁散骑常侍秘书监领骁骑如故不拜隆昌元年改加侍中给扶海陵立转抚军将军侍中如故寻遇害年二十二明帝即位以永阳王子仍本国继元王为孙子字云玙世祖第二十子也永明七年封义安王后改永阳永泰元年见害年十四复以武陵昭王晔第三子子坦奉元王后按南史本传钧字宣礼年五岁所生区贵人病便加惨悴左右依常以五色饴之不肯食曰须待姨差年七岁出继衡阳元王见高帝未拜便涕泗横流高帝执其手曰伯叔父犹父勿怨所以令汝出继以汝有意堪奉烝尝故耳即敕外如先给通幰车雉尾扇等事依正王区贵人卒居丧尽礼服阕当问讯武帝羸骨立登车三上不能升乃止典签曹道人具以闻武帝即幸钧邸见之怆然还谓褚蓁曰昨见衡阳犹奇毁损卿可数相抚悦先是贵人以华钗厨子并剪刻锦绣中倒炬凤凰莲芰星月之属赐钧以为玩弄贵人亡后每岁时及朔望辄开视再拜哽咽见者皆为之悲性好学善属文与琅邪王智深以文章相会济阳江淹亦游焉武帝谓王俭曰衡阳王须文学当使华实相称不得止取贵游子弟而已乃以太子舍人萧敷为文学钧常手自细书写五经为一卷置于巾箱中以备遗忘侍读贺玠问曰殿下家自有坟索何须蝇头细书别置巾箱中答曰巾箱中有五经于检阅既易且一更手写则永不忘诸王闻而争效为巾箱五经巾箱五经自此始也居身清率言未尝及时事会稽孔珪家起园列植桐柳多构山泉殆穷真趣钧往游之珪曰殿下处朱门游紫闼讵得与山人交邪答曰身处朱门而情游江海形入紫闼而意在青云珪大美之吴郡张融清抗绝俗虽王公贵人视之&#如也唯雅重钧谓从兄绪曰衡阳王飘飘有凌云气其风情素韵弥足可怀融与之游不知老之将至见赏如此历位秘书监延兴元年为明帝所杀明帝立以永阳王子仍本国继元王为孙　　江夏王锋
按南齐书本传江夏王锋字宣颖太祖第十三子也永明五年为辅国将军南彭城平昌二郡太守转散骑常侍七年迁左卫将军仍转侍中领石头戍事九年出为徐州刺史郁林即位加散骑常侍隆昌元年入为侍中领骁骑将军寻加秘书监锋好琴书有武力高宗杀诸王锋遗书诮责左右不为通高宗深惮之不敢于第收锋使兼祠官于太庙夜遣兵庙中收之锋出登车兵人欲上车防勒锋以手击却数人皆应时倒地于是取近者遂逼害之时年二十按南史本传江夏王锋母张氏有容德宋苍梧王逼取之又欲害锋高帝甚惧不敢使居旧宅匿于张氏舍时年四岁性方整好学书张氏无纸札乃倚井栏为书书满则洗之已复更书如此者累月又晨兴不肯拂尘而先画尘上学为书字五岁高帝使学凤尾诺一学即工高帝大悦以玉麒麟赐之曰麒麟赏凤尾矣至十岁便能属文武帝时藩邸严急诸王不得读异书五经之外唯得看孝子图而已锋乃密遣人于市里街巷买图籍&#月之间殆将备矣好琴书盖亦天性尝觐武帝赐以宝装琴仍于御前鼓之大见赏帝谓鄱阳王锵曰阇梨琴亦柳令之流亚其既事事有意吾欲试以临人锵曰昔邹忌鼓琴威王委以国政乃出为南徐州刺史善与人交行事王文和别驾江祏等皆相友善后文和被征为益州置酒告别文和流泪曰下官少来未尝作诗今日违恋不觉文生于性王俭闻之曰江夏可谓善变素丝也工书为当时蕃王所推南郡王昭业亦称工谓武帝曰臣书固应胜江夏王武帝答阇梨第一法身第二法身昭业小名阇梨锋小名也隆昌元年为侍中领骁骑将军寻加秘书监及明帝知权蕃邸危惧江祏尝谓王晏曰江夏王有才行亦善能匿迹以琴道授羊景之景之著名而江夏掩能于世非惟七弦而已百氏亦复如之锋闻叹曰江祏遂复为混沌书眉欲益反弊耳寡人声酒是耽狗马是好岂复一豪于平生哉当时以为话言常忽忽不乐着修柏赋以见志曰既殊群而抗立亦含贞而挺正岂春日之自芳在霜下而为盛冲风不能摧其枝积雪不能改其性虽坎壈于当年庶后雕之可咏时鼎业渐移锋独慨然有匡复之意逼之行事典签故不遂也尝见明帝言次及遥光才力可委之意锋答曰遥光之于殿下犹殿下之于高皇卫宗庙安社稷实有攸寄明帝失色锋有武力明帝杀诸王锋与书诘责左右不为通明帝深惮之不敢于第收之锋出登车兵人欲上车防勒锋以手击却数人皆应时倒地遂逼害之江闻其死流涕曰芳兰当门不得不锄其修柏之赋乎　　南平王锐
按南齐书本传南平王锐字宣毅太祖第十五子也永明七年为散骑常侍寻领骁骑将军明年为左民尚书朝直勤谨未常属疾上嘉之十年出为持节都督湘州诸军事南中郎将湘州刺史以此赏锐郁林即位进号前将军延兴元年害诸王遣裴叔业平寻阳仍进湘州锐防合周伯玉劝锐拒叔业而府州力弱不敢动锐见害年十九伯玉下狱诛　　宜都王铿
按南齐书本传宜都王铿字宣严太祖第十六子也初除游击将军永明十年迁左民尚书十一年为持节都督南豫司二州军事冠军将军南豫州刺史镇姑熟时有盗发晋大司马桓温女冢得金蚕银茧及珪璧等物铿使长史蔡约自往修复纤毫不犯郁林即位进号征虏将军延兴元年见害年十八按南史本传宜都王铿生三岁丧母及有识问母所在左右告以早亡便思慕蔬食自悲不识母常祈请幽冥求一梦见至六岁遂梦见一女人云是其母铿悲泣向旧左右说容貌衣服事皆如平生闻者莫不歔欷清悟有学行永明十一年为南豫州刺史都督二州军事虽未经庶务而雅得人心举动每为签帅所制立意多不得行州镇姑熟于时人发桓温女冢得金巾箱织金篾为严器又有金蚕银茧等物甚多条以启闻郁林敕以物赐之铿曰今取往物后取今物如此循环岂可熟念使长史蔡约自往修复纤毫不犯年十岁时与吉景曜商略先言往行左右误排楠榴屏风倒压其背神色不异言谈无辍亦不顾视弥善射常以堋的太阔曰终日射侯何难之有乃取甘蔗插地百步射之十发十中永明中制诸王年未三十不得畜妾及武帝晏驾后有劝取左右者铿曰在内不无使役既先朝遗旨何忍而违及延兴元年明帝诛高武文惠诸子铿闻之冯左右从容雅步咏陆机吊魏武云昔以四海为已任死则以爱子托人如此者三左右皆泣后果遣吕文显赉药往夜进听事正逢八关斋铿上高坐谓文显曰高皇昔宠任君何事乃有今日之行答云出不获已于是仰药时年十八身长七尺铿状似兄嶷咸以国器许之及死有识者莫不痛惜初铿出合时年七岁陶弘景为侍读八九年中甚相接遇后弘景隐山忽梦铿来惨然言别云某日命过无罪后三年当生某家弘景访以幽中事多秘不出觉后即遣信出都参访果与事符同弘景因着梦记云　　晋熙王銶
按南齐书本传晋熙王銶字宣攸太祖第十八子也永明十一年除骁骑将军隆昌元年出为持节督郢司二州军事冠军将军郢州刺史延兴元年进号征虏将军寻见害年十六　　河东王铉
按南齐书本传河东王铉字宣引太祖第十九子也隆昌元年为骁骑将军出为徐州刺史迁中书令高宗诛诸王以铉年少才弱故不加害建武元年转为散骑常侍镇军将军置兵佐建武之世高武子孙忧危铉每朝见常鞠躬俯偻不敢平行直视寻迁侍中卫将军铉年稍长四年诛王晏以谋立铉为名免铉官以王还第禁不得与外交通永泰元年上疾暴甚遂害铉时年十九二子在孩抱亦见杀太祖诸王铉独无后众窃冤之乃使扬州刺史始安王遥光临川王子晋竟陵王昭冑太尉陈显达尚书令徐孝嗣右仆射沈文季尚书沈渊沈约王亮奏论铉帝答不许再奏乃从之按南史本传河东王铉字宣引高帝第十九子也母张氏有宠于高帝铉又最幼尢所留心高帝临崩以属武帝武帝甚加意焉为纳柳世隆女为妃武帝与群臣看新妇流涕不自胜豫章王嶷亦哽咽及明帝诛高帝诸子以铉高帝所爱亦以才弱年幼故得全初铉年三四岁高帝尝昼卧缠发铉上高帝腹上弄绳高帝因以绳赐铉及崩后铉以宝函盛绳岁时辄开视流涕呜咽人才甚凡而有此一至及见害闻收至欣然曰死生命也终不建安乞为奴而不得仰药而卒铉二子在孩抱亦见杀　　南丰懿伯赤斧
