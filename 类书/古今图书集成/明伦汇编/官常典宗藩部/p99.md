<!-- { "loadSidebar": true } -->
注
传言弒者从昭公之辞昭公素畏季氏意者以　为如人君故言弒系马曰维系牛曰娄灾周埒垣　也所以分别内外卫威仪今大学辟雍作侧字幦　车覆笭灾侧其反
幦示历反

敬王四年春三月鲁侯自齐归居于郓夏鲁侯围成秋齐侯鲁侯莒子邾子杞伯盟于鄟陵鲁侯自会归居于郓按春秋昭公二十六年　按左传二十六年春王正月庚申齐侯取郓三月公至自齐处于郓言鲁地也夏齐侯将纳公命无受鲁货申丰从女贾以币锦二两缚一如瑱适齐师谓子犹之人高齮能货子犹为高氏后粟五千庾高齮以锦示子犹子犹欲之齮曰鲁人买之百两一布以道之不通先入币财子犹受之言于齐侯曰群臣不尽力于鲁君者非不能事君也然据有异焉宋元公为鲁君如晋卒于曲棘叔孙昭子求纳其君无疾而死不知天之弃鲁耶抑鲁君有罪于鬼神故及此也君若待于曲棘使群臣从鲁君以卜焉若可师有济也君而继之兹无敌矣若其无成君无辱焉齐侯从之使公子鉏帅师从公成大夫公孙朝谓平子曰有都以卫国也请我受师许之请纳质弗许曰信女足矣告于齐师曰孟氏鲁之敝室也用成已甚弗能忍也请息肩于齐齐师围成成人伐齐师之饮马于淄者曰将以厌众鲁成备而后告曰不胜众师及齐师战于炊鼻齐子渊捷从泄声子射之中楯瓦繇胊汰辀匕入者三寸声子射其马斩鞅殪改驾人以为鬷戾也而助之子车曰齐人也将击子车子车射之殪其御曰又之子车曰众可惧也而不可怒也子囊带从野泄叱之泄曰军无私怒报乃私也将亢子又叱之亦叱之冉竖射陈武子中手失弓而骂以告平子曰有君子白晰鬒须眉甚口平子曰必子强也无乃亢诸对曰谓之君子何敢亢之林雍羞为颜鸣右下苑何忌取其耳颜鸣去之苑子之御曰视下顾苑子刜林雍断其足鑋而乘于他车以归颜鸣三入齐师呼曰林雍乘鑋遣政
反又音磬

敬王五年春鲁侯如齐自齐归居于郓秋晋士鞅宋乐祁犁卫北宫喜曹人邾人滕人会于扈冬十月邾快奔于鲁鲁侯如齐自齐归居于郓按春秋昭公二十七年　按左传二十七年春公如齐至自齐处于郓言在外也秋会于扈令戍周且谋纳公也宋卫皆利纳公固请之范献子取货于季孙谓司城子梁与北宫贞子曰季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而启叔孙氏之心不然岂其伐人而说甲执冰以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援有天之赞有民之助有坚守之心有列国之权而弗敢宣也事君如在国故鞅以为难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国而以难复孟懿子阳虎伐郓郓人将战子家子曰天命不慆久矣使君亡者必此众也天既祸之而自福也不亦难乎犹有鬼神此必败也呜呼为无望也夫其死于此乎公使子家子如晋公徒败于且知冬公如齐齐侯请飨之子家子曰朝夕立于其朝又何飨焉其饮酒也乃饮酒使宰献而请安子仲之子曰重为齐侯夫人曰请使重见子家子乃以君出十二月晋籍秦致诸侯之戍于周鲁人辞以难　按公羊传冬十月邾娄快来奔邾娄快者何邾娄之大夫也邾娄无大夫此何以书以近书也敬王六年春鲁侯如晋次于干侯
按春秋昭公二十八年　按左传二十八年春公如晋将如干侯子家子曰有求于人而即其安人孰矜之其造于竟弗听使请逆于晋晋人曰天祸鲁国君淹恤在外君亦不使一辱在寡人而即安于甥舅其亦使逆君使公复于竟而后逆之敬王七年春鲁侯自干侯归居于郓齐侯使高张唁鲁侯鲁侯如晋次于干侯夏四月庚子鲁叔诣卒冬十月郓溃按春秋昭公二十九年　按左传二十九年春公至自干侯处于郓齐侯使高张来唁公称主君子家子曰齐卑君矣君祗辱焉公如干侯平子每岁贾马具从者之衣屦而归之于干侯公执归马者卖之乃不归马卫侯来献其乘马曰启服堑而死公将为之椟子家子曰从者病矣请以食之乃以帏裹之公赐公衍羔裘使献龙辅于齐侯遂入羔裘齐侯喜与之阳谷公衍公为之生也其母偕出公衍先生公为之母曰相与偕出请相与皆告三日公为生其母先以告公为为兄公私喜于阳谷而思于鲁曰务人为此祸也且后生而为兄其诬也久矣乃黜之而以公衍为太子　按谷梁传夏四月庚子叔倪卒季孙意如曰叔倪无病而死此皆无公也是天命也非我罪也敬王八年春正月鲁侯在干侯按春秋昭公三十年　按左传三十年春王正月公在干侯不先书郓与干侯非公且征过也敬王九年春正月鲁侯在干侯晋荀跞鲁季孙意如会于适历夏四月晋侯使荀跞唁鲁侯于干侯冬邾黑肱以滥奔于鲁按春秋昭公三十一年　按左传三十一年春王正月公在干侯言不能外内也晋侯将以师纳公范献子曰若召季孙而不来则信不臣矣然后伐之若何晋人召季孙献子使私焉曰子必来我受其无咎季孙意如会晋荀跞于适历荀跞曰寡君使跞谓吾子何故出君有君不事周有常刑子其图之季孙练冠麻衣跣行伏而对曰事君臣之所不得也敢逃刑命君若以臣为有罪请囚于费以待君之察也亦唯君若以先臣之故不绝季氏而赐之死若弗杀弗亡君之惠也死且不朽若得从君而归则固臣之愿也敢有异心夏四月季孙从知伯如干侯子家子曰君与之归一&#之不忍而终身&#乎公曰诺众曰在一言矣君必逐之荀跞以晋侯之命唁公且曰寡君使跞以君命讨于意如意如不敢逃死君其入也公曰君惠顾先君之好施及亡人将使归粪除宗祧以事君则不能见夫人己所能见夫人者有如河荀跞掩耳而走曰寡君其罪之恐敢与知鲁国之难臣请复于寡君退而谓季孙君怒未怠子姑归祭子家子曰君以一乘入于鲁师季孙必与君归公欲从之众从者胁公不得归冬邾黑肱以滥来奔贱而书名重地故也敬王十年春正月鲁侯在干侯取阚冬晋韩不信齐高张宋仲几鲁仲孙何忌卫世叔申郑国参曹人莒人薛人杞人小邾人会城成周十二月己未鲁侯薨于干侯按春秋昭公三十二年　按左传三十二年春王正月公在干侯言不能外内又不能用其人也秋八月王使富辛与石张如晋请城成周冬十一月晋魏舒韩不信如京师合诸侯之大夫于狄泉寻盟且令城成周十二月公疾&#赐大夫大夫不受赐子家子双琥一环一璧轻服受之大夫皆受其赐己未公薨子家子反赐于府人曰吾不敢逆君命也大夫皆反其赐书曰公薨于干侯言失其所也赵简子问于史墨曰季氏出其君而民服焉诸侯与之君死于外而莫之或罪也对曰物生有两有三有五有倍贰故天有三辰地有五行体有左右各有妃耦王有公诸侯有卿皆有贰也天生季氏以贰鲁侯为日久矣民之服焉不亦宜乎鲁君世从其失季氏世修其勤民忘君矣虽死于外其谁矜之社稷无常奉君臣无常位自古以然故诗曰高岸为谷深谷为陵三后之姓于今为庶王所知也在易卦雷乘干曰大壮天之道也昔成季友桓之季也文姜之爱子也始震而卜卜人谒之曰生有嘉闻其名曰友为公室辅及生如卜人之言有文在其手曰友遂以名之既而有大功于鲁受费以为上卿至于文子武子世增其业不废旧绩鲁文公薨而东门遂杀适立庶鲁君于是乎失国政在季氏于此君也四公矣民不知君何以得国是以为君慎器与名不可以假人
　宗藩部汇考二十六
　　周九
　　鲁六
敬王十一年春正月鲁仲孙何忌会城成周夏六月癸亥鲁侯之丧自干侯归鲁戊辰鲁侯宋即位秋七月癸巳葬鲁昭公九月鲁大雩鲁立炀宫冬十月鲁陨霜杀菽按春秋定公元年会城成周不书　按左传元年春王正月辛巳晋魏舒合诸侯之大夫于狄泉将以城成周孟懿子会城成周夏叔孙成子逆公之丧于干侯季孙曰子家子亟言于我未尝不中吾志也吾欲与之从政子必止之且听命焉子家子不见叔孙易几而哭叔孙请见子家子子家子辞曰羁未得见而从君以出君不命而薨羁不敢见叔孙使告之曰公衍公为实使群臣不得事君若公子宋主社稷则群臣之愿也凡从公出而可以入者将唯子是听子家氏未有后季孙愿与子从政此皆季孙之愿也使不敢以告对曰若立君则有卿士大夫与守龟在羁弗敢知若从君者则貌而出者入可也寇而出者行可也若羁也则君知其出也而未知其入也羁将逃也丧及坏隤公子宋先入从公者皆自坏隤反六月癸亥公之丧至自干侯戊辰公即位季孙使役如阚公氏将沟焉荣鴐鹅曰生不能事死又离之以自旌也纵子忍之后必或耻之乃止季孙问于荣鴐鹅曰吾欲为君谥使子孙知之对曰生弗能事死又恶之以自信也将焉用之乃止秋七月癸巳葬昭公于墓道南孔子之为司寇也沟而合诸墓昭公出故季平子祷于炀公九月立炀宫敬王十二年夏五月壬辰鲁雉门及两观灾冬十月鲁新作雉门及两观按春秋定公二年
