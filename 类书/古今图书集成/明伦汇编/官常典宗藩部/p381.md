<!-- { "loadSidebar": true } -->
　　司徒元树墓志铭　　　　　　　前人昔枢电降祥姬水成业握八符以驭世膺五命以会昌钦明格于上下光泽被于宇宙卜年永久历世遐长有文王之孙子启周公之苗裔积善所及踵武称贤每以辛李为言恒持韩白自许殚百虑之一致尽能事于生民苍苍在上义归无厚徒有东平避世之意空怀北海自晦之情疾非逢雾终异启手铭曰明允笃诚发于岐嶷未镂已雕不扶而直修礼以耕强学为殖孔既叹鲁庄亦吟越况以度思有怀明发翻然高举归于魏阙长路未穷朝光已没　　诸王传论　　　　　　　　　北齐书文襄诸子咸有风骨虽文雅之道有谢闲平然武艺英姿多堪御侮纵咸阳赐剑覆败有征若使兰陵获全未可量也而终见诛剪以至土崩可为太息者矣安德以时艰主暗匿迹韬光及平阳之阵奋其忠勇盖以临难见危义深家国德昌大举事迫群情理至沦亡无所归命广宁请出后宫竟不获遂非孝珩辞致有谢李同自是后主心识去矣平原已远存亡事异安可同年而说武成残忍奸秽事极人伦太原迹异猜嫌情非衅逆祸起昭信遂及淫刑嗟乎欲求长世未之有也以孝昭德音庶可庆流后嗣百年之酷盖济南之滥觞其云莫效前人之言可为伤叹各爱其子岂其然乎琅邪虽无师傅之资而早闻气尚士开淫乱多历岁年一朝剿绝庆集朝野以之受毙深可痛焉然专戮之衅未之或免赠帝谥恭矫枉过直观过知仁不亦异于是乎　　赵郡清河二王传论　　　　　　同前易称天地盈虚与时消息况于人乎盖以通塞有期污隆适道举世思治则显仁以应之小人道长则俭德以避之至若负博陆之图处藩屏之地而欲迷邦违难其可得乎赵郡以跗萼之亲当顾命之重高揖则宗社易危去恶则人神俱泰是用安夫一德同此贞心践畏途而不疑履危机而莫惧以斯忠义取毙凶慝岂道光四海不遇周成之明将朝去三仁终见殷墟之祸不然则邦国殄瘁何影响之速乎清河属经纶之会自致青云出将入相翊成鸿业虽汉朝刘贾魏室曹洪俱未足论其高下天保不辰易生悔咎固不可掩其风烈适以彰显祖之失德云　　赵郡清河二王传赞　　　　　　同前赵郡英伟风范凝正天道无亲斯人斯命赫赫清河于以经国末路小疵非为败德　　北齐宗室诸王传论　　　　　　北史赵郡王以跗萼之亲当顾命之重安夫一德固此贞心践畏途而不疑履危机而莫惧以斯忠义取毙凶慝岂道光四海不遇周成之明将朝去三仁终见殷墟之祸不然则邦国殄瘁何若斯之速欤清河属经纶之期青云自致出将入相翊成鸿业虽汉朝刘贾魏室曹洪俱未足论其风烈适足以彰文宣之失德焉思好属昏乱之机归彦因猜嫌之衅咫尺邺都以速其祸智小谋大理则宜然神武诸王多有声誉永安以谏争遇祸固齐室之比干彭城&#人布政乃与循良比迹求之近古未为易遇上党申威淮海受辱牢&#以英侠之气迫悲歌之思欲食藜藿之羹处茅茨之下其可得乎冯翊廉慎闲明妄被谗慝以武成阴忌之朝而见免夫角弓之刺已为幸矣　　广平王碑　　　　　　　　　　邢邵公分气氤氲禀灵昭晋基构轮奂源流浚远积石莫之方委水不能喻山渎效神辰昴降德自天攸纵郁为时宗墙宇淹旷标格秀远道亚生知德均殆庶日月在躬水镜被物望青松而比秀干白云而上征侍讲金华参游铜雀出陪芝盖入奉桂室充会友之选当舍遗之举发言为论受诏成文碧鸡自口灵蛇在握方见建安之体复闻正始之音公年方弱冠而位居寮右道被生民惠渐万物郁为雅俗之表峨成社稷之镇公孙声动天下已非其伦管子光照邻国孰云能拟方谓膺斯多福降此永年夺抟风之逸羽穷送日之远路同岐山之嘉会陪岱宗之盛礼而群飞在辰横流具及山崩川竭星霣日销&#岳既毁玉石俱烬兰挺则芬玉生则润泱泱万源落落千仞我有徽猷金声玉振志犹学海业比登山蜘蹰缇衮绛帐韦编寻微启奥敷理入元天地或终山河匪寿昔日先民谁堪长久立言立事责之身后式铭景行是为不朽　　宗室传论　　　　　　　　　　周书自古受命之君及守文之主非独异姓之辅也亦有骨肉之助焉其茂亲有鲁卫梁楚其&#属有凡蒋荆燕咸能飞声腾实不泯于百代之后至若豳孝公之勋烈而加之以善政蔡文公之纯孝而饰之以俭约峨峨焉足以&#轹于前载矣当隋氏之起乘天威而服海内将相王侯莫不隳肝胆以效款援符命以颂德冑以葭莩之亲据一州而&#义举可谓忠而能勇功业不遂悲夫亮实庸才图非常于巨逆古人称不度德不量力者其斯之谓欤　　晋荡公护传论　　　　　　　　同前仲尼有言可与适道未可与权夫道者率礼之谓也权者反经之谓也率礼由乎正理易以成佐世之功反经系乎非常难以定匡时之业故得其人则治伊尹放太甲周旦相孺子是也不得其人则乱新都迁汉鼎晋代倾魏族是也是以先王明上下之序圣人重君臣之分委质同于股肱受爵均其休戚当其亲受顾托位居宰衡虽复承利剑临沸鼎不足以詟其虑据帝图君海内不足以回其心若斯人者固功与山岳争其高名与穹壤齐其久矣有周受命之始宇文护实预艰难及太祖崩殂诸子冲幼群公怀等夷之志天下有去就之心卒能变魏为周俾危获乂者护之力也向使加之以礼让继之以忠贞桐宫有悔过之期未央终天年之数则前史所载焉足以道哉然护寡于学术昵近群小威福在己征伐自出有人臣无君之心为人主不堪之事忠孝大节也违之而不疑废弒至逆也行之而无悔终于身首横分妻孥为戮不亦宜乎　　齐炀王宪传论　　　　　　　　同前自两汉逮乎魏晋其帝弟帝子众矣唯楚元河间东平陈思之徒以文儒播美任城琅邪以武功驰誉何则体自尊极长于宫闱佚乐侈其心骄贵荡其志故使奇才高行终鲜于天下之士焉齐王奇姿杰出独牢笼于前载以介弟之地居上将之贵智勇冠世攻战如神敌国系以存亡鼎命由其轻重比之异姓则方召韩白何以加兹挟震主之威属道消之日斯人而婴斯戮君子是以知周祚之不永也昔张耳陈余宾客厮役所居皆取卿相而齐之文武僚吏其后亦多至台牧异世同符可谓贤矣　　文闵明武宣诸子传论　　　　　同前昔贤之议者咸云以周建五等历载八百秦立郡县二世而亡虽得失之迹可寻是非之理互起而因循莫变复古未闻良由着论者溺于贵达司契者难于易业详求适变之道未穷于至当也尝试论之夫皇王迭兴为国之道匪一贤圣间出立德之指殊涂斯岂故为相反哉亦云治而已矣何则五等之制行于商周之前郡县之设始于秦汉之后论时则浇淳理隔易地则用舍或殊譬犹干戈日用难以成垓下之业稷嗣所述不可施成周之朝是知因时制宜者为政之上务也观民立教者经国之长策也且夫列封疆建侯伯择贤能置牧守循名虽曰异轨责实抑亦同归盛则与之共安衰则与之共患共安系乎善恶非礼义无以敦风共患寄以存亡非甲兵不能靖乱是以齐晋帅礼鼎业倾而复振温陶释位王纲弛而更张然则周之列国非一姓也晋之群臣非一族也岂齐晋强于列国温陶贤于群臣哉盖势重者易以立功权轻者难以尽节故也由此言之建侯置守乃古今之异术兵权势位盖安危之所阶乎太祖之定关右日不暇给既以人臣礼终未遑藩屏之事晋荡辅政爰树其党宗室长幼&#据势位握兵权虽海内谢隆平之风而国家有盘石之固矣高祖克剪芒刺思弘政卫惩专朝之为患忘维城之远图外崇宠位内结猜阻自是配天之基潜有朽壤之墟矣宣皇嗣位凶暴是闻芟刈先其本枝削黜遍于公族虽复地惟叔父亲则同生文能附众武能威敌莫不谢卿士于当年从侯服于下国号为千乘势侔匹夫是以权臣乘其机谋士因其隙迁龟鼎速于俯拾歼王侯烈于燎原悠悠邃古未闻斯酷岂非摧枯振朽易为力乎向使宣皇采姬刘之制览圣哲之术分命贤戚布于内外料其轻重间以亲&#首尾相持远近为用使其势位也足以扶危其权力也不能为乱事业既定侥幸自息虽使卧赤子朝委裘社稷固以久安亿兆可以无患矣何后族之地而势能窥其神器哉　　为杞公让宗师骠骑表　　　　　庾信臣某言伏见诏书以臣为使持节骠骑大将军开府仪同三司宗师中大夫伏奉纶言心魂震詟臣闻尧分四岳是以望秩山川舜命九官是以光华日月必须仪刑以德明试以功乃可协和万邦咸熙庶绩臣幼无学植长阙裁成鸿都之门不能定其章句鸡鹿之塞无以名其碑碣凭天汉之派水附若木之分枝东岳则朝宿有名南宫则门阑有籍在臣庸劣久知满盈武阳以功臣之重特拜宗师东平以母弟之尊超登上将臣有何德能兼此荣臣早倾廷荫曾未扶墙母氏慈训哀矜劳苦甫及成人复垂捐弃几筵如在忍离鞠养之恩终天无报叩地难任欲草土丘陵终身茔域霜露申履&#之感燕雀展回翔之心不悟天泽沛然谬垂提拔当今玉烛调和既非金革之世璇玑齐政岂忘松槚之余况复一枝蜷曲终危九层之台一股涔蹄必伤千里之驾皇帝钦明文思光宅区宇礼格四方无容夺臣之志孝治天下自当哀臣此情太宗为师更求同姓之国元戎参乘别选能贤之臣伏愿览青蒲之奏曲允微诚诏凤凰之池特收严召则天慈无滥私愿获从臣之容身便当有地不任荒悚战惧之诚谨诣朝堂奉表以闻　　周上柱国齐王宪神道碑　　　　前人昔者轩皇受姓十有四人周室先封十有五国自尔承基纂冑保姓受氏虽复千年一圣终是百世同宗故知昔之东京既称炎汉再受今之周历即是&#都中兴公讳宪字毗贺突恒州武川人也晋太康之世据有黄龙魏孝昌之初奄荒元菟太祖以百二诸侯三分天下函谷先登鸿沟大定功业如此人臣以终公含章天挺命世诞生降太一之神下文昌之宿珠角擅奇山庭表德仪范清冷风神轩举耸动廊庙光华城阙未逾龆&#已议论天下事人或曰是谓若木一枝旁荫数国长河一直自然千里风&#欲远光景将升后魏二年封涪城县开国公时年五岁也虹蜺满野是废当途之高鸑鷟鸣岐实始维新之命国家光宅受图钦明秉历大风初卷长沙始封周元年进爵安城郡公食邑二千户仍授使持节骠骑大将军开府仪同三司开府同于马骏秩拟六卿骠骑等于刘苍位高三事宗子维城彼多惭色武成二年授使持节大将军都督益寿宁等二十四州诸军事益州刺史改封齐国公食邑万户公时年十有六王武子以上将开府未满立年荀中郎为十州都督才逾弱冠方之于公已为老矣加复营丘负海齐桓公受脤之城岷山导江汉武帝求仙之地自非名陵孤竹声振沉黎岂得南至穆陵西登积石幸无白虎之患宁待黄龙之盟&#笮畏威微卢仰德生为立庙刻石颂功成都有文翁之祀非谓生前汉阳有诸葛之碑止论身后比之今日岂可同年而语哉保定四年与大司马蜀国公围金墉城师临洛浦则广武营奔兵上邙山则河桥路断八川风俗五方名利铁市铜街风飞尘起天和元年征还行雍州牧公以日月之明威神其政漆沮既从荆岐即乂少阳用事路不喘牛仲秋以殷民无惊水二年拜大司马仍理小冢宰营室殿军器太监天官以邦国为基是司六典夏官以兵戈为主专谋七德是以器械填委既包吴汉之功宫殿峥嵘弥壮萧何之法&#以白露凉风务闲农隙督兵三万出自宜阳拔伏龙之城平姚苌之垒马陵削树魏将路穷平阴听乌齐师其遁天子冢弟礼绝群公仁义所往事资道德建德元年进爵为王仍拜大冢宰姬旦封于曲阜不废居中刘交国于彭阳无妨常从岂直周召二南并居师傅晋郑两国俱为卿士而已哉匈奴突于武川爟火通于灞上公述职巡御治兵朔方马邑星飞龙城月动挠留&#之酒经略不前失燕支之山下马而去东邻逆命反道败德囚箕子于塞库羁文王于玉门天子将有孟津之师召公独议公报以诞膺天命克成厥勋昔者秦昭起师于蜀直问张仪晋武用兵于吴惟谋羊祜于是中军无帅佥曰有归五年拜上柱国元戎东讨给王铁骑二万先袭太原斗建麾兵天离转战虎啸风腾云飞电掩林胡枣栗讵得充饥晋阳荻蒿何能拒防又加王精兵六万长围晋州然后六军星陈万骑雷动中权始及前茅已战自尔即为前锋横行入邺观彼车絓槐本马惊旋泞积甲高昆阳之城尸封塞富平之水莫不如彼建瓴同斯破竹一朝指挥六合大定是用光昭下武翼亮中都足以摅祖宗之宿愤解生民之怨黩方当待彼石闾部斯玉鼓经纬天地光华日月既而赤乌夹日黄熊入寝实沈无祀桑林不祭宣政元年六月二十八日薨春秋三十有四季友之亡鲁可知矣齐丧子雅姜其危哉公器宇淹旷风神透远玑镜照林山河容纳置樽待酌悬钟听扣声动天光照四邻武皇帝以介弟懿亲特垂爱友而密谋奇策加礼敬焉常谓左右曰孔子云自吾有回门人日亲其齐王之谓也用之作宰则万方协和用之抚军则四表慑伏岂直&#繇为士国无不仁随会为卿民无群盗爱玩书籍敦崇礼乐管弦入耳则溪谷俱调文雅沿心则烟霞并韵养由百发落雁吟猿应奉五行绨缃缥帙雍容举止抑扬谈论当世以为楷模缙绅以为轨范则少有壮志颇校兵书元水降灵谷城授策飞风长柳月角星眉莫不吟诵在心撰成于手所著兵法凡有五卷六韬九法不用吴起旧书三令五申无劳孙武先诫可谓有忠孝焉有壮武焉不自骄矜谦光下物宋人献玉不贪为宝伯成子高守仁为富不谓以信致欺为善非乐天年不享呜呼哀哉以某年月日葬于石安县洪渎川之里原隰凄怆埋于盛德几年丘陵摇落蕴于良才永矣乃为铭曰悠哉朔方逖矣穷阴山连鸟道地尽龟林重黎业大伯翳功深冑其积德必有君临太祖拨乱丧君有君功回地轴策动天文犹临赤水尚复黄云诸侯八百下三分公之挺生实惟天假翠微神降文昌星下照于四国充于两社舟&#江河栋梁华夏水涌词锋风飞文雅纯深之性地极天经忠贞之道事感百灵君亲惟一臣子惟宁忠泉出井孝&#生庭乃宰天官为国之辅是居上将为天之柱乃圣乃神惟文惟武策高开辟威移云雨九宫神略三术谟明天离转阵月德回兵黎阳水骇官渡山惊冀州既载东原底平溟波欲运弱木将危中峰岳断半海鹏垂凤沈丹穴龙亡黑陂临淄废市东武山移千龄万古英声在斯　宗藩部艺文四
