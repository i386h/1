<!-- { "loadSidebar": true } -->
按梁书本传元简字熙远高祖第四弟畅之子天监三年袭封衡阳王除中书郎迁会稽太守十三年入为给事黄门侍郎出为持节都督广交越三州诸军事平越中郎将广州刺史迁为太子中庶人迁使持节都督郢司霍三州诸军事信武将军郢州刺史十八年正月卒于州谥曰孝子俊嗣按南史本传元简位郢州刺史卒于官谥曰孝葬将引柩有声议者欲开视王妃柳氏曰晋文已有前例不闻开棺无益亡者之生徒增生者之痛遂止　　临川王正义按南史梁临川靖惠王传靖惠王宏长子正仁早卒谥哀世子正仁弟正义嗣正义字公威初以王子封平乐侯位太常卿南徐州刺史属武帝幸朱方正义修廨宇以待舆驾初京城之西有别岭入江高数十丈三面临水号曰北固蔡谟起楼其上以置军实是后崩坏顶犹有小亭登降甚狭及上升之下辇步进正义乃广其路傍施栏楯翌日上幸遂通小舆上悦登望久之敕曰此岭不足须固守然京口实乃壮观乃改曰北顾赐正义束帛后为东扬州刺史薨　　临贺王正德按梁书本传临贺王正德字公和临川靖惠王第三子也少粗险不拘礼节初高祖未有男养之为子及高祖践极便希储贰后立昭明太子封正义为西丰侯邑五百户自此怨望恒怀不轨睥睨宫扆觊幸灾变普通六年以黄门侍郎为轻车将军置佐史顷之遂逃奔于魏有司奏削封爵七年又自魏逃归高祖不之过也复其封爵仍除征虏将军中大通四年为信武将军吴郡太守征为侍中抚军将军置佐史封临贺郡王邑二千户又加左卫将军而凶暴日甚招聚亡命侯景知其有奸心乃密令诱说厚相要结遗正德书曰今天子年尊奸臣乱国宪章错谬政令颠倒以景观之计日必败况大王属当储贰中被废辱天下义士窃所痛心在景愚忠能无忿慨今四海业业归心大王大王岂得顾此私情弃兹亿兆景虽不武实思自奋愿王允副苍生鉴斯诚款正德览书大喜曰侯景意暗与我同此天赞也遂许之及景至江正德潜运空舫诈称迎荻以济景焉朝廷未知其谋犹遣正德守朱雀航景至正德乃引军与景俱进景推正德为天子改年为正平元年景为丞相台城没复太清之号降正德为大司马正德有怨言景闻之虑其为变矫诏杀之按南史本传普通三年正德以黄门侍郎为轻车将军置佐史顷之奔魏初去之始为诗一绝内火笼中即咏竹火笼曰桢干屈曲尽兰麝氛氲销欲知怀炭日正是履冰朝至魏称是被废太子时齐萧宝夤先在魏乃上表魏帝曰岂有伯为天子父作扬州弃彼密亲远投他国不若杀之魏既不礼之正德乃杀一小儿称为己子远营葬地魏人不疑又自魏逃归见于文德殿至庭叩头武帝泣而悔之特复本封正德志行无悛常公行剥掠时东府有正德及乐山侯正则潮沟有董当门子暹世谓之董世子者也南岸有夏侯夔世子洪此四凶者为百姓巨&#多聚亡命黄昏多杀人于道谓之打稽时勋豪子弟多纵恣以淫盗屠杀为业父祖不能制尉逻莫能御车服牛马号西丰骆马乐山乌牛董暹金帖织成战袄直七百万后正则为劫杀沙门徙岭南死洪为其父夔奏系东冶死于徒暹坐与永阳王妃王氏乱诛三人既除百姓少安正德淫虐不革寻除给事黄门侍郎六年为轻车将军随豫章王北侵正德辄弃军委走为有司所奏下狱帝复诏曰汝以犹子情兼常爱故越先汝兄剖符连郡往年在蜀昵近小人犹谓少年情志未定更于吴郡杀戮无辜劫盗财物雅然无畏及还京师专为逋逃乃至江乘要道湖头断路遂使京邑士女早闭晏开又夺人妻妾略人子女徐敖非直失其配匹乃横尸道路王伯敖列卿之女诱为妾媵我每加掩抑冀汝自新了无悛革怨雠愈甚遂匹马奔亡志怀反噬遣信慰问冀汝能还果能来归遂我夙志谓汝不好文史志在武功令汝杖节董戎前驱岂谓汝狼心不改包藏祸胎志欲覆败国计以快汝心今当宥汝以远无令房累自随敕所在给汝廪饩王新妇见理等当停太尉间汝余房累悉许同行于是免官削爵土徙临海郡未至徙所道追赦之八年复封爵正德北还求交宋异帝既封昭明诸子异言正德失职大通四年特封临贺郡王后为丹阳尹坐所部多劫盗复为有司所奏去职出为南兖州在任苛刻人不堪命广陵沃壤遂为之荒至人相食啖既累试无能从是黜废转增愤恨乃阴养死士常思国衅聚蓄米粟宅内五十间室并以为仓自征虏亭至于方山悉略为墅蓄奴僮数百皆黥其面太清二年秋侯景反知其有奸心景党徐思玉在北经与正德相知至是景遣思玉至建邺具以事告又与正德书曰今天子年尊奸臣乱国以景观之计日必败大王属当储贰中被废辱天下义士窃所忿慨大王岂得顾此私情弃兹亿兆景虽不武实思自奋正德得书大喜曰侯景之意暗与人同天赞我也遂许之及景至正德潜运空舫诈称迎荻以济景焉朝廷未知其谋以正德为平北将军屯朱雀航景至正德乃北向望阙三拜跪辞歔欷流涕引贼入宣阳门与景交揖马上退据左卫府先是其军并着绛袍袍里皆碧至是悉反之贼以正德为天子号曰正平元年初童谣有之故以应也又世人相佷必称正平耳正德乃以长子见理为太子以女妻景景为丞相与约曰平城之日不得全二宫又令畿内王侯三日不出者诛之及台城开正德率众挥刀欲入贼先使其徒守门故正德不果乃复太清之号降正德为侍中大司马正德入问讯拜且泣武帝曰惙其泣矣何嗟及矣正德知为贼所卖深自咎悔密书与鄱阳嗣王契以兵入贼遮得书乃矫诏杀之先是正德妹长乐主适陈郡谢禧正德奸之烧主第缚一婢加玉钏于手以金宝附身声云主被烧死检取婢尸并金玉葬之仍与主通呼为柳夫人生一子焉日月稍久风声渐露后黄门郎张准有一雉媒正德见而夺之寻会重云殿为净供皇储以下莫不毕集准于众中咤骂曰张准雉媒非长乐主何可略夺皇太子恐帝闻之令武陵王和止之乃休及出送雉媒还之其后梁室倾覆既由正德百姓至闻临贺郡名亦不欲道童谣云宁逢五虎入市不欲见临贺父子其恶之如是　　乐山侯正则
按南史梁临川靖惠王传靖惠王宏子正则字公衡天监初以王子封乐山侯累迁太子洗马舍人恒于第内私械百姓令养马又盗铸钱大通二年坐匿劫盗削爵徙郁林帝敕广州日给酒肉南中官司犹处以侯礼正则滋怨诸父与西江督护靳山顾通室招诱亡命将袭番禺未及期而事发遂鸣鼓会将攻州城刺史元景仲命长史元孝深讨之正则败逃于厕村人缚送之诏斩于南海有司请绝属籍收妻子诏听绝属籍妻子特原　　建安敏侯正立
按南史梁临川靖惠王传靖惠王宏子正立字公山初封罗平侯母江有宠初正仁之亡宏溺情曲制以正立为临川世子正立微有学宏薨后知非朝议表求让兄帝甚嘉焉诸侯例封五百户正立改封实土建安县侯食邑一千户后位丹阳尹薨谥曰敏子贲嗣　　封山侯正表
按南史梁临川靖惠王传靖惠王宏子正表封封山侯后奔乐山　　武化侯正信
按南史梁临川靖惠王传靖惠王宏子正信字公理封武化侯与正立同生亦被宏钟爱然幼不慧常执白团扇湘东王取题八字铭玩之正信不知嗤之终常摇握位给事中　　安成炀王机
按梁书安成康王传康王秀世子机字智通天监二年除安成国世子六年为宁远将军会稽太守还为给事中普通元年袭封安成郡王其年为太子洗马迁中书侍郎二年迁明威将军丹阳尹三年迁持节督湘衡桂三州诸军事宁远将军湘州刺史大通二年薨于州时年三十机美姿容善吐纳家既多书博学强记然而好弄尚力远士子近小人为州专意聚敛无治绩频被案劾及将葬有司请谥高祖诏曰王好内怠政可谥曰炀所著诗赋数千言世祖集而序之子操嗣　　南浦侯推
按梁书安成康王传南浦侯推字智进机次弟也少清敏好属文深为太宗所赏普通六年以王子例封历宁远将军淮南太守迁轻车将军晋陵太守给事中太子洗马秘书丞出为戎昭将军吴郡太守所临必赤地大旱吴人号旱母焉侯景之乱守东府城贼设楼车尽锐攻之推随方抗拒频击挫之至夕东北楼主许郁华启关延贼城遂陷推握节死之　　南平靖节王恪
按南史梁南平元襄王传元襄王伟子恪字敬则弘雅有风则姿容端丽位雍州刺史年少未闲庶务委之群下百姓每通一辞数处输钱方得闻彻宾客有江仲举蔡薳王台卿庾仲容四人俱被接遇并有蓄积故人间歌曰江千万蔡五百王新车庾大宅遂达武帝帝接之曰主人愦愦不如客寻以庐陵王代为刺史恪还奉见武帝以人间语问之恪大惭不敢一言后折节学问所历以善政称太清中为郢州刺史及乱邵陵王至郢恪郊迎之让位焉邵陵不受及王僧辩至郢恪归荆州元帝以为尚书令司空贼平为扬州刺史时帝未迁都以恪宗室令誉故先使归镇社稷大宝三年薨于长沙未之镇也赠太尉谥曰靖节王　　衡山僖侯恭
按梁书南平元襄王传元襄王子恭字敬范天监八年封衡山县侯以元襄功加邑至千户初乐山侯正则有罪敕让诸王独谓元襄曰汝儿非直无过并有义方恭起家给事中迁太子洗马出为督齐安等十一郡事宁远将军西阳武昌二郡太守征为秘书丞迁中书郎监丹阳尹行徐南徐州事转衡州刺史母忧去职寻起为云麾将军湘州刺史恭善解吏事所在见称而性尚华侈广营第宅重斋步摸写宫殿尤好宾友酣燕终辰座客满筵言谈不倦时世祖居藩颇事声誉勤心著述&#酒未尝妄进恭每从容谓人曰下官历观世人多有不好欢乐乃仰眠&#上看屋梁而着书千秋万岁谁传此者劳神苦思竟不成名岂如临清风对朗月登山泛水肆意酣歌也寻以雍州蛮文道拘引魏寇诏恭赴援仍除持节仁威将军宁蛮校尉雍州刺史便道之镇太宗少与恭游特被赏狎至是手令曰彼士流骯脏有关辅余风黔首扞格但知重剑轻死降胡惟尚贪婪边蛮不知敬让怀抱不可皂白法律无所用施愿充实边戍无数迁徙谍候惟远箱庾惟积长以控短静以制躁早蒙爱念敢布腹心恭至州治果有声绩百姓陈奏乞于城南立碑讼德诏许焉先高祖以雍为边镇运数州之粟以实储仓恭后多取官米赡给私宅为荆州刺史庐陵王所启由是免官削爵数年竟不叙用侯景乱卒于城中时年五十三诏特复本封世祖追赠侍中左卫将军谥曰僖按南史本传衡州刺史武会超在州子侄纵暴州人朱朗聚党反武帝以恭为刺史时朗已围始兴恭至缓服徇贼示以恩信群贼伏其勇是夜退三舍以避军吏请追恭曰贼以政苛致叛非有陈吴之心缓之则自溃急之则并力诸君置之明日朗遣使请降恭杖节受之一无所问即日收始兴太守张宝生及会超弟之子子仁斩之军门以其贿而虐也有司奏恭纵罪人专戮二千石有诏宥之迁湘州刺史寻除宁蛮校尉雍州刺史便道之镇简文少与恭游特被赏狎至是手令勖以政事恭至州政绩有声百姓请于城南立碑颂德诏许焉名为政德碑是夜闻数百人大叫碑石明旦视之碑涌起一尺恭命以大柱置于碑上使力士数十人抑之不下又以酒脯祭之使人守视俄而自复视者竟不见之恭闻而恶焉先是武帝以雍为边镇运数州粟以实储仓恭乃多取官米还赡私宅又典签陈保印侵&#百姓为荆州刺史庐陵王所启被诏征还在都朝谒白服随例帝曰白衣者为谁对曰前衡山侯恭帝厉色曰不还我陈保印吾当白汝未己而保印实投湘东王王改其姓名曰袁逢恭竟不叙用　　定襄县侯祗
