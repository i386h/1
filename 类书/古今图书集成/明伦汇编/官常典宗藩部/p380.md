<!-- { "loadSidebar": true } -->
　　道武七王传论　　　　　　　　魏书枭獍为物天实生之知母忘父盖亦禽兽元绍其人此之不若乎阳平以下降年夭促英才武略未显于时静简二王为时称首鉴既有声浑亦见器霄荷遇高祖继受任太和苟无其才名位岂徒及也叉阶缘宠私智小谋大任重才弱遂乱天下杀身全祀不亦幸哉　　任城王传论　　　　　　　　　前同显祖之将禅让可谓国之大节康王毅然庭诤德音孔昭一言兴邦其斯之谓欤文宣贞固俊远郁为宗杰身因累朝宁济夷险既社稷是任其梁栋之望也顺謇谔俶傥有汲黯之风不用于时横招非命惜矣嵩有行陈之气&#则裂冠之徒欤　　南安诸王传论　　　　　　　　同前南安原始要终善不掩恶英将帅之用有声于时熙略兄弟早播民誉或才&#志大或器狭任广咸不能就其功名俱至非命惜也康王不永鸾起家声徽饰智矫情外谄内忌永安之祸谁任其责宛其死也固其宜哉章武乐陵盖不足数静王聪断威重见称太和美矣　　献文六王传论　　　　　　　　同前显祖诸子俱闻道于太和之日咸阳望重位隆自猜谋乱赵郡愆于王度终谥曰灵广陵夙称明察不幸中夭惜矣高阳器术缺然终荷栋干孝昌之叛盖不足以责之北海义昧鹡鸰奢淫自丧虽祸由闲言亦自诒伊戚颢取若拾遗亡不旋踵岂守之无术其天将覆之　　彭城王传论　　　　　　　　　同前武宣王孝以为质忠而树行文谋武略自得怀抱绸缪太和之世岂徒然哉至夫在安处危之操送往事居之节周旦匪他之义霍光异姓之诚事兼之矣功高震主德隆动俗闲言一入卒不全志呜呼周成汉昭亦未易遇也　　魏诸宗室传论　　　　　　　　北史魏氏始自幽都肇基帝业上谷公等分枝若木疏派天潢或绩预经纶大开土宇或迹同凶悖自致歼夷其祸福之来唯人所召至如神武不事黄屋高揖万乘义感邻国祚隆帝统太伯延陵未足多也高凉让国之裔子那猛壮之风或大位未加或功不赎罪褒德图劳其义为缺松滋气干相承声迹俱显天穆得不以道任过其量持盈必悔杀身为幸武卫父子兼将丕略始见器重终以奸弃不足观矣河间扶风武烈宣着宗子之可称乎卫王英风猛概折冲见重谋之不臧卒以自丧秦王体度恢伟陈留胆气绝伦亡身强寇志力不展惜哉常山勇冠戚属与魏升降亦以优乎阴平忠烈蒲阴器宇荣宠兼萃盖有由焉毗陵&#偎辽西狷介全身保位固亦难矣苻坚之轘实君卫臣之诛窟咄逆子贼臣盖亦天下之恶一焉　　魏文成献文孝文诸王传论　　　同前文成五王安丰特标令望延明学业该赡加以雅淡之美至于永安运际寇戎卒致奔亡亦其命也献文诸子俱渐太和之训而咸阳终于逆节广陵毙于桑中人而无仪各宜遄死高阳器术缺然终荷栋干至于挠败实尸其阙武宣孝以为质忠而树行及夫在安处危之操送往事居之节周旦匪佗之旨霍光异姓之诚事实兼之竟而功高震主德隆动俗闲言一入卒不全生呜呼周成汉昭未易遇也北海义昧鹡鸰奢淫行丧虽祸发青蝇亦自诒伊戚颢取若拾遗亡不旋踵岂守之无术其天将覆之庶人险暴之性自幼而长终以废黜不得其终斯乃朱均之性尧舜不能训也京兆早有令闻晚致颠覆习于所染可不慎乎清河器识才誉以懿亲作辅时锺屯诐始遘墙茨之逼运属道消晚扼凶权之手悲哉广平早岁骄盈汝南性致狂逸揆其终始俱不足论而悦以天人所弃卒婴猜惧之毒盖地逼之尤也魏自西迁之后权移周室而周文天纵宽仁性罕猜忌元氏戚属并见保全内外任使布于列职孝闵践祚无替前绪明武缵业亦遵先志虽天厌魏德鼎命已迁枝叶荣茂足以愈于前代矣　　为临淮王谢封开府尚书令表　　温子升臣道愧山东气惭陇右激水弗功抟风无力但以平原带地资绪极天发趾自高理翮以远出临侯服既乏刺举之能入践帝阍又无应对之美空复受戈清庙推毂朱门孝阙泪河功惭汗海大宝远降横草未树顾以有涯愿言知止　　为南阳王让尚书表　　　　　　前人臣闻立而托乘乃成致远之功坐以运舟遂有利涉之用若以轻任重课凭虚责实虽欲自勤终焉靡效　　为上党王天穆让太宰表　　　　前人臣闻策蹇长途终惭一日之致悬缕层台讵任千钧之重固知才弱不可自强力微难以企及智小谋大恐贻折足之忧才轻任重&#有绝膑之悔既虑烁金固陈匪石　　为广阳王渊上书　　　　　　　前人　渊为北道大都督受尚书令李崇节度时东道都　督崔暹败于北道渊上书边竖构逆以成纷梗其所由来非一朝也昔皇始以移防为重盛简亲贤拥麾作镇配以高门子弟以死防遏不但不废仕宦至乃遍得复除当时人物欣慕为之及太和在历仆射李冲当官任事凉州土人悉免厮役丰沛旧门仍防边城自非得罪当世莫肯与之为伍征镇驱使但为虞候白直一生推迁不过军主然其往世房分留居京者得上品通官在镇者便为清途所隔或投彼有北以御魑魅多复逃胡乡乃峻边兵之格镇人浮游在外皆听流兵捉之于是少年不得从师长者不得游宦独为匪人言者流涕自定鼎伊洛边任益轻唯底滞凡才出为镇将转相模习专事聚敛或有诸方奸吏犯罪配边为之指踪过弄官府政以贿立莫能自改咸言奸吏为此无不切齿憎怒及阿那背恩纵掠窃&#命师追之十五万众度沙漠不日而还边人见此援师便自意轻中国尚书令臣崇时即申闻求改镇为州将允其愿抑亦先觉朝廷未许而高阙戍主率下失和陵杀之为逆命攻城掠地所见必诛王师屡北贼党日盛此段之举指望销平其崔暹只轮不反臣崇与臣逡巡复路今者相与还次云中马首是瞻未便西迈将士之情莫不解体今日所虑非止西北将恐诸镇寻亦如此天下之事何易可量　　为广阳王渊上书　　　　　　　前人往者元执权移天徙日而徽托附无翼而飞今大明反政任寄唯重以徽褊心&#臣切骨臣以&#滞远离京辇被其构阻无所不为然臣昔不在其后自此以来翻成陵谷徽遂一岁八迁位居宰相臣乃积年淹滞有功不录自徽执政以来非但抑臣而已北征之勋皆被拥塞将士告捷终无片赏虽为表请多不蒙遂前留元标据于盛乐后被重围析骸易子倒悬一隅婴城二载贼散之后依阶乞官徽乃盘退不允所请而徐州下邳戍主贾勋法僧叛后蹔被围逼固守之勋比之未重乃立得州即授开国天下之事其流一也功同赏异不平谓何又骠骑李崇北征之日启募八州之人听用关西之格及臣在后依此科赏复言北道征者不得同于关西定襄陵庙之至重平城守国之要镇若计北而论功亦何负于秦楚但以嫉臣之故便欲望风排抑然其当途以来何直退勋而已但是随臣征者即便为所嫉统军袁叔和曾经省诉徽初言有理又闻北征隶臣为统应时变色复令臣兄子仲显异端讼臣缉缉翩翩谋相诽谤言臣恶者接以恩颜称臣善者即被嫌责甄琛曾理臣屈乃视之若仇雠徐纥颇言臣短即待之如亲戚又骠骑长史祖莹昔在军中妄增首级矫乱戎行蠹害军府获罪有司避命山泽直以谤臣之故徽乃还雪其&#臣府司马刘敬比送降人既到定州翻然背叛贼如决河岂其能拥且以臣府参寮不免身首异处徽既怒迁舍其元恶及胥徒从臣行者莫不悚惧顷恒州之人乞臣为刺史徽乃斐然言不可测及降户结谋臣频表启徽乃因执言此事及向定州远彼奸恶又复论臣将有异志翻覆如此欲相陷没致令国朝遽赐迁代贼起之由谁使然也徽既优幸任隆一世慕势之徒于臣何有是故余人摄选车马填门及臣居边宾游罕至臣近在北虑其为梗是以孜孜乞赴京阙属流人举斧元戎垂翅复从后命自安无所僶俯先听不敢辞事及臣出都行尘未灭已闻在后复生异议言臣将儿自随证为可疑之兆忽称此以构乱悠悠之人复传音响言左军臣融右军臣衍皆受密敕伺察臣事徽既用心如此臣将何以自安窃以天步未夷国艰犹梗方伯之任于斯为急徽昔临蕃乃有人誉及居端右蔑尔无闻今求出之为州使得申其利用徽若外从所长臣无内虑之切脱蒙阙公
私幸甚
