<!-- { "loadSidebar": true } -->
按梁书本传武陵王纪字世询高祖第八子也少勤学有文才属辞不好轻华甚有骨气天监十三年封为武陵郡王邑二千户历位宁远将军琅邪彭城二郡太守轻车将军丹阳尹出为会稽太守寻以其郡为东扬州仍为刺史加使持节东中郎将征为侍中领石头戍军事出为宣惠将军江州刺史征为使持节宣惠将军都督扬南徐二州诸军事扬州刺史寻改授持节都督益梁等十三州诸军事安西将军益州刺史加鼓吹一部大同十一年授散骑常侍征西大将军开府仪同三司初天监中震太阳门成字曰绍宗梁位唯武王解者以为武王者武陵王也于是朝野属意焉及太清中侯景乱纪不赴援高祖崩后纪乃僭号于蜀改年曰天正又立圆照为皇太子圆正为西阳王圆满竟陵王圆普南谯王圆肃宜都王以巴西梓潼二郡太守永丰侯撝为征西大将军益州刺史封秦郡王司马王僧略直兵参军徐怦并固谏纪以为贰于己皆杀之永丰侯撝叹曰王不免矣夫善人国之基也今反诛之不亡何待又谓所亲曰昔桓元年号大亨识者谓之二月了而元之败实在仲春今年曰天正在文为一止其能久乎太清五年夏四月纪帅军东下至巴郡以讨侯景为名将图荆陕闻西魏侵蜀遣其将南梁州刺史谯淹回军赴援五月日西魏将尉迟迥帅众逼涪水潼州刺史杨干运以城降之迥分军据守即趋成都丁丑纪次于西陵舳舻翳川旌甲曜日军容甚盛世祖命护军将军陆法和于硖石夹岸筑二垒镇江以断之时陆纳未平蜀军复逼物情恇扰世祖忧焉法和告急旬日相继世祖乃拔任约于狱以为晋安王司马撤禁兵以配之并遣宣猛将军刘棻共约西赴六月约筑连城攻绝铁&#世祖复于狱拔谢答仁为步兵校尉配众一旅上赴法和世祖与纪书曰皇帝敬问假黄钺太尉武陵王自九黎侵轶三苗寇扰天常丧乱獯丑凭陵虔刘象魏黍离王室朕枕戈东望泣血西浮殒爱子于二方无诸侯之八百身被属甲手贯流矢俄而风树之酷万恨始缠霜露之悲百忧继集扣心饮胆志不图全直以宗社缀旒鲸鲵未剪尝胆待旦龚行天罚独运四聪坐挥八柄虽复结坛待将褰帷纳士拒赤壁之兵无谋于鲁肃烧乌巢之米不访于荀攸才智将殚金贝殆竭傍无寸助险阻备尝遂得斩长狄于驹门挫蚩尤于枫木怨耻既雪天下无尘经营四方专资一力方与岳牧同兹清静隆暑炎赫弟比何如文武具僚当有劳弊今遣散骑常侍光州刺史郑安忠指宣往怀仍令喻意于纪许其还蜀专制岷方纪不从命报书如家人礼庚申纪将侯睿率众缘山将规进取任约谢答仁与战破之既而陆纳平诸军并西赴世祖又与纪书曰甚苦大智季月烦暑流金烁石聚蚊成雷封狐千里以兹玉体辛苦行阵乃眷西顾我劳如何自獯丑凭陵羯胡叛换吾年为一日之长属有平乱之功膺此乐推事归当璧傥遣使乎良所迟也如曰不然于此投笔友于兄弟分形共气兄肥弟瘦无复相代之期让枣推梨长罢欢愉之日上林静拱闻四鸟之哀鸣宣室披图嗟万始之长逝心乎爱矣书不尽言大智纪之别字也纪遣所署度支尚书乐奉业至于江陵论和辑之计依前旨还蜀世祖知纪必破遂拒而不许丙戍巴东民符升徐子初等斩纪硖口城主公孙晃降于众军王琳宋簉任约谢答仁等因进攻侯睿陷其三垒于是两岸十余城遂俱降将军樊猛获纪及其第三子圆满俱杀之于硖口时年四十六有司奏请绝其属籍世祖许之赐姓饕餮氏初纪将僭号妖怪非一其最异者内寝柏殿柱绕节生花其茎四十有六靃靡可爱状似荷花识者曰王敦杖花非佳事也纪年号天正与萧栋暗合佥曰天字二人也正字一止也栋纪僭号各一年而灭按南史本传天监十三年封武陵王寻授扬州刺史中书诏成武帝加四句曰贞白俭素是其清也临财能让是其廉也知法不犯是其慎也庶事无留是其勤也纪特为帝爱故先作牧扬州大同三年为都督益州刺史以路远固辞帝曰天下方乱唯益州可免故以处汝汝其勉之纪歔欷既出复入帝曰汝尝言我老我犹再见汝还益州也纪在蜀开建宁越巂贡献方物十倍前人朝嘉其绩加开府仪同三司初天监中震太阳门成字曰绍宗梁位唯武王解者以武陵王于是朝野属意焉及侯景陷台城上甲侯韶西上至硖出武帝密敕加纪侍中假黄钺都督征讨诸军事骠骑大将军太尉承制大宝元年六月辛酉纪乃移告诸州征镇遣世子圆照领二蜀精兵三万受湘东王绎节度绎命圆照且顿白帝未许东下七月甲辰湘东王绎遣鲍检报纪以武帝崩问十一月壬寅纪总戎将发益镇绎使胡智监至蜀书止之曰蜀中斗绝易动难安弟可镇之吾自当灭贼又别纸云地拟孙刘各安境界情深鲁卫书信恒通二年四月乙丑纪乃僭号于蜀改年曰天正暗与萧栋同名识者尤之以为于文天为二人正为一止言各一年而止也纪又立子圆照为皇太子圆正为西阳王圆满竟陵王圆普南谯王圆肃宜都王以巴西梓潼二郡太守永丰侯撝为征西大将军益州刺史封秦郡王司马王僧略直兵参军徐怦并固谏皆杀之僧略僧辩弟怦勉从子也以谏且以怦与将帅书云事事往人口具以为反于己诛之永丰侯撝叹曰王不免矣夫善人国之基也今乃诛之不亡何待又谓所亲曰昔桓元年号大亨识者谓为二月了而元之败实在仲春今年曰天正在文为一止其能久乎丁卯元帝遣万州刺史宋簉袭圆照于白帝圆照弟圆正时为西阳太守召至锁于省内初杨干运求为梁州刺史不得纪以为潼州刺史杨法深求为黎州刺史亦不得以为沙州刺史二憾不获所请各遣使通西魏及闻魏军侵蜀纪遣其将谯淹回军赴援魏将尉迟迥逼涪水杨干运降之迥即趋成都五月己巳纪次西陵军容甚盛元帝命护军将军陆法和立二城于峡口名七胜城锁江以断峡时陆纳未平蜀军复逼元帝甚忧法和告急旬日相继元帝乃拔任约于狱以为晋安王司马撤禁兵以配之并遣宣猛将军刘棻共约西赴六月纪筑连城攻绝铁锁元帝复于狱拔谢答仁为步兵校尉配众一旅上赴纪之将发也江水可揭前部不得行及登舟无雨而水长六尺刘孝胜喜曰殆天赞也将至峡有黑龙负舟其将帅咸谓天助及顿兵日久频战不利师老粮尽智力俱殚又魏人入剑阁成都虚弱忧懑不知所为先是元帝已平侯景执所俘馘频遣报纪世子圆照镇巴东留执不遣启纪云侯景未平宜急征讨已闻荆镇为景所灭疾下大军纪谓为实然故仍率众沿江急进于路方知侯景已平便有悔色召圆照责之圆照曰侯景虽诛江陵未服宜速平荡纪亦以既居尊位宣言于众敢谏者死蜀中将卒日夜思归所署江州刺史王开业进曰宜还救根本更思后图诸将佥以为然圆照刘孝胜独言不可纪乃止既而闻王琳将至潜遣将军侯睿傍险出法和后临水筑垒御琳及法和元帝书遗纪遣光州刺史郑安中往喻意于纪许其还蜀专制岷方纪不从命报书如家人礼既而侯睿为任约谢答仁所破又陆纳平诸军并西赴元帝乃与纪书又为诗曰回首望荆门惊浪且雷奔四鸟嗟长别三声悲夜猿圆正在狱中连句曰水长二江急云生三峡&#愿贳淮南罪思报阜陵恩帝看诗而泣纪频败知不振遣署度支尚书乐奉业往江陵论和辑之计元帝知纪必破遂拒而不许于是两岸十余城遂俱降游击将军樊猛率所领至纪所纪在船中绕&#而走以金掷猛等曰此顾卿送我一见七官卿必当富贵猛曰天子何由可见杀足下此金何之犹不敢逼围而守之法和驰启上密敕樊猛曰生还不成功也猛率甲士祝文简张天成拔刀升舟犹左右奔掷第五子圆满驰来就父纪首既落圆满躯亦分法和收太子圆照兄弟三人问圆照曰阿郎何以至此圆照曰失计愿为公作奴法和叱遣之　　吴平光侯励
按南史吴平侯景传景子励字文约弱不好弄喜愠不形于色仕太子洗马母忧去职殆不胜丧每一思至必徒步之墓或遇风雨仆卧中路坐地号恸起而复前家人不能禁景特所钟爱曰吾百年后其无此子乎使左右节哭服阕除太子中舍人景薨于郢镇或以路远秘其凶问以疾渐为辞励乃奔波届于江夏不进水浆者七日庐于墓所亲友隔绝会叔父昙下诏狱励乃率昆弟群从同诣大理虽门生故吏莫能识之后袭封吴平侯对扬王人悲恸呜咽傍人亦为陨涕除淮南太守以善政称迁宣城内史郡多猛兽常为人患及励在任兽暴为息又迁豫章内史道不拾遗男女异路徙广州刺史去郡之日吏人悲泣数百里中舟乘填塞各赍粮食以送励励人为纳受随以钱帛与之至新淦县岓山村有一老姥以盘擎鱼自送舟侧奉上之童儿数十人入水扳舟或歌或泣广州边海旧饶外国舶至多为刺史所侵每年舶至不过三数及励至纤毫不犯岁十余至俚人不宾多为海暴励征讨所获生口宝物军资之外悉送还台前后刺史皆营私蓄方物之贡少登天府自励在州岁中数献军国所须相继不绝武帝叹曰朝廷便是更有广州有诏以本号还朝而江西俚帅陈文彻出寇高要又诏励重申蕃任未几文彻降附励以南江危险宜立重镇乃表台于高凉郡立州敕仍以为高州以西江督护孙固为刺史征为太子左卫率励性率俭而器度宽裕左右尝将羹至胸前翻之颜色不异徐呼更衣聚书至三万卷披玩不倦尤好东观汉记略皆诵忆刘显执卷策励酬应如流乃至卷次行数亦不差失少交结惟与河东裴子野范阳张缵善卒于道赠侍中谥曰光侯　　西乡侯劝
按南史梁吴平侯传吴平侯景子劝字文肃少以清静自立封西乡侯位南康内史太舟卿大宝元年与南康王会理谋诛侯景事发遇害　　东乡侯&#
按南史梁吴平侯传吴平侯景子&#字文祗封东乡侯位太子洗马及西乡侯劝同见害　　曲江乡侯勃
按南史梁吴平侯传吴平侯景子勃位定州刺史封曲江乡候大宝初广州刺史元景仲谋应侯景西江督护陈霸先攻景仲迎勃为刺史时湘东王绎在荆州虽承制授职力不能制遂从之勃乃镇岭南为广州刺史后江表定以王琳代为广州以勃为晋州刺史魏&#江陵勃复据广州敬帝承制加司徒绍泰中为太尉进太保陈武禅代之际举兵不从寻败遇害　　长沙元王业按梁书本传长沙嗣王业字静旷高祖长兄懿之子也业幼而明敏识度过人仕齐为著作郎太子舍人宣武之难与二弟藻象俱逃匿高祖既至仍赴于军以为宁朔将军中兴二年除辅国将军南琅邪清河二郡太守天监二年袭封长沙王征为冠军将军量置佐史迁秘书监四年改授侍中六年转散骑常侍太子右卫率迁左骁骑将军寻为中护军领石头戍军事七年出为使持节都督南兖兖徐青冀五州诸军事仁威将军南兖州刺史八年征为护军九年除中书令改授安后将军镇琅邪彭城二郡领南琅邪太守十年征为安右将军散骑常侍十四年复为护军领南琅邪彭城镇琅邪复征中书令出为轻车将军湘州刺史业性敦笃所在留惠深信因果笃诚佛法高祖每嘉叹之普通三年征为散骑常侍护军将军四年改为侍中金紫光禄大夫七年薨时年四十八谥曰元有文集行于世子孝俨嗣按南史本传宣武之难与二弟藻象俱逃匿于王严秀家东&#知之收严秀付建康狱考掠备极乃以钳拔手爪至死不言竟以免祸天监二年袭封长沙王历位秘书监侍中都督南兖州刺史运私邸米僦人作甓以砌城武帝善之徙湘州尤着善政零陵旧有二猛兽为暴无故相枕而死郡人唐睿见猛兽旁一人曰刺史德感神明所以两猛兽自毙言讫不见众并异之　　临汝灵侯猷
