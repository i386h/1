<!-- { "loadSidebar": true } -->
按宋史秦王传秦康惠王德芳第二子惟宪字有则美丰仪少颇纵肆长修谨善射好吟咏多读道书端拱初授左屯卫将军累迁左羽林将军领演州刺史加左卫大将军领贺州团练使真拜资州团练使大中祥符九年五月卒年三十八赠安德军节度使兼侍中英国公子从式始封安定郡王从演礼宾副使从戎从戒从湜并内殿崇班从贲供奉官　　南康郡公惟能
按宋史秦王传秦康惠王德芳第三子惟能字若拙端拱初授右屯卫将军累迁右神武军将军大中祥符元年五月卒年三十赠蔡州防御使张掖侯明道二年加赠集庆军节度观察留后南康郡公子从古袭安国公从善内殿承制从贽崇班　　循国公承庆
按宋史魏王传魏悼王廷美长子高密慈惠王德恭德恭长子承庆官至和州团练使卒赠武信军节度使循国公子六人　　武当侯承寿
按宋史魏王传魏悼王廷美长子高密慈惠王德恭德恭次子承寿终南作坊使赠德州刺史武当侯子四人　　安定和懿王承简
按宋史魏王传故事皇族封王者物故则本宫之长封国公其后以次受封于是魏悼王廷美第五子德钧子承简属最长袭封徐国公官至保康军留后赠彰化军节度使安定郡王谥和懿　　平阳懿恭王允升
按宋史汉王传汉恭宪王元佐长子允升字吉先初免乳养明德太后宫太后亲抚视之元佐有疾允升始出第真宗赐名元中授右监门卫将军更赐今名累迁澶州观察使封延安郡公进武宁军节度观察留后历安德建雄安国军节度使景佑二年卒赠太尉平阳郡王谥懿恭子十三人宗礼宗旦宗悌宗惠知名　　密国公允言
按宋史汉王传汉恭宪王元佐第二子允言累官左屯卫将军尝托疾不朝降太子左卫率府率岁中复官又坐笞侍婢而兄允升劝止悖慢无礼贬副率绝朝谒出之别第以祀汾阴恩复率府率还宫久之复朝谒历左监门卫大将军黄州刺史天圣七年卒赠明州观察使奉化侯明道二年赠安远军节度使追封密国公子宗说除名幽死宗育终右屯卫将军赠颍州防御使汝阴侯　　郇国公允成
按宋史汉王传汉恭宪王元佐第三子允成终右神武将军濮州防御使赠安化军节度使郇国公明道二年加赠镇江军节度使兼侍中子宗颜宗讷宗鼎宗严宗鲁宗儒宗奭皆为环卫刺史　　信安僖简王允宁
按宋史商王传商恭靖王元份长子允宁字德之性至孝因父感疾恍惚失常既而嗜学尤喜读唐史通知近朝典故工虞世南楷法真宗赐诗激赏之又善射尝侍射后苑屡破的赐金带器币初授右千牛卫将军四迁右武卫历唐州团练颍州防御同州观察使进彰信军节度观察留后武定军节度使景佑元年卒赠太尉信安郡王谥僖简子宗谔宗敏宗孟宗肃　　温王禔　昌王祗　信王祉　钦王祈
按宋史宗室传真宗六子长温王禔次悼献太子佑次昌王祗次信王祉次钦王祈次仁宗禔祗祈皆早亡徽宗赐名追封　　濮安懿王允让
按宋史本传允让字益之商王元份子也天资浑厚外庄内宽喜愠不见于色始为右千牛卫将军周王佑薨真宗以绿车旄节迎养于禁中仁宗生用箫韶部乐送还邸官卫州刺史仁宗即位授汝州防御使累拜宁江军节度使上建睦亲宅命知大宗正事宗子有好学勉进之以善若不率教则劝戒之至不变始正其罪故人莫不畏服焉庆历四年封汝南郡王拜同平章事改判大宗正司嘉佑四年薨年六十五赠太尉中书令追封濮王谥安懿仁宗在位久无子乃以王第十三子宗实为皇子仁宗崩皇子即位是为英宗治平元年宰相韩琦等奏请下有司议濮安懿王及谯国夫人王氏襄国夫人韩氏仙游县君任氏合行典礼诏须大祥后议之二年乃诏礼官与待制以上议翰林学士王珪等奏曰谨按仪礼丧服为人后者传曰何以三年也受重者必以尊服服之为所后者之祖父母妻妻之父母昆弟昆弟之子若子谓皆如亲子也又为人后者为其父母传曰何以期不二斩持重于大宗降其小宗也为人后者为其昆弟传曰何以大功为人后者降其昆弟也先王制礼尊无二上若恭爱之心分于彼则不得专于此故也是以秦汉以来帝王有自旁支入承大统者或推尊其父母以为帝后皆见非当时取议后世臣等不敢引以为圣朝法况前代入继者多宫车宴驾之后援立之策或出臣下非如仁宗皇帝年龄未衰深惟宗庙之重祗承天地之意于宗室众多之中简推圣明授以大业陛下亲为先帝之子然后继体承祧光有天下濮安懿王虽于陛下有天性之亲顾复之恩然陛下所以负扆端冕富有四海子子孙孙万世相承皆先帝德也臣等窃以为濮王宜准先期封赠期亲尊属故事尊以高官大国谯国襄国仙游并封太夫人考之古今为宜称于是中书奏王珪等所议未见详定濮王当称何亲名与不名珪等议濮王于仁宗为兄于皇帝宜称皇伯而不名如楚王泾王故事中书又奏礼与令及五服年月敕出继之子于所继所生皆称父母又汉宣帝光武皆称父为皇考今珪等议称濮王为皇伯于典礼未有明据请下尚书省集三省御史台议奏方议而皇太后手诏诘责执政于是诏曰如闻集议不一权宜罢议令有司博求典故以闻礼官范镇等又奏汉之称皇考称帝称皇立寝庙序昭穆皆非陛下圣明之所法宜如前议为便自是御史吕诲等弹奏欧阳修首建邪议韩琦曾公亮赵概附会不正之罪固请如王珪等议既而内出皇太后手诏曰吾闻群臣议请皇帝封崇濮安懿王至今未见施行吾载阅前史乃知自有故事濮安懿王谯国夫人王氏襄国夫人韩氏仙游县君任氏可令皇帝称亲濮安懿王称皇王氏韩氏任氏并称后事方施行而英宗即日手诏曰称亲之礼谨遵慈训追崇之典岂易克当且欲以茔为园即园立庙俾王子孙主奉祠事翌日诲等以所论列弹奏不见听用缴纳御史敕诰家居待罪诲等所列大抵以为前诏称权罢集议后诏又称且欲以茔为园即遣崇之意未已英宗命合门以诰还之诲等力辞台职诲等既出而濮议亦寝至神宗元丰二年诏以濮安懿王三夫人可并称王夫人云　　同安僖靖王惟正
按宋史燕王传燕懿王德昭长子惟正天圣七年以久病帝欲慰安之由保信军节度观察留后乐安郡公特拜建宁军节度使卒赠侍中追封同安郡王谥僖靖无子以弟惟宗子从谠为嗣　　舒国公惟忠
按宋史燕王传燕懿王德昭第四子惟忠字令德初名文起太平兴国八年赐今名授右千牛卫将军四迁右龙武军真宗即位改右千牛卫大将军大中祥符二年进左监门卫大将军叙州刺史五年进昌州团练使八年卒赠鄂州观察使追封江夏侯明道二年加赠彰化军节度使追封舒国公子从恪从蔼从秉从&#从谨从质从信从谠　　济南侯从谠
按宋史燕王传燕懿王德昭长子同安僖靖王惟正无子以弟舒国公惟忠子从谠为嗣官至左龙武大将军温州团练使坐射杀亲事官削官爵幽之别宅从谠少好学以刚褊废遂自刭死帝甚悼之赠济州防御使济南侯　　丹阳僖穆王守节
按宋史燕王传燕懿王德昭第二子冀康孝王惟吉惟吉长子守节累迁彰化军节度观察留后同知大宗正事卒赠镇江军节度使追封丹阳郡王谥僖穆子世永世延弟守约终内园使康州刺史赠沂州团练使子世静世长　　楚国公守巽
按宋史燕王传庆历四年诏封十王之后以燕懿王德昭第四子舒国公惟忠子从蔼袭封颍国公而德昭第二子冀康孝王惟吉第三子守巽以冀王后最长与从蔼同封守巽官至和州防御使赠武成军节度使楚国公从蔼至齐州防御使赠武胜军节度观察留后韩国公　　庐江侯守度
按宋史燕王传燕懿王德昭第二子冀康孝王惟吉惟吉第四子守度终左领军卫大将军英州团练使赠广州观察使庐江侯守廉终供备库副使赠内藏库使守康至供奉官　　齐国公从照
按宋史秦王传庆历四年诏封十王之后以秦康惠王德芳长子惟叙子从照封安国公终左金吾卫大将军归州团练使赠同州观察使齐国公　　相孝定王允弼
按宋史镇王传镇恭懿王元偓子允弼八岁召入禁中令皇子致拜允弼不敢当御楼观酺得与王子并坐皇子即位是为仁宗允弼累迁武宁军节度使兼侍中判大宗正事封北海郡王英宗时拜中书令徙王东平神宗即位拜太保凤翔雄武军节度使朝朔望熙宁二年丁母忧悲痛不胜丧固辞起复母葬有日而允弼病笃顾诸子以不得终大事为恨薨帝临哭之恸辍朝三日赠太师尚书令兼中书令追封相王谥孝定允弼性端重时然后言诸宫增学官员允弼已贵犹日至讲席延伴读官读孟子一节领宗正三十年与濮安懿王共事相友爱为宗属推敬子宗缋宗景　　建国章靖公克继
按宋史魏王传魏悼王廷美长子高密慈惠王德恭德恭长子循国公承庆承庆子克继善楷书尤工篆隶宗正荐之仁宗亲临试及令临蔡邕古文法写论语诗书复诏与士朝分隶石经帝曰李阳冰唐室之秀今克继朕之阳冰也训子弟力学一门登儒科者十有二人尝进所集广韵字源帝称善藏之秘阁元佑五年以定武军节度观察留后卒赠开府仪同三司建国公谥章靖　　饶阳侯克己
按宋史魏王传魏悼王廷美长子高密慈惠王德恭德恭次子武当侯承寿承寿子克己晓音律尝作雅乐图乐曲以献侍宴大清楼进所学虞世南书赐器加等终右千牛卫大将军赠深州防御使饶阳侯子叔韶　　冯翊侯克修
按宋史魏王传魏悼王廷美长子高密慈惠王德恭德恭次子武当侯承寿承寿子克修字子庄仁宗为皇子时得出入禁中侍学故仁宗待遇殊厚帝尝御大清楼召宗室试书以克修为善终右神武军大将军成州团练使赠同州观察使冯翊侯子叔充　　韩荣恩王宗谔按宋史商王传商恭靖王元份长子信安郡王允宁允宁长子宗谔封虢国公官累集庆军节度使同中书门下平章事进封豫章郡王乞比外使相给奉仁宗以非兼侍中令诘主吏宗谔上章自陈于是御史张商英劾其招权立威等罪坐落平章事英宗即位还所夺元丰五年薨赠太尉韩王太常谥荣孝上省集议驳之改荣恭仆射王珪复驳之遂谥荣恩　　会稽侯宗敏按宋史商王传商恭靖王元份长子信安郡王允宁允宁第二子宗敏终右千牛卫大将军文州刺史赠越州观察使会稽侯颇涉书传缘郊恩建请封所生母范氏宗室子得封所生母自宗敏始　　北海郡王宗肃
按宋史商王传商恭靖王元份长子信安郡王允宁允宁第四子宗肃封鲁国公兄宗谔尝亡宝器意宗肃家人子窃之宗肃曰吾廉不足取信兄弟如此乎立偿其直宗谔愧不取乃施诸僧久之器得宗肃不复言元丰五年终安化军留后以尝从英宗入庆宁优赠镇海军节度使开府仪同三司北海郡王　　新平郡王宗保按宋史昭成太子传仁宗时诏以汉恭宪王元佐第三子允成子宗保出继昭成太子为孙宗保生二岁母抱以入见章献后后留与处宗保七岁授左侍禁帝亲为巾其首久之归本宫诏朔望出入禁省累官代州防御使袭封燕国公性仁恕主藏吏盗米至千斛贳不问尝书忍字于座右以为戒熙宁七年卒神宗临奠其子仲鞠泣曰先臣幼养宫中终身不自言帝感悼遂优赠静难军节度使新平郡王谥恭静仲鞠亦好学能诗事亲居丧以孝闻宗保卒子仲恕嗣官至忠州团练使谥纯僖子士盉嗣　　高密郡公宗望
