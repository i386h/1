<!-- { "loadSidebar": true } -->
按魏书秦王传秦明王翰子仪身长七尺五寸容貌甚伟美须髯有算略少能舞剑骑射绝人太祖幸贺兰部侍从出入登国初赐爵九原公从破诸部有谋战功及太祖将图慕容垂遣仪观衅垂问仪太祖不自来之意仪曰先人以来世据北土子孙相承不失其旧乃祖受晋正朔爵称代王东与燕世为兄弟仪之奉命理谓非失垂壮其对因戏曰吾威加四海卿主不自见吾云何非失仪曰燕若不修文德欲以兵威自强此乃本朝将帅之事非仪所知也及还报曰垂死乃可图今则未可太祖作色问之仪曰垂年已暮其子宝弱而无威谋不能决慕容德自负才气非弱主之臣衅将内起是可计之太祖以为然后改封平原公太祖征卫辰仪出别道获卫辰尸传首行宫太祖大喜徙封东平公命督屯田于河北自五原至棝阳塞外分农稼大得人心慕容宝之寇五原仪蹑据朔方要其还路及并州平仪功多迁尚书令从围中山慕容德之败也太祖以普驎妻周氏赐仪并其僮仆财物寻迁都督中外诸军事左丞相进封卫王中山平复遣仪讨邺平之太祖将还代都置中山行台诏仪守尚书令以镇之远近怀附寻征仪以丞相入辅又从征高车仪别从西北破其别部又从讨姚平有功赐以绢布绵牛马羊等仪膂力过人弓力将十石陈留公虔&#大称异时人云卫王弓桓王&#世祖之初育也太祖喜夜召仪入太祖曰卿闻夜唤乃不怪惧乎仪曰臣推诚以事陛下陛下明察臣辄自安忽奉夜诏怪有之惧实无也太祖告以世祖生仪起拜而歌舞遂对饮申旦召群臣入赐仪御马御带缣锦等先是上谷侯岌张衮代郡许谦等有名于时学博今古初来入国闻仪待士先就仪仪并礼之共谈当世之务指画山河分别城邑成败要害造次备举谦等叹服相谓曰平原公有大才不世之略吾等当附其尾太祖以仪器望待之尤重数幸其第如家人礼仪矜功恃宠遂与宜都公穆崇谋为乱伏武士伺太祖欲为逆崇子遂留在伏士中太祖召之将有所使遂留闻召恐发逾墙告状太祖秘而恕之天赐六年天文多变占者云当有逆臣伏尸流血太祖恶之颇杀公卿欲以厌当天灾仪内不自安单骑遁走太祖使人追执之遂赐死葬以庶人礼仪十五子　　秦愍王觚按魏书秦王传秦明王翰子觚勇略有胆气少与兄仪从太祖侍卫左右使于慕容垂垂末年政在群下遂止觚以求赂太祖绝之觚率左右数十骑杀其卫将走归为慕容宝所执归中山垂待之逾厚觚因留心学业诵读经书数十万言垂之国人咸称重之太祖之讨中山慕容普驎既自立遂害觚以固众心太祖闻之哀恸及平中山发普驎柩斩其尸收议害觚者傅高霸程同等皆夷五族以大刃锉杀之乃改葬觚追谥秦愍王封子夔为豫章王以绍觚　　朱提王悦
按魏书陈留王传陈留桓王虔子朱提王悦外和内佷太祖常以桓王死王事特加亲宠为左将军袭封后为宗师悦恃宠骄矜每谓所亲王洛生之徒言曰一旦宫车晏驾吾止避卫公除此谁在吾前卫王仪美髯为内外所重悦故云初姚兴之赎狄伯支悦送之路由雁门悦因背诱奸豪以取其意后遇事谴逃亡投雁门规收豪杰欲为不轨为土人执送太祖恕而不罪太宗即位引悦入侍仍怀奸计说帝云京师杂人不可保信宜诛其非类者又云雁门人多诈并可诛之欲以雪其私忿太宗不从悦内自疑惧怀刃入侍谋为大逆叔孙俊疑之窃视其怀有刀执而赐死　　松滋侯度
按魏书高凉王传高凉王孤孙度太祖初赐爵松滋侯位比部尚书卒　　乐平戾王丕
按魏书明元六王传明元皇帝七男杜密皇后生世祖太武皇帝大慕容夫人生乐平戾王丕安定殇王弥阙母氏慕容夫人生乐安宣王范尹夫人生永昌庄王健建宁王崇新兴王俊二王并阙母氏　按本传乐平王丕少有才干为世所称太宗以丕长爱其器度特优异之泰常七年封拜车骑大将军后督河西高平诸军讨南秦王杨难当军至略阳禁令齐肃所过无私百姓争致牛酒难当惧还仇池而诸将议曰若不诛豪帅军还之后必聚而为寇又以大众远出不有所掠则无以充军实赏将士将从之时中书侍郎高允参丕军事谏曰今若诛之是伤其向化之心恐大军一还为乱必速丕以为然于是绥怀初附秋毫无犯初冯弘之奔高丽世祖诏遣送之高丽不遣世祖怒将讨之丕上疏以为和龙新定宜优复之使广修农殖以饶军实然后进图可一举而灭帝纳之乃止后坐刘洁事以忧薨谥曰戾王子拔袭爵后坐事赐死国除丕之薨及日者董道秀之死也高允遂着筮论曰昔明元末起白台其高二十余丈乐平王尝梦登其上四望无所见王以问日者董道秀筮之曰大吉王默而有喜色后事发王遂忧死而道秀弃市道秀若推六爻以对王曰易称亢龙有悔穷高曰亢高而无民不为善也夫如是则上宁于王下保于己福禄方至岂有祸哉今舍于本而从其末咎衅之至不亦宜乎　　安定殇王弥
按魏书本传安定王弥泰常七年封太宗讨滑台留守京师薨谥殇王无子国除　　乐安宣王范
按魏书本传乐安王范泰常七年封雅性沈厚宽和仁恕世祖以长安形胜之地非范莫可任者乃拜范都督五州诸军事卫大将军开府仪同三司长安镇都大将高选才能以为僚佐范谦恭惠下推心抚纳百姓称之时秦土新罹寇贼流亡者相继范请崇易简之治帝纳之于是遂宽傜与人休息后刘洁之谋范闻而不告事发因疾暴薨　　永昌庄王健
按魏书本传永昌王健太常七年封姿貌魁壮善弓马达兵法所在征战常有大功才艺比陈留桓王而智略过之从世祖破赫连昌遂西略至木根山讨和龙健别攻拔建德后平叛胡白龙余党于西河世祖袭蠕蠕越涿邪山车驾还诏健殿后蠕蠕万骑追之健与数十骑击之矢不虚发所中皆应弦而毙遂退威震漠北寻从平凉州健功居多又讨破秃发保周自杀传首京师复降沮渠无讳无疾薨谥曰庄王　　建宁王崇按魏书本传建宁王崇泰常七年封拜辅国将军从讨北虏有功高宗时封崇子丽济南王后与京兆王杜元宝谋逆父子并赐死　　新兴王俊
按魏书本传新兴王俊泰常七年封拜镇东大将军少善骑射多才艺坐法削爵为公俊好酒色多越法度又以母先遇罪死而己被贬削恒怀怨望颇有悖心后事发赐死国除　　平阳王真乐　高凉懿王礼
按魏书高凉王传高凉王孤子斤斤子真乐频有战功后袭祖封太宗初改封平阳王薨子礼袭本爵高凉王薨谥懿王　　元城侯屈
按魏书文安公传文安公泥子屈袭爵太宗时居门下出纳诏命性明敏善奏事每合上旨赐爵元城侯加功劳将军与南平公长孙嵩白马侯崔元伯等并决狱讼太宗东巡命屈行右丞相山阳侯奚斤行左丞相命掌军国甚有声誉后吐京胡与离石胡出以兵等叛置立将校外引赫连屈丐屈督会稽公刘洁永安侯魏勤捍之勤没于陈洁坠马胡执送屈丐唯屈众犹存太宗以屈没失二将欲斩之时并州刺史元六头荒淫怠事乃赦屈令摄州事屈纵酒颇废政事太宗积其前后失槛车征还斩于市　　长沙公磨浑
按魏书文安公传文安公泥子屈屈子磨浑少为太宗所知元绍之逆也太宗潜隐于外磨浑与叔孙俊诈云太宗所在绍使帐下二人随磨浑往规为逆磨浑既得出便缚帐下诣太宗斩之太宗得磨浑大喜因为羽翼以勋赐爵长沙公拜尚书出为定州刺史卒　　南阳王良
按魏书秦王传秦明王翰子卫王仪仪子良性忠笃太宗追录仪功封南阳王以绍仪后　　新蔡昭公干
按魏书秦王传南阳王良弟干机悟沈勇善弓马少有父风太宗即位拜干内将军都将入备禁中太宗出游于白登之东北干以骑从有双鸱飞鸣于上太宗命左右射之莫能中鸱旋飞稍高干自请射之以二箭下双鸱太宗嘉之赐御马弓矢金带一以旌其能军中于是号曰射鸱都将从世祖南巡进爵新蔡公高宗即位拜都官尚书卒谥曰昭　　武遂子拔干
按魏书辽西公传辽西公意烈子拔干博知古今父虽有罪太祖以拔干宗亲委之心腹有计略屡效忠勤太宗践阼除渤海太守吏人乐之赐爵武遂子转平原镇将得将士心卒谥曰灵公　　武邑公受洛
按魏书辽西公传武遂子拔干子受洛袭进爵武邑公卒子叱奴武川镇将叱奴子洪超颇有学涉大乘贼乱之后诏洪超持节兼黄门侍郎绥慰冀部还上言冀土宽广界去州六七百里负海险远宜分置一州镇遏海曲朝议从之后遂立沧州卒于北军将光禄大夫　　阴平熹王烈
按魏书秦王传卫王仪弟烈刚武有智略元绍之逆百寮莫敢有声惟烈行出外诈附绍募执太宗绍信之自延秋门出遂迎立太宗以功进爵阴平王薨谥曰熹子裘袭　　建德公婴文
按魏书本传建德公婴文神元皇帝之后也少明辩有决断太宗器之典出纳诏命常执机要世祖践阼拜护东夷校尉进爵建德公镇辽西卒　　真定侯陆
按魏书本传真定候陆神元皇帝之后也世祖时以武功颇蒙恩遇拜散骑常侍赐爵真定侯卒陆曾孙轨字法寄稍迁洛阳令时天下多事轨惟以深刻遇下死多酷滥识者非之孝静时邺宫创制以轨为营构使除徐州刺史轨风望既陋又无学术虽历名位时人轻之卒于州　　武陵侯因
按魏书本传武陵侯因章帝之后也从太祖平中原以功封曲逆侯世祖时改爵武陵　　长乐王寿乐
按魏书本传长乐王寿乐章帝之后也位选部尚书南安王改封长乐王高祖即位寿乐有援立功拜太宰大都督中外诸军录尚书事矜功与尚书令长孙渴侯争权并伏法　　望都公颓
按魏书本传望都公颓昭帝之后也随太祖平中原赐爵望都侯世祖以颓美仪容进止可观使迎左昭仪于蠕蠕进爵为公卒　　江夏公吕
按魏书本传江夏公吕太祖族弟也从世祖平凉州有功封江夏公位外都大官委以朝政大见尊重卒赠江夏王陪葬金陵　　西河公敦
按魏书本传西河公敦平文帝之曾孙也太祖初从征被坚执锐名冠诸将后从征中山所向无前太宗时拜中都大官世祖时进爵西河公宠遇弥笃卒子拨袭　　司徒公石
按魏书本传司徒石平文帝之元孙也忠勇有胆略尤善骑射从世祖南讨至瓜步位尚书令雍州刺史历比部侍郎华州刺史累迁征南大将军卒赠司徒公　　河间公齐
按魏书本传河间公齐烈帝之元孙也少雄杰魁岸世祖爱其勇壮引侍左右从征赫连昌世祖马蹶贼众逼帝齐以身蔽捍决死击贼贼乃退世祖得上马是日微齐世祖几至危殆世祖以微服入其城齐固谏不许乃与数人从世祖入城内既觉诸门悉闭世祖及齐等因入其宫中得妇人裙系之槊上世祖乘而上因此得拔齐有力焉赐爵浮阳侯从征和龙以功拜尚书进爵为公后与新兴王俊讨秃发保周坐事免官爵刘义隆将裴方明陷仇池世祖复授齐前将军与建兴公古弼讨之遂&#仇池威振羌氐复赐爵河间公与武都王杨保宗对镇骆谷时保宗弟文德说保宗闭险自固有期矣秦州主簿边因知之密告齐齐晨诣保宗呼曰古弼至欲宣诏保宗出齐叱左右扶保宗上马驰驲送台诸氐遂推文德为主求援于刘义隆义隆遣将房亮之苻昭啖龙等率众助文德齐击斩杀龙擒亮之氐遂平以功拜内都大官卒谥曰敬长子陵袭爵陵性抗直天安初为乙浑所害　　襄邑子陵
按魏书高凉王传高凉王孤子斤斤子平阳王真乐真乐子陵世祖赐爵襄邑男进爵为子卒子位柔元镇司马　　中山简王纂
