<!-- { "loadSidebar": true } -->
按谷梁传季孙行父秃晋郄克眇卫孙良夫跛曹公子手偻同时而聘于齐齐使秃者御秃者使眇者御眇者使跛者御跛者使偻者御偻者萧同侄子处台上而笑之闻于客客不说而去相与立胥闾而语移日不解齐人有知之者曰齐之患必自此始矣二年春齐侯伐我北鄙夏四月丙戌卫孙良夫帅师及齐师战于新筑卫师败绩六月癸酉季孙行父臧孙许叔孙侨如公孙婴齐帅师会晋郄克卫孙良夫曹公子手及齐侯战于齐师败绩秋七月齐侯使国佐如师己酉及国佐盟于爰娄去国五百里爰娄去国五十里一战&#地五百里焚雍门之茨侵车东至海君子闻之曰夫甚甚之辞焉齐有以取之也齐之有以取之何也败卫师于新筑侵我北鄙敖郄献子齐有以取之也爰娄在师之外郄克曰反鲁卫之侵地以纪侯之甗来以萧同侄子之母为质使耕者皆东其亩然后与子盟国佐曰反鲁卫之侵地以纪侯之甗来则诺以萧同侄子之母为质则是齐侯之母也齐侯之母犹晋君之母也晋君之母犹齐侯之母也使耕者尽东其亩则是终土齐也不可请一战一战不克请再再不克请三三不克请四四不克请五五不克举国而授于是与之盟冬十有一月公会楚公子婴齐于蜀楚无大夫其曰公子何也婴齐亢也丙申公及楚人秦人宋人陈人卫人郑人齐人曹人邾人薛人缯人盟于蜀楚其称人何也于是而后公得其所也会与盟同月则地会不地盟不同月则地会地盟此其地会地盟何也以公得其所申其事也今之屈向之骄也定王十九年春正月晋侯宋公鲁侯卫侯曹伯伐郑二月甲子鲁新宫灾三日哭夏鲁侯如晋秋鲁叔孙侨如帅师围棘鲁大雩冬十一月晋侯使荀庚聘于鲁卫侯使孙良夫聘于鲁丙午鲁及荀庚盟丁未及孙良夫盟按春秋成公三年　按左传三年春诸侯伐郑次于伯牛讨邲之役也遂东侵郑郑公子偃帅师御之使东鄙覆诸鄤败诸丘舆皇戍如楚献捷夏公如晋拜汶阳之田秋叔孙侨如围棘取汶阳之田棘不服故围之冬十一月晋侯使荀庚来聘且寻盟卫侯使孙良夫来聘且寻盟公问诸臧宣叔曰中行伯之于晋也其位在三孙子之于卫也位为上卿将谁先对曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫上下如是古之制也卫在晋不得为次国晋为盟主其将先之丙午盟晋丁未盟卫礼也　按公羊传春二月甲子新宫灾三日哭新宫者何宣公之宫也宣宫则曷为谓之新宫不忍言也其言三日哭何庙灾三日哭礼也新宫灾何以书记灾也秋叔孙侨如率师围棘棘者何汶阳之不服邑也其言围之何不听也冬十有一月晋侯使荀庚来聘卫侯使孙良夫来聘丙午及荀庚盟丁未及孙良夫盟此聘也其言盟何聘而言盟者寻旧盟也　按谷梁传春二月甲子新宫灾三日哭新宫者祢宫也三日哭哀也其哀礼也迫近不敢称谥恭也其辞恭且哀以成公为无讥矣冬十有一月晋侯使荀庚来聘卫侯使孙良夫来聘丙午及荀庚盟丁未及孙良夫盟其日公也来聘而求盟不言及者以国与之也不言其人亦以国与之也不言求两欲之也定王二十年春宋公使华元聘于鲁三月杞伯朝于鲁夏四月甲寅鲁臧孙许卒鲁侯如晋冬鲁城郓按春秋成公四年　按左传四年春宋华元来聘通嗣君也杞伯来朝归叔姬故也夏公如晋晋侯见公不敬季文子曰晋侯必不免诗曰敬之敬之天惟显思命不易哉夫晋侯之命在诸侯矣可不敬乎秋公至自晋欲求成于楚而叛晋季文子曰不可晋虽无道未可叛也国大臣睦而迩于我诸侯听焉未可以贰史佚之志有之曰非我族类其心必异楚虽大非吾族也其肯字我乎公乃止定王二十一年春正月杞叔姬归于鲁鲁仲孙蔑如宋夏晋荀首鲁叔孙侨如会于谷秋鲁大水冬十二月己丑晋侯齐侯宋公鲁侯卫侯郑伯曹伯邾子杞伯同盟于虫牢按春秋成公五年　按左传五年春孟献子如宋报华元也夏晋荀首如齐逆女故宣伯餫诸谷冬同盟于虫牢郑服也诸侯谋复会宋公使向为人辞以子灵之难简王元年春二月辛巳鲁立武宫鲁取鄟夏六月邾子朝于鲁鲁公孙婴齐如晋秋鲁仲孙蔑叔孙侨如帅师侵宋冬鲁季孙行父如晋按春秋成公六年　按左传六年春二月季文子以之功立武宫非礼也听于人以救其难不可以立武立武由己非由人也取鄟言易也夏子叔声伯如晋命伐宋秋孟献子叔孙宣伯侵宋晋命也冬季文子如晋贺迁也　按公羊传春二月立武宫武宫者何武公之宫也立者何立者不宜立也立武宫非礼也取鄟鄟者何邾娄之邑也曷为不系于邾娄讳亟也　按谷梁传鄟国也简王二年春正月鲁鼷鼠食郊牛角改卜牛鼷鼠又食其角乃免牛夏五月曹伯朝于鲁鲁不郊犹三望秋楚公子婴齐帅师伐郑晋侯齐侯宋公鲁侯卫侯曹伯莒子邾子杞伯救郑八月戊辰同盟于马陵冬鲁大雩按春秋成公七年　按左传七年夏曹宣公来朝秋楚子重伐郑诸侯救郑八月同盟于马陵寻虫牢之盟且莒服故也
注
莒本属齐齐服故莒从之
按谷梁传春王正月鼷鼠食郊牛角不言日急辞也过有司也郊牛日展觓角而知伤展道尽矣其所以备灾之道不尽也改卜牛鼷鼠又食其角又有继之辞也其缓辞也曰亡乎人矣非人之所能也所以免有司之过也乃免牛乃者亡乎人之辞也免牲者为之缁衣纁裳有司元端奉送至于南郊免牛亦然免牲不曰不郊免牛亦然冬大雩雩不月而时非之冬无为雩也简王三年春晋侯使韩穿至鲁言汶阳之田归之于齐鲁公孙婴齐如莒宋公使华元聘于鲁夏宋公使公孙寿纳币于鲁秋七月天子使召伯赐鲁侯命冬十月癸卯杞叔姬卒于鲁晋侯使士燮聘于鲁晋士燮鲁叔孙侨如齐人邾人伐郯卫人媵于鲁按春秋成公八年　按左传八年春晋侯使韩穿来言汶阳之田归之于齐季文子饯之私焉曰大国制义以为盟主是以诸侯怀德畏讨无有贰心谓汶阳之田敝邑之旧也而用师于齐使归诸敝邑今有二命曰归诸齐信以行义义以成命小国所望而怀也信不可知义无所立四方诸侯其谁不解体诗曰女也不爽士贰其行士也罔极二三其德七年之中一与一夺二三孰甚焉士之二三犹丧妃耦而况霸主霸主将德是以而二三之其何以长有诸侯乎诗曰犹之未远是用大简行父惧晋之不远犹而失诸侯也是以敢私言之声伯如莒逆也宋华元来聘聘共姬也夏宋公使公孙寿来纳币礼也秋召桓公来赐公命冬杞叔姬卒来归自杞故书卫人来媵共姬礼也凡诸侯嫁女同姓媵之异姓则否简王四年春正月杞伯逆叔姬之丧于鲁以归晋侯齐侯宋公鲁侯卫侯郑伯曹伯莒子杞伯同盟于蒲二月鲁伯姬归于宋夏鲁季孙行父如宋致女晋人媵于鲁冬十一月鲁城中城按春秋成公九年　按左传九年春杞桓公来逆叔姬之丧请之也杞叔姬卒为杞故也逆叔姬为我也为归汶阳之田故诸侯贰于晋晋人惧会于蒲以寻马陵之盟季文子谓范文子曰德则不竞寻盟何为范文子曰勤以抚之宽以待之坚强以御之明神以要之柔服而伐贰德之次也是行也将始会吴吴人不至二月伯姬归于宋夏季文子如宋致女复命公享之赋韩奕之五章穆姜出于房再拜曰大夫勤辱不忘先君以及嗣君施及未亡人先君犹有望也敢拜大夫之重勤又赋绿衣之卒章而入晋人来媵礼也冬十一月城中城书时也简王五年夏四月鲁五卜郊不从乃不郊五月晋侯齐侯宋公鲁侯卫侯曹伯伐郑齐人媵于鲁秋七月鲁侯如晋按春秋成公十年　按左传十年夏晋侯獳卒秋公如晋晋人止公使送葬于是籴茷未反冬葬晋景公公送葬诸侯莫在鲁人辱之故不书讳之也简王六年春三月晋侯使郄聘于鲁己丑及郄盟夏鲁季孙行父如晋秋鲁叔孙侨如如齐按春秋成公十一年　按左传十一年春王三月公至自晋晋人以公为贰于楚故止公公请受盟而后使归郄来聘且&#盟夏季文子如晋报聘且&#盟也秋宣伯聘于齐以修前好简王七年夏晋侯鲁侯卫侯会于琐泽
