<!-- { "loadSidebar": true } -->
按宋书本传松滋侯子房字孝良孝武帝第六子也大明四年年五岁封寻阳王食邑二千户仍为冠军将军淮南宣城二郡太守五年迁豫州刺史将军淮南太守如故六年改领宣城太守七年进号右将军解宣城余如故前废帝永光元年迁东扬州剌史将军如故景和元年罢东扬州子房以本号督会稽东扬新安临海永嘉五郡诸军事会稽太守太宗即位改督为都督进号安东将军太守如故又征为抚军领太常长史孔顗不受命举兵反应晋安王子勋即伪位进子房号车骑将军开府仪同三司三吴晋陵并受命于顗太宗遣卫将军巴陵王休若督诸将吴喜等东讨战无不捷以次平定上虞令王晏起兵杀顗囚子房送还京都上宥之贬为松滋县侯食邑千户司徒建安王休仁以子房兄弟终为祸难劝上除之乃下诏曰不虞之衅着自终古情为法屈圣达是遵朕埽秽定倾再全宝业远惟鸿基猥当负荷思弘治道务尽敦睦而妖竖遘扇安造异图自西南阻兵东夏侵斥都邸群凶密相唇齿路休之兄弟专作谋主规兴祸乱令舍人严龙觇觎宫省以羽林出讨宿卫单罄候隙伺间将谋窃发刘祗在蕃规相应援通言北寇引令过淮顷休范济江潜欲拒捍赖卜祚灵长奸回弗逞阴慝已露宜尽宪辟实以方难未夷曲加遵养今王化帖泰宜辨忠邪涓流不壅燎火难灭何可委之有司肃正刑典松滋侯子房等沦陷逆徒协同丑悖遂与签帅群小潜通南衅连结祗等还图朕躬虽咎戾已彰在法无宥犹子之情良所未忍可废为庶人徙付远郡于是并杀之子房时年十一路休之以崇思太后既崩自虑将来不立不自安刘祗在南兖州有志为逆严龙太祖元嘉中已为中书舍人南台御史世祖又以为舍人甚见委信景和泰始之际至越骑校尉右军将军至是怀异端故及于诛　　临海王子顼按宋书本传临海王子顼字孝列孝武帝第七子也大明四年年五岁封历阳王食邑二千户仍为冠军将军吴兴太守五年改封临海王户邑如先其年遣使持节都督广交二州湘州之始兴始安临贺三郡诸军事征虏将军平越中郎将广州刺史未之镇徙荆州刺史将军如故八年进号前将军前废帝即位以本号都督荆湘雍益梁宁南北秦八州诸军事刺史如故明帝即位解督雍州以为镇军将军丹阳尹寻留本任进督雍州又进号平西将军长史孔道存不受命举兵反以应晋安王子勋子勋即伪位进号卫将军开府仪同三司尾奔败吴喜张兴世等军至子顼赐死时年十一葬巴陵　　始平孝敬王子鸾
按宋书本传始平孝敬王子鸾字孝羽孝武帝第八子也大明四年年五岁封襄阳王食邑二千户仍为东中郎将吴郡太守其年改封新安王户邑如先五年迁北中郎将南徐州刺史领南琅邪太守母殷淑仪宠倾后宫子鸾爱冠诸子凡为上所盻遇者莫不入子鸾之府国及为南徐州又割吴郡以属之六年丁母忧追进淑仪为贵妃班亚皇后谥曰宣葬给辒辌车虎贲班剑銮辂九旒黄屋左纛前后部羽葆鼓吹上自临南掖门临过丧车悲不自胜左右莫不感动上痛爱不已拟汉武李夫人赋其词曰朕以亡事弃日阅览前王词苑见李夫人赋凄其有怀亦以嗟咏久之因感而会焉巡灵周之残册略鸿汉之遗篆吊新宫之奄映喭璧台之芜践赋流波以谣思诏河济以崇典虽媛德之有载竟滞悲其何遣访物运之荣落讯云霞之舒卷念桂枝之秋霣惜瑶华之春剪桂枝折兮沿岁倾瑶华碎兮思联情彤殿闭兮素尘积翠戺芜兮紫苔生宝罗暍兮春幌垂珍簟空兮夏帱&#秋台恻兮碧烟凝冬宫冽兮朱火清流律有终深心无歇徙倚云日裴回风月思玉步于凤墀想金声于鸾阙竭方池而飞伤损圜渊而流咽端早朝之晨罢泛辇路之晚清&#南陆跸阊阖轹北津警承明面缟馆之酸素造松帐之葱青俯众子而恸兴抚藐女而悲生虽哀终其已切将何慰于尔灵存飞荣于景路没申藻于服车垂葆旒于昭术竦鸾剑于青都朝有俪于征准礼无替于粹图閟瑶光之密陛宫虚梁之余阴俟玉羊之晨照正金&#之夕临升云以引思锵鸿锺以节音文七星于霜野旗二耀于寒林中云枝之天秀寓坎泉之曾岑屈封嬴之自古申反周乎在今遣双灵兮达孝思附孤魂兮展慈心伊鞠报之必至谅显晦之同深予弃西楚之齐化略东门之遥沦涟两拍之伤奄抑七萃之箴又讽有司曰典礼云天子有后有夫人檀弓云舜葬苍梧云二妃不从婚义云后立六宫有三夫人然则三妃则三夫人也后之有三妃犹天子之有三公也按周礼三公八命诸侯七命三公既尊于列国诸侯三妃亦贵于庶邦夫人据春秋传仲子非鲁惠公元嫡尚得考彼别宫今贵妃盖天秩之崇班理应刱立新庙尚书左丞徐爰之又议宣贵妃既加殊命礼绝五宫考之古典显有成据庙堂克构宜选将作大匠卿葬毕诏子鸾摄职以本官兼司徒进号抚军司徒给鼓吹一部礼仪并依正公又加都督南徐州诸军事八年加中书令领司徒前废帝即位解中书令领司徒加持节之镇帝素疾子鸾有宠即诛群公乃遣使赐死时年十岁子鸾临死谓左右曰愿身不复生王家同生弟妹并死仍葬京口太宗即位诏曰夫纾冤申痛虽往必追缘情恻爱感事弥远故使持节都督南徐州诸军事抚军将军南徐州刺史新安王子鸾夙表成器早延殊宠方树美业克光藩维而凶心肆忌奄罗横祸兴言永伤有兼常怀宜旌天秀以雪沉魂可赠使持节侍中都督南徐兖二州诸军事司徒南徐州刺史王如故第十二皇女第二皇子子师俱婴谬酷有增酸悼皇女可赠县公主子师复先封为南海王并加徽谥又曰哀枉追远仁道所弘兴灭继绝盛典斯贵朕务古思治恩礼必敷异族犹敦况在近戚故新除使持节侍中都督南徐兖二州诸军事司徒南徐州刺史新安王子鸾年虽冲弱性识早茂锺慈世祖冠宠列蕃值景和凶虐横罗酷祸国嗣无主冤祀莫寄寻念痛悼夙轸于怀可以建平王景素息延年为嗣追改子鸾封为始平王食邑千户改葬秣陵县龙山延年字德冲泰始四年薨时年四岁谥曰冲王明年复以长沙王纂子延之为始平王绍子鸾后顺帝升明三年薨国除　　永嘉王子仁
按宋书本传永嘉王子仁字孝和孝武帝第九子也大明五年年五岁监雍梁南北秦四州郢州之竟陵随二郡诸军事北中郎将宁蛮校尉雍州刺史封永嘉王食邑二千户仍迁东中郎将吴郡太守六年又迁丹阳尹七年兼卫尉前废帝即位加征虏将军领卫尉丹阳尹如故寻出为左将军南兖州刺史景和元年迁南徐州刺史将军如故泰始元年又迁中军将军领太常未拜徙护军将军四方平定以为使持节都督湘广交三州诸军事平南将军湘州刺史太宗遣主书赵扶公宣旨于子仁曰汝一家门户不建几覆社稷天未亡宋景命集我上流迷愚相扇四海同恶若非我修德御天下三祖基业一朝坠地汝辈便应沦于异族之手我昔兄弟近二十人零落相继存者无几唯司徒年长令德作辅皇家门户所凭唯我与司徒二人而已尚未能厌百姓奸心余诸王亦未堪赞治我惟有太子一人司徒世子年又幼弱桂阳巴陵并未有继体正赖汝辈兄弟相倚为强庶使天下不敢窥觇王室汝辈始十余岁裁知俯仰当今诸舍细弱殆不免人轻陵若非我为主刘氏不办今日没诸兄弟冲眇为群凶所逼误遂与百姓还图骨肉于汝在心不得无愧即日四海就宁恩化方始方今处汝湘州汝年渐长足知善恶当每思刻厉奉朝廷为心爵秩自然与年俱进我垂犹子之情着于万物汝亦当知好忆我敕旨司徒建安王休仁南讨犹未还既还白上以将来非社稷计宜并为之所未拜赐死时年十岁　　始安王子真
按宋书本传始安王子真字孝贞孝武帝第十一子大明五年年五岁封始安王食邑二千户仍为辅国将军吴兴太守七年迁使持节监广交二州始兴始安临贺三郡诸军事平越中郎将广州刺史将军如故不之镇迁征虏将军南彭城太守领石头戍事景和元年为丹阳尹将军如故寻复为南兖州刺史将军如故泰始二年迁左将军丹阳尹未拜赐死时年十岁　　邵陵王子元
按宋书本传邵陵王子元字孝善孝武帝第十三子也大明六年年五岁封邵陵王食邑二千户八年以为度支校尉秦南沛二郡太守仍为冠军将军南琅邪泰山二郡太守景和元年出为湘州刺史将军如故未之镇至寻阳值晋安王子勋为逆留不之镇进号抚军将军事平赐死时年九岁　　齐敬王子羽
按宋书本传齐敬王子羽字孝英孝武帝第十四子也大明二年生三年卒追加封谥　　淮南王子孟
按宋书本传淮南王子孟字孝光孝武帝第十六子也大明七年年五岁封淮南王食邑二千户时世祖改豫州之南梁郡为淮南国罢南豫州之淮南郡并宣城前废帝即位二郡并复旧子孟仍国名度食淮南郡景和元年为冠军将军南琅邪彭城二郡太守泰始二年改封安成王户邑如先未拜赐死时年八岁　　晋陵孝王子云
按宋书本传晋陵孝王子云字孝举孝武帝第十九子也大明六年年四岁封晋陵王食邑二千户未拜其年薨　　南海哀王子师
按宋书本传南海哀王子师字孝友孝武帝第二十二子也大明七年年四岁封南海王食邑二千户未拜景和元年为前废帝所害时年六岁太宗即位追谥　　淮阳思王子霄
按宋书本传淮阳思王子霄字孝云孝武帝第二十三子也大明五年生八年薨追加封谥　　东平王子嗣
按宋书本传东平王子嗣字孝叔孝武帝第二十七子也大明七年生仍封东平王食邑二千户继东平冲王休倩休倩母颜性理严酷泰始二年子嗣所生母景宁园昭容谢上表曰故东平冲王休倩托荄璇极岐嶷夙表降年弗永遗嗣莫传孝武皇帝敕妾子臣子嗣出继为后既承国祀方奉烝荐庶覃遐庆式延于远而妾颜训养未恩抚导乖理情阙引进义违负螟昔世祖平日诡申慈爱崩背未几真性便发犹逼畏崇宪少欲藏奄自兹以后专纵严酷实显布宗戚宣灼宫闱用伤人伦爰恻行路妾天属冥至感切实深伏愿干渥广临曲垂照赐复改命还依本属则妾母子虽陨之辰犹生之年许之其年赐死时年四岁　　建平王景素
