<!-- { "loadSidebar": true } -->
按晋书本传会稽文孝王道子字道子出后琅邪孝王少以清淡为谢安所称年十岁封琅邪王食邑一万七千六百五十一户摄会稽国五万九千一百四十户太元初拜散骑常侍中军将军进骠骑将军后公卿奏道子亲贤莫二宜正位司徒固让不拜使录尚书六条事寻加开府领司徒及谢安薨诏曰新丧哲辅华戎未一自非明贤懋德莫能绥御内外司徒琅邪王道子体道自然神识颖远实当旦奭之重宜总二南之任可领扬州刺史录尚书假节都督中外诸军事卫府文武一以配骠骑府让不受数年领徐州刺史太子太傅公卿又奏宜进位丞相扬州牧假黄钺羽葆鼓吹并让不受于时孝武帝不亲万机但与道子酣歌为务姏姆尼僧尤为亲并窃弄其权凡所幸接皆出自小竖郡守长吏多为道子所树立既为扬州总录势倾天下自是朝野奔凑中书令王国宝性卑佞特为道子所宠昵官以贿迁政刑谬乱又崇信浮屠之学用度奢侈下不堪命太元以后为长夜之宴蓬首昏目政事多阙桓元尝候道子正遇其醉宾客满坐道子张目谓人曰桓温晚涂欲作贼云何元伏地流汗不得起长史谢重举板答曰故宣武公黜昏登圣功超伊霍纷纭之议宜裁之听览道子颔曰侬知侬知因举酒属元元乃得起由是元益不自安切齿于道子于时朝政既紊左卫领营将军会稽许荣上疏曰今台府局吏直卫武官及仆隶婢儿取母之姓者本臧获之徒无乡邑品第皆得命议用为郡守县令并带职在内委事于小吏手中僧尼乳母竞进亲党又受货赂辄临官领众无卫霍之才而比方古人为患一也臣闻佛者清远元虚之神以五诫为教绝酒不淫而今之奉者秽慢阿尼酒色是&#其违二矣夫致人于死未必手刃害之若政教不均暴滥无罪必夭天命其违三矣盗者未必躬窃人财江乙母失布罪由令尹今禁令不明劫盗公行其违四矣在上化下必信为本昔年下书敕使尽规而众议兼集无所采用其违五矣尼僧成群依傍法服五诫粗法尚不能遵况精妙乎而流惑之徒竞加敬事又侵渔百姓取财为惠亦未合布施之道也又陈太子宜出临东宫&#奖德业疏奏并不省中书郎范&#亦深陈得失帝由是渐不平于道子然外每优崇之国宝即&#之甥以事道子&#奏请黜之国宝惧使陈郡袁悦之因尼妙音致书于太子母陈淑媛说国宝忠谨宜见亲信帝因发怒斩悦之国宝甚惧复谮&#于帝帝不获已垂涕出&#为豫章太守道子由是专恣嬖人赵牙出自优倡茹千秋本钱塘捕贼吏因赂谄进道子以牙为魏郡太守千秋骠骑谘议参军牙为道子开东第筑山穿池列树竹木功用巨万道子使宫人为酒肆沽卖于水侧与亲&#乘船就之饮宴以为笑乐帝尝幸其宅谓道子曰府内有山因得游瞩甚善也然修饰太过非示天下以俭道子无以对唯唯而已左右侍臣莫敢有言帝还宫道子谓牙曰上若知山是板筑所作尔必死矣牙曰公在牙何敢死营造弥甚千秋卖官贩爵聚资货累亿又道子既为皇太妃所爱亲遇同家人之礼遂恃宠乘酒时失礼敬帝益不能平然以太妃之故加崇礼秩博平令吴兴闻人奭上疏曰骠骑谘议参军茹千秋协辅宰相起自微贱窃弄威权衒卖天官其子寿龄为乐安令赃私狼籍畏法奔逃竟无罪罚傲然还县又尼姏属类倾动乱时谷贱人饥流殣不绝由百姓单贫役调深刻又振武将军庾恒鸣角京邑主簿戴良夫苦谏被囚殆至亡命而恒以醉酒见怒良夫以执忠废弃又权宠之臣各开小府施置吏佐无益于官有损于国疏奏帝益不平而逼于太妃无所废黜乃出王恭为兖州殷仲堪为荆州王珣为仆射王雅为太子少傅以张王室而潜制道子也道子复委任王绪由是朋党竞扇友爱道尽太妃每和解之而道子不能改中书郎徐邈以国之至亲唯道子而已宜在敦穆从容言于帝曰昔汉文明主犹悔淮南世武聪达负愧齐王兄弟之际实宜深慎帝纳之复委任道子如初时有人为云中诗以指斥朝廷曰相王沉醉轻出教命捕贼千秋干豫朝政王恺守常国宝驰竞荆州大度散诞难名盛德之流法护王&#仲堪仙民特有言咏东山安道执操高抗何不征之以为朝匠荆州谓王忱也法护即王珣&#即王恭仙民即徐邈字安道戴逵字也及恭帝为琅邪王道子受封会稽国并宣城为五万九千户安帝践祚有司奏道子宜进位太傅扬州牧中书监假黄钺备殊礼固辞不拜又解徐州诏内外众事动静谘之帝既冠道子稽首归政王国宝始总国权势倾朝廷王恭乃举兵讨之道子惧收国宝付廷尉并其从弟琅邪内史绪悉斩之以谢于恭恭即罢兵道子乞解中外都督录尚书以谢方岳诏不许道子世子元显时年十六为侍中心恶恭请道子讨之乃拜元显为征虏将军其先卫府及徐州文武悉配之属道子妃薨帝下诏曰会稽王妃尊贤莫二朕义同所亲今葬加殊礼一依琅邪穆太妃故事元显夙令光懋乃心所寄诚孝性蒸蒸至痛难夺然不以家事辞王事阳秋之明义不以私限违公制中代之变礼故闵子腰绖山王逼屈良以至戚由中轨容者外有礼无时贤哲斯顺须妃葬毕可居职如故于时王恭威振内外道子甚惧复引谯王尚之以为腹心尚之说道子曰藩伯强盛宰相权轻宜密树置以自藩卫道子深以为然乃以其司马王愉为江州刺史以备恭与尚之等日夜谋议以伺四方之隙王恭知之复举兵以讨尚之为名荆州刺史殷仲堪豫州刺史庾楷广州刺史桓元并应之道子使人说楷曰本情相与可谓断金往年帐中之饮结带之言宁可忘邪卿今弃旧交结新援忘王恭畴昔陵侮之耻乎若乃欲委体而臣之若恭得志以卿为反复之人必不相信何富贵可保祸败亦旋及矣楷怒曰王恭昔赴山陵相王忧惧无计我知事急即勒兵而至去年之事亦俟命而奋我事相王无相负者既不能距恭反杀国宝自尔已来谁复敢攘袂于君之事乎庾楷实不能以百口助人屠灭当与天下同举诛鉏奸臣何忧府不开爵不至乎时楷已应恭檄正征士马信反朝廷忧惧于是内外戒严元显攘袂慷慨谓道子曰去年不讨王恭致有今役今若复从其欲则太宰之祸至矣道子日饮醇酒而委事于元显元显虽年少而聪明多涉志气果锐以安危为己任尚之为之羽翼时相傅会者皆谓元显有明帝神武之风于是以为征讨都督假节统前将军王恂左将军谢琰及将军桓之才毛泰高素等伐恭灭之既而杨佺期桓元殷仲堪等复至石头元显于竹里驰还京师遣丹阳尹王恺鄱阳太守桓放之新蔡内史何嗣颍川太守温详新安太守孙泰等发京邑士庶数万人据石头以距之道子将出顿中堂忽有惊马蹂藉军中因而扰乱赴江而死者甚众仲堪既知王恭败死狼狈西走与桓元屯于寻阳朝廷严兵相距内外骚然诏元显甲仗百人入殿寻加散骑常侍中书令又领中领军持节都督如故会道子有疾加以昏醉元显知朝望去之谋夺其权讽天子解道子扬州司徒而道子不之觉元显自以少年顿居权重虑有讥议于是以琅邪王领司徒元显自为扬州刺史既而道子酒醒方知去职于是大怒而无如之何庐江太守会稽张法顺以刀笔之才为元显谋主交结朋援多树亲党自桓谦以下诸贵游皆敛&#请交元显性苛刻生杀自己法顺屡谏不纳又发东土诸郡免奴为客者号曰乐属移置京师以充兵役东土嚣然人不堪命天下苦之矣既而孙恩乘衅作乱加道子黄钺元显为中军以讨之又加元显录尚书事然道子更为长夜之饮政无大小一委元显时谓道子为东录元显为西录西府车骑填凑东第门下可设雀罗矣元显无良师友正言弗闻谄誉日至或以为一时英杰或谓为风流名士由是自谓无敌天下故骄侈日增帝又以元显有翼亮之功加其所生母刘氏为会稽王夫人金章紫绶会洛阳覆没道子以山陵幽辱上疏送章绶请归藩不许及太皇太后崩诏道子乘舆入殿元显因讽礼官下议称己德隆望重既录百揆内外群僚皆应尽敬于是公卿皆拜于时军旅荐兴国用虚竭自司徒已下日廪七升而元显聚敛不已富过帝室及谢琰为孙恩所害元显求领徐州刺史加侍中后将军开府仪同三司都督十六州诸军事封其子彦章为东海王寻以星变元显解录复加尚书令会孙恩至京口元显栅断石头率兵距战频不利道子无他谋略唯日祷蒋侯庙为厌胜之术既而孙恩遁于北海桓元复据上流致笺于道子曰贼造近郊以风不得进以雨不致火食尽故去耳非力屈也昔国宝卒后王恭不乘此威入统朝政足见其心非侮于明公也而谓之非忠今之贵要腹心有时流清望者谁乎岂可云无佳胜直是不能信之耳用理之人然后可以信义相期求利之徒岂有所惜而更委信邪尔来一朝一夕遂成今日之祸矣阿衡之重言何容易求福则立至千忤或致祸在朝君子岂不有怀但惧害及身耳元忝任在远是以披写是实元显览而大惧张法顺谓之曰桓元承藉门资素有豪气既并殷杨专有荆楚然桓氏世在西藩人或为用而第下之所控引止三吴耳孙恩为乱东土涂地编户饥馑公私不赡元必乘此纵其奸凶窃用忧之元显曰为之奈何法顺曰元始据荆州人情未辑方就绥抚未遑他计及其如此发兵诛之使刘牢之为前锋而第下以大军继进桓元之首必悬于麾下矣元显以为然遣法顺至京口谋于牢之而牢之有疑色法顺还说元显曰观牢之颜色必贰于我未若召入杀之不尔败人大事元显不从道子寻拜侍中太傅置左右长史司马从事中郎四人崇异之仪备尽盛典其骠骑将军僚佐文武即配太傅府加元显侍中骠骑大将军开府征讨大都督十八州诸军事仪同三司加黄钺班剑二十人以伐桓元竟以牢之为前锋法顺又言于元显曰自举大事未有威断桓谦兄弟每为上流耳目斩之以孤荆楚之望且事之济不济在前军而牢之反复万一有变则祸败立至可令牢之杀谦兄弟以示不贰若不受命当逆为其所元显曰非牢之无以当桓元且始事而诛大将人情必动二三不可于时扬土饥虚运漕不继元断江路商旅遂绝于是公私匮乏士卒惟给&#橡大军将发元从兄骠骑长史石生驰使告元元进次寻阳传檄京师罪状元显俄而元至西阳帝戎服饯元显于西池始登舟而元至新亭元显弃船退屯国子学堂明日列阵于宣阳门外元显佐吏多散走或言元已至大桁刘牢之遂降于元元显回入宣阳门牢之参军张畅之率众逐之众溃元显奔入相府唯张法顺随之问计于道子道子对之泣元遣太傅从事中郎毛泰收元显送于新亭缚于舫前而数之元显答曰为王诞张法顺所误于是送付廷尉并其六子皆害之元又奏道子酣纵不孝当弃市诏徙安成郡使御史杜竹林防卫竟承元旨鸩杀之时年三十九帝三日哭于西堂及元败大将军武陵王遵承旨下令曰故太傅公阿衡二世契阔皇家亲贤之重地无与二骠骑大将军内总朝维外宣威略志荡世难以宁国祚天未静乱祸酷备锺悲动区宇痛贯人鬼感惟永往心情崩陨今皇祚反正幽显式叙宜崇明国体以述旧典便可追崇太傅为丞相加殊礼一依安平献王故事追赠骠骑为太尉加羽葆鼓吹丞相坟茔翳然飘薄非所须南道清通便奉迎神柩太尉宜便迁改可下太史详吉日定宅兆于是遣通直常侍司马珣之迎道子柩于安成时寇贼未平丧不时达义熙元年合葬于王妃陵追谥元显曰忠以临川王宝子修之为道子嗣尊妃王氏为太妃义熙中有称元显子秀熙避难蛮中而至者太妃请以为嗣于是修之归于别第刘裕意其诈而案验之果散骑郎滕羡奴勺药也竟坐弃市太妃不悟哭之甚恸修之复为嗣薨谥悼王无子国除按车引传引为护军将军时王国宝谄于会稽王道子讽八坐启以道子为丞相加殊礼引曰此乃成王所以尊周公也今主上当阳升成王之地相王在位岂得为周公乎望实二三并不宜尔必大忤上意乃称疾不署其事疏奏帝大怒而甚嘉引　　临川献王郁
