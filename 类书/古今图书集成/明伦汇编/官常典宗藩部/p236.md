<!-- { "loadSidebar": true } -->
按宋书本传衡阳文王义季幼而夷简无鄙近之累太祖为荆州高祖使随往江陵由是特为太祖所爱元嘉元年封衡阳王食邑五千户五年为征虏将军八年领石头戍事九年迁使持节都督南徐州诸军事右将军南徐州刺史十六年代临川王义庆都督荆湘雍益梁宁南北秦八州诸军事安西将军荆州刺史持节如故给鼓吹一部先是义庆在任值巴蜀乱扰师旅应接府库空虚义季躬行节俭畜财省用数年间还复充实队主续丰母老家贫无以充养遂断不食肉义季哀其志给丰每月白米二斛钱一千并制丰啖肉义季素拙书上听使余人书启事唯自署名而已二十年加散骑常侍进号征西大将军领南蛮校尉义季素嗜酒自彭城王义康废后遂为长夜之饮略少醒日太祖累加诘责义季引愆陈谢上诏报之曰谁能无过改之为贵耳此非唯伤事业亦自损性命世中比比皆汝所谙近长沙兄弟皆缘此致故将军苏徽耽酒成疾旦夕待尽吾试禁断并给药膳至今能立此自是可节之物但嗜者不能立志裁割耳晋元帝人主尚能感王导之谏终身不复饮酒汝既有美尚加以吾意殷勤何至不能慨然深自勉厉乃复须严相割裁坐诸纭纭然后少止者幸可不至此一门无此酣酒汝于何得之临书叹塞义季虽奉此旨酣纵如初遂以成疾上又诏之曰汝饮积食少而素羸多风常虑至此今果委顿纵不能以家国为怀近不复顾性命之重可叹可恨岂复一条本望能以理自厉未欲相苦耳今遣孙道引就杨佛等令晨夕视汝并进止汤食可开怀虚受慎勿隐避吾饱常见人断酒无他慊吸盖是当时甘嗜罔己之意耳今者忧怛政在性命未暇及美业复何为吾煎毒至此邪义季终不改以至于终二十一年为都督南兖徐青冀幽六州诸军事征北大将军开府仪同三司南兖州刺史持节常侍如故登舟之日帷帐器服诸应随刺史者悉留之荆楚以为美谈二十二年进督豫州之梁郡迁徐州刺史持节常侍都督如故明年索虏侵逼北境扰动义季惩义康祸难不欲以功勤自业无他经略唯饮酒而已太祖又诏之曰杜骥申怙仓卒之际尚以弱甲琐卒侥寇作援彼为元统士马桓桓既不怀奋发连被意旨犹复逡巡岂唯大乖应赴之宜实孤百姓之望且匈奴轻汉将自此而始贼初起逸未知指趋故且装束兼存观察耳少日势渐可见便应大有经略何合安然遂不敢动遣军政欲乘际会拯危急以申威援本无驱驰平原方幅争锋理又山路易冯何以畏首尾迥弱若谓事理政应如此者进大镇聚甲兵徒为烦耳二十四年义季病笃上遣中书令徐湛之省疾召还京师未及发薨于彭城时年二十三太尉江夏王义恭表解职迎丧不许上遣东海王祎北迎义季丧追赠侍中司空持节都督刺史如故子恭王嶷字子岐嗣中书侍郎太子中庶子世祖大明七年薨追赠冠军将军豫州刺史子伯道嗣顺帝升明三年薨其年齐受禅国除　　长沙成王义欣按宋书长沙景王传景王道怜薨义欣嗣为员外散骑侍郎不拜历中领军征虏将军青州刺史魏郡太守将军如故戍石头元嘉元年进号后将军加散骑常侍三年以本号为南兖州刺史七年到彦之率大众入河义欣入彭城为众军声援彦之退败青齐搔扰将佐虑寇大至劝义欣委镇还都义欣坚志不动迁使持节监豫司雍并四州诸军事豫州刺史将军如故给鼓吹一部镇寿阳于时土境荒毁人民雕散城郭颓败盗贼公行义欣纲维补缉随宜经理劫盗所经立讨诛之制境内畏服道不拾遗城府库藏并皆完实遂为盛藩强镇时淮西江北长吏悉叙劳人武夫多无政术义欣陈之曰江淮左右土民&#顷年以来荐饥相袭百城雕弊于今为甚绥牧之宜必俟良吏劳人武夫不经政术统内官长多非才授东南殷实犹或简能况宾接荒垂而可辑粲顿阙愿&#选部必使任得其人庶得不劳而治芍陂良田万余顷堤堨久坏秋夏常苦旱义欣遣谘议参军殷肃循行修理有旧沟引&#水入陂不治积久树木榛塞肃伐木开榛水得通注旱患由是得除十年进号镇军将军进监为都督十一年夏入朝太祖厚加恩礼十六年薨时年三十六追赠散骑常侍征西将军开府仪同三司持节都督刺史如故谥曰成王子悼王瑾嗣　　临川康王义庆
按宋书临川烈武王传烈武王道规无子以长沙景王第二子义庆为嗣初太祖少为道规所养高祖命绍焉咸以礼无二继太祖还本而定义庆为荆州庙主当随往江陵太祖诏曰褒崇道勋经国之盛典尊亲追远因心之所隆故侍中大司马临川烈武王体道钦明至德渊邈睿哲自天孝友光备爰始协规则翼赞景业陵威致讨则克剪枭鲸逮妖逆交侵方难孔棘势逾累&#人无固志王神谟独运灵武宏发辑宁内外诛覆群凶固已化被江汉勋高微管远猷侔于二南英雄迈于两汉者矣朕幼蒙殊爱德荫特隆丰恩慈训义深情戚永惟仁范感慕缠怀今当拥移寝祏初祀西夏思崇嘉礼式备徽章庶以昭宣风度允副幽显其追崇丞相加殊礼鸾辂九旒黄屋左纛给节钺前后部羽葆鼓吹虎贲班剑百人侍中如故及长沙太妃檀氏临川太妃曹氏后薨祭皆给鸾辂九旒黄屋左纛辒辌车挽歌一部前后部羽葆鼓吹虎贲班剑百人义庆幼为高祖所知常曰此吾家丰城也年十三袭封南郡公除给事不拜义熙十二年从伐长安迁辅国将军北青州刺史未之任徙督豫州诸军豫州刺史复督淮北诸军事豫州刺史将军并如故永初元年袭封临川王征为侍中元嘉元年转散骑常侍秘书监徙度支尚书迁丹阳尹加辅国将军常侍并如故时有民黄初妻赵杀子妇遇赦应徙送避孙雠义庆曰案周礼父母之仇避之海外维遇市朝斗不反兵盖以莫大之冤理不可夺含戚枕戈义许必报至于亲戚为戮骨肉相残故道乖常宪记无定准求之法外裁以人情且礼有过失之宥律无雠祖之文况赵之纵暴本由于酒论心即实事尽荒耄岂得以荒耄之王母等行路之深雠臣谓此孙忍愧衔悲不违子义共天同域无亏孝道六年加尚书左仆射八年太白星犯右执法义庆惧有灾祸乞求外镇太祖诏譬之曰天象茫昧既难可了且史家诸占各有异同兵星王时有所干犯乃主当诛以此言之益无惧也郑仆射亡后左执法尝有变王光禄至今平安日蚀三朝天下之至忌晋孝武初有此异彼庸主耳犹竟无他天道辅仁福善谓不足横生忧惧兄与后军各受内外之任本以维城表里经之盛衰此怀实有由来之事设若天必降灾宁可千里逃避邪既非远者之事又不知吉凶定所若在都则有不测去此必保利贞者岂敢苟违天邪义庆因求解仆射乃许之加中书令进号前将军常侍尹如故在京尹九年出为使持节都督荆雍益宁梁南北秦七州诸军平西将军荆州刺史荆州居上流之重地广兵强资实兵甲居朝廷之半故高祖使诸子居之义庆以宗室令美故特有此授性谦虚始至及去镇迎送物并不受十二年普使内外群官举士义庆上表曰诏书畴咨群司延及连牧旌贤仄陋拔善幽遐伏惟陛下惠哲光宣经纬明远皇阶藻曜风猷曰升而犹询衢室之令典遵明台之睿训降流虑于管库纡圣思乎版筑故以道邈往载德高前王臣敢竭虚暗祇承明旨伏见前临沮令新野庾实秉真履约爱敬淳深昔在母忧毁瘠过礼今罹父疚泣血有闻行成闺庭孝着邻党足以敦化率民齐教轨俗前征奉朝请武陵龚祈恬和平昔贞洁纯素潜居研志耽情坟籍亦足镇息颓竞奖勖浮动处士南郡师觉才学明敏操介清修业均并渫志固冰霜臣往年辟为州祭酒未行其志若朝命远暨玉帛遐臻异人间出何远之有义庆留心抚物州统内官长亲老不随在官舍者年听遣五吏饷家先是王弘为江州亦有此制在州八年为西土所安撰徐州先贤传十卷奏上之又拟班固典叙以述皇代之美十六年改授散骑常侍都督江州之西阳晋熙新蔡三郡诸军事卫将军江州刺史持节如故十七年即本号都督南兖徐兖青冀幽六州诸军事南兖州刺史寻加开府仪同三司为性简素寡嗜欲爱好文义文辞虽不多然足为宗室之表受任历藩无浮淫之过唯晚节奉养沙门颇致费损少善骑乘及长以世路艰难不复跨马招聚文学之士近远必至太尉袁淑文冠当时义庆在江州请为卫军谘议参军其余吴郡陆展东海何长瑜鲍照等并为辞章之美引为佐史国臣太祖与义庆书常加意斟酌义庆在广陵有疾而白虹贯城野&#入府心甚恶之固陈求还太祖许解州以本号还朝二十一年薨于京邑时年四十二追赠侍中司空谥曰康王子哀王煜字景舒嗣官至通直郎为元凶所杀追赠散骑常侍子绰字子流嗣官至步兵校尉升明三年反伏诛国除绰弟绾早卒煜弟衍太子舍人衍弟镜宣城太守镜弟颖前将军颖弟倩南新蔡太守　　桂阳恭侯义融
按宋书长沙景王传义欣弟义庆出继临川烈武王道规义庆弟义融永初元年封桂阳县侯食邑千户凡王子为侯者食邑皆千户义融历位左卫军领太子中庶子五兵尚书领军有质干善于用短楯元嘉十八年卒追赠车骑将军谥曰恭侯子孝侯觊嗣官至太子翊军校尉为元凶所杀世祖即位追赠散骑常侍无子弟袭以子晃继封升明二年与员外散骑侍郎安成戢仁祖荒人王武连羽林副彭元&#等谋反国除　　新渝惠侯义宗
按宋书长沙景王传义融弟义宗幼为高祖所爱字曰伯奴赐爵新渝县男永初元年进爵为侯历黄门侍郎太子左卫率元嘉八年坐门生杜德灵放横打人还第内藏义宗隐蔽之免官德灵雅有姿色为义宗所爱宠本会稽郡吏谢方明为郡方明子惠连爱幸之为之赋诗十余首乘流遵渚等篇是也又为侍中太子詹事加散骑常侍征虏将军南兖州刺史二十一年卒追赠散骑常侍平北将军谥曰惠侯爱士乐施兼好文籍世以此称之子怀侯玠嗣琅邪秦郡太守为元凶所杀追赠散骑常侍无子弟秉以子承继封　　兴安肃侯义宾
按宋史长沙景王传义宗弟义宾元嘉二年封新野县侯六年以新野荒敝改封兴安县侯黄门郎秘书监左卫将军位至辅国将军徐州刺史二十五年卒追赠后将军谥曰肃侯子惠侯综嗣卒子宪嗣升明二年齐受禅国除综弟琨晋平太守　　营道僖侯义綦
按宋史长沙景王传义宾弟义綦元嘉六年封营道县侯凡鄙无识知每为始兴王浚兄弟所戏弄浚常谓义綦曰陆士衡诗云营道无烈心其何意苦阿父如此义綦曰下官初不识何忽见苦其庸塞可笑类若此历右卫将军湘州刺史孝建二年卒赠平南将军谥曰僖侯子长猷嗣官至步兵校尉升明二年卒齐受禅国除
　宗藩部列传十一
　　宋二
　　始兴王浚
