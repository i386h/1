<!-- { "loadSidebar": true } -->
按晋书本传齐武闵王冏字景治献王攸之子也少称仁惠好振施有父风初攸有疾武帝不信遣太医诊候皆言无病及攸薨帝往临丧冏号踊诉父病为医所诬诏即诛医由此见称遂得为嗣元康中拜散骑常侍领左军将军翊军校尉赵王伦密与相结废贾后以功转游击将军冏以位不满意有恨色孙秀微觉之且惮其在内出为东平将军假节镇许昌伦篡迁镇东大将军开府仪同三司欲以宠安之冏因众心怨望潜与离狐王盛颍川王处穆谋起兵诛伦伦遣腹心张乌觇之乌反曰齐无异志冏既有成谋未发恐事泄乃与军司管袭杀穆送首于伦以安其意谋定乃收袭杀之遂与豫州刺史何勖龙骧将军董艾等起军遣使告成都河间常山新野四王移檄天下征镇州郡县国咸使闻知扬州刺史&#隆承憿犹豫未决参军王邃斩之送首于冏冏屯军阳翟伦遣其将闾和张泓孙辅出堮&#与冏交战冏军失利坚垒自守会成都军破伦众于黄桥冏乃出军攻和等大破之及王舆废伦惠帝反正冏诛讨贼党既毕率众入洛顿军通章署甲士数十万旌旗器械之盛震于京都天子就拜大司马加九锡之命备物典策如宣景文武辅魏故事冏于是辅政居攸故宫置掾属四十人大筑第馆北取五谷市南开诸署毁坏庐舍以百数使大匠营制与西宫等凿千秋门墙以通西阁后房施钟悬前庭舞八佾沉于酒色不入朝见坐拜百官符敕三台选举不均惟宠亲&#以车骑将军何勖领中领军封葛旟为牟平公路秀小黄公卫毅阴平公刘真安乡公韩泰封丘公号曰五公委以心膂殿中御史桓豹奏事不先经冏府即考竟之于是朝廷侧目海内失望矣南阳处士郑方露版极谏主簿王豹屡有箴规冏并不能用遂奏豹杀之有白头公入大司马府大呼言有兵起不出甲子旬即收杀之冏骄恣日甚终无悛志前贼曹属孙惠复上谏曰惠闻天下五难四不可而明公皆以居之矣捐宗庙之主忽千乘之重躬贯甲胄犯冒锋刃此一难也奋三百之卒决全胜之策集四方之众致英豪之士此二难也舍殿堂之尊居单幕之陋安嚣尘之惨同将士之劳此三难也驱乌合之众当凶强之敌任神武之略无疑阻之惧此四难也檄六合之内着盟信之誓升幽宫之帝复皇祚之业此五难也大名不可久荷大功不可久任大权不可久执大威不可久居未有行其五难而不以为难遗其不可而谓之为可惠窃所不安也自永熙以来十有一载人不见德唯戮是闻公族构篡夺之祸骨肉遭枭夷之刑群王被囚槛之困妃主有离绝之哀历观前代国家之祸至亲之乱未有今日之甚者也良史书过后嗣何观天下所以不去于晋符命长存于世者主无严虐之暴朝无酷烈之政武帝余恩献王遗爱圣慈惠和尚经人心四海所系实在于兹今明公建不世之义而未为不世之让天下惑之思求所悟长沙成都鲁卫之密国之亲亲与明公计功受赏尚不自先今公宜放桓文之勋迈臧札之风刍狗万物不仁其化崇亲推近功遂身退委万机于二王命方岳于群后耀义让之旗鸣思归之銮宅大齐之墟振泱泱之风垂拱青徐之域高枕营丘之藩金石不足以铭高八音不足以赞美姬文不得专圣于前太伯不得独贤于后今明公忘亢极之悔忽穷高之凶弃五岳之安居累卵之危外以权势受疑内以百揆损神虽处高台之上逍遥重仞之墉及其危亡之忧过于颍翟之虑群下战莫之敢言惠以衰亡之余遭阳九之运甘矢石之祸赴大王之义脱褐冠胄从戎于许契阔战阵功无可记当随风尘待罪初服屈原放斥心存南郢乐毅适赵志恋北燕况惠受恩偏蒙识养虽复蹔违情隆二臣是以披露血诚冒昧千迕言入身戮义让功举退就鈇锧此惠之死贤于生也冏不纳亦不加罪翊军校尉李含奔于长安诈云受密诏使河间王颙诛冏因导以利谋颙从之上表曰王室多故祸难罔已大司马冏虽倡义有兴复皇位之功而定都邑克宁社稷实成都王之勋力也而冏不能固守臣节实协异望在许昌营有东西掖门官置治书侍御史长史司马直立左右如侍臣之仪京城大清篡逆诛夷而率百万之众来绕洛城阻兵经年不一朝觐百官拜伏晏然南面坏乐官市署用自增广辄取武库秘杖严列不解故东莱王蕤知其逆节表陈事状而见诬陷加罪黜徒以树私党僭立官属幸妻嬖妾名号比之中宫沉湎酒色不恤群黎董艾放纵无所畏忌中丞按奏而取退免张伟&#恫拥停诏可葛旟小竖维持国命操弄王爵货赂公行群奸聚党擅断杀生密署腹心实为货谋斥罪忠良伺窥神器臣受重任蕃卫方岳见冏所行实怀激愤即日翊军校尉李含乘驿密室宣腾诏旨臣伏读感切五情若灼春秋之义君亲无将冏拥强兵树置私党权官要职莫非腹心虽复重责之诛恐不义服今辄勒兵精卒十万与州征并协忠义共会洛阳骠骑将军长沙王乂同奋忠诚废冏还第有不顺命军法从事成都王颖明德茂亲功高勋重往岁去就允合众望宜为宰辅代冏阿衡之任颙表既至冏大惧会百僚曰昔孙秀作逆篡逼帝王社稷倾覆莫能御难孤纠合义众扫除元恶臣子之节信着神明二王今日听信谗言造构大难当赖忠谋以和不协耳司徒王戎司空东海王越说冏委权崇让冏从事中郎葛旟怒曰赵庶人听任孙秀移天易日当时喋喋莫敢先倡公蒙犯矢石躬贯甲胃攻围陷阵得济今日计功行封事殷未遍三台纳言不恤王事赏报稽缓责不在府谗言僭逆当共诛讨虚承伪书令公就第汉魏以来王侯就第宁有得保妻子者乎议者可斩于是百官震悚无不失色长沙王乂径入宫发兵攻冏府冏遣董艾陈兵宫西乂又遣宋洪等放火烧诸观阁及千秋神武门冏令黄门令王湖悉盗驺虞幡唱云长沙王矫诏乂又称大司马谋反助者诛五族是夕城内大战飞矢雨集火光属天帝幸上东门矢集御前群臣救火死者相枕明日冏败乂擒冏至殿前帝恻然欲活之乂叱左右促牵出冏犹再顾遂斩于阊阖门外徇首六军诸党属皆夷三族幽其子淮陵王超乐安王冰济阳王英于金墉暴冏尸于西门亭三日而莫敢收敛冏故掾属荀闿等表乞殡葬许之初冏之盛也有一妇人诣大司马府求寄产吏诘之妇人曰我截齐便去耳识者闻而恶之时又谣曰着布袙腹为齐持服俄而冏诛永兴初诏以冏轻陷重刑前勋不宜堙没乃赦其三子超冰英还第封超为县王以继冏祀历员外散骑常侍光熙初追册冏曰咨故大司马齐王冏王昔以宗藩穆嗣绍世绪于东国作翰许京允镇静我王室诞率义徒同盟触泽克成元勋大济颖东朕用应嘉茂绩谓笃尔劳俾式先典以畴兹显懿廓土殊分跨兼吴楚崇礼备物宠侔萧霍庶凭翼戴之重永隆邦家之望而恭德不建取侮二方有司过举致王于戮古人有言曰用其法犹思其人况王功济朕身勋存社稷追维既往有悼于厥心哉今复王本封命嗣子还绍厥绪礼秩典度一如旧制使使持节大鸿胪即墓赐策祀以太牢魂而有灵祗服朕命肆宁尔心嘉兹宠荣子超嗣爵永嘉中怀帝下诏重述冏唱义元勋还赠大司马加侍中假节追谥及洛阳倾覆超兄弟皆没于刘聪冏遂无后太元中诏以故南顿王宗子柔之袭封齐王绍攸冏之嗣历散骑常侍元兴初会稽王道子将讨桓元诏柔之兼侍中以驺虞幡宣告江荆二州至姑孰为元前锋所害赠光禄勋子建之立宋受禅国除　　东莱王蕤
按晋书齐献王传献王攸子蕤字景回出继辽东王定国太康初徙封东莱王元康中历步兵屯骑校尉蕤性强暴使酒数侵侮弟冏冏以兄故容之冏起义兵赵王伦收蕤及弟北海王实系廷尉当诛伦太子中庶子祖纳上疏谏曰罪不相及恶止其身此先哲之弘谋百王之达制也是故鲧既殛死禹乃嗣兴二叔诛放而邢卫无责逮乎战国及至秦汉明恕之道寝猜嫌之情用乃立质任以御众设从罪以发奸其所由来盖三代之弊法也蕤实献王之子明德之后宜蒙特宥以全睦亲之典会孙秀死蕤等悉得免冏拥众入洛蕤于路迎之冏不即见须符付前顿蕤恚曰吾坐尔殆死曾无友于之情及冏辅政诏以蕤为散骑常侍加大将军领后军侍中特进增邑满二万户又从冏求开府冏曰武帝子吴豫章尚未开府宜且须后蕤以是益怨密表冏专权与左卫将军王舆谋共废冏事觉免为庶人寻诏曰大司马以经识明断高谋远略猥率同盟安复社稷自书契所载周召之美未足比勋故授公上宰东莱王蕤潜怀忌&#包藏祸心与王舆密图谋欲谮害收舆之日蕤与青衣共载微服奔走经宿乃还奸凶赫然妖惑外内又前表冏所言深重虽管蔡失道牙庆乱宗不复过也春秋之典大义灭亲其徙蕤上庸后封微阳侯永宁初上庸内史陈锺承冏旨害蕤冏死诏诛锺复蕤封改葬以王礼　　广汉冲王赞
按晋书齐献王传献王攸子广汉冲王赞字景期继广汉殇王广德后年之义太康元年薨谥冲王　　北海王寔按晋书齐献王传献王攸子北海王实字景深初为长乐亭侯攸以赞薨又以实继广汉殇王后改封北海王永宁初为平东将军假节加散骑常侍代齐王冏镇许昌寻进安南将军都督豫州军事增邑满二百户未发留为侍中上军将军给千兵百骑　　义阳王威
按晋书安平献王传献王孚子义阳成王望望子河间平王洪洪子威字景曜初嗣洪咸宁三年徙封章武太康九年嗣义阳王望威凶暴无操行附赵王伦兀康末为散骑常侍伦将篡使威与黄门郎骆休逼帝夺玺绶伦以威为中书令伦败惠帝反正曰阿皮捩吾指夺吾玺绶不可不杀阿皮威小字也于是诛威
　宗藩部列传九
　　晋三
　　东海孝献王越
