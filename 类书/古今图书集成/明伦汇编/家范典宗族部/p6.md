<!-- { "loadSidebar": true } -->
　右十项以元符元年六月日二相公三右丞五侍　郎指挥参定一诸位关报义庄事虽尊长并于文书内著名仍不得竹纸及色笺违者义庄勿受　右一项以元符二年正月十七日三右丞指挥修　定一义庄遇有人赎田其价钱不得支费限当月内以元钱典买田土辄将它用勒掌管人偿纳　右一项以崇宁五年十月十二日五侍郎指挥修定一诸位辄取外姓以为己子冒请月米者勿给许诸位觉察报义庄义庄不为受理许诸位同申文正位公议移文平江府理断其大观元年七月以前已收养给米者不得追讼　右以大观元年七月初十日五侍郎及二相公指　挥参定一诸位子弟在外不捡生子冒请月米掌管人及诸位觉察勿给即不伏掌管人及诸位申文正位移文平江府理断　右以政和三年正月二十一日五侍郎指挥修定一族人不得以义宅舍屋私相兑赁质当　右一项以政和五年正月二十九日五侍郎指挥　修定　右仰义庄及诸位遵守施行内文意前后相妨窒　碍者从后规若有违犯仰掌管人或诸位备录治　平元年中书札子所奉圣旨申官理断各令知悉　政和七年正月十三日朝散大夫充徽猷阁待制　提举亳州太清宫范续定规矩　　清宪公奏
朝散郎左司谏兼侍讲范之柔奏臣不避诛辄沥诚悃仰干天听伏念臣五世祖故参知政事谥文正臣仲淹奋身孤藐遭世休明深念保族之难欲为传远之计自庆历皇佑以来节次于苏州吴长两县置田□立义庄赡同姓创定规矩刻之版榜以贻后人已而臣高叔祖故尚书右仆射谥忠宣臣纯仁于治平元年知开封府襄邑县日虑版榜不足久传且诸房子弟有不遵规矩之人州县既无□条本家难为伸理必将渐致废坏即尝具奏乞降圣旨下本州许令官司受理继蒙朝廷依所奏施行遂得凭借保守伏自南渡之后虽田□仅存而庄宅焚毁寄廪坟寺迁寓民舍□弊百出尽失初意庆元初臣与兄弟始协谋同力尽复故基渐还旧观察定约束加备于前固尝经本州镂给版榜揭示义宅然非更得朝廷行下本州申明受理元降指挥恐无以善后怀此日久无路自伸今臣幸蒙公朝轸念故家擢缀班列若不于此时控告君父则何以副先人属望子孙之意用敢冒昧以闻伏望圣慈俯鉴微衷特颁睿旨札下平江府令将续添规约常切照应治平元年已降指挥受理庶几足以□厉来者增固旧规臣与阖族实均戴天地施生之造所有治平元年指挥并庆元二年续添条约谨缴连在前渎犯宸严臣无任惶惧俯伏俟命之至谨录奏闻伏候□旨前连治平元年已降规约指挥十一月五日奉圣旨依一文正公曾祖徐国公祖唐国公父周国公坟茔并在天平山坐落间有族人辄敢于上牧羊及偷斫林木柴薪近虽行下义庄专一责令墓客看守外今后如有违犯之人诸房觉察申文正位罚全房月米一年全房谓照本房请米历内口数并行住罚下皆准此义庄辄令墓客充他役者罚掌庄子弟本名月米一季一天平功德寺乃文正公奏请追福祖先之地为子孙者所当相与扶持不废香火今则不然多有疏远不肖子弟请过义米归己却反蚕食于寺中至有欺诈住持逼逐僧行指借舟船役使人仆亚托私酒偷伐林木柴薪强占常住田地布种或作园圃不还租米以至常住空虚住持数易日渐败坏今后探闻有违犯之人罚全房月俸两月欺诈住持及占种田地者罚全房月米一年诈过钱物经官乞行根究从条施行田地退还常住为业毕日申文正位候回报起支虽已退业而故作阻障不容常住□种者亦行前罚一义庄及白云功德寺差役并应干非泛科敷并蒙官司蠲免近来县道胥吏多因乞觅不从故意搔扰今后如有似此之人许从本家经府陈理严行断理一旧规诸房不得租种义庄田土诡名者同近来有恃强公然于租户名下夺种者及有坝捺义庄田渭泾□车漕种菱不容租户车水上下者为害甚大今后探闻有违犯之人罚全房月米半年一义庄租户所当优恤使之安业闻有无赖族人将物货高价亚卖显属不便今后辄有违犯罚全房月米两月仍经官陈理一旧规义庄事务惟听掌庄子弟自行处置虽是尊长不得侵扰干预缘违犯者未曾有罚是以近来多有族人专为货赂不顾义庄利害或为揽户兜纳苗米必要多增贴耗或主张不逞之徒充应脚力及墓客之类甚至鼓诱外郡族人挟长前来擅开仓□妄用米斛恣行侵扰意在破坏今后如有违犯许掌庄指实申文正位自行体访知觉罚全房月米一年外仍经官乞行根究征治内有乞觅过钱物之人即合从条施行一旧规掌庄子弟侵欺径行申官理断勒令赔填近自移建仓宇遴选主计此弊稍革深虑日久玩习合行关诸房今后掌庄子弟如有违犯许诸房觉察申文正位委请公当子弟对众点算取见实侵数目以全房月米填还足日起支仍控告官府乞行征治以为掌庄侵欺者之戒诸房子弟即不得专擅兴词紊烦官府一诸房闻有不肖子弟因犯私罪听赎者罚本名月米一年再犯者除籍永不支米奸盗赌博斗殴陪涉及欺骗善良之类若户门不测者非除籍之后长恶不悛为宗族乡党善良之害者诸房具申文正位当斟酌情理控告官府乞与移乡以为子孙玷辱门户者之戒一旧规诸位辄取异姓以为己子冒请月米者勿给今乃有将己子与人破荡他人家业却欲归宗请米如有似此之人仰掌庄申文正位不得支行一义宅地基久为外人占据今来复业甚为艰难宜体文正公之意专为聚族之地即不许族人占造私宅等用如有违罚全房月米一年仍勒还元地一旧规诸房子弟得贡大比者义庄支裹足钱十千今物价翔贵难拘此数如有子弟得解赴省义庄支官会钱一百千其钱于诸房月米内依时直均□其免举人及补入太学者支官会钱五十千庶使诸房子弟知读书之美有以激劝一岁寒堂除科举年分诸位子弟暂请肄业余时不得于内饮宴安泊如违罚全房月米一月朱子近思录
　　宗子法
正叔云今无宗子故朝廷无世臣若立宗子法则人知尊祖重本人既重本则朝廷之势自尊古者子弟从父兄今父兄从子弟由不知本也且如汉高祖欲下沛时只是以帛书与沛父老其父兄便能率子弟从之又如相如使蜀亦遗书责父老然后子弟皆听其命而从之只有一个尊卑上下之分然后顺从而不乱也若无法以联属之安可且立宗子法亦是天理譬如木必有从根直上一干亦必有旁枝又如水虽远必有正源亦必有分派处自然之势也然又有旁枝达而为干者故曰古者天子建国诸侯夺宗云宗子法坏则人不自知来处以至流转四方往往亲未绝不相识今且试以一二巨公之家行之其术要得拘守得须是且如唐时立庙院仍不得分割了祖业使一人主之凡人家法须月为一会以合族古人有花树韦家宗会法可取也每有族人远来亦一为之吉凶嫁娶之类更须相与为礼使骨肉之意常相通骨肉日疏者只为不相见情不相接尔朱子宗仪
　　读法
说曰读古义也周礼大司徒正月之吉始和布教于邦国都鄙及卿大夫州长党正闾族岁时属民读之礼吾今以宗正行于祠堂以联族人亦周礼之遗义也教之律令所以尊圣制也犯遗训者未信得祸违律令者灾必逮身故律令者所以防淫佚厚伦理而维持仁义之具也董子曰礼禁未然之前施已然之后之所为用易见而礼之所为禁难知岂非以常人之情为善待劝远恶待惧者乎示之易见之以防淫佚厚伦理而维持乎仁义者则莫如律令四百五条此明王所以齐御天下之术也庶民用之可以保身从政用之可以断狱否则陷于罪辟辱莫大焉愿我孙子钦承国典讲习律令庶其无陷于刑辟斯宗仪第一义也祖考欲其子孙之贤岂在别立科教哉然罪恶之起皆成于渐是故叙律之义先轻而后重先微而后着别籍异财子孙自私之心胜其终必至于干名犯义尊卑为婚男女谨始之道缺其终必至于亲属相奸而毁骂者恶逆成弒之基也故易曰履霜坚冰子弒其父非一朝一夕之故其所由来渐矣呜呼为读者其亦慎于斯义矣乎袁氏世范　　睦亲篇
置义庄以济贫族族久必众不惟所得渐微不肖子孙得之不以济饥寒或为一醉之适或为一掷之娱至有以其合得券历预质于人而所得不及其半者此为何益若其所得之多饱食终日无所用心扰暴乡曲紊烦官司而已不若以田置义学及依寺院置度僧田能为儒者择师训之既为之食且有以周其乏质不美者无田可养无业可守则度以为僧非惟不至失所狼狈辱其先德亦不至生事扰人紊烦官司也性理会通
　　宗法
程子曰宗子继别为宗言别则非一也如别子五人五人各为大宗所谓兄弟宗之者谓别子之子继祢者之兄弟宗其小宗子也凡小宗以五世为法亲尽则族散若高祖之子尚存欲祭其父则见为宗子者虽是六世七世亦须计会今日之宗子然后祭其父宗子有君道后世骨肉之间多至仇怨忿争其实为争财使之均布立之宗法官为法则无所争立宗非朝廷之所禁但患人自不能行之
凡大宗与小宗皆不在庙数
