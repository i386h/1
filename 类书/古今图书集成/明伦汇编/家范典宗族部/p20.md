<!-- { "loadSidebar": true } -->
唐书许王素节传素节子璆天宝初复拜宗正卿性友弟聪敏宗子有一善无不荐延故宗室在省闼者多璆所启王珪传珪字叔玠宗族匮乏周恤之薄于自奉李大亮传大亮性忠谨位通显居陋狭甚葬宗族无后者三十余柩赀襚加焉萧瑀传瑀字时文武德元年迁内史令初瑀关内田宅悉赐勋家至是还给之瑀尽以分宗族独留庙室奉祠李敬元传敬元与赵李氏合谱故台省要职多族属高宗知之不能善也刘德威传德威徐州彭城人宗族至刺史者二十余人唐璇传璇字休璟初得封赋绢数千散赒其族又出财数十万大为茔墓尽葬其五服亲当时称重韦凑传绳长文辞抚养宗属孤幼无异情杨元炎传元炎子仲昌资长于吏尝分父邑租振宗党御身以约苏瑰传瑰子颋性廉俭奉禀悉推散诸弟亲族储无长赀崔沔传沔俭约自持禄禀随散宗族不治居宅尝作陋室铭以见志李栖筠传栖筠字贞一幼孤有远度庄重寡言体貌轩特喜书多所通晓为文章劲迅有体要不妄交游族子华每称有王佐才固请举进士俄擢高第曹王明传明三子俊杰备垂拱时并诛神龙初以杰子引为嗣曹王是时诸王子孙自岭外还入见中宗皆号恸帝为泣下初武后时壮者诛死幼皆没为官奴或匿人间庸保至是相继出帝随属远近封拜云后备自南还诏停引封而封备徐岱传岱字处仁宗族孤孺者皆为婚嫁然吝啬自持家管钥世所讥云杨嗣复传嗣复子授授子煚字公隐崔引招朱全忠入京师煚挈族客湖南杨虞卿传虞卿兄弟汝士汉公为人所奔向汝士字慕巢为东川度节使时嗣复镇西川乃族昆弟对拥旄节世荣其门杨氏自汝士后贵赫为冠族所居静恭里兄弟并列门戟咸通后在台省方镇率十余人郑熏传熏字子溥进左丞性爱友纠族百口禀不充求外迁为幸侍酬沮毕諴传諴既贵所得禄奉养护宗属之乏无间王敬武传敬武子师范朱全忠受唐禅乃族师范于洛阳先是有司坎第左告之故师范乃与家人宴少长列坐语使者曰死固不免予惧坑之则昭穆失序不可见先人于地下酒行以次受戮者二百人薛大鼎传大鼎子克构有器识族人黄门侍郎顗以弟绍尚太平公主问于克构答曰室有傲妇善士所恶夫惟淑德以配君子无患可矣顗不敢沮而绍卒诛盖文达传文达冀州信都人博涉前载尢明春秋三家宗人文懿亦以儒学称当时号二盖李叔明传叔明字晋阆州新政人本鲜于氏世为右族或言叔明本严氏少孤养外家冒鲜于姓请还宗诏可叔明初不知意丑之表乞宗姓列属籍代宗从之田弘正传弘正字安道父廷玠尚儒学不乐军旅与承嗣为从昆弟仕为平舒丞迁乐寿清池束城河间四县令以治称迁沧州刺史李宝臣朱滔与承嗣不协合兵围沧州廷玠固守连年食虽尽无叛者朝廷嘉其节徙相州承嗣盗磁相廷玠无所回染及悦代立忌廷玠之正召为节度副使廷玠至让悦曰而承伯父绪业当守朝廷法度以保富贵何苦与恒郓为叛臣自兵兴来叛天子能完宗族者谁邪而志不悛盍杀我无令我见田氏血汗人刀也遂称疾不出悦过谢之杜门不纳愤而卒弘正幼通兵法善骑射承嗣爱之以为必兴吾宗名之曰兴郑从谠传初盗流中原沙陀强悍而卒收其用者盖从谠为太原重也时郑畋以宰相镇凤翔移檄讨贼两人以忠义相提衡贼尤惮之号二郑云李华传华赵州赞皇人曾祖太冲名冠宗族间乡人语曰太冲无兄李益传益故宰相揆族子于诗尤所长贞元末名与宗人贺相埒程日华传日华定州安喜人为邠宁节度使宗族奉朝请宿卫者三十余人小学善行篇张公艺九世同居北齐隋唐皆旌表其门麟德中高宗封泰山幸其宅召见公艺问其所以能睦族之道公艺请纸笔以对乃书忍字百余以进其意以为宗族所以不协由尊长衣食或有不均卑幼礼节或有不备更相责望遂为乖争若能相与忍之则家道雍睦矣唐国史补李赞皇峤初与李奉宸迥秀同在庙堂奉诏为兄弟又西祖令璋与信安王袆同产故赵郡陇西二族昭穆不定一会中或孙为祖或祖为孙进士何儒亮自外州至访其从叔误造郎中赵需宅白云同房会冬至需家致宴挥霍需曰既是同房便令引入就宴姊妹妻女并在座焉儒亮食毕徐出需细审之乃何氏子也需大笑儒亮岁余不敢出京师自是呼为何需郎中李稹酒泉公义琰侄孙门户第一而有清名常以爵位不如族望官至司封郎中怀州刺史与人书札唯称陇西李稹而不衔因话录卢宾客贞白父曰老彭有道术兼号知人元和初宗人弘宣简辞弘正简求俱候焉留坐目之甚久命贞亦序坐又目之曰一行五节度使可谓盛矣卒如其言又族子锴初举进士就安邑所居谒之谓锴曰尔求名大是美事但此后十余年方得勿以迟晚为恨登朝亦得大美官锴至长庆元年始擢第大中十年终庶子宪宗知权文公甚真后权长孺知盐铁福建院赃污盈积有司以具狱奏上曰必致极法崔相群救之云是德舆族子上曰德舆必不合有子弟犯赃若德舆在自犯赃朕且不赦况其宗从也及知其母年高乃免死杖一百长流康州京兆庞尹及第后从事寿春有江淮举人姓严是登科记误本倒书庞严姓名遂赁舟丐食就谒时郡中止有一判官亦更不问其氏便诣门投刺称从侄庞之族人甚少览刺极喜延纳殷勤便留款曲兼命对举匕筋久之语及族人都非庞氏之事庞方讶之因问郎君何姓曰某姓严庞抚掌大笑曰君误矣余自姓庞预君何事揖之令去其人尚拜谢叔父从容而退进士陈存能为古歌诗而命蹇主司每欲与第临时皆有故不果许尚书孟容旧相知知举日万方欲为申屈将试前夕宿宗人家宗人为具入试食物兼备晨食请存偃息以候时五更后怪不起就寝呼之不应前□之已中风不能言也元和中柳柳州书后生多师效就中尤长于章草为时所宝湖湘已南童稚悉学其书颇有能者长庆已来柳尚书公权又以博闻强识工书不离近侍柳氏言书者近世有此二人尚书与族孙璟开成中同在翰林时称大柳舍人小柳舍人自祖父郎中芳以来奕世以文学居清列司徒郑真公每在方镇崇树公家陈设器用无不精备至于宴犒之事未尝刻薄而居常奉身过于俭素中外婚嫁无日无之凡是礼物皆经神虑公与其宗叔太子太傅絪俱住招国太傅第在南出自南祖司徒第在北出自北祖时人谓之南郑相北郑相司徒堂兄文宪公前后相德宗亦谓之大郑相小郑相裴尚书武奉寡嫂为中表所称工部佶武之长兄也兄弟皆为八座自丞相耀卿至工部子泰章四世入南北省群从居显列者不胜书泰章后亦为尚书赵郡李氏三祖之后元和初同时各一人为相蕃南祖吉甫西祖绛东祖而皆第三至太和开成间又各一人前后在相位德裕吉甫之子固言蕃再从弟皆第九珏亦绛之近从诸族罕有李尚书益有宗人庶子同名俱出于姑臧公时人谓尚书为文章李益庶子为门户李益而尚书亦兼门地焉尝姻族间有礼会尚书归笑谓家人曰大堪笑今日局席两个坐头总是李益辽史耶律世良传世良才敏给练达国朝典故及世谱上书与族弟敌烈争嫡庶帝始识之耶律和尚传和尚系出季父房善滑稽时帝笃于亲亲凡三父之后皆序父兄行第于和尚尢狎爱然每侍宴饮虽诙谐未尝有一言之过由是上益重之耶律义先传义先举止严重常戒其族人曰国中三父房皆帝之昆弟不孝不义尢不可为宋史李谷传谷字惟珍颍州汝阴人广顺初拜中书侍郎平章事谷父祖本居河南洛阳经巢之乱园庐荡尽谷生于外既贵访得旧地建立垣屋凡族人之不可仕者分田居之诏改清风乡高阳里为贤相乡勋德里刘温叟传唐末五代乱衣冠旧族多离去乡里或爵命中绝而世系无所考惟刘氏自十二代祖北齐中书侍郎环隽以下仕者相继而世牒具存焉曹光实传光实迁永平军节度营内捕盗游奕使干德中太祖命王全斌等平蜀俄而盗贼群起夷人张忠乐者尝群行攻劫且憾光实杀其徒党率众数千中夜奄至环其居鼓噪并进光实负其母挥戈突围以出贼众辟易不敢近贼杀其族三百余口又发冢墓坏其棺椁光实诣全斌具以事白誓雪冤愤时蜀中诸郡未平乃图雅州地形要害兼陈用兵攻取之策请官军先下之全斌壮其志令率兵先导果克其城获忠乐而甘心焉吴淑传淑字正仪王师围建业城中乏食里闬有与淑同宗者举家皆死惟存二女孩淑即收养如所生及长嫁之时论多其义李南公传南公字楚老郑州人知长沙县有嫠妇携儿以嫁七年儿族取儿妇谓非前子讼于官南公问儿年族曰九岁妇曰七岁问其齿曰去年毁矣南公曰男八岁而□尚何争命归儿族赵普传普字则平幽州蓟人宣祖卧疾滁州普朝夕奉药饵宣祖由是待以宗分太祖尝与语奇之太祖数微行过功臣家普每退不敢便衣冠一日大雪向夜普意帝不出久之闻叩门声普亟出帝立风雪中普惶惧迎拜帝曰已约晋王矣己而太宗至设重裀地坐堂中炽炭烧肉普妻行酒帝以嫂呼之刘夔传夔字道元前死数日以禄赐所余分亲族告其家人曰某日吾死矣如期而死凌策传策字子奇幼孤独励志好学宗族初不加礼因决意渡江与姚铉同学于庐州李若拙传若拙字藏用太平兴国二年知干州会李飞雄诈乘驿称诏使事败伏法太宗以若拙与飞雄父若愚连名疑其昆弟令殿直卢令珣即捕系州狱乃与若愚同宗通家非亲不知其谋犹坐削籍流海岛岁余起知陇州韩贽传贽字献臣性行淑均平居自奉至约推所得禄赐买田赡族党赖以活者殆百数杨万里传万里字廷秀韩胄专僭日益甚万里忧愤怏怏成疾家人知其忧国也凡邸吏之报时政者皆不以告忽族子自外至遽言胄用兵事万里恸哭失声亟呼纸书曰韩胄奸臣专权无上动兵残民谋危社稷吾头颅如许报国无路惟有孤愤又书十四言别妻子笔落而逝赵汝愚传汝愚字子直聚族而居门内三千指所得廪给悉分与之菜羹蔬食恩意均洽人无间言陈兢传兢江州德安人陈宜都王叔明之后叔明五世孙兼唐右补阙兼生京秘书少监集贤院学士无子以从子褒为嗣褒至盐官令褒生灌高安丞灌孙伯宣避难泉州与马总善注司马迁史记行于世后游庐山因居德安尝以著作佐郎召不起大顺初卒伯宣子崇为江州长史益置田园为家法戒子孙择群从掌其事建书堂教诲之僖宗时尝诏旌其门南唐又为立义门免其徭役崇子衮江州司户子昉试奉礼郎昉家十三世同居长幼七百口不畜仆妾上下姻睦人无间言每食必群坐广堂未成人者别为一席有犬百余亦置一槽共食一犬不至群犬亦皆不食建书楼于别墅延四方之士肄业者多依焉乡里率化争讼稀少开宝初平江南知州张齐上请仍旧免其徭役从之昉弟之子鸿太平兴国七年江南转运使张齐贤又奏免杂科兢即鸿之弟淳化元年知州康戬又上言兢家常苦食不足诏本州每岁贷粟二千石后兢死其从父弟旭每岁止受贷粟之半云省啬而食可以及秋成属岁俭谷贵或劝其全受而粜之可邀善价旭曰朝廷以旭家群从千口轸其乏食贷以公粟岂可见利忘义为罔上之事也乎至道初遣内侍裴愈就赐御书还言旭家孝友俭让近于淳古太宗尝对近臣言之参知政事张洎对曰旭宗族千余口世守家法孝谨不衰闺门之内肃于公府且言及旭受贷事上以远民义聚复能固廉节为之叹息大中祥符四年以旭为江州助教旭卒弟蕴主家事天圣元年又以蕴继为助教蕴卒弟泰主之泰弟度太子中舍致仕从子延赏可并举进士延赏职方员外郎李昉传昉罢相为右仆射晋侍中崧者与昉同宗且同里时人谓崧为东李家昉为西李家汉末崧被诛至是其子璨自苏州常熟县令赴调昉为讼其父冤且言周太祖已为昭雪赠官还其田宅录璨而官之然璨年几五十尚淹州县之职臣昔与之同难岂宜叨遇圣明倘推一视之仁泽及衰微之祚则已往之冤获伸于下而继绝之恩永光简册矣诏授璨著作佐郎后官至右赞善大夫昭述昉之孙宗谔之子累迁尚书右丞李氏居京城崇庆里凡七世不异爨至昭述稍自丰殖为族人所望然家法亦不隳吴奎传奎历参知政事出知青州奎少时甚贫既通贵买田为义庄以赒族党朋友没之日家无余资诸子至无屋以居当时称之姚希得传希得字逢原潼川人历资政殿大学士蜀之亲族姻旧相依者数十家希得廪乏终身昏丧悉捐己力晚年计口授田各有差所刘清之传清之字子澄临江人知衡州论罢从兄肃流落新吴族父晔寓丹阳艾寓临川皆迎养之从祖子侨为邵州录事参军死吴锡之乱清之遣其孙晋之致书邵守得其遗骨归葬焉族人自远来馆留之不忍使之遽去尝序范仲淹义庄规矩劝大家族众者随力行之本之家法参取先儒礼书定为祭礼行之高安李好古以族人有以财为讼见清之豫章清之为说讼家人二卦好古惕然遽舍所讼市程氏易以归卒为善士魏悼王廷美传廷美子德恭德恭子承庆承庆子克继善楷书尢工篆隶宗正荐之仁宗亲临试及令临蔡邕古文法写论语诗书复诏与士朝分隶石经帝曰李阳冰唐室之秀今克继朕之阳冰也叔韶字君和庆历六年与诸宗子帝前临真宗御书选第一皇佑初进所为文召试学士院中等赐进士及第自太子右监门率府副率迁右领军卫将军入谢命坐赐茶仁宗曰宗子好学者颇多尔独以文章第进士前此盖未有也朕欲天下知属籍有贤者宜勿忘所学叔韶顿首谢既退又出九经赐之燕懿王德昭传惟和雅好学为诗颇清丽工笔札优游典籍以礼法自居宗室推重尝和御制诗上称其有理致及卒上谓宰相王旦等曰惟和好文力学加之谨愿皇族之秀也不幸短命嗟悼久之至于泣下录其□二十二轴上亲制序藏于秘阁濮安懿王允让传允让拜宁江军节度使上建睦亲宅命知大宗正寺宗子有好学勉进之以善若不率教则劝戒之至不变始正其罪故人莫不畏服焉不传不性笃孝居官所至有声立朝好言天下事帝嘉其忠谅每宴禁中帝饮之酒顾谓皇太子曰此贤宗室也宋偓传偓女即孝章皇后子元靖至供备库使元度至供备库副使元载元亨并至左侍禁合门祗候初孝章寝疾语晋国长公主曰我瞑目无他忧惟虑族属不敦睦贻笑于人景德中偓幼子元翰果诣京府求析家财真宗闻之诏释勿问仍谕其族属务遵先后遗戒焉胥偃传偃字安道未仕时家有良田数十顷既贵悉以与族人孔道辅传道辅子宗翰登进士第知仙源县而为治有条理遇族人有恩不以私故□法曹彬传彬薨上临哭之恸官其亲族门客亲校十余人彬居官奉入给宗族无余积彬子琮字宝章荥州刺史仁宗册琮兄女为后除卫州团练使琮因奏曰陛下方以至公属天下臣既备后族不宜冒恩泽乱朝廷法族人敢因缘请托愿致于理时论称之米信传信旧名海进本溪族以功擢保顺军节度使时信族属多在塞外会其兄子全自朔州奋身来归召见俾乘传诣代州伺间迎致其亲属发劲卒护送之既而全宿留逾年边境斥候严竟不能致信慷慨叹曰吾闻忠孝不能两立方思以身徇国安能复顾亲戚哉北望号恸戒子侄勿复言杨亿传亿字大年七岁能属文年十一下笔立成丁外艰从祖徽之知许州往依焉务学昼夜不息徽之间与语叹曰兴吾门者在汝矣范仲淹传仲淹字希文内刚外和虽贵非宾客不重肉妻子衣食仅能自充而好施予置义庄里中以赡族人子纯仁自为布衣至宰相廉俭如一所得奉赐皆以广义庄前后任子恩多先疏族蔡襄传襄字君谟蔡京与同郡而晚出欲附名阀自谓为族弟政和初襄孙佃廷试唱名居举首京侍殿上以族孙引嫌降为第二佃终身恨之葛宫传宫字公雅性敦厚恤录宗党抚孤嫠赖以存者甚众苏辙传辙族孙元老字子廷幼孤力学长于春秋善属文轼谪居海上数以书往来轼喜其为学有功辙亦爱奖之黄庭坚见而奇之曰此苏氏之秀也历卫尉太常少卿元老外和内劲不妄与人交梁师成方用事自言为轼外子因缘欲见之且求其文拒不答言者遂论元老苏轼从孙且为元佑邪说其学术议论颇仿轼辙不宜在中朝罢为提点明道宫元老叹曰昔颜子附骥尾而名显吾今以家世坐累荣矣未几卒年四十七有诗文行于时英宗本纪英宗濮安懿王允让第十三子四岁仁宗养于内宝元二年豫王生乃归濮邸嘉佑中宰相韩琦等请建储仁宗曰宗子已有贤知可付者卿等其勿忧七年八月立为皇子帝闻诏称疾坚辞诏安国公从古等往喻旨即卧内起帝以入八年仁宗崩帝嗣皇帝位神宗向皇后传哲宗立将卜后及诸王纳妇后敕向族勿以女置选中族党有欲援例以恩换合职及为选人求京秩者且言有特旨后曰吾族未省用此例何庸以私情挠公法一不与王沿传沿子鼎性廉不欺尝任其子族人欲增年以图速仕鼎不可奉使契丹得千缣散之族人一日尽宋白传白字太素善谈谑不拘小节赡济亲族抚恤孤藐世称其雍睦郑兴裔传兴裔早孤叔父藻以子字之分以余赀兴裔不受请立义庄赡宗族孝宗本纪孝宗太祖七世孙也初太祖少子秦王德芳生英国公惟宪惟宪生新兴侯从郁从郁生华阴侯世将世将生庆国公令令生子称是为秀王王夫人张氏梦人拥一羊遗之曰以此为识已而有娠以建炎元年十月戊寅生帝于秀州青杉之官舍红光满室如日正中少长命名伯琮及元懿太子薨高宗未有后而昭慈圣献皇后亦自江西还行在后尝感异梦密为高宗言之高宗大寤会右仆射范宗尹亦造膝以请高宗曰太祖以神武定天下子孙不得享之遭时多艰仪落可悯朕若不法仁宗为天下计何以慰在天之灵于是诏选太祖之后同知枢密院事李回曰艺祖不以大位私其子发于至诚陛下为天下远虑合于艺祖可以昭格天命参知政事张守曰艺祖诸子不闻失德而传位太宗过尧舜远甚高宗曰此事不难行朕于伯字行中选择庶几昭穆顺序而上虞丞娄寅亮亦上书言昌陵之后寂寥无闻仅同民庶艺祖在上莫肯顾歆此金人所以未悔祸也望陛下于伯字行内选太祖诸孙有贤德者高宗读之大感叹绍兴二年五月选帝育于禁中三年二月除和州防御使赐名瑗壬寅改贵州五年五月用左仆射赵鼎议立书院宫中教之既成遂以为资善堂三十年二月癸酉立为皇子更名玮赵晁传晁以周初与宣祖分掌禁军有宗盟之分故太祖常优礼之再加赠典焉吴延祚传延祚子元扆所得禄赐即给亲族孤贫者将赴徐州请对言臣族属至多其堪禄仕者皆为表荐余皆均奉赡之张永德传永德字抱一并州阳曲人家世饶财曾祖丕尚气节后唐武皇镇太原急于用度多严选富家子掌帑库或调度不给即坐诛没入赀产丕为之满岁府财有余宗人政当次补其任率族属泣拜请丕济其急丕又为代掌一年乡里服其义王嗣宗传嗣宗尢睦宗族抚诸侄如己子着遗戒以训子孙勿得析居赵安仁传安仁子良规禄赐多分赡族人余皆输之酒家良规子君锡知大宗正丞加秘阁校理改宗正丞时增诸宗院讲书教授官而逐院自备缗钱为月馈贫者或不能以时致宗师辄移文督取君锡言国家养天下士于太学尚不较其费安有教育宗室令自行束修之理诏悉从官给范镇传镇乞令宗室□属补外官帝曰卿言是也顾恐天下谓朕不能睦族耳镇曰陛下甄别其贤者用之不没其能乃所以睦族也虽不行至熙宁初卒如其言吕嘉问传嘉问字望之初窃从祖公弼论新法奏□以示王安石公弼以是斥于外吕氏号为家贼故不得与吕氏同传向子諲传子諲字伯恭相家子能修饬自见于时友爱诸弟置义庄赡宗族贫者汪大猷传大猷好周施叙宗族外族为兴仁录率乡人为义庄二十余亩以为倡众皆欣劝闻见前录康节先生少时游京师与国子监直讲邵必不疑初叙宗盟不疑年长康节先生以兄拜之盖不疑自河朔迁丹阳康节先公上世亦河朔人故也至康节自卫入洛不疑为京西提刑嘉佑中河南府荐康节先公以遗逸不疑自作荐章其词有厚德足以镇薄俗清风可以遗来世相推重如此熙宁初不疑以龙图阁学士知成都府过洛谓康节先公曰某陛辞日再荐先生矣康节先公追路洛北别去不疑中途寄康节先生诗云我乘孤传经崤渑君拥群书卧洛城富贵人间亦何有闲忙趣味甚分明不疑次金牛驿暴卒丧归康节先公哭之恸女嫁杨国宝应之应之亦康节先公门生康节先公视之犹子也开禧元丰中为河南府推官康节已捐馆伯温复以兄拜之宣和己丑伯温赴果州道出阆州有知阆中县邵充美孺者相迎自称同姓侄云伯温以宗族源流为问美孺曰充之上世自润州入蜀龙阁公先人叔父行也伯温曰康节先公以兄事龙阁公伯温不敢忘自此与美孺之中外皆论亲癸巳伯温奉使西州美孺居郫尝至其家拜刑部公庙美孺资和易与人言如恐伤之至临吏政是非毅然不可夺君子人也丹阳河南成都之邵其次第如此嗟夫世不讲宗盟久矣具载之以示三家子孙刘温叟子煜登进士第为龙图阁直学士权开封府明肃太后朝独召对后曰知卿名族十数世欲一见卿家谱恐与吾同宗也煜曰不敢后数问之度不可免因陛对为风眩仆而出乞出知河南府再召恳避不行求为留司御史台以卒章惇者郇公之□族举进士在京师馆于郇公之第私族父之妾为人所掩逾垣而出误践街中一妪为妪所讼时包公知开封府不复深究赎铜而已渑水燕谈录铅山刘辉俊美有辞学嘉佑中连冠国庠及天府进士四年崇政殿试又为天下第一得大理评事签书建康军判官丧祖母乞辞官以嫡孙承重服国朝有诸叔而嫡孙承重服者自辉始哀族人之不能为生者买田数百亩以养之四方之人从辉学者甚众乃择山溪胜处处之县大夫易其里曰义荣社名其馆曰义荣斋未终丧而卒士大夫惜之初范文正公吴文肃皆有志义田及后登二府方能成其志而辉于初仕家无余资能力为之士君子尤为难东园友闻昔有富翁方与客对谈适一人垢衣弊屣如屠沽者自外至翁肃容而起迎之上坐退而拱立其人曰汝坐翁乃坐客问翁曰彼何人邪翁曰某族叔父也客哂之曰吾族则无此翁曰但君族未广耳客大惭老学庵笔记吕正献平章军国时门下客因语次或曰嘉问败坏家法可惜公不答客愧而退一客少留曰司空尚能容吕惠卿何况族党此人妄意迎合可恶也公又不答既归弟子请问二客之言如何公亦不答燕翼贻谋录大中祥符四年十二月己未越州言会稽县民裘承询同居十九世家无异爨诏旌表其门闾屈指今二百三十六年矣其号义门如故也余尝至其村故听事犹在族人虽异居同在一村中世推一人为长有事取决则坐于听事有竹箄亦世相授矣族长欲挞有罪者则用之岁时会拜同饮咸在至今免役不知十九世而下今又几世也余尝思之裘氏力农无为士大夫者所以能久聚而不散苟有骤贵超显之人则有非族长所能令者况贵贱殊涂炎凉异趋父兄虽守之子孙亦将变之义者将为不义矣裘氏虽无显者子孙世守其业犹为大族胜于乍盛乍衰者多矣天之佑裘氏者岂不厚乎厚德录刘吏部夔前死数日作遗表以禄赐所余分亲族容斋五笔淳熙十三年光尧太上皇帝以圣寿八十肆赦推恩宇宙之内蒙被甚广太学诸生至于武学皆得免文解一次凡该此恩者千二三百人而宗子在学者不预诸人相率诣宰府且遍谒侍从台谏各纳一札子叙述大旨其要以为德寿霈典普天同庆而玉牒支派辱居胶庠顾不获与布衣书生等窃譬之世俗尊长生日召会族姻而本家子孙不享杯酒脔炙外议谓何今庞鸿之泽如此而宗学乃不许□名于义于礼恐为未惬是时诸公莫肯出手为言迈以待制侍讲内宿适蒙宣引因出其纸以奏仍为敷陈此辈所云尊长生日会客而本家子弟不得坐譬谕可谓明白孝宗亦笑曰甚是切当有理时所携只是白札子蒙径付出施行遂一例免举其人名字今不复能记忆矣苏氏家语宋韩魏公琦合宗族百口衣食均等无异嫁孤女十余人养育诸侄比如己子所得恩例先及旁族逮其终子有褐衣未命者追葺祖茔上及五世皆买田植松槚宋范纯仁官至宰相前后任子恩多先□族其亲族有请教者纯仁曰惟俭可以助廉惟恕可以成德宋刘宰字子平号漫堂先生每月旦必治汤饼会族曰今日之集非以酒食为礼也寻常宗族不睦多起于情意不相通间言入焉今月必会饮有善相告有过相规有故相抵牾者彼此一见亦相忘于杯酒从容间岂少补哉有不至者必再三招之曰宁适不来微我弗顾齐东野语王介甫为相裁减宗室恩数宗子相率诉马前公谕之曰祖宗亲尽亦宜祧迁何况贤辈荆公行一切不恤之政独于此事未为不然熙宁诏裁宗室授官法及恩例东坡亦以为然曰此实陛下至明至断所以深计远虑割爱为民其后无戚疏少长皆仰食县官西南两宗无赖者至纵其婢使与闾巷通生子则认为己子而利其请给此自古所无之弊例也金史奔睹传昂本名奔睹景祖弟孛黑之孙斜斡之子幼时侍太祖太祖令数人两两角力时昂年十五太祖顾曰汝能此乎对曰有命敢不勉遂连仆六人太祖喜曰汝吾宗弟也自今勿远左右居数日赐金牌令佩以侍年十七太祖伐辽谓之曰汝可擐甲从军矣昂遂佩所赐金牌从军太祖平燕策功赐甲第一区太祖诸子传爽本名阿邻海陵将伐宋严酒禁爽坐与其弟阿锁及从父兄亨徒单贞会饮被杖下迁归化州刺史海陵渡淮分遣使者剪灭宗室爽忧惧不知所出会世宗即位东京爽弃妻子来奔宗望传宗望子京本名忽鲁世宗即位封寿王二年正月戊辰朔日食伐鼓用币上不视朝减膳彻乐诏京代拜行礼世宗惩创海陵□忌宗室加礼京兄弟情若同生谓京等曰朕每见天象变异辄思政事之阙寤寐自责不遑凡事必审思而后行犹惧独见未能尽善每令群臣集议庶几无过举也是时伐宋未罢兵用度不足百官未给全俸京家人数百口财用少上闻之赐金一百五十两重彩百端绢五百匹改西京留守赐佩刀□马京到西京京妻尝召日者孙邦荣推京禄命邦荣言留守官至太师爵封王京问此上更无否邦荣曰止于此京曰若止于此所官何为邦荣察其意乃诈为图谶作诗中有鹘鲁为之语以献于京京曰后诚如此乎遂受其诗再使卜之邦荣称所得卦有独权之兆京复使邦荣推世宗当生年月家人孙小哥妄作谣言诳惑京如邦荣指京信之京妻公寿具知其事大定五年三月孙邦荣上变诏刑部侍郎高德基户部员外郎完颜兀古出往鞫之京等皆款伏狱成还奏上曰海陵无道使光英在朕亦保全之况京等哉于是京夫妇特免死杖一百除名岚州楼烦县安置以奴婢百口自随官给上田遣兀古出刘珫宣谕京诏曰朕与汝皆太祖之孙海陵失道剪灭宗支朕念兄弟无几于汝尤为亲爱汝亦自知之何为而怀此心朕念骨肉不忍尽法汝若尚不思过朕虽不加诛天地岂能容汝也十年四月诏于楼烦县为京作第一区月给节度廪俸十二年兄德州防御使文谋反上问皇太子赵王允中及宰臣曰京谋不轨朕特免死今复当缘坐如何宰臣或言京图逆今不除之恐为后患上曰天下大器归于有德海陵失道朕乃得之但务修德余何足虑太子曰诚如圣训乃遣使宣谕京诏曰卿兄文旧封国公不任职事朕进封王爵委以大藩顷在大名以赃得罪止削左迁不知恩幸乃蓄怨心谋不轨罪及兄弟朕念宋王皆免缘坐文之家产应没者尽与卿兄子□住卿宜悉此意二十年十一月上问宰臣曰京之罪始于其妻妾卜休咎太祖诸孙存者无几朕欲召置左右不使任职但廪给之卿等以为何如皆曰置之近密臣等以为非宜上曰朕若修德何必豫怀疑忌久之上复欲召京宰臣曰京不赦之罪也赦之已为至幸矣岂可复上默良久乃止完颜昂传昂睦于兄弟尤善施予其亲族有贫困者必厚给之至于茵帐衣衾器皿仆马之属常预设于家即命驾相就为具欢乐终日尽以遗之即日使富足人或以子孙计为言答曰人各有命但使其能自立尔何至为子孙奴耶君子以为达石琚传宗室子或不胜任官事世宗欲授散官量与廪禄以赡足之以问宰臣曰于前代何如琚对曰尧亲九族周家内睦九族皆帝王盛事也琚之将顺多此类元史耶律楚材传楚材当国日久得禄分其亲族未尝私以官行省刘敏从容言之楚材曰睦亲之义但当资以金帛若使从政而违法吾不能徇私恩也石抹也先传也先辽人也其先尝从萧后举族入突厥及后还而族留至辽为述律氏号称后族辽亡改述律氏为石抹氏其父脱罗毕察儿有子五人也先其仲子也年十岁从其父问宗国之所以亡即大愤曰儿能复之及长勇力过人善骑射多智略豪服诸部金人闻其名征为奚部长即让其兄瞻德纳曰兄姑受之为保宗族计遂深自藏匿居北野山射狐鼠而食闻太祖起朔方匹马来归朵儿只传朵儿只木华黎六世孙脱脱子也朵儿只生一岁而孤稍长备宿卫事母至孝天历二年朵儿只袭国王位扈跸上都诏便送至辽阳之国顺帝至元四年朵罗台弟乃蛮台恃太师伯颜势谓国王位乃其所当袭诉于朝伯颜妻欲得朵儿只大珠环价直万六千锭朵儿只无以应则慨然曰王位我祖宗所传不宜从人求买我纵不得为设为之亦我宗族人耳于是乃蛮台以赂故得为国王而除朵儿只辽阳行省左丞相张闰传闰延安延长县人隶军籍八世不异爨家人百余口无间言日使诸女诸妇各聚一室为女红工毕敛贮一库室无私藏幼稚啼泣诸母见者即抱哺一妇归宁留其子众妇共乳不问孰为己儿儿亦不知孰为己母也闰兄显卒即以家事付侄聚聚辞曰叔父行也叔宜主之闰曰侄宗子也侄宜主之相让既久卒以付聚缙绅之家自谓不如王□传□字巨川凤翔虢县人从征关中入京兆进克凤翔请于太宗曰此臣乡邦也愿入城访求亲族果得族人数十口以归李邦瑞传邦瑞京兆临潼人世农家幼尝被掠逃至太原率众来归太宗慰劳邦瑞因奏干戈之际宗族离散乞归寻访帝谕速不察罕匣剌达海等邦瑞驰驿南京询访亲戚或以隶诸部者悉归之赵与传与字晦叔宋宗室子至元十一年丞相伯颜既渡江与率其宗人之在鄂州者诣军门上书力陈不嗜杀人可以一天下且乞全其宗党后伯颜朝京师世祖问宋宗室贤者伯颜首以与对虞集传集父汲尝再至京师赎族人被俘者十余口以归由是家甚贫黄溍传溍同郡吴莱字立夫天资绝人凡书一经目辄成诵尝往族父家日易汉书一帙以去族父迫扣之莱琅然而诵不遗一字三易他编皆如之众惊以为神韩元善传元善字大雅尝以谒告侍亲居家效范文正公遗规置田百亩为义庄以周贫族至正交钞初行赐近臣各三百锭元善复以买田六百亩为义塾延名士以教族人子弟云盖苗传苗字耘夫性孝友喜施与置义田以赡宗族卜天璋传天璋既归汴以余禄收其族党家无甔储天璋处之晏如也明外史徐溥传溥字时用自奉甚薄而好施予置义田八百亩赡宗族请籍记于官以垂永久帝为复其徭役潘潢传潢字荐叔婺源人为户部尚书调南京工部寻改吏部兵部与族祖兵部侍郎珍族父总督侍郎旦工部尚书鉴同时都显位有名迹世称望族张邦奇传邦奇字常甫族父时彻少邦奇二十岁其父农也邦奇见时彻可教强使就学于是反师邦奇由进士亦仕至南京兵部尚书有文名余继登传继登字世用交河人生八岁父母俱没族人利其赀屡谋害之幸得不死何士晋传士晋宜兴人父其孝得士晋晚族子利其赀结党致之死继母吴氏匿士晋外家士晋读书每懈母辄示以父血衣士晋感厉与人言未尝有笑容万历二十六年既举进士持血衣诉之官罪人皆抵法王德传德字汝修永嘉人乡居愤倭寇肆乱乃纳母城中而倾赀募健儿为保障计三十七年四月寇自梅岭登□肆掠德偕族父沛督义兵击之寇已宵遁俄一舟飘至王氏兵初疑渔舟不为备寇突来冲击沛及族弟崇尧崇修歼焉初恃沛为强至是夺气无何寇复至肆掠管头蒲州诸处德愤怒勒所部追袭至龙湾贼众义军寡守将又背约不救军遂败德手射杀数人骂贼而死自是有所忌不敢越德乡侵郡城矣衡恭王佑楎传庄王厚燆尝辞禄五千石以赡宗室宗人德之慈溪沈氏六节妇传六节妇章氏祚妻周氏希鲁妻冯氏信魁妻柴氏惟瑞妻孟氏弘量妻孙氏琳妻所居名沈思桥近海族众二千人多骁黠善斗嘉靖中倭贼数入犯屡歼其魁夺还卤掠贼深雠之一日贼大至沈氏豪誓于众曰无出妇女无辇货财共以死守违者诛章亦集族中妇女誓于内曰男子死斗妇人当死义无为贼辱众妇皆竦息听命贼围合群妇聚一楼以待既而贼入章先出投于河周与冯从之柴方为夫砺刃即以刃斫贼旋自刃孟与孙为贼所得相抱持且詈贼夺刀自刺死当是时沈宗妇死者三十余人而此六人尤烈潘氏传氏海宁人年十六归许钊生子淮甫期年钊卒既殓潘自经死已两日矣有老妪过之曰是可活也投之药果苏钊族兄欲不利于孤嗾潘改适潘毁容自矢其人乃夜率势家仆数十人诬以负债椎门入潘负子冒风雨逾垣而逸前距大河追者迫潘号恸投于河适有木浮至凭之以渡达母家遂止不归及淮年十九始归淮补诸生娶妇连举五子适潘寿五十宗人聚而祝夫族兄亦来潘曰氏所以得有今日赖伯氏玉成之目淮酌酒饮伯卒爵北向拜曰未亡人三十年来濒死者数矣而顾强生独以淮故耳今幸成立且多子复何憾语毕入室顷之宴彻诸宗人同淮入谢则缢死室中矣马足轻传有新安刘君培为人有义行寇渡河携子及从孙避难道遇贼欲杀其从孙君培曰我尚有儿此子乃遗孤幸舍之而杀我贼如其言二子获免张基传基字德载吴县人嘉靖十九年举乡试属当军兴族人俱供役基叹曰吾何忍独以例免而烦族之老弱为毁家以纡之产遂削镇国中尉睦传睦字灌甫万历五年举文行卓异为周藩宗正巡抚褚鈇有恤宗通变疏议稍减郡王以下岁禄均给贫宗帝遣给事中万象春就周王议新会王睦□号于众曰裁禄之谋起于睦聚宗室千余人击之裂其衣冠上书抗诏帝怒废睦□为庶人睦屡疏引疾乞休诏勉留之又三年卒年七十宗人颂功德者五百人诏赐辅国将军礼葬之异数也辽简王植传庄王致格薨子宪嗣性酷虐以乐妇子川儿冒请封名乱宗统废为庶人赵简王高燧传康王厚煜性和厚赵府辅国将军佑椋等数犯法与有司为难厚煜庇佑椋佑椋卒得罪厚煜并见责让其后有司益务以事裁抑诸宗人洛川王翊□府人与通判田时雨之隶争瓜而殴时雨捕王府人厚煜为和解不得会宗室数十人索禄时雨以宗室殴府官白于上官上官令知府傅汝励尽捕各府人厚煜忿恚且愧竟自缢死厚煜子成皋王载垸疏闻于朝下法司时雨弃市汝励戍极边万安传安字循吉眉人为人外宽而深中无学术既柄用惟日事请托结诸阉为内援时万贵妃宠冠后宫安因内侍致殷勤曰妃故眉山人吾宗也自称子侄行妃尝自愧无门阀闻则大喜妃弟锦衣指挥通遂以族属数过安家其妻王氏有母至自博兴王谓其母曰向家乏时以妹为人娣今安在母曰第忆为四川万编修者通心疑是安访之果安小妇姊弟两人相见悲喜由是两家妇日往来安复与通为姻娅矣通妻着籍禁内恣出入安以是得备知宫中动静益自固汪鋐传鋐婺源人为吏部尚书大纳中外赂遗纵子弟僮奴豪其乡夺人赀产以万计鋐甫死宗党数十人毁其居立尽谢杰传杰字汉甫长乐人父教谕廷衮家居老矣族人假其名逋赋县令赣人刘禹龙言于御史逮之杰代讯几毙后抚赣未尝修□时服其量吴炯传炯字晋明华亭人家世素封而无子生平勇于为义置义田以赡族人张铨传铨沁水人沈阳破不屈自经官其子道浚父五典初谓海内将乱于所居窦庄筑墙为堡坚甚崇祯四年流贼来寇时五典已没道浚及弟官京师独铨妻霍氏在众请避之曰避贼而出家不保出而遇贼身更不保等死耳曷死于家乃率僮仆坚守贼环攻四昼夜卒不能克其避山谷者多遇贼淫掠独张氏家族获全副使王肇生名其堡曰夫人城后贼数来犯并击却之里人多赖以免楚昭王桢传恭王英薨子华奎嗣既而宗人华越等言华奎与弟宣化王华壁皆非恭王子华奎恭王妃兄王如言子抱养宫中华壁则王如綍家人王玉子也华越妻即如言女知之悉礼部侍郎郭正域请行勘大学士沈一贯纳华奎赂止之不得乃委抚按皆受一贯指言伪王他无左验而越妻王氏持其说甚坚不能决廷议令覆勘中旨以楚王袭封已二十余年宜治华越等诬罔御史钱梦皋为一贯劾正域正域发华奎行贿事华奎遂讼言正域主使正域竟罢去东安王华武冈王华增江夏王华等皆言伪迹昭著行贿有据诸宗人蕴锛等赴都投揭奉旨切责罚禄削爵有差礼部侍郎李廷机坐华越以谋害亲王律死法司温纯等持之降庶人锢凤阳未几华奎输贿入都宗人遮使夺之巡抚赵可怀属有司捕治宗人方恨可怀治华越狱不平遂大哄殴可怀死巡按吴楷以楚叛入告一贯大其事拟发兵会剿命未下诸宗人悉就缚于是斩二人勒四人自尽锢高墙及筑闲宅者复四十五人自是无敢言楚事者初阁臣沈鲤直正域而朱赓比一贯久之一贯鲤去赓濒卒留疏自白廷臣皆讼楚狱冤帝乃以恩诏释诸禁锢者迄不竟华奎事礼臣以前湖广布政薛三才言华奎酷似王如言请确勘不省其后张献忠掠湖广华奎募卒自卫以张其在为帅献忠兵至武昌其在为内应执华奎以箯舆沈之东湖诸宗无免者水东记略陈恭愍仿范文正公置田一百四十亩以充祀先赒族之用号思远庄及卒后族人以公无余赀举田还公子戴戴不可曰先人置此以行义也戴取而私之独无愧乎况治命又尝俾勿废此人谓公有子驹阴冗记鄞太宰屠公滽掌铨曹时平湖屠公勋亦掌南铨二屠源流莫考朝绅以其一时□掌两京冢部联辉竞贵遂为通谱二家子姓贵盛望于南浙盖近时鲜俪云见闻录大兴刘公机其父卒于任公时为学宫弟子徒步往护丧归遂卜葬族人泥于阴阳家言各以生年与葬期相值久不克葬陆礼部渊之来吊问故族人具道所以公从屏后趋出泣拜曰愿以某生年所值月葬父乃克葬后公官至南京大司马赠宫保则葬日吉凶何必拘而多疑乎
