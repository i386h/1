<!-- { "loadSidebar": true } -->
宗法不可行于今者有三封建不复举学校不复修井田不复制其不可行者势也古者风气醇穆灵哲生故圣人之立极也必分土置牧以共天位而封建之典行焉是故诸侯世其国别子世大夫于是立三庙设坛墠得干祫祭有圭田食有采邑有家老以治其事有仆圉台舆以供其役夫物备而后礼严礼严而后义立义立而后势行势行而后法可尽故名之宗子而族人莫不听焉期功以下莫敢戚焉此名实之应者也今之大夫起于白屋非有尺寸之籍也载符而出受代而旋非有定位可以长子孙也致其事即食其力非有礼貌之隆于族类也故纨□之后同于隶□至不自给则转徙而流亡其或怀贿败官又皆怙恶污俗其身之不自淑而又遑恤其他此其不可行者一也毕命曰世禄之家鲜克由礼敝化奢丽万世同流盖自成周之时有然其不至陵荡者维持之素耳是故师氏正其行保氏授其文成均养其和司谏考其过司马正其射不幸而族人罹刑王曰宥者三有司曰辟者三而卒致于甸人此豫道谕而防禁之故其教易尊而后爵可命也及其风俗既成耳目不杂则蒸渍优游余韵不殄虽以春秋之衰僭乱已极而名卿大夫国不乏人如鲁之孟献晋之子犯齐之平仲郑之子产秦之蹇叔吴之季札楚之叔敖何易哉是皆礼教之效也汉承秦制郡县破灭世家二千石皆以锄治强宗豪右为政又惧其势未易解也迁其宗于近郊以离贰之于是景屈诸田之族皆为关内编氓不得复缵其世业其后经术盛而礼教衰功利炽而争夺起淮南七国连从以畔而功臣得侯封者不数传皆以罪恶国除此皆奉朝请天子所亲治犹且尔况令其分土得专制哉此其不可行者二也夫人之为恶非必其性成也要亦有以驱之矣古之选士不于商贾为所计者卑而所存者薄志分则业不精力劬则虑不远故为善者贵有赖也三代之制必有夫田分业定衣食足然后责其不肖虽有非僻之心不敢肆矣夫饔飧不至父子不能保其亲况众人乎是故行劫起于攘伐攘伐起于聚积聚积起于虑不足无不足则乱国之民可使由礼今士闻非不尊也象魏宪典非不异也搒掠烙黥刀礩熸剔之器非不惨且毒也卒不能使游食者外无异谋乃欲假服制联亲属抗宗法以复古道岂不谬哉此其不可行者三也于势稍顺而分得为者惟藩封与勋戚近之然所存者势而已非其要也将欲维持族类以附于小宗其为说亦有三尊尊老老贤贤惟所遇焉斯可也视其族行辈长者得主之斯尊尊矣无已行卑而年高者得主之斯老老矣无已而德谊足称年行虽卑亦得主之斯贤贤矣此宗法之变也宗法变为后之义亦变孟子曰天之生物也使之一本世儒两考之嫌必是之取矣虽然得其常则父母一不得其常则父三而母八独两考哉彼其实固未变也诗云拊我畜我长我育我顾我复我出入腹我盖言恩也是故一者指所生而言实之谓也变者指其恩而言情之谓也情有变实不可变斯固物之一本民之宜也礼斩衰曰慈母何也子夏曰妾之无子妾子之无母者父命妾曰女以为子命子曰女以为母生养之死葬之皆得如母贵父命也是故慈母之名本于父命非其生之谓也情也无子而后人之子其父母命之所后者幼而畜之若子然将不得比附矣乎附其列矣其于所后虽父母名之可也此载之律令圣人所不违也既死而人为之后比于置后执其丧奉其祭事其亲属而不得以父母名之则犹行古之道可也今之民散久矣各私所有而莫与相谋惟有后则攘伐之奸不作斯固所谓民之宜也与民宜之圣人亦安得而违之呜呼此古今之辩也高兆麟集
　　生日会约
今人于诞日延集宾朋呼优称觞不论家之有无一以侈盛为贵曾记往昔以年高分尊方做生日今则二十三十虽在卑幼亦做矣往昔凡遇齐头必至七十八十以及五六十方做今则年年而做之矣人之肯做生日如此所以重吾生也夫必有身而后有生重吾生者所以重吾身也抑思此身何自而来乎非祖宗所遗乎然而祖宗往矣而祖宗之心念注在子孙凡我昆弟伯叔以至宗族孰非祖宗之遗孰非祖宗心念所注能以重吾生重吾身之心一仰思于祖宗并体祖宗心念所注以推及昆弟叔伯宗族方为真重吾身方为不虚此生虽年年做生日不碍矣今以此意定为生日会是会也不论尊卑长幼凡遇生日泒分有三上者五分次三分再次二分在尊长则呼卑幼而饮之在卑幼则奉尊长而祝之置簿一扇轮一直会一月一转如此则常常相聚意气联属或不闻祖德者则问之尊长或不谙世故者一型于大方仁义之训日闻礼法之防自谨且有学问商量有缓急倚赖面熟而心自齐情真而气自洽必不至逾越规矩败坏伦常以自安于浮薄甘为名教中之罪人矣夫人而为名教之罪人身将不保非自弃其身乃弃吾祖宗所遗之身于生日何有焉必如此重身敬祖敦宗族厚风教数善兼备则亦何惮而不为耶愿自吾门始之孟子论乡井而曰出入相友守望相助乡且如此况于族乎况为身以敦族乎我知人必乐之矣又如每房生子是添丁之喜亦吾祖宗心念所注血食所关如例举焉未为不可　昔人有真率会当时会僚友且然而况宗族夫真　率宜莫真率于宗族矣只宜照分设肴务期可口　饱腹为止若侈张便不得名真率规例十二则附　后一是会专在敦伦非取饮酒宴乐务期人人毕集俗例常有宁可人不到而分要到是重分不重人今此专在聚人纵分可以不到人不可以不到分不到罚五分人不到罚壹钱一是会务期久远此举虽创自麟意曾闻先世有行之者矣柰何中叶而废以前律后不令人视今犹昔之感耶唯是行止全系乎人所谓人存而政自举凡我前辈后进铮铮不乏岂甘自弃以致中坠谆切谆切一是会专尚俭朴或遵五簋或取三养不然先设面数盂再佐小碟供饮务期便于举行安于人情为止再不然人多分少总待一月之中或二人合举即一月之中若无同寿者亦不妨再俟以三人为率总是权宜经久之计一是会谨循礼法凡遇尊长生日子侄断宜竭诚登堂称祝如不到者罚五钱一是会分礼有节凡遇散寿则照数捐分若正寿则于常分之外加一倍焉一是会规矩一定凡寿期先五日发单敛分而值会之法一月轮一人司之庶无紊乱遗忘之弊其有宜发单而不发单者罚二钱一是会务遵谦让宗族燕会不比寻常聚饮觥筹交错之间更宜寓以礼让相先之意不得泛习虚浮偶因杯酒而盛气相加如蹈此辙者罚三钱一是会登记宜详每年置簿一扇登记聚会并人数分数以验会中增盛之美如簿到不登记者罚一钱并簿遗失者罚一两一是会立法甚严凡一切罚银俱于次日值会者征出贮于五房当铺之中以俟公举之费如征不出者合族坐征无致中阻以期遵守或曰以卑幼而罚尊长似为未便不知尊长以礼自持必不致罚即或偶有之值会者须禀过族长遵族长之命往征是情理之甚当而事之极可行者一是会成人入会凡某位生几子某人几岁俱开载簿上以便查其至十六岁即敛分入会定为永例不致遗漏躲避一是会添丁宜庆遇某房添丁值会者即登记生年月日于簿以兆生生不已之庆随发单敛分举贺如例一是会交接有序如前月某人值会下月交送某人其一一事体开载如例又书某月某人交与某位掌管如此写记明白庶不至差错起推诿之弊矣　右十二则可谓详之详矣原以聚会为美非欲以　本枝一叶漠然如行道之人一切不相关切甚且　等而下之流为浇薄蹈习市井平常不觉一当聚　会便尔手忙脚乱无安身之处如是者非无人吾　见亦屡矣纵其人不足惜追念祖宗忍见斯状然　所以致是者总是平日不闻格言正论不见尊辈　长者虽欲不如是不可得也麟今创是要见何心　且派分既分设席又合称家有无各随其便非强　人以所难也凡我贤达宜深维之御李山人麟又　跋于镒中说
　　合族
宗族有亲□而在我公之以仁恩谊有隆杀而在我处之以义此教于家者以一身率众身九族莫非吾心之所体也然同宗有贤愚贫富之不齐者可不辅之以法乎族中有田十顷者劝出义田五十亩有三顷者助田十亩中间递为增减而二顷以下免之择族人之朴实不欺者主田税之出入会众以赒给同族之不足凡沾田税之惠务尽田多之报有事则代劳无事则候问后临其丧无服服缌麻小功服大功义田之子孙陵替者还其田先贫后富者补其数如同宗之田彼此皆寡无田可助则设义廪数楹候夏秋之时劝出稻麦收贮廪中择族中之质朴者主之会众以赒同族之不能自存者其廪之左立祠以祀入谷多而及人博者其祠中之左右揭二板左曰嘉善书其人之绩右曰愧顽书其吝者岁终集众谒祠而读诵之以为劝戒此家众不能无饥寒而养之有法使有一人失养则心有外而仁义有亏可乎养既有备教不可缓劝族中之富者开设义塾延有行而文者为之师以教子弟及同宗之无师无贽者先授以小学莫要于习礼训之正容止齐颜色以约其形体训之敦孝行和长幼尊君令以约其情志谕以奢侈为饥寒之招宴安为忧患之招以导之勤俭谕以博奕之荒为自弃其家酒色之荒为自弃其身以导之抑畏敏者之以简重木者开之以英慧柔者作之强者抑之以导之中和欲其□不欲其浮欲其循循然不欲其悻悻然以导之庄谨及其幼仪可观德性有定然后授以四子次读一经次习文艺循序渐进有志行道者送入儒学以淑己淑人为心否则居家事亲教子课农积谷以备收运系官钱粮之费以为守身守家之地岁为燕乐同宗之会四其时用四仲之月其物用时祭之余豕羊各一酒醴羞□随所有不必侈其坐以尊卑长幼为序尊者虽子必位乎上长者虽贫贱必以齿酒以七行九行为节饮食皆后长者择在塾童生数辈群歌诗之乐章以和洽其族人不接之情其诗以关雎蓼莪蓼萧棠棣谷风黄鸟之什俾族众咸知劝勉以迁善塾师读邦法讲古训为释其义俾族众知所向方而畏法讲读毕命童生诵嘉言有云有过相补有患相顾岂无他人不如我同父又曰有恶相沮有难相抚岂无他人不如我同祖祖父立心欲贻安妥无或结势党恶多故党恶多故不如不辅诵毕少者送老者归及门而返夫自同祖同父至于无服又至于同姓教以义塾讲法讲古而约之以礼养以义廪燕会歌诗而和之以乐使亲者恒亲疏者不薄贤才由此出家世由此兴此族众不能无愚不肖而教之有政使有一人失教则心有外而仁义有亏可乎学而至此国之本自家立矣家齐而后国可以治其序岂容紊乎陈龙正家矩
　　宗族
