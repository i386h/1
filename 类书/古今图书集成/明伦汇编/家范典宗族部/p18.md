<!-- { "loadSidebar": true } -->
江表传曰琮还经过钱塘修祭坟墓麾幢节盖曜于旧里请会邑人平生知旧宗族六亲施散惠与千有余万本士以为荣邓艾传艾字士载义阳棘阳人也少孤太祖破荆州徙汝南为农民养犊年十二随母至颍川读故太丘长陈实碑文言文为世范行为士则艾遂自名范字士则后宗族有与同者故改焉会稽典录丁览子固少丧父独与母居家贫守约色养致敬族弟孤弱与同寒温虞翻子耸疾俗丧祭无度弟昺卒祭以少牢酒饭而已当时族党并遵行之刘先主志先主与宗人刘德然辽西公孙瓒俱事故九江太守同郡卢子干群下劝先主纳刘瑁妻先主嫌其同族法正曰论其亲□何异晋文之于子圉乎从之晋书王导传王敦之反也刘隗劝帝悉诛王氏论者为之危心导率群从昆弟子侄二十余人每旦诣台待罪帝以导忠节有素特还朝服召见之导稽首谢曰逆臣贼子何世无之岂意今者近出臣族帝跣而执之曰茂弘方托百里之命于卿是何言邪乃诏曰导以大义灭亲可以吾为安东时节假之及敦得志加导守尚书令初西都覆没海内思主群臣及四方并劝进于帝时王氏强盛有专天下之心敦惮帝贤明欲更议所立导固争乃止及此役也敦谓导曰不从吾言几至覆族导犹执正议敦无以能夺泛毓传毓字稚春济北卢人也奕世儒素敦睦九族客居青州逮毓七世时人号其家儿无常父衣无常主王衍传衍尝因宴集为族人所怒举樏掷其面衍初无言引王导共载而去然心不能平在车中揽镜自照谓导曰尔看吾目光乃在牛背上矣阮籍传籍容貌瑰杰志气宏放傲然独得任性不羁而喜怒不形于色或闭户视书累月不出或登临山水经日忘归博览群籍尤好庄老嗜酒能啸善弹琴当其得意忽忘形骸时人多谓之痴惟族兄文业每叹服之以为胜己由是咸共称异阮咸传咸与叔父籍居道南诸阮居道北北阮富而南阮贫七月七日北阮盛晒衣服皆锦绮粲目咸以竿挂大布犊鼻于庭人或怪之答曰不能免俗聊复尔耳刘乔传乔孙耽字敬道少有行检以义尚流称为宗族所推刘曜载记曜字永明元海之族子也少孤见养于元海幼而聪慧有奇度年八岁从元海猎于西山遇雨止树下迅雷震树旁人莫不颠仆曜神色自若元海异之曰此吾家千里驹也从兄为不亡矣应詹传詹字思远汝南南顿人魏侍中璩之孙也詹幼孤家富于财年又稚弱乃请族人共居委以资产情若至亲世以此异焉谢安传安子琰以贞干称美风姿与从兄护军淡虽比居不往来宗中子弟惟与才令者数人相接顾和传和字君孝二岁丧父总角便有清操族叔荣雅重之曰此吾家麒麟兴吾宗者必此子也时宗人球亦有令闻为州别驾荣谓之曰卿速步君孝超卿矣范隆传隆生而父亡年四岁又丧母单孤无缌功之亲□族范广愍而养之迎归教书为立祠堂隆好学修谨奉广如父泛腾传腾举孝廉除郎中属天下兵乱去官叹曰生于乱世贵而能贫乃可以免散家财五十万以施宗族柴门灌园琴书自适夏统传统字仲御会稽永兴人也幼孤贫养亲以孝闻睦于兄弟每采梠求食星行夜归或至海边拘以资养雅善谈论宗族劝之仕谓之曰卿清亮质直可作郡纲纪与府朝接自当显至如何甘辛苦于山林毕性命于海滨也统浡然作色曰诸君待我乃至此乎使统属太平之时当与元凯评议出处遇浊代念与屈生同污共泥若污隆之间自当耦耕沮溺岂有辱身曲意于郡府之间乎闻君之谈不觉寒毛尽戴白汗四匝颜如渥丹心热如炭舌缩口张两耳壁塞也言者大惭统自此遂不与宗族相见会母疾统侍医药宗亲因得见之其从父敬宁祠先人迎女巫章丹陈珠二人□有国色庄服甚丽善歌舞又能隐形匿影甲夜之初撞钟击鼓间以丝竹丹珠乃拔刀破舌吞刀吐火云雾杳冥流光电发统诸从兄弟欲往观之难统于是共绐之曰从父间疾病得瘳大小以为喜庆欲因其祭祀□往贺之卿可俱行乎统从之入门忽见丹珠在中庭轻步佪□灵谈鬼笑飞触挑拌酬酢翩翻统惊愕而走不由门破藩直出归责诸人曰昔淫乱之俗兴卫文公为之悲惋螮蝀之气见君子尚不敢指季桓纳齐女仲尼载驰而退子路见夏南愤恚而忾吾常恨不得顿叔向之头陷华父之眼奈何诸君迎此妖物夜与游戏放傲逸之情纵奢淫之行乱男女之礼破贞高之节何也遂隐□上被发而卧不复言众亲踧踖即退遣丹珠各各分散魏舒传舒有威重德望禄赐散之九族家无余财周浚传武帝问浚卿宗后生称谁为可答曰臣叔父子恢称重臣宗从父子馥称清臣宗帝并召用石季龙载记季龙勒之从子也名犯太祖庙讳故称字焉祖曰邪父曰寇觅勒父朱幼而子季龙故或称勒弟焉年六七岁有善相者曰此儿貌奇有壮骨贵不可言永兴中与勒相失后刘琨送勒母王及季龙于葛陂时年十七矣性残忍好驰猎游荡无度尤善弹数弹人军中以为毒患勒白王将杀之王曰快牛为犊子时多能破车汝当小忍之年十八稍折节身长七尺五寸趫捷便弓马勇冠当时将佐亲戚莫不敬惮勒深嘉之拜征虏将军所为酷虐军中有勇干策略与己侔者辄方便害之前后所杀甚众至于降城陷垒不复断别善恶坑斩士女□有遗类勒虽屡加责诱而行意自若然御众严而不烦莫敢犯者指授攻讨所向无前故勒宠之信任弥隆仗以专征之任勒之居襄国署为魏郡太守镇邺三台后封繁阳侯勒即大单于赵王位署为单于元辅都督禁卫诸军事迁侍中开府进封中山公及勒僭号授太尉守尚书令进封为王邑万户季龙自以勋高一时谓勒即位之后大单于必在己而更以授其子弘季龙深恨之私谓其子邃曰主上自都襄国以来端拱指授而以吾躬当矢石二十余年南擒刘岳北走索头东平齐鲁西定秦雍□殄十有三州成大赵之业者我也大单于之望实在于我而授黄吻婢儿每一忆此令人不复能寝食待主上晏驾之后不足复留种也咸康元年季龙废勒子弘群臣以下劝称尊号宋书刘怀慎传怀慎少谨慎质直景平元年迁护军将军特赐班于宗族家无余财刘粹传粹以义功封西安县五等侯军还转中军谘议参军卢循逼京邑京口任重太祖时年四岁高祖使粹奉太祖镇京城转游击将军迁建威将军江夏相卫将军毅粹族兄也粹尽心高祖不与毅同高祖欲谋毅众并疑粹在夏口高祖愈信之及大军至粹竭其诚力事平封滠县男食邑五百户王僧达传僧达族子确年少美姿容僧达与之私款确叔父休为永嘉太守当将确之郡僧达欲逼留之确知其意避不复往僧达大怒潜于所住屋后作大坑欲诱确来别因杀而埋之从弟僧虔知其谋禁呵乃止刘延孙传大明元年除金紫光禄大夫领太子詹事中正如故其年又出为镇军将军南徐州刺史先是高祖遗诏京口要地去都邑密迩自非宗室近戚不得居之延孙与帝室虽同是彭城人别属吕县刘氏居彭城县者又分为三里帝室居绥兴里左将军刘怀肃居安上里豫州刺史刘怀武居丛亭里及吕县凡四刘虽同出楚元王由来不序昭穆延孙于帝室本非同宗不应有此授时司空竟陵王诞为徐州上深相畏忌不欲使居京口迁之于广陵广陵与京口对岸欲使腹心为徐州据京口以防诞故以南陵授延孙而与之合族使诸王序亲沈庆之传庆之少有志力孙恩之乱也遣人寇武康庆之未冠随乡族击之由是以勇闻薛安都传安都河东汾阴人也世为强族同姓有三千家父广为宗豪高祖定关河以为上党太守安都少以勇闻身长七尺八寸便弓马索虏使助秦州刺史北贺汨击反胡曰龙子灭之由是为伪雍秦二州都统州各有刺史都总统其事元嘉二十一年索虏主拓跋焘击芮芮大败安都与宗人薛永宗起义永宗营汾曲安都袭得弘农会北地人盖吴起兵遂连衡相应焘自率众击永宗灭其族进击盖吴安都料众寡不敌率壮士辛灵度等弃弘农归国谢弘微传弘微所继叔父混名知人风格高峻少所交纳唯与族子灵运瞻曜弘微并以文义赏会尝共宴处居在乌衣巷故谓之乌衣之游混五言诗所云昔为乌衣游戚戚皆亲侄者也其外虽复高流时誉莫敢造门瞻等才辞辩富弘微每以约言服之混特所敬贵号曰微子谓瞻等曰汝诸人虽才义丰辩未必皆众心至于领会机赏言约理要故当与我共推微子常云阿远刚躁负气阿客博而无检曜恃才而持操不笃晦自知而纳善不周设复功济三才终亦以此为恨至如微子吾无间然南齐书高帝本纪帝皇考讳承之字嗣伯少有大志才力过人宗人丹阳尹摹之北兖州刺史源之并见知重崔慰祖传慰祖父庆绪永明中为梁州刺史慰祖父丧梁州之资家财千万散与宗族江泌传泌字士清母亡后以生阙供养遇鲑不忍食食菜不食心以其有生意也泌族人兖州治中泌黄门郎愈之子也与泌同名世谓泌为孝江泌以别之褚炫传炫居身清立罢江夏还得钱十七万于石头并分与亲族病无以市药卒无以殡敛王僧虔传僧虔少时群从宗族并会客有相之者云僧虔年位最高仕当至公余人莫及也刘蚪传蚪字灵预南阳涅阳人也永明三年蚪及刘昭诏征为通直郎不就刘昭与蚪同宗宗测传测字敬微少静退不乐人间绝宾客惟与宗人尚之等往来讲说沈驎士传驎士称疾归乡更不与人物通作元散赋以绝世宗人徐州刺史昙庆侍中怀文左率勃来候之驎士未尝答也梁书韦睿传睿族弟爱字孝友年十二尝游京师值天子出游南苑邑里喧哗老幼争观爱独端坐读书手不释卷宗族见者莫不异焉沈约传约少时孤贫丐于宗党得米数百斛为宗人所侮覆米而去及贵不以为憾用为郡部传王瞻传瞻字思范父猷廷尉卿瞻年数岁尝从师受业时有伎经其门同学皆出观瞻独不视习诵如初从父尚书仆射僧达闻而异之谓瞻父曰吾宗不衰寄之此子傅昭传昭字茂远父淡事宋竟陵王刘诞诞反淡坐诛昭六岁而孤哀毁如成人者宗党咸异之萧琛传高祖在西邸早与琛狎每朝燕接以旧恩呼为宗老琛亦奉陈昔恩以早簉中阳夙忝同闬虽迷兴运犹荷洪慈上答曰虽云早契阔乃自非同志勿谈兴运初且道狂奴异夏侯亶传亶为人美风仪宽厚有器量涉猎文史辩给能专对宗人夏侯溢为衡阳内史辞日亶侍御坐高祖谓亶曰夏侯溢于卿疏近亶答曰是臣从弟高祖知溢于亶已疏乃曰卿伧人好不辩族从亶对曰臣闻服属易□所以不忍言族时以为能对孔休源传休源字庆绪会稽山阴人也初到京寓于宗人少府卿孔登宅曾以祠事入庙侍中范云一与相遇深加褒赏曰不期忽觏清颜顿祛鄙吝观天披雾验之今日后云命驾到少府门登便拂筵整带谓当诣己既而独造休源高谈尽日同载还家登深以为愧何敬容传敬容字国礼大同五年入为尚书令侍中将军十一年坐妾弟费慧明为导仓丞夜盗官米为禁司所执送领军府时河东王誉为领军将军敬容以书解慧明誉即封书以奏高祖大怒付南司推劾御史中丞张绾奏敬容挟私罔上合弃市刑诏特免职初天监中有沙门释宝志者尝遇敬容谓曰君后必贵然终是何败何耳及敬容为宰相谓何姓当为其祸故抑没宗族无仕进者至是竟为河东所败沈峻传峻字士嵩吴兴武康人家世农夫至峻好学与舅太史叔明师宗人沈麟士门下积年昼夜自课时或睡寐辄以杖自击其笃志如此何思澄传思澄字元静东海郯人与宗人逊及子朗俱擅文名时人语曰东海三何子朗最多思澄闻之曰此言误耳如其不然故当归逊思澄意谓宜在己也沈瑀传瑀字伯瑜高祖即位瑀自暨阳令擢兼尚书右丞瑀荐族人沈僧隆僧照有吏干高祖并纳之丘仲孚传仲孚字公信吴兴乌程人也少好学从祖灵鞠有人伦之鉴常称为千里驹也刘霁传霁字士烜平原人也年九岁能诵左氏传宗党咸异之陈书高宗柳皇后传后讳敬言河东解人也后性谦谨未尝以宗族为请虽衣食亦无所分遗萧引传引字叔休方正有器局侯景之乱梁元帝为荆州刺史朝士多往归之引曰诸王力争祸患方始今日逃难未是择君之秋吾家再世为始兴郡遗爱在民正可南行以存家门耳于是与弟彤及宗亲等百余人奔岭表引宗族子弟多以行义知名陆琼传琼性谦俭不自封植虽位望日隆而执志愈下园池室宇无所改作车马衣服不尚鲜华四时禄俸皆散之宗族家无余财谢贞传贞年十四丁父艰号顿于地绝而复苏者数矣族兄皓乃往华严寺请长爪禅师为贞说法自后稍进饘粥太清之乱亲属散亡贞于江陵陷没皓逃难番禺贞母出家于宣明寺及高祖受禅皓还乡里供养贞母将二十年太建五年贞乃还朝沈文阿传文阿字国卫性刚强高祖受禅辄弃官还武康高祖大怒发使往诛之时文阿宗人沈恪为郡请使者宽其死即面缚锁颈致于高祖高祖视而笑曰腐儒复何为者遂赦之魏书高祖纪高祖孝文皇帝讳宏太和十有七年五月壬戌宴四庙子孙于宣文堂帝亲与之齿行家人之礼帝敦睦九族礼敬俱深神元平文诸帝子孙传志字猛略少清辩强干历览书传颇有文才为洛阳令不避强御与御史中尉李彪争路俱入见面陈得失彪言御史中尉避承华车盖驻论道剑鼓安有洛阳县令与臣抗衡志言神乡县主普天之下谁不编户岂有俯同众官避中尉高祖曰洛阳我之丰沛自应分路扬镳自今以后可分路而行及出与彪折尺量道各取其半高祖谓邢峦曰此儿竟可所谓王孙公子不镂自雕峦曰露枝霜条故多劲节非鸾则凤其在本枝也袁□传□字景翔陈郡项人也父宣有才华为刘彧青州刺史沈文秀府主簿皇兴中东阳州平随文秀入国而大将军刘昶每提引之言是其外祖淑之近亲令与其府谘议参军袁济为宗宣时孤寒甚相依附及□兄弟官显与济子洸演遂各陵竞洸等乃经公府以相排斥胡叟传叟元妻敦煌宋氏先亡无子后庶养者亦皆早夭竟以绝后叟死无有家人营主凶事胡始昌迎而殡之于家葬于墓次即令一弟继之袭其爵始复男虎威将军叟与始昌虽为宗室而性气殊诡不相好附于其存也往来乃简及亡而收恤至厚议者以为非必敦哀□宗或缘求利品秩也崔元伯传时清河崔宽字景仁避地陇右李皓父剖使宽送款世祖嘉之赐爵沂水男宽之通款也见司徒浩浩与相齿次厚存抚之及浩诛以远来□族独得不坐遂家于武城居司空林旧墟以一子继浩李顺传顺字德正与从兄灵从弟孝伯并以学识器业见重于时故能砥砺宗族竞各修尚灵与族叔诜族弟熙等俱被征事在高允高士颂房法寿传法寿族子景远字叔遐重然诺好施与频岁凶俭分赡宗亲杜铨传铨字士衡京兆人晋征南将军预五世孙也侨居赵郡初密太后父豹丧在濮阳世祖欲命迎葬于邺谓司徒崔浩曰天下诸杜何处望高浩对京兆为美世祖曰朕今方改葬外祖意欲取京兆中长老一人以为宗正命营护凶事浩曰中书博士杜铨其家今在赵郡是杜预之后于今为诸杜之最即可取之诏召见铨器貌瑰雅世祖感悦谓浩曰此真吾所欲也以为宗正令与杜超子道生迎豹丧柩致葬邺南铨遂与超如亲超谓铨曰既是宗近何缘复侨居赵郡乃迎引同属魏郡焉郑羲传羲子道昭道昭子严祖颇有风仪粗观文史历通直郎通直常侍轻躁薄行不修士业倾侧势家干没荣利闺门秽乱声满天下出帝时御史中尉綦隽劾严祖与宗氏从姊奸通人士咸耻言之而严祖聊无愧色景穆十二王传丽子显和少有节操历司徒记室参军司徒崔光每见之曰元参军风流清秀容止闲雅乃宰相之器除徐州安东府长史刺史元法僧叛显和与战被擒执手命与连坐显和曰显和与阿翁同源别派皆是盘石之宗一朝以地外叛若遇董狐能无惭德遂不肯坐法僧犹欲慰喻显和曰乃可死作恶鬼不能生为叛臣及将杀之神色自若建义初赠秦州刺史任城王云传云长子澄字道镇袭封以氐羌反叛除都督梁益荆三州诸军事征南大将军梁州刺史文明太后引见澄诫厉之顾谓中书令李冲曰此儿风神吐发德音闲婉当为宗室领袖是行使之必称我意卿但记之我不妄谈人物也澄至州诱导怀附西南款顺昭成子孙传昭弟绍字丑伦少聪慧迁尚书右丞绍断决不避强御世宗诏令检赵修狱以修佞幸因此遂加杖罚令其致死帝责绍不重闻绍曰修奸佞甚于董贤臣若不因衅除之恐陛下复被哀帝之名以其言正遂不罪焉及出广平王怀拜绍贺曰阿翁乃皇家之正直虽朱云汲黯何以仰过绍曰但恨戮之稍晚以为愧耳卒于凉州刺史崔挺传挺弟振字延根少有学行居家孝友为宗族所称高聪传聪字僧智生而丧母祖母王抚育之大军攻□东阳聪徙入平城与蒋少游为云中兵户窘困无所不至族祖允视之若孙大加赒给聪涉猎经史颇有文才允嘉之数称其美言之朝廷云青州蒋少游与从孙僧智虽为孤弱皆有文情由是与少游同拜中书博士陈留王虔传虔子崇性沈厚初卫王死后太祖欲敦宗亲之义诏引诸王子弟入宴常山王素等三十余人咸谓与卫王相坐疑惧皆出逃遁将奔蠕蠕唯崇独至太祖见之甚悦厚加礼赐遂宠敬之素等于是亦安刘芳传芳沈雅方正概尚甚高高祖器敬之太子恂之在东宫高祖欲为纳芳女芳辞以年貌非宜高祖叹其谦慎更敕芳举其宗女芳乃称其族子长文之女高祖乃为恂聘之与郑懿女对为左右孺子焉苻健传慕容冲入据长安坚至五将山姚苌害焉坚子丕称尊丕族子登字文高粗险不修细行故坚弗之奇也丕死登僭称尊号于陇东号年太初置百官立坚神主于军中载以辎軿羽葆青盖建黄旗虎贲之士三百人以卫之每战必告缮甲治兵引师而东皆刻鉾铠为死休字示以战死为志每战以长矛钩刃为方圆大陈知有厚薄从中分配故人自为战所向无前登每围苌营四面大哭哀声动人大呼曰杀君贼姚苌出来吾与汝决何为枉害无辜苌惮而不应北齐书孙搴传搴字彦举乐安人也少励志勤学孙腾以宗情荐之元韶传韶字世胄魏孝庄之后历位太尉侍中录尚书司州牧进太傅齐天保元年降爵为县公韶性行温裕以高氏婿颇膺时宠能自让退临人有惠政好儒学礼致才彦爱林泉修第宅华而不侈文宣帝剃韶须髯加以粉黛衣妇人服以自随曰我以彭城为嫔御讥元氏微弱比之妇女十年太史奏云今年当除旧布新文宣谓韶曰汉光武何故中兴韶曰为诛诸刘不尽于是乃诛诸元以厌之遂以五月诛元世哲景武等二十五家余十九家并禁止之韶幽于京畿地牢绝食啖衣袖而死及七月大诛元氏自昭成已下并无遗焉或父祖为王或身常贵显或兄弟强壮皆斩东市其婴儿投于空中承之以□前后死者凡七百二十一人悉投尸漳水剖鱼多得爪甲都下为之久不食鱼襄乐王显国传显国神武从祖弟也无才伎直以宗室谨厚天保元年封襄乐王位右卫将军卒阳休之传休之字子烈魏孝昌中杜洛周破蓟城休之与宗室及乡人数千家南奔章武转至青州是时葛荣寇乱河北流民多凑青部休之知将有变乃请其族叔伯彦等曰客主势异竞相陵侮祸难将作如鄙情所见宜潜归京师避之诸人多不能从休之垂涕别去俄而邢杲作乱伯彦等咸为士民所杀一时遇害诸阳死者十人唯休之兄弟获免邢邵传邵字子才十岁便能属文雅有才思聪明强记日诵万言族兄峦有人伦鉴谓子弟曰宗室中有此儿非常人也羊烈传烈字信卿魏孝昌中烈从兄□为太守据郡起兵外叛烈潜知其谋深惧家祸与从兄广平太守敦驰赴洛阳告难朝廷将加厚赏烈告人云譬如斩手全躯所存者大尔岂有幸从兄之败以为己利乎卒无所受周书虞国公仲传仲德皇帝从父兄也仲子兴生兵乱与仲相失年又幼冲莫知其戚属远近与太祖兄弟初不相识保定二年诏仲子兴始附属籍高祖以兴宗戚近属尊礼之甚厚蔡佑传佑字承先性节俭所得禄皆散与宗族身死之日家无余财宇文测传测弟深字奴干性仁爱情隆宗党从弟神誉神庆幼孤深抚训之义均同气世以此称焉权景宣传景宣字晖远天水显亲人也少聪悟有气侠宗党皆叹异之薛善传大统三年齐神武败于沙苑留善族兄崇礼守河东太祖遣李弼围之崇礼固守不下善密谓崇礼曰高氏戎车犯顺致令主上播越与兄忝是衣冠绪余荷国荣宠今大军已临而兄尚欲为高氏尽力若城陷之日送首长安云逆贼某甲之首死而有灵岂不殁有余愧不如早归诚款虽未足以表奇节庶获全首领而崇礼犹持疑不决会善从弟馥妹夫高子信为防城都督守城南面遣馥来诣善云意欲应接西军但恐力所不制善即令弟济将门生数十人与信馥等斩关引弼军入时预谋者并赏五等爵善以背逆归顺臣子常情岂容阖门大小俱叨封邑遂与弟慎并固辞不受太祖嘉之以善为汾阴令善干用强明一郡称最杜杲传杲字子晖学涉经史有当世干略其族父瓒清贞有识鉴深器重之常曰吾家千里驹也宇文神举传神举太子之族子也早岁而孤有夙成之量族兄安化公深器异之隋书元孝矩传孝矩拜南丰州刺史时见周太祖专政将危元氏孝矩每慨然有兴复社稷之志阴谓昆季曰昔汉氏有诸吕之变朱虚东牟卒安刘氏今宇文之心路人所见颠而不扶焉用宗子盍将图之为兄则所遏孝矩乃止徐孝肃传孝肃汲郡人也宗族数千家多以豪侈相尚惟孝肃性俭约事亲以孝闻虽在幼齿宗党每有争讼皆至孝肃所平论之为孝肃所短者无不引咎而退李士谦传士谦字子约赵郡平棘人也自以少孤未尝饮酒食肉口无杀害之言至于亲宾来萃辄陈樽俎对之危坐终日不倦李氏宗党豪盛每至春秋二社必高会极欢无不沉醉喧乱尝集士谦所盛馔盈前而先为设黍谓群从曰孔子称黍为五谷之长荀卿亦云食先黍稷古人所尚容可违乎少长肃然不敢弛惰退而相谓曰既见君子方觉吾徒之不德也士谦闻而自责曰何乃为人所□顿至于此房彦谦传彦谦字孝冲年七岁诵数万言为宗党所异遇期功之戚必蔬食终礼宗从取则焉周罗□传罗□字公布九江浔阳人也年十五善骑射好鹰狗任侠放荡收聚亡命阴习兵书从祖景彦诫之曰吾世恭谨汝独放纵难以保家若不丧身必将灭吾族罗□终不改虞世基传世基貌沉审言多合意是以特见亲爱朝臣无与为比宇文化及弒逆也世基乃见害焉子熙大业永为符玺郎次子柔晦并宣义郎化及将乱之夕宗人虞伋知而告熙曰事势已然吾将济卿南度且得免祸同死何益熙谓伋曰弃父背君求生何地感尊之怀自此决矣及难作兄弟竞请先死行刑人于是先世基杀之杨义臣传义臣代人也本姓尉迟氏父崇仕周为仪同大将军以兵镇恒山时高祖为定州总管崇知高祖相貌非常每自结纳高祖甚亲待之及为丞相尉迥作乱崇以宗族之故自囚于狱遣使请罪高祖下书慰谕之即命驰驿入朝恒置左右开皇初封泰兴县公岁余从行军总管达奚长孺击突厥于周盘力战而死赠大将军豫州刺史以义臣袭崇官爵时义臣尚幼养于宫中年未弱冠奉诏宿卫如千牛者数年赏赐甚厚上尝从容言及恩旧顾义臣嗟叹久之下诏曰朕受命之初群凶未定明识之士有足可怀尉义臣与尉迥本同骨肉既狂悖作乱邺城其父崇时在常山典司兵甲与迥邻接又是至亲知逆顺之理识天人之意即陈丹款虑染恶徒自执有司请归相府及北夷内侵横戈制敌轻生重义马革言旋操表存亡事贯幽显虽高官大赏延及于世未足表松筠之志彰节义之门义臣可赐姓杨氏赐钱三万贯酒三十斛米麦各百斛编之属籍为皇太孙柳机传机字匡时初在周与族人文成公昂俱历显要及此机昂并为外职杨素时为纳言方用事因上赐宴素戏机曰二柳俱摧孤杨独耸坐者欢笑机竟无言謇之传謇之字公正吐谷浑来降朝廷以宗女光化公主妻之以謇之兼散骑常侍送公主于西域俄而突厥启民可汗求结和亲复令謇之送义成公主于突厥謇之前后奉使得二国所赠马千余匹杂物称是皆散之宗族家无余财独孤罗传罗父信为宇文护所诛罗寓居中山孤贫无以自给齐将独孤永业以宗族之故见而哀之为买田宅遗以资畜
