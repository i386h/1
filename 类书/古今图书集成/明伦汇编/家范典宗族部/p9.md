<!-- { "loadSidebar": true } -->
夫重本始联族属叙亲□别嫡庶莫大乎宗法传曰继祢之为小宗何也小宗别子之庶子也庶子不得祢父故以长子继己为小宗也是故继祢之嫡诸弟宗之至二世之嫡其父之诸弟曰叔叔之子曰同堂兄弟共宗之三世之嫡其再从伯叔兄弟共宗之四世之嫡其三从之伯叔兄弟亦共宗之举三从而同父同堂再从之伯叔兄弟可知也是谓小宗至于五世四从兄弟视小宗之高祖为高祖兄弟无服也故各祖其祖为宗其得各自为宗可也谓其为高祖异也宗之言尊也尊无二明无二嫡也宗以五世为限服尽也服者先王所用为宗子联属族人之具也服尽则亲尽亲尽则庙毁故曰祖迁于上宗易于下此之谓也然自汉儒论释纷如卒不可解孔颖达曰族人一身事四宗并大宗为五考诸礼经原无四宗之说假令四宗为之宗法视子孙互有异同族人以一身事之将谁适从此决知其不能也四宗之说起于班固固之言曰宗其为高祖后者为高祖宗宗其为曾祖后者为曾祖宗宗其为祖后者为祖宗宗其为父后者为父宗此固臆说也夫大宗以始祖为宗小宗以高祖为宗宗至四世族人虽各有曾祖及祖祢之亲然视之高祖彼皆支子支子不为宗得为宗者高祖所传之嫡而已是宗安有四乎或曰礼经所称曰继祢曰继高祖何谓也曰据其初言则为继祢自其终言则为继高祢之传嫡下及元孙推而上及于祢然后为小宗者备矣夫小宗以五世为率五世之内虽父子祖孙相承然世止一嫡耳序之以昭穆别之以礼义而后族人尊之为宗故曰宗子有君道焉如固之说则宗有四嫡庙有二主丧有二孤土有二王甚非古者所以定名分防僭夺之义或又曰人之族类蕃庶有高祖同而曾祖不同者有曾祖同而祖不同者有祖同而祢不同者吾为嫡可以主吾曾祖之祠不可以主曾祖叔之祠可以主祖之祠不可以主祖叔之祠可以主祢之祠不可以主诸叔之祠谓其各有子孙也则宗安得不分而为四曰夫群族之有宗子犹裘之有领也五世之族无二宗犹裘之无二领也故嫡子可以宗父而宗子之嫡不得为其父宗嫡孙可以宗祖而支子之孙不得为其祖宗嫡之曾孙可以宗曾祖而支子之曾孙不得为其曾祖宗何也以义屈也服属未斩则尊不可贰也五服之外支之嫡始得为宗者谓高祖已迁也故尊其曾祖为高祖可以自宗尊有所伸也五世未竭则高祖在上曾祖以下皆子孙也子孙同享高祖之庙统于尊也祭同庙享同时群族之兄弟同在也宗之嫡主高祖及其曾祖祖祢之献而兄弟各佐献其祖祢于同堂之上是故无夺嫡之嫌而一庙同享子孙曷常不各尽其孝思哉曰内则有云夫妇皆齐而宗敬终事而后敢私祭若子之说庶子无私祭乎曰此小宗事大宗之礼也小宗虽有嫡子然要诸大宗则庶也小宗虽奉四代之祭然要诸大宗则私也故祭先公而后私先大宗后小宗尊卑之义也非庶子私之谓也大传曰庶子不祭明其宗也斯先王所以重嫡庶之分而谨逼僭之防者也曰然则老泉宗法非欤曰洵以高曾祖祢之嫡分为四项是惑于四宗之说也其言曰继高祖之嫡祈死而无子故其宗亡而虚存继曾祖者曾祖之嫡宗善宗善之嫡昭图继祖者之嫡序序之嫡澹夫洵之曾祖祖皆庶也高祖之嫡祈死而无子则当以祈之弟福福之子宗敻为宗以继高祖不应自为其曾祖立宗既为曾祖立宗则洵祖当宗宗善洵父当宗昭图不应复舍曾祖之嫡而又自为其祖立宗今人孰不欲尊祖而私祢然充洵之说是率天下乱嫡庶之分也何者大宗之嫡通夫百世故百世之小宗宗之小宗之嫡止夫五世故五世之群兄弟宗之五世之内无二嫡犹大宗也故曰大宗率小宗小宗率群族族人之所事者此二宗耳不然则先王之宗法也犹官多而令烦欲求其致理也得乎　　谱法或问谱法进黜曰他姓之子后吾宗虽成派吾其犹黜诸吾宗之子为他姓后虽易世吾其犹进诸谱法自大夫而下及士庶人有善行者死则书卒余则书没其自大夫而上书则各以其制未冠而死书殇殇有成人之行书蚤卒记曰能执干戈卫社稷虽欲勿殇也不亦可乎故吾谱敢窃例于仲尼谱妾始自吾谱何也以义起也昔鲁庄之成风也文之嬴也襄之归也成之姒也妾也举以子故书薨书葬书夫人春秋之义也妾有承宗之子吾奚其不谱且闻之礼称妾有子祔于祖姑之庙庙可祔独谱乎哉独谱乎哉或问世有谱其出嫁之女者曰多乎哉彼则自有谱吕楠语录
　　春官外署语
胡材问祭止高祖礼之制也宗子世数多速及如宗子易世而高祖之上当祧有叔伯父者视高祖以上之祖犹为高祖也则将祧之于彼以祀之也乎曰祧之于彼而祀之礼也己亲尽彼亲未尽也可以己而绝彼乎曰苟于彼也亦亲尽则祧矣祧而藏之于墓所礼与曰礼也初旦问于材言祠堂之祭可及伯叔祖父母伯叔父母否材应之曰继别为小宗伯叔祖父母伯叔父母自有为之祭者矣其可祭者其子姓同居与无后者乎问于先生先生曰是也然初氏闻其族人亦多支庶有不能祭者为是而不忍启东之厚也吾尝谓父母之多男子者众子贫一子富富者岂可以众子之贫而缺父母之养哉伯叔父母有不能祭者聚其子孙同祭之可也　　礼部北所语
王献荩问徽之宗祠一族之主咸集其椅棹杯箸遍设则地不能容或有局定而不加减又甚简若只祀始祖及高曾祖考之大宗然其所费又多取办于支子而其祖考不与情如之何先生曰所祀惟始祖及高曾祖考之大宗为是若群主毕聚于情则不亲于礼则不严当各祭诸私寝且始祖众所同出立春祭先祖先祖亦所同出皆支子所当祭者亦可以伸其敬矣何必其祖祢在此而后为之若主祭则不拘宗子曰于礼则不严是矣何以谓于情则不亲也曰亲言乎其仁也严言乎其义也既有我之高曾祖考又以他人之高曾祖考混之其对越之情斯不亲矣其可乎周怡语录
　　谕族
独慨夫谱系不具义分不联贫富异居耕商异业流居寓处久渐睽□恐今之可知者八世后来亦复不可知已不可知则与殊方绝域之人无异也自吾祖一□所分服且未尽其势将至于殊方绝域之人视之不甚可惧也乎顽忍锢私其谁之愆静言思之何颜立天壤间异日何面目见祖先于地下平居谈论孰不曰万物一体实见诸行事不免裂一体为秦越此不肖怡所深惧也谨据所闻知的然无疑者仿苏氏族谱谱之以授后人若夫婚丧患难往来相助凡吾昆弟皆能勉之敬老恤孤赒贫振弱使一族之人咸得分愿怡愧未能空言何补姑随力所及勉为族人岁办墓祭之费俟后渐图之更以望族之贤者凡吾兄弟自今以往无逞小忿无伤懿亲今日合祀子姓之众皆祖宗一人之衍也非自他来也族中或有小忿不平即思祖宗本源不可忘也良心戚戚天亲自合非望吾贤兄弟辈而谁望是祀也有数善焉一众心以明祀事尊祖敬宗也六十以上二十以下免出分例优老慈幼也岁轮三人经管序贤均劳也子姓群聚肃肃雍雍敦薄还淳民德归厚呜呼吾贤兄弟贤子孙共勉守之无斁罗洪先宗论
　　上篇
