<!-- { "loadSidebar": true } -->
人之亲疏有恒理而无恒情自同祖推而至于无服又至于同姓爱敬之道厚薄之施固出于天而不可易然有亲而若疏者有疏而若亲者常情变于所习也阅岁时而不相见则同姓如路人比庐舍同劳逸酒食之会不绝则交游之人如昆弟使同姓如路人他人如昆弟斯岂人之至情哉物有以移之君子未必然而常情所不能免也圣人之治人以常人之情为中制俾厚者加厚而薄者不至于离恐其以不接而疏疏而不相恤也故为之祭酺之法合之以燕乐饮食以洽其欢忻慈爱之情恐其徇于利而不知道也肃之以乡射读法使之祗敬戒慎而不至于怠肆祭而酺所以为乐也读法所以为礼也约民于礼乐而亲者愈亲疏者相睦此先王之所以为盛也哉举而行诸天下今未见其不可也然非士之职也故欲自族而行之乡而为之制其制曰宗族岁为燕乐之会四其时则二月也五月也八月也十有一月也其物则时祀之余也其品则豕与羊各一酒醴羞果惟所有而不必侈也酒以七行九行为节也位以尊卑长幼为序也苟尊矣虽稚子犹位乎上也苟长矣虽贫且贱以齿也其言惟孝悌忠信而勿也勿哗也勿慢也饮虽醉而勿违礼也立子弟二人为执礼以佐酒酒至揖请饮既饮揖请□既□揖请殽羞二人歌诗其诗则蓼莪棠棣葛藟东门唐之杕杜谷风雅之黄鸟之类贵其能感人而敦伦理也其数则如酒也立二人讲说嘉言古之人及乎教者皆在所取也将歌也将说也执礼揖曰请肃以听皆拱而坐坐则肱相比行则武相御举爵饮□食羞皆后长者毕则旅揖辞而退少者送长者于家然后返岁为礼仪之会三冬至也岁之初吉也夏至也冬至阳之始生也君子之道自此始亨矣宜有庆也是日昧爽举族自胜冠以上咸盛服造祠下相揖趋及门祝启门以次入序立以时羞献奠酒皆再拜班趋出族之长坐别堂次长者率群昆弟子姓捧觞称寿毕皆拜遂以次饮酒相拜如礼典礼以谱至北向坐读之长者命众坐众坐听善恶之在书者咸读无隐设席于南楹之东北向署其上曰旌善之位善之多者长者命之酒俾少者咸拜之典礼翼以就位署南楹之西曰思过之所恶之累书而不改者俾立其下于是长者以谱所列传绪盛衰绝续之故明言之而告以常训曰为善如嗜饮食去恶如去毒螫慎思哉勿坠尔先祖之祀众拱而听皆俯首就班再拜出少者授长者杖以序行乃还于家夏至阴之始生也君子所宜慎也是日素服谒祠如冬至礼不饮酒不相拜读谱之仪亦如之岁之初吉庆拜如冬至礼不读谱乡党之制岁为燕乐之会一其时以秋其物以祭社之余其坐以齿以德以爵其礼主于让其仪如宗族之会歌诗说嘉言亦如之其诗以伐木鱼丽南有嘉鱼菁菁者莪宾之初筵择乡人子弟群歌之其诵嘉言也耆老之贤者举以教在坐者皆起应曰祇奉长者之训凡族人乡人不与于会者八悖伦纪者斗争者相讼者使酒而酗者博奕者过累书而不改者虐乡里者言伪而行违者皆君子之所弃也不善者弃而后知所戒然后善者尊而益劝劝戒立而俗宁有不美者乎章潢图书编　　宗法总叙
人君欲教民和亲其道必始于宗族故欲复古之小宗以收天下不相亲属之心古有大宗有小宗礼曰别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继高祖者五世则迁者也古者诸侯之子弟异姓之卿大夫始有家者不敢祢其父而使其嫡子后之则为大宗族人宗之虽百世而宗子死则为服齐衰九月故曰宗其继别子之所自出者百世不迁者也别子之庶子又不得祢别子而自使其嫡子为后别为小宗小宗五世之外则无服其继祢者亲兄弟为之服其继高祖者三从兄弟为之服其大功九月而高祖以外亲尽则易宗故曰宗其继高祖者五世则迁者也小宗四有继高祖者有继曾祖者有继祖者有继祢者与大宗为五此所谓五宗也古者立宗之道嫡子既为宗则其庶子之嫡子又各为其庶子之宗其法止于四而其实无穷自秦汉以来无世卿大宗之法不可以复立而其可以收合天下之心者有小宗之法存而莫之行此甚可惜也　　宗法考证
大宗则一小宗则四承大宗者身继五宗祢之次子身继四宗有大宗则事五宗祢谓父也　　大宗别子为祖
别子者谓诸侯嫡子之弟别于正适也为祖者别与后世为始祖也　　继别为宗
谓别子之适长子继别子与族人为百世不迁之宗也　　继祢者为小宗
谓别子之次子以其长子继己为小宗而其同父兄弟宗之也　　有五世则迁之宗
继祢之小宗则同父兄弟宗之继祖之小宗则堂兄弟宗之继曾祖之小宗则再从兄弟宗之继高祖之小宗则三从兄弟宗之至于四从则亲属尽绝所谓五世则迁者也是之谓小宗始祖始有封爵及始迁者为始祖长子继之子孙世世为大宗统族人主始祖墓祭百世不迁高祖传至元孙为继高祖小宗统三从兄弟主高祖庙祭至其子五世则迁曾祖传至曾孙为继曾祖小宗统再从兄弟主曾祖庙祭至其孙五世则迁祖传至孙为继祖小宗统从兄弟主祖庙祭至曾孙五世则迁祢所生子为继祢小宗统亲兄弟主祢庙祭至元孙五世则迁　　大宗子
按诸侯适长为世子继诸侯正统其次适为别子别子所生之长子乃大宗子今法长子死主父丧用次子不用侄宗子法立则用长子之子　　小宗子
按别子之庶子所生之长子乃小宗子也
或问如何谓之别子曰别子诸侯之弟别于正适也不得称其父又不可宗嗣君又不可无统属故死后别子孙立此别子为始祖所谓别子为祖即大宗之祖读为分别之别或问小宗欲立祠堂止立当祭之龛却是四龛俱立曰按本注四龛俱立若世数未满且虚其不当祭之龛待他日世数满然后遍祭四代
　宗族部总论三
明曹端夜行烛
　　家训
古人张公艺九世同居北齐隋唐皆旌表其门麟德中高宗封泰山幸其宅召公艺问其所以睦族之道公艺取纸笔以对乃书忍字百余以进其意以为宗族所以不协由尊长衣食或有不均卑幼礼节或有不备更相责望遂为乖争苟能相与忍之则家道雍睦矣上善之赐之缣帛吾家倘欲以雍睦传世上为祖宗出色下为子孙垂训当以张氏为法毋曰我恶人也岂敢效好人哉人在患难之中则内而宗族外而乡里皆来忧恤及事平之后则各私其私各利其利而忘宗族乡里之情或头畜相侵或财物相亏辄生暴怒或相殴骂或相告讦或相屠戮原其所以皆由不知宗族之情乡里之义苟或知之则相亲相爱惟恐无日奚暇争竞哉且蝼蚁微物也一穴之宫与众居之一拳之台与众临之一粒之食与众聚之一虫之膻与众共之可以人为万物之灵而不如蚁子之知义乎葬埋之法当用赵忠敏公族葬之图左昭右穆以世为列不可淆乱胡翰集
　　与许门诸友论宗法
比见有以宗法为问者景翰答之甚辩顾仆有不能释然者数事夫大宗小宗之法其废也久矣记大传尝载其说曰别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继高祖者五世则迁者也说者谓别子为公子若始来在此国者后世以为祖继别者谓别子之世嫡也兄弟尊之谓之小宗继高祖者亦小宗也又曰有小宗而无大宗者有大宗而无小宗者有无宗亦莫之宗者公子是也说者谓公子为先君之子今君兄弟又曰公子有宗道公子之宗为其士大夫之庶者宗其士大夫之嫡者公子之宗道也说者以公子不得宗君君命适昆弟为之宗使之宗之是公子之宗道也至于国之卿大夫有不出于公族者盖未尝及也而士庶人之事则又略无所见故后世之言宗法者止于卿大夫之有采地者以礼断之也然礼固未尝言士庶人无宗也且使大夫或有废而为士庶人者其宗法亦将随而废乎抑否乎使士庶人有升而为卿大夫者则于法宜得立宗矣而族之适子有宗之之道乎抑自为后世之宗乎曾子问曰宗子为士庶子为大夫其祭也如之何孔子曰以上牲祭于宗子之家　若宗子虽不为大夫而有世禄则自以上牲祭之　矣虽世子子为大夫亦无加焉惟大宗之子无世　禄而小宗系士庶人之子孙其有庶子为大夫者　乃以上牲祭宗子之家是所谓宗子者其卿大夫之世适乎其有非卿大夫之世适而士之世适者其兄弟为卿大夫遂以适士为宗子可乎孔子曰宗子为殇而死庶子弗为后也或大宗之世适有绝其后也族人可继以为后乎抑亦弗为后乎苟不为后则大宗废矣　勿为后者其兄弟径自继祖祢勿为殇子后也非　废宗也大宗既废则族人皆五世则迁之宗也其于疏属终不能合而为一则所谓尊祖者得无有未尽乎百世不迁之宗其死也人为之服齐衰三月其母死妻之死也亦然五世则迁之宗其死也当服者为之大功九月其母妻之死也何独无服乎后世宗法不行宋儒往往欲立小宗之法今士庶人之家祭祀有用宗子法者亦合于礼之意乎抑以古卿大夫之事而今士庶人行之得无僭乎朱子之述家礼固欲同志之士熟讲而勉行也其于祭祀之礼未尝不严于主人主妇之位则固寓宗子之法矣不然则亦有可处置者乎太宰以九两系邦国之民五曰宗以族得民其所谓得民者岂止于今记礼者之言乎将犹有可推者乎此皆所未喻也诸君讲学之日久矣苟不鄙而卒见教焉则幸矣罗虞臣集
　　小宗辩
