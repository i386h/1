<!-- { "loadSidebar": true } -->
史记五帝本纪帝喾高辛者黄帝之曾孙也颛顼崩高辛即帝位高辛于颛顼为族子左传昔高阳氏有才子八人苍舒隤敳梼戭大临尨降庭坚仲容叔达齐圣广渊明允笃诚天下之民谓之八恺高辛氏有才子八人伯奋仲堪叔献季仲伯虎仲熊叔豹季狸忠肃共懿宣慈惠和天下之民谓之八元此十六族也世济其美不陨其名以至于尧尧不能举舜臣尧举八恺使主后土以揆百事莫不时序地平天成举八元使布五教于四方父义母慈兄友弟恭子孝内平外成国语宣王欲得国子之能导训诸侯者樊穆仲曰鲁侯孝王曰何以知之对曰肃恭明神而敬事老赋事行刑必问于遗训而咨于故实不干所问不犯所咨王曰然则能训治其民矣乃命鲁孝公于夷宫左传庄公二十三年晋桓庄之族逼献公患之士蒍曰去富子则群公子可谋也已公曰尔试其事士蒍与群公子谋谮富子而去之二十四年晋士蒍又与群公子谋使杀游氏二子士蒍告晋侯曰可矣不过二年君必无患二十五年晋士蒍使群公子尽杀游氏之族乃城聚而处之冬晋侯围聚尽杀群公子宋成公卒于是公子成为右师公孙友为左师乐豫为司马鳞矔为司徒公子荡为司城华御事为司寇昭公将去群公子乐豫曰不可公族公室之枝叶也若去之则本根无所庇荫矣葛藟犹能庇其本根故君子以为比况国君乎此谚所谓庇焉而纵寻斧焉者也必不可君其图之亲之以德皆股肱也谁为贰若之何去之不听穆襄之族率国人以攻公杀公孙固公孙郑于公宫六卿和公室乐豫舍司马以让公子卬昭公即位而葬书曰宋人杀其大夫不称名众也且言非其罪也初骊姬之乱诅无畜群公子自是晋无公族及成公即位乃宦卿之适子而为之田以为公族又宦其余子亦为余子其庶子为公行晋于是有公族余子公行赵盾请以括为公族曰君姬氏之爱子也微君姬氏则臣狄人也公许之冬赵盾为旄车之族使屏季以其故族为公族大夫司城荡卒公孙寿辞司城请使意诸为之既而告人曰君无道吾官近惧及焉弃官则族无所庇子身之贰也姑纾死焉虽亡子犹不亡族郑襄公将去穆氏而舍子良子良不可曰穆氏宜存则固愿也若将亡则亦皆亡去疾何为乃舍之皆为大夫宣公十三年冬晋人讨邲之败与清之师归罪于先縠而杀之尽灭其族君子曰恶之来也己则取之其先縠之谓乎齐侯使晏婴请继室于晋叔向从之宴相与语叔向曰齐其何如晏子曰此季世也叔向曰然虽吾公室今亦季世也晏子曰子将若何叔向曰晋之公族尽矣肸闻之公室将卑其宗族枝叶先落则公从之肸之宗十一族惟羊舌氏在而已肸又无子公室无度幸而得死岂其获祀子皮之族饮酒无度故马师氏与子皮氏有恶齐师还自燕之月罕朔杀罕魋罕朔奔晋周巩简公弃其子弟而好用远人二年夏四月辛酉巩氏之群弟子贼简公宋公使乐大心盟于晋且逆乐祁之尸辞伪有疾乃使向巢如晋盟且逆子梁之尸子明谓桐门右师出曰吾犹衰绖而子击钟何也右师曰丧不在此故也既而告人曰己衰绖而生子余何故舍钟子明闻之怒言于公曰右师将不利于戴氏不肯适晋将作乱也不然无疾乃逐桐门右师注
子明乐祁之子右师
乐大心子明族父也右师往子明子明逐使出门忿其不逆父丧无同族之恩也国语韩献子老使公族穆子受事于朝辞曰厉公之乱无忌备公族不能死臣闻之曰无功庸者不敢居高位今无忌知不能匡君使至于难仁不能救勇不能死敢辱君朝以忝韩宗请退也固辞不立悼公闻之曰难虽不能死君而能让不可不赏也使掌公族大夫夏父弗忌为宗烝将跻僖公宗有司曰非昭穆也曰我为宗伯明者为昭其次为穆何常之有有司曰夫宗庙之有昭穆也以次世之长幼而等胃之亲□也夫祀昭孝也各致齐敬于其皇祖昭孝之至也故工史书世宗祝书昭穆犹恐其逾也今将先明而后祖自元王以及主癸莫若汤自稷以及王季莫若文武商周之烝也未尝跻汤与文武为逾也鲁未若商周而改其常无乃不可乎弗听遂跻之展禽曰夏父弗忌必有殃夫宗有司之言顺矣僖又未有明焉犯顺不祥以逆训民亦不祥易神之班亦不祥不明而跻之亦不祥犯鬼道二犯人道二能无殃乎侍者曰若有殃焉在抑刑戮也其夭札也曰未可知也若血气强固将寿宠得没虽寿而没不为无殃既其葬也焚烟彻于上反自鄢范文子谓其宗祝曰君骄泰而有烈夫以德胜人者犹惧失之而况骄泰乎君多私今以胜归私必昭昭私难必作吾恐及焉凡吾宗祝为我祈死先难为免七年夏范文子卒冬难作始于三郄卒于公知宣子将以瑶为后知果曰不如宵也宣子曰宵也狠对曰宵之狠在面瑶之狠在心心狠败国面狠不害瑶之贤于人者五其不逮者一美鬓长大则贤射御足力则贤伎艺毕给则贤巧文辩惠则贤强毅果敢则贤如是而甚不仁以其五贤陵人而以不仁行之其谁能待之若果立瑶也知宗必灭弗听知果别族于太史为辅氏及知氏之亡唯辅果在孔丛子杂训篇鲁人有同姓死而勿吊者人曰在礼当免不免当吊不吊有司罚之如之何子之无吊也答曰吾以其□远也子思闻之曰无恩之甚也昔者季孙问于夫子曰百世之宗有绝道乎子曰继之以姓义无绝也故同姓为宗合族为属虽国子之尊不废其亲所以崇爱也是以缀之以食序列昭穆万世婚姻不通忠笃之道然也新序齐崔杼者齐之相也弒庄公止太史无书君弒及贼太史不听遂书贼曰崔杼弒其君崔子杀之其弟又嗣书之崔子又杀之死者二人其弟又嗣复书之乃舍之南史氏是其族也闻太史尽死执简以往将复书之闻既书矣乃还君子曰古之良史说苑楚令尹子文之族有干法者廷理拘之闻其令尹之族也而释之子文召廷理而责之曰凡立廷理者将以司犯王令而察触国法也夫直士持法柔而不挠刚而不折今法而背令而释犯法者是为理不端怀心不公也岂吾营私之意也何廷理之驳于法也吾在上位以率士民士民或怨而吾不能免之于法今吾族犯法甚明而使廷理因缘吾心而释之是吾不公之心明着于国也执一国之柄而以私闻与吾生不以义不若吾死也遂致其族人于廷理曰不是刑也吾将死廷理惧遂刑其族人成王闻之不及履而至于子文之室曰寡人幼少置理失其人以违夫子之意于是黜廷理而尊子文使及内政国人闻之曰若令尹之公也吾党何忧乎乃相与作歌曰子文之族犯国法程廷理释之子文不听恤顾怨萌方正公平史记秦始皇本纪二世即位乃遵用赵高行诛大臣及诸公子以罪过连逮少近官三郎无得立者而六公子戮死于杜公子将闾昆弟三人囚于内宫议其罪独后二世使使令将闾曰公子不臣罪当死吏致法焉将闾曰阙廷之礼吾未尝敢不宾赞也廊庙之位吾未尝敢失节也受命应对吾未尝敢失辞也何谓不臣愿闻罪而死使者曰臣不得与谋奉书从事将闾乃仰天大呼天者三曰天乎吾无罪昆弟三人皆流涕拔剑自杀宗室振恐李斯传二世然高之言乃更为法律于是群臣诸公子有罪辄下高令鞫治之杀大臣蒙毅等公子十二人僇死咸阳市十公主矺死于杜财物入于县官相连坐者不可胜数公子高欲奔恐收族乃上书曰先帝无恙时臣入则赐食出则乘舆御府之衣臣得赐之中厩之宝马臣得赐之臣当从死而不能为人子不孝为人臣不忠不忠者无名以立于世臣请从死愿葬郦山之足唯上幸哀怜之书上胡亥大说召赵高而示之曰此可为急乎赵高曰人臣当忧死而不暇何变之得谋胡亥可其书赐钱十万以葬法令诛罚日益刻深群臣人人自危欲畔者众汉书疏广传广既归乡里日令家共具设酒食请族人故旧宾客与相娱乐数问其家金余尚有几所趣卖以共具居岁余广子孙窃谓其昆弟老人广所爱信者曰今日饮食废且尽宜说君买田宅老人为广言广曰吾此金者圣主所以惠养老臣也故乐与乡党宗族共飨其赐以尽吾余日于是族人说服朱邑传邑身为列卿居处俭节禄赐以共九族乡党家无余财后汉书光武帝纪建武十七年冬十月甲申幸章陵修园庙祠旧宅观田庐置酒作乐赏赐时宗室诸母因酣悦相与语曰文叔少时谨信与人不款曲惟直柔耳今乃能如此帝闻之大笑曰吾理天下亦欲以柔道行之乃悉为舂陵宗室起祠堂顺阳怀侯嘉传嘉字孝孙光武族兄也嘉少孤性仁厚南顿君养视如子耿纯传世祖自蓟东南驰纯与从昆弟欣宿植共率宗族宾客二千余人老病者皆载木自随奉迎于育拜纯为前将军封耿乡侯欣宿植皆偏将军使与纯居前降宋子从攻下曲阳及中山是时郡国多降邯郸者纯恐宗家怀异心乃使欣宿归烧其庐舍世祖问纯故对曰窃见明公单车临河北非有府藏之蓄重赏甘饵可以聚人者也徒以恩德怀之是故士众乐附今邯郸自立北州疑惑纯虽举族归命老弱在行犹恐宗人宾客半有不同心者故燔烧屋室绝其反顾之望世祖叹息及世祖至营劳纯曰军营进退无常卿宗族不可悉居军中乃以纯族人耿伋为蒲吾长悉令将亲属居焉世祖即位封纯高阳侯击刘永于济阴下定陶初纯从攻王郎堕马折肩时疾发乃还诣怀宫帝问卿兄弟谁可使者纯举从弟植于是使植将纯营纯犹以前将军从十三年卒官谥曰成侯子阜嗣植后为辅威将军封武邑侯宿至代郡太守封遂乡侯欣为赤眉将军封着武侯从邓禹西征战死云阳凡宗族封列侯者四人关内侯者三人为二千石者九人秦彭传彭字伯平扶风茂陵人也自汉兴之后世位相承六世祖袭为颍川太守与群从同时为二千石者五人故三辅号曰万石秦氏韦彪传彪清俭好施禄赐分与宗族家无余财宣秉传秉性节约所得禄俸辄以收养亲族其孤弱者分与田地自无担石之储王丹传丹好施周急会前将军邓禹西征关中军粮乏丹率宗族上麦二千斛郭伋传伋以老病上书乞骸骨二十二年征为太中大夫赐宅一区及帷帐钱谷以充其家伋辄散与宗亲九族无所遗余廉范传范世在边广田地积财粟悉以赈宗族朋友樊宏传宏为人谦柔畏慎宗族染其化未尝犯法帝甚重之阴识传刘伯升起义兵识时游学长安闻之委业而归率子弟宗族宾客千余人往诣伯升伯升乃以识为校尉虞延传王莽末天下大乱延常婴甲胄拥卫亲族扞御钞盗赖其全者甚众延从女弟年在孩乳其母不能活之弃于沟中延闻其号声哀而收之养至成人注谢承书曰养育成人以妻同县人王氏
梁竦传竦性好施不事产业长嫂舞阴公主赡给诸梁亲□有序特重敬虽衣食器物必有加异竦悉分与亲族自无所服第五伦传伦少介然有义行王莽末盗贼起宗族闾里争往附之伦乃依险固筑营壁有贼辄奋厉其众引强持满以拒之铜马赤眉之属前后数十辈皆不能下刘般传般字伯兴建初二年迁宗正其收恤九族行义尤着时人称之朱晖传建初中南阳大饥米石千余晖尽散其家资以分宗里故旧之贫羸者乡族皆归焉董卓传卓为太师于是宗族内外并居列位
