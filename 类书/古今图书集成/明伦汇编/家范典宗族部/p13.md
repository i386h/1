<!-- { "loadSidebar": true } -->
　族弟文仲亡时年十一母氏伤其夭逝追悼无已　予以宗族之爱乃作斯赋气纡结以填胸不知涕之纵横时徘徊于旧处睹灵衣之在□感遗物之如故痛尔身之独亡愁端坐而无聊心戚戚而不宁步广□而踟蹰览萱草于中庭悲风肃其夜起秋气憯以厉情仰瞻天而太息闻别鸟之哀鸣　　宗谱　　　　　　　　　　　晋杜预列子者君之嫡妻之子长子之母弟也君命为祖其子则为大宗常有一主审昭穆之序辨亲□之别是故百代不迁若无子则支子为后虽七十无无主妇若殇死则缞绖加一等以兄弟之列代之殇无为父道兄弟昭穆同故也死皆为之齐缞其月数各随亲□为限虽尊虽出嫁犹不敢降也属绝则为之齐缞三月若始封君相传则自祖始封君其支子孙皆宗大宗然则继体君为中宗之尊支庶莫敢宗之是以命别子为宗主一宗奉之故曰祖者高祖也言属逮于君则就君属绝于君则适宗子家也而说者或云君代代得立大宗或云别子之母弟亦得为祖或云命妾子为别子其嫡妻子则迁宗于君皆非也别子之弟子孙无贵贱皆宜宗别子之子孙小宗一家之长也同族则宗之其服随亲□为比□妹出嫁不敢降之五属断服则不宗之矣　　称族子吁歊书　　　　　　　梁刘峻　刘吁字彦度兄歊字士光并履高操共卜筑钟山　宋熙寺东涧有终焉之志族祖孝标与书称之吁超超越俗如半天朱霞歊矫矫出尘如云中白鹤皆俭岁之粱稷寒年之纤纩　　在北齐与宗室书　　　　　　陈徐陵陵白临淮负海是谓徐州颛顼高阳世有明德自兴王启霸无劳委剑之锋开国承家实飨彤弓之赐其后金柯玉叶霞振云从耆旧通人茂才多士或以天下之贵负石自沈王命之尊拂衣高蹈或熊衣雉裘青组朱旗儒盛江东文高河北或复分齐处鲁移魏居燕瓜瓞虽遥芳枝无远昔有王如王莽无关控鹄之宗刘曜刘渊弥非偃龙之族又有朱家别录邾子之苗何氏殊源韩侯之裔三鸟五鹿时事无恒东郭西门迁讹非一吾宗虽广未有骈枝咸自驹王同分才子正以金衡委御玉斗宵亡胡贼凭陵中原倾覆我则供牺牷于东国载主祏于南都二百余年家于扬越此则卢谌不去裴宁仍留高宦燕秦迟回乡壤山河有隔叙觏无缘望冀马而增劳瞻宾鸿而永叹昔窦公累世光武称其外家许都遥远灵王思其旧宅其言虽大可以喻小况在宗亲宁无停眷比月应雩龙星移殷鸟天明和煦体中何如愿百年之老兴居多福万石之君寒暑清豫其外族忠孝比屋连甍信义勇于干戈诗书甘于酒醴或有渔猎三史纷纶五经都讲开黉诗生负帙邦君伫德宁无挂榻之思州将钦风应有题车之命南阳坐啸寄以共治东海行歌资其主弼梁竦不好徒为大言邓禹平生惟望如此若栖迟偃仰因事丘中桃果三名栗园千树持竿而钓征聘不来负耒而耕公侯靡屈何其高也盖复休哉如脱推延或迟并问吾阶缘人乏叨簉皇华王事无淹公礼将毕既而扬都荡覆方离猃狁之灾越界风尘复蹈輶轩之礼屏居空馆多历岁时亹犯灵祗招延祸罚号慕无穷肝胆屠殒烦冤胸臆不自堪居无心柰何无状柰何自徘徊河朔亟积寒暄风患弥留半体枯废折臂为公虽非羊祜跛足而使无惭却克固以形如槁木心若死灰匍匐苫庐纔有魂气夫迷山之客迟遥响于岩崖穷海之宾望孤烟于岛屿况乃宗均鲁卫地匪燕吴车骑相望舟舻朝夕三条不远五达非难信乃阔然遂不蒙问昔桃花之峡长避秦嬴芝草之山遥然沧海犹复渔船可入何况平途不兼旬月劳怀既积辄命行人弦望之间迟枉归翰傥二三兄弟能敦昭穆之诗求我漳滨幸开刘桢之疾阳春改节并念将宜扶力为书多不诠次陵白　　答族人梁东海太守长孺书　　　前人恩报近岁奉使来归辱彼河清年中告行并惠以明镜亟离寒暑虽复时陈梁鹤日照孙鸾言慰相思反增离眷刘傅三常侍还又承书札银钩甚丽玉疏依然开封伸纸破愁为笑素秋方届溽暑稍阑体中何如善保元吉藂台之璧少海之珠何必乡里所在为贵卿托身大国既已积年彼朝英彦理相钦挹方当交辟三命清宦两宫何乃阔然迟有问也吾七十之岁崦嵫已迫朽老之疾随年而甚徒怀北邙之切未遂东都之期牵役承间但有衰顿贤从君政佐佑兴基中舍谌殿中并休宜自别有书问来告访吾文章吾自归来乡国亟徙炎凉牵课疲朽不无辞制而应物随时未曾编录既承今告辄复搜检行人相继别简知音但既乏新声全同古乐正恐多惭于协律致睡于文侯耳燕南赵北地角天涯言接末由但以潜欷善敬德中郎并比境之良选皇华之上求若可輶轩别当委白君问　　送澥序　　　　　　　　　唐柳宗元　澥子厚之族属也人咸言吾宗宜硕大有积德焉在高宗时并居尚书省二十二人遭诸武以故衰耗武氏败犹不能兴为尚书吏者闲十数岁乃一人永贞年吾与族兄登并为礼部属五黜而季父公绰更为刑部郎则加稠焉又观宗中为文雅者炳炳然以十数仁义固其素也意者其复兴乎自吾为僇人居南乡后之颖然出者吾不见之也其在道路幸而过余者独得澥澥质厚不谄敦朴有裕若器焉必隆然大而后可以有受择所以入之者而已矣其文蓄积甚富好慕甚正若墙焉必基之广而后可以有蔽择其所以出之者而已矣勤圣人之道辅以孝悌复向时之美吾于澥焉是望汝往哉见诸宗人为我谢而勉焉无若太山之麓止而不得升也其唯川之不已乎吾去子终老于夷矣　　告诸子书　　　　　　　　宋范仲淹吾贫时与汝母养吾亲汝母躬执爨而吾亲甘旨未尝充也今而得厚禄欲以养亲亲不在矣汝母亦已早世吾所最恨者忍令若曹享富贵之乐也吾吴中宗族甚众于吾固有亲□然吾祖宗视之则均是子孙固无亲□也苟祖宗之意无亲□则饥寒者吾安得不恤也自祖宗来积德百余年而始发于吾得至大官若独享富贵而不恤宗族异日何以见祖宗于地下今何颜入家庙乎于是恩例俸赐常均于族人并置义田宅云　　范文正义田记　　　　　　　钱公辅范文正公苏人也平生好施与择其亲而贫□而贤者咸施之方贵显时于其里中买负郭常稔之田千亩号曰义田以养济群族之人日有食岁有衣嫁娶凶丧有赡择族之长而贤者主其计而时其出纳焉日食人米一升岁衣人一缣嫁女者钱五十千再嫁者三十千娶妇者三十千再娶者十五千葬者如再嫁之数葬幼者十千族之聚者九十口岁入粳米八百斛以其所入给其所聚沛然有余而无穷仕而家居俟代者与焉仕而居官者罢勿给此其大较也初公之未贵显也尝有志于是矣而力之未逮者二十年既而为西帅及参大政于是始有禄赐之入而终其志公既殁后世子孙修其业承其志如公之存也公虽位高禄厚而贫终其身殁之日身无以为殓子无以为丧惟以施贫活族之义遗其子而已昔晏平仲敝车羸马桓子曰是隐君之赐也晏子曰自臣之贵父之族无不乘车者母之族无不足于衣食者妻之族无冻馁者齐国之士待臣而举火者三百余人如此而为隐君之赐乎彰君之赐乎于是齐侯以晏子之觞觞桓子予尝爱晏子之好仁齐侯知贤而桓子服义也又爱晏子之仁有等级而言有次第也先父族次母族次妻族而后及其□远之贤孟子曰亲亲而仁民仁民而爱物晏子为近之今观文正公之义田贤如平仲其规模远举又疑过之呜呼世之都三公位享万锺禄其邸第之雄车舆之饰声色之多妻孥之富止乎一己而已而族之人不得其门者岂少也哉况于施贤乎其下为卿为大夫为士廪稍之充奉养之厚止乎一己而已而族之人操壶瓢为沟中瘠者又岂少哉况于他人乎是皆公之罪人也公之忠义满朝廷事业满边隅功名满天下后世必有史官书之者予可无书也独书其义田以警于世云公讳仲淹字希文嘉佑四年八月十日　　族谱引　　　　　　　　　　　苏洵苏氏族谱谱苏氏之族也苏氏出于高阳而蔓延于天下唐神尧初长史味道刺眉州卒于官一子留于眉眉之有苏氏自此始而谱不及者亲尽也亲尽则曷为不及谱为亲作也凡子得书而孙不得书者何也以着代也自吾之父以至吾之高祖仕不仕娶某氏享年几某日卒皆书而他不书者何也详吾之所自出也自吾之父以至吾之高祖皆曰讳某而他则遂名之何也尊吾之所自出也谱为苏氏作而独吾之所自出得详与尊何也谱吾作也呜呼观吾之谱者孝悌之心可以油然而生矣情见于亲亲见于服服始于衰而至于缌麻而至于无服无服则亲尽亲尽则情尽情尽则喜不庆忧不吊喜不庆忧不吊则涂人也吾所与相视如涂人者其初兄弟也兄弟其初一人之身也悲夫一人之身分而至于涂人吾谱之所以作也其意曰分至于涂人者势也势吾无如之何也幸其未至于涂人也使其无至于忽忘焉可也呜呼观吾之谱者孝悌之心可以油然而生矣系之以诗曰吾父之子今为吾兄吾疾在身兄呻不宁数世之后不知何人彼死而生不为戚欣兄弟之情如足如手其能几何彼不相能彼独何心　　苏氏族谱亭记　　　　　　　　前人匹夫而化乡人者吾闻其语矣国有君邑有大夫而争讼者诉于其门乡有庠里有学而学道者赴于其家乡人有为不善于室者父母辄相与恐曰吾夫子无乃闻之呜呼彼独何修而得此哉意者其积之有本末而施之有次第也今吾族人犹有服者不过百人而岁时蜡社不能尽其欢欣爱洽稍远者至不相往来是无以示吾乡党邻里也乃作苏氏族谱立亭于高祖墓茔之西南而刻石焉既而告之曰凡在此者死必讣冠娶妻必告少而孤则老者字之贫而无归则富者收之而不然者族人之所共诮让也岁正月相与拜奠于墓下既奠列坐于亭其老者顾少者而叹曰是不及见吾乡邻风俗之美矣自吾少时见有为不义者则众相与疾之如见□物焉栗然而不宁其后少衰也犹相与笑之今也则相与安之耳是起于某人也夫某人者是乡之望人也而大乱吾俗焉是故其诱人也速其为害也深自斯人之逐其兄之遗孤子而不恤也而骨肉之恩薄自斯人之多取其先人之赀田而欺其诸孤子也而孝悌之行缺自斯人之为其诸孤子之所讼也而礼义之节废自斯人之以妾加其妻也而嫡庶之别混自斯人之笃于声色而父子杂处欢哗不严也而闺门之政乱自斯人之渎财无厌惟富者之为贤也而廉耻之路塞此六行者吾往时所谓大惭而不容者也今无知之人皆曰某人何人也犹且为之其舆马赫奕婢妾倩丽足以荡惑里巷之小人其官爵货力足以摇动府县其矫诈修饰言语足以欺罔君子是州里之大盗也吾不敢以告乡人而私以告族人焉仿□于斯人之一节者愿无过吾门也予闻之惧而请书焉老人曰书其事而阙其姓名使他人观之则不知其为谁而夫人之观之则面热内惭汗出而食不下也且无名之庶其有悔乎予曰然乃记之　　族谱后录　　　　　　　　　　前人苏氏之先出于高阳高阳之子曰称称之子曰老童老童生重黎及吴回重黎为帝喾火正曰祝融以罪诛其后为司马氏而其弟吴回复为火正吴回生陆终陆终生子六人长曰樊为昆吾次曰惠连为参胡次曰剪为彭祖次曰求言为会人次曰安为曹姓季曰季连为姓六人者皆有后其后各分为数姓昆吾如姓己氏其后为苏顾温董当夏之时昆吾为诸侯伯历商而昆吾之后无闻至周有忿生为司寇能平刑以教百姓周公称之盖书所谓司寇苏公者也司寇苏公与檀伯达皆封于河世世仕周家于其封故河南河内皆有苏氏六国之际秦及代厉皆其苗裔也至汉兴而苏氏始徙入秦或曰高祖徙天下豪杰以实关中而苏氏迁焉其后曰建家于长安杜陵武帝时为将以击匈奴有功封平陵侯其后世遂家于其封建生三子长曰嘉次曰武次曰贤嘉为奉车都尉其六世孙纯为南阳太守生子曰章当顺帝时为冀州刺史又迁为并州有功于其人其子孙遂家于赵州其后至唐武后之世有味道焉味道圣历初为凤阁侍郎以贬为眉州刺史迁为益州长史未行而卒有子一人不能归遂家焉自是眉始有苏氏故眉之苏皆宗益州长史味道赵郡之苏皆宗并州刺史章扶风之苏皆宗平陵侯建河南河内之苏皆宗司寇忿生而凡苏氏皆宗昆吾樊昆吾樊宗祝融吴回盖自昆吾樊至司寇忿生自司寇忿生至平陵侯建自平陵侯建至并州刺史章自并州刺史章至益州长史味道自益州长史味道至吾之高祖其间世次皆不可记而洵始为族谱以纪其族属谱之所记上至于吾之高祖下至于吾之昆弟昆弟死而及昆弟之子曰呜呼高祖之上不可详矣自吾之前而吾莫之知焉已矣自吾之后而莫之知焉则从吾谱而益广之可以至于无穷盖高祖之子孙家授一谱而藏之其法曰凡嫡子而后得为谱为谱者皆存其高祖而迁其高祖之父世世存其先人之谱无废也而其不及高祖者自其得为谱者之父始而存其所宗之谱皆以吾谱冠焉其说曰此古之小宗也古者有大宗有小宗传曰别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继高祖者五世则迁者也别子者公子及士之始为大夫者也别子不得祢其父而自使其嫡子后之则为大宗故曰继别为宗族人宗之虽百世而大宗死则为之齐衰三月其母妻亡亦然死而无子则支子以其昭穆后之此所谓百世不迁之宗也别子之庶子又不得祢别子而自使其嫡子为后则为小宗故曰继祢者为小宗小宗五世之外则易宗其继祢者亲兄弟宗之其继祖者从兄弟宗之其继曾祖者再从兄弟宗之其继高祖者三从兄弟宗之死而无子则支子亦以其昭穆后之此所谓五世则迁之宗也凡今天下之人惟天子之子与始为大夫者而后可以为大宗其余则否独小宗之法犹可施于天下故为族谱其法皆从小宗凡吾之宗其继高祖者高祖之嫡子祈祈死无子天下之宗法不立族人莫克以其子为之后是以继高祖之宗亡而虚存焉其继曾祖者曾祖之嫡子宗善宗善之嫡子昭图昭图之嫡子惟益惟益之嫡子允元其继祖者祖之嫡子讳序序之嫡子淡淡之嫡子位其继祢者祢之嫡子淡淡之嫡子位曰呜呼始可以详之矣百世之后凡吾高祖之子孙得其家之谱而观之则为小宗得吾高祖之子孙之谱而合之而以吾谱考焉则至于无穷而不可乱也是为谱之志云尔　　劝亲睦　　　　　　　　　　　苏轼夫民相与亲睦者王道之始也昔三代之制画为井田使其比闾族党各相亲爱有急相赒有喜相庆死丧相恤疾病相养是故其民安居无事则往来欢欣而狱讼不生有寇而战则同心并力而缓急不离自秦汉以来法令峻急使民离其亲爱欢欣之心而为邻里告讦之俗富人子壮则出居贫人子壮则出赘一国之俗而家各有法一家之法而人各有心纷纷乎散乱而不相属是以礼让之风息而争斗之狱繁天下无事则务为欺诈相倾以自成天下有变则流徙涣散相弃以自存嗟夫秦汉以下天下何其多故而难治也此无他民不爱其身故轻犯法轻犯法则王政不行欲民之爱其身则莫若使其父子亲兄弟和而妻子相好夫民仰以事父母旁以睦兄弟而俯以恤妻子则其所赖于生者重而不忍以其身轻犯法三代之政莫尚于此矣今欲教民和亲则其道必始于宗族臣欲复古之小宗以收天下不相亲属之心古者有大宗有小宗故礼曰别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继高祖者五世则迁者也古者诸侯之子弟异姓之卿大夫始有家者不敢祢其父而自使其嫡子后之则为大宗族人宗之虽百世而宗子死则为之服齐衰九月故曰宗其继别子之所自出者百世不迁者也别子之庶子又不得祢别子而自使其嫡子为后则为小宗小宗五世之外则无服其继祢者亲兄弟为之服其继祖者从兄弟为之服其继曾祖者再从兄弟为之服其继高祖者三从兄弟为之服其服大功九月而高祖以外亲尽则易宗故曰宗其继高祖者五世则迁者也小宗四有继高祖者有继曾祖者有继祖者有继祢者与大宗为五此所谓五宗也古者立宗之道嫡子既为宗则其庶子之嫡子又各为其庶子之宗其法止于四而其实无穷自秦汉以来天下无世卿大宗之法不可以复立而其可以收合天下之亲者有小宗之法存而莫之行此甚可惜也今夫天下所以不重族者有族而无宗也有族而无宗则族不可合族不可合则虽欲亲之而无由也族人而不相亲则忘其祖矣今世之公卿大臣贤人君子之后所以不能世其家如古人之久远者其族散而忘其祖也故莫若复小宗使族人相率而尊其宗子宗子死则为之加服犯之则以其服坐贫贱不敢轻而富贵不敢以加之冠婚必告丧必赴此非有所难行也今夫良民之家士大夫之族亦未必无孝悌相亲之心而族无宗子莫为之纠率其势不得相亲是以世之人有亲未尽而不相往来冠昏不相告死不相赴而无知之民遂至于父子异居而兄弟相讼然则王道何从而兴乎呜呼世人之患在于不务远见古之圣人合族之法近于迂阔而行之期月则望其有益故夫小宗之法非行之难而在乎久而不怠也天下之民欲其忠厚和柔而易治其必自小宗始矣　　彭和甫族谱跋　　　　　　　文天祥莆中有二蔡其一派君谟其一派京传闻京子孙惭京所为与人言每自诡为君谟后孝子慈孙之心固不应尔亦以见世闻羞耻事虽为人后犹将愧之彭和甫之派来自博士齐非玕后也今其谱牒并二族为一本为君谟之后而引京以混之人情固大相远哉予闻晋沈劲耻其父陷于逆致死以涤之卒为忠义唐柳玭有言门地高者一事坠先训则无异他人是以修己不得不至诸公皆劝和甫以自立和甫而祖玕犹当为沈劲和甫而祖博士柳玭之言得不勉乎哉　　孝友庵记　　　　　　　　明方孝孺乌伤朱氏居赤岸者为最着元之季世丹溪先生讳震亨字彦修以道德性命之说教其乡人人咸服之先生娶戚氏生二子衍玉尝择地东朱山之原谓其子曰我死与而母俱藏此若等宜祔于左右皆应曰诺已而戚氏卒衍亦卒未几先生亦卒玉奉先生及母夫人柩窆于其中奉兄柩窆墓右又预治其左为二穴他日将与其妻合葬即墓前若干武为庵俾子弟居之以奉洒扫扁之曰孝友而来告曰此先君之志我则行之请有以示后人使世守无怠呜呼古礼之废也久矣葬之弊为尤甚古之葬者万民各以其族区分而序列之惟有罪者则不入兆域至周之季虽稍变弛然族葬之礼未变也昔尝观乎洙泗之间拜先圣人之墓见伯鱼子思之冢昭穆序葬而子孙咸祔其侧至今二千年未已犹有先王之遗意焉今之人儒衣冠而诵六艺者皆以学孔子自名至于葬其亲则往往信俗巫冢师之说为其身谋或父子异处或兄弟殊迁使其魂魄不相接形气不相依与黜罚其亲何异乎而犹以儒称于人不亦妄矣乎若先生父子者可谓无愧于孔子传不云乎慎终追远民德归厚矣慎终之事玉既能行之苟欲追远则岂不在后之人哉玉之子与衍之子从父兄弟也至于孙则为从祖兄弟矣愈远而至于曾元至于来昆又至于数十世分益尽爱敬之心得无少衰乎幸有人焉能相率而拜于墓下会于斯庵之中指之曰某某墓之子也某墓之孙也出于某墓者也某墓又出于先生者也吾数十百人其初数十人耳数十人其初数人耳数人之先先生一人耳一人之身何为而不亲睦乎闻斯言也有不涕泣而下拜者非人也孝友之心其能自已乎其有弗追远而返始者乎斯岂先生之志乎其可以示后人否乎玉泣曰是先生命玉之志也请书之　　宋氏世谱序　　　　　　　　　前人士有无位而可以化天下者睦族是也天下至大也睦吾族何由而化之人皆欲睦其族而患不得其道吾为之先孰忍弃而不效乎有族者皆睦则天下谁与为不善不善者不得肆至治可几矣睦族之道三为谱以联其族谒始迁之墓以系其心敦亲亲之礼以养其恩谱之法正月之吉会族以修谱也四时孟月会族以读谱也十二月之吉会族而书其行以为劝戒也谒墓之法春序饮以申礼义秋序饮以明宪章也亲亲之道喜戚贫富相庆吊周恤也老壮稚弱相敬让慈爱也役相助也力相藉也难相拯而死相葬也斯三者并行虽士可以成化况有位者乎不难于变天下之俗况乡闾之近者乎近者宜其易为有位者宜其易化然而莫为且莫化者知道者鲜也知道而有位人焉得而不望之乎金华宋氏太史公之族太史公以道德文学师当世道之行先于其族凡可以睦族者无不为矣斯其谱也谱非公一代之书后世之所守者也非止一家之事举族之所取则者也使远而后世众而族人皆如公之心虽无焉可也苟为不然有法以传之犹恐其或废况徒谱乎某是以私附其说于后俾后之人得以览而择焉由一族而推之天下将必自兹始此固公之志也欤　　族谱序　　　　　　　　　　　前人序曰谱者普也普载祖宗远近姓名讳字年号又云谱者布也敷布远近百世之纲纪万代之宗派源流序述姓名谓之谱系条录昏宦谓之籍状天子书之谓之纪诸侯书之谓之史大夫书之谓之传总而言之谓之谱谱者补也遗亡者治而补之故曰序得姓之根源记世数之远近父昭子穆百代在于目前　一序得姓之根源二世族数之远近三明爵禄之　高卑四序官阶之大小五标坟墓之所在六迁妻　妾之外氏七载适女之出处八彰忠孝之进士九　扬道德之遁逸十表节义之乡闾　　戒族人书　　　　　　　　　　罗伦列位叔父列位兄长别后想得安康伦别无他嘱为人祖宗父兄者惟愿有好子弟所以有好子弟者非好田宅好衣服好官爵一时夸耀闾里者也谓有好名节与日月争光与山岳争重与霄壤争久足以安国家足以风四方足以奠苍生足以垂后世如汴宋之欧阳修如南渡之文丞相者是也若只求饱暖习势利如前所云则所谓恶子弟非好子弟也此等子弟在家未仕也足以辱祖宗殃子孙害身家出而仕也足以污朝廷祸天下负后世甚至子孙有不敢认如宋之蔡京秦桧此岂父兄祖宗之所愿哉想其势焰官爵富贵岂止如今日乡里中一二前辈也而今日安在哉然所谓好子弟者亦在父兄子侄成就之耳人才之盛乡党为最然非父兄败之则子孙丧之取讥天下贻笑后世甚可恶也载之史书使后世之明君贤主轻弃南人未必不由此也吾愿叔父听之子侄戒之共怂成我做天地间一个完人盖未有治国不由齐家家不齐而求治国无此理也何谓齐家不争田地不占山林不尚争斗不肆强梁不败乡里不陵宗族不扰官府不尚奢侈弟让其兄侄让其叔妇敬其夫奴恭其主只要认得一忍字一让字便齐得家也其要在子弟读书兴礼让若不听吾言譬如争一亩田占一亩住基两边不让或致人命或告官府或集亲戚所损甚大若以此费置买前物所费几倍若曰住基无卖此又愚也其所以为此计者不过遗自己之子耳父母之心爱子孙一也今夺吾父母之子以与自己之子甚非我父母之心也父母虽不在逆其心则逆天理矣安知吾子孙不如今日之争哉凡事皆此类也而此事尤切故特言之今后若有田地等物不明只许自家明白不许扰及官府我若不仕尢当守此言也其余取债之属民甚贫穷可悯自己少用一分便积得一分德奴仆放横不可放起自今以后无片言只字经动府县方好不然外人指议此人要做好人不能齐家世间安有此等好人哉由此得祸不可知也兼我在此国事日在心怀仲淹做秀才时便以天下为己任况今日乎进退得失有义有命吾心视之已如孤云野鹤脱洒无系自古坏事皆是爱官职底人弄得狼狈了脱使根本不安枝叶安能保乎戒之戒之若使我以区区官势来齐家不以礼义相告便成下等人了但中间有等无知子弟与不才奴仆弄出事来则须治之以官耳叔父须戒之慎勿以吾言为迂也　　吉水张氏义田记　　　　　　　庄昶予读钱公辅所为范文正公义田记未尝不叹文正公之贤仁于其族而又不能不慨先王之道不能行于天下而使文正之得以私于一家也夫先王之道方里而井天下无无田之家而百姓亦无无田之人老者有养幼者有字鳏寡孤独者又各有所赈贷而无一人不得其所盖圣人以天下为公而人自不得以私其家也自秦用商鞅变法之后废井田开阡陌而天下始有富贫之分富者田连郡邑而贫者无立锥之地是以文正知族人之不免饥寒乃以爵禄之入置为义田以周其乏其心可谓仁矣然古之人有赐之衣者曰愿赐一国人之衣有赐之食者曰愿赐一国人之食以文正之贤其在宋也与韩琦富弼司马光同称可谓得君以行道者使能告其君曰井田之法不可以不复其君未必不听听之未必不行行之则天下俱被其泽而三族之间亦无无田之人而文正义田之举亦有所不暇为矣苟使言之不听听之不行文正可以去也则将焉用彼相哉文正之为执政乃不知出此而顾汲汲于族人之寒饥者不知何也盖井田之法奋为是论者千数百年之间惟孟子横渠二人而己而文正之学识其小者而于此有所未讲耶抑或知时君世主之不能行故有所不言耶是皆可以发一叹也吉水处士某积德行义隐而不售慕文正之义割田百亩收其每岁之入以公于祠堂号曰义田命其子兼美择族一人长而贤者为主其计凶年则散于族人之饥者而丰则偿之其不能者置之茕独无告者周之处士盖尝斟酌于吾友罗一峰以为储粟为义而盈虚不继惟田为久故其法为最善也处士之心不下于文正矣然文正仕也处士隐也隐者欲为而不得为仕者得为而不能为不能为者不可以小不得为者不可以大故仕者常任其责而隐者常任其义是以处士有文正之义而无文正之责嗟乎君子之道穷则志之达则行之达之所行即穷之所志也处士果无责乎虽然处士老矣不可仕矣处士之子兼素仕于宿天下谓之贤守将用于朝位通显有文正之寄也他日苟有若予之有喙三尺于仕进间者兼素其何以哉处士又尝斟酌讲明其大者以授兼素兼素之行处士之行也兼素之弟兼岳过予求记予迂阔之人知井田之法不特可行于古而不知不可以行于今故与之极论如此处士其将以予为迂阔否哉　　韦氏族谱序　　　　　　　　　前人世尝以族谱为谱一族表世系使宗族子姓无所紊乱于一族此一家之史也然其书年书月书邑书郡书里道必书曰此某姓也此某氏也此某贤人君子之后也书姬姓者必曰周公公旦之后书吴姓者必曰延陵季子之后书姚姓者必曰虞舜之后书孔氏者必曰仲尼之后书司马者必曰程伯休父之后至于小邦僻郡卑官陋邑无所闻于天下者又皆蔽而不书此何故哉盖操欲上人者人之同情也惟其有欲操上人之心故以吾之郭而拜子仪之郭以吾之狄而哭仁杰之狄何所不至也嗟夫尧舜孔子之先岂皆尧舜孔子者哉有尧舜孔子然后其族始大也颜孟程朱之先岂皆颜孟程朱者哉有颜孟程朱然后其族始不可及也丈夫当磊磊明明以自树立而轩豁于天地之间不以第一等事让人也惟其能自树立不以第一等事让人天下后世自曰某族某人周公孔子也某族某人子思孟轲也某族某人程子朱子也吾之族不求大而自大又岂待有慕于同姓之大者而后大哉或曰天下之事未可执一而论吾之族不出于周孔程朱固可以自力也使吾果出于是吾将亦何以哉余曰出于周孔程朱者幸也出于是而又能以之自勉是吾之族又能轩天轰地出一周孔程朱矣吾之族岂不益大以光而为幸中之又一大幸也哉慈溪孤鹤周惟坤先生携长兴韦氏族谱诣定山求序余观其谱略无有所扳缘依附者真一家之信史也韦君某以进士出宰某县质直厚重观其谱略亦可以知其人矣天下后世之谱凡有能自树立而无所依藉者未必不自韦氏族谱始也　　湛氏小宗义田记　　　　　　　崔铣小宗之有义田广孝也湛子若水奉其母陈太孺人之意为之夫生天地之间有血气之属者皆知爱其类然而莫知于人故不亲其亲悖也亲亲而无杀乱也义田止及于五世之子孙先近也故曰以三为五以五为九务远而遗近务广施而弗及君子不为也湛子出其家余粟市田若干亩岁入粟二百斛于囷凡婚者嫁者丧者葬者则给之婚给八斛嫁给十斛丧给十二斛葬给十五斛是故尊尊幼幼男女之有别人道之元也湛子又置宗子田若干亩岁入粟二十斛赒其乏俾其子孙传之敬宗子所以合族合族所以延祀宗明于上礼行于下矣岁入不足给则待嗣岁之入囷有陈则又出以市田田广入富而恩益漙矣夫族之离由无礼也礼之废由异学行也是故乐放者恶其拘谈元者恶其粗尚高者恶其卑喜大者恶其细趋径者恶其繁五恶兴而礼废然后邪慝作邪慝作然后家毁家毁然后国危于乎湛氏者其将益昌也夫　　沱川余氏睦族序　　　　　　　周怡大人以天下为一家非强合也天地万物本一体也世人以一家分尔汝不知一体以手足分左右也无他公私之间耳教衰学丧人私其身父子相赠遗为厚薄兄弟相报施为恩义夫妇相私顾为情好否则相怨相戕相诋相誉其何能均财用同好恶父子不相德兄弟相好而不相犹者乎间有兄弟无嫌而妯娌未必体心妯娌心隘而兄弟未必不惑志者又况而子而孙而四五世以至八九世如寿张张氏浦江郑氏久而犹联属不涣者乎民散久矣不可复望之人人矣婺源沱川余君士平能垂世规以贻诸子诸子汝仁汝智等能奉世规而笃睦为久大业期与张氏郑氏媲美志甚大矣求予言以佐其志予言陋何能以佐辞无已亦曰学而已矣古之亲九族者在明峻德齐家者本于修身峻德人所得于天以生者人人具有不假外求孝弟慈者峻德之目也父父子子兄兄弟弟所以修身以齐家也是曰明峻德未能于是亦学之而已矣学之则笃睦可久之道何以加于此哉张之九世曰忍郑之十世曰教予之佐余君也则曰学而已矣　　胡氏家乘序　　　　　　　　　前人夫人之学也贵审轻重知取舍轻重审而取舍明可谓知学矣世固有舍梧槚而养樲棘失肩背而养一指不知务者也吾友胡子孺道学于泾野吕先生复与予卒业于东廓邹先生二先生之学圣学也圣学莫先于孝弟其教人也恒举古训曰尧舜之道孝弟而已矣人之私其身也视父兄犹夫人也善吾善也力吾劳也财吾有也其孰能先父兄之善不恤其劳与有而亟求以表章之耶胡子视父兄之善惟恐其不知于人视人之善惟恐其不知于彼孺道之心苟可以章父兄之善则不远秦楚必身往求之劳与费不恤也予与孺道交几三十年迹其履如一日于轻重取舍之间甚明于二先生之教真能传习矣乎夫师教之友辅之而不能体诸其身不可谓学而体诸其身而莫知于师莫信于友不可谓笃学余读胡氏家乘未尝不三复慨叹钦胡子之笃于学也胡子其孝弟矣乎读胡子之家乘者孝弟之心自油然生矣夫言表章先世之潜德及父兄之懿行孝子之心也能使天下信之后世传之名世之言也有孝子之心而不得名世者文而传之则人不信不信不能以表章也其尊祖也合族有谱祀祠有楼其孝友于父兄也存有祝美延誉于四方没有志传垂芳于不朽非孝义发于诚切不能详尽周至之若是也阅其所集皆当世之大贤达官不可以饰美袭取巧致而幸得也雄文杰作星烂霞绚微言雅咏经训箴规所以发潜德表懿行几三百篇非孝友发于诚切不能动师友深知笃信之若是也爱其亲不恤其劳友其兄不恤其有非真能审轻重知取舍者不能终始无倦之若是也胡子之学于二先生有光矣胡子将欲刻而藏之家塾孝子慈孙世求而继述之传世岂不显乎诗曰无念尔祖聿修厥德又曰孝子不匮永锡尔类吾于胡氏书之俾世考焉　　九族类鉴序　　　　　　　　曹于汴族而曰九析之也乎不如是则尊卑疏近不分奚而施其恩义九而曰族仍合之也不论尊卑疏近而恩义蔼然贯也一身之中四其肢五其官五六其脏腑十二其经络百其骸何啻云九然而疾痛□痒无不相关不相关者木人也九族之痛痒相关亦然而相关者鲜茫茫大众大概木而已矣仁人视之不胜其怜焉此九族类鉴之所由着也着之者谁师文周君也君盖慨末俗之日漓叹同气之不辑以家为型陶冶六宇援古证今法戒咸备而类鉴成焉为纲者六为目者五十有八首曰立宗壸阈以内秩如矣次曰睦族凡此同支肫如矣次曰教子圣功浚于蒙泉次曰事亲百行肇于一本次曰训内防其厉之阶也次曰治生殖其谷之原也其义精其辞剀其指陈人情物理婉以尽玩之令人色动而颐解心悦而情勃有不觉其木之苏而仁之浃者窃谓此书可置之座右人人为箴焉一家之九族睦则为齐万家之九族睦则为治天下家家九族睦则为平道有二乎哉君之所造逖矣乃题数语于简端且将告于吾家之九族俾共遵奉而各告其九族则愿诸天下之家家　　请建立义庄疏　　　　　　　　姜宝奏为置立义田备荒赡族比例请命以垂久远事臣初入仕时念臣族生齿日繁人多散处责望其谨饬为难曾建祠一所置田四百亩供办祭祀于祠前厅事内设圣谕牌位上写太祖高皇帝教民榜文及仿浦江郑氏着有家规二十条先正吕氏乡约六条每月朔召集有众会讲其中今已二十余年矣族人贫困者多生计日窘臣触目怵衷欲仿古人义田遗意而田瘠人众不敷支给但量给义米以赒助贫而不敢为非者又开义塾立文会以聚教贫生而所济终亦不多自内外历任家居十五年陆绩经画以至于今蒙皇上渥恩起自田间遂跻九列俸入渐厚祠费节省亦渐有成绪先后置立并臣男士麟士昌让出受分业田共计一千余亩窃见数年以来臣郡县水旱频仍道殣相望草根树皮皆已食尽臣忝一族领袖目击族人饥寒不忍坐视不为之所欲将前田置为义庄立法赈给庶臣族人贫者得无流亡转徙之患将来亦可渐次谕之于善以共守朝廷礼法但义田之设本以赒助贫困而册籍未立恐日久或至废弛宗约之行本以训诲族人而劝惩未备恐人情不免违玩非奉明旨通行所在官司以官法行家法似不能行之久远使臣族子孙沾被主上渥恩于无穷也查得先朝大学士徐溥曾以义田奏请钦蒙孝宗皇帝下部议行其子孙见在遵守臣之名位不敢望溥至于赡族以彰君赐一念窃与溥同谨将田地顷亩数目册子一样三本并以所立家规告送户部伏望圣慈矜悯臣愚□下该部查议印给二本发去镇江常州二府转发所属该县当官存照一本并家规给与臣家收执以凭择人掌管待造黄册之年另以姜义庄为名立户造入本县本图及武进县寄籍图分带管数内关领由帖办纳税粮傥有内外人侵占争夺及子孙关支义米等项而故有违犯者照祠规谕处责罚倘又不从许呈告所在官司断理禁治庶家法之行永赖国法臣今得请里居纠率大小户丁循理守分相与沐浴皇仁祝延圣寿于永永则是臣身既退犹可仰报天恩于万一也臣不胜恳切祈望之至为此具本专差义男姜敬赍捧谨具奏闻伏候□旨　　家谱序　　　　　　　　　　邓元锡邓元锡皇思家先世之故泫然而叹之也曰谱其忍无作夫又其敢无作夫我先祖显翁本象岸支子又高祖考少孤旧谱亡焉碑独着五世今谱本碑自高祖考所知而下居荷山□源者仅乃有世系从曾祖而下居南津者事传始可详失弗详后何觌焉将无遂沦乎夫从曾祖昆弟从祖昆弟至从父兄弟亲莫昵焉其上杀下杀旁杀即亲尽而恩存故着其系牒论次其遗事曰家谱明不敢标族也夫世系者名实之所从出也天亲之属竭五世谱五世一提即引引绳绳如贯珠而慈孝可兴生卒讳字丘墓若外氏系焉灿如指掌历百叶如觏也故谱世系夫子孙而不论撰其先人是悖乱之行也古人不忍也先祖无美而称之是诬也古人不敢也先祖有德善勋能□身刑家效于邦国者论撰之以存孝思比焉仁也举与其来许复焉比焉教也古人不废也故谱事传有世系而后名实具名实具而后事行详事行详而略者可省绎也况兴偾隆污之故时胪列乎是劝诫之道也夫家道成于女贞民俗贞乎阃范女德者风之隧家之所由盛衰也故姓氏从夫列世系懿行特标内传内传次焉夫葬者藏也藏体魄以送往祠之言思也思精爽以迎来葬日中而虞营宫室先庙古重之矣今自巫医夏畦之贱岁时未有不洒麦饭于其先人之丘墓者戚之也体魄之藏春雨秋露之思有无重乎故谱祠墓古有田则祭谓田禄也今庶人得有田士大夫家各往往有祭田是祠墓所以守也故谱祭田嗟遗文至重矣先世精神心术行业之所寓手泽存焉家洊罹乎水火伤乎耗矣乃得其片楮只字是音容再觌也今行万里途聆乡音而喜况历时阅岁先人及见乎故重遗文家□次之夫荐绅先生世交承有道切磋有义此赠送记序题识尺牍若碑铭哀挽之所从作也况先行是征于珙璧驷马乎何有故谱赠言礼者体也藏身之固家所以为干也徽国文公家四礼具矣世颇遵用其文然书早逸未订余读古礼经质奥而渊深窃不自揆原本礼意疏俗流失铨补其一二附焉诸儒先家范格言颇类载其中呜呼诗不云乎□□瓜瓞瓜瓞瓜也瓜一本蔓生而未大睹世系感焉诗曰明发不寐有怀二人睹事传愓焉又曰惟桑与梓必恭敬止抚遗文历祠墓伤焉思焉曾孙之穑以为酒食我尸宾古豳雅重田矣乃尊祖重宗永世克孝隆礼由礼以保明其身其必由学乎然不虚道存乎其人作序谱　　与官庄宗人书　　　　　　　史桂芳汝兄弟要孝汝祖要孝汝父只是读书立志学圣人便是显亲便是大孝若做佛事便不是圣人便是俗人便不孝若奢侈便不是圣人便是市镇俗人便不孝若信风水只算己身不顾祖父便是不孝禄位名寿谁不爱要德为主何为德孝是德舜孝大故德大子思看得真向风水求福不修德大愚人耳
