<!-- { "loadSidebar": true } -->
宗者何谓也宗尊也为先祖主也宗人之所尊也礼曰宗人将有事族人皆待圣者所以必有宗何也所以长和睦也大宗能率小宗小宗能率群弟通于有无所以纪理族人者也宗其为始祖后者为大宗此百世之所宗也宗其为高祖后者五世而迁者也高祖迁于上宗则易于下宗其为曾祖后者为曾祖宗宗其为祖后者为祖宗宗其为父后者为父宗以上至高祖宗皆为小宗以其转迁别于大宗也别子者自为其子孙为祖继别也各自为宗小宗有四大宗有一凡有五宗人之亲所以备矣诸侯夺宗明尊者宜之大夫不得夺宗何曰诸侯世世传子孙故夺宗大夫不传子孙故不宗也丧服经曰大夫为宗子不言诸侯为宗子也族者何也族者凑也聚也谓恩爱相流凑也生相亲爱死相哀痛有会聚之道故谓之族尚书曰以亲九族族所以九何九之为言究也亲疏恩爱究竟也谓父族四母族三妻族二父族四者谓父之姓一族也父女昆弟适人有子为二族也身女昆弟适人有子为三族也身女子适人有子为四族也母族三者母之父母一族也母之昆弟二族也母昆弟子三族也母昆弟者男女皆在外亲故合言之妻族二者妻之父为一族妻之母为二族妻之亲略故父母各一族礼曰惟氏三族之不虞尚书曰以亲九族义同也一说合言九族者欲明尧时俱三也礼所以独父族四何欲言周承二弊之后民人皆厚于末故与礼母族妻之党废礼母族父之族是以贬妻族以附父族也或言九者据有交接之恩也若邢侯之姨谭公维私也言四者据有服耳不相害所异也宋张子经学理窟
　　宗法
管摄天下人心收宗族厚风俗使人不忘本须是明谱系世族与立宗子法宗法不立则人不知统系来处古人亦鲜有不知来处者宗子法废后世尚谱牒犹有遗风谱牒又废人家不知来处无百年之家骨肉无统虽至亲恩亦薄宗子之法不立则朝廷无世臣且如公卿一日崛起于贫贱之中以至公相宗法不立既死遂族散其家不传宗法若立则人人各知来处朝廷大有所益或问朝廷何所益曰公卿各保其家忠义岂有不立忠义既立朝廷之本岂有不固今骤得富贵者止能为三四十年之计造宅一区及其所有既死则众子分裂未几荡尽则家遂不存如此则家且不能保又安能保国家夫所谓宗者以己之旁亲兄弟来宗己所以得宗之名是人来宗己非己宗于人也所以继祢则谓之继祢之宗继祖则谓之继祖之宗曾高亦然言宗子者谓宗主祭祀宗子为士庶子为大夫以上牲祭于宗子之家非独宗子之为士为庶人亦然宗子之母在不为宗子之妻服非也宗子之妻与宗子共事宗庙之祭者岂可夫妇异服故宗子虽母在亦当为宗子之妻服也东酌牺象西酌罍尊须夫妇共事岂可母子共事也未娶而死则难立后为其无母也如不得已须当立后又须并其妾母与之大不得已也未娶而死有妾之子则自是妾母也天子建国诸侯建宗亦天理也譬之于木其上下挺立者本也若是旁枝大段茂盛则本自是须低摧又譬之于河其正流者河身若是径流泛滥则自然后河身转而随径流也宗之相承固理也及旁支昌大则须是却为宗主至如伯邑考又不闻有罪只为武王之圣顾伯邑考不足以承大王之绪故须立武王所以然者与其使祖先享卿大夫之祭不若享人君之礼至如人有数子长者至微贱不立其间一子仕宦则更不问长少须是士人承祭祀古所谓支子不祭者惟使宗子立庙主之而已支子虽不祭至于斋戒致其诚意则与祭者不异可与则以身执事不可与则以物助但不别立庙为位行事而已后世如欲立宗子当从此义虽不与祭情亦可安若不立宗子徒欲废祭适足长惰慢之志不若使之祭犹愈于已也今日大臣之家且可方宗子法譬如一人数子且以适长为大宗须据所有家计厚给以养宗子宗子势重即愿得之供宗子外乃将所有均给族人宗子须专置教授宗子之得失责在教授其他族人别立教授仍乞朝廷立条族人须管遵依祖先立法仍许族人将己合转官恩泽乞回授宗子不理选限官及许将奏荐子弟恩泽与宗子且要主张门户宗子不善则别择其次贤者立之后来朝廷有制曾任两府则宅舍不许分意欲后世尚存某官之宅或存一影堂知尝有是人然宗法不立则此亦不济事唐狄仁杰颜杲卿真卿后朝廷尽与官其所以旌别之意甚善然亦处之未是若此一人死遂却绝嗣不若各就坟冢给与田五七顷与一闲名目使之世守其禄不惟可以为天下忠义之劝亦是为忠义者实受其报又如先代帝王陵寝其下多有闲田每处与十亩田与一闲官世守之礼言祭毕然后敢私祭谓如父有二子幼子欲祭父来兄家祭之此是私祭祖有诸孙适长孙已祭诸孙来祭者祭于长孙之家是为公祭王制言大夫之庙一昭一穆与太祖之庙而三若诸侯则以有国指始封之君为太祖若大夫安得有太祖宗子既祭其祖祢支子不得别祭所以严宗庙合族属故曰庶子不祭祖祢明其宗也范氏义庄规矩
　　勘会
知开封府襄邑县范纯仁切念臣父仲淹先任资政殿学士日于苏州吴长两县置田十余顷其所得租米自远祖而下诸房宗族计其口数供给衣食及婚嫁丧葬之用谓之义庄见于诸房选择子弟一名管勾亦逐款立定规矩令诸房遵守今诸房子弟有不遵规矩之人州县既无□条本家难为伸理五七年间渐至废坏遂使饥寒无依伏望朝廷特降指挥下苏州应系诸房子弟有违犯规矩之人许令官司受理伏候□旨右奉圣旨宜令苏州依所奏施行治平元年四月十一日押　　小引
先文正公于平江府兴置义庄赒给宗族德泽至厚其始定规矩虽有版榜不足久传及有治平元年所得朝旨亦未揭示族人兼有后来接续指置可为永式者未曾刊定深虑岁久渐至隳废今尽以编类刻石置于天平山白云寺先公祠堂之侧子子孙孙遵承勿替今具如后　　文正公初定规矩
一逐房计口给米每口一升并支白米如支糙米即临时加折支糙米每斗折白八升逐月实支每口白米三斗一男女五岁以上入数
一女使有儿女在家及十五年年五十岁以上听给米一冬衣每口一匹十岁以下五岁以上各半匹一每房许给奴婢米一口即不支衣一有吉凶增减口数画时上簿
一逐房各置请米历子一道每月末于掌管人处批请不得预先隔跨月分支请掌管人亦置簿拘辖簿头录诸房口数为额掌管人自行破用或探支与人许诸房觉察勒赔填一嫁女支钱三十贯七十七陌下并准此再嫁二十贯一娶妇支钱二十贯再娶不支
一子弟出官人每还家待阙守选丁忧或任川广福建官留家乡里者并依诸房例给米绢并吉凶钱数虽近官实有故留家者亦依此例支给一逐房丧葬尊长有丧先支一十贯至葬事又支一十五贯次长五贯葬事支十贯卑幼十九岁以下丧葬通支七贯十五岁以下支三贯十岁以下支二贯七岁以下及婢仆皆不支一乡里外姻亲戚如贫窘中非次急难或遇年饥不能度日诸房同共相度诣实即于义田米内量行济助一所管逐年米斛自皇佑二年十月支给逐月糇粮并冬衣绢约自皇佑三年以后每一年丰熟桩留二年之粮若遇凶荒除给糇粮外一切不支或二年粮外有余却先支丧葬次支嫁娶如更有余方支冬衣或所余不多即凶吉等事众议分数均匀支给或又不给即先凶后吉或凶事同时即先尊口后卑口如尊卑又同即以所亡所葬先后支给如支上件糇粮吉凶事外更有余羡数目不得粜货桩充三年以上粮储或虑陈损即至秋成日方得粜货回换新米桩管　右仰诸房院依此同共遵守皇佑二年十月日资　政殿学士尚书礼部侍郎知杭州事范押　　续定规条
一诸位子弟得大比试者每人支钱一十贯文七十七陌下皆准此再贡者减半并须实赴大比试乃给即已给而无故不试者追纳一诸位子弟纵人采取近坟竹木掌管人申官理断一诸位子弟内选曾得解或预贡有士行者二人充诸位教授月给糙米五石若遇米价每石及一贯以上即每石即支钱一贯文虽不曾得解预贡而文行为众所知者亦听选仍诸位共议本位无子弟入学者不得与议若生徒不及六人止给三石及八人给四石及十人全给诸房量力出钱以助束修者听　右三项以熙宁六年六月日二相公指挥修定一掌管人侵欺及诸位辄假贷义庄钱斛之类并申官理断偿纳不得以月给米折除一族人不得租佃义田诈立名字同
一掌管子弟若年终当年诸位月给米不阙支糙米二十石虽阙而能支及半年以上无侵隐者给一半已上并令诸位保明后支若不可保明各具不可保明实状申文正位一义庄勾当人催租米不足随所欠分数□除请受谓如欠米及一分即只支九分请受之类至纳米足日全给已□数更不支有情弊者申官决断　右四项以元丰六年七月十九日二相公指挥修　定一身不在平江府者其米绢钱并勿给
一兄弟同居虽众其奴婢月米通不得累过五人谓如七人或八人同居止共支奴婢米五人之类一未娶不给奴婢米虽未娶而有女使生子在家及十五年年五十岁以上者自依规给米一义庄不得典买族人田土
　右四项以绍圣二年二月初八日二相公指挥修　定一义庄费用虽阙不得取有利债负
一义庄事惟听掌管人依规处置其族人虽是尊长不得侵扰干预违者许掌管人申官理断即掌管人有欺弊者听诸位具实状申文正位　右二项以绍圣二年四月二十九日二相公指挥　修定一义仓内族人不得占居会聚非出纳勿开
一因出外住支月米者其归在初五日以前取诸位保明诣实听给当月米一义宅有疏漏惟听居者自修完即拆移舍屋者禁之违者掌管人申官理断若义宅地内自添修者听之本位实贫乏无力修完而屋舍疏漏实不可居者听诸位同相视保明诣实申文正位量支钱完补即不得乞添展舍屋一诸位请米历子各令诸位签字圆备方许给给讫诸人亲书交领即去失历子者住给勒令根寻候及一年许诸位及掌管人保明申文正位候得报别给历头起支一积留月米并请者勿给
一诸位不得于规矩外妄乞特支虽得文正位指挥与支亦仰诸位及掌管人执守勿给一义庄人力船车器用之类诸位不得借用
一诸位子弟官已升朝愿不请米绢钱助赡众者听一诸位生男女限两月其母或所生母姓氏及男女行第小名报义庄义庄限当日再取诸位保明讫注籍即过限不报后虽年长不理为口数给米一遇有规矩所载不尽事理掌管人与
阙
四字
定保明
同申文正位本位有妨嫌者不同申
阙
三字
而未得文
正位报不得止凭诸位文字施行
