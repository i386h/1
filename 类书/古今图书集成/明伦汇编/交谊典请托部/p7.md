<!-- { "loadSidebar": true } -->
　　上崔相公书　　　　　　　唐吴武陵月日谨白书相公阁下昔者获侍坐于东掖窃闻余论吾之行已略无遗事独未能举贤士大夫于朝为恨耳武陵诚愚不觉窃忭以为明哲之达必将与人同然犹恨尔时相公未得行其志今者镕铸生人鼓簧群物九牧之士倾耳而听拭目而视以为举善黜恶大尧之功相公亦塞其望乎昔者管夷吾致隰朋宁戚东郭牙宾胥无王子成于桓公分职其务且曰欲理国者则五子存焉如将霸王则夷吾在焉盖不欲专其能也先相国居位旬朔而所举者亦数十百人今不知相公所举阿谁所黜阿谁自秋徂春非特旬朔岂天地无其人耶将相公有所待耶或则曰明主春秋鼎盛方有所好升平之画未可为也此又常人之论无足征者夫人君病无所好苟有所好何为不可假若主好畋猎则正人其无畋猎者乎主好宴游则正人其无蹙踘拔河者乎因好而志事将潜化或以谣进或以烹□来相公讵谓不然乎今两河余寇条贯未得北虏踞慢西戎猖蹶三关可牧五城可理河壖可田运漕可罢相公岂独遗此而优游廊庙更以岁月取贤相之位然后旄钺而出镇乎生人可怜勋业可惜伏惟相公越群士之胸臆姑为踌□天下幸甚始从北来得边隅之事谨条别状轻渎严重武陵再拜　　上韦右丞书　　　　　　　　　刘轲右丞阁下某切伏下风有年矣布衣儒冠读书耕田焦劳形神求古人道不为不多其阅今之事极耳目之闻见亦以半古之道□乎其心者也行之于古既如彼踵之于今又如此固不必揲乎蓍灼乎龟而卜筮行乎其中矣小生敢欲首天下之忠激敢言之士辄试贡心中事以当阁下阁下知一士之进退关天下之去就今天下白屋之士有角立秀出者或能以黄老言或能以儒术言或能以刑法言愿吐一奇设一策使司化源者开目而见四方之事阁下知天下亦有人乎有是人无其时与无是人同有其言而不行其所言与无言同此所以治理代寡而升平之运不可得而至也古之大臣不惟谏君人亦谏君亦谏故曰惟尹躬暨汤咸有一德此所以开圣听而达天视也昔贞观初天下注心于房魏而太宗果为尧舜开元中天下注心于姚宋元宗几如太宗今阁下之车辙马迹相去俯无尺寸天下之注心于阁下聚手而指以为提持大柄在阁下掌握中耳阁下知人意参于天意邪先天而天弗违则古之相天下者其道不同及其成功一也昔汉孝惠时有若曹丞相以黄老施化而天下清净孝武时有若公孙弘以儒术御世而天下亦治孝宣时有若魏邴者以刑法检下实号中兴阁下必欲为黄老而馆舍下有胶西盖公邪必欲为儒术而门下有平津之客邪必欲为刑法而与言者有温舒于公邪此三者在阁下所嗜而行之耳夫横一木而栋明堂者其力固多然其下有柱柱下有石石下有土积三物而栋力成焉故太元曰崔嵬不崩群土疆此明上下节级有扶持之道也今人之望阁下挺一身而栋天下必矣抑不知栋下之柱者谁乎柱下之石土者谁乎此小生汲汲于私心诚在此也某每病此来之欲为丞相者驯致其道积人之望使必曰某公必为宰相白麻未及下而门已扃鐍其此岂谓导万物之情状达一人之聪明邪且一人之耳待宰相而聪之一人之目待宰相而明之宰相之耳目亦资天下之士且曰是何贤于我其言亦何补焉此谷梁子所谓上暗下聋也某尝试论之天下之形声虽离娄师旷故不能周视遍听矧闭目掩耳而欲达天下之视听不亦难哉故曰耳目在天下聪明在宰相故尧所以寄耳目于舜禹时谓聪明文思之后焉脱不以天下为聪明某不知其然此亦阁下之所丑闻也故某所征前事而言之意者实欲阁下践其地使今之谈者曰房魏道在吾君必为太宗矣区区下情辄以此贡心焉伏惟宥其愚而舍其所持意恩幸某恐惧再拜　　上座主书　　　　　　　　　　前人轲今月十日祗奉榜限纳杂文一卷又闻每岁举人或得以书导志轲惟颛鲁祖隶山野未熟去就惶惕息伏惟宽明少冥心察纳轲伏见今之举士竞取誉雌黄之口而知必也定轻重于持衡之手虽家至户到曾不足裨铢两苟自低昂已定乎徇己者之论是私己于有司非公有司于己也轲也愚敢不以是规轲本沛上耕人代业儒为农人家天宝末流离于边徙贯南鄙边之人嗜习玩味异乎沛然亦未尝辍耕舍学与边俗齿且曰言忠信行笃敬虽夷貊行矣故处边如沛焉贞元中轲仅能执经从师元和初方结庐于庐山之阳日有芟夷舂筑之役虽震风零雨亦不废力大耨或农圃余隙积书□下日与古人磨砻潜心岁月悠久寖成书癖故有三传指要十五卷十三代名臣议十卷翼孟子三卷虽不能传于时其于两曜无私之烛不为堕弃矣流光自急孤然一生一日从友生计裹足而西京邑之大居无环堵百官之盛亲无瓜葛矣夫何能发声光于幽陋虽不欲雌黄者之所轻重岂不欲持衡者之所斤铢耶此轲所以中夜愤激愿从寒士齿庶或搴芳入幽不以孤秀不撷拣金于沙不以泥土不取阁下自谓此以宜如何答也尝读史感和璞之事必献不至三刖不至再必献不至再殆几乎无刖矣伏荷阁下以清明重德镇定群虑衡镜在乎蚩妍轻重之分咸希一定俾退者无屈辞进者无幸言夫如是非独斯四辈之望而已矣亦宜实公器而荷百禄岂祇区区世人而已哉轲也生甚微末甚乎鱼鸟鱼鸟微物犹能依茂林清泉以厚其生矧体干刚坤顺之气不能发迹于大贤人君子之门乎轲再拜　　上冢官书　　　　　　　　　沈亚之某伏念杰木之生大长越伦足谷肩山而大谷不足以室其根长霓不足以帷其华天之所惜其体若此岂不使皆获其所安而辏乎用及其不偶也徒见摧风枯霜蒙烟老云而已夫寻常之材也干不丈枝不尺而叶纵其根不能□土之肤生不十年各获斤斧之制以就用何者受乎庶气故易长于极成为众用故易售于工其在林居相扶策木意自得仰视杰木不觉其相与笑其凡□而无用及一旦遭遇得升贤工之所思采而饰之跨二础而百栋赖负若是修材巨干非易自致也贤工良匠非易能容也今阁下抱多能之强德动与智谐可谓遭时也负难戴重衡于所安可谓得任也如能察出类之材异目处之然后次众材备于百常如此则贤工之名可以自有古者贤士之居位也沐垢不终汤充饥不竟饭中辍而起畏日不足是皆探善于众能思致其爵养良士之道也今则不然为公卿大臣者必严居深视以自视养其所进者惟柔气缓言瞽视而巧谀然后谓之厚德故以多识为诬博知为强迁善为流立节为诈是皆斥而莫得称也及一日操尺墨枢物机茫乎不知其所从使左右庸胥因得侮而役之彼非不欲自胜也盖事业之所报固然今西戎邀嫁移兵寇边仍岁不已山东盗卒杀辱守吏未闻其归诚可嗟也即如主上求其往而为理者阁下度之公卿大臣而谁择乎某诚不肖七岁再官不逾九品之列陶心研虑谟古臣智辅之所以为化至于乐慕贤哲亡其私而不回此则得之于性矣酌岩贤旅圣之所以立言至于书得失备理乱叙往纪来此则得之于文矣学名将霸帅之所以整暴乱至于奋旅陈师圜会百变之状离如惊鸟合如凝云此则得之于师矣是三者皆业于根然后绪其末非无所望也亦思愿为一从材戴横杰之梁立巨础之上顾世持斧之士安足以摹哉某闻戎镜包阳当日而瞩之则能延燧兴火处阴而视之何异一规之幽铜邪而谁寤者而谁寤者夫其应则生某亦蒙瞩于光下以其所抱书词多鄙又不尽志忤触清严罪无所逭谨再拜　　上李谏议书　　　　　　　　　前人月日将仕郎守秘书省正字沈亚之再拜贡书谏议阁下某常有混类之悲不能自致其拙也甚矣故祥禽之类凡羽而凡羽混之神芝之类腐菌而腐菌混之嘉蕙之类棼刍而棼刍混之非独混之而已亦且蒙其芳而夺其美何则善寡而凡多固也况世俗之目几能于此而别白之者寒暑易转是皆非金石安能自永于时哉一失其故以为类混则终从风雨而老矣可不痛之辄假所喻愿赐终说幸甚楚王之鼎食十有余年而王体不肥左右者惧王曰膳者不能味吾之鼎也国人亦曰膳者不能味王之鼎也更逐膳者凡十辈益不味王耻乃令国中曰有能使君鼎之味调和以安吾体者寡人爵之三公楚里之处士贤闻之应令而起耆老属袖而送之曰往矣即鼎也然王曰仰味于君君何以塞之对曰王必以鼎授我我力甚优夫治鼎之职约水燥薪衅火以观文武之用而已其辏味则有椒桂梅酰盐醢之品在吾众力而调于心此其功也王之体不肥何待楚老曰斯固也夫真伪杂鬻循户而唱祈其售者伪什九焉是椒桂之质类而馨辛不为也梅酰之质类而苦酸不为也盐醢之质类而鹾咸不为也皆具而不为滋一旦集而会之鼎则必空虚矣君焉能是之力以成于王也前膳之所以得逐者由庶品之任非其任欤然则君之明足以察伪惑君之智足以枢物才诚能储其真蓄其当以给其用则后之辛馨之才酰醢之具必越海逾陆而趋君之指矣斯百代之准也岂但肥楚王之体然今阁下既以游泳道德蓄储助味之具必有素也然纷纷之真伪而清悟能无劳乎小子诚不足奉应对不得谒见久矣愿因左右者召稍延于前获进所语幸甚伏惟降察不罪谨再拜　　上河阳李尚书书　　　　　　　杜牧伏以三城所治兵精地要北锁太行东塞黎阳在京河南指为重轻自艰难以来儒生成名立功者盖寡于前代是以壮健不学之徒不知儒术不识大体取其微效终败大事不可一二悉数伏以尚书有才名德望知经义儒术加以俭克好立功名今横据要津重兵在手朝廷缙绅之士屈指延颈伫观德政况圣主欣擢豪俊考校古今退朝之后急于观书已筑七关取陇城缉为郡县命诛杂虏收其土田取其良马为耕战之具西复凉州东取河朔平一天下不使不贡不觐之徒敢自专擅此皆圣主之心事业已彰臣下明明无不知之伏自尚书树立锻炼教训拣拔法术尺寸取于古人若受指顾必立大功使天下后学之徒知成功立事非大儒知今古成败者不能为之复使儒生舒展胸臆得以诲导壮健不学之徒指踪而使之令其心服正在今日某多病早衰志在耕钓得一二郡资其退休以活骨肉亦能作为歌诗以称道盛德其余息心亦已久矣下情日增瞻仰恋德之切牧恐惧再拜　　为张周封上杨相公启　　　　李商隐某启某闻不祥之金大冶所恶自衒之士明时不容斯实格言足为垂训然或顾逢伯乐但服盐车听属钟期不调绿绮□壤摇落老大悲伤同刘胜之寒蝉效子綦之枯木则亦迹归弃世行阙扬名某价乏琳琅誉轻乡曲粗沾科第薄涉艺文锥不□于囊中水竟深于山上淹留莲幕栖托戎麾插羽佩鞬从相公于关右束书载笔随校尉于河源自北徂南已秋复夏心惊于急弦劲矢目断于高足要津而又永念敝庐空余乔木山中桂树远愧于幽人日暮柴车莫追于傲吏捋须理鬓霜雪呈姿吊影扬音烟霞绝想徒以相公远敦世故容在恩门存赵氏之孤受梁王之礼竽将滥吹石有参琼咳唾随风眄睐成饰追惟畴曩曾是逢迎蜀郡登文翁之堂上国醉曹参之酒吹嘘尽力抚爱形颜虽以捧承莫能衔戴况许之高选光彼官情以曲台之任用犹轻宪署之发挥方盛仍期官牒不越岁时今则节迈白藏候临元律燕虽恋主马亦嘶风郭伋还州尚不欺于童子文侯校猎宁爽约于虞人苟四时之信是孚亦一诺之恩斯及况自元和以后公侯冢嫡卿士子孙与之同时历然可数莫不翔逾鸟道泳出龙津或并命南台或迭居青琐金朱照耀轩盖追随某虽伊人亦惟华冑比王谢之子弟诚有重轻在□吕之交朋夙常连接而独分光邻女贷润监河野鹤天麟绝比伦于朝右□参短簿困拟议于军前窃听重言尝兴深叹是以愿驰蹇步誓奉光尘傥或□错薪之斯翘咏归荑于自牧少窥上路试睨重霄击水三千暂随鹏运澄流十二免使鱼劳犹能赞叙燮调讴镕范庶无雅拜以累于君公不使繁声见忧于仲子心怀右席梦结边城寓尺牍而畏达空函写丹诚而惭非健笔仰望恩顾下情无任攀恋感激惶惧之至　　为舍人绛郡公上李相公启　　　前人某闻量力省躬典刑之深旨度材任事圣哲之良规某虽甚愚颇向斯义属者谬图仕进因藉时来伏值相公顾以外藩夙通襟契悯羊昙之未立早托谢家怜康伯之无归常依王氏拔于幽滞处以周行遂俾南宪中台屡承阙乏内庭西掖比辱升迁迈越时流尘污中旨恩渥非次性分难移徒当侍从之荣莫有论思之效竟使惧因福过疾以忧成外虽全人中抱美疢常愿青蒲沥恳紫殿披诚进退未闻过累仍积及正名纶阁收迹翰林寻愿窃候休旬拜伏萧屏谢昔年之朝奖抒他日之私诚而机事且繁燮和少暇斋沐累至肝肠莫从旋属虏帐夷氛壶关伐叛绛台北控有元戎大集之师郑国东临过列镇在行之众任当调发事属供须岂斯择材皆在非据周旋三郡□历两霜颁宣诏条祇畅庙画虽无咎悔亦乏殊尢今幸四海无尘九州向化灵台偃伯衢室归尊是修明礼律之初举拔俊贤之始而郑之为地右临梁苑左倚成□比之列藩实为剧郡山东望族几同屈景之强洛邑顽民尝杂萑蒲之聚永言出牧岂易其人而又孔道所因使车旁午送迎或阙则怨讟流词馆饩稍乖则职司贻辱托之全器犹或难居矧在朽材宁宜久处某伏思自随宦牒遽忝恩荣位至圭符宠当金紫或筋骸无苦心志有余即岂愿踞熊轼以告劳指隼旟而辞疾直以摄生寡妙旧恙无痊倘或形言惧尘清听每朝昏改候雾露潜威则或至问俗有违在公多废坐为尸禄行有愧颜而又贪盛明之时有婚嫁之累未敢高论止足直乞退休是以辄疏精诚上干陶冶伏惟相公云龙□应舟□成功比屋可封期于屈指一夫不获固以动心如蒙曲鉴深诚猥从至愿置之他所以遂其愚则吴楚列城江关别郡虽居邻佐亦委缉绥获安病躬岂敢择地犹希磨淬铅钝抚养疲羸积以岁时少裨尘露伏惟试赐恩照围减带缓发稀弁倾窅然向风目极心往无任攀恋感激惶惧之至　　为绛郡公上李相公启　　　　　前人某少悲羁绁不承师友之亲规晚学文章粗致乡曲之名誉谬污官秩遂彯华缨握兰清曹视草禁掖贪叨过极忧责非宁蚤为寒暑所侵颇染肺肠之疾自顷以庆云结荫宸极系心当就望以推诚于煎调而寡裕前岁伏蒙任使远奉承明值朝廷兴问罪之师原野有宿兵之馈绛城甚苦郑驿非完加之以降虏移乡仍之以贵臣□命飞挽之外将迎实繁旁奉庙谟上遵诏旨动烦调发居劳抚安抱疾以临为日斯久伏幸奸凶克乂濡泽横流是大朝陟降之初良冶埏镕之始此郡路通四境名冠六雄轩盖以来原野交错萑蒲有聚武史贻忧虽清时无杼柚之虞而常日有逋悬之赋必在假之贤守属以强材然后谣咏克兴公私不废岂可使某素兼□恙本乏良能久于是邦以主东道馈将药瓯并进假牒与公案相随含意不言贪荣是罪相公汉筹始运殷鼎将调度材任官归于至当存诚爱物决在无颇窃敢自托缄封远干樽俎伏期恩意以保衰微且某运偶昌期年初知命岂不愿临剧郡稍冀荣途但以力有所不任心有所不逮虽欲勉强实忧倾败彼吴楚偏乡非舟车要路永言雕瘵亦藉缉绥傥特降优容遥闻疑议则朽质有报恩之所羸躯收旷位之讥宿疢或痊理剧未晚伏惟试赐裁度向风披恳服义陈词仰台曜以瞻辉望洪钧而伫惠干冒尊德伏积兢惕谨启　　为绛郡公上史馆李相公启　　　前人某启伏以秉大钧者以物得其所为先执大化者以材适于任为急将以致理在明命官使轻重合宜大小有裕然后人称其职职无废人此相公之所明知也某材术素寡声光莫闻偶叨承平谬登华显洎分符竹使绝籍金闺一授专城再扬灰管且解巾临郡前贤攸重一麾出守昔人所荣虽积恋于本朝实俯光于单绪况又此州管叔旧国帝鸿遗墟接彼□峣浸以京索聚山东之右族迩洛表之宸居内揣非才颇荣斯任而复以通庄所自假道攸繁载惟饯迓之劳实半颁宣之务必属于壮齿付彼全人用以责功仅能集事某早年被病晚岁加深衣□无取于洁清藩混动淹于景刻徇己则坐隳物务业官则立致萧衰欲俱济于公私实加忧于寤寐矧兹仍岁适有外虞降卒征人旬时并集飞刍挽粟星火为期以此疚心弥深旧恙今寰瀛大定雨露旁流高步翰飞一呼而至云罗场藿万里无遗将调斯人以求良牧得才为美今也其时傥蒙允赞聪明曲听奏记俯怜衰薾稍赐优容则亦不敢便挂簪缨遽离陶冶江吴偏郡襦□须人无根节之难少舟车之会俾之养理使得便安使粗致人谣以酬庙算则某所谓才有称职时无废人凡在宦途皆仰时化伏惟试赐恩察违离渐久刺谒末由昔在丘门尝忝四科之列今瞻鲁史将期一字之恩下情无任感恋兢惶之至　　为绛郡公上崔相公启　　　　　前人某启某本洛下诸生东莞旧族粗沾科第薄涉艺文谬藉时来因成福遇青缣赤管已忝于华资黄纸紫泥仍参于宥密相公早容薄伎获寄光尘别殿朝回禁林夜直每披襟素常赐话言知蒋琬之为公敢矜先见哀马卿之多病亦辱来言圭律未遐铭镂斯在相公盐梅调味舟楫济时晋水擒凶韩都荡梗以不刚不柔贞百度以无偏无党定九流若某者实有何能可叨出牧绛田已非厥任荥波转过其材间岁以来为政非易有南迁之降虏有西出之成师资扉所供饩牵之备未尝造次敢怠躬亲今枭獍扫除马牛归放将使坐臻富庶必先用得才能此地名高六雄实控东道分忧之寄自昔为荣况在□芜敢忘涯分但以輶轩坌至赋贡川流非惟抚字之难兼有送迎之遽旧□加甚朽质难堪假故稍频旷废为惧又以宦游既久故里多违陶令之田园将芜尚平之婚嫁未毕顾惟羁绊未可归休窃敢远疏丹诚上干清重匪独祈恩于时宰实将誓款于己知倘蒙以然诺为心诚明济物垂忧不逮赐议所安则吴楚之间郡邑不少非当冲要或异膏腴使之颁条庶可求瘼昨贼平之后启事寻成冰霜始严笔札未暇又复虑内庭展顾已称推迁外郡寓词颇乖流品沈吟有日郁悒经时今则情素坐煎驱驰行久若犹缄默是负陶甄伏惟曲赐恩鉴诚悬书殿恋积台阶比殷浩之空函情同事异望孙弘之东阁魂往形留下情无任感激攀恋兢惶之至谨启　　为韩同年上河阳李大夫启　　　前人某启某材术空虚行能无取因缘慰荐得记姓名刘弘一纸之荣方斯未重季布百金之诺比此犹轻昨者李涿侍御北来又蒙降以重言将之厚意望辉光而便同簪履在负荷而何啻丘山况某姻婚早联门馆外舅以列藩之故家人延自出之恩重迭依投绸缪顾遇东□坦腹早已愧于郗公朱邸曳裾复欲阶于谢掾傥复清风时至丹慊获申实于生前识其死所伏希恩□谨启　　为贺拔员外上李相公启　　　　前人某启某闻被彩饰于无用之姿斯须或可垂休光于不报之地始卒攸难至有马疲而尚服轻轩席敝而犹存华幄推仁则极备用无闻虽有切于恋思且自量其涯分呜呼某者今甚类焉翰柔莫申语苦难听聊凭笺素用写肺肠伏惟少霁尊严猥赐披省某伏思早岁仰累深知龙尾贻讥敢通交契牛心前啖实愧时才世故推迁年华荏苒葭灰檀火屡变于寒暄灵济泥泾遂分于清浊羁杂管札僶勉弦歌名汗柳营颜惭花县竟以千金乏产三径无归初服莫从迷津亟问属者伏幸相公羹梅调味川楫济时起塌翼文语薛夏而无取东南才子并张率以何能未报前叨旋承后顾版图被召花幕分荣牧驽骀于皂栈之中刻蚣蝑于乐悬之上势高足跌道泰身屯未竭私诚已婴沈痼况某素无灵气夙昧摄生乏单豹养内之功阙王吉实下之效湫底莫适节宣失中然犹深愿待年少酬厚德三医毕访百药皆投竟非□妄之灾莫见有瘳之候滨于九死敻彼十旬取暖则烦加寒必痢发宁支弁带不成围谢述心虚方兹未逮田光精竭比此犹强岂可尚占职员但尸俸入久尘物议且速残骸况相公职统薄违时登众寡任崇按比务系孤终职是宾僚岂宜虚旷固不可下私微物曲降深慈悯将尽于桑榆妨得材于杞梓是以推枕兴感摄衾占辞愿申敛迹之期以赎旷官之咎祗听裁旨用息兢惶必也旧履留恩遗簪结念恤以孀孤非少婚嫁未终不使衰羸便辞禄仕致乎外地晞以末光未乖念录之仁稍减忧惭之累亚尹诸府别乘近郊负荷无羞饘糊有继则犹冀逢十全之艺延一日之生重发门墙再就埏埴是所愿也非所望也词多力殆感极涕繁避席承言未卜曾参之侍封函抒款畏遗殷浩之书瞻望清光实动魂守伏惟特赐鉴察　　为崔从事福寄尚书彭城公启　　前人福启福闻雀辞杨馆常怀宝箧之恩燕别张巢永结雕梁之恋推诚况物某有类焉始者尚书晞发丹山腾身紫府晓趋清禁则琼树一枝夜直皇闱则金釭二等人寰莫见尘路难逢而某志在讳穷勇于求益辄干皂隶自露菲葑宝肆回肠只期和氏医门投足永念仓公果蒙愍彼颛愚溢为品目勾萌始达依周囿以扬翘滴沥纔分托灵光而振响遥轻短羽骤化穷鳞每欲陶冶肺肝耕耘笔砚粗调宫征以谢阳秋而义有多涂情非一概辞烦转野意密弥赊虽途逭如韩遂之书反复若葛洪之纸终无仿□可得端倪去岁洛阳获陪良宴频趋绛帐累坐青毡况闻恳拒台阶请从藩屏举郗超之幕画数阮瑀之军书悬以嘉招形于善谑何言违阻复积光阴潼水千波巴山万嶂接漏天之雾雨隔嶓冢之烟霜皓月圆时树有何依之鹊悲风起处□无不断之猿煎向义之初心轸怀仁之劲气窃惟秦镜当察卫桃昨伏承拥节浚郊建牙隋岸将求捧币申好裂裳就涂接枚叟之余光奉邹生之末座又复虑旋登殷梦俄奉周畋征诏已行拜尘无及徘徊失措抑□谁聊必也华榻长悬简书无废即割任安之席堪哂无图负田叔之钤可嗟非据伏惟慎安寝膳勉护兴居早秉信圭速调大鼎至于祷祝实倍等伦半菽思贮于神仓一勺愿投于灵海道之云远更开殷浩之函书不尽言重洒杨朱之泪攀恋感激不知所裁伏惟俯赐鉴照谨启　　为同州任侍御史上崔相国启　　前人宪启宪质异楚材宝同燕石重以羇丱即丁悯凶瞻遗构以阙然不堪多难奉成书而未就无处求生藐是流离屡经寒暑逮于既冠犹恤无家叨承师友之规获簪缨之列此皆相公推孔李之素分念高国之旧家锼朴雕顽披聋抉聩沐膏雨以令植假顺风而使飞不然则安得获骊龙之珠假獬豸之角荣皆过望感岂胜言而犹怅望下风徘徊高义望贺燕以难去抚栖乌而不安者盖以相公以伊皋之事业佐大君以扬马之文章辅昌运一登宣室遂借前筹以有征无战之方彰明下武以永逸暂劳之势恢拓中华不舞梯不鸣金鼓复数千里之沃野刷十五圣之包羞彼围谷而谷人不知入郑而郑陴皆哭方兹决胜彼有多惭今百职聿修九功咸叙万国伫登封之礼五山倾望幸之祥鲽至鹣来茅归楛入驰汤骤夏轹汉陵周若某者虽不能行舞舜戈坐耕尧壤至于献千岁河清之序裁二王助祭之诗歌咏相庭发挥帝载则其志愿亦或庶几伏希孙合时开邴茵多恕克懋山公之德终全赵氏之孤拥篲瞻门封函即路苑沙宫树虽吟左辅之风烟良夜庆霄惟望中台之晷度感恩抚己誓志投诚仰惟辉光终赐埏埴下情无任感激攀倚惶恋之至　　为举人上翰林萧侍郎启　　　　前人某启某闻师旷之琴不鼓之则无以召元鹤杨羲之石不用之即无以聘应龙物既有之言亦由是伏惟侍郎学士絪缊降秀翕辟资华天上比方但有文星粗尔人间拟议未将泰华为然爰自妙龄遂肩名辈当时人物何戢惟效于褚公迩日风流杜又难方于卫玠加以弘成与石郭璞传豪涣水倘来皆逢藻缋荆峰若至只有璆琳合沓缣缃纵横笔砚三都作序不劳皇甫士安万乘为寮只有东方曼倩况从近岁且有外虞傅介子在楼兰国中奇功未就班仲叔于玉门关外报命犹赊虽太平之业已隆而震耀之威尚作侍郎又绸缪武帐密勿皇图九天九地之兵宁因旧学七纵七擒之术固已元通用视草之工解按剑之怒手为天马心绘国图九重之中暂烦前箸万里之外辄敢衡车位诚在于论思功已参于镇抚图书之府鼎鼐之司伊咎悬遗怅之诚夔说贮妨贤之愧载惟后命夫岂逾时抑某又闻之昔管仲经邦宾客有二周公待士吐握皆三邴丞相之车茵宁弹醉客平津侯之宾馆不碍布衣并脂粉简编冠缨图史后之披卷皆若升堂侍郎美誉旁流高节弥折担簦者成市蹑跷者如云此乃前贤后贤不殊轨辙往哲来哲非异门墙纵燕有黄金之台齐为碣石之馆料其栋宇必已荒芜若某者陋若左思丑同王粲须眉不及于崔琰腰腹无预于郑元若值庭兰固多惭德如逢岩电不望齐名重以惠劣□生专非董氏殊颜回之易铸若宰我之难雕徒欲万卷咸披且乏五行俱下叨从岁赋勉致文编户户酱瓿惟闻见辱人人虀臼不肯留题再困于鱼登一惭于雁序然天付直气家传义方虽在颛蒙不苟述作广绝交之论抑有旨焉移太常之书非无为也顷者曾干阍侍获拜堂皇既容纳之有加遂希望之滋甚尔后以毛伤崇弹鳞损任钩拔刺不迁噞喁无暇既乖受教便以经时今孝秀员来风霜已积秦人屡出自欲焚舟楚卒数奔谁教拔□是以更持鱼目当夜肆以沽诸复挈豚蹄祝天时之未已义诚多愧志亦可怜倘蒙犹枉铅华更施丹雘俾其恩地不在他门虽不及采椽倍枝梧于大厦亦庶乎秭米增流衍于神仓与夫九九之能犹或万万相远诚深词切声急响烦仰郭泰之龟龙望仲尼之日月濡毫伏纸亿万常心干冒尊严伏用战灼谨启　　上崔华州书　　　　　　　　　前人中丞阁下愚生二十五年矣五年读经书七年弄笔砚始闻长老言学道必求古为文必有师法常悒悒不快退自思曰夫所谓道岂古所谓周公孔子者独能耶盖愚与周孔俱身之耳以是有行道不系今古直挥笔为文不爱攘取经史讳忌时世百经万书异品殊流又岂能意分出其下哉凡为进士者五年始为故贾相国所憎明年病不试又明年复为今崔宣州所不取居五年间未曾衣袖文章谒人求知必待其恐不得识其面恐不得读其书然后乃出呜呼愚之道可谓强矣可谓穷矣宁济其魂魄安养其气志成其强拂其穷惟阁下可望辄尽以旧所为发露左右恐其意犹未宣泄故复有是说某再拜　　上王仆射书　　　　　　　　　卢肇天不自明垂之以日月圣人不自理付之以公卿日月所以成天之文者无私照故也公卿所以成人之文者无私心故也为天之明行帝之德是公卿与日月同体者也然日月未尝私昼夜以序明晦以时人生而戴之固无惊懪耳目延颈企踵而望之也及硕人重德恢宏纲于将绝时人莫不拭眦假听徯其声明矣如是则又虽与日月同体与人望之心过之也伏以文物之势业乎将颓圣上一旦惕然思高祖太宗经天纬地之勤基美于千万世其术祇在乎人文之中人文之中则不逾择士之贤否也故度天下之德莫重于仆射计天下之学莫深于仆射观天下文章莫富于仆射兼是三美然后询于庙堂之上使谘于仆射俯而莅之其实不啻若移泰山之重以镇之也夫如是则预于贡士者何敢造次而进哉某本孤贱生江湖间自知书已来窃有微尚窥奥索幽久而不疲垂二十年以穷苦自励伏念当太平之辰不预兵役农商之伍得尽其志则将欲发其身大其家尽心于明时以竟其岁也乃志望士林之中及来辇下再试皆黜观望于时而揆于事至于得之者未必尽贤失之者未必尽愚意谓随天下贡士且进且退可以无咎今乃不意遇圣君贤相以仆射为日月照临多士莫不屏气慑息人之自咎若抱罪戾其在王门公族少读文学尚为忧惕启仆射之德振于文机其必得天下苦心之人而进之然后优游盛明为皋为伊以茂生植者也不然岂至于是逾二十载复匡之乎是知天启德于仆射在此时也某于此时若不得循墙以窥则是终身无窃望之分也敢布愚拙伏惟特以文之光明而俯烛之幸甚幸甚并献拙赋一首尘冒尊严无任悸栗之至　　上令狐相公启　　　　　　　温庭筠某闻丘明作传必受宣尼王隐着书先依庾亮或情优国士或义重门人咸托光阴方成志业抑又闻弃茵微物尚轸晋君坏刷小姿每干齐相岂系效珍之饰盖牵求旧之情某邴第持囊婴车执辔旁征义故最历星霜三千子之声尘预闻诗礼十七年之铅椠尚委泥沙敢言蛮国□军纔得荆州从事自顷潘□无镜校府招弓戴经称女子十年留于外族嵇氏则男儿八岁保在故人藐视流离自然飘荡叫非独鹤欲近商陵啸类断猿况邻巴峡光阴讵几天道如何岂知蕞陋之姿独隔休明之运今者冶氏任器宣武求才傥令孙盛缇油无惭素尚蔡邕编录获偶贞期微回謦咳之荣便在陶钧之列不任腼冒仿徨之至　　上崔相公启　　　　　　　　　前人某闻石苞羁贱早遇何曾魏武尊高猥知徐晃其后咸成间气讫立鸿勋简册增辉亦俾尊彝动彩则道惟熙载皆资甄藻之时德迈赓歌必用搜罗之道是以皇纲克序茂范咸凝某荆氏凡材雕陵散质谬传清白实守幽贞矍圃弯弓何能中鹄丘门用赋寻耻雕虫常患荒芜殊非挺拔依刘荐□素乏梯航慕吕攀嵇全无等级分甘终老莫有良期既而窃仰洪钧来窥皎镜坟垆下土敢望颁形瓮盎顽资宁希鉴貌岂谓不遗孤拙曲假生成拔于泥滓之中致在烟霄之上遂使龙门奋发不作穷鳞□谷翩翻终陪逸翰此则在三恩重吹万功深空乘变律之机未得捐躯之兆岂可犹希鼓铸更露情诚伏念良马嘶风非甘伏皂饥鹰刷羽终耻栖笼诚知豢养之恩颇有飞翔之志而又专门有暇曾习政经闭户无营因窥吏事既辨张汤之鼠深知子产之鱼书剑仿徨年光倏忽徒思效用无以为资倘蒙再扇熏风仍宣厚泽庶使晏婴精鉴获脱于在途鬷蔑微班得升于收器纔闻謦咳便是扶摇　　上宰相启二首　　　　　　　　前人某闻日丽于天洪纤必及月离于毕枯槁皆苏斯则推拔无私彰于大信苟关于宰匠咸仰以生成其或接西郊流金未已光承北陆丰蔀犹深则亦分作穷人甘为弃物岁华超越京洛风尘忽尔号咷固非阮籍泫然沾洒不为杨朱略忘腼冒之辜惟以哀矜为主伏念三余简堕六尺伶俜临济辉华昔悬陈榻洛阳羁旅今造膺门已惊于自弃流根敢望于裒多益寡但以谢家故墅事属临川陆氏先畴名迁好畤同气虽均于昭泰连枝或累于荣枯是以更就洪钧来呈琐质虽戴逵之弟志尚无闻而何准之兄恩辉已遍岂宜苟希河更望余波投骥尾以容身执豚蹄而望岁然则质同永子姿异山郎梓柱云楣独居蜗舍绮襦纨□已卧牛衣若乃清旦问安长筵称寿貂珰毕集少长俱来膏沐之余则飞蓬作鬓银潢之末则青草为袍莫不顾影包羞填膺茹叹傥或王庭辨贵许□九疑京县坐曹令悬五色校于同列未越彝章则卫馆孤遗常闻出涕山阳旧曲不独伤心誓将居必在勤行惟鞭后潜知寄托所望于江州必效忠贞心酬于吏部无任惶惧之至　　二
