<!-- { "loadSidebar": true } -->
　　与阴就书　　　　　　　　后汉冯衍衍闻神龙骧首幽云景蒸明圣修德志士思名是以意同情合声比则应也伏见君侯忠孝之性慈仁殷勤论议周密思虑深远顾以微贱数蒙圣恩被侯大惠衍年老被病恐一旦无禄命先犬马怀抱不报赍恨入冥思剖肝胆有以塞责方今天下安定四海咸服蒙恩更生之臣无所效其死力侧闻东平山阳王壮当之国择除官属衍不自量愿侯白以衍备门卫鄙语曰水不激不能破舟矢不激不能饮羽不念旧恶名贤所高负责之臣欲言不敢惟侯哀怜深留圣心则阖棺之日魂复何恨　　出狱后与阴就书　　　　　　　前人衍材素愚驽行义污秽外无乡里之誉内无汗马之劳猥蒙明府天覆之德华宠重迭间者掾史疑衍之罪众喣飘山当为灰土赖蒙明察揆其素行复保首领倍知厚德笃于慈父浸淫肌肤渗漉骨髓德重山岳泽深河海前送妻子还淄县遭雨逢暑以七月还至阳武闻诏捕诸王宾客惶怖诣阙冀先事自归十一日到十二日书报归田里即日束手诣洛阳诏狱十五日夜诏书勿问得出遭雨又疾大困冀高世之德施以田子老马之惠赠以秦穆骏马之恩使长有依归以效忠心　　上绛州上官司马书　　　　　唐王勃月日龙门百姓某谨再拜奉书于司马上官公足下盖闻灵化出于窈冥帝图寄于寥廓圣人生而万物睹太阶平而四国会故曰有非常之后者必有非常之臣有非常之臣者必有非常之绩至今雷奔雨啸风旋电转拾青紫于俯仰取公卿于朝夕云台迫汉南宫列元宰之图霜戟罗门北阙据名臣之第尝见之矣至若时非我与雄略顿于穷途道不吾行高材屈于卑势孔宣父之英达位未列于陪臣管公明之杰秀名仅终于郡属有时无主贾生献流涕之书有志无时孟轲养浩然之气则亦有焉岂非妙造无端盛衰止乎其域神明有待动静牵乎所遇向使太公失于周伯则旗亭之屠父韩信屈于萧何则辕门之饿隶又焉得鹰扬豹变吐纳风云者哉故曰知与不知用与不用观夫得失之际亦穷达之有数乎其有邀时誉忘廉耻徇苟得设向背于朝廷立纵横于势利举三寸之舌屈辱豪门奉咫尺之书逡巡下席皆自谓材足以动俗智足以济时钟鼎辉其顾盼冠盖生其籍甚岂知夫四海君子攘袂而耻之乎五尺微童所以固穷而不为也此盖庄周有言所以得意而忘象得象而忘言语曰谈何容易易称书不尽言知谈之不易而欲言之尽以是思之良可知矣下官者康衢之贱耳尝闻阙里之言颇挂平舆之目岂不知尘形俗状游水镜而多惭抱鼓援鼙偶雷门而自失而乃欲刻鹄饰凫唐突阶除也邪徒以登山泛海庶测高深执炬传萤希增日月三奔九合下官闻管仲之风千载一时君侯受鲍卿之托是以敢陈其径庭不然则秋风明月西江留独往之因桂峤松岩南山有不群之地矧区区者而重高明之阃阈君侯极天分构振琼树而韬霞带地疏源握珠胎而冠月鳞轩羽殿瑶台降卿相之荣鹊印蝉簪金社发公侯之始青皋独唳望鸿渐而翻霞丹穴高鸣对鹓池而矫雾严助以贤良待诏未厌承明汲黯以方正拾遗终荣卧理藩维克振既参来暮之歌邦国不空自有康沂之相加以雄材广度散琬琰于胸怀逸气遒文运风霜于掌握迫青霄而构舍烟霞之涯涘莫寻振沧渤以流谦江汉之波澜未测耀灵桂于赵席垂棘知归辨群籁于庄轩悬匏自记宾阶夕敞清河销骥絷之虞虚榻晨披心礼得龙驱之地方当翊赞宸极羽仪台屏岂徒偃仰州县劳事藩庭而已哉借如仆者言不满于乡党声不出于堂阈东海取乐于箪瓢南山毕志于文史餐花佩叶入兰室而谈元挹露攀霞坐松扃而啸逸扬子云之泊心窃慕之嵇叔夜之逍遥真其好也未尝露才扬己饰小智以惊愚假势凭时托中人而树迹遍游天下寒心于将相之门独守太元侧身于名利之境尝谓奉琴卮于北牖咏诗礼于南陔坐商洛而折云英临江湖而采烟液生愿毕矣而鸾扃伫逸频虚不次之阶鹤版征贤累发非常之诏天下有道吾其匏瓜承达人一顾之荣辱明公再辟之礼平津侯之博物终屈奉常贾大夫之才名犹逢绛灌况庸者而可免于此乎君侯要津先据图海盛于当时下官覆篑方勤为山始于今日虽陵深谷变终非入室之宾而昼咏宵吟敢预升堂之列夫以幽明不测尺标见天下之心巨细相倾寸管合羲舒之度岂非道存斯贵理在必亨霸略近发于舆歌皇图不隔于刍议故有荣枯绝等奉推毂而欣然年势不侔受分庭而罔愧风规可接惟君侯体之今古未殊则下官愿矣常恨霜松列涧万寻无罩月之期露草滋山寸茎有梢云之望斯则声实困于兼济才位难于俱立况乎地势不足以夸俗容貌不足以动人遑遑薮泽安足以奉高明之咳唾也所冀蝇阶贱质附云足而追□蚋序轻姿托霜毛而绝海委名励已蛟镡申独断之能偶迹当仁骊珠鲜暗投之惧天衢可望指鹏程而三休巨壑难游伏龙门而一息死罪死罪　　上明员外启　　　　　　　　　前人某启侧闻金乌耸辔俯圆燧而抽光瑶兔浮轮候方诸而吐液斯则洪纤异数冥符造化之津高下相悬精契陶钧之表故知声同义合存长幼于三州理隔气殊置山川于一面神交可托风云于杵臼之间道不虚行泾渭于簪裾之列其有迹申知己投爵里于思齐事迫当仁抱龙泉而愿割虽荆山已峻多轻抵鹊之珍而渤澥方春敢进归凫之景伏惟丈人珠躔降德铣社抽英河岳纵其神器烟霞发其符采江东第一家传正始之音日下无双誉重名流之首三冬文史先兆迹于青衿百里弦歌即驰芳于墨绶彭泽陶潜之菊胜气仍存河阳潘岳之花芳风遂远荣加从袂上清兰府之游宠夺攀轮更掌蓬山之务麟图缉谥定荣辱于三泉鹓合裁书考熏莸于四部既鹤鸣云路望偃朝端鸿渐星台俯谐佥议廉平誉号李宣伯之当官雅操绳时山巨源之称职加以文场武库发挥廊庙之师琼树瑶林寥廓风尘之表一丘一壑同阮籍于西山一啸一歌列嵇康于北面词条郁雾遥腾驾日之阴辩锷横霜直上冲星之气凫钟蓄韵闻片言而指掌鸾镜悬心见一善而明目情源九派士流欣满腹之期德宇千门词人有庇身之望方当坐谈帝席雄视群公岂徒比迹天府雌伏郎官而已哉某崇徽启绪盛德在家承太子之仙宗析将军之远纟朱轮在汉列高士于三台青盖浮江扈平王于七姓遗风旧烈尚存清白之基祖德家声代有纵横之目及金陵东覆玉马西奔髦头杰起文儒继出凤鸣朝日森稍烟雨之标龙跃云津盘礡江山之气虽雄名雅誉随朔野而扬声而华冕雕轩比南风而不竞陈太丘之积善羔雁成群谢车骑之余芳兰荪不替趋庭洽训共歌朱萼之篇避席承欢犹守青箱之业尝谓酣神北阜藉春渚而忘归动影南棂坐秋水而长往不意兰皋独啸轻交委鹤之书芝涧行谣坐辱飞龙之使年殊贾谊仰宣室而方同业谢刘繇俯长途而遂恧塞上浮云之迹空倦吴山隋侯明月之珠终悲暗室岂不知拂衣长谢林泉多倦俗之因安枕有余庙堂非养高之所松楹坐月临黛壑而遐征桂席攀风俯青□而自足而欲俛首屈膝逡巡多士之林吊影惭魂骯脏文昌之府徒以牛蹄已倦临文壑而骧鳞羊角可逢想高衢而抚翼参名国士方叨智伯之恩挥迹奉常冀雪公孙之耻识正平于处士虽在孔融期仲容于望外终资许允犹恐先驰折翮频惊鶂路之风再举枯鳞空击龙门之水丈人借以颜色资以恩波垂雅契于长年叙情交于累代情加倒屣知步顷之生光礼极升堂觉声名之有地是用俯抽丹思上渎清颜镂殊奖于肝胆衔德音于咳唾懦夫增气先歌易水之风壮士投心思赴吴宫之火恩崇命浅瞻吕梁而可泛山高海深望孟门而何险谨启　　与雍州崔录事司马录事书　　　李峤月日三原县尉赵国李峤谨再拜致书于崔录事司马录事执事峤闻彩异彰施不足以遇离娄之目声殊操畅未可以接延陵之耳况乎元黄莫主宫征舛节将何以移于好事藉赏知音者乎伏惟公等思侔天假道合神契清襟与秋水俱映缛藻共春葩竞发风云感其声律墙仞深其阃奥羽陵缃简遥开博综之门洞庭金石近入铿锵之韵固以重规坐右连华史笔深匠思之真筌毕文心之能事峤学术芜浅才艺寡薄弓冶遗业独事斯文而衣冠后进多惭接武顷以三余暇景四时风月斗酒娱乐嘤鸣感召春还江北时兴楚客之谣木落淮南乍动潘生之思有同狂简无近雅什不意频降德音猥垂访逮恭承嘉惠揣摩虚寡鉴淄水而惭容遵寿陵而恧步但以萤烛光耀尚增辉于旸谷畎浍微流且朝宗于水府敢缘斯义上呈如别大夫摅思空拟于堂高小子裁章顾羞于调下某再拜　　上雍州高长史书　　　　　　　前人八月十五日三原县尉赵国李峤谨再拜奉书长史明公执事尝闻诸师曰易称君子或出或处盖君子与时消息从道污隆故其处则闭重元坐虚白龙盘凤跱桂郁兰芬下生川岳之气上发星辰之象其出则摛景光吐文质风云相召日月争明抚八翼而登太阶提七星而酌元气夫然故终始亨吉进退利贞今峤当休明之期权去就之分沧州密迩未征嘉遁之爻阊阖洞开不列亨衢之步顾尝希仕尺寸徇禄斗升胥仆之与邻奔走之为役婆娑尘垢之下踸踔藩篱之际区区短怀亦云可见矣抑贫贱实须降志颠沛不可违仁是用终夜九回一朝三省惧斯言之或玷将细德之为累至于有文无害之政得玉丧宝之谈服以周旋庶乎闻达然以守其愚直任此拙难入门无为言之侣出谷罕求声之援生平琴曲唯以下调相哀畴昔朋游讵有中人见识诚不几乎幽兰芳蕙实有愧乎枯木朽株自获微班预闻贱事佩纷纶之雅训承肃穆之清尘有日矣亦曾越严序趋下风希口吻之芳音候眉宇之扬气而堂上百里鬷明无撤器之因门下十年毛遂乏处囊之地虽愿披心胆欲进款诚云汉逾邈风流遂远夫客果有能不孤弹剑之食士实难尽孰知执矢之工此昔人所以慷慨于神交殷勤于知己者也伏惟君侯日门翔照天池抚翼厨开铭鼎庭列歌钟吐亹亹之言植堂堂之望河阳春树开四照于词林洞庭秋水清九流于心镜若夫标置度量权衡物理萧公画策不探弘远之规孟子持筹未极精微之数奥若登金阁排玉堂利见九五差踪二八或奏昌言伏丹墀而心启乃回天奖凭紫枢而目送南宫秘署出入生光西京神辅指麾成俗固已羽仪振鹭黼藻群龙者焉下走家本燕南君侯昔临赵北负书怀刺方致维桑之礼贲帛翘车幸枉错薪之荐恺悌之慈允洽敷腴之好不忘洎解褐中林易农下邑希光东壁犹是贫女旧邻汲水西江非复达人前惠鄙贱之质未改提奖之恩已别昔时姜桂早因得地而生今兹桃李翻以无言受弃岂非时亨其会命基其通者乎今余秩无几解巾有日便当敛襟初服收拙后尘何去何从罢龟策之臧否自开自落任天地之荣枯宜其卷舌吞声灭影削迹不干执事之纪无烦左右之听徒恨勤诚累岁而丹慊不通服道弥年而白头成谚所以徘徊岐路杼轴蓬心搦翰操觚而不能自已者也夫引往纳来江海所以深广损上益下乾坤所以光大是故虚己之求有屈位而伸道泛接之爱或开怀而爱物若乃崇峻宫垣扃钥阃奥使属之目隔愈深而照穷仰止之心限弥高而望绝御宾以之失位篲客以之□门将恐慕义之夫思为黄鹤之举企景之客不作真龙之游愿君侯垂古人之风申国士之分假其白璧之契接以黄金之言不忽当年要之卒岁则重如熊掌府中饶取义之宾轻若鸿毛节下有徇身之士矣敢荐狂妄惟君侯择焉峤再拜　　与夏县崔少府书　　　　　　　前人安成足下伏闻高义之日久矣缅维徽范虔想德音山川契阔风月劳心何尝不煎九回苦百虑向清风而披襟仰高门而企躅然执事者庸讵知哉盖理或合符虽违必契物有汇感虽远必臻龙虎郁风云鱼龙归林壑同声相应孔父精微之书同翼共飞马生通博之史仆窃不逊仰希古人以为天下襟期四海兄弟款平生于千载感义气于一言或乖胶漆不能同其异苟合楚越无以异其同万里比邻宁须群聚而会百年□契何必偃伏而游昔者锺君西入邀蒋生为臭味延陵北游款国侨为旧识斯并未言而信不介而亲芬若椒兰宛同琴瑟何者诚相期之有素也若下官者落拓无系支离少合向尝效一艺于友朋关一奇于卿相形沦散冗名弃草泽通人未曾接赏谈士不以挂言行为诮累动成嗤鄙然敢献区区之心者徒以萤烛之光不逮日月而禀照之理同涓滴之水无觊江河而体润之原一也故辄布之于左右以为魏蜀两俊可复生于今吴郑两贤不独美于古此褊心所度足下岂有意耶且仆智不效于一官谋不周于千虑德惭季路诉甚伯寮畏此简书就兹文墨首路之日驰情下风不为燕雀联翮鸿鹄已远形留神往室迩人遐孤此宿心延伫何极然喜遇贤季得抒幽襟直置心许居然目击窃以通家自任更将睹奥为欢聊下拂尘之榻便登勒铭之座芝兰在室久久逾芳花萼连枝韡韡交映徒观其室居闲旷庭草芜没高□纳凉密树栖烟筵有壑中之琴案多濠上之帙怀情落落无事草元虚馆阴阴自然纯白此傲吏之遗赏高人之远致也加复披玩华藻终朝忘倦珠明玉润云蔚霞舒符彩相烛稀声间起雕逾绘素采夺华虫之饰韵动旋宫响入飞龙之奏三月忘味畴足为多一夕投笔于是乎在想望光景若睹清颜下官才不逮人学非通敏徒以闻长者之余论好事之末流有时感激斐然牵课但短绠之才嗟于不及挈瓶之智患在屡空顷者关塞羇游风尘旅泊抒情歌事略有短篇未足追踵词人亦以言其所志窃不自外思简知音所冀南郢之声时参委巷东里之润或被庸章则驽骀获荐于九方腹背可俦于六翮矣仍恐豚肩祷薄未足享盈车之报犗饵非香不能致吞舟之获耳仆事已清白寻就西辕仰承背夏涉秋方期戾止契阔不会我劳如何勉敬风猷时敦景行李某谘　　上司列太常伯启　　　　　　骆宾王侧闻鲁泽祥麟希委质于宣父吴□逸骥实长鸣于孙阳是则所贵在乎见知所伸由乎知己故雕其朴峄阳有半死之桐赏其声柯亭无永枯之竹伏惟明常伯公仪天耸干横九霄而拓基浸地开源控四纪而疏派自赤文荐祉曲阜分帝子之灵紫气浮山函谷诞真人之秀本枝百代君子万年道□神交黄石授帝师之略德攸天纵白云降王辅之精至若峰秀学山列三坟而仰止澜清笔海疏四渎以朝宗登小鲁之岩辨练光于曳马临大吴之国识宝气于连牛垂秋实于谈丛绚春华于词苑辩河飞箭激流翻白马之津文江散珠圆波□骊龙之穴是用德茂麟趾削桐叶以分珪道焕鹓池映桃花而曳绶既而揆留皇鉴忠简帝心奉职春宫烁离光于青殿代工天府明台曜于紫宸综理元风燮谐元气含晖礼阁爱皎日以流光散彩文昌映德星而开照若乃识度弘远器宇疏通明允笃诚盛业隆于厚土惠和忠肃元功格于上天则伊陟谢其缉熙巫咸惭其保又举才应器与士无私水镜澄华炫金波于灵府冰壶彻鉴朗玉烛于神机则邓攸莫际其澜卢毓罕窥其术故使妍蚩各安其分轻重不失其权五教克敷百揆时叙折冲千里鲁连谈笑之功师表一时郭泰人伦之度加以分庭让士虚席礼贤片善经心揖仲宣于蔡席一言合道接然明于郑阶宾王蓬庐布衣桑枢韦带自弱龄植操本谢声名中年誓心不祈闻达上则执鞭为仕王庭希干禄之荣次则捧檄入官私室庶代耕之愿然而忠不闻于十室学无专于一经退异善藏进殊巧宦抟羊角而高翥浩若无津附骥尾而上驰邈焉难托实欲投竿垂饵晦幽迹于渭滨抱瓮灌园绝机心于汉渚幸属乾坤贞观乌兔光华嵩山动万岁之声德水应千年之色虽无为光宅欣预比屋之封而有道贫贱耻作归田之赋于是朅来瓮牖利见金门指帝乡以望云赴长安而就日美芹之秀徒有献于至尊蟠木之资谁为容于左右明公惟几成务论道经邦一顾之隆骀足逾于仙鹿片言之重鱼目轶于灵□庶望顾兔维箕动熏风于舜海从龙润础霈甘雨于尧云则脍余之鱼希振鳞于吴水膳后之豕翻化龟于鲁津趋拜阶庭增其冰谷谨启　　上李少常伯启　　　　　　　　前人宾王启窃惟阴阳作炭化一气以陶甄天地为炉混万物为刍狗然则璧轮均照或流景于莱城玉烛平分犹翔寒于黍谷是知隆污递袭荣悴相仍得气者繁滋失时者零落伏惟君侯疏干激派龙门开竹箭之波镇地横基鹄翅峙莲花之岳曜重辉于若月炳迭彩于非烟至若瑞动赤光着元勋于东汉烽惊紫塞宣武功于北征奕叶龙光蝉联龟组德攸天纵白星降王辅之精道□神交黄石授帝师之略故得三千运北击舜海以游鳞九万图南望尧云而矫翰折冲千里鲁连谈笑之功师表一时郭泰人伦之度于是九重衔绂照星彩于宸维四达埋轮震霜威于权右加以分庭让士虚席礼贤片善必甄揖虞翻于东箭一言可记许顾荣以南金某蟠木朽株散樗贱质墙面难用灰心易寒退无毛薛之交进乏金张之援块然独处一纪于兹矣然而日夜相代叹沟壑以非遥贫病交侵思薜萝而可托常欲乘幽控寂追绮季于青山乐道栖真从鲁连于沧海幸属舜门广辟汉币交驰遂得伫啸高丘应箕文而动韵聆吟大野浮艮轴以流阴将恐在藻□鳞终绝登龙之望枪榆弱羽徒仰抟鹏之高所觊曲逮恩光滋余润于东里袭承道引托轻葛于南樛抚己多惭觇躬弥惧谨启　　上兖州刺史启　　　　　　　　前人侧闻未遇孙阳盐车无绝尘之迹时逢和氏荆山有连璧之珍岂若听清音于爨余则枯桐发响收夜光于元璧则怪石腾辉在物犹然况于含识者矣伏惟明使君公凤穴振仪龙门标峻琼姿岳立表秀干云霞焕霜飞瑶贞镜鉴既而代工天府忠简帝心拥熊盖而抚百城建隼旟而临千里坐棠敷惠恩缠去思剖竹垂仁式歌来暮清凝夜烛化警晨乌外勖九农内弘五教导之以礼乐齐之以刑书约法遵宽误示蒲鞭之耻发言惟信结控竹马之期甘雨随车云低轻重之盖还珠合浦波含远近之星至如卧理称难坐啸匪易披裳问疾垂爱景以字人褰帷广听穆熏风以扇物飞霜秋降□隼击而防小人零雨春濡饰羔旌而礼君子于是仁风革俗吏不忍欺美誉郁于三高芳猷胜于万古若乃清规远镜皎月色于灵台元鉴虚凝穆松风于智府研机十箧探赜九流缛绮萼于词林綷仙华于笔苑文江翻浪织玉以韬霞学海惊澜缀珠连于濯锦加以悬榻待士拥篲礼贤汲引忘疲奖提不倦怀经味道之客望范围以骏奔兼流包略之夫窥义园而遐集求小善于毫芥顾正礼于二龙振幽滞于泥沙许公明于一骥某淹中故俗休列朴厚之清规稷下遗氓祇陶礼义之余化颇游简素少阅缣缃每蟋蟀凄吟映素雪于书帐莎鸡振羽截翠蒲于翰池既而学异怀蛟才非梦鸟价作齐于南汉芳不重于东山幸属日月光华云霞纷郁方结羡鱼之网将谣扣角之词奋短翮于榆枋希高标之余照跃□鳞于涓滴望鸿泽之微沾所冀顾盼曲流剪拂增价则铅刀起一割之用跛□致千里之行是以窃混吹于齐竽滥飞声于郢唱抱山鸡而自恧顾辽豕以多惭轻触威颜不遑流汗谨启　　上兖州崔长史启　　　　　　　前人侧承□城戢耀骇电之辉俄剖沙丘蜿迹□云之辔载驰然则激溜侵星佩潜蛟于壮武腾镳历块骋蹀骏于咸阳且煦辙波鳞侧羡鳌潭之跃触笼云翼局望鹏隅之迅是以齐郊夕唱牛歌掞白水之词汉境朝趋车候惊拂尘之思伏惟某公腾澜浴景浚灵派以含珠擢翰捎云翊孤岩而耸桂崇基垒秀匡霸道于周盟茂绪联辉赞文场于汉戚伟龙章之秀质腾孔雀于觿年□凤彩之英姿辨蟾精于弱岁灵台宏远驰宵练于霜潭策府幽深绚朝虹于璧渚心波湛汉咏魄曜于黄陂情岳干天韫风云于嵇巘龙津共济竞忻登御之车芜室钦贤必揽澄清之辔郁文条而耀彩藻逸潘花晔词峰而衒价光浮卫玉然则昆溪既琢必见山川之精树羽已悬行嗣云韶之响是以佐龟阴而演化务肃万城翼麟壤以宣风恩覃千里徽猷克着逾盛德于休征声绩聿宣轶规模于恭祖佩吕刀而绍美已赞褰帷之游屈庞骥而流芳将□顺风之问加以侧阶引彦鉴宋子之微言倒屣迎宾辨王生之雅量故使圆流之下探照乘于长波高岫之巅剖连城于幽石某瓶筲小器鹪蚊末品斜带峄梧戢晞阳之厚德旁邻汶筱慕贯时之贞劲直以容膝一丘曲阜之瓢遽切枕肱五亩成都之壁已劳担石厌于糟糠负薪疲于短褐然则少奉过庭之训长趋克己之方弋志书林咀风骚于七略耘情义圃偃图籍于九流洒惠泽于阳波屡泛文通之麦峻曲岸于莺谷时遗公叔之冠虽不能纵逸韵于霜皋唳野致九天之响而颇亦蓄余芬于露薄垂熏有十步之芳而乃恧迹鲁鸿悲荆山之抵鹊簉鸣韩犬叹稽阜之横梁方今玉管躔秋金风动籁吴宫归乙望阴岫以依迟素林反雁候朝阳而抵举籯金味道之子候纁帛以弹冠屑玉含毫之人望弓旌而跷足窃不揆于庸识辄轻拟于扬庭所冀恩波时流咳唾傥蒙分其斗水济濡沫之枯鳞惠以余光赈孀居之寒女得使伏枥驽蹇希骐骝而蹀足窜棘翩翾排鹓鸾而刷羽则捐驱匪□碎首无词虽复投报杨金君子以之贻惠效诚魏草小人之所怀恩轻渎威严惧深履尾载尘听览迫甚蹈冰谨启　　上兖州张司马启　　　　　　　前人某启窃闻网涧缉裳傃指云于偃盖排虚止棘附绝电于纤离然则左右为容锵金有阶于蟠木无因而致按剑致惧于连城是以赁牍干荣发仞资于禽息求光抱燧束发际于于髡伏惟某官琼峰耸峭俨观而争峙瑶泒惊澜溯天潢而比浚汉台引路夕翊浮云之阴晋合垂珰朝文星之苑剑池濯彩耀震德于渥津弱水摛祥炫离精于丹穴辨悬瞳于朗镜肇自觿年对似魄于亏阳光乎弱岁言阿激箭浴紫贝以飞湍情岳惊峰蔽丹霄而杰峻文条擢秀馥长□之幽兰笔苑扬葩小山之丹桂松结韵缙绅借以雌黄□电流光通贤资其月旦于是佐褰帷于鲁甸威詟列藩匡露冕于梁阴恩覃绝境缉谐鳞甸下白鹤于仙庭辅弼凫郊重黄金于帝里加以奖拔幽滞汲引英髦锡以吹嘘暖燕郊之阴谷延之顾盼焰汉圄之寒灰某涤派庸微桐岩贱伍托根邹邑时闻阙里之音接闬雩津屡听杏坛之说加以承断织之慈训得锐思于书林奉过庭之严规遂容情于义圃方欲闭门却扫养拙以终年幽遁凿坏甘贫而卒岁直以栖迟五亩获鹪鹩之数粒萧条三径匮侏儒之斗储虽则放旷林泉颇得闲居之趣而乃寂寞蓬户唯深色养之忧是以望檄动容慨南阳而闻寂祈名夙驾叹郢路而依迟方今凉秋届节严扇序衡阳极浦振朝音于负霜寒皋回甸惊宵吟于静野弓旌之礼斯及辟聘之际是期不揆庸愚轻斯自衒所冀分其末照惠以余波得预观光全由咳唾傥云镳释绁申其漱玉之音霜匣开辉照以盘蛟之影则阴山之雀敢怀□之心汉东之蛇期致投珠之报不胜窘迫之至谨启　　上齐州张司马启　　　　　　　前人某启昔者薛邑闻歌揖冯欢于弹铗夷门停驾顾侯嬴于抱关何则志合风云戴笠均乎乘马情谐道术忘筌贵乎得鱼是以挹兰言于断金效蓬心于匪石庶清音动听赏流水于牙弦妙思通神□成风于郢匠伏惟司马公疏源白水浸地轴以轮波纂庆黄轩感星精而诞命缀珠华于七耀联玉叶于五云至夫神石呈祥灵钩表贶千年驭鹤振仙驾于帝乡七叶珥貂袭荣光于戚里固以纷纶国牒昭晰家声洎乎鹿走周原相秦图以兴霸蛇分沛泽翼汉运以基皇常山王之玉润金声博望侯之兰熏桂馥羽仪百代掩梁窦以霞褰钟鼎一时罩袁杨而岳立固得重规远镜湛月路以流清茂趾遐铺架云门而擢秀公飞英凤穴藻五色以凝华显曜骊泉含九重而流润风情疏朗霜明月净之姿气骨端严雪白冰清之概若乃性符神授道擅生知挫三端于情峰朝九流于学海博闻强记辨晋国之黄熊将圣多能识吴门之白马言泉漱润惊瀑布以飞澜文江淡清含濯锦而翻浪郁槐市而增茂穆兰室以流芳于是祥鳣应符观光上国飞龙成卦利见大人抟羊角以垂天展骥足而腾景翼化二邸挹敬祖之清廉光赞外台陈君回之亮直推公平而折狱磔鼠谢其严明拥端□而行仁化□□其智勇加以清规日举湛虚照于冰壶元鉴露凝朗机心于水镜谦光自牧恭己爱人片善必甄揖虞翻于东箭一言可纪许顾荣于南金但某疾抱支离材均拥肿进不能握兰分竹绾银黄于云台退不能绝粒茹芝炼金丹于地肺而出没风尘之内漂沦名利之间知无毛薛之交仕乏金张之援块然独居者一纪于兹矣然而日夜相代想沟壑之非遥贫病交侵思薜萝之可托尚欲乘幽控寂追夏黄于商山乐道栖真从鲁连于沧海岂徒语默易爽心迹难并陟桥之恨愈深攀桂之情徒结是用绝心干没耽阅丘坟谒子将于南荆访康成于北海西游梁益效司马王杨之风东入临淄慕淳于管晏之智瞻言前古徒欲思齐俯惟当今空劳怀刺不意云浮础润霜落钟鸣揖郭泰于虚舟有道斯世赏鬷明于撤俎盛德犹存虽雅调清歌诚寡和于郢路而庸音滥吹窃混奏于齐竽轻撮课囊揄扬盛德庶几金波离毕零陵之石自飞瑶光建寅萧丘之火暂学□麟角德轻鸿毛愧汗如浆忧心若砺谨启　　上瑕丘韦明府启　　　　　　　前人宾王启侧闻触笼戢翮负垂天而局形伏枥羁蹄望绝尘而跪足故以游莲绁网悟宋玉于婴罹在藻迷波顾蒙庄于煦辙是以临淄遣妇寄束缊于齐邻邯郸下客效处囊于赵相伏惟明府公缔迹琼峰灵丘蔽丹霄之景图基珠浦神流沃青汉之波玉札飞文综宏词于楚傅金缉艺味元道于扶阳孕兰畹而生姿沣灞踵高门之庆产铜溪而写锷荆蓝资象纬之祯早辨羝羊演飞龙之秘策夙谈孔雀对家禽之丽词赤野浮炫价之光珠胎荣色丹穴陪来仪之迅凤姿含影灵襟转璧询逸照于兰池神府惊频韵清音于桂浦谈丛散馥韬余芳于九兰笔海飞涛骇洪波于八水于是绾铜麟甸制锦凫郊化浃下车恩孚揽辔德声洽咏仁风飘十地之雄道化遍谣惠露洒三天之渥狎中牟之驯雉岂惧骁媒惊重泉之瑞鸾非关照舞虽则尘飞范甑垂银有结绶之华而乃调理密弦烹鸡屈函幽之量加以招白屋劝诱青衿延张必于鹜轮引王终于倒屣遂使漱流逸客望骥足以云蒸栖泌遗材款龙门而雾会宾王纬萧末品拾艾幽人寓迹雩坛挹危直之秘说托根磬渚戢战胜之良谈幸以奉训趋庭采情田于理窟从师负笈芸性织于书园至于九流百氏颇综缉于异端万卷五车亦研精其奥旨将欲优游三乐负杖以终年栖迟一丘鸣弦而卒岁以糠蔬不赡甘旨之养屡空簟笥无余朝夕之欢宁展是以祈南阳之捧檄拟毛义之清尘思鲁国之执鞭蹈孔丘之余志属以商秋应节素序戒时飙金将露玉俱清柳黛与荷缃渐歇含实振藻之日摛经析理之期不揆雕朽之材窃冀迁乔之路辄祈泛爱轻用自媒倘荆璞无致于见疑夜光不逢于按剑则沈骸九死终望衔珠殒首三泉犹希结草载尘清览瞩影外惊冒黩威严循心内骇谨启　　上郭赞府启　　　　　　　　　前人宾王启侧闻枢精啸谷韵清籁于惊苹震德升干叆元枝而布族虽涸鳞濡沫终觖望于鲸潭而决羽枪榆颇思迁于莺树伏惟赞府公琼阶迭秀积珠构于三龙玉干惊华晔瑶林于八桂仙飞有道荣河泛高尚之舟德验通神灵策洞幽冥之境产耶溪而濯质锺镡廓丰匣之姿孕锺岭而飞华虹玉绚荆岩之气松秋表劲翊赪霞而插极菊晚驰芳涵清露而凝沼鉴悬龙镜朗逸照于咸阳韵入凫钟惊洪音于长乐心源泛藻控鳌壑以朝宗情岳披莲掩龟岑而作镇惠牛曜辨惊荀鹤于谈藂杨凤摛文咏邹龙于笔海故得佐铜章于磬渚侧扇文鳐之风贰黑绶于桐郊潜诱祥鸾之化弦挥单父弼清韵于嵇琴乳集
