<!-- { "loadSidebar": true } -->
　请托部杂录
管子八观篇货财行于国则法令毁于官请谒得于上则党与成于下立政篇请谒任举之说胜则绳墨不正
韩非子八奸篇有左右之交者请谒以成重
孤愤篇其修士不能以货赂事人恃其精洁而更不能以枉法为治则修智之士不事左右不听请谒矣史记龟策传卜请谒于人得不得得首仰足开内自桥不得首仰足肣有外风俗通十反篇蜀郡太守颍川刘胜季陵去官在家闭门却扫岁时致敬郡县答问而已无所褒贬虽自枝叶莫力大仆杜密周甫亦去北海相在家每至郡县多所陈说笺记括属太守王昱颇厌苦之语次闻得京师书公卿举故大臣刘季陵高士也当急见征密知以见激因曰明府在九重之内臣吏惶畏天威莫敢尽情刘胜位故大夫见礼上宾俯伏甚于□猬冷涩比如寒蜓无能往来此罪人也清隽就义隐居笃学时所不综而密达之冤疑勋贤成陈之罪所折而密启之明府赏贤得中令闻休扬虽自天然之姿犹有万分之一诗不云乎雨我公田遂及我私人情所有庶不为阙既不善是多见讥论夫何为哉于是昱甚悦服待之弥厚谨按论语淡台灭明非公事未尝至于偃之室也君子思不出其位孟轲亦以为达则兼济天下穷则独善其身刘胜在约思纯其静已甚若时意宴及言论折中亦无嫌也杜密婆娑府县干与王政就若所云犹有公私既见讥切不蹴坐谢负而多伐善以为己力惟颜之厚博而俗矣潜夫论本政篇今当涂之人既不能昭练贤鄙然又却于贵人之风指胁以权势之嘱托请谒阗门礼贽辐辏迫于目前之急则且先之此正士之所独蔽而群邪之所党进也申鉴政体篇请谒无所听财赂无所用则民志平矣井观琐言今人以干求请托为钻班孟坚宾戏曰商鞅挟三术以钻孝公李周翰注钻者取必入之义如以铁钻之也今人以见陵于人为欺负汉书韩延寿待下吏恩施厚而约誓明或欺负之者延寿痛自刻责此钻与欺负语所本世范士大夫居家能思居官之时则不至干请把持而挠时政鼠璞唐穆宗时钱徽掌贡举段文昌李绅以书属所善士不从言于上曰今岁礼部不公皆关节得之乃贬徽刺江州或劝徽秦所属书徽曰苟无愧心得丧一致奈何奏人私书取而焚之本朝皇佑元年六月台谏李兑等言比岁臣寮有教交亲往还简尺遂成告讦之俗自今非情涉不顺毋得缴简尺以闻从之缴奏私书非特士君子不为亦法令所禁名臣言行录外集吕希哲尝云自少官守处未尝干人举荐以为后生之戒仲父舜徒守官会稽人或讥其不求知者仲父对词甚好云勤于职事其他不敢不慎乃所以求知也辍耕录杜阳杂编云元载宠姬薛瑶英善为巧媚载惑之瑶英之父曰宗本兄曰从义于赵娟相递出入以构贿赂号为关节赵娟本岐王爱妾后出为薛氏妻生瑶英三人更与中书主吏卓倩等为腹心而宗本辈以事告者载未尝不颔之天下人赍宝货求大官无不恃载权势指薛卓为梯媒又李肇国史补总叙进士科云造请权要谓之关节牛轲牛羊日历云由是轻薄奔走扬鞭驰骛以关节紧慢为甲乙以此推之则谚所谓打关节有媒者不为无祖矣
　请托部外编
