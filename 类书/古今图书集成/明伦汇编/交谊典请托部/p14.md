<!-- { "loadSidebar": true } -->
段荣传荣子孝言少警发累迁吏部尚书尚书右仆射仍掌选恣情用舍请谒大行北齐书魏兰根传兰根从弟恺少抗直有才辩魏末辟开府行参军稍迁尚书郎齐州长史天保中聘陈使副迁青州长史固辞不就杨愔以闻显祖大怒谓愔云何物汉子我与官不肯就明日将过我自共语是时显祖以失德朝廷皆为之惧而恺情貌坦然显祖切责之仍云死与长史孰优任卿选一处恺答云能杀臣者是陛下不受长史者是愚臣伏听明诏显祖谓愔云何虑无人作官职苦用此汉何为放其还家永不收采由是积年沉废后遇杨愔于路微自披陈杨答曰发诏授官咸由圣旨非选曹所悉公不劳见诉恺应声曰虽复零雨自天终待云兴四岳公岂得言不知杨欣然曰此言极为简要更不须多语数日除霍州刺史在职有治方为边民悦服崔劼传和士开擅朝曲求物誉诸公因此颇为子弟于禄世门之冑多处京官而劼二子拱撝并为外任弟廓之从容谓劼曰拱撝幸得不凡何为不在省府之中清华之所而并出外藩有损家代劼曰立身以来耻以一言自达今若进见与身何异卒无所求闻者莫不叹服阳休之传休之武定二年除中书侍郎时有人士戏嘲休之云有触藩之羝羊乘连钱之骢马从晋阳而向邺怀属书而盈把尚书左丞卢斐以其文书请谒启高祖禁止会赦不治北史游雅传雅从祖弟明根明帝即位迁中书令相州刺史有惠政宠势干请终无回挠方正之操时人服之隋书潘徽传徽善属文能持论陈尚书令江总引致文儒之士徽乃诣总总甚敬之释褐新蔡王国侍郎开河记麻叔谋为开河都护至下马村陶榔儿家以祖茔傍河虑其发掘乃盗他人孩儿杀之去头足蒸熟献叔谋咀嚼香美爱慕不已乃令置河曲以护其茔自后贫民竞窃子以献虎贲郎将段达为中门使掌四方表奏事叔谋令家奴黄金窟将金一埒赠与凡有上表及讼食子者不讯其词理并令笞背四十押出洛阳道中柳氏旧闻魏知古起诸吏为姚崇所引用及同升也崇颇轻之无何知古拜吏部尚书知东道选事以吏部尚书宋璟门下过官知古心□之思有以中之者崇二子并分曹洛邑会知古至恃其蒙恩颇顾请托知古归悉以闻上召崇从容谓曰卿子才乎皆何官也又安在崇揣知上意因奏曰臣有三子两人分司东都矣其为人多欲而寡交以是必干知古然臣未及闻之耳上始以丞相子重言之欲征动崇意若崇私其子或为之隐及闻所奏大喜且曰卿安从知之崇曰知古微时是臣荐以至荣达臣子愚谓知古见德必容其非故必干之上于是明崇不私其子之过而薄知古之负崇也欲斥之崇为之请曰臣有子无状挠陛下法陛下欲特原之臣为幸大矣而由臣逐知古海内臣庶必以陛下为私于臣矣非所以裨元化也上久之乃许翼日以知古为工部尚书罢知政事见闻搜玉张说有门下生私宠婢将置之法生呼曰公无缓急用人乎见色不能禁人之常情何靳一婢耶说释之且付以婢生忽一日直诣谓说曰闻公为姚相所谗祸且不测愿得公鸡林夜鸣帘献九公主且曰上独不念在东宫时恩始终加惠而反以谗见怒耶明日公主谒上具奏之得免书生亦不复见之矣摭言王泠然上时宰书曰公有文章时岂不欲文章者见之公未富贵时岂不欲富贵者见之乎今贵称当朝文称命代见天下有文章未富贵者宜何如哉俊秀等科初以考功主之开元中员外李昂性刚急集贡士曰文之美恶悉知之矣如有请托当首黜之既而昂外舅与李权相善举权于昂昂怒召权廷数之又斥权章句之疵以辱之权拱而前曰鄙文不臧既闻命矣执事昔有诗云耳临清渭洗心向白云闲唐尧衰耄厌倦天下将禅于许由由恶闻其言故洗耳今天子春秋鼎盛不揖逊于足下而洗耳何哉昂皇骇诉于执政谓权风狂不逊遂下吏后有请嘱无不从者朝廷以郎官权轻自是改用礼部侍郎唐书钱徽传徽拜礼部侍郎宰相段文昌以所善杨浑之学士李绅以周汉宾并委徽求致第籍徽不能如二人请文昌怒奏徽取士以私遂贬江州刺史窦群传群为左拾遗时张荐持节使吐蕃乃迁群侍御史为荐判官入见帝曰陛下即位二十余年始自草茅擢臣为拾遗何其难也以二十年难进之臣为和蕃判官一何易帝壮其言不遣之顺宗实录令狐峘为礼部侍郎杨炎为相有杜封者故相鸿渐之子求补弘文生炎尝出杜氏门下托峘以封峘谓使者曰相公欲封成名乞署封名下一字峘因得以记焉炎不意峘卖之署名属峘峘明日疏言宰相炎迫臣以威臣从之则负陛下不从即炎当害臣德宗以问炎炎具道所以德宗怒曰此奸人不可奈欲杖而流之炎救解乃黜为衡州别驾幽闲鼓吹张正甫为河南尹裴中令□命代淮西置宴府西亭裴公举一人词艺好解头张相公正色曰相公此行何为也争记得河南府解头中令有惭色朝野佥载郑愔为吏部侍郎掌选赃污狼籍引铨有选人系百钱于靴带上愔问其故答曰当今之选非钱不行愔默而不言因话录唐尚书特太和六年尉渭南为京兆府试进士官杜丞相悰时为京兆尹将托亲知间等第召公从容兼命茶酒及语举人则趋而下阶俯伏不对杜公竟不敢言而止唐书李琪传琪字台秀昭宗时李溪父子以文学知名于时琪年十八九袖赋一轴谒溪溪览赋惊异倒屣迎门因出琪哑钟捧日等赋指示谓琪曰予尝患近年文士辞赋皆数句之后未见赋题吾子八句见题偶属典丽吁可畏也琪由是益知名册府元龟后唐明宗长兴二年五月敕国赖贤良虽务搜扬之道官繇请托实开侥幸之门盖任不当材则民将受弊稍乖抡择大紊纪纲近闻百执事等或亲居内职或贵列廷臣或因宣达君恩或因勾当公事经繇列镇干扰诸侯指射职员安排亲昵或潜申意旨或显发书题苟徇私情罔循公道争能峻阻须至强行遂使受命者负势以临人得替者衔冤而去职既亏慎举渐益躁求务要肃清当行厘革自今以后应内外臣寮不计在朝出使并不得辄发书题及行所属于诸处乱安排人宜令三司兼诸道节度防御团练刺史等或更有人不畏新敕犹蹑旧踪者并仰密具姓名闻奏发荐人贬所在官求荐人配流边远州县常知所在如逐处长吏自徇人情显违敕命只仰被替本人诣阙上诉勘问不虚长吏罚两月俸罚荐人比前条更加一等被替人不准是何职掌却令依旧勾当仍从再勾当后三年内除别显有罪名外不得妄有替移其余长兴二年五月一日已前所犯不在上诉之限兼敕到后但是州府并于管驿处粉壁具录敕命晓示每令修护永便闻知况国家悬爵待人惟贤是举稍闻俊乂必令奖升其有端士正人雄文大学言可以经纶王道行可以规矩人伦者但当显陈表章明具论荐名如得正工不弃财所务绝彼幸人岂可滞诸贤者是月鸿胪卿柳膺将齐郎文书两件卖与同姓人柳居则其婢母论诉伏罪大理寺断罪当大辟录遇恩赦合与减死夺见任官员罚锢终身不齿敕旨访闻诸色官员之中多有此色之事须行厘革以塞弊源应诸色尝调选人如有此色文书便须焚毁如是元补正身曾受中兴以来官诰便许以近受文书叙理及诸色荫补子孙如无虚假不论庶嫡并宜叙录如实无子孙别立人继嗣已出补身得者只许续荫一人凡关资荫皆系恩荣将革弊讹须行宪法自本朝丧乱多士因循贪冒者叙补无常彰败者未闻严断遂成隳紊莫识规程且一人身名具三代名讳传子同姓利以私财上则欺罔人君下则货鬻先祖行之不已罪莫大焉柳膺显致讼论合当诛殛偶逢恩□特减死刑尚念承此弊来年深同此罪者颇众特矜已往各许自新别设严条免令后犯今日已前并依前项条理其不合叙使文书仍限一百日焚毁须绝如此后更敢公然将合焚毁文书参选求事有人纠告及所司点勘彰露所犯之人传者受者并当极法其告事人如有官序别与超擢任使如是百姓与免户下差徭兼自此应合得资荫出身人并须依格令及天成三年十一月二十日礼部起进条件施行如敢故违本司官员并本行人吏别加严断不许去任离司罪无宽恕事从发觉理任澄清不惟正邦国典刑抑亦保缙绅家法有犯无赦断在的行晋张希崇字德峰幽州蓟县人也希崇少通左氏春秋复癖于吟咏刘守光为连帅惨酷不喜文士希崇乃掷笔入谒军门以求自效守光纳之渐升为裨将晋高祖天福元年敕州县之官俾其戢理钱谷之职委以秉持须选廉勤岂容荐托一时苟从于私徇久远必紊于公方顷在唐朝曾有敕命贵杜侥幸之渐明悬诫约之条时异理同再宜申举自今后中外臣寮或因差使出入并不得荐嘱人于藩镇希求事任如有犯者并准唐朝长兴二年敕条处分仍付所司四月五日甲寅敕访闻朝臣于外州侯伯求其表状奏荐交亲朕以应天顺人开基创业大化方流于区宇至公必绝于浇讹私谒不容朝经具举更兹告谕止在依行今后文武庶官不可更行荐托如有状书便宜密具进呈观察使散下诸州亦准此处分周太祖广顺四年二月癸亥禁内外职官荐游客于县镇干求财帛者马令南唐书韩熙载传严续请熙载撰其父可求神道碑欲苟称誉遗珍货巨万仍辍未胜衣歌妓姿色纤妙者归焉熙载受之文既成但叙其谱裔品秩而已续慊之封还熙载熙载郄其赠上写一阕于泥金带云风柳摇摇无定杖阳台云雨梦中归他年蓬岛音尘断留取樽前旧舞衣游简言传简言躬亲簿领督责稽缓励以威严寮吏畏之于是六职办集以执方不为群辈所附人有请托者必固违戾不复顾其理道辽史耶律隆运传统和十二年六月奏三京诸鞫狱官吏多因请托曲加宽贷或妄行榜掠乞行禁止上可其奏宋史李涛传涛尝奉诏为宋州括田使前雄州刺史袁正辞赍束帛遗涛以田园为托涛表其事晋祖嘉之正辞坐降一阶刘涛传显德初拜谏议大夫四年知贡举枢密使王朴尝荐童子刘谱于涛涛不纳朴衔之时世宗南征在迎銮涛引新及第人赴行在朴时留守上都飞章言涛取士不精世宗命翰林学士李昉覆试黜者七人涛坐责授太子右赞善大夫清泰初中书舍人卢导受诏主文将锁宿涛力荐薛居正以为文章器业必至台辅导取之后果为相世称其知人赵上交传广顺初拜礼部侍郎会将试贡士上交申明条制颇为精密始复糊名考校擢扈载甲科及取梁周翰董淳之流时称得士转户部侍郎明年再知举谤议纷然时枢密使王峻用事尝荐童子上交拒之峻怒奏上交选士失实贬商州司马朝议以为太重会峻贬乃止但坐所取士李观侯璨赋落韵改太子詹事显德初迁宾客二年拜吏部侍郎多请告不朝时出游别墅世宗因问陶谷曰上交岂衰老乎谷对曰上交昔掌贡举放鬻市家子李观及第受所献名园多植花卉优游自适世宗怒免其官崔颂传颂字敦美河南偃师人判国子监建隆三年夏始会生徒讲说太祖遣中使以酒果赐之每临幸国学召颂与语因及经义颂应答无滞及郊祀以颂摄太仆升车执绥上问以一时典礼颂占对闲雅上甚重之未几坐请托有司为所亲求便官出为保大军行军司马陶□传干德中命库部员外郎王贻孙周易博士奚屿同考试品官子弟□属其子鄑于屿鄑书不通以合格闻补殿中省进马俄为人所发下御史府案问屿责授干州司户贻孙责授左赞善大夫夺谷奉两月马仁瑀传仁瑀入宋历官龙捷左厢都指挥使领岳州防御使移领汉州先是薛居正知贡举仁瑀私嘱所与者榜出无其人闻喜宴日仁瑀酒酣所嘱者诣居正切责之为御史中丞刘温叟所劾帝优容之扈蒙传宋初由中书舍人迁翰林学士坐请托于同年仇华黜为太子左赞善大夫刘综传综权知开封府以贵要交结富民为之请求或托为亲属奏授试秩缘此谒见官司颇紊公政因建议请加抑止赵镕传镕以刀笔事太宗于藩邸即位补东头供奉官擢东上合门使郭贽参知政事镕以同府之旧尝有所请托贽不从镕摭堂吏过失以闻贽见上白镕私谒即召镕廷辩词屈出为梓州都巡检使李昉传昉居中书日有求进用者虽知其材可取必正色拒绝之已而擢用或不足用必和颜温语待之子弟问其故曰用贤人主之事若受其请是市私恩也故峻绝之取怨之道也张齐贤传初王延德与朱贻业同掌京庾欲求补外贻业与参政李沆有姻娅托之以请于沆沆为请于齐贤齐贤以闻太宗以延德尝事晋邸怒其不自陈而干祈执政召见诘责延德贻业皆讳不以实对齐贤不欲累沆独任其责王延德传延德知庆州淳化三年代还监折博仓延德与张齐贤善因国子博士朱贻业通言齐贤求免掌庾希进用齐贤为言之上怒曰延德愿掌仓以自效未逾月又祷宰相求免何也因召延德诘责自言未尝遣贻业诣相府有所求请上疑齐贤不实召贻业至贻业又讳之齐贤耻自辨因顿首称罪上怒即以延德领懿州刺史以宠之王沔传沔性苛刻少诚信掌机务日凡谒见者必啖以甘言皆喜过望而进退非允人胥怨之宋琪传琪在相位日百执事有所求请多面折之以是取怨于人王旦传寇准罢枢密使托人私求为使相旦惊曰将相之任岂可求耶吾不受私请准深憾之已而除准武胜军节度使同中书门下平章事准入见谢曰非陛下知臣安能至此帝具道旦所以荐者准愧叹以为不可及陈尧佐传尧佐弟尧咨举进士第一擢右正言知制诰崇政殿试进士尧咨为考官三司使刘师道属弟几道以试卷为识验坐贬单州团练副使董俨传俨判吏部铨加工部侍郎时黄观罢西川转运归阙俨与知杂御史王济姻家因托济言于观求荐己知益州未几观复领陕西转运得对便殿俨谓其必荐己他日面陈自以孤直不为权要所容况黄观庸浅无操持恐为执政所使妄有论荐俾臣远适惟陛下察之真宗不之诘数日王济得对因述俨尝有私托且言俨性本矫诈臣语观不可许之真宗不欲暴其事乃出俨知青州俨复请对言为权臣所摈上慰遣之久而不去乃谓之曰尔自告黄观求知益州复有何人排斥乎俨即矍然且言观济尝议益州须得臣往弹压之上以其词不类因令条析以闻复遣使陜西质问黄观观具述俨托王济求荐之事且言俨素待臣非厚初淳化中俨为计使观为判官俨知观不饮酒一日聚食亲酌以劝观观为强饮之有顷都监赵赞召观议事观即往赞曰饮酒耶观以实对翼日俨与赞密奏观嗜酒废职故观因是及之乃诏枢密直学士刘综与御史杂治之俨方引伏坐责授山南东道节度行军司马不署州事张耆传帝命耆为驾前西面钤辖令至澶州候契丹远近耆驰骑往改东面排阵钤辖事平会曹州赵谏告耆受金为人求荐礼部贬供备库使潞州都监久之事稍辨复官管勾皇城司梦溪笔谈许怀德为殿帅尝有一举人因怀德乳姥求为门客怀德许之举子曳襕拜于庭下怀德据座受之人谓怀德武人不知事体密谓之曰举人无没□之礼宜少降接也怀德应之曰我得打乳姥关节秀才只消如此待之补笔谈有一朝士与王沂公有旧欲得齐州沂公曰齐州已差人乃与庐州不就曰齐州地望卑于庐州但于私便尔耳相公不使一物失所改易前命当亦不难公正色曰不使一物失所唯是均平若夺一与一此一物不失所则彼一物必失所其人渐沮而退厚德录方谏议慎言为侍御史时谓贬遣慎言籍其家得士大夫书多于请关通者悉焚之不以闻世称长者宋史李京传京为右正言直集贤院同管勾国子监加史馆修撰数上书论事宰相贾昌朝不悦京尝属侍御史吴鼎臣荐推直官李实鼎臣希昌朝意以告中丞高若纳若纳为鼎臣上京简谪京太常博士监鄂州税既至引令狐峘钱徽事言臣为御史谏官首尾五年凡六上章四亲对自陈疾故恳求外补臣之出处粗有本末向者在台见入合图三院御史立班各异闻元日将入合而御史王贽何郯皆谒告归会推直官李实岁将满因简鼎臣宜留实补御史鼎臣亦谓议协公望不意逾两月乃诬臣与实为朋党臣初被黜阅诸橐中鼎臣所遗私书别纸故在臣令男谌亟悉焚毁臣与实僚友鼎臣乡曲之旧鼎臣为御史臣延誉推引实有力焉待之不疑因以诚告岂谓倾险包藏甘为鹰犬惟陛下察之未几卒官行营杂录庆历三年有李京者为小官吴鼎臣在侍从二人相与通家一日荐其友人于鼎臣求为闻达于朝鼎臣即缴书具奏之京坐贬官未行京妻谒鼎臣妻叙别鼎臣妻惭不出京妻立厅事召鼎臣干仆语之曰我来虽为往还之久欲求一别以为乃公尝有数帖与吾夫祝私事恐尔家以为疑索火焚之而去宋史胥偃传偃尝与谢绛受诏试中书吏而大臣有以简属偃者偃不敢发视遂焚之章得象传得象在翰林十二年章献太后临朝宦官方炽太后每遣内侍至学士院得象必正色待之或不交一言在中书凡八年宗党亲戚一切抑而不进韩综传综知许州殿前都指挥使许怀德从妹亡有别产在阳翟以无子籍于官怀德欲私有之讼未决因杨仪为书属综书至而转运使已徙狱他州矣综坐得书不以闻夺集贤校理知袁州欧阳修传修生平与人尽言无所隐及执政士大夫有所干请辄面谕可否虽台谏官论事亦必以是非诘之以是怨诽益众青箱杂记皇佑嘉佑中未有谒禁士人多驰骛请托而法官尤甚有一人号望火马又一人号日游神盖以其日有奔趋闻风即至未尝暂息故也宋史陈襄传襄举进士调浦城主簿摄令事县多世族以请托胁持为常令不能制襄欲稍革其俗每听讼必使数吏环立于前私谒者不得发老奸束手舒亶传亶知谏院张商英为中书检正遗亶手帖示以子婿所为文亶具以白云商英为宰属而干请言路坐责监江陵税始亶以商英荐得用及是反陷之窦卞传卞历官将作监始卞官汝时与殿直王永年者相接颇厚及在京师永年求监金曜门库卞为祷提举杨绘绘荐为之永年置酒于家延绘卞至出其妻侑饮且时致薄饷永年以事系狱死御史发其私卞坐夺职提举灵仙观读书镜刘攽刘恕同在馆中刘攽一日问恕曰前日闻君猛雨中往州西何耶恕曰我访丁君闲冷无人过从我冒雨往见也攽曰丁方判刑部子得非有所请求耶恕勃然大怒至于诟骂攽曰我偶与子戏耳何忿之深也然终不解同列亦惘然莫测异时方知是日恕实有请求于丁攽初不知误中其讳耳宋史刘挚传挚性直自初辅政至为相修严宪法辨白邪正专以人物处心孤立一意不受谒请子弟亲戚入官皆令赴铨部以格调选未尝以干朝廷萧燧传绍兴十八年擢进士高第授平江府观察推官时秦桧当国其亲尝密告燧秋试必主文漕台燧诘其故曰丞相有子就举欲以属公燧怒曰初仕敢欺心耶桧怀之既而被檄秀州至则员溢就院易一员往漕闱秦□果中前列秦康惠王德芳传安僖秀王子偁秦康惠王之后高宗族兄也孙师夔为江东运判池州军帅霍政与守臣交上书相攻诏师夔究曲直政密遣人求庇师夔斥之具言状政坐罢去晏敦复传敦复素刚严居吏部请谒不行铨综平允挥麈余话郑德象滋晚守京口怠于为政汤致远鹏举为两浙漕宣言俟应办虏使至郡按治之时秦会之当国德象求援于秦盖宣和初秦赴试南宫郑为参详官其所取也至是汤别秦以行秦云郑德象久不通问有少书信烦为携达因面授之汤视缄题云禀目申呈判府显学侍郎先生门下具位秦桧谨封汤得之幡然而改乃奏其治状遂移帅江东宋史袁枢传枢为太府丞兼国史院编修官分修国史传章惇家以其同里宛转请文饰其传枢曰子厚为相负国欺君吾为史官书法不隐宁负乡人不可负天下后世公议时相赵雄总史事见之叹曰无愧古良史李韶传韶弥逊之曾孙也嘉定四年举进士调南雄州教授校文广州时有当国之亲故私报所业韶却之调庆元丞相史弥远荐士充学职韶不与袁燮求学宫射圃益其居亦不与燮以此更敬韶以廉勤荐迁主管三省架文字陈仲微传仲微瑞州高安人嘉泰二年举进士调莆田尉会守令阙通判又罢□不任台阃委以县事寓公有诵仲微于当路而密授以荐牍者仲微受而藏之逾年其家负县租竟逮其奴寓公有怨言仲微还其牍缄封如故其人惭谢终其任不敢挠以私癸辛杂识马裕斋光祖之再尹京也风采益振威望凛然大书一榜揭之客次大意谓僚属自当以职业见知并从公举若挟贵挟势及无益俪语以属者不许收受达者则先断客将于是客之至者掌客必各检点衔袖惟恐犯令得罪余时为帅幕一日以公事至见有薛监酒方叔在焉薛虽进纳出入福邸贵家甚稔余因扣其何为薛笑而不见答觇袖间则有物焉余指壁间文曰奈何犯初条乎薛笑曰非惟犯初条将并犯所戒矣既而速客僚属白事毕薛出袖中函书马公颦蹙不语既而又出俪卷傍观皆悚惧而典客面无人色谓受杖必矣及退乃寂然无所闻又旬日余复以事至则薛又在焉余因扣其所投何如薛笑曰已荷收录矣余袖中乃谢启也扣其所主则南阳贵人也以是知人不可无势以马公峻峭壁立亦不能不为流俗所移况他人哉金史耨温敦思忠传思忠子谦本名乙迭累官御史中丞世宗谓之曰省部官受请托有以室家传达者官刑不肃士风颓敝如此其纠正之宗室越王永功传永功判大宗正事应州僧与永功有旧将诉事于彰国军节度使移剌胡剌求永功手书与胡剌为地胡剌得书奏之上谓宰臣曰永功以书嘱事胡剌此虽细微不可不惩也凡人小过不治遂至大咎有犯必惩庶几乃改是亦教也皆曰陛下用法无私臣下敢不敬畏于是永功解职镐王永中传前近侍局副使裴满可孙尝受永中请托为石古乃求除官可孙已改同知西京留守犹坐免王翛传翛改知大兴府事时僧徒多游贵戚门翛恶之乃禁僧午后不得出寺尝一僧犯禁皇姑大公主为请翛曰奉主命即令出之立召僧杖一百死京师肃然承晖传豪民与人争种稻水利不直厚赂元妃兄左宣徽使李仁惠仁惠使人属承晖右之承晖即杖豪民而遣之谓其人曰可以此报宣徽也元史彻里帖木儿传至元元年拜中书平章政事首议罢科举时诏已书而未用宝参政许有壬入争之翼日宣诏特令有壬为班首以折辱之有壬惧及祸勉从之治书侍御史普化诮有壬曰参政可谓过河拆桥者矣有壬以为大耻移疾不出吴元珪传元珪除吏部尚书选曹铨注多有私其乡里者元珪曰此风不可长川党朔党之兴宋之所由衰也请谒悉皆谢绝辍耕录三宝柱字廷珪色目人颇以才学知名虽湛于酒色而能练达吏事刚正有守为浙省郎中日大书四句于门屏之上曰逆刮蛟龙鳞顺捋虎豹尾若将二伎论尢比于人易其意盖以杜绝人之求请耳然亦隘矣哉终不显达而死于难畜德录麻城李文祥将覆试大学士万安欲托以孙因许及第文祥以正对安怒其孙延于别馆有画鸠属题其末句云春来风雨寻常事莫把天恩作己恩后以事左迁明外史张悦传悦字时敏松江华亭人成化中出为江西佥事改督浙江学校力拒请托校士不糊名曰我取自信而已见闻搜玉弘治间宁波二贡士听选次贡与冢宰有亲乃计先正贡欲顺天儒学训导冢宰许之即往公廨议修理之方斋夫怪而诘之彼此诟詈斋夫乃拈于吏部云次贡钻刺冢宰闻而不与及后补其选者乃正贡也贤奕编韦澳兄温与中丞高元裕友善温请用澳为御史一日谓澳曰高公持宪纲欲与汝相面必得御史澳不答温曰高君端士不可轻澳曰然恐无呈身御史竟不诣元裕之门刘忠宣公大夏自户部侍郎告归构草堂于先垄之次读书其中作东山赋以见志平生不为人通私书请托藩臬司守令往造者不谒谢陕西通志马汝骥调知泽州泽故多王府王率听用邪小暴侵民利泽人苦之而莫能禁也汝骥因事稍惩其左右不法数人为条告诫止又王以书来请汝骥受之使去即投书椟中封之所请或于法得释王使使谢汝骥乃令使者至椟前启原书还之实未发函报曰法诚如是吾安敢低昂徇情乎自是王不敢复请矣陵川令葛以贿闻御史以亲故为葛解甚力不听竟置于法见闻纪训正德庚午余游学广德忽本庠张掌教使人呼回谓余曰归安武大尹乃蔡虚斋高弟今科必入帘吾介尔往拜其门以文字结知师友之情人孰无之场中当必留意余唯而出私念穷通得失有命在天进不以正识者所鄙遂托辞不往而是岁侥幸中式乃恰由武公所取加溢美焉当时设从张师之言则彼此无以自明终身含丑多矣可见人之出处预定真不须分外求谋徒坏心术也明昭代典则正德三年李梦阳代韩文草疏刘瑾已谪出之犹未快于心也复以他事械至京下狱将置之死时翰林修撰康海与梦阳同有才名瑾慕海欲招至门下而海不往梦阳所亲有左姓者谓梦阳曰子殆无生路矣惟康子可以解之梦阳曰吾与康子素不相下今死生之际始托之独不愧于心乎左曰不谓李子而为匹夫之谅也梦阳乃以片纸书数字曰对山救我惟对山为能救我海曰是诚在我我岂敢吝恶人之见而不为良友一避咎也遂诣瑾瑾焚香迎之延置上坐曰今日有何好风吹得先生来也海曰昔唐明皇任高力士宠冠群臣且为李白脱靴公能之乎瑾曰即请为先生脱之海曰不然今李梦阳高于李白海固万不及一者也公不为之援奈何欲为白脱靴哉瑾曰即当斡旋之海遂与之痛饮达曙梦阳得释而海因与瑾密遂罹清议矣列朝诗集康海字德涵武功人弘治十五年状元授翰林院修撰正德初逆瑾恨李献吉代韩尚书草疏诏系狱必杀之献吉狱急出片纸曰对山救我秦人皆言瑾恨不能致德涵德涵往献吉可生也德涵曰吾何惜一官不救李死乃往谒瑾瑾大喜盛称德涵真状元为关中增光德涵曰海何足言今关中自有三才古今稀少瑾惊问曰何也德涵曰老先生之功业张尚书之政事李郎中之文章瑾曰李郎中非李梦阳耶应杀无赦德涵曰应则应矣杀之关中少一才矣欢饮而罢明日瑾奏上赦李明外史许进传进为兵部左侍郎提督团营与刘瑾同事每阅操谈笑指挥意度闲雅瑾及诸将咸服一日操毕忽呼三校前各杖数十瑾请其故进出权贵请托书示之瑾阳称善心不喜进子赞加少保严嵩柄政多所请托郎中王与龄劝赞发之嵩辨之强帝眷嵩反切责赞除与龄籍赞自是大畏葸不敢与政府抗亦颇以贿闻矣王畿传畿尝云学当致知见性而已应事有小过不足累以故在官弗免干请罗汝芳传汝芳居官率以学为政而禅客羽流杂进亲故求请辄应被污名不辞明通纪吏部尚书王翱为人端方严毅清白俭约第宅三十余年不改于旧公余退宿朝房门无私谒权势嘱托婉而拒之故人畏而不怨屡遭变故无他虞恩雠不一介意尝曰吏部岂报复恩雠之地耶陜西通志阎溥字克周兴平人嘉靖初进士授刑部主事时光禄崔卿子忿杀邻妇其子故宰相甥曲为请释之谢曰仆与相公均有官守光禄子罪应死朝廷法顾为相公屈耶竟论如律永陵编年史嘉靖二年闰四月太监崔文□养李阳凤谋管城卒需索工值至有身在工所而复征役钱者御史刘黼发其奸状工部尚书逍璜执送刑部讯之而崔文私嘱林俊求免俊不从遂诳帝移狱镇抚司俊执不发文乃以抗旨劾俊帝怒切责俊谢过乃免嘉靖十年咸宁侯仇鸾令舅曹江通贿职万华钥为父仇恩干进事泄敕械致诣京即讯贤奕编待诏文公征明以行谊文翰重一时诸造请户外屦常满然先生所与从请独书生故人子属为姻党而窘者虽强之竟日不倦其他即郡国守相连车骑富商贾人珍宝填溢于里门外不能博先生一赫江南通志裴天佑字顺之嘉靖庚辰进士令建安食御如寒士为政务厚民巡按山东初出朝时一权贵嗾之曰某州某判官墨且酷宜亟去既而廉知其贤竟优奖之罪人持挟万金赂免死籍其金于官置之法尢锡字孝征万历庚辰进士分校北闱执政以少宰司空子为托谢绝之顾锡畴字九畴昆山人年十二为诸生申文定公特加器重曰名位不在吾辈下万历壬子入北雍会有侍御以直言被谴锡畴率同舍生上书执政责以不能论救执政怒祸几叵测赖大司成赵某救免己未成进士入翰林典福建试会政府以请托不从傅成其罪削籍归崇祯初召用历升至礼部尚书会父卒锡畴泣血披麻间关赴闽兵乱遇害葬温州今有碑在文信国祠傍吉安府志夏梦夔号云屏安福人常为母市材于楚时刘虞部榷荆州与夔夙契不一谒刘公揖之河干欲有所属夔正色曰某来为母须材非有所求也有巨商以诬越关没货万计商持千金来请夔曰吾生平未尝以私干人及归刘饯之舟中因语刘曰某昨夜舟中闻有越关得罪者实出于诬语毕解缆去刘遂释其人曰非江西夏某几冤尔商赍数百金追谢夔曰彼自恤尔吾未尝言也坚弗受商感泣去武进县志丁辀字心渊参政致祥之孙也由郡庠生入国学粤西大将李西垣聘之其麾下有以金三百珍珠冠一为奉乞言于大将辀麾之后麾下以赃败大将检其籍有前馈丁金三百珠冠一丁固却之大将拜服云今世所无也江南通志曹可明字懋德句容人天启壬戌进士始为诸生受知于赵中丞终年无所请托适有大辟求减可千金赵示于明明终不应赵益加敬焉
