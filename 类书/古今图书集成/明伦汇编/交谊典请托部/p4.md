<!-- { "loadSidebar": true } -->
中牟翊驯翚于潘雉加以延宾致驿接士式闾采援刍微迈钦贤于司隶提奖幽滞轶取俊于淳于宾王瓮牖轻生席门贱品幸得参名比屋悦康衢以自悟预迹□夫欣日出而知作且以家传素业弋书林而骋志少奉庭训驰文圃以游魂至于缥卷青箱颇侧探其奥旨竹书石记亦幽求于异源虽未能响彻帝门声驰宰府而颇亦见推里闬誉浃乡闾方今银箭躔秋金壶应节吮墨跂足希造杖于一枝味道弹冠望横经而重席不量庸昧窃冀扬庭伏乞恩波暂垂回眄倘使陈留逸调下采柯亭之莜会稽阴德流眷余溪之蔡则回眸之报不独着于前龟清亮之音讵专闻于往笛虽沧溟远量敢不愧于牛涔而嵩岱洪恩终懵酬于蚁穴轻渎视听战詟诚深猥黩阶庭兢惶交集谨启　　与程将军书　　　　　　　　　前人昨见武郎将备陈将军之言恩出非常谈过其实恭承嘉会深用惭惶君侯怀管乐之才当卫霍之任丰功厚利盛德在人送往事居元勋盖俗智足以崇王业道足以济苍生尚且屈公侯之尊每申管库之士若仆者天地中一无用刍狗耳粤自旌贲之辰即逢圣明之历材不应务不能成佐命之功智不适时不能包周身之防加以天资木强不能屈节权门道隔蓬心不能贾名时议常愿为仁由己丧我于吾见机可以绝机无用之为有用随时任其舒卷与物同其波流者矣其于木也班垂无所错其钩绳其于驾也良乐无所施其衔策不悟圣朝发明之诏君侯缉雍熙之道曲垂提奖广赐游谈谬以樗栎之资忝预贤良之荐当今鸿都富学麟阁多英非游夏不可以升堂非夔牙不可以击节傥使片言失德事暴区中匹夫窃议语流天下进乖得贤之举退贻薄德之讥恐不肖之躯为高明之累耳必能一眄增价九术先登燕昭为市骏之资郭隗居礼贤之始则当效驽骀之用饰固陋之心陶铸尧舜之典谟宪章文武之要道上以究三才之能事下以通万物之幽情将使词翰为行己外篇文章是立身正路耳又何足道哉言而不惭者恃惠子之知我也所恨禁门清切造就无缘官事牵缠程期有限某尚期辞满倘泛孤舟万里烟波举目有江山之恨百龄心事劳生无晷漏之欢嗟乎流水不穷浮云自远沾襟此别把袂何时特以平生之私忘其贵贱之礼幸勿为过谨不多谈　　为苏令本与岑内史启　　　　陈子昂某启某闻子以母贵自古通方礼以亲荣在昔恒理岂非奉上之道休泰必同膝下之恩亲爱先及伏惟舅宠居密戚位列崇班实富贵于当今允尊荣于前代居得言之地据至要之途九族同欣皆凭于奖盼六亲咸赖仰德于恩波莫不拂拭生其羽仪谈荐长其光价某自惟末品忝在甥徒早蒙抚育之恩不殊骨肉之爱自痛无福家祸遂缠爰在孤遗载延慈眷爱同诸子礼越常流遂得教训成人策名从宦舅又曲垂顾念恩甚庭闱渭阳之情实多荷戴猥以庸薄叨累周行自委质戎班昭名果毅经今一十三载矣而竟未一迁仰望侪流莫不皆居显位旋观时辈亦已再历荣班猥亦何人空嗟留滞虽命途乖舛良或甘心然亲贵盈朝岂忘提奖所以仰瞻恩惠不弃于疏微冀降慈仁有怜于孤贱伏愿舅大弘收采之眷特垂咳唾之恩矜悯小子使得宦及朋友宠以亲荣私门载昌幽冥是赖岂不幸甚岂不幸甚无任仰企之至谨奉启不宣　　上张燕公书　　　　　　　　　房管窃惟当今主英臣诚海平天清干相国者更言朝廷之遗阙黔黎之艰阻妄矣管直以有词不自明征积心无与消散此亦一夫不获愿就相门陈之或议相门重深贱士罕及进言不少非人则废退而复念止于旬时若借人为容则耻殊特达欲持情径往则惧致忽遗思所以自奇图左右见异僭用旧礼献此琬珪冀贽列得启其书书穷思见其人矣至有轻好行怪易为犯德管非敢如此也愿左右明之管尝闻既往布衣之士亦贱者也而一人下之三公崇之将欲分其贤愚而系其理乱管自料必不能有损益于盛朝徒亦形似英哲之踪辱累珪璋之德希左右以公选管因以私进所私者则敢终而言之管幼为先相国弃委翳于蓁芜之下因物遂迁与农者莫辨不忍窘厄然后以灾获为怀将祗若遗谋乃发前言筐箧有相公述作焉有先君鉴诫焉约之立言依以扶信若赴古道则适若逢今人则乖或谓之非或谓之是求我哲匠系此困蒙顾此身在下流无闻上士未足为先君之嗣不可见先君之友况有贵贱之异为之隔阔乎深惟达音者希恐不可再得忽不知相国之富贵如此管之贫贱又如此期相国乃曰人以道义求我我不当以贵贱隔之借如宣父有相国之贵宁拒游夏之徒欤夫其此心千载一用岂管也当之又见礼经有难进易退者戒贪也起人来学者劝道也管趣仁者而久未行何乎衣惟素褐乘非车马阍人斥之驭者排之长衢高门骤拜左右则近于论诉岂闻道之士乎故献玉贡书以先其意或垂善诱使得登其门假以温和之颜赐其清闲之宴大观宗庙旁见百官上谘为人之纪纲次及作文之利害然后陈百一之诫讽南山之诗醉德写诚俯而告退管之愿也未敢忘也若其取于是日许时入奉一岁之内得再厕法曹舍人闻诗礼焉人子毕矣岂有恨哉至如笥有衣裳天有秩序圣君在上何人不欲如管今日未敢生心傥见露之时为左右所器亦愿起自燕国门下令众人别意瞻瞩也贪竭鄙志不觉多言妨尘宴私忧危失措傥左右垂无穷之惠降不测之礼锡数字之答加一介之使则相国保下士之誉小人获见知之荣光照微躯价传多士辄饰琐貌以俟轩车　　上李侍郎书　　　　　　　　王昌龄拜手奉书吏部侍郎李公座右夫道有一昌龄有心明公有鉴三者定矣而又元气潜行群动相鼓乘时则利遇难则否斯亦分于数矣今或者谲觚旁礡以为己任发心不中中无不通虽大愚之人犹知不可况贤智之士乎兹数者如昌龄之心非不知也明公之鉴非不明也惟明公能以至虚纳惟昌龄敢以无妄进故未便绝意愿就执事陈之若明公以为隅曲置之度外则昌龄未识定分为向时之客乘时不利动则遇否至虚不纳无妄不进是使天下之士永绝望于明公矣岂独小人哉初闻明公克举大体不尚小节竭智附贤贯道选数亦已确镇外物翕然有归于是穷居独闲未用之士将遁幽贞千里未审明公何以待之夫夷吾穷困乐毅羁旅孔明躬耕子房养志此四贤未遇之时固不能俯首局步与众人争得失于曹吏之门就使四贤生于明时无所服用则下士之不若也亦当与众人四方而来竦于明公之门未审明公何以处之伏惟明公居堂上之阴知日月之次睹堂下之士知四方之贤若者终不自若也伏惟明公熟察焉天生贤才必有圣代用之用之于天子先自铨衡则明公主司天下开塞天下之所由也可不慎之嗟乎持衡取士专在文墨固未尽矣况文章体势其多面焉苟不相容则大迂阔一时不合便即弃之伏恐伤钩赜之明结志士之怨吁可畏也又有恢恢无明精诚洞物大不施小屈于章句盖屈寸而伸尺小枉而大直君子行焉傥斯人也木讷自守默然而退明公不以为贤是小人敢正颜色鼓喉舌欲伸大直于明公能容之否所为直者如何明公若以为群区一举自有常式富贵为怀曾莫下视则明公何以异近代合古人匪惟高贤雅量在小子亦知之矣明公昔未居此任岂不曰伊人也弃正任巧我为宗臣必将革之操持升降正在今日伏愿密运心镜俾无逃形振拔非常以资天轴乃明公论则振拔者亦膺摩赤霄必将逆进其类以光王国自迩及远其谁曰不当任乎一为元龟自可数千百年不衰其政矣敬之无任使小人之口波荡振骇君子闵闵以俟贤俊昌龄久于贫贱是以多知危苦之事天下固有长吟悲歌无所投足天工或阙何惜补之苟有人焉有国焉昌龄请攘袂先驱为国士用棼丝之务最急之治实所甘心昌龄岂不解置身青山俯饮白水饱于道义然后谒王公大人以希大遇哉每思力养不给则不觉独坐流涕啜菽负米惟明公念之直科不得不谋其始夫惟明公深念之投报徇义非一言所能尽也昌龄常在暇日着鉴格五篇以究知人之道将俟后命以渎清尘　　上安州裴长史书　　　　　　　李白白言天不言而四时行地不言而百物生白人焉非天地安得不言而知乎敢剖心析肝论举身之事便当谈笑以明其心而粗陈其万一悒怏愤懑惟君侯察焉白家本金陵世为右姓遭沮渠蒙逊之难奔流咸秦因官寓家少长江汉五岁诵六甲十岁观百家轩辕以来颇得闻矣常横经籍诗书制作不倦迄于今三十春矣以为士生则桑弧蓬矢射于四方故知大丈夫必有四方之志乃仗剑去国辞亲远游南穷苍梧东涉溟海见乡人相如大夸云梦之事云楚有七泽遂来观焉而许相公家招妻以孙女便憩迹于此移三霜焉曩昔东游维扬不逾一年散金三十余万有落魄公子悉皆济之此则是白之轻财好施也又昔与蜀中友人吴指南同游于楚指南死于洞庭之上白禫服恸哭炎月伏尸泣尽而继之以血行路闻者悉皆伤心猛虎前临坚守不动遂权殡于湖侧便之金陵数年来观筋肉尚在白雪泣持刃躬申洗削裹骨徒步负之而趋寝兴携持无辍身手遂丐贷营葬于鄂城之东故乡路远魂魄无主礼以迁窆式昭朋情此则是白存交重义也又昔与邑人东岩子隐于氓山之阳白巢居数年不迹城市养奇禽千计呼皆就掌取食了无惊猜太守闻而异之诣庐亲睹因举二人以有道并不起此则白养高忘机不屈之迹也又前礼部尚书苏公出为益州长史白于路中投刺待以布衣之礼因谓郡寮曰此子天才英丽下笔不休虽风力未成且见专车之骨若广之以学可以相如比肩也四海明识具知此谈前此郡督马公朝野豪彦一见尽礼许为奇才因谓长史李京之曰诸人之文犹山无烟霞春无草树李白之文清雄奔放名章俊语骆驿间起光明洞彻何以尽陈傥其贤贤也白有可尚夫唐虞之际于斯为盛有妇人焉九人而已是知才难不可多得白野人也颇工于文惟君侯顾之无按剑也伏惟君侯贵而且贤鹰扬虎视齿若编贝肤如凝脂昭昭乎若玉山之行朗然映人而高义重诺名飞天京四方诸侯闻风暗许倚剑慷慨气干虹霓月费千金日宴群客出跃骏马入罗红颜所在之处宾客成市故时人歌曰宾客何喧喧日夜裴公门愿得裴公之一言不须驱马埒华轩白不知君侯何以得此声于天壤之间岂不由重诺好贤谦以下士得也而晚节改操栖情翰林天才超然度越作者屈佐郧国时惟清哉棱威雄雄下慑群物白窃慕高义已经十年云山间之造谒无路今也运会得趋末尘承颜接辞八九度矣常欲一雪心迹崎岖未便何图谤言忽生众口攒毁将恐投杼下客震于严威然自明无辜何忧悔吝孔子曰畏天命畏大人畏圣人之言过此三者鬼神不害若使事得其实罪当其身则将浴兰沐芳自屏于烹鲜之地惟君侯死生不然投山窜海转死沟壑岂能明目张胆托书自陈邪昔王东海问犯夜者曰何所从来答曰从师受学不觉日晚王曰吾岂可鞭挞宁越以立威名想君侯通人必不尔也愿君侯惠以大德洞开心颜终乎前恩再辱英眄白必能使精诚动天长虹贯日直度易水不以为寒若赫然振威加以大怒不许门下逐之长途白即膝行于前再拜而去西入秦海一观国风永辞君侯黄鹤举矣何王公大人之门不可以弹长铗乎　　与韩荆州朝宗书　　　　　　　前人白闻天下谈士相聚而言曰生不用万户侯但愿一识韩荆州何令人之景慕一至于此岂不以周公之风躬吐握之事使海内豪俊奔走而归之一登龙门则声价十倍所以龙蟠凤逸之士皆欲收名定价于君侯愿君侯不以富贵而骄之寒贱而忽之则三千之中有毛遂使白得颖脱而出即其人焉白陇西布衣流落楚汉十五好剑术遍干诸侯三十成文章历抵卿相虽长不满七尺而心雄万夫皆王公大人许与气义此畴曩心迹安敢不尽于君侯哉君侯制作侔神明德行动天地笔参造化学究天人幸愿开张心颜不以长揖见拒必若接之以高宴纵之以清谈请日试万言倚马可待今天下以君侯为文章之司命人物之权衡一经品题便作佳士而君侯何惜阶前盈尺之地不使白扬眉吐气激昂青云邪昔王子师为豫州未下车即辟荀慈明既下车又辟孔文举山涛作冀州甄拔三十余人或为侍中尚书先代所美而君侯亦一荐协律入为秘书郎中间崔宗之房习祖黎昕许莹之徒或以才名见知或以清白见赏白每观其衔恩抚躬忠义奋发白以此感激知君侯推赤心于诸贤腹中所以不归他人而愿委身国士傥急难有用敢效微躯且人非尧舜谁能尽善白谟猷筹画安能自矜至于制作积成卷轴则欲尘秽视听恐雕虫小伎不合大人若赐观刍荛请给纸墨兼之书人然后退扫闲轩缮写呈上庶青萍结绿长价于薛卞之门幸为下流大开奖饰惟君侯图之　请托部艺文二
