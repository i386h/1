<!-- { "loadSidebar": true } -->
某闻仁祖乘流先知彦伯张凭植棹整值刘惔岂惟俄顷遭逢抑亦初终汲引当其羁游临汝旅泊丹徒遐思謦咳之音杳绝烟云之路苟无直道将委穷途何异于悬水扬音九弄有潺湲之曲严霜戒节两挛含清越之仪某融襟蚁术簉迹龙门三千子之声尘曾□讲席十七年之铅椠夙预元图而性禀半痴机无两可牧尧羝而寡术举舜凤以无缘使何准之兄皆为杞梓戴逵之弟独守蓬茅至于词苑辛勤儒林积习自期燕笥不愧秦台伏以相公周辂轮辕虞琴节奏早振经邦之业果敷华国之姿伊尹安危本同于兆庶渊源行止必系于兴衰既而放迹戎轩遗荣画室刘尹秣陵之柳尚有清风邵公陕服之棠空留美荫窃闻谣咏即付枢衡是以负笈趋尘赢粮载路愿奏书于台席思撰履于侯门傥张禹尊高犹为戴荣说礼郑元严毅便令服慎闻诗敢叹朝饥诚甘夕死加以旅途劳止末路萧条不无凄恻之怀岂即羁离为主仰瞻旌棨如望蓬瀛不任恳迫之至　　上盐铁侍郎启　　　　　　　　前人某闻珠履三千犹怜坠屦金钗十二不替遗簪苟兴求旧之怀不顾穷奢之饰亦有河南撰刺征彼通家虢略遗书期于倒屣志亦求于义合理难俟于言全某菅蒯凡姿邾滕陋俗释耕耘于下邑观礼乐于中都然素励颛蒙常耽比兴未逢仁祖谁知风月之情因梦惠连或得池塘之句莫不冥投刻骨默想劳神未嫌彭泽之车不叹莱芜之甑其或严霜坠叶孤月离云片席飘然方思独往空亭悄尔不废闲吟强将麋鹿之情欲学鸳鸯之性遂使幽兰九畹伤谣咏之情多丹桂一枝竟攀援之路断岂真牛衣有泪蜗舍无烟此生而分作穷人他人而惟称饿隶顷者萍蓬旅寄江海羁游达姓字于李膺献篇章于沈约特蒙俯开严重不陋幽遐至于远泛仙舟高张妓席识柏温之酒味见羊祜之襟情既而哲匠司文至公当柄犹困龙门之浪不逢嘤友之春今日俯及陶镕将裁品物辄申丹慊更窃清音但一顾之荣将回于咳唾则陆沉之质庶望于骞翔永言进退之涂使决荣枯之分如翩翻贺燕巢幕何依觳觫齐牛衅钟将远苟难窥于数仞则永堕于重泉空持拥篲之情不识叫阍之路不任恳迫之至　　上学士舍人启　　　　　　　　前人某步类寿陵文惭涣水登高能赋本乏才华独立闻诗空遵诣道在蜀郡而惟希狗监溯河流而未及龙门常叹美玉在山但扬异彩更恐崇兰被径每隔殊溱徒自沉埋谁能攀襭一旦雕于敏手佩以幽襟免使琳惭宁贻蕙叹潜虞末路未有良期今乃受荐神州争雄墨客容持砚席莫识津涂既而归汝运祖先逢谢尚丹阳传教取觅张凭辉华居何准之前名第在冉耕之列俄生藻秀便出泥沙谁言献辂车軨先期毕命犹惧吹竽乐府未称知音倘更念毛輶终思翼长赎彼在途之厄仍遗生刍脱于鸣□之劳兼贻半菽平生企望终始依投不任感恩干冒之至　　上吏部韩郎中启　　　　　　　前人某识异旁通才无上伎幸传丕训免堕清芬衡轭相逢方悲下路弦弧未审可异前朝郭翻无建业先畴嵇绍有荥阳旧宅故人为累仅得猪肝薄伎所存殆成鸡肋分阴屡转尺涕难收仲宣之为客不休诸葛之娶妻怕早居惟数亩不足栖迟智效一官靡能沾沃荒凉散社流寓穷途高堂之饔□难充下泽之津蹊可见窃以弃菌怀旧尚动深仁投钓言情犹牵末契敢将幽恳来问平衡升平相公简翰为荣巾箱永秘颇垂敦奖未至陵夷倘蒙一话姓名试听区处分□官之琐吏□盐酱之常僚则亦不犯脂膏免藏缣素岂惟穷猿得木涸鲋投泉然后幽独有归永托山涛之分赤蚁无耻免干程晓之门进退仿徨不知所喻　　投顾端公启　　　　　　　　　顾云某启某闻三吴词苑不乏家声两晋儒林非无祖德洎风流薄簪绂渐稀将阐吾宗独付全德不依华宇更托何门某远派涓流寒林一叶学由耕石才实镂冰爰自随计遐方观光上国难沽声价易掇羁愁出谷风高先摧弱羽登门浪急预返穷鳞伏念一掷鱼竿四环星管华发洒倚门之泪远书开隔岁之缄而又曾弃关繻空归未得已随律柱舍此何之今则渐逼春期将临试艺弯弧乏勇睇鹄增忧伏以端公三翁德服儒流言为诂训荑枯有术肉骨多方傥蒙少借余波微回诞说当见长房之竹亦可为龙则知庄叟之鱼终能化羽轻渎尊听伏积忧惶延望音尘不胜翘企　　投殿院韦侍御启　　　　　　　前人某启某闻干时妄动君子不为小智大谋兵家所忌进忧狂狷退耻败亡详观躁静之机爰契军戎之事聊因笺简假喻师徒冀凭殷氏之函用代秦廷之泣某名同胶柱用等铅刀不思量力而行窃欲争锋而进洎焚舟学海决战名□忠甲不坚心城匪固两经先榜但溃楚师再犯终场亦班齐骑雄锋缺落锐志消磨执金鼓以无因送降旗而不暇李陵矢尽项籍兵穷归汉怀惭还吴失计所以重嘘懦气再奋空拳欲罢不能既苏复上将或戒严文阵蹂躏议图赎孟明奔命之辜雪曹沫败军之辱而我师甚寡彼敌尚强未暇争衡空忧失律持疑不进掉鞅难前先怀纳款之诚欲有乞师之志伏以侍御身弓落雁心剑剸犀儒囿中军翰林盟主挥五色笔为诸侯师出奇于文苑之中二南□璧决胜于粉闱之内七子舆棺傥蒙益以奇兵济之余勇旁麾义橹远借云梯使武库戈矛皆为我旅文山草木尽作王师苟无必胜之功甘受后期之责尘浼清听伏积忧惶谨启　　投户部郑员外启　　　　　　　前人某启某闻柳文畅之遇王融初因雅韵刘嗣芳之逢沈约实自片辞或两句可嘉或一篇堪奖则题于团扇写在郊居遂使西邸流芳南朝溢美时名愈大纸价弥高今也故事具存清风尽在每因投卷窃贺伊人虽有负于斯文幸遭逢其至鉴若某者学殊半豹艺愧全牛惭无经济之文空有悲哀之赋投竿鱼浦簉迹龙津无一时暂废讨论无一日敢忘索课诚不足揄扬大政感动知音比于雕虫为文鸟迹成字虽无关至理亦粗有可观辄敢编录荒芜轻尘裁鉴禽中一鹗冀文举之明知狱底双龙庶茂先之必识倘或冰壶借润水镜分光如其积玉之名示以鉴金之誉一日三复非敢望于休文拂席易衣窃有期于谢混仲尼墙峻元礼门深非因咫尺之书难写依投之恳弦哀柱促言切词繁先取妄进之后受自媒之责干犯明德伏积兢惭谨启　　投翰林刘学士启　　　　　　　前人某启某闻郑元之谒马融不知不去赵壹之干羊陟未遇未休或三年常在于门庭或一日再经其墙仞盖以此时儒学无出于马公当世文儒不先于羊子今所以重桴灵鼓复扣洪钟者实存于此也某问不知三书惟阙五未能窥豹强欲知龙洎投弃纶竿依凭缃帙从田巴于稷下谒杨震于关西三箧之书粗知篇目一枚坠简微识指归栖迟虽甚于苏秦勤苦仅同于□越时或严霜届节脱叶辞枝曲突无烟幽□有雪飞文月殿欲拟谢庄染翰兰台思齐宋玉实以钝逾庞统鲁极曾参三犯龙门屡奔鲸浪元珠难得空迷罔象之津大道多岐频洒亡羊之泣辄尘藻鉴叨献菲辞窃自朋游或闻推许潘生擒锦巧借丹青谢氏碎金猥加流品亦复愿披仙雾频扣朱门冀遂望尘不期倒屣今则藩羝类窘幕燕同危正当羸角之时未识安巢之计辄披肝□来诉胸襟伏以学士辨敌飞龟才雄白凤鉴同止水公甚平衡润青藻于词林剃榛芜于义路讲理则丝绳让直发言则山岳惭轻倘假以风云赐之慰荐奏扬雄于汉殿始郭隗于燕台愿借吹嘘岂无裨助至于斩衣异命顾印酬恩夜盗狐裘晓开鱼钥凡于死所请以身先干犯清严无任陨越谨启　　投陆侍御启　　　　　　　　　前人某启某闻河南器贾本为能文冀北推袁曾因善赋或以年将弱冠或以才越众流繇是援自后生置诸前席高擅洛阳之价雄专倚马之名故能为文苑之美谈作儒家之盛观若某年将逾谊才不及宏论乏过秦诗殊咏史徒修通刺莫偶深知加以故国三千青霄九万但抱羁离之苦略无骞翥之期陶元亮之挥毫只思归去庾子山之染翰空有悲哀近者不自揣量辄怀狂狷累缄巴唱来叩郢门萤近烛龙敢言芒耀鷃亲威凤方耻羽仪近自朋游窃聆风旨每承谈论常借丹青免贻覆瓮之讥叨枉掷金之誉此皆情深诱掖意在维持迂洛下之名华径容攀附记吴中之氏族当在接联令申孔李之交许入原尝之舍且知逢晏子屈则宜伸媒遇蹇修丑而思嫁所以更倾幽抱来诉融襟宋玉雄风必加吹照谢庄明月终借光辉获居七士之间便是百生之忝干犯清德伏积忧惶谨启　　上翰林刘侍郎启　　　　　　　前人某闻皎镜当悬无疲屡照华钟在不阻频铿其有饰貌前来横庭直进思投朗鉴愿听洪音孔室高深前远仲由之恳羊门峻阻难传赵壹之怀所以载托笺毫用为绍介某吴门钓者阙里儒徒舍詹何独茧之纶学扬子雕虫之技慕颛孙之干禄学车子之聚萤西过许昌空吟景福东游邹鲁欲拟灵光时或风入楚台雪飞梁苑偶然成咏忽尔盈篇是用历韩郑之门庭学杨衡之刺谒刻舟琢木未拟迂□凿柄攻坚方难龃龉以致两临文阵俱挫笔锋东郭先生将逃滥吹步兵校尉欲泣穷途然亦默听时谣颇闻通论以为蔡中郎之未顾则竹叶柯亭张司空之见知则剑辞圆室以时方济会物有穷通须因甄藻之时冀别沈沦之所求诸作者不在他人是以某月日辄贡菲词上干英眄以侍郎学士作时仪凤为国元龟学海波澜当融沅壑情由垄亩曾稔耕耘属词则丽藻恒春视草则文星镇动言能振蛰势可燃灰倘蒙垂一顾之恩出陆沉之所平生进退决在指纵干犯清严无任惶惧企望之至谨启
　请托部艺文四
