<!-- { "loadSidebar": true } -->
月日使持节柳州诸军事守柳州刺史柳宗元谨献书于相公阁下宗元闻有行三涂之艰而坠千仞之下者仰望于道号以求出过之者日千百人皆去而不顾就令哀而顾之者不过攀木俯首深矉太息良欠而去耳其卒无可奈何然其人犹望而不止也俄而有若乌获者持长绠千寻徐而过焉其力足为也其器足施也号之而不顾顾而曰不能力则其人知必死于大壑矣何也是时不可遇而幸遇焉而又不逮乎己然后知命之穷势之极其卒呼愤自毙不复望于上矣宗元曩者齿少心锐径行高步不知道之艰以陷乎大厄穷踬殒坠废为孤囚日号而望者十四年矣其不顾而去与顾而深矉者俱不乏焉然犹仰首伸吭张目而视曰庶几乎其有异俗之心非常之力当路而垂仁者耶今阁下以仁义正直入居相位宗元实窃拊心自庆以为获其所望故敢致其词以声其哀若又舍而不顾则知沉埋踣毙无复振矣伏惟动心焉宗元得罪之繇致谤之自以阁下之明其知之久矣繁言蔓词祇益为黩伏惟念坠者之至穷锡乌获之余力舒千寻之绠垂千仞之艰致其不可遇之遇以卒成其幸庶号而望者得毕其诚无使呼愤自毙没有余恨则士之死于门下者宜无先焉生之通塞决在此举无任战汗陨越之至　　上杜司徒启　　　　　　　　刘禹锡某启一自谪居七悲秋气越声长苦听者谁哀汤网虽□久而犹诖失意多病衰不待年心如寒灰头有白发惕厉之日利于退藏是以弥年不敢奏记近本州徐使君至奉手笔一函称谓不移问讯加剧重复点窜一无容言忽疑此身犹在门下收纸长想歆然感生寻省遭罹万里不幸方寸之地自不能言求人见谅岂复容易伏蒙远示且曰浮谤渐消况承庆宥期以振刷方今圣贤合德朝野多欢泽柔异类仁及行苇万族咸悦独为穷人四时平分未变寒谷自同类牵复又已三年侧闻众情或以哀叹某材略无取废锢是宜若非旧恩孰肯留念六翮方锻思重托于扶摇孤桐半焦冀见收于煨烬伏纸流涕不知所言谨启　　上门下武相公启　　　　　　　前人某启去年本州吏人自蜀还伏奉示问兼赐衣服缯彩等云水路遥缄縢贶厚恭承惠下之旨重以念旧之怀熙如阳和列在缃简苦心多感危涕自零惊神驿思若待颖杖伏以圣上注意理本锐求国桢念外台报政之功追宣室前席之事重下丹诏再升黄枢群情合符和气来应况八柄所在三人同心□台座之精膺俊杰之数谈笑于规随之际从容于陶冶之间物皆由仪人识所措某久罹宪网兀若枯株当万类咸悦之辰抱穷途终恸之苦清朝无绛灌之列至理绝椒兰之嫌此时不遇可以言命嗟乎一身主祀万里望枌榆之乡高堂有亲九年居蛮貊之地从坐之典固有等差同类之中又寻牵复顷在台日获奉准绳指吏途于按谳遵文律于章奏藻鉴之下难逃陋容炎凉载移足见真态自违间左右沉沦遐荒岁月滋深艰贞弥厉缅思受谴之始他人不知属山园事繁犬马力竭本使有内嬖之吏供司有恃宠之臣言涉猜嫌动碍关束城社之势亟矢纷然弥缝其间崎岖备尽始虑罪因事阙宁虞谤逐迹生智乏周身又谁咎也伏以赵国公顷承顾遇之重高邑公夙荷见知之深虽提挈不忘而显白无自盖以永贞之际皆在外方虽得传闻莫详本末特哀党锢亟形话言自前岁振淹命行中止或闻舆论亦愍重伤伏遇相公秉钧辄已自贺傥重言一发清议攸同使圣朝无锢人大冶无废物自新之路既广好生之德远彰群蛰应南山之雷穷鳞得西江之水指顾之内生成可期伏惟发肤寸之阴成弥天之泽回一瞬之念致再造之恩诚无补于多士之时庶有助于阴施之德无任恳悃之至谨启　　上李相公启　　　　　　　　　前人某启去年国子主簿杨归厚致书相庆伏承相公言及废锢愍色甚深哀仲翔之久谪恕元直之方寸思振淹之道广锡类之仁远聆一言如受华衮自不窥墙仞九年于兹高卑邈殊礼数悬绝虽身居废地而心恃至公伏以相公久以讦谋参于宥密材既为时而出道以得君而专令发于流水之源化行犹偃草之易习强伉者自纳于轨物困杼轴者咸跻于仁寿六辔在手平衡居心运思于陶冶之间宣猷于鱼水之际然能轸念废物远哀穷途嗟哉小生有足悲者内无手足之助外乏强近之亲为学苦心本求荣养得罪由己翻乃贻忧扪躬自劾愧入肌骨祸起飞语刑极沦胥心因病怯气以愁耗近者否运将泰仁人持衡伏惟推曾闵之怀怜乌鸟之志处夔龙之位伤屈贾之心沛然垂光昭振幽蛰言出口吻泽濡寰区昔者行苇勿伤枯胳犹掩哀老以出币愍穷而开怀无情异类尚或婴虑顾惟江干逐客曾是相府故人言念材能诚无所取譬诸飞走庸或知恩呜呼以不驻之光阴抱无涯之忧悔当可封之至理为永废之穷人闻弦尚惊危心不定垂耳斯久长鸣恐悲□回泪尽言不宣意谨启　　上江西李大夫书　　　　　　皇甫湜居蓬衣白之士所以勤身苦心矻矻遑遑出其家辞其亲甘穷饥而乐离别者岂有贰事哉笃守道而求知也有位之人所以休声茂功铄光保大不绝勋而穷名者亦无异术焉乐育材而得人也人无所知虽贤如仲尼穷死而道屯况其下者乎未得其人虽圣如唐尧水不抑而凶未去况其下者乎故上之于人下之求知相须若此之急而相得若此之难者何也盖以在位者居高而听深在下者行卑而迹贱其事势不同出处相悬故也况乎上之人负其位不肯求下之人负其才不肯屈此其所以相须若此之急相得若此之难也湜自学圣人之道诵之于口铭之于心徒恨今之人待士之分以虚华而已今之士望人之分以毫末而已上下相鼓波流相翻包特行者浑众人抱奇才者乏卓识智与愚相浑古之道不行是以役役栖栖独郁郁而无语窃以阁下以周召之才居周召之职独智杰出孜孜以下问收接而博观自江而西沈潜液泽传之天下汪洋宣□是以发愤而来非有他也欲以望阁下之辉光窥阁下之深高下靡豪杰之风以快平生之心耳伏惟降其尊严而省览之裁其可否而去就之无以其浅微察其辞观其志而不录其罪幸甚幸甚谨献旧文十首以先面贽干犯左右惶惧于旌门之前　　上裴度相公书　　　　　　　　元稹通州司马元稹谨再拜献书相公阁下日者相公之掾洛也稹获陪侍道途不以庸妄谘及章启则窃闻阁下以文皇敕起居郎书居安思危四字于笏为至戒今陛下当晋武平吴之后阁下即东征而还安孰甚焉思岂可废况今四邸并开扫门之宾竞至碣石余沴束身之款未坚则推食握发之意可遽移于高枕击钟之逸矣且得人则理之谈实老生之常语至于切近犹饥者欲食不可恶熟俗而不言也若稹末学浅见又安敢引喻古昔于阁下独忆得近日故裴兵部之纳人也甄辨精净号为名流及其为相也构置群材使梁栋榱桷咸适其用人颇隘之至于激浊扬清亦无所爱□是以秉政不累月阁下自外寮为起居郎韦相自巴州知制诰张河南自邕幕为御史李西川自饶州为杂端密勿津梁之地半得其人如故韦纁如稹等拔于疑碍置于朝行者又十数然后排异己之巨敌引腹心之至交当时一二年间几至于奸无蹊隧而正有根本矣及山东沴作上以兵事谘之则对以禁暴息人之外不能有以佐震耀是以樽俎之谋不专于廊庙盖廉善精微之士素熟于心胸而泛驾乘桴之材未尝量校于左右也比于阁下今日之雄材大略为短矣然而即世之后虽无李严廖立之思而十年之内备将相号名卿者多其引拔呜呼子皮叔牙之功斯不细矣日者阁下方事淮蔡独当炉锤内蕴深谋外排群议始以追韩信拔吕蒙为急务固非叔孙通荐儒之日也今殊勋既建至化方行亦当念魏郑公守成之难而三复文皇帝思危之诏乎以愚揆之欲人不怨莫若迁授之有常欲人竭诚莫若救拯于焚溺何谓有常而不怨以省言之由后行为前行以台言之自察院转殿院苟不如是则怨矣苟能如是何怨哉何谓救拯而竭诚稹又不敢移之他人借如小生之庸且昧也固不及班行之中辈又敢自让于郎吏之末者邪向使元和中一年为拾遗二年为补阙不三四年为员外又三四年为正郎则宰物者虽朝许之以纶诰暮许之以专席厚则厚矣遽责有隳肝沥胆同□养之用力亦难哉及夫为计不良困于沟渎者十年矣苟有舒其胼挛置之趋走者又不敢爱气力□心髓于和扁也是犹龟鼍之有水鸟兽之有林何尝愧于水木苟或絷而笼之锁而槛之其或放之投之者则必啁□顾慕以报人报其免于难也今天下病沟渎困笼槛思阁下药之养之投之放之者岂特小生而已哉且曩时之窒阁下及小生者岂不以阁下疏有居安思危之字为抵忌对上以河南掾尉非贬官为说乎向非裴兵部一一明之则稹终老于贫贱固其宜也傥阁下犹二三年迟回于外任则少阳邀望之际固未得奉煌煌之命以周知其巢穴当元济讨除之始又安能定已成之册于上前排未立之疑于众口哉今天下能不有万一于阁下之才略而犹局足怗□私自怜其有志力哉况当今陛下在宥四海与人更始特降含垢弃瑕之书且授随材任能之柄于阁下阁下若不能荡涤痕累洞开嫌疑弃仇如振尘爱士如救馁使恃才薄行者自赎于烦辱以能见忌者骋力于通衢上以副圣君咸与惟新之德次以广阁下赏善救人之道使千百年外谓阁下与裴兵部为交相短长亦足为贤相矣未尽善也且夫当陛下肇临宇宙之初与得天久照之后愈光明矣安有裴兵部拔群材于前则尽行阁下拔群材于后则尽废以阁下沐浴恩波之始与徽猷克壮之秋愈汪洋矣又安有救裴寰之罪换禹锡之官则尽易振天下之穷滞行涣污之条目则为难稹虽至愚未敢然也稹自十年遭罹多故每欲发书故旧尚不敢尽陈其情岂不知干宰相有不测之罪邪熟自忖之与其瘴死蛮夷自题不遇之榜比夫尘秽尊重伏俟危言之刑无异也聊因所善缄献鄙诚翘企刑书不敢逃让不宣稹顿首
　请托部艺文三
