<!-- { "loadSidebar": true } -->
　请托部纪事二
南史王华传琨华从父弟也孝建中为吏部郎吏曹选局贵要多所属请琨自公卿以下至士大夫例为用两门生江夏王义恭尝属琨用二人后复属琨答不许褚裕之传裕之兄子湛之湛之子彦回累迁吏部尚书有人求官密袖中将一饼金因求请间出金示之曰人无知者彦回曰卿自应得官无假此物若必见与不得不相启此人大惧收金而去彦回叙其事而不言其名时人莫之知者虞玩之传玩之于人物好臧否宋末王俭举员外郎孔□使魏玩之言论不相饶□俭并恨之其后员外郎孔瑄就俭求会稽五官俭方盥投皂荚于地曰卿乡俗恶虞玩之至死烦人王谌传谌从叔摛为秣陵令清直请谒不行羽林队主潘敞有宠妇弟犯法敞为之请摛摛投书于地更鞭四十敞怒谮之明日而见代庾杲之传荜字休野杲之叔父也为荆州别驾前后纪纲皆致富饶荜再为之清身率下杜绝请托布被蔬食妻子不免饥寒齐明帝闻而嘉焉手敕褒美州里荣之初梁州人益州刺史邓元起功勋甚著名地卑琐愿名挂士流时始兴忠武王憺为州将元起位已高而解巾不先州官则不为乡里所悉元起乞上藉出身州从事憺命荜用之荜不能憺大怒召荜责之曰元起已经我府卿何为苟惜从事荜曰府是尊府州是荜州宜须品藻憺不能折遂止傅昭传昭所莅官常以清静为政不尚严肃居朝廷无所请谒梁书萧琛传琛起家齐太学博士时王俭当朝琛年少未为俭所识负其才气欲候俭时俭宴于乐游苑琛乃着虎皮靴策桃枝杖直造俭坐俭与语大悦俭为丹阳尹辟为主簿刘勰传勰为步兵校尉兼东宫通事舍人撰文心雕龙既成未为时流所称勰自量其文欲取定于沈约约时贵盛无由自达乃负其书候约出干之于车前状若货鬻者约便命取读大重之谓为深得文理尝陈诸几案陆杲传天监五年位御史中丞性婞直无所顾望时山阴令虞肩在任赃污数百万杲奏收劾之中书舍人黄睦之以肩事托杲杲不答梁武闻之以问杲杲答曰有之帝曰识睦之不答曰臣不识其人时睦之在御侧上指示曰此人是也杲谓曰君小人何敢以罪人属南司睦之失色徐勉传勉迁吏部尚书尝与门人夜集客有虞皓求詹事五官勉正色答云今夕止可谈风月不宜及公事故时人服其无私孔靖传靖曾孙奂太建六年为吏部尚书八年加侍中性耿介绝诸请托虽储副之尊公侯之重溺情相及终不为屈萧思话传思话曾孙引后主即位为中庶子建康令时殿内队主吴琎及宦者李善度蔡脱儿等多所请属引一皆不许引□族子密时为黄门郎谏引曰李蔡之权在位皆惮亦宜少为身计引曰吾之立身自有本末亦安能为李蔡致屈就令不平不过免职耳吴琎竟作飞书李蔡证之坐免官北史高闾传闾在中书学生百余人有所干求者无不受其贿及老为二州乃更廉俭自谨有良牧之誉崔亮传亮外虽方正内亦承候时情宣传左右郭神安颇被孝明识遇以弟托亮亮引为御史及神安败后因集禁中孝明令兼侍中卢昶宣旨责亮曰在法官何故受左右嘱请亮拜谢而已无以上对光韶亮从父弟也迁廷尉卿秘书监祖莹以赃罪被劾光韶必欲致之重法太尉城阳王徽尚书令临淮王彧吏部尚书李神□侍中李彧并势望当时皆为莹求宽光韶正色曰朝贤执事于舜之功未闻其一如何反为罪人言乎其执意不回如此魏书高崇传崇子恭之字道穆每谓人曰人生厉心立行贵于见知当使夕脱羊裘朝佩珠玉者若时不我知便须退迹江海自求其志御史中尉元匡高选御史道穆奏记于匡曰道穆生自蓬檐长于陋巷颇猎群书无纯硕之德尚好章咏乏雕掞之工虽欲□影髦徒班名俊伍其可得哉然凝明独断之主雄才不世之君无藉朽株之资求人屠钧之下不牵暗投之诮取士商歌之中是以闻英风而慷慨望云路而低徊者天下皆是也若得身隶绣衣名充直指虽谢周生骑上之敏实有茅氏就镬之心匡大喜曰吾久知其人适欲召之遂引为御史郦范传范子道约字善礼起家奉朝请再迁冠军将军司徒谘议参军朴质迟钝颇爱琴书性多造请好以荣利干谒乞丐不已多为人所笑弄坎壈于世不免饥寒封懿传懿族曾孙述外貌方正而不免请谒
