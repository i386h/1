<!-- { "loadSidebar": true } -->
史记越世家范蠡自谓陶朱公朱公居陶生少子少子及壮而朱公中男杀人囚于楚朱公曰杀人而死职也然吾闻千金之子不死于市告其少子往视之乃装黄金千溢置褐器中载以一牛车且遣其少子朱公长男固请欲行朱公不听长男曰家有长子曰家督今弟有罪大人不遣乃遣少弟是吾不肖欲自杀其母为言曰今遣少子未必能生中子也而先空亡长男奈何朱公不得已而遣长子为一封书遗故所善庄生曰至则进千金于庄生所听其所为慎无与争事长男既行亦自私赍数百金至楚庄生家负郭披藜藋到门居甚贫然长男发书进千金如其父言庄生曰可疾去矣慎毋留即弟出勿问所以然长男既去不过庄生而私留以其私赍献遗楚国贵人用事者庄生虽居穷阎然以廉直闻于国自楚王以下皆师尊之及朱公进金非有意受也欲以成事后复归之以为信耳故金至谓其妇曰此朱公之金有如病不宿诫后复归勿动而朱公长男不知其意以为殊无短长也庄生间时入见楚王言某星宿某此则害于楚楚王素信庄生曰今为奈何庄生曰独以德为可以除之楚王曰生休矣寡人将行之王乃使使者封三钱之府楚贵人惊告朱公长男曰王且赦曰何以也曰每王且赦常封三钱之府昨暮王使使封之朱公长男以为赦弟固当出也重千金虚弃庄生无所为也乃复见庄生庄生惊曰若不去邪长男曰固未也初为弟事弟今议自赦故辞生去庄生知其意欲复得其金曰若自入室取金长男即自入室取金持去独自欢幸庄生羞为儿子所卖乃入见楚王曰臣前言某星事王言欲以修德报之今臣出道路皆言陶之富人朱公之子杀人囚楚其家多持金钱赂王左右故王非能恤楚国而赦乃以朱公子故也楚王大怒曰寡人虽不德耳奈何以朱公之子故而施惠乎令论杀朱公子明日遂下赦令朱公长男竟持其弟丧归至其母及邑人尽哀之唯朱公独笑曰吾固知必杀其弟也彼非不爱其弟顾有所不能忍者也是少与我俱见苦为生难故重弃财至如少弟者生而见我富乘坚驱良逐狡兔岂知财所从来故轻去之非所惜吝前日我所为欲遣少子固为其能弃财故也而长者不能故卒以杀其弟事之理也无足悲者吾日夜固以望其丧之来也平原君传秦之围邯郸赵使平原君求救合从于楚约与食客门下有勇力文武备具者二十人偕平原君曰使文能取胜则善矣文不能取胜则歃血于华屋之下必得定从而还士不外索取于食客门下足矣得十九人余无可取者无以满二十人门下有毛遂者前自赞于平原君曰遂闻君将合从于楚约与食客门下二十人偕不外索今少一人愿君即以遂备员而行矣平原君曰先生处胜之门下几年于此矣毛遂曰三年于此矣平原君曰夫贤士之处世也譬若锥之处囊中其末立见今先生处胜之门下三年于此矣左右未有所称诵胜未有所闻是先生无所有也毛遂曰臣乃今日请处囊中尔使遂早得处囊中乃颖脱而出非特其末见而已平原君竟与毛遂偕战国策汗明见春申君候问三月而后得见谈卒春申君大说之汗明欲复谈春申君曰仆已知先生先生大息矣汗明蹙焉曰明愿有问君而恐固不审君之圣孰与尧也春申君曰先生过矣何足以当尧汗明曰然则君料臣孰与舜春申君曰先生即舜也汗明曰不然臣请为君终言之君之贤实不如尧臣之能不及舜夫以贤舜事圣尧三年而后乃相知也今君一旦而知臣是君圣于尧而臣贤于舜也春申君曰善召门吏为汗先生着客籍五日一见汗明曰君亦闻骥乎夫骥之齿至矣服盐车而上太行蹄申膝折尾湛胕溃漉汁洒地白汗交流外阪迁延负棘而不能上伯乐遭之下车攀而哭之解纻衣以羃之骥于是俯而喷仰而鸣声达于天若出金石声者何也彼见伯乐之知己也今仆之不肖厄于州郡掘穴穷巷沉洿鄙俗之日久矣君独无意湔祓仆使得为君高鸣屈于梁乎甘茂亡秦且之齐出关遇苏子曰君闻夫江上之处女乎苏子曰不闻曰夫江上之处女有家贫而无烛者处女相与语欲去之家贫无烛者将去矣谓处女曰妾以无烛故常先至扫室布席何爱于余明之照四壁者幸以赐妾何妨于处女妾自以为有益于处女何为去我处女相语以为然而留之今臣不肖弃逐于秦而出关愿为足下扫室布席幸无我逐也苏子曰善请重公于齐乃西说秦王曰甘茂贤士非恒士也其居秦累世重矣自殽塞溪谷地形险易尽知之彼若以齐约韩魏反以谋秦是非秦之利也秦王曰然则奈何苏代曰不如重其贽厚其禄以迎之彼来则置之槐谷终身勿出天下何从图秦秦王曰善与之上卿以相迎之齐甘茂辞不往苏子伪为齐王曰甘茂贤人也今秦与之上卿以相迎之茂德王之赐故不往愿为王臣今王何以礼之王若不留必不德王彼以甘茂之贤得擅用强秦之众则难图也齐王曰善赐之上卿命而处之楚丘先生行年七十披裘带索往见孟尝君欲趋不能进孟尝君曰先生老矣春秋高矣何以教之先生曰噫将我而老乎噫将使我追车而赴马乎投石而超距乎逐麋鹿而搏豹虎乎吾已死矣何暇老哉噫将使我出正辞而当诸侯乎决嫌疑而定犹豫乎吾始壮矣何老之有孟尝君逡巡避席面有愧色说苑善说篇孟尝君寄客于齐王三年而不见用故客反谓孟尝君曰君之寄臣也三年而不见用不知臣之罪也君之过也孟尝君曰寡人闻之缕因针而入不因针而急嫁女因媒而成不因媒而亲夫子之材必薄矣尚何怨乎寡人哉客曰不然臣闻周氏之喾韩氏之卢天下疾狗也见兔而指属则无失兔矣望见而放狗也则累世不能得兔矣狗非不能属之者罪也孟尝君曰不然昔华舟杞梁战而死其妻悲之向城而哭隅为之崩城为之阤君子诚能形于内则物应于外矣夫土壤且可为忠况有食谷之君乎客曰不然臣见鹪鹩巢于苇苕着之发毛建之女工不能为也可谓完坚矣大风至则苕折卵破子死者何也其所托者使然也且夫狐者人之所攻也鼠者人之所熏也臣未尝见稷狐见攻社鼠见熏也何则所托者然也于是孟尝君复属之齐齐王使为相史记齐悼惠王世家魏勃父以善鼓琴见秦皇帝及魏勃少时欲求见齐相曹参家贫无以自通乃常独早夜埽齐相舍人门外相舍人怪之以为物而伺之得勃勃曰愿见相君无因故为子扫欲以求见于是舍人见勃曹参因以为舍人一为参御言事参以为贤言之齐悼惠王悼惠王召见则拜为内史汉书郦食其传食其陈留高阳人也好读书家贫落魄无衣食业皆谓之狂生及陈胜项梁等起诸将徇地过高阳者数十人食其闻其将皆握齱好荷礼自用不能听大度之言食其乃自匿后闻沛公略地陈留郊沛公麾下骑士适食其里中子沛公时时问邑中贤豪骑士归食其见谓曰吾闻沛公嫚易人有大略此真吾所愿从游莫为我先若见沛公谓曰臣里中有郦生年六十余长八尺人皆谓之狂生自谓我非狂骑士曰沛公不喜儒诸客冠儒冠来者沛公辄解其冠溺其中与人言常大骂未可以儒生说也食其曰第言之骑士从容言食其所戒者沛公至高阳传舍使人召食其食其至入谒沛公方踞床令两女子洗而见食其食其入即长揖不拜曰足下欲助秦攻诸侯乎欲率诸侯破秦乎沛公骂曰竖儒夫天下同苦秦久矣故诸侯相率攻秦何谓助秦食其曰必欲聚徒合义兵诛无道秦不宜踞见长者于是沛公辍洗起衣延食其上坐谢之食其因言六国从衡时沛公喜赐食其食号广野君尝为说客驰使诸侯娄敬传敬齐人也汉五年戍陇西过雒阳高帝在焉敬脱挽辂见齐人虞将军曰臣愿见上言便宜虞将军欲与鲜衣敬曰臣衣帛衣帛见衣褐衣褐见不敢易衣虞将军入言上上召见言入关都秦地拜为郎中号曰奉春君吾丘寿王传寿王为中郎生法免上书谢罪愿养马黄门上不许后愿守塞扞寇难复不许久之上书愿击匈奴诏问状寿王对良善复召为郎卜式传式河南人武帝拜为郎式不愿为之帝曰吾有羊在上林中欲令子牧之式既为郎布衣草跷而牧羊岁余羊肥息帝过其羊所善之式曰非独羊也治民亦犹是矣以时起居恶者辄去毋令败群帝奇其言欲试使治民拜式缑氏令尹翁归传翁归河东平阳人也为狱小吏晓习文法去吏居家会田延年为河东太守行县至平阳悉召故吏五六十人延年亲临见令有文者东有武者西阅数十人次到翁归独伏不肯起对曰翁归文武兼备唯所施设功曹以为此吏倨傲不逊延年曰何伤遂召上辞问甚奇其对除补卒史便从归府案事发奸穷竟事情延年大重之自以能不及翁归徙署督邮杨恽传恽为中郎将郎谒者有罪过辄奏免荐举其高第有行能者至郡守九卿郎官化之莫不自励绝请谒货赂之端后汉书第五伦传伦始以营长诣郡尹鲜于褒见而异之署为吏后褒坐事左转高唐令临去握臂诀曰恨相知晚赵壹传壹汉阳西县人往造河南尹羊陟不得见壹以公卿中非陟无足以托名者乃日往到门陟自强许通尚卧未起壹径入上堂遂前临之曰窃伏西州承高风旧矣乃今方遇而忽然奈何命也因举声哭门下惊皆奔入满侧陟知其非常人乃起延与语大奇之谓曰子出矣陟明旦大从车骑奏谒造壹时诸计吏多盛饰车马帷幕而壹独柴车草屏露宿其旁延陟前坐于车下左右莫不叹愕陟遂与言谈至熏夕极欢而去执其手曰良璞不剖必有泣血以相明者矣陟乃与袁逢共称荐之名动京师士大夫想望其风釆及西还道经弘农过候太守皇甫规门者不即通壹遂遁去晋书孙惠传惠吴国富阳人成都王□荐惠为大将军参领奋威将军白沙督惠擅杀□牙门将梁隽惧罪因改姓名以遁后东海王越举兵下邳惠乃诡称南岳逸士秦秘之以书干越曰天祸晋国遘兹厄运历观危亡其萌有渐枝叶先零根株乃毙伏惟明公咨睿哲之才应神武之略承衰乱之期当倾险之运侧身昏谗之俗局蹐凶谄之间执夷正立则取疾奸佞抱忠怀直则见害贼臣餔糟非圣性所堪苟免非英雄之节是以感激于世发愤忘身抗辞金门则謇谔之言显扶翼皇家则匡主之功着事虽未集大命有在夫以汉祖之贤犹有彭城之耻魏武之能亦有濮阳之失孟明三退终于致果句践丧众期于擒吴今明公名著天下声振九域公族归美万国宗贤加以四王齐圣仁明笃交急难之感同奖王室股肱爪牙足相维持皇穹无亲惟德是辅恶盈福谦鬼神所赞以明公达存亡之符察成败之变审所履之运思天人之功虎视东夏之藩龙跃海嵎之野西谘河间南结征镇东命劲吴锐卒之富北有幽并率义之旅宣喻青徐启示群王旁收雄俊广延秀杰纠合携贰明其赏信仰惟天子蒙尘邺宫外矫诏命擅诛无辜豺狼篡噬其事无远夫心火倾移丧乱可必太白横流兵家攸仗岁镇所去天厌其德元象着明谪谴彰见违天不祥奉时必□明公思安危人神之应虑祸败前后之征弘劳谦日昃之德躬吐握求贤之义倾府竭库以赈贫乏将有济世之才渭滨之士含奇谟于朱唇握神策于玉掌逍遥川岳之上以俟真人之求日想不世之佐耳听非常之辅举而任之则元勋建矣秘之不天值此衰运窃慕墨翟申包之诚跋涉荆棘重茧而至栉风沐雨来承祸难思以管穴毗佐大猷道险时吝未敢自显伏在川泥系情宸极谨先白笺以启天虑若能沉吟际会徘徊二端侥幸在险请从恕宥之例明公今旋轸臣子之邦宛转名义之国指麾则五岳可倾呼则江湖可竭况履顺讨逆执正伐邪是乌获摧冰贲育拉朽猛兽吞狐泰山压卵因风燎原未足方也今时至运集天与神助复不能鹊起于庆命之会拔剑于时哉之机恐流滥之祸不在一人自先帝公王海内名士近者死亡皆如虫兽尸元曳于粪壤形骸捐于沟涧非其口无忠贞之辞心无义正之节皆希目下之小生而惑终焉之大死凡人知友犹有刎颈之报朝廷之内而无死命之臣非独秘之所耻惜乎晋世之无人久矣今天下喁喁四海注目社稷危而复安宗庙替而复绍惟明公兄弟能弘济皇猷国之存亡在斯举矣秘之以不才之姿而值危乱之运竭其狗马之节加以忠贞之心左属平乱之鞬右握灭逆之矢控马鹄立计日俟命时难获而易失机速变而成祸介如石焉实无终日自求多福惟君裁之陶侃传侃为庐江郡主簿太守张夔察侃孝廉至洛阳数诣张华华初以远人不甚接遇侃每往神无忤色华后与语异之
