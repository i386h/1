<!-- { "loadSidebar": true } -->
　　投礼部郑员外启　　　　　　唐罗隐某启某前月十八日辄以所荐恶文上干严重寻婴疾劣遂旷门墙伏以皎镜无私虽容屡照医门多病应倦施功忍随翔鸟之姿更望不龟之术某沧州舍钓紫陌迷尘徒欲信书不能知命道薄而鱼腮易曝计□而凫胫难加所以□戚叩歌不惟长夜魏舒对策近至中年丹霄无独上之期双鬓有相轻之色而员外芝田养秀桂苑摛华口里雌黄旋成典故座中薤白早避风流敢因善诱之初仰冀嘘枯之便傥一掬华阴之土聊拭苏文则数升泾水之泥永依清济谨启　　投永宁李相公启　　　　　　　前人某启某去今月三十日获遂起居伏以黄闼尊崇虽容展敬白衣卑贱不敢兴言今则辄于陨获之间聊举证明之事晋代则司空试剑汉朝则丞相问牛彼或以顽滞幽姿或以瘦驽下乘犹能动摇至化感达深仁而况生禀五常早知恩义迹居十等不至舆台伏思癸卯年中维扬城畔谢傅裂土疆之日羊公分节制之时珠履□簪朝盈望府鸡香獬角暮出行台转输则万井鱼盐统御则九州侯伯当时务重难之际是筹谋闲暇之初南国佳辰长闻赋咏东山胜赏屡见篇题为教化之笙镛作经纶之彩绘所以汉阳计吏得诣军门厌次狂生叨蒙客礼悯之以转蓬之质安之以负米之心进趋获奉于麾幢俸入仍资于甘旨其后何武捧诏平阳趣装参佐廨中方虞浪迹新城埭下忽受温言嗟其未了之身勉以难迁之性且怜色目犹可发扬某是以不揣狂愚重萌躁妄出则祝赵衰之日永冀流暄入则祷傅说之星惟希借耀今者风雨得生成之候炉锤升鼓铸之司郭令军前潜抽妓乐崔宁城外暗毁池台登庸之时序未遥反□之镃基巳兆若某者族惟单绪艺即中流旋以佩服殊私缄藏厚旨假昆虫而禀性指簪履以输怀窃以浪逼龙津凤催律管鱼皆五色禽必九苞扬锦鬐彩羽之姿俟启蛰吹葭之便独某行迷要路坐守穷株九品班资略非亲旧六街车马莫接声尘扪心而一寸寒灰泣泪而万行清血良时易失司马迁犹是再三知己难逢越石父于焉感激相公傥或俯回衡柄曲赐褒称虽朽□不雕则推常理而孤寒无命祇系洪钧谨启　　投湖南王大夫启　　　　　　　前人某启某闻元亮苦贫姑求彭泽戴颙多病遂乞海虞苟物役之是牵亦人情而斯见某族惟卑贱品在下中三箧亡书幸无漏略一枝仙桂尝欲觊觎十年恸哭于秦庭八举摧风于宋野近者以调甘轸虑负米婴心毛义前贤尚犹奉檄鲰生何者焉可守株勒气马以徐回解藩羊而适愿前使常侍遽怜此志遂以奏官藉俸入于衡阳专表章于使府虽元瑜书记不足愈风而处士衣裘未尝换雪斯亦冤鸟尚思于衔石愚公犹锐于移山寻遇大夫辍梦轩宫吹暄楚峤手中扇在何必袁宏天上才高宁惟公辅间者龙门掌贡马帐搜遗泉客号咷只忧宝尽地灵惆怅不觉山空而某适限徐兵远留吴会不得少将鳞鬣侧望风雷指函谷以驰诚遥知气紫上苏台而送目空羡河清今者辄奉危心来干画戟大夫或俯回赵印下煦韩灰更于茶药之中重假勾留之便所冀犹縻禄食远救朝昏迹稍免于屡空心尚期于妄动百生可卜式占郭泰之龟一字为褒全系宣尼之笔谨启　　投秘监韦尚书启　　　　　　　前人某启某月日以所著谗书一通寓于阍吏退量僭越伏积忧惶某闻樊子昭之处屠沽发光辉于许邵郭林宗之游巩洛振声价于符融其后物态乖讹风流委败下有自媒之诮上无相汲之由某由是反袂兴怀扪心注恨又安得不属耳于舆人之论倾怀于长者之谈而尚书以盛名镇乎当时以盛德传乎奕世不趑趄于阘茸不浮泛于奸回动则致圣主而活苍生以为己任静则导冲襟而养和气以守家声恭惟大朝属在吾道若某者燎薪就学掷楯攻文一则以神气低凡不足动王侯之瞻视一则以家门寒贱不足辱卿相之搜扬十年索米于京都六举随波而上下永言浮世堪比多岐所以览嵇叔夜之书则伏膺户外读张季鹰之传则大嚼□间长恐一旦月桂情衰江濒思起不得揖兖国山庭之相不得窥汉朝王佐之才是以重拂尘衣聊希藻鉴倘尚书以孺子可教则随洛下之书生傥尚书以斯人若狂则访江东之钓叟灵蓍神蔡惟祷所从谨启　　上太常房博士启　　　　　　　前人某启某前月二十五日以所著谗书一通上献近见某官某乙伏承博士曲垂题品俯及孤危闻孙阳以一顾之恩骐骥不为驽马宣父以一言之重夷齐不作饿夫苟吾道之未忘谅斯人而何远某也爇薪就学阅市成功偶不自量因思妄动舍五湖之高蹈事九陌之穷游为良工不度之才为要路不容之物所以嵇康奏乐忿魑魅以争光刘二营生柰鬼神之相笑那官不幸一至于斯恭惟咸通之初大中之末故荆南余正字以博士为轩镜庖刀今渭北徐端公以博士为灵着神蔡但言薄伎合在殊私其后某则困踬于龙津博士则徊翔于鸳侣虽心祈自祷不忘斯须而天上人间凭何讯问宁知此日属在明思岂一旅人之遭遇有时而二作者之语言斯中永为负荷适足忧惭况复风讹俗败之初辙乱旗靡之际讲学则卫刀削树论文则嬴火烧人家家无相保之心处处有自媒之口而博士独持大□高坐危城招既散之师徒复已亡之土地顾兹隆替尤属尊严某也虽赋命以多奇或因人而成事愿将所贽以贺明时谨启　　投盐铁裴郎中启　　　　　　　前人某启某闻大道五千所制者莫先于躁浮生七十所伤者莫甚于情某所以反袂兴嗟支颐浩叹顾两端而若是持万绪以奚归爰念龆年即偕时辈胸中马骏握内□灵入公孙龙之关不惟逞辩叱东方朔之御且欲献书其后濩落单门蹉跎薄命路穷鬼谒天夺人谋营生则饱少于饥求试则落多于上东经海峤受下馆于诸侯西出剑门泣危途于丞相光景但销于杯杓货财不入于橐装传书而黄耳增劳久客而黑貂兼敝间者郎中丹清演咳唾成音荐光逸之材以地寒为累举仲宣之赋以体弱见遗既兴奔北之怀因指在东之念江夏则铺名池口毗陵则堰号铜墩皆有主张以生盐米郎中傥或言泉晚浃未忘淘洒之功谭柄时回别借齿牙之助俾得内资柔滑外救困穷然后驱淮扬入赵之师更谋背水整秦将渡河之卒重议焚舟目祷心祈言狂意迫其余罪戾不敢逭逃谨启　　投蕲州裴员外启　　　　　　　前人某启某月六日辄以着谗书一通贡于客次遂归逆旅载轸危途必恐员外以其姓氏单寒精神钝滞汨在众人之下遗于繁务之中某怀璧经穿壮年见志仲舒养勇何啻三年安世补亡宁惟一箧其后因从计吏遂混时人愤龙尾以不燋念鱼腮之屡曝嵇康骨俗徒矜养性之能李广数奇岂是用兵之罪已往难问天高不言去年牵迫旨甘留连江侥虽伤弓之鸟诚则恶弦食姜之虫未能忘苦所以远辞蜗舍来谒龙门黍谷棠阴方谐志愿荷衣蕙带不柰风霜负所业以长嗟向良工而有谓昔也松苖各性已知难进之由今则火木相生未测自焚之理谨启　　上节度使书　　　　　　　　　房鲁今之君侯垂金印结紫绶处内则堂高数仞侍婢娟然衣罗纨鸣珥环出声态者累百居外则戟列重扉介夫毅然执弩矢拥鈇钺俟指令者数千君侯目视飞鸿气如横蜿而贡士布衣有尘饥僮无色蹇驴竭□而来干谒诚志业不怍气容自若且以干望为心亦不能无愧其望非望饮醲啮肥被鲜曳华指捷乘骏也所以望者盖砥行立名之流非附青云之士焉得施于世其愧非愧布衣粝食饥僮蹇驴也所以愧者彼何人也予何人也夫贾居阛廛藏其货物俟有求者虽巨人必恭然而请贾人言其直则高之曰必若干乃得求者率不能少减而市矣及其人持物货历户而自唱曰某好物某好货其将市虽小儿童则艴然视之问其直几何其唱者且平其直必愈卑之十七八戏耳诚金玉其物货祇以盗有而窃置为宜然何以至是彼不求此望售也士之干人亦然士非不能隐山林群麋鹿脱俗姿态又思孔子干历削逐如此而不足以求行道学孔子者又安得傲然自遂而独善邪亦非得已富贵之人能趋求贫贱之人人必不谓假声势也又不谓谄佞也又不谓利也贫贱之人趋求富贵之人而大谓之假声势也中谓之谄佞也下谓之利也且见自书传称说当时英豪智能者或云礼士或云爱客或云荐宠后辈及言穷约节义者则不过不谄于富贵不戚于贫贱而已今之君侯不惟其不礼士不爱客不荐宠后辈盖无意趋求贫贱之人贫贱之人趋来之往往得罪不过一二而已惟阁下有古英豪之气必能招来穷困者大道之则泽布四海矣不则云卷一丘阁下识某之心非有觊于阁下而云云其说阁下且视之为何如其理岂不然邪他俟尽于棨戟之前某再拜　　与田将军书　　　　　　　　独孤郁天子赏将军之勋自裨校领十万军率给麾幢节符佩黄金印者数四庙祖于京开东第驷门号公侯家子弟姻族以将军故皆为好官将军之勋名可谓盛矣美矣然某闻古人曰成功不久难处且物禁太盛昔者周公以至圣之德致太平之功以成王幼少不忍而去召公有不悦色何者势逼不能无嫌故也夫以圣处犹难况非圣哉故范蠡留侯知其然去之而远害昔者李斯为秦破山东从擒诸侯尊秦为天子秦皇以为丞相任事秦廷之贵惟斯耳斯知盛满不行卒为秦擒韩信为汉诛赵魏破齐楚尊汉为天子汉裂土封王于荆汉将之贵惟信耳信不知降挹一旦蜚言被疑卒受吕氏之诛彼二子可谓巧于为人拙于为身故二子始有周吕勋卒受参夷诛何则由务进而不知退故今上封足下为公为王为十万户侯传子袭孙居为夔为龙出为桓为文且令召公无不悦色足下岂不贤于周公哉夫今之游宦者辛勤数千万言得一官俸不过三二万数从仆不过一二人满当罢恋恋不欲去岂非顾其利邪况夫遭时变即据千里土权杀生柄不觉炎燠更变歌童侍儿俳优不离前为乐万方以娱情惟恐其不欢无纤忧能钻其胸岂不愿留之邪顾其势不可是以去故尧让天下而长有天下孙叔敖不悔去者三愿将军无受吴张元之说纳马援邹阳之策思留侯陶朱之举悟韩信李斯之惑立窦融河西之绩览郭马李高数贤之事稽叔敖三去之美昔蔡泽之说范睢也引鞅起踵以击夺其位睢受说而归相让泽非不知泽情而受市也盖审理必然今某来非纵横时岂泽之徒欤既非夺位而来又岂欲骋口衒世直以惜贤人之业耳惟将军无猜焉　　上中书张舍人书　　　　　　　邵悦某白一昨猥辱面奉征及玫瑰弊庐所有敢不供上辄献数本惟恕其非多此物常开花明媚可置之近砌芳香满庭虽萱草忘忧合欢蠲忿无以尚也夫花卉以明媚芳香之故阁下不惮烦以采掇则士之有才有艺者必将尽力而搜求人人相贺皆有望于明公矣某犹虑花卉移植之际或有夭阏其生询树艺之叟求长养之术叟曰以吾鄙见先务及时第能当春徙之度地居之顺其阴阳遂其成性根茎未固拥之以沃土枝叶未茂溉之以寒泉则扶疏郁映红芳可得而玩矣观叟所为其理信然然诚以拥肿之姿愿附于玫瑰之末拥土溉泉非明公而谁良时在兹无或遐弃不宣某顿首　　再答张仆射书　　　　　　　　柳冕辱还答知朝廷之事事无小大难易一切言之言之辄从从乃中变故君子言有进退之心误矣夫言之不入谏而怒之国之患也言之辄从从而中变是可谏也又何患乎故下之说上患其志不固不患无时谋合于天即天为之时谋合于人即人为之时天且不违况于人乎伊尹负鼎俎五说于汤其道乃行天为之时也商鞅以强国三说孝公其功乃立人为之时也譬如为山累土过于九仞然后功就苟待天时功不成矣愚公者志欲移山必能移山故天地之心与人不远人能感天在于心耳昔犬戎灭周申甫复之无知乱齐管仲霸之晋室中绝王导兴之太平干纪姚宋挫之彼谋之如神即用之如神故贤人君子匡救时运有其才必有其志有其言必有其事事至而退君子不为今一言未行其志乃衰是无志也故君子白刃可蹈也鼎镬可赴也其志不可夺也今有其位有其时一不动再言之再不动三四言之即天地可动况于人乎天地气合即君臣气合又何患乎冕白　　献南海崔尚书书　　　　　　　刘蜕所谓大丈夫岂天使为之哉以其进为天下利退有百世名显为诸侯师默成高世法而已为退默者为避人得时而退默者自进为进显者为必行不得时而进显者为失志以雄才盛德不可不兼其时故无其时不可行也有时而志未达又不可行也志达而未信于天下又不可行也上位之人有不可故下位之人有逾垣塞牖而自遁者又岂惟退默而已哉方今天下百姓不敢争步亩四裔不敢犯守陲自元和以后国家不伤一夫不亡一矢虽有竖子弄兵曾无筋穿皮蠹之患寻已诛伏然而阁下不谓无其时乎昔雍丘不能以才达求讨吴蜀以自试班超不能守其家儒然后得官校尉夫文家之不遇清世不免操弓矢而环甲胄也今则仕由文学着官自清显尊阁下不谓志未达乎夫南海实管榷之地有金珠贝甲修牙文犀之货非茂德廉名国家常重其人阁下不谓未信于天下乎当其时士亦固不以天下之广自隘以居其身不以天下之道自负以不知己故赂媒请介则不忍为守媒待介或有所自弃故退默者不得不自进矣阁下以为时乎未可乎呜呼蜕之生于今二十四年虽天有南无可置其门虽天有东不得开其序伏腊不足于糗粮冬夏常苦于皲湿然而因时着书满十卷自谓不有得于今必有得于后不有得于人必有得于鬼神今则力疲而天下笑日暮而邮舍闭今阁下则逾垣塞牖而已虽然当阁下进为天下利而又显为诸侯师之时柰何得有逾垣塞牖之说乎故先自弃南向再拜不胜恳恳穷泰有时未可知也谨贡旧投刺书一卷以其最近于情杂歌诗一卷以其颇有逸事伏惟周赐观览无惮僇笑　　上宰相书　　　　　　　　　　前人天下固有良时既去而悲歌叹泣之不同故当时则叹已去而泣过时而歌然君子居其位则耻闻之不在其位则耻不能言之其为士君子之心不忍闻之与闻之而不忍弃之则一也夫思虑可以精安危步骤可以负戈殳强劲壮勇持久有守临事不乱然而良时不与斯不得不叹既而信不见任智不见谋周游而晚归风雨相半苦其精力良时不集而畏事之不成斯不得不泣及其田园已暮始反乡里白头无事或有自疑斯不得不歌是其为人皆有忧天下而欲用其道者也不私其身之安佚而休者也既不私其身则公于悲歌者叹泣者也而是人岂以富贵而后天下之心哉蜕也歌之则已太早泣之则不得不豫计叹之则正当其时而君子未闻虽然阁下及其少壮而用之无使后时泣歌耻累君子幸甚太元曰当时则贵已用则贱其不可后也已矣况当今岩无人矣溪无人矣佐王活人之术一皆以文学进苟文学进而君子不动心则蜕也不知其所得罪　　与京西幕府书　　　　　　　　前人汉武帝闻子虚赋初恨不与相如同时既而复喜其人之在世也若然者居蓬蒿而名闻之于天子富贵固不足疑其来爵土固不足畏其大今按其本传云官则止于使者居家初则甚贫呜呼有才如相如有好才如汉武帝然而不达者蜕知之矣于时武帝以四境为心中国耗弱爵土酬于谋臣金帛竭于战士虽念一篇之子虚故不能灭十夫之口食宜矣蜕也生值当时天下无事以文争胜得居第一独蜕居家甚困白身过于相如者盖无人先闻子虚于天子今又不然使有闻之于藩翰大臣则其人自不废弃老死者也呜呼时异矣事古矣相如之时虽遇天子不能致富贵于今之时遇藩翰大臣则足以叙材用伏惟执事以文学显用士之得失无不经于心谓小生之言何如哉　　移陆司勋沔书　　　　　　　欧阳秬月日欧阳秬移书郎中阁下夫百女荡一女贞荡者纷然为贞者笑脱使贞者始贞而后荡奈百人之笑一人耶呜呼一之笑百百者有比耻于人而已百之笑一一者举目无比其如耻何伏惟阁下少垂听览秬在闽中时闻阁下之名十年矣及来京师又逾一纪常期阁下不出则若南阳刘子骥会稽谢庆绪出则如蜀孔明殷傅说不然亦如贾谊朱云之徒庶几于直道也今皇帝起阁下为郎阁下俣俣而来秬谓斯来也享数年有见必言有闻必论日复一日仅三百日矣岂九牧之民皆治矣无有术邪四夷之患皆平矣无有策邪天下之无贤者不可举邪天下之无幸者不可黜邪天下之无赃者不可劾邪天下之无冤者不可雪邪天下之无屈者不可伸邪天下之无骄者不可诫邪既无所闻又无所见则乐尧舜之道读周孔之书刘驎之谢敷斯人也阁下亦斯人也岂徒鼓动以朝廊餐而退是何前踞而后恭若彼始贞而后荡如此且一之笑百虽有比也正今百人之反笑矣阁下欲何比焉夫名利之心不可卷正直之心亦不可转秬谓阁下今之为不及昔时不为明矣且逄萌不挂冠孰有萌邪孙楚不漱石孰有楚邪阁下始心为直苟在为郎国家有明经进士史传诸科孰不郎也后达者虽在阁下之左先达者果在阁下之右秬所谓为郎不若不为盖悲阁下身未死而名已灭虽然犹有可复之计何者阁下有所见勿惜其位而言有所闻勿顾其身而论论或不行言或不用则乞骸归去斯谓可复之计也已矣吴越暖景山川如绣鲈鲙□羹放歌长啸夫如是永为陆司勋庶几乎不朽伏惟念之秬再拜　　上相府书　　　　　　　　宋王安石某闻古者极治之时君臣施道以业天下之民匹夫匹妇有不与其泽者为之焦然耻而忧之瞽聋侏儒亦各得以其材食之有司其诚心之所化至于牛羊之践不忍不仁于草木今行苇之诗是也况于所得士大夫也哉此其所以上下辑睦而称极治之时也伏惟阁下方以古之道施天下而某之不肖幸以此时窃官于朝受命佐州宜竭罢驽之力毕思虑治百姓以副吾君吾相于设官任材休息元元之意不宜以私慁上而自近于不敏之诛抑其势有可言则亦阁下之所宜怜者某少失先人今大母春秋高宜就养于家之日久矣徒以内外数十口无田园以托一日之命而取食不腆之禄以至于今不能也今去而野处念自废于苟贱不廉之地然后有以供裘葛具鱼菽而免于事亲之忧则恐内伤先人之明而外以累君子养完人材之德濡忍以不去又义之所不敢出也故辄上书阙下愿殡先人之丘冢自托于管库以终犬马之养焉伏惟阁下观古之所以材瞽聋侏儒之道览行苇之仁怜士有好修之意者不穷之于无所据以伤其操使老者得养而养者虽愚无能无报盛德于以广仁孝之政而曲成士大夫为子孙之谊是以君子不宜得已者也黩冒威尊不任惶恐之至　　上田枢密书　　　　　　　　　苏洵天之所以与我者岂偶然哉尧不得以与丹朱舜不得以与商均而瞽瞍不得夺诸舜发于其心出于其言见于其事确乎其不可易也圣人不得以与人父不得夺诸其子于此见天之所以与我者不偶然也夫其所以与我者必有以用我也我知之不得行之不以告人天固用之我实置之其名曰弃天自卑以求幸其言自小以求用其道天之所以与我者何如而我如此也其名曰天弃天我之罪也天亦我之罪也不弃不而人不我用不我用之罪也其名曰逆天然则弃天天者其责在我逆天者其责在人在我者吾将尽吾力之所能为者以塞夫天之所以与吾之意而求免夫天下后世之讥在人者吾何知焉吾求免夫一身之责之不暇而暇为人忧乎哉孔子孟轲之不遇老于道途而不倦不愠不怍不沮者夫固知责之所在也卫灵鲁哀齐宣梁惠之徒不足相与以有为也我亦知之矣抑将尽吾心焉耳吾以之不尽吾恐天下后世无以责夫卫灵鲁哀齐宣梁惠之徒而彼亦将有以辞其责也然则孔子孟轲之目将不瞑于地下矣夫圣人贤人之用心也固如此如此而生如此而死如此而贫贱如此而富贵升而为天沉而为渊流而为川止而为山彼不预吾事吾事毕矣窃怪夫后之贤者不能自处其身也饥寒困穷之不胜而号于人呜呼使吾诚死于饥寒困穷耶则天下后世之责将必有在彼其身之责不自任以为忧而吾取而加之吾身不亦过乎今洵之不肖何敢自列于圣贤然其心亦有所甚不自轻者何则天下之学者孰不欲一蹴而造圣人之域然及其不成也求一言之几乎道而不可得也千金之子可以贫人可以富人非天之所与虽以贫人富人之权求一言之几乎道不可得也天子之宰相可以生人可以杀人非天之所与虽以生人杀人之权求一言之几乎道不可得也今洵用力于圣人贤人之术亦已久矣其言语其文章虽不识其果可以有用于今而传于后与否独怪夫得之之不劳方其致思于心也若或启之得之心而书之纸也若或相之夫岂无一言之几于道者乎千金之子天子之宰相求而不得者一旦在己故其心得以自负或者天其亦有以与我也曩者见执事于益州当时之文浅狭可笑饥寒困穷乱其心而声律记问又从而破坏其体不足观也已数年来退居山野自分永弃与世俗日□阔得以大肆其力于文章诗人之优柔骚人之清深孟韩之温醇迁固之雄刚孙吴之简切投之所向无不如意尝试以为董生得圣人之经其失也流而为迂鼍错得圣人之权其失也流而为诈有二子之才而不流者其惟贾生乎惜乎今之世愚未见其人也作策二道曰审势审敌作书十篇曰权书洵有山田一顷非凶岁可以无饥力耕而节用亦足以自老不肖之身不足惜而天之所与者不忍弃且不敢也执事之名满天下天下之士用与不用在执事故敢以所谓策二道权书十篇为献平生之文远不可多致有洪范论史论十篇近以献内翰欧阳公度执事与之朝夕相从议天下之事则斯文也其亦庶乎得陈于前矣若夫言之可用与夫身之可贵与否者执事事也执事责也于洵何有哉　　再上张侍郎书　　　　　　　　前人始至京师时平生亲旧往往在此不见者盖十年矣惜其老而无成问所以来者既而皆曰子欲有求无事他人须张益州来乃济且云公不惜数千里走表为子求官苟归立便殿上与天子相唯诺顾不肯耶退自思公之所以与我者盖不为浅所不可知者惟其力不足而势不便不然公与我无爱也闻之古人日中必□操刀必割当此时也天子虚席以待公其言宜无不听用洵也与公有如此之旧适在京师且未甚老而犹足以有为也此时而无成亦足以见他人之无足求而他日之无及也已昨闻车马至此有日西出百余里迎见雪后苦风晨至郑州唇黑面裂僮仆无人色从逆旅主人得束薪缊火良久乃能以见出郑州十里许有导骑从东来惊愕下马立道周云宋端明且至从者数百人足声如雷已过乃敢上马徐去私自伤至此伏惟明公所谓廉洁而有文可以比汉之司马子长者盖穷困如此岂不为之动心而待其多言耶　　上曾丞相书　　　　　　　　　苏轼轼闻之将有求于人而其说不诚则难以望其有合矣世之奇特之士其处也莫不为异众之行而其出也莫不为怪诞之词比物引类以摇撼当世理不可化则欲以势之将以术售其身古之君子有韩子者其为说曰王公大人不可以无贫贱之士居其下风而推其后大其声名而久其传虽其贵贱之阔绝而其相须之急不啻若左右手呜呼果其用是说也则夫世之君子所谓老死而不遇者无足怪矣今夫扣之者急则应之者疑其词夸则其实必有所不副今吾以为王公大人不可以一日而无吾也彼将退而考其实则亦无乃未至于此耶昔者汉高未尝喜儒而不失为明君卫霍未尝荐士而不失为贤公卿吾将以吾之说而彼将以彼之说彼是相拒而不得其欢心故贵贱之间终不可以合而道终不可以行何者其扣之急而其词夸也鬻千金之璧者不之于肆而愿观者塞其门观之叹息而主人无言焉非不能言知言之无加也今也不幸而坐于五达之衢又呶呶焉自以为希世之珍过者不顾执其裾而强观之则其所鬻者可知矣王公大人其无意于天下后世者亦安以求为也苟其不然则士之过于其前而有动于其目者彼将褰裳疾行而搂取之故凡皇皇汲汲者举非吾事也昔者常闻明公之风矣以大臣之子孙而取天下之高第才足以过人而自视缺然常若不足安于小官而乐于恬淡方其在太学之中衣缯饭糗若将终身至于德发而不可掩名高而不可抑贵为天子之少宰而其自视不加于其旧之锱铢其度量弘达至于如此此其尢不可以夸词而急扣者也轼不佞自为学至今十有五年以为凡学之难者难于无私无私之难者难于通万物之理故不通乎万物之理虽欲无私不可得也己好则好之己恶则恶之以是自信则惑也是故幽居默处而观万物之变尽其自然之理而断之于中其所不然者虽古之所谓贤人之说亦有所不取虽以此自信而亦以此自知其不悦于世也故其言语文章未尝辄至于公相之门今也天子举直谏之士而两制过听谬以其名闻窃以为与于此者皆有求于吾君吾相者也故亦有献其文凡十篇而书为之先惟所裁择幸甚　　答杨简卿　　　　　　　　　　朱熹久不闻问辱书审闻新正以来侍奉吉庆为慰又知已遂书考又得史君荐剡尢以为喜但所谕赵帅书在吾友妙年何遽汲汲如此向使前举未登科不成如今亦要举状关升也平生不敢为此故亦不欲以此施之于人不喜人宛转为人求知故亦不欲作此等书反复思之无以应命但有一言为赠冀贤者抗志高明有以自拔于流俗乃所望耳井伯虽实相爱然似未知所以相爱也　　严革请托疏　　　　　　　　明吕楠题为严革请托馈遗扣敛之积习以清邦政之源事臣维天下事未尝不可为其不可为者情面也情面徇而请托行请托行而馈遗盛馈遗盛而政事弛政事弛而彰瘅倒置纪纲陵夷其源皆繇久沿之积习未破担当之骨力不坚即日操三尺拟其后徒免而无耻耳故为天下事者贵提纲而清其源不然则挠波而求清也理丝而纷急之将愈结也嗟夫才何必借之异代人谁不具一良心无奈数百年醉梦不醒痿痹沉痼之习中于人心牢不可破即如留都军政元气日耗神气不张臣以未学军旅滥竽兹任受事以来忧心如焚矢竭心血以固此根本永消衅璺即以赤心报国题之座右而申之曰杜情面革馈遗发良心课实事直从醉梦沉痼之人心顶门下针人谓纪纲粗布良心渐动而臣独曰未也年来法纪不明将懦兵骄平日既无恩恤以及军士安能明纪律而立威望所以待之如骄子哗伍儿戏莫敢谁何今欲提纲而清其源莫如力绝请托夫请托何以行也非请托者之能行而受请托者之行之也苟冷面铁骨如包待制之笑比黄河清如武侯之吾心如秤不为人轻重谁得干以私然而不能然者不过瞻顾情面惟恐毁言日至或别伏射影惴惴功名名节而不得不从也请托既行如水之溃而不可砥也才不必用用不必才彰不必贤瘅不必不肖事不必任任不必实又安望鼓舞忠义出死力以敌王之忾臣初受事即通行传谕各将弁必严查资序亲试才勇稽核营务从公用舍毋蹈前辙以身试法适一弁夏尚得持书臣即当堂焚书重责饬戒永不叙用矣今已数月并无一书为将弁先容者此后同事诸臣想无不与臣同心共塞此窦请自今将弁但以请托来者该司既说堂永不叙用或择其凌越迫□者间行提问□奏夫如是凡将弁之以夤缘进者亦可以意冷矣至于馈遗之风南都绝少然将弁各有本管相辖者其以逢迎之□密壶餐之厚薄为喜怒等次者不尽无也臣部已与二三司官约各将弁自提督坐营以下岁时虽一米一茶一□一花不惟不受亦不许备又严饬营卫官系相统辖者生辰令节酒食礼仪概行严禁违者访首出以簠簋不饬论仍听科道官不时查访参究夫如是凡将弁之以苞苴进者又可以意冷矣至于扣敛也者将以请托也馈遗也两者不得也清扣敛之半矣然而营卫官弁书职等员役多有指名甚巧陋规相沿其弊非止一端总之剥穷军之膏血填婪猾之橐囊但知一己朵颐谁惜三军菜色臣已大揭明示优恤军士十六条如指打点使费指歇役告便别窜需索指上司文移纸札扣□指补军开粮常例及虽系公差折干或指点闸比较索例等事俱严行厉禁至于差役烦累军士苦楚无告臣已严饬再四请自今凡系真正典制差役及阅操阅城点闸等役各坐营官俱要申明臣部知会其不系典制不许擅自骫法私拨违者听臣衙门查究参治如近日小教场中营把总余应举水营中哨把总陈采大教场中营把总某某等扣敛影占酗酒惰废臣已查确或拿问或革黜统容年终汇奏然非天语再加严饬恐此辈之肺肠未尽洗而扣敛之积习未尽杜也醒醉梦沉痼之人心而清邦政之源以提其纲端在此矣臣无他材能首举入告不过如此臣无任悚仄陨越俟命之至　　与洪方州主事　　　　　　　唐顺之申卿过常时吾不及与会偶游苏州见其以就医在焉此友病势已亟多是鬼伯促人矣仆每见吾兄言申卿为泉郡第一等励行有廉耻之士令人对之怆然伤怀有人百其身之感且其囊箧将空问之止有银五两彼云归资尚不足谢医买药一无所处仆探囊中得银五钱送之且劝之往镇江就医与方州相闻彼云归心急不能北矣余曰南路有乡里士夫乎彼云素寡交游余曰刘松江非君乡里乎彼曰亦同年也余曰往依焉何如彼殊有难色曰素亦不甚相知余谕之曰此时尚守区区之孤介乎留得身子在宇宙间尚有许多好事可为宁守区区之孤介乎慰谕再三始以余言为然时门生蔡举人同在座仆与蔡生私语曰申卿极颠沛中亦不肯妄干人可见其平生也余是时作一书托富副使转通之刘松江又不知刘君义气何如耳特此遣人告吾兄兄可割俸银一二两并谋之同乡士夫在南都有义气者或得银五六两急遣衙门一的当人赍至松江与申卿若救得此人一命使彼得以余生更努力做好人是宇宙间公共事倘遂不幸亦可使客途免于沟壑而已或南都无可处则兄更作一书并托之刘松江彼亦无难处者此事须速不然则挽西江以救涸辙也　　与雷古和提学　　　　　　　　前人执事仗节秉义当世之至不可干以私者也仆平生颇知守区区之孤介未尝敢干人以私者也以平生不敢干人以私之人而辄干之于必不可干以私之上官而又未尝有一面之识也虽愚者亦知其足以触罪而无所得矣而仆乃不揣冒为之则其情亦可察矣故河南提学陈后冈束者鄙人生死之交也念其生死之交而欲为之庇其后此鄙人之私也陈君自束发即知苦学砥节其为翰林不肯谄屈于权贵人遂为奸谗所中而权贵人斥之外藩继以夭殁今其棺槥浮寄客土历十余年而不能葬以四十余岁之病妻抚十六七岁之弱子两口一家僮仆无倚伶仃牢落行道所悲陈君历官十四五年未尝有百金之产止靠死后数百两赙金仆不得已为之经营而岁还之息妻子生计如是而已且夫悯其以砥节遭蹇而欲为之庇其后此亦观风者之责而天下之公也今其子渐能读父书或□之学校之中则庶可以不坠先人之业以仆愚昧岂不知奔竞进学浙中风俗之大蠹而执事之所最禁哉以为好修砥节陈君既是善类而士大夫妻子流落又未有如陈君者倘执事能处其子于常格之外祇足以为志士畸人之劝而不足以为请嘱贪竞之援例也此仆所以不敢干之他人而必干之执事以为执事能直道于炙手炎炎之辈必能垂怜于清寒牢落之家能必不为世俗人之所为必能为世俗之所不为也知我罪我惟执事教之
