<!-- { "loadSidebar": true } -->
　　与黜陟使柳谏议书　　　　唐权德舆某月日试秘书省校书郎权德舆上书阁下德舆材术无闻重以拙讷虽是轺往复皆获趋拜竟未得粗承余论少尽下情伏蒙以弥世之旧将献状上录感戴循环不知所措或有所见敢布愚衷何者今皇帝驭天下之初将欲拔才俊延幽滞综核名实览观风俗故分诏近臣省问四方将天之命其旨不细则阁下举一士用一贤必当穷验声实精究终始一旦以愚当荐士之目诚众多所未喻也凡以故旧之私不能忘情与夫推贤类能其事则异今者澄清省察以得人为功直道公议天下属目此时而失则所失多矣德舆伏膺儒行三十未立拊躬责己知不如人候他时进修与诸生齿方冀当大君子眷念之至申鄙夫报效之分今者有以赀用所逼苟进一官则佣书贩舂亦足自给必不敢以区区之身上累名器敢拒黔敖之食徐受山涛之恩下情所守在此而已是以竟未获拜谢者以必所不敢当也伏惟宴闲之余俯察愚朴文章鄙略不足以烦省览用此陈露惭畏伏深不宣德舆再拜　　与陈给事书　　　　　　　　　韩愈愈再拜愈之获见于阁下有年矣始者亦尝辱一言之誉贫贱也衣食于奔走不得朝夕继见其后阁下位益尊伺候于门墙者日益进夫位益尊则贱者日隔伺候于门墙者日益进则爱博而情不专愈也道不加修而文日益有名夫道不加修则贤者不与文日益有名则同进者忌始之以日隔之疏加之以不专之望以不与者之心而听忌者之说由是阁下之庭无愈之迹矣去年春亦尝一进谒于左右矣温乎其容若加其新也属乎其言若闵其穷也退而喜也以告于人其后如东京取妻子又不得朝夕继见及其还也亦尝一进谒于左右矣邈乎其容若不察其愚也悄乎其言若不接其情也退而惧也不敢复进今则释然悟翻然悔曰其邈也乃所以怒其来之不继也其悄也乃所以示其意也不敏之诛无所逃避不敢遂进辄自疏其所以并献近所为复志赋以下十首为一卷卷有标轴送孟郊序一首生纸写不加装饰皆有楷字注处急于自解而谢不能俟更写阁下取其意而略其礼可也愈恐惧再拜　　应科目时与人书　　　　　　　前人月日愈再拜天池之滨大江之濆曰有怪物焉盖非常鳞凡介之品汇匹俦也其得水变化风雨上下于天不难也其不及水盖寻常尺寸之间耳无高山大陵旷途绝险为之关隔也然其穷涸不能自致乎水为□獭之笑者盖十八九矣如有力者哀其穷而运转之盖一举手一投足之劳也然是物也负其异于众也且曰烂死于沙泥吾宁乐之若俯首帖耳摇尾而乞怜者非我之志也是以有力者遇之熟视之若无睹也其死其生固不可知也今又有有力者当其前矣聊试仰首一鸣号焉庸讵知有力者不哀其穷而忘一举手一投足之劳而转之清波乎其哀之命也其不哀之命也知其在命而且鸣号之者亦命也愈今者实有类于是是以忘其□愚之罪而有是说焉阁下其亦怜察之　　代张籍与李浙东书　　　　　　前人月日前某官某谨东向再拜寓书浙东观察使中丞李公阁下籍闻议论者皆云方今居古方伯连帅之职坐一方得专制于其境内者唯阁下心事荦荦与俗辈不同籍固以藏之胸中矣近者阁下从事李协律翱到京师籍于李君友也不见六七年闻其至驰往省之问无恙外不暇出一言且先贺其得贤主人李君曰子岂尽知之乎吾将尽言之数日籍益闻所不闻籍私独喜常以为自今已后不复有如古人者于今忽有之退自悲不幸两目不见物无用于天下胸中自有知识家无钱财寸步不能自致今去李中丞五千里何由致其身于其人之侧开口一吐出胸中之奇乎因饮泣不能语既数日复自夺曰无所能人乃宜以盲废有所能人虽盲当废于俗辈不当废于行古人之道者浙水东七州户不下数十万不盲者何限李中丞取人固当问其贤不贤不当计其盲与不盲也当今盲于心者皆是若籍自谓独盲于目尔其心则能别是非若赐之坐而问之其口固能言也幸未死实欲一吐出心中平生所知见阁下能信而致之于门耶籍又善于古诗使其心不以忧衣食乱阁下无事时一致之座侧使跪进其所有阁下凭几而听之未必不如听吹竹弹丝敲金击石也夫盲者业专于艺必精故乐工皆盲籍倘可与此辈比并乎使籍诚不以畜妻子忧饥寒乱心有钱财以济医药其盲未甚庶几其复见天地日月因得不废则自今至死之年皆阁下之赐也阁下济之以已绝之年赐之以既盲之视其恩轻重大小籍宜如何报也阁下裁之度之籍惭腼再拜　　上张仆射书　　　　　　　　　前人九月一日愈再拜受牒之明日在使院中有小吏持院中故事节目十余事来示愈其中不可者有自九月至明年二月之终皆晨入夜归非有疾病事故辄不许出当时以初受命不敢言古人有言曰人各有能有不能若此者非愈之所能也抑而行之必发狂疾上无以承事于公忘其将所以报德者下无以自立丧失其所以为心夫如是则安得而不言凡执事之择于愈者非为其能晨入夜归也必将有以取之苟有以取之虽不晨入而夜归其所取者犹在也下之事上不一其事上之使下不一其事量力而任之度才而处之其所不能不强使为是故为下者不获罪于上为上者不得怨于下矣孟子有云今之诸侯无大相过者以其皆好臣其所教而不好臣其所受教今之时与孟子之时又加远矣皆好其闻命而奔走者不好其直己而行道者闻命而奔走者好利者也直己而行道者好义者也未有好利而能爱其君者亦未有好义而忘其君者今之王公大人惟执事可以闻此言惟愈于执事也可以此言进愈蒙幸于执事其所从旧矣若宽假之使不失其性加待之使足以为名寅而入尽辰而退申而入终酉而退率以为常亦不废事天下之人闻执事之于愈如是也必皆曰执事之好士也如此执事之待士以礼如此执事之使人不枉其性而能有容如此执事之欲成人之名如此执事之厚于故旧如此又将曰韩愈之识其所依归也如此韩愈之不谄屈于富贵之人如此韩愈之贤能使其主待之以礼如此苟如此则死于执事之门无悔也若使随行而入逐队而趋言不敢尽其诚道有所屈于己天下之人闻执事之于愈如此皆曰执事之用韩愈哀其穷收之而已耳韩愈之事执事不以道利之而已耳苟如是虽日受千金之赐一岁九迁其官感恩则有之矣将以称于天下曰知己知己则未也伏惟哀其所不足矜其愚不录其罪察其辞而垂仁采纳焉愈恐惧再拜　　与于襄阳书　　　　　　　　　前人七月三日将仕郎守国子四门博士韩愈谨奉书尚书阁下夫士之能享大名显当世者莫不有先达之士负天下之望者为之前焉士之能垂休光照后世者亦莫不有后进之士负天下之望者为之后焉莫为之前虽美而不彰莫为之后虽盛而不传是二人者未始不相须也然而千百载乃一相遇焉岂上之人无可援下之人无可推欤何其相须之殷而相遇之□也其故在下之人负其能不肯谄其上上之人负其位不肯顾其下故高才多戚戚之穷盛位无赫赫之光是二人者之所为皆过也未尝干之不可谓上无其人未尝求之不可谓下无其人愈之诵此言久矣而未尝敢以闻于人侧闻阁下抱不世之才特立而独行道方而事实卷舒不随乎时文武唯其所用岂愈所谓其人哉抑未闻后进之士有遇知于左右获礼于阁下者岂求之而未得耶将志存乎立功而事专乎报主虽遇其人而未暇礼耶何其宜闻而久不闻也愈虽不才其自处不敢后于恒人阁下将求之也而未得欤古人有言曰请自隗始愈今者唯朝夕刍米仆赁之资是急是不过费阁下一朝之宴而足也如曰吾志存乎立功而事专乎报主虽遇其人未暇礼焉则非愈之所敢知也世之龌龊者既不足以语之磊落奇伟之人又不能听焉则信乎命之穷也谨献旧所为文一十八首如赐观览亦足以知其志之所存焉愈恐惧再拜　　上宰相书　　　　　　　　　　前人正月二十七日前乡贡进士韩愈谨伏光范门下再拜献书相公阁下诗之序曰菁菁者莪乐育材也君子能长育人材则天下喜乐之矣其诗曰菁菁者莪在彼中阿既见君子乐且有仪说者曰菁菁者盛也莪微草也阿大陵也言君子之长育人材若大陵之长育微草能使之菁菁然盛也既见君子乐且有仪云者天下美之之辞也其三章曰既见君子锡我百朋说者曰百朋多之之辞也言君子既长育人材又当爵命之赐之厚禄以宠贵之云尔其卒章曰泛泛杨舟载沉载浮既见君子我心则休说者曰载载也沉浮者物也言君子之于人才无所不取若舟之于物浮沉皆载之云尔既见君子我心则休云者言若此则天下之心美之也君子之于人也既长育之又当爵命宠贵之而于其才无所遗焉孟子曰君子有三乐王天下不与存焉其一曰乐得天下之英才而教育之此皆圣人贤士之所极言至论古今之所宜法者也然则孰能长育天下之人材将非吾君与吾相乎孰能教育天下之英材将非吾君与吾相乎幸今天下无事小大之官各守其职钱谷甲兵之问不至于庙堂论道经邦之暇舍此宜无大者焉今有人生二十八年矣名不着于农工商贾之版其业则读书着文歌颂尧舜之道鸡鸣而起孜孜焉亦不为利其所读皆圣人之书杨墨释老之学无所入于其心其所著皆约六经之旨而成文抑邪与正辨时俗之所惑居穷守约亦时有感激怨怼奇怪之辞以求知于天下亦不悖于教化妖淫谀佞诪张之说无所出于其中四举于礼部乃一得三选于吏部卒无成九品之位其可望一亩之宫其可怀遑遑乎四海无所归恤恤乎饥不得食寒不得衣滨于死而益固得其所者争笑之忽将弃其旧而新是图求老农老圃而为师悼本志之变化中夜涕泗交颐虽不足当诗人孟子之谓抑长育之使成材其亦可矣教育之使成才其亦可矣抑又闻君子相其君也一夫不获其所若己推而内之沟中今有人生七年而学圣人之道以修其身积二十年不得已一朝而毁之是亦不获其所矣伏念今有仁人在上位若不往告之而遂行是果于自弃而不以古之君子之道待吾相也其可乎宁往告焉若不得志则命也其亦行矣洪范曰凡厥庶民有猷有为有守汝则念之不协于极不罹于咎皇则受之而康而色曰予攸好德汝则锡之福是皆与善之辞也抑又闻古之人有自进者而君子不逆之矣予攸好德汝则锡之福之谓也抑又闻上之设官制禄必求其人而授之者非苟慕其才而富贵其身也盖将用其能理不能用其明理不明者耳下之修己立诚必求其位而居之者非苟没于利而荣于名也盖将推己之有余以济其不足者耳然则上之于求人下之于求位交相求而一其致焉耳苟以是而为心则上之道不必难其下下之道不必难其上可举而举焉不必让其自举也可进而进焉不必廉于自进也抑又闻上之化下得其道则劝赏不必遍加乎天下而天下从焉因人之所欲为而遂推之之谓也今天下不由吏部而仕进者几希矣主上感伤山林之士有逸遗者屡诏内外之臣旁求于四海而其至者盖阙焉岂其无人乎哉亦见国家不以非常之道礼之而不来耳彼之处隐就闲者亦人耳其耳目鼻口之所欲其心之所乐其体之所安亦岂有异于人乎哉今所以恶衣服穷体肤麋鹿之与处□狖之与居固自以其身不能与时从顺俯仰故甘心自绝而不悔焉而方闻国家之仕进者必举于州县然后升于礼部吏部试之以绣绘雕琢之文考之以声势之顺逆章句之短长中其程式然后得从下士之列虽有化俗之方安边之画不繇是而稍进万不有一得焉彼惟恐入山之不深入林之不密其影响昧昧惟恐闻于人也今若闻有以书进宰相而求仕者而宰相不辱焉而荐之天子而爵命之而布其书于四方枯槁沉溺魁闳宽通之士必且洋洋焉动其心峨峨焉缨其冠于于焉而来矣此所谓劝赏不必遍加乎天下而天下从焉者也因人之所欲为而遂推之之谓者也伏惟览诗书孟子之所指念育才锡福之所以考古之君子相其君之道而忘自进自举之罪思设官制禄之故以诱致山林逸遗之士庶天下之行道者知所归焉小子不敢自幸其尝所著文辄采其可者若干首录在异卷冀辱赐观焉干黩尊严伏地待罪愈再拜　　后十九日复上宰相书　　　　　前人二月十六日前乡贡进士韩愈谨再拜言相公阁下向上书及所著文后待命凡十有九日不得命恐惧不敢逃遁不知所为乃复敢自纳于不测之诛以求毕其说而请命于左右愈闻之蹈水火者之求免于人也不惟其父兄子弟之慈爱然后呼而望之也将有介于其侧者虽其所憎怨苟不至于欲其死者则将大其声疾呼而望其仁之也彼介于其侧者闻其声而见其事不惟其父兄子弟之慈爱然后往而全之也虽有所憎怨苟不至乎欲其死者则将狂奔尽气濡手足焦毛发救之而不辞也若是者何哉其势诚急而其情诚可悲也愈之强学立行有年矣愚不惟道之夷险以蹈于穷饿之水火其既危且亟矣大其声而疾呼矣阁下其亦闻而见之矣其将往而全之欤抑将安而不救欤有来言于阁下者曰有观溺于水而爇于火者有可救之道而终莫之救也阁下且以为仁人乎哉不然若愈者亦君子之所宜动心者也或谓愈子言则然矣宰相则知子矣如时不可何愈谓之不知言者诚其材能不足以当我贤相之举耳若所谓时者固在上位者之为耳非天之所为也前五六年时宰相荐闻尚有自布衣蒙抽擢者与今岂异时哉且今节度观察使及防御营田诸小使等尚得自举判官无间于已仕未仕者况在宰相吾君所尊敬者而曰不可乎古之进人者或取于盗或举于管库今布衣虽贱犹足以方于此情隘辞蹙不知所裁亦惟少垂怜焉愈再拜　　后二十九日复上宰相书　　　　前人三月十六日前乡贡进士韩愈谨再拜言相公阁下愈闻周公之为辅相其急于见贤也方一食三吐其哺方一沐三握其发当是时天下之贤才皆已举用奸邪谗佞欺负之徒皆已除去四海皆已无虞九夷八蛮之在荒服之外者皆已宾贡天灾时变昆虫草木之妖皆已销息天下之所谓礼乐刑政教化之具皆已修理风俗皆已敦厚动植之物风雨霜露之所沾被者皆已得宜休征嘉瑞麟凤龟龙之属皆已备至而周公以圣人之才凭叔父之亲其所辅理承化之功又尽章章如是其所求进见之士岂复有贤于周公者哉不惟不贤于周公而已岂复有贤于时百执事者哉岂复有所计议能补于周公之化者哉然而周公求之如此其急惟恐耳目有所不闻见思虑有所未及以负成王托周公之意不得于天下之心如周公之心设使其时辅理承化之功未尽章章如是而非圣人之才而无叔父之亲则将不暇食与沐矣岂特吐哺握发之勤而止哉惟其如是故于今颂成王之德而称周公之功不衰今阁下为辅相亦近耳天下之贤才岂尽举用奸邪谗佞欺负之徒岂尽除去四海岂尽无虞九夷八蛮之在荒服之外者岂尽宾贡天灾时变昆虫草木之妖岂尽销息天下之所谓礼乐刑政教化之具岂尽修理风俗岂尽敦厚动植之物风雨霜露之所沾被者岂尽得宜休征嘉瑞麟凤龟龙之属岂尽备至其所求进见之士虽不足以希望盛德至比于百执事岂尽出其下哉其所称说岂尽无所补哉今虽不能如周公吐哺握发亦宜引而进之察其所以而去就之不宜默默而已也愈之待命四十余日矣书再上而志不得通足三及门而阍人辞焉惟其昏愚不知逃遁故复有周公之说焉阁下其亦察之古之士三月不仕则相吊故出疆必载质然所以重于自进者以其于周不可则去而之鲁于鲁不可则去之齐于齐不可则去之宋之郑之秦之楚也今天下一君四海一国舍乎此则去父母之邦矣故士之行道者不得于朝则山林而已矣山林者士之所独善自养而不忧天下者之所能安也如有忧天下之心则不能矣故愈每自进而不知愧焉书亟上足数及门而不知止焉宁独如此而已惴惴焉惟不得出大贤之门下是惧亦惟少垂怜焉渎冒威尊惶恐无已愈再拜　　为人求荐书　　　　　　　　　前人某闻木在山马在肆遇之而不顾者虽日累千万人未为不材与下乘也及至匠石过之而不睨伯乐遇之而不顾然后知其非栋梁之材超逸之足也以某在公之宇下非一日而又辱居姻娅之后是生于匠石之园长于伯乐之□者也于是而不得知假有见知者虽千万人亦何足云尔今幸赖天子每岁诏公卿大夫贡士若某等比咸得以荐闻是以冒进其说以累于执事亦不自量已然执事其知某何如哉昔人有鬻马不售于市者知伯乐之善相也从而求之伯乐一顾焉价增三倍某与其事颇相类是故终始言之耳某再拜　　上考功崔虞部书　　　　　　　前人愈不肖行能诚无可取行己颇僻与时俗异态抱愚守迷固不识仕进之门乃与群士争名竞得失行人之所甚鄙求人之所甚利其为不可虽童昏实知之如执事者不以是为念援之幽穷之中推之高显之上是知其文或可而不知其时之莫可也既以自咎又叹执事者所守异于人人之废耳任目华实不兼故有所进故有所退且执事始考文之明日浮嚣之徒已相与称曰某得矣某得矣问其所从来必言其有自一日之间九变其说凡进士之应此选者三十二人其所不言者数人而已而愈在焉及执事既上名之后三人之中其二人者固所传矣华实兼者也果竟得之而又升焉其一人者则莫之闻矣实与华违行与时乖果退之如是则可见时之所与者时之所不与者之相远矣然愚之所守竟非偶然故不可变凡在京师八九年矣足不迹公卿之门名不誉于大夫士之口始者谬为今相国所第此时惟念以为得失固有天命不在趋时而偃仰一室啸歌古人今则复疑矣未知夫天竟如何命竟如何由人乎不由人乎哉欲事干谒则患不能小书困于投刺欲学为佞则患言讷词直卒事不成徒使其躬儳焉而不终日是以劳思长怀中夜起坐度时揣己废然而返虽欲从之末由也已又常念古之人日以进今之人日以退夫古之人四十而仕其行道为学既已大成而又之死不倦故其事业功德老而益明死而益光故诗曰虽无老成人尚有典刑言老成之可尚也又曰乐只君子德音不已谓死而不忘也今夫今之人务利而遗道其学其问以之取名致官而已得一名获一位则弃其业而役役于持权者之门故其事业功德日以忘月以削老而益昏死而遂亡愈今二十有六矣距古人始仕之年尚十四年岂为晚哉行之以不息要之以至死不有得于今必有得于古不有得于身必有得于后用此自遣且以为知己者之报执事以为何如哉其信然否也今所病者在于穷约无僦屋赁仆之资无缊袍粝食之给驱马出门不知所之斯道未丧天命不欺岂遂殆哉岂遂困哉窃惟执事之于愈也无师友之交无久故之事无颜色言语之情卒然振而发之者必有以见知尔故尽暴其所志不敢以默又惧执事多在省非公事不敢以至是则拜见之不可期获侍之无时也是以进其说如此庶执事察之也　　与兵部李侍郎书　　　　　　　前人十二月九日将仕郎守江陵府法曹参军韩愈谨上书侍郎阁下愈少鄙钝于时事都不通晓家贫不足以自活应举觅官凡二十年矣薄命不幸动遭谗谤进寸退尺卒无所成性本好文学因困厄悲愁无所告语遂得穷究于经传史记百家之说沉潜乎训义反复乎句读砻磨乎事业而奋发乎文章凡自唐虞以来编简所存大之为河海高之为泰山明之为日月幽之为鬼神纤之为珠玑华实变之为雷霆风雨奇辞奥旨靡不通达惟是鄙钝不通晓于时事也学成而道益穷年老而身益困私自怜悼悔其初心发秃齿豁不见知己夫牛角之歌辞鄙而义拙堂下之言不书于传记齐桓举以相国叔向携手以上然则非言之难为听而识之者难遇也伏以阁下内仁外义行高而德巨尚贤而与能哀穷而悼屈自江而西既化而行矣今者入守内职为朝廷大臣当天子新即位汲汲于理化之日出言举事宜必施设既有听之之明又有振之之力□戚之歌鬷明之言不发于左右则后而失其时矣谨献旧文一卷扶树教道有所明白南行诗一卷舒忧娱悲杂以怪之言时俗之好所以讽于口而听于耳也如赐览观亦有可采干渎尊严伏增惶恐愈再拜　　与京西节度使书　　　　　　　前人愈再拜布衣之士身居穷约不借势于王公大人则无以成其志王公大人功业显着不借誉于布衣之士则无以广其名是故布衣之士虽甚贱而不谄王公大人虽甚贵而不骄其事势相须而先后相资也今阁下为王爪牙为国藩垣威行如秋仁行如春戎狄弃甲而远遁朝廷高枕而不虞是岂负大丈夫平生之志愿哉是岂负明天子非常之顾遇哉赫赫乎洸洸乎功业逐日以新名声随风而流宜乎欢呼海隅高谈之士奔走天下慕义之人使或愿驰一传或愿操一戈纳君于唐虞收地于河隍然而未至乎是者盖亦有其说云岂非待士之道未甚厚遇士之礼未甚优请粗言其事阁下试详而听之夫士之来也必有求于阁下夫以贫贱而求于富贵正其宜也阁下之财不可以遍施于天下在择其人之贤愚而厚薄等级之可也假如贤者至阁下乃一见之愚者至不得见焉则贤者莫不至而愚者日远矣假如愚者至阁下以千金与之贤者至亦以千金与之则愚者莫不至而贤者日远矣欲求待士之道尽于此而已矣欲求待士之贤愚在于精鉴博采之而已矣精鉴于己固已得其十七八矣又博采于人而百无一二遗者焉若果行是道愈见天下之竹帛不足书阁下之功德矣天下之金石不足颂阁下之形容矣愈也布衣之士也生七岁能读书十三而能文二十五而擢第于春官以文名于四方前古之兴亡未尝不经于心也当世之得失未尝不留于意也尝以天下之安危在边故六月于迈来观其师及此都徘徊不能去者诚说阁下之义愿少立于阶墀之下望见君子之威仪也居十日而不敢进者诚恐阁下以众人视之则杀身不足以灭耻徒悔恨于无穷故先陈此书序其所以来之意阁下其无为狂而以礼进退之幸甚幸甚愈再拜　　上郑相公书　　　　　　　　欧阳詹将仕郎守国子监四门助教欧阳詹谨斋沐缄书再拜遣隶子弟献于相公中衢之车下庶及乎阁下当今主上圣明幸辅贤明可行已行可止已止其或未行未止非不知也非不念也未可行而未可止也詹愚蒙欲陈所知则在知之之后念之之内矣不敢复言今斯有言自言而已人有百行修万事精内叩潜鸣外听无声非不愿用而人不用非不愿旌而人不旌虽和平之代至老至死者相公以为有之乎詹将十有十百有百千有千也何以若知自近之耳詹尝读论语得孔子曰古之学者为己今之学者为人伤时之学者不由所学矜所学也詹虽不敏伤窃如之况禀羔羊鸿雁之性未资训导而敬顺和合乎教者十或四五洁身畏人直拙自守始亦以孝悌忠信约礼从义人生合尔博文游艺行义修词人生同然殊不以有为而为也幸属昭代以此官人敬趋条目遂希铨择五试于礼部方售乡贡进士四举于吏部始授四门助教夫人百行庶几万事留心不仕则已仕则冀就高衢远途展其素蓄垂名于后代播美于当时匪徒利斗粟希片帛救寒暑给朝夕也所以利斗粟希片帛者不能无之其将百行庶几万事留心之流别行也詹非斯人之徒欤其慕彼人之徒欤企夫高衢远途也噫四门助教限以四考格以五选十年方易一官也自兹循资历级然得太学助教其考选年数又如太学若如之则三十年矣三十年间未离助教之官人寿百岁七十者稀詹今四十年有加矣更三十年于此是一生不睹高衢远途矣况先于三十年孰知存亡哉其或素蓄当在重泉之下矣忖己方人所以知百行修万事精内叩潜鸣外听无声非不愿用而人不用非不愿旌而人不旌虽和平之代至老至死者十有十百有百千有千也呜呼今之高悬爵禄广设名位实待乎德行与乎能事也德行也者孝悌也忠信也不可于公堂斯须得试也须渐乎父母昆弟之言洽乎州闾乡曲之誉詹远人也父母昆弟居万里之外州闾乡曲在三江之南孝悌之言无由渐朝廷之耳忠信之誉莫得洽阙下之闻也能事也者秉持也应奉也不可虚处无任而得呈也须形乎政令裁制之庸着乎伎艺使才之致詹冗官也政令裁制一月两衙之谓伎艺使才二奠陪行音吭而已秉持之庸不可形考课之目应奉之致是亦绝着选能之见也纵有颜闵之德游夏之学宰我之政事夫子之文章其何裨也但父母昆弟自相知州闾自相许于海隅岭侥其察拳拳之身何夫大田斯获而有遗秉则滞穗也万秉稀一万穗稀一詹岂遂当其一乎是天地也命之翅必与之羽翮副其巨细使得飞也命之足必与之蹄跖称其短长使得行也若命之翅而不与之羽翮与之而巨细不相副飞则坠若命之足而不与之蹄跖与之而短长不相称行则颠命适遗之坠与适适之颠则如无命无与也其庸愚不知造物之旨者视之则不足怪其贤明深探理源者其谓天地何且邦国也劝人以德行用锡之爵禄必契其分量使得行道也耸人以能事用锡之名位必权其轻重使得荣身也若劝以德行不锡爵禄锡之而分量不相契道则屈若耸以能事而不锡之名位锡之而轻重不相权身则辱劝适遗之屈耸适遗之辱则如无劝无耸也其庸愚不知政化之旨者视之则不足怪其贤明深探理源者其谓邦国何詹代居闽越自闽至于吴则绝同乡之人矣自吴至于楚则绝同方之人矣过宋由郑逾周到秦朝无一命之亲路无四眸之旧犹孤根寄不食之田也人人耕耨所不及家家溉灌所不沾其擢乃条枝成乃华实者上天至仁之膏泽厚地无私之阳春乎相公为上天之霖雨佐厚地之发生也何以处詹焉夫举善不遗于微陋用能必尽其材器真宰相之任也自唐及虞有其人自夏及商有其人自周及秦有其人自汉而降无代无有洎国朝历历可数也相公能以詹为手下滥觞乎似善斯升真善以至似能斯拔真能以来古人行此天下归仁也相公行之哉今则犹古算度途远苍黄造次詹惶恐再拜　　与湖南李中丞启　　　　　　柳宗元宗元启某尝读列子书有言于郑子阳者曰列御寇盖有道之士也居君之地而穷若不好士使之然乎子阳于是以君命输粟于列子列子不受固常高其志又读孟子书言诸侯之于士曰使之穷于吾地则赒之赒之亦可受也又怪孟子以希圣之才命代而出不卓然自异以洁白其德取食于诸侯不以为非断而言之则列子独往之士唯己一毛之为爱故遁以自免孟子兼济之士唯利万物之为谋故当而不辞今某处则无列子之道出则无孟子之谋穷则去让而自求至则捧受而无惭斯固为贪陵苟冒人矣董生曰明明求财利唯恐困乏者庶人之事也是皆诟耻之大者而无所避之何也以为士则黜辱为农则斥远无伎不可以为工无赀不可以为商抱大罪处穷侥以当恶岁而无廪食又不自列于阁下则非所以待君子之意也伏惟览子阳孟子之说以垂德惠无使惶惶然控于他邦重为董生所笑则缧囚之幸大矣谨启　　上大理崔大卿应制举不敏启　　前人宗元启伏闻古之知己者不待来求而后施德举能而已其受德者不待成身而后拜赐感知而已故不扣而响不介而合则其举必至而其感亦甚斯道遁去辽阔千祀何为乎今之世哉若某者智不能经大务断大事非恢杰之才学不能探奥义穷章句为腐烂之儒虽或置力于文学勤勤恳恳于岁时然而未能极圣人之规矩恢作者之闻见劳费翰墨徒尔拖缝掖曳大带游于朋齿且有愧色岂有能乎哉阁下何见待之厚也始者自谓抱无用之文戴不肖之容虽振身泥涂仰睎云霄何由而能哉遂用收视内顾俯首绝望甘以没没也今者果不自意他日琐琐之著述幸得流于衽席接在视听阁下乃谓可以陷远大之途及制作之门决然而不疑介然而独听是何收采之特达而顾念之勤备乎且阁下知其为人何如哉其貌之美陋质之细大心之贤不肖阁下固未知也而一遇文字志在济拔斯盖古之知己者已故曰古之知己者不待来求而后施德者也然则亟来而求者诚不料也某向以应博学宏词之举会阁下辱临考第司其升降当此之时意谓运合事并适丁厥时其私日以自负也无何阁下以鲲鳞之势不容尺泽悠尔而自放廓然而高迈其不我知者遂排退而委之委之诚当也使古之知己犹在岂若是求多乎哉夫仕进之路昔者窃闻于师矣太上有专达之能乘时得君不由乎表着之列而取将相行其政焉其次有文行之美积能累荣不由乎举甲乙历科第登乎表着之列显其名焉又其次则曰吾未尝举甲乙也未尝历科第也彼朝廷之位吾何修而可以登之乎必求举是科也然后得而登之其下不能知其利又不能务其往则曰举天下而好之吾何为独不然由是观之有爱锥刀者以举是科为悦者也有争寻常者以登乎朝廷为悦者也有慕权贵之位者以将相为悦者也有乐行其政者以理天下为悦者也然则举甲乙历科第固为末而已矣得之不加荣丧之不加忧苟成其名于远大者何补焉然而至于感知之道则细大一矣成败亦一矣故曰其受德者不待成身而后拜赐然则幸成其身者固末节也盖不知求之下者不足以收特达之士而不知成身之末者不足以承贤达之遇审矣伏以阁下德足以仪世才足以辅圣文足以当宗师之位学足以冠儒术之首诚为贤达之表也顾视下位岂容易而收哉而某朴野昧劣进不知退不可以言乎德不能植志于义而必以文字求直不可以言乎才秉翰执简败北而归不可以言乎文登场应对刺谬经旨不可以言乎学固非特达之器也附省陋质岂容易而承之哉叨冒大遇秽累高鉴喜惧交争不克宁居窃感荀罃如实出己之德敢希豫让国士遇我之报伏候门屏敢俟招纳谨奉启以代投刺之礼伏惟以知己之道终抚荐焉不宣谨启　　上权德舆补阙温卷启　　　　　前人补阙执事宗元闻之重远轻迩贱视贵听所由古矣切以宗元幼不知耻少又躁进拜揖长者自于幼年是以簉俊造之末迹□牒计之下列贾艺求售□无善价载文笔而都儒林者匪亲乃旧率皆携抚相示谈笑见昵喔咿逡巡为达者无乃睹其朴者鄙其成狎其幼者薄其长耶将行不拔异操不砥砺学不该广文不炳耀实可鄙而薄耶今鸳鹭充朝而独干执事者特以顾下念旧收接儒素异乎他人耳敢问厥由庶几告之俾识去就幸甚幸甚今将慷慨激昂奋攘布衣纵谈作者之筵曳裾名卿之门抵掌峨弁厚自润泽进越无恧污达者之视听猖狂愚妄固不可为也复欲俯然惕息迭足塌翼拜祈公侯之阍跪邀贤达之车竦魂栗股兢恪危惧荣者倦之弥忿厥心又不可为也若慎守其常确执厥中固其所矣则又色平气柔言讷性鲁无特达之节无推择之行琐琐碌碌一孺子耳孰谓其可进孰谓其可退抑又闻之不鼓踊无以超泥涂不曲促无以由艰险不守常无以处明分不执中无以趋夷轨今则鼓踊乎曲促乎守其常而执厥中乎浩不知其宜矣进退无倚宵不遑寐乃访于故人而咨度之其人曰补阙权君着名逾纪行为人高言为人信力学掞文朋侪称雄子亟拜之足以发扬对曰衷燕石而履元圃带鱼目而游涨海祇取诮耳曷予补乎其人曰迹之勤者情必生焉心之恭者理必报焉况子之文不甚鄙薄者乎苟或勤以奉之恭以下之则必勖励尔行辉耀尔能言为建瓴晨发夕被声驰而响溢风振而草靡可使尺泽之鲵奋鳞而纵海密网之鸟举羽而翔霄子之一名何足就矣庶为终身之遇乎曷不举驰声之资挈成名之基授之权君然后退行守常执中之道斯可也愚不敏以为信然是以有前日之拜又以为色取象恭大贤所饫朝造夕谒大贤所倦性颇疏野窃又不能是以有今兹之问仰惟鉴其鄙心而去就之洁诚斋虑不胜至愿　　上李夷相公书　　　　　　　前人
