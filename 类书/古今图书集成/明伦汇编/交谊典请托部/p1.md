<!-- { "loadSidebar": true } -->

　请托部总论
梁刘勰新论
　　托附
夫仓气庶品未有不托附物势以成其便者也故霜雁托于秋风以成轻举之势腾蛇附于春雾志希凌霄之游蟨鼠附于蛩蛩以攀追日之步碧萝附于青松以茂凌云之叶与夫鸟兽虫卉之智犹知因风假雾托峻附高以成其事奚况于人而无托附以就其名乎故所托英贤则迹光名显所附暗蔽则身悴名朽天之始旭则目察轻烟岁之将暮则蓬卷云中目之能见蓬之能高托日之光附风之势也缀羽于金铁置之于江湖必也沈溺陷于泥沙非羽质重而性沈所托沈也载石于舟置之江湖则披风截波泛扬长涧非石质轻而性浮所托浮也抟牛之飞极百步若附鸾尾则一翥万里非其翼工所托迅也楼季足捷追越奔光若驾疲则日不涉一舍非其胫迟所托蹇也以是观之附得其所则重石可浮短翅能远附失其所则轻羽沦溺迅足成蹇夫燕之巢幕□泥补缀烂若绫纹虽陶匠逞妙不能为之可谓固矣然凯旋剔幕则巢破子裂者所托危也鹪鹩巢苇之茎紩之以丝发珠圆罗绉虽女子运巧不能为之可谓固矣然风□至则苇折卵破者何也所托轻弱使之然也故鸟有择木之性鱼有选潭之情所以务其翔集盖斯为美也宋册府元龟
　　自荐
士之自负其能将以效用于世而知己未遇良时难偶居尝用晦虽屈于等夷一朝乘便思有以树立繇是挺然自述以露其才冀施于有政而见于行事者也至有临危制变而奋厥庸佐命戡难而申其术居上治民而成务切问近对以尽规曷尝不饬躬以践形循名而副实者已顷复自衒自媒昔人之所丑若乃跅弛之士不羁之子以勋名为任而贫贱自耻者岂复拘于尝简而安可不试哉　　干谒
夫有为之士将以尽思虑之变效智计之用以达于有位而奋于当世然以贫贱之姿风期攸隔先容莫致厥路无由故寓词以感动饬躬以干进或矫激以示奇迟留而不去盖其策虑愊忆无所发明或以机事微密有以关说乃至靡因介者期于自达故有当倾盖之遇恨相得之晚邀功于一时垂裕于将来者斯亦感慨发愤而为之也然而衒鬻以求售其在君子之后乎若乃向其风声以道义为贵或有惧其侵辱因僶俯而往亦人无间然矣
　请托部艺文一
