<!-- { "loadSidebar": true } -->
　　髑髅赋　　　　　　　　　　汉张衡张卒子将游目于九野观化乎八方星回日运凤举龙骧南游赤野北陟幽乡西经昧谷东极扶桑于是季秋之辰微风起凉聊回轩驾左翔右昂步马于畴阜逍遥乎陵冈顾见髑髅委于路旁下居于壤上有元霜平子怅然而问之曰子将并粮推命以夭逝乎本丧此土流迁来乎为是上智为是下愚为是女人为是丈夫于是肃然有灵但闻神响不见其形答曰吾宋人也姓庄名周游心方外不能自修寿命终极来齿元上公子何以问之对曰我欲告之于五岳祷之于神祇起子素骨反子四肢取耳北坎求目南离使东震献足西坤授腹五内皆还六神尽复子欲之不乎髑髅曰公子之言殊难也死为休息生为役劳冬水之凝何如春冰之消荣位在身不亦轻于尘毛巢许所耻伯成所逃况我已化与道逍遥离朱不能见子野不能听尧舜不能赏桀纣不能刑虎豹不能害戟剑不能伤与阴阳同其流元气合其朴造化为父母天墬为床褥雷电为鼓扇日月为灯烛云汉为川池星宿为珠玉合体自然无情无欲澄之不清浑之不浊不行而至不疾而速于是言卒响绝神光除灭顾盼轸恤乃命仆夫假之以缟巾衾之以元尘为之伤涕酬于路滨　　髑髅说　　　　　　　　　　魏曹植曹子游乎陂塘之滨步乎蓁秽之薮萧条潜虚经幽践阻顾见髑髅块然独居于是伏轼而问之曰子将结缨首剑殉国君乎将被坚执锐毙三军乎将婴兹固疾命陨倾乎将寿终数极归幽冥乎叩遗骸而叹息哀白骨之无灵慕严周之适楚傥托梦以通情于是伻若有来恍若有存影见容隐厉声而言曰子何国之君子乎既枉舆驾愍其枯朽不惜咳唾之音慰以若言子则辩于辞矣然未达幽冥之情死生之说也夫死之为言归也归也者归于道也道也者身以无形为主故能与化推移阴阳不能更四时不能亏是故洞于纤微之域通于恍惚之庭望之不见其象听之不闻其声挹之不充注之不盈吹之不雕嘘之不荣激之不流凝之不停寥落冥漠与道相拘偃然长寝乐莫是逾曹子曰予将请之上帝求诸神灵使司命辍籍反子骸形于是髑髅长呻廓然叹曰甚矣何子之难语也太素氏不仁劳我以形苦我以生今也幸变而之死是反吾真也何子之好劳而我之好逸子则行矣予将归于太虚于是言卒响绝神光雾除顾将旋轸乃命仆夫拂以元尘覆以缟巾爰将藏彼路滨覆以丹土翳以绿榛夫存亡之异世乃宣尼之所陈何神凭之虚对云死生之必均　　行殣赋　　　　　　　　　宋颜延之嗟我来之云远睹行殣于水隅崩朽棺以掩圹仰枯颡而枕衢资沙砾以含实藉水章之襚储抚躬中涂太息兰渚行徘徊于永路时悄怆于川侣　　文王葬枯骨赋　　　　　　唐白行简骨虽无知葬以表德展厚礼于九原示深仁于万国惠加于鬼则游岱之魂有依义感于人故归周之心不忒原夫灵台肇建璧池是穿宛彼枯骨委兹穷泉既靡睹其铭志曾莫知夫岁年西伯乃色变惨尔涕流泫然爰命从者将收瘗焉俾夫恻隐之心因形骸而下至于地升闻之德随精魄而上动于天徒观其年代超忽英灵沦没土变丰肌苔封朽骨于是惠沾生死泽及荣枯遣奠有加于苹藻备物无阙于刍涂幽壤始开见佳城于白日灵丘是启旋卜宅于青乌既而迁彼古埏葬之中野推诚于重泉之内昭德于普天之下念此穷尘之骨尚或墐之欲使行路之人不得见也且夫圣人哀死君子表微用之于国而上下忻戴书之于史而载籍光辉诸侯感而思服百姓从而知归以之理人而人自化以之奉天而天不违故能掩胳教行送终义立泽靡不浸仁无不及恩加师旅而同德数千庆延子孙而卜代三十且封比干之墓惟德是钦护信陵之冢其仁未深曷若我罔辨名氏莫知古今招亡散之魂复于棺椁收无主之骨敛以衣衾盖所以感鬼神而动天地岂止夫三分天下而二者归心　　上韩魏公乞葬董传书　　　　宋苏轼轼再拜近得秦中故人书报进士董传三月中病死轼往岁官岐下始识传至今七八年知之熟矣其为人不通晓世事然酷嗜读书其文字萧然有出尘之姿至诗与楚词则求之于世可与传比者不过数人此固不待轼言公自知之然传尝望公不为力致一官轼私心以为公非有所爱也知传所禀赋至薄不任官耳今年正月轼过岐下而传居丧二曲使人问讯其家而传径至长安见轼于传舍道其饥寒穷苦之状以为几死者数矣赖公而存又且荐我于朝吾平生无妻近有彭驾部者闻公荐我许嫁我其妹若免丧得一官又且有妻不虚作一世人皆公之赐轼既为传喜且私忧之此二事生人之常理而在传则为非常之福恐不能就今传果死悲夫书生之穷薄至于如此其极耶夫传之材器固不通于世用然譬之象犀珠玉虽无补于饥寒要不可使在涂泥中此公所以终荐传也今父子暴骨僧寺中孀母弱弟自谋口腹不暇决不能葬轼与其故旧在京师者数人相与出钱赙其家而气力微薄不能有所济甚可悯矣公若犹怜之不敢望其他度可以葬传者足矣陈绎学士当往泾州而宋迪度支在岐下公若有以赐之轼且敛众人之赙并以予陈而致之宋使葬之有余以予其家传平生所为文当使人就其家取之若获当献诸公　　武昌官葬暴骨铭　　　　　　　前人　有宋绍圣二年葬暴骨于是是其无主仁人君子　斯其主矣东坡居士铭其藏曰人耶天耶随念而徂有未能然宅此枯颅后有君子无废此心陵谷变坏复棺衾之　　徐州祭枯骨文　　　　　　　　前人嗟尔亡者昔惟何人兵耶氓耶谁其子孙虽不可知孰非吾民暴骨累累见之酸辛为卜广宅陶□宽温相从归安各反其真　　惠州祭枯骨文　　　　　　　　前人尔等暴骨于野莫知何年非兵则民皆吾赤子恭惟朝廷法令有掩胳之文监司举行无吝财之意是用一新此宅永安厥居所恨犬豕伤残蝼蚁穿□但为藂冢罕致全躯幸杂居而靡争义同兄弟或解脱而无恋超生人天　　张大将军收瘗枯骨碑　　　　明杨璥宛民自失橐耜而日受□木隙墙之风雨则孰生孰死几不知所昵就矣夫不知昵就则兵兵之盗贼盗贼之武关西瞰淮水东流抑何时何地不为锋镝而方城负隅之啸更出没人篱壁观浩劫于中原敢必南阳一角有今日哉天子曰嗟予指顾中原而莽戎聊定惟宛民仳离其简能肃戎行而养民者为我蔽南汝于是大将军乃应诏莅政之日城无完郛民与寇狎官舍倾覆而有司若寄大将军曰国初伤痍民气未复吾先习民而后致力于盗俾盗与民分而后选锋剿盗而民不伤此吾今日之军政也行之历年而盗与民分再行之历年而民不知有兵如是者数岁其间料敌应变定南汝而屏襄汉者姑不暇举即拐河余孽终不忍杀迟之又久而后剪定复推功于有司而不肯自居此其度量为何如耶余尝读史至吴起杀谤己者三千人武安君坑赵降卒四十万王全斌妄戮黩货其守西河拔上党下蜀之勋非不赫耀一时而事后论定又未尝不薄其为人也以此论大将军而大将军抱活人之志见之军功者岂无传述而余独表其掩胳一事何也盖掩胳王政也有司不及举而大将军举之盖大将军无日无念不欲翳死人而肉白骨也恐府中人冒京观以失实乙酉冬始得元妙观道士四人月给米八斗钱二千冬夏给衣服于是四人者力填墓窦大小凡若干孔聚骨如山大将军卜地于观之前开万人圹卜期于仲冬廿七收众骨而瘗之作佛事施晚食呜呼余备藩于此且经年时时与大将军相周旋兹叨陪卿贰将别亦谓大将军坐匡床着弋绨袍日击鲜飨士习骑射谨烽火门无宾客不肯预政事有斛律光曹彬遗风而孰知其山不槎□泽不伐夭鱼禁鲲鲕兽长麑鸟翼卵虫舍蚳蝝先王种种不忍人之政皆充满于大将军掩胳一事呜呼此一事足传矣乃勒之碑复推大将军之意以作歌大将军讳应祥辽东人歌曰孰谓一将成功兮万骨枯而为沙讵知慈纛之一麾兮屯蒙廓其有家白日兮马鬣黄泉兮天涯男耶女耶饥寒耶病耶有流矢在白骨耶受将军之度而咸利无为嗷嗷在野而啸悲笳　　劝掩骸骨说　　　　　　　　吕维祺予闻之礼云掩胳埋胔而述文王之仁者必曰泽及枯骨嗟夫江雒之民何辜哉昔之言人相食及杀人而食者偶然耳未有城市郊原其孑遗饥饿之极人人皆然在在皆然日日皆然有之自今河雒之民始每见血胔淋漓白骨委顿皆孑遗饥饿果腹代薪之余也嗟夫民亦何辜罹此奇劫初见犹少今且岑岑然蓬蓬然无非是者触之掩鼻言之下泪始犹骇异竟且相习恐旦夕皆为爨下薪嗟夫此非独干上天之和抑且有不祥之忌想仁人君子见之闻之必有恻然不忍者予仅捐数□雇□力舁之城隅为数大冢掩之虽然见闻或有未广掩埋或有未遍所愿凡有力有心者皆因所见闻而扩充之夫掩胳泽枯施少而及多非以为僥誉祈报地也淮南子曰芥子入目必加抚扪盖由中发非为观容敬以公诸同志者　　掩胳会序　　　　　　　　　陈龙正呜呼茕民没无槥犹之生无食其无告同其哀迫同然生而无食足尚能游行口尚能呼号告之一□有未或穷者死矣不能告矣非仁人自往而求之谁与乞之是故谋生非后哀死尢先呜呼统之无告至较量于方生方死能乞不能乞之间又宁独乞人之穷而非施济者之穷哉然救民之生固不一端一命之膺一箸之余长怀是心何言何动而忍为民害何居何往而不思为民利虽穷于势岂穷于心于是乎处京师者来游京师者一与若会人人皆太颠闳夭散宜生之徒而可以疏附我文王也已　　瘗骸文　　　　　　　　　　唐顺之髑髅完毁凡若干具其髆髀脊□诸杂骨无筭盖出乎乌鸢犬猪所餍饱与夫日炙燹烧风销水啮之余而仅有存者自癸卯至乙巳东南荐饥流尸顺河而下多于河中之船逮水落不能浮下尸遂积迭河壖久之维古昔时遇饥馑疾疫则有荒政以聚民其不幸死而暴露则又有掩胳埋胔之令惜哉其不遭乎此时也褚生淊书舍在河壖余与弟正之数往焉每相与散步河壖之上则见泥滓间圜者如破瓯撑者如枯株碎者如砂砾纷然弥望白日照之星星玼玼若上有光怪予三人者哀其澌灭且尽也命役夫裒而坎之嗟乎古者葬则旌之以铭旌者别也铭者自名也若曰是某人之骸云耳虽后百千年有得之者亦识之曰是某人之骸云耳古人之于骨骸严而别亦不欲其混也若是今乃以五方四裔杂流异业之人而又以残毁不完之尸尔髆我股甲脊乙□辏于一坎若藂苇乱蓬然亦重可悲矣然予尝见元发宋诸陵事火其尸以其余骨杂牛马骨而埋之今此犹尚人骨也嗟乎彼生时何等人也尚不免与牛马骨同葬况此辈殍丐之余犹得以人骨相附复何憾焉使髑髅有知如庄生之说必且一噱于吾言矣坎之以嘉靖戊申春二月是掩胳埋胔之时也　　瘗旅文　　　　　　　　　　王守仁维正德四年秋月三日有吏目云自京来者不知其名氏携一子一仆将之任过龙场投宿土苗家予从篱落间望见之阴雨昏黑欲就问讯北来事不果明早遣人觇之已行矣薄午有人自蜈蚣坡来云一老人死坡下傍两人哭之哀予曰此必吏目死矣伤哉薄暮复有人来云坡下死者二人傍一人坐叹询其状则其子又死矣明早复有人来云见坡下积尸三焉则其仆又死矣呜呼伤哉念其暴骨无主将二童子持畚锸往瘗之二童子有难色然予曰嘻吾与汝犹彼也二童悯然涕下请往就其傍山麓为三坎埋之又以只鸡饭三盂嗟吁涕洟而告之曰呜呼伤哉繄何人繄何人吾龙场驿丞余姚王守仁也吾与尔皆中土之产吾不知尔郡邑尔乌为乎来为兹山之鬼乎古者重去其乡游宦不逾千里吾以窜逐而来此宜也尔亦何辜乎闻尔官吏目耳俸不能五斗尔率妻子躬耕可有也乌为乎以五斗而易尔七尺之躯又不足而益以尔子与仆乎呜呼伤哉尔诚恋兹五斗而来则宜欣然就道乌为乎吾昨望见尔容蹙然盖不任其忧者夫冲冒雾露扳援崖壁行万峰之顶饥渴劳顿筋骨疲惫而又瘴疠侵其外忧郁攻其中其能以无死乎吾固知尔之必死然不谓若是其速又不谓尔子尔仆亦遽尔奄忽也皆尔自取谓之何哉吾念尔三骨之无依而来瘗尔乃使吾有无穷之怆也呜呼伤哉纵不尔瘗幽□之狐成群阴壑之虺如车轮亦必能葬尔于腹不致久暴露尔尔既已无知然吾何能为心乎自吾去父母乡国而来此二年矣历瘴毒而苟能自全以吾未尝一日之戚戚也今悲伤若此是吾为尔者重而自为者轻也吾不宜复为尔悲矣吾为尔歌尔听之歌曰连峰际天兮飞鸟不通游子怀乡兮莫知西东莫知西东兮维天则同异域殊方兮环海之中达观随寓兮奚必予宫魂兮魂兮无悲以恫又歌以慰之曰与尔皆乡土之离兮蛮之人言语不相知兮性命不可期吾苟死于兹兮率尔子仆来从予兮吾与尔遨以嬉兮骖紫彪而乘文螭兮登望故乡而嘘唏兮吾苟获生归兮尔子尔仆尚尔随兮无以无侣悲兮道傍之冢累累兮多中土之流离兮相与呼啸而徘徊兮飧风饮露无尔饥兮朝友麋鹿暮猿与栖兮尔安尔居兮无为厉于兹墟兮
