<!-- { "loadSidebar": true } -->
贾谊新书谕城篇文王昼卧梦人登城而呼己曰我东北陬之槁骨也速以王礼葬我文王曰诺觉召吏视之信有焉文王曰速以人君葬之吏曰此无主矣请以五大夫礼文王曰吾梦中已许之矣奈何其倍之也士民闻之曰我君不以梦之故而倍槁骨况于生人乎于是下信其上新序杂事周文王作灵台及为池沼掘地得死人之骨吏以闻于文王文王曰更葬之吏曰此无主矣文王曰有天下者天下之主也有一国者一国之主也寡人固其主又安求主遂令吏以衣棺更葬之天下闻之皆曰文王贤矣泽及枯骨又况于人乎或得宝以危国文王得朽骨以喻其意而天下归心焉左传文公三年秦伯伐晋济河焚舟取王官及郊晋人不出遂自茅津济封殽尸而还按注封埋藏之宣公十二年晋荀林父帅师及楚子战于邲晋师败绩潘党曰君盍筑武军而收晋尸以为京观臣闻克敌必示子孙以无忘武功楚子曰非尔可知也古者明王伐不敬取其鲸鲵而封之以为大戮于是乎有京观以惩淫慝今罪无所而民皆尽忠以死君命又何以为京观乎晏子谏上篇景公出游于寒涂睹死胔默然不问晏子谏曰昔吾先君桓公出游睹饥者与之食睹疾者与之财使令不劳力藉敛不费民先君将游百姓皆悦今君游于寒涂据四十里之氓殚财不足以奉敛尽力不能周役民氓饥寒冻馁死胔相望而君不问失君道矣公曰然为上而忘下厚藉敛而忘民吾罪大矣于是殓死胔发粟于民说苑辨物篇景公畋于梧丘夜犹蚤公姑坐睡而梦有五丈夫北面幸卢称无罪焉公觉召晏子而告其所梦公曰我其尝杀不辜而诛无罪耶晏子对曰昔者先君灵公畋五丈夫罟而骇兽故杀之断其首而葬之曰五丈夫之丘其此耶公令人掘而求之则五头同穴而存焉公曰嘻令吏葬之国人不知其梦也曰君悯白骨而况于生者乎不遗余力矣不释余智矣故曰人君之为善易矣吴越春秋楚子期将焚吴军子西曰吾国父兄身战暴骨草野焉不收又焚之其可乎子期曰亡国失众存没所在又何杀生以爱死死如有知必将乘烟起而助我如其无知何惜草中之骨而亡吴国遂焚而战孔子家语辨物篇吴伐越隳会稽获巨骨一节专车焉吴子使来聘于鲁且问之孔子命使者曰无以吾命也宾既将事乃发币于大夫及孔子孔子爵之既彻俎而燕客执骨而问曰敢问骨何如为大孔子曰丘闻昔禹致群臣于会稽之山防风氏后至禹杀而戮之其骨专车焉此为大矣客曰敢问谁守为神孔子曰山川之灵足以纪纲天下者其守为神社稷之守为公候山川之祀为诸侯皆属于王客曰防风氏何守孔子曰汪芒氏之君守封嵎者也为漆姓在虞夏为防风氏商为汪芒氏于周为长瞿氏今曰大人客曰人长之极几何孔子曰僬侥氏长三尺短之至也长者不过十类之极也列子天瑞篇子列子适卫食于道从者见百岁髑髅攓蓬而指顾谓弟子百丰曰唯予与彼知而未尝生未尝死也此过养乎此过欢乎种有几厥昭生乎湿酰鸡生乎酒羊奚比乎不笋久竹生青宁青宁生程程生马马生人人久入于机万物皆出于机皆入于机黄帝书曰形动不生形而生影声动不生声而生响无动不生无而生有形必终者也天地终乎与我偕终于无形不生者非本不生者也无形者非本无形者也生者理之必终者也终者不得不终亦如生者之不得不生而欲恒其生画其终惑于数也精神者天之分骨骸者地之分属天清而散属地浊而聚精神离形各归其真故谓之鬼鬼归也归其真宅黄帝曰精神入其门骨骸反其根我尚何存人自生至终大化有四婴孩也少壮也老耄也死亡也其在婴孩气专志一和之至也物不伤焉德莫加焉其在少壮则血气飘溢欲虑充起物所攻焉德故衰焉其在老耄则欲虑柔焉体将休焉物莫先焉虽未及婴孩之全方于少壮间矣其在死亡也则之于息焉反其极矣庄子至乐篇庄子之楚见空髑髅髐然有形撽以马捶因而问之曰夫子贪生失理而为此乎将子有亡国之事斧钺之诛而为此乎将子有不善之行愧遗父母妻子之丑而为此乎将子有冻馁之患而为此乎将子之春秋故及此乎于是语卒援髑髅枕而卧夜半髑髅见梦曰子之谈者似辨士诸子所言皆生人之累也死则无此矣子欲闻死之说乎庄子曰然髑髅曰死无君于上无死于下亦无四时之事从然以天地为春秋虽南面王乐不能过此也庄子不信曰吾使司命复生子形为子骨肉肌肤反子父母妻子闾里知识子欲之乎髑髅深矉蹙頞曰吾安能弃南面王乐而复为人间之劳乎后汉书郅恽传恽建武三年至庐江遇积弩将军傅俊东徇扬州俊军士发冢陈尸掠夺百姓恽谏俊曰昔文王不忍露白骨武王不以天下易一人之命故能获天地之应□商如林之旅将军如何不师法文王而犯逆天地之禁多伤人害物虐及枯尸取罪神明今不谢天改政无以全命愿将军亲率士卒收伤葬死哭所残暴以明非将军本意也从之曹褒传褒在射声营舍有停棺不葬者百余所褒亲自履行问其意故吏对曰此等多是建武以来绝无后者不得掩埋褒乃怆然为买空地悉葬其无主者设祭以祀之陈宠传宠转广汉太守先是洛阳城南每阴雨常有哭声闻于府中积数十年宠闻而疑其故使吏按行还言世衰乱时此下多死亡者而骸骨不得葬傥在于是宠怆然矜叹即敕县尽收敛葬之自是哭声遂绝周嘉传嘉从弟畅性仁慈为河南尹永初二年夏旱久祷无应畅因收葬洛城傍客死骸骨凡万余人应时澍雨岁乃丰稔搜神记汉南阳文□字叔长建安中为甘陵府丞过界止宿夜三鼓时梦见一人跪前曰昔我先人葬我于此水来湍墓棺木溺渍水半无以自温闻君在此故来相依欲屈明日暂住须臾幸为相迁高燥处鬼披衣示□而皆沾湿□心怆然即寤语诸左右曰梦为虚耳亦何足怪□乃还眠向寐复梦见谓□曰我以穷苦告君奈何不相愍悼乎□梦中问曰子为谁对曰吾本赵人今属汪芒氏之神□曰子棺今何所在对曰近在君帐北十数步水侧枯杨树下即是吾也天将明不复得见君必念之□答曰喏忽然便寤天明可发□曰虽云梦不足怪此何太过左右曰亦何惜须臾不验之耶□即起率十数人将导顺水上果得一枯杨曰是矣掘其下未几果得棺棺甚朽坏没半水中□谓左右曰向闻于人谓之虚矣世俗所传不可无验为移其棺葬之而去会稽先贤传陈业字文理业兄渡海倾命时依止者五六十人骨肉消烂而不可辨别业仰皇天誓后土曰闻亲戚者必有异焉因割臂流血以洒骨上应时受血余皆流去魏志太祖本纪注魏略曰王忠扶风人少为亭长三辅乱忠饥乏啖人随辈南向武关值娄子伯为荆州遣迎北方客人忠不欲去因率等伍逆击之夺其兵聚众千余人以归公拜忠中郎将从征讨五官将知忠尝啖人因从驾出行令俳取冢间髑髅系着忠马鞍以为欢笑搜神记信都令家妇女惊恐更互疾病使管辂筮之辂曰君北堂西头有两死男子一男持矛一男持弓箭头在壁内脚在壁外持矛者主刺头故头重痛不得举也持弓箭者主射胸腹故心中悬痛不得饮食也昼则浮游夜来病人故使惊恐也于是掘其室中入地八尺果得二棺一棺中有矛一棺中有角弓及箭箭久远木皆消烂但有铁及角完耳乃徙骸骨去城二十里埋之无复疾病异苑嵇康字叔夜谯国人也少尝昼寝梦人身长丈余自称黄帝伶人骸骨在公舍东三里林中为人发露乞为葬埋当厚相报康至其处果有白骨胫长三尺遂收葬之其夜复梦长人来授以广陵散曲及觉抚琴而作其声正妙都不遗忘晋书成都王□传□为平北将军镇邺赵王伦之篡也进征北大将军及齐王冏举义□发兵应冏入京诛伦进位大将军都督中外诸军事卢志言于□曰黄桥战亡者有八千余人既经夏暑露骨中野可为伤恻昔周王葬枯骨故诗云行有死人尚或墐之况此等致死王事乎□乃造棺八千余枚以成都国秩为衣服敛祭葬于黄桥北树枳篱为之茔域又立都祭堂刊石立碑纪其赴义之功使亡者之家四时祭祀有所仍表其门闾加常战亡二等又命河内温县埋藏赵伦战死士卒万四千余人苏峻传永嘉之乱豪杰所在屯聚而峻最强遣长沙徐玮宣檄诸屯示以王化又收枯骨而葬之远近感其恩义推峻为主广州记卢循袭广州风火夜发奔免者数千已而循除诸烧骨数得髑髅三万余于江南洲上作大坑葬之今名共冢晋书周处传处除楚内史未之官征拜散骑常侍处曰古人辞大不辞小乃先之楚而郡经丧乱处检尸骸无主及白骨在野收葬之然始就征远近称叹赫连勃勃传勃勃求婚于秃发□檀□檀弗许勃勃怒率骑二万伐之杀伤万余斩其大将十余人以为京观号髑髅台独异志晋尚书令卞壶死苏峻之难葬在上元县后盗发其墓见壶鬓发苍白面色如生两手皆拳甲穿于手背安帝赐钱十万令改葬焉异苑晋隆安中颜从尝起新屋夜梦人语云君何坏吾冢明日床前亟掘之遂见一棺从便为设祭云今当移好处别作小冢明朝一人诣门求通姓朱名护列坐乃言我居四十年昨蒙厚贶相感何如今是吉日便可出棺矣仆巾箱中有金镜愿以相助遂于棺头巾箱中取金镜三枚赠从忽然不见荆州记长沙蒲圻县有吕蒙冢冢中有一髑髅极大蒙形既长伟疑即蒙髑髅也宋书沈怀文传竟陵王诞据广陵反及城陷士庶皆裸身鞭面然后加刑聚所杀人首于石头南岸谓之髑髅山怀文陈其不可上不纳异苑海陵如皋县东城村边海岸崩坏见一古墓有方头漆棺以朱题上云七百年堕水元嘉二十载三月坠于悬巘和盖从潮漂沈辄溯流还依本处村人朱护等异而启之见一老姥年可七十许皤头着□鬓发皓白不殊生人钗髻衣服粲然若新送葬器物枕履悉存护乃赍酒脯施于柩侧尔夜护妇梦见姥云向获名贶感至无已但我墙屋毁废形骸飘露今以值一千乞为治护也置钱便去明觉果得即用改敛移于高阜南齐书王敬则传敬则出补东武暨阳令敬则初出都至陆主山下宗侣十余船同发敬则船独不进乃令弟入水推之见一乌漆棺敬则曰尔非凡器若是吉善使船速进吾□贵当改葬尔船须臾去敬则既入县收此棺葬之南史梁高祖纪高祖皇考讳顺之外甚清和而内怀英气与齐高少而款狎尝共登金牛山路侧有枯骨纵横齐高谓皇考曰周文王以来几年当复有掩此枯骨者乎言之懔然动色皇考由此知齐高有大志梁韦睿传睿随齐司空柳世隆守郢州拒荆州刺史沈攸之男女口垂十万闭垒经年疾疫死者十七八皆积尸于床下而生者寝处其上每屋辄盈满睿料简隐恤咸为营理于是死者得埋藏生者反居业安成康王秀传秀为郢州刺史先是夏口常为兵冲露骸积骨于黄鹤楼下秀祭而埋之一夜梦数百人拜谢而去述异记轩辕之初立也有蚩尤氏兄弟七十二人铜头铁额食铁石轩辕诛之于涿鹿之野蚩尤能作云雾涿鹿今在冀州有蚩尤神俗云人身牛蹄四目六手今冀州人掘地得髑髅如铁铜者即蚩尤之骨也今有蚩尤齿长二寸坚不可碎北齐书徐之才传有以骨为刀子靶者五色斑斓之才曰此人瘤也问得处云于古冢见髑髅额骨长数寸试削视有文理故用之其明悟多通如此宋世良传世良为殿中侍御史诣河北括户还见汲郡城旁多骸骨移书州郡令悉收瘗其夜甘雨□沱隋书流求国传流求风土气候与岭南相类俗事山海之神祭以酒肴斗战杀人便将所杀人祭其神或依茂树起小屋或悬髑髅于树上以箭射之或累石系幡以为神主王之所居壁下多聚髑髅以为佳唐书元结传史思明攻河阳结上时议三篇帝悦擢右金吾兵曹参军摄监察御史为山南西道节度参谋募义士于唐邓汝蔡降剧贼五千瘗战死露胔于泌南名曰哀丘唐国史补大历初关东人疫死者如麻荥阳人郑损率有力者每乡为一大墓以葬弃尸谓之乡葬翕然有仁义之声损则卢藏用外甥不仕乡里号曰云居先生续元怪录昔延州有妇人白晰颇有姿貌年可二十四五孤行城市年少之子悉与之游狎昵荐枕一无所却数年而殁州人莫不悲惜共醵丧具为之葬焉以其无家瘗于道左大历间忽有胡僧自西域来见墓遂趺坐具敬礼焚香围绕赞叹数日人见谓曰此一淫纵女子人尽夫也以其无属故瘗于此和尚何敬耶僧曰非檀越所知斯乃大圣慈悲喜舍世俗之欲无不徇焉此即□骨菩萨顺缘已尽圣者云耳不信即启以验之众人即开墓视遍身之骨钩结皆如锁状果如僧言州人异之为设大斋起塔焉全唐诗话廖有方元和十年失意游蜀至宝鸡西界窆旅逝者书版记之曰余元和乙未岁落第西征适此闻呻吟之声潜听而微惙也问其疾苦住止对曰辛勤数举未遇知音盼睐叩头久而复语唯以残骸相托余不能言俄而逝余乃鬻所乘马于村豪备棺瘗之恨不知其姓字临岐凄断复为诗曰嗟君没世委空囊几度劳心翰墨场半面为君申一恸不知何处是家乡明年李逢吉擢有方及第唐之义士也交州人柳子厚以序送之云溪友议刘侍郎轲者韶右人也幼之罗浮九疑读黄老之书欲学轻举之道又于曹溪探释氏关戒遂披僧服焉北之筠川方山等寺又居庐岳东林寺习南山钞及百法论咸得宗旨焉独处一室数梦一人衣短褐曰我书生也顷因游学逝此一室以主寺僧不闻郡邑乃瘗于牖下而尸骸局促死者从直何以安也君能迁葬必有酬谢乃访于缁属果然寻改迁于虎溪之上求得一柏函刘君解所著之衣覆其骸胳是夜梦书生来谢持三鸡子劝轲立食之食讫当明爽虽冥漠之道某不妄言轲嚼一卵而吞二者犹豫未食手握之而觉后乃精于儒学而肄文章因策名第历任史馆欲书梦中之事不可自为传记吏部韩退之素知焉曰待余余暇当为一文赞后韩公左迁其文竟不成也酉阳杂俎奉天县国盛村百姓姓刘者病狂发时乱走不避井堑其家为迎禁咒人侯公敏治之公敏纔至刘忽起曰我暂出不假尔治因杖薪担至田中袒而运担状若击物良久而返笑曰我病已矣适打一鬼头落埋于田中兄弟及咒者犹以为狂不实之遂同往验焉刘掘出一髑髅戴赤发十余茎其病竟愈是会昌五年事尚书故实公尝于贵人家见梁昭明太子脑骨微红而润泽抑异于常也又尝见人腊长尺许眉目手足悉具或以为僬侥人也琅嬛记唐厉元渡江见一妇人尸收葬之夜梦在一处如深山中明月初上清风吹衣遥闻有吹笙声音韵缥缈忽有美女在林下自咏云紫府参差曲清宵次第闻及就试得缑山月夜闻王子晋吹笙题用梦中语作第三第四句竟以是得赏举进士人以为葬妇人之报南唐书卢文进传文进尝至无定河见人胫骨大如柱长可七尺云稽神录熊博者本建安津吏岸崩出一古冢藤蔓缠其棺傍有石铭云欲陷不陷被藤缚欲落不落被沙阁五百年后遇熊博博使平光寺僧为率钱葬之博后至建州刺史笔记太宗白沟河大战阵亡军士积骸遍野上念之命收其头骨规成数珠分赐内官念佛冀其轮回又有脑骨深大者则以盛净水供佛名天灵闻见后录赵韩王微时求唐太宗骨葬昭陵下吕汲公帅长安醴泉民析居争唐明皇脑骨讼于府曰得者□盛汲公取葬泰陵下清波杂志辉家远祖国初知江州属曹翰屠城之初遗骸遍野乃对庐山作万人冢仍自为记德既及于枯骨或谓后嗣当有阴报有相先墓者言当出神仙贤奕卢多逊既卒许归葬其子察护丧权厝襄阳佛寺将易以巨榇乃启其尸不坏俨然如生逐时易衣至祥符中亦然盖五月五日生也释氏得之当又张大其事若今之所谓无量寿佛者矣宋史刘安世传安世死葬祥符县后二年金人发其冢貌如生相惊语曰异人也为之盖棺乃去文昌杂录华岳张超谷岩石下有僵尸齿发皆完春时游人多以酒洒口中呼为卧仙好事者作木榻以荐之嘉佑中有石方十余丈自上而下正塞岩口岂未仙者所蜕山灵护之不欲人之慢耶却扫编漏泽园之法起于元丰间初予外祖以朝官为开封府界使者尝行部宿陈留佛祠夜且半闻垣外汹汹若有人声起烛之四望积骸蔽野皆贫无以葬者委骨于此意恻然哀之即具以所见闻请斥官地数顷以葬之即日报可神宗仍命外祖总其事凡得遗骸八万余每三十为坎皆沟洫什伍为曹序有表总有图规其地之一隅以为佛寺岁轮僧寺之徒一人使掌其籍焉外祖陈氏名向字适中睦州人起白屋以才自见屡使诸路有能名官制初行为度支员外郎元佑初出为江西转运副使徙楚州未几卒清波杂志先人罢信幕暂寓法曹廨房室间忽地陷尺许微露棺和亟迁避他宇扣于州之耆旧皆言下乃古冢素多影响向有法曹黄姓者具牲酒自作数语祭之方图择高爽地以改卜是夕梦一伟丈夫来致谢且云陵谷变迁何常业久处此望相安存辉因思自谢惠连祭冥漠君之后多仿其体曾文昭子开亦有瘗瓦棺文上饶寓公尹少稷谏议常称高妙可配东坡徐州祭枯骨之作元佑七年正月南京浚南湖得瓦棺五长者纔三尺余阔不逾尺厚不及寸瓦有从文初若坚致触之皆坏留守曾肇既往视之命迁瘗于湖之东南若干步高阜之地祭以酒果按礼有虞氏瓦棺夏后氏堲周商人棺椁周人墙置翣周人以商人之棺椁葬长殇以夏后之堲周葬中殇下殇以有虞氏之瓦棺葬无服之殇此棺其葬殇者欤乃吊之曰虞耶夏耶商周之人耶势耶□耶抑贱而贫耶生于何乡几晦朔瘗于此地几春秋耶寿夭于此共尽老聃彭祖与子其均耶瓦为藏而水为宅岂不复子之贞耶改卜高原既深且固于子为戚抑为欣耶有知也耶无知也耶尚有知也其肯舍故而从新耶亦载在曲阜集明道杂志吕与叔长安人话长安有安民者家得明皇髑髅光作紫金色其家事之甚谨因尔家□甲于长安遂为盛族后其家析居争髑髅遂斧为数片人分一片而去余因谓之曰明皇生死为姓安人极恼合坐大笑三柳轩杂识胡楷世行尝言先世由徽来霅买屋广化寺侧修理夹壁得故攒堂一尸僵卧如生触之则辄应手灰灭遂白有司迁瘗之墨庄漫录主帅取青唐时大军始集下寨治作壕堑凿土遇一圹得一琉璃瓶莹彻如新瓶中有大髑髅其长盈尺瓶口仅数寸许不知从何而入主帅命复瘗之斯亦异矣苇航纪谈绍兴庚寅天台水灾虽城中亦被害及十分之七水退而司官各访旧地忽主簿厅基冲出一朱棺正当厅治其簿朱公俾令移往山东掩瘗役夫开掘其地忽见一碣上有字云干卦吉坤卦凶五百年逢朱主簿移我葬山东虽不知其为谁氏而亦可异遂移葬之罗湖野录冯给事济川绍兴八年随僧夏于径山因题髑髅图曰形骸在此其人何在乃知一灵不属皮袋妙喜老师见而谓之曰公何作此见解耶即和曰只此形骸即是其人一灵皮袋皮袋一灵冯于是悚然悔谢是时堂中首座九仙清禅师亦继之曰形骸在此其人何在日炙风吹掩彩掩彩清乃惠日雅公之嗣暌车志刘先生者尝至上封归路遇雨视道边一家有穴遂入以避会昏暮因就寝夜分不睡觉雨止月明远照穴中历历可见甓甃甚光洁北壁惟白骨一具自顶至足俱全余无一物刘方起坐少近视之白骨倏然而起急前抱刘刘极力奋击乃零落堕地不复动矣刘出每与人谈此异或曰此非魅也刘真气壮盛足以翕附枯骨耳今儿童拔鸡羽置之怀以手指上下引之随动羽稍折断即不应亦此类也清波杂志浙右水乡风俗人死虽□有力者不办蕞尔之土以安厝亦致焚如僧寺利有所得凿方尺之地积涔蹄之水以浸枯骨男女骸胳殽杂无辨旋即填塞不能容深夜乃取出贮散弃荒野外人家不悟逢节序仍裹饭设奠于池边实为酸楚而官府初无禁约也范忠宣公帅太原河东地狭民惜地不葬其亲公俾僚属收无主烬骨别男女异□以葬又檄诸郡效此不下数万计仍自作记凡数百言曲折致意规变薄俗时元佑六年也淳熙间臣僚亦尝建议柩寄僧寺岁久无主者官为掩瘗行之不力今柩寄僧寺者固自若也乐善录文□赴官江陵寓宿邸舍夜梦一人前曰我葬于此气转地崩基半淹溃极阴积冱无以避湿愿为改葬不胜万幸□以梦寐不之信既而齁睡复梦其人曰我苦于无告故来投君奈何无一念之怜乎□曰君基何在曰今邸舍北数十步水边枯杨树下是也□骇异黎明验之果然立为具棺瘗于高垛（按此疑即搜神记汉文□事也其文小异姑井载之）独异志因畅为河南尹时久旱祷祠无应乃收葬傍城客死骸骨百余具遽降大雨年谷丰稔遂昌杂录宋大学士东嘉林景曦字霁山当时杨总管发掘诸陵寝时林故为杭丐者背竹箩手持竹夹遇物即以夹投箩中林铸银作两许小牌百十系腰间贿西番僧曰余不敢望收其骨得高宗孝宗骨斯足矣番僧左右之果得高孝两朝骨为两函贮之归葬于东陵元史贺仁杰传仁杰父贲有材略善攻战数从军有功关中兵后积尸满野贲买地金天门外为大冢收瘗之远近闻者争辇尸来葬复以私钱劳之朴不花传不花高丽人亦曰王不花皇后奇氏微时与不花同乡里相为依倚及选为宫人有宠遂为第二皇后居兴圣宫生皇太子爱猷识理达腊于是不花以阉人入事皇后者有年皇后爱幸之情意甚胶固累迁官至荣禄大夫资正院使资正院者皇后之财赋悉隶焉至正十八年京师大饥疫时河南北山东郡县皆被兵民之老幼男女避居聚京师以故死者相枕藉不花欲要誉一时请于帝市地收瘗之帝赐钞七千锭中宫及兴圣隆福两宫皇太子皇太子妃赐金银及他物有差省院施者无算不花出玉带一金带一银二锭米三十四斛麦六斛青貂银鼠裘各一袭以为费择地自南北两城抵卢沟桥掘深及泉男女异圹人以一尸至者随给以钞舁负相踵既覆土就万安寿庆寺建无遮大会至二十年四月前后瘗者二十万用钞二万七千九十余锭米五百六十余石又于大悲寺修水陆大会三昼夜凡居民病者予之药不能丧者给之棺翰林学士承旨张翥为文颂其事曰善惠之碑无名氏钩渊秘书郎乔中山云至元十年自来东曹掾出使延安道出鄜州土人传有杜少陵骨在石中者因往观之石在州市色青质坚树于道傍中有人骨一具趺坐若自生成者与石立化以佩刀削之真人骨也剪胜野闻太祖于后湖中筑一台以藏天下兵册避火灾也筑屡溃乃命曩所诛髑髅为基其台即就此洪武三年事也太祖以太子性仁柔不振一日窃令人载尸骨满轝过其前激之太子不胜惨蹙抚掌曰善哉善哉备遗录程公讳通字彦亨绩溪人祖平素业儒洪武初谪戍延安有同谪而旅死者平遣子以诚负遗骨归其家其家以贫故不纳又买地葬之明外史孔友谅传宣德以前州县长贰上章言事庙堂多为采纳如淳化县丞吴整言臣过卫辉见缘河多浮尸及前阻钞被枭戮者弃骸道路并乞官为掩瘗诏允行饶州府志正德末鄱阳渔人王二八见浮尸怜之罄所有鬻棺为葬众嗤其迂寻冬寒馁甚罩渔淤潭中得巨鲤数十以半易粟余持归奉母剖之刀铮铮皆黄金也后成□皆以为孝义之赐贤奕李之纯为成都转运使专以掩胳埋胔为念吏人徐熙专为宣力计其所藏无虑万计有王生者死而复苏自言见冥官云汝以误追今当放还李之纯葬枯骨有阴德与知成都府徐熙督役有劳与一子登第汝宜传于世间使为善者劝后皆如其言之纯以直学士知成都府累迁御史中丞见闻录高密东冈李公抚甘肃时偶视都司狱墙隈白骨堆积询之乃远年罪人死者公蹙然曰死已偿其罪矣遗骸暴露何也遂于城外作义冢埋之余公子俊号率庵蜀之眉州青神人家山后有冢邻儿取其遗骸为戏公辄为掩之是夜梦老人谢曰子有阴骘为我整理门户他日当至大官
