<!-- { "loadSidebar": true } -->

　欺绐部杂录
周礼地官司市掌市之治教政刑以贾民禁伪而除诈注
贾民佣贩之民能知物之伪民之诈故使之禁伪而除诈也文子为天下之民怀智诈不以相教积财不以相分故立天子以齐一之尹文子虎求百兽食之将食狐狐曰子无食我也天帝令我长百兽今子食我是逆天帝命也子以我言不信我为子先行子随我后观百兽之见我不走乎虎以为然故遂与行兽见之皆走虎不知兽之畏己而走以为畏狐也荀子兵之所贵者势利也所行者变诈也
国语郄至曰至闻之武人不乱知人不诈仁人不党史记三王世家齐地多变诈不习礼义淮南子人间训夫狐之捕雉也必先卑体弭耳以待其来也雉见而信之故可得而擒也使狐瞋目植睹见必杀之势雉亦知惊惮远飞以避其怒矣夫人伪诈以相欺非直禽兽诈也韩诗外传伪诈不可长空虚不可守
说文曰诡责也又横射物为诡诈欺也
隋书杨素传论览其奇策高文足为一时之杰然专以智诈自立不由仁义之道谢氏诗源宋迁寄试莺诗有云誓成乌□墨人似楚山云人多不解乌□义南越志云乌□怀墨江东人取墨书契以绐人逾年墨消空纸耳容斋续笔黥布为其臣贲赫告反高祖以语萧相国相国曰布不宜有此恐仇怨妄诬之请系赫使人征验淮南布遂反韩信为人告反吕后欲召恐其不就乃与萧相国谋诈令人称陈豨已破绐信曰虽病强入贺信入即被诛信之为大将军实萧何所荐今其死也又出其谋故俚语有成也萧何败也萧何之语何尚能救黥布而翻忍于信于此岂非以高祖出征吕后居内而急变从中起已为留守故不得不亟诛之非如布之事尚在疑似之域也扪虱新话李林甫只一计前后陷数人人皆不悟李适之与林甫不协林甫即好谓适之曰华山生金采可以富国顾上未之知适之性疏信其言他日从容为帝道之帝喜以问林甫对曰臣知之旧矣原华山本命王气之会不可以穿治故不敢以闻帝以林甫为爱己而薄适之不亲严挺之徙绛州刺史天宝初帝顾林甫曰严挺之安在此其才可用林甫退召其弟损之与道旧谆谆款曲且许美官因曰天子视绛州厚要当以事自解归得见上且大用因绐挺之使称疾愿就医京师林甫已得奏即言挺之春秋高有疾幸闲官得养帝恨叱久之乃以为员外詹事诏归东郡挺之郁郁成疾帝尝大陈乐勤政楼既罢兵部侍郎罗绚按辔绝道去帝爱其蕴藉称美之明日林甫召绚子曰尊府素望上欲任以交广若惮行且当请老绚惧从之因出为华州刺史绚由是废此三人者皆在林甫掌股中为所玩弄而不知也信奸人之雄乎然以予观之使适之不贪富贵之谋挺之不起大用之念卢绚不惮交广之远则林甫虽狡亦安用其计而三人者在其术中竟以取败悲夫
