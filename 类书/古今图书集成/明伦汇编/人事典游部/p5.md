<!-- { "loadSidebar": true } -->
说苑权谋篇郑桓公东会封于郑暮舍于宋东之逆旅逆旅之叟从外来曰客将焉之曰会封于郑逆旅之叟曰吾闻之时难得而易失也今客之寝安殆非封也郑桓公闻之援辔自驾其仆接淅而载之行十日夜而至厘何与之争封以郑桓公之贤微逆旅之叟几不会封也左传庄公二十二年陈人杀其大子御寇陈公子完奔齐齐侯使敬仲为卿辞曰羁旅之臣幸若获宥及于宽政赦其不闲于教训而免于罪戾弛于负担君之惠也所获多矣敢辱高位以速官谤请以死告僖公二年晋伐虢使荀息假道于虞曰今虢为不道保于逆旅以侵敝邑之南鄙敢请假道以请罪于虢按注逆旅客舍也虢稍遣人分依客舍以聚众抄晋边邑五年晋复假道于虞以伐虢宫之奇谏弗听许晋使宫之奇以其族行曰虞不腊矣襄公二十一年秋栾盈出奔过于周周西鄙掠之辞于行人曰天子陪臣盈得罪于王之守臣将逃罪罪重于郊甸无所伏窜敢布其死昔陪臣书能输力于王室王施惠焉其子黡不能保任其父之劳大君若不弃书之力亡臣犹有所逃若弃书之力而思黡之罪臣戮余也将归死于尉氏不敢还矣敢布四体唯大君命焉王曰尤而效之其又甚焉使司徒禁掠栾氏者归所取焉使候出诸轘辕二十六年楚伍举与声子相善伍举娶于王子牟王子牟为申公而亡楚人曰伍举实送之伍举奔郑将遂奔晋声子将如晋遇之于郑郊班荆相与食而言复故声子曰子行也吾必复子昭公七年楚子成章华之台愿与诸侯落之大宰薳启疆来召公公将往梦襄公祖梓慎曰君不果行襄公之适楚也梦周公祖而行今襄公实祖君其不行子服惠伯曰行先君未尝适楚故周公祖以道之襄公适楚矣而祖以道君不行何之三月公如楚仪礼聘礼使者受命遂行舍于郊敛□若过邦至于竟使次介假道束帛将命于朝曰请帅奠币按注帅道也请道已道路所当由晋语范宣子与龢大夫争田久而无成宣子欲攻之问于孙林父孙林父曰旅人所以事子也唯事是待按注旅客也言客寄之人不敢违命庄子山木篇阳子之宋宿于逆旅逆旅人有妾二人其一人美其一人恶恶者贵而美者贱阳子问其故逆旅小子对曰其美者自美吾不知其美也其恶者自恶吾不知其恶也阳子曰弟子记之行贤而去自贤之行安往而不爱哉韩子说林篇鸱夷子皮事田成子田成子去齐走而之燕鸱夷子皮负传而从至望邑子皮曰子独不闻涸泽之蛇乎涸泽蛇将徙有小蛇谓大蛇曰子行而我随之人以为蛇之行者耳必有杀子不如相衔负我以行人必以我为神君也今子美而我恶以子为我上客千乘之君也以子为我使者万乘之卿也子不如为我舍人田成子因负传而随之至逆旅逆旅之君待之甚敬因献酒肉温人之周周不纳客问之曰客耶对曰主人问其巷人而不知也吏因囚之君使人问之曰子非周人也而自谓非客何也对曰臣少也诵诗曰普天之下莫非王土率土之滨莫非王臣今君天子则我天子之臣也岂有为人之臣而又为之客哉故曰主人也君使出之列子汤问篇韩娥东之齐匮粮过雍门鬻歌假食既去而余音繞梁欐三日不绝左右以其人弗去过逆旅逆旅人辱之韩娥因曼声哀哭一里老幼悲愁垂涕相对三日不食战国策张仪之楚贫舍人怒而欲归张仪曰子必以衣冠之敝故欲归待我为子见楚王张子见楚王南后郑□以金千斤进左右汉书郑当时传当时迁大司农使视决河自请治行五日上曰吾闻郑庄行千里不赍粮治行者何也后汉书樊传为天水太守道不拾遗行旅至夜聚衣装道傍曰以付樊公刘翊传翊字子相颍川颍阴人也家世丰产常能周施而不有其惠曾行于汝南界中有陈国张季礼远赴师丧遇寒冰车毁顿滞道路翊见而谓曰君慎终赴义行宜速达即下车与之不告姓名自策马而去范式传式友人孔嵩辟公府之京师道宿下亭盗共窃其马寻问知其嵩也乃相责让曰孔仲山善士岂宜侵盗乎于是送马谢之臧洪传洪中平末太守张超请为功曹时讨卤校尉公孙瓒与大司马刘虞有隙超乃遣洪诣虞共谋其难行至河间而值幽冀交兵行涂阻绝因寓于袁绍魏志胡质传质子威咸熙中官至徐州刺史注
晋阳
秋曰威字伯虎少有志尚厉操清白质之为荆州也威自京都省之家贫无车马僮仆威自驱驴单行拜见父停厩中十余日告归临辞质赐其绢一匹为道路粮威每至客舍自放驴取樵炊爨食毕复随旅进道往还如是质帐下都督素不相识先其将归请假还家阴资装百余里要之因与为伴每事佐助经营之又少进饮食行数百里威疑之密诱问乃知其都督也因取向所赐绢答谢而遣之搜神记吴人费季久客于楚时道多劫妻常忧之季与同辈旅宿庐山下各相问出家几时季曰吾去家已数年矣临来与妻别就求金钗以行欲观其志当与吾否耳得钗乃以着户楣上临发失与道此钗故当在户上也尔夕其妻梦季曰吾行遇盗死已二年若不信吾言吾行时取汝钗遂不以行留在户楣上可往取之妻觉揣钗得之家遂发丧后一年余季乃归还晋书阮瞻传瞻常群行冒热渴甚逆旅有井众人竞趋之瞻独逡巡在后须饮者毕乃进其夷退无竞如此桑虞传虞常行寄宿逆旅同宿客失脯疑虞为盗虞默然无言便解衣偿之主人曰此舍数失鱼肉鸡鸭多是孤狸偷去君何以疑人乃将脯主至山冢间寻求果得之客求还衣虞投之不顾周书庾信传梁元帝即位信来聘于我属大军南讨遂留长安陈氏与朝廷通好南北流寓之人各许还其旧国陈氏乃请王褎及信等十数人高祖唯放王克殷不害等信及褎并留而不遣寻征为司宗中大夫信虽位望通显常有乡国之思乃作哀江南赋以致其意云隋书郎茂传恒山赞治王文同与茂有隙奏茂朋党徙且末郡茂怡然受命不以为忧在途作登垄赋以自慰唐书马周传周武德中补州助教不治事刺史达奚恕数咎让周乃去客密州赵仁本高其才厚以装使入关留客汴为浚仪令崔贤所辱遂感激而西舍新丰逆旅主人不之顾周命酒一斗八升悠然独酌众异之杨再思传再思至京师舍逆旅有盗窃其衣囊再思遇之盗窘谢再思曰尔贫苦故至此囊中檄无所事幸留它物可持去初不为人言但假贷以还采清课杜子美促织微细哀音动人之作初谓偶然及入豫章都城秋凉作客四壁寒蛩而一灯荧荧忆悬藜夜话白云舍冷不胜凄然乃知此老体物之妙造境愈淡造语弥精唐国史补熊执易应举道中秋雨泥潦逆旅有人同宿而屡叹息者问之乃尧山令樊泽将赴制举驴劣不能进执易乃辍所□马并囊中缣帛悉与泽以遂其往诘朝执易乃东归渑池道中有车载瓦瓮塞于隘路属天寒冰雪峻滑进退不得日向暮官私客旅群队铃铎数千罗拥在后无可奈何有客刘颇者扬鞭而至问曰车中瓮直几钱答曰七八千颇开囊取缣立偿之命僮仆登车断其结络悉推瓮于崖下须臾车轻得进群噪而前北梦琐言唐罗员外衮成都临邛人应进士举文学优赡操尚甚高唐大顺中策名不归故乡时属丧乱朝廷多故契阔兵难备历饥寒蜀先主致书于翰林令狐学士与侍郎选书记一员欲以桂阳应骋外郎谓知己曰誓拥马通衢服弊布衣以俟外朝无复西归为鲁国东家丘也竟通朝籍终于梁礼部员外郎蜀人有志者唯外郎乎扬子云二媳亡遗骸葬于蜀与夫延陵季子何相远哉近代李频黄匪躬皆岭表人频即遗其糟糠别婚士族黄即三十年不返乡里于时妻母俱在又何心乎稽神录杨彦伯庐陵新淦人也童子科及第天福辛酉岁赴选至华阴舍于逆旅时京国多艰朝无亲识选事不能如意亦甚忧闷会豫章郎吏姓杨乡里旧知同宿于是因教己云凡行旅至此未尝不祷于天必获梦寐之报纵无梦则此店之妪亦能知方来事苟获一言亦可矣彦伯因留一日精意以祠之尔夕竟无梦既曙店妪方迎送他客又无所言彦伯愈怏怏将行忽失所著鞋诘责僮仆甚喧既即路妪乃从而呼之曰少年何其喧耶彦伯因具道其事妪曰嘻此即神告也夫将行而失其鞋则是事皆不谐矣非徒如此而已也京国将有乱当不可复振君当百艰备历然足为忧也子之爵禄皆在江淮官当至门下侍郎彦伯因思之江淮安得有门下侍郎遂行至长安适会大驾西幸随至岐陇梁寇围城彦伯辛苦备至驾既出城彦伯逃还吉州刺史彭珍厚遇之累摄县邑伪吴平江西复见选用登朝至户部侍郎会临轩策命齐王彦伯摄为门下侍郎行事既受命思店妪之言大不悦数月遂卒北梦琐言后唐明宗皇帝微时随蕃将李存信巡边宿于雁门逆旅逆旅媪方娠帝至媪慢不时具食腹中儿语谓母曰天子至宜速具食声闻于外媪异之遽起亲奉庖爨敬事尢谨帝以媪前倨后恭诘之曰公贵不可言也问其故具道娠中腹语事帝曰老媪逊言惧吾辱耳后果如其言渑水燕谈录卢多逊南迁朱崖逾岭憩一山店店妪举止和淑颇能谈京华事卢访之妪不谓卢也曰家故汴都累代仕族一子事州县卢相公违法治一事子不能奉诬窜南方到方周岁尽室沦丧独残老躯流落居此意有所待卢相欺上罔下倚势害物天道昭昭行当南窜未亡间庶见于此以快宿憾尔因号呼泣下卢不待食促驾而去湘山野录鼎州甘泉寺介官道之侧嘉泉也便于漱酌行客未有不舍车而留者始寇莱公南迁日题于东槛曰平仲酌泉经此回望北阙黯然而行未几丁晋公又过之题于西槛曰谓之酌泉礼佛而去后范补之讽安抚湖南留诗于寺云平仲酌泉回北望谓之礼佛向南行烟岚翠锁门前路转使高僧厌宠荣诗碑犹存梦溪笔谈赵阅道为成都转运使出行部内惟携一琴一鹤坐则看鹤鼓琴尝过青城山遇雪舍于逆旅逆旅人不知其使者也或慢狎之公颓然鼓琴不问过庭录湘潭进士胡景佑好问博学信义人也旧与先子相识京邑己酉冬避地至潭却乏余资行装垂罄胡亦困居乃以千钱为赠曰某虽贫里中有所贷公今流落穷途少助行色先公谢其意而却之篷栊夜话余夜投屯溪胡氏酒馆馆人醉归踉跄与余接语又引余袖令视其二女二女匿笑帷中不肯出时于灯后闪露偶一瞥眼皆殊色也女又摘琵琶弦唱蔡郎歌断续窈袅余幞被不能寐知其欲为眩乱乃诡呼店妪寄行橐久之检视橐中悉布纳草屩始寂然不复弄姿越二日上贾人船有操舟健儿与余仆语宛转诘之即其二婿也往来溪中如织岁一二省家不能信宿留也画墁录西京留台李建中博雅多艺其子宗鲁善相人一年春榜之京师命择婿行次任村逆旅方就食有丈夫荷布囊从驱驴亦就食于逆旅宗鲁一见前揖寒温延之共案询其所自曰今春不第将还洛也宗鲁不复之京师与之同归洛中其父诘之曰今既得贵婿可复回矣清波杂志至和三年刘原父敞使契丹檀州守李翰劳其行役刘云跋涉不辞但山路迂曲自过长兴却西北行六程到柳河方稍南行意甚不快又云闻有直路自松亭关往中京纔十余程自柳河纔二百余里翰笑曰尽知所示乃初踏逐修馆舍已定至今迂曲后范中济子奇出使虏道使者由迂路以示广远范诘之曰抵云中有直道旬日可至何乃出此耶虏情得嘿然缘二公素精地理学故毋得而欺辉出疆过白沟日日行六七十里若百余里穷日力方到或问今日之程行远答曰此中宿食顿地理远近初不定盖亦取夫馆舍之便
　游部纪事
