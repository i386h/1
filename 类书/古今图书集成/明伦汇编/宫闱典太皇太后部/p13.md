<!-- { "loadSidebar": true } -->
完不可得也故所急在先入岂有太早者乎或又以为主上天资至美自无违道不须过虑此尤非至论夫圣莫圣于舜而禹□陶未尝忘规戒至曰无若丹朱好慢游作傲虐且舜之不为慢游傲虐虽至愚亦当知之岂禹而不知乎盖处崇高之位儆戒之道不得不如是也且人心岂有常哉以唐太宗之英睿躬历艰难力平祸乱年亦长矣始恶隋炀侈丽毁其层观广殿不六七年复欲治干阳殿是人心果可常乎所以圣贤虽明盛之际不废规戒为虑岂不深远也哉况冲幼之君闲邪拂违之道可少懈乎伏自四月末间以盛暑罢讲比至中秋盖逾三月古人欲旦夕承弼出入起居而今乃三月不一见儒臣何其与古人之意异也今士大夫家子弟亦不肯使经时累月不亲儒士初秋渐凉臣欲乞于内殿或后苑清凉处召见当日讲官俾陈说道义纵然未有深益亦使天下知太皇太后用意如此又一人独对与众见不同自然情意易通不三五次便当习熟若不如此渐致待其自然是辅导官都不为力将安用之将来伏假既开且乞依旧轮次直日所贵常得一员独对开发之道盖自有方朋习之益最为至切故周公辅成王使伯禽与之处圣人所为必无不当真庙使蔡伯希侍仁宗乃师古也臣欲乞择臣僚家子弟十岁已上十二已下端谨颖悟者三人侍上左右上所读之书亦使读之辨色则入昏而罢归当令二人侍一人更休每人择有年宫人内臣二人随逐看承不得暂离常情笑语亦勿禁止唯须言语必正举动必庄仍使日至资善堂呈所习业讲官常加教勒使知严惮年纔十三便令罢去岁月之间自觉其益自来宰臣十日一至经筵亦止于默坐而已又间日讲读则史官一人立侍史官之职言动必书施于视政时则可经筵讲肄之所乃燕处也主上方问学之初宜心泰体舒乃能悦怿今则前对大臣动虞有失旁立史官言出辄书使上欲游其志得乎欲发于言敢乎深妨问学不得不改欲乞特降指挥宰臣一月两次与文彦博同赴经筵遇宰臣赴日即乞就崇政殿讲说因令史官入侍崇政殿说书之职置来已久乃是讲说之所汉唐命儒士讲论亦多在殿上盖故事也迩英殿迫狭讲读官内臣近三十人在其中四月间尚未甚热而讲官已流汗况主上气体嫩弱岂得为便春夏之际人气蒸薄深可虑也祖宗之时偶然在彼执为典故殊无义理欲乞今后只于延和殿讲读后楹垂帘帘前置御座太皇太后每遇政事稀简圣体康和时至帘下观讲官进说不惟省察主上进业于陛下圣聪未必无补兼讲官辅道之间事意不少有当奏禀便得上闻亦不可烦劳圣躬限以日数但旬月之间意适则往可也今讲读官共五人四人皆兼要职独臣不领别官近复差修国子监太学条制是亦兼他职也乃无一人专职辅道者执政之意可见也盖惜人材不欲使之闲尔又以为虽兼他职不妨讲读此尤不思之甚也不敢言告君之道只以告众人言之夫告于人者非积其诚意不能感而入也圣人以蒲卢喻教谓以诚化之也今夫钟怒而击之则武悲而击之则哀诚意之感而入也告于人亦如是古人所以斋戒而告君者何谓也臣前后两得进讲未尝敢不宿斋豫戒潜思存诚觊感动于上心若使营营于职事纷纷其思虑待至上前然后善其辞说徒以颊舌感人不亦浅乎此理非知学者不能晓也道衰学废世俗何尝闻此虽闻必以为迂诞陛下高识远见当蒙鉴知以朝廷之大人主之重置二三臣专职辅道极非过当今诸臣所兼皆要官若未能遽罢且乞免臣修国子监条制俾臣夙夜精思竭诚专在辅道不惟事理当然且使天下知朝廷以为重事不以为闲所也陛下擢臣于草野之中盖以其读圣人书闻圣人道臣敢不以其所学上报圣明窃以圣人之学不传久矣臣幸得之于遗经不自度量以身任道天下骇笑者虽多而近年信从者亦众方将区区驾其说以示学者觊得传于后世不虞天幸之至得备讲说于人主之侧使臣得以圣人之学上沃圣聪则圣人之道有可行之望岂特臣之幸哉如陛下未以臣言为信何不一赐访问臣当陈圣学之端绪发至道之渊微陛下圣鉴高明必蒙照纳　　论立后上太皇太后　　　　　范祖禹臣伏奉诏旨皇帝纳后六礼令翰林学士御史中丞两省给舍与礼部太常寺官同共详议臣窃伏思此国家大事万世之始福祚所系风化所先自古圣王重之今陛下宜先知者有四不可不慎也臣谨稽之上古参之后世为陛下悉数而详言之一曰族姓二曰女德三曰隆礼四曰博议所谓族姓者臣闻古之帝王所与为婚□者必大国诸侯先圣王之后勋贤之裔不然则甥舅之国也不以微贱上敌至尊故其福祚盛大子孙蕃昌昔者黄帝娶于西陵之女是为嫘祖为黄帝正妃其子孙皆有天下五帝三王皆黄帝之后也高辛娶陈锋氏之女是生帝尧虞舜娶帝尧之二女厘降于妫汭遂有天下大禹娶于涂山是生夏启天下归之子孙享国四百七十余年成汤娶于有莘氏子孙有天下六百余年周之先祖后稷生于姜嫄世有贤妃太王娶太姜是生王季王季娶太任是生文王文王娶太姒其礼尤盛大雅歌之曰文王初载天作之合言文王之初有识天已生贤女为之配也又曰大邦有子俔大之妺文定厥祥亲迎于渭造舟为梁不显其光自古昏礼未有如文王之盛也太姜炎帝之后也太任太昊之后也太姒大禹之后也太姒生十子武王周公皆圣人也其余皆为显诸侯周之子孙遍于天下太姒之德也诗人美文王之圣本由太任其诗曰思齐太任文王之母思媚周姜京室之妇太姒嗣徽音则百斯男又曰刑于寡妻至于兄弟以御于家邦言文王之化自家及国以正天下也周南关睢后妃之德人伦之始风化天下皆美太任太姒也武王亦娶干姜是生成王周有天下三十余世八百余年其基本盖由此也故族姓不可不贵所谓女德者臣闻礼本夫妇诗始后妃治乱因之兴亡系焉三代之兴皆有贤妃其亡也有孽女夏之兴也以涂山其亡也以妹喜商之兴也以有其亡也以妲己周之兴也以姜嫄其亡也以褒姒此皆圣贤所纪诗书所载垂之后世以为永鉴者也秦汉以后昏□多不正无足取法惟后汉显宗明德马后唐太宗文德长孙后宪宗懿安郭后皆有后德出于勋贤之家其余败乱足以为戒而已恭惟本朝太祖皇帝以来家道正而人伦明历世皆有圣后内德之助自三代以后未有如本朝家法也皇帝圣德明茂睿质纯粹天监在下必生圣女以佑皇家惟陛下远观上古近鉴后世上思天地宗庙之奉下为万世子孙之计选卜窈窕以母仪万国表正六宫非有德孰可以当之然闺门之德不可着见必视其世族观其祖考察其家风参以庶事亦可知也昔汉之初大臣议欲立高帝子齐王皆曰王母家驷钧恶戾虎而冠者也代王母家薄氏君子长者乃立代王是为文帝为汉之贤主亦由其母家仁善也故女德不可不先所谓隆礼者臣闻天子之与后犹天之与地日之与月阴之与阳相须而后成者也礼曰天子听男教后听女顺天子理阳道后治阴德教须成俗内外和顺国家理治此之谓盛德又曰天子修男教父道也后修女顺母道也孔子对鲁哀公曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏既至冕而亲迎亲之也是故君子兴敬为亲舍敬是遗亲也弗爱不亲弗敬不正爱与敬其政之本欤哀公曰寡人愿有言然冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主君何谓已重乎又曰天地不合万物不生大昏万世之嗣也君何谓已重焉盖深非之也孔子遂言曰昔三代明王之政必敬其妻子也有道妻也者亲之主也敢不敬欤礼又曰元冕齐戒鬼神阴阳也将以为社稷主为先祖后其可以不致敬乎又曰敬而亲之先王之所以得天下也今臣与众官讨论讲议皆约先王之礼参酌其宜不为过隆愿陛下勿以疑为进言者必曰天子至尊无敌于天下不当行夫妇之礼而荀卿有言天子无妻告人无匹也如此则是周公之礼孔子之言皆不可信而荀卿之言可信也臣谨按礼冠昏惟有士礼而无天子诸侯之礼故三代以来唯以士礼推而上之为天子诸侯之礼盖以成人之与夫妇自天子至于士则一也臣窃闻宗室之间娶妻殊无齐体之礼敬而亲之天下岂有独尊而无偶配者哉至于鄙慝之礼或杂边裔之俗或习委巷之风下自士族上流宫禁有涉于此者愿陛下一切屏绝之以正基本以先天下故礼不可不隆所谓博议者臣闻古者天子聘后上公逆之诸侯主之故春秋书祭公来遂逆王后于纪夫国有大事大臣不容不与闻也昔慈圣光献之立也吕夷简定其议故其诏曰览上宰之敷言其策曰宗公鼎臣诵言于朝先是茶商陈氏女亦预选择王曾宋绶皆以为言大臣继有言者遂罢陈氏仁宗所以为圣者能从众也进言者必曰此陛下家事非外人所预自古误人主者多由此言也天子以四海为家中外之事孰非家事大臣无不可预之事亦无不当预之人且陛下用一执政进一近臣必欲□天下人望况立皇后以母天下乎臣恐陛下一日降诏云立某氏为皇后则大臣虽有所见亦难乎议论矣今陛下之所以选择莫若出姓氏宣问大臣若圣志既定而众议佥同则卜筮协从鬼神其依天人之意无不同矣故议不可不博臣幸备劝讲其职在以帝王之事裨益圣德故敢献其所闻臣之愚诚惟中宫正位之后四海之内室家相庆则宗社之福也狂瞽之言惟陛下留听干冒宸严臣无任惶惧俟罪之至　　南郊青城皇帝问太皇太后圣体表
　　　　　　　　　　　　　　　王安石臣名言自宫徂郊夙夜祇事方此寒冱阙于定省伏惟比日寝食宜加　　太皇太后回答皇帝问圣体书　　前人太皇太后致书于皇帝奉祠郊尝为国大事夙兴夜寐固已勤劳勉慎节宣以膺禧福　　延祥观开启太皇太后本命道场青词二道　　　　　　　　　　　　　　　　前人伏以宝历有诒眇躬实嗣获承慈范仰荷神休方元命之在辰按旧仪而庀事庶蒙庆佑永锡寿祺伏以圣功辅世已大济于艰虞神道示人用宠绥于祉福敢因谷旦祇奉灵科冀大锡于寿祺得永承于慈范　　灵厘内殿开启太皇太后生辰道场青词　　　　　　　　　　　　　　　　前人伏以坛席盛陈科仪肃设眷言慈荫祝此诞辰永绥寿考之祺上赖神灵之佑　　内中延福宫性智殿开启太皇太后生辰道场　　斋文　　　　　　　　　　　　前人伏以太阴协兆良月御时猥以眇躬获承慈范敢因谷旦祇集胜缘实等洪慈具绥景福　　慰太皇太后表二首　　　　　　前人臣某言宫车云返陵邑既营凡在照临岂胜摧慕伏惟太皇太后道侔坤育仁出天成永怀爱孝之隆尤积悲恫之感稍舒慈念实慰舆情臣叨备从官限分符守徒有攀号之至痛初无办护之微劳臣某言威灵来返祠庙有严序陈昭穆之伦定列祖宗之次哀号罔极遐迩所同伏惟太皇太后功佐帝图德齐坤载永惟孝爱尤积悲怀冀纾天性之慈以永母仪之福　　正旦奉慰表　　　　　　　　　前人臣某言伏以日晷流迈岁历肇新兹太皇太后弃捐宫闱奄历时序伏惟皇帝陛下圣孝天至感慕难胜臣以衰疾无缘奔走瞻望阙庭　　谢除侍读表　　　　　　　　　苏轼臣轼言今月一日蒙恩除臣兼侍读者北门视草已叨儒者之极荣西学上贤复玷侍臣之高选省循非称愧汗交怀中
谢
窃惟讲读之臣止以言语为职考
