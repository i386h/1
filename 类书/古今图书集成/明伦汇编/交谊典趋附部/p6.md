<!-- { "loadSidebar": true } -->
魏志曹真传何晏文帝黄初时无所事任及明帝立颇为冗官至正始曲合于曹爽亦以才能故爽用为散骑侍郎迁侍中尚书宋书颜师伯传师伯为辅国安北行参军王景文时为谘议参军爱其谐敏进之世祖师伯因求仗节乃以为徐州主簿善为附会大被知遇南齐书李安民传永明二年迁尚书左仆射将军如故安民时屡启密谋见赏又善结尚书令王俭故世传俭启有此授梁书王亮传建武末为吏部尚书是时尚书左仆射江祏管朝政多所进拔为士子所归亮自以身居选部每持异议始亮未为吏部郎时以祏帝之内弟故深友祏祏为之延誉益为帝所器重至是与祏昵之如初及祏遇诛群小放命凡所除拜悉繇内宠亮更弗能止外若详审内无明鉴其所选用拘资次而已当世不谓为能孙谦传谦从子廉便辟巧宦齐时已历大县尚书右丞天监初沈约范云当朝用事廉倾意奉之及中书舍人黄睦之等亦尤所结附凡贵要每食廉必日进滋旨皆手自煎调不辞勤剧遂得为列卿御史中丞晋陵吴兴太守时广陵高爽有险薄才客于廉廉委以文记爽尝有求不称意乃为屐谜以喻廉曰刺鼻不知嚏蹋面不知嗔啮齿作步数持此得胜人讥其不计耻辱以此取名位也魏书刘藻传藻子绍珍无他才用善附会好饮酒结托刘腾腾启为其国郎中令袭子爵长孙道生传道生孙观观子稚为将军世宗时侯刚子渊稚之女婿刚为元乂所厚故稚骤得转进刘芳传芳子廞字景兴好学强立善事当世高肇之盛及清河王怿为宰辅廞皆与其子侄交游往来灵太后临朝又与太后兄弟往还相好太后令廞以诗赋授弟元吉历尚书郎册府元龟冯元兴举秀才时御史中尉王显有权宠元兴奏记于显召为简较御史后为元乂所知元兴世寒因乂之势托其交道相用为州主簿论者以为非伦徐纥与郑俨俱为舍人俨得幸于灵太后以纥有智数仗为谋主纥以俨宠幸既盛倾身承接共相表里势动内外城阳王微与之合当时政令归于俨等魏书邓渊传渊子□□弟颢颢孙羡行货于录尚书北海王详转大司农少卿出行荆州事转征虏将军郢州刺史镇义阳在州锐于聚敛又纳贿于于忠征为给事黄门侍郎灵太后临朝以元昭为河南尹羡加平南将军羡以义阳军司之勋封安阳县开国子邑三百户羡曲附左右故获封焉穆崇传崇子观观子寿寿孙罴罴子建为直阁将军兼武卫建妻□朱荣之妹建常依附荣荣入洛之后除镇东将军北史贾思伯传思伯与元兴同事大相友昵元兴时为元乂所宠论者讥其趣势云北齐书和士开传士开禀性庸鄙不窥书传发言吐论唯以谄媚自资河清天统以后权转盛富商大贾朝夕填门朝士不知廉耻者多相附会甚者为其假子与市道小人同在昆季行列又有一士人曾参士开值疾医人云王伤寒极重进药无效应服黄龙汤士开有难色是人云此物甚易王不须疑惑请为王先尝之一举便尽士开深感此心为之强服遂得汗病愈其势倾朝廷也如此虽以左道事之者不问贤愚无不进擢而以正理干忤者亦颇能舍之士开见人将加刑戮多所营救既得免罪即命讽喻责其珍宝谓之赎命物虽有全济皆非直道云许惇传惇少纯直晚更浮动齐朝体式本州大中正以京官为之同郡邢卲为中书监德望甚高惇与绍竞中正遂冯附宋钦道出卲为刺史朝议甚鄙薄之源彪传彪字文宗以贵族子弟升朝列才识敏赡以干局见知然好游贵要之门故时论以为善于附会北史郑羲传羲从曾孙道邕道邕子译译叔孙俨容貌壮丽因为灵太后所幸与徐纥俱为舍人俨以纥有智数仗为谋主纥以俨宠幸既甚倾身承接共相表里势倾内外城阳王徽亦与之合当时政令归于俨等裴宽传宽弟汉天和五年加车骑大将军仪同三司时晋公护擅权缙绅等多谄附之以图仕进汉直道自守故八年不徙职册府元龟唐封德彝隋炀帝初为舍人而不被用见虞基幸于炀帝而基不闲吏务每承处分多失事理德彝又托附之密为指画宣行诏命谄顺主心外有表疏知忤意者皆寝而不奏决断刑法多浚文深诋策勋行赏必抑削之故虞基之宠日隆而隋政日乱皆德彝之所为也丘和初仕隋为蒲州刺史坐事除名炀帝时宇文述方被任遇和倾心附之又以发武陵公元胄罪拜代州刺史刘义节为少府监性明慧有干理家富于财善附会势要大唐新语成敬奇有俊才文章可立就为大理正与姚崇有姻亲崇或寝疾敬奇造宅省焉对崇涕泣怀中置生雀数头乃一一持出请崇执手而后放之祝云愿令公速愈崇勉而从之敬奇既出忿其谀媚谓子弟曰此泪亦何从而来自兹不复接遇魏元忠为御史大夫卧病诸御史省之侍御史郭霸独后见元忠忧形于色请视元忠便液以验疾之轻重元忠辞拒霸固请尝之元忠惊惕霸喜悦曰大夫泄味甘或难瘳而今味苦矣即日当愈元忠刚直甚恶其佞露事于朝廷唐书唐璇传璇字休璟老逾八十犹托倚权近求复用于是贺娄尚宫方用事附者辄荣赫休璟乃为子娶其义女故复起宰相颇为时讥訾王义方传义方补晋王府参军直弘文馆魏征异之欲妻以夫人之侄辞不取俄而征薨乃娶人问其然曰初不附宰相今感知己故也窦怀贞传怀贞进左御史大夫中宗夜宴近臣谓曰闻卿丧妻今欲继室可乎怀贞唯唯俄而禁中宝扇障卫有衣翟衣出者已乃韦后乳媪怀贞纳之世谓媪婿为阿每谒见奏请辄自署皇后阿而人或谓为国又附宗楚客安乐公主等以取贵位为素议所斥太平公主干政怀贞倾己附离日视事退辄诣主第刺取所欲语曰前作后国后为主邑丞言事公主如邑官属也祝钦明传钦明于五经为该淹自见坐不孝免无以澡祓乃阿附韦氏图再用又坐是见逐诸儒共羞之册府元龟李迥秀为凤阁鸾台平章事颇托附权幸倾心以事张易之昌宗兄弟繇是深为谠正之士所讥大唐新语张易之昌宗方贵宠用事险薄者多附会之宋璟为御史中丞时朝列呼易之昌宗为五郎六郎璟独以官呼之天官侍郎郑杲谓璟曰中丞奈何唤五郎为卿璟曰郑杲何庸之甚若以官秩正当卿号若以亲故当为张五郎六郎矣足下非张氏家僮号五郎六郎何也杲大□而退张易之兄同休尝请公卿宴于司礼寺因请御史大夫杨再思曰公面似高丽请作高丽舞再思欣然帖纸旗巾子反披紫袍作高丽舞略无惭色再思又见易之弟昌宗以貌美被宠因谀之曰人言六郎似莲花再思以为不然只是莲花似六郎耳有识咸笑之后昌宗兄弟犯赃则天命桓彦范李承嘉勘当以取实经数日彦范等奏昌宗兄弟共有赃四千余贯法当解职昌宗奏臣有功于国家所犯不至解免则天问诸宰臣曰昌宗于国有功否再思时为内史奏曰昌宗合炼神丹圣躬服之有效此实莫大之功乃赦之天下名士视再思如粪土也隋唐嘉话张易之昌宗初入朝官位尚卑谄附者乃呼为五郎六郎以后因以成俗朝野佥载武后内史宗楚客性谄佞时薛师有嫪毐之宠遂为作传二卷论薛师之胜从天而降不知何代人也释迦重出观音再生期年之间位至内史吏部侍郎郑愔初托附来俊臣俊臣诛即托张易之易之被戮托韦庶人后附谯王竟被斩唐天后时张岌谄事薛师常擎黄幞随薛师后于马旁伏地承薛师马镫侍御史郭霸尝来俊臣粪秽宋之问捧张易之溺器并偷媚取容实名教之罪人也唐天后梁王武三思为张易之作传云是王子晋后身于缑氏山立祠词人才子佞者为诗以咏之舍人崔融为最后易之赤族佞者并流岭南册府元龟薛曜中书令元超之子颇解属文则天时以附会张易之兄弟历位正谏大夫郑愔中宗神龙中为宣州司士私铸钱百万以遗武三思擢为侍御史迁中舍人景龙中附昭容上官氏累迁吏部侍郎同中书门下三品旧唐书崔湜传湜迁兵部侍郎时昭容上官氏屡出外宅湜托附之繇是中宗遇湜甚厚寻转中书侍郎平章事唐休璟传休璟迁中书令在任无所弘益景龙二年致仕于家年力虽衰进取弥锐时尚宫贺娄氏颇关预国政休璟乃为其子娶贺娄氏养女为妻因以自达由是起为太子少师同中书门下三品休璟年逾八十而不知止足依托求进为时所讥朝野佥载唐燕国公张说幸佞人也前为并州刺史谄事特进王毛仲饷致金宝不可胜数后毛仲巡边会说于天雄军大宴酒酣恩赦忽降授兵部尚书同中书门下三品说拜谢讫便把毛仲手起舞嗅其靴鼻谈宾录唐将军高力士特承元宗恩宠遭父丧左金吾大将军程伯献少府监冯绍正二人直就其丧前被发而哭甚于己亲朝野闻之不胜其笑开元天宝遗事张九龄见朝之文武僚属趋附杨国忠争求富贵唯九龄未尝及门杨甚衔之九龄尝与识者议曰今时之朝彦皆是向火乞儿一旦火尽灰冷暖气何在当冻尸裂体弃骨于沟壑中祸不远矣果然因禄山之乱附炎者皆罪累族灭不可胜数九龄之先见信夫神智博达也向火言附炎也读书镜山人范知璇献所为文于宋璟璟判之曰观其良宰论颇涉谄谀文章若高请从举选不可别奏册府元龟黎干为京兆尹时鱼朝恩为观军容使仍知国子监事恃宠含威天宪在舌干动必求媚每期将至监则盛具数百人之饩倾府吏以办之李日知为刑部尚书以官在权要诸子年纔总角皆结婚名族时议以失礼之中裴冕为左仆射兼御史大夫充山陵使寻贬为施州刺史初冕为仆射数论时政遂兼御史大夫充山陵使以李辅国权重有恩乃奏辅国所亲信刘烜为判官潜结辅国后烜为中书舍人得罪贬岭南冕乃连坐焉房式宰相管之侄举进士李泌观察陕州辟为从事泌入相累迁起居郎出入泌门为其耳目及泌卒再除忠州刺史于□为大府卿京兆尹好任机数专候权要朝列中无势利者视之蔑如也曲事元载载亲之及载得罪后出为郑州旧唐书吕諲传諲为哥舒翰判官肃宗即位于灵武諲驰赴行在朱光辉李遵骤荐有才帝深遇之超拜御史中丞进奏无不之允册府元龟庾准常州人以门荫入仕昵于宰相王缙缙骤引至职方郎中知制诰迁中书舍人准素寡文学以柔媚自进既非儒流甚为时论所薄黎干戎州人始以善星纬术数进待诏翰林累官至谏议大夫寻迁京兆尹以严肃为理人颇便之而因缘附会与时上下大历二年改刑部侍郎旧唐书卢愖传愖为金州刺史宰相杨炎遇之颇厚召入为左司郎中京兆少尹迁大尹愖无术学善事权要册府元龟裴武以吏才称累迁至太府司农卿鄜坊观察使入为京兆尹复领大司农及兼掌钱谷供馈之事皆粗有劳绩然善俯仰能交结权右雅无清直之称王潜自陕州左司马剑彭二州刺史迁将作监输贿权幸拜泾原节度使韦执谊与王叔文同为翰林学士德宗载诞日皇太子献佛像德宗命执谊为画像赞帝令太子赐执谊缣帛以酬之执谊至东宫谢太子卒然无以藉言太子因曰学士知王叔文乎彼伟才也执谊因是与叔文交甚密顺宗实录吏部侍郎韦执谊守左丞同中书门下平章事赐紫初执谊为翰林学士知叔文幸于东宫倾心附之叔文亦欲自广朋党密与交好至是遂特用为相册府元龟韩泰为左右神策京西行营节度行军司马顺宗永贞元年贬抚州刺史及司封郎中韩日华贬池州刺史皆以善于王叔文坐责出守李景俭汉中王瑀之孙颇览前史详其成败以王霸之略为己任韦执谊王叔文师重之当二人窃政景俭居母丧故不及祸窦群为御史中丞引为监察御史及群以罪出官景俭坐贬江陵户曹杜兼为濠州刺史性浮险豪侈矜气宪宗元和初入为刑部吏部郎中拜给事中除金商防御使旋授河南少尹知府事寻拜正尹皆杜佑在相位所借护也王锷自言太原人后为太原节度使附太原王翃为从子以婚阀自炫翃子弟多附锷以致名官韦顗为吏部侍郎累历台省自元和以来居相位若裴□李绛崔群辈多与友善而后进之有浮名者亦游其门以是尝称有望及李逢吉以朋党专政柄而顗之迹尤密颇为时人所讥旧唐书元稹传荆南监军崔潭峻甚礼接稹居无何召入翰林为中书舍人承旨学士中人以潭峻之故争与稹交而知枢密魏弘简尤与稹相善穆宗愈深知重河东节度使裴度三上疏言稹与弘简为刎颈之交谋乱朝政言甚激讦穆宗顾中外人情乃罢稹内职授工部侍郎上恩顾未衰长庆二年拜平章事诏下之日朝野无不轻笑之全唐诗话张又新字孔昭荐之子附逢吉罢贬汀州刺史又附李训训死复坐贬终左司郎中五代史梁臣敬翔传太祖破徐州得时溥宠姬刘氏爱幸之乃以妻敬翔已贵刘氏犹侍太祖出入卧内如平时车服骄侈别置典谒交结藩镇权贵往往附之册府元龟梁卢损进士擢第左丞李琪尝善待损琪有女弟眇长年婚对不集乃以妻损损慕琪声称闻其眇纳之及琪为辅相致损仕进后唐袁象先朱温之甥也为宋州节度使庄宗既平梁汴象先厚以赂遗于权贵刘皇后及阉徒因而恩宠隆异赐姓名李绍安复为宋州节度使孔谦魏州之干吏自天佑十二年庄宗平定魏博会计皆委制置谦能曲事权要效其才力帝委以泉货之务设法箕敛七八年间军储获济崔协明宗天成初为太常卿判尚书铨时孔循任事因其门人求为辅相二年正月七日成命将出任圜言于执政曰圜比无学术谬参文吏圣上以遭逢运会俾待罪廊庙四辅之重已虚一位今闻崔协虽为名族本不读书较其识见恐不及圜孔循忿其言拂衣而出称疾不朝者数日帝俾重诲谕之方入翼日降制拜平章事登庸之后庙堂化笔假手于人前不同于己者思骋其欲锋铓露见多为近侍所沮郑珏少依河南尹张全义初为集贤较理昭宗幸雒阳珏为监察御史朱温革命于汴州改左补阙起居郎张衍为谏议大夫珏文章美丽旨趣雍容后进推服复以全义之门人权要奖遇之召入翰林为学士历考功员外郎右司郎中皆知制诰正授舍人翰林承旨转礼部侍郎珏自成名至升朝掌翰墨皆全义为之提挈册府元龟朱洪实为马军都指挥使时朱弘昭为枢密使势焰尤盛洪实以宗兄事之意颇相协晋史圭为陆博令尝结交要人李譪蔼得罪有圭所献遗签在焉由是善誉稍减马令南唐书宋齐丘传齐丘少时曾梦乘龙上天凡文武百司皆布朋党每国家有善政其党辄但言宋公之为也事有不合群望者则曰不用宋公之言也每举一事必知物议不可则群党竞以巧词先为之地及有议论者皆以堕其计中群臣敢言者常梦锡萧俨江文蔚韩熙载等十数人而常萧尤甚梦锡性褊而简言俨无文而辞繁碎故皆不能胜然虽正人切齿而流俗疏远之人犹瞻仰以为元老故趋附者益多陆游南唐书冯延己传元宗用延己掌书记与陈觉善因觉以附宋齐丘同府位高者悉以计出之于是无居己右者辽史萧合卓传卓伐高丽还时求进者多附之然其服食仆马不加于旧帝知其廉以族属女妻其子诏许亲友馈献豪贵奔趋于门李处温传处温伯父俨雅与北枢密使萧奉先友旧执政十余年善逢迎取媚天祚又宠任之俨卒奉先荐处温为相处温因奉先有援己力倾心阿附以固权位而贪污尤甚凡所接引类多小人
