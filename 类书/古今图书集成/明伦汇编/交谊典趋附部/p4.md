<!-- { "loadSidebar": true } -->
最后至出小合曰愿献小果核侑觞启之乃粟金蒲萄小架上缀大珠百余众惭沮胄有爱妾十四人或献北珠冠四枚于胄胄以遗四妾其十人亦欲之胄未有以应也师闻之亟出钱十万缗市北珠制十冠以献妾为求迁官得转工部侍郎胄尝饮南园过山庄顾竹篱茅舍谓师曰此真田舍间气象但欠犬吠鸡鸣耳俄闻犬□丛薄间视之乃师也胄大笑许及之传宁宗即位除吏部尚书兼给事中及之早与薛叔似同擢补遗皆为当时所予党事既起善类一空叔似累斥逐而及之谄事胄无所不至尝值胄生日朝行上寿毕集及之后至阍人掩阁拒之及之俯偻以入为尚书二年不迁见胄流涕序其知遇之意及衰迟之状不觉膝屈胄恻然怜之曰尚书才望简在上心行且进拜矣居亡何同知枢密院事当时有由窦尚书屈膝执政之语传以为笑陈自强传自强尝为韩胄童子师由选人至两地财四年嘉泰三年拜右丞相胄颛朝权苞苴盛行自强尢贪鄙四方致书馈必题其缄云某物并献凡书题无并字则不开纵子弟亲戚关通货贿仕进干请必谐价而后予日押空名敕札送韩胄家须用乃填三省不与也都城火自强所贮一夕为煨烬胄首遗之万缗执政及列郡闻之莫不有助不数月得六十万缗遂倍所失之数刱国用司自为国用使以费士寅张岩为同知国用事掊克民财州郡骚动方胄欲为平章犹畏众议自强首率同列援典故入奏诏以胄为平章军国事常语人曰自强惟一死以报师王每称胄为恩王恩父而呼堂吏史达祖为兄苏师旦为叔胄将用兵遣使北行审敌虚实自强荐陈景俊以往金人有不宜败好之语景俊归自强戒使勿言胄乃决恢复之议吴曦有逆谋求归蜀厚赂自强自强语胄非曦不足以镇坤维乃纵之归曦卒受金人命为蜀王胄奸党久盗国柄自强实为之表里既开边隙朝野汹汹三遣使请和金人欲缚送首议用兵贼臣胄恚愤复欲用兵中外大惧史弥远建议诛胄诏以自强阿附充位不恤国事罢右丞相未几诏追三官永州居住又责武泰军节度使韶州安置中书舍人倪思缴奏乞远窜籍其家诏从之再责复州团练副使雷州安置后死于广州李知孝传知孝字孝章参知政事光之孙嘉定四年进士尝为右丞相府主管文字不以为耻知孝起自名家苟于仕进领袖庶顽怀谖迷国排斥诸贤殆尽时乘小舆谒醉从官之家纵欲敛积不知纪极绍定末犹自乞为中丞世指知孝及梁成大莫泽为三凶卒以贬死天下快之何淡传淡以资政殿大学士提举洞霄宫起知福州淡居外常怏怏失意以书祈胄有曰迹虽东治心在南园南园胄家圃也胄怜之进观文殿学士寻移知隆兴府后除江淮制置大使兼知建康府移使湖北兼知江陵奉祠卒赠少师淡美姿容善谈论少年取科名急于荣进阿附权奸斥逐善类主伪党之禁贤士为之一空其后更化凶党俱逐淡以早退幸免优游散地几二十年齐东野语傅伯寿为浙西宪韩冑用事伯寿首以启贽之曰澄清方效于范滂跋扈遽逢于梁冀人无耻矣咸依右相之山我则异欤独仰韩公之斗首明趋向愿出镕陶由是擢用至佥书枢密院事韩败追三官夺执政恩宋史程松传松字冬老池州青阳人登进士第调湖州长兴尉章森吴曦使北松为傔从庆元中韩胄用事曦为殿帅时松知钱塘县谄事曦以结胄胄以小故出爱姬松闻以百千市之至则盛供帐舍诸中堂夫妇奉之谨居无何胄意解复召姬姬具言松谨待之意胄大喜除松干办行在诸军审计司守太府寺丞未阅旬迁监察御史擢右正言谏议大夫吕祖泰上书乞诛胄苏师旦松与陈党劾祖泰当诛祖泰坐真决流岭南松满岁未迁意殊怏怏乃献一妾于胄曰松寿胄讶其名问之答曰欲使疪贱姓名常蒙记忆尔除同知枢密院事自宰邑至执政财四年开禧元年以资政殿大学士知成都府四川制置使胄决议开边以期二年四月分道进兵命松为宣抚使兴元都统制吴曦副之寻加曦为陕西招抚使许便宜从事松将东军三万驻兴元曦将西军六万驻河池松至益昌欲以执政礼责曦庭参曦闻之及境而返松用东西军一千八百人自卫曦多抽摘以去松殊不悟曦遣其客纳款于金献关外四州地求为蜀王有告曦叛者松哂其狂及金人取成州守将弃关遁吴曦焚河池还兴州松以书从曦求援兵曦答以凤州非用骑之地汉中平衍可骑以驱驰当发三千骑往盖绐之也未几金人封曦为蜀王曦遗松书讽使去松不知所为兴元帅刘甲茶马范仲任见松谋起兵诛曦松恐事泄取祸即揖二人起去会报金人且至百姓奔走相蹂躏一城如沸松亟望米仓山遁去由阆州顺流至重庆以书抵曦□赆礼买舟称曦为蜀王曦遣使以匣封致馈松望见大恐疑其剑也亟逃奔使者追及松不得已启视之则金宝也松乃兼程出峡西向掩泪曰吾今获保头颅矣曦诛诏落职降三官筠州居住再除顺昌军节度副使澧州安置又谪果州团练副使宾州安置死宾州理宗本纪绍定六年洪咨夔言资政殿学士提举洞霄宫袁韶雠视善类谄附弥远险忮倾危诏袁韶夺职古杭杂记史弥远作相时士夫多以钻刺得官伶人俳优者一人手执一石用一大钻钻之久而不入其一人以物击其首曰汝不去钻弥远却来钻弥坚可知道钻不入也遂被流罪金史杨伯雄传海陵执政自以旧知伯雄属之使时时至其第伯雄诺之而不往他日海陵怪问之对曰君子受知于人当以礼进附丽奔走非素志也由是愈厚待之董师中传师中与胥持国同辅政颇相亲附人以此少之元妃李氏传李氏兄喜儿旧尝为盗与弟铁哥皆擢显近势倾朝廷四方射利竞进之徒争趋走其门南京李炳中山李着与通谱系超取显美胥持国附依以致宰相怙财固位上下纷然知其奸□不敢击之虽击之莫能去也张行信传行信拜参知政事时高琪为相专权用事恶不附己者衣冠之士动遭窘辱惟行信屡引旧制力诋其非元史文宗本纪至顺二年御史台臣劾奎章阁监书博士柯九思挟其末技趋附权门请黜罢之明外史吴伯宗传胡惟庸用事欲人附己伯宗性刚直不肯相屈下惟庸衔之中伤以事谪居凤阳杨宪传宪迁左丞书押用一统山河四字人莫解其意翰林编修陈桱贺曰书押贵甚宪悦擢桱待制骄恣多此类菽园杂记正统间工部侍郎王某出入太监王振之门某貌美而无须善伺候振颜色振甚眷之一日问某曰王侍郎尔何无须某对曰公无须儿子岂敢有须人传以为笑彭公笔记束鹿王公自正统中任都御史甚有名誉晚与中贵王诚厚相结纳欲入内阁是时阁下已有陈高萧江商五人矣而王难言私以语高高遂为其奏请添人有不拘烦剧闲散之语及会议陈不知其意缪曰我于烦剧中举前维祯高遂曰我举王文奏上果用王当时人皆骇愕多咎陈欲私乡人故激成此事然不知陈无意而高有意也高之意惟商公知之商以语予如此云明外史王徽传徽言宦者无事之时似乎恭慎一闻国政即肆奸欺将用某人必先卖之以为己功将行某事必先泄之以张己势迨趋附日众威权日隆而祸作矣此所以不可预闻国政也见闻搜玉成化间太监王高执礼自重尝休沐于庆寿寺兵户二部尚书并各部侍郎都御史王越等候见高故久不出使主僧将命曰请诸公拜佛越倡之甫拜而高出曰诸公今日富贵皆前世所积非佛力而何盖讥其非德学所致也既而命坐又曰昔王振用事六卿多通私谒人以为擅权今诸公见访安知外人不议高耶且诸公访高以高为何人兵部某曰公真圣人高惊讶作色曰大而化之之谓圣孔子尚曰则吾岂敢高何人也而敢当之辩论亹亹不已众惴惴不敢出气含愧而散若高者其宦官之最贤者乎嵩阳杂识成化间太监汪直用事朝绅谄附无所不至其巡边地所在都御史皆铠甲戎装将迎至二三百里望尘跪伏一如仆隶揖拜之礼一切不行以是皆见喜遂得进升有谚云都宪叩头如捣蒜侍郎扯腿似烧葱奔竞之甚良可叹也明外史陈音传司礼太监黄赐母死廷臣皆往吊独翰林不往侍讲徐琼谋于众音大怒曰天子侍从臣相率拜内竖之室若清议何琼愧阻汪鋐传鋐善窥时好为取舍见张璁桂萼霍韬方献夫得帝眷思附丽以进而韬献夫皆广东人鋐与厚遂由两人以自结于璁萼得为巡抚明通纪天顺录记周恂如谋虑深长理财无出其右亦善于附势中官王振极重之宦游其地者无虚日人人得其所欲释子建造者必往求之所获必过望然自出粟千石旌其门又令子纳马得官士林以此少之震泽纪闻世言王振之横也公卿皆拜于其门天子亦以先生呼之三殿初成宴百官故事宦官虽贵宠不预是日上使人视王先生何为振方大怒曰周公辅成王我独不可一坐乎使以复命上戚然乃命东华特开中门振至问何故曰诏命公由中出振乃曰岂可乎至门外百官皆候振拜振始悦明外史刘宇传正德改元刘瑾用事宇介焦芳以结瑾二年正月入为左都御史瑾好摧折台谏宇缘其意请敕箝制御史有小过辄加笞辱瑾以为贤瑾初通贿望不数百金宇首以万金贽瑾大喜曰刘先生何厚我寻转兵部尚书加太子太傅瑾遣官核各边粮储边吏多得重祸宇在大同耗□尤多独得免子仁应殿试求一甲不得厚贿瑾内批授庶吉士逾年迁编修当刘瑾时廷臣党附者甚众瑾诛言官交劾内阁则焦芳刘宇曹元尚书则吏部张彩户部刘玑兵部王敞刑部刘璟工部毕亨南京户部张澯礼部朱恩刑部刘缨工部李善侍郎则吏部柴升李瀚前户部韩福礼部李逊学兵部陆完陈震刑部张子麟工部崔岩夏昂胡谅南京礼部常麟工部张志淳都察院则副都御史杨纶佥都御史萧选巡抚则顺天刘聪应天魏讷宣府杨武保定徐以贞大同张禴淮扬屈直两广林廷选操江王彦奇前总督文贵马炳然大理寺则卿张纶少卿董恬丞蔡中孚张襘通政司则通政吴釴王云凤参议张龙太常则少卿杨廷仪刘介尚宝则卿吴世忠丞屈铨府丞则石禄翰林则侍读焦黄中修撰康海编修刘仁检讨段炅吏部郎则王九思王纳诲给事中则李宪段豸御史则薛凤鸣朱衮秦昂宇文锺崔哲李纪周琳其他郎署监司又十余人于是彩论死福谪戍元恩震聪讷武恬介黄中海仁宪凤鸣锺除名亨昂闲住善岩谅志淳纶直彦奇哲致仕选以贞禴中孚龙禄铨炅豸衮纪琳九思纳诲谪外朝署为清傅珪传武宗立擢吏部右侍郎六年迁左时杨一清为尚书汲引豪俊喜功名者竞趋其门亦稍通馈遗珪刚直数言一清私一清弗能堪骤擢珪礼部尚书实远之也汪鋐传鋐性趋势初为张璁廷斥夏言及璁不胜鋐好词谢言曰少传为之我固知不可也因揭璁私以媚言言怒遂解璁再起恚不与见鋐窘晨朝璁私第璁掖之不肯起泪淫淫交颐若咽不得言者璁笑且怜之好如初黄绾传初绾与张璁深相结至是夏言长礼部帝方向用绾乃潜附之与璁左李默传默为吏部尚书既得罪继之者吴鹏欧阳必进惟视严嵩父子鼻息若隶役然吏部权尽失胡宗宪传宗宪嘉靖三十三年出按浙江时歙人汪直据五岛煽诸倭入寇而徐海陈东麻叶等巢柘林乍浦川沙洼日扰郡邑帝命张经为总督李天宠抚浙江又命侍郎赵文华督察军务文华恃严嵩内援恣甚经天宠不附也独宗宪附之文华大悦因相与力排二人倭寇嘉兴宗宪中以毒酒死者数百人及经破王江泾宗宪与有力文华尽掩经功归宗宪经遂得罪寻又陷天宠即超擢宗宪右佥都御史代之永陵编年史嘉靖九年八月科臣薛甲言四事中多阿媚语饶秀效甲阿附大臣反噬群僚方献夫乃上疏乞罢允之觚不觚录相传司礼首珰与内阁刺用单红纸而内阁用双红折帖答之然彼此俱自称侍生无他异也近有一二翰林云江陵于冯珰处投晚生刺而吕舍人道曦云在制敕房侍江陵者三载每有投刺皆从本房出无所谓晚生也岂于致谢求托之际间一行之为人所窥见耶
