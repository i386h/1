<!-- { "loadSidebar": true } -->

　趋附部杂录
管子立政篇谄谀饰过之说胜则巧佞者用
庄子希意导言谓之谄
荀子修身篇以不善先人者谓之谄以不善和人者谓之谀鬼谷子权篇佞言者谄而干忠谀言者博而干智孔丛子不度理之所在而阿谀求容谄莫甚焉汉书东方朔传卑身贱体悦色微辞愉愉呴呴志士仁人不忍为也潜夫论德化篇苟阿贵以比党苟剽声以群谀事富贵如奴仆视贫贱如佣客有至秉权之门而不至无势之家执心若此难以称义世范富贵自有定分造物者既设为一定之分又设为不测之机而使天下之人朝夕奔趋老死而不觉不如是则人生天地间全然无事而造化之术穷矣然奔趋而得者不过一二奔趋而不得者盖千万人世人终以一二者之故至于劳心费力老死无成者多矣不知他人奔趋而得亦其定分中所有虽不奔趋迟以岁月亦终必得故世有高见远识超出造化机关之外任其自去自来者其胸中平夷无忧喜无怨尢所谓奔趋及相倾之事未尝萌于意间则亦何争之有前辈谓死生贫富生来注定君子赢得为君子小人枉了为小人此言甚切人不知耳西畴常言齐人竞与右师言媚其权也为其能富贵己也孟子独不与之言知良贵在我也不甘为小人屈也去就有义穷达有命富贵在我岂权幸所能擅哉燕书玉戭生与三乌□臣朋玉戭生曰吾侪宜自厉异时立朝势人之门足无陟也三乌□臣曰此予切齿腐心者盍誓诸玉戭生喜乃歃血誓曰二人同心毋循利毋訹有位毋附厥憸壬而移其行有违此盟明神殛之居亡何共仕于晋玉戭生复申前誓三乌□臣曰言犹在耳何敢忘也时赵宣子得君诸大夫日奔走其庭三乌□臣既悔复恐玉戭生知之又不得不往也鸡初鸣即去候宣子入门有危坐东荣者举火照之则玉戭生也各□而退君子曰二子于贫贱时其盟诚良及登禄仕遽变其初志何邪利害战于中位势怵于外故也故君子食于山林而坏于朝廷昔人之叹其有感哉觚不觚录余初于西曹见谈旧事投刺有异者一大臣于正德中上书太监刘瑾云门下小□某上恩主老公公嘉靖中一仪部郎谒翊国公勋则云渺渺小学生某皆极卑谄可笑然至余所亲见复有怪诞不经者一自称不佞至通家年家不佞治下不佞邻治不佞眷一自称牛马走亦曰通家治下牛马走一曰湖海生形浪生一曰神交小子一曰将进仆一曰未面门生一曰门下沐恩小的一曰何罪生此皆可呕秽不堪捧腹冯珰势张甚固安武清以长乐尊父亦叩头惟谨呼老公公冯小屈膝答之曰皇亲免礼而已若驸马叩头则垂手小扶耳不为敬也国朝文武大臣见王振而跪者十之五见汪直而跪者十之三见刘瑾而跪者十之八嘉靖以来此事殆绝而江陵殁其党自相惊欲结冯珰以为援乃至言官亦有屈膝者矣分宜当国而家人永年专为世蕃过钱署号曰鹤坡无不称鹤坡者一御史求与之称义兄弟者而小九卿给事御史投刺十盖一二至江陵当国而家人子游七司其出纳署号曰楚滨无不称楚滨者翰林一大僚为记以赠之而二给事皆李姓与之通婚媾翰林诸公赠诗及文而九卿给事御史投刺十至四五矣彻侯缇帅延饮必上坐衣冠跃马洋洋长安中势尤可畏后事败一坐绞一坐斩人心虽快而士大夫之体则已糜烂不可收拾矣读书镜元朔中徐偃为齐相至齐遍召昆弟宾客散五百金予之数曰吾始贫时昆弟不我衣食宾客不我内门今吾相齐诸君迎我或千里吾与诸君绝矣毋复入我之门义熙中何叔度子尚之为吏部郎告定省倾朝送之叔度谓曰闻汝来送别可有几客答曰殆数百人叔度笑曰此是送吏部非送何彦德也势在则群蚁聚膻势去则饱鹰扬汉悠悠浊世今古皆然何足怪者有识之士不必露徐偃之刚肠但请拭何叔度之冷眼王荆公亦有痛快处公当国时郭祥正知邵州武冈县附递奏书乞以天下之计专听王安石区画凡议论有异者虽大吏亦当屏黜表词亦甚辨上览而异之一日问荆公曰卿识郭祥正否其才似可用荆公曰臣顷在江东尝识其人才近纵横言近捭阁而薄于行不知引荐者何人而圣聪闻知也上出其章以示公公耻为所荐因极言陈其不可用而止祥正遂以本官中丞致仕李师中平日讲论多与荆公违戾及公权盛李欲合之乃于舒州作侍岩亭盖以公尝倅舒而始封又在舒也吴孝宗对策方诋熙宁法既而复为巷议十篇其开卷皆议新法之善写以投公公薄其翻复尤不礼之此数君者所为枉做小人也汉窦宪纳妻郡国皆有礼庆汉中郡当遣吏户曹李卲谏曰窦宪不修德礼而专权骄恣危亡可翘足而待愿明府一心王室勿与交通太守固遣之卲请自行遂所在迟留至扶风而宪就执凡交通者皆坐免太守独不与焉唐张九龄见朝士趋附杨国忠以求官语人曰此曹皆向火乞儿一旦火尽灰冷当冻裂肌肤暴骨沟中矣邵尧夫曰盗之窃物也方其盗也唯恐其不多也及其露也惟恐其多也此言极可为阿附权门之戒九龄先见故自不易独李卲所在迟留尤称高手魏明帝时刘放孙资制断时政大臣莫不交好而辛毗不与往来毗子敞谏曰刘孙用事众皆影附大人宜小降意不然必有谤言毗正色曰吾之立身自有本末就与孙刘不平不过不为三公大丈夫欲为公而毁其高节耶宋孔琳之为御史中丞劾奏尚书令徐羡之弟璩之解释琳之使停其事琳之不许曰我触迕宰相政当罪止一身汝必不应从坐何须勤勤耶戴法兴戴明宝巢尚之三人权重当时凡所荐达言无不行天下辐辏门外成市顾觊之独不降意常以为禀命有定分非智力可移唯应恭己守道而暗者不达妄意侥幸徒亏雅道无关得丧乃以其意命弟子原著定命论以释之吕东莱公又言凡治事有涉须平心看理之所在若其有理固不可避嫌故使之无理若其无理亦不可畏祸曲使之有理政自见得无理只须作寻常公事看断过后不须拈出说寻常犯权贵取祸者多是张大其事邀不畏强御之名所以彼不能平若取得平稳妥帖彼虽不乐视前则有间矣然所以不欲拈出者本非以避祸盖此乃职分之常若特然看做一件事则发处已自不是矣夫士君子功名淡祸福轻知命确自然不落权贵泥滓中而更于处权贵之事心气平形迹泯是真不为权贵所动也张九龄奖爱李泌常引至卧内九龄与严挺之萧诚善挺之恶诚奸佞劝九龄绝之九龄独念严太苦劲不若萧□美可喜方命左右召萧泌在旁率尔曰公起布衣以直道至宰相顾喜□美者九龄改容惊谢因呼小友范祖禹除右正言客有言于温公以公在言路必能协济事温公正色曰子谓淳夫见光有过不言乎殆不然也夫故人位尊名高谓之不幸若使身至宰相何不幸之有其病专在不闻过耳诵莽功德遂移汉祚积渐之势夫岂在多□美之士可不惧哉梁祖既有移鼎之意求宾客直言之士一日忽出大梁门外数十里憩干高柳树下树可数围柯干甚大梁祖独语曰好大柳树徐遍视宾客注目久之坐客各各避席对曰好大柳树祖又曰此大柳树可作车头末坐五六人起对好作车头祖厉声曰柳树岂可作车头我见人说秦时指鹿为马有甚难事悉擒言作车头者扑杀之杨愿与秦桧善至饮食动作悉效之桧尝食因喷嚏失笑愿亦阳喷饭而笑左右哂焉桧亦厌之讽御史排击而去吴顾雍为人寡言动静特当孙权亦叹服之每饮宴左右尝恐酒失为雍所见不敢肆情权亦曰顾公在坐使人不乐其见惮如此张昭容貌矜严有威风吴主尝曰孤与张公言不敢妄也余谓丈夫处世谈笑言论尝防识者在傍如顾与张原自使人心畏杨愿及树下五六人原自使人心鄙至于取讥君子而反不见容于小人尤可怜也牛僧儒与李德裕交恶李氏客不敢言及牛丞相门户柳仲郢先为牛公所辟后李卫公奏为京兆仲郢谢曰不期太尉恩奖及此仰报盛德敢不如奇章公门馆卫公深叹其无苟同杨绾以清俭在位天下之士多以敝衣为俭以求合于绾惟武元衡素好鲜美不改所为绾甚重之夫大丈夫不将不迎不诡不随每事自断于心足矣若依阿附会以取怜于世者非妇人则佞客也徐节孝尝问崔子方何如人江端礼曰与人不苟合议论亦如此节孝曰不必论其他只不苟合三字可知其所守之正

　趋附部纪事一
左传襄公七年南遗为费宰叔仲昭伯为隧正欲善季氏而求媚于南遗谓遗请城费吾多与而役故季氏城费昭公六年齐侯伐北燕将纳简公晏子曰不入燕有君矣民不贰吾君贿左右谄谀作大事不以信未尝可也史记赵奢传廉颇之免长平归也失势之时故客尽去及复用为将客又复至廉颇曰客退矣客曰吁君何见之晚也夫天下以市道交君有势我则从君君无势则去此固其理也有何怨乎汉书郑当时传当时与汲黯列为九卿两人中废宾客益落史记滑稽列传东郭先生当贫困时人莫省视至其贵也乃争附之卫青传青为大将军霍去病为骠骑将军定令令骠骑将军秩禄与大将军等自是之后青日退而骠骑日益贵举大将军故人门下多去事骠骑辄得官爵汉书霍去病传大将军青日衰而去病日益贵青故人门下多去事去病辄得官爵惟独任安不肯去王温舒传温舒多谄善事有埶者即无埶视之如奴有埶家虽有奸如山弗犯无埶虽贵戚必侵辱陈万年传万年以高第入为右扶风迁太仆万年廉平内行修洁然善事人赂遗外戚许史倾家自尽尤事乐陵侯史高丞相丙吉病中二千石上谒问疾遣家丞出谢谢已皆去万年独留昏夜乃归及丙吉病甚帝自临问以大臣行能吉荐于定国杜延年及万年万年竟代定国为御史大夫子咸字子康以万年任为郎迁左曹万年尝病召咸教戒于□下语至半夜咸睡头触屏风万年大怒欲杖之曰乃公教戒汝汝反睡不听吾言何也咸叩头谢曰具晓所言大要教咸也万年乃不复言咸为南阳太守时车骑将军王音辅政信用陈汤咸数赂遗汤予书即蒙子公力得入帝城死不恨后竟征入为少府师古曰子
公汤之字

后汉书廉范传范字叔度京兆杜陵人为蜀郡太守依倚大将军窦宪以此为讥荀彧传彧字文若颍川人父绲为济南相绲畏惮宦官乃为彧娶中常侍唐衡女注
典略曰衡欲以女妻
汝南傅公明公明不取转以妻彧
