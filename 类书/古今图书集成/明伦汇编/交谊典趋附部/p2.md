<!-- { "loadSidebar": true } -->
宋史张淡传淡历官厘务所至皆治初与词臣校艺黜居郎署颇怏怏晚年附会卢多逊方再获进用寇准传初丁谓出准门至参政事准甚谨尝会食中书羹污准须谓起徐拂之准笑曰参政国之大臣乃为官长拂须邪谓甚愧之由是倾构日深钱惟演传惟演为工部尚书仁宗即位进兵部王曾为相以惟演尝位曾上因拜枢密使故事枢密使必加检校官惟演止以尚书充使有司之失也初惟演见丁谓权盛附之与为婚谓逐寇准惟演与有力焉及序枢密题名独刊去准名削而不书谓祸既萌惟演虑并得罪遂挤谓以自解宰相冯拯恶其为人因言惟演以妹妻刘美乃太后姻家不可与机政请出之乃罢为镇国军节度观察留后即日改保大军节度使知河阳叶清臣传仁宗御天章阁召公卿出手诏问当世急务清臣闻之为条对极论时政阙失其言多劘切权贵且曰陛下欲息奔竞此系中书若宰相裁抑奔竞之流则风俗淳厚人知止足宰相用憸佞之士则贪荣冒进激成浑波向有职在管库日趋走时相之门入则取街谈巷言以资耳目出则窃庙谟朝论以惊流辈一旦皆擢职司以酬所任比日人士竞踵此风出入权要之家时有三尸五鬼之号乃列馆职或置省曹且台谏官为天子耳目今则不然尽为宰相肘腋宰相所恶则捃以微瑕公行击搏宰相所善则从而唱和为之先容中书政令不平赏罚不当则箝口结舌人主纤微过差或宫闱小事即及极言过当用为讦直供职未逾岁时迁擢已加常等宋禧为御史劝陛下宫中畜犬设棘以为守卫削弱朝体取笑四方不加诃谴擢为谏官王达两为湖南江西转运使所至苛虐诛剥百姓徒配无辜特以宰相故旧不次拔擢遂有河北之行如此是长奔竞也其他所列利害甚众刘平传平为沧州副都总管时吕夷简为宰相台谏官数言政事阙失平奏书曰臣见范仲淹等毁訾大臣此必有要人授旨仲淹辈欲逐大臣而代其位者臣于真宗朝为御史顾当时同列未闻有奸邪党与诈忠卖直所为若此臣虑小臣以浅文薄伎偶致显用不识朝廷典故而论事浸淫遂及管军将校且武人进退与儒臣异路若掎摭短长妄有举劾则心摇而怨结矣愿明谕台谏官毋令越职仍不许更相引荐或阙员则朝廷自择忠纯耆德用之论者以谓希夷简意也钱惟演传惟演从弟易易子明逸为右正言首劾范仲淹富弼更张纲纪纷扰国经凡所推荐多挟朋党乞早罢免使奸诈不敢效尢忠实得以自立疏奏二人皆罢其夕杜衍亦免相明逸盖希章得象陈执中意也李定传定字资深扬州人少受学于王安石登进士第为定远尉秀州判官熙宁二年孙觉荐之召至京师谒谏官李常常问曰君从南方来民谓青苗法何如定曰民便之无不喜者常曰举朝方共争是事君勿为此言定即往白安石且曰定但知据实以言不知京师乃不许安石大喜谓曰君且得见盍为上道之立荐对神宗问青苗事其对如曩言于是诸言新法不便者帝皆不听遵尧录景佑中太平日久仕进之人皆依托权要以希进用奔竞成风又台官言事琐碎不根治体多挟仇怨以害良士一日帝谓宰相曰古者卿大夫相与避于朝士庶人相与避于道下至汉文之时耻言人过今士人交诬浸成党与乃下诏戒敕之诏既下邪柔者颇愧焉宋史邓绾传绾字文约成都双流人举进士为礼部第一稍迁职方员外郎熙宁三年冬通判宁州时王安石得君专政条上时政数十事以为宋兴百年习安玩治当事更化又上书言陛下得伊吕之佐作青苗免役等法民莫不歌舞圣泽以臣所见宁州观之知一路皆然以一路观之知天下皆然诚不世之良法愿勿移于浮议而坚行之其辞盖媚王安石又贻以书颂极其佞谀安石荐于神宗驰驿召对方庆州有夏寇绾敷陈甚悉帝问安石及吕惠卿以不识对帝曰安石今之古人惠卿贤人也退见安石欣然如素交宰相陈升之冯京以绾练边事属安石致齐复使知宁州绾闻之不乐诵言急召我来乃使还邪或问君今当作何官曰不失为馆职得无为谏官乎曰正自当尔明旦果除集贤校理检正中书孔目房乡人在都者皆笑且骂绾曰笑骂从汝好官须我为之余深传深福州人元丰五年进士及第累官御史中丞兼侍读治张怀素狱事连蔡京与开封尹林摅曲为掩覆狱辞有及京者辄焚之京遂力引深与摅骤至执政常秩传初秩隐居既不肯仕世以为必退者也后安石为相更法天下沸腾以为不便秩在闾阎见所下令独以为是一召遂起在朝廷任谏争为侍从低首抑气无所建明闻望日损为时讥笑秩长于春秋至斥孙复所学为不近人情着讲解数十篇自谓圣人之道皆在于是及安石废春秋遂尽讳其学扪虱新话熙宁间王荆公用事一时字多以甫押字多以圈时语云表德皆连甫花书尽带圈当其盛时谁不畏爱唐令狐绹当国日以姓氏公族人有投名者不吝由是远近皆趋至有姓狐冒令者温庭筠戏曰自从元老登庸后天下诸狐尽带令趋炎附势盖自古而然自非盛德而居大位者其不擅权而败主则必护短以立威此亦小人常态于此何足怪云闻见前录吕惠卿丁父忧去王荆公未知心腹所托可与谋事者曾布时以著作佐郎编敕巧黠善迎合公意公悦之数日间相继除中允馆职判司农寺挥麈余话周美成邦彦元丰初以太学生进汴都赋神宗命之以官除太学录其后流落不偶浮沉州县三十余年蔡元长用事美成献生日诗略云化行大禹山川内人在周公礼乐中元长大喜即以秘书少监召又复荐之东轩笔录光禄卿巩申佞而好进老为省判趋附不已王荆公为相每生日朝士献诗颂僧道献功德疏以为寿舆皂走卒皆笼雀鸽就宅放之谓之放生申既不闲诗什又不能诵经于是以大笼贮雀诣客次搢笏开笼且祝曰愿相公一百二十岁时有边寨之主妻病而虞候割股以献者天下骇笑或对曰虞候为县君割股大卿与丞相放生宋史元绛传绛历官三司使参知政事以太子少保致仕绛所至有威名而无特操少仪矩仕已显犹谓迟晚在翰林谄事王安石及其子弟时论鄙之邢恕传恕为职方员外郎帝有复用司马光吕公着意蔡确以恕于两人为门下客亟结纳之恕亦深自附托乃为确画策稍收召名士于政事微有更革自是相与如素交曾布传布以韩维王安石荐上书言为政之本有二曰厉风俗择人才其要有八曰劝农桑理财赋兴学校审选举责吏课叙宗室修武备制远人大率皆安石指也神宗召见论建合意授太子中允崇政殿说书加集贤校理判司农寺检正中书五房凡三日五受敕告与吕惠卿共创青苗助役保甲农田之法一时故臣及朝士多争之布疏言陛下以不世出之资登延硕学远识之臣思大有为于天下而大臣玩令倡之于上小臣横议和之于下人人窥伺间隙巧言丑诋以哗众罔上是劝沮之术未明而威福之用未果也陛下诚推赤心以待遇君子而厉其气奋威断以屏斥小人而消其萌使四方晓然皆知主不可抗法不可侮则何为而不可何欲而不成哉布欲坚神宗意使专任安石以威胁众使毋敢言故骤见拔用遂修起居注知制诰为翰林学士兼三司使崔公度传公度高邮人为国子直讲王安石当国献熙宁稽古一法百利论安石解衣握手延与语召对延和殿进光禄丞知阳武县京官谒尹故事当拜庭下公度疑尹辱己径诣安石诉之安石使邓绾荐为御史未几为崇文校书册定令式于是诵言京官庭谒尹非宜安石为下编敕所更其制加集贤校理知太常礼院公度起布衣无所持守惟知媚附安石昼夜造请虽踞厕见之不屑也尝从后执其带尾安石反顾公度笑曰相公带有垢敬以袍拭去之尔见者皆笑亦恬不为耻张璪传璪官中书侍郎哲宗立谏官御史合攻之谓璪奸邪便佞善窥主意随势所在而依附之往往以危机陷人深交舒亶数起大狱天下共知其为大奸小人而在高位德之贼也疏入皆不报最后刘贽言璪初奉安石旋附惠卿随王珪党章惇谄蔡确数人之性不同而能探情变节左右从顺各得其欢心今过恶既章不可不速去如是逾岁乃以资政殿学士知郑州林希传绍圣初进宝文阁直学士知成都府道阙下会哲宗亲政章惇用事尝曰元佑初司马光作相用苏轼掌制所以能鼓动四方安得斯人用之或曰希可惇欲使希典书命逞毒于元佑诸臣且许以为执政希亦以久不得志将甘心焉遂留行复为中书舍人修神宗实录兼侍读哲宗问神宗殿曰宣光前代有此名乎希对曰此石勒殿名也乃更为显承时方推明绍述尽黜元佑群臣希皆密预其议自司马光吕公着大防刘挚苏轼辙等数十人之制皆希为之词极其丑诋至以老奸擅国之语阴斥宣仁读者无不愤叹一日希草制罢掷笔于地曰坏了名节矣迁礼部吏部尚书翰林学士擢同知枢密院贤奕编济南监镇宋保国出观荆公华严解东坡曰华严有八十一卷今独其一何也保国云公言此佛语至深妙他皆菩萨语耳东坡曰予于藏经中取佛语数句杂菩萨语中取菩萨语数句杂佛语中子能识其非是乎曰不能也东坡曰予昔在岐下闻河阳猪肉甚美使人往市之使者醉猪夜逸去贸他猪以偿客皆大诧以为非他产所及既而事败客皆□今荆公之猪未败耳若一念清净墙壁瓦砾皆说无上妙法而云佛语深妙菩萨不及岂非梦中语邪宋史杨畏传宣仁后崩吕大防欲用畏谏议大夫范纯仁以畏非端士不可大防乃迁畏礼部侍郎及大防为宣仁后山陵使畏首背大防称述熙宁元丰政事与王安石学术哲宗信之遂荐章惇吕惠卿可大任廷试进士李清臣发策有绍述意考官第主元佑者居上畏复考悉下之拔毕渐以为第一惇入相畏遣所亲阴结之曰畏前日度势力之轻重遂因吕大防苏辙以逐刘挚梁焘方欲逐吕苏二人觉罢畏言职畏迹在元佑心在熙宁首为相公开路者也惇至徙畏吏部引以自助中书侍郎李清臣知枢密院安焘与惇不合畏复阴附安李惇觉其情又曾布蔡卞言畏平日所为于惇遂以宝文阁待制知真定府天下于是目为杨三变谓其进于元丰显于元佑迁于绍圣也郑雍传初章惇以白帖贬谪元佑臣僚安焘争论不已哲宗疑之雍欲为自安计谓惇曰熙宁初王安石作相常用白帖行事惇乃喜取其案牍怀之以白哲宗遂其奸雍虽以此结惇然卒罢政温益传建中靖国元年拜尚书右丞邓洵武献爱莫助之图帝初付曾布布辞改付益益得藉手以为宜相蔡京天下之善士一切指为异论时人恶之布与京争事帝前辞颇厉益叱曰曾布安得无礼帝不乐布由是得罪而京遂为相进益中书侍郎益仕宦从微至着无片善可纪至其狡獝傅合盖天禀然蔡薿传薿字文饶开封人崇宁五年以诸生试策揣蔡京且复用即对曰熙丰之德业足以配天不幸继之以元佑绍圣之缵述足以永赖不幸继之以靖国陛下两下求言之诏冀以闻至言收实用也而见于元符之末者方且幸时变而肆奸言乘间隙而投异意诋诬先烈不以为疑动摇国是不以为惮愿逆处其未至而绝其原于是擢为第一以所对颂天下甫解褐即除秘书省正字迁起居舍人未几为中书舍人自布衣至侍从纔九月前所未有也旋进给事中一意附蔡京叙族属尊为叔父京命攸修等出见薿亟云向者大误公乃叔祖比诸父行也遽列拜之邓绾传绾子洵武为起居郎时韩忠彦曾布为相洵武因对言陛下乃先帝子今相忠彦乃琦之子先帝行新法以利民琦尝论其非今忠彦为相更先帝之法是忠彦能继父志陛下为不能也必欲继志述事非用蔡京不可京出居外镇帝未有意复用也洵武为帝言陛下方绍述先志群臣无助者乃作爱莫助之图以献其图如史记年表列旁行七重别为左右左曰元丰右曰元佑自宰相执政侍从台谏郎官馆阁学校各为一重左序助绍述者执政中惟温益一人余不过三四若赵挺之范致虚王能甫钱遹之属而已右序举朝辅相公卿百执事咸在以百数帝出示曾布而揭去左方一姓名布请之帝曰蔡京也洵武谓非相此人不可以与卿不同故去之布曰洵武既与臣所见异臣安敢豫议明日改付温益益欣然奉行请籍异论者于是决意相京进洵武中书舍人给事中兼侍讲修撰哲宗实录迁吏部侍郎郭药师传药师拜武泰军节度使同知燕山府徽宗礼遇甚厚委以守燕专制一路增募兵号三十万而不改左衽朝论颇以为虑亟拜太尉召入朝辞不至帝令童贯行边阴察其去就不然则挟之偕来贯至燕药师迎于易州再拜帐下贯避之曰汝今为太尉位视二府与我等耳此礼何为药师曰太师父也药师唯拜我父焉知其他贯释然遂邀贯视师至于迥野略无人迹药师下马当贯前掉旗一挥俄顷四山铁骑耀日莫测其数贯众皆失色归为帝言药师必能抗卤蔡攸亦从中力主之挥麈后录建中初曾文肃秉轴与蔡元长兄弟为敌有当时文士与文肃启略云扁舟去国颂声惟在于曾门策杖还朝足迹不登于蔡氏明年文肃南迁元度当国即更其语以献曰幅巾还朝舆颂咸归于蔡氏扁舟去国片言不及于曾门士大夫不足养如此毛泽民受知曾文肃擢置馆阁文肃南迁坐党与得罪流落久之蔡元度镇润州与泽民俱临川王氏婿泽民倾心事之惟谨一日家集观池中鸳鸯元度席上赋诗末句云莫学饥鹰饱便飞泽民即席和以呈元度曰贪恋恩波未肯飞元度夫人笑曰岂非适从曾相公池中飞过来者邪泽民惭不能举手挥麈余话李彦思邈曾文肃之甥早岁及第为政称于一时蔡元长与之连初亦喜之后元长与文肃交恶始恶之政和初自江外作邑归时元长以师垣秉钧入谒之后元长语其所厚曰李邈面目如此所欠一黥耳彦思闻之皇恐即上书欲愿投笔比再见元长元长曰公乞易武早已降旨换授庄宅使邈闻语即趋庭下效使臣之喏云李邈谢太师更不再拜升阶而出元长笑云李彦思元来了得迟一解即除知保州见阙王仲薿字丰父岐公暮子有风采善词翰四六尤工政和末为中大夫守会稽颇着绩效如干湖为田导水入海是也童贯时方用事贯苦脚气或云杨梅仁可疗是疾丰父裒五十石以献之才可知矣王履道初自大名府监仓任满至京师茫然无所向会梁师成赐第初成极天下之华丽许士庶入观履道髽两角以小篮贮笔墨径入就其新堂大书歌行以美之末云初寮道人掷笔而出主隶辈见其人物伟胜词翰妙绝众因叵测时方崇尚道教直以为神仙降临不敢呵止亟以报师成师成读之大喜即令物色延见索其它文益以击节荐之于上不数年登禁林入政府基于此也间燕常谈薛肇明谨事蔡元长至戒家人避其名宣和末有朝士新买一婢颇熟事因会客命出侑尊一客语及京字婢遽请罚酒问其故曰犯太师讳一座骇愕婢具述先在薛太尉家每见与宾客会饮有犯京字者必举罚平日家人辈误犯必加叱詈太尉脱或自犯则自批其颊以示戒朱子语类晁以道后来亦附梁师成有人以诗嘲之曰早赴朱张饭随赓蔡子诗此回休倔强凡事且从宜宋史强渊明传渊明第进士历官国子司业与兄浚明及叶梦得缔蔡京为死交立元佑籍分三等定罪皆三人所建遂济成党祸渊明以故亟迁秘书少监中书舍人大司成翰林学士谐史余每见世情炎凉释道尢甚幼时尝侍亲游一二寺观多有此态归而相语未尝不慨然也近阅张文潜杂志忽见一事不觉怃然而书之殿中丞丘浚尝在杭州谒释珊见之殊傲顷之有州将子弟来谒珊降阶接之甚恭丘不能平伺子弟退乃问珊曰和尚接浚甚傲而接州将子弟乃尔恭耶珊曰接是不接不接是接浚勃然起杖珊数下曰和尚莫怪打是不打不打是打奇哉殊快人意挥麈余话郑德象滋晚守京口怠于为政汤致远鹏举为两浙漕宣言至郡按治之时秦会之当国象求援于秦盖宣和初秦赴试南宫郑为参详官其所取也至是汤别秦以行秦云郑德象久不通问有少书信烦为提携因面授之汤视缄题云禀目申呈判府显学侍郎先生门下具位秦桧谨封汤得之幡然而改乃奏其治状遂移帅江东齐东野语张说之为承旨也朝士多趋之王质景文沈瀛子寿始俱在学校有声既而俱立朝物誉亦归之相与言吾侪当以诣说为戒众皆闻其说而壮之已而质潜往说所甫入客位而瀛已先在焉相视愕然明日喧传清议鄙之久皆不安而去秦桧之当国四方馈遗日至方滋德帅广东为蜡炬以众香实其中遣驶卒持诣相府厚遗主藏吏期必达吏使俟命一日守告吏曰烛尽适广东方经略送烛一匣未敢启乃取而用之俄而异香满坐察之则自烛中出也亟命藏其余枚数之适得四十九呼驶问故则曰经略专造此烛供献仅五十条既成恐不嘉试其一不敢以他烛充数秦大喜以为奉己之专也待方益厚郑仲为蜀宣抚格天阁毕工郑书适至遗锦地衣一铺秦命铺阁上广袤无尺寸差秦默然不乐郑竟失志至于得罪二公为计同一以见疑一以见厚固有幸不幸要不若居正之无悔吝也宋史宗室不弃传不弃字德夫太宗之裔除敷文阁直学士知绍兴府时浙东旱饥民多流亡提举秦昌时桧兄子也不弃言其悉心振恤全活甚众昌时得迁秩其媚桧如此薛弼传初秦桧居永嘉弼游其门弼在湖北除盗归功于万俟桧诬岳飞下吏以中使鞫狱飞父子皆死朱芾李若虚亦坐尝为飞谋议夺职惟弼得免且为桧用屡更事任通籍从官世以此少之郑丙传丙字少融福州长乐人绍兴十五年进士积官至吏部尚书浙东提举朱熹行部至台州奏台守唐仲友不法事宰相王淮庇之熹章十上丙雅厚仲友且迎合宰相意奏近世士大夫有所谓道学者欺世盗名不宜信用盖指熹也于是监察御史陈贾奏道学之徒假名以济其伪乞摈斥勿用道学之目丙倡贾和其后为庆元学禁善类被厄丙罪为多陈谦传谦字益之温州永嘉人干道八年进士授福州户曹主管刑工部架阁文字迁国子录敕令所删修官枢密院编修官陈中兴五事至李纲议建镇事上曰纲何足道谦曰陛下用大臣审出纲上宜如圣训今顾出纲下远甚奈何上蹙然遂极论逾数刻孝宗内禅通判江州知常州提举湖北常平平辰州峒猺加直焕章阁除户部郎中总领湖广财赋谦乃丞相赵汝愚客会党论起坐斥后数年起为提点成都府路刑狱移京西运判复直焕章阁韩冑谋扰金人令献马者补官七州民相扇为盗谦移书胄曰今若倚群盗行剽掠之策岂得以败亡为戏乎既而屡论襄帅皇甫斌李奕罪且求罢上谕旨薛叔似协和之迁司农少卿湖广总领除宣抚司参谋官金兵深入陷应城焚汉川汉阳空城走武昌震惧谦以宝谟阁待制宣抚即日置司北岸命土豪赵观覆之中流士马溺死甚众余兵皆返走未几夺职罢后复知江州胄死和议已决谦复罢奉祠卒年七十三谦有隽声早为善类所予晚坐伪禁中废首称胄为我王士论繇是薄之也张岩传岩字肖翁大梁人徙家扬州绍兴末渡江居湖州为人机警柔回善谐登干道五年进士第历官为监察御史与张釜陈自强刘三杰程松等阿附时相韩胄诬逐当时贤者严道学之禁进殿中侍御史累迁给事中除参知政事陈俊卿传淳熙二年知福州累章告归除特进起判建康府兼江东安抚召对垂拱殿命坐赐茶因从容言曰将帅当由公选臣闻诸将多以贿得曾觌王抃招权纳贿进人皆以中批行之赃吏已经结勘而内批改正将何所劝惩上曰卿言甚当朝辞奏曰去国十年见都城谷贱人安惟士大夫风俗大变上曰何也俊卿曰向士大夫奔觌抃之门十纔一二尚畏人知今则公然趋附已七八不复顾忌矣人材进退由私门大非朝廷美事上曰抃则不敢觌虽时或有请朕多抑之自今不复从矣俊卿曰此曹声势既长侍从台谏多出其门毋敢为陛下言臣恐坏朝廷纪纲废有司法度败天下风俗累陛下圣德宗室师传师字从善系出燕懿王韩胄用事
