<!-- { "loadSidebar": true } -->
西京杂记戚夫人侍儿贾佩兰后出为扶风人段儒妻说在宫内时见戚夫人侍高帝尝以赵王如意为言而高祖思之几半日不言叹息凄怆而未知其术辄使夫人击筑高祖歌大风诗以和之又说在宫内时尝以弦管舞歌相欢娱竞为妖服以趣良时十月十五日共入灵女庙以豚黍乐神吹笛击筑歌上灵之曲既而相与连臂踏地为节歌赤凤凰来至七月七日临百子池作于阗乐乐毕以五色缕相羁谓为相连爱八月四日出雕房北户竹下围□胜者终年有福负者终年疾病取丝缕就北辰星求长命乃免九月九日佩茱萸食蓬饵饮菊华酒令人长寿菊华舒时并采茎叶杂黍米酿之至来年九月九日始熟就饮焉故谓之菊华酒正月上辰出池边盥濯食蓬饵以祓妖邪三月上巳张乐于流水如此终岁焉戚夫人死侍儿皆复为民妻也武帝为七宝□杂宝案厕宝屏风列宝帐设于桂宫时人谓之四宝宫汉书匡衡传衡为光禄大夫太子少傅时上好儒术文辞颇改宣帝之政言事者多进见人人自以为得上意又傅昭仪及子定陶王爱幸宠于皇后太子衡复上疏曰臣闻治乱安危之机在乎审所用心盖受命之王务在创业垂统传之无穷继体之君心存于承宣先王之德而褒大其功昔者成王之嗣位思述文武之道以养其心休烈盛美皆归之二后而不敢专其名是以上天歆享鬼神佑焉其诗曰念我皇祖陟降廷止言成王常思祖考之业而鬼神佑助其治也陛下圣德天覆子爱海内然阴阳未和奸邪未禁者殆论议者未丕扬先帝之盛功争言制度不可用也务变更之所更或不可行而复复之是以群下更相是非吏民无所信臣窃恨国家释乐成之业而虚为此纷纷也愿陛下详览统业之事留神于遵制扬功以定群下之心大雅曰无念尔祖聿修厥德孔子着之孝经首章盖至德之本也传曰审好恶理情性而王道毕矣能尽其性然后能尽人物之性能尽人物之性可以赞天地之化治性之道必审己之所有余而强其所不足盖聪明疏通者戒于大察寡闻少见者戒于壅蔽勇猛刚强者戒于大暴仁爱温良者戒于无断湛静安舒者戒于后时广心浩大者戒于遗忘必审己之所当戒而齐之以义然后中和之化应而巧伪之徒不敢比周望进唯陛下戒所以崇圣德臣又闻室家之道修则天下之理得故诗始国风礼本冠婚始乎国风原情性而明人伦也本乎冠婚正基兆而防未然也福之兴莫不本乎室家道之衰莫不始乎捆内故圣王必慎妃后之际别适长之位礼之于内也卑不逾尊亲不先故所以统人情而理阴气也其尊适而卑庶也适子冠乎阼礼之用醴众子不得与列所以贵正体而明嫌疑也非虚加其礼文而已乃中心与之殊异故礼探其情而见之外也圣人动静游燕所亲物得其序得其序则海内自修百姓从化如当亲者疏当尊者卑则佞巧之奸因时而动以乱国家故圣人慎防其端禁于未然不以私恩害公义陛下圣德纯备莫不修正则天下无为而治诗云于以四方克定厥家传曰正家而天下定矣元帝崩成帝即位衡上疏戒妃匹劝经学威仪之则曰陛下秉至孝哀伤思慕不绝于心未有游虞弋射之宴诚隆于慎终追远无穷巳也窃愿陛下虽圣性得之犹复加圣心焉诗云茕茕在疚言成王丧毕思慕意气未能平也盖所以就文武之业崇大化之本也臣又闻之师曰匹配之际生民之始万福之原婚姻之礼正然后品物遂而天命全孔子论诗以关雎为始言太上者民之父母后夫人之行不侔乎天地则无以奉神灵之统而理万物之宜故诗曰窈窕淑女君子好仇言能致其贞淑不贰其操情欲之感无介乎容仪宴私之意不形乎动静夫然后可以配至尊而为宗庙主此纲纪之首王教之端也自上世以来三代兴废未有不由此者也愿陛下详览得失盛衰之效以定大基采有德戒声色近严敬远技能窃见圣德纯茂专精诗书好乐无厌臣衡才驽无以辅相善义宣扬德音臣闻六经者圣人所以统天地之心着善恶之归明吉凶之分通人道之正使不悖于其本性者也故审六蓺之指则天人之理可得而和草木昆虫可得而育此永永不易之道也及论语孝经圣人言行之要宜究其意臣又闻圣王之自为动静周旋奉天承亲临朝享臣物有节文以章人伦盖钦翼祇栗事天之容也温恭敬逊承亲之礼也正躬严恪临众之仪也嘉惠和说飨下之颜也举错动作物遵其仪故形为仁义动为法则孔子曰德义可尊容止可观进退可度以临其民是以其民畏而爱之则而象之大雅云敬慎威仪惟民之则诸侯正月朝觐天子天子惟道德昭穆穆以视之又观以礼乐飨醴乃归故万国莫不获赐祉福蒙化而成俗今正月初幸路寝临朝贺置酒以飨万方传曰君子慎始愿陛下留神动静之节使群下得望盛德休光以立基桢天下幸甚上敬纳其言拾遗记汉成帝好微行于太液池傍起宵游宫以漆为柱铺黑绨之幕器服乘舆皆尚黑色既悦于暗行憎灯烛之照宫中美御皆服皂衣自班婕妤已下咸带元绶簪佩虽加锦绣更以木兰纱绡罩之至宵游宫乃秉烛宴幸既罢静鼓自舞而步不扬尘小名录成帝永始中有渭城小女陈持弓年九岁走入城门入未央宫内尚方掖庭殿门门者莫见至钩盾禁中乃觉西京杂记成帝设云帐云幄云幕于甘泉紫殿世谓三云殿汉掖庭有月影台云光殿九华殿鸣鸾殿开襟阁临池观不在簿籍皆繁华窈窕之所栖宿焉述异志汉成帝末年宫中雨一苍鹿杀而食之其味甚美三国志王朗传朗为司徒时屡失皇子而后宫就馆者少朗上疏曰昔周文十五而有武王遂享十子之祚以广诸姬之嗣武王既老而生成王成王是以鲜于兄弟此二王者各树圣德无以相过比其子孙之祚则不相如盖生育有早晚所产有众寡也陛下既德祚兼彼二圣春秋高于姬文育武之时矣而子发未举于椒兰之奥房藩王未繁于掖庭之众室以成王为喻虽未为晚取譬伯邑则不为夙周礼六宫内官百二十人而诸经常说咸以十二为限至于秦汉之末或以千百为数矣然虽弥猥而就时于吉馆者或甚鲜明百斯男之本诚在于一意不但在于务广也老臣慺慺愿国家同祚于轩辕之五五而未及周文之二五用为伊邑且少小常苦被褥泰温泰温则不能便柔肤弱体是以难可防护而易用感慨若常令少小之缊袍不至于甚厚则必咸保金石之性而比寿于南山矣帝报曰夫忠至者辞笃爱重者言深君既劳思虑又手笔将顺三复德音欣然无量朕继嗣未立以为君忧钦纳至言思闻良规烟花记吴主亮命工人潘芳作金螭屏风镂祥物一百三十种种种有生气远视若真一日与夫人戏触屏坠其一凤顷之飞去南齐书武穆裴皇后传旧显阳昭阳殿太后皇后所居也永明中无太后皇后羊贵嫔居昭阳殿西范贵妃居昭阳殿东宠姬荀昭华居凤华柏殿宫内御所居寿昌画殿南阁置白鹭鼓吹二部干光殿东西头置钟磬两厢皆宴乐处也上数游幸诸苑囿载宫人从后车宫内深隐不闻端门鼓漏声置钟于景阳楼上宫人闻钟声早起装饰至今此钟唯应五鼓及三鼓也车驾数幸琅邪城宫人常从早发至湖北埭鸡始鸣迷楼记炀帝晚年尤沈迷女色他日顾诏近侍曰人主享天下之富亦欲极当年之乐自快其意今天下安富外内无事此吾得以遂其乐也今宫殿虽壮丽显敞苦无曲房小室幽轩短槛若得此则吾期老于其中也近侍高昌奏曰臣有友项升浙人也自言能构宫室翌日诏而问之升曰臣乞先进图本后数日进图帝览大悦即日诏有司供具材木凡役夫数万经岁而成楼阁高下轩掩映幽房曲室玉栏朱楯互相连属回环四合曲屋自通千门万牖上下金碧金□伏于栋下玉兽蹲于户傍璧砌生光琐射日工巧之极自古无有也费用金玉帑库为之一虚人误入者虽终日不能出帝幸之大喜顾左右曰使真仙游其中亦当自迷也可目之曰迷楼诏以五品官赐升仍给内库帛千匹赏之诏选后宫良家女数千以居楼中每一幸有经月而不出是月大夫何稠进御童女车车之制度绝小秪容一人有机处于其中以机碍女之手足女纤毫不能动帝以处女试之极喜召何稠谓之曰卿之巧思一何神妙如此以千金赠之旌其巧也何稠出为人言车之机巧有识者曰此非盛满之器也稠又进转关车车周挽之可以升楼阁如行平地车中御女则自摇动帝尤喜悦帝谓稠曰此车何名也稠曰臣任意造成未有名也愿赐佳名帝曰卿任其巧意以成车朕得之任其意以自乐可名任意车也何稠再拜而去帝令画工绘士女会合之图数十幅悬于阁中其年上官时自江外得替回铸乌铜屏数十面其高五尺而阔三尺磨以成鉴为屏可环于寝所诣阙投进帝以屏内迷楼而御女于其中纤毫皆入于鉴中帝大喜曰绘画得其象耳此得人之真容也胜绘画万倍矣又以千金赐上官时帝日夕沈荒于迷楼罄竭其力亦多倦怠顾谓近侍曰朕忆初登极日多辛苦无睡得妇人枕而藉之方能合目纔似梦则又觉今睡则冥冥不知返近女色则惫何也他日矮民王义上奏曰臣田野废民作事皆不胜人生于辽旷绝远之域幸因入贡得备后庭扫除之役陛下特加爱遇臣常自宫以侍陛下自兹出入卧内周旋宫室方今亲信无如臣者臣由是窃览书殿中简编反复玩味微有所得臣闻精气为人之聪明陛下当龙潜日先帝勤俭陛下鲜亲声色日近善人陛下精实于内神清于外故日夕无寝陛下自数年声色无数盈满后宫日夕游宴自非岁节大辰何常临御前殿其余多不受朝设或引见远人非时庆贺亦日晏坐朝曾未移刻则圣躬起入后宫夫以有限之体而投无尽之欲臣固知其竭也臣闻古者野叟独歌舞于盘石之上人询之曰子何独乐之多也叟曰吾有三乐子知之乎何也人生难遇太平世吾今不见兵革此一乐也人生难得支体完□吾身不残疾此二乐也人生难得寿吾今年八十矣此三乐也问者叹赏而去陛下享天下之富贵圣貌轩逸龙颜凤姿而不自爱重其思虑固出于野叟之外臣蕞尔微躯难图报效罔知忌讳上逆天颜因俯伏泣涕帝乃命引起翌日召义诏之曰朕昨夜思汝言极有深理汝真爱我者也乃命义后宫择一静室而帝居其中女皆不得入居二日帝忿然而出曰能悒悒居此乎若此虽寿千万岁亦安用也乃复入宫宫女无数不得进御者亦极众后宫侯夫人有美色一日自经于栋下臂悬锦囊中有文左右取以进帝乃诗也自感三首云庭绝玉辇迹芳草渐成窠隐隐闻箫鼓君恩何处多欲泣不成泪悲来翻强歌庭花方烂熳无计柰春何春阴正无际独步意如何不及闲花草翻承雨露多看梅二首云砌雪无消日卷帘时自颦庭梅对我有怜意先露枝头一点春香清寒艳好谁惜是天真玉梅谢后阳和至散与群芳自在春妆成云妆成多自惜梦好却成悲不及杨花意春来到处飞遣意云秘洞□仙卉雕锁玉人毛君真可戮不肯写昭君自伤云初入承明日深深报未央长门七八载无复见君王春寒浸入骨独卧愁空房飒履步庭下幽怀空感伤平日新爱惜自待聊非常色美反成弃命薄何可量君恩实□远妾意徒仿徨家岂无骨肉偏亲老北堂此方无羽翼何计出高墙性命诚所重弃割良可伤悬帛朱栋上肝肠如沸汤引颈又自惜有若丝牵肠毅然就死地从此归冥乡帝见其诗反复伤感帝往视其尸曰此已死颜色犹美如桃花乃急召中使许廷辅曰朕向遣汝择后宫女人迷楼汝何故独弃此人也乃令廷辅就狱赐自尽厚礼葬侯夫人帝日诵诗酷好其文乃令乐府歌之帝又于后宫亲择女百人入迷楼大业八年方士进大丹帝服之荡思愈不可制日夕御女数十人入夏帝烦燥日引饮几百杯而渴不止医丞莫君锡上奏曰帝心脉烦盛真元大虚多饮即大疾生焉因进剂治之仍乞置冰盘于前俾帝日夕朝望之亦治烦燥之一术也自兹诸院美人各市冰为盘以望行幸京师冰为之踊贵藏冰之家皆获千金大业九年帝将再幸江都有迷楼宫人抗声夜歌云河南杨柳谢河北李花荣杨花飞去落何处李花结果自然成帝闻其歌披衣起听召宫女问之云孰使汝歌也汝自为之邪宫女曰臣有弟在民间因得此歌曰道涂儿童多唱此歌帝默然久之曰天启之也天启之也帝因索酒自歌云宫木阴浓燕子飞兴衰自古漫成悲他日迷楼更好景宫中吐艳变红辉歌竟不胜其悲近侍奏无故而悲又歌臣皆不晓帝曰休问他日自知也后帝幸江都唐帝提兵号令入京见迷楼太宗曰此皆民膏血所为乃命焚之经月火不灭前谣前诗皆见矣方知世代兴亡非偶然也海山记炀帝诏定西苑十六院名景明一迎晖二栖鸾三晨光四明霞五翠华六文安七积珍八影纹九仪凤十仁智十一清修十二宝林十三和明十四绮阴十五降阳十六皆帝自制名院有二十人皆择宫中佳丽谨厚有容色美人实之每一院选帝常幸御者为之首炀帝幸维扬宫后宫十六院皆随行
