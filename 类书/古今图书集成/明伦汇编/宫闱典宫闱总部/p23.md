<!-- { "loadSidebar": true } -->
烟花记炀帝香宝宫中烛心至跋皆用异屑燃之有异彩数里帝观书处□户玲珑相望金铺玉观辉映溢目号为闪电窗炀帝观文殿前两厢为堂各十二间堂中每间十二宝厨前设五方香□缀贴金玉珠翠每驾至则宫中擎香炉在辇前行炀帝宫中争画长蛾司宫吏日给蠃子黛五斛出波斯国开元天宝遗事内庭嫔妃每至春时各于禁中结伴三人至五人掷金钱为戏盖孤闷无所遣也宫中每到端午节造粉团角黍贮于金盘中以小角造弓子纤妙可爱架箭射盘中粉团中者得食盖粉团滑腻而难射也都中盛行此戏宫中嫔妃辈施素粉于两颊相号为泪妆识者以为不祥后有禄山之乱天宝宫中至寒食节竞竖秋千令宫嫔辈戏笑以为宴乐帝呼为半仙之戏都中士民因而呼之华清宫中除供奉两汤外而别更有长汤十六所嫔御之类浴焉奉御汤中以文瑶密石中央有玉莲汤泉涌以成池又缝锦绣为凫于水中帝与贵妃施钑镂小舟戏玩于其间宫中退水出于金沟其中珠缨宝络流出街渠贫民日有所得焉记事珠穆宗每宫中花开则以重顶帐蒙蔽栏楹置惜春御史掌之杜阳杂编穆宗皇帝殿前种千叶牡丹花始开香气袭人一朵千叶大而且红上每睹芳盛叹曰人间未有自是宫中每夜即有黄白蛱蝶万数飞集于花间辉光照耀达晓方去宫人竞以罗巾扑之无有获者上令张罗于空中遂得数百于殿内纵嫔御追捉以为娱乐迟明视之则皆金玉也其状工巧无以为比而内人争用绛缕绊其脚以为首饰夜则光起妆奁中其后开宝厨睹金钱玉屑之内有蠕蠕者有为蝶者宫女乃觉焉先是宫中每欲行幸即先以龙脑郁金藉其地自宣宗垂拱并不许焉开成宫中有黄色蛇常夜自宝库中出游于阶庭间光彩照灼不可擒捕宫人掷珊瑚玦击之遂并玦而亡去掌库者具以事告上令遍搜库内乃得黄金蛇而珊瑚玦着其首上熟视之曰昔隋炀帝为晋王时以黄金蛇赠陈夫人吾不知此蛇得自何处左右因睹颔下有字上蹶然曰果不失朕所疑耳阿炀帝小字也上之博学敏悟率多此类遂命取颇梨连环系于玉彘之前足其后更不复见焉以彘能啖蛇也五代史前蜀王衍好裹尖巾其状如锥而后宫皆戴金莲花冠衣道士服酒酣免冠其髻髽然更施朱粉号醉妆国中之人皆效之通鉴纪事本末蜀主衍仗内教坊使严旭强取士民女子内宫中或得厚赂而免之幸蜀记昶大选良家子以备后宫限年十三以上二十以下州县骚然新津县令陈及之疏谏昶嘉其言赐白金百两然采择不止于是后宫位号有十四品昭仪昭容华保芳保香保衣安宸安跸安修情修容修媛修□等秩广政元年三月民讹言后宫产蛇取人心肝食百姓惊恐逾月方止五代史后蜀昶好打球走马又为方士房中之术多采良家子以充后宫枢密副使韩保贞切谏昶大悟即日出之赐保贞金数斤宋史范师道传帅道迁起居舍人同知谏院管勾国子监后宫周氏董氏生公主诸合女御多迁擢师道上疏曰礼以制情义以夺爱常人之所难惟聪明睿哲之主然后能之近以宫人数多而出之此盛德事也然而事有系风化治乱之大而未以留意臣敢为陛下言之窃闻诸合女御以周董育公主御宝白札并为才人不自中书出诰而掖庭觊觎迁拜者甚多周董之迁矣以女御何名而迁乎才人品秩既高古有定员唐制止七人而已祖宗朝宫闱给侍不过二三百居五品之列者无几若使诸合皆迁则不复更有员数矣外人不能详和止谓陛下于宠幸太过恩泽不节耳夫妇人女子与小人之性同宠幸太过则渎慢之心生恩泽不节则无厌之怨起御之不可不以其道也且用度太烦须索太广一才人之奉月直中户百家之赋岁时赐予不在焉况诰命之出不自有司岂盛时之事耶恐斜封墨□复见于今日矣老学庵笔记旧制皇帝曰御膳中宫曰内膳自寿成皇后初立恳辞内膳诏权罢今中宫因之墨庄漫录翰苑岁供禁中立春端午帖子前后多矣率多拟效旧语故少新意惟能道宫禁一时之事者为妙主履道皇帝合云彤霞蒨雾绕觚棱楼雪融银滴半层别绕拟开延福宴夹城先试景龙灯妃嫔合云玉燕翩翩入鬓云花风初掠缕金裙神霄宫里骖鸾侣来侍长生大帝君政和七年所进也有皇后合云药笈琅函受秘文清虚道合玉晨君瑶台夜静朝真久金屋春寒阅箓勤妃嫔合云曈昽晓日上金铺的皪春冰泮玉壶绣户绿尘不到凝酥点就辋川图重和二年所进也不惟才思清丽皆纪当时事也清波杂志皇佑初诏妇人所服冠高毋得过七寸广毋得逾一尺梳毋得逾尺以角为之先是宫中尚白角冠人争效之号内样冠名曰垂肩等肩至有长三尺者登车皆侧首而入梳长亦逾尺议者以为服妖乃禁止之志怪录元符三年冬内人自泰陵还摘皂荚一笼入宫门笼辄自跃皂荚皆跃出东京梦华录立春前一日开封府进春牛入禁中鞭春开封祥符两县置春牛于府前至日绝早府僚打春宰执亲王皆赐金银幡胜入贺讫戴归私第正月十五日元宵大内前自岁前冬至后开封府绞缚山棚立木正对宣德楼游人已集御街两廊下奇术异能歌舞百戏鳞鳞相切乐声嘈杂十余里击丸蹴踘踏索上竿赵野人倒吃冷淘张九哥吞铁剑李外宁药法傀儡小健儿吐五色水旋烧泥丸子大特落灰药榾柮儿杂剧温大头小曹嵇琴党千箫管孙四烧炼药方王十二作剧术邹遇田地广杂扮苏十孟宣筑球尹常卖五代史刘百禽虫蚁杨文秀鼓笛更有猴呈百戏鱼跳刀门使唤蜂蝶追呼蝼蚁其余卖药卖卦沙书地谜奇巧百端日新耳目至正月七日人使朝辞出门灯山上彩金碧相射锦□交辉面北悉以彩结山呇上皆画神仙故事或坊市卖药卖卦之人横列三门各有彩结金书大牌中曰都门道左右曰左右禁卫之门上有大牌曰宣和与民同乐彩山左右以彩结文殊普贤跨狮子白象各于手指出水五道其手摇动用辘轳绞水上灯山尖高处用木柜贮之逐时放下如瀑布状又于左右门上各以草把缚成戏龙之状用青幕遮笼草上密置灯烛数万盏望之蜿蜒如双龙飞走自灯山至宣德门楼横大街约百余丈用棘刺围绕谓之棘盆内设两长竿高数十丈以缯彩结束纸糊百戏人物悬于竿上风动宛若飞仙内设乐棚差衙前乐人作乐杂戏并左右军百戏在其中驾坐一时呈拽宣德楼上皆垂黄绿帘中一位乃御坐用黄罗设一彩棚御龙直执黄盖掌扇列于帘外两朵楼各挂灯球一枚约方圆丈余内燃椽烛帘内亦作乐宫嫔嬉笑之声下闻于外清明节禁中前半月发宫人车马朝陵宗室南班近亲亦分遣诣诸陵坟享祀从人皆紫衫白绢三角子青行缠皆系官给节日禁中出车马诣奉先寺道者院祀诸宫人坟莫非金装绀幰锦额珠帘□扇双遮纱笼前导七月七夕禁中以黄蜡铸为凫雁鸳鸯鸂龟鱼之类彩画金缕谓之水上浮又以小板傅土旋种粟令生苗置小茅屋花木作田舍家小人物皆村落之态谓之谷板又以瓜雕刻成花样谓之花瓜又以油糖蜜造为笑靥儿谓之果食花样奇巧百端又以菉豆小豆小麦于磁器内以水浸之生芽数寸以红蓝彩缕束之谓之种生十五日中元节禁中出车马诣道者院谒坟
