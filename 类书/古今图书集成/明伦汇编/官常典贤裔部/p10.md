<!-- { "loadSidebar": true } -->
按唐书本传真卿字清臣秘书监师古五世从孙少孤母殷躬训导既长博学工词章事亲孝开元中举进士又擢制科调醴泉尉再迁监察御史使河陇时五原有□狱久不决天且旱真卿辨狱而雨郡人呼御史雨复使河东劾奏朔方令郑延祚母死不葬三十年有诏终身不齿闻者耸然迁殿中侍御史时御史吉温以私怨构中丞宋浑谪贺州真卿曰奈何以一时忿欲危宋璟后乎宰相杨国忠恶之讽中丞蒋洌奏为东都采访判官再转武部员外郎国忠终欲去之乃出为平原太守安禄山逆状牙孽真卿度必反阳托霖雨增陴浚隍料才壮储廥廪日与宾客泛舟饮酒以纾禄山之疑果以为书生不虞也禄山反河朔尽陷独平原城守具备使司兵参军李平驰奏元宗始闻乱叹曰河北二十四郡无一忠臣邪及平至帝大喜谓左右曰朕不识真卿何如人所为乃若此时平原有静塞兵三千乃益募士得万人遣录事参军李择交统之以刁万岁和琳徐浩马相如高抗朗等为将分总部伍大飨土城西门慷慨泣下众感励饶阳太守卢全诚济南太守李随清河长史王怀忠景城司马李暐邺郡太守王焘各以众归有诏北海太守贺兰进明率精锐五千济河为助贼破东都遣段子光传李□卢奕蒋清首徇河北真卿畏众惧绐诸将曰吾素识□等其首皆非是乃斩子光藏三首他日结刍续体敛而祭为位哭之是时从父兄杲卿为常山太守斩贼将李钦凑等清土门十七郡同日自归推真卿为盟主兵二十万绝燕赵诏即拜户部侍郎佐李光弼讨贼真卿以李晖自副而用李铣贾载沈震为判官俄加河北招讨采访使清河太守使郡人李崿来乞师崿曰闻公首奋裾倡大顺河朔恃公为金城清河西邻也有江淮租布备北军号天下北库计其积足以三平原之有士卒可以二平原之众公因而抚有以为腹心他城运之如臂之使指耳真卿为出兵六千谓曰吾兵已出子将何以教我崿曰朝家使程千里统众十万自太行而东将出口限贼不得前公若先伐魏郡斩贼守袁知泰以劲兵据口出官师使讨邺幽陵平原清河合十万众徇洛阳分犀锐制其冲公坚壁勿与战不数日贼必溃相图死真卿然之乃檄清河等郡遣大将李择交副将范冬馥和琳徐浩与清河博平士五千屯堂邑袁知泰遣将白嗣深乙舒蒙等兵二万拒战败贼斩首万级知泰走汲郡史思明围饶阳遣游奕兵绝平原救军真卿惧不敌以书招贺兰进明以河北招讨使让之进明败于信都会平虏将刘正臣以渔阳归真卿欲坚其意遣贾载越海遗军资十余万以子颇为质颇甫十岁军中固请留之不从肃宗已即位灵武真卿数遣使以蜡丸裹书陈事拜工部尚书兼御史大夫复为河北招讨使时军费困竭李崿劝真卿收景城盐使诸郡相输用度遂不乏第五琦方参进明军后得其法以行军用饶雄禄山乘虚遣思明尹子奇急攻河北诸郡复陷独平原博平清河固守然人心危不复振真卿谋于众曰贼锐甚不可抗若委命辱国非计也不如径赴行在朝廷若诛败军罪吾死不恨至德元载十月弃郡度河间关至凤翔谒帝诏授宪部尚书迁御史大夫方朝廷草昧不暇给而真卿绳治如平日武部侍郎崔漪谏议大夫李何忌皆被劾斥降广平王总兵二十万平长安辞日当阙不敢乘趋出梐枑乃乘王府都虞候管崇嗣先王而骑真卿劾之帝还奏慰答曰朕子每出谆谆教戒故不敢失崇嗣老而躄卿姑容之百官肃然两京复帝遣左司郎中李选告宗庙祝署嗣皇帝真卿谓礼仪使崔器曰上皇在蜀可乎器遽奏改之帝以为达识又建言春秋新宫鲁成公三日哭今太庙为贼毁请筑坛于野皇帝东向哭然后遣使不从宰相厌其言出为冯翊太守辅蒲州刺史封丹杨县子为御史唐旻诬劾贬饶州刺史干元二年拜浙西节度使刘展将反真卿豫饬战备都统李峘以为生事非短真卿因召为刑部侍郎展卒举兵度淮而峘奔江西李辅国迁上皇西宫真卿率百官问起居辅国恶之贬蓬州长史代宗立起为利州刺史不拜再迁吏部侍郎荆南节度使未行改尚书右丞帝自陕还真卿请先谒陵庙而即宫宰相元载以为迂真卿怒曰用舍在公言者何罪然朝廷事岂堪公再破坏邪载衔之俄以检校刑部尚书为朔方行营宣慰使未行留知省事更封鲁郡公时载多引私党畏群臣论奏乃绐帝曰群臣奏事多挟谗毁请每论事皆先白长官长官以白宰相宰相详可否以闻真卿上疏曰诸司长官者达官也皆得专达于天子郎官御史陛下腹心耳目之臣也故出使天下事无细大得失皆俾访察还以闻此古明四目达四聪也今陛下欲自屏耳目使不聪明则天下何望焉诗曰营营青蝇止于棘谗言罔极交乱四国以其能变白为黑变黑为白也诗人疾之故曰取彼谗人投畀豺虎豺虎不食投畀有北昔夏之伯明楚之无极汉之江充皆谗人也陛下恶之宜矣胡不回神省察其言虚诬则谗人也宜诛殛之其言不诬则正人也宜□励之舍此不为使众人谓陛下不能省察而倦听览以是为辞臣窃惜之昔太宗勤劳庶政其司门式曰无门籍者有急奏令监司与仗家引对不得关碍防拥蔽也置立仗马二须乘者听此其平治天下也天宝后李林甫得君群臣不先咨宰相辄奏事者托以他故中伤之犹不敢明约百司使先关白时阉人袁思艺日宣诏至中书天子动静必告林甫林甫得以先意奏请帝惊喜若神故权宠日甚道路以目上意不下宣下情不上达此权臣蔽主不遵太宗之法也陵夷至于今天下之敝皆萃陛下其所从来渐矣自艰难之初百姓尚未雕竭太平之治犹可致而李辅国当权宰相用事递为姑息开三司诛反侧使余贼溃将北走党项裒啸不逞更相惊恐思明危惧相挺而反东都陷没先帝由是忧勤损寿臣每思之痛贯心骨今天下疮痏未平干戈日滋陛下岂得不博闻谠言以广视听而塞绝忠谏乎陛下在陜时奏事者不限贵贱群臣以为太宗之治可跂而待且君子难进易退朝廷开不讳之路犹恐不言况怀厌怠令宰相宣进止御史台作条目不得直进从此人不奏事矣陛下闻见止于数人耳目天下之士方钳口结舌陛下便谓无事可论岂知惧而不敢进即林甫国忠复起矣臣谓今日之事旷古未有虽林甫国忠犹不敢公为之陛下不早觉悟渐成孤立后悔无及矣于是中人等腾布中外后摄事太庙言祭器不饬载以为诽谤贬峡州别驾故吉州司马迁抚湖二州刺史载诛杨绾荐之擢刑部尚书进吏部帝崩以为礼仪使因奏列圣谥繁请从初议为定袁□因排之罢不报时丧乱后典法湮放真卿虽博古今屡建议厘正为权臣沮抑多中格云杨炎当国以直不容换太子少师然犹领使及卢杞益不喜改太子太师并使罢之数遣人问方镇所便将出之真卿往见杞辞曰先中丞传首平原面流血吾不敢以衣拭亲舌舐之公忍不见容乎杞矍然下拜而衔恨切骨李希烈陷汝州杞乃建遣真卿四方所信若往谕之可不劳师而定诏可公卿皆失色李勉以为失一元老贻朝廷羞密表固留至河南河南尹郑叔则以希烈反状明劝不行答曰君命可避乎既见希烈宣诏旨希烈养子千余拔刃争进诸将皆慢骂将食之真卿色不变希烈以身扞麾其众退乃就馆逼使上疏雪己真卿不从乃诈遣真卿兄子岘与从吏数辈继请德宗不报真卿每与诸子书但戒严奉家庙恤诸孤讫无它语希烈遣李元平说之真卿叱曰尔受国委任不能致命顾吾无兵戮汝尚说我邪希烈大会其党召真卿使倡优斥侮朝廷真卿怒曰公人臣奈何如是拂衣去希烈大□时朱滔王武俊田悦李纳使者皆在坐谓希烈曰闻太师名德久矣公欲建大号而太师至求宰相孰先太师者真卿叱之曰若等闻颜常山否吾兄也禄山反首举义师后虽被执诟贼不绝于口吾年且八十官太师吾守吾节死而后已岂受若等胁邪诸贼失色希烈乃拘真卿守以甲士掘方丈坎于廷传将坑之真卿见希烈曰死生分矣何多为张伯仪败希烈令赍旌节首级示真卿真卿恸哭投地会其党周曾康秀林等谋袭希烈奉真卿为帅事泄曾死乃拘送真卿蔡州真卿度必死乃作遗表墓志祭文指寝室西壁下曰此吾殡所也希烈僭称帝使问仪式对曰老夫耄矣曾掌国礼所记诸侯朝觐耳兴元后王师复振贼虑变遣将辛景臻安华至其所积薪于庭曰不能屈节当焚死真卿起赴火景臻等遽止之希烈弟希倩坐朱泚诛希烈因发怒使阉奴等害真卿曰有诏真卿再拜奴曰宜赐卿死曰老臣无状罪当死然使人何日长安来奴曰从大梁来骂曰乃逆贼耳何诏云遂缢杀之年七十六嗣曹王皋闻之泣下三军皆恸因表其大节淮蔡平子頵硕护丧还帝废朝五日赠司徒谥文忠赙布帛米粟加等真卿立朝正色刚而有礼非公言直道不萌于心天下不以姓名称而独曰鲁公如李正已田神功董秦侯希逸王元志等皆真卿始超起之后皆有功善正草书笔力遒婉世宝传之贞元六年赦书授頵五品正员官开成初又以曾孙弘式为同州参军按陋巷志支子世表四十代真卿惟贞第六子　　颜允臧按陋巷志支子世表四十代允臧累官朝请大夫上柱国有传按兖州府志允臧字季宁惟贞第七子也历太康尉举延昌令与监察御史真卿各树才名出为栎阳令时录事有犯奸者允臧立榜杀之豪强惴恐迁侍御史兼太子中允　　颜舒
按陋巷志支子世表四十代舒制举长安尉
　　颜说
按陋巷志支子世表四十代说明经渭南丞
　　颜胜
按陋巷志支子世表四十代胜进士左补阙
　　颜振
按陋巷志支子世表四十代振高陵丞
　　颜温之
按陋巷志支子世表四十代温之有志行举方正　　颜抱按陋巷志支子世表四十代抱范阳尉
　　颜式宣
按陋巷志支子世表四十代式宣进士殿中侍御史　　颜浑按陋巷志支子世表四十代浑太子通事舍人　　颜方侨按陋巷志支子世表四十代方侨进士宫门丞　　颜茂齐按陋巷志支子世表四十代茂齐汉中司法
　　颜顺
按陋巷志支子世表四十代顺进士评事
　　颜召
按陋巷志宗子世表四十一代召子傅贽
　　颜觌
按陋巷志支子世表四十一代觌历义清修武元和三县令　　颜承构
按陋巷志支子世表四十一代承构泸州丞
　　颜逸
按陋巷志支子世表四十一代逸好文武康令　　颜邈按陋巷志支子世表四十一代邈金水令
　　颜鏻
按陋巷志支子世表四十一代鏻长安尉
　　颜纮
按陋巷志支子世表四十一代纮方义主簿官剑南州殁于蛮　　颜韶
按陋巷志支子世表四十一代韶有才气工诗策进士　　颜泉明
按陋巷志支子世表四十一代泉明杲卿长子孝义安平尉佐父开土门授左金吾兵曹迁郓县令终彭城司马　　颜威明
按陋巷志支子世表四十一代威明杲卿次子以父死事受太仆丞邓州司马东阳县令　　颜季明
按陋巷志支子世表四十一代季明杲卿季子为禄山所害时年十八赠赞善大夫　　颜通明
按陋巷志支子世表四十一代通明曜卿次子项城获嘉二县尉郓县丞　　颜沛明
按陋巷志支子世表四十一代沛明曜卿第三子为禄山所害赠尚食奉御　　颜袭明
按陋巷志支子世表四十一代袭明曜卿第四子寿昌尉　　颜徽明
按陋巷志支子世表四十一代徽明曜卿第五子秘书太监　　颜德明
按陋巷志支子世表四十一代德明曜卿第六子右卫兵曹参军　　颜将明
按陋巷志支子世表四十一代将明□州昌县尉　　颜慈明按陋巷志支子世表四十一代慈明阙疑次子都水使者　　颜诩
按陋巷志支子世表四十一代诩禄山所害赠右赞善大夫　　颜翙
