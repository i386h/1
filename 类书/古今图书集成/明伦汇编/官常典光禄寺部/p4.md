<!-- { "loadSidebar": true } -->
凡祭天地社稷神祇享太庙省牲先一日本寺卿与太常卿同于御前奏知省牲毕次日仍同复命凡奉先殿荐新品物二月新冰三月鹌鹑鹚四月白酒五月煮酒九月生酒石榴柿子十月银鱼米糕鱼冻豆腐蓼花米糖细糖子鲚鱼十一月天鹅雁俱本寺办进正月韭菜生菜荠菜鸡子鸭子二月芹菜薹菜蒌蒿子鹅三月茶鲤鱼鲜笋四月彘猪雉鸡青梅王瓜杏子樱桃五月小麦面沙糖红豆嫩鸡桃子大麦茄子李子林檎蒜薹夏至李子六月冬瓜甜瓜西瓜莲蓬七月葡萄枣子鲜菱雪梨芡实八月茭白嫩姜鳜鱼鲜藕粳米粟米穄米芋苗九月□鱼小红豆沙糖栗子橙子十月山药蜜活兔柑子橘子十一月荞麦面红豆沙糖獐子天鹅鹿甘蔗十二月菠菜鲫鱼白鱼俱从太常寺办送本寺供荐十二月风鲫鱼从南京解本寺供荐凡正旦节立春节清明节四月八日佛诞节端午节七夕节中元节重阳节冬至节腊八节每月朔望万寿圣节皇太后圣旦节皇后令旦节东宫千秋节奉先殿祭祀俱本寺办进嘉靖十四年罢佛诞节祭以四月五日荐麦凡奉先殿供养品物俱本寺办进
凡各宫殿遇节祝天供养品物俱本寺办进
凡各宫庙祭祀荤素品物俱本寺备办
凡内官监御马监兵仗局神机营火药局祭祀俱本寺备办凡膳羞茶饭等品物俱本寺办进
凡圣节正旦冬至或吉庆筵宴从礼部提调本寺供办凡遇节令文武百官例有宴如皇太后圣诞太子千秋寿面及立春日春饼正月元宵圆子四月八日不落荚五月端午凉糕□子九月重阳糕腊月八日面俱先期奏请至日早朝毕复奏设于午门外本寺照鸿胪寺开送职名以官品次序贴于席端凡祀圜丘赐百官汤饭孟春祈谷夏至方泽及朝日夕月祭毕赐内外官酒饭耕藉赐三公九卿并执事等官酒饭亲蚕赐内外命妇等酒饭俱本寺供办凡每岁遇有庆成宴其文武大小应与官员该用上中下卓不等奉礼部开送职名照数备办凡诸番国朝贡等使客并四夷来降土官人等茶饭物料支送下程俱从礼部行本寺备送凡修实录并纂修校勘书籍开馆及书完进呈赐宴进士恩荣宴殿试读卷执事等官经筵日讲东宫讲读酒饭俱本寺造办凡每旬轮赐日讲官烧鹅面饼本寺造办
凡大臣一品九年考满特恩赐宴本寺备办
凡早朝文武官及各王府镇巡等官公差人员见辞奉旨与酒饭俱本寺备办祗待凡大臣考满差使等项赏劳羊酒疾病赐米肉酱菜等物俱本寺办送凡内外衙门官吏监生人匠等应给酒饭者俱本寺支给凡丧葬合用祭祀品物从礼部行本寺备办
凡谕祭文武大臣俱本寺备办
凡本寺供用牲口果菜等物上林苑监四署照数进纳供用不足于民间买办洪武间令本寺买办比与民间交易价钱每多几分永乐间差内官一员同本寺署官厨役领钞于在京附近州县依时价两平收买洪熙宣德以来止差署官厨役照前收买凡本寺收纳一应物料每月堂上官轮流一员会同户科给事中监察御史各一员责令各行户买办于本寺大烹门内验收凡白粮粳糯米每年原会计七万二千八百七十四石九斗九升有零隆庆二四等年加减不一见征六万七千石凡每岁四月初一日起至九月终止一应供上膳羞并祭祀品味俱用冰于内外冰窖取进凡供用小油红器皿俱该工部造办后因不敷本寺自行买料雇匠相兼造用凡炉遇有损坏本寺奏行工部发料委官带领匠作相工修理凡厨役悬带双鱼铜牌本寺具手本于内府印绶监关领凡厨役老疾代替逃亡勾补等项俱从礼部查行凡各王府缺典膳吏部行本寺于年深厨役内拣选送用凡传奉圣旨本寺附录文簿不补本覆奏
凡本寺官吏俸粮俱于礼部带支
凡每岁谷豆直隶大名顺德淮安三府并河南征解粟谷四千石淮米二千石折银二千二百两稻谷二千石折银一千三百两菉豆二百石折银二百四十两黑豆三百五十石折银二百四十五两凡牲口每年上林苑监送孳生鹅一万八千只浙江等处解纳鹅三万二千五十只收养供办祭祀膳羞及外夷人员筵宴下程等用后浙江等处鹅每只折征价银三钱凡野味每岁南直隶庐州等府额办活鹿八十四只解工部转送收养供用今共折银三百三十六两凡每岁时节各坟并内承运库教场马神庙等处祭祀本署出票于珍羞良酝掌醢三署支白面饧糖赤豆造办祭物大官署凡本署岁用原额木柴七百八万八千斤有闰加五十六万六千六百六十六斤木炭三万四千斤有闰加二千八百三十三斤俱工部坐派台基厂逐日领用凡本署器皿原额一千六百五十件系两京工部造送专备膳羞等项应用每年查贮多寡不足则题请添造有余则止凡本署厨役旧额三千一百二十名节年裁减隆庆元年题准止存一千三百七十七名珍羞署凡每岁直隶常州等府解纳白粳米一千三百三十石零白糯米一百九十七石零备供养膳羞等用凡直隶等处解纳黑豆九百石收充喂养牲口等物用今折价凡福建等处解纳白沙糖五万七千斤黑沙糖四万五千斤蜂蜜四万七千斤盐卤三千斤茶叶一万五千斤先春茶芽三千八百七十八斤收充供养膳羞茶汤等用凡野味每岁南直隶庐州等府额办天鹅二百六十七只解至工部转送收养俱应上用今俱折银征解止山东鱼台县每年解本色二只凡乳牛原额该兵部坐派直隶等处解纳一百九十九只挤乳造办酥油乳饼等物充供养膳羞等用嘉靖五年奏准每牛一只折银六两贮库买办奶子酥油乳饼应用凡每岁时节各处祭祀本署出票于良酝掌醢二署支白面香油饧糖等料预办祭品食用随时增减牲口属礼部岁派各省府州例有定数皆类解充有征折价者即贮该寺库中收买应用其会试供给折价解顺天府凡岁派光禄寺牲口十万只口上半年五万只口下半年五万只口俱行浙江等布政司两直隶各府派属征解凡铸完厨役双鱼铜牌礼部具印信手本开写号数送内府印绶监收掌凡遇光禄寺厨役合用铜牌该寺自具手本赴该监关用按春明梦余录光禄寺在皇城东华门内初为宣徽院尚食尚醴二局继改光禄寺掌祭飨宴劳酒醴膳羞之事辨其名数会其出入量其丰约以听于礼部凡祭祀请□牲进饮福酒胙凡荐新供品物凡丧葬供祭物凡牲果嘉蔬移上林苑供不给市诸民视时估十加一凡市直季支凡供献鲜果厨料省受之凡器皿移工部若募工兼作之岁省其成败凡宴待番裔贡使差其等供之凡传奉宣索籍记而覆奏之监以科道官各一人其属四署曰大官曰珍羞曰良酝曰掌醢而司牲司牧二局隶焉太祖洪武　年置宣徽院尚食尚醴二局寻改为光禄寺按明会典光禄寺国初置宣徽院尚食尚醴二局设院使同知院判典簿统之继改光禄寺正四品衙门设卿少卿寺丞主簿等官职专掌膳羞享宴等事移太常寺供需库隶之洪武四年置法酒库设内酒坊大使副使
按明会典云云
洪武八年改光禄寺为司设署所等职局库俱革按明会典洪武八年改寺为司升从三品衙门改主簿为典簿又设录事置大官珍羞良酝掌醢四署每署设令丞监事又设孳牧所大使副使局库俱革洪武九年谕光禄寺买供用物件随时估加一分按春明梦余录九年三月初八日谕今后但系光禄寺买办一应供用物件比与民间交易价钱每多十文且如肉果之数及诸项物件民人交易一百文一斤光禄寺买办须要一百十文随物贵贱每加一分卖物之人照依时估多取十文利息洪武三十年复改司为寺署令为署正又设司牲局仍改孳牧所为司牧局按明会典云云
宣宗宣德四年差监察御史一员同给事中会同光禄寺堂上官验收牲口果品厨料等物并监收白粮按明会典云云英宗正统元年议准光禄寺及科道监收粮米按明会典凡本寺粮米正统元年议准堂上官一员专一提调眼同署官收管仍令科道监临见数正统二年令巡视光禄寺御史同户部主事监收钱粮按明会典云云
宪宗成化四年定光禄寺监管收买事例
按明会典凡本寺收买供用牲口果菜等物成化四年令堂上官一员及户科给事中监察御史各一员会同户部主事顺天府官各一员估计时价钱钞兼支具数奏领收买如有奸弊科道官指实参奏又令本寺每季预关内库钱钞专委堂上官一员收掌遇买物料听户科给事中巡视御史批押印信小票委该署官一员赍领收买世宗嘉靖七年司牧局革
按明会典云云
嘉靖二十五年题准尚膳监取用光禄寺诸物印票及置立稽查文簿按明会典嘉靖二十五年题准尚膳监刊刻花栏印票遇取上用诸物开写某日于光禄寺取某物若干用印钤盖照数支用本寺仍置立文簿登记岁终会计稽查若有冒破情弊该管官指实参奏嘉靖二十　年谕查复光禄寺旧规添差御史月籍支费进览按春明梦余录嘉靖中光禄岁用银计三十六万上疑有干没乃谕内阁今无论祖宗时两宫大分尽省九嫔共十余宫中罢宴设二十年矣朕日用膳品悉下料无堪御者十坛供品不当一次茶饭朕不省此三十余万安所用也阁臣对祖宗时光禄寺除米豆果品外征解本色岁额定二十四万当时该寺岁用不过十二三万节年积有余剩后加添至四十万近年稍减乃用三十六万其花费情弊可知而冒费之弊有四一传取钱粮原无印记止凭手票取讨莫敢问其真伪一内外各衙门关支酒饭或一人而支数分者或其事已完而酒饭尚支者一门禁不严下人侵盗无算一每岁增买磁器数多臣查得会典内一款凡本寺供用物件每月差御史一员照刷具奏内府尚膳监刊刻花栏印票遇有上用诸物某日于光禄寺取物若干用印钤盖照数支领进用本寺仍置文簿登记岁终会计稽查此一例不知何年停罢若查复旧规则诸弊可革矣乃切责该寺官而添差御史月籍该寺支费进览穆宗隆庆年诏荐新上供鱼鲜令光禄寺备办按春明梦余录隆庆初诏罢宝坻县等处采取鱼鲜自今荐新上供俱令光禄寺备办毋得奏遣内臣着为令隆庆四年太官珍羞置二署丞
按明会典四年题准于太官珍羞二署比照户部仓场官员事例各注选署丞一员专管支放神宗万历二年光禄寺添设银库大使安置外仓按明会典万历二年光禄寺添设银库大使一员按春明梦余录万历二年光禄寺积米二十七万石仓廒满盈奏于东安门外买房一区改为外仓皇清大清会典光禄寺
　　正官
　　满汉卿各一员
　　满汉少卿三员内汉一员汉二员
　　汉寺丞一员
　　首领官
　　满汉典簿各一员
　　属官
　　大官署满满署正各一员满署丞一员
　　珍羞署满汉署正各一员满署丞一员
　　良酝署满汉署正各一员满署丞一员
　　掌醢署满汉署正各一员满署丞一员
　　四署初设汉署丞各一员顺治十五年裁汉监　　事各一员顺治十三年裁　　满司库二员
　　满笔帖式二十一员内满文十四员满汉文七　　员汉军笔帖式二员　　旧有司牲司汉大使一员后裁
