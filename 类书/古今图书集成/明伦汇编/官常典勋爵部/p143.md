<!-- { "loadSidebar": true } -->
　　时事第二纂
孝武皇帝以四夷未宾寇贼奸宄初置武功赏官以宠战士若今依此科而崇其制置尚武之官以司马兵法选位秩比博士讲司马之典简搜狩之事掌军功爵赏小统于五校大统于太尉既周时务礼亦宜之周之末叶兵革繁矣莫乱于秦民不荒殄令国家忘战日久每寇难之作民瘁几尽不教民战是谓弃之信矣蔡邕独断
　　五等
五等爵之别名三公者天子之相相助也助理天下其地方百里侯者候也候逆顺也其地方百里伯者白也明白于德其地方七十里子者滋也奉天王之恩德其地方五十里男者任也立功业以化民其地方五十里　　汉诸侯王
诸侯大小之差诸侯王皇子封为王者称曰诸侯王彻侯群臣异姓有功封者称曰彻侯避武帝讳改曰通侯或曰列侯也朝侯诸侯有功德者天子特命为朝侯位次诸卿杜佑通典
　　春夏封诸侯议
后汉郑元曰据祭统云古者于禘发爵赐服于尝出田邑今封诸侯则违古且土地皆庆赏之事汉家故事丞相始拜皆封为国侯其在秋冬者先赐爵关内侯俟春而后汉封祭法尝出田邑先师或以为秋尝时邑人皆田或以为削黜田邑于此时也　魏王肃圣证论孟夏之月天子行赏封诸侯庆赐无不欣悦故左传赏以春夏是也　晋张融评曰按洛诰成王命周公后封伯禽以周之正易屯云宜建侯据二经周人封诸侯不以秋夏也束&#总论曰月令所记非一王之制凡称古者无远近之限未知夏封诸侯何代之典秋祭田邑夏乎殷乎而王据月令以非祭统郑宗祭统而肄月令无乃俱未通哉莫若通以三代说两氏而不俱一也　　锡命
周制春官大宗伯以九仪之命正邦国之位一命受职再命受服三命受位四命受器五命赐则六命赐官七命赐国八命作牧九命作伯王制云制三公一命衮若有加则赐也大国之君不过九命次国之君不过七命小国之君不过五命大国之卿不过三命下卿再命小国之卿与下大夫一命春秋左氏传说诸侯逾年即位天子锡以命珪公羊传天王使毛伯来锡公命加鲁以衮龙之服传曰锡者赐也命者加我服也又诸侯有功加之九锡一曰衣服二曰朱户三曰纳陛四曰舆马五曰乐则六曰武贲之士七曰鈇钺八曰弓矢九曰秬鬯　东晋羊元曰说者以左氏云天子锡诸侯命珪以为符信珪者诸侯所执以朝觐之瑞也按鲁公即位八年乃得命珪三年夏公如晋此朝也未有珪朝何执也凡命者谓方策之书也犹今教令耳觐礼曰诸侯奉箧服加命书于其上尚书文侯之命云平王锡晋文侯秬鬯珪瓒作文侯之命命者王之教令其事非一策而已　　诸王公城国宫室服章车旗议
虞书曰明试以功车服以庸　周制春官小宗伯掌衣服车旗宫室之赏赐　晋博士孙毓段畅等议曰周礼上公九命为伯其国家宫室车旗衣服礼仪皆以九为节侯伯七命以七为节子男五命以五为节公之城盖方九里宫方九百步侯伯之城方七里宫方七百步子男之城方五里宫方五百步又曰王之三公八命其卿六命及其出封皆加一等其国家宫室车旗衣服礼仪亦如之又如礼诸侯之城隅高七丈门阿皆五丈又礼诸侯以为殷屋今诸王封国虽有大小而所理旧城不如古制皆宜仍旧其造立宫室当有大小之差然周典奢大异于今仪步数之限宜随时制又诸侯三重门内曰路门中门曰雉门外门曰库门雉门之外设宪高五丈其正寝与庙同制皆殷屋四阿堂崇三尺此其旧典略可依也余皆称事取供而已旌旗斿数繁缨贰车各以其命之等又曰金辂建大旗同姓以封象辂建大赤异姓以封今制从简除之余诸王从公者出就封朝祀之车宜路车驷马建大旗九斿画蛟龙礼公之服自衮冕而下侯伯自鷩冕而下皆如王之服祭服宜元冕朱裹玳玉三采九旒缫三色九就丹组缨元衣纁裳画九章以事宗庙其祀社稷山川及其群臣助祭者皆长冠元衣其位不从公者皆以七为节其他则同诸王朝服依汉魏故事皆远游冠五时服佩山元玉不复以国大小为差其群臣侍从冠服皆宜如服制令也诸王公应助祭按司服之职王祀昊天上帝则大裘而冕享先王则衮冕先公则鷩冕公之服自衮冕而下如王之服侯伯之服自鷩冕而下如公之服礼记王制曰制三公一命衮谓三公八命复加一命则服衮龙与王者之后同然则九命及二公之后乃服衮衣无升龙三公之服当从鷩冕而下太尉三公助祭宜服鷩冕七章冕缫九旒赤三公助导从外官不与斋祭者自可如旧　　诸王公侯留辅朝政嫡子监国议
晋博士孙毓等议按周礼典命职凡诸侯之嫡子誓于天子摄其君则下其君一等谓公之子如侯伯而执珪侯伯之子如子男而执璧春秋曹伯使其太子射姑来朝行国君之礼践土之盟卫成公使其母弟武如会经书曰卫武蔡甲午序于诸侯又左传冢子君行则守有守则从从曰抚军守曰监国古之制也夫帅师专行谋誓军旅君与国政之所图非太子之事也　周制诸侯以功德入为王卿士则上卿理其国事今诸王公侯受任天朝而嫡子摄其君事车服礼数国封大小领兵军数自当如本制而王公侯遣上卿及军将掌其事合于古议今之车服与古礼不同依礼应下其君一等其嫡子皆以有爵命印绶冠服佩玉之制宜如本令而嫡子但知其政不干其位君不可二尊无二上国相以下见嫡子宜如臣而不称臣又礼非其臣则答拜国之命士上达于其君者嫡子宜答拜其文书称嗣子宜曰王嗣子其公侯嗣子系于父爵明不专国其燕见则称第下文书表疏皆臣礼而不称臣今之监司上官文书皆为记告嫡子监国其下群臣官文书宜称告不言命称教文献通考　　论秦爵
秦爵二十等起于孝公之时商鞅立此法以赏战功按古之所谓爵者皆与之以土地如公侯伯子男以至附庸及孤卿大夫亦俱有世食禄邑若秦法则惟彻侯有地关内侯则虚名而已庶长以下不论也始皇遣王剪击楚剪请美田甚众曰为大王将有功终不得封侯然则秦虽有彻侯之爵而受封者盖少考之于史惟商鞅封商于魏冉封穰侯范雎封应侯吕不韦封文信侯嫪毒封长信侯及始皇既称皇帝东游海上至琅邪群臣议颂功德惟列侯武成侯王离通武侯王贲伦侯建成侯赵亥武信侯冯无择如是者不过数人而已然鞅冉不韦毒皆身坐诛废雎虽幸善终而亦未闻传世王离以下俱无闻焉盖秦之法未尝以土地予人不待李斯建议而后始罢封建也
注
索隐曰伦侯爵卑于列侯无封邑者伦类也亦　列侯之类　　论汉爵
