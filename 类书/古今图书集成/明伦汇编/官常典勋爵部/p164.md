<!-- { "loadSidebar": true } -->
　勋爵部杂录
三国志注魏略载魏三公奏曰臣闻枝大者披心尾大者不掉有国有家之所慎也昔汉承秦弊天下新定大国之王臣节未尽以萧张之谋不备录之至使六王前后反叛已而伐之戎车不辍又文景守成忘战戢役骄纵吴楚养虺成蛇即为社稷大忧盖前事之不忘后事之师也吴王孙权幼竖小子无尺寸之功遭遇兵乱因父兄之绪少蒙翼卵昫伏之恩长含鸱枭反逆之性背弃天地罪恶积大复与关羽更相觇伺逐利见便挟为卑辞先帝知权奸以求用特以于禁败于水灾等当讨羽因以委权先帝委裘下席权不尽心诚在恻怛欲因大丧寡弱王室希托董桃传先帝令乘未得报许擅取襄阳及见驱逐方更折节邪辟之态巧言如流虽重驿累使发遣禁等内包隗嚣顾望之奸外欲缓诛支仰蜀贼圣朝含弘既加不忍优而赦之与之更始猥乃割地王之使南面称孤兼官累位礼备九命名马百驷以成其势光宠显赫古今无二权为犬羊之姿横被虎豹之文不思静力致死之节以报无量不世之恩臣每见所下权前后章表又以愚意采察权旨自以阻带江湖负固不服狃挟累世诈伪成功上有尉佗英布之计下诵伍被屈强之辞终非不侵不叛之臣以为晁错不发削弱王侯之谋则七国同衡祸久而大蒯通不决袭历下之策则田横自虑罪深变重臣谨考之周礼九伐之法平权凶恶逆节萌生见罪十五昔九黎乱德黄帝加诛项羽罪十汉祖不舍权所犯罪衅明白非仁恩所养宇宙所容臣请免权官鸿胪削爵士捕治罪敢有不从移兵进讨以明国典好恶之常以静三州元元之苦其十五条文多不载大唐新语萧何封酇侯先儒及颜师古以为赞为南阳筑阳之城筑阳今属襄州窃以凡封功臣多就本土盖欲荣之也张良封留侯是为成例案班固何须穿凿更制别音乎李氏刊误周制五等爵以封诸侯以其有功加地进律以是所封之国固定非处一方近者凡所封邑必取得姓之地所以畴庸进爵有违王度窃以萧何封酇侯萧之得姓不在于酇曹参封平阳侯曹之得姓不在平阳国朝房元龄封梁公房之得姓不在于梁杜如晦封莱公杜之得姓不在于莱古典悉然不可悉数其误也始于幸蜀之年中书主者不旧制故也却扫编功臣号起于唐德宗时朱泚之乱既平凡从行者悉赐号奉天元从定难功臣其后凡有功者咸被赐寖相踵为故事本朝循此制宰相枢密使初拜赐焉参知政事枢密副使初除或未赐遇加恩乃有之刺史以上止加阶勋勋高者亦或赐中书枢密赐推忠协谋同德佐理余官则推诚保德奉义翊戴掌兵则忠果雄勇宣力外臣则纯诚顺化每以二字协意或造或因取为美称宰臣初加即六字余并四字其进加则二字或四字多者有至十余字又有崇仁佐运守正忠亮保顺宣忠亮节之号文武迭用焉中书枢密所赐若罢免或出镇则改亦有不改者其诸班直禁军将校赐拱卫供奉之号遇加恩但改其名不过两字元丰中神宗既累却群臣尊号之请大臣将顺因请并罢功臣之名诏从之近岁始复以赐大将皆创为之名非复旧制矣国朝之制食邑满万户乃封国公惟见任宰相与官为三公者则通计实封满万便封国公杜正献公既致仕因郊祀当加恩而食邑未满万户特诏封祁国公盖异礼也其后遗表有曰非万户而忝赐履之封自三少而席司成之重盖谓是云本朝封爵徒为虚名户累数万虽号实封者亦初无其实故有司亦不甚以为轻重若非自请则文臣例封文安武臣例封武功宗室例封天水名号重复不可稽考予以为虽异于古之裂地而封者然驭贵之意则均也谓宜略依古制非有功不封已封之县不再以封则庶几稍重矣故事文臣官至卿监官武臣官至横行而勋加至上柱国乃加封邑其后罢勋官而寄禄纔至奉直大夫横行以上便加封邑则宜其众也玉堂杂记故事食邑千户以上封侯若拜相虽旧爵卑食邑少亦径封侯盖五等伯子男用县名至侯则升郡当降旨时未知所封何郡第云进封开国侯而已秦丞相薨后初拜沈守约该左相万俟元忠右相沈爵归安县万俟爵阳武县各从其乡也既相合升郡侯而学士院遂进沈为归安郡万俟阳武郡初非郡名其误甚矣当时偶不知改久之因进书转官方能厘正至今遇恩升郡臣僚院吏及吏部尚复差舛谓如元系吴兴县开国伯则合云进封吴兴郡开国侯却云吴兴郡进封开国侯殊无义理予每为正西溪丛语唐初功臣皆云图形凌烟阁而河间元王孝恭碑乃作戢武阁岂凌烟先名戢武而后改之邪又段志元碑亦云图形戢武阁东坡志林王介甫先封舒公后改封荆诗曰戎狄是膺荆舒是惩识者谓宰相不学之过也鼠璞高帝未封诸将往往坐沙中语留侯欲帝封平生所憎以安之遂封雍齿为什邡侯群臣喜曰雍齿尚侯我属无患矣留侯此策亦有所本古史载晋文公过曹里凫须盗其资而亡公馁介子推割股以食之至是里凫须请见曰君去国久臣民多过自危凫须为贼大矣君诚使骖乘游于国中百姓见之自安文公悦而从之臣民皆曰里凫须不诛吾何惧也岂留侯之策与此暗合耶皇朝盛事河间忠武王张玉子定兴忠烈王辅孙宁阳恭靖王懋凡三代王东平朱武烈王能子平阴武愍王勇又再世而定襄恭靖王希忠继之亦可称三代也中山王首佐太祖定天下功业爵位朝班庙享皆第一封魏国公世世承袭嗣公辉祖既殉节以终次子增寿复以龙潜翊戴赠爵上公封国于定一门两公往往对握二都兵政诸勋贵无敢埒者又三女一为文皇后一为代简王妃一为安惠王妃太师英公张辅子懋复为太师俱加阶特进俱勋左柱国俱再知经筵事俱再监修国史足称东第之冠其次则朱保公永为太师子晖为太保孙会昌侯继宗为太傅子铭为太保贤奕关云长封汉寿亭侯汉寿本亭名今人以汉为国号止称寿亭侯误矣汉法十里一亭十亭一乡万户以上或不满万户为县凡封侯视功大小小为亭侯次乡县郡侯云长汉寿亭侯盖初封也今印谱有寿亭侯印盖亦不知此而乃伪为之耳日知录功臣表萧何九世孙禹王莽始建国元年更为萧乡侯莽败绝曹参十世孙宏举兵佐军（本传云先降河北）
诏封平阳侯十一世侯扩嗣今见非光武之薄于酇侯而厚于平阳也非有功不侯高帝法也红阳侯王泓以与诸刘结恩父丹降为将军战死（见元后传）
富平侯张纯以先来诣阙
见后汉
书本传
皆得绍封
　按功臣侯复封者三人恩泽侯复封者四人高昌　侯董永归德侯襄平昌侯王获三人功状无考而　周承休侯常自以周后而杜宪赵牧并以先降梁王不得嗣光武命功之典如此汉书地理志京兆尹左冯翊右扶风并无侯国以在畿内故也然功臣侯表有阳陵侯傅宽高陵侯王虞人恩泽侯表有高陵侯翟方进并左冯翊县名功臣侯表平陵侯苏建平陵侯范明友右扶风县名而高陵下曰琅邪二平陵下曰武当则知此乡名之同于县者而非三辅也若后汉则新丰侯单超新丰侯段颎京兆县夏阳侯冯异栎阳侯景丹临晋侯杨赐并左冯翊县好时侯耿弇槐里侯万修槐里侯窦武槐里侯皇辅嵩栒邑侯宋弘郿侯董卓并右扶风县而嵩传云食槐里美阳两县八千户盖东都之后三辅同于郡国矣后汉封国之制有乡侯有都乡侯传中言都乡侯者甚多皇甫嵩封槐里侯忤中常侍赵忠张让削户六千更封都乡侯贝瑗有罪诣狱谢上遣还东武侯印绶上文作
东武阳侯
诏贬为都乡侯是都乡侯在列侯之下
也赵忠以与诛梁冀功封都乡侯
单超传但言
乡侯今从本传
延
熹八年贬为关内侯
本传作关中
侯今从单超传
是都乡侯在关
内侯之上也
　关内侯无食邑如淳以为但爵其身见史记高后　纪注　吴志孙贲封都亭侯子邻嗣进封都乡侯　是都乡侯在都亭侯之上良贺卒帝封其养子为都乡侯三百户是都乡侯亦必有所封之地而不言者史略之也乡侯都亭侯亭侯或言地或不言地亦同此　皇后纪都亭侯注凡言都亭者城内亭也　宋书　百官志县侯第三品乡侯第四品亭侯第五品关　内侯第六品而无都乡侯都亭侯七国虽称王而其臣不过称君孟尝君平原君信陵君春申君是也秦则有称侯者如穰侯应侯文信侯而蔡泽但为刚成君汉兴列侯曰侯关内侯曰君孔霸以师赐爵关内侯号成君其薨也谥曰烈君（孔光传）

