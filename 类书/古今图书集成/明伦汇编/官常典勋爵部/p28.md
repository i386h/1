<!-- { "loadSidebar": true } -->
按外纪炎帝之世诸侯夙沙氏叛不用帝命其臣箕文谏而被杀炎帝益修厥德夙沙之民自攻其君杀之而来归其地于是南至交趾北至幽都东至旸谷西至三危莫不从其化也按路史炎帝魁之立祗修自勤质沙氏始叛其大臣锢职而哗诛临之以罪而弗服其臣箕文谏之不听杀之三卿朝而无礼怒而拘焉哗而弗加哗卿质沙之民自攻其主以归
注
质沙炎帝时诸侯者也世本世纪皆作夙沙亦　见英贤录文子作宿沙云宿沙民自攻其君归神　农氏说苑淮南子尹逸告成王曰桀纣之臣反雠　桀纣而臣汤武夙沙之民自攻其主而归神农吕　览亦以为归神晨此特谓炎帝尔世本唐韵等言　风沙氏煮海为盐以为炎帝之诸侯今安邑东南　十里有盐宗庙吕枕云宿沙氏煮盐之神谓之盐　宗尊之也或以为灵公之臣夙沙卫非也齐多此　姓其后尔　　封
炎帝孙巨胙土于封
按路史炎帝戏戏生器器生巨为黄帝师胙土命氏而为封巨夏有封父封文侯至周失国　　骀
炎帝之后有骀国
按路史骀姜国也至周犹在列
　　戏
炎帝之后有戏国
按路史戏姜国也至周犹在列
　　薄
炎帝之后有薄国
按路史薄姜国也至周犹在列
　　土敬氏
缙云娶于土敬氏
按路史缙云氏黄帝之裔也妻土敬氏曰炎融遗腹而生欢头欢头者欢兜也　　缙云氏
炎帝之裔有缙云氏
按左传缙云氏有不才子贪于饮食冒于货贿天下谓之饕餮按史记注缙云氏姜姓也炎帝之苗裔当黄帝时在缙云之官也正义曰今括州缙云县盖其所封也按路史缙云氏帝鸿之胄也
注
传谓缙云黄帝之官非史注缙云氏姜姓炎帝　之裔黄帝时为缙云官妄矣盖国也　　巴
太&#之后有巴国
按山海经海内经西南有巴国太&#生咸鸟咸鸟生乘厘乘厘生后照后照是始为巴人有国名曰流黄辛氏其域中方三百里其出是尘土有巴遂山渑水出焉又有朱卷之国有黑蛇青首食象按路史伏羲生咸鸟咸鸟生乘厘是司水土生后照后照生顾相处于巴是生巴人巴灭巴子五季流于黔而君之生黑穴四姓赤狄巴氏服四姓为廪君注
郭氏云巴之始祖后武王封宗姬支庶于巴曰　子古者远国虽大爵不过子巴王乃其后潜号秦　惠虏之有其地华阳志云顺王五年张仪司马错　伐蜀因取巴地分为三十一县按巴志周武王伐纣实得巴蜀之师着乎尚书巴师勇锐歌舞以凌殷人倒戈故世称之曰武王伐纣前歌后舞也武王既克殷封其宗姬于巴爵之以子古者远国虽大爵不过子故吴楚及巴皆曰子其地东至鱼腹西至僰道北接汉中南极黔涪土植五谷牲具六畜桑蚕麻纻鱼盐铜铁丹漆茶蜜灵龟巨犀山鸡白雉黄润鲜粉皆纳贡之其果实之珍者树有荔芰蔓有辛蒟园有芳蒻香茗橙葵其药物之异者有巴戟天椒竹木之&#者有桃支灵寿其名山有涂籍灵台石书刊山其民质直好义土风敦厚有先民之流故其诗曰川崖惟平其稼多黍旨酒嘉谷可以养父野惟阜丘彼稷多有嘉谷旨酒可以养母其祭祀之诗曰惟月孟春獭祭彼崖永言孝思享祀孔嘉彼黍既洁彼仪惟泽蒸命良辰祖考来格其好古乐道之诗曰日月明明亦惟其名不朽难获谁能长生又曰惟德实宝富贵何常我思古人令问令望而其失重迟鲁钝俗素朴无造次辨丽之气其属有濮賨夷蜒之蛮按四川通志巴海内南有巴国所谓巴賨彭濮者伏羲后生巴人郭璞云三巴国今巴县是也隶恭州秦汉之巴郡本隶渝有古巴城在泯江之北汉水之南蜀将李严修古巴城者三巴记云阆北二水东南曲折三回如巴字而名成王会诸侯于成周巴人入贡
按汲冢周书成周之会巴人贽以比翼鸟
　　蜀
昌意娶于蜀山氏
按史记五帝本纪昌意娶蜀山氏曰昌仆生高阳按华阳国志蜀之先肇于人皇之际黄帝为子昌意娶蜀山氏后子孙因封焉按路史蜀之为国肇自人皇其始蚕丛拍濩鱼凫各数百岁号蜀山氏盖作于蜀蚕丛纵目王瞿上鱼凫治导江逮蒱泽俾明时人氓椎结左言不知文字上至蚕丛年祚深眇最后乃得望帝杜宇实为满捍盖蜀之先也自丛以来帝号芦保其妻曰妃俱葬之昔黄帝为其子昌意取蜀山氏而昌意之子干荒亦取于蜀山氏惟其后叶及高辛氏以其少子封蜀则继之者也秦惠文元年蜀人来朝八年伐灭之始降侯云周武王十三年伐纣蜀人从师
按书经牧誓时甲子昧爽王朝至于商郊牧野乃誓王左杖黄钺右秉白旄以麾曰逖矣西土之人王曰嗟我友邦冢君御事司徒司马司空亚旅师氏千夫长百夫长及庸蜀羌髳微卢彭濮人称尔戈比尔干立尔矛予其誓成王大会诸侯于成周蜀人入贡
按汲冢周书成周之会蜀人贽以文翰文翰者若皋鸡夷王二年蜀人吕人来献琼玉宾于河用介珪按竹书纪年云云　　阪泉氏
炎帝之裔有阪泉氏
按书经吕刑王曰若古有训尤惟始作乱延及于平民罔不寇贼鸱义奸宄夺攘矫虔
孔
传
九黎之君号曰尤黄帝所灭
按史记五帝本纪诸侯相侵伐蚩尤最为暴虐莫能伐之黄帝乃征师诸侯与蚩尤战于涿鹿之野遂擒杀尤而诸侯咸尊轩辕为天子按汲冢周书武不止者亡昔阪泉氏用兵无已诛战不休并兼无亲文无所立智士寒心徙居至于浊鹿诸侯畔之阪泉以亡
注
浊鹿西戎地名徙都失处故亡也
按路史蚩尤传阪泉氏蚩尤姜姓炎帝之裔也兄弟八十人蚩尤疏首虎卷八肱八趾好兵而喜乱隳党崇雠&#欲亡厌惟作五虐之刑延于平民罔不寇贼鸱义奸宄敓攘矫虔发葛卢雍狐之金启九冶作兵刑剑拨剑拨作而岁之诸侯相兼者二十一帝榆罔立诸侯携胥伐虐弱乃分正二卿命蚩尤宇于小颢以临西方司百工德不能驭蚩尤产乱出羊水登九淖以伐空桑逐帝而居于浊鹿兴封禅号炎帝乃驱罔两兴云雾祈风雨以肆志于诸侯顿戟一怒并吞亡亲九隅亡遗文亡所立智士寒心参卢于是与诸侯委命于有熊氏有熊于是暨力牧神皇厉兵称旅顺杀气以振兵法文昌而命将熊罴貔貅以为前行雕鹖雁鹯以为旗帜士既成矣逮蚩尤逆筮之巫咸曰果哉而有咎乃率风后邓伯温之徒及尤嘬兵浊鹿之山三年九战而城不下问之五胥乃设五旗五军具四面攻之三日而后得志转战执尤于中冀而诛之爰谓之解以甲兵释怒用大政顺天思叙纪于太常用名之曰绝辔之野身首异处以故后代圣人着其像于尊彝以为贪戒由其威械故貊焉后有氏　　西陵氏
黄帝娶于西陵氏之女
按史记五帝本纪云云
　　方雷氏
黄帝次妃方雷氏女生青阳
按史记五帝本纪注云云
　　彤鱼氏
黄帝次妃彤鱼氏女生夷鼓
按史记五帝本纪注云云
　　潞
黄帝降封炎帝榆罔于潞
按外纪榆罔帝里之曾孙也居于空桑为政束急务乘人而斗其捷于是诸侯携贰其臣尤作乱帝逊居浊鹿有熊国君曰公孙轩辕实懋圣德诸侯归之帝之立五十五年诸侯尊轩辕为天子封帝于潞神农氏遂亡按路史炎帝参卢于黄帝有熊氏黄帝封参卢于路而崇炎帝之祀于陈路露也潞是潞子婴儿甲氏留吁姜路之余晋灭之
注
路亦作露今荼陵军露水乡有露水山初封盖　在此元和姓纂云黄帝封榆罔支子于路定王十三年夏六月晋师灭赤狄潞氏以潞子婴儿归按春秋宣公十五年　按左传潞子婴儿之夫人晋景公之姊也&#舒为政而杀之又伤潞子之目晋侯将伐之诸大夫皆曰不可酆舒有三隽才不如待后之人伯宗曰必伐之狄有五罪隽才虽多何补焉不祀一也嗜酒二也弃仲章而夺黎氏地三也虐我伯姬四也伤其君目五也怙其隽才而不以茂德兹益罪也后之人或者将敬奉德义以事神人而申固其命若之何待之不讨有罪曰将待后后有辞而讨焉毋乃不可乎夫恃才与众亡之道也商纣由之故灭天反时为灾地反物为妖民反德为乱乱则妖灾生故文反正为乏尽在狄矣晋侯从之十五年夏六月癸卯晋荀林父败赤狄于曲梁辛亥灭潞酆舒奔卫卫人归诸晋晋人杀之
注
潞狄之别种潞氏国故称氏子爵也
疏
正义曰
　狄有赤狄白狄就其赤白之间各自别有种类此　潞是国名赤狄之内别种一国夷狄祖其雄豪者　子孙则称豪名为种者中国之始封君也谓之赤　白其义未闻盖其俗尚赤衣白衣也　　任
风后之后封于任
按路史黄帝应代有风后为之相因八卦说九宫以安营垒次定万民之竁黄帝灭尤徽猷多本于后尤北复以其轻剿其余于辋谷人赖其利遂世祀之是为金山之神稷封其后于任锡之己姓黄帝之孙任己实归其在唐虞俱有封土书缺不见夏后氏之初封之庖为姒姓遾周之兴武王复其后于宿后有密宿须句颛臾邑于泲上实典太昊之祀以为东蒙主　黄帝有熊氏次妃嫫母儿恶德充帝内之曰属女德而弗忘与女正而弗襄虽恶何伤是生苍林禺阳偶阳最少受封于任为任姓谢章舒洛昌终泉卑禺皆任分也　　有洛氏
黄帝之后有有洛氏
按逸周书宫室破国昔者有洛氏宫室无常池囿广大工功日进以后更前民不得休农失其时饥馑无食成汤伐之有洛以亡按路史黄帝有熊氏次妃嫫母儿恶德充帝内之曰属女德而弗忘与女正而弗襄虽恶何伤是生苍林禺阳禺阳最少受封于任为任姓谢章舒洛昌终泉卑禺皆任分也洛之后又有落氏雒氏按竹书纪年夏桀二十一年商师征有洛克之　　大騩氏　鬼騩氏黄帝时有大騩氏鬼騩氏
按路史大騩氏见于南密或曰泰块昔者黄帝访泰块于具茨一曰大隗盖设于&#垓培之宇而台简以游泰清者后有隗氏大隗氏　鬼隗氏后有嵬氏饶氏攘氏剎氏鬼騩氏
注
河南密县有泰騩山记谓大騩氏之君即具茨　也嵬及鬼騩皆古侯国和菟史云古有大嵬氏鬼　嵬氏嵬騩古通用潜夫论云嵬姓饶攘剎是也三　国宜皆炎帝之代封之　　邹屠氏
颛顼娶于邹屠氏
按路史帝颛顼高阳氏取邹屠氏初帝僇蚩尤迁其民善者于邹屠恶者于有北　　胜濆氏
颛顼娶于胜濆氏
按路史帝颛顼高阳氏取胜濆氏曰&#

注
胜濆即胜奔也&#颛帝之妻名世本人表皆作　女禄大戴礼胜奔氏之子谓之女禄　　辛
帝喾初封于辛
按竹书纪年注帝喾高辛氏有圣德初封辛侯帝颛顼七十八年术器作乱辛侯灭之按竹书纪年云云
　　陈锋氏
帝喾娶陈锋氏女生放勋
按史记五帝本纪云云
　　娵訾氏
帝喾娶娵訾氏女生挚
按史记五帝本纪云云
　　有娀氏
帝喾娶于有娀氏
按史记殷本纪殷契母曰简狄有娀氏之女为帝喾次妃
注
淮南子曰有娀在不周之北正义曰按记云桀　败于有娀之墟有娀当在蒲州也　　水氏
卷章娶于水氏
按路史帝颛顼高阳氏取胜奔氏曰&#生伯称卷章季禺三人卷章取水氏曰娇
注
水见世本一作即水皆字画之转失
　　鬼方氏
陆终娶于鬼方氏
按路史帝颛顼高阳氏生卷章卷章生吴回吴回生陆终取鬼方氏曰嬇殷高宗伐鬼方氏
按易经高宗伐鬼方三年克之
　　吴
帝喾高辛氏封黎弟于吴
按路史帝颛顼高阳氏姬姓取胜奔氏曰&#生伯称卷章季禺三人卷章取水氏曰娇生犁及回犁为祝融淳曜敦芒天明地德照临四海是食火土生长琴及噎噎处西极以行日月太子长琴居于摇山实始乐风犁卒帝喾以回代之回食于吴是曰吴回帝喾高辛氏姬姓命犁为火正火纪昭融而世赖之建其继世失遗其业守乃命弟回嗣厥职昭显天地之光以生柔嘉材爰封之吴犁
即黎

　　昆吾
陆终长子封于昆吾
