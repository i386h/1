<!-- { "loadSidebar": true } -->
按战国策张仪为秦连横说赵王曰敝邑秦王使臣敢献书于大王御史大王收率天下以傧秦秦兵不敢出函谷关十五年矣大王之威行于天下山东敝邑恐惧慑伏缮甲厉兵饬车骑习驰射力田积粟守四封之内愁居慑处不敢动摇唯大王有意督过之也今秦以大王之力西举巴蜀并汉中东收两周而西迁九鼎守白马之津秦虽僻远然而心忿悁含怒之日久矣今寡君有敝甲钝兵军于渑池愿渡河逾漳据番吾迎战邯郸之下愿以甲子之日合战以正殷纣之事敬使臣先以闻于左右凡大王之所信以为从者恃苏秦之计秦荧惑诸侯以是为非以非为是欲反复齐国而不能自令车裂于齐之市夫天下之不可一亦明矣今楚与秦为昆弟之国而韩魏称于东藩齐献鱼盐之地此断赵之右臂也夫断右臂而求与人斗失其党而孤居求欲无危岂可得哉今秦发三将军一军塞午道告齐使兴师渡清河军于邯郸之东一军军于成皋驱韩魏而军于河外一军军于渑池约曰四国为一以攻赵破赵而四分其地是故不敢匿意隐情先以闻于左右臣窃为大王计莫如与秦遇于渑池面相见而身相结也臣请案兵无攻愿大王之定计赵王曰先王之时奉阳君相专权擅势蔽晦先王独制官事寡人宫居属于师傅不得与国谋先王弃群臣寡人年少奉祠祭之日浅私心固窃疑焉以为一从不事秦非国之长利也乃且愿变心易虑剖地谢前过以事秦方将约车趋行而适闻使者之明诏于是乃以车二百乘入朝渑池割河间以事秦按通鉴纲目赧王四年秦使张仪说楚韩齐赵燕连横以事秦秦君卒诸侯复合从赧王五年赵王游于大陵
按史记赵世家武灵王十六年王游大陵他日王梦见处女鼓琴而歌诗曰美人荧荧兮颜如苕之荣命乎命乎曾无我嬴异日王饮酒乐数言所梦想见其状吴广闻之因夫人而内其女娃嬴孟姚也孟姚甚有宠于王是为惠后赧王六年赵为野台
按史记赵世家武灵王十七年王出九门为野台以望齐中山之境赧王七年赵遣使迎公子稷于燕送归
按史记赵世家武灵王十八年秦武王与孟说举龙文赤鼎绝膑而死赵王使代相赵固迎公子稷于燕送归立为秦王是为昭王赧王八年赵王大朝信宫与肥义大议天下有事巡略按史记赵世家武灵王十九年春正月大朝信宫召肥义与议天下五日而毕王北略中山之地至于房子遂之代北至无穷西至河登黄华之上召楼缓谋曰我先王因世之变以长南藩之地属阻障滏之险立长城又取蔺郭狼败林人于荏而功未遂今中山在我腹心北有燕东有胡西有林胡楼烦秦韩之边而无强兵之救是亡社稷奈何夫有高世之名必有遗俗之累吾欲胡服楼缓曰善群臣皆不欲于是肥义侍王曰简襄主之烈计胡翟之利为人臣者宠有孝悌长幼顺明之节通有补民益主之业此两者臣之分也今吾欲继襄主之迹开于胡翟之乡而卒世不见也为敌弱用力少而功多可以毋尽百姓之劳而序往古之勋夫有高世之功者负遗俗之累有独智之虑者任骜民之怨今吾将胡服骑射以教百姓而世必议寡人奈何肥义曰臣闻疑事无功疑行无名王既定负遗俗之虑殆无顾天下之议矣夫论至德者不和于俗成大功者不谋于众昔者舜舞有苖禹袒裸国非以养欲而乐志也务以论德而约功也愚者暗成事智者睹未形则王何疑焉王曰吾不疑胡服也吾恐天下笑我也狂夫之乐智者哀焉愚者所笑贤者察焉世有顺我者胡服之功未可知也虽驱世以笑我胡地中山吾必有之于是遂胡服矣使王&#告公子成曰寡人胡服将以朝也亦欲叔服之家听于亲而国听于君古今之公行也子不反亲臣不逆君兄弟之通义也今寡人作教易服而叔不服吾恐天下议之也制国有常利民为本从政有经令行为上明德先论于贱而行政先信于贵今胡服之意非以养欲而乐志也事有所止而功有所出事成功立然后善也今寡人恐叔之逆从政之经以辅叔之议且寡人闻之事利国者行无邪因贵戚者名不累故愿慕公叔之义以成胡服之功使&#谒之叔请服焉公子成再拜稽首曰臣固闻王之胡服也臣不佞寝疾未能趋走以滋进也王命之臣敢对因竭其愚忠曰臣闻中国者盖聪明徇智之所居也万物财用之所聚也圣贤之所教也仁义之所施也诗书礼乐之所用也异敏技能之所试也远方之所观赴也蛮夷之所义行也今王舍此而袭远方之服变古之教易古之道逆人之心而怫学者离中国故臣愿王图之也使者以报王曰吾固闻叔之疾也我将自往请之王遂往之公子成家因自请之曰夫服者所以便用也礼者所以便事也圣人观乡而顺宜因事而制礼所以利其民而厚其国也夫剪发文身错臂左衽瓯越之民也黑齿雕题却冠秫绌大吴之国也故礼服莫同其便一也乡异而用变事异而礼易是以圣人果可以利其国不一其用果可以便其事不同其礼儒者一师而俗异中国同礼而教离况于山谷之便乎故去就之变智者不能一远近之服贤圣不能同穷乡多异曲学多辨不知而不疑异于己而不非者公焉而众求尽善也今叔之所言者俗也吾所言者所以制俗也吾国东有河薄洛之水与齐中山同之无舟楫之用自常山以至代上党东有燕东胡之境而西有楼烦秦韩之边今无骑射之备故寡人无舟楫之用夹水居之民将何以守河薄洛之水变服骑射以备燕三胡秦韩之边且昔者简主不塞晋阳以及上党而襄主并戎取代以攘诸胡此愚智所明也先时中山负齐之强兵侵暴吾地系累吾民引水围鄗微社稷之神灵则鄗几于不守也先王丑之而怨未能报也今骑射之备近可以便上党之形而远可以报中山之怨而叔顺中国之俗以逆简襄之意恶变服之名以忘鄗事之丑非寡人之所望也公子成再拜稽首曰臣愚不达于王之义敢道世俗之闻臣之&#也今王将继简襄之意以顺先王之志臣敢不听命乎再拜稽首乃赐胡服明日服而朝于是始出胡服令也赵文赵造周袑赵俊皆谏止王毋胡服如故法便王曰先王不同俗何古之法帝王不相袭何礼之循虙戏神农教而不诛黄帝尧舜诛而不怒及至三王随时制法因事制礼法度制令各顺其宜衣服器械各便其用故礼也不必一道而便国不必古圣人之兴也不相袭而王夏殷之衰也不易礼而灭然则反古未可非而循礼未足多也且服奇者志淫则是邹鲁无奇行也俗辟者民易则是吴越无秀士也且圣人利身谓之服便事谓之礼夫进退之节衣服之制者所以齐常民也非所以论贤者也故齐民与俗流贤者与变俱故谚曰以书为御者不尽马之情以古制今者不达事之变循法之功不足以高世法古之学不足以制今子不及也遂胡服招骑射赧王九年赵王略中山及胡地使使致诸侯兵及胡兵按史记赵世家武灵王二十年王略中山地至宁葭西略胡地至榆中林胡王献马归使楼缓之秦仇液之韩王贲之楚富丁之魏赵爵之齐代相赵固主胡致其兵赧王十年赵攻中山中山献邑以和
按史记赵世家武灵王二十一年攻中山赵袑为右军许钧为左军公子章为中军王并将之牛剪将车骑赵希将胡代赵与之陉合军曲阳攻取丹丘华阳鸱之塞王军取鄗石邑封龙东垣中山献四邑和王许之罢兵赧王十二年攻中山
按史记赵世家武灵王二十三年攻中山
赧王十四年赵惠后卒赵使周绍傅王子何
按战国策王立周绍为傅曰寡人始行县过番吾当子为子之时践石以上者皆道子之孝故寡人问子以璧遗子以酒食而求见子子谒病而辞人有言子者曰父之孝子君之忠臣也故寡人以子之智虑为辩足以道人危足以持难忠可以写意信可以远期谚云服难以勇治乱以智事之计也立傅以行教少以学义之经也循计之事佚而不累访议之行穷而不忧故寡人欲子之胡服以傅王子周绍曰王失论矣非贱臣所敢任也王曰选子莫如父论臣莫若君君寡人也周绍曰立傅之道六王曰六者何也周绍曰智虑不躁达于变身行宽惠达于礼威严不足以易于位重利不足以变其心恭于教而不快和于下而不危六者傅之才而臣无一焉隐中不谒臣之罪也傅命仆官以烦有司吏之耻也王请更论王曰知此六者所以使子周绍曰乃国未通于王之胡服虽然臣王之臣也而王重命之臣敢不听令乎再拜赐胡服王曰寡人以王子为子任欲子之厚爱之无所见丑御道之以行义勿令溺苦于学事君者顺其意不逆其志事先者明其高不倍其孤故有臣可命其国之禄也子能行是所以事寡人者毕矣书云去邪勿疑任贤勿贰寡人与子不用人矣遂赐周绍胡服衣冠具带黄金师比以傅王子绍史
记作袑

按史记赵世家武灵王二十五年惠后卒使周袑胡服傅王子何
注
索隐曰武灵王之后前太子章之母惠文王之　嫡母也赧王十五年复攻中山入胡中辟地千里
按战国策王破原阳以为骑邑牛赞进谏曰国有固籍兵有常经变籍则乱失经则弱今王破原阳以为骑邑是变籍而弃经也且习其兵者轻其敌便其用者易其难今民便其用而王变之是损民而弱国也故利不百者不变俗功不什者不易器今王破卒散兵以奉骑射臣恐其攻获之利不如所失之费也王曰古今异利远近易用阴阳不同道四时不一宜故贤人观时而不观于时制兵而不制于兵子知官府之籍不知器械之利知甲兵之用不知阴阳之宜故兵不当于用何兵之不可易教不便于事何俗之不可变昔者先君襄主与代交地城境封之名曰无穷之门所以诏后而期远也今重甲循兵不可以逾险仁义道德不可以来朝吾闻信不弃功智不遗时今子以官府之籍乱寡人之事非子所知牛赞再拜稽首曰臣敢不听令乎王遂胡服率骑入胡出于遗遗之门逾九限之固绝五径之险至胡中辟地千里注
事在武灵王二十六年
按史记赵世家武灵王二十六年复攻中山攘地北至燕代西至云中九原
　勋爵部汇考三十八
　　周二十四
　　赵二
赧王十六年赵王传国于太子何王自号主父诈为使者入秦按史记赵世家武灵王二十七年五月戊申大朝于东宫传国立王子何以为王王庙见礼毕出临朝大夫悉为臣肥义为相国并傅王是为惠文王惠文王惠后吴娃子也武灵王自号为主父主父欲令子主治国而身胡服将士大夫西北略胡地而欲从云中九原直南袭秦于是诈自为使者入秦秦昭王不知已而怪其状甚伟非人臣之度使人逐之而主父驰已脱关矣审问之乃主父也秦人大惊主父所以入秦者欲自略地形因观秦王之为人也赧王十七年赵封公子胜为平原君
