<!-- { "loadSidebar": true } -->
按史记秦本纪昭襄王五十四年王郊见上帝于雍东周君五年秦王稷薨太子柱立立子楚为太子赵奉子楚夫人及子楚子政归秦韩王入吊按史记秦本纪昭襄王五十六年秋昭襄王卒子孝文王立孝文王尊唐八子为唐太后而合其葬于先王韩王衰绖入吊祠诸侯皆使其将相来吊祠视丧事　按吕不韦传昭王五十年子楚亡归赵欲杀子楚妻子子楚夫人赵豪家女也得匿以故母子竟得活秦昭王五十六年薨太子安国君立为王华阳夫人为王后子楚为太子赵亦奉子楚夫人及子政归秦东周君六年冬秦王柱薨子楚立尊养母华阳后及生母夏姬皆为太后按史记秦本纪孝文王元年赦罪人修先王功臣厚亲戚弛苑囿孝文王除丧十月己亥即位三日辛丑卒子庄襄王立　按吕不韦传秦王立一年薨谥为孝文王太子楚代立是为庄襄王所养母华阳后为华阳太后真母夏姬尊以为夏太后东周君七年秦以吕不韦为丞相秦灭东周迁其君于阳人伐韩置三川郡按史记秦本纪庄襄王元年大赦罪人修先王功臣施德厚骨肉而布惠于民东周君与诸侯谋秦秦使相国吕不韦诛之尽入其国秦不绝其祀以阳人地赐周君奉其祭祀使蒙骜伐韩韩献成皋巩秦界至大梁初置三川郡　按吕不韦传庄襄王元年以吕不韦为丞相封为文信侯食河南洛阳十万户癸丑年秦伐赵定太原按史记秦本纪庄襄王二年使蒙骜攻赵定太原甲寅年秦拔魏高都汲攻赵取三十七城悉拔上党置太原郡魏率五国攻秦败之秦王楚薨子政立（是年为秦庄襄王三年魏安厘王三十年赵孝成王十九年）按史记秦本纪庄襄王三年使蒙骜攻魏高都汲拔之攻赵榆次新城狼孟取三十七城四月日食四年王龁攻上党初置太原郡魏将无忌率五国兵攻秦秦&#于河外蒙骜败解而去五月丙午庄襄王卒子政立是为秦始皇帝按纲目庄襄王无四年
事并纪于三年今从之

按魏公子无忌传公子留赵十年不归秦闻公子在赵日夜出兵东伐魏魏王患之使使往请公子公子恐其怒之乃诚门下有敢为魏王使通者死宾客皆背魏之赵莫敢劝公子归毛公薛公两人往见公子曰公子所以重于赵名闻诸侯者徒以有魏也今秦攻魏魏急而公子不恤使秦破大梁而夷先王之宗庙公子当何面目立天下乎语未及卒公子立变色告车趣驾归救魏魏王见公子相与泣而以上将军印授公子公子遂将魏安厘王三十年公子使使遍告诸侯诸侯闻公子将各遣将将兵救魏公子率五国之兵破秦军于河外走蒙骜遂乘胜逐秦军至函谷关抑秦兵秦兵不敢出当是时公子威振天下诸侯之客进兵法公子皆名之故世俗称魏公子兵法秦王患之乃行金万斤于魏求晋鄙客令毁公子于魏王曰公子亡在外十年矣今为魏将诸侯将皆属诸侯徒闻魏公子不闻魏王公子亦欲因此时定南面而王诸侯畏公子之威方欲共立之秦数使反间伪贺公子得立为魏王未也魏王日闻其毁不能不信后果使人代公子将公子自知再以毁废乃谢病不朝与宾客为长夜饮饮醇酒多近妇女日夜为乐饮者四岁竟病酒而卒按魏安厘王三十
年为秦庄襄王三年

按通鉴纲目庄襄王三年秦悉拔上党诸城置太原郡秦伐魏魏公子无忌率五国之师败之追至函谷而还五月秦王薨子政立
　勋爵部汇考三十一
　　周十七
　　越一
少康五十有二岁封庶子无余于越以奉先王墓祀按史记越王勾践世家越王勾践其先禹之苗裔而夏后帝少康之庶子也封于会稽以奉守禹之祀文身断发披草莱而邑焉后二十余世至于允常按吴越春秋越之前君无余者夏禹之未封也禹父鲧者帝颛顼之后鲧娶于有莘氏之女名曰女嬉年壮未孳嬉于砥山得薏苡而吞之意若为人所感因而&#孕剖胁而产高密家于西羌地曰石纽石纽在蜀西川也帝尧之时遭洪水滔滔天下沈渍九州阏塞四渎壅闭帝乃忧中国之不康悼黎元之罹咎乃命四岳乃举贤良将任治水自中国至于条方莫荐人帝靡所任四岳乃举鲧而荐之于尧帝曰鲧负命毁不可四岳曰等之群臣未有如鲧者尧用治水受命九载功不成帝怒曰朕知不能也乃更求之得舜使摄天子之政巡狩观鲧之治水无有形状乃殛鲧于羽山鲧投于水化为黄能或
作熊
因为羽渊之神
舜与四岳举鲧之子高密四岳谓禹曰舜以治水无功举尔嗣考之勋禹曰俞小子敢悉考绩以统天意惟委当有
任字
而已禹伤父功不成循江溯河尽济甄（
疑暨
之误）
淮乃劳身焦思以行七年闻乐不听过门不入冠挂不顾履遗不蹑功未及成愁然沈思乃案黄帝中经历盖圣人所记曰在于九山东南天柱号曰宛委赤帝在阙其岩之巅承以文玉覆以盘石其书金简青玉为字编以白银皆瑑其文禹乃东巡登衡岳血白马以祭不幸所求禹乃登山仰天而啸因梦见赤绣衣男子自称元夷苍水使者闻帝使丈命于斯故来候之非厥岁月将告以期无为戏吟故倚歌覆釜之山东顾谓禹曰欲得我山神书者斋于黄帝岩岳之下三月庚子登山发石金简之书存矣禹退文斋三月庚子登宛委山发金简之书案金简玉字得通水之理复返归岳乘四载以行川始于霍山徊集五岳诗云信彼南山惟禹甸之遂巡行四渎与益夔共谋行到名山大泽召其神而问之山川脉理金玉所有鸟兽昆虫之类及八方之民俗殊国异域土地里数使益疏而记之故名之曰山海经禹三十未娶行到涂山恐时之暮失其度制乃辞云吾娶也必有应矣乃有白狐九尾造于禹禹曰白者吾之服也其九尾者王之证也涂山之歌曰绥绥白狐九尾庬庬我家嘉夷来宾为王成家成室我造彼昌天人之际于兹则行明矣哉禹因娶涂山谓之女娇取辛壬癸甲禹行十月女娇生子启启生不见父昼夕呱呱啼泣禹行使太章步东西竖亥度南北畅八极之广旋天地之数禹济江南省水理黄龙负舟舟中人怖骇禹乃哑然而笑曰我受命于天竭力以劳万民生性也死命也尔何为者颜色不变谓舟人曰此天所以为我用龙曳尾舍舟而去南到计于苍梧而见缚人禹其背而哭益曰斯人犯法自合如此哭之何也禹曰天下有道民不罹辜天下无道罪及善人吾闻一男不耕有受其饥一女不桑有受其寒吾为帝统治水土调民安居使得其所今乃罹法如斯此吾德薄不能化民证也故哭之悲耳于是周行内东造绝迹西延积石南逾赤岸北过寒谷徊昆仑察六扈脉地理名金石写流沙于西隅决弱水于北汉青泉赤渊分入洞穴通江东流至于碣石疏九河于潜渊开五水于东北凿龙门辟伊阙平易相土观地分州殊方各进有所纳贡民去崎岖归于中国尧曰俞以固冀于此乃号禹曰伯禹官曰司空赐姓姒氏领州统伯以巡十二部尧崩禹服三年之丧如丧考妣昼哭夜泣气不属声尧禅位于舜舜荐大禹改官司徒内辅虞位外行九伯舜崩禅位命禹禹服三年形体枯槁面目黎黑让位商均退处阳山之南阴河之北万民不附商均追就禹之所状若惊鸟扬天骇鱼入渊昼歌夜吟登高号呼曰禹弃我如何所戴禹三年服毕哀民不得已即天子之位三载考功五年政定周行天下归还大越登茅山以朝四方群臣一示中州诸侯防风后至斩以示众示天下悉属禹也乃大会计治国之道内美釜山州慎当
作镇
之功外演圣德以
应天心遂更名茅山曰会稽之山因传国政休养万民国号曰夏后封有功爵有德恶无细而不诛功无微而不赏天下喁喁若儿思母子归父而留越恐群臣不从言曰吾闻食其实者不伤其枝饮其水者不浊其流吾获覆釜之书得以除天下之灾令民归于里闾其德彰彰若斯岂可忘乎乃纳言听谏安民治室居靡山伐木为邑画作印横木为门调权衡平斗斛造井示民以为法度凤凰栖于树鸾鸟巢于侧麒麟步于庭百鸟佃于泽遂已耆艾将老叹曰吾岁晏年暮寿将尽矣止绝斯矣命群臣曰五百世之后葬我会稽之山苇&#桐棺穿圹七尺下无及泉坟高三尺土阶三等葬之后田无改亩以为居之者乐为之者苦禹崩之后众瑞并去天美禹德而劳其功使百鸟还为民田大小有差进退有行一盛一衰往来有常禹崩传位与益益服三年思禹未尝不言丧毕益避禹之子启于箕山之阳诸侯去益而朝启曰吾君帝禹子也启遂即天子之位治国于夏遵禹贡之美悉九州之土以种五谷累岁不绝启使使以岁时春秋而祭禹于越立宗庙于南山之上禹以下六世而得帝少康少康恐禹祭之绝祀乃封其庶子于越号曰无余无余始受封人民山居虽有鸟田之利租贡纔给宗庙祭祀之费乃复随陵陆而耕种或逐禽鹿而给食无余质朴不设宫室之饰从民所居春秋祠禹墓于会稽无余传世十余末君微劣不能自立转从众庶为编户之民禹祀断绝十有余岁有人生而言语其语曰鸟禽呼咽喋咽喋指天向禹墓曰我是无余君之苗末我方修前君祭祀复我禹墓之祀为民请福于天以通鬼神之道众民悦喜皆助奉禹祭四时致贡因共封立以承越君之后复夏王之祭安集鸟田之瑞以为百姓请命自后稍有君臣之义号曰无壬无壬生无无专心守国不失上天之命无卒或为夫谭夫谭生元当
作允
常元常立当吴王
寿梦诸樊阖闾之时越之兴霸自元常矣
成王四年大会诸侯于成周越人入贡
按汲冢周书王会解姑于越纳
阙
姑妹&#

注
姑妹国后属越
成王二十四年于越来宾
按竹书纪年云云
穆王三十七年大起九师伐越
按竹书纪年三十七年大起九师东至于九江架鼋鼍以为梁遂伐越至于纡景王八年冬楚子蔡侯陈侯许男顿子沈子徐人越人伐吴按春秋昭公五年
敬王十年吴伐越
按春秋不书
