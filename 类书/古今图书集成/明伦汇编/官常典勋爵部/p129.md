<!-- { "loadSidebar": true } -->
按白起传秦昭王四十七年秦使左庶长王龁攻韩取上党上党民走赵赵军长平以按上党民四月龁因攻赵赵使廉颇将赵军士卒犯秦斥兵秦斥兵斩赵裨将茄六月陷赵军取二鄣四尉七月赵军筑垒壁而守之秦又攻其垒取二尉败其阵夺西垒壁廉颇坚壁以待秦秦数挑战赵兵不出赵王数以为让而秦相应侯又使人行千金于赵为反间曰秦之所恶独畏马服子赵括将耳廉颇易与且降矣赵王既怒廉颇军多失亡军数败又反坚壁不敢战而又闻秦反间之言因使赵括代廉颇将以击秦秦闻马服子将乃阴使武安君白起为上将军而王龁为尉裨将令军中有敢泄武安君将者斩赵括至则出兵击秦军秦军详败而走张二奇兵以劫之赵军逐胜追造秦壁壁坚拒不得入而秦奇兵二万五千人绝赵军后又一军五千骑绝赵壁间赵军分而为二粮道绝而秦出轻兵击之赵战不利因筑壁坚守以待救至秦王闻赵食道绝王自之河内赐民爵各一级发年十五以上悉诣长平遮绝赵救及粮食至九月赵卒不得食四十六日皆内阴相杀食来攻秦垒欲出为四队四五复之不能出其将军赵括出锐卒自搏战秦军射赵括括军败卒四十万人降武安君武安君计曰前秦已拔上党上党民不乐为秦而归赵赵卒反复非尽杀之恐为乱乃挟诈而尽坑杀之遣其小者二百四十人归赵前后斩首虏四十五万人赵人大震赧王五十六年秦拔赵武安皮牢定太原上党韩赵皆割地以和秦又围赵邯郸诱执赵公子胜赵武垣令率燕众反燕地赵以灵丘封楚相黄歇按战国策秦攻赵于长平大破之引兵而归因使人索六城于赵而讲赵计未定楼缓新从秦来赵王与楼缓计之曰与秦城何如不与何如楼缓辞让曰此非臣之所能知也王曰虽然试言公之私楼缓曰王亦闻夫公甫文伯母乎公甫文伯官于鲁病死妇人为之自杀于房中者二八其母闻之不肯哭也相室曰焉有子死而不哭者乎其母曰孔子贤人也逐于鲁是人不随今死而妇人为死者十六人若是者其于长者薄而于妇人厚故从母言之为贤母也从妇言之必不免为妒妇也故其言一也言者异则人心变矣今臣新从秦来而言勿与则非计也言与之则恐王以臣之为秦也故不敢对使臣得为王计之不如予之王曰诺虞卿闻之入见王王以楼缓言告之虞卿曰此饰说也王曰何谓也虞卿曰秦之攻赵也倦而归乎王以其力尚能进爱王而不攻乎王曰秦之攻我也不遗余力矣必以倦而归也虞卿曰秦以其力攻其所不能取倦而归王又以其力之所不能攻而资之是助秦自攻也来年秦复攻王王无以救矣王以虞卿之言告楼缓楼缓曰虞卿能尽知秦力之所至乎诚不知秦力之所不至此弹丸之地犹不予也令秦来年复攻王得无割其内而讲乎王曰诚听子割矣子能必来年秦之不复攻我乎楼缓对曰此非臣之所敢任也昔者三晋之交于秦相善也今秦释韩魏而独攻王王之所以事秦必不如韩魏也今臣为足下解负亲之攻启关通币齐交韩魏至来年而王独不取于秦王之所以事秦者必在韩魏之后也此非臣之所敢任也王以楼缓之言告虞卿虞卿曰楼缓言不讲来年秦复攻王得无更割其内而讲今讲楼缓又不能必秦之不复攻也虽割何益来年复攻又割其力之不能取而讲也此自尽之术也不如无讲秦虽善攻不能取六城赵虽不能守亦不至失六城秦倦而归兵必罢我以六城收天下以攻罢秦是我失之于天下而取偿于秦也吾国尚利孰与坐而割地自弱以强秦今楼缓曰秦善韩魏而攻赵者必王之事秦不如韩魏也是使王岁以六城事秦也即坐而地尽矣来年秦复求割地王将予之乎不予则是弃前资而挑秦祸也与之则无地而给之语曰强者善攻而弱者不能自守今坐而听秦秦兵不敝而多得地是强秦而弱赵也以益强之秦而割愈弱之赵其计固不止矣且秦虎狼之国也无礼义之心其求无已而王之地有尽以有尽之地给无已之求其势必无赵矣故曰此饰说也王必勿与王曰诺楼缓闻之入见于王王又以虞卿之言告之楼缓曰不然虞卿得其一未知其二也夫秦赵构难而天下皆说何也曰我将因强而乘弱今赵兵困于秦天下之贺战胜者则必在于秦矣故不若亟割地求和以疑天下慰秦心不然天下将因秦之怒乘赵之敝而瓜分之赵且亡何秦之图王以此断之勿复计也虞卿闻之又入见王曰危矣楼子之为秦也夫赵兵困于秦又割地为和是愈疑天下而何慰秦心哉不亦大示天下弱乎且臣曰勿予者非固勿予而已也秦索六城于王王以六城赂齐齐秦之深雠也得王六城并力而西击秦也齐之听王不待辞之毕也是王失于齐而取偿于秦一举结三国之亲而与秦易道也赵王曰善因发虞卿东见齐王与之谋秦虞卿未反秦之使者已在赵矣楼缓闻之逃去按史记秦本纪昭襄王四十八年十月韩献垣雍秦军分为三军武安君归王龁将伐赵武安皮牢拔之司马梗北定太原尽有韩上党正月兵罢复守上党其十月五大夫陵攻赵邯郸　按赵世家孝成王七年王还不听秦秦围邯郸武垣令傅豹王容苏射率燕众反燕地赵以灵丘封楚相春申君　按白起传昭王四十八年十月秦复定上党郡秦分军为二王龁攻皮牢拔之司马梗定太原韩赵恐使秦代厚币说秦相应侯曰武安君擒马服子乎曰然又曰即围邯郸乎曰然赵亡则秦王王矣武安为三公武安君所为秦战胜攻取者七十余城南定鄢郢汉中北擒赵括之军虽周邵吕望之功不益于此矣今赵亡秦王王则武安君必为三公君能为之下乎虽无欲为之下固不得已矣秦尝攻韩围邢丘困上党上党之民皆反为赵天下不乐为秦民之日久矣今亡赵北地入燕东地入齐南地入韩魏则君之所得民亡几何人故不如因而割之无以为武安君功也于是应侯言于秦王曰秦兵劳请许韩赵之割地以和且休士卒王听之割韩垣雍赵六城以和正月皆罢兵武安君闻之由是与应侯有隙其九月秦复发兵使五大夫王陵攻赵邯郸是时武安君病不任行　按范睢传秦昭王闻魏齐在平原君所欲为范睢必报其仇乃详为好书遗平原君曰寡人闻君之高义愿与君为布衣之友君幸过寡人寡人愿与君为十日之饮平原君畏秦且以为然而入秦见昭王昭王与平原君饮数日昭王谓平原君曰昔周文王得吕尚以为太公齐桓公得管夷吾以为仲父今范君亦寡人之叔父也范君之仇在君之家愿使人归取其头来不然吾不出君于关平原君曰贵而为友者为贱也富而为交者为贫也夫魏齐胜之友也在固不出也今又不在臣所昭王乃遗赵王书曰王之弟在秦范君之仇魏齐在平原君之家王使人疾持其头来不然吾举兵而伐赵又不出王之弟于关赵孝成王乃发卒围平原君家急魏齐夜亡出见赵相虞卿虞卿度赵王终不可说乃解其相印与魏齐亡间行念诸侯莫可以急抵者乃复走大梁欲因信陵君以走楚信陵君闻之畏秦犹豫未肯见曰虞卿何如人也时侯嬴在旁曰人固未易知知人亦未易也夫虞卿蹑跷担簦一见赵王赐白璧一双黄金百镒再见拜为上卿三见卒受相印封万户侯当此之时天下争知之夫魏齐穷困过虞卿虞卿不敢重爵禄之尊解相印捐万户侯而间行急士之穷而归公子公子曰何如人人固不易知知人亦未易也信陵君大&#驾如野迎之魏齐闻信陵君之初难见之怒而自刭赵王闻之卒取其头予秦秦昭王乃出平原君归赵按通鉴纲目赧王五十六年秦攻赵拔武安皮牢定太原上党韩赵又割地以和秦诱执赵公子胜既而归之赧王五十七年秦围赵邯郸楚魏救赵大破秦军（按破　秦军秦本纪在明年姑从赵世家编于此）按史记秦本纪昭襄王四十九年正月益发卒佐陵陵战不善免王龁代将　按赵世家孝成王八年平原君如楚请救还楚来救及魏公子无忌亦来故秦围邯郸乃解　按白起传昭王四十九年正月陵攻邯郸少利秦益发兵佐陵陵兵亡五校武安君病愈秦王欲使武安君代陵将武安君言曰邯郸实未易攻也且诸侯救日至彼诸侯怨秦之日久矣今秦虽破长平军而秦卒死者过半国内空远绝河山而争人国都赵应其内诸侯攻其外破秦军必矣不可秦王自命不行乃使应侯请之武安君终辞不肯行遂称病秦王使王龁代陵将八九月围邯郸不能拔楚使春申君及魏公子将兵数十万攻秦军秦军多失亡武安君言曰秦不听臣计今如何矣秦王闻之怒强起武安君武安君遂称病笃　按平原君传秦之围邯郸赵使平原君求救合从于楚楚使春申君将兵赴救赵魏信陵君亦矫夺晋鄙军往救赵皆未至秦急围邯郸邯郸急且降邯郸传舍吏子李同说平原君曰君不忧赵亡邪平原君曰赵亡则胜为虏何为不忧乎李同曰邯郸之民炊骨易子而食可谓急矣而君之后宫以百数婢妾被绮縠余粱肉而民褐衣不完糟糠不厌民困兵尽或剡木为矛矢而君器物锺磬自若使秦破赵君安得有此使赵得全君何患无有今君诚能令夫人以下编于士卒之间分功而作家之所有尽散以飨士士方其危苦之时易德耳于是平原君从之得敢死之士三千人李同遂与三千人赴秦君秦军为之却三十里亦会楚魏救至秦兵遂罢邯郸复存李同战死封其父为李侯　按魏公子无忌传秦进兵围邯郸公子为赵惠文王弟平原君夫人数遗魏王及公子书请救于魏魏王使将军晋鄙将十万众救赵秦王使使者告魏王曰吾攻赵旦暮且下而诸侯敢救者已拔赵必移兵先击之魏王恐使人止晋鄙留军壁邺名为救赵实持两端以观望平原君使者冠盖相属于魏让魏公子曰胜所以自附为婚姻者以公子之高义为能急人之困今邯郸旦暮降秦而魏救不至安在公子能急人之困也且公子纵轻胜弃之降秦独不怜公子邪公子患之数请魏王及宾客辩士说王万端魏王畏秦终不听公子公子自度终不能得之于王计不独生而令赵亡乃请宾客约车骑百余乘欲以客往赴秦军与赵俱死行过夷门见侯嬴具告所以欲死秦军状侯生曰公子欲赴秦军譬若以肉投馁虎何功之有哉嬴闻晋鄙之兵符在王卧内而如姬最幸出入王卧内力能窃之嬴闻如姬父为人所杀公子使客斩其仇头进如姬如姬之欲为公子死无所辞顾未有路耳公子诚一开口请如姬如姬必许诺则得虎符夺晋鄙军北救赵而西却秦此五霸之伐也公子从其计请如姬如姬果盗晋鄙兵符与公子公子行侯生曰将在外主令有所不受以便国家公子即合符而晋鄙不授公子兵而复请之事必危矣臣客屠者朱亥可与俱此人力士晋鄙听大善不听可使击之于是公子行至邺矫魏王令代晋鄙晋鄙合符疑之举手视公子曰今吾拥十万之众屯于境上国之重任今单车来代之何如哉欲无听朱亥袖四十斤铁锥锥杀晋鄙公子遂将晋鄙军选兵八万进兵击秦军秦军解去遂救邯郸存赵　按鲁仲连传秦兵围邯郸赵王恐诸侯之救兵莫敢击秦军魏安厘王使将军晋鄙救赵畏秦止于荡阴不进魏王使客将军新垣衍间入邯郸因平原君谓赵王曰秦所为急围赵者前与齐愍王争强为帝已而复归帝今齐愍王已益弱方今唯秦雄天下此非必贪邯郸其意欲复求为帝赵诚发使尊秦昭王为帝秦必喜罢兵平原君犹预未有所决此时鲁仲连适游赵会秦围赵闻魏将欲令赵尊秦为帝乃见平原君曰事将奈何平原君曰胜也何敢言事前亡四十万之众于外今又内围邯郸而不能去魏王使客将军新垣衍令赵帝秦今其人在是胜也何敢言事鲁仲连曰吾始以君为天下之贤公子也吾乃今然后知君非天下之贤公子也梁客新垣衍安在吾且为君责而归之平原君曰胜请为绍介而见之于先生鲁仲连见新垣衍而无言新垣衍曰吾视居此围城之中者皆有求于平原君者也今吾观先生之玉貌非有求于平原君者也曷为久居此围城之中而不去鲁仲连曰世以鲍焦为无从颂而死者皆非也众人不知则为一身彼秦者弃礼义而上首功之国也权使其士虏使其民彼即肆然而为帝过而为政于天下则连有蹈东海而死耳吾不忍为之民也所为见将军者欲以助赵也新垣衍曰先生助之将奈何鲁连曰吾将使梁及燕助之齐楚则固助之矣新垣衍曰燕则吾请以从矣若乃梁者则吾乃梁人也先生恶能使梁助之鲁连曰梁未睹秦称帝之害故耳使梁睹秦称帝之害则必助赵矣新垣衍曰秦称帝之害何如鲁连曰昔者齐威王尝为仁义矣率天下诸侯而朝周周贫且微诸侯莫朝而齐独朝之居岁余周烈王崩齐后往周怒赴于齐曰天崩地坼天子下席东藩之臣因齐后至则斫齐威王勃然怒曰叱嗟而母婢也卒为天下笑故生则朝周死则叱之诚不忍其求也彼天子固然其无足怪新垣衍曰先生独不见夫仆乎十人而从一人者宁力不胜而智不若邪畏之也鲁仲连曰呜呼梁之比于秦若仆邪新垣衍曰然鲁仲连曰吾将使秦王烹醢梁王新垣衍怏然不悦曰噫嘻亦太甚矣先生之言也先生又恶能使秦王烹醢梁王鲁仲连曰固也吾将言之昔者九侯鄂侯文王纣之三公也九侯有子而好献之于纣纣以为恶醢九侯鄂侯争之强辩之疾故脯鄂侯文王闻之喟然而叹故拘之羑里之库百日欲令之死曷为与人俱称王卒就脯醢之地齐愍王将之鲁夷维子为执策而从谓鲁人曰子将何以待吾君鲁人曰吾将以十太牢待子之君夷维子曰子安取礼而来吾君彼吾君者天子也天子巡狩诸侯辟舍纳管钥摄&#抱机视膳于堂下天子已食乃退而听朝也鲁人投其钥不果纳不得入于鲁将之薛假途于邹当是时邹君死愍王欲入吊夷维子谓邹之孤曰天子吊主人必将倍殡棺设北面于南方然后天子南面吊也邹之群臣曰必若此吾将伏剑而死固不敢入于邹邹鲁之臣生则不得事养死则不得赙襚然且欲行天子之礼于邹鲁邹鲁之臣不果纳今秦万乘之国也梁亦万乘之国也俱据万乘之国各有称王之名睹其一战而胜欲从而帝之是使三晋之大臣不如邹鲁之仆妾也且秦无已而帝则且变易诸侯之大臣彼将夺其所不肖而与其所贤夺其所憎而与其所爱彼又将使其子女谗妾为诸侯妃姬处梁之宫梁王安得晏然而已乎而将军又何以得故宠乎于是新垣衍起再拜谢曰始以先生为庸人吾乃今日知先生为天下之士也吾请出不敢复言帝秦秦将闻之为却军五十里适会魏公子无忌夺晋鄙军以救赵击秦军秦军遂引而去赧王五十九年秦取赵二十余县燕救赵昌城赵破秦信梁军赵大夫徒父祺出奔按史记秦本纪昭襄王五十一年攻赵取二十余县首虏九万　按赵世家孝成王十年燕攻昌壮五月拔之赵将乐乘庆舍攻秦信梁军破之太子死而秦攻西周拔之徒父祺出
