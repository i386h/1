<!-- { "loadSidebar": true } -->
按史记赵世家注徐广曰惠文君元年以公子胜为相封平原君赧王十八年赵主父行新地遇楼烦王而致其兵按史记赵世家惠文王二年主父行新地遂出代西遇楼烦王于西河而致其兵赧王十九年赵灭中山主父封子章为代安阳君按史记赵世家惠文王三年灭中山迁其王于肤施起灵寿北地方从代道大通还归行赏大赦置酒酺五日封长子章为代安阳君章素侈心不服其弟所立主父又使田不礼相章也李兑谓肥义曰公子章强壮而志骄党众而欲大殆有私乎田不礼之为人也忍杀而骄二人相得必有谋阴贼起一出身侥幸夫小人有欲轻虑浅谋徒见其利而不顾其害同类相推俱入祸门以吾观之必不久矣子任重而势大乱之所始祸之所集也子必先患仁者爱万物而智者备祸于未形不仁不智何以为国子奚不称疾毋出传政于公子成毋为怨府毋为祸梯肥义曰不可昔者主父以王属义也曰毋变而度毋异而虑坚守一心以殁而世义再拜受命而籍之今畏不礼之难而忘吾籍变孰大焉进受严命退而不全负孰甚焉变负之臣不容于刑谚曰死者复生生者不愧吾言已在前矣吾欲全吾言安得全吾身且夫贞臣也难至而节见忠臣也累至而行明子则有赐而忠我矣虽然吾有语在前者也终不敢失李兑曰诺子勉之矣吾见子已今年耳涕泣而出李兑数见公子成以备田不礼之事异日肥义谓信期曰公子与田不礼甚可忧也其于义也声善而实恶此为人也不子不臣吾闻之也奸臣在朝国之残也谗臣在中主之&#也此人贪而欲大内得主而外为暴矫令为慢以擅一旦之命不难为也祸且逮国今吾忧之夜而忘寐饥而忘食盗贼出入不可不备自今以来若有召王者必见吾面我将先以身当之无故而王乃入信期曰善哉吾得闻此也赧王二十年赵主父及王游沙丘公子章作乱公子成李兑起兵诛之围主父三月而主父薨按史记赵世家惠文君四年朝群臣安阳君亦来朝主父令王听朝而自从旁观窥群臣宗室之礼见其长子章&#然也反北面为臣诎于其弟心怜之于是乃欲分赵而王章于代计未决而辍主父及王游沙丘异宫公子章即以其徒与田不礼作乱诈以主父令召王肥义先入杀之高信即与王战公子成与李兑自国至乃起四邑之兵入距难杀公子章及田不礼灭其党贼而定王室公子成为相号安平君李兑为司寇公子章之败往走主父主父开之成兑因围主父宫公子章死公子成李兑谋曰以章故围主父即解兵吾属夷矣乃遂围主父令宫中人后出者夷宫中人悉出主父欲出不得又不得食探爵而食之三月余而饿死沙丘宫主父定死乃发丧赴诸侯是时王少成兑专政畏诛故围主父主父初以长子章为太子后得吴娃爱之为不出者数岁生子何乃废太子章而立何为王吴娃死爱弛怜故太子欲两王之犹豫未决故乱起以至父子俱死为天下笑岂不痛乎赧王二十一年赵与燕鄚易
按史记赵世家主父死惠文王立立五年与燕鄚易注
徐广曰皆属涿郡
赧王二十四年赵城南行唐
按史记赵世家惠文王八年城南行唐
赧王二十五年赵梁将与齐攻韩至鲁关
按史记赵世家惠文王九年赵梁将与齐合军攻韩至鲁关下赧王二十七年赵与魏伐宋得魏河阳秦取赵梗阳按史记赵世家惠文王十一年董叔与魏氏伐宋得河阳于魏秦取梗阳赧王二十八年赵梁将攻齐
按史记赵世家惠文王十二年赵梁将攻齐
赧王二十九年赵公主卒
按史记赵世家惠文王十三年公主死

注
索隐曰盖吴娃之女惠文王之妹
赧王三十年乐毅将赵秦韩魏燕攻齐取灵丘赵秦会于中阳按史记赵世家惠文王十四年相国乐毅将赵秦韩魏燕攻齐取灵丘与秦会中阳
注
索隐曰年表及韩魏等系家五国攻齐在明年　然此下文十五年重击齐是此文为得盖此年同　伐齐耳赧王三十一年燕王至赵赵与韩魏秦击齐齐王败走按史记秦本纪昭襄王二十三年尉离斯与三晋燕伐齐破之济西　按赵世家惠文王十五年燕昭王来见赵与韩魏秦击齐齐王败走燕独深入取临灾按通鉴纲目赧王三十一年燕上将军乐毅以秦魏韩赵之师伐齐入临灾齐君地出走其相悼齿杀之毅下齐七十余城（按五国伐齐他处俱载在是年惟赵世家前年及是年两伐齐依世　家分编于此）
赧王三十二年苏厉为齐遗书赵王赵廉颇取齐昔阳按史记赵世家惠文王十六年秦复与赵数击齐齐人患之苏厉为齐遗赵王书曰臣闻古之贤君其德行非布于海内也教顺非洽于民人也祭祀时享非数常于鬼神也甘露降时雨至年谷丰熟民不疾疫众人善之然而贤主图之今足下之贤行功力非数加于秦也怨毒积怒非素深于齐也秦赵与国以强征兵于韩秦诚爱赵乎其实憎齐乎物之甚者贤主察之秦非爱赵而憎齐也欲亡韩而吞二周故以齐餤天下恐事之不合故出兵以劫魏赵恐天下畏己也故出质以为信恐天下亟反也故征兵于韩以威之声以德与国实而伐空韩臣以秦计为必出于此夫物固有势异而患同者楚久伐而中山亡今齐久伐而韩必亡破齐王与六国分其利也亡韩秦独擅之收二周西取祭器秦独私之赋田计功王之获利孰与秦多说士之计曰韩亡三川魏亡晋国市朝未变而祸已及矣燕尽齐之北地去沙丘巨鹿敛三百里韩之上党去邯郸百里燕秦谋王之河山间三百里而通矣秦之上郡近挺关至于榆中者千五百里秦以三郡攻王之上党羊肠之西勾注之南非王有已逾勾注斩常山而守之三百里而通于燕代马胡犬不东下昆山之玉不出此三宝者亦非王有已王久伐齐从强秦攻韩其祸必至于此愿王熟虑之且齐之所以伐者以事王也天下属行以谋王也燕秦之约成而兵出有日矣五国三分王之地齐倍五国之约而殉王之患西兵以禁强秦秦废帝请服反高平根柔于魏反巠分先俞于赵齐之事王宜为上佼今乃抵&#臣恐天下后事王者之不敢自必也愿王熟计之也今王毋与天下攻齐天下必以王为义齐抱社稷而厚事王天下必尽重王义王以天下善秦秦暴王以天下禁之是一世之名宠制于王也于是赵乃辍谢秦不击齐王与燕王遇廉颇将攻齐昔阳取之赧王三十三年乐毅以赵师攻魏秦拔赵两城按史记赵世家惠文王十七年乐毅将赵师攻魏伯阳而秦怨赵不与己击齐伐赵拔我两城赧王三十四年秦拔赵石城赵伐魏赵大潦魏冉为赵相按史记赵世家惠文王十八年秦拔我石城王再之卫东阳决河水伐魏氏大潦漳水出魏冉来相赵赧王三十五年秦败赵赵与魏伯阳取齐麦丘按史记赵世家惠文王十九年秦败我二城赵与魏伯阳赵奢将攻齐麦丘取之赧王三十六年赵攻齐赵王秦王遇于西河外按史记赵世家惠文王二十年廉颇将攻齐王与秦昭王遇西河外赧王三十七年赵徙漳水武平西
按史记赵世家惠文王二十一年赵徙漳水武平西注
括地志云武平亭今名渭城在瀛州文安县北　七十二里赧王三十八年赵大疫立公子丹为太子
按史记赵世家惠文王二十二年大疫置公子丹为太子赧王三十九年赵取魏几
按史记赵世家惠文王二十三年楼昌将攻魏几不能取十二月廉颇将攻几取之赧王四十年赵拔魏房子安阳
按史记赵世家惠文王二十四年廉颇将攻魏房子拔之因城而还又攻安阳取之赧王四十一年赵燕周攻齐赵与魏击秦
按史记赵世家惠文王二十五年燕周将攻昌城高唐取之与魏共击秦秦将白起破我华阳得一将军赧王四十二年赵取欧代地按史记赵世家惠文王二十六年取欧代地
赧王四十三年赵徙漳水武平南封赵豹平阳君赵大潦按史记赵世家惠文王二十七年徙漳水武平南封赵豹为平阳君河水出大潦赧王四十四年赵伐齐罢城九门
按史记赵世家惠文王二十八年蔺相如伐齐至平邑罢城北九门大城赧王四十五年赵击破秦军封赵奢为马服君按史记赵世家惠文王二十九年秦韩相攻而围阏与赵使赵奢将击秦大破秦军阏与下赐号为马服君赧王四十九年赵王何薨子丹立
按史记赵世家惠文王三十三年惠文王卒太子丹立是为孝成王赧王五十年秦伐赵赵以长安君质于齐齐救赵赵拔燕中阳韩注人按史记赵世家孝成王元年秦伐我拔三城赵王新立太后用事秦急攻之赵氏求救于齐齐曰必以长安君为质兵乃出太后不肯大臣强谏太后明谓左右曰复言长安君为质者老妇必唾其面左师触龙言愿见太后太后盛气而胥之入徐趋而坐自谢曰老臣病足曾不能疾走不得见久矣窃自恕而恐太后体之有所苦也故愿望见太后太后曰老妇恃辇而行曰食得毋衰乎曰恃粥耳曰老臣闲者殊不欲食乃强步日三四里少益嗜食和于身也太后曰老妇不能太后不和之色少解左师公曰老臣贱息舒祺最少不肖而臣衰窃怜爱之愿得补黑衣之缺以卫王宫昧死以闻太后曰敬诺年几何矣对曰十五岁矣虽少愿及未填沟壑而托之太后曰丈夫亦爱怜少子乎对曰甚于妇人太后笑曰妇人异甚对曰老臣窃以为媪之爱燕后贤于长安君太后曰君过矣不若长安君之甚左师公曰父母爱子则为之计深远媪之送燕后也持其踵为之泣念其远也亦哀之矣已行非不思也祭祀则祝之曰必勿使反岂非计长久为子孙相继为王也哉太后曰然左师公曰今三世以前至于赵主之子孙为侯者其继有在者乎曰无有曰微独赵诸侯有在者乎曰老妇不闻也曰此其近者祸及其身远者及其子孙岂人主之子侯则不善哉位尊而无功奉厚而无劳而挟重器多也今媪尊长安君之位而封之以膏腴之地多与之重器而不及今令有功于国一旦山陵崩长安君何以自托于赵老臣以媪为长安君之计短也故以为爱之不若燕后太后曰诺恣君之所使之于是为长安君约车百乘质于齐齐兵乃出子义闻之曰人主之子骨肉之亲也犹不能持无功之尊无劳之奉而守金玉之重也而况于予乎齐安平君田单将赵师而攻燕中阳拔之又攻韩注人拔之赧王五十一年赵惠文后薨赵以田单为相
