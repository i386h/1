<!-- { "loadSidebar": true } -->
北周制五等封爵皆加开国而加官则各视所授之职后亦增改无常按周书卢辩传周制封郡县五等爵者皆加开国授柱国大将军开府仪同者并加使持节大都督其开府又加车骑大将军散骑常侍其授总管刺史则加使持节诸军事以此为常大象元年诏总管刺史及行兵者加持节余悉罢之建德四年增置上柱国大将军改仪同三司为仪同大将军按隋书礼仪志后周诸公之服九一曰方冕九章二曰衮冕九章宗彝已上五章在衣藻已下四章在裳三曰山冕八章衣裳各四章衣重宗彝为九等四曰鷩冕七章衣三章裳四章衣重火与宗彝五曰火冕六章衣裳各三章衣重宗彝及藻裳重黻六曰毳冕五章衣三章裳二章衣重藻粉米裳重黼黻山冕已下俱九等皆以山为领褾冕俱九旒七曰韦弁八曰皮弁九曰元冠诸侯服自方冕而下八无衮冕山冕八章衣裳各四章鷩冕七章衣三章裳四章衣重宗彝火冕六章衣裳各三章衣重藻裳重黻毳冕五章衣三章裳二章衣重粉米裳重黼黻鷩冕已下俱八等皆以华虫为领褾冕俱八旒诸伯服自方冕而下七又无山冕鷩冕七章衣三章裳四章火冕六章衣裳各三章裳重黻毳冕五章衣三章裳二章裳重黼黻火冕已下俱七等皆以火为领褾冕俱七旒诸子服自方冕而下六又无鷩冕火冕六章衣裳各三章毳冕五章衣三章裳二章裳重黻毳冕已下俱六等皆以宗彝为领褾冕俱六旒诸男服自方冕而下五又无火冕毳冕五章衣三章裳二章以藻为领褾冕五旒孝闵帝元年诏封诸功臣又诏不沾爵封者各授两大阶按周书孝闵帝本纪元年春正月乙卯诏曰惟天地草昧建邦以宁今可大启诸国为周藩屏于是封太师李弼为赵国公太傅赵贵为楚国公太保独孤信为卫国公大司寇于谨为燕国公大司空侯莫陈崇为梁国公邑各万户秋九月庚申诏曰朕闻君临天下非由一人时乃上下同心所致今文武之官及诸军人不沾爵封者宜各授两大阶明帝武成元年封诸功臣并赐钱帛以恤死亡高阳公达奚武等各进封国邑万户按周书明帝本纪武成元年夏六月庚子诏曰颍川从我是曰元勋无忘父城实起王业文考属天地草昧造化权舆拯彼横流匡兹颓运赖英贤尽力文武同心翼赞大功克隆帝业而被坚执锐栉风沐雨永言畴昔良用怃然至若功成名遂建国剖符予惟休也其有致死王事妻子无归者朕甚伤之凡是从先王向夏州发夏州从来见在及薨亡者并量赐钱帛称朕意焉秋九月辛未进封高阳公达奚武为郑国公武阳公豆卢宁为楚国公博陵公贺兰祥为凉国公宁蜀公尉迟迥为蜀国公化政公宇文贵为许国公陈留公杨忠为隋国公昌平公尉迟纲为吴国公武威公王雄为庸国公邑各万户武帝保定元年冬十一月乙巳封柱国广武公宝炽为邓国公按周书武帝本纪云云
保定二年诏封国未锡租赋者寄食他县封贺拔纬为霍国公按周书武帝本纪保定二年夏四月癸亥诏曰比以寇难犹梗九州未一文武之官立功效者虽锡以茅土而未及租赋诸柱国等勋德隆重宜有优崇各准别制邑户寄食他县秋七月己巳封开府贺拔纬为霍国公　按李和传和朔方岩绿人初以军功封永丰县公二年改封德广郡公薨谥曰肃子彻嗣保定三年改定世袭封爵按周书武帝本纪三年秋九月己丑初令世袭州郡县者改为五等爵州封伯郡封子县封男保定四年秋九月丁巳封开府李虎为唐国公若干凤为徐国公按周书武帝本纪云云
天和二年夏五月丁丑进封柱国安武公季穆为申国公按周书武帝本纪云云
天和五年封韦孝宽梁睿为国公
按周书武帝本纪天和五年春三月辛卯进封柱国韦孝宽为郧国公夏六月壬辰封开府梁睿为蒋国公天和六年封斛斯征长孙览皆为国公
按周书武帝本纪六年夏四月庚子封开府斛斯征为岐国公右宫伯长孙览为薛国公建德三年秋八月乙未诏自建德元年八月以前犯罪未被推纠于后事发失官爵者并听复旧按周书武帝本纪云云
建德五年封齐降将韩建业贺拔伏恩及功臣丘崇姬愿尉迟运皆为国公按周书武帝本纪建德五年冬十二月丙辰师次介休齐将韩建业举城降以为上柱国封郇国公丁巳大军次并州诏伪将相王公已下衣冠士民之族如有深识事宜建功立效官荣爵赏各有加隆若下愚不移守迷莫改则委之执宪以正刑书嗟尔庶士胡宁自弃自是齐之将帅降者相继封其特进开府贺拔伏恩为郜国公其余官爵各有差庚申并州平丙寅封大将军广化公丘崇为潞国公神水公姬愿为原国公广业公尉迟运为卢国公诸有功者封授各有差建德六年封齐洛州刺史独孤永业为国公论定诸军功勋按周书武帝本纪六年春正月甲午封齐开府洛州刺史独孤永业为应国公二月丙午论定诸军功勋置酒于齐太极殿会军士以上班赐有差宣政元年宣帝即位封于智王谊俱为国公
按周书宣帝本纪宣政元年六月戊戌帝即位甲子封开府于智为齐国公闰月辛巳封柱国平阳公王谊为扬国公按周书宣帝本纪云云
宣帝大象元年封郑译等为国公
按周书宣帝本纪大象元年春二月辛巳封内史上大夫郑译为沛国公秋八月甲戌封开府杨雄为邗国公乙弗实戴国公大象二年静帝封辛威等为国公进隋公杨坚爵为王按周书静帝本纪二年夏五月己酉宣帝崩帝入居天台秋八月丁卯封上柱国枹罕公辛威为宿国公开府怡昂为鄯国公九月庚戌以柱国常山公于翼化政公宇文忻并为上柱国进封翼为任国公忻为英国公冬十二月甲子大丞相隋国公杨坚进爵为王以十郡为国静帝大定元年更封杨坚并前二十郡备九锡之礼位诸王上按周书静帝本纪大定元年春二月庚申大丞相隋王杨坚为相国总百揆更封十郡通前二十郡剑履上殿入朝不趋赞拜不名备九锡之礼加玺钺远游冠相国印绿綟绶位在诸王上又加冕十有二旒建天子旌旗出警入跸乘金根车驾六马备五时副车置旄头云乐舞八佾设钟虡宫悬王后王子爵命之号并依魏晋故事甲子隋王杨坚称尊号帝逊于别宫　　隋
隋制列爵九等又置勋级十一等炀帝立唯留王公侯三等按隋书百官志隋制国王郡王国公郡公县公侯伯子男凡九等又采后周之制置上柱国柱国上大将军大将军上开府仪同三司开府仪同三司上仪同三司仪同三司大都督帅都督都督总十一等以酬勤劳炀帝立唯留王公侯三等余并废之　按礼仪志临轩册命诸王陈车辂百司定列内史令读册讫受册看拜受出又引次受册者如上仪若册开国郊社令奉茅土立于仗南西面每受册讫授茅土焉文帝开皇元年诏降周氏王爵为公又诏前代品爵悉仍旧制按隋书高祖本纪开皇元年二月甲子上即皇帝位己巳诏周氏诸王尽降为公三月庚子诏曰自古帝王受终革代建侯锡爵多与运迁朕应箓受图君临海内载怀沿革事有不同然则前帝后王俱在兼济立功立事爵赏仍行苟利于时其致一揆何谓物我之异无计今古之殊其前代品爵悉可依旧开皇十七年诏勋臣子孙宜量才升用俾享世禄按隋书高祖本纪十七年夏四月壬午诏曰周历告终群凶作乱舋起蕃服毒被生人朕受命上元廓清区宇圣灵垂佑文武同心申明公穆郧襄公孝宽广平王雄蒋国公睿楚国公绩齐国公颎越国公素鲁国公庆则新宁公长乂宜阳公世积赵国公罗云陇西公询广业公景真昌公振沛国公译项城公子相巨鹿公子干等登庸纳揆之时草昧经纶之日丹诚大节心尽帝图茂绩殊勋力宣王府宜弘其门绪与国同休其世子世孙未经州任者宜量才升用庶享荣位世禄无穷炀帝大业二年秋七月壬戌擢藩邸旧臣鲜于罗等二十七人官爵有差按隋书炀帝本纪云云
大业六年诏以后唯有功勋乃得赐封仍令子孙承袭按隋书炀帝本纪大业六年春二月乙卯诏曰夫帝图草创王业艰难咸仗股肱&#同心德用能拯厥颓运克膺大宝然后畴庸茂赏开国承家誓以山河传之不朽近代丧乱四海未一茅土妄假名实相乖历兹永久莫能惩革皇运之初百度伊始犹循旧贯未暇改作今天下交泰文轨攸同宜率遵先典永垂大训自今已后唯有功勋乃得赐封仍令子孙承袭大业八年诏勋官不得授文武职事按隋书炀帝本纪八年秋九月己丑诏曰军国异容文武殊用匡危拯难则霸德攸兴化人成俗则王道斯贵时方揆乱屠贩可以登朝世属隆平经术然后升仕丰都爰肇儒服无预于周行建武之朝功臣不参于吏职自三方未一四海交争不遑文教唯尚武功设官分职罕以才授班朝治人乃由勋叙莫非拔足行阵出自勇夫学之道既所不习政事之方故亦无取是非暗于在己威福专于下吏贪冒货贿不知纪极蠹政害民实由于此自今已后诸授勋官者并不得回授文武职事庶遵彼更张取类于调瑟求诸名制不伤于美锦若吏部辄拟用者御史即宜纠弹恭帝义宁元年进封唐公为王封建成元吉公爵按隋书恭帝本纪义宁元年冬十一月甲子以光禄大夫大将军太尉唐公为假黄钺使持节大都督内外诸军事尚书令大丞相进封唐王己巳以唐王子陇西公建成为唐国世子敦煌公为京兆尹改封秦公元吉为齐公食邑各万户义宁二年诏唐王备九锡之礼位诸侯王上
按隋书恭帝本纪二年春三月戊戌诏唐王备九锡之礼加玺绂远游冠绿綟绶位在诸侯王上唐国置丞相已下一依旧式五月乙巳朔诏唐王冕十有二旒建天子旌旗出警入跸金根车驾备五时副车置旄头云车&#八佾设钟虡宫悬王后王子王女爵命之号一遵旧典　　唐
唐制王至子男列爵九等皆掌于吏部司勋
按唐书百官志吏部司封郎中员外郎掌封命朝会赐予之级凡爵九等一曰王食邑万户正一品二曰嗣王郡王食邑五千户从一品三曰国公食邑三千户从一品四曰开国郡公食邑二千户正二品五曰开国县公食邑千五百户从二品六曰开国县侯食邑千户从三品七曰开国县伯食邑七百户正四品上八曰开国县子食邑五百户正五品上九曰开国县男食邑三百户从五品上高祖武德元年秋七月戊寅约功臣恕死罪
按唐书高祖本纪云云
武德九年以立太子赐为父后者袭勋爵
按唐书高祖本纪武德九年六月癸亥立秦王世民为皇太子听政赐为父后者袭勋爵太宗贞观十一年六月戊辰以功臣为世封刺史按唐书太宗本纪云云按文献通考十一年以司空长孙无忌为赵州刺史改封赵国公尚书左仆射房元龄为宋州刺史改封梁国公司空杜如晦密州刺史改封莱国公特进李靖为濮州刺史改封卫国公特进高士廉为申州刺史改封申国公赵郡王孝恭为观州刺史改封河间郡王同州刺史尉迟敬德为宣州刺史改封鄂国公光禄大夫李绩为苏州刺史改封英国公左骁卫大将军段志元为金州刺史改封褒国公右领军大将军程知节为普州刺史改封卢国公兵部尚书侯君集为陈州刺史改封陈国公任城王道宗为鄂州刺史改封江夏郡王太仆卿刘弘基为朗州刺史改封夔国公金紫光禄大夫张亮为澧州刺史改封郧国公诏曰周武定业胙茅土于子孙汉高受命誓带砺于功臣岂止重亲贤之地崇其典礼抑亦固盘石之基寄以藩翰但今之刺史古之诸侯虽立名不同而监统一也故申命有司斟酌前代宣条委共理之寄象贤存代及之典司空无忌等并策名运始功参缔构即令子孙世世承袭非有大故无或黜免贞观十三年二月庚子停世封刺史
按唐书太宗本纪云云
高宗显庆五年二月丙戌加佐命功臣食别封者子孙二阶按唐书高宗本纪云云
