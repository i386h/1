<!-- { "loadSidebar": true } -->
汉初诸侯王颠末见于太史公秦楚之际月表及班孟坚异姓诸侯王表然有自立者陈涉武臣之徒是也有项王所立者三秦常山九江之类是也有高帝所立者韩彭之徒是也有吕后所立者禄产及所名孝惠子是也楚一也而有陈涉焉有襄强景驹焉有怀王焉有项羽焉有韩信焉盖八年之间凡五易姓也赵一也而有武臣焉有赵歇焉有张耳焉有吕禄焉盖二十九年之间凡四易姓也燕一也而有韩广焉有臧荼焉有卢绾焉有吕通焉盖三十年之间凡四易姓也韩一也而有韩成焉有郑昌焉有韩信焉盖四年之间凡三易姓也马班二表只以各国谱其年世而于其受封之异易姓之殊稍欠分别故今叙秦楚之际自立者六国项王所立者十四国高帝所立者八国吕后所立者八国而于五楚四燕四赵三韩叙其受封之本而各稽其兴废之岁月焉又有亡而复封者如张耳项羽初封为常山王后失国汉再封为赵王英布项羽初封为九江王后失国汉再封为淮南王盖人同而国异凡再受封故亦分而二之至吴芮之自衡山王为长沙王韩信之自齐王为楚王则原未尝失国再封不过迁徙故不复再着云先公曰初封列侯犹有君国子民之意故文帝遣列侯就国之诏谓其居长安无由教训其民也景帝既不令诸侯王治事故亦省彻侯之国盖事权皆在其相所谓侯国者与郡邑无异矣按文帝二年诏列侯就国而多辞未行三年乃免绛侯相印令率列侯就国是强之使行也绛侯既就国每河东守尉行县至绛勃自畏罪恐诛常被甲令家人持兵以见人遂诬其欲反夫既曰畏罪恐诛而乃被甲持兵以待守尉欲何为耶勃不学无术不能处功名之际而徒以来谗贼之口倘非遇孝文长者则不能全之矣然即此可以见当时功臣侯之就国者忧谗畏讥不能不见陵于守尉盖封爵之宠同乎黜徙迫之乃行与古人建侯之意异矣容斋洪氏随笔曰汉自武帝以后丞相无爵者乃封侯其次虽御史大夫亦不拘封爵唯太常一卿必以见侯居之而职典宗庙园陵动辄得咎由元狩以降以罪废斥者二十人意武帝阴欲损侯国故使居是官以困之尔表中所载酇侯萧寿成坐牺牲瘦蓼侯孔臧坐衣冠道桥坏郸侯周仲居坐不收赤侧钱绳侯周平坐不缮园屋雎陵侯张昌坐乏祠阳平侯杜相坐擅役郑舞人广阿侯任越人坐庙酒酸江邹侯靳石坐离宫道桥苦恶戚侯李信成坐纵丞相侵神道俞侯栾贲坐雍牺牲不如令山阳侯张当居坐择博士弟子不以实成安侯韩延年坐留外国文书新畤侯赵弟坐鞫狱不实牧丘侯石德坐庙牲瘦当涂侯魏不害坐孝文庙风发瓦轑侯江德坐庙郎夜饮失火蒲侯苏昌坐泄官书弋阳侯任宫坐人盗茂陵园物建平侯杜缓坐盗贼多自酇侯至牧丘十四侯皆夺国武帝时也自当涂至建平五侯但免官昭宣时也下及晋世此风犹存惠帝元康四年大风庙阙屋瓦有数枚倾落免太常荀宇五年大风兰台主者求索阿栋之间得瓦小邪十五处遂禁止太常复兴刑狱陵上荆一枝围七寸二分者被斫司徒太常奔走道路太常禁止不解盖循习汉事云按汉之所谓封建本非有公天下之心故其予之甚艰而夺之每亟至孝武之时侯者虽众率是不旋踵而褫爵夺地方其外事四夷则上尊高帝非功不侯之制于是以有功侯者七十五人然终帝之世失侯者已六十八人其能保者七人而已及其外削诸侯则采贾谊各受其祖之分地之说于是以王子侯者一百七十五人然终帝之世失侯者已一百一十三人其能保者五十七人而已外戚恩泽侯者九人然终帝之世失侯者已六人其能保者三人而已功臣外戚恩泽之失侯也诿曰予夺自我王子之失侯则是姑假推恩之名以析之而苛立黜爵之罚以夺之与贾谊所谓一寸之地一人之众无所利焉者异矣禁网既苛动辄得咎而坐宗庙酎金失侯者尤众食货志言帝因卜式上书愿输财助边下诏褒美以讽天下而莫有应者于是列侯坐酎金失侯者百余人盖当时国计不给方事诛求虽庶人之多赀者亦必立告&#之酷法以取之宜其不容列侯坐享封君之富也按班孟坚述西都列侯除王子之外以功臣为一表盖功臣者以勋绩显着而得之者也外戚恩泽者以遭逢忝窃而得之者也然裔夷之降虏有何勋庸乃侪之功臣宰相而封侯未为恩幸乃侪之恩泽又博陆之定大策辅幼主长平冠军之征匈奴取朔方破祁连其殊勋伟绩本不缘椒房至李贰师则祇缘女宠以进伐大宛得名马之事又不足言且不能终守臣节今列贰师于功臣列博陆长平冠军于外戚抑扬之意殊所未喻容斋洪氏随笔曰周之初诸侯千八百国至赧王之亡所存者才八国耳七战国与魏也然赵韩魏分晋而立齐田氏代姜而兴其有土各不及二百年俱非旧邦秦始皇乃吕氏子楚幽王乃黄氏子所谓嬴之先当不歆非类然则惟燕卫二姬姓存而卫至胡亥世乃绝若以为召公康叔之德则周公岂不及乎汉列侯八百余人及光武而存者平阳建平富平三侯耳建平以先降梁王永夺国平阳为曹参之后富平为张安世之后参犹有创业之功若安国则汤子也史称其推贤扬善固宜有后然轻重其心杀人则多矣独无余殃乎汉侯之在王莽朝皆不夺国光武乃但许宗室复故余皆除之虽酇侯亦不绍封不知曹张两侯何以能独全也按秦王侯置守曾不数年始皇死而群雄&#起六国之裔与其强宗大概皆逐秦守宰而自王故地秦亡之后项羽主约霸天下然所建置诸侯多附汉其中立怀两端者皆为汉所击灭如赵歇魏豹田横之类是也既灭项氏之后羽所建诸侯其存者惟共敖臧荼然亦不旋踵而俘之然后列土以封韩彭英卢张耳韩信吴芮之徒盖自是非汉之功臣不得王矣逮数年之后反者九起异姓诸侯王多已夷灭于是悉取其地以王子弟亲属如荆吴齐楚淮南之类盖自是非汉之同姓不得王矣然一再传而后贾谊晁错之徒拳拳有诸侯强大之虑盖以为亲者无分地而疏者逼天子必为子孙之忧于是或分其国或削其其地其负强而动者则六师夷之盖西汉之封建其初也则剿灭异代所建而以畀其功臣继而剿灭异姓诸侯而以畀其同宗又继而剿灭疏属刘氏王而以畀其子孙盖检制益密而猜防益深矣昔汤武虽以征伐取天下然商惟十一征周惟灭国者五十其余诸侯则皆袭前代所封未闻尽以宇内易置而封其私人周虽大封同姓然文昭武穆之邦与国咸休亦未闻成康而后复畏文武之族逼而必欲夷灭之以建置己之子孙也愚尝谓必有公天下之心而后可以封建自其出于公心则选贤与能而小大相维之势足以绵千载自其出于私心则忌疏畏逼而上下相猜之形不能以一朝居矣景武而后令诸侯王不得治民补吏于是诸侯虽有君国子民之名不过食其邑入而已土地甲兵不可得而擅矣然则汉惩秦之弊复行封建然为人上者苟慕美名而实无唐虞三代之公心为诸侯者既获裂土则遽欲效春秋战国之余习故不久而遂废盖罢侯置守虽始于秦然诸侯王不得治民补吏则始于西都景武之时盖自是封建之名存而封建之实尽废矣至东汉更始既入关虽尽王诸造谋复汉者然诸人虽有受封之名多聚处京师布列要职实未尝有裂土建国南面称孤之事光武既定天下至建武十五年方封诸皇子为公十七年皇子之为公者方进爵为王徐徐如此未尝有尽王子弟以镇服天下之意盖是时封建之实己亡尺土一民皆上自制之诸侯王不过食其邑入之租而于所谓藩维屏扞本无所预故亦不必急然视为一大事如周汉有天下之初也致堂胡氏曰古之亡国皆以无道光武之言是也未闻以地多而亡者则有中否焉先王分土三等自百里而杀柄制轻重足以有邦小则财赋甲兵亦能自守大则礼乐征伐不得僭行自唐虞迄三代袭为成法汉初既不能复光武再造宜稽古以有为因丁恭之言详立善制而又率意所欲苟简建置且是时以功勋锡茅土岂皆有道之人耶土宇既广所入既厚满而不溢谁克臻兹故圣王之法必关盛衰焉按史言伏波辅佐中兴之功不减云台诸将独以椒房之戚不得预焉然邓晨光姊&#也来歙光武祖姑之子也晨之舍宗从义歙之捐躯徇国其功烈虽劣于寇邓冯耿而贤于臧宫马武邳彤姚期之流远矣盖三公者俱非泛泛之外戚而徒以依亲取恩泽侯之比也袁氏曰汉初丞相选用列侯至武帝用公孙弘起自&#远未有爵邑于是封平津侯丞相封侯自此始光武中兴尚仍前制伏湛代邓禹为大司徒封阳都侯湛免以侯霸代之止封关内侯凡历九年而薨帝始下诏曰汉家旧制丞相拜日封为列侯朕以军师暴露功臣未封缘忠臣之义不欲相逾未及爵命奄然而终因追封霸为则乡侯其比西京之制虽未镌削亦淹缓矣自是之后位三公者皆不复有茅土之封惟灵帝初陈蕃为太傅录尚书事窦太后优诏封为高乡侯蕃固辞不受自是宰相封之制遂废按范史世祖本祀所载建武十三年功臣增邑更封者已该三百六十五人外戚恩泽封者已该四十五人今考之自世祖至献帝十三传凡二百年间以功勋位望封侯者纔一百二十九人外戚四十一人宦者六十五人然则姓名之湮没无传者多矣徐氏曰按汉氏封侯皆以县邑其后或以乡亭皆视其所食之邑而名之至于功名显着则有特加美名者西都信武冠军富民博陆之类是也东汉因之时有美号至于彭宠苍头以奴弒主而封之为不义侯夫果不义则不应封爵使其功可封则非可言不义矣光武于是失之按秦汉以来所谓列侯者非但食其邑入而已可以臣吏民可以布政令若关内侯则惟以虚名受廪禄而已然西都景武而后始令诸侯王不得治民汉置内史治之自是以后虽诸侯王亦无君国子民之实不过食其所封之邑入况列侯乎然所谓侯者尚裂土以封之也至东都始有未与国邑先赐美名之例如灵寿王征羌侯之类是也至明帝时有四姓小侯乃樊氏郭氏阴氏马氏谓外戚子弟以小年获封者又肃宗赐东平王苍列侯印十九枚令王子年五岁以上能趋拜者皆令带之此二者往往皆是未有土地先佩侯印受俸廪盖至此则列侯有同于关内侯者矣　　论三国魏爵
按汉人尝称万户侯盖列侯之大者多食万户魏则虽亲王所食未有及万户者汉光武封功臣如邓寇辈皆以元功食四县范晔犹以为惩韩彭之戮存矫枉之志故不大其封土使之得以功名自终魏则诸王所食不过一县盖封建之制至曹魏而规模益贬矣然以天下户口之数考之西汉盛时至一千余万而魏氏仅六十六万有奇盖郡国所上户口犹不及汉十之一则宜其分封之户数不能如汉制也又两汉户赋轻而魏晋以来赋重受封者皆食其户赋则轻者不容不多而重者不容不少矣张绣传言时天下户口减耗十裁一存诸将封未有满千户者而绣独以功封二千户亦一证矣　　论晋爵
按晋始封五等列侯之秩已不一永熙初杨骏辅政普进封爵以求媚于众议者以为优于泰始革命之初及诸将平吴之功其后赵王伦既诛贾后遂窃帝位在职者皆封侯厮役亦加以爵位金银冶铸不给于印故有白版之侯君子耻之则其所滥及者盖不可胜道矣　　论北魏爵
