<!-- { "loadSidebar": true } -->
唐书裴寂传始高祖论太原首功诏尚书令秦王尚书左仆射裴寂纳言刘文静恕二死左骁卫大将军长孙顺德右骁卫大将军刘弘基右屯卫大将军窦琮左翊卫大将军柴绍内史侍郎唐俭吏部侍郎殷开山鸿胪卿刘世龙卫尉少卿刘政会都水监赵文恪库部郎中武士骠骑将军张平高李思行李高迁左屯卫长史许世绪等十四人恕一死武德九年十月太宗又定功臣封户时文静已死乃自寂而下差功大小第之总四十三人寂户千五百长孙无忌王君廓尉迟敬德房元龄杜如晦户千三百长孙顺德柴绍罗艺赵郡王孝恭户千二百侯君集张公谨刘师立户千李绩刘弘基户九百高士廉宇文士及秦叔宝程知节户七百安兴贵安修仁唐俭窦轨屈突通萧瑀封德彝刘义节户六百钱九陇樊兴公孙武达李孟尝段志元庞卿恽张亮李药师杜淹元仲文户四百张长逊张平高李安远李子和秦行师马三宝户三百寂等三十人已见于传自赵文恪等十八人功不甚显然参附议始事班班见当世今次第其名总出左方云大唐新语贞观十七年太宗图画太原倡义及秦府功臣赵公长孙无忌河间王孝恭莱公杜如晦郑公魏征梁公房元龄申公高士廉鄂公尉迟敬德郧公张亮陈公侯君集卢公程知节永兴公虞世南渝公刘政会莒公唐俭英公李绩胡公秦叔宝等二十四人于凌烟阁太宗亲为之赞褚遂良题阁阎立本画及侯君集谋反伏诛太宗与之决流涕谓之曰吾为卿不复上凌烟阁矣酉阳杂俎武攸绪天后从子年十四潜于长安市中卖卜一处不过五六日因徙升中岳遂隐居服赤箭伏苓贵人王公所遗鹿裘藤器上积尘萝弃而不用晚年肌肉始尽目有紫光昼见星月又能辨数里外语安乐公主出降上遣玺书召令勉受国命蹔屈高标至京亲贵候谒寒温之外不交一言封国公及还山敕学士赋诗送之李邺侯外传肃宗之在灵武也常忧诸将李郭等皆已为三公宰相崇重既极虑收复后无以复为赏也泌对曰前代爵以报功官以任能自尧舜以至三代皆所不易今收复后若赏以茅土不过二三百户一小州岂难制乎肃宗曰甚善因曰若臣之所愿特与他人异肃宗曰何也泌曰臣绝粒无家禄位与茅土皆非所要为陛下帷幄运筹收京师后但枕天子膝睡一觉使有司奏客星犯帝座一动天文足矣肃宗大笑北梦琐言唐干宁中凤翔李茂贞华州韩建邠州王行瑜拥兵胁君诛戮宰辅焚烧宫阙初帝西幸凤翔昭宗出居石门莎城太原克用领蕃汉马步入京三镇大惧是年破邠州斩王行瑜昭宗嘉奖倚赖命延王丕丹王允诏赐李公衣服兼令二亲王设拜以兄事之近古未有也仍封晋王以宠之延王才识过人聪悟辨慧在晋阳留宴累月每献酬乐作必为晋王起舞后为韩建所杀辍&#录吾乡钱叔琛氏赟乃武肃王之诸孙也其家在郡城外东北隅亭台沼沚联络&#带犹是先朝赐第与余相友善尝出示所藏铁券形宛如瓦高尺余阔二尺许券词黄金商嵌一角有斧痕盖至元丙子天兵南下时其家人窃负以逃而死于难券亦莫知所在越再丙子渔者偶网得之乃在黄岩州南地名泽库深水内渔意宝物试斧击之则铁焉因弃诸幽一村学究与渔邻颇闻赐券之说买以铁价然二人皆不悟其字乃金也有报于叔琛之兄者十斛谷易得青毡复还诚为异事时余就录券词一通叔琛又出武肃当日谢表&#并录之昨晚检阅经笥偶得于故纸中转首已三十余年矣人生能几何哉谩志于此词云维干宁四年岁次丁巳八月甲辰朔四日丁未皇帝若曰咨尔镇海镇东等军节度浙江东西等道观察处置营田招讨等使兼两浙盐铁置制发运等使开府仪同三司检校太尉兼中书令使持节闽越等州诸军事兼闽越等州刺史上柱国彭城郡王食邑五千户食实封一百户钱镠朕闻铭邓骘之勋言垂汉典载孔悝之德事美鲁经则知德策勋古今一致顷者董昌僭伪为皆镜水狂谋恶惯染齐人而尔披攘凶渠荡定江表忠以卫社稷惠以福生灵其机也氛祲清其化也疲羸泰拯瓯越于涂炭之上师无私焉保余杭于金汤之间政有经矣志奖王室绩冠侯藩溢于旗常流在丹素虽锺繇刻五熟之釜窦宪勒燕然之山未足显功抑有异数是用锡其金版申以誓词长河有似带之期泰山有如拳之日唯我念功之旨永将延祚子孙使卿长袭宠荣克保富贵卿恕九死子孙三死或犯常刑有司不得加责承我信誓往惟钦哉宜付史馆颁示天下表云恩主赐臣金书铁券一道臣恕九死子孙三死者出于睿眷形此纶言录臣以丝发之劳赐臣以山河之誓镌金作字指日成文震动神祗飞扬肝胆伏念臣爰从筮仕迨及秉麾每自揣量是何叨忝所以行如履薄动若持盈惟忧福过祸生敢忘慎初护末岂期此志上感宸聪忧臣以处极多危虑臣以防微不至遂开圣泽永保私门屈以常则宥其必死虽君亲嘱念皆云必恕必容而臣子为心岂敢伤慈伤爱谨当日慎一日戒子戒孙不敢因此而累恩不敢乘此而贾祸圣主万岁愚臣一心湘山野录唐昭宗以钱武肃平董昌拜为镇海镇东节度使中书令赐铁券罗隐为撰谢表迨庄宗入洛又遣使贡奉恳请玉册金券有司定议非天子不得用后竟赐之镠即以节钺授其子元瓘自称吴越国王名其居曰殿官属悉称臣又于衣锦军大建玉册金券诏书三楼遣使册东夷诸国封拜其君长几极其势禅贯休尝以诗投之有满堂花醉三千客一剑霜寒十四州之句镠爱其诗遣客吏谕之曰教和尚改十四为四十方与见休性褊介谓吏曰州亦难添诗亦不改然闲云野鹤何天而不飞耶遂飘然入蜀镠后果为安重诲奏削王爵以太师致仕重诲死明宗乃复镠爵位五代史朱友谦传友谦字德光许州人也初名简以卒隶渑池镇有罪亡去为盗石濠三乡之间商旅行路皆苦之久之为陕州军校陕州节度使王珙为人严酷与其弟珂争河中战败其牙将李璠与友谦谋共杀珙附于梁梁太祖表璠代珙璠立友谦复以兵攻之璠得逃去梁太祖又表友谦代璠梁兵西攻李茂贞太祖往来过陕友谦奉事尤谨因请曰仆本无功而富贵至此元帅之力也且幸同姓愿更名以齿诸子太祖益怜之乃更其名友谦录以为子太祖即位徙镇河中累迁中书令封冀王太祖遇&#友珪立加友谦侍中友谦受命而心常不平已而友珪使召友谦入觐友谦不行乃附于晋友珪遣招讨使韩勍将康怀英等兵五万击友谦晋王出泽潞以救之遇怀英于解县大败之追至白径岭夜秉炬击之怀英又败梁兵乃解去友谦会晋王于猗氏友谦醉寝晋王帐中晋王视之顾左右曰冀王虽甚贵然恨其臂短耳末帝即位友谦复臣于梁而不绝晋也贞明六年友谦遣其子令德袭同州逐节度使程全晖因求兼镇末帝初不许已而许之制命未至友谦复叛始绝梁而附晋矣末帝遣刘鄩等讨之鄩为李存审所败晋封友谦西平王加守太尉以其子令德为同州节度使庄宗灭梁入洛友谦来朝赐姓名曰李继麟赐予巨万明年加守太师尚书令赐铁券恕死罪以其子令德为遂州节度使令锡忠武军节度使诸子及其将校为刺史者十余人恩宠之盛时无与比是时宦官伶人用事多求赂于友谦友谦不能给而辞焉宦官伶人皆怒唐兵伐蜀友谦阅其精兵命其子令德将以从军及郭崇韬见杀伶人景进言唐兵初出时友谦以为讨己阅兵自备又言与崇韬谋反且曰崇韬所以反于蜀者以友谦为内应友谦见崇韬死谋与存乂为郭氏报冤庄宗初疑其事群伶官日夜以为言友谦闻之大恐将入朝以自明将吏皆劝其毋行友谦曰郭公有大功于国而以谗死我不自明谁为我言者乃单车入朝景进使人诈为变书告友谦反庄宗惑之乃徙友谦义成军节度使遣朱守殷夜以兵围其馆驱友谦出徽安门外杀之复其姓名诏魏王继岌杀令德于遂州王思同杀令锡于许州夏鲁奇族其家属于河中鲁奇至其家友谦妻张氏率其宗族二百余口见鲁奇曰朱氏宗族当死愿无滥及平人乃别其婢仆百人以其族百口受刑张氏入室取其铁券示鲁奇曰此皇帝所赐也不知为何言语鲁奇亦为之&#友谦死其将史武等七人皆坐友谦族诛天下冤之苏州府志钱元字德辉吴越王镠第四子仪状瑰杰风神俊迈干化二年改刺苏州累授中吴建武军节度使苏常润三州团练使佐正匡国功臣大彭郡开国侯加检校太师同平章事中书令守太傅彭城郡王治苏三十年俭约镇静郡政循理天福二年弟元瓘袭位元觐之燕于宫中元瓘举酒为寿曰先王之位兄宜嗣之俾小子至是皆兄推戴之力元俯伏曰王功德高茂先王择贤而立敢忘忠顺因相顾感泣兄弟讫无间言七年诏封广陵郡王未受命卒谥宣义枫&#小牍顷从临安得见石晋授文穆王玉册文曰惟天福八年岁次癸卯十月丙午朔六日辛亥皇帝若曰在天成象拱辰分将相之星惟帝念功启土列侯王之国朕所以法昊穹而光宅稽典礼以疏封而况世着大勋时推令器探宝符而嗣位杖金钺以宣威羽翼天朝藩篱东夏宜列诸侯之上特隆一字之封简自朕心&#于舆论咨尔保邦宣化忠正翊戴功臣起复镇国大将军右金吾卫上将军员外置同正员检校太师兼中书令杭州越州大都督充镇海镇东等军节度浙江东西等道管内观察处置兼两浙盐铁制置发运营田等使上柱国吴越国王食邑一万七千户实封四千户钱佐为时之瑞命世而生负经文纬武之才蕴开物成务之志英华发外精义入神亚夫继社稷之勋顾荣擅东南之美眷言祖考志奉国朝清吴越之土疆执桓文之弓矢天资厥德代有其人荷基构以克家事梯航而述职殊庸斯在信史有光是举彝章爰行盛典土茅符节方推翼世之贤黻冕辂车更重策勋之礼斯为异数允属真王今遣光禄大夫检校司徒行太子宾客上柱国太原县开国男食邑三百户王玫使副正议大夫行尚书吏部郎中柱国赐紫金鱼袋赵熙等持节备礼册尔为吴越国王于戏周宠元臣四履锡命汉封异姓八国始王指河岳以誓功俾子孙而袭爵尔纂服旧业朕考据前文勿亡必复之言更广无穷之祚懋昭前烈尔惟钦哉闻见近录太祖即位患方镇犹习故常取于民无节而意多跋扈一日召便殿赐饮款曲因问诸方镇尔在本镇除奉公上之外岁得自用为钱几何方镇具陈之上谕之曰我以钱代租税之入以助尔私尔&#归朝日与朕相宴乐何如方镇再拜即诏给侯伯随使公使钱虽在京亦听半给州县租赋悉归公上民无苛敛之患至今侯伯尚给公使钱以此也太祖即位方镇多偃蹇所谓十兄弟者是也上一日召诸方镇授以弓&#人驰一骑与上私出固子门大林中下马酌酒上语方镇曰此处无人尔辈要作官家者可杀我而为之方镇伏地战恐上再三喻之伏地不敢对上曰尔辈是真欲我为主耶皆再拜称万岁上曰尔辈既欲我为天下主尔辈当尽臣节今后无或偃蹇方镇复再拜呼万岁与饮尽醉而归挥麈前录仁宗以大中祥符七年由庆国公出合隆兴初汤特进封庆国公明清常以故事启之遂上章辞不敢受改封荣国公王将明白蒙亨宣和间皆封庆公而不辞岂一时忘之耶元史哈剌哈孙传仁宗之入也阿忽台有勇力人莫敢近诸王秃刺实手缚之以功封越王三宫尽幸其第赐与甚厚以庆元路为其食邑哈剌哈孙力争之曰祖宗之制非亲王不得加一字之封秃剌疏属岂得以一日之功废万世之制哉帝不听辍耕录世皇取江南次黄河苦乏舟楫夜梦一老叟曰陛下欲渡河当随我来引至一所指曰此即是已帝遂以物标识之乃觉历历可记明日循行河浒寻梦中所见处果是方惊顾问忽有人进曰此间水浅可渡时帝征梦中语因谓曰汝能先涉否其人乃行大军自后从之无一不济帝欲重旌其功对曰富与贵悉非所愿但得自在足矣遂封为答剌罕与五品印拨三百户以食之今其子孙尚有存者此事杨元诚太史瑀所云答剌罕译言一国之长得自由之意非勋戚不与焉太祖龙飞日朝廷草创官制简古惟左右万户次及千户而已丞相顺德忠猷王哈剌哈孙之曾祖启昔礼以英材见遇擢任千户锡号答剌罕至元壬申世祖录勋臣后拜王宿卫官袭号答剌罕圣君初政记洪武初欲作铁券而不得其制有言吴越王钱氏子孙居浙东者家传唐昭宗赐镠之券犹存乃遣使觅得按其制作焉遵闻录濮真者国初时都督佥事也征高丽被执其王欲降之真怒骂而死上嘉其忠追封乐浪公谥忠襄表其门曰班超群将志迈雄师时真子玙甫生数月即襁褓中封为西凉侯年方幼因趋朝为多士蹋伤母夫人以闻上命御用监镌一王字牌悬玙冠上每朝使人知所逊避绍兴府志宣温字彦温会稽人少颖悟好学襟度怡旷家贫处之裕如洪武中被召条对甚悉及问汉高祖杀功臣光武全功臣优劣何如温对曰高祖杀功臣功臣自杀光武全功臣功臣自全上悦其言列朝诗集郭钰字景南营国第八子定襄之父也年十三作悯农诗大旱为霖赋传播都下太祖召见敷对详明极眷爱之与李曹公景隆王驸马宁倡和为诗方孝孺尤器重其人赠定襄伯列朝诗集刘廌字士端诚意伯基之孙江西右参政琏之子洪武二十三年十月袭封明年以其叔合门使事有连上赦之贬秩归里筑室于里第西鸡山之下命曰盘谷洪武丁丑谴戍甘肃越三月太祖上宾赦还建文及太宗皆欲用之以奉亲守墓力辞永乐某年卒于家寓圃杂记正统十一年太师英国公暨侯伯二十余人早朝毕奏曰臣等皆武夫不谙经典愿赐一日假诣国子监听讲上命以三月三日往于是太师率诸侯伯至日到监始茶汤果饼之类甚丰祭酒李先生时勉命诸生立讲五经各一章讲罢设酒馔奉款诸侯伯让曰受教之地皆就列坐惟太师与先生抗礼饮甚欢太师屡辞先生曰秀才家饭不易措置愿太师少宽后命诸生歌鹿鸣之诗宾主雍雍抵暮而散江宁府志徐承宗中山武宁王曾孙明太祖赐中山第于秦淮之滨榜曰大功坊世家焉承宗沉静简雅有祖风袭爵为魏国公天顺改元守备南京号令严肃宗族家众罔敢挠法者内守备诸司咸敬惮之居十六年人未见其坐立倾侧喜怒横发至今传颂以为得大臣之体卒葬钟山祖茔之次
