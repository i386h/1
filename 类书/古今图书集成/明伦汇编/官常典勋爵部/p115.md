<!-- { "loadSidebar": true } -->
按春秋宣公十八年　按左传十八年秋邾人戕鄫子于鄫凡自虐其君曰弒自外曰戕定王十八年冬十一月丙申鲁侯及楚人秦人宋人陈人卫人郑人齐人曹人邾人薛人鄫人盟于蜀按春秋成公二年　按左传二年秋公会晋伐齐卫人亦从楚令尹子重为阳桥之役以救齐冬楚师侵卫遂侵我师于蜀孟孙请盟楚人许平十一月公及楚公子婴齐蔡侯许男秦右大夫说宋华元陈公孙宁卫孙良夫郑公子去疾及齐国之大夫盟于蜀定王二十一年冬十二月己丑晋侯齐侯宋公鲁侯卫侯郑伯曹伯邾子杞伯同盟于虫牢按春秋成公五年　按左传五年冬同盟于虫牢郑服也简王二年秋楚伐郑晋侯齐侯宋公鲁侯卫侯曹伯莒子邾子杞伯救郑八月戊辰同盟于马陵按春秋成公七年　按左传七年秋八月同盟于马陵寻虫牢之盟且莒服故也简王三年冬晋士鲁叔孙侨如齐人邾人伐郯按春秋成公八年简王八年夏五月晋侯齐侯宋公鲁侯卫侯郑伯曹伯邾人滕人伐秦按春秋成公十三年　按左传十三年夏五月丁亥晋师以诸侯之师及秦师战于麻隧秦师败绩简王十年春三月癸丑晋侯鲁侯卫侯郑伯曹伯宋世子成齐国佐邾人同盟于戚冬十一月晋士燮齐高无咎宋华元鲁叔孙侨如卫孙林父郑公子邾人会吴于锺离按春秋成公十五年　按左传十三年秋曹公子负刍杀其太子而自立诸侯请讨之十五年春会于戚讨曹成公也执而归诸京师冬十一月会吴锺离始通吴也简王十一年秋晋侯齐侯鲁侯卫侯宋华元邾人会于沙随尹子晋侯鲁侯齐国佐邾人伐郑按春秋成公十六年　按左传十六年秋会于沙随谋伐郑也简王十二年夏尹子单子晋侯齐侯宋公鲁侯卫侯曹伯邾人伐郑六月乙酉同盟于柯陵冬单子晋侯宋公鲁侯卫侯曹伯齐人邾人伐郑按春秋成公十七年　按左传十七年夏五月公会尹武公单襄公及诸侯伐郑自戏童至于曲洧六月乙酉同盟于柯陵寻戚之盟也楚子重救郑师于首止诸侯还冬诸侯伐郑十月庚午围郑楚公子申救郑师于汝上十一月诸侯还简王十三年秋八月邾子朝于鲁冬十二月鲁仲孙蔑会晋侯宋公卫侯邾子齐崔杼同盟于虚朾按春秋成公十八年　按左传十八年秋七月宋老佐华喜围彭城八月邾宣公来朝即位而来见也冬十一月楚子重救彭城伐宋晋侯师于台谷以救宋遇楚师于靡角之谷楚师还晋士鲂来乞师十二月孟献子会于虚朾谋救宋也宋人辞诸侯而请师以围彭城简王十四年春正月晋栾黡宋华元鲁仲孙蔑卫&#殖曹人莒人邾人滕人薛人围宋彭城夏齐崔杼鲁仲孙蔑曹人邾人杞人次于鄫秋九月邾子朝于鲁按春秋襄公元年　按左传元年春己亥围宋彭城为宋讨鱼石也夏五月晋韩厥荀偃帅诸侯之师伐郑入其郛败其徒兵于洧上于是东诸侯之师次于鄫以待晋师晋师自郑以鄫之师侵楚焦夷及陈晋侯卫侯次于戚以为之援秋九月邾子来朝礼也灵王元年秋七月晋荀罃宋华元鲁仲孙蔑卫孙林父曹人邾人会于戚冬晋荀罃齐崔杼宋华元鲁仲孙蔑卫孙林父曹人邾人滕人薛人小邾人会于戚遂城虎牢按春秋襄公二年　按左传二年秋七月会于戚谋郑故也冬复会于戚遂城虎牢郑人乃成灵王二年夏六月单子晋侯宋公鲁侯卫侯郑伯莒子邾子齐世子光同盟于鸡泽按春秋襄公三年
灵王三年冬十月邾人莒人伐鄫鲁臧纥救鄫侵邾败于狐骀按春秋不书　按左传襄公四年冬十月邾人莒人伐鄫臧纥救鄫侵邾败于狐骀国人逆丧者皆髽鲁于是乎始髽国人诵之曰臧之狐裘败我于狐骀我君小子朱儒是使朱儒朱儒使我败于邾灵王四年秋晋侯宋公陈侯鲁侯卫侯郑伯曹伯莒子邾子滕子薛伯齐世子光吴人鄫人会于戚按春秋襄公五年　按左传五年夏吴子使寿越如晋辞不会于鸡泽之故且请听诸侯之好晋人将为之合诸侯使鲁卫先会吴且告会期故孟献子孙文子会吴于善道秋九月盟于戚会吴且命戍陈也灵王五年冬鲁叔孙豹如邾按春秋襄公六年　按左传六年冬穆叔如邾聘且修平灵王六年冬十二月晋侯宋公鲁侯陈侯卫侯曹伯莒子邾子会于鄬按春秋襄公七年
灵王七年夏晋侯郑伯齐高厚宋向戍鲁季孙宿卫&#殖邾人会于邢丘按春秋襄公八年　按左传八年夏五月甲辰会于邢丘以命朝聘之数使诸侯之大夫听命季孙宿齐高厚宋向戌卫&#殖邾大夫会之郑伯献捷于会故亲听命灵王八年冬晋侯宋公鲁侯卫侯曹伯莒子邾子滕子薛伯杞伯小邾子齐世子光伐郑十一月己亥同盟于戏按春秋襄公九年　按左传九年冬十月诸侯伐郑卫北宫括曹人邾人从荀偃韩起门于师之梁郑人行成十一月己亥同盟于戏郑服也晋人不得志于郑以诸侯复伐之十二月癸亥门其三门闰月戊寅济于阴阪侵郑灵王九年春晋侯宋公鲁侯卫侯曹伯莒子邾子滕子薛伯杞伯小邾子齐世子光会吴于柤秋晋侯宋公鲁侯卫侯曹伯莒子邾子齐世子光滕子薛伯杞伯小邾子伐郑冬戍郑虎牢按春秋襄公十年　按左传十年春会于柤会吴子寿梦也秋九月诸侯伐郑冬十月城郑虎牢而戍之灵王十年夏四月郑公孙舍之帅师侵宋晋侯宋公鲁侯卫侯曹伯齐世子光莒子邾子滕子薛伯杞伯小邾子伐郑秋七月己未同盟于亳城北楚子郑伯伐宋晋侯宋公鲁侯卫侯曹伯齐世子光莒子邾子滕子薛伯杞伯小邾子伐郑会于萧鱼按春秋襄公十一年　按左传十一年夏四月诸侯伐郑郑人行成秋七月同盟于亳九月诸侯悉师以复伐郑观兵于郑东门郑人行成冬十二月戊寅会于萧鱼灵王十三年春正月晋士&#齐崔杼宋华阅鲁季孙宿叔老卫北宫括郑公孙虿曹人莒人邾人滕人薛人杞人小邾人会吴于向夏四月晋荀偃齐崔杼宋华阅仲江鲁叔孙豹卫北宫括郑公孙虿曹人莒人邾人滕人薛人杞人小邾人伐秦冬晋士&#宋华阅鲁季孙宿卫孙林父郑公孙虿莒人邾人会于戚按春秋襄公十四年　按左传十四年春吴告败于晋会于向为吴谋楚故也夏诸侯之大夫从晋侯伐秦以报栎之役也冬会于戚谋定卫也灵王十四年秋八月邾人伐鲁南鄙
按春秋襄公十五年　按左传十五年秋邾人伐我南鄙使告于晋晋将为会以讨邾莒晋侯有疾乃止冬晋悼公卒遂不克会灵王十五年春三月晋侯宋公鲁侯卫侯郑伯曹伯莒子邾子薛伯杞伯小邾子会于溴梁戊寅大夫盟晋人执莒子邾子以归按春秋襄公十六年　按左传十六年春葬晋悼公平公即位羊舌肸为傅张君臣为中军司马祁奚韩襄栾盈士鞅为公族大夫虞丘书为乘马御改服修官烝于曲沃警守而下会于溴梁命归侵田以我故执邾宣公莒犁比公且曰通齐楚之使晋侯与诸侯宴于温使诸大夫舞曰歌诗必类齐高厚之诗不类荀偃怒且曰诸侯有异志矣使诸大夫盟高厚高厚逃归于是叔孙豹晋荀偃宋向戌卫&#殖郑公孙虿小邾之大夫盟曰同讨不庭灵王十六年春二月庚午邾子牼薨子华立冬邾人伐鲁南鄙按春秋襄公十七年　按左传十七年冬邾人伐我南鄙为齐故也灵王十七年冬十月晋侯宋公鲁侯卫侯郑伯曹伯莒子邾子滕子薛伯杞伯小邾子同围齐按春秋襄公十八年　按左传十八年冬十月会于鲁济寻溴梁之言同伐齐灵王十八年春正月晋侯宋公鲁侯卫侯郑伯曹伯莒子邾子滕子薛伯杞伯小邾子盟于祝柯晋人执邾子鲁取邾田自漷水按春秋襄公十九年　按左传十九年春诸侯还自沂上盟于督扬曰大毋侵小执邾悼公以其伐我故遂次于泗上疆我田自漷水归之于我灵王十九年夏六月晋侯齐侯宋公鲁侯卫侯郑伯曹伯莒子邾子滕子薛伯杞伯小邾子盟于澶渊鲁仲孙速帅师伐邾按春秋襄公二十年　按左传二十年夏盟于澶渊齐成故也邾人骤至以诸侯之事弗能报也秋孟庄子伐邾以报之灵王二十年春正月鲁侯如晋邾庶其以漆闾丘奔于鲁冬十月晋侯齐侯宋公鲁侯卫侯郑伯曹伯莒子邾子会于商任按春秋襄公二十一年　按左传二十一年春公如晋拜师及取邾田也邾庶其以漆闾丘来奔季武子以公姑姊妻之皆有赐于其从者于是鲁多盗季孙谓臧武仲曰子盍诘盗武仲曰不可诘也纥又不能季孙曰我有四封而诘其盗何故不可子为司寇将盗是务去若之何不能武仲曰子召外盗而大礼焉何以止吾盗子为正卿而来外盗使纥去之将何以能庶其窃邑于邾以来子以姬氏妻之而与之邑其从者皆有赐焉若大盗礼焉以君之姑姊与其大邑其次皂牧舆马其小者衣裳剑带是赏盗也赏而去之其或难焉纥也闻之在上位者洒濯其心壹以待人轨度其信可明征也而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎夏书曰念兹在兹释兹在兹名言兹在兹允出兹在兹惟帝念功将谓由己壹也信由己壹而后功可念也庶其非卿也以地来虽贱必书重地也秋栾盈出奔楚冬会于商任锢栾氏也齐侯卫侯不敬叔向曰二君者必不免会朝礼之经也礼政之舆也政身之守也怠礼失政失政不立是以乱也灵王二十一年冬晋侯齐侯宋公鲁侯卫侯郑伯曹伯莒子邾子薛伯杞伯小邾子会于沙随按春秋襄公二十二年　按左传二十二年冬会于沙随复锢栾氏也灵王二十二年夏邾畀我奔于鲁冬十月鲁臧孙纥出奔邾按春秋襄公二十三年
灵王二十三年秋八月晋侯宋公鲁侯卫侯郑伯曹伯莒子邾子滕子薛伯杞伯小邾子会于夷仪按春秋襄公二十四年　按左传二十四年秋会于夷仪将以伐齐冬楚子伐郑以救齐诸侯还救郑灵王二十四年夏五月晋侯宋公鲁侯卫侯郑伯曹伯莒子邾子滕子薛伯杞伯小邾子会于夷仪秋七月己巳同盟于重丘按春秋襄公二十五年　按左传二十五年夏五月乙亥崔子弒庄公晋侯济自泮会于夷仪伐齐以报朝歌之役齐人以庄公说晋侯使叔向告于诸侯秋七月己巳同盟于重丘齐成故也灵王二十六年夏晋赵武鲁叔孙豹楚屈建蔡公孙归生卫石恶陈孔奂郑良霄许人曹人邾人滕人会于宋秋七月辛巳诸侯之大夫盟于宋邾人滕人不与盟按春秋襄公二十七年邾滕不与盟不书　按左传二十七年夏宋向戌善于赵文子又善于令尹子木欲弭诸侯之兵以为名如晋告赵孟赵孟许之如楚楚亦许之如齐齐人许之如秦秦亦许之皆告于小国为会于宋秋七月辛巳将盟于宋西门之外季武子使谓叔孙以公命曰视邾滕既而齐人请邾宋人请滕皆不与盟叔孙曰邾滕人之私也我列国也何故视之宋卫吾匹也乃盟
注
不与盟故不书
灵王二十七年夏邾子朝于鲁
按春秋襄公二十八年　按左传二十八年夏邾悼公来朝时事也景王二年冬十月晋赵武齐公孙虿宋向戌鲁叔孙豹卫北宫佗郑罕虎曹人莒人邾人滕人薛人杞人小邾人会于澶渊宋灾故按春秋襄公三十年　按左传三十年夏五月甲午宋大灾为宋灾故诸侯之大夫会以谋归宋财冬十月叔孙豹会晋赵武齐公孙虿宋向戌卫北宫佗郑罕虎及小邾之大夫会于澶渊既而无归于宋景王四年夏六月丁已邾子华薨子穿立秋葬邾悼公按春秋昭公元年
