<!-- { "loadSidebar": true } -->
元魏自道武兴于代北以来凡部落之大人与邻境之降附者皆封以五等之爵令其世袭或赐以王封逮中世以后则不缘有功而封者愈多陈骏传载献文崩初迁神主于太庙有司奏旧事庙中执事官例皆赐爵今宜依旧诏百寮评议群臣咸以为宜依旧事骏独以为不可表曰臣闻名器为帝王所贵山河为区夏之重是以汉祖有约非功不侯未闻预事于宗庙而获赏于疆土虽复帝王制作弗相沿袭然一时恩泽岂足为长世之轨乎书奏从之可见当时封爵之滥然高允在太武时以平凉州勋封汶阳子至文成时史言其为郎二十七年不徙官时百官无禄允第唯草屋衣唯&#袍食唯盐菜恒使诸子采樵自给则其时虽有受封之名而未尝与之食邑又道武以来有受封为建邺公丹阳侯会稽侯苍梧伯之类此乃江南土地未尝为魏所有可见当时五等之爵多为虚封前史虽言魏制侯伯四分食一子男五分食一然若真食五分之一则不至如高允之贫乏且受封丹阳会稽等处者皆三分之一亦于何而取之乎　　论唐宋爵
按诸侯王与列侯皆以其嫡子嫡孙世袭其所封之受爵自非有罪者与无后者则爵不夺而国不除此法汉以来未之有改也至唐则臣下之封公侯者始止其身而无以子袭封者然亲王则子孙袭封如故虽所谓茅土食邑多为虚名然咨受封之国与爵则父没子继世世相承如吴王恪曹王明俱太宗元子受封于贞观时中更武氏禄山之祸皇歼夷陵替之余然其苗裔苟存则嗣吴王嗣曹王尚见于肃代德顺之间至宋则皇子之为王者封爵仅止其身而子孙无问嫡庶不过承荫入仕为环卫官廉车节钺以序而迁如庶姓贵官荫子入仕之例必须历任年深齿德稍尊方特封以王爵而其祖父所受之爵则不袭也肃宗尝问于李邺侯泌曰今郭子仪李光弼已为宰相若克两京平四海则无官以赏之奈何对曰官以任能爵以酬功汉魏以来虽以州郡治民然有功则锡以茅土传之子孙至于周隋皆然唐初未得关东故封爵皆设虚名其食实封者给缯布而已贞观初太宗欲复古制大臣议论不同而止由是赏功多以官夫以官赏功有二等非才则废事权重则难制是以功臣居大官者皆不为子孙远虑务乘一时之权邀利无所不为向使禄山有百里之国则亦惜之以传子孙不反矣为今之计俟天下既平莫若疏爵土以赏功臣则虽大国不过二三百里可比今之小郡岂难制哉于人臣乃万世之利也上曰善按如邺侯之说则知唐之所谓爵土祇是虚名且无承袭盖受封者于内府给缯布不得以自食其所封之地则只同俸赐不可以言胙土矣故今叙唐之封建只及诸王而凌烟功臣以下之封公侯者更不叙录盖既无胙土世袭之事则封建之规模尽失矣唐初如英卫之类其子尚袭封至中叶以后则此制尽废又按唐会要神龙二年七月制功臣段志元屈突通萧瑀李靖秦叔宝长孙顺德刘弘基宇文士及钱九陇程知节庞卿恽窦悰苑君璋李子和张平高张公瑾梁恪仁安修仁秦行师独孤卿云苏定方李安远郑仁泰杜君绰李孟尝等二十五家所食实封并依旧给可见当时所给实封缯布止受封者之身如此二十五家则特旨依旧支给耳非通例也　勋爵部名臣列传三
　　金
　　耶律怀义
按金史本传怀义本名孛迭辽宗室子年二十四以战功累迁同知点检司事宗翰已取西京辽主谋奔于夏怀义谏止之不见听乃窃取辽主&#马来降太祖自燕还师留宗翰斡鲁经略西方怀义领谋克从军天会初帅府以新降诸部大小远近不一令怀义易置之承制以为西南路招讨使乃择诸部冲要地建城市通商贾诸部兵革之余人多匮乏自是衣食岁滋畜牧蕃息矣从宗翰伐宋降马邑破雁门屯兵进攻太原以所部别降清源县徐沟镇遂与诸将别屯汾州之境时河东陕西路兵来救太原刘光世折可求栅于文水西山怀义捕得生口尽知宋兵屯守要害乃分兵袭败之明年再伐宋从娄室取汾州及其属邑遂过平阳出泽潞以趋河阳所至皆降及大军围汴怀义屯京西汴城既下宋兵之出奔者邀击尽之从攻郑邓州及讨平郑州叛者攻下濮州及雷泽县从破大名东平府徐兖等州皆有功七年还镇十年加尚书左仆射改西北路招讨使怀义在西陲几十年抚御有恩及去老幼遮道攀恋数日不得发天眷初为太原尹治有能声改中京留守从宗弼过乌纳水还中京以老乞致仕不许改大名尹命不赴治所止以俸傔给之每岁春水扈从余听自便明年再请老得谢给俸傔之半海陵即位封漆水郡王进封莘王久之进封萧王正隆例封景国公其子神都斡为西北路招讨都监迎侍之官神都斡从海陵南征怀义卒于云中年八十二　　元
　　耶律留哥
按元史本传留哥契丹人仕金为北边千户太祖起兵朔方金人疑辽遗民有他志下令辽民一户以二女真户夹居防之留哥不自安岁壬申遁至隆安韩州纠壮士剽掠其地州发卒追捕留哥皆击走之因与耶的合势募兵数月众至十余万推留哥为都元帅耶的副之营帐百里威震辽东太祖命按陈那衍浑都古行军至辽遇之问所从来留哥对曰我契丹军也往附大国道阻马疲故逗遛于此按陈曰我奉旨讨女真适与尔会庸非天乎然尔欲效顺何以为信留哥乃率所部会按陈于金山刑白马白牛登高北望折矢以盟按陈曰吾还奏当以征辽之责属尔金人遣胡沙帅军六十万号百万来攻留哥声言有得留哥骨一两者赏金一两肉一两者赏银亦如之仍世袭千户留哥度不能敌亟驰表闻帝命按陈孛都欢阿鲁都罕引千骑会留哥与金兵对陈干迪吉脑儿留哥以侄安奴为先锋横冲胡沙军大败之以所俘辎重献帝召按陈还而以可特哥副留哥屯其地众以辽东未定癸酉三月推留哥为王立妻姚里氏为妃以其属耶厮不为郡王坡沙僧家奴耶的李家奴等为丞相元帅尚书统古与着拨行元帅府事国号辽甲戌金遣使青狗诱以重禄使降不从青狗度其势不可反臣之金主怒复遣宣抚万奴领军四十余万攻之留哥逆战于归仁县北河上金兵大溃万奴收散卒奔东京安东同知阿怜惧遣使求附于是尽有辽东州郡遂都咸平号为中京金左副元帅移剌都以兵十万攻留哥拒战败之乙亥留哥破东京可特哥娶万奴之妻李仙娥留哥不直之有隙既而耶厮不等劝留哥称帝留哥曰向者吾与按陈那衍盟愿附大蒙古国削平疆宇倘食其言而自为东帝是逆天也逆天者必有大咎众请愈力不获已称疾不出潜与其子薛阇奉金币九十车金银牌五百至按坦孛都罕入觐帝曰汉人先纳款者先引见太傅阿海奏曰刘伯林纳款最先帝曰伯林虽先然迫于重围而来未若留哥仗义效顺也其先留哥既见帝大悦谓左右曰凡留哥所献白之于天乃可受遂以白毡陈于前七日而后纳诸库因问旧何官对曰辽王帝赐金虎符仍辽王又问户籍几何对曰六十余万帝曰可发三千人为质朕遣蒙古三百人往取之汝亦遣人偕往留哥遣大夫乞奴安抚秃哥与俱且命诘可特哥曰汝妻万奴之妻悖法尢甚其拘絷以来可特哥惧与耶厮不等绐其众曰留哥已死遂以其众叛杀所遣三百人惟三人逃归事闻帝谕留哥曰尔毋以失众为忧朕倍此数封尔无吝也草青马肥资尔甲兵往取家孥丙子乞奴金山青狗统古与等推耶厮不僭帝号于澄州国号辽改元天威以留哥兄独剌为平章置百官方阅月其元帅青狗叛归于金耶厮不为其下所杀推其丞相乞奴监国与其行元帅鸦儿分兵民为左右翼屯开保州关金盖州守将众家奴引兵攻败之留哥引蒙古军数千适至得兄独剌并妻姚里氏户二千鸦儿引败军东走留哥追击之还渡辽河招抚懿州广宁徙居临潢府乞奴走高丽为金山所杀金山又自称国王改元天德统古与复杀金山而自立喊舍又杀之亦自立戊寅留哥引蒙古契丹军及东夏国元帅胡土兵十万围喊舍高丽助兵四十万克之喊舍自经死徙其民于西楼自乙亥岁留哥纳款辽东反复耶厮不僭号七十余日金山二年统古与喊舍亦僭二年至己卯春留哥复定之庚辰留哥卒年五十六妻姚里氏入奏会帝征西域皇太弟承制以姚里氏佩虎符权领其众者七年丙戍帝还姚里氏携次子善哥铁哥永安及从子塔塔儿孙收国奴见帝于河西阿里湫城帝曰健鹰飞不到之地尔妇人乃能来耶赐之酒慰劳甚至姚里里氏奏曰留哥既殁官民乏主其长子薛阇扈从有年愿以次子善哥代之使归袭爵帝曰薛阇今为蒙古人矣其从朕之征西域也回回围太子于合迷城薛阇引千军救出之身中槊又于蒲华挦思干城与回回格战伤于流矢以是积功为拔都鲁不可遣当令善哥袭其父爵姚里氏拜且泣曰薛阇者留哥前妻所出嫡子也宜立善哥者婢子所出若立之是私己而蔑天伦婢子窃以为不可帝叹其贤给驿骑四十从征河西赐河西俘人九口马九匹白金九锭币器皆以九计许以薛阇袭爵而留善哥塔塔儿收国奴于朝惟遣其季子永安从姚里氏东归丁亥帝召薛阇谓曰昔女真猖獗尔父起兵自辽东会朕师又能割爱以尔事朕其情真&#可尚继而奸人耶厮不等叛人民离散欲食尔父子之肉者今岂无人乎朕以兄弟视尔父则尔犹吾子尔父亡矣尔其与吾弟孛鲁古台&#辖军马为第三千户薛阇受命己丑从太宗南征有功赐马四百牛六百羊二百庚寅帝命与撒儿台东征收其父遗民移镇广宁府行广宁路都元帅府事自庚寅至丁酉连征高丽东夏万奴国复户六千有奇戊戌薛阇卒年四十六子收国奴袭爵行广宁府路总管军民万户府事易名石刺征高丽有功辛亥睿宗以石刺为国宣力者三代命益金更造所佩虎符赐之佐诸王也苦及扎剌台控制高丽己未卒年四十五长子古乃嗣中统元年征河西三年征李破峄山以功皆受赏至元六年朝廷并广宁于东京去职是岁卒年三十六子忒哥薛阇弟善哥赐名蒙古歹命从亲王口温不花己丑从攻破天城堡凤翔府以功袭充拔都鲁壬辰引兵三千渡河会大军平金后伐宋拔光州枣阳由千户迁广宁尹至元元年卒年五十二子天佑袭广宁千户改广宁县尹　　乃燕
按元史木华黎传木华黎次子速浑察速浑察子乃燕性谦和好学以贤能称速浑察既薨宪宗择于诸子命乃燕袭爵乃燕力辞曰臣有兄忽林池当袭帝曰朕知之然柔弱不能胜忽林池亦固让乃燕顿首涕泣力辞不得命既而曰若然则王爵必不敢受愿代臣兄行军国之事于是忽林池袭为国王事无巨细必与乃燕谋议剖决精当无所拥滞世祖在潜藩尝与论事乃燕敷陈大义又明习典故世祖谓左右曰乃燕后必可大用因号之曰薛襌犹华言大贤也乃燕虽居显要而小心谨畏每诲群从子弟曰先世从太祖皇帝出入矢石间披坚执锐斩将搴旗勤劳四十余年遂成功名以故一家蒙恩深厚可谓极矣慎勿骄惰以堕先王之名尔曹戒之病卒世祖闻之为之悲悼至正八年赠中奉大夫辽阳等处行中书省参知政事护军追封鲁郡公子二人曰硕德曰伯颜察儿硕德通敏有干才世祖即位入宿卫典朝仪后同知通政院事尝言辽东斡拙吉烈灭二种民数为寇宜遣近臣谕之帝方难其人佥曰惟硕德元勋世冑可使帝深然之以问硕德对曰先臣从太祖皇帝定天下不辞艰险以立勋业陛下不以臣年少愚&#愿请行帝大喜赐御衣锡燕以行硕德至集诸万户陈兵冲要诘其渠魁诛之&#从者皆降帝大悦赏赉有差后从征乃颜及使西域屡建殊勋卒赠推忠宣惠宁远功臣谥忠敏加赠资善大夫岭北等处行中书省右丞上护军追封鲁郡公　　巴而朮阿而忒的斤
