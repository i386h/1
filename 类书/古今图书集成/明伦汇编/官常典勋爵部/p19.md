<!-- { "loadSidebar": true } -->
按魏书孝明帝本纪孝昌元年秋九月辛酉诏曰追功表德为善者劝祖宗功臣勒铭王府而子孙废替沦于凡民爵位无闻迁流有失颍川名守重泉令宰惠风美政结于民心而犹同常品未蒙褒陟非所谓爱及甘棠彝伦攸叙者也其功臣名将为先朝所知子孙屈塞不见齿叙牧守令长声称卓然者皆仰有司具以名闻朕将振彼幽滞用阐治风武泰元年太后以临洮世子钊践阼诏加军帅勋阶亡官失爵听复封位按魏书孝明帝本纪武泰元年春正月乙丑皇女生秘言皇子二月癸丑帝崩甲寅皇子即位皇太后诏曰皇家握历受图年将二百祖宗累圣社稷载安高祖以文思先天世宗以下武经世股肱惟良元首穆穆及大行在御重以宽仁奉养率由温明恭顺朕以寡昧亲临万国识谢涂山德惭文母属妖逆递兴四郊多故实望穹灵降佑麟趾众繁自潘充华有孕椒宫冀诞储两而熊罴无兆维虺遂彰于时直以国步未康假称统引欲以底定物情系仰宸极何图一旦弓剑莫追国道中微大行绝祀皇曾孙故临洮王宝晖世子钊体自高祖天表卓异大行平日养爱特深义齐若子事符当璧及翌日弗愈大渐弥留乃延入青蒲受命玉几暨陈衣在庭登策靡及允膺大宝即日践阼朕是用惶惧忸怩心焉靡洎今丧君有君宗祏惟固宜崇赏卿士爰及百辟凡厥在位并加陟叙内外百官文武督将征人遭艰解府普加军功二阶其禁卫武官直阁以下直从以上及主帅可军功三阶其亡官失爵听复封位谋反大逆削除者不在斯限清议禁铜亦悉蠲除若二品以上不能自受者任授儿弟可班宣远迩咸使闻知孝庄帝永安元年封尔朱荣父子为王其余进封复爵皆为王按魏书孝庄帝本纪武泰元年春二月肃宗崩大都督尔朱荣将向京师谋欲废立以帝家有忠勋且兼民望阴与帝通荣乃率众来赴夏四月丙申帝与兄弟夜北渡河丁酉会荣于河阳戊戌南济河即帝位以兄彭城王劭为无上王弟霸城公子正为始平王以荣为使持节侍中都督中外诸军事大将军尚书令领军将军领左右封太原王己亥百寮相率有司奉玺绂备法驾迎于河梁庚子车驾巡河西至陶渚荣以兵权在己遂有异志乃害灵太后及幼主次害无上王劭始平王子正又害丞相高阳王雍司空公元钦仪同三司元恒芝仪同三司东平王略广平王悌常山王邵北平王超任城王彝赵郡王敏中山王叔仁齐郡王温公卿以下二千余人列骑卫帝迁于便幕既而荣悔稽颡谢罪辛丑车驾入宫御太极殿诏曰太祖诞命应期龙飞燕代累世重光载隆帝绪冀欲阐兹洪业永在无穷岂图多难遘兹百六致使妖悖四起内外竞侵朝无恤政之臣野多怨酷之士实由女主专朝致兹颠覆孝明皇帝大情冲顺深存隐忍奄弃万国众用疑焉苟求胡出入守神器凡厥有心莫不解体太原王荣世抱忠孝功格古今赴义晋阳大会河洛乃推翼朕躬应兹大命德谢少康道愧前绪猥以眇身君临万国如涉渊海罔知所济可大赦天下改武泰为建义元年从太原王督将军士普加五阶在京文官两阶武官三级壬寅太原王尔朱荣上表请追谥无上王为皇帝余死于河阴者诸王刺史赠三司三品者令仆五品者刺史七品以下及民郡镇诸死者子孙听立后授封爵诏从之癸卯以平东将军光禄大夫清渊县开国侯李延实为太保进封阳平王寻转太傅车骑大将军仪同三司顿丘郡开国公穆绍为司空公领尚书令进爵为王使持节车骑大将军雍州刺史上党公长孙稚为骠骑大将军开府仪同三司进爵为王寻改封冯翊王甲辰冯翊郡开国公源绍景复先爵陇西王扶风郡开国公冯冏东郡公陆子彰北平公长孙悦并复其先王爵庚戌封大将军尔朱荣次子叉罗为梁郡王五月辛酉大将军尔朱荣还晋阳帝饯于邙阴秋九月壬申柱国大将军尔朱荣率骑七千讨葛荣于滏口破擒之余众悉降乙亥以平葛荣大赦天下改为永安元年辛巳以柱国大将军太原王尔朱荣为大丞相都督河北畿外诸军事以荣子平昌郡开国公文殊乐昌郡公文畅并进爵为王冬十月丁酉以冀州之长乐相州之南赵定州之博陵沧州之浮阳平州之辽西燕州之上谷幽州之渔阳七郡各万户增封太原王尔朱荣为太原国癸丑以胶东县开国侯李&#希复其祖爵南郡王永安二年诏前朝勋书窃冒者一切焚弃其有勋未叙者不在此限按魏书孝庄帝本纪永安二年秋七月庚午诏以前朝勋书多窃冒宜一切焚弃之若立效灼然为时所知者别加科赏蕃客及边酋翻城降有勋未叙者不在焚断之限北来军士及随驾文武诸立义加泛五级河北执事之官二级河南立义及迎驾之官并中途扈从亦二级永安三年复李叔仁官爵进尔朱天光为王
按魏书孝庄帝本纪三年冬十月癸卯朔复通直散骑常侍琅邪县开国公李叔仁官爵仍为使持节大都督以讨尔朱世隆冬十有一月丙子以骠骑大将军仪同三司雍州刺史广宗郡开国公尔朱天光开府进爵为王前废帝普泰元年封高欢为渤海王
按魏书前废帝本纪普泰元年春三月癸酉诏骠骑大将军仪同三司左卫将军大都督晋州刺史平阳郡开国公齐献武王封渤海王增邑五百户后废帝中兴元年增高欢封邑
按魏书后废帝本纪中兴元年冬十月壬寅即皇帝位以齐献武王为侍中丞相都督中外诸军事大将军录尚书事大行台增邑三万户中兴二年诏封拔邺将士二月增封高欢并前六万户按魏书后废帝本纪二年春正月壬午拔邺擒刺史刘诞诏诸将士泛四级封侯增邑九十七人各有差等二月甲子以齐献武王为大丞相柱国大将军太师增封三万户并前为六万户出帝永熙元年增高欢邑户贺拔允进爵为王诏内外百司普加勋级追建明普泰封爵阶级按魏书出帝本纪中兴二年夏四月戊子即帝位诏改中兴二年为太昌元年齐献武王为大丞相天柱大将军太师世袭定州刺史增封九万户并前十五万户五月戊戌以齐献武王固让解天柱大将军减封五万户余悉如故六月戊寅诏内外百司普泛六级在京百寮加中兴四级义师将士并加军泛六级在邺百官三级河北同义之州两级河桥建义者加五级关西二级诸受建明普泰封爵泛级优特之阶悉追秋九月癸卯燕郡开国公贺拔允进爵为王冬十二月改元永熙永熙二年高欢固让王爵
按魏书出帝本纪永熙二年秋八月癸酉齐献武王上表固让王爵不许请分邑十万户节降为品回授勋义从之孝静帝天平二年加齐王高欢九锡
按魏书孝静帝本纪天平二年春正月己巳诏以齐献武王为相国假黄钺剑履上殿入朝不趋余悉如故王固让不受三年春正月戊申诏加齐献武王九锡之礼侍中元子恩敦谕固让乃止武定七年封萧衍弟子正表兰陵郡开国公吴郡王高隆为齐王按魏书孝静帝本纪武定七年春正月戊辰萧衍弟子北徐州刺史中山侯萧正表以锺离内属封兰陵郡开国公吴郡王夏四月甲辰诏以齐文襄王为相国齐王绿綟绶赞拜不名入朝不趋剑履上殿食冀州之渤海长乐安德武邑瀛州之河间五郡邑十五万户余如故王固让武定八年封齐王以十郡二十万户
按魏书孝静帝本纪八年春正月戊辰诏齐王为使持节丞相都督中外诸军事录尚书事大行台齐郡王食邑一万户三月进齐郡王爵为齐王夏五月甲寅诏齐王为相国总百揆封冀州之渤海长乐安德武邑瀛州之河间高阳章武定州之中山常山博陵十郡二十万户备九锡之礼
　勋爵部汇考七
　　北齐
北齐制王公侯伯子男自一品至五品又有骠骑诸将军自一品至九品以褒赏勋庸按隋书百官志王位列大司马上置师一人余官大抵与梁制不异其封内之调尽以入台三分食一公已下四分食一王为第一品开国郡公为从一品开国县公为第二品开国县侯为从二品开国县伯为第三品散县伯为从第三品开国县子为第四品散县子为从第四品开国县男为第五品散县男为从第五品自一品已下从九品已上又有骠骑车骑卫四征四镇中军镇军抚军翊军四安冠军辅国龙骧镇远安远建志建节中坚中垒振威奋威广德弘义折冲制胜伏波陵江轻车楼船劲武昭勇明威显信度辽横海逾岷越嶂戎昭武毅雄烈恢猛扬麾曜锋荡边开城静漠绥戎平越殄夷飞骑隼击武牙武奋清野横野偏裨等将军以褒赏勋庸按杜氏通典诸王三公仪同尚书令五等开国太妃公主恭拜册轴一枚长二尺以白练衣之用简十二枚六枚与轴等六枚长尺二寸文出集书皆篆字哀册赠册亦同诸王五等开国及乡男恭拜以其封国所在取社坛方面土苞以白茅内青箱中函方五寸以青涂饰封授之以为社文宣帝天保元年诏降魏朝封爵遂大封功臣及萧纶皆为王按北齐书文宣帝本纪天保元年夏五月乙丑诏降魏朝封爵各有差其信都从义及宣力霸朝者及西来人并武定六年以来南来投化者不在降限六月辛巳又诏封功臣厍狄干为章武王斛律金为咸阳王贺拔仁为安定王韩轨为安德王可朱浑道元为扶风王彭乐为陈留王潘相乐为河东王秋九月癸丑诏梁侍中使持节假黄钺都督中外诸军事大将军承制卲陵王萧纶为梁王按通鉴纲目天保元年九月梁湘东王绎取郢州卲陵王纶奔齐昌侯景兵袭之纶遂奔齐齐以为梁王孝昭帝皇建元年诏访功臣子孙后按北齐书孝昭帝本纪皇建元年秋八月乙酉诏自太祖创业已来诸有佐命功臣子孙绝灭国统不传者有司搜访近亲以名闻当量为立后丙申诏九州勋人有重封者听分授子弟以广骨肉之恩　　北周
