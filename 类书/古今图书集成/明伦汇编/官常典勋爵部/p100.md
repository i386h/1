<!-- { "loadSidebar": true } -->
徐广曰楚一作走正义曰按此时无楚军走字　是按白起传秦王强起武安君武安称病笃应侯请之不起于是免武安君为士伍迁之阴密武安君病未能行居三月诸侯攻秦军急秦军数却使者日至秦王乃使人遣白起不得留咸阳中武安君既行出咸阳西门十里至杜邮秦昭王与应侯群臣议曰白起之迁其意尚怏怏不服有余言秦王乃使使者赐之&#自裁武安君引&#将自刭曰我何罪于天而至此哉良久曰我固当死长平之战赵卒降者数十万人我诈而尽坑之是足以死遂自杀武安君之死也以秦昭王五十年十一月死而非其罪秦人怜之乡邑皆祭祀焉　按平原君传秦急围邯郸邯郸急平原君甚患之邯郸传舍吏子李同说平原君平原君得敢死之士三千人李同遂与三千人赴秦军秦军为之却三十里亦会楚魏救至秦兵遂罢邯郸复存李同战死封其父为李侯　按魏公子无忌传公子将晋鄙军选兵八万人进兵击秦军秦军解去遂救邯郸存赵　按范睢传昭王用应侯反间卖赵赵以其故令马服子代廉颇将秦大破赵于长平遂围邯郸已而与武安君白起有隙言而杀之任郑安平使将击赵郑安平为赵所困急以兵二万人降赵应侯席&#请罪秦之法任人而所任不善者各以其罪罪之于是应侯罪当收三秦昭王恐伤应侯之意乃下令国中有敢言郑安平事者以其罪罪之而加赐相国应侯食物日益厚以顺适其意　按吕不韦传吕不韦者阳翟大贾人也往来贩贱卖贵家累千金秦昭王四十年太子死其四十二年以其次子安国君为太子安国君有子二十余人安国君有所甚爱姬立以为正夫人号曰华阳夫人华阳夫人无子安国君中男名子楚子楚母曰夏姬母爱子楚为秦质子于赵秦数攻赵赵不甚礼子楚子楚秦诸庶孽孙质于诸侯车乘进用不饶居处困不得意吕不韦贾邯郸见而怜之曰此奇货可居乃往见子楚说曰吾能大子之门子楚笑曰且自大君之门而乃大吾门吕不韦曰子不知也吾门待子门而大子楚心知所谓乃引与坐深语吕不韦曰秦王老矣安国君得为太子窃闻安国君爱幸华阳夫人华阳夫人无子能立适嗣者独华阳夫人耳今子兄弟二十余人子又居中不甚见幸久质诸侯即大王薨安国君立为王则子无几得与长子及诸子旦暮在前者争为太子矣子楚曰然为之奈何吕不韦曰子贫客于此非有以奉献于亲及结宾客也不韦虽贫请以千金为子西游事安国君及华阳夫人立子为适嗣子楚乃顿首曰必如君策请得分秦国与君共之吕不韦乃以五百金与子楚为进用结宾客而复以五百金买奇物玩好自奉而西游秦求见华阳夫人姊而皆以其物献华阳夫人因言子楚贤智结诸侯宾客遍天下常曰楚也以夫人为天日夜泣思太子及夫人夫人大喜不韦因使其姊说夫人曰吾闻之以色事人者色衰而爱弛今夫人事太子甚爱而无子不以此时早自结于诸子中贤孝者举立以为适而子之夫在则重尊夫百岁之后所子者为王终不失势此所谓一言而万世之利也不以繁华时树本即色衰爱弛后虽欲开一语尚可得乎今子楚贤而自知中男也次不得为适其母又不得幸自附夫人夫人诚以此时拔以为适夫人则竟世有宠于秦矣华阳夫人以为然承太子间从容言子楚质于赵者绝贤来往者皆称誉之乃因涕泣曰妾幸得充后宫不幸无子愿得子楚立以为适嗣以托妾身安国君许之乃与夫人刻玉符约以为适嗣安国君及夫人因厚馈遗子楚而请吕不韦傅之子楚以此名誉益盛于诸侯吕不韦取邯郸诸姬绝好善舞者与居知有身子楚从不韦饮见而说之因起为寿请之吕不韦怒念业已破家为子楚欲以钓奇乃遂献其姬姬自匿有身至大期时生子政子楚遂立姬为夫人秦昭王五十年使王齮围邯郸急赵欲杀子楚子楚与吕不韦谋行金六百斤予守者吏得脱亡赴秦军遂以得归按通鉴纲目赧王五十八年秦杀白起魏公子无忌大破秦军邯郸下秦太子之子异人自赵逃归赧王五十九年秦攻韩赵遂攻周周王入秦尽献其邑三十六城按史记周本纪赧王五十九年秦取韩阳城负黍西周恐倍秦与诸侯约从将天下锐师出伊阙攻秦令秦无得通阳城秦昭王怒使将军摎攻西周西周君&#秦顿首受罪尽献其邑三十六口三万秦受其献归其君于周周君王赧卒　按秦本纪昭襄王五十一年将军摎攻韩取阳城负黍斩首四万攻赵取二十余县首虏九万西周君背秦与诸侯约从将天下锐兵出伊阙攻秦令秦毋得通阳城于是秦使将军摎攻西周西周君走来自归顿首受罪尽献其邑三十六城口三万秦王受献归其君于周东周君元年秦丞相范睢免秦取周九鼎宝器而迁西周公于狐按战国策蔡泽见逐于赵而入韩魏遇夺釜鬲于涂闻应侯任郑安平王稽皆负重罪应侯内惭乃西入秦将见昭王使人宣言以感怒应侯曰燕客蔡泽天下骏雄弘辨之士也彼一见秦王秦王必相之而夺君位应侯闻之使人召蔡泽蔡泽入则揖应侯应侯固不快及见之又倨应侯因让之曰子尝宣言代我相秦岂有此乎对曰然应侯曰请闻其说蔡泽曰吁君何见之晚也夫四时之序成功者去夫人生手足坚强耳目聪明圣智岂非士之所愿与应侯曰然蔡泽曰质仁秉义行道施德于天下天下怀乐敬爱愿以为君王岂不辨智之期与应侯曰然蔡泽复曰富贵显荣成理万物万物各得其所生命寿长终其年而不夭伤天下继其统守其业传之无穷名实纯粹泽流千世称之而毋绝岂非道之符而圣人所谓吉祥善事与应侯曰然蔡泽曰若秦之商君楚之吴起越之大夫种其卒亦可愿与应侯知蔡泽之欲困己以说复曰何为不可夫公孙鞅事孝公极身毋二尽公不还私信赏罚以致治竭智能示情素蒙怨咎欺旧交虏魏公子卬卒为秦禽将破敌军攘地千里吴起事悼王使私不害公谗不蔽忠言不取苟合行不取苟容行义不顾毁誉必欲霸主强国不辞祸凶大夫种事越王王离困辱悉忠而不解王虽亡绝尽能而不离多功而不矜富贵不骄怠若此三子者义之至忠之节也故君子杀身以成名义之所在身虽死无憾悔何为而不可哉蔡泽曰主圣臣贤天下之福也君明臣忠国之福也父慈子孝夫信妇贞家之福也故比干忠不能存殷子胥智不能存吴申生孝而晋惑乱是有忠臣孝子国家灭乱何也无明君贤父以听之故天下以其君父为戮辱怜其臣子夫待死而后可以立忠成名是微子不足仁孔子不足圣管仲不足大也于是应侯称善蔡泽得少间因曰商君吴起大夫种其为人臣尽忠致力则可愿矣闳夭事文王周公辅成王也岂不亦忠乎以圣论之商君吴起大夫种其可愿孰与闳夭周公哉应侯曰商君吴起大夫种不若也蔡泽曰然则君之主慈仁任忠不欺旧故孰与秦孝楚悼越王乎应侯曰未知何如也蔡泽曰今主固亲忠臣不过秦孝越王楚悼君之为主正乱批患析难广地殖谷富国足家强主威盖海内功彰万里之外不过商君吴起大夫种而君之禄位贵盛私家之富过于三子而身不退窃为君危之语曰日中则移月满则亏物盛则衰天之常数也进退盈缩变化圣人之常道也昔者齐桓公一匡天下至葵丘之会有骄矜之色畔者九国吴王夫差无敌于天下轻诸侯陵齐晋遂以杀身亡国夏育太史启叱呼骇三军而身死于庸夫此皆乘至盛不近道理也夫商君为孝公平权衡正度量调轻重决裂阡陌教民耕战是以兵动而地广兵休而国富故秦无敌于天下立威诸侯功已成矣遂以车裂楚地持戟百万白起率数万之师以与楚战一战举鄢郢再战烧夷陵南并蜀汉又越韩魏攻强赵北坑马服诛屠四十余万之众流血成川沸声若雷使秦业帝自是之后赵楚慑服不敢攻秦者白起之势也身所服者七十余城功已成矣赐死于杜邮吴起为楚悼罢无能废无用损不急之官塞私门之请一楚国之俗南攻扬越北并陈蔡破横散从使驰说之士无所开其口功已成矣卒支解大夫种为越王垦草刱邑辟地殖谷率四方之士专上下之力以禽劲吴成霸功句践终拮而杀之此四子者功成而不去祸至于此此所谓信而不能屈往而不能反者也范蠡知之超然避世长为陶朱君独不观博者乎或欲大授或欲分功此皆君之所明知也今君相秦计不下席谋不出廊庙坐制诸侯利施三川以实宜阳以决羊肠之险塞太行之口又斩范中行之途栈道千里通于蜀汉使天下皆畏秦秦之欲得君之功极矣此亦秦之分功之时也如时不退则商君白公吴起大夫种是也君何不以此时归相印让贤者授之必有伯夷之廉长为应侯世世称孤而有乔松之寿孰与以祸终哉此则君何居焉应侯曰善乃延入坐为上客后数日入朝言于秦昭王曰客新有从山东来者蔡泽其人辩士臣之见人甚众莫有及者臣不如也秦昭王召见与语大悦之拜为客卿应侯因谢病请归相印昭王强起应侯应侯遂称笃因免相昭王新说蔡泽计画遂拜为秦相东收周室蔡泽相秦王数月人或恶之惧诛乃谢病归相印号为刚成君居秦十余年事昭王孝文王庄襄王卒事始皇帝为秦使于燕三年而燕使太子丹入质于秦按史记周本纪周民遂东亡秦取九鼎宝器而迁西周公于孤　按秦本纪昭襄王五十二年周民东亡其器九鼎入秦周初亡　按范雎传王稽为河东守与诸侯通坐法诛而应侯日益以不怿昭王临朝叹息应侯进曰臣闻主忧臣辱主辱臣死今大王中朝而忧臣敢请其罪昭王曰吾闻楚之铁剑利而倡优拙夫铁剑利则士勇倡优拙则思虑远夫以远思虑而御勇士吾恐楚之图秦也夫物不素具不可以应卒今武安君既死而郑安平等畔内无良将而外多敌国吾是以忧欲以激励应侯应侯惧不知所出蔡泽闻之往入秦也东周君二年秦伐魏韩王朝秦魏听令于秦
按史记秦本纪昭襄王五十三年天下来宾魏后秦使摎伐魏取吴城韩王入朝魏委国听令按通鉴纲目丁未秦伐魏取吴城韩王入朝于秦魏举国听令于秦东周君三年秦郊
