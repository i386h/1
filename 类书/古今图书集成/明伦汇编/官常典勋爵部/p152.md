<!-- { "loadSidebar": true } -->
伏见魏国初封圣朝发虑稽谋群寮然后策命而明公久违上指不即大礼今既虔奉诏命副顺众望又欲辞多当少让九受一是犹汉朝之赏不行而攸等之请未许也昔齐鲁之封奄有东海疆域井赋四百万家基隆业广易以立功故能成翼戴之勋立一匡之绩今魏国虽有十郡之名犹减于曲阜计其户数不能参半以藩卫王室立垣树屏犹未足也且圣上览亡秦无辅之祸惩曩日震荡之艰托建忠贤废坠是为愿明公恭承帝命无或拒违　　魏公谢封十郡加九锡书　　　　同前臣蒙先帝厚恩致位郎署受性疲怠意望毕足非敢希望高位庶几显达会董卓作乱义当死难故敢奋身出命摧锋率众遂值千载之运奉役日下当二袁炎沸侵侮之际陛下与臣寒心同忧顾瞻京师进受猛敌常恐君臣俱陷虎口诚不自意能全首领赖祖宗灵佑丑类夷灭得使微臣窃名其间陛下加恩授以上相封爵宠禄丰大弘厚生平之愿实不望也口与心计幸且待罪保持列侯遗付子孙自托圣世永无忧责不意陛下乃发盛意开国备锡以贶愚臣地比齐鲁礼同藩王非臣无功所宜膺据归情上闻不蒙听许严诏切至诚使臣心俯仰逼迫伏自惟省列在大臣命制王室身非己有岂敢自私遂其愚意亦将黜退令就初服今奉疆土备数藩翰非敢远期虑有后世至于父子相誓终身灰躯尽命报塞厚恩天威在颜悚惧受诏　　让费亭侯表　　　　　　　　魏武帝臣伏读前后策命既录臣庸才微功乃复追述先臣幽赞显扬见得思义屏营怖惧未知首领所当所授故古人忠臣或有连城而不辞或有一邑而违命所以然者欲必正其名也又礼制诸侯国土已绝子孙有功者当更受封不得增袭其有所增者谓国未绝也或有所袭者谓先祖功大也数未极无故断绝故追绍之也臣自三省先臣虽有扶辇微劳不应受爵岂逮臣三叶若录臣关东微功皆宗祖之灵佑陛下之圣德岂臣愚陋所能克堪　　又让封表　　　　　　　　　　同前臣诛除暴逆克定二州四方来贡以为臣之功萧相国以关中之劳一门受封邓禹以河北之勤连城食邑考功效实非臣之勋臣祖父中常侍侯时但从辇扶翼左右既非首谋又不奋戟&#受封爵暨臣三叶臣闻易豫卦曰利建侯行师有功乃当进立以为诸侯也又讼卦六三曰食旧德或从王事谓先祖有大德若从王事有功者子孙乃得食其禄也伏惟陛下垂乾坤之仁降云雨之润远录先臣扶掖之节采臣在戎犬马之用优策褒崇光曜显重非臣尪顽所能克堪　　让增封武平侯表　　　　　　　同前伏自三省姿质顽素材志鄙下进无匡辅之功退有拾遗之美虽有犬马微劳非独臣力皆由部曲将校之助陛下前追念先臣微功使臣续袭爵土祖考蒙先照之荣臣受不赀之分未有丝发以自报效昔齐侯欲更晏婴之宅婴曰臣之先容焉臣不足以继之卒违公命以成私志臣自顾省不克负荷食旧为幸虽上德在弘下有因割臣三叶累宠皆统极位义在殒越岂敢饰辞　　让增封表　　　　　　　　　　同前无非常之功而受非常之福是用忧结比章归闻天慈无已未即听许臣虽不敏犹知让不过三所以仍布腹心至于四五上欲陛下爵不失实下为臣身免于苟取　　让九锡表　　　　　　　　　　同前臣功小德薄忝宠已过进爵益土非臣所宜九锡大礼臣所不称惶悸怔营心如炎灼归情写实冀蒙听省不悟陛下复诏褒诱喻以伊周未见哀许臣闻事君之道犯而勿欺量能处位计功受爵苟所不堪有殒无从加臣待罪上相民所具瞻而自过谬其谓臣何　　谢袭费亭侯表　　　　　　　　同前不悟陛下乃寻臣祖父厕豫功臣克定寇逆援立孝顺皇帝谓操不忘获封茅土圣恩明发远念桑梓曰以臣为忠孝之苗不复量臣才之丰否既勉袭爵邑忝厥祖考复宠上将鈇钺之任兼领大州万里之宪内比鼎臣外参二伯身荷兼绂之荣本枝赖无穷之祚也昔大彭辅殷昆吾翼夏功成事就乃备爵锡臣束修无称统御无绩比荷殊宠策命褒绩未盈一时三命交至双金重紫显以方任虽不识义庶知所尤　　请封荀彧为万岁亭侯表　　　　同前臣闻虑为功首谋为赏本野绩不越庙堂战多不逾国勋是故曲阜之锡不后营丘萧何之士先于本阳珍策重计古今所尚侍中守尚书令彧积德累行少长无悔遭世纷扰怀忠念治臣自始举义兵周游征伐与彧戮力同心左右王略发言授策无施不效彧之功业臣由以济用披浮云显光日月陛下幸许彧左右机近忠恪祇顺如履薄冰研精极锐以抚庶事天下之定彧之功也宜享高爵以彰元勋　　请增封荀彧表　　　　　　　　同前昔袁绍侵入郊甸战于官渡时兵少粮尽图欲还许书与彧议彧不听臣建宜住之便恢进讨之规更起臣心易其愚虑遂摧大逆覆取其众此彧睹胜败之机略不世出也及绍破败臣粮亦尽以为河北未易图也欲南讨刘表彧复止臣陈其得失臣用反&#遂吞凶族克平四州向使臣退于官渡绍必鼓行而前有倾覆之形无克捷之势后若南征委弃兖豫利既难要将失本据彧之二策以亡为存以祸致福谋殊功异臣所不及也是以先帝贵指踪之功薄搏获之赏古人尚帷幄之规下攻拔之捷前所赏录未副彧巍巍之勋乞重平议酬其户邑　　议田畴让封教　　　　　　　　同前昔夷齐弃爵而讥武王可谓愚暗孔子犹以为求仁得仁畴之所守虽不合道但欲清高耳使天下悉如畴志即墨翟兼爱尚同之事而老聃使民结绳之道也外议虽善为复使令司隶以决之　　封功臣令　　　　　　　　　　同前吾起义兵诛暴乱于今十九年所征必克岂吾功哉乃贤士大夫之力也天下虽未悉定吾当要与贤士大夫共定之而专飨其劳吾何以安焉其促定功行封　　枣祗子处中封爵令　　　　　　同前故陈留太守枣祗天性忠能始共举义兵周旋征讨后袁绍在冀州亦贪祗欲得之祗深附托于孤使领东阿令吕布之乱兖州皆叛惟范东阿完在由祗以兵据城之力也后大军粮乏得东阿以继祗之功也及破黄巾定许得贼资业当兴立屯田时议者皆言当计牛输谷佃科以定施行后祗白以为僦牛输谷大收不增谷有水旱灾除大不便反复来说孤犹以为当如故大收不可复改易祗犹执之孤不知所从使与荀令君议之时故军祭酒侯声云科取官牛为官田计如祗议于官便于客不便声怀此云云以疑令君祗犹自信据计画还白执分田之术孤乃然之使为屯田都尉施设田业其时岁则大收后遂因此大田丰足军用摧灭群逆克定天下以隆王室祗兴其功不幸早没追赠以郡犹未副之今重思之祗宜受封稽留至今孤之过也祗子处中宜加封爵以祀祗为不朽之事　　与荀彧书　　　　　　　　　　同前　太祖录彧前后功表封彧万岁亭侯彧固辞无野　战之劳太祖与彧书彧乃受与君共事已来立朝廷君之相为匡弼君之相为举人君之相为建计君之相为密谋亦以多矣夫功未必皆野战也愿君勿让　　报荀彧书　　　　　　　　　　同前　初太祖与袁绍相拒兵少粮尽图欲还许及绍破　败以河北未易图欲南征刘表彧并谏止因表上　二策复增彧邑千户彧深辞让太祖以书报之君之策谋非但所表二事而已前后谦冲欲慕鲁连先王乎此圣人达节者所不也昔介子推有言窃人之财犹谓之盗况君密谋安众光显于孤者以百数乎以二事相还而复辞之何取谦亮之多耶　　策孙权九锡文　　　　　　　魏文帝盖圣王之法以德设爵以功制禄劳大者禄厚德威者礼丰故叔旦有夹辅之勋太公有鹰扬之功&#启土宇并受备物所以表章元功殊异贤哲也近汉高祖受命之初分裂膏腴以王八姓斯则前世之懿事后王之元龟也朕以不德承运革命君临万国秉统天机思齐先代坐而待旦惟君天资忠亮命世作佐深睹历数达见废兴远遣行人浮于潜汉望风影附抗疏称藩兼纳纤絺南方之贡普遣诸将来还本朝忠肃内发款诚外昭信着金石义盖山河朕甚嘉焉今封君为吴王使使持节太常高平侯贞授君玺绶第书金虎符第一至第五左竹使符第一至第十以大将军使持节督交州领荆州牧事锡君青土苴以白茅对扬朕命以尹东夏其上故骠骑将军南昌侯印绶符策今又加君九锡其敬听后命以君绥安东南纲纪江外民夷安业无或携贰是用锡君大辂戎辂各一元牡二驷君务财劝农仓库盈积是用锡君衮冕之服赤舄副焉君化民以德礼教兴行是用锡君轩县之乐君宣导休风怀柔百越是用锡君朱户以居君运其才谋官方任贤是用锡君纳陛以登君忠勇&#奋清除奸慝是用锡君虎贲之士百人君振威陵迈宣力荆南枭灭凶丑&#人斯得是用锡君鈇钺各一君文和于内武信于外是用锡君彤弓一彤矢百玈弓十玈矢千君以忠肃为基恭勤为德是用锡君秬鬯一卣圭瓒副焉钦哉敬副训典以服朕命以勖相我国家永终尔显烈　　册孙登为东中郎封侯策　　　　同前盖河洛写天意符谶述圣心昭晰着明与天谈也故易曰河出图洛出书圣人则之孙将军归心国朝忠亮之节同功佐命而其子当为魏将军着在图谶犹汉光武受命李氏为辅王梁孙咸并见符纬也斯乃皇天启佑大魏永令孙氏仍世为佐其以登为东中郎将封县侯万户昔周嘉公旦祚流七汉礼萧何一门十侯今孙将军亦当如斯若夫长平之荣安丰之宠方斯蔑如　　爵论　　　　　　　　　　　　王粲依律有夺爵之法此谓古者爵行之时民赐爵则喜夺爵则惧故可以夺赐而法也今爵事废矣民不知爵者何也夺之民亦不惧赐之民亦不喜是空设文书而无用也今诚循爵则上下不失实而功劳者劝得古之道合汉之法以货财为赏者不可供以复除为赏者租税损减以爵为赏者民劝而费省故古人重爵也　　又　　　　　　　　　　　　　前人爵自一级转登十级而为列侯譬犹秩自百石转迁而至于公也而近世赏人皆不由算级从无爵封为列侯原其所以爵废古也司马法曰赏不逾时欲民速观为善之利也近世爵废人有小功无以赏也乃积累焉颁事足乃封侯非所以速为而及时也上观古比高祖功臣白起卫鞅皆稍爵为五大夫客卿庶长以至于侯非一顿而封也夫稍稍赐爵与功大小相称而俱登既得其义且侯次有绪使慕进者逐之不倦矣　　为郑冲劝晋王笺　　　　　　　阮籍冲等死罪伏见嘉命显至窃闻明公固让冲等眷眷实有愚心以为圣王作制百代同风褒德赏功有自来矣昔伊尹有莘氏之媵臣耳一佐成汤遂荷阿衡之号周公藉已成之势据既安之业光泽曲阜奄有龟蒙吕尚磻溪之渔者耳一朝指麾乃封营丘自是以来功薄而赏厚者不可胜数然贤哲之士犹以为美谈况今自先相国以来世有明德翼辅魏室以绥天下朝无阙政人无谤言前者明公西征灵州北临沙漠榆中以西望风震服羌戎东驰回首内向东诛叛逆全军独&#禽阖闾之将斩轻锐之卒以万万计威加南海名摄三越宇内康宁苛慝不作是以殊俗畏威东夷献舞故圣上览乃昔以来礼典旧章开国光宅显兹太原明公宜承圣旨受兹介福允当天人元功盛勋光光如彼国土嘉祚巍巍如此内外协同靡靡违由斯征伐则可朝服济江扫除吴会西塞江源望祀岷山回戈弭节以麾天下远无不服迩无不肃大魏之德光于唐虞明公盛勋超于桓文然后临沧洲而谢支伯登箕山以揖许由岂不盛乎至公至平谁与为邻何必勤勤小让也哉冲等不通大体敢以陈闻　　加公孙渊九锡诏　　　　　　吴大帝故魏使持节车骑将军辽东太守平乐侯天地失序皇极不建元恶大憝作害于民海内分崩群生堙灭虽周余民靡有孑遗方之今日乱有甚焉朕受历数君临万国夙夜战战念在弭难若涉渊冰罔知攸济是以把旄杖钺剪除凶虐自东徂西靡遑宁处苟力所及民无灾害虽贼虏遗种未伏辜诛犹系囚枯木待时而毙惟将军天姿特达兼包文武观时睹变审于去就逾越险阻显致赤心肇建大计为天下先元勋巨绩侔于古人虽昔窦融背弃陇右卒占西河以定光武休名美实岂复是过钦嘉雅尚朕实欣之自古圣帝明王建化垂统以爵褒德以禄报功功大者禄厚德盛者礼崇故周公有夹辅之劳太师有鹰扬之功&#启土宇兼受备物今将军规万年之计建不世之略绝僭逆之虏顺天人之肃济成洪业功无与比齐鲁之事奚足言哉诗不云乎无言不雠无德不报今以幽青二州十七郡七十县封君为燕王使持节守太常张弥授君玺绶策书金虎符第一至第五竹使符第一至第十锡君元土苴以白茅爰契尔龟用锡&#社方有戎事典统兵马以大将军曲盖麾幢督幽州青州牧辽东太守如故今加君九锡其敬听后命以君三世相承保绥一方宁集四郡训及异俗民夷安业无或携贰是用锡君大辂戎辂元牡二驷君务在劝农啬人成功仓库盈积官民俱丰是用锡君衮冕之服赤舄副焉君正化以德敬下以礼敦义崇谦内外咸和是用锡君轩县之乐君宣导休风怀保边远远人回面莫不影附是用锡君朱户以居君运其才略官方任贤显直措枉群善必举是用锡君虎贲之士百人君戎马整齐威震遐方纠虔天刑彰厥有罪是用锡君鈇钺各一君文和于内武信于外禽讨逆节折冲掩难是用锡君彤弓一彤矢百玈弓十玈矢千君忠勤有效温恭为德明允笃诚感于朕心是用锡君秬鬯一卣珪瓒副焉钦哉敬兹训典寅亮天工相我国家永终尔休　　议遣王公之国对　　　　　　晋荀勖如诏准古方伯选才使军国各随方面为都督诚如明旨至于割正封疆使亲疏不同诚为隹矣然分裂旧土犹惧多所摇动必使人心忽扰思惟窃宜如前若于事不得不时有所转封而不至分割土域有所损夺者可随宜节度其五等体国经远实不成制度然但虚名其于实事略与旧郡县乡亭无异若造次改夺恐不能不以为恨今方了其大者以为五等可须后裁度凡事虽有久而益善者若临时或有不解亦不可忽　　与汝南王亮书　　　　　　　　傅咸　亮辅政为太宰欲取悦众论诛杨骏之功督将侯　者千八十一人咸为御史中丞致书咸以为太甲成王年在蒙幼故有伊周之事圣人且犹不免疑况臣既不圣主非孺子而可以行伊周之事乎上在谅暗听于冢宰而杨骏无状便作伊周自为居天下之安所以至死其罪既不可胜亦是殿下所见骏之见讨发自天聪孟观李肇与知密旨耳至于论功当归&#于上观等已数千户县侯圣上以骏死莫不欣悦故论功宁厚以叙其欢心此群下所宜以实裁量而遂扇动东安封王孟李郡公余侯伯子男既妄有加复又三等超迁此之熏赫震动天地自古以来封赏未有若此者也无功而厚赏莫不乐国有祸祸起当复有大功也人而乐祸其可极乎作此者皆由东安公谓殿下至止当有以正之正之以道众亦何所怒乎众之所怒在于不平耳而今皆更倍论莫不失望咸之愚冗不惟失望而已窃以为忧又封骏之时殿下在外实所不综今欲委重故令殿下论功论功之事实未易可处莫若坐观得失有居正之事宜也　　汉高祖功臣颂　　　　　　　　陆机相国酇文终侯沛萧何相国平阳懿侯沛曹参太子少傅留文成侯韩张良丞相曲逆献侯阳武陈平楚王淮阴韩信梁王昌邑彭越淮南王六黥布赵景王大梁张耳韩王韩信燕王丰卢绾长沙文王吴芮荆王刘贾太傅安国懿侯王陵左丞相绛武侯沛周勃相国舞阳侯沛樊哙右丞相曲周景侯高阳郦商太仆汝阴文侯沛夏侯婴丞相颍阴懿侯睢阳灌婴代丞相阳陵景侯魏傅宽车骑将军信武肃侯靳歙大行广野君高阳郦食其中郎建信侯齐刘敬大中大夫楚陆贾太子太傅稷嗣君薛叔孙通魏无知护军中尉随何新成三老董公辕生将军纪信御史大夫沛周苛平国君侯公右三十一人与定天下安社稷者也颂曰茫茫宇宙上墋下黩波振四海尘飞五岳九服徘徊三灵改卜赫矣高祖肇载天禄沉迹中乡飞名帝箓庆云应辉皇阶授木龙兴泗滨虎啸丰谷彤云昼聚素灵夜哭金精仍颓朱光以渥万邦宅心骏民效足堂堂萧公玉迹是因绸缪睿后无竞惟人外济六师内抚三秦拔奇夷难迈德振民体国垂制上穆下亲名盖群后是谓宗臣平阳乐道在变则通爰元爰默有此武功长驱河朔电击壤东协策淮阴亚迹萧公文成作师通幽洞冥永言配命因心则灵穷神观化望影揣情鬼无隐谋物无遁形武关是辟鸿门是宁随难荥阳即谋下邑销印惎废推齐劝立运筹固陵定策东袭三王从风五侯允集霸楚实丧皇汉凯入怡颜高览弭翼凤戢托迹黄老辞世却粒曲逆宏达好谋能深游精杳漠神迹是寻重元匪奥九地匪沉伐谋先兆挤响于音奇谋六奋嘉虑四回规主以足离项于怀格人乃谢楚翼实摧韩王窘执胡马洞开迎文以谋哭高以哀灼灼淮阴灵武冠世策出无方思入神契奋臂云兴腾迹虎噬凌险必夷推坚则脆肇谋汉滨还定渭表京索既扼引师北讨济河夷魏登山灭赵威亮火烈势逾风扫拾代如遗偃齐犹草二州肃清四邦咸举乃眷北燕遂表东海克灭龙且爰取其旅刘项悬命人谋是与念功惟德辞通绝楚彭越观时弢迹匿光民具尔瞻翼尔鹰扬威凌楚域质委汉王靖难河济即宫旧梁烈烈黥布耽耽其眄名冠强楚锋犹骇电睹几蝉蜕悟主革面肇彼枭风翻为我扇天命方辑王在东夏矫矫三雄至于垓下元凶既夷宠禄来假保大全祚非德孰可谋之不臧舍福取祸张耳之贤有声梁魏士也罔极自贻伊愧俯思旧恩仰察五纬脱迹违难披榛来洎改策西秦报辱北冀悴叶更辉枯条以肄王信韩孽宅土开疆我图尔才越迁晋阳卢绾自微婉娈我皇跨功逾德祚尔辉章人之贪祸宁为乱亡吴芮之王祚由梅鋗功微势弱世载忠贤肃肃荆王董我三军我图四方殷荐其勋庸亲作劳旧楚是分往践厥宇大启淮濆安国违亲悠悠我思依依哲母既明且慈引身伏剑永言固之淑人君子实邦之基义形于色愤发于辞主亡与亡永命是期绛侯质木多略寡言曾是忠勇惟帝攸叹云骛灵丘景逸上兰平代禽豨奄有燕韩宁乱以武毙吕以权涤秽紫宫征帝太原实惟太尉刘宗以安挟功震主自古所难勋耀上代身终下藩舞阳道迎延帝幽薮宣力王室匪惟厥武总于鸿门披闼帝宇耸颜诮项掩泪寤主曲周之进于其哲兄俾率尔徒从王于征振威龙蜕摅武墉城六师实因克荼禽黥猗欤汝阴绰绰有裕戎轩肇迹荷策来附马烦辔殆不释拥树皇储时乂平城有谋颍阴锐敏屡为军锋奋戈东城禽项定功乘风藉响高步长江收吴引淮光启于东阳陵之勋元帅是承信武薄代扬节江陵夷王殄国俾乱作惩恢恢广野诞节令图进谒嘉谋退守名都东规白马兆距飞狐即仓敖庾据险三涂輶轩东践汉风载徂身死于齐非说之辜我皇实念言祚尔孤建信委辂被褐献宝指明周汉铨时论道移帝伊洛定都&#镐柔远镇迩实敬攸考抑抑陆生知言之贯往制劲越来访皇汉附会平勃夷凶剪乱所谓伊人邦家之彦百王之极旧章靡存汉德虽朗朝仪则昏稷嗣制礼下肃上尊穆穆帝典焕其盈门风晞三代宪流后昆无知睿敏独昭奇迹察侔萧相贶同师锡随何辩达因资于敌纾汉披楚维生是绩皤皤董叟谋我平阴三军缟素天下归心袁生秀朗沉心善照汉&#南振楚威自挠大略渊回元功响效邈哉惟人何识之妙纪信诳项轺轩是乘摄斋赴节用死孰惩身与烟消名与风兴周苛慷慨心若怀冰形可以暴志不可凌贞轨偕没亮迹双升帝畴尔庸后嗣是膺天地虽顺王心有违怀亲望楚永言长悲侯公伏轼皇媪来归是谓平国宠命有辉震风过物清浊效响大人于兴利在攸往弘海者川崇山惟壤韶濩错音衮龙比象明明众哲同济天网剑宣其利鉴献其朗文武四充汉祚克广悠悠遐风千载是仰
