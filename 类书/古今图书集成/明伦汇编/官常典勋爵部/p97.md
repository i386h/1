<!-- { "loadSidebar": true } -->
按史记秦本纪昭襄王三十六年客卿攻齐取刚寿予穰侯赧王四十五年秦围赵阏与秦灭义渠以范雎为客卿按战国策范子因王稽入秦献书昭王曰臣闻明主&#正有功者不得不赏有能者不得不官劳大者其禄厚功多者其爵尊能治众者其官大故不能者不敢当其职焉能者亦不得蔽隐使以臣之言为可则行而益利其道若将弗行则久留臣无谓也语曰人主赏所爱而罚所恶明主则不然赏必加于有功刑必断于有罪今臣之胸不足以当椹质要不足以待斧钺岂敢以疑事尝试于王乎虽以臣为贱而轻辱臣独不重任臣者后无反复于前者耶臣闻周有砥厄宋有结绿梁有悬黎楚有和璞此四宝者工之所失也而为天下名器然则圣王之所弃者独不足以厚国家乎臣闻善厚家者取之于国善厚国者取之于诸侯天下有明主则诸侯不得擅厚矣是何也为其雕荣也良医知病人之死生圣主明于成败之事利则行之害则舍之疑则少尝之虽尧舜禹汤复生弗能改已语之至者臣不敢载之于书其浅者又不足听也意者臣愚而不阖于王心耶亡其言臣者将贱而不足听耶非若是也则臣之志愿少赐游观之间望见足下而入之书上秦王说之因谢王稽说使人持车召之　范雎至秦王庭迎范睢曰寡人宜以身受令久矣今者义渠之事急寡人日自请太后今义渠之事已寡人乃以身受命躬窃闵然不敏敬执宾主之礼范睢辞让是日见范雎见者无不变色易容者秦王屏左右宫中虚无人秦王跪而进曰先生何以幸教寡人范雎曰唯唯有间秦王复请范雎曰唯唯若是者三秦王跽曰先生不幸教寡人乎范睢谢曰非敢然也臣闻始时吕尚之遇文王也身为渔父而钓于渭阳之滨耳若是者交疏也已一说而立为太师载与俱南归者其言深也故文王果收功于吕尚卒擅天下而身立为帝王即使文王疏吕望而弗与深言是周无天子之德而文武无与成其王也今臣羁旅之臣也交疏于王而所愿陈者皆匡君臣之事处人骨肉之间愿以陈臣之陋忠而未知王心也所以王三问而不对者是也臣非有所畏而不敢言也知今日言之于前而明日伏诛于后然臣弗敢畏也大王信行臣之言死不足以为臣患亡不足以为臣忧漆身而为厉被发而为狂不足以为臣耻五帝之圣而死三王之仁而死五霸之贤而死乌获之力而死贲育之勇而死死者人之所必不免处必然之势可以少有补于秦此臣之所大愿也臣何患乎伍子胥&#载而出昭关夜行而昼伏至于菱夫无以饵其口坐行蒲服乞食于吴市卒兴吴国阖闾为霸使臣得进谋如伍子胥加之以幽囚不复见是臣说之行也臣何忧乎箕子接舆漆身而为厉被发而为狂无益于殷楚使臣得同行于箕子接舆漆身可以补所贤之主是臣之大荣也臣又何耻乎臣之所恐者独恐臣死之后天下见臣尽忠而身蹶也是以杜口裹足莫肯即秦耳足下上畏太后之严下惑奸臣之态居深宫之中不离保傅之手终身暗惑无与照奸大者宗庙灭覆小者身以孤危此臣之所恐耳若夫穷辱之事死亡之患臣弗敢畏也臣死而秦治贤于生也秦王跪曰先生是何言也夫秦国僻远寡人愚不肖先生乃幸至此此天以寡人慁先生而存先王之庙也寡人得受命于先生此天所以幸先王而不弃其孤也先生奈何而言若此事无大小上及太后下至大臣愿先王悉以教寡人无疑寡人也范雎再拜秦王亦再拜范雎曰大王之国北有甘泉谷口南带泾渭右陇蜀左关阪战车千乘奋击百万以秦卒之勇车骑之多以当诸侯譬若施韩卢而逐驽兔也霸王之业可致今反闭关而不敢窥兵于山东者是穰侯为国谋不忠而大王之计有所失也王曰愿闻所失计睢曰大王越韩魏而攻强齐非计也少出师则不足以伤齐多之则害于秦臣意王之计欲少出师而悉韩魏之兵则不义矣今见与国之不可亲越人之国而攻可乎疏于计矣昔者齐人伐楚战胜破军杀将再辟千里肤寸之地无得者岂齐不欲地哉形弗能有也诸侯见齐之罢露君臣之不亲举兵而伐之主辱军破为天下笑所以然者以其伐楚而肥韩魏也此所谓藉贼兵而赍盗食者也王不如远交而近攻得寸则王之寸得尺亦王之尺也今舍此而远攻不亦缪乎且昔者中山之地方五百里赵独擅之功成名立利附焉天下莫能害今韩魏中国之处而天下之枢也王若欲霸必亲中国而以为天下枢以威楚赵赵强则楚附楚强则赵附楚赵附则齐必惧惧必卑辞重币以事秦齐附而韩魏可虚也王曰寡人欲亲魏魏多变之国也寡人不能亲请问亲魏奈何范雎曰卑辞重币以事之不可削地而赂之不可举兵而伐之于是举兵而攻邢丘邢丘拔而魏请附曰秦韩之地形相错如绣秦之有韩若木之有蠹人之病心腹天下有变为秦害者莫大于韩王曰寡人欲收韩韩不听为之奈何范睢曰举兵而攻荥阳则成皋之路不通北斩太行之道则上党之兵不下一举而攻宜阳则其国断而为三韩见必亡焉得不听韩听而霸事可成也王曰善按通鉴纲目赧王四十五年秦伐赵围阏与赵奢击却之秦伐齐取刚寿秦灭义渠秦以范睢为客卿赧王四十六年秦攻赵阏与按史记秦本纪昭襄王三十八年中更胡伤攻赵阏与不能取按通鉴纲目赧王四十六年秦攻赵阏与不拔赧王四十八年秦太子质于魏而卒按史记秦本纪昭襄王四十年悼太子死魏归葬芷阳赧王四十九年秦拔魏邢丘怀秦废太后逐魏冉戎公子市公子悝以范睢为丞相封应侯按战国策范睢曰臣居山东闻齐之内有田单不闻其有王闻秦之有太后穰侯泾阳华阳不闻其有王夫擅国之谓王能专利害之谓王制杀生之威之谓王今太后擅行不顾穰侯出使不报泾阳华阳击断无讳高陵进退不请四贵备而国不危者未之有也为此四者下乃所谓无王已然则权焉得不倾而令焉得从王出乎臣闻善为国者内固其威而外重其权穰侯使者操王之重决裂诸侯剖符于天下征敌伐国莫敢不听战胜攻取则利归于陶国敝御于诸侯战败则怨结于百姓而祸归社稷诗曰木实繁者披其枝披其枝者伤其心大其都者危其国尊其臣者卑其主淖齿管齐之权缩闵王之筋悬之庙梁宿昔而死李兑用赵减食主父百日而饿死今秦太后穰侯用事高陵泾阳佐之卒无秦王此亦淖齿李兑之类也臣今见王独立于庙朝矣且臣将恐后世之有秦国者非王之子孙也秦王惧于是乃废太后逐穰侯出高陵走泾阳于关外昭王谓范雎曰昔者齐公得管仲时以为仲父今吾得子亦以为父按史记秦本纪昭襄王四十一年夏攻魏取邢丘怀按通鉴纲目赧王四十九年秦君废其母不治事逐穰侯戎公子市公子悝以范雎为丞相封应侯赧王五十年秦立安国君为太子秦太后氏薨秦伐赵取三城遂伐燕取中阳伐韩取注人按战国策秦宣太后爱魏丑夫太后病将死出令曰为我葬必以魏子为殉魏子患之庸芮为魏子说太后曰以死者为有知乎太后曰无知也曰若太后之神灵明知死者之无知矣何为空以生所爱葬于无知之死人哉若死者有知先王积怒之日久矣太后救过不赡何暇乃私魏丑夫乎太后曰善乃止按史记秦本纪昭襄王四十二年安国君为太子十月宣太后薨葬芷阳郦山九月穰侯出之陶按通鉴纲目赧王五十年秦君母氏以忧卒秦伐赵取三城齐救却之遂以赵师伐燕取中阳伐韩取注人赧王五十一年秦伐韩拔九城
按史记秦本纪昭襄王四十三年武安君白起攻韩拔九城斩首五万赧王五十二年秦伐韩取南阳楚太子元逃归（按楚世家　作太子元）

