<!-- { "loadSidebar": true } -->
按左传昭公三年晏子曰箕伯直柄虞遂伯戏其相胡公大姬已在齐矣
注
四人皆舜后陈氏之先
按路史夏之世有箕伯直柄伯戏中衰成汤置之于遂遂世守之后为齐所灭　　丹
商契之来孙封丹
按路史启以商契之来孙孟涂敬职而能礼于神爰封于丹　　薛
夏帝禹封奚仲于薛
按路史越在先时阏伯火正实事唐虞禹更以相土居之商虚入为王官出长诸侯有勤于民以食于味命任奚为车正子吉光暨相土佐之升物以时五财皆良乃刱钩车建绥&#相土乘路肇用六马于是登降有数乃封奚仲于薛周武王复奚仲之后于薛
按路史黄帝有熊氏次妃嫫母&#恶德充帝内之曰属女德而弗忘与女正而弗襄虽恶何伤是生苍林禺阳禺阳最少受封于任为任姓谢章舒洛昌终泉卑禺皆任分也后各以国命氏禺号生禺京傜梁儋人傜梁生番禺是始为舟生奚仲奚仲生吉光是主为车建侯于薛又十二世仲虺为汤左相始分任祖己七世成迁为挚有女归周是诞文王逮武之世复薛侯后灭于楚
注
太戊时臣扈武丁时祖己皆国薛杜云历三代　六十四世齐威公时尝绌为伯定元年薛宰曰薛　之皇祖奚仲居薛为夏车正仲迁于邳仲虺居薛　则仲亦居邳桓王八年春滕侯薛侯朝于鲁
按春秋隐公十一年　按左传十一年春滕侯薛侯来朝争长薛侯曰我先封滕侯曰我周之卜正也薛庶姓也我不可以后之公使羽父请于薛侯曰君与滕君辱在寡人周谚有之曰山有木工则度之宾有礼主则择之周之宗盟异姓为后寡人若朝于薛不敢与诸任齿君若辱贶寡人则愿以滕君为请薛侯许之乃长滕侯
注
薛鲁国薛县任姓侯爵至鲁隐公十一年见来　朝庄公三十一年书薛伯卒盖为时王所黜定王十八年冬十一月丙申鲁侯及楚人秦人宋人陈人卫人郑人齐人曹人邾人薛人鄫人盟于蜀按春秋成公二年　按左传二年秋公会晋侯伐齐故楚令尹子重为阳桥之役以救齐冬楚师侵卫遂侵我师于蜀孟孙请盟楚人许平十一月公及楚公子婴齐蔡侯许男秦右大夫说宋华元陈公孙宁卫孙良夫郑公子去疾及齐国之大夫盟于蜀卿不书匮盟也于是乎畏晋而窃与楚盟故曰匮盟简王十四年春正月晋栾黡宋华元鲁仲孙蔑卫&#殖曹人莒人邾人滕人薛人围宋彭城按春秋襄公元年
灵王元年冬晋荀罃齐崔杼宋华元鲁仲孙蔑卫孙林父曹人邾人滕人薛人小邾人会于戚遂城虎牢按春秋襄公二年　按左传二年秋会于戚谋郑故也孟献子曰请城虎牢以逼郑知武子曰善鄫之会吾子闻崔子之言今不来矣滕薛小邾之不至皆齐故也寡君之忧不唯郑罃将复于寡君而请于齐得请而告吾子之功也若不得请事将在齐吾子之请诸侯之福也岂唯寡君赖之冬复会于戚齐崔武子及滕薛小邾之大夫皆会知武子之言故也遂城虎牢郑人乃成灵王四年秋晋侯宋公鲁侯陈侯卫侯郑伯曹伯莒子邾子滕子薛伯齐世子光吴人鄫人会于戚按春秋襄公五年　按左传五年秋九月丙午盟于戚会吴且命戍陈也灵王八年冬晋侯宋公鲁侯卫侯曹伯莒子邾子滕子薛伯杞伯小邾子齐世子光伐郑十二月己亥同盟于戏按春秋襄公九年　按左传九年冬十月诸侯伐郑郑人行成十一月己亥同盟于戏郑服也灵王九年春晋侯宋公鲁侯卫侯曹伯莒子邾子滕子薛伯杞伯小邾子齐世子光会吴于相秋晋侯宋公鲁侯卫侯曹伯莒子邾子齐世子光滕子薛伯杞伯小邾子伐郑冬戍郑虎牢按春秋襄公十年　按左传十年春会于柤会吴子寿梦也秋诸侯伐郑冬十月诸侯之师城郑虎牢而戍之灵王十年夏四月郑公孙舍之帅师侵宋晋侯宋公鲁侯卫侯曹伯齐世子光莒子邾子滕子薛伯杞伯小邾子伐郑秋七月己未同盟于亳城北楚子郑伯伐宋晋侯宋公鲁侯卫侯曹伯齐世子光莒子邾子滕子薛伯杞伯小邾子伐郑会于萧鱼按春秋襄公十一年　按左传十一年夏四月诸侯伐郑郑人行成秋七月同盟于亳城北九月诸侯悉师以复伐郑观兵于郑东门郑人行成冬十二月戊寅会于萧鱼灵王十三年春正月晋士&#鲁季孙宿叔老齐崔杼宋华阅仲江卫北宫括郑公孙虿曹人莒人邾人滕人薛人杞人小邾人会吴于向夏四月晋荀偃齐崔杼宋华阅仲江鲁叔孙豹卫北宫括郑公孙虿曹人莒人邾人滕人薛人杞人小邾人伐秦按春秋襄公十四年　按左传十四年春吴告败于晋会于向为吴谋楚故也夏诸侯之大夫从晋侯伐秦以报栎之役也灵王十五年春三月晋侯宋公鲁侯卫侯郑伯曹伯莒子邾子薛伯杞伯小邾子会于溴梁戊寅大夫盟按春秋襄公十六年　按左传十六年晋平公即位会于溴梁命归侵田以我故执邾宣公莒犁比公且曰通齐楚之使晋侯与诸侯宴于温使诸大夫舞曰歌诗必类齐高厚之诗不类荀偃怒且曰诸侯有异志矣使诸大夫盟高厚高厚逃归于是叔孙豹晋荀偃宋向戍卫&#殖郑公孙虿小邾之大夫盟曰同讨不庭灵王十七年冬十月晋侯宋公鲁侯卫侯郑伯曹伯莒子邾子滕子薛伯杞伯小邾子同围齐按春秋襄公十八年　按左传十八年冬十月会于鲁济寻溴梁之言同伐齐灵王十八年春正月晋侯宋公鲁侯卫侯郑伯曹伯莒子邾子滕子薛伯杞伯小邾子盟于祝柯晋人执邾子取邾田自漷水按春秋襄公十九年　按左传十九年春诸侯还自沂上盟于督扬曰大毋侵小执邾悼公以其伐我故遂次于泗上疆我田取邾田自漷水归之于我灵王十九年夏六月晋侯齐侯宋公鲁侯卫侯郑伯曹伯莒子邾子滕子薛伯杞伯小邾子盟于澶渊按春秋襄公二十年　按左传二十年夏盟于澶渊齐成故也灵王二十一年冬晋侯齐侯宋公鲁侯卫侯郑伯曹伯莒子邾子薛伯杞伯小邾子会于沙随按春秋襄公二十二年　按左传二十二年冬会于沙随复锢栾氏也灵王二十三年秋八月晋侯宋公鲁侯卫侯郑伯曹伯莒子邾子滕子薛伯杞伯小邾子会于夷仪按春秋襄公二十四年　按左传二十四年秋会于夷仪将以伐齐水不克冬楚子伐郑以救齐诸侯还救郑灵王二十四年夏五月晋侯宋公鲁侯卫侯郑伯曹伯莒子邾子滕子薛伯杞伯小邾子会于夷仪秋七月己巳同盟于重丘按春秋襄公二十五年　按左传二十五年夏五月乙亥崔子&#庄公晋侯济自泮会于夷仪伐齐以报朝歌之役齐人以庄公说请成晋使叔向告于诸侯秋七月己巳同盟于重丘齐成故也灵王二十八年夏五月晋荀盈齐高止宋华定鲁仲孙羯卫世叔仪郑公孙段曹人莒人滕人薛人小邾人城杞按春秋襄公二十九年　按左传二十九年晋平公杞出也故治杞夏六月知悼子命诸侯之大夫以城杞景王二年冬十月晋人齐人宋人卫人郑人曹人莒人邾人滕人薛人杞人小邾人会于澶渊宋灾故按春秋襄公三十年　按左传三十年夏五月甲午宋大灾为宋灾故诸侯之大夫会以谋归宋财冬十月叔孙豹会晋赵武齐公孙虿宋向戍卫北宫佗郑罕虎及小邾之大夫会于澶渊既而无归于宋景王十三年秋九月薛人如晋按春秋不书　按左传昭公十年秋九月薛人如晋葬平公也景王十六年秋刘子晋侯齐侯宋公鲁侯卫侯郑伯曹伯莒子邾子滕子薛伯杞伯小邾子会于平丘八月甲戌同盟于平丘按春秋昭公十三年
敬王三年夏晋赵鞅宋乐大心鲁叔诣卫北宫喜郑游吉曹人邾人滕人薛人小邾人会于黄父按春秋昭公二十五年　按左传二十五年夏会于黄父谋王室也赵简子令诸侯之大夫输王粟具戍人曰明年将纳王敬王九年夏四月丁巳薛伯榖卒
按春秋昭公三十一年　按左传三十一年夏四月薛伯谷卒同盟故书敬王十年冬晋韩不信齐高张宋仲几鲁仲孙何忌卫世叔申郑国参曹人莒人薛人杞人小邾人城成周按春秋昭公三十二年　按左传三十二年冬十一月晋魏舒韩不信如京师合诸侯之大夫于狄泉寻盟且令城成周己丑士弥牟营成周计丈数揣高卑度厚薄仞沟洫物土方议远迩量事期计徒庸虑财用书糇粮以令役于诸侯属役赋丈书以授帅而效诸刘子韩简子临之以为成命敬王十一年春正月诸侯之大夫会城成周晋士弥牟执薛仲几按春秋不书　按左传定公元年春王正月辛巳晋魏舒合诸侯之大夫于狄泉将以城成周魏子&#政卫彪徯曰将建太子而易位以令非义也大事奸义必有大咎晋不失诸侯魏子其不免乎是行也魏献子属役于韩简子及原寿过而田于大陆焚焉还卒于&#范献子去其柏&#以其未复命而田也孟懿子会城成周庚寅栽宋仲几不受功曰滕薛郳吾役也薛宰曰宋为无道绝我小国于周以我适楚故我常从宋晋文公为践土之盟曰凡我同盟各复旧职若从践土若从宋亦唯命仲几曰践土固然薛宰曰薛之皇祖奚仲居薛以为夏车正奚仲迁于邳仲虺居薛以为汤左相若复旧职将承王官何故以役诸侯仲几曰三代各异物薛焉得有旧为宋役亦其职也士弥牟曰晋之从政者新子姑受功归吾视诸故府仲几曰纵子忘之山川鬼神其忘诸乎士伯怒谓韩简子曰薛征于人宋征于鬼宋罪大矣且己无辞而抑我以神诬我也启宠纳侮其此之谓矣必以仲几为戮乃执仲几以归三月归诸京师城三旬而毕乃归诸侯之戍敬王十四年春三月刘子晋侯宋公鲁侯蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏会于召陵侵楚夏五月盟于皋鼬按春秋定公四年　按左传四年春三月刘子合诸侯于召陵谋伐楚也敬王二十三年冬薛弒其君比
按春秋定公十三年
敬王三十五年夏五月薛伯夷卒秋葬薛惠公按春秋哀公十年　　引
帝仲康五岁命引侯征羲和
按书经引征惟仲康肇位四海引侯命掌六师羲和废厥职酒荒于厥邑引后承王命徂征告于众曰嗟予有众圣有谟训明征定保先王克谨天戒臣人克有常宪百官修辅厥后惟明明每岁孟春酋人以木铎徇于路官师相规工执艺事以谏其或不恭邦有常刑惟时羲和颠覆厥德沈乱于酒畔官离次俶扰天纪遐弃厥司乃季秋月朔辰弗集于房瞽奏鼓啬夫驰庶人走羲和尸厥官罔闻知昏迷于天象以千先王之诛政典曰先时者杀无赦不及时者杀无赦今予以尔有众奉将天罚尔众士同力王室尚弼予钦承天子威命火炎昆冈玉石俱焚天吏逸德烈于猛火歼厥渠魁胁从罔治旧染污俗咸与惟新呜呼威克厥爱允济爱克厥威允罔功其尔众士懋戒哉按竹书纪年仲康五年命引侯帅师征羲和按路史仲康肇位肘制于羿皇天哀禹锡以彭寿思以正夏乃命引侯大司马统六师
注
引国之侯入为司马
　　邳
帝仲康七岁陟世子相出居商丘依邳侯
按竹书纪年云云
商帝外壬四祀邳人叛
按竹书纪年云云
按左传昭公元年赵孟曰商有姺邳

注
邳商诸侯今下邳县
帝河亶甲三祀彭伯克邳
按竹书纪年云云
　　荆　熊
夏有季芈居荆子附叙始封于熊
按路史帝颛顼高阳氏取胜奔氏曰&#生伯称卷章季禺三人卷章取水氏曰娇生犁及回回食于吴是曰吴回生陆终取鬼方氏曰嬇三年生子六人曰樊曰惠连曰籛曰求言曰晏安曰季连伯禹定荆州季芈实居其地生附叙始封于熊故其子为穴熊荆楚名也夏有楚狐父厥后鬻熊子者师臣西伯成王时熊氏畔乃复封子绎于荆居丹阳是为楚十七世通祈周显号事抑乃自称之子赀迁郢及魏为秦诈留子横徙陈凡二十有五世而秦灭之濮罗归越賨滇&#麋芈蛮皆芈分也滇祖庄跷百濮芈蛮或窜或怀世不绝也
注
