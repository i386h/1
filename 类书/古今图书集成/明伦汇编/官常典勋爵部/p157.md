<!-- { "loadSidebar": true } -->
门下逆竖王敬则纵兵内侮陵斥畿甸辅国将军前军将军事左兴盛直合将军刘山阳受律前驱焱勇争路或衡至首&#或陷悬中麾元恶枭至氛梗载廓赏不逾时义弘前典可封开国男食邑二百户并进位一阶主者速施行　　为褚谘议蓁让代兄袭封表一　　任昉一昨被司徒符印称诏旨许臣兄贲所请以臣绍封南康郡公臣世属启圣运偶时来尚德畴庸先锡土宇臣贲载世承家兄居长德而量已夙退内事园蔬以臣行达幽明早酷荼苦贲天伦冥至友爱淳深非直引瘠推温故能逃迹让位鞠育提养以及人次事死让生尚均脱屣取信十室本若锱铢乃远谬推恩近沾庸薄能以国让弘义有归匹夫难夺守以弗二昔武始迫家臣之策陵阳感鲍子之言张以诚请丁为理屈且大宗绝绪命臣出缵傍统禀承在昔理绝终天永怀情事触感崩裂伏惟陛下俯权孤门哀荣之重爰夺臣贲一至之轻察其丹款特赐停绝至公允穆微臣克幸　　为褚谘议蓁让代兄袭封表二　　前人近冒披款庶蒙哀亮奉被还诏未垂矜允伏读周遑罔置心诚臣本凡劣身名不限摽一善不足以验风流存小让不足以弘进止若乃富埒千驷贵有邦家二者之来不期而止中人犹其趄凡近固宜勉勖直以门绪有归长德无二若使贲高延陵之风臣忘子臧之节是废德举岂曰能贤陛下留心孤门特深追远故臣穷必呼天凭威咫尺贲婴疾沉固公私废礼逢不世之恩遂良已之志确然难夺有理存焉臣既承先旨出继傍统受命有资反身何奉叙心感悼义迫穷诚贲息霁年将志学礼及趋拜且私门世适二三攸序若天眷无已必降殊私乞臣霁奉膺珪社伏愿陛下圣慈曲垂矜慎如蒙哀允施重含育　　为褚谘议蓁让代兄袭封表　　　前人臣蓁言昨被司徒符仰称诏旨许臣兄贲所请以臣袭封南康郡公臣门籍勋荫光锡土宇臣贲世载承家允膺长德而深鉴止足脱屣千乘遂乃远谬推恩近萃庸薄能以国让弘义有归匹夫难夺守以勿贰昔武始迫家臣之策陵阳感鲍生之言张以诚请丁为理屈且先臣以大宗绝绪命臣出纂傍统禀承在昔理绝终天永惟情事触目崩陨若使贲高延陵之风臣忘子臧之节是废德举岂曰能贤陛下察其丹款特赐停绝不然投身草泽苟遂愚诚耳不任丹慊之至谨诣阙拜表以闻臣诚惶诚恐　　为萧侍中拜袭封表　　　　　　前人诏书拜臣袭封竟陵郡王臣以凡庸素乏才植皇朝尚德诏爵惟贤遂复出修职贡入颁卿士但有道之守海外重扃藩篱近甸无劳击柝仰阅旧章俯增私感报国承家岂云万一　　陈公九锡诏　　　　　　　　陈徐陵肇昔元胎剖判太素氤氲崇建人皇必凭洪宰故贤哲之后牧伯征于四方神武之君大监治乎万国又有一匡九合渠门之赐以隆戮带围温行宫之宠斯茂时危所以贞固运泰所以光熙斯乃千载同风百王不刊之道也太傅义兴公允文允武乃圣乃神固天生德康济黔首昔在休期早隆朝寄远逾沧海大极交越皇运不造书契未闻中国其亡兵凶总至哀哀&#类譬彼穷牢悠悠上天莫云斯极否终则泰元辅应期救此将崩援兹已溺乘舟履辇架险浮深经略中途毕歼群丑洎乎石头姑孰流髓履肠一朝指撝六合清晏是用光昭下武翼亮中都雪三后之勍雠夷三灵之巨慝尧治禹佐未始能阶殷相周师固非云拟重之以屯剥余象荆楚大崩天地无心乘舆委御五湖荐食竞谋诸夏八方&#跱莫有匡救强臣致命黜我冲人顾影于荼孺之魂甘心于&#卿之辱却按下髻求哀之路莫从窃铁逃责容身之地无所公神兵奄至不日清澄惟是孱蒙再膺天禄斯又巍巍荡荡无得而称焉加以仗兹忠义屠彼祅逆震部夷氛稽山罢祲番禺蠡泽北鄙西郊歼厥凶徒罄无遗种斯则兆民之命修短所县率土之基兴亡是赖于是刑礼兼训沿革有章中外咸平遐迩宁一用能使阳光合魄曜象呈晖栖阁游庭抱仁含信宏勋该于厚地大道格于元天羲农炎昊以来卷领垂衣之世圣人济物未有如斯者也夫备物典策桓文是膺助理阴阳萧曹不让未有功高于宇县而赏薄于伊周凡厥人祇固怀延伫实由公谦撝自牧降损为怀嘉数迟回永言增叹岂可申兹雅尚久废朝猷宜戒司勋敬升鸿典且重华大圣妫汭惟贤盛德之祀无忘公侯之门必复是以殷嘉亶甫继后稷之官尧命羲和纂重黎之位况其本枝攸建宜誓山河者乎其进公位相国总百揆封十郡为陈公备九锡之礼加玺绂远游冠绿綟绶位在诸侯王上其镇卫大将军扬州牧如故　　进武帝为长城公诏　　　　　　前人德懋懋官功懋懋赏皇王盛则所谓元龟司空公南徐州剌史长城县开国侯讳志华寅亮风度弘远体文经武明允笃诚曩者率五岭之强兵诛四海之雠敌固以勒功彝鼎书勋太常克定京师勤劳自重自镇抚扮榆永宁丰沛东凉既息北蔡无归代马燕犀气雄天下裹粮坐甲固敌是求方欲大讨于秦崤敦修于舆睦叶谋上相爰纳朕躬思所以敬答忠勋用申朝典可进爵为长城县公　　册陈公九锡文　　　　　　　　前人大哉干元资日月以贞观至哉坤元凭山川以载物故惟天为大陟配者钦明惟王建国翼辅者齐圣是以文武之佐磻溪蕴其玉璜尧舜之臣河镂其金版况乎体得一之鸿姿宁阳九之危厄拯横流于碣石扑燎火于昆岑驱驭于韦彭跨蹍于秦晋神功行而靡用圣道运而无名者乎今将授公典策其敬听朕命日者昊天不吊锺乱于我国家网漏吞舟边裔内赑茫茫宇宙惵惵黎元方足圆颅万不遗一太清否亢桥山之痛已深大宝屯如平阳之祸相继上宰膺运康救兆民鞠旅于滇池之南扬旌于桂岭之北悬三光于已坠谧四海于群飞屠猰于中原斫鲸鲵于蒙泛荡宁上国光启中兴此则公之大造于皇家者也既而天未悔祸夷丑荐臻南夏崩腾西京荡覆群凶孔炽藉乱乘间推纳藩枝盗假神器冢司昏烧旁引寇雠既见贬于桐宫方谋危于汉阁皇运已殆何殊赘旒中国摇然非徒如线公赫然投袂匡救本朝复莒齐都平戎王室朕所以还膺宝历重履宸居挹建武之风猷歌宣王之雅颂此又公之再造于皇家者也应务之初登庸惟始三川五岭莫不窥临银洞珠宫所在宁谧孙卢肇衅越&#为灾番部阽危势将沦殄公赤旗所指祅垒洞开白羽纔撝凶徒纷溃非其神武久丧南藩此又公之功也大同之末边政不修李贲狂迷窃我交爱敢称大号骄恣甚于尉佗据有连州雄豪炽于梁硕公英雄算电扫风行驰御楼船直跨沧海新昌典彻备履艰难苏历嘉宁尽为京观三山獠洞八角蛮陬逖矣水宇之乡悠哉火山之国马援之所不届陶璜之所未闻莫不惧我王灵争朝边候归琛天府献状鸿胪此又公之功也自寇虏清江宫闱幽辱公枕戈尝胆提剑抚心气涌清霄神飞紫闼而番禺连率本自诸夷言得其朋是怀同恶公仗此忠诚乘机剿定执沛令而衅鼓平新野而据鞍此又公之功也世道初艰方隅多难勋门桀黠作乱衡嶷兵切池隍众兼夷獠公以国盗边警知无不为恤是同盟诛其丑类莫不鱼惊鸟散面缚头悬南土黔黎重保苏息此又公之功也长驱岭峤梦想京畿缘道酋豪递为榛梗路养渠率全据大都蓄聚逋逃方谋阻乱百楼不战云梯之所未窥万弩齐张高&#之所非敌公龙骧虎步啸叱风云山靡坚城野无强阵清祅氛于赣石灭沴气于雩都此又公之功也迁仕凶慝屯据大皋乞活类马腾之军流民多杜弢之众推锋转斗自北徂南频岁稽诛实惟勍虏公坐挥三略遥制六奇义勇同心貔貅骋力雷&#电击谷静山空列郡无犬吠之惊藂祠罢狐鸣之盗此又公之功也王师讨卤次届沦波兵乏兼储士有饥色公回麾蠡泽积谷巴丘亿庾之咏斯丰壶浆之迎是众军民转漕曾无砥柱之难舻舳相望如运敖仓之府犀渠贝冑顾蔑雷霆高槛层楼仰扪霄汉故使三军勇锐百战无前承此兵粮遂殄凶逆此又公之功也若夫英图迈俗义旅如云湓垒猜携用淹戎略公志唯同奖师克在和鹄塞非虞鸿门是会若晋侯之誓白水如萧王之推赤心屈礼交盟人祗感咽故能使舟师并路远近朋心此又公之功也姑孰襟要崤函阻凭寇虏据其关梁大盗负其扃鐍公一校裁撝三雄并奋左贤右角沙溃土崩木甲殪于中原毡裘赴于江水他他藉藉万计千群鄂&#之隘斯开夷庚之道无塞此又公之功也义军大众俱集帝京逆竖凶徒犹屯皇邑若夫表裹山河金汤险固疏龙首以抗殿剪华岳以为城杂卤凭焉强兵自若公回兹地轴抗此天罗曾不崇朝俾无遗&#军容甚穆国政方修物重睹于衣冠民还瞻于礼乐楚人满道争睹于叶公汉老衔思俱欢于司隶此又公之功也内难初静诸侯出关外郡传烽鲜卑犯塞莫非沮渠当户中贵名王冀马迾于淮南胡笳动于徐北公舟师步甲野横江歼厥群羝遂殚封狶莫不絓木而止戎车靡遗遇泞而旋归骖尽殪此又公之功也公克黜祸难劬劳皇室而孙&#之党翻启狄心伊洛之间咸为卤戍虽金陵隹气石垒天严朝暗戎尘夜喧胡鼓公三筹既画八阵斯张裁举灵&#亦抽金仆咸俘丑类悉反高墉异李广之皆诛同庞元之尽赦此又公之功也任约叛涣枭声不悛戎羯贪婪狼心无改穷庐毡幕抵北阙而为营乌孙天马指东都而成阵公左甄右落箕张翼舒扫是搀抢驱其猃狁长狄之种埋于国门椎髻之酋烹于军市投秦坑而尽沸噎滍水而不流此又公之功也一相居中自折彝鼎五湖小守妄怀同恶公夙驾兼道秉羽杖戈玉斧将挥金钲且戒祅酋震慑遽请灰钉爇榇以表其含弘焚书以安其反侧此又公之功也贼龛凶横陵虐具区阻兵安忍凭灾怙乱自古虫言鸟迹浑沌洪荒凡或虔刘未此残酷公虽宗居汝颍世寓东南育圣诞贤之乡含章挺生之地眷言桑梓公私愤切卓尔英状丞规奉算戮此大憝如烹小鲜此又公之功也乱离未久群盗孔多浙左凶渠连兵构逆岂止千兵五校白雀黄龙而已哉公以中军无率选是亲贤奸寇途穷漼然冰泮刑溏之所文命动其大威雷门之间勾践行其严戮英规圣迹异代同风此又公之功也同姓有扈顽凶不宾凭借宗盟图危社稷观兵汇泽势震京师驱率南蛮已为东帝公论兵于朝堂之上决胜于樽俎之间寇贾樊滕浮江下濑一朝剪扑无待甸师万里澄清非劳新息此又公之功也豫章祅寇依凭山泽缮甲完聚多历岁时结从连横爰洎交广吕嘉既获吴濞已摐命我还师征其不恪连营尽拔伪党斯擒曜圣武于匡山回神旌于蠡泒此又公之功也自八纮九野瓜剖豆分窃帝偷王连州比县公武灵已畅文德又宣折简驰书风猷斯远至于苍苍浴日杳杳无雷北洎丈夫之乡南逾女子之国莫不屈膝膜拜求吏款关此又公之功也京师祸乱亟积寒暄双阙低昂九门寥豁宁秦宫之可顾岂鲁殿之犹存五都簪弁百僚卿士胡服缦缨咸为戎俗高冠厚履希复华风宋微子麦穟之歌周大夫黍离之叹方之于斯未足为悲矣公求衣昧旦昃食高舂兴构宫闱具瞻遐迩郊庠宗稷之典六符十等之章复闻太始之风流重睹永平之遗事此又公之功也公有济天下之勋重之以明德凝神体道合德符天用百姓以为心随万机而成务耻一物非唐虞之民归含灵于仁寿之域上德不德无为以为夏长春生显仁藏用忠信为宝风雨弗仁惠为基牛羊勿践功成治定乐奏咸云安上治民礼兼文质物色丘园衣裾里巷朝多君子野无遗贤菽粟同水火之饶工商猗顿之旅是以天无蕴宝地有呈祥潏露卿云朝团晚映山车泽马服驭登闲既景焕于图书方葳蕤于史　高勋逾于象纬积德冠于嵩华固无德而称者矣朕又闻之前王宰世茂赏尊贤式树藩长总征群伯二南崇绝四履遐旷泱泱东海祚土维齐岩岩泰山俾侯于鲁抑又勤王反郑夹辅迁周召伯之命斯隆河阳之礼咸备况复经营宇宙宁唯断鳌足之功弘济苍生非直凿龙门之险而畴庸报德寂尔无闻朕所以垂拱当宁载怀惭悸者也今授公相国以南豫州之陈留南丹阳宣城扬州之吴兴东阳新安新宁南徐州之义兴江州之鄱阳临川十郡封公为陈公锡兹青土苴以白茅爰定尔邦用建冢社昔姬奭分陕俱为保师晋郑诸侯咸作卿士兼其内外礼实攸宜今命使持节兼太尉王通授相国印绶陈公玺绂使持节兼司空王玚授陈公茅土金兽符第一至第五左竹使符第一至第十相国秩逾三铉任总百司位绝朝班礼由事革其以相国总百揆除录尚书之号上所假节侍中貂蝉中书监印章中外都督太傅印绶义兴公印策其镇卫大将军扬州牧如故又加公九锡其敬听后命以公礼为桢干律等衔策四维皆举八柄有章是用锡公大辂戎辂各一元牡二驷以公贱宝崇谷疏爵待农室富京坻民知荣辱是用锡公衮冕之服赤舄副焉以公调理阴阳燮谐风雅三灵允降万国同和是用锡公轩县之乐六佾之舞以公宣导王猷弘阐风教光景所照鞮象必通是用锡公朱户以居以公抑扬清浊褒德进贤髦士盈朝幽人虚谷是用锡公纳陛以登以公嶷然廊庙为世镕范折冲四表临御八荒是用锡公武贲之士三百人以公执兹明罚期在刑措象恭无赦干纪必诛是用锡公斧钺各一以公英猷远量跨厉嵩溟包一车书括囊寰宇是用锡公彤弓一彤矢百玈弓十玈矢千以公天经地义贯彻幽明春露秋霜允恭粢盛是用锡公秬鬯一卣圭瓒副焉陈国置丞相以下一遵旧式往钦哉其恭循朕命克相皇天弘建邦家允兴洪业以光我高祖之休命　　为陈太傅让表　　　　　　　　沈&#奏六代之舞不能祚天具百神之歌无以动圣延首当阍转增危栗百川沸腾百室如毁释位同谋诸侯总至盟书会府余臣一人若使幅巾衡巷口绝平吴朝游赤松暮过济北出就侯服入禠龙章则四郊有垒谁守社稷如其雄戟在前强弩自卫负孺子之图饰缘鹡之鼎军威重于护将国礼贵于寒门则臣道尚卑孰云非逼臣所以出谢公卿入训妻子拜长陵之园谒太祖之庙不以九族违恩义不以百姓负国家所期陛下与北极同寿朝廷与南山同固
