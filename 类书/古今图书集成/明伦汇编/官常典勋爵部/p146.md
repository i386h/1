<!-- { "loadSidebar": true } -->
按元史本传巴而朮阿而忒的斤亦都护亦都护者高昌国主号也先世居畏兀儿之地有和林山二水出焉曰秃忽剌曰薜灵哥一夕有神光降于树在两河之间人即其所而候之树乃生瘿若怀&#状自是光常见越九月又十日而树瘿裂得婴儿者五土人收养之其最稚者曰不可罕既壮遂能有其民人土田而为之君长传三十余君是为玉伦的斤数与唐人相攻战久之议和亲以息民罢兵于是唐以金莲公主妻的斤之子葛励的斤居和林别力跛力荅言妇所居山也又有山曰天哥里于荅哈言天灵山也南有石山曰胡力荅哈言福山也唐使与相地者至其国曰和林之盛强以有此山也盍坏其山以弱其国乃告诸的斤曰既为婚姻将有求于尔其与之乎福山之石于上国无所用而唐人愿见的斤遂与之石大不能动唐人以烈火焚之沃以醲醋其石碎乃辇而去国中鸟兽为之悲号后七日玉伦的斤卒灾异屡见民弗安居传位者又数亡乃迁于交州交州即火州也统别失八里之地北至阿朮河南接酒泉东至兀敦甲石哈西临西蕃居是者九百七十余载而至巴而朮阿而忒的斤臣于契丹岁己巳闻太祖兴朔方遂杀契丹所置监国等官欲来附未行帝遣使使其国亦都护大喜即遣使入奏曰臣闻皇帝威德即弃契丹旧好方将通诚不自意天使降临下国自今而后愿率部众为臣仆是时帝征大阳可汗射其子脱脱杀之脱脱之子大都赤剌温马札儿秃薛十四人以不能归全尸遂取其头涉也儿的石河将奔亦都护先遣使往亦都护杀之四人者至与大战于襜河亦都护遣其国相来报帝复遣使还谕亦都护遂以金宝入贡辛未朝帝于怯绿连河奏曰陛下若恩顾臣使臣得与陛下四子之末庶几竭其犬马之力帝感其言使尚公主也立安敦且得序于诸子与者必那演征罕勉力锁潭回回诸国将部曲万人以先纪律严明所向克捷又从帝征你沙卜里征河西皆有大功既卒而次子玉古伦赤的斤嗣玉古伦赤的斤卒子马木剌的斤嗣将探马军万人从宪宗伐宋合州攻钓鱼山有功还火州卒至元三年世祖命其子火赤哈儿的斤嗣为亦都护海都帖木迭儿之乱畏兀儿之民遭乱解散于是有旨命亦都护收而抚之其民人在宗王近戚之境者悉遣还其部畏兀儿之众复辑十二年都哇卜思巴等率兵十二万围火州声言曰阿只吉奥鲁只诸王以三十万之众犹不能抗我而自溃尔敢以孤城当吾锋乎亦都护曰吾闻忠臣不事二主吾生以此城为家死以此城为墓终不能从尔也受围凡六月不解都哇以书系矢射城中曰我亦太祖皇帝诸孙何以不附我且尔祖尝尚公主矣尔能以女与我我则休兵不然则急攻尔其民相与言曰城中食且尽力已困都哇攻不止则相与俱亡矣亦都护曰吾岂惜一女而不以救民命乎然吾终不能与之相见以其女也立亦黑迷失别吉厚载以茵引绳缒城下而与之都哇解去其后入朝帝嘉其功锡以重赏妻以公主曰巴巴哈儿定宗之女也又赐钞十万锭以赈其民还镇火州屯于州南哈密力之地兵力尚寡北方军忽至其地大战力尽遂死之子纽林的斤尚幼诣阙请兵北征以复父雠帝壮其志赐金币巨万妻以公主曰不鲁罕太宗之孙女也公主薨又尚其妹曰八卜有旨师出河西俟北征诸军齐发遂留永昌会吐蕃脱思麻作乱诏以荣禄大夫平章政事领本部探马等军万人镇吐蕃宣慰司威德明信贼用敛迹其民赖以安武宗召还嗣为亦都护赐之金印复署其部押西护司之官仁宗始稽故实封为高昌王别以金印赐之设王傅之官其王印行诸内郡亦都护印行诸畏兀儿之境八卜公主薨复尚公主曰兀剌真安西王之女也领兵火州复立畏兀儿城池延佑五年薨子二人长曰帖木儿补化次曰籛吉皆八卜公主所生也帖木儿补化大德中尚公主曰朵儿只思蛮阔端太子孙女也至大中从父入觐备宿卫又事皇太后于东朝拜中奉大夫领大都护事又以资善大夫出为巩昌等处都总帅达鲁花赤奔父丧于永昌请以王爵让其叔父钦察台叔父力辞乃嗣为亦都护高昌王至治中领甘肃诸军仍治其部泰定中召还与威顺王宽彻不花宣靖王买奴靖安王阔不花分镇襄阳俄拜开府仪同三司湖广行省平章政事文宗召至京师佐平大难时湖广左丞有以忌嫉害政者诏命诛之帖木儿补化乃为申请曰是诚有罪然不至死人服其雅量天历元年拜开府仪同三司上柱国录军国重事知枢密院事明年正月以旧官勋封拜中书左丞相三月加太子詹事十月拜御史大夫其弟籛吉乃以让嗣为亦都护高昌王　　明
　　李思齐
按明外史本传思齐字世贤罗山人汝颍兵起中原大乱元师出久无功至正十二年思齐与察罕帖木儿集义旅袭破罗山元以思齐知汝宁府十七年宋将李武崔德扰陕西同察罕援之武德降迁四川行省右丞明年同察罕败李喜喜兵于巩昌二十一年平伏羌诸县别遣兵败明玉珍于嘉定逾二年孛罗帖木儿遣竹贞袭据陕西思齐与扩廓帖木儿部将&#高合兵攻贞降之二十五年封思齐许国公寻加平章政事邠国公思齐故与察罕乡里同起兵齿位相埒无所降屈察罕死扩廓总天下军以檄檄思齐思齐怒曰吾与若父交若父进酒三拜然后饮若发未燥敢檄我耶令一骑毋出关与张良弼孔兴脱列伯连兵拒扩廓索罗袭据京师元太子命率所部勤王又屡诏进取川蜀又命为副总统捍御关中皆不奉诏洪武元年闻明师已取河南乃解而西与张良弼拒守潼关会火焚良弼营思齐遽退军葫芦滩遣部将张德钦薛穆飞等守关都督冯胜进攻克之思齐走凤翔是时思齐总关陕秦陇之师西至吐蕃东至商雒南至矶头北至环庆拥精甲十余万元人倚之而思齐与扩廓寻兵不已明师下山东元都危逼卒坐视不救明师遂长驱下河南不期月而元亡初太祖尝遣使致书思齐思齐执使者戮之及是复以书谕之曰前遣使通问未还岂所使非人忤足下意羁留之与抑元使适至不能隐而杀之与昔足下在秦中兵众地险张思道专尚诈力孔兴等徒自守扩廓帖木儿兵屡出没然皆非劲敌足下不以此时图秦自王今中原尽为我有向与足下相犄角者皆披靡窜伏而欲以孤军相持岂有济哉如或深入沙漠将图后举既非族类其心必异且从行之众必不乐居于彼一旦变生肘腋妻孥不相保矣足下祖宗坟墓皆在汝南独不念及乎诚能以信相许审决去就当待以汉窦融之礼否则非所知也思齐得书欲降其养子赵琦等诱之西入吐蕃二年三月冯胜师至凤翔思齐惧尽率所部与琦等奔临洮大将军徐达知思齐无固志遂遣胜进逼之而琦等先窃宝货妇女遁匿思齐穷蹙遂举临洮降至京入见太祖以其识天命视他将倔强者为优深嘉慰之命为江西行省左丞不之官三年从大将军破定西还取兴元论功赐文绮进中书平章食禄不视事七年遣往招谕扩廓至则待以礼寻命骑士送之归至塞下辞曰主帅有命请留一物为别思齐曰吾远来无所赍骑士曰愿得公一臂思齐知不可免遂断与之还未几卒太祖亲为文祭之子世昌金吾指挥同知
　勋爵部名臣列传二
　　魏
　　罗结
按魏书本传结代人也其先世领部落为国附臣刘显之谋逆也太祖去之结翼卫銮舆从幸贺兰部后以功赐爵屈&#侯太宗时除持节散骑常侍宁南将军河内镇将世祖初迁侍中外都大官总三十六曹事年一百七岁精爽不衰世祖以其忠&#甚见信待监典后宫出入卧内因除长信卿年一百一十诏听归老赐大&#东川以为居业并为筑城即号曰罗侯城至今犹存朝廷每有大事驿马询访焉年一百二十岁卒赠宁东将军幽州刺史谥曰贞子斤太宗时为侍御中散后从世祖讨赫连昌世祖追奔入城昌邀击左右多死斤力战有功世祖嘉之后录勋除散骑常侍侍中四部尚书又加平西将军后平凉州攻城野战多有克捷以功赐爵带方公除长安镇都大将会蠕蠕侵境驰驿征还除柔远镇都大将后以斤机辩&#与王俊使蠕蠕迎女备后宫又以本将军开府为长安镇都大将卒赠本将军雍州刺史谥曰静陪葬金陵子敦袭爵有姿貌善举止自太子洗马稍迁散骑常侍库部尚书卒赠安东将军幽州刺史谥曰恭子伊利高宗时袭爵除内行长以沉密小心恭勤不怠领御食羽猎诸曹事伊利曾病显祖幸其宅自视医药其见待如此稍迁散骑常侍仪曹尚书出为安东将军兖州刺史善抚导在州数年边民归之五千余户高祖时蠕蠕来寇诏伊利追击之不及而反后依例降为侯除司农卿光禄大夫卒世宗初赠征北将军燕州刺史谥曰静子阿奴亦忠实寡言有智智以勋臣之子除侍御中散袭爵稍迁中散大夫卒子杀鬼袭爵武泰中骠骑将军南青州刺史敦弟拔历殿中尚书赐爵济南公高祖时进爵为王除征西将军吏部尚书改封赵郡王后例降为公卒赠宁东将军定州刺史谥曰康陪葬金陵　　司马景之　司马准
按魏书本传景之字洪略晋汝南王亮之后太宗时归阙爵苍梧公加征南大将军清直有节操太宗甚重之卒赠汝南王子师子袭爵景之兄准字巨之以太常末率三千余家归国时太宗在虎牢授宁远将军新蔡公假相州刺史随驾至京出除广宁太守悦近来远清俭有称世祖嘉之赐布六百匹后降号为平远将军改为密陵侯兴光初卒子安国袭爵　　司马叔璠按魏书本传叔璠晋安平献王孚之后也父昙之司马德宗河间王桓元刘裕之际叔璠与兄国璠北奔慕客超后西投姚兴刘裕灭姚泓北奔屈丐世祖平统万兄弟俱入国国璠赐爵淮南公卒无子爵除叔璠安远将军丹阳侯卒长子灵寿神中与弟道寿俱来归国灵寿冠军将军温县侯道寿宁朔将军宜阳子灵寿出除陈郡太守刘义隆侵境诏灵寿招引义士得二千余人从西平公安颉破虎牢滑台洛阳三城徙五百余家入河内又从讨蠕蠕西征凉州所在着功出为辽西太守治有清俭之称太和九年卒赠怀州刺史谥曰靖灵寿娶太宰顿丘王李峻女与妇父雅不相善每见抑退故位不大至子惠安高祖时袭爵历恒州别驾桑干太守太尉谘议参军事卒子宗庞世宗时父惠安以久病启以爵转授解褐安定王府骑兵参军洛州龙骧府司马善射未曾自伐性闲淡少所交游识者云其淳至永安中卒子嵩亮袭道寿子元兴袭父爵　　司马天助
按魏书本传天助自云司马德宗骠骑将军元显之子刘裕自立乃来归阙除平东将军青徐二州刺史东海公天助招率义士欲袭裕东平济北二郡及城戍又破裕将闾万龄军前后多所虏获拜侍中都督青徐兖三州诸军事征东将军青兖二州刺史公如故真君三年与司马文思等南讨还又从驾北征在阵殁子元伯字归都袭爵后降温县子太和中为建威将军泰山太守按北史司马楚之传司马氏桓元刘裕之际归北者又有司马景之叔璠天助位并崇显天助自云晋骠骑将军元显之子归阙封东海公历青兖二州剌史　　唐　　杜伏威
