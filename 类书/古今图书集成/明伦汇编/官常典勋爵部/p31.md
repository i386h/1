<!-- { "loadSidebar": true } -->
按汲冢周书信不行义不立则哲士凌君政禁而生乱皮氏以亡　　华氏
古有华氏国
按汲冢周书谀日近方正日远则邪人专国政禁而生华氏以亡
注
华古诸侯也
　　平林
古有平林国
按汲冢周书奉孤以专命者谋主必畏其威而疑其前事挟德而责数日疏位均而争平林以亡　　义渠
古有义渠国
按汲冢周书嬖子两重者亡昔者义渠氏有两子异母皆重君疾大臣分党而争义渠以亡　　平州
古有平州国
按汲冢周书功大不赏者危昔平州之功大而不赏臣日赏贵功日怒而生变平州之君以走出　　林氏
古有林氏国
按汲冢周书召远不亲者危昔有林氏召离戎之君而朝之至而不礼留而弗亲离戎逃而去之林氏诛之天下叛林氏　　曲集
古有曲集国
按汲冢周书昔者曲集之君伐智而专事强力而不贱其臣忠良皆伏愉州氏伐之君孤而无使曲集以亡
注
曲集古诸侯
　　愉州
古有愉州国
按汲冢周书昔者曲集之君伐智而专事强力而不贱其臣忠良皆伏愉州氏伐之君孤而无使曲集以亡
注
愉州古诸侯
　　上衡氏
古有上衡氏国
按汲冢周书犯难争权疑者死昔有林氏上衡氏争权林氏再战弗胜上衡氏伪义弗克俱身死国亡　　有果氏古有有果氏国
按汲冢周书昔有果氏好以新易故故者疾怨新故不和内争朋党阴事外权有果氏以亡　　&#平
古有&#平国
按汲冢周书业形而愎者危昔&#平之君愎类无亲破国弗克业形用国外内相援&#平以亡　　县宗
古有县宗国
按汲冢周书狠而无亲者亡昔者县宗之君狠而无听执事不从宗职者疑发大事群臣解体国无立功县宗以亡　　西夏
古有西夏国
按汲冢周书文武不行者亡昔者西夏性仁非兵城郭不修武士无位惠而好赏屈而无以赏唐氏伐之城郭不守武士不用西夏以亡
注
唐氏帝尧也
　　绩阳
古有绩阳国
按汲冢周书美女破国昔者绩阳强力四征重丘遗之美女绩阳之君悦之荧惑不治大臣争权远近不相听国分为二　　重丘
古有重丘国
按汲冢周书美女破国昔者绩阳强力四征重丘遗之美女绩阳之君悦之荧惑不治大臣争权远近不相听国分为二

　勋爵部汇考十一
　　陶唐氏
　　崇
帝尧六十一载命崇伯鲧治河
按书经尧典帝曰咨四岳汤汤洪水方割荡荡怀山襄陵浩浩滔天下民其咨有能俾乂佥曰于鲧哉帝曰吁咈哉方命圮族岳曰异哉试可乃已帝曰往钦哉九载绩用弗成按竹书纪年六十一年命崇伯鲧治河
按通志是时龙门未开吕梁未发河出孟门江淮通流无有平原高阜故曰洪水滔天怀山襄陵尧忧民之忧而求治水者群臣四岳皆举高阳氏之子伯鲧尧封鲧为崇伯使之治水按路史鲧以崇伯事帝崇后灭于周文王
帝尧六十九载黜崇伯鲧
按书经舜典流共工于幽州放欢兜于崇山杀三苗于三危殛鲧于羽山四罪而天下咸服按竹书纪年六十九年黜崇伯鲧
殷帝辛十九祀西伯伐崇
按诗经大雅帝谓文王予怀明德不大声以色不长夏以革不识不知顺帝之则帝谓文王询尔仇方同尔兄弟以尔钩援与尔临冲以伐崇墉临冲闲闲崇墉言言执讯连连攸馘安安是类是禡是致是附四方以无侮临冲茀茀崇墉仡仡是伐是肆是绝是忽四方以无拂按左传僖公十九年子鱼曰文王闻崇德乱而伐之军三旬而不降退修教而复伐之因垒而降按史记殷本纪纣以西伯昌九侯鄂侯为三公九侯有好女入之纣九侯女不&#淫纣怒杀之而醢九侯鄂侯争之强辨之疾并脯鄂侯西伯闻之而窃叹崇侯虎知之以告纣纣囚西伯羑里　按周本纪崇侯虎谮西伯于殷纣曰西伯积善累德诸侯皆向之将不利于帝帝纣乃囚西伯于羑里闳夭之徒患之乃求有莘氏美女骊戎之文马有熊九驷他奇怪物因殷嬖臣费仲而献之纣纣大悦曰此一物足以释西伯况其多乎乃释西伯赐之弓矢斧钺使西伯得征伐曰谮西伯者崇侯虎也西伯乃献洛西之地以请纣去炮烙之刑纣许之西伯阴行善诸侯皆来决平于是虞芮之人有狱不能决乃如周入界耕者皆让畔民俗皆让长虞芮之人未见西伯皆&#相谓曰吾所争周人所耻何往为祗取辱耳遂还俱让而去诸侯闻之曰西伯盖受命之君明年伐犬戎明年伐密须明年败耆国明年伐邘明年伐崇侯虎作丰邑按竹书纪年殷纣十九年西伯伐崇按通志文王伐崇言曰崇侯虎蔑侮父兄不敬长老听讼不矜制禄不均民力尽不得衣食予将征之乃伐崇令无杀人无坏屋无塞井无伐木无掠六畜不如令者不赦三旬犹不降于是勒兵攻灭之　　夏
帝尧封禹为夏伯
按路史尧封禹高密以处于栎是为有夏曰夏伯虞帝舜申命伯禹按路史帝舜有虞氏申命群后迁伯禹夏赐姓姒氏益命以为公　　皋
帝尧七十三载封陶于皋
按路史小昊青阳氏裔子取高阳氏之女曰修生大业大业取少典氏女曰华生繇繇生马喙忠信疏通刊而敏事渔于雷泽虞帝求旃以为士师繇一振褐而不仁者远乃立犴狱造科律听狱执中为虞之氏而天下无冤封之于皋是曰皋陶　帝尧陶唐氏七十三载赏侯伯封偰
注
世纪始封稷契皋陶褒进伯禹
皋陶能刑舜封之皋
按皋陶舜实举之故封
皋或以为尧或以为舜

按通鉴前编骆氏曰皋陶乃少昊之后初陶渔于雷泽虞舜求旃以为士师造律执中封于皋为皋陶陶之子封偃为偃姓　　梁
帝尧封益于梁
按书经舜典帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞往哉汝谐按路史颛顼高阳氏姬姓娶邹屠氏邹屠氏有女履龟不践帝内之是生禹祖及梦八人苍舒伯益梼演大临庞江霆坚中容叔达是为八凯伯益之字隤敳次居子族之三为唐泽虞是为百虫将军佐禹治水封之于梁舜禅禹禹巽于益辞焉年过二百南梁大敖梁之析也　帝舜有虞氏申命群后益涤鸿奏庶鲜食于封之梁　　吕
帝尧封四岳于有吕
按国语周太子晋曰伯禹念前人之非度厘改制量象物天地比类百则仪之于民而度之于群生共工之从孙四岳佐之高高下下疏川导滞锺水丰物封崇九山决汨九川陂障九泽丰殖九薮汨越九原宅居九隩合通四海故天无伏阴地无散阳水无沉气火无灾燀神无间行民无淫心时无逆数物无害生帅象禹之功度之于轨仪莫非嘉绩克厌帝心皇天嘉之胙以天下赐姓曰姒氏曰有夏谓其能以嘉祉殷富生物也胙四岳国命为侯伯赐姓曰姜氏曰有吕谓其能为禹股肱心膂以养物丰民人也按史记齐世家太公吕尚者东海上人其先祖尝为四岳佐禹平水土甚有功虞夏之际封于吕或封于申姓姜氏夏商之时申吕或封枝庶子孙或为庶人注
徐广曰吕在南阳宛县西
按路史炎帝戏戏生器器生巨及伯陵祝庸祝庸为黄帝司徒居于江水生术嚣兑首方颠是袭土壤生条及句龙句龙生垂及信垂生噎鸣是为伯夷为虞心吕且功于水封吕生岁十二泰岳袭吕余列申许周初复泰岳后于申暨申伯入卿而楚蚀其壤宣王开元舅申伯于谢吕侯为穆王司寇训夏赎刑后曰甫春秋初入于楚商周之际有吕渭字子牙居东海之滨文王见之遂成周业是为太公望师尚父成王封之营陵曰齐　伯夷次禹能礼于神爰封之吕按外纪戏生器器生祝融为黄帝司徒祝融生术嚣术嚣生句龙为颛顼后土能平九州辨土地之宜以教兆民后代祀之以配社句龙生垂垂为尧共工实生伯夷封于吕为舜四岳其后吕尚佐周有功周封于齐周穆王五十一年命吕侯训夏赎刑
按书经吕刑

孔
传
吕侯见命为天子司寇以穆王命作书训畅夏　禹赎刑之法更从轻以布告天下后为甫侯故为　甫刑疏
正义曰礼记书传引此篇之言多称为甫
　刑白故传解之后为甫侯故或称甫刑知后为甫　侯者以诗大雅崧高之篇宣王之诗云生甫及申　扬之水为平王之诗云不与我戍甫明子孙改封　为甫侯不知因吕国改为甫名不知别封余国而　为甫号然子孙封甫穆王时未有甫名而称为甫　刑者后人以子孙之国号名之也犹若叔虞初封　于唐子孙封晋而史记称为晋世家然宣王以后　改吕为甫郑语史伯之言幽王之时也乃云申吕　虽衰齐许犹在仍得有吕者以彼史伯论四岳治　水其齐许申吕是其后也因上申吕之文而云申　吕虽衰吕即甫也惟吕命王享国百年耄荒度作刑以诘四方王曰若古有训蚩尤惟始作乱延及于平民罔不寇贼鸱义奸宄夺攘矫虔苗民弗用灵制以刑惟作五虐之刑曰法杀戮无辜爰始淫为劓刵椓黥越兹丽刑并制罔差有辞民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香德刑发闻惟腥皇帝哀矜庶戮之不辜报虐以威遏绝苗民无世在下乃命重黎绝地天通罔有降格群后之逮在下明明棐常鳏寡无盖皇帝清问下民鳏寡有辞于苗德威惟畏德明惟明乃命三后恤功于民伯夷降典折民惟刑禹平水土主名山川稷降播种农殖嘉谷三后成功惟殷于民士制百姓于刑之中以教祗德穆穆在上明明在下灼于四方罔不惟德之勤故乃明于刑之中率乂于民棐彝典狱非讫于威惟讫于富敬忌罔有择言在身惟克天德自作元命配享在下王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苗民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苗苗民无辞于罚乃绝厥世王曰呜呼念之哉伯父伯兄仲叔季弟幼子童孙皆听朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三德一人有庆兆民赖之其宁惟永王曰吁来有邦有土告尔祥刑在今尔安百姓何择非人何敬非刑何度非及两造具备师听五辞五辞简孚正于五刑五刑不简正于五罚五罚不服正于五过五过之疵惟官惟反惟内惟货惟来其罪恒均其审克之五刑之疑有赦五罚之疑有赦其审克之简孚有众惟貌有稽无简不听具严天威墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千上下比罪无僭乱辞勿用不行惟察惟法其审克之上刑适轻下服下刑适重上服轻重诸罚有权刑罚世轻世重惟齐非齐有伦有要罚惩非死人极于病非佞折狱惟良折狱罔非在中察辞于差非从惟从哀敬折狱明启刑书胥占咸庶中正其刑其罚其审克之狱成而孚输而孚其刑上备有并两刑王曰呜呼敬之哉官伯族姓朕言多惧朕敬于刑有德惟刑今天相民作配在下明清于单辞民之乱罔不中听狱之两辞无或私家于狱之两辞狱货非宝惟府辜功报以庶尤永畏惟罚非天不中惟人在命天罚不极庶民罔有令政在于天下王曰呜呼嗣孙今往何监非德于民之中尚明听之哉哲人惟刑无疆之辞属于五极咸中有庆受王嘉师监于兹祥刑按史记周本纪穆王征犬戎得四白狼四白鹿以归自是荒服者不至诸侯有不睦者甫侯言于王作修刑辟
注
郑元曰书说云周穆王以甫侯为相
按竹书纪年五十一年作吕刑命甫侯于丰
夷王二年蜀人吕人来献琼玉宾于河用介圭按竹书纪年云云　　柏
帝尧立柏城子皋为诸侯
