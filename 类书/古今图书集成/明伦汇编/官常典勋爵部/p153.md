<!-- { "loadSidebar": true } -->
　勋爵部艺文二
　　封豫章郡公加号诏
有
序
　宋傅亮
　义熙二年十月论匡复功封唱义谋主镇军将军　刘裕为豫章郡公天子重申前令加侍中进号车　骑将军固让三年二月天子遣太常葛籍授公策有扈滔天夷羿乘衅乱节干纪实挠皇极贼臣桓元怙宠肆逆乃摧倾华霍倒拔嵩岱五岳既夷六地易所公命世英纵藏器待时因心资敬誓雪国耻慨愤陵夷诚发宵寐既而岁月屡迁神器已远忠孝幽寄实贯三灵尔乃介石胜机宣契毕举诉苍天以为正挥义旅而一驱奔锋数百势烈激电百万不能抗限制路日直植城遂使冲鲸溃流暴鳞奔汉庙胜远加重氛载涤二仪廓清三光返照事遂永代功高开辟理微称谓义感朕心若夫道为身济犹縻厥爵况乃诚德俱深勋贯天人者乎是用建兹邦国永祚山河言念载怀匪云足报往钦哉俾屏余一人长弼皇晋流风垂祚晖烈无穷其降承嘉策对&#朕命　　封刘裕为宋公诏　　　　　　　前人夫嵩岱配极则干道增辉藩岳作屏则帝王成务是以夏殷资昆彭之伯有周倚齐晋之辅鉴诸前典仪刑万代翼治扶危靡不繇此太尉公命世天纵齐圣广渊明烛四方道光宇宙爰自阙
二字
初迪则投勤王
国妖蝥孔炽则功存社稷固以四维是荷万邦攸赖者矣暨桓元僭逆倾荡四海公深秉大节灵武霆震弘济朕躬再造王室每惟勋德铭于厥心遂北清海岱南夷百越荆雍稽服庸岷顺轨&#黜方难式遏寇虐及阿衡王猷班序内外仰兴绝风傍嗣逸业秉礼以整俗遵王以垂训声教远被无思不洽爰暨木居海处之酋被发雕题之长莫不忘其陋险九译来庭此盖播诸徽策靡究其详者也曩者永嘉不纲诸夏幅裂终古帝居沦胥戎卤永言园陵率土同慕公明发遐慨抚机电征亲董侯伯棱威致讨旗旝首涂则八表响震偏师先路则多垒云彻旧都载清五陵复礼百城屈膝千落影从自篇籍所载生民以来勋德懋功未有若此盛者也昔周吕佐睿圣之主因三分之形把旄仗钺一时指麾皆大启疆宇跨州兼国其在桓文方兹尤俭然亦显被宠章光锡殊品况乃独绝百代顾邈前烈者哉朕每弘鉴古训思遵令图以公深秉冲挹用阙大礼天人引领于兹六载况今禹迹齐轨九隩同文司勋抗策普天增伫遂公高挹大愆国章三灵眷属朕实祗藉便宜显达群望允崇盛典其进位相国总百揆扬州牧封十郡为宋公备九锡之礼加玺绶远游冠位在诸侯王上加相国绿綟绶　　进宋公为宋王　　　　　　　　前人朕闻先王之莅天下也上则大宝以尊德下则建侯以褒功是以成勋告就文命有元圭之锡四海来王姬旦飨龟蒙之封夫翼圣宣绩辅德弘猷礼穷元赏宠章希世况&#保冲昧独运陶钧者哉朕以不德遭家多难云雷作屯夷羿窃命失位京邑遂播蛮荆艰难卑约制命凶丑相国宋公天纵睿圣命世应期诚贯三灵大节宏发拯朕躬于巢幕回灵命于已崩固已道穷北面晖格八表者矣及外积全国之勋内累戡黎之伐芟夷强妖之始蕴崇奸猾之源显仁藏用之道六府孔修之绩莫不云行雨施能事毕举谅已方轨于三五不容于典策者焉自永嘉丧师&#踰十纪五都分崩然正朔时暨唯三秦悬隔未之暂宾至令羌虏袭乱淫虐三世资百二之易守恃函谷之可关庙算韬略不谋之日久矣公命世抚运阐曜威灵内研诸侯之虑外致上天之罚故能仓兕甫训则许郑风偃征钺未指则瀍洛雾披俾旧阙元阳复集万国之轸东京父老重睹司隶之章俾朕负扆高拱保大洪烈是用远鉴前典延即群谋敬授殊锡光启疆宇乘马之制有陋旧章徽称之美未穷上爵岂足以显报懋功允塞民望藩辅王畿长辔六合者乎实以公每秉谦德卑不可逾难进之道以宠为戚是故降损盛制且有后命也自兹迄今洪勋弥卲棱威九河魏赵底服回辕崤潼连城冰泮遂长驱灞浐悬旍龙门逆虏姚泓系颈就擒百稔梗秽涤于崇朝祖宗遗愤雪于一旦远涉禹迹方行天下至于海外罔有不服功固万世其宁惟永岂金石雅颂所能赞扬实可以告于神明勒铭嵩岱者已朕又闻之周道方远则鸑鷟鸣岐二南播德则麟驺呈瑞自公大号初发爰暨告成灵祥炳焕不可胜纪岂伊素雉远至嘉禾近归而已哉朕每仰鉴元应俯察人谋进惟道勋退惟国典岂得遂公冲挹而久蕴盛策便宜敬行大礼允副幽显之望其进宋公爵为王以徐州之海陵东安北琅邪北东菀北东海北谯北梁豫州之汝南北颍川北南顿凡十郡益宋国其相国扬州牧领征西将军司豫北徐雍四州刺史如故　　宋公九锡策文　　　　　　　　前人朕以寡昧仰缵洪基夷羿乘衅荡覆王室越在南鄙迁于九江宗祀绝飨人神无位提挈群凶寄命江浒则我祖宗之业奄堕于地七百之祚剪焉既倾若陟渊海罔知攸济天未绝晋诞育英辅振厥弛维再造区兴亡继绝俾昏作明元勋至德朕实赖焉今将授公典策其敬听朕命乃者桓元肆僭滔天泯夏拔本塞源倾倒六位庶僚俯首四方莫恤公精贯朝日气凌霄汉奋其灵武大歼群慝&#复皇邑奉帝歆神此公之节始于勤王者也授律群后溯流长骛薄伐峥嵘献捷南郢大憝折首群逆毕夷三光旋采旧物反正此又公之功也出藩入辅弘兹保弼阜财利用繁殖生民编户岁滋疆宇日启导德明刑四境有截此又公之功也鲜卑负众僭盗三齐狼噬冀青虔刘沂岱介恃遐阻仍为边毒公搜乘秣驷敻入远疆冲橹四临万雉俱溃窃号之虏显戮司寇拓土三千申威龙漠此又公之功也卢循妖凶伺隙五岭乘虚肆逆侵覆江豫旍拂寰内矢及王城朝野丧沮莫有固志家献徙卜之计国议迁都之规公乘辕南济义形于色嶷然内湛视险若夷掳略运奇英谟不世狡寇穷&#丧旗宵遁俾我畿甸拯于将坠此又公之功也追奔逐北扬旍江濆偏旅浮海指日遄至番禺之功俘级万数左里之捷鱼溃鸟散元凶远迸传首万里海南肃清荒服来款此又公之功也刘毅叛涣负衅西夏凌上罔主志肆奸暴附丽协党扇荡王畿公御轨以刑消之不日苍兕电溯神兵风扫罪人斯得荆衡清晏此又公之功也谯纵怙乱寇窃一隅王化阻阂三巴沦溺公指命偏师授以良图凌波浮湍致届井络僭竖伏锧梁岷革偃此又公之功也马休鲁宗阻兵内侮驱率二方连旗称乱公投袂星言研其上略江津之师势逾风电回&#沔川实繁震慑二叛奔迸荆雍来苏元泽浸育温风潜被此又公之功也永嘉不竞四夷擅华五都幅裂山陵幽辱祖宗怀没世之愤遗氓有匪风之思公远齐伊宰纳隍之仁近同小白灭亡之耻鞠旅陈师赫然大号分命群帅北徇司兖许郑风靡巩洛载清伪牧逆藩交臂请罪百年榛秽一朝扫济此又公之功也公有康宇内之勋重之以明德爰初发迹则奇谟冠古电击强妖则锋无前对聿宁东畿大造黔首若乃草昧经纶化融于岁计扶危静乱道固于苞桑辨方正位纳之轨度蠲削烦苛较若画一淳风美化盈塞宇宙是以绝域献琛遐夷纳贡王略所宣九服率从虽文命之东渐西被咎繇之迈于种德何以尚兹朕闻先王之宰世也庸勋尊贤建侯胙土褒以宠章崇其徽物所以协辅皇家永隆藩屏故曲阜光启遂荒徐宅营丘表海四履有闻其在襄王亦赖匡霸又命晋文备物光锡惟公道冠前烈勋高振古而殊典未加朕甚懵焉今进授相国以徐州之彭城沛兰陵下邳淮阳山阳广陵扬州之高平鲁泰山十郡封公为宋公锡兹元土苴以白茅爰定尔居用建&#社昔晋郑启藩入作卿士周邵保傅出总二南内外之重公实兼之命使持节太尉尚书左仆射晋宁县五等男湛授相国印绶宋公玺绂使持节兼司空散骑常侍尚书阳遂乡侯泰授宋公茅土金虎符第一至第十左竹使符第一至第十左相国位并不总礼绝朝班居常之名宜与事革其相国总百揆去录尚书之号上送所假节侍中中外都督太傅太尉印绶豫章公印策进扬州牧领征西将军司豫北徐雍四州刺史如故公纪纲礼度万国是式乘介蹈方罔有迁志是以锡公大辂戎辂各一元牡二驷公抑末敦本务农重积采蘩实殷稼穑惟阜是用锡公冕之服赤舄副焉公闲邪纳正移风改俗陶钧品物如乐之和是用锡公轩悬之乐六佾之舞公宣&#王化导扬休风华夷企踵远人胥萃是用锡公朱户以居公官方任能网罗幽滞九皋辞野髦士盈朝是用锡公纳陛以登公当轴处中率下以义式遏寇雠清除苛慝是用锡公虎贲之士三百人公明罚恤刑庶狱详允放命干纪罔有攸纵是用锡公鈇钺各一公龙骧凤矫咫尺八纮括囊四海折冲无外是用锡公彤弓一彤矢百卢弓十卢矢千公温恭孝思致虔禋祀忠肃之志仪刑万方是用锡公秬鬯一卣圭瓒副焉宋国置丞相以下一遵旧仪钦哉其祗服往命茂对天休简恤庶邦敬敷显德以终我高祖之嘉命　　与沈林子书
有
序
　　　　　前人
