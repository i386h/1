<!-- { "loadSidebar": true } -->
按史记田敬仲完世家齐愍王十二年攻魏楚围雍氏秦败屈丐苏代谓田轸曰臣愿有谒于公其为事甚完使楚利公成为福不成亦为福今者臣立于门客有言曰魏王谓韩冯张仪曰煮枣将拔齐兵又进子来救寡人则可矣不救寡人寡人弗能拔此特转辞也秦韩之兵毋东旬余则魏氏转韩从秦秦逐张仪交臂而事齐楚此公之事成也田轸曰奈何使无东对曰韩冯之救魏之辞必不谓韩王曰冯以为魏必曰冯将以秦韩之兵东却齐宋冯因抟三国之兵乘屈丐之弊南割于楚故地必尽得之矣张仪救魏之辞必不谓秦王曰仪以为魏必曰仪且以秦韩之兵东距齐宋仪将抟三国之兵乘屈丐之弊南割于楚名存亡国实伐三川而归此王业也公令楚王与韩氏地使秦制和谓秦王曰请与韩地而王以施三川韩氏之兵不用而得地于楚韩冯之东兵之辞且谓秦何曰秦兵不用而得三川伐楚韩以窘魏魏氏不敢东是孤齐也张仪之东兵之辞且谓何曰秦韩欲地而兵有案声威发于魏魏氏之欲不失齐楚者有资矣魏氏转秦韩争事齐楚楚王欲而无与地公令秦韩之兵不用而得地有一大德也秦韩之王劫于韩冯张仪而东兵以徇服魏公常执左券以责于韩秦此其善于公而恶张子多资矣按通鉴纲目赧王二年楚屈丐伐秦

目
秦欲伐齐患其与楚从亲乃使张仪说楚王曰　大王诚能闭关绝约于齐臣请献商于之地六百　里使秦女得为大王箕帚之妾楚王悦而许之群　臣皆贺陈轸独吊王怒曰何吊也对曰夫秦之所　以重楚以其有齐也今绝齐则楚孤秦奚贪夫孤　国与之商于之地六百里哉仪至秦必负王是王　北绝齐交而西生患于秦也两国之兵必俱至矣　王曰愿子闭口勿复言以待寡人得地乃厚赐张　仪而闭关绝约于齐使一将军随张仪至秦仪诈　堕车不朝三月楚王闻之曰仪以寡人绝齐未甚　耶乃使勇士宋遗借宋之符北骂齐王齐王大怒　折节而事秦齐秦之交合仪乃朝见楚使者曰子　何不受地自某至某广袤六里使者还报楚王大　怒欲发兵攻秦陈轸曰轸可发口言乎攻之不如　赂以一名都与之并兵而攻齐是我亡地于秦而　取偿于齐也今已绝齐而又责欺于秦是我合齐　秦之交而来天下之兵也国必大伤矣王不听使　屈&#帅师伐秦秦亦发兵使庶长章击之赧王四年秦使张仪说楚韩齐赵燕连横以事秦（按通　鉴为齐愍王三年）

按战国策张仪为秦连横说齐王曰天下强国无过齐者大臣父兄殷众富乐无过齐者然而为大王计者皆为一时说而不顾万世之利从人说大王者必谓齐西有强赵南有韩魏负海之国也地广人众兵强士勇虽有百秦将无奈我何大王览其说而不察其至实夫从人朋党比周莫不以从为可臣闻之齐与鲁三战而鲁三胜国以危亡随其后虽有胜名而有亡之实是何故也齐大而鲁小今赵之与秦也犹齐之于鲁也秦赵战于河漳之上再战而再胜秦战于番吾之下再战而再胜秦四战之后赵亡卒数十万邯郸仅存虽有胜秦之名而国破矣是何故也秦强而赵弱也今秦楚嫁子取妇为昆弟之国韩献宜阳魏效河外赵入朝黾池割河间以事秦大王不事秦秦驱韩魏攻齐之南地悉赵涉河关指博关临灾即墨非王之有也国一日被攻虽欲事秦不可得也是故愿大王熟计之齐王曰齐僻陋隐居托于东海之上未尝闻社稷之长利今大客幸而教之请奉社稷以事秦献鱼盐之地三百于秦按通鉴纲目赧王四年秦使张仪说楚韩齐赵燕连横以事秦秦君卒诸侯复合从
目
秦惠王使告楚怀王请以武关之外易黔中地　楚王曰不愿愿得张仪而献黔中仪请行秦王曰　楚将甘心于子奈何仪曰秦强而楚弱大王在楚　不宜敢取臣且臣善其嬖臣靳尚尚得事幸姬郑　袖袖言王无不听者遂往楚王囚将杀之尚谓袖　曰秦王甚爱张仪将以六县及美女赎之王重地　尊秦秦女必贵而夫人斥矣于是袖日夜泣于王　曰臣各为其主耳今杀张仪秦必大怒妾请子母　俱迁江南毋为秦所鱼肉也王乃赦仪而厚礼之　仪因说王请令秦楚长为兄弟之国楚王已得仪　而重出地乃许之仪遂说韩王事秦而攻楚以转　祸而悦秦韩王许之仪归报秦封以六邑号武信　君复使东说齐王事秦齐王许之西说赵王与秦　约为兄弟之国赵王许之北说燕王燕王请献常　山之尾五城以和仪归报未至而惠王薨子武王　立武王自为太子时不悦仪诸侯闻之皆畔横复　合从赧王五年齐伐梁战于承匡（
按通鉴为齐愍王四年是年张仪出相魏则伐　梁当在是年）
按战国策张仪事秦惠王惠王死武王立左右恶张仪曰仪事先王不忠言未已齐让又至张仪谓武王曰仪有愚计愿效之王王曰奈何曰为社稷计者东方有大变然后王可以多割地今齐王甚憎仪仪之所在必举兵伐之故仪愿乞不肖身而之梁齐必举兵伐之齐梁之兵连于城下不能相去王以其间伐韩入三川出兵函谷而无伐以临周祭器必出挟天子按图籍此王业也王曰善乃具革车三十乘纳之梁齐果举兵伐之梁王大恐张仪曰王勿患请令罢齐兵乃使其舍人冯喜之楚藉使之齐齐楚之事已毕因谓齐王王甚憎张仪虽然厚矣王之托仪于秦王也齐王曰寡人甚憎张仪仪之所在必举兵伐之何以托仪也对曰是乃王之托仪也仪之出秦因与秦王约曰为王计者东方有大变然后王可以多割地齐王甚憎仪仪之所在必举兵伐之故仪愿乞不肖之身而之梁齐必举兵伐梁梁齐之兵连于城下不能去王以其间伐韩入三川出兵函谷而无伐以临周祭器必出挟天子按图籍是王业也秦王以为然与革车三十乘而纳仪于梁而果伐之是王内自罢而伐与国广邻敌以自临而信仪于秦王也此臣之所谓托仪也王曰善乃止　犀首以梁与齐战于承匡而不胜张仪谓梁王不用臣言以危国王因相仪仪以秦梁之齐合横亲犀首欲败谓卫君曰衍非有怨于仪值所以为国者不同耳君必解衍卫君为告仪仪许诺因与之参坐于卫君之前犀首跪行为仪千秋之祝明日张子行犀首送之至于齐疆齐王闻之怒于仪曰衍也吾雠而仪与之俱是必与仪鬻吾国矣遂不听赧王九年赵略中山遣使约秦韩楚魏齐楚齐韩合从按通鉴为
齐愍王八年

按通鉴纲目云云
赧王十二年齐韩魏伐楚秦救之
按通鉴为齐
愍王十一年
按通鉴纲目赧王十二年齐韩魏伐楚楚使太子横质于秦秦救之
目
初楚与齐韩合从至是齐韩魏以楚负约合兵　伐之楚王使其太子横为质以请救于秦秦人救　之三国引去赧王十四年秦韩魏齐伐楚取重丘中山君奔齐（按通　鉴为齐愍王十三年）

按史记田敬仲完世家愍王二十三年与秦击败楚于重丘按通鉴纲目赧王十四年秦韩魏齐伐楚杀其将唐昧取重丘赵伐中山中山君奔齐赧王十五年秦公子悝楚太子横俱质于齐（按通鉴为齐愍　王十四年）

按史记田敬仲完世家愍王二十四年秦使泾阳君质于齐按通鉴纲目赧王十五年秦公子悝质于齐秦芈戎大败楚师杀其将景缺取襄城楚使太子横质于齐以请平赧王十六年齐归公子悝于秦齐魏会于韩秦诱楚王槐于武关劫之以归楚人请太子横于齐立之秦以田文为丞相按通鉴为齐
愍王十五年

按战国策楚王死太子在齐质苏子谓薛公曰君何不留楚太子以市其下东国薛公曰不可我留太子郢中立王然则是我抱空质而行不义于天下也苏子曰不然郢中立王君因谓其新王曰与我下东国吾为王杀太子不然吾将与三国共立之然则下东国必可得也苏子之事可以请行可以令楚王亟入下东国可以益割于楚可以忠太子而使楚益入地可以为楚王走太子可以忠太子使之亟去可以恶苏子于薛公可以为苏子请封于楚可以使人说薛公以善苏子可以使苏子自解于薛公苏子谓薛公曰臣闻谋泄者事无功计不决者名不成今君留楚太子者以市下东国也非亟得下东国者则楚之计变变则是君抱空质而负名于天下也薛公曰善为之奈何对曰臣请为君之楚使亟入下东国之地楚得成则君无败矣薛公曰善因遣之故曰可以请行也谓楚王曰齐欲奉太子而立之臣观薛公之留太子者以市下东国也今王不亟入下东国则太子且倍王之割而使齐奉己楚王曰谨受令因献下东国故曰可以使楚亟入地也谓薛公曰楚之势可多割也薛公曰奈何请告太子其故使太子谒之君以忠太子使楚王闻之可以益入地故曰可以益割于楚谓太子曰齐奉太子而立之楚王请割地以留太子齐少其地太子何不倍楚之割地而资齐齐必奉太子太子曰善倍楚之割而延齐楚王闻之恐益割地而献之尚恐事不成故曰可以使楚益入地也谓楚王曰齐之所以多割地者挟太子也今已得地而求不止者以太子权王也故臣能去太子太子去齐无辞必不倍于王也王因驰强齐而为交齐辞必听王然则是王去雠而得齐交也楚王大说曰请以国因故曰可以为楚王使太子亟去也谓太子曰夫剬楚者王也以空名市者太子也齐未必信太子之言也而楚功见矣楚交成太子必危矣太子其图之太子曰谨受令乃约车而暮去故曰可以使太子急去也苏子使人请薛公曰夫劝留太子者苏子也苏子非诚以为君也且以便楚也苏子恐君之知之故多割楚以灭迹也今劝太子去者又苏子也而君弗知也臣窃为君疑之薛公大怒于苏子故曰可以使人恶苏子于薛公也又使人谓楚王曰夫使薛公留太子者苏子也奉王而代立楚太子者又苏子也割地因约者又苏子也忠王而走太子者又苏子也今人恶苏子于薛公之以其为齐薄而为楚厚也愿王之知之楚王曰谨受命因封苏子为武贞君故曰可以为苏子请封于楚也又使景鲤请薛公曰君之所以重于天下者以能得天下之士而有齐权也今苏子天下之辩士也世与少有君因不善苏子则是围塞天下士而不利说途也夫不善君者且奉苏子而于君之事殆矣今苏子善于楚王而君不蚤亲则是与楚为雠也故君不如因而亲之贵而重之是君有楚也薛公因善苏子故曰可以为苏子说薛公以善苏子　（按通鉴云诈赴于齐则楚王未死也国策言楚王死必有脱误今玩其文云谓楚王云楚王曰不辩　自明）
