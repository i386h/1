<!-- { "loadSidebar": true } -->
按史记周本纪云云　按韩世家韩之先与周同姓姓姬氏其后苗裔事晋得封于韩原曰韩武子武子后三世有韩厥从封姓为韩氏韩厥晋景公之三年晋司寇屠岸贾将作乱诛灵公之贼赵盾赵盾已死矣欲诛其子赵朔韩厥止贾贾不听厥告赵朔令亡朔曰子必能不绝赵祀死不恨矣韩厥许之及贾诛赵氏厥称疾不出程婴公孙杵臼之藏赵孤赵武也厥知之景公十一年厥与郄克将兵八百乘伐齐败齐顷公于获逢丑父于是晋作六卿而韩厥在一卿之位号为献子晋景公十七年病卜大业之不遂者为祟韩厥称赵成季之功今后无祀以感景公景公问曰尚有世乎厥于是言赵武而复与故赵氏田邑续赵氏祀晋悼公之十年韩献子老献子卒子宣子代宣子徙居州晋平公十四年吴季札使晋曰晋国之政卒归于韩魏赵矣晋顷公十二年韩宣子与赵魏共分祁氏羊舌氏十县晋定公十五年宣子与赵简子侵伐范中行氏宣子卒子贞子代立贞子徙居平阳贞子卒子简子代简子卒子庄子代庄子卒子康子代康子与赵襄子魏桓子共败知伯分其地地益大大于诸侯康子卒子武子代武子二年伐郑杀其君幽公十六年武子卒子景侯立景侯虔元年伐郑取雍丘二年郑败我负黍六年与赵魏俱得列为诸侯按赵世家襄子姊前为代王夫人简子既葬未除服北登夏屋请代王阴击杀之遂兴兵平代地以代封伯鲁子周为代成君伯鲁者襄子兄故太子太子蚤死故封其子襄子娶空同氏生五子襄子为伯鲁之不立也不肯立子且必欲传位与伯鲁子代成君成君先死乃取代成君子浣立为太子襄子立三十三年卒浣立是为献侯献侯少即位治中牟襄子弟桓子逐献侯自立于代一年卒国人曰桓子立非襄子意乃共杀其子而复迎立献侯十三年城平邑十五年献侯卒子烈侯籍立烈侯六年魏韩赵皆相立为诸侯追尊献子为献侯　按魏世家魏文侯元年秦灵公之元年也与韩武子赵桓子周威王同时六年城少梁十三年使子击围繁庞出其民十六年伐秦筑临晋元里十七年伐中山使子击守之赵仓唐傅之西攻秦至郑而还筑雒阴合阳二十二年魏赵韩列为诸侯按路史造父七世叔带隶晋九世而武立又六世籍始命复再世而析晋三世主父益大又五世邯郸没秦诸大夫立嘉于代安王十六年命田和为齐侯
按史记齐太公世家康公十九年田常曾孙田和始为诸侯迁康公海滨二十六年康公卒吕氏遂绝其祀田氏卒有齐国为齐威王强于天下　按田敬仲完世家陈完者陈厉公佗之子也完生周太史过陈陈厉公使卜完卦得观之否是为观国之光利用宾于王此其代陈有国乎不在此而在异国乎非此其身也在其子孙若在异国必姜姓姜姓四岳之后物莫能两大陈衰此其昌乎厉公者陈文公少子也其母蔡女文公卒厉公兄鲍立是为桓公桓公与佗异母及桓公病蔡人为佗杀桓公鲍及太子免而立佗为厉公厉公既立娶蔡女蔡女淫于蔡人数归厉公亦数如蔡桓公之少子林怨厉公杀其父与兄乃令蔡人诱厉公而杀之林自立是为庄公故陈完不得立为陈大夫厉公之杀以淫出国故春秋曰蔡人杀陈佗罪之也庄公卒立弟杵臼是为宣公宣公十一年杀其太子御寇御寇与完相爱恐祸及己故奔齐齐桓公欲使为卿辞曰羁旅之臣得免负担君之惠也不敢当高位桓公使为工正齐懿仲欲妻完卜之占曰是为凤凰于蜚和鸣锵锵有妫之后将育于姜五世其昌&#于正卿八世之后莫之与京卒妻完完之奔齐齐桓公立十四年矣完卒谥为敬仲仲生稚孟夷敬仲之如齐以陈字为田氏田稚孟夷生愍孟庄田愍孟庄生文子须无田文子事齐庄公晋之大夫栾逞作乱于晋来奔齐齐庄公厚客之晏婴与田文子谏庄公弗听文子卒生桓子无宇田桓子无宇有力事齐庄公甚有宠无宇卒生武子开与厘子乞田厘子乞事齐景公为大夫其收赋税于民以小斗受之其粟予民以大斗行阴德于民而景公弗禁由此田氏得齐众心宗族益强民思田氏晏子数谏景公景公弗听已而使于晋与叔向私语曰齐国之政卒归于田氏矣晏婴卒后范中行氏反晋晋攻之急范中行请粟于齐田乞欲为乱树党于诸侯乃说景公曰范中行数有德于齐齐不可不救齐使田乞救之而输之粟景公太子死后有宠姬曰芮子生子荼景公病命其相国惠子与高昭子以子荼为太子景公卒两相高国立荼是为晏孺子而田乞不说欲立景公佗子阳生阳生素与乞欢晏孺子之立也阳生奔鲁田乞伪事高昭子国惠子者每朝代参乘言曰始诸大夫不欲立孺子孺子既立君相之大夫皆自危谋作乱又绐大夫曰高昭子可畏也及未发先之诸大夫从之田乞鲍牧与大夫以兵入公室攻高昭子昭子闻之与国惠子救公公师败田乞之众追国惠子惠子奔莒遂反杀高昭子晏孺子奔鲁田乞使人之鲁迎阳生阳生至齐匿田乞家请诸大夫曰常之母有鱼菽之祭幸而来会饮会饮田氏田乞盛阳生橐中置坐中央发橐出阳生曰此乃齐君矣大夫皆伏谒将盟立之田乞诬曰吾与鲍牧谋共立阳生也鲍牧怒曰大夫忘景公之命乎诸大夫欲悔阳生乃顿首曰可则立之不可则已鲍牧恐祸及己乃复曰皆景公之子何为不可遂立阳生于田乞之家是为悼公乃使人迁晏孺子于骀而杀孺子荼悼公既立田乞为相专齐政四年田乞卒子常代立是为田成子鲍牧与齐悼公有&#&#悼公齐人共立其子壬是为简公田常成子与监止俱为左右相相简公田常心害监止监止幸于简公权弗能去于是田常复修厘子之政以大斗出贷以小斗收齐人歌之曰妪乎采归乎田成子齐大夫朝御鞅谏简公曰田监不可并也君其择焉君弗听子我者监止之宗人也常与田氏有郄田氏疏族田豹事子我有宠子我曰我欲尽灭田氏适以豹代田氏宗豹曰臣于田氏疏矣不听已而豹谓田氏曰子我将诛田氏田氏弗先祸及矣子我舍公宫田常兄弟四人乘如公宫欲杀子我子我闭门简公与妇人饮檀台将欲击田常太史子余曰田常非敢为乱将除害简公乃止田常出闻简公怒恐诛将出亡田子行曰需事之贼也田常于是击子我子我率其徒攻田氏不胜出亡田氏之徒追杀子我及监止简公出奔田氏之徒追执简公于徐州简公曰早从御鞅之言不及此难田氏之徒恐简公复立而诛己遂杀简公简公立四年而杀于是田常立简公弟骜是为平公平公即位田常为相田常既杀简公惧诸侯诛己乃尽归鲁卫侵地西约晋韩魏赵氏南通吴越之使修功行赏亲于百姓以故齐复定田常言于齐平公曰德施人之所欲君其行之刑罚人之所恶臣请行之行之五年齐国之政皆归田常田常于是尽诛鲍晏监止及公族之强者而割齐自安平以东至琅邪自为封邑封邑大于平公之所食田常乃选齐国中女子长七尺以上为后宫后宫以百数而使宾客舍人出入后宫者不禁及田常卒有七十余男田常卒子襄子盘代立相齐常谥为成子田襄子既相齐宣公三晋杀知伯分其地襄子使其兄弟宗人尽为齐都邑大夫与三晋通使且以有齐国襄子卒子庄子白立田庄子相齐宣公宣公四十三年伐晋毁黄城围阳狐明年伐鲁葛及安陵明年取鲁之一城庄子卒子太公和立田太公相齐宣公宣公四十八年取鲁之郕明年宣公与郑人会西城伐卫取毋丘宣公五十一年卒田会自廪丘反宣公卒子康公贷立贷立十四年淫于酒妇人不听政太公乃迁康公于海上食一城以奉其先祀明年鲁败齐平陆三年太公与魏文侯会浊泽求为诸侯魏文侯乃使使言周天子及诸侯请立齐相田和为诸侯周天子许之康公之十九年田和立为齐侯列于周室纪元年齐侯太公和立二年和卒子桓公午立按通鉴纲目安王十六年初命齐田和为诸侯　　秦秦制设爵二十等以赏功劳
按通典秦制爵二十等以赏功劳二十彻侯

注
后汉志曰彻侯金印紫绶功大者食县小者食　乡亭得臣其所食吏民后避汉武帝讳改曰通侯　或曰列侯十九关内侯

注
颜师古曰言有侯号而居京畿无国邑也荀绰　百官表注曰时六国未平将帅皆家关中故以为　号刘昭曰关内侯无土寄食在所县民租多少各　有户数为限如淳释曰列侯出关就国也但爵其　身有家累者与之关内之邑食其租税又有伦侯　建成侯赵亥昌武侯冯无择是也但有封名而无　食邑十八大庶长

注
刘昭曰自左庶长以上至大庶长皆将军也所　将庶人更卒故以为大庶长即大将军也左右庶　长即左右偏裨也十七驷车庶长

注
言乘驷马之车而为众庶之长
十六大上造

注
言皆主上造之士
十五少上造十四右更

注
言主令领更卒部其役事
十三中更十二左更十一右庶长

注
言为众列之侯
十左庶长九五大夫

注
大夫之尊者也刘昭曰自公士至五大夫皆军　吏也八公乘

注
言得乘公家之车也刘昭曰自吏民爵不得过　公乘过者得贳与子若同产然则公乘者军吏之　爵最尊者七公大夫

注
与下同
六官大夫

注
加官公者示稍尊也亦谓之国大夫
五大夫

注
列位从大夫
四不更

注
言不预更卒之事
三簪袅

注
以组带马曰袅簪袅者主饰此马
二上造
　造成也言有成命于上
一公士

注
言有爵命异于士卒刘昭曰步卒之有爵为士　者也战国之际秦项之间权设班宠有加赐邑君　者盖假其位号或空受其爵耳则田婴为靖郭君　白起为武安君魏冉弟为华阳君秦昭王弟为泾　阳君及高陵君蔡泽为刚成君其后项梁为武信　君陈余为成安君李左车为广武君之类是也至　汉尤多盖在封爵之外别加为美号也始皇帝二十六年始罢封建之制分天下为三十六郡按史记始皇本纪二十六年丞相绾等言诸侯初破燕齐荆地远不为置王毋以镇之请立诸子唯上幸许始皇下其议于群臣群臣皆以为便廷尉李斯议曰周文武所封子弟同姓甚众然后属疏远相攻击如仇雠诸侯更相诛伐周天子弗能禁止今海内赖陛下神灵一统皆为郡县诸子功臣以公赋税重赏赐之甚足易制天下无异意则安宁之术也置诸侯不便始皇曰天下共苦战斗不休以有侯王赖宗庙天下初定又复立国是树兵也而求其宁息岂不难哉廷尉议是分天下以为三十六郡郡置守尉监更名民曰黔首按通鉴纲目始皇帝二十六年初并天下更号皇帝分天下为三十六郡销兵器一法度徙豪杰于咸阳　勋爵部汇考三
　　汉一
汉承秦制爵二十等至彻侯以赏功国置相家丞门大夫庶子按汉书百官表爵一级曰公士

注
师古曰言有爵命异于士卒故称公士也
二上造

注
师古曰造成也言有成命于上也
三簪袅

注
师古曰以组带马曰袅簪袅者言饰此马也
四不更

注
师古曰言不豫更卒之事也
五大夫

注
师古曰列位从大夫
六官大夫七公大夫

注
师古曰加官公者示稍尊也
八公乘

注
师古曰言其得乘公家之车也
九五大夫

注
师古曰大夫之尊也
十左庶长十一右庶长

注
师古曰庶长言为众列之长也
十二左更十三中更十四右更

注
师古曰更言主领更卒部其役使也
十五少上造十六大上造

注
师古曰言皆主古造之士也
十七驷车庶长

注
师古曰言乘驷马之车而为众长也
十八大庶长

注
师古曰又更尊也
十九关内侯

注
师古曰言有侯号而居京畿无国邑
二十彻侯

注
师古曰言其爵位上通天子
