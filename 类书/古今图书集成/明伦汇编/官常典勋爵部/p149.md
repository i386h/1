<!-- { "loadSidebar": true } -->
按宋史吴越世家俶字文德杭州临安人本名弘俶以犯宣祖偏讳去之祖镠因黄巢之乱据有吴越昭宗授以杭越两藩节制封彭城郡王历梁后唐加吴越国王卒子元瓘嗣元瓘卒子佐嗣佐卒弟倧嗣为其大将胡进思所废遂迎立俶事具五代史俶即元瓘之弟九子也母越国恭懿夫人吴氏晋开运中为台州刺史数月有僧德诏语俶曰此地非君为治之所当速归不然不利俶从其言即求归国未几有进思之变汉干佑初授东南面兵马都元帅镇海镇东军节度使开府仪同三司检校太师兼中书令杭越等州大都督吴越国王赐号翊圣广运同德保定功臣赐以金印玉册三年江南遣其将查文徽攻福州俶发兵擒文徽献捷加尚书令周广顺初授诸道兵马元帅二年授天下兵马元帅改赐推诚保德安邦致治忠正功臣六月丁母忧起服世宗即位授天下兵马都元帅显德三年世宗征淮南令俶以所部分路进讨俶遣偏将吴程围毗陵陷关城擒刺史赵仁泽路彦铢围宣城俄俶军战败复失常州会李景上表求割地内附诏俶班师五年夏四月杭州灾府舍悉为煨烬将延及仓庾俶命酒祝曰食为民天若尽焚之民命安仰火遂止世宗闻之遣内侍诏恤问是岁淮南内属遣翰林学士陶谷司天监赵修己使俶赐羊马橐&#自是以为常七月又遣合门使曹彬赐俶兵甲旗帜六年恭帝嗣位赐崇仁昭德宣忠保庆扶天翊亮功臣建隆元年授天下兵马大元帅俶舅宁国军节度吴延福有异图左右劝俶诛之俶曰先夫人同气安忍置于法言讫呜咽流涕但黜延福于外终全母族自太祖受命俶贡奉有加常数二年遣使赐俶战马二百羊五千橐&#三十干德元年以白金万两犀牙各十株香药一十五万斤金银真珠&#瑁器数百事来贡改赐承家保国宣德守道忠正恭顺功臣是冬郊祀遣其子惟浚入贡开宝五年改赐开吴镇越崇文耀武宣德守道功臣封其妻孙氏为贤德顺穆夫人未几遣幕吏黄夷简入贡上谓之曰汝归语元帅常训练兵甲江南强倔不朝我将发师讨之元帅当助我无惑人言云皮之不存毛将安傅特命有司造大第干熏风门外连数坊栋宇宏丽储偫什物无不悉具因召进奏使钱文贽谓之曰朕数年前令学士承旨陶谷草诏比来城南建离宫令赐名礼贤宅以待李煜及汝主先来朝者以赐之诏以草示文贽遂遣文贽赐俶战马及羊谕旨于俶七年五月赐俶袭衣玉带玉鞍勒马金器二百两银器三千两锦绮千段是冬讨江南遣内客省使丁德裕赍诏以俶为升州东面招抚制置使赐战马二百匹旌旗剑甲令德裕以禁兵步骑千人为俶前锋尽护其军李煜贻书于俶其略曰今日无我明日岂有君一旦明天子易地酬勋王亦大梁一布衣耳俶不答以书来上八年俶率兵常州加守太师诏俶归国俶遣大将沈承礼等率兵水陆随王师平润州遂进讨金陵上尝召进奏使任知果令谕旨于俶曰元帅克毗陵有大功俟平江南可暂来与朕相见以慰延想之意即当遣还不久留也朕三执圭币以见上帝岂食言乎江南平论功以俶大将沈承礼孙承佑并为节度使为防御使者一人刺史六人九年二月俶与其妻孙氏子惟浚平江军节度使孙承佑来朝上遣皇子兴元尹德昭至雎阳迎劳俶将至车驾先幸礼贤宅按视供帐之具及至诏俶居之对于崇德殿贡白金四万两绢五万匹赐袭衣玉带金器千两白金器三千两罗绮三千段玉勒马即日宴长春殿俶又贡白金三万两绢三万匹乳香三万斤贺平江左贡白金五万两钱十万贯&#百八十万两茶八万五千斤犀角象牙二百株香药三百斤车驾幸其第又贡白金十万两绢五万匹乳香五万斤以助郊祀三月庚午诏曰古者宗工大臣特被隆眷或剑履上殿或书诏不名率由丰功待以殊礼今我兼其名数用奖勋贤辉映古今允为优异咨尔吴越国王钱俶德隆宏茂器识深远抚奥区于吴会勒洪伐于宗彝昨以江表不庭王师致讨委方面之兵柄克常润之土宇辅翼帝室震迭皇灵而乃执圭来庭垂绅就列罄事君之诚&#为群后之表仪爰峻徽章以旌元老可特赐剑履上殿书诏不名以俶妻贤德顺穆夫人孙氏为吴越国王妃令惟浚诏赐之宰相以为异姓诸侯王妻无封妃之典太祖曰行自我朝表异恩也俶献白金六万两绢六万匹为谢太祖数诏俶与其子惟浚宴射苑中惟诸王预坐每宣谕俶俶拜谢多令内侍掖起俶感泣又尝一日召宴独太宗秦王侍坐酒酣太祖令俶与太宗秦王叙昆仲之礼俶伏地叩头涕泣固让乃止会将以四月幸西京亲雩祀俶恳请扈从不许留惟浚侍祠令俶归国太祖宴饯于讲武殿赐窄衣玉束带玉鞍勒马玳瑁鞭金银锦彩二十余万银装兵八百事谓俶曰南北风土异宜渐及炎暑卿可早发俶涕泣言愿三岁一朝太祖曰川陆迂远当俟诏旨即来觐也俶将发京师特赐导从仪卫之物率皆鲜丽令自礼贤宅陈列至迎春苑自俶之至逮于归国太祖所赐金器万两白金器又数万两白金十余万两锦绮绫罗绸绢四十余万匹马数百匹他物不可胜计俶既归国尝视事功臣堂一日命坐于东偏谓左右曰西北者神京在焉天威不违颜咫尺俶岂敢宁居乎太宗即位加食邑五千户俶贡御衣通天犀带绢万匹金器&#瑁器百余事金银扣器五百事涂金银香台龙脑檀香床银假果水晶花凡数千计价值巨万又贡犀角象牙三十株香药万斤干姜五万斤茶五万斤俶又请岁增常贡诏不许太平兴国二年正月孙氏卒遣给事中程羽吊祭九月上言乞所赐诏书呼名不许三年三月来朝遣判四方馆事梁迥至泗州迎劳惟浚先在阙下上遣至雎阳候俶俶先遣孙承佑入奏事上即遣承佑护诸司供帐劳俶于郊又令齐王廷美宴俶于迎春苑俶至对于崇德殿赐袭衣玉带金银器玉鞍勒马锦彩万匹钱千万宾佐崔仁冀等赐金银带器币鞍马有差即日宴俶长春殿令刘鋹李煜预坐俶贡白金五万两钱万万绢十万匹绫二万匹绵十万屯茶十万斤建茶万斤干姜万斤越器五万事锦缘席千金银画舫三银饰龙舟四金饰乌樠木御食案御床各一金樽罍盏斝各一金饰&#瑁器三十事金扣藤盘二金扣雕象俎十银假果树十事翠毛真珠花三丛七宝饰食案十银樽罍十盏斝副焉金扣越器百五十事雕银俎五十密假果剪罗花各二十树银扣大盘十银装鼓二七宝饰胡琴五弦筝各四银饰箜篌方响羯鼓各四红牙药器二十二事乳香万斤犀角象牙各一百株香药万斤苏木万斤上又尝召俶及其子惟浚宴后苑泛舟池中上手酌酒以赐俶俶跪饮之其恩待如此四月会陈洪进纳土俶上言曰臣伏有恳诚贮于肺腑幸因入觐辄敢上闻盖虞神道之害盈必冀天慈之从欲臣近蒙朝廷赐以剑履上殿诏书不名仍以本道领募卒徒常营戈甲特建国王之号俾增师律之严皆所以假其宠名托于邻敌方令幅员无外名数洞分岂可冒居自罹公议合从省罢以正等威除本道军士器甲臣已曾奏纳外其所封吴越国王及天下兵马大元帅职名望皆许解罢凡颁诏命愿复名呼庶圣朝无虚授之恩微臣免疾颠之祸优诏不许五月乙酉俶再上表臣庆遇承平之运远修肆觐之仪宸眷弥隆宠幸皆极斗筲之量实觉满盈丹赤之诚辄兹披露臣伏念祖宗以来亲提义旅尊戴中京略有两浙之土田讨平一方之僭逆此际盖隔朝天之路莫谐请吏之心然而禀号令于阙庭保封疆于边侥世家承袭已及百年今者幸遇皇帝陛下嗣守丕基削平诸夏凡在率滨之内悉归舆地之图独臣一邦僻介江表职贡虽陈于外府版籍未归于有司尚令山越之民犹隔陶唐之化太阳委照不及蔀家春雷发声犹为聋俗则臣实使之然也罪莫大焉不胜大愿愿以所管十三州献于阙下执事其间地里名数别具条析以闻伏望陛下念奕世之忠勤察乃心之倾向特降明诏允兹至诚诏答曰卿世济忠纯志遵宪度承百年之堂构有千里之江山自朕纂临聿修觐礼睹文物之全盛喜书轨之混同愿亲日月之光遽忘江海之志甲兵楼橹既悉上于有司山川土田又尽献于天府举宗效顺前代所无书之简编永彰忠烈所请宜依丁亥诏曰汉宠功臣聿着带河之誓周尊元老遂分表海之邦其有奄宅勾吴早绵星纪包茅入贡不绝于累朝羽檄起兵备尝于百战适当辑瑞而来勤爰以提封而上献宜迁内地别锡爰田弥昭启土之荣俾增书社之数吴越国王钱俶天资纯&#世济忠贞兆积德于灵源书大勋于策府近者庆冲人之践祚奉国珍而来朝齿革羽毛既修其常贡土田版籍又献于有司愿宿卫于京师表乃心于王室眷兹诚节宜茂宠光是用列西楚之名区析长淮之奥壤建兹大国不远旧封载疏千里之疆更重四征之寄畴其爵邑施及子孙永夹辅于皇家用对扬于休命垂厥百世不其伟欤其以淮南节度管内封俶为淮海国王仍改赐宁淮镇海崇文耀武宣德守道功臣即以礼贤宅赐之惟浚为节度使兼侍中惟治为节度使惟演为团练使惟愿暨侄郁昱并为刺史弟仪信并为观察使将校孙承佑沈承礼并为节度使礼貌隆盛冠绝一时是岁七月中元京城张灯令有司于俶宅前设灯山陈乐以宠之八月令两浙发俶缌麻以上亲及管内官吏悉归朝凡舟一千四十四艘所过以兵护送杭州贡俶乐人凡八十有一人诏以三十六人还杭州四十五人赐俶俶上表谢上亲画付中书送史馆四年二月宴苑中俶被病拜不能起上命以银装肩舆送归因以赐之四月从征太原赐羊三百酒十斛俶小心谨恪每晨趋行阙人未有至者俶必先至假寐以待旦上知之谓俶曰卿已中年宜避风冷自今入谒不须太早也特辍御前二大烛以赐之令先赴前顿上尝赐从臣食于中路顿并赐卫士羊臂臑&#酒观其饮啖上见其雄壮因顾俶俶进曰所谓如虎如貔如熊如罴者也会刘继元降上御连城台诛军中先亡命太原者顾谓俶曰卿能保全一方以归于我不致血刃深可嘉也俶顿首谢俶中途被足疾车驾亲临问令太医然艾以灸疾寻愈还京策勋宰相进拟加食邑万户实封千户上即改白麻倍加食邑二万户实封二千户五年八月俶被病上临问赐白金万两钱千万绢万匹金器千两赐其子惟浚惟治白金各万两是冬车驾幸大名府诏俶乘肩舆即路六年又被病赐告久之上遣中使赐俶文楸棋局水精棋子乃谕旨曰朕几务之余颇曾留意以卿在假可用此遣日八年十二月上言曰臣以蕞尔之躯蒙被恩宠赋禄百万兼职数四元帅之任实本于兵权国王之号盖屏于帝室尚书总百揆之重中书掌八柄之繁维师冠于上台开府当于极品臣之孱琐罔克负荷邦国之制式着等威名器之间固有涯分徒速罪戾以取颠隮伏望圣旨特从省罢不许表三上下诏曰分茅胙土所以彰世及之荣大辂繁缨所以表名器之重至若褒宠勋德度越典帝咨于旧章爰推异数乃有体好谦之德形固让之辞敦谕再三确乎不拔用曲至公之论式光知止之风淮海国王钱俶方岳炳灵风云通感奄有勾吴之地不忘象魏之心扫境来朝举宗宿卫籍其土宇入于朝廷式昭职员胙之淮海居天子二老之任启真王万户之封并加宠章用答忠顺而乃屡形表疏愿避官荣发于深衷诚不可夺若以灵台偃伯武库櫜兵天下一家书轨之无外五侯九伯征伐之不行愿寝元帅之名勉徇由衷之请其乃世祚明德存于带砺之盟帝赉良弼宠以台辅之任极驭贵之爵增衍食之封非足&#庸适以昭德勉膺渥泽克副眷怀可罢天下兵马大元帅余如故雍熙元年改封汉南国王四年春出为武胜军节度改封南阳国王俶久被病诏免入辞将发赐玉束带金唾壶盆等俶四上表让国王改封许王端拱元年春徙封邓王会朝廷遣使赐生辰器币与使者宴饮至暮有大流星堕正寝前光烛一庭是夕暴卒年六十俶以天成四年八月二十四日生至是八月二十四日卒复与父元瓘卒日同人皆异之上为废朝七日追封秦国王谥忠懿仍正衙备礼发册曰皇帝若曰昊穹眷佑贤哲挺生禀象纬之纯精负经纶之盛业作民父母为国翰垣其存也冠中台而长诸侯其没也峻徽章而崇礼命咨尔故安时镇国崇文耀武宣德守道功臣武胜军节度邓州管内观察处置等使开府仪同三司守太师尚书令兼中书令使持节邓州诸军事行邓州刺史上柱国邓王食邑九万七千户食实封一万六千九百户赐剑履上殿诏书不名钱俶嗣祖考之令德奠东南之奥区开国承家本仁祖义以忠孝而保社稷以廉让而化人民勤翊戴于累朝克惠绥于一境世传威略志慕声明当武库戢兵洞阅诗书之府洎秣陵问罪雄张掎角之师致区宇之同文赖忠良之协力逮于纂绍益享崇高蕴明哲而保身务倾输而竭节尽献土壤来归阙廷予嘉乃功荐锡殊宠而道隆简退志尚谦冲屡辞郄縠之权难夺范宣之让朕深惟勋旧俾就养颐爰出殿于大邦庶聿臻于&#寿式紧元老永辅眇躬何天道之难谌而梁木之斯坏长沙既往空存甲令之勋征虏云亡但见云台之像赗赙从于异等嗟悼废于临朝宁酬柱石之勋未极君臣之分庸加典则以厚始终今遣使大中大夫尚书工部侍郎上柱国汾阳郡开国侯食邑一千户赐紫金鱼袋郭贽持节册赠尔为秦国王呜呼德无不报予敢忘于格言魂而有知尔尚钦于天命呜呼哀哉命中使护其丧归葬洛阳自镠至俶世有吴越之地仅百年管内诸州皆子弟将校授任而后请命于朝有至使相者俶任太师尚书令兼中书令四十年为元帅三十五年及归朝卒子惟演惟济皆童年召见慰劳并起家诸卫将军善始令终穷极富贵福履之盛近代无比然甚俭素自奉尤薄常服大帛之衣帏帐茵褥皆用紫絁食不重味颇知书雅好吟咏在吴越日目编其诗数百首为正本集因陶谷奉使至杭州求为之序性谦和未尝忤物在藩日每朝廷使至接遇勤厚所上乘舆服物器玩制作精妙每遣使修贡必罗列于庭焚香再拜其恭谨如此崇信释氏前后造寺数百归朝又以爱子为僧善草书上一日遣使谓曰闻卿善草圣可写一二纸进来俶即以旧所书绢图上之诏书褒美因赐玉砚金匣一红绿象牙管笔龙凤墨蜀笺盈丈纸皆百数属久病家居有黄门赵海被酒造其第求见因出药数丸谓俶曰此颇疗目疾愿王即饵之俶即饵焉既去家人皆惶骇不测俶曰此但醉耳又何疑哉后数日上闻大惊捕海系狱决杖流海岛初俶为胡进思所立废其兄倧徙越州资给丰厚进思屡请除之恐为后患俶泣曰若杀吾兄吾终不忍汝欲行其志吾当退避贤路进思惭而退俶虑进思害倧遣亲将薛温为倧守卫戒之曰委汝以保全废王苟有非常汝当以死扞之温至越旬余有二卒夜持刃逾垣入倧阖户拒之呼声达于外温领徒而入毙二卒于庭中乃进思之所遣也进思因忧惧疽发背卒后左右屡有以倧为言俶终拒之倧居越州二十余年卒俶自建隆以来贡奉不绝及用兵江左所贡数十倍先是镠与战士多赐己姓后俶归朝皆称同宗淳化三年诏令复本姓又浙中刘氏避镠讳改为金氏亦令还故景德中有司请以礼贤宅为司天监真宗以先朝所赐不许大中祥符八年子惟演等复表上之诏赐钱五万贯仍各赐第一区子惟浚惟治惟演惟灏惟溍惟济惟渲至韶州团练使惟灏贺州团练使惟溍至左龙武将军奖州刺史惟演自有传　　钱惟浚
