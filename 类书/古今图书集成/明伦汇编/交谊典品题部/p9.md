<!-- { "loadSidebar": true } -->
左传文公二年仲尼曰臧文仲其不仁者三不知者三下展禽废六关妾织蒲三不仁也作虚器纵逆祀祀爰居三不知也七年狄侵我西鄙公使告于晋赵宣子使因贾季问酆舒且让之酆舒问于贾季曰赵衰赵盾孰贤对曰赵衰冬之日也赵盾夏日之日也宣公二年赵穿攻灵公于桃园宣子未出山而复大史书曰赵盾弒其君以视于朝宣子曰不然对曰子为正卿亡不越竟反不讨贼非子而谁宣子曰呜呼我之怀矣自诒伊戚其我之谓矣孔子曰董狐古之良史也书法不隐赵宣子古之良大夫也为法受恶惜也越竟乃免襄公二十九年吴公子札适卫说蘧瑗史狗史公子荆公叔发公子朝曰卫多君子未有患也昭公十四年晋邢侯与雍子争鄐田久而无成士景伯如楚叔鱼摄理韩宣子命断旧狱罪在雍子雍子纳其女于叔鱼叔鱼蔽罪邢侯邢侯杀叔鱼与雍子于朝宣子问其罪于叔向叔向曰三人同罪施生戮死可也雍子自知其罪而赂以买直鲋也鬻狱邢侯专杀其罪一也已恶而掠美为昏贪以败官为墨杀人不忌为贼夏书曰昏墨贼杀皋陶之刑也请从之乃施邢侯而尸雍子与叔鱼于市仲尼曰叔向古之遗直也韩非子十过篇昔齐桓公九合诸侯一匡天下为五伯长管仲佐之管仲老不能用事休居于家桓公从而问之曰仲父家居有病即不幸而不起此病政安迁之管仲曰臣老矣不可问也虽然臣闻之知臣莫若君知子莫若父君其试以心决之公曰鲍叔牙何如管仲曰不可鲍叔牙为人刚愎而上悍刚则犯民以暴愎则不得民心悍则下不为用其心不惧非伯者之佐也公曰然则竖刁何如管仲曰不可夫人之情莫不爱其身公妒而好内竖刁自□以为治内其身不爱又安能爱君曰然则卫公子开方何如管仲曰不可齐卫之间不过十日之行开方为事君欲适君之故十五年不归见其父母此非人情也其父母之不亲也又能亲君乎公曰然则易牙何如管仲曰不可夫易牙为君主味君之所未尝食唯人肉耳易牙蒸其首子而进之君所知也人之情莫不爱其子今蒸其子以为膳于君其子弗爱又安能爱君乎公曰然则孰可管仲曰隰朋可其为人也坚中而廉外少欲而多信夫坚中则足以为表廉外则可以大任少欲则能临其众多信则能亲邻国此霸者之佐也君其用之公曰诺国语宣王欲得国子之能训导诸侯樊穆仲曰鲁侯孝王曰何以知之对曰肃恭明神而敬事老赋事行刑必问于遗训而咨于故实不干所问不犯所咨王曰然则能训治其民矣乃命鲁孝公于夷宫国语赵文子与叔向游于九京曰死者若可作也吾谁与归叔向曰其阳子乎文子曰夫阳子行廉直于晋国不免其身其知不足称也叔向曰其舅犯乎文子曰舅犯见利不顾其君其仁不足称也其随武子乎纳谏不忘其师言身不失其友事君不援而进不阿而退左传昭公二十年郑子产卒仲尼闻之出涕曰古之遗爱也孔子家语颜回篇颜回问于孔子曰臧文仲武仲孰贤孔子曰武仲贤哉颜回曰武仲世称圣人而身不免于罪是智不足称也好言兵讨而挫锐于邾是智不足名也夫文仲其身虽殁而言不朽恶有未贤孔子曰身殁言立所以为文仲也然犹有不仁者三不智者三是则不及武仲也回曰可得闻乎孔子曰下展禽置六关妾织蒲三不仁设虚器纵逆祀祠海鸟三不智武仲在齐齐将有祸不受其田以避其难是智之难也夫臧武仲之智而不容于鲁抑有由焉作而不顺施而不恕也夫夏书曰念兹在兹顺事恕施六本篇孔子曰回有君子之道四焉强于行义弱于受谏怵于待禄慎于治身史有君子之道三焉不仕而敬上不祀而敬鬼直己而曲于人曾子侍曰参昔尝闻夫子之三言而未之能行也夫子见人之一善而忘其百非是夫子之易事也见人之有善若己有之是夫子之不争也闻善必躬行之然后导之是夫子之能劳也学夫子之三言而未能行是以自知终不及二子者也孔子曰吾死之后则商也日益赐也日损曾子曰何谓也子曰商也好与贤己者处赐也悦不若己者处不知其子视其父不知其人视其友不知其君视其所使不知其地视其草木故曰与善人居如入芝兰之室久而不闻其香即与之化矣与不善人居如入鲍鱼之肆久而不闻其臭亦与之化矣丹之所藏者赤漆之所藏者黑是以君子必慎其所处者焉弟子行卫将军文子问于子贡曰吾闻孔子之施教也先之以诗书而导之以孝悌说之以仁义观之以礼乐然后成之以文德盖入室升堂者七十有余人其孰为贤子贡对以不知文子曰以吾子常与学贤者也不知何谓子贡对曰贤人无妄知贤即难故君子之言曰智莫难于知人是以难对也文子曰若夫知贤莫不难今吾子亲游焉是以敢问子贡曰夫子之门人盖有三千就焉赐有逮及焉未逮及焉故不得□以告也文子曰吾子所及者请问其行子贡对曰夫能夙兴夜寐讽诗崇礼行不贰过称言不苟是颜回之行也孔子说之以诗曰媚兹一人应侯慎德永言孝思孝思维则若逢有德之君世受显命不失厥名以御于天子则王者之相也在贫如客使其臣如借不迁怒不深怨不录旧罪是冉雍之行也孔子论其材曰有土之君子也有众使也有刑用也然后称怒焉孔子告之以诗曰靡不有初鲜克有终匹夫不怒唯以忘其身不畏强御不侮矜寡其言循性其都以富材任治戎是仲由之行也孔子和之以文说之以诗曰受小拱大拱而为下国骏庞荷天子之龙不戁不悚敷奏其勇强乎武哉文不胜质恭老恤幼不忘宾旅好学博艺省物而勤也是冉求之行也孔子因而语之曰好学则智恤孤则惠恭则近礼勤则有继尧舜笃恭以王天下其称之也曰宜为国老齐庄而能肃志通而好礼摈相两君之事笃雅有节是公西赤之行也子曰礼经三百可勉能也威仪三千则难也公西赤问曰何谓也子曰貌以傧礼礼以傧辞是谓难焉众人闻之以为成也孔子语人曰当宾客之事则达矣谓门人曰二三子之欲学宾客之礼者其于赤也满而不盈实而如虚过之如不及先王难之博无不学其貌恭其德敦其言于人也无所不信其骄大人也常以浩浩是以眉寿是曾参之行也孔子曰孝德之始也悌德之序也信德之厚也忠德之正也参中夫四德者也以此称之美功不伐贵位不善不侮不佚不傲无告是颛孙师之行也孔子言之曰其不伐则犹可能也其不弊百姓则仁也诗云恺悌君子民之父母夫子以其仁为大学之深送迎必敬上交下接若截焉是卜商之行也孔子说之以诗曰式夷式已无小人殆若商也其可谓不险矣贵之不喜贱之不怒苟利于民矣廉于行己其事上也以佑其下是淡台灭明之行也孔子曰独贵独富君子耻之夫也中之矣先成其虑及事而用之故动则不妄是言偃之行也孔子曰欲能则学欲知则问欲善则详欲给则豫当是而行偃也得之矣独居思仁公言仁义其于诗也则一日三复白圭之玷是南宫绦之行也孔子信其能仁以为异士自见孔子出入于户未尝越礼往来过之足不履影启蛰不杀方长不折执亲之丧未尝见齿是高柴之行也孔子曰柴于亲丧则难能也启蛰不杀则顺人道方长不折则恕仁也成汤恭而以恕是以日隮凡此诸子赐之所亲睹者也吾子有命而讯赐赐也固不足以知贤文子曰吾闻之也国有道则贤人兴焉中人用焉乃百姓归之若吾子之论既富茂矣壹诸侯之相也抑世未有明君所以不遇也子贡既与卫将军文子言适鲁见孔子曰卫将军文子问二三子之于赐不壹而三焉赐也辞不获命以所见者对矣未知中否请以告孔子曰言之乎子贡以其辞状告孔子子闻而笑曰赐汝次为知人矣子贡对曰赐也何敢知人此以赐之所睹也孔子曰然吾亦语汝耳之所未闻目之所未见者岂思之所不至智之所未及哉子贡曰赐愿得闻之孔子曰不克不忌不念旧怨盖伯夷叔齐之行也畏天而敬人服义而行信孝于父母恭于兄弟从善而教不道盖赵文子之行也其事君也不敢爱其死然亦不敢忘其身谋其身不遗其友君陈则进而用之不陈则行而退盖随武子之行也其为人之渊源也多闻而难诞内植足以没其世国家有道其言足以治无道其默足以容盖铜鍉伯华之行也外宽而内正自拯于隐括之中直己而不直人汲汲于仁以善自终盖蘧伯玉之行也孝恭慈仁允德图义约货去怨轻财不匮盖柳下惠之行也其言曰君虽不量于其身臣不可以不忠于其君是故君择臣而任之臣亦择君而事之有道顺命无道衡命盖晏平仲之行也蹈忠而行信终日言不在尤之内国无道处贱不闷贫而能乐盖老子之行也易行以俟天命居下不援其上其亲观于四方也不忘其亲不尽其乐以不能则学不为己终身之忧盖介子山之行也子贡曰敢问夫子之所知者盖尽于此而已乎孔子曰何谓其然亦略举耳目之所及而已矣昔晋平公问祁奚曰羊舌大夫晋之良大夫也其行如何祁奚辞以不知公曰吾闻子少长乎其所今子掩之何也祁奚对曰其少也恭而顺心有耻而不使其过宿其为大夫悉善而谦其端其为舆尉也信而好直其功至于其为容也温良而好礼博闻而时出其志公曰曩者问子子奚曰不知也祁奚曰每位改变未知所止是以不敢得知也此又羊舌大夫之行也子贡跪曰请退而记之辨政篇子贡问于孔子曰夫子之于子产晏子可谓至矣敢问二大夫之所自为夫子所以与之者孔子曰夫子产于民为惠主于学为博物晏子于君为忠臣而行为敬敏故吾皆以兄事之而加爱敬晏子叔向问晏子曰正士之义邪人之行何如晏子对曰正士处势临众不阿私行于国足养而不忘故通则事上使恤其下穷则教下使顺其上事君尽礼行忠不正爵禄不用则去而不议其交友也论身义行不为苟戚不同则□而不诽不毁进于君不以刻民尊于国故用于上则民安行于下则君尊故得众上不疑其身用于君不悖于行是以进不丧亡退不危身此正士之行也邪人则不然用于上则虐民行于下则逆上事君苟进不道忠交友苟合不道行持谀巧以正禄比奸邪以厚养矜爵禄以临人夸礼貌以华世不任于上则轻议不笃于友则好诽故用于上则民忧行于下则君危是以其事君近于罪其交友近于患其得上辟于辱其为生偾于刑故用于上则诛行于下则弒是故交通则辱生患则危此邪人之行也景公出田寒故以为浑犹顾而问晏子曰若人之众则有孔子焉乎晏子对曰有孔子焉则无有若舜焉则婴不识公曰孔子之不逮舜为间矣曷为有孔子焉则无有若舜焉则婴不识晏子对曰是乃孔子之所以不逮舜孔子行一节者也处民之中其过之识况乎处君之中乎舜者处民之中则自齐乎士处君子之中则齐乎君子上与圣人则固圣人之林也此乃孔子之所以不逮舜也说苑善说篇卫将军文子问子贡曰季文子三穷而三通何也子贡曰其穷事贤其通举穷其富分贫其贵礼贱穷以事贤则不侮通而举穷则忠于朋友富而分贫则宗族亲之贵而礼贱则百姓戴之其得之固道也失之命也曰失而不得者何也曰其穷不事贤其通不举穷其富不分贫其贵不礼贱其得之命也其失之固道也子路问于孔子曰管仲何如人也子曰大人也子路曰昔者管子说襄公襄公不说是不辨也欲立公子纠而不能是无能也家残于齐而无忧色是不慈也桎梏而居槛车中无□色是无愧也事所射之君是不贞也召忽死之管子不死是无仁也夫子何以大之子曰管仲说襄公襄公不说管子非不辨也襄公不知说也欲立子纠而不能非无能也不遇时也家残于齐而无忧色非不慈也知命也桎梏居槛车而无□色非无愧也自裁也事所射之君非不贞也知权也召忽死之管子不死非无仁也召忽者人臣之材也不死则三军之虏也死之则名闻天下夫何为不死哉管子者天子之佐诸侯之相也死之则不免为沟中之瘠不死则功复用于天下夫何为死之哉由汝不知也晋平公问于师旷曰咎犯与赵衰孰贤对曰阳处父欲臣文公因咎犯三年不达因赵衰三日而达智不知其士众不智也知而不言不忠也欲言之而不敢无勇也言之而不听不贤也赵简子问于成搏曰吾闻夫羊殖者贤大夫也是行奚然对曰臣搏不知也简子曰吾闻之子与友亲子而不知何也搏曰其为人也数变其十五年也廉以不匿其过其二十也仁以喜义其三十也为晋中军尉勇以喜仁其年五十也为边城将远者复亲今臣不见五年矣恐其变是以不敢知简子曰果贤大夫也每变益上矣权谋篇孔子问漆雕马人曰子事臧文仲武仲孺子容三大夫者孰为贤漆雕马人对曰臧氏家有龟焉名曰蔡文仲立三年为一兆焉武仲立三年为二兆焉孺子容立三年为三兆焉马人见之矣若夫三大夫之贤不贤马人不识也孔子曰君子哉漆雕氏之子其言人之美也隐而显其言人之过也微而着故智不能及明不能见得无数卜乎至公篇辛栎见鲁穆公曰周公不如太公之贤也穆公曰子何以言之辛栎对曰周公择地而封曲阜太公择地而封营丘爵土等其地不若营丘之美人民不如营丘之众不徒若是营丘又有天固穆公心□不能应也辛栎趋而出南宫边子入穆公具以辛栎之言语南宫边子南宫边子曰昔周成王之卜居成周也其命龟曰予一人兼有天下辟就百姓敢无中土乎使予有罪则四方伐之无难得也周公卜居曲阜其命龟曰作邑乎山之阳贤则茂昌不贤则速亡季孙行父之戒其子也曰吾欲室之侠于两社之间也使吾后世有不能事上者使其替之益速如是则曰贤则茂昌不贤则速亡安在择地而封哉或示有天固也辛栎之言小人也子无复道也新序杂事篇晋平公欲伐齐使范昭往观焉景公赐之酒酣范昭曰愿请君之樽酌公曰酌寡人之樽进之于客范昭已饮晏子曰彻樽更之□觯具矣范昭佯醉不悦而起舞谓太师曰能为我调成周之乐乎吾为子舞之太师曰冥臣不习范昭趋而出景公谓晏子曰晋大国也使人来将观吾政也今子怒大国之使者将奈何晏子曰夫范昭之为人非陋而不识礼也且欲试吾君臣故绝之也景公谓太师曰子何以不为客调成周之乐乎太师对曰夫成周之乐天子之乐也若调之必人主舞之今范昭人臣也而欲舞天子之乐臣故不为也范昭归以告平公曰齐未可伐也臣欲试其君而晏子识之臣欲犯其礼而太师知之仲尼闻之曰夫不出于樽俎之间而知千里之外其晏子之谓也可谓折冲矣而太师其与焉国语子西使人召王孙胜沈诸梁闻之见子西曰闻子召王孙胜信乎曰然子高曰将焉用之曰吾闻之胜直而刚欲置之境子高曰不可其为人也展而不胜爱而不仁诈而不知毅而不勇直而不衷周而不淑复言而不谋身展也爱而不谋长不仁也以谋盖人诈也强忍犯义毅也直而不顾不衷也周言弃德不淑也是六德者皆有其华而不实将焉用之韩诗外传魏文侯欲置相召李克问曰寡人欲置相非翟璜则魏成子愿卜之于先生李克避席而辞曰臣闻之卑不谋尊□不间亲臣外居者也不敢当命文侯曰先生临事勿让李克曰夫观士也居则视其所亲富则视其所与达则视其所举穷则视其所不为贫则视其所不取此五者足以观矣文侯曰请先生就舍寡人之相定矣李克出遇翟璜曰今日闻君召先生而卜相果谁为之李克曰魏成子为之翟璜勃然作色曰吾何负于魏成子西河之守吾所进也君以邺为忧吾进西门豹君欲伐中山吾进乐羊中山既拔无守之吾进先生君欲置太子傅吾进赵苍皆有成功就事吾何负于魏成子克曰子之言克于子之君也岂比周以求大官哉君问置相非成则璜二子何如臣对曰君不察故也居则视其所亲富则视其所与达则视其所举穷则视其所不为贫则视其所不取五者以定矣何待克哉是以知魏成子为相也且子焉得与魏成子比魏成子食禄日千锺什一在内以聘约天下之士是以得卜子夏田子方段干木此三人君皆师友之子之所进皆臣之子焉得与魏成子比乎翟璜逡巡再拜曰鄙人固陋失对于夫子诗曰明昭有周式序在位孔丛子杂训篇县子问子思曰吾闻同声者相好子之先君见子产时则兄事之而世谓子产仁爱称夫子圣人是谓圣道事仁爱乎吾未谕其人之孰先后也故质于子子思曰然子之问也昔季孙问子游亦若子之言也子游答曰以子产之仁爱譬夫子其犹浸水之与膏雨乎康子曰子产死郑人丈夫舍玦佩妇女舍珠瑱巷哭三月竽瑟不作夫子之死也吾未闻鲁人之若是也奚故哉子游曰夫浸水之所及也则生其所不及则死故民皆知焉膏雨之所生也广莫大焉民之受赐也普矣莫识其由来者上德不德是以无德季孙曰善县子曰其然执节篇魏安厘王问天下之高士子顺曰世无其人也抑可以为次其鲁仲连乎王曰鲁仲连强作之者非体自然也答曰人皆作之作之不止乃成君子文武欲作尧舜而至焉昔我先君夫子欲作文武而至焉作之不变习与体成则自然矣子高以为赵平原君霸世之士惜其不遇时也其子子顺以为衰世之好事公子无伯相之才也申叔问子顺曰子之家公有道先生既论之矣今子易之是非焉在答曰言贵尽心亦各其所见也若是非则明智者裁之赵王问相于平原君平原君曰邹文可王曰其行如何对曰夫孔子高天下之高士也取友以行交游以道文与之游称曰好义王其用之王卒不用后以平原君言问子顺且曰先生知之乎答曰先父之所交也何敢不知王曰寡人虽失之在前犹愿闻其行于先生也答曰行不苟合虽贱不渝君子人也王遂礼之固以老辞汉书爰盎传高后时盎为吕禄舍人孝文即位盎兄哙任盎为郎中绛侯为丞相朝罢趋出意得甚上礼之恭常目送之盎进曰丞相何如人也上曰社稷臣盎曰绛侯所谓功臣非社稷臣社稷臣主在与在主亡与亡方吕后时诸吕用事擅相王刘氏不绝如带是时绛侯为太尉本兵柄弗能正吕后崩大臣相与共诛诸吕太尉主兵适会其成功所谓功臣非社稷臣丞相如有骄主色陛下谦让臣主失礼窃为陛下弗取也五色线翰林杂事钞武帝谓东方朔孔颜之道德何胜方朔曰颜渊如桂馨一山孔子如春风至则万物生汉书汲黯传黯多病严助为请告上曰汲黯何如人哉助曰使黯任职居官无以愈人然至其辅少主守成虽自谓贲育弗能夺也上曰然古有社稷之臣至如汲黯近之矣张汤以更定律令为廷尉黯时与汤论议汤辨常在文深小苛黯愤发骂曰天下谓刀笔吏不可以为公卿果然必汤也令天下重足而立仄目而视矣淮南王谋反惮黯曰黯好直谏守节死义至说公孙弘等如发蒙耳楚国先贤传黄香字文强江夏人博览传记群书无不涉猎京师号曰天下无双江夏黄香后汉书法真传真博通内外图典为关西大儒顺帝欲致四征不屈友人郭正称之曰法真名可得闻身难得而见逃名而名我随避名而名我追可谓百世之师者矣谢承后汉书桓帝征徐等不至因问陈蕃曰徐袁闳伟着谁为先后蕃对曰闳生公族闻道渐训长于三辅仁义之俗所谓不扶自直不镂自雕至于者爰自江南卑薄之域而角立杰出宜当为先商芸小说李膺同县聂季宝小家子不敢见膺杜周甫知季宝不能定名以语膺呼见坐置砌下牛衣上一与言即决曰此人当作国士卒如其言太平御览袁子正书曰孔子称蘧伯玉国无道可卷而怀也今李膺居浊世之中皦然与世殊涂此西山饿夫之俦耳卒死于非罪恶得为雅人后汉书王允传允字子师太原祁人也同郡郭林宗尝见允而奇之曰王生一日千里王佐才也郭太传太字林宗或问汝南范滂曰郭林宗何如人滂曰隐不违亲贞不绝俗天子不得臣诸侯不得友吾不知其他太始至南州过袁奉高不宿而去从叔度累日不去或以问太太曰奉高之器譬之泛滥虽清而易挹叔度之器汪汪若千顷之波澄之不清挠之不浊不可量也已而果然太以是名闻天下祢衡传许都新建贤士大夫四方来集或问衡曰盍从陈长文司马伯达乎对曰吾焉能从屠沽儿耶又问荀文若赵长云何衡曰文若可借面吊丧长可使监厨请客唯善鲁国孔融及弘农杨修常称曰大儿孔文举小儿杨德祖余子碌碌莫足数也世说补王叔优与弟季道小时闻郭林宗有知人之鉴共往候之请问才行所宜以自处业林宗曰卿二人皆二千石才也然叔优当以仕宦显季道宜以经术进若违才易务亦不至也后叔优至北中郎将季道代郡太守三辅决录弭生字仲叔其父贱故张伯英与李幼才书弭仲叔高德美名命世之才也非弭氏小族所当有新丰瘠土所当出也后汉书董扶传蜀丞相诸葛亮问广汉秦宓董扶及任安所长宓曰董扶褒秋毫之善贬纤芥之恶任安记人之善忘人之过云汉中士女志祝龟字元灵南郑人也年十五远学汝颍及太学通博荡达能属文太守张府君奇之曰吾见海内士多矣无如祝龟者也州牧刘焉辟之不得已行授葭萌长撰汉中耆旧传以著述终世说新语汝南陈仲举颍川李元礼二人共论其功德不能定先后蔡伯喈评之曰陈仲举强于犯上李元礼严于摄下犯上难摄下易仲举遂在三君之下元礼居八俊之上太平御览袁子正书曰或云少府杨阜岂非忠哉答曰然可谓直士忠臣则吾不知也夫为人臣见人主失道指其非而播扬其恶可为直士未为忠臣故司空陈群则不然其谈论终日未尝言人主之非书数十上而外不知君子谓陈群于是乎长者陈武别传武时人无察者顿丘闾遐荐之于军府或问武当今可与谁为辈遐曰方谢道坚不足比徐世璋有余道坚世璋皆同时知名士也武闻之笑曰乃处我季孟之间乎文士传初武帝招延后进二十余人置酒赋诗不成罚酒一斗臧盾饮尽颜色不变言笑自若萧介染翰便成文无加点帝两美之曰臧盾之饮萧介之文即席之美蜀志庞统传统郡命为功曹吴将周瑜助先主取荆州因领南郡太守瑜卒统送丧至吴吴人多闻其名及当西还并会昌门陆绩顾劭全琮皆往统曰陆子可谓驽马有逸足之力顾子可谓驽牛能负重致远也谓全琮曰卿好施慕名有似汝南樊子昭虽智力不多亦一时之佳也绩劭谓统曰使天下太平当与卿共料四海之士深与统相结而还注
