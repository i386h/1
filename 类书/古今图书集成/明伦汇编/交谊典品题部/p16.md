<!-- { "loadSidebar": true } -->
宋史张琼传琼性暴无机多所凌轹时史珪石汉卿方用事琼轻侮之目为巫媪赵逢传逢□历清近所至有声然伤惨酷又言多诋讦故缙绅目之为铁□王昭素传昭素开封酸枣人颇有人伦鉴初李穆兄弟从昭素学易常谓穆曰子所谓精理往往出吾意表又语人曰穆兄弟皆令器穆尤沈厚他日必至廊庙后果参知政事国老谈苑周世宗尝欲以窦仪陶谷并命为宰相以问范质质曰谷有才无行仪执而不通遂寝其事太祖又欲令参知政事赵普惮其刚严奏以薛居正代之终不入中书亦其命也宋史杨亿传亿知通进银台司兼门下封驳事俄判史馆会修册府元龟与王钦若同总其事召为翰林学士又同修国史亿在书局惟与李继路振刁衎陈越刘筠辈厚善当时文士咸赖其题品或被贬议者退多怨谤窦仪传仪弟偁初在泾州与丁颢同官颢子谓方幼偁见之曰此儿必远到以女妻之后为宰相三公吕端传端拜参知政事时赵普在中书尝曰吾观吕公奏事得嘉赏未尝喜遇抑挫未尝惧亦不形于言真台辅之器也冯拯传拯以书生谒赵普普奇其状曰子富贵寿考宜不下我拯后历官左仆射封魏国公祁廷训传廷训形质魁岸无才略临事多规避时人目为祁橐驰以其庞大而无所取也王旦传旦为右正言知制诰钱若水有人伦鉴见旦曰真宰相器也与之同列每曰王君凌霄耸壑栋梁之材真不可涯非吾所及李沆以同年生亦推重为远大之器旦尝与杨亿评品人物亿曰丁谓久远当何如旦曰才则才矣语道则未他日在上位使有德者助之庶得终吉若独当权必为身累尔后谓果如言王曾传曾字孝先青州益都人少孤鞠于仲父宗元从学于里人张震善为文辞咸平中由乡贡试礼部廷对皆第一杨亿见其赋叹曰王佐器也李沆传沆为相寇准与丁谓善屡以谓才荐于沆不用准问之沆曰顾其为人可使之在人上乎准曰如谓者相公终能抑之使在人下乎沆笑曰他日后悔当思吾言也准后为谓所倾始伏沆言李行简传行简为龙图阁待制历尚书刑部郎中帝数幸龙图阁命讲周易间访大臣能否行简所对无怨昵各道其所长人以为长者李仕衡传仕衡进士及第调鄠县主簿田重进守京兆命仕衡鞠死囚五人活者四人重进即其家谓曰子有□施此门当高大之累官尚书左丞改同州观察使李迪传迪字复古其先赵郡人后徙幽州曾祖在钦避五代乱又徙家濮迪深厚有器局尝携其所为文见柳开开奇之曰公辅材也王臻传臻字及之颍州汝□人始就学能文辞曾致尧知青州有诗名臻以文数十篇往见致尧览之叹曰颍汝固多奇士陈从易传从易字简夫好学强记为人激直少容喜别白是非多面折人或尤其过从易终不变王钦若最善之尝谓人曰数日不见简夫辄忽忽不怿曹彬传彬子玮守边时山东知名士贾同造玮客外舍玮欲按边即同舍邀与俱同问从兵安在曰已具既出就骑见甲士三千环列初不闻人马声同归语人曰玮殆名将也贾昌朝传真宗祈谷南郊昌朝献颂道左召试赐同进士出身除晋陵簿赐对便殿除国子监说书孙奭判监独称昌朝讲说有师法他日书路随韦处厚传示昌朝曰君当以经术进如二公王禹偁传禹偁词学敏赡遇事敢言喜臧否人物以直躬行道为己任尝云吾若生元和时从事于李绛崔群间斯无愧矣禹偁子嘉佑为馆职寇准曰吾尹京外议云何对曰人言丈人且入相准曰于吾子意何如嘉佑曰以愚观之不若不为相之善也相则誉望损矣自古贤相所以能建功业泽生民者其君臣相得如鱼之有水故言听计从而臣主俱荣今丈人负天下重望中外有太平之责焉丈人于明主能若鱼之有水乎准大喜执其手曰元之虽文章冠天下至于深识远虑或不逮吾子也张齐贤传齐贤孙子皋少有才名而不自负人乐与之游最善尹洙洙曰吾交天下士多矣不以通否易意者子皋也梦溪笔谈盛文肃为尚书右丞知扬州简重少所许可时夏有章自建州司户参军授郑州推官过扬州文肃骤称其才雅明日置酒召之人有谓有章曰盛公未尝燕过客甚器重者方召一饭有章荷其意别日为一诗谢之至客次先使人持诗以入公得诗不发封即还之使人谢有章曰度已衰老无用此诗不复得见有章殊不意往见通判刁绎具言所以绎亦不谕其由曰府公性多忤诗中得无激触否有章曰无未曾发封又曰无乃笔札不严曰有章自书极严谨曰如此必是将命者有所忤耳乃往见文肃而问之夏有章今日献诗何如公曰不曾读已还之绎曰公始待有章甚厚今乃不读其诗何也公曰始见其气韵清修谓必远器今封诗乃自称新圃田从事得一官遂尔轻脱君但观之必止于此官志已满矣切记之他日可验贾文元时为参政与有章有旧乃荐为馆职有诏候到任一年召试明年除馆阁校勘御史发其旧事遂寝夺改差国子监主簿仍带郑州推官未几卒于京师文肃阅人物多如此不复挟他术宋史祖士衡传士衡字平叔蔡州上蔡人少孤博学有文为李宗谔所知妻以兄子杨亿谓刘筠曰祖士衡辞学日新后生可畏也该闻录龙图阁待制唐公肃与济阳丁相同举进士为三益友后济阳大拜□岁因妖诬事黜降岭表唐公曰丁之才术实天与之乃唐李赞皇之流盖动多而静少任智而鲜仁可以佐三事可以总家庶若得太祖朝赵中令吕丞相居其上则丁之用不私位不危也宋史何继筠传继筠子承矩颇有识鉴典长沙日李沆王旦为佐承矩厚待之以为有公辅器叶清臣传皇佑元年春帝御便殿访近臣以备边之策清臣上对略曰诏问辅翊之能方面之才与夫帅领偏裨当今孰可以任此者臣以为不患无人患有人而不能用尔今辅翊之臣抱忠义之深者莫如富弼为社稷之固者莫如范仲淹识古今故事者莫如夏竦议论之敏者莫如郑戬方面之才严重有纪律者莫如韩琦临大事能断者莫如田况刚果无顾避者莫如刘涣宏达有方略者莫如孙沔至于帅领偏裨贵能坐运筹策不必亲当矢石王德用素有威名范仲淹深练军政庞籍久经边任皆其选也狄青范全颇能驭众蒋偕沈毅有术略张亢倜傥有□勇刘贻孙材武刚断王德基纯□劲勇此可补偏裨者也王珪传珪字禹玉成都华阳人弱岁奇警出语惊人从兄琪读其所赋唶曰骐骥方生已有千里之志但兰筋未就耳珪知制诰为翰林学士嘉佑立皇子中书召珪作诏珪曰此大事也非面受旨不可明日请对曰海内望此举久矣果出自圣意乎仁宗曰朕意决矣珪再拜贺始退而草诏欧阳修闻而叹曰真学士也鲁宗道传仁宗朝拜右谏议大夫参知政事枢密使曹利用恃权骄横宗道屡于帝前折之自贵戚用事者皆惮之目为鱼头参政因其姓且言骨鲠如鱼头也范镇传镇字景仁成都华阳人薛奎守蜀一见爱之馆于府舍及还朝载以俱有问奎入蜀何所得曰得一伟人当以文学名世宋庠兄弟见其文自谓弗及与为布衣交王曙传曙子益柔官龙图阁直学士少力学通群书为文日数千言尹洙见之曰赡而不流制而不窘语淳而厉气壮而长未可量也时方以诗赋取士益柔去不为范仲淹荐试馆职以其不善词赋乞试以策论特听之司马光尝语人曰吾为资治通鉴人多欲求观读未终一纸已欠伸思睡能阅之终篇者惟王胜之耳其好学类此王钦若传钦若状貌短小项有附疣时人目为瘿相然智数过人每朝廷有所兴造委曲迁就以中帝意又性倾巧敢为矫诞马知节尝斥其奸状帝亦不之罪其后仁宗尝谓辅臣曰钦若久在政府观其所为真奸邪也王曾对曰钦若与丁谓林特陈彭年刘承珪时谓之五鬼奸邪险伪诚如圣谕李兑传兑从弟先起进士为虔州观察推官摄吉州永新令知信州南安军抚楚州历利梓江东淮南转运使所至治官如家人目以俚语在信为错安头谓其无貌而有材也在楚为照天烛称其明也章得象传得象知洪州杨亿以为有公辅器荐之或问之亿曰闽士轻狭而章公深厚有容此其贵也文彦博传彦博字宽夫汾州介休人其先本敬氏以避晋高祖及宋翼祖讳改焉少与张升高若讷从颍昌史照学照母异之曰贵人也待之甚厚韩琦传琦为右司谏凡事有不便未尝不言每以明得失正纪纲亲忠直远邪佞为急前后七十余疏王曾为相谓之曰今言者不激则多畏顾何补上德如君言可谓切而不迂矣曾闻望方崇罕所奖与琦闻其语益自信郭逵传陈执中安抚京东奏为驻泊将执中与宾佐论当今名将共推葛怀敏逵曰怀敏易与尔他日必败朝廷事执中始怒居数日问曰君何以知葛怀敏非名将而败事邪曰喜功侥幸徒勇无谋可禽也执中叹曰君真知兵富弼传弼少笃学有大度范仲淹见而奇之曰王佐才也以其文示王曾晏殊殊妻以女张方平传方平字安道南京人少□悟绝伦家贫无书从人假三史旬日即归之曰吾已得其详矣凡书皆一阅不再读宋绶蔡齐以为天下奇才张升传升字杲卿韩城人举进士为楚丘主簿南京留守王曾称其有公辅器赵滋传滋为定州路驻泊都监尝因给军食同列言栗不善滋叱之曰尔欲以是怒众邪使众有一言当先斩尔以徇韩琦闻而壮之以为真将帅材陈荐传荐字彦升举进士为华阳尉从韩琦定州河东幕府性木强简淡独琦知之最深每语人曰廉于进勇于退嫌疑间毫发不处与人交久而不变如彦升者无几也王安石传安石未贵时名震京师性不好华腴自奉至俭或衣垢不澣面垢不洗世多称其贤蜀人苏洵独曰是不近人情者鲜不为大奸慝作辨奸论以刺之谓王衍卢杞合为一人苏颂传颂字子容知江宁县时监司王鼎王绰杨纮于部吏少许可及观颂施设则曰非吾所及也调南京留守推官留守欧阳修委以政曰子容处事精审一经阅览则修不复省矣时杜衍老居睢阳见颂深器之曰如君真所谓不可得而亲疏者衍又自谓平生人罕见其用心处遂自小官以至为侍从宰相所以施设出处悉以语颂曰以子相知且知子异日必为此官老夫非以自矜也故颂后历政略似衍云李昉传昉孙昭遘以荫为将作监主簿幼时杨亿尝过其家出拜亿命为赋既成亿曰桂林之下无杂木非虚言也何中立传中立字公南许州长社人幼警迈与狄遵度游遵度曰美才也其父棐遂以女妻之枫□小牍宣和中有反语云寇莱公之知人则哲王子明之将顺其美包孝肃之饮人以和王介甫之不言所利此皆贤者之过人皆得而见之者也东轩笔录吴孝宗字子经抚州人少落拓不护细行然文辞俊拔有大过人者嘉佑初始作书谒欧阳文忠公且贽其所著法语十余篇文忠读而骇叹问之曰子之文如此而我不素知之且王介甫曾子固皆子之乡人亦未尝称子何也孝宗具言少无乡曲之誉故不见礼于二公文忠尤怜之于其行赠之诗曰自我得曾子于兹二十年今又得吴生既得喜且欢古士不并出百年犹比肩区区彼江南其彦多材贤吴生初自疑所拟岂其伦我始见曾子文章初亦然昆仑倾黄河渺渺盈百川疏决以道之渐敛收横澜东溟知所归识路到不难吴生始见我袖藏新文编忽从布褐中百宝薄在前明珠杂玑贝磊砢或不圆问生久怀此奈何初无闻吴生不自隐欲语羞俯颜少也不自重不为乡人怜中虽知自悔学问苦贫贱自谓久乃信力行困弥坚今来决疑惑幸冀蒙洗湔我笑谓吴生尔其听我言世所谓君子何异于众人众人为不信积微成灭身君子能自知改过不逡巡于斯二者间愚智遂以分颜子不贰过后世称其仁孔子过而改日月披浮云子路初来时冠鸡佩猳豚斩蛟射白额后卒为名臣子既悔其往人谁御其新丑夫事上帝孟子岂不云临行赠此言庶可以书绅孝宗至熙宁间始以进士得第一命为主簿而卒既尝忤王荆公无复荐引之者家贫无子其书亦将散落而无传矣故尽录文忠之诗亦庶以见其迹也遵尧录仁宗尝谓辅臣曰朕自临御以来命参知政事多矣其间忠纯可纪者蔡齐鲁宗道薛奎而已宰相王曾张知白皆履行忠谨虽时有小失而终无大过李迪亦忠朴自守第言多轻发耳宰相庞籍等对曰才难自古而然帝复曰朕于诸臣记其大不记其小皆近世之名臣也读书镜吴文肃公子璟素以坚挺有气节韩魏公亦称之及幕府有阙门下有以璟为贤者公曰此人气虽壮然包蓄不深发必暴且不中节当以此败置而不言不逾年璟败皆如其言闻见前录李承之在仁宗朝官州县因邸吏报包拯拜参政或曰朝廷自此多事矣承之曰包公无能为今知鄞县王安石者眼多白甚似王敦他日乱天下者此人也宋史李清臣传清臣举进士调邢州司户参军和川令岁满荐者逾十数应得京官适举将薛向有公事未竟阂铨格判铨张掞擿使自陈勿用清臣曰人以家保己而己舍之薄矣愿待之掞离席曰君能如是未可量也应材识兼茂科欧阳修壮其文以比苏轼治平二年试秘阁考官韩维曰荀卿氏笔力也试文至中书修迎语曰不置李清臣于第一则谬矣启视如言孙固传固幼有立志九岁读论语曰吾能行此徂徕石介一见以公辅期之张商英传商英兄唐英字次功少攻苦读书至经岁不知肉味及进士第翰林学士孙抃得其正议五十篇以为马周魏元忠不足多吕陶传陶字元钧成都人蒋堂守蜀延多士入学亲程其文尝得陶论集诸生诵之曰此贾谊之文也陶时年十三一坐皆惊由是礼诸宾筵中进士第知太原寿阳县府帅唐介辟签书判官暇日促膝晤语告以立朝事君大节曰君廊庙人也以介荐应熙宁制科时王安石从政用新法陶对策枚数其过大略谓贤良之旨贵犯不贵隐臣愚敢忘斯义陛下初即位愿不惑理财之说不间老成之谋不兴疆场之事陛下措意立法自谓庶几尧舜顾陛下之心如此天下之论如彼独不反而思之乎及奏第神宗顾安石取卷读读未半神色颇沮神宗觉之使冯京竟读谓其言有理司马光范镇见陶皆曰自安石用事吾辈言不复效不意君及此平生闻望在兹一举矣安石既怒孔文仲科亦随罢陶虽入等纔通判蜀州孔文仲传文仲字经父临江新喻人性狷直寡言笑少刻苦问学号博洽举进士南省考官吕夏卿称其词赋赡丽策论深博文势似荀卿扬雄白主司擢第一张方平传方平平居未尝以言徇物以色假人守蜀日得眉山苏洵与其二子轼辙深器异之尝荐轼为谏官轼下制狱又抗章为请故轼终身敬事之叙其文以比孔融诸葛亮晚受知神宗王安石方用事嶷然不小屈以是望高一时守宋都日富弼自亳移汝过见之曰人固难知也方平曰谓王安石乎亦岂难知者方平顷知皇佑贡举或称其文学辟以考校既入院凡院中之事皆欲纷更方平恶其人檄使出自是未尝与语也弼有愧色盖弼素亦善安石云钱惟演传惟演从孙勰以龙图阁直学士知开封临事益精苏轼乘其据案时遗之诗勰操笔立就以报轼曰电扫庭讼响答诗筒近所未见也胡宿传宿子宗炎善为诗藻思清婉欧阳修守亳与客游郡圃或诵其诗修赏味不已以为有鲍谢风致孙洙传洙字巨源未冠擢进士包拯欧阳修吴奎举应制科进策五十篇指陈政体明白剀切韩琦读之太息曰恸哭流涕极论天下事今之贾谊也丰稷传稷字相之明州鄞人登第为谷城令以廉明称从安焘使高丽海中大风樯折舟几覆众惶扰莫知所为稷独神色自若焘叹曰丰君未易量也赵抃传抃长厚清修人不见其喜愠平生不治赀业不畜声妓嫁兄弟之女十数他孤女二十余人施德惸贫盖不可胜数日所为事入夜必衣冠露香以告于天不可告则不敢为也其为政善因俗施设猛宽不同在处与成都尢为世所称道神宗每诏二郡守必以抃为言要之以惠利为本晚学道有得将终词气不乱安坐而没宰相韩琦尝称抃真世人标表盖以为不可及云王子韶传子韶历吏部郎中卫尉少卿迁太常谏官刘安世言熙宁初士大夫有十钻之目子韶为衙内钻指其交结要人子弟如刀钻之利又陷祖无择于深文缙绅所共鄙薄孙固传固宅心诚粹不喜矫亢与人居久而益信故更历夷险而不为人所疾傅尧俞铭其墓曰司马公之清节孙公之淳德盖所谓不言而信者也王岩叟传岩叟知定州安喜县有法吏罢居乡里导人为讼岩叟捕挞于市众皆竦然定守李公着叹曰此古良吏也司马光以其进谏无隐称之曰吾寒心栗齿忧在不测公处之自如至于再三或累十数章必行其言而后已许将传将字冲元福州闽人举进士第一欧阳修读其赋谓曰君辞气似沂公未可量也萧注传注有□气嗜杀而能相人自陜西还帝问注韩绛为安抚使施设何如对曰庙筭深远臣不能窥然知绛当位极将相帝喜曰果如卿言绛必成功问王安石曰安石牛目虎顾视物如射意行直前敢当天下大事然不如绛得和气为多惟气和能养万物尔王韶为建昌参军注曰君他日类孙沔但寿不及后皆如其言邵雍传雍字尧夫河南程颢初侍其父识雍论议终日退而叹曰尧夫内圣外王之学也雍知虑绝人遇事能前知程颐尝曰其心虚明自能知之周敦颐传敦颐为广东转运判官提点刑狱以疾求知南康军因家庐山莲花峰下前有溪合于湓江取营道所居濂溪以名之黄庭坚称其□怀洒落如光风霁月廉于取名而锐于求志薄于侥福而厚于得民菲于奉身而燕及茕嫠陋于希世而尚友千古郭祥正传祥正字功父太平州当涂人母梦李白而生少有诗名梅尧臣方擅名一时见而叹曰天才如此真太白后身也道山清话裕陵尝问温公外议说陈升之何如温公曰二相皆闽人二执政皆楚人风俗如何得近厚又问王安石如何温公曰天资僻执好胜不晓事其拗强似德州其心术似福州上首肯微笑又尝称吕惠卿美才温公曰惠卿过于安石使江充李训无才何以能动人主东轩笔录王荆公与唐质肃公介同为参知政事议论未尝少合荆公雅爱冯道尝谓其能屈身以安人如诸佛菩萨之行一日于上前语及此事介曰道为宰相使天下易四姓身事十主此得为纯臣乎荆公曰伊尹五就汤五就桀者正在安人而已岂可亦谓之非纯臣也质肃曰有伊尹之志则可荆公为之变色其议论不合多至相侵率此类也曲洧旧闻张康节为御史中丞论宰执不已上曰卿孤寒殊不自为地康节曰臣自布衣叨冒至此有陛下为知己安得谓之孤寒陛下今日便是孤寒也上惊而问其故康节曰内自左右近习外至公卿大臣无一人忠于陛下者陛下不自谓孤寒而反谓臣为孤寒臣所未喻当时有三真之语谓富韩二公为真宰相欧阳公为真内翰而康节为真御史也闻见前录王荆公与吕申公素相厚荆公尝曰吕十六不作相天下不太平又曰晦叔作相吾辈可以言仕矣其重之如此宋史宇文之卲传之卲字公南汉州绵竹人举进士以太子中允归时年未四十自强于学不易其志日与交游为经史琴酒之乐退居十五年而终司马光曰吾闻志不行顾禄位如锱铢道不同视富贵如土芥今于之卲见之矣范镇亦曰之卲位下而言高学富而行笃少我二十一岁而先我挂冠使吾慊然其为两贤所推尚如此文同传同字与可梓州梓潼人汉文翁之后蜀人犹以石室名其家同方口秀眉以学名世操韵高洁自号笑笑先生善诗文篆隶行草飞白文彦博守成都奇之致书同曰与可襟韵洒落如晴云秋月尘埃不到司马光苏轼尤敬重之曾巩传巩少与王安石游安石声誉未振巩导之于欧阳修及安石得志遂与之异神宗尝问安石何如人对曰安石文学行义不减扬雄以吝故不及帝曰安石轻富贵何吝也曰臣所谓吝者谓其勇于有为吝于改过耳帝然之吕公着尝告神宗以巩为人行义不如政事政事不如文章以是不大用云傅尧俞传尧俞字钦之本郓州须城人徙孟州济源十岁能为文及登第犹未冠石介每过之尧俞未尝不在介曰君少年决科不以游戏为娱何也尧俞曰性不喜嚣杂非有他尔介叹息奇之尝监西京税院事留守晏殊夏竦皆谓曰子有清识雅度文约而理尽卿相才也林逋传逋尝客临江时李谘方举进士未有知者逋谓人曰此公辅器也及逋卒谘适罢三司使为州守为素服与其门人临七日葬之刻遗句内圹中李廌传廌字方叔其先自郓徙华廌六岁而孤能自奋立少长以学问称乡里谒苏轼于黄州贽文求知轼谓其笔墨澜□有飞沙走石之势拊其背曰子之才万人敌也抗之以高节莫之能御矣廌再拜受教而家素贫三世未葬一夕抚枕流涕曰吾忠孝焉是学而亲未葬何以学为旦而别轼将客游四方以蒇其事轼解衣为助又作诗以劝风义者于是不数年尽累世之丧三十余柩归窆华山下范镇为表墓以美之益闭门读书又数年再见轼轼阅其所著叹曰张耒秦观之流也乡举试礼部轼典贡举遗之赋诗以自责吕大防叹曰有司试艺乃失此奇才耶轼与范祖禹谋曰廌虽在山林其文有锦衣玉食气弃奇宝于路隅昔人所叹我曹得无意哉将同荐诸朝未几相继去国不果轼亡廌哭之恸曰吾愧不能死知己至于事师之勤劬敢以生死为间即走许汝间相地卜兆授其子作文祭之曰皇天后土鉴一生忠义之心名山大川还万古英灵之气词语奇壮读者为悚晁补之传补之字□咎济州巨野人聪敏强记纔解事即善属文十七岁从父官杭州倅钱唐山川风物之丽着七述以谒州通判苏轼轼先欲有所赋读之叹曰吾可以阁笔矣又称其文博辨隽伟绝人远甚必显于世由是知名举进士试开封及礼部别院皆第一神宗阅其文曰是深于经术者可革浮薄调澧州司户参军北京国子监教授元佑初为太学正李清臣荐堪馆阁召试除秘书省正字黄庭坚传庭坚字鲁直洪州分宁人苏轼尝见其诗文以为超轶绝尘独立万物之表世久无此作由是声名始震秦观传观字少游扬州高邮人少豪隽慷慨溢于文词举进士不中强志盛气好大而见奇读兵家书与己意合见苏轼于徐为赋黄楼轼以为有屈宋才又介其诗于王安石安石亦谓清新似鲍谢文彦博传彦博逮事四朝任将相五十年名闻四裔元佑间契丹使耶律永昌刘霄来聘苏轼馆客与使入觐望见彦博于殿门外却立改容曰此潞公也邪问其年曰何壮也轼曰使者见其容未闻其语其综理庶务虽精练少年有不如其贯穿古今虽专门名家有不逮使者拱手曰天下异人也吕公着传公着始与王安石善安石兄事之安石博辩骋辞人莫敢与抗公着独以精识约言服之安石尝曰疵吝每不自胜一诣长者即废然而反所谓使人之意消者于晦叔见之又谓人曰晦叔为相吾辈可以言仕矣后安石得志意其必助己而数用公议列其过失以故交情不终于讲说尢精语约而理尽司马光曰每闻晦叔讲便觉己语为烦其为名流所敬如此鲜于侁传侁刻意经术着诗传易断为范镇孙甫推许孙复与论春秋谓今学者不能如之作诗平淡渊粹尤长于楚辞苏轼读九诵谓近屈原宋玉自以为不可及也欧阳修传修子发字伯和少好学师事安定胡瑗得古乐锺律之说不治科举文词独探古始立论议自书契来君臣世系制度文物旁及天文地理靡不悉究以父恩补将作监主簿赐进士出身累迁殿中丞卒年四十六苏轼哭之以谓发得文忠公之学汉伯喈晋茂先之流也陈师道传师道为文精深雅奥常铭黄楼曾子固谓如秦石孙永传永历官工部尚书元佑元年迁吏部又属疾改资政殿学士兼侍读提举中太一宫永外和内劲论议常持平不求诡异事或悖于理虽逼以势亦不为屈未尝以矫亢形于色辞与人交终身无怨雠范纯仁苏颂皆称之为国器宗室传子淔字正之燕王五世孙父令铄官至宝文阁待制子淔幼警悟苏辙过其家抱置膝上谓其父曰此公家千里驹也王存传存性宽厚平居恂恂不为诡激之行至其所守确不可夺司马光尝曰并驰万马中能驻足者其王存乎行营杂录上一日与近臣论人才因曰轼方古人孰比近臣曰颇似李白上曰不然白有轼之才无轼之学累有意复用而言者力沮之曲洧旧闻东坡尝语子过曰秦少游张文潜才识学问为当世第一无能优劣二人者少游下笔精悍心所默识而口不能传者能以笔传之然而气韵雄拔□通秀朗当推文潜二人皆辱与予游同升而并黜有自雷州来者递至少游所惠诗书累幅近居蛮裔得此如在齐闻韶也女可记之勿忘吾言栾城遗言公常云在朝所见朝廷遗老数人而已如欧阳公永叔张公安道皆一世伟人苏子容刘贡父博学强识亦可以名世予幸获与之周旋听其诵说其于天下事古今得失折衷典据甚多宋史胡安国传安国字康侯强学力行以圣人为标的志于康济时艰见中原沦没遗黎涂炭常若痛切于其身虽数以罪去其爱君忧国之心远而弥笃每有君命即置家事不问然风度凝远萧然尘表视天下万物无足以婴其心自登第迄谢事四十年在官实历不及六载侯仲良言必称二程先生他无所许可后见安国叹曰吾以为志在天下视不义富贵真如浮云者二程先生而已不意复有斯人也安国所与游者游酢谢良佐杨时皆程门高弟良佐尝语人曰胡康侯如大冬严雪百草萎死而松柏挺然独秀者也张耒传耒字文潜楚州淮阴人幼颖异十三岁能为文十七时作函关赋已传人口游学于陈学官苏辙爱之因得从轼游轼亦深知之称其文汪洋冲淡有一唱三叹之声苏辙传辙族孙元老字子廷幼孤力学长于春秋善属文轼谪居海上数以书往来轼喜其为学有功辙亦爱奖之黄庭坚见而奇之曰此苏氏之秀也胡交修传交修字己楙常州晋陵人登崇宁二年进士第授泰州推官试词学兼茂科给事中翟汝文同知贡举得其文曰非吾所能及也置之首选除编类国朝会要所检阅文字萧振传振字德起温州平阳人幼庄重不好弄稍长能自谋学尝奉父命董农役陇亩不释卷其师谓其父曰此儿远大器也未冠游郡庠既冠升太学时有号三贤者推振为首登政和八年进士第韩世忠传宣和二年方腊反江浙震动调兵四方世忠以偏将从王渊讨之次杭州贼奄至势张甚大将惶怖无策世忠以兵二千伏北关堰贼过伏发众蹂乱世忠追击贼败而遁渊叹曰真万人敌也尽以所随白金器赏之且与定交李衡传衡自宣和间入辟雍同舍有赵孝孙者洛人也其父实师程颐家学有源劝衡读论语曰学非记诵词章之谓所以学圣贤也不可有丝毫伪实处方可以言学衡心佩其训虽博通群书而以论语为根本临没沐浴冠栉翛然而逝周必大闻之曰世谓潜心释氏乃能达死生衡非逃儒入释者而临终超然如此殆几孔门所谓闻道者欤何灌传灌字仲源开封祥符人武选登第为河东从事经略使韩缜虽数试其材而常沮抑之不假借久乃语之曰君奇士也他日当据吾坐历官武泰军节度使河东河北制置副使春渚纪闻陈莹中为横海军通守先君与之为代尝与言蔡元长兄弟了翁言蔡京若秉钧轴必乱天下后为都司力排蔡氏之党一日朝会与蔡观同语云公大阮真福人观问何以知之了翁曰适见于殿庭目视太阳久之而不瞬观以语京京谓观曰汝为我语莹中既能知我何不容之甚也观致京语于陈了翁徐应之曰射人当射马擒贼当擒王观默然后竟有郴州之命宋史李之纯传之纯弟之仪官朝请大夫之仪能为文尢工尺牍轼谓入刀笔三昧名臣言行录外集侯仲良云明道平和简易惟刘绚庶几似之宋史李植传植字元直泗州临淮人幼明敏笃学两举于乡从父中行客苏轼门太史晁□咎见之曰此国士也以女妻焉喻樗传樗善鉴识宣和间谓其友人沈晦试进士当第一建炎初又谓今岁进士张九成当第一凌景夏次之会风折大槐樗以作二简遗之后果然赵鼎尝以樊光远免举事访樗樗曰今年省试不可无此人于是光远亦第一初樗二女方择配富人交请婚不许及见汪洋张孝祥乃曰佳□出遂以妻之
