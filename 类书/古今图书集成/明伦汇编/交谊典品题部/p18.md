<!-- { "loadSidebar": true } -->
厚德录应山二连伯氏庶字君锡仲氏庠字元礼少从学于二宋相继登科君锡为人清修孤洁故当官人号为连底清元礼加以肃人号为连底冻宋史尹焞传焞少师事程颐绍兴四年止于涪涪颐读易地也辟三畏斋以居邦人不识其面时学于程颐之门者固多然求质直弘毅实体力行若焞者盖鲜颐常以鲁许之且曰我死而不失其正者尹氏子也王淮传淮字季海婺州金华人幼□悟力学属文登绍兴十五年进士第为台州临海尉郡守萧振一见奇之许以公辅器京镗传镗字仲远豫章人也登绍兴二十七年进士第龚茂良帅江西见之曰子庙廊器也及茂良参大政遂荐镗入朝宗泽传泽为京城留守兼开封尹秉义郎岳飞犯法将刑泽一见奇之曰此将材也会金人攻泛水泽以五百骑授飞使立功赎罪飞大败金人而还遂升飞为统制飞由是知名岳飞传飞为秉义郎隶留守宗泽战开德曹州皆有功泽大奇之曰尔勇智材艺古良将不能过然好野战非万全计因授以阵图飞曰阵而后战兵法之常运用之妙存乎一心泽是其言王质传质字景文其先郓州人后徙兴国质博通经史善属文游太学与九江王阮齐名阮每云听景文论古如读郦道元水经名川支川贯穿周匝无有间断咳唾皆成珠玑又虞允文宣抚川陕辟质偕行一日令草檄契丹文援毫立就辞气激壮允文起执其手曰景文天才也入为敕令所删定官迁枢密院编修官尤袤传袤为将作监簿大宗正阙丞人争求之陈俊卿曰当予不求者遂除袤虞允文以史事过三馆问谁可为秘书丞者佥以袤对亟授之张栻曰真秘书也刘一止传一止迁给事中御史中丞廖刚谓其僚曰台当有言者皆为刘君先矣綦崇礼传楼钥尝叙其文以为气格浑然天成一旦当书命之任明白洞达虽武夫远人晓然知上意所在云吴璘传王刚中尝谈刘锜之美璘曰信叔有雅量无英概天下雷同誉之恐不能当逆亮璘窃忧之刚中不以为然锜果无功以忧愤卒张栻传栻字敬夫颖悟夙成长师胡宏宏一见即以孔门论仁亲切之旨告之栻退而思若有得焉宏称之曰圣门有人矣栻益自奋厉以古圣贤自期作希颜录熊克传克字子复建宁建阳人御史大夫博之后将生有翠羽雀翔卧内克幼而翘秀既长好学善属文郡博士胡宪器之曰子学老于年他日当以文章显罗从彦传从彦字仲素南剑人闻同郡杨时得河南程氏学遂往学焉时弟子千余人无及从彦者沙县陈渊时之□也尝诣从彦必竟日乃返谓人曰仲素奥学清节真南州之冠冕也名臣言行录外集游酢曰明道先生姿禀既异而充养有道纯粹如精金温润如良玉宽而有制和而不流忠诚贯于金石孝弟通于神明视其色其接物也如阳春之温听其言其入人也如时雨之润□怀洞然彻视无间测其蕴则浩乎若沧溟之无际极其德美言盖不足以形容宋史张致远传致远历官给事中以显谟阁待制致仕鲠亮有学识历台省侍从言论风旨皆卓然可观赵鼎尝谓其客曰自鼎再相除政府外从官如张致远常同胡寅张九成潘良贵吕本忠魏矼皆有士望他日所守当不渝识者谓鼎为知人云李侗传侗字愿中南剑州剑浦人吏部员外朱松与侗为同门友雅重侗遣子熹从学熹卒得其传沙县邓迪尝谓松曰愿中如冰壶秋月莹彻无瑕非吾曹所及而熹亦称侗姿禀劲特气节豪迈而充养完粹无复圭角精纯之气达于面目色温言厉神定气和语默动静端详闲泰自然之中若有成法平日恂恂于事若无甚可否及其酬酢事变断以义理则有截然不可犯者又谓自从侗学辞去复来则所闻益超绝其上达不已如此沈焕传焕字叔晦知婺源三省类荐书以闻遂通判舒州闲居虽病犹不废读书拳拳然以母老为念善类雕零为忧卒丞相周必大闻之曰追思立朝不能推贤扬善予愧叔晦益者三友叔晦不予愧也焕之友舒璘为徽州教授徽习顿异诗礼久不预贡士学几无传璘作诗礼讲解家传人习自是其学寖盛丞相留正称璘为当今第一教官袁燮谓璘笃实不欺无毫发矫伪杨简谓璘孝友忠实道心融明楼钥谓璘之于人如熙然之阳春名臣言行录外集问明道可比颜子伊川可比孟子否朱子曰明道可比孟子孟子才高恐伊川未到然伊川收束检制处孟子却不能及宋史李焘传焘博极载籍搜罗百氏本朝典故尤悉力研核仿司马光资治通鉴例断自建隆迄于靖康为编年一书名曰长编书成上之诏藏秘阁历官敷文阁学士致仕卒年七十上闻嗟悼赠光禄大夫他日谓宇文价曰朕尝许焘大书续资治通鉴长编七字且用神宗赐司马光故事为序冠篇不谓其止此张栻尝曰李仁甫如霜松雪柏无嗜好无姬侍不殖产平生生死文字间长编一书用力四十年叶适以为春秋以后纔有此书萤雪丛说浙中官员子弟谒赵守问及晦翁学术政事孰优守乃以鲁论篇章答之学而第一为政第二可谓善品题矣宋史刘光祖传赵汝愚称光祖论谏激烈似苏轼恳恻似范祖禹世以为名言王居安传居安字资道黄岩人始名居敬字简卿避祧庙嫌易之始能言读孝经有从旁指曰晓此乎即答曰夫子教人孝耳刘孝韪七月八日过其家塾见居安异凡儿使赋八夕诗援笔成之有思致孝韪惊拊其背曰子异日名位必过我施师点传师点字圣与上饶人十岁通六经十二能文弱冠游太学试每在前列司业高宏称其文深醇有古风寻授以学职以舍选奉廷对调复州教授葛邲传邲字楚辅其先居丹阳后徙吴兴世以儒学名家高祖密至邲五世登科第大父胜仲至邲三世掌词命邲少警敏叶梦得陈与义一见称为国器任希夷传希夷字伯起少刻意问学为文精苦登淳熙三年进士第调建宁府浦城簿从朱熹学笃信力行熹器之曰伯起开济士也李璧传璧字季章眉之丹陵人父焘典国史璧少□悟日诵万余言属辞精博周必大见其文异之曰此谪仙才也黄度传度字文叔绍兴新昌人好学读书秘书郎张渊见其文谓似曾巩楼钥传钥字大防鄞县人试南宫考官胡铨称之曰此翰林才也为起居郎兼中书舍人代言坦明得制诰体缴奏无所回避禁中或私请上曰楼舍人朕亦惮之不如且已玉牒会要书成试中书舍人俄直学士院朱熹以论事忤韩胄除职与郡钥言熹鸿儒硕学陛下闵其耆老当此隆冬立讲不便何如俾之内祠仍令修史少俟春和复还讲筵不报赵汝愚谓人曰楼公当今人物也直恐临事少刚决耳及见其持论坚正叹曰吾于是大过所望矣林大中传大中为监察御史守侍御史兼侍讲以言不行求去改吏部侍郎辞不拜乃除大中直宝谟阁而大同之瑞俱与郡初占星者谓朱熹曰某星示变正人当之其在林和叔耶至是熹贻书朝士曰闻林和叔入台无一事不中的去国一节风义凛然当于古人中求之罗点传宁宗即位拜点端明殿学士签书枢密院事上有事明堂点扈从斋宫得疾卒年四十五赠太保谥文恭点天性孝友无矫激崖异之行而端介有守义利之辨皎如或谓天下事非才不办点曰当先论其心心苟不正才虽过人果何取哉宰相赵汝愚尝泣谓宁宗曰黄裳罗点相继沦谢二臣不幸天下之不幸也史弥巩传弥巩字南叔弥远从弟也好学强记绍熙四年入太学升上舍时弥远柄国寄理不获试淹抑十载嘉定十年始登进士第时李直开鄂阃知弥巩持论不阿辟幕府事出提点江东刑狱召为司封郎中以兄子嵩之入相引嫌丐祠时年已七十真德秀尝曰史南叔不登宗衮之门者三十年未仕则为其寄理已仕则为其排摈皭然不污有如此林略传略字孔英温州永嘉人庆元五年举进士历饶州大宁监教授辟干办四川茶马司公事崔与之帅蜀目之曰此台阁之瑞也李燔传燔授岳州教授未上往建阳从朱熹学改襄阳府教授复往见熹熹嘉之谓人曰燔交友有益而进学可畏且直谅朴实处事不苟他日任斯道者必燔也范应铃传应铃擢大理少卿一旦翛然而逝应铃开明磊落守正不阿别白是非见义必为不以得失利害动其心书馈不交上官荐举不徇权门当官而行无敢挠以非义所至无留讼无滞狱绳吏不少贷亦未尝没其赀曰彼之货以悖入官又从而悖入之可乎进修洁按奸赃振树风声闻者兴起家居时人有不平不走官府而走应铃之门为不善者辄相戒曰无使范公闻之徐鹿卿曰应铃经术似儿宽决狱似隽不疑治民似龚遂风采似范滂理财似刘晏而正大过之人以为名言张忠恕传忠恕右仆射浚之孙历户部郎官宝庆初诏求直言忠恕上封事朝绅传诵始魏了翁尝勉忠恕以植立名节无隤家声及是叹曰忠献有后矣赵蕃传蕃字昌父理宗即位以太社令与刘宰同召不拜宰之言曰文献之家典刑之彦岿然独存犹有以系学者之望者蕃一人而已罗必元传真德秀入参大政必元移书曰老医尝云伤寒坏证惟独参汤可救之然其活者十无二三先生其今之独参汤乎李庭芝传庭芝字祥甫其先汴人徙家德安嘉熙末江防甚急庭芝得乡举不行以策干荆帅孟珙请自效珙善相人且夜梦车骑称李尚书谒己明日庭芝至珙见其魁伟顾诸子曰吾相人多无如李生者其名位当过我蔡元定传元定字季通于书无所不读于事无所不究义理洞见大原下至图书礼乐制度无不精妙古书奇辞奥义人所不能晓者一过目辄解熹尝曰人读易书难季通读难书易熹疏释四书及为易诗传通鉴纲目皆与元定往复参订启蒙一书则属元定起□尝曰造化微妙惟深于理者能识之吾与季通言而不厌也及葬以文诔之曰精诣之识卓绝之才不可屈之志不可穷之辨不复可得而见矣谢枋得传枋得字君直信州弋阳人也为人豪爽每观书五行俱下一览终身不忘性好直言一与人论古今治乱国家事必掀髯抵几跳跃自奋以忠义自任徐霖称其如惊鹤摩霄不可笼絷李伯玉传赵汝腾尝荐八士各有品目于伯玉曰铜山铁壁立朝风节大较似之汪立信传初立信之未仕也家窭甚会岁大祲吴渊守镇江命为粥以食流民使其客黄应炎主之应炎一见立信与语心知其非常人言于渊渊大奇之礼以上客凡供张服御视应炎为有加应炎甚怏怏渊解之曰此君吾地位人也但遭时不同耳君之识度志业皆非其伦也盍少下之是年试江东转运司明年登第后其践历略如渊而卒死于难人谓渊能知人云杨掞传掞用故人荐出淮阃杜杲幕杲曰风神如许它日不在我下由是治法征谋多咨于掞李宗勉传宗勉拜左丞相兼枢密使守法度抑侥幸不私亲党召用老成尤乐闻谠言赵汝腾尝以宗勉为公清之相文天祥传咸淳九年为湖南提刑因见故相江万里万里素奇天祥志节语及国事愀然曰吾老矣观天时人事当有变吾阅人多矣世道之责其在君乎君其勉之金史纥石烈良弼传良弼年十四为北京教授学徒常二百人时人为之语曰前有谷神后有娄室其从学者后皆成名宗室仲传仲本名石古乃体貌魁伟通女直契丹汉字其兄斡鲁为统军爱仲才欲使通吏事每视事常在左右遇事辄问之应对如响斡鲁叹曰此子必为令器仆散忠义传忠义从宗弼渡淮攻寿庐等州宗弼称之曰此子勇略过人将帅之器也李仲略传仲略除翰林修撰兼太常博士改授左司都事为立夏国王读册官还权领左司一日奏事退上顾谓侍臣曰仲略精神明健如俊鹘脱帽又曰李仲略健吏也夹古查剌传查剌性忠实内明敏每论大事超越伦辈太师勖尝曰查剌不学而知方之古人如此才鲜矣董师中传师中补尚书省令史右相唐括讹鲁古尤器重之抚其座曰子议论英发襟度开朗他日必居此座宗室传仆散揆升河南路统军使陕西提刑司举明昌四年郑王永蹈谋逆事觉揆坐尝私品藻诸王独称永蹈性善静好事乃免死除名元史李冶传冶字仁卿真定栾城人登金进士第调高陵簿未上辟知钧州事岁壬辰城溃冶微服北渡流落忻崞间聚书环堵人所不堪冶处之裕如也世祖在潜邸闻其贤遣使召之且曰素闻仁卿学优才赡潜德不耀久欲一见其勿他辞既至问河南居官者孰贤对曰险夷一节惟完颜仲德又问完颜合答及蒲瓦何如对曰二人将略短少任之不疑此金所以亡也又问魏征曹彬何如对曰征忠言谠论知无不言以唐诤臣观之征为第一彬伐江南未尝妄杀一人拟之方叔召虎可也汉之韩彭卫霍在所不论又问今之臣有如魏征者乎对曰今以侧媚成风欲求魏征之贤实难其人又问今之人材贤否对曰天下未尝乏材求则得之舍则失之理势然耳今儒生有如魏璠王鹗李献卿兰光庭赵复郝经王博文辈皆有用之材又皆贤王所尝聘问者举而用之何所不可但恐用之不尽耳然四海之广岂止此数子哉王诚能旁求于外将见集于明廷矣窦默传世祖即位召至上都问曰朕欲求如唐魏征者有其人乎默对曰犯颜谏诤刚毅不屈则许衡其人也深识远虑有宰相才则史天泽其人也默为人乐易平居未尝评品人物与人居温然儒者也许衡传丞相安童一见衡语同列曰若辈自谓不相上下盖十百与千万也翰林承旨王盘气概一世少所与可独见衡曰先生神明也江南通志夏侯尚元华亭人幼有大志好古深思时称小太白赵孟俯荐为东宫伴读元史李孟传孟父唐历仕秦蜀徙居汉中孟生而敏悟七岁能文倜傥有大志博学强记通贯经史善论古今治乱开门授徒远近争从之一时名人商挺王博文皆折行辈与交郭彦通名能知人尝语唐曰此儿骨相异常宰辅之器也王结传结尝从太史董朴受经深于性命道德之蕴故其措之事业见之文章皆悉有所本宪使王仁见之曰公辅器也结立言制行皆法古人故相张珪曰王结非圣贤之书不读非仁义之言不谈识者以为名言浙江通志叶李字太白一字舜玉杭州人少有奇质从学于太学博士义乌施南学补京学生宋景定五年彗出理宗下诏罪己求直言是时世祖南伐驻师江上宋命贾似道领兵御之会宪宗崩世祖班师鄂州围解似道自诡以为己功因复入相益骄肆自专刱置公田关子其法病民甚中外毋敢指议李乃与同舍生康棣而下八十三人伏阙上书攻似道似道大怒知书稿出于李嗾其党临安尹刘良贵诬李僭用金饰斋扁锻炼成狱窜漳州似道既败乃得自便宋亡归隐富春山江淮行省及宣宪两司争辟之置苏杭常等郡教授俱不应至元二十三年侍御史程文海奉命搜贤江南世祖谕之曰此行必致叶李来李既至京特拜御史中丞兼商议中书省事帝尝问兵部郎中赵孟俯李与留梦炎孰优孟俯对梦炎优帝笑曰不然梦炎以抡魁位宰相而附贾似道病民误国伴食中书无所可否李旧由诸生力诋似道其过梦炎甚远然其性刚直人不能容而朕独爱之也明外史宋濂传主事茹太素上书万余言帝怒问廷臣或指其书曰此不敬此诽谤非法问濂对曰彼尽忠于陛下耳陛下方开言路恶可深罪既而帝览其书有足采者悉召廷臣诘责因字呼濂曰微景濂几误罪言者于是帝廷誉之曰朕闻太上为圣其次为贤其次为君子宋景濂事朕十九年未尝有一言之伪诮一人之短始终无二非止君子抑可谓贤矣吴伯宗传伯宗改翰林典籍帝制十题命赋援笔立就词旨峻洁帝称曰才子正气纪练子宁传子宁与金幼孜友善谓之曰异日子必为良臣我必为忠臣卢原质传原质字希鲁浙宁海人世家桑洲为巨族母方氏孝孺之姑也原质于孝孺为外兄而文学资益于方门为多洪武戊辰举进士第二授翰林编修孝孺以诗贺之曰奉天殿上榜初开共贺江南得秀才好与青萝居士说今年文运属天台江南通志王行字正仲吴县人幼□敏授书即成诵经史百子无不探索为词章杰出一时临川饶介见行所为文惊叹曰子敏而奇真天才也正气纪刘政传政字仲理南京长洲人建文元年举应天乡试第一试官方孝孺出托孤寄命题得政卷喜曰此他日临大节而不可夺者乃百鸟中孤凤吾当虚左以待之及帝遁孝孺被戮政痛君师俱难遂愤悲不食死见闻搜玉永乐间沈度以能书为翰林学士许鸣鹤以能文为中书朝中语曰学士不能文中书不能书明外史黄福传福公正廉恕素孚于人成祖手疏大臣十人命解缙评之惟于福无少贬江南通志徐有贞字元玉初名珵吴县人幼慷慨有经世志见祭酒胡俨命赋诗援笔立就俨不觉跃起曰此鼎铉器也投瓮随笔钱昕字景寅苏州常熟人正统乙丑进士历官湖广布政使以廉慎着称同时有鱼侃者亦常熟人永乐二十二年进士历官开封知府亦有廉名然昕故富家而侃则贫士人尤以为难盐山王文肃公翱为吏部尝称之曰富不爱钱钱昕贫不爱钱鱼侃陕西通志雍泰成化中进士升南京户部尚书时宦瑾用事以泰里人不附己斥去家居族党有犯必告有司某是某非令以法治凡缙绅失检者虽造门不见平生寡言笑奉身俭素无非义馈受许襄毅太宰谓邢知州曰吾遥望关西见有二高一为华岳一为雍世隆也孤树裒谈刑部尚书杨宁都御史张纯初以才力相尚及与薛瑄同事叹曰如薛公当于古人中求之非吾辈可及也菽园杂记成化中刘忠宣与同僚会饮有誉威宁伯之才者公正色曰人皆谓王世昌智以予言之天下第一不智者此人也以如此聪明如此才略却不用以为善及在显位又不自重阿附权宦以取功名名节既坏而所得爵位毕竟削夺为天下笑岂非不智而何坐客为之肃然列朝诗集石田先生沈周字启南长洲人以画擅名一代片楮匹练流传遍天下而一时巨公胜流则皆推挹其诗文谓以诗余发为图绘而画不能掩其诗者李宾之吴原博也断以为文章大家而山水竹树其余事者杨君谦也谓其缘情随事因物赋形开阖变化神怪迭出者王济之文征仲也谓其独酾众流横绝四海家法在放翁而风度主浣花者祝希哲也明外史邹智传智慷慨负奇其时御史汤鼐中书舍人吉人进士李文祥亦并负意气智皆与之善因相与品核公卿裁量人物互相品藻湖广通志李昂江陵人少有才名初知长宁县尚书周洪谟称之曰长宁得贤令四汤行以善政胡谅惠民朱思明贤能昂则兼而有之列朝诗集刘英字邦彦弘治戊申卒程克勤志其墓以为孝文似黄山谷高蹈似魏清逸旷达似杨铁崖庶几实录云明外史安丘王当□传当□曾孙显堀嗣好学秉礼以方正称尤谙练典故年七十犹手不废书人钦其名德比之东平云见闻搜玉陈白沙献章祭罗一峰曰呜呼先生为道德先觉为仁义郛郭为士庶依托为当世医药为沛八表之云而翔千仞之鸑为鼓万物之风而架层空之阁其心洞洞其性落落其文浩浩其行卓卓曰日青天太山乔岳呜呼一峰九原不作吾谁与归吾将从子于冥漠明外史萧鸣凤传鸣凤起督南畿学政诸生以比前御史陈选曰陈泰山萧北斗杭州府志胡端敏公尝荐林公俊杨公一清于朝疏云俊虽执古而时俗或不之喜然其守正之节则真宋璟也一清虽谐俗而士论或不之归然其济变之才则真姚崇也人以为确论湖广通志詹驭字三畏同文公裔也少负奇姿十龄补弟子员越二年食饩读书必索渊源论世必极始末昼之所为夜必思之故字曰三畏从学于罗念庵念庵曰吾得三畏二程之望不空悬鲁台矣东谷赘言曹月川洛中名儒也里中尝有二叟访之留饮一叟剧谈势利纷华口吻津津如海夫逐臭一叟沈默寡言少焉略谈及寻幽吊古之事真想萧然饮罢或问优劣月川曰一叟是黑风暗雨□襟一叟是青山白云□襟列朝诗集金大舆字子坤才行高秀拓落为儒黄淳父谓其不以壮暮而废吟不以泰约而辍咏所得于诗者深矣江南通志王登字百谷毗陵人移居长洲四龄能属对六龄善擘窠书授举子业唐顺之薛应旗读其文诧曰此吾辈人也明外史杨一清传给事中孙应奎评一清张璁桂萼品行谓一清尚通多私一清求去益力帝温旨褒之陆粲传粲少谒同里王鏊曰此子必以文名天下嘉靖五年举进士选庶吉士七试皆第一江南通志曹景旸字子升都察院都事珂子也嘉靖乙卯举于乡荐金州知州时少宰魏公学曾金州人也为州求良牧得之喜久之有间景旸于少宰者少宰曰曹君廉而不刿宽而有制先教化后刑罚政立而民怀之殆古循吏乎明外史毛玉传御史曹嘉素轻险仿宋范仲淹百官图分廷臣四等加以品题给事中安盘疏驳之言唐王珪之论房元龄等本朝解缙之论黄福等皆承君命而品藻之未有举朝缙绅漫然恣其口吻如嘉者也且上有体貌大臣加信任之心而小臣肆轻侮启之猜疑非盛世所宜有玉复言嘉背违成法变乱国是乞斥之帝从其言贬嘉于外御史许宗鲁为嘉讼请斥玉其同官伦以谋亦助为言给事中张原以庶僚聚讼朝廷为之多事重损国体乞身先斥罢玉亦上疏求去言人臣立朝当先公后私今宗鲁等知朋友私恩不顾朝廷大体臣一身所系绝微公论所关甚大乞罢臣以谢御史帝皆慰留之张居正传居正少颖敏绝伦十五为诸生眇小巡抚顾璘奇其文已召见曰国器也江南通志王伯稠字世周昆山人少有俊才父冕携之入京见城阙戚里之盛辄有咏歌时号神童王弇州在北部请与相见曰故是吾辈人依隐傲世雅慕孙太初之为人明外史镇国中尉睦传近代藏书之富推江都葛氏章丘李氏睦倾资购之起万卷堂讽诵其中竭四十年之力丹铅历然论者以汉刘向方之江南通志王应电字昭明少游星溪师事庄渠先生授周礼时吴中被倭去游江右从罗洪先学前席问难连昼夜三月罗叹曰昭明之书如盘根樛枝附丽宛转即白虎诸儒莫能驾其上也楚人吴凤瑞见之亦曰向颜之后罕见其比明徐允禄练溪四饮记事亲克孝处世无□高怀质行以遵先教是朱伯鲁之行也高雅坦夷少怒多嬉樽中坐上北海之思是张明父之行也学博志笃美如冠玉不澄而清清之难浊嗜善常如不及是刘价伯之行也江南通志魏学礼字季朗吴县人博学强识力为先秦两汉之学四方从受经者云集王世贞尝读其诗叹曰骚坛上何可无季朗吉安府志周之冠字元夫永新人髫年随父任固安令父卒扶榇南还动必中礼朱兰嵎汤睡庵两太史称之曰此真孝子也补邑弟子员周忠介器之曰元夫非近时人殆黄叔度茅季伟之流欤江南通志顾锡畴字九畴昆山人年十二为诸生申文定公特加器重曰名位不在吾辈下万历壬子入北雍会有侍御以直言被谴锡畴率同舍生上书执政责以不能论救执政怒祸几叵测赖大司成赵某救免己未成进士入翰林典福建试会政府以请托不从傅成其罪削籍归崇祯初召用历升至礼部尚书会父卒锡畴泣血披麻间关赴闽兵乱遇害葬温州今有碑在文信国祠旁徐汧字九一长洲人少孤贫事节母朱至孝为诸生时即以名节自任武塘魏给事大中被逮过吴门汧慕其忠直以珥簪质库中易二十金赠之周忠介闻而叹曰国家养士三百年如徐生者真岁寒松柏也陕西通志王遇相字子康渭南人明经司训凤翔补光州再转邓州学正所□之处崇德行课文艺凡经相品题者咸掇巍科溶溪杂记刘东山爱百姓如己子百姓戴之如父母□观当世未见有如此者吴廷举尝谓古人有言曰忧民如有病见客似无官公足以当之西墅杂记陶垕仲宁波鄞县人初以国子生擢御史弹劾不避权势上雅重之升福建按察使时布政使薛大方贪墨自肆垕仲劾奏之大方有词连坐垕仲至京师事既白诏垕仲复任大方罢职闽人为之语曰陶使再来天有眼薛公不去地无皮明外史王恕传恕侃侃论列无少避先后应诏陈言者二十一建白者三十九皆力阻权幸天下倾心慕之遇朝事有不可必曰王公胡不言也则又曰公疏且至矣已恕疏果至时为谣曰两京十二部独有一王恕于是贵近皆侧目山西通志张起岩高平人性严重与人寡合独与韩维学交游为忘年友同饮起龙山号东崖维学尝语人曰张东崖宋魏野之流也世无与比者二人日相过从放歌吟□脱略世故
