<!-- { "loadSidebar": true } -->
谢参军一日诣东府门自通尔时风寒惨厉太祖谓四座曰此客至使人不衣自暖袁尹在郡尝于后堂夜集刘祭酒在座刘是真长六世孙袁指庭中柳树谓刘曰人谓此是刘尹时树每想高风今复见卿可谓清德不衰宋书谢瞻传瞻善于文章辞采之美与族叔昆弟灵运相抗灵运父奂无才能为秘书郎早年而亡灵运好臧否人物混患之欲加裁折未有方也谓瞻曰非汝莫能乃与晦曜弘微等共游戏使瞻与灵运登车便商较人物瞻谓之曰秘书早亡谈者亦互有同异灵运默然言论自此衰止南史王惠传惠素不与谢灵运相识尝得交言灵运辨博辞义蜂起惠时然后言时荀伯子在坐退而告人曰灵运固自萧散直上王郎有如万顷陂焉球惠从父弟也历位侍中中书令吏部尚书球简贵势不交游筵席虚静门无异客昙首尝云倩玉亦是玉□无当耳羊元保传元保初为宋武帝镇军参军少帝景平中累迁司徒右长史府公王弘甚知重之谓左长史庾登之吏部尚书王淮之曰卿二贤明美朗诣会悟多通然弘懿之望故当共推羊也刘敬宣传敬宣字万寿刘毅之少人或以雄桀许之敬宣曰此人外宽内忌自伐而尚人若一旦遭逢当以陵上取祸谢弘微传弘微晋西中郎万之曾孙尚书左仆射景仁从子也时有蔡湛之者及见谢安兄弟谓人曰弘微貌类中郎而性似文靖弘微与琅琊王慧王球并以简淡称人谓沈约曰王慧何如约曰令明简次问王球约曰倩玉淡又次问弘微约曰简而不失淡而不流古之所谓名臣弘微当之宋宗室传庐陵孝献王义真聪敏爱文义而轻动无德业与陈郡谢灵运琅琊颜延之慧琳道人并周旋异常云得志日以灵运延之为宰相慧琳道人为西豫州刺史徐羡之等嫌义真灵运延之昵狎过甚故吏范宴戒之义真曰灵运空□延之隘薄魏文云鲜能以名节自立者但情性所得未能忘言于悟赏故与游耳王彧传彧字景文以字行美风姿袁粲见之叹曰景文非但风流可悦乃哺歠亦复可观有一客少时及见谢琨答曰景文方谢叔源则为野父矣粲惆怅良久曰恨眼中不见此人范泰传泰字伯伦初为太学博士外弟荆州刺史王忱请为天门太守或问忱范泰何如谢邈忱曰茂度漫又问何如殷觊忱曰伯道易泰子撰和香方其序之曰麝本多忌过分必害沈实易和盈斤无伤零霍虚燥詹唐粘湿甘松苏合安息郁金柰多和罗之属并被珍于外国无取于中土又枣膏昏钝甲煎浅俗非唯无助于馨烈乃当弥增于尤疾也所言悉以比类朝士麝本多烈比庾仲文零霍虚燥比何尚之詹唐粘湿比沈演之枣膏昏钝比羊元保甲煎浅俗比徐湛之甘松苏合比慧琳道人沈实易和以自此也颜延之传延之与陈郡谢灵运俱以辞采齐名而迟速悬绝文帝尝各敕拟乐府北上篇延之受诏便成灵运久之乃就延之尝问鲍照己与灵运优劣照曰谢五言如初发芙蓉自然可爱君诗若铺锦列绣亦雕缋满眼延之每薄汤惠休诗谓人曰惠休制作委巷中歌谣耳江夷传智深夷弟子也为随王诞后军参军在襄阳诞待之甚厚时咨议参军谢庄主簿沈怀文与智深友善怀文每称曰人所应有尽有所应无尽无者其江智深乎王昙首传昙首子僧虔与袁淑谢庄善淑每叹之曰卿文情鸿丽学解深拔而韬光潜实物莫之窥虽魏阳元之射王汝南之骑无以加焉昙首孙俭丹阳尹袁粲闻其名及见之曰宰相之门栝柏豫章虽小已有栋梁气矣终当任人家国事庾杲之传杲之幼有孝行宋司空刘□见而奇之谓曰见卿足使江汉崇望杞梓发声丘灵鞠传灵鞠吴兴乌程人也少好学善属文褚彦回为吴兴太守谓人曰此郡才士唯有丘灵鞠及沈勃耳仲孚灵鞠从孙也少好学读书常以中宵钟鸣为限灵鞠尝称为千里驹齐永明初为国子生王俭曰东南之美复见丘生世说补宋世语曰王光禄如屏风屈曲从俗能蔽风露王僧佑少便聪悟叔父景元抚其首曰儿神明意用当不作率尔人王瓒之历官五兵尚书未尝诣一朝贵江湛谓何偃曰王瓒之今便是朝隐益州献蜀柳数株枝条甚长状若丝缕武帝植于灵和殿前尝嗟赏之杨柳风流可爱似张绪当年齐太祖奇爱张思光时与款接笑曰此人不可无一不可有二南史齐宗室传衡阳元王道度齐高帝长兄也始与高帝俱受学于雷次宗宣帝问次宗二子学业次宗答曰其兄外朗其弟内润皆良璞也高帝第十一子钧出继衡阳元王居身清率言未尝及时事吴郡张融清抗绝俗虽王公贵人视之□如也唯雅重钧谓从兄绪曰衡阳王飘飘有凌云气其风情素韵弥足可怀融与之游不知老之将至张裕传裕子岱绪字思曼岱兄子也善谈元深见敬异仆射王俭尝云绪过江所未有北士可求之耳不知陈仲弓黄叔度能过之不王裕之传裕之孙延之与金紫光禄大夫阮韬俱宋领军将军刘湛外甥并有早誉湛甚爱之曰韬后当为第一延之为次也延之甚不平每致饷下都韬与朝士同例高武闻之与延之书曰韬云卿未尝有别意当由刘家月旦故耶吴苞传蔡荟字休明陈留人清抗不与俗人交李撝谓江曰古人称安贫清白曰夷涅而不缁曰白至如蔡休明者可不谓之夷白乎傅昭传太原王延秀荐昭于丹阳尹袁粲深见礼辟为郡主簿使诸子从昭受学会明帝崩粲造哀策文乃引昭定其所制昭有其半焉粲每经昭户辄叹曰经其户寂若无人披其室其人斯在岂非名贤何承天传承天曾孙逊字仲言八岁能赋诗弱冠州举秀才南乡范云见其对策大相称赏因结忘年交谓所亲曰顷观文人质则过懦丽则伤俗其能含清浊中今古见之何生矣沈约尝谓逊曰吾每读卿诗一日三复犹不能已徐羡之传羡之从孙湛之湛之孙孝嗣孝嗣姑适东莞刘舍舍兄藏为尚书左丞孝嗣往诣之藏退谓舍曰徐郎是令仆人三十余可知汝宜善自结升明中为齐高帝骠骑从事中郎带南彭城太守转太尉谘议参军齐建元初累迁长史兼侍中善趋步闲容止与太宰褚彦回相埒尚书令王俭谓人曰徐孝嗣将来必为宰相转御史中丞武帝问俭曰谁可继卿俭曰臣东都之日其在徐孝嗣乎出为吴郡太守俭赠孝嗣四言诗曰方轨叔茂追清彦辅柔亦不茹刚亦不吐时人以比蔡子尼之行状也陆慧晓传慧晓吴郡吴人也清介正立不交游会稽内史同郡张绪称之曰江东裴乐也齐建元初迁太子洗马庐江何点常称慧晓心如照镜遇形触物无不朗然王思远恒如怀冰暑月亦有霜气当时以为实录刘怀珍传怀珍从孙吁字彦度陈留阮孝绪博学隐居不交当世恒居一鹿□环植竹木寝处其中时人造之未尝见也吁经一造孝绪即顾以神交吁族兄歊又履高操三人日夕招携故都下谓之三隐吁善元言尢精意释典曾与歊听讲钟山诸寺因共卜筑宋熙寺东涧有终焉之志尚书郎何炯尝遇之于路曰此人风神□俊盖荀奉倩卫叔宝之流也命驾造门拒而不见族祖孝标与书称之曰吁超超越俗如天半朱霞歊矫矫出尘如云中白鹤皆俭岁之梁稷寒年之纤纩吁尝着谷皮巾披衲衣每游山泽辄留连忘反神理闲正姿貌甚华在林谷之间意气弥远或有遇之者皆谓神人徐勉传勉迁临海王西中郎田曹行参军俄徙署都曹时琅邪王融一时才□特相慕悦尝请交焉勉谓所亲曰王郎名高望促难可轻襒衣裾融后果陷于法以此见推识鉴梁书到洽传洽少知名清警有才学士行谢脁文章盛于一时见洽深相赏好日引与谈论每谓洽曰君非直名人乃亦兼资文武脁后为吏部洽去职脁欲荐之洽睹世方乱深相拒绝除晋安王国左常侍不就遂筑室岩阿幽居者积岁乐安任昉有知人之鉴与洽兄沼溉并善尝访洽于田舍见之叹曰此子日下无双遂申拜亲之礼天监初沼溉俱蒙擢用洽尢见知赏从弟沆亦相与齐名高祖问待诏丘迟曰到洽何如沆溉迟对曰正清过于沆文章不减溉加以清言殆将难及陈书周弘正传元帝尝着金楼子曰余于诸僧重招提琰法师隐士重华阳陶贞白士大夫重汝南周弘正其于义理清转无穷亦一时之名士也南史任昉传昉所著文章数十万言盛行于时东海王僧孺尝论之以为过于董生扬子昉乐人之乐忧人之忧虚往实归忘贫去吝行可以厉风俗义可以厚人伦能使贫夫不取懦夫有立其见重如此伏曼容传曼容子子挺幼敏悟七岁通孝经论语及长博学有才思为五言诗善效谢康乐体父友乐安任昉深相叹异常曰此子日下无双庾域传域字司大新野人也少沈静有名乡曲梁文帝为郢州辟为主簿叹美其才曰荆南杞梓其在斯乎王昙首传昙首曾孙筠幼而警悟及长清静好学与从兄泰齐名沈约见筠以为似外祖袁粲谓仆射张稷曰王郎非唯额类袁公风韵都欲相似沈约每见筠文咨嗟尝谓曰昔蔡伯喈见王仲宣称曰王公之孙吾家书籍悉当相与仆虽不敏请附斯言自谢脁诸贤零落平生意好殆绝不意疲暮复逢于君袁湛传湛弟子淑淑兄子顗顗子昂昂孙宪字德章幼聪敏好学有雅量大同八年宪被召为正言生时生徒对策宪随问抗答剖析如流到溉顾宪曰袁君正其有后矣及君正将之吴郡溉祖道于征虏亭谓君正曰昨策生萧敏孙徐孝克非不解义至于风神器局去贤子远矣阮孝绪传孝绪陈留尉氏人也天监初御史中丞任昉寻其兄履之欲造而不敢望而叹曰其室虽迩其人甚远其为名流所钦尚如此自是钦慕风誉者莫不怀刺敛衽望尘而息殷芸欲赠以诗昉曰趣舍既异何必相干芸乃止唯与比部郎裴子野交子野荐之尚书徐勉言其年十余岁随父为湘州行事不书官纸以成亲之清白论其志行粗类管幼安如以采章似皇甫谧刘瓛传瓛族子显幼而聪敏尚书令沈约时领太子少傅引为少傅五官约为丹阳尹命驾造焉于坐策显经史十事显对其九约曰老夫昏忘不可受策虽然聊试数事不可至十显问其五约对其二陆倕闻之击席喜曰刘郎子可为差人虽吾家平原诣张壮武王粲谒伯喈必无此对其为名流推赏如此孔休源传休源会稽山阴人州举秀才太尉徐孝嗣省其策深善之谓同坐曰董仲舒华令思何以尚此可谓后生之准的也观此足称王佐之才琅邪王融雅相友善乃荐之于司徒竟陵王为西邸学士梁台建与南阳刘之遴同为太学博士当时以为美选休源初到都寓于宗人少府孔登曾以祠事入庙侍中范云一与相遇深加褒赏曰不期忽觏清颜顿祛鄙吝观天披雾验之今日王昙首传昙首元孙规字威明为晋安王长史王立为太子仍为散骑常侍太子中庶子侍东宫卒皇太子出临哭与湘东王绎令曰王威明风韵遒上神峰标映千里绝迹百尺无枝实俊人也谢弘微传弘微曾孙览览弟举幼好学与览齐名年十四尝赠沈约诗为约所赏弱冠丁父忧几致毁灭服阙为太常博士与兄览俱预元会江淹一见并相钦挹曰所谓驭二龙于长涂者也世说补刘孝标目刘讦超然越俗如半天朱霞刘歊矫矫出尘如云中白鹤皆俭岁之梁稷寒年之纤纩何参军与族弟水部散骑俱擅文名时人为之语曰东海三何子朗最多参军曰外言殊不尔故当推逊陈后主有玉柄麈尾至佳手执之曰当今虽复多士如林堪执此者独张讥耳即授讥陈书张种传种少恬静居处雅正不妄交游傍无造请时人为之语曰宋称敷衍梁则卷充清虚学尚种有其风北史吕罗汉传罗汉祖显皇始初以郡降道武拜巨鹿太守清身奉公妻子不免饥寒百姓颂之曰时惟府君克清克明缉我荒土人胥乐生愿寿无疆以享长龄魏书崔浩传司马德宗齐郡太守王懿来降上书陈计称刘裕在洛劝国家以军绝其后路则裕军可不战而克书奏太宗善之会浩在前进讲书传太宗问浩曰刘裕西伐前军已至潼关其事如何以卿观之事得济否浩对曰昔姚兴好养虚名而无实用子泓又病众叛亲离裕乘其危兵精将勇以臣观之克之必矣太宗曰刘裕武能何如慕容垂浩曰裕胜太宗曰试言其状浩曰慕容垂承父祖世君之资生便尊贵同类归之若夜蛾之赴火少加倚仗便足立功刘裕挺出寒微不阶尺土之资不因一卒之用奋臂大呼而夷灭桓元北擒慕容超南摧卢循等僭晋陵迟遂执国命裕若平姚而还必篡其主其势然也秦地戎裔混并虎狼之国裕亦不能守之风俗不同人情难变欲行荆扬之化于三秦之地譬无翼而欲飞无足而欲走不可得也若留众守之必资于寇孔子曰善人为邦百年可以胜残去杀今以秦之难制一二年间岂裕所能哉且可治戎束甲息民备境以待其归秦地亦当终为国有可坐而守也太宗曰裕已入关不能进退我遣精骑南袭彭城寿春裕亦何能自立浩曰今西北二寇未殄陛下不可亲御六师兵众虽盛而将无韩白长孙嵩有治国之用无进取之能非刘裕敌也臣谓待之不晚太宗笑曰卿量之已审浩曰臣尝私论近世人物不敢不上闻若王猛之治国苻坚之管仲也慕容元恭之辅少主慕容之霍光也刘裕之平逆乱司马德宗之曹操也太宗曰卿谓先帝如何浩曰小人管窥悬象何能见元穹之广大虽然太祖用漠北醇朴之人南入中地变风易俗化洽四海自与羲农齐烈臣岂能仰名太宗曰屈丐何如浩曰屈丐家国夷灭一身孤寄为姚氏封殖不思树党强邻报雠雪耻乃结忿于蠕蠕背德于姚兴撅竖小人无大经略正可残暴终为人所灭耳太宗大悦语至中夜赐浩御缥醪酒十觚水精戎盐一两曰朕味卿言若此盐酒故与卿同其旨也世说补崔司徒每与卢元谈辄叹曰对子真使我怀古之情更深北史裴骏传骏幼而聪慧亲表称为神驹因以为字盖吴作乱于关中来袭闻喜骏率厉乡豪赴之贼退刺史以状闻会太武亲讨盖吴引见骏骏陈叙事宜帝大悦谓崔浩曰裴骏有当世才其忠义可嘉补中书博士浩亦深器骏目为三河领袖李孝伯传孝伯少传父业博综群言美风仪动有法度从兄顺言之太武征为中散谓曰真卿家千里驹也房法寿传景伯法寿族子也景伯性淳和弟亡蔬食终丧期不内御忧毁之容有如居重其次弟景先亡其幼弟景远期年哭临亦不内寝乡里为之语曰有礼有义房家兄弟廷尉卿崔光韶好标榜人物无所推尚每云景伯有士大夫之行业裴延□传延□从叔爱丑桃弓并见称于乡里子夙字买兴沈雅有器识仪望甚伟孝文见而异之吏部尚书任城王澄有知人鉴每叹美夙以远大许之崔光传光清河人本名孝伯迁给事黄门侍郎甚为孝文所知待常曰孝伯才浩浩如黄河东注固今日之文宗也邢峦传峦族弟卲尝与右北平阳固河东裴伯茂河南陆道晖等至北海王昕舍宿饮相与赋诗凡数十首皆在主人奴处旦日奴行诸人求诗不得卲皆为诵之诸人有不认诗者奴还得本不误一字诸人方之王粲见闻搜玉魏徐邈以清节著名或问诸卢钦曰徐公当武帝时人以为通自凉州还京师人以为介何也钦曰往者毛孝先崔季珪用事贵清素之士于时皆变易车服以求名高而徐公不改其常故人以为通比来天下奢靡转相仿效而徐公雅尚自居不与俗同故前日之通乃今日之介也是世人无常徐公有常也人服其言北史阳尼传尼从孙固清河王怿领太尉辟固从事中郎属怿被害不奏怿之遇害元执政朝野震悚怿诸子及门生僚吏莫不虑祸隐避不出固以尝被辟命遂诣丧所尽哀恸哭良久乃还仆射游肇闻而叹曰虽栾布王修何以尚也君子哉若人固子休之字子烈□爽有风概好学爱文藻时人为之语曰能赋能诗阳休之祖莹传莹年十二为中书学生声誉甚盛内外亲属呼为圣小儿尤好属文中书监高允每叹曰此子才器非诸生所及终当远至宋繇传繇孙游道中尉郦善长嘉其气节引为殿中侍御史台中语曰见恶能讨宋游道游道重交游存然诺之分使气党侠时人语曰游道猕猴面陆操科斗形意识不关见何谓丑者必无情裴佗传佗子让之天平中举秀才对策高第累迁屯田主客郎中省中语曰能赋诗裴让之为太原公开府记室与杨愔友善相遇则清谈竟日愔每云此人风流警拔裴文季为不亡矣历文襄大将军主簿兼中书舍人后兼散骑常侍聘梁文襄入朝导引容仪酝藉文襄目之曰士礼佳舍人也让之弟诹之及皇甫和和弟亮并知名于洛下时人语曰诹胜于让和不如亮李灵传浑灵曾孙也浑弟绘纬俱为聘使纬前后接对凡十八人颇为称职邺下为之语曰学则浑绘纬口则纬绘浑裴宽传宽弟汉大统五年除大丞相府士曹行参军转墨曹善尺牍尤便簿领理识明赡断割如流相府为之语曰日下粲烂有裴汉世说补齐神武言崔应作令仆恨其神明太遒北史李义深传义深赵郡高邑人也有当世才用而心胸险峭时人语曰敛戟森森李义深北齐书卢文伟传文伟子询祖有口辩好臧否人物尝语人曰我昨东方未明过和氏门外已见二陆两源森然与槐柳齐列盖谓彦师仁惠与文宗□延也邢卲盛誉卢思道以询祖为不及询祖曰见未能高飞者借其羽毛知逸势冲天者剪其翅翮既诸谤毁日至素论皆薄其为人长广太守邢子广目二卢云询祖有规检祢衡思道无冰棱文举魏收传始收与温子升邢卲稍为后进卲既被□出子升以罪幽死收遂大被任用独步一时讥论更相訾毁各有朋党收每议陋邢卲文卲又云江南任昉文体本□魏收非直摸拟亦大偷窃收闻乃曰伊常于沈约集中作贼何意道我偷任昉任沈俱有重名邢魏各有所好武平中黄门郎颜之推以二公意问仆射祖珽珽答曰见邢魏之臧否即是任沈之优劣收以温子升全不作赋邢虽有一两首又非所长常云会须作赋始成大才士唯以章表碑志自许此外更同儿戏自武定二年以后国家大事诏命军国文词皆收所作每有警急受诏立成或时中使催促收笔下有同宿构敏速之工邢温所不逮其参议典礼与邢相埒北史魏收传收与济阴温子升河间邢子才齐誉世号三才收叔季景有文学历官著名并在收前然收常所欺忽收初赴并顿丘李庶者故大司农谐之子也以华辩见称曾谓收曰霸朝便有二魏收率尔曰以从叔见比便是邪输之比卿邪输者故尚书令陈留公继伯之子愚痴有名好自入市肆高价买物商贾共所嗤玩收忽以季景方之不逊例多如此初河间邢子才子明及季景与收并以文章显世称大邢小魏言尤俊也收少子才十岁子才每曰佛助寮人之伟后收稍与子才争名文宣贬子才曰□才不及魏收收益得志自序云先称温邢后称邢魏然收内陋邢心不许也郑羲传羲孙述祖齐天保中历太子少保兖州刺史时穆子容为巡省使叹曰古人有言闻伯夷之风贪夫廉懦夫有立志今于郑兖州见之矣初述祖父为兖州述祖时年九岁及为刺史有人入市盗布其父怒曰何负吾君执之以归首述祖特原之自是境内无盗百姓歌曰大郑公小郑公相去五十载风教犹相同薛辩传辩五世孙端端从祖弟湖湖曾孙道衡专精好学其后才名益着尚书左仆射杨愔见而嗟赏授奉朝请吏部尚书陇西辛术与语叹曰郑公业不亡矣河东裴谳目之曰鼎迁河朔吾谓关西孔子罕遇其人今复得薛君矣袁翻传翻弟子聿修在官廉谨当时少匹魏齐世台郎多不免交通饷馈初聿修为尚书郎十年未尝受升酒之遗尚书邢卲与聿修旧款每省中语戏常呼聿修为清郎大宁初聿修以太常少卿出使巡省仍令考校官人得失经兖州时邢卲为剌史别后送白绸为信聿修不受与邢卲书云今日仰过有异常行瓜田李下古人所慎愿得此心不贻厚责卲亦欣然领解报书云老夫忽忽意不及此敬承来旨吾无间然第昔为清郎今日复作清卿矣张彝传彝曾孙干威字元敬性聪敏涉猎群书其世父皓之谓人曰吾家千里驹也周书寇□传□加镇东将军封西安县男小宗伯卢辩每有闲暇辄诣燕语弥日恒谓人曰不见西安君烦忧不遣其为通人所敬重如此文中子王道篇裴晞问曰卫玠称人有不及可以情恕非意相干可以理遣何如子曰宽矣曰仁乎子曰不知也阮嗣宗与人谈则及元远未尝臧否人物何如子曰慎矣曰仁乎子曰不知也子见刘孝标绝交论曰惜乎举任公而毁也任公于是乎不可谓知人矣见辩命论曰人道废矣子曰使诸葛亮而无死礼乐其有兴乎子读乐毅论曰仁哉乐毅善藏其用智哉太初善发其蕴天地篇子曰义也清而庄靖也惠而断威也和而博收也旷而肃琼也明而毅淹也诚而厉元龄志而密征也直而遂大雅深而弘叔达简而正若逢其时不减卿相然礼乐则未备或曰董常何人也子曰其动也权其静也至其颜氏之流乎叔恬曰山涛为吏部拔贤进善时无知者身殁之后天子出其奏于朝然后知群才皆涛所进如何子曰密矣曰仁乎子曰吾不知也子谓魏征曰汝与凝皆天之直人也征也遂凝也挺若并行于时有用舍焉子谓李靖曰凝也若容于时则王法不挠矣李靖问任智如何子曰仁以为己任小人任智而背仁为贼君子任智而背仁为乱薛收问仲长子光何人也子曰天人也收曰何谓天人子曰眇然小乎所以属于人旷哉大乎独能成其天子曰王猛有君子之德三焉其事上也密其接下也温其临事也断或问苏绰子曰俊人也曰其道何如子曰行于战国可以强行于太平则乱矣问牛弘子曰厚人也子观田魏征杜淹董常至子曰各言志乎征曰愿事明王进思尽忠退思补过淹曰愿执明王之法使天下无冤人常曰愿圣人之道行于时常也无事于出处子曰大哉吾与常也子在长安曰归来乎今之好异轻进者率然而作无所取焉子在绛程元者因薛收而来子与之言六经元退谓收曰夫子载造彝伦一匡皇极微夫子吾其失道左见矣子曰盖有慕名而作者吾不为也叔恬曰文中子之教兴其当隋之季世皇家之末造乎将败者吾伤其不得用将兴者吾惜其不得见其志勤其言征其事以苍生为心乎子曰常也其殆坐忘乎静不证理而足用焉思则或妙李靖问圣人之道子曰无所由亦不至于彼门人曰征也至或曰未也门人惑子曰征也去此矣而未至于彼或问彼之说子曰彼道之方也必也无至乎董常闻之悦门人不达董常曰夫子之道与物而来与物而去来无所从去无所视薛收曰大哉夫子之道一而已矣子谓程元曰汝与董常何如程元曰不敢企常常也遗道德元也志仁义子曰常则然矣而汝于仁义未数数然也其于彼有所至乎子曰董常时有虑焉其余则动静虑矣子曰孝哉薛收行无负于幽明子于是日吊祭则终日不笑或问王隐子曰敏人也其器明其才富其学赡或问其道子曰述作多而经制浅其道不足称也事君篇子谓荀悦史乎史乎谓陆机文乎文乎皆思过半矣子谓文士之行可见谢灵运小人哉其文傲君子则谨沈休文小人哉其文冶君子则典鲍昭江淹古之狷者也其文急以怨吴筠孔珪古之狂者也其文怪以怒谢庄王融古之纤人也其文碎徐陵庾信古之夸人也其文诞或问孝绰兄弟子曰鄙人也其文淫或问湘东王兄弟子曰贪人也其文繁谢脁浅人也其文捷江总诡人也其文虚皆古之不利人也子谓颜延之王俭任昉有君子之心焉其文约以则子曰达人哉山涛也多可而少怪或曰王戎贤乎子曰戎而贤天下无不贤矣子曰陈思王可谓达理者也以天下让时人莫之知也子曰君子哉思王也其文深以典周公篇温彦博问嵇康阮籍何人也子曰古之名理者而不能穷也曰何谓也子曰道不足而器有余曰敢问道器子曰通变之谓道执方之谓器曰刘灵何人也子曰古之闭关人也曰可乎曰兼忘天下不亦可乎曰道足乎曰足则吾不知也或问荀彧荀攸子曰皆贤者也曰生死何如子曰生以救时死以明道荀氏有二仁焉子谓姚义可与友久要不忘贾琼可与行事临难不变薛收可与事君仁而不佞董常可与出处介如也子曰我未见勇者或曰贺若弼子曰弼也戾焉得勇李密问英雄子曰自知者英自胜者雄问勇子曰必也义乎问易篇子谓李靖智胜仁程元仁胜智子谓董常几于道可使变理子谓诸葛王猛功近而德远矣
