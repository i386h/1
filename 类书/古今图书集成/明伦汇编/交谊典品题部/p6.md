<!-- { "loadSidebar": true } -->
　　汝颍优劣论　　　　　　　后汉孔融融以汝南士胜颍川士陈长文难融答之曰汝南戴子高亲止千乘万骑与光武皇帝共于道中颍川士虽抗节未有颉颃天子者也汝南许子伯与其友人共说世俗将坏因夜举声号哭颍川士虽忧时未有能哭世者也汝南府许掾教太守邓晨图开稻陂数万顷累世获其功夜有火光之瑞韩元长虽好地理未有成功见效如许掾者也汝南张元伯身死之后见梦范巨卿颍川士虽有奇异未有能神而灵者也汝南应世叔读书五行俱下颍川士虽多聪明未有能离娄并照者也汝南李洪为太尉掾弟杀人当死洪自劾诣阁乞代弟命便饮鸩而死弟用得全颍川士虽尚节义未有能杀身成仁如洪者也汝南翟子威为东郡太守始举义兵以讨王莽颍川士虽疾恶未有能破家为国者也汝南袁公着为甲科郎上书欲治梁冀颍川士虽慕忠谠未有能投命直言者也　　赞诸葛丞相　　　　　　　　　杨戏忠武高英献策江滨攀吴连蜀权我世真受遗阿衡整武齐文敷陈德教理物移风贤愚竞心佥忘其身诞静邦内四裔以绥屡临敌庭实耀其威研精大国恨于未夷　赞许司徒　　　　　　　　　　　前人司徒清风是咨是臧识爱人伦孔音锵锵　赞关云长张益德　　　　　　　　前人关张赳赳出身匡世扶翼携上雄壮虎烈藩屏左右翻飞电发济于艰难赞主洪业侔迹韩耿齐声双德交待无礼并致奸慝悼惟轻虑陨身匡国　　赞马孟起　　　　　　　　　　前人骠骑奋起连横合从首事三秦保据河潼宗计于朝或异或同敌以乘衅家破军亡乖道反德托凤攀龙　　赞法孝直　　　　　　　　　　前人翼侯良谋料世兴衰委质于主是训是谘暂思经算睹事知机　　赞庞士元　　　　　　　　　　前人军师美至雅气奕奕致命明主忠情发臆惟此义宗亡身报德　　赞黄汉升　　　　　　　　　　前人将军敦壮摧锋登难立功立事于时之干　　赞董幼宰　　　　　　　　　　前人掌军清节亢然恒常谠言惟司民思其纲　　赞邓孔山　　　　　　　　　　前人安远强志允休允烈轻财果壮当难不惑以少御多殊方保业　　赞费宾伯　　　　　　　　　　前人扬威才干欷歔文武当官理任衎衎办举图殖财施有义有叙　　赞王文仪　　　　　　　　　　前人屯骑主旧固节不移既就初命尽心世规军资所恃是办是裨　　赞刘子初　　　　　　　　　　前人尚书清尚敕行整身抗志存义味览典文倚其高风好侔古人　　赞麋子仲　　　　　　　　　　前人安汉雍容或婚或宾见礼当时是谓循臣　　赞王元泰何彦英杜辅国周仲宣　前人少府修慎鸿胪明真谏议隐行儒林天文宣班大化或首或林　　赞吴子远　　　　　　　　　　前人车骑高劲惟其泛爱以弱制强不陷危坠　　赞李德昂　　　　　　　　　　前人安汉宰南奋击旧乡剪除芜秽惟刑以张广迁蛮濮国用用强　　赞张君嗣　　　　　　　　　　前人辅汉惟聪既机且惠因言远思切问近对赞时休美和我业世　　赞黄公衡　　　　　　　　　　前人镇北敏思筹画有方导师禳秽遂事成章偏任东隅永命不祥哀悲本志放流殊疆　　赞杨季休　　　　　　　　　　前人越骑惟忠厉志自祗职于内外念公忘私　　赞赵子龙陈叔至　　　　　　　前人征南厚重征西忠克统时选士猛将之烈　　赞辅元弼刘南和　　　　　　　前人镇南粗强监军尚笃并豫戎任任自封裔　　赞秦子敕　　　　　　　　　　前人司农性才敷述允章藻丽辞理斐斐有光　　赞李正方　　　　　　　　　　前人正方受遗豫闻后纲不陈不佥造此异端斥逐当时任业以丧　　赞魏文长　　　　　　　　　　前人文长刚粗临难受命折冲外御镇保国境不协不和志节言乱疾终惜始实惟厥性　　赞杨威公　　　　　　　　　　前人威公狷狭取异众人闲则及理逼则伤侵舍顺入凶大易之云　　赞马季常卫文经韩士元张处仁殷孔休习文　　祥　　　　　　　　　　　　　前人季常良实文经勤类士元言规处仁闻计孔休文祥或才或臧播播述志楚之兰芳　　赞王国山李永南马盛衡马承伯李孙德李伟　　南龚德绪王义强　　　　　　　前人国山休风永南耽思盛衡承伯言藏言时孙德果锐伟南笃常德绪义强志壮气刚济济修志蜀之芬香　　赞冯休元张文进　　　　　　　前人休元轻寇损时致害文进奋身同此颠沛患生一人至于弘大　　赞程季然　　　　　　　　　　前人江阳刚烈立节明君兵合遇寇不屈其身单夫只役陨命于军　　赞程公弘　　　　　　　　　　前人公弘后生卓尔奇精夭命二十悼恨未呈　　赞麋芳士仁郝普潘浚　　　　　前人古之奔臣礼有来逼怨兴司官不顾大德靡有匡救倍成奔北自绝于人作笑二国　　步骘严畯等论　　　　　　　吴周昭　步骘传颍川周昭著书称步骘及严畯等古今贤士大夫所以失名丧身倾家害国者其由非一也然要其大归总其常患四者而已急论议一也争名势二也重朋党三也务欲速四也急论议则伤人争名势则败友重朋党则蔽主务欲速则失德此四者不除未有能全也当世君子能不然者亦比有之岂独古人乎然论其绝异未若顾豫章诸葛使君步丞相严卫尉张奋威之为美也论语言夫子恂恂然善诱人又曰成人之美不成人之恶豫章有之矣望之俨然即之也温听其言也厉使君体之矣恭而安威而不猛丞相履之矣学不求禄心无苟得卫尉奋威蹈之矣此五君者虽德实有差轻重不同至于趋舍大检不犯四者俱一揆也昔丁谞出于孤家吾粲由于牧竖豫章扬其善以并陆全之列是以人无幽滞而风俗厚焉使君丞相卫尉三君昔以布衣俱相友善诸论者因各叙其优劣初先卫尉次丞相而后有使君也其后并事明主经营世务出处之才有不同先后之名须反其初此世常人所决勤薄也至于三君分好卒无亏损岂非古人交哉又鲁横江昔杖万兵屯据陆口当世之美业也能与不能孰不愿焉而横江既亡卫尉应其选自以才非将帅深辞固让终于不就后徙九列迁典八座荣不足以自曜禄不足以自奉至于二君皆位为上将穷富极贵卫尉既无求欲二君又不称荐各守所志保其名好孔子曰君子矜而不争群而不党斯有风矣又奋威之名亦三君之次也当一方之戍受上将之任与使君丞相不异也然历国事论功劳实有先后故爵位之荣殊焉而奋威将处此决能明其部分心无失道之欲事无充诎之求每升朝堂循礼而动辞气謇謇罔不惟忠叔嗣虽亲贵言忧其败蔡文至虽疏贱谈称其贤女配太子受礼若吊慷忾之趋惟笃人物成败得失皆如所虑可谓守道见几好古之士也若乃经国家当军旅于驰骛之际立霸王之功此五者未为过人至其纯粹履道求不苟得升降当世保全名行邈然绝俗实有所师故粗论其事以示后之君子　　上安州裴长史书节
　　　唐李白
前礼部尚书苏公出为益州长史白于路中投刺待以布衣之礼因谓郡寮曰此子天才英丽下笔不休虽风力未成且见专车之骨若广之以学可以相如比肩也四海明识具知此谈前此都督马公朝野豪彦一见尽礼许为奇才因谓长史李京之曰诸人之文犹山无烟霞春无草树李白之文清雄奔放名章俊语骆驿间起光明洞彻何以尽陈傥其贤贤也白有可尚夫唐虞之际于斯为盛有妇人焉九人而已是知才难不可多得白野人也颇工于文惟君侯顾之无按剑也伏惟君侯贵而且贤鹰扬虎视齿若编贝肤如凝脂昭昭乎若玉山之行朗然映人而高义重诺名飞天京四方诸侯闻风暗许倚剑慷慨气干虹霓月费千金日宴群客出跃骏马入罗红颜所在之处宾客成市故时人歌曰宾客何喧喧日夜裴公门愿得裴公之一言不须驱马埒华轩白不知君侯何以得此声于天壤之间岂不由重诺好贤谦以下士得也而晚节改操栖情翰林天才超然度越作者屈佐郧国时惟清哉棱威雄雄下慑群物白窃慕高义已经十年云山间之造谒无路今也运会得趋末尘承颜接辞八九度矣常欲一雪心迹崎岖未便何图谤言忽生众口攒毁将恐投杼下客震于严威然自明无辜何忧悔吝孔子曰畏天命畏大人畏圣人之言过此三者鬼神不害若使事得其实罪当其身则将浴兰沐芳自屏于烹鲜之地惟君侯死生不然投山窜海转死沟壑岂能明目张胆托书自陈邪昔王东海问犯夜者曰何所从来答曰从师受学不觉日晚王曰吾岂可鞭挞□越以立威名想君侯通人必不尔也愿君侯惠以大愚洞开心颜终乎前恩再辱英眄白必能使精诚动天长虹贯日直度易水不以为寒若赫然振威加以大怒不许门下逐之长途白即膝行于前再拜而去西入秦海一观国风永辞君侯黄鹤举矣何王公大人之门不可以弹长剑乎　　答周益公　　　　　　　　　宋朱熹昨蒙宠谕范欧议论鄙意有所不能无疑欲以请教而亦未暇今遇此便似不可失而病躯两日觉得沈重愈甚于前势不容详细禀白但窃以为范欧二公之心明白洞达无纤芥可疑吕公前过后功瑕瑜自不相掩若如尊谕却恐未为得其情者故愿相公更熟思之也向见范公与吕公书引汾阳临淮事者语意尤明白而集中却不见之恐亦为忠宣所删也忠宣固贤然其规模气象似与文正有未尽同者深讳此事虽不害为守正然未得为可与权也不审高明以为如何少日见徐玉丈端立自言尝见石林疑范马锺律之辨乃故为同异以释朋比之疑者因告之曰此事信否未可知然为此论者亦可谓不占便宜矣石林为之一笑而罢今日之论恐或类此故并及之僭率皇恐切望矜恕　　答周益公　　　　　　　　　　前人前者累蒙诲谕范碑曲折考据精博论议正平而措意深远尤非常情所及又得吕子约录记所被教墨参互开发其辨益明熹之孤陋得与闻焉幸已甚矣复何敢措一词于其间哉然隐之于心窃有所不能无疑者盖尝窃谓吕公之心固非晚生所能窥度然当其用事之时举措之不合众心者盖亦多矣而又恶忠贤之异己必力排之使不能容于朝廷而后已是则一世之正人端士莫不恶之况范欧二公或以讽议为官或以谏诤为职又安可置之而不论且论之而合于天下之公议则又岂可谓之太过也哉逮其晚节知天下之公议不可以终拂亦以老病将归而不复有所畏忌又虑夫天下之事或终至于危乱不可如何而彼众贤之排去者或将起而复用则其罪必归于我而并及于吾之子孙是以宁损故怨以为收之桑榆之计盖其虑患之意虽未必尽出于至公而其补过之善天下实被其赐则与世之遂非长恶力战天下之公议以贻患于国家者相去远矣至若范公之心则其正大光明固无宿怨而惓惓之义实在国家故承其善意既起而乐为之用其自讼之书所谓相公有汾阳之心之德仲淹无临淮之才之力者亦不可不谓之倾倒而无余矣（此书今不见于集中恐亦以忠
宣刊去而不传也）
此最为范公之盛德而他人之难者欧阳
