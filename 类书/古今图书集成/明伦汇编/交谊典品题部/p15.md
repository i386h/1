<!-- { "loadSidebar": true } -->
或问韦孝宽子曰干矣问杨愔子曰辅矣
礼乐篇或问谢安子曰简矣问王导子曰敬矣问温峤子曰毅人也问桓温子曰智近谋远鲜不及矣子曰姚义之辩李靖之智贾琼魏征之正薛收之仁程元王孝逸之文加之以笃固申之以礼乐可以成人矣文中子曰记人之善而忘其过温大雅能之处贫贱而不慑魏征能之闻过而有喜色程元能之乱世羞富贵窦威能之慎密不出董常能之述史篇或问楚元王子曰惠人也问河间献王子曰智人也问东平王苍子曰仁人也问东海王强子曰义人也保终荣宠不亦宜乎魏相篇子谓魏相真汉相识兵略达时令远乎哉子之韩城自龙门关先济贾琼程元后关吏仇璋止之曰先济者为谁吾视其颡颓如也重而不亢目灿如也澈而不瞬口敦如也阚而不张凤颈龟背须垂至腰参如也与之行俯然而色卑与之言泛然而后应浪惊柂旋而不惧是必有异人者也吾闻之天下无道圣人藏焉鞠躬守默斯人殆似也程元曰子知人矣是王通者也贾琼曰吾二人师之而不能去也仇璋曰夫杖一德乘五常扶三才控六艺吾安得后而不往哉遂舍职从于韩城子谓贾琼曰君子哉仇璋也比董常则不足方薛收则有余立命篇或问陶元亮子曰放人也归去来有避地之心焉五柳先生传则几于闭关矣关朗篇或问关朗子曰魏之贤人也孝文没而宣武立穆公死关朗退魏之不振有由哉册府元龟隋卢思道初后魏为尚书郎时济南王彧少有才学当时甚美少与从兄安丰王延明中山王熙并以宗室博古文学齐名时莫能定其优劣思道谓吏部崔林曰二人才学虽并优美然安丰少于造次中山邈于太多未若济南风流宽雅时人为之语曰三王楚琳琅未若济南备员方元善以高颎有宰相之具尝言于高祖曰杨素粗疏苏威怯□元胄元昊正似鸭耳可以付社稷者唯独高颎善位至国子祭酒杨素有子元感苏威有子夔夔少聪敏杨素甚奇之素每戏威曰杨素无儿苏夔无父又杨达为人洪厚有局度素每言曰有君子之貌兼君子之心者唯达耳素终于司徒封楚公贺若弼为武候大将军炀帝之在东宫尝谓弼曰杨素韩擒虎史万岁三人俱称良将其间优劣何如弼曰杨素是猛将非谋将韩擒虎是斗将非贤将史万岁是骑将非大将帝曰然则大将谁也弼拜曰唯殿下所择弼意自许为大将龙城录房元龄幼日王通说其文谓此细眼奴非立忠志则为乱贼辅帝者则为儒师绰有大誉矣唐书王珪传珪为侍中时与元龄李靖温彦博戴胄魏征同辅政帝以珪善人物且知言因谓卿标鉴通晤为朕言元龄等材且自谓孰与诸子贤对曰孜孜奉国知无不为臣不如元龄兼资文武出将入相臣不如靖敷奏详明出纳惟允臣不如彦博济繁治剧众务必举臣不如胄以谏诤为心耻君不及尧舜臣不如征至激浊扬清疾恶好善臣于数子有一日之长帝称善而元龄等亦以为尽己所长谓之确论长孙无忌传无忌罢太子太师遥领扬州都督帝尝从容问曰朕闻君圣臣直人常苦不自知公宜面攻朕得失无忌曰陛下神武圣文冠卓千古性与天道非臣等愚所及诚不见有所失帝曰朕冀闻过公等乃相谀说朕当评公等可否以相规谓高士廉心术警悟临难不易节所乏者骨鲠耳唐俭有辞善和解人酒杯行发言可意事朕二十年未尝一言国家事杨师道惟谨审自能无过而懦不更事缓急非可倚岑文本敦厚文章议论其所长也谋常经远自当不负于物刘洎坚正其言有益不轻然诺于人能自补阙马周敏锐而正评裁人物直道而行所任皆称朕意褚遂良鲠亮有学术竭诚亲于朕若飞鸟依人自加怜爱无忌应对机敏善避嫌求于古人未有其比总兵攻战非所善也世说补刘子翼峭直有行常面折僚友之短退无余訾李百药尝语人曰刘四虽复骂人人多不憾太宗尝出行有司请载副书以从上曰不须虞世南在此行秘书太宗征辽东拜杨弘礼为兵部侍郎驻跸之役领马步二十四军跳出贼背所向摧靡帝自山上望见其袍仗精整人人尽力叹曰越公儿郎故有家风刘捷卿在都尝寝疾房太尉闻而忧之通夕不寐顾语宾从曰捷卿有不讳可谓无复有神理房太尉言见紫芝眉宇使人名利之心都尽霍王元轨临徐州与处士刘元平为布衣之交或问元平王之所长元平答以无长人问其故元平曰夫人有短所以见长册府元龟岑文本为中书侍郎时马周有机辩能敷奏文本谓所亲曰吾见马君论事多矣援引事类扬确古今举要删芜会文切理一字不可加一言不可减听之靡靡令人志倦昔之苏张终贾正应此耳隋唐嘉话太宗之为秦王府僚多被迁夺深患之梁公曰余人不足惜杜如晦聪明识达王佐才也帝大惊由是亲宠日笃唐书裴行俭传行俭善知人在吏部时见苏味道王□谓曰二君后皆掌铨衡李敬元盛称王勃杨炯卢照邻骆宾王之才引示行俭行俭曰士之致远先器识后文艺如勃等虽有才而浮躁衒露岂享爵禄者哉炯颇沈默可至令长余皆不得其死所张文瓘传文瓘字稚圭贞观初补并州参军时李绩为长史尝叹曰稚圭今之管萧吾所不及册府元龟潘好礼深慕徐有功为人乃着论曰张释之为廷尉天下无冤民徐公之断狱亦天下无冤民略同耳然而释之所行者甚易徐公所行者甚难张公逢汉文之时天下无事至于盗高庙玉环及渭桥惊马守法而已岂不易哉徐公逢革命之秋属维新之运唐朝遗老或有包藏祸心至如周兴来俊臣者更是尧舜之四凶也崇饰恶言以诬盛德忠良侧目恐死亡无日矣徐公守死善道深相明白几陷囹圄数推网罗岂不难哉唐书贾曾传曾河南洛阳人父言忠貌魁梧事母以孝闻补万年主簿护役蓬莱宫或短其苛高宗廷诘辩列详谛帝异之擢监察御史方事辽东奉使禀军饷还奏上山川道里并陈高丽可破状帝问诸将材否对曰李绩旧臣陛下所自悉庞同善虽非斗将而持军严薛仁贵骠勇冠军高□忠果而谋契苾何力性沈毅虽忌前有统御才然夙夜小心亡身忧国莫逮于绩者帝然所许众亦以为知言世说补中宗正月晦日幸昆明池赋诗群臣应制百余篇帐殿前结彩楼命上官昭容选一首为新翻御制曲纸落如飞从臣各认其名而怀之唯沈宋二诗不下又移时一纸飞坠乃沈诗也昭容评曰二诗工力悉敌沈落句微臣雕朽质羞睹豫章材盖辞气已竭宋犹陡健举唐书裴守真传守真子子余事继母以孝闻中明经补鄠尉时同舍李朝隐程行谌以文法称而子余以儒显或问优劣于长史陈崇业答曰兰菊异芬何有废者狄仁杰传仁杰为并州法曹参军同府参军郑崇质母老当使绝域仁杰诣长史蔺仁基请代行仁基美其意每曰狄公之贤北斗以南一人而已珍珠船味道王方庆同为凤阁侍郎或问张元二子孰贤答曰苏如九月得霜雁王如十月被冻蝇唐书萧□士传□士数称班彪皇甫谧张华刘琨潘尼能尚古而混流俗不自振曹植陆机所不逮也又言裴子野善着书所许可当世者陈子昂富嘉谟卢藏用之文辞董南事孔述睿之博学而已张九龄传九龄七岁知属文十二以书干广州刺史王方庆方庆叹曰是必致远隋唐嘉话沈佺期以工诗著名燕公张说尝谓之曰沈三兄诗直须还他第一唐书韦安石传安石子陟秀敏异常风格方正善文辞书有楷法一时知名士皆与游宋璟见陟叹曰盛德遗范尽在是矣世说补韦氏孝友文学有承庆嗣立邃音乐有万石达礼仪则叔夏史才博识有述时赵冬曦兄弟亦有美名张燕公尝语人曰韦赵兄弟人之杞梓元宗尝早朝谓左右曰每见张九龄精神顿生册府元龟宋璟与苏颋同知政事璟刚正多所裁断颋皆顺从其美若上前承旨敷奏及应物则颋为之助相得甚悦璟尝谓人曰吾与苏家父子前后皆同时为宰相仆射长厚诚为国器若献可替否罄尽臣节断割吏事至公无私即苏颋过其父也幸蜀记韩昭字德华长安人衍北巡以为文思殿学士京城留守判官多嘲谑云韩公凡事如僧剃发无有寸长马令南唐书林仁肇传仁肇见知于陈乔乔曰令仁肇将外吾掌机务国虽迫蹙未易图也孙晟传晟为右仆射与冯延己并相元宗晟轻延己为人尝曰金□玉杯而盛狗屎可乎韩熙载传熙载善谭论听者忘倦审音能舞分书及画名重当时见者以为神仙中人高越传越与江文蔚俱以辞赋知名故江淮士者品论人物皆以越为首称辽史耶律玦传帝尝谓宰相曰契丹忠正无如玦者汉人则刘伸而已然熟察之玦优于伸耶律棠古传棠古性坦率好别白黑人有不善必尽言无隐在朝数论宰相得失由是久不得调萧陶隗传大康中累迁契丹行宫都部署上尝谓群臣曰北枢密院军国重任久阙其人耶律阿思萧斡特剌二人孰愈群臣各誉所长陶隗独默然上问卿何不言陶隗曰讹特剌懦而败事阿思有才而贪将为祸基不得已而用败事犹胜祸基上曰陶隗虽魏征不能过但恨吾不及太宗尔然竟以阿思为枢密使传中斡特剌讹
特剌音同字异

海思传海思字铎衮隋国王释鲁之庶子机警口辩会同五年诏求直言时海思年十八衣羊裘乘牛诣阙有司问曰汝何故来对曰应诏言事苟不以贫稚见遗亦可备直言之选有司以闻会帝将出猎使谓曰俟吾还则见之海思曰臣以陛下急于求贤是以来耳今反缓于猎请从此归帝闻即召见赐坐问以治道命明王安端与耶律颇德试之数日安端等奏曰海思之材臣等所不及帝召海思问曰与汝言者何如人也对曰安端言无收检若空车走峻□颇德如着靴行旷野射鸨帝大笑擢宣徽使宋史薛居正传居正少好学有大志清泰初举进士不第为遣愁文以自解寓意倜傥识者以为有公辅之量范质传汉初加中书舍人户部侍郎周祖征叛每朝廷遣使赍诏处分军事皆合机宜周祖问谁为此辞使者以质对叹曰宰相器也质性卞急好面折人以廉介自持未尝受四方馈遗前后所得禄赐多给孤遗闺门之中食不异品身没家无余资太祖因论辅相谓侍臣曰朕闻范质止有居第不事生产真宰相也太宗亦尝称之曰宰辅中能循规矩慎名器持廉节无出质右者但欠世宗一死为可惜尔曹彬传彬字国华真定灵寿人汉干佑中为成德军牙将节帅武行德见其端懿指谓左右曰此远大器非常流也周太祖贵妃张氏彬从母也周祖受禅召彬归京师隶世宗帐前从镇澶渊补供奉官擢河中都监蒲帅王仁镐以彬帝戚尤加礼遇彬执礼益恭公府燕集端简终日未尝旁视仁镐谓从事曰老夫自谓夙夜匪懈及见监军矜严始觉己之散率实仪传仪学问优博风度峻整弟俨侃偁僖皆相继登科冯道与禹钧有旧尝赠诗有灵椿一株老丹桂五枝芳之句缙绅多讽诵之当时号为窦氏五龙李穆传穆从酸枣王昭素受易及庄老书尽究其义昭素谓曰子所能得精理往往出吾意表且语人曰李生异日必为廊庙器以所著易论三十三篇授之赵赞传赞字元辅幽州冀人祖德钧后唐卢龙节度封北平王父延寿尚明宗女兴平公主至枢密使忠武军节度赞幼聪慧明宗甚爱之与诸子外孙石氏并育于六宅暇日因遍阅诸孙数十人目赞曰是儿令器也

　品题部纪事四
