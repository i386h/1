<!-- { "loadSidebar": true } -->
公亦识其意而特书之盖吕公前日之贬范公自为可罪而今日之起范公自为可书二人各记其实而美恶初不相掩则又可见欧公之心亦非浅之为丈夫矣今读所赐之书而求其指要则其言若曰吕公度量浑涵心术精深所以期于成务而其用人才德兼取不为诸贤专取德望之偏故范欧诸公不足以知之又未及知其诸子之贤而攻之有太过者后来范公虽为之用然其集中归重之语亦甚平平盖特州郡之常礼而实则终身未尝解雠也其后欧公乃悔前言之过又知其诸子之贤故因范碑托为解雠之语以见意而忠宣独知其父之心是以直于碑中刊去其语虽以取怒于欧公而不惮也凡此曲折指意微密必有不苟然者顾于愚见有所未安不敢不详布其说以是求正伏惟恕其僭易而垂听焉夫吕公之度量心术期以济务则诚然矣然有度量则宜有以容议论之异同有心术则宜有以辨人才之邪正欲成天下之务则必从善去恶进贤退奸然后可以有济今皆反之而使天下之势日入于昏乱下而至于区区西事一方之病非再起范公几有不能定者则其前日之所为又恶在其有度量心术而能成务也哉其用人也欲才德之兼取则亦信然矣然范欧诸贤非徒有德而短于才者其于用人盖亦兼收而并取虽以孙元规滕子京之流恃才自肆不入规矩亦皆将护容养以尽其能而未尝有所废弃则固非专用德而遗才矣而吕公所用如张李二宋姑论其才亦决非能优于二公者乃独去此而取彼至于一时豪俊跅弛之士穷而在下者不为无人亦未闻其有以罗致而器使之也且其初解相印而荐王随陈尧佐以自代则未知其所取者为才也耶为德也耶是亦不足以自解矣若谓范欧不足以知吕公之心又不料其子之贤而攻之太过则其所攻事皆有迹显不可揜安得为过且为侍从谏诤之官为国论事乃视宰相子弟之贤否以为前却亦岂人臣之谊哉若曰范吕之雠初未尝解则范公既以吕公而再逐及其起任西事而超进职秩乃适在吕公三入之时若范公果有怨于吕公而不释乃闵默受此而无一语以自明其前日之志是乃内怀愤毒不能以理自胜而但以贪得美官之故俯而受其笼络为之驱使未知范公之心其肯为此否也若曰欧公晚悔前言之失又知其诸子之贤故因范碑以自解则是畏其诸子之贤而欲阴为自托之计于是宁卖死友以结新交虽至以无为有愧负幽冥而不遑恤又不知欧公之心其忍为此否也况其所书但记解雠之一事而未尝并誉其他美则前日斥逐忠贤之罪亦未免于所谓欲盖而彰者又何足以赎前言之过而媚其后人也哉若论忠宣之贤则虽亦未易轻议然观其事业规模与文正之弘毅开豁终有未十分肖似处盖所谓可与立而未可与权者乃翁解雠之事度其心未必不深耻之但不敢出之于口耳故潜于墓碑刊去此事有若避讳然者欧公以此深不平之至屡见于书疏非但墨庄所记而已况龙川志之于此又以亲闻张安道之言为左验张实吕党尤足取信无疑也若曰范公果无此事而直为欧公所诬则为忠宣者正当沫血饮泣贻书欧公具道其所以然者以白其父之心迹而俟欧公之命以为进退若终不合则引义告绝而更以属人或姑无刻石而待后世之君子以定其论其亦可也乃不出此而直于成文之中刊去数语不知此为何等举措若非实讳此事故隐忍寝默而不敢诵言则曷为其不为彼之明白而直为此黯暗耶今不信范公出处文辞之实欧公丁宁反复之论而但取于忠宣进退无据之所为以为有无之决则区区于此诚有不能识者若摭实而言之但曰吕公前日未免蔽贤之罪而其后日诚有补过之功则范欧二公之心其终始本末如青天白日无纤毫之可议若范公所谓平生无怨恶于一人者尤足以见其心量之广大高明可为百世之师表至于忠宣则所见虽狭然亦不害其为守正则不费词说而名正言顺无复可疑矣不审尊意以为如何狂瞽之言或未中理得赐镌晓千万幸甚后书诲谕又以昭录不书解雠之语而断其无有则熹以为吕公拜罢范公进退既直书其岁月二公前憾之释然不待言而喻矣不然则昭录书成欧公固已不为史官而正献忠宣又皆已为时用范固不以墓碑全文上史氏而吕氏之意亦恐其有所未快于欧公之言也是以姑置而不言以泯其迹而不知后世之公论有不可诬者是以启今日之纷纷耳如又不然则范公此举虽其贤子尚不能识彼为史者知之必未能如欧公之深或者过为隐避亦不足怪恐亦未可以此而定其有无也墨庄之录出于张邦基者不知其何人所记欧公四事以为得之公孙当世而子约以为绍兴舍人所记此固未知其孰是但味其语意实有后人道不到处疑或有自来耳若谈丛之书则其记事固有得于一时传闻之误者然而此病在古虽迁固之博近世则温公之诚皆所不免况于后世虽颇及见前辈然其平生踪迹多在田野则其见闻之间不能尽得事实宜必有之恐亦未可以此便谓非其所著也丹朱之云诚为太过然欧公此言尝为令狐父子文字繁简而发初亦无大美恶但以一时语势之适然不暇择其拟伦之轻重耳故此言者虽未敢必其为公之言而亦未可定其非公之言也此等数条不足深论然偶因余诲之及而并讲之使得皆蒙裁正则亦不为无小补者唯是所与子约书中疑学道三十年为后学之言者则熹深惑焉而尤以为不可以不辨不审明公何所恶于斯言而疑之也以道为高远元妙而不可学邪则道之得名正以人生日用当然之理犹四海九州百千万人当行之路尔非若老佛之所谓道者空虚寂灭而无与于人也以道为迂远□阔而不必学耶则道之在天下君臣父子之间起居动息之际皆有一定之明法不可顷刻而暂废故圣贤有作立言垂训以着明之巨细精粗无所不备而读其书者必当讲明究索以存诸心行诸身而见诸事业然后可以尽人之职而立乎天地之间不但玩其文词以为缀缉纂组之工而已也故子游诵夫子之言曰君子学道则爱人小人学道则易使而夫子是之则学道云者岂近世后学之言哉若谓欧公未尝学此而不当以此自名耶则欧公之学虽于道体犹有欠阙然其用力于文字之间而溯其波流以求圣贤之意则于易于诗于周礼于春秋皆尝反复穷究以订先儒之缪而本论之篇推明性善之说以为息邪距诐之本其贤于当世之号为宗工巨儒而不免于祖尚浮虚信惑妖妄者又远甚其于史记善善恶恶如唐六臣传之属又能深究国家所以废兴存亡之几而为天下后世深切着明之永鉴者固非一端其它文说虽或出于游戏翰墨之余然亦随事多所发明而词气蔼然宽平深厚精切的当真韩公所谓仁义之人者恐亦未可谓其全不学道而直以燕许杨刘之等期之也若谓虽尝学之而不当自命以取高标揭己之嫌耶则为士而自言其学道犹为农而自言其服田为贾而自言其通货亦非所以为夸若韩公者至乃自谓己之道乃夫子孟轲扬雄所传之道则其言之不让益甚矣又可指为后生之语而疑之耶凡此又皆熹之所未喻者盖尝反复思之而竟不得其说恭惟明公以事业文章而论世尚友其于范欧之间固已异世而同辙矣至于博观今昔考订是非又非肯妄下雌黄者且于六一之文收拾编汇雠正流通用力为多其于此事必不草草况又当此正道湮微异言充塞之际余论所及小有左右则轻重薄厚便有所分窃计念之已熟而处之亦已精矣顾熹之愚独有未能无疑者是以不敢默默而不以求正于有道所恨伪学习气已深不自觉其言之狂妄伏惟高明恕而教之则熹不胜千万幸甚　　明朝人物　　　　　　　　　明屠隆负荷世道存乎其人从古历今有一大事必生一人荷担旁有为之辅者鸿荒而下世何尝乏人哉我朝高皇帝扫清腥秽荡涤神州统接尧舜功绝汤武所培养酝酿国家元气宏远矣山川灵秀傍魄蜿蟺锺为伟磊落之英彬彬班班有不逊前代者青田刘诚意基学贯天人才兼文武洞晓兵略旁通象纬知来藏往出奇如神上应斗枢下赞大业阴阳间气天挺异人其圯上隆中之流亚与其于太祖蜀山灵锺方诸阳燧夫岂偶然也新建王文成守仁灵禀夙成天才独诣神采雄迈智略深沈气九死而不折才百炼而弥精秉操屹于丘山当机捷于风雨厝注极其挥霍理学悟入元微负气节而不专于气节谭文章而不局于文章学为儒而不拘于为儒究仙释而不露其仙释求之底里未易窥其际方之古人难轻定其品异人哉异人哉于肃愍谦驾驭长才贞劲大节生定倾危死安义命功存社稷忠鉴上帝定神气于劻勷人乱我整宁犯难而存国制群奸于股掌可发不发宁危身以安君完万事于一死利害有不敢知付公论于千秋是非有不必辩所谓与日月争光可也功固高于李纲事更难于武穆其当世至人耶徐中山达之用兵如国手布棋无一子误下百战不挫克定中原视汉淮阴未知谁为伯仲韩襄毅雍威宁王襄敏越杨文襄一清杨武襄洪英风雄略颐指万夫鞭挞夷虏开展疆域亦命世之杰也杨文贞士奇李文达贤周文襄忱李文正东阳张文忠孚敬通达国体动合机宜光赞庙谟永垂鸿业经济名臣其最卓荦者哉南阳排夺门护太子庶几哉社稷之器乎长沙若濡逆瑾巽以行权多所保护此可与智者道右文下士弘奖风流至今想之永嘉违众倡议当时所非要之至理其论自正相业醇疵总之雄伟不龊龊矣商文毅辂彭文宪时刘文靖健谢文正迁杨文懿守陈王文恪鏊吴文定宽风骨峻整德器渊涵才不露锋颖功不计岁月外示凝然中怀凛然招之不来麾之不去有古大臣之风焉所谓桃李不言下自成蹊矣薛文清瑄李忠文时勉章文懿懋王忠肃翱王端毅恕项襄毅忠马端肃文升刘忠宣大夏胡端敏世宁岳岳之风侃侃之节宏材足以济时艰正气足以褫奸魄李梦阳所谓居则岳屹动则雷击大事斧断小事海畜斯其人矣襄毅抗汪直忠宣忤刘瑾死生利害讵足入其□怀端敏首发宸濠逆谋功先曲突哉至文清粹白不言躬行斯其人师表百世从祀庙庭何恧焉方正学孝孺文雄而气锐学博而行方靖难一死忠贯金石齐尚书泰黄太常子澄铁尚书铉练都宪子宁黄侍郎观景中丞清王修撰叔英周纪善是修平都督安一时为建文死者累累乎骈首引颈未易悉数则高皇帝养士之功德亶厚矣景中丞死而英魂烈烈谭者发为竖黄侍郎妇绐象奴挽二女同赴清流玉可沈不可污余言之辄酸鼻孙忠烈燧许忠节逵骂贼而死节比张许宸濠锐气首为二公所夺败不旋踵有繇也刘忠愍球邹吉士智黄少卿巩杨忠愍继盛沈少卿炼刘侍御台批鳞折槛竟杀其身龙比之俦哉百炼之刚则杨忠节最盛乎罗修撰伦罗文恭洪先吴处士与弼陈征君宪章明德范俗隐操轶尘峨眉姑射翛然清远至宋龙门濂博洽菀高太史启雄浑清苍王义乌袆华赡高朗解学士缙峭厉迅快蔚然国初名家丘文庄浚杨修撰慎武库哉李梦阳何景明力振古道骨气雄劲徐祯卿陈束诸君辅之黄省曾独追六朝孙一元特摽风韵其后王李继起文章斐然矣又周颠张三丰冷起敬李福达神通变幻蹑景登霞罗文恭万民望王世昌脱屣浮荣离形度世孰谓我朝而无得道真人哉求之当世照映山川传之后世光贲史册三代而下岂必多让也

　品题部艺文二
诗

　　大雅烝民之五章六章
