<!-- { "loadSidebar": true } -->
抱朴子曰拟元黄之覆载扬明并以表微文彪昺而备体澄独见以入神者圣人也禀高亮之纯粹抗峻标以邀俗虚灵机以如愚不贰过而谄黩者贤人也居寂寥之无为蹈修直而执平者道人也尽蒸尝于存亡保发肤以扬名者孝人也垂恻隐于有生恒恕己以接物者仁人也端身命以殉国经险难而一节者忠人也觌微理于难觉料倚伏于将来者明人也量理乱以卷舒审去就以保身者智人也顺通塞而一情任性命而不滞者达人也不枉尺以直寻不降辱以苟命者雅人也据体度以动静每清详而无悔者重人也体冰霜之粹素不染洁于势利者清人也笃始终于寒暑虽危亡而不猜者义人也守一言于久要历岁衰而不渝者信人也摛锐藻以立言辞炳蔚而清允者文人也奋果毅之壮烈骋干戈以静难者武人也甄坟索之渊奥该前言以穷理者儒人也锐乃心于精义吝寸阴以进德者益人也识多藏之厚亡临禄利而如遗者廉人也不改操于得失不倾志于可欲者贞人也恤急难而忘劳以寡人为己任者笃人也洁皎介以守终不逊厚而苟免者节人也飞清机之英丽言约畅而判滞者辩人也每居卑而推巧虽处泰而滋恭者谦人也崇惇睦于九族必居正以赴理者顺人也临凝结而能断操绳墨而无私者干人也拔朱紫于中构剖犹豫以允当者理人也步七曜之盈缩推兴亡之道度者术人也赴白刃而忘生格兕虎于林谷者勇人也整威容以肃众仗法度而无二者严人也创机巧以济用总音数而并精者艺人也凌强御而无惮虽险逼而不沮者黠人也执匪懈于夙夜忘劳瘁于深峻者勤人也蒙谤讟而晏如不慑惧于可畏者劲人也闻荣誉而不欢遭忧难而不变者审人也知事可而必行不犹豫于群疑者果人也循绳墨以进止不干没于侥幸者谨人也奉礼度以战兢及亲□而无尤者良人也履道素而无欲时虽移而不变者朴人也凡此诸行了无一然而不跻善人之迹者下人也不致养于所生损道而危身者悖人也怀邪伪以偷荣豫利己而忘生者逆人也背仁义之正途苟危人以自安者凶人也好争夺而无厌专丑正而害直者恶人也出绳墨以伤刻心好杀而安忍者虐人也饰邪说以浸润构谤累于忠贞者谗人也虽言巧而行违实履浊而假清者佞人也不原本于枉直苟尚胜而肆怒者暴人也措细善以取胜阴挟毒而无亲者奸人也承风指以苟容揆主意而扶非者谄人也言不计于反复好轻诺而无实者虚人也睹利地而忘义弃廉耻以苟得者贪人也觌艳逸而心荡饰夸绮而思邪者淫人也见成事而疑惑动失计而多悔者暗人也背训典而自任耻请问于胜己者损人也知善事而不逮虽多为而无成者劣人也委德行而不修奉权势以取媚者弊人也履蹊径以侥速推货贿以争津者邪人也既敖很以无礼好陵辱乎胜己者悍人也被抑枉而自诬事无苦而振慑者怯人也治细办于稠众非其人而尽言者浅人也暗事宜之可否虽企慕而不及者顽人也知事非而不改闻良规而增剧者惑人也无济恤之仁心轻告绝于亲旧者薄人也既疾其所不逮喜他人之有灾者妒人也专财谷而轻义观困匮而不振者吝人也冒至危以侥幸值祸败而不悔者愚人也情局碎而偏党志唯务于盈利者小人也骋鹰犬于原兽好博戏而无已者迷人也忘等威之异数快饰玩之夸丽者奢人也耽声色与饮燕废庆吊于人理者荒人也既无心于修尚又怠惰于家业者懒人也无抑断之威仪每脱易而不思者轻人也观道义而如醉闻货殖而波扰者秽人也杖浅短而多谬暗趋舍之臧否者笨人也憎贤者而不贵闻高言而如聋者嚚人也睹朱紫而不分虽提耳而不悟者蔽人也违道义以趄冒礼刑而罔顾者乱人也每动作而受嗤言发口而违理者拙人也事酋豪如仆卤值衰微而背惠者慝人也损贫贱之故旧轻人士而倨敖者骄人也弃衰色而广欲非宦学而远游者荡人也无忠信之纯固背恩养而趋利者叛人也当交颜而面从至析离而背毁者伪人也习强梁而专己距忠告而不纳者刺人也然人技未易知真伪或相似士有颜貌修丽风表闲雅望之溢目接之适意威仪如龙虎盘旋成规矩然心蔽神否才无所堪心中所有尽附皮肤口不能吐片奇笔不能属半句入不能宰民出不能用兵治事则事废衔命则辱命动静无宜出处莫可盖难分之一也士有貌望朴悴容观矬陋声气雌弱进止质涩然而含英怀宝经明行高干过元凯文蔚春林官则庶绩用康武则克全独胜盖难分之二也士有谋猷渊邃术略入神智周成则思洞幽元才兼能事神器无宜而口不传心笔不尽意造次之接不异凡庸盖难分之三也士有机辩清锐巧言绮粲引譬喻渊涌风厉然而口之所谈身不能行长于识古短于理今为政政乱牧民民怨盖难分之四也士有外形足恭容虔言恪而神疏心慢中怀散放受任不忧居局不冶盖难分之五也士有控弦命中空拳入白倒乘立骑五兵毕习而体轻虑浅手剿心怯虚试无对而实用无验望尘奔北闻敌失魄盖难分之六也士有梗概简缓言希貌朴细行阙漏不为小勇局蹐拘检犯而不校握爪垂翅名为弱愿然而胆劲心方不畏强御义正所在视死犹归支解寸断不易所守盖难分之七也士有孝友温淑恂恂平雅履信思顺非礼不蹈安困洁志操清冰霜而疏迟迂阔不达事要见机不作所为无成居己梁倡受任不举盖难分之八也士有行己高简风格峻峭啸傲偃蹇凌侪慢俗不肃捡括不护小失适情率意旁若无人朋党排谴谈者同败士有不附品藻所遗而立朝正色知无不为忠于奉上明于摄下盖难分之九也士有含弘旷济虚己受物藏疾匿瑕温恭廉洁劳谦冲退救危全信寄命不疑托孤可保而纯良暗权仁而不断善不能赏恶不忍罚忠贞有余而干用不足操柯犹豫废法效非枉直混错终于负败盖难分之十也夫物有似而实非若然而不然料之无惑望形得神圣者其将病诸况乎常人故用才取士推昵结友不可以不精择不可以不详试也若乃性行惑变始正终邪若王莽初则美于伊霍晚则剧于赵高又非中才所能逆尽也若令士之易别如鹪鹩之与鸿鹄狐兔之与龙驎则四凶不得官于尧朝管蔡不得几危宗周仲尼无淡台之失延陵无损金之恨伊尹无七十之劳项羽无嫌范之悔矣所患于其碔砆之乱瑾瑜鹪螟之似凤凰凝冰之类水精烟熏之凝云气故令不谬者鲜也惟帝难之矧乎近人哉夫惟大明元鉴幽微灵铨揣物思灼沈昧瞻山识璞临川知珠士于难分之中而无取舍之恨者使臧否区分抑扬咸允武丁姬文不独治而傅说吕尚不永弃高莽宰嚭不得成其恶弘恭石显无所容其伪矣斯盖取士之较略选择之大都耳精微之求存乎其人固非毫翰之所备缕也刘子
　　正赏
赏者所以辨情也评者所以绳理也赏而不正则情乱于实评而不均则理失其真理之失也由于贵古而贱今情之乱也在乎信耳而弃目古今虽殊其迹实同耳目诚异其识则齐识齐而赏异不可以称正迹同而评殊未得以言评评正而俱翻则情理并乱也由今人之画鬼魅者易为巧摹犬马者难为工何者鬼魅质虚而犬马形露也质虚者可托怪以示奇形露者不可轻罔以是非虽以其真而见妙也托怪于无象可假非而为是取范于真形则虽是而疑非昔鲁哀公遥慕稷契之贤不觉孔丘之圣齐景公高仰管仲之谋而不知晏婴之智张伯松远羡仲舒之博近遗子云之美以夫子之圣非不光于稷契晏婴之贤非有减于管仲扬子云之才非有劣于董仲舒然而弗贵者岂非重古而轻今珍远而鄙近贵耳而贱目崇名而毁实耶观俗之论非苟欲以贵彼而贱此饬名而挫实由于美恶混糅真伪难分摸法以度物为情信心而定是非也今以心察锱铢之重则莫之能识悬之权衡则毫厘之重辨矣是以圣人知是非难明轻重难定制为法则揆量物情故权衡诚悬不可欺以轻重绳墨诚陈不可诬以曲直规矩诚设不可罔以方圆故摹法以测物则真伪易辨矣信心而度理则是非难明矣越人臛蛇以飨秦客秦客甘之以为鲤也既而知其是蛇攫喉而呕之此为未知味也赵人有曲者托以伯牙之声世人竞习之后闻其非乃束指而罢此为未知音也宋人得燕石以为美玉铜匣而藏之后知是石乃捧匣而弃之此为未识玉也郢人为赋托以灵均举世而诵之后知其非皆缄口而捐之此为未知文也故以蛇为鲤者唯易牙不失其味以赵曲为雅音者唯锺期不混其音以燕石为美石者唯猗顿不谬其真以郢赋为丽藻者唯相如不滥其赏昔二人评玉一人曰好一人曰丑久不能辨客曰尔来入吾目中则好丑分矣夫玉有定形而察之不同非苟相反瞳睛殊也堂珠黼幌缀以金碧流光霞曜眩目而醉者眸转呼为焰火非黼幌状移目改变也镜形如杯以照西施镜纵则面长镜横则面广非西施貌易所照变也海滨居者望岛如舟望舟如凫而须舟者不造岛射凫者不向舟知是望远目乱而心惑也山底行者望岭树如簪视岫虎如犬而求簪者不上树求犬者不上岫知是望高目乱而心惑也至于观人论文则以大为小以能为鄙而不知其目乱心惑也与望山海而不易反乎昔者仲尼先饭黍侍者掩口而笑子游裼裘而谚曾参挥指而哂以圣贤之举措非有谬也而不免于嗤诮奚况世人未有名称其容止文华能免于其诮者岂不难也以此观之则正可以为邪美可以称恶名实颠倒可为叹息也今述理者贻之知音君子聪达亮于前闻明鉴出于意表不以名实眩惑不为古今易情采其制意之本略其文外之华不没纤芥之善不掩萤爝之光可谓千载一遇也朱子语类
　　力行
品藻人物须当看他大规模然后看他好处与不好处好处多与少不好处多与少又看某长某短某有某无所长所有底是紧要与不紧要所短所无底是紧要与不紧要如此互将来品藻方定得他分数优劣屠隆鸿苞
　　轩轾
蜀汉诸葛孔明唐李邺侯宋范希文我朝王伯安皆世所称百代殊绝人物也乃崔浩贬孔明史臣讥长源梅尧臣诋希文费文宪讪伯安至不比于人数古今议论乌有至当一定也哉轻以人言而轩轾人未有不失实者也

　品题部艺文一
