<!-- { "loadSidebar": true } -->
按金史本传贞本名特思忒黑辟剌人也祖抄从太祖伐辽有功授世袭猛安父婆卢火以战功累官开府仪同三司贞娶辽王宗干女海陵同母女弟也皇统九年贞与海陵俱□熙宗海陵既立以贞为左卫将军封贞妻平阳长公主贞为驸马都尉殿前左副点检转都点检兼太子少保封王改大兴尹都点检如故俄授临潢府路昏斯鲁猛安居二年海陵召贞勖之曰汝自幼常在左右颇着微劳而近日乃怠忽纵有罪树私恩凡人富贵而骄皆死征也汝若不制汝心将无所不至赐之死复何辞朕念弟襄及公主与朕同胞故少示惩戒贞但号泣即日解点检职仍为大兴尹复戒之曰今而后能以勤自励朕当思之不然黜尔归田里矣逾月复为都点检大兴尹如故正隆二年例封渖迁枢密副使赐佩刀入宫转同判大宗正事海陵将伐宋诏朝官除三国人使宴饮其余饮酒者死六年正月四日立春节益都尹京安武节度使爽金吾上将军阿速饮于贞第海陵使周福儿锡土牛至贞第见之以告海陵召贞诘之曰戎事方殷禁百官饮酒卿等知之乎贞等伏地请死海陵数之曰汝等若以饮酒杀人太重固当谏古人三谏不听亦勉从君命魏武帝军行令曰犯麦者死已而所乘马入麦中乃割发以自刑犯麦微事也然必欲以示信朕为天下主法不能行于贵近乎朕念慈宪太后子四人惟朕与公主在而京等皆近属曲贷死罪于是杖贞七十京等三人各杖一百降贞为安武军节度使京为滦州刺史爽归化州刺史无何拜贞御史大夫以本官为左监军从伐宋至扬州海陵死北还见世宗于中都诏以贞女为皇太子妃除贞为太原尹改咸平贞在咸平贪污不法累赃巨万徙真定尹事觉世宗使大理卿李昌图鞫之贞即引伏昌图还奏上问之曰贞停职否对曰未也上怒抵昌图罪复遣刑部尚书移刺道往真定问之征其赃还主有司征给不以时诏先以官钱还其主而令贞纳官凡还主赃皆准此例降贞为博州防御使降贞妻为清平县主顷之迁震武节度使遣使者往戒□之诏曰朕念卿懿戚不待终考更迁大镇非常之恩不可数得卿勿蹈前过转河中尹进封其妻为任国公主赐黄金百两重彩二十端赐贞击球马二匹改东京留守赐玉吐鹘弓矢赐贞妻钱万贯有司奏海陵已贬为庶人宗干不当犹称帝于是以宗干有社稷功诏追封为辽王其子孙及诸女皆降贞妻降永平县主贞自仪同三司降特进夺猛安不称驸马都尉再徙临潢尹初与□熙宗凡九人海陵以暴虐自毙秉德辩忽土阿里出虎以疑见杀带以妻殒李老僧以反诛至是贞与大兴国尚在而兴国摈弃不用独贞以世姻籍恩宠虽夫妇降削爵号而世宗虑久远终不以私恩曲庇久之诏诛贞及其妻与二子慎思十六而宥其诸孙俄而兴国亦诛皇统逆党尽矣章宗即位尊母皇太子妃为皇太后追封贞为太尉梁国公贞祖抄司空鲁国公父婆卢火司徒齐国公贞妻梁国夫人子□补火慎思十六俱为镇国上将军无何再赠贞太师广平郡王谥庄简贞妻进封梁国公主　　徒单铭
按金史世戚传铭字国本显宗赐名重泰祖贞别有传父特进泾国公性重默寡言粗通经史事母尽孝大定末充奉御章宗即位特敕袭中都路浑特山猛安明昌五年授尚酝署直长累迁侍仪司令宿直将军尚衣局使兵部郎中与大理评事孙人鉴为采访使覆按提刑司事改右卫将军转左卫出为永定军节度使移河东北路按察使转运使大安三年改知大名府就升河北东西大名路安抚使大名荐饥重困铭乞大出交钞以赈之崇庆初移知真定府复充河北东西大名路宣抚使至宁元年九月奉迎宣宗于彰德府俄拜尚书右丞出为北京留守以路阻不能赴贞佑二年卒　　乌论荅晖
按金史世戚传荅晖本名谋良虎明德皇后兄也天眷初充护卫以捕宗盘宗隽功授忠勇校尉迁明威将军从宗□北征迁广威将军赏以金币尚厩击球马久之除殿中侍御史再除蒲速碗群牧使谨畜牧不事游宴孳产蕃息进秩改特满群牧使世宗即位召见行在除中都兵马都指挥使世宗至中都将遣使于宋以晖为使世宗曰晖尝私用官钱五百贯乃数其罪而罢之遣高忠建往因谓宰臣曰朕于赏罚毫发无所假借果公廉办治虽素所不喜必加升擢若抵冒公法虽至亲不少恕迁都点检兼侍卫亲军副都指挥使卒遣官致祭皇太子诸王百官会丧赙银千两重彩四十端绢四十匹诏以晖第三子天锡世袭纳邻河猛安亲管谋克　　蒲察鼎寿
按金史世戚传鼎寿本名和尚上京曷速河人钦怀皇后父也赋性沈厚有明鉴通契丹汉字长于吏事尚熙宗女郑国公主贞元三年以海陵女弟庆宜公主子加定远大将军为尚衣局使累官器物局使大定二年加驸马都尉职如故历符宝郎蠡州刺史浚州防御使有惠政两州百姓刻石纪之迁泰宁军节度使历东平府横海军入为右宣徽使改左宣徽授中都路昏得浑山猛安曷速木单世袭谋克改河间尹号令必行豪右屏迹有宗室居河间侵削居民鼎寿奏徙其族于平州郡内大治卒官上闻之深加悼惜丧至香山皇太子往奠百官致祭赙银彩绢明昌三年以皇后父赠太尉越国公鼎寿既世连姻戚女为皇后长子辞不失凡三尚定国景国道国公主其宠遇如此未尝以富贵骄人当时以为外戚之冠云　　李湘按金史后妃传元妃李氏父湘母王盼儿皆微贱大定末以监户女子入宫大爱幸父湘追赠金紫光禄大夫上柱国陇西郡公祖父曾祖父皆追赠兄喜儿旧尝为盗与弟铁哥皆擢显近势倾朝廷风采动四方射利竞进之徒争趋走其门南京李炳中山李着与通谱系超取显美胥持国附依以致宰相怙财固位上下纷然知其奸□不敢击之虽击之莫能去也自钦怀皇后没世中宫位虚久章宗意属李氏而国朝故事皆徒单唐括蒲察拿懒仆散纥石烈乌林荅乌古论诸部部长之家世为姻婚娶后尚主而李氏微甚至是章宗果欲立之大臣固执不从台谏以为言帝不得已进封为元妃而势位熏赫与皇后侔矣兄喜儿累官宣徽使安国军节度使弟铁哥累官近侍局使少府监太安元年四月诏曰近者有诉元妃李氏潜计负恩自泰和七年正月章宗暂尝违豫李氏与新喜窃议为储嗣未立欲令宫人诈作有身计取他儿诈充皇嗣遂于年前闰月十日因贾承御病呕吐腹中若有积块李氏与其母王盼儿李新喜谋令贾氏诈称有身俟将临月于李家取儿以入月日不偶则规别取以为皇嗣章宗崩谋不及行当先帝弥留之际命平章政事完颜匡都提点中外事务明有敕旨我有两宫人有娠更令召平章左右并闻斯语李氏并新喜乃敢不依敕旨欲唤喜儿铁哥事既不克窃呼提点近侍局乌古论庆寿与计因品藻诸王议复不定知近侍局副使徒单张僧遣人召平章已到宣华门外始发勘同平章入内一遵遗旨以定大事方先帝疾危数召李氏李氏不到及索衣服李氏承召亦不即来犹与其母私议先皇平昔或有幸御李氏嫉妒令女巫李定奴作纸木人鸳鸯符以事魇魅致绝圣嗣所为不轨莫可殚陈事既发露遣大臣按问俱已款服命宰臣往审亦如之有司议法当极刑以其久侍先帝欲免其死王公百僚执奏坚确令赐李氏自尽王盼儿李新喜各正典刑李氏兄安国军节度使喜儿弟少府监铁哥如律仍追除复系监籍于远地安置　　徒单四喜
按金史世戚传四喜哀宗皇后之弟也正大九年正月丁酉夜四喜内侍焉福惠至自归德时河朔已失利京城犹未知二人被旨迎两宫遂托以报捷执小黄旗以入至则奏两宫以奉迎之意是日召二相入议二相及乌古孙奴申谏不可行四喜作色曰我奉制旨迎两宫有敢言不行者当以别敕从事矣二相不复敢言行议遂决制旨所取两宫柔妃裴满氏及令人张秀□都辖承御汤药皇乳母巩国夫人等十余人外皆放遣之又取宫中宝物马蹄金四百枚大珠如粟黄者七千枚生金山一龙脑板二及信瑞御玺仍许赐忠孝军以两宫随行物之半壬寅太后御仁安殿出锭金及七宝金洗分赐忠孝军是夜两宫骑而出至陈留见城外二三处火起疑有兵迟回问奴申初不欲行即承太后旨驰还癸卯入京顿四喜家少顷还宫复议以是夜再往太后惫于鞍马不能动遂止明日崔立变四喜木甲塔失不及塔失不之父咬住四喜妻完颜氏以忠孝卒九十七骑夺曹门而出将往归德不得出转陈州门亦为门卒所止门帅裕州防御使阿不罕斜合已遁去经历官完颜合住权帅职麾门卒放塔失不等去且曰罪在我非汝等之过明日立以数十骑召合住合住自分必死易衣冠而往立左右扼腕欲加刃立遥见问汝是于忠孝军出门者耶合住曰然天子使命某实放之罪在某立忽若有所省顾群卒言此官人我识之前筑里城时与我同事我所部十余卒盗官木罪当死此官人不之问但笞数十而已此家能杀人能救人因好谓合住曰业已放出吾不汝罪也四喜等至归德上惊问两宫何如二人奏京城军变不及入宫上曰汝父汝妻独得出耶下之狱皆斩于市　　元
　　特薛禅
