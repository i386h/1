<!-- { "loadSidebar": true } -->
按宋史李贤妃传妃真定人干州防御使英之女也太祖闻妃有容德为太宗聘之生真宗真宗即位追上尊号为皇太后大中祥符元年追赠后父英检校太尉安国军节度常山郡王母魏国太夫人　　潘惟　潘惟吉
按宋史潘美传美子惟娶秦王女平州刺史惟熙女即章怀皇后也美后追封郑王以章怀故也惟吉美从子累资为天雄军驻泊都监虽连戚里能以礼法自饬历中外人咸称其勤敏云　　李昭亮
按宋史外戚传昭亮字晦之明德太后兄继隆子也四岁补东头供奉官许出入禁中继隆北征契丹遣昭亮持诏军中问方略及营阵众寡之势昭亮年虽少还奏称旨累迁西上合门使出潞州兵马钤辖徙领麟府路军马事寻为管勾军头引见司兼三司衙司军士有逃死而冒请官廪者数百人昭亮按发之领高州刺史知代州以四方馆使复领麟府路军马事迁引进使领贺州团练使历知瀛定二州成州团练使宁州防御使延州观察使感德军节度观察留后擢殿前都虞候秦凤路马步军副都总管经略招讨副使徙永兴路马步军副都指挥使并代州路副都总管安抚招讨副使未几守代州再徙真定路都总管保州兵叛杀官吏诏遣王果招降之叛者乘埤呼曰得李步军来我降矣于是遣昭亮昭亮从轻骑数十人不持甲盾弓矢叩城门呼城上曰尔□第来降我保其无虞也不尔几无□类矣卒稍稍缒城下明日相率开城门降改淮康军节度观察留后复知定州敕使存劳赐黄金三百两给节度使奉以褒其功都转运使欧阳修言昭亮入保州以叛卒女口分隶诸军有□私入其家者置不问明年拜武宁军节度使代李用和为殿前副都指挥使时承平久将士多因循乐纵弛昭亮本将家子虽以恩泽进然习军中事既统宿卫政尚严多所建请万胜龙猛军蒲博争胜负彻屋椽相击士皆惶骇昭亮捕斩之杖其主者诸军为之股栗帝祠南郊有骑卒亡所挟弓会赦当释去昭亮曰宿卫不谨不可贷卒配隶下军禁兵自是顿肃以宣徽北院使判河阳徙延州以南院使判澶州徙并州成德军拜同中书门下平章事判大名府仁宗以涂金纹罗书曰李昭亮亲贤勋旧命其子惟贤持以赐徙定州改天平彰信泰宁军节度使在定州数言老疾不任边事愿还京师乃以为景灵宫使又改昭德军节度使卒赠中书令谥良僖昭亮为人和易练习近事于吏治颇通敏善委任僚佐以故数更藩镇无他过昭亮妻早亡内嬖三妾迭预家政莫能制也　　李惟贤
按宋史李昭亮传亮子惟贤字宝臣以父荫为三班奉职后为合门祗候通事舍人累迁西上合门使寻领高州刺史知莫州州仓粟陈腐戍兵大噪弗肯受州人皆恐惟贤驰往谕曰边兵众则积粟多廪数多且积久能无陈腐乎欲尽取新则陈者何所归遂斩首恶一人流十人军中帖然召还提举诸司库务领荣州团练使知冀州会迁补禁军自隶籍后犯赃污者皆绌为下军惟贤曰武士何可责以廉节且抵罪在昔今不可以新令绳之帝为更其制徙恩州后迁四方馆使卒惟贤善宣辞令习朝仪仁宗颇爱之　　郭崇仁按宋史外戚传崇仁字永年守文之子章穆皇后弟也淳化四年补左班殿直迁东头供奉官合门祗候契丹入寇赍密诏谕河北诸将还奏称旨累迁崇仪副使兼合门通事舍人章穆崩特除庄宅使康州刺史再迁宫苑使昭州团练使丁母忧起复云麾将军拜解州团练使改蔡州擢捧日天武四厢都指挥使贺州防御使高阳关路马步军副都总管以疾落军职改磁州防御使卒赠彰德军节度观察留后崇仁虽外戚朝廷未尝过推恩泽其为解州团练使十年不迁尝除知相卫二州皆辞不行盖性慎静不乐外官也　　刘知信
按宋史外戚传知信字至诚邢州人父迁晋天福末凤翔帐前军使改滑州奉国军校从骁将皇甫晖御边有功早卒母即昭宪太后之妹也干德初封京兆郡太君六年进本部太夫人开宝三年十月卒太祖废朝发哀追封齐国太夫人陪葬安陵赠迁太保知信三岁而孤宣祖怜其敏慧建隆三年起家授供奉官丁内艰转六宅副使开宝五年迁军器库使掌武德司六年领锦州刺史属郊祀西洛为行宫使驻洛中又为西京武德皇城宫苑等使车驾出郊又充大内留守太宗即位进领本州团练使拜武德使从征河东又为行宫使太平兴国五年坐遣亲信市竹木于秦陇矫制免所过筭缗入官多取其直左授军器库使领锦州刺史俄复为武德使会改武德为皇城司即为皇城使七年坐秦王廷美事改右卫将军是秋出为静难军节度行军司马九年起为左卫将军领营州刺史雍熙初改左神武军将军寻领檀州团练使护屯兵于镇州会大举北伐与六宅使符昭寿为押阵都监师还诸将失道知信独整所部以归俄知定州兼兵马钤辖押大阵右偏一日宴犒将士契丹骑乘间至知信不介而出追之数十里斩获甚众以功就拜邕州观察使四年召入改并州路副都部署端拱中代还知杭州淳化四年又知天雄军府太宗崩充修奉永熙陵部署咸平初拜建武军节度观察留后知永平军府契丹犯边复知天雄军真宗北巡充驾前副都部署历知河阳升州景德元年车驾幸澶渊命为东京都巡检使复知定州二年以疾求还京至镇州卒年六十三废朝赠太尉天平军节度知信以戚里致贵尤被亲任中外践历最为旧故虽无显赫称亦以循谨闻于时子承宗承渥　　刘文裕
按宋史外戚传文裕字以宁保州保塞人祖正□幽州营田使兼平州刺史父审奇武牢关使简穆皇后即文裕祖姑也审奇三子长文远建隆中为供奉官与并人战万善而没次即文裕开宝四年起家补殿直八年权管云骑员僚直预讨江南中弩矢神色自若太宗在藩邸多得亲接太平兴国二年擢为内弓箭库副使特封其母张氏清河县太君出为秦陇巡检有李飞雄者太保致仕鏻之孙秦州节度判官若愚之子性凶险不为其家所容常往来京师魏博间与无赖恶少游处纵酒蒱博为务以其父故尽知秦州仓库所积及地形险易兵籍多少又有妻父张季英为凤翔盩厔尉飞雄自京师往省之因乘季英马诈为使者夜抵□置呼卒索马卒秉炬出迎飞雄以私市马缨示之卒不能辨即授以马一卒乘一马前导以巡边为名因矫诏率巡驿殿直姚承遂至陇州率监军供奉官王守定至吴山县率县尉卢赞皆从行先是秦州内属羌人为寇朝廷遣周承□田仁朗王侁梁崇赞韦韬马知节及文裕领兵屯清水县飞雄至称制尽缚之承□等见姚承遂数□同至不觉其诈仁朗独号泣求诏书飞雄叱之曰我受密旨以若□逗挠不用命令尽诛汝岂不闻封州杀李鹤邪诏书汝岂得见先是上即位分命亲信于诸道廉官吏善恶密以闻岭南使者言封州李鹤不奉法诬奏军吏谋反诏即诛之故飞雄引以为言将械承□等诣秦州戮之因据城叛遂驱承□等行初飞雄诈宣制时自言我上南府时亲吏文裕因哀告飞雄曰我亦尝依□邸使者岂不营救之乎飞雄低语谓文裕曰尔能与我同富贵否文裕觉其诈伪许之飞雄即命左右释文裕缚文裕策马前附耳语仁朗仁朗佯坠马若卒中风眩状飞雄共前视之又释其缚仁朗奋起抟飞雄与文裕共擒之飞雄尚呼云田仁朗等谋反杀使者送秦州狱鞫得实飞雄承遂守定赞坐要斩夷飞雄家捕先与飞雄善者何大举等数□悉弃市□置卒亦夷其族因下诏中外臣庶之家子弟或有乖检甚为乡党所知虽加戒勖曾不悛改者并许本家尊长具名闻州县遣吏锢送阙下当配隶诸处敢有藏匿不以名闻者异时丑状彰露□功以上悉以其罪罪之文裕后迁军器库使四年车驾征太原命文裕与通事舍人王侁分兵控石岭关六年领儒州刺史明年为高阳关都监会契丹万余骑入文裕与大将崔彦进击却之雍熙初徙屯三交加领顺州团练使会李继迁率折遇也寇边初诏田仁朗与王侁等讨之仁朗坐逗遛命文代仁朗继迁等遁去从潘美北征坐陷失骁将杨业削籍配隶登州事具业传岁余上知业之陷由王侁召文还俄起为右领军卫大将军领端州团练使封其母清河郡太夫人赐翠冠霞帔授其弟文质殿直逾月文迁容州观察使出为镇州兵马部署端拱元年卒于屯所年四十五上甚悼惜赠宁远军节度命中使护丧归葬京师弟文皓至供奉官合门祗候文质至内园使连州刺史　　刘承宗
按宋史外戚传承宗幼善射兼习书数以荫补殿直寄班祗候咸平初转供奉官镇定高阳关三路承受公事还掌军器库会真宗临幸见其整肃面授合门祗候知信卒转内殿崇班未几为河北缘边安抚都监大中祥符初就加内殿承制历如京文思二副使徙河东缘边安抚又知保州俄拜东染院使知定州副薛瑛使契丹使还归本任又兼镇定路兵马钤辖俄改宫苑使知雄州河北缘边安抚使在郡有治迹诏书嘉奖召归时灵昌决河初塞择守臣以承宗为皇城使知滑州未几复代还会西边言吐蕃唃厮啰作文法颇为边患命副龙图阁直学士陈尧咨为鄜延邠宁环庆泾原仪渭秦州路巡抚使诏令尧咨等所至军州犒官吏将校谘访民间利害郡官使臣能否功过以闻或有陈诉屈抑经转运提点司区断不当即按鞫诣实杖以下依法区理徒以上驿闻仍取系囚躬亲录问催促论决既行就命尧咨知秦州承宗为西上合门使充钤辖干兴初进东上合门使徙鄜延都钤辖而卒中使护柩至京师赐以葬地承渥荫补殿直累任使喜为条奏至供奉官合门祗候承宗子永钊右侍禁合门祗候　　刘美
