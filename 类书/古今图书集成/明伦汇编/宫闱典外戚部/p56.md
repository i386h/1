<!-- { "loadSidebar": true } -->
按宋史外戚传佾字公伯韩王彬之孙慈圣光宪皇后弟也性和易美仪度通音律善奕射喜为诗自右班殿直累进殿前都虞候安化军留后言者谓年未四十毋典军出知澶青许三州徙河阳以建武军节度使为宣徽北院使知郓州改保静保平军节度使同中书门下平章事景灵宫使加兼侍中封济阳郡王神宗每咨访以政然退朝终日语不及公事帝谓大臣曰曹王虽用近亲贵而端拱寡过善自保真纯臣也进对未尝名元丰中以疾告既愈入谢帝曰舅久不觌太皇太后宜少憩内东门朕当自启已而召入历上下儒释道五阁大椿蟠桃亭再升殿乃退以护国军节度使司徒兼中书令为太一宫使给朱衣双引骑吏前马慈圣丧终请郡帝曰时见舅如面庆寿宫奈何欲远朕得无礼遇有不至乎佾皇恐即城南为园池给八作兵庀役疏惠民河水灌之且将为筑三百楹第固辞乃止高丽献玉带为秋芦白鹭纹极精巧诏后苑工以黄金仿其制为带赐佾生日赉予如宰相亲王用教坊乐工服色衣侑酒以示尊宠哲宗即位加少保坤成节献寿特缀宰相班优诏减拜卒年七十二赠太师追封沂王从弟偕子评诱　　曹琮按宋史曹彬传彬子琮字宝章兄珝娶秦王女兴平郡主琮幼时从主入禁中太宗置膝上拊其背曰曹氏有功我家此亦佳儿也及彬领镇海军节度使补衙内都指挥使彬卒时迁西头供奉官合门祗候勾当骐骥院群牧估马司市马课有羡再迁西上合门副使与曹利用连姻利用贬出为河阳兵马都监领内军器库迁东上合门使荣州刺史仁宗册琮兄女为后礼皆琮主办除卫州团练使琮因奏曰陛下方以至公属天下臣既备后族不宜冒恩泽乱朝廷法族人敢因缘请托愿致于理时论称之出为环庆路马步军总管知邠州迁秦州防御使秦凤路副都总管兼知秦州度羡材为仓廪大积谷古渭冀城诸羌屡入钞边琮怀以恩信击牛酾酒犒之多请内属宝元初南郊召入侍祠会元昊反拜同州观察使复知秦州上攻守御三策久之兼同管勾泾原路兵马定国军节度观察留后刘平石元孙败关辅震恐琮请籍民为义军以张兵势于是料简乡弓手数万人贼寇山外还天都劫仪秦属户琮发骑士设伏以待之贼遂引去琮欲诱吐蕃犄角图贼得西川旧贾使谕意而沙州镇王子遣使奉书曰我本唐甥天子实吾舅也自党项破甘凉遂与汉隔今愿率首领为朝廷击贼帝善琮策改陕西副都总管经略安抚招讨副使拜步军副都指挥使与夏竦屯鄜州还为马军副都指挥使以疾卒帝临奠后并出临丧就第成服赠安化军节度使兼侍中谥忠恪琮小心谨畏善赞谒御军整严死时家无余赀子佺皇城使嘉州防御使佺子诗尚鲁国大长公主　　曹偕
按宋史外戚传佾从弟偕字光道少读书知义以节侠自喜为许州都监幕客史沆倾险劫持为不法上下畏之偕从容置酒对客数沆十罪将击杀之沆起拜谢偕骂曰复不改必杀汝沆为敛迹累迁东上合门使带御器械知雄州议者欲废塘泺为田偕曰何承矩李允则营此累年所以限契丹废之不可进华州防御使知相州徙河阳总管卒尝从梅尧臣学诗尧臣称之为序其诗　　曹评
按宋史外戚传评字公正以父任累官至引进使知审官西院积迁温州防御使元佑中提举万寿观丐外枢密院白为真定路钤辖哲宗曰先帝待慈圣家极厚其以为总管徽宗即位迁相州观察使历龙神卫捧日天武都指挥使殿前都虞候马步军副都指挥使宁远军留后平海军节度使佑神观使使契丹者四馆伴者十二在合门十二年预修仪制多所增损性喜文史书有楷法慈圣命书屏以奉神宗即赐玉带旌其能尤善射左右手如一夜或灭烛能中伴契丹使者射尝双破的客惊竦在戚里号为湛厚卒年六十六赠开府仪同三司　　曹诱
按宋史外戚传佾子诱字公善以荫至左藏库副使熙宁中父佾以疾告入谢神宗面授诱合门通事舍人元佑中以东上合门使为真定府定州路兵马钤辖迁文州刺史使契丹至其宫门馆客者下马邀诱同入诱曰北朝使至及朝堂门两朝积好久无妄生事卒乘马入使还为枢密副都承旨徽宗时进都承旨历庆州团练恩州防御□州观察使保庆军留后大观中进安德军节度使醴泉观使与兄评同日拜立双节堂于家戚里荣之性谨密习熟典故卒年六十五赠开府仪同三司谥曰忠定　　张尧佐
按宋史外戚传尧佐字希元河南永安人温成皇后世父也举进士历宪州筠州推官吉州有道士与商人夜饮商人暴死道士惧而遁为逻者所获捕系百余人转运使命尧佐覆治尽得其冤改大理寺丞知汜水县迁殿中丞知犀浦县犀浦地狭民繁多田讼尧佐正其疆界条众敝以晓之讼遂简知开州还判登闻鼓院时温成方为修媛欲以门阀自表异故尧佐稍进用权开封府推官又提点府界公事谏官余靖言用尧佐不宜太遽顷者郭后之祸起于杨尚不可不监未几迁三司户部判官又为副使擢天章阁待制吏部流内铨累迁兵部郎中权知开封府加龙图阁直学士迁给事中端明殿学士拜三司使明年谏官包拯陈升之吴奎言比年以来水冒城郭地震河溢盖小人道盛天下皆谓尧佐主大计诸路困于诛求内帑烦于借助法制刓敝实自尧佐臣等窃惟亲昵之私圣人不免惟处之有道使不践危机斯为得矣仁宗祀明堂改户部侍郎寻拜淮康军节度使群牧制置使宣徽南院使景灵宫使赐二子进士出身拯等复言陛下即位仅三十年未有失道败德之事乃五六年来擢用尧佐群口窃议以谓其过不在陛下在女谒近习与执政大臣也盖女谒近习知陛下继嗣未立既有所私莫不潜有趋向执政大臣不能规谏乃从谀顺旨高官要职惟恐尧佐不满其意致陷陛下于私昵后宫之过制下之日阳精晦塞氛雾蒙孛宜断以大义亟命追寝必不得已宣徽节度择与一焉如此则合天意顺人情矣御史中丞王举正留百官班欲廷议不许乃诏曰近台谏官乞罢尧佐三司及言不可用为执政若优与之官于体为善朕用其言遂有是命今复以为不可前后反复于法当黜其令中书戒谕之自今言事官相率上殿先取旨是日尧佐辞宣徽景灵使从之未几复以宣徽使判河阳举正又抗章论之至于三时吴育判西京留台河阳民讼有不决者多诣育育于状尾判曲直尧佐畏恐即奉行之召还徙镇天平军卒赠太师赐其家僦舍钱日三千尧佐起寒士持身谨畏颇通吏治晓法律以戚里进遽至崇显恋嫪恩宠为世所鄙子山甫引进副使枢密副都承旨从弟尧封孝谨好学举进士为石州推官卒次女即温成皇后也累赠至中书令清河郡王谥曰景思　　苗继宗
按宋史苗贵妃传妃开封人父继宗母许先为仁宗乳保出嫁继宗帝登位得复通籍妃以容德入宫英宗育于禁中妃拥佑颇有恩既践祚进贵妃赠其父至太师吴国公母陈楚国夫人　　杨忠
按宋史杨德妃传妃定陶人父忠为侍禁仁宗欲加奖擢辞曰外官当积劳以取贵今以恩泽侥幸恐启左右诐谒之端帝悦命徙居肃仪殿赠其祖贵州刺史而官其叔弟五人　　高遵
按宋史外戚传遵字公绰忠武军节度使琼之孙也以父任累迁供备库副使镇戎军驻泊都监夏人寇大顺城谅祚中矢遁会英宗宴驾遣遵告哀抵宥州下宫夏人遣王盥受命以吉服至遵切责之遂易服既而具食上宫语及大顺城事盥曰剽掠□耳遵曰若主寇边扶伤而遁斯言非妄邪夏人以为辱亟遣人代对终食不敢发口辄忿怒曰主人蔑视下国弊邑虽小控弦十数万亦能躬执櫜鞬与君周旋遵瞑目曰主上天纵神武毋肆狂蹶以干诛夷时谅祚觇于屏间摇手使止神宗闻而嘉之擢知保安军横山豪欲向化帝使遵谕种谔图之谔遂取绥州帅怒谔擅发兵欲正军法谔惧称得密旨于遵故谔被罪遵亦降为干州都监迁通事舍人主管西路羌部驻古渭寨分所部羌兵为三等教以军法熙宁初朝廷用王韶复洮陇命为秦凤路沿边安抚以遵副之寻以古渭为通远军命知军事明年持附顺羌部图籍及绘青唐武胜形势入献擢引进副使带御器械俾归治师师次庆平堡夜行晨至野人关羌人旅拒引亲兵一鼓破之进营武胜城下羌众逃去遂据其城诏建为镇洮军又命知军事寻以熙河洮岷远通为一路进西上合门使荣州刺史充总管复知通远军明年韶欲取河州遵曰古谓举事先建堡寨以渐而进故一举拔武胜今兵与粮未备一旦越数舍图人之地使彼阻要害我军进退无所矣韶与李宪笑曰君何遽相异邪檄使守临洮韶攻河州果不克帝善遵议令专管洮岷迭岩未款附者遵以逾龙珂地有盐井遂筑盐川寨瞎吴叱率诸羌胁青唐欲扰边诏遣张玉攻讨遵曰青唐无罪第为生羌所胁耳遣裨将与龙珂率众御之青唐人见龙珂泣诉瞎吴叱知不附己溃去从韶取岷州下之令士众曰生获老幼与得级同全活者以数万计捷闻加岷州刺史明年羌乘景思立之败围河岷二州道路不通者几月或请退保遵曰敢议此者斩岷城军缺守者恐遵登西门命将纵击别选精骑繇南门噪而出合击之羌败走时朝廷以岷城远难守议弃之诏至贼已溃矣以功进团练使龙神卫都指挥使知熙州坐荐张穆之为转运使而穆之有罪罢知州未几徙庆州又坐事黜知淮阳军元丰四年复知庆州诏与诸路讨夏国请济师得东兵十一将骑不足用以群牧马益之又令节制泾原兵刘昌祚先至灵州几得城遵嫉之故不用其计遂以溃归语在昌祚传贬郢州团练副使哲宗即位复右屯卫将军主管中岳庙卒年六十赠永州团练使绍圣中崇赠奉国军节度观察留后从弟遵惠　　高遵惠按宋史外戚传遵从弟遵惠字子育以荫为供奉官熙宁中试经义中选换大理评事历三班院主簿军器丞元佑初上疏言法度之国事有当否如先帝所施设未可轻议擢太仆少卿上太府卿出知河中府改河北路都转运使未行拜工部侍郎以集贤殿修撰知郓州河南□昌府加宝文阁待制知成德军召为户部侍郎以龙图阁学士知庆州卒年五十八赠枢密直学士方宣仁后临朝绳检族人一以法度乃举家事付遵惠遵惠躬表率之人无间言亦能远嫌自保故不罹绍圣之祸从侄士林　　高士林
按宋史外戚传遵惠从侄士林字才卿宣仁圣烈皇后之弟也累官内殿崇班殿直英宗书谨守法律四字诲之曰能此则为良吏矣每欲进擢后屡辞辄止喜儒学涉阅经史通大义尤有巧智尝监扬州召伯税木旧用火印士林改刃其印文凿以为识尤简便傍郡皆效焉卒赠德州刺史神宗立加赠昭德军节度使绍兴初追封普安郡王子公纪　　高公纪
按宋史外戚传士林子公纪字君正历合门祗候通事舍人累进宁州刺史团练使永州防御便集庆留后性俭约珍异声伎无所好奉禄多以给诸族得任子恩均及孤远持宣仁后丧未终卒赠感德军节度使谥曰怀僖绍兴初追封新兴郡王子世则　　高世则
