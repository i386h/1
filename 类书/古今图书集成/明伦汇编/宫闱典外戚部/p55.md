<!-- { "loadSidebar": true } -->
按宋史外戚传美字世济并州人四世祖质绛州刺史曾祖维岳不仕祖延庆右骁卫将军父通宋初掌禁旅从潘美征广南又累战北面积劳至虎捷都指挥使领嘉州刺史太平兴国中扈跸太原卒于师赠颍州防御使长女为真宗德妃加赠定国军节度兼侍中大中祥符五年德妃正位中宫又赠维岳忠正军节度检校太傅延庆彰德军节度检校太尉通宋兴军节度兼中书令追封曾祖母宋氏吴国太夫人祖母河南县君元氏许国太夫人母氏徐国太夫人初通之卒窆京城西天禧二年诏赠太师尚书令谥武懿七月遣升王府谘议参军张士逊具卤簿鼓吹改葬于祥符邓公原皇后亲临奠真宗御制祭文置灵坐右美即后之兄也初事真宗于藩邸以谨力被亲信即位补三班奉职再迁右侍禁咸平中傅潜失律流房州择美监军及徙潜颍州又为自京至陈颍巡检石保吉在陈州大治廨舍修城壁不以闻僮奴□假威扰民会有言者遣美廉其状美曰保吉世受国恩拥高赀列藩阃营缮过度拙于检下诚或有之自余保无他患上意乃解归朝充合门祗候大中祥符二年护屯兵于汉州历迁供奉官徙嘉州士卒有病皆给医药亲察视抚循之召还改内殿崇班提点在京仓场东西八作司以举职闻迁洛苑副使八年预修大内以劳改南作坊使同勾当皇城司天禧初迁洛苑使领勤州刺史与周怀政联职怀政奸恣美未尝阿附怀政左右有过必痛绳之亲从卒侦逻者多不时更易美按籍分番次均使焉上屡欲委之兵柄以皇后恳让故中辍者数四三年授龙神卫四厢都指挥使领昭州防御使改侍卫马军都虞候五年加武胜军节度观察留后卒年六十废朝三日赠太尉昭德军节度录其子从德供备库使从广内殿崇班旁亲迁补者数人追封美亡妻宋氏河内郡夫人仁宗嗣位尊皇后为皇太后赠维岳镇宁军节度兼侍中延庆建雄军节度兼中书令通彭城郡王曾祖母宋氏陈国太夫人祖母元氏卫国太夫人母氏郓国太夫人美亦赠侍中天圣二年郊祀加赠维岳彰信军节度兼中书令延庆镇安军节度兼中书令通郑王宋氏楚国太夫人元氏韩国太夫人氏魏国太夫人五年再郊又赠维岳天平军节度中书令兼尚书令延庆彰化军节度许国公通开府仪同三司魏王宋氏安国太夫人元氏齐国太夫人氏□国太夫人　　刘从德
按宋史外戚传美子从德和州刺史从广内殿承制有龚知进者即通之友婿也亦赠卫尉卿其妻追封南安郡君从德子复本父美卒年十四自殿直迁至供备库副使弟从广是岁始生亦补西头供奉官迁内殿崇班太后临朝从德以崇仪使真拜恩州刺史改和州又迁蔡州团练使出知卫州改恩州兵马都总管知相州从德齿少无才能特以外家故恩宠无比其在卫州县吏李辅者善事从德乃荐其才于朝太后喜曰儿能荐士知所以为政矣即擢熙辅京官从事郑骧因缘从德亦擢美官从德妻嘉州王蒙正女也蒙正家豪右以厚赂结纳至郎官为郡守既而从德病召还道卒年二十四赠保宁军节度使封荣国公谥康怀太后悲怜之尤甚录内外姻戚门人及僮隶数十人从德娣婿龙图阁直学士马季良母越国夫人钱氏兄唯演子集贤校理暧及蒙正皆迁二官尚书屯田员外郎戴融尝佐从德卫州以为三司度支判官御史曹修古杨偕郭劝推直官段少连上疏论之皆坐贬子永年　　刘从广
按宋史外戚传从广美之子字景元少出入禁中侍仁宗左右太后爱之如家人子太后崩真拜崇州团练使娶荆王元俨女为滁州防御使时年十七赵元昊反从广自言待罪行间不能扞患疆场坐耗县官愿上所给公使钱帝嘉纳之为群牧都监改副使从广自为防御使十年不迁特拜宣州观察使同勾当三班院请补外自效以知洺州漳水溢从广穿隋故渠以杀水势洺人便之徙邢州籍乡军之罢老者听引子弟自代着为令召还复领三班院出知襄州徙真定府路马步军副都总管卒赠昭庆军节度使谥良惠从广性谨饬然喜交士大夫时颇称之　　刘永年
按宋史外戚传永年从德子字君锡生四岁授内殿崇班许出入两宫仁宗使赋小山诗有一柱擎天之语帝误投金杯瑶津亭下戏谓左右曰能取之乎永年一跃持之而出帝拊其首曰奇童子也常置内中年十二始听出外累迁廉州团练使为陕州都监郭邈山等为盗永年密遣壮士夜渡河杀其凶桀二十余人众遂散迁钤辖代还召见问破贼状擢干办皇城司改单州团练使永兴军路总管契丹遣使来请帝绘像选副张升报使契丹以未得志夜取巨石塞驿门众皆恐永年素有力手掷弃之契丹惊以为神出知泾州帝赐诗宠之郡兵岁以香药为折支三司不时辇致振武卒素骄突入通判听事请以他物代给欢哗语不逊永年召至庭下数其罪斩为首二人余不敢动同提举在京诸司库务凡三除防御使皆为言者所论而寝知代州契丹取西山木积十余里辇载相属于路前守不敢遏永年遣人焚之一夕尽上其事帝称善契丹移檄捕纵火盗永年曰盗固有罪然发在我境何预汝事乃不敢复言帝尝问御戎策对合旨书忠孝字以赐英宗立迁沂州防御使复知代州历步军马军殿前都虞候太原定州路副都总管王师征安南永年请先士卒度富良江取赋以献不许迁邕州观察使步军副都指挥使卒赠崇信军节度使谥曰庄恪　　李用和
按宋史外戚传用和字审礼章懿皇太后弟也少穷困居京师凿纸钱为业刘美求用和于民间奏为三班奏职累迁右侍禁合门祗候权提点在京仓草场考城县兵马都监太后崩诏赴丧既葬迁礼宾副使领入作司迁礼宾使同领皇城司迁崇仪使贺州刺史改葬太后于永安领捧日天武兵护梓宫明年春又诏乘传行太后陵还授宁州刺史历迁泽州团练庆州防御鄜州观察使既而擢殿前都虞候鄜延路马步军副都总管未行拜永清军节度观察留后改真定府定州路旧制刺史以上所赐公使钱得私入而用和悉用为军费历侍卫亲军步军马军副都指挥使拜建武军节度使殿前副都指挥使以老乞罢军职拜宣徽北院使逾月改彰信军节度使同中书门下平章事景灵宫使以疾告仁宗临问赐银饰肩舆进兼侍中初未有居第诏寓馆芳林园用和固辞又假以惠宁坊之官第病革帝入见卧内擢其次子珣为合门使赐所居第并日给官舍僦钱五千既卒帝哭之恸赠太师中书令陇西郡王辍朝五日制服禁中谥恭僖帝撰神道碑书曰亲贤之碑其妻卒亦辍朝成服初仁宗以太后不逮养故外家褒宠特厚用和列位将相能小心静默推远权势论者以此称之子璋　　李璋
按宋史外戚传璋用和子字公明以章懿皇后恩补三班借职积官为天平军节度观察留后知澶州护塞商胡会河涨讹言水且至璋据听事自若人心乃安河亦不溢徙曹州观察使累迁武胜军节度使殿前都指挥使仁宗书忠孝李璋字并秘书赐之宴近臣群玉殿酒半命大盏二饮韩琦及璋如有所属帝崩执政欲增京城甲士璋曰例出累代不宜辄易时禁卫相告干兴故事内给食物中有金既而果赐食众视食中璋曰天子未临政已优赏汝何功复云云敢喧者斩众乃定以武成军节度使知郓州京东盗白日杀县令略人道中璋信赏罚擒捕盗为衰止岁大雨水竞以船筏邀利多溺死者璋一切籍之约所胜载如黄河法发卒城州西关调夫修路数十里夹道植柳人指为李公柳知邓州坐失举改节振武军知郢州还朝道卒年五十三赠太尉谥曰良惠弟玮珣　　李珣
按宋史外戚传珣用和子字公粹以荫为合门祗候时兄璋为合门副使珣又求通事舍人仁宗曰爵赏所以与天下共也傥尽用亲戚何以待勋旧乎后一年乃念之车驾视用和疾自西上合门副使累迁均州防御使知相州赐御制诗飞白字宠其行未几迁相州观察使时刘永年亦同除官知制诰杨畋以为不可开侥幸之门诏他舍人草制御史范镇复论之命遂寝使契丹预钓鱼会获多契丹遗以金器使还悉上之更赐黄金及李珣忠孝字熙宁中迁宣州观察使知颍州哲宗初进泰宁军留后提举万寿观故事正任遇覃恩止移镇唯宗室乃迁官至是珣与李端□皆特迁戚里一覃恩迁官自此始复知相州卒年七十四　　杨景宗
按宋史外戚传景宗字正臣章惠皇太后从父弟少蒱博无赖客京师以罪黜隶致远务章惠入宫为美人奏补茶酒班殿侍累迁西头供奉官合门祗候坐事降左侍禁郢州兵马都监未久复官累迁东染院副使章惠为太后进崇仪使领连州刺史扬州兵马钤辖未几授秦州刺史徙滑州钤辖迁舒州团练使为兵马总管章惠崩迁成州防御使坐入临皇仪殿被酒欢噪出为兖州总管改天雄军副都总管时吕夷简守魏常以官属礼饬戒之而景宗肆志不悛遂以不法奏贬齐州都监徙卫州又徙郓州钤辖召还同勾当景灵宫提举四园苑章献章懿二后升祔太庙帝念章惠故特拜景宗徐州观察使给留后奉逾年领军头引见司出知磁州为建宁军节度观察留后知潞州给节度使奉领皇城司坐卫士入禁中谋为乱贬徐州观察使知济州还提举万寿观复建宁军留后复领军头引见又坐从卒王安挟刃入皇城谪左监门卫大将军均州安置起为汝州钤辖祀明堂覃恩愿还所改官求为郡帝谓辅臣曰景宗性贪虐老而益甚郡不可予也乃复以为建宁军留后提举四园苑改提举在京诸司库务卒赠安武军节度使兼太尉谥庄定景宗起徒中以外戚故至显官然暴戾所至为人患复使酒任气在滑州尝殴通判王述仆地帝深戒毋饮酒景宗虽书其戒坐右顷之辄复醉其奉赐亦随费无余始宰相丁谓方盛筑第敦教坊景宗为役卒负土第中后谓败仁宗以其第赐景宗居三十年乃终　　沈继宗
按宋史沈伦传伦子继宗字世卿伦为枢密副使以荫补西头供奉官伦作相授水部员外郎加朝散大夫迁都官职方知浚义县转屯田郎中出知单州代归命使京东计度财赋濮州土贡银课民织造不折省税郓州节度配属县纳药物皆为民病继宗归历言于上以除其弊至道末领淮南转运使继宗贵家子倦于从吏既因疾以将作少监致仕东封岁求扈从复授职方郎中礼毕改太仆少卿判吏部南曹迁光禄少卿判三司三勾院继宗善营产业厚于养生不饮酒不嗜音律而喜接宾客终日宴集无倦大中祥符五年卒年五十五前后录其子惟温惟清惟恭并为将作监主簿惟温后至秘书丞惟清娶密王女宣都县主至内殿承制　　曹佾
