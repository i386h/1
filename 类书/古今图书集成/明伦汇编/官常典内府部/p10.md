<!-- { "loadSidebar": true } -->
按元史本传明里契丹人姓石抹世典内膳国制内膳为近臣非笃敬素著者不得为明里祖曷鲁事太祖睿宗尝求之于帝帝听以其僚十人往□之曰皇子方总兵辟地朕辍尔以事之能以事朕之恭事之将用黄金覆周汝身矣显懿庄圣皇后语宪宗世祖曰曷鲁事太祖圣躬或小不豫其烹庖之精百倍平日汝兄弟当终始遇之睿宗尝从太宗西征在道绝汲曷鲁晨起聚草上霜煮羹以进睿宗问曰何从得水因告之故师还赐金帛甚厚年八十卒中统初明里入见世祖令侍臣送明里与裕宗且曰明里朕亲臣之子也今以事汝令典膳事已而世祖尝命宗令从人十人来朕将行赏焉十人者至帝前四人列于明里上帝曰第五人非明里耶对曰然帝曰上之明里越一人立帝又曰更上之明里又越一人立帝曰止赐金纹衣一袭明里出侍臣以明里后来反居上相与耳语帝闻之曰明里之祖曷鲁事太宗睿宗以及朕兄弟尔时汝辈安在顾谓后来耶帝亲讨反者于北方明里请备持矛师还第功赐白金百两至元二十八年为典膳令成宗即位加朝列大夫赐金带又赐御衣一袭钞万五千贯诏曰明里旧臣其令诸子入宿卫可假礼部尚书进阶嘉议大夫食尚书禄以老武宗即位诏曰明里夫妇历事帝后保抱朕躬朕甚德之可特命明里荣禄大夫司徒其妻梅仙封顺国夫人赐黄金二百五十两白金千五百两衣一袭仁宗在东宫语宫人曰昔朕有疾甚危徽仁裕圣皇后忧之梅仙守视不解带者七十日今不敢忘其赐明里宝带锦衣舆及四骡至大三年二月卒年六十有九子皆显贵　　塔塔统阿
按元史本传塔塔统阿畏兀人也性聪慧善言论深通本国文字乃蛮大可汗尊之为傅掌其金印及钱□太祖西征乃蛮国亡塔塔统阿怀印逃去俄就擒帝诘之曰大人民疆土悉归于我矣汝负印何之对曰臣职也将以死守欲求故主授之耳安敢有他帝曰忠孝人也问是印何用对曰出纳钱□委任人材一切事皆用之以为信验耳帝善之命居左右是后凡有制旨始用印章仍命掌之帝曰汝深知本国文字乎塔塔统阿悉以所蕴对称旨遂命教太子诸王以畏兀字书国言太宗即位命司内府玉玺金帛命其妻吾和利氏为皇子哈剌察儿乳母时加赐予塔塔统阿召诸子谕之曰上以汝母鞠育太子赐予甚厚汝等岂宜有之当先供太子用有余则可分受帝闻之顾侍臣曰塔塔统阿以朕所赐先供太子其廉介可知矣由是数加礼遇以疾卒至大三年赠中奉大夫追封雁门郡公子四人长玉笏迷失次力浑迷失次速罗海次笃绵玉笏迷失少有勇略浑都海叛于三盘时玉笏迷失守护皇孙脱脱营垒率其众与浑都海战败之追至只必勒适遇阿蓝荅儿与之合兵复战玉笏迷失死之力浑迷失有膂力尝猎于野与众相失遇盗三人欲夺其衣力浑迷失搏之尽仆遂缚以还帝召见选力士与之角无与敌者帝壮之赐金令备宿卫速罗海袭父职仍命司内府玉玺金帛笃绵旧事皇子哈剌察儿世祖即位从其母入见欲官之以无功辞命统宿卫奉使辽东卒封雁门郡公子阿必实哈陕西行省平章政事
　内府部艺文
　　少府箴　　　　　　　　　　汉扬雄实实少府奉养是供纪经九品臣子攸同海内币帑祁祁如云家有孝子官有忠臣共僚率旧圣则越遵民以不扰国以不烦昔在帝季癸辛之世酒池糟堤而象箸以噬至于□乐流湎而妲妹作祟共寮不御不恢夏殷丧其国康而卒以陵迟嗜不可不察欲不可不图未尝失之于约尝失之于奢府臣司共敢告执觚　　授崔谔之少府监制　　　　　唐苏颋黄门尚方既设内府为要选众而求非贤孰与银青光禄大夫行太府少卿上柱国赵国公崔谔之承明相之轨有忠臣之节正无所诎明无不若披云雾不杂风尘籍甚才名彬彬文质允兹邦彦尤重时英用符文举之迁庶□孟孙之拜可少府监勋封如故主者施行　　授马锡少府少监制　　　　　　常衮敕中散大夫谏议大夫赐紫金鱼袋马锡躬服礼义处之以厚膺用多才动而浚发历官有政居必修明擢登谏列屡献忠谠言皆展意事亦主文勤职且淹以时叙进用之内府汉之尚方典掌服御任当亲重辍我侍臣俾其参贰可守少府少监散官赐如故　内府部纪事
韩非子韩昭侯醉而寝典冠者见君之寒也故加衣于君之上觉悟而说问左右曰谁加衣者左右对曰典冠君因兼罪典衣与典冠其罪典衣以为失其事也其罪典冠以为越其职也汉杂事薛宣为少府谷永上书荐宣曰才茂行洁身兼数器三国魏志王观传王观为少府曹爽使材官张达斫家屋材及诸私用之物观闻知皆录夺以没官少府统三尚方御府内藏玩弄之宝爽等奢放多有干求惮观守法乃徙为太仆北史后魏孙绍传绍为太府少卿曾因朝见灵太后谓曰卿年稍老矣绍曰臣年虽老臣卿尚少唐书尹思贞传长安中召授思贞司府少卿时卿侯知一亦厉威严吏为语曰不畏侯卿杖祇畏尹卿笔加银青光禄大夫其家坎地获古戟十二俄而门树戟时人异焉裴延龄传度支出纳与太府交相关制出物旬计见物月计符按复核有御史以监董之则财用不得回隐延龄乃言掊粪土得银十三万两它货且百万已弃而获皆羡余也悉移舍以供别敕太府卿韦少华劾其妄宋史钱惟演传惟演子暄知台州进少府监权盐铁副使钩考诸路逋租两浙转运使负课当坐暄上言浙部仍岁饥故租赋不登籍今使者获罪必亟敛于民民不堪矣神宗即诏释之笔录宣徽使旧亚枢使位在枢密副使同知枢密院事之上咸平中周莹拜宣徽使有所畏避因自陈愿居其下先帝从之遂为常制东轩笔录京师置杂物务买内所须之物而内东门复有字号径下诸行市物以供禁中凡行铺供物之后往往经岁不给其直至于积钱至千万者或云其直寻给而勾当内门内臣故为稽滞京师甚苦之蔡襄尹京兆询知其弊建言乞取内东门买物物价经牒内藏库截支以给行人仁宗大以为然其事至今行矣元史马札儿台传马札儿台侍仁宗于潜邸出入恭谨□事敏达仁宗悦之及立为皇太子以为中顺大夫典用太监迁利用卿泰定四年转太府卿又转都功德使改宣政使三迁皆仍太府卿
　司城部纪事
