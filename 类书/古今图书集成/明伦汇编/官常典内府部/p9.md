<!-- { "loadSidebar": true } -->
　　武备院大臣郎中员外郎主事分掌陈设武备　　及给赐征收之事所属三库曰盔甲库鞍库毡　　库盔甲库制造收备盔甲刀枪旗纛等件鞍库　　制造收备鞍辔帐房凉棚等件毡库制造收备　　弓箭靴袜毡条等件　　上驷院阿敦大臣侍卫员外郎主事分掌□牧　　之事　　奉宸院掌印大臣郎中员外郎主事分掌景山　　瀛台南苑等处南苑周围地方一百六十余里　　墙垣一万九千八十五□每□长一丈高八尺　　五寸墙基宽五尺顶宽二尺门五座每门设看　　守官一员拨什库一名兵九名太监守领二名　　太监八名扫除人十二名　　庆丰司郎中员外郎主事分掌牛羊群牧之事世祖章皇帝顺治十一年大清会典内务府
　国初置内务府顺治十一年裁置十三衙门曰司　　礼监尚方司御用监御马监内官监尚衣监尚　　膳监尚宝监司设监兵仗局惜薪司钟鼓司织　　染局　　顺治十二年
大清会典顺治十二年改尚方司为尚方院
　　顺治十三年
大清会典顺治十三年改钟鼓司为礼仪监尚宝监　　为尚宝司织染局为经局　　顺治十七年
大清会典顺治十七年改内官监为宣徽院礼仪监　　为礼仪院　　顺治十八年
大清会典顺治十八年裁十三衙门仍置内务府所　　属有广储司会计司掌仪司都虞司慎刑司营　　造司织染局又置武备院上驷院　　康熙十二年
大清会典凡官员考核康熙十二年
谕内府官员降级无补用之缺不必照部院官八法　例考核有劣者竟行议革具奏　　又题准
　内府郎中员外郎包衣大司库笔帖式等分为四　　等考核劣者革职　　康熙十四年
上谕内务府设官分职务得真材必分别勤惰录用　　方可各勉职守有裨部院衙门政务朕见票本　　笔帖式温泰为人勤慎虽才品无甚优长自世祖章皇帝时即在票本之处效力守分寡交兼之年　　久其同事之人俱经超擢惟伊无人汲引耳现　　有郎中缺出应将温泰补用示朕造就之意且　　以风励后之实心□力者尔等即遵谕行特谕　　康熙十四年九月二十九日　　康熙十六年
大清会典康熙十六年题准奉
旨事件限二十日内启奏若情由不明应咨查者一　　月内启奏具咨文限十日内查送至会议事情　　亦限一月内启奏限内不能完者该衙门题请　　展限各衙门互移咨文俱限二十日内奏结或　　违定限及遗漏事宜不记案籍或将应完之事　　借端迟延不速完结者查参处分其各司自理　　事件一月两次记册送查　　康熙二十三年
大清会典康熙二十三年增设奉宸院庆丰司各设　　官员分理

　内府部名臣列传
　　唐
　　杨隆礼
按唐书杨慎矜传慎矜隋齐王暕曾孙祖正道从萧后入突厥及破颉利可汗乃得归为尚衣奉御父隆礼历州刺史善捡督吏以严辩自名开元初为太府卿封弘农郡公时御府财物羡积如丘山隆礼性详密出纳虽寻尺皆自按省凡物经杨卿者号无不精丽岁常爱省数百万任职二十年年九十余以户部尚书致仕卒　　宋
　　王延德
按宋史本传延德开封东明人曾祖芝濮阳令祖璋相州录事参军父温晋末契丹内寇温率乡豪捍蔽境内里人德之宣祖掌畿甸兵与温厚善延德方总角宣祖爱其谨重召置左右太宗尹京署为亲校专主庖膳尤被倚信太平兴国初授御厨副使数月迁正使从征太原未几加尚食使赐浚仪县寿昌坊宅一区俄领蓟州刺史兼掌武德司改皇城使掌御辇院左藏库延德所领凡五印因对恳让遂罢左藏御厨八年兼充亲王诸宫使延德素谨慎以旧恩每延访外事端拱初领本州团练使淳化中当进秩延德与王继恩杜彦钧使额已极特置昭宣使以延德等为之至道二年加领平州防御使真宗嗣位改领怀州永熙复土提点缘路供顿咸平初出知华州占谢日面请罢昭宣使从之实以御侮正秩奉给优厚故也上幸大名为东京旧城都巡检使明年以风痹请告遣还本郡是冬卒年六十四赠邕州观察使延德所至好撰集近事掌御厨则为司膳录掌皇城司则为皇城纪事录从郊祀为行宫使则为南郊录奉诏修内则为版筑记从灵驾则为永熙皇堂录山陵提辖诸司记及治郡则为下车奏报录先是诏史官修太祖太宗实录多以国初事访延德又上太宗南宫事迹三卷子应昌庄宅使端州团练使　　金
　　张仅言
按金史张觉传觉子仅言幼名元奴宗望攻下平山仅言在襁褓间里人刘承宣得之养于家其邻韩夫人甚爱之年数岁因随韩夫人得见贞懿皇后留之藩邸稍长侍世宗读书遂使仅言主家事绳检部曲一府惮之世宗留守东京海陵用兵江淮将士往往亡归诣东京愿推戴世宗为天子仅言劝进世宗即位除内藏库副使权发遣宫籍监事海陵死扬州仅言与礼部尚书乌居仁殿前左卫将军阿虎带御院通进刘珫发遣六宫百司图书府藏在南京者还以本职提控尚食局转少府监丞仍主内藏仅言能心计世宗倚任之凡宫室营造府库出纳行幸顿舍皆委之世宗尝曰一经仅言无不惬朕意者六年提举修内役事役夫掘地得白金匿之事觉法当死仅言责取其物与官释其罪寻兼祗应司还少府监提控宫籍监祇应司如故护作太宁宫引宫左流泉溉田岁获稻万斛十七年复提点内藏典领昭德皇后山陵迁劝农使领诸职如故仅言虽旧臣出入左右然世宗终不假以权任二十一年尚书省奏宫苑司直长黎伦在职十六年请与迁叙上曰此朕之家臣质直人也今已老矣如劝农使张仅言亦朕旧臣纯实颇解事凡朝廷议论内外除授未尝得干预朕观自古人君为谗谄蒙蔽者多矣朕虽不及古人然近习憸言未尝入耳宰臣曰诚如圣训此国家之福也世宗欲以为横海军节度使而不可去左右遂止仅言得疾犹扶杖视事疾亟诏太医诊视近侍问讯相属及卒上深惜之遣官致祭赙银五百两重彩十端绢二百匹棺椁衣衾汞敛物葬地皆官给赠辅上将军　　元　　贾昔剌
孙虎林赤曾
孙秃坚不花

按元史本传昔剌燕之大兴人也本姓贾氏其父仕金为庖人昔剌体貌魁硕有志于当世岁甲申因近臣入见庄圣太后遂从睿宗于和林典司御膳以其须黄赐名昔剌俾氏族与蒙古人同甚亲幸之又虑其汉人不习于风土令徙居濂州帝复思之曰昔剌在吾左右饮食殊安适促召入供奉诸庖人皆隶焉世祖在潜邸知其重厚使从迎皇后于弘吉剌之地自是预谋帷幄动中机会内出银三千两使买珍膳乘传上太官恣其出入不问又赐以牝马及驹三十匹并牧户与之是时兵余数以所赐分遗乡里世祖即位立尚食尚药二局赐金符提点局事兼领进纳御膳生料年老谢事病笃索所赐衣衣之而卒追封闻喜郡侯谥敬懿子丑妮子方幼时世祖爱之尝坐之御席傍从征云南跃马入水斫战船破其军帝奇其勇敢而戒其轻锐己未从伐宋还自鄂州卒追封临汾郡公谥显毅子虎林赤智勇绝人阿里不哥之叛出其家名马以助官军从幸和林中道值大风昼晦敌猝至击走之还佩其大父金符提点尚食尚药二局历尚膳使兼司农尝入侍帝问治天下何为本曰重农为本何为先曰用贤为先用贤则天下治务农则百姓足帝深善之超拜宣徽使辞改佥院事仍领尚膳使卒子秃坚不花袭世职为尚药尚食局提点世祖以故家子独奇之谓他日可大用使在左右从征乃颜军次杭海敌猝至帝令急击之诸近侍见其势盛多畏避秃坚不花即驰入其阵疾战破走之擒其首将以归移军哈罕大风昼晦敌兵千人鼓噪以进秃坚不花奋击身被十余创犹力战复大破之帝奇其勇杭海叛者请降众议以为亲犯王师宜诛之秃坚不花独曰杭海本吾人或诱之以叛岂其本心哉且兵法杀降不祥宜赦之帝曰秃坚不花议是以此益知其可用升同佥宣徽院事每论政帝前言直而气不慑帝亦知其直令察宿卫之士有才器者以名闻所论荐数十人用之皆称职时论归之成宗即位诸侯王会于上京凡刍饩宴享之节赐予多寡疏戚之分无一不当其意帝喜曰宣徽得秃坚不花足矣进同知宣徽院事四年帝弗豫召入侍疾一食一饮必尝乃进帝体既安赐钱不受解衣赐之尝从巡幸禁中卫士感奋有所欲言帝命进而问之皆曰臣等宿卫有年矣日膳充岁赐以时者诚荷陛下厚恩亦由宣徽有能官秃坚不花其人也帝悦赐珠袍超拜宣徽使辞曰先臣服勤于兹三世矣位不过佥佐臣何敢有加于先臣乎帝嘉其退让乃允其请九年北方乞禄伦部大雪奏买驼马补其死损出衣币于内府身往给之全活者数万人还赐七宝笠十年帝病甚入侍疾愈谨及大渐内难将作揆以正义无所回挠武宗入即位深嘉其忠进阶荣禄大夫遥授平章政事商议宣徽院事行金复州新附军万户府达鲁花赤至大二年诏出金帛大赉北边诸军以秃坚不花明习事宜能不惮劳苦使即军中与其帅月赤察儿定议而给之诸部大悦帝深器之拜宣徽使出内藏兼金带赐之为同官贾廷瑞所嫉廷瑞请以宣徽院为门下省尚书省奏廷瑞擅易官制帝大怒欲杀之秃坚不花力谏不可帝曰贾廷瑞毁卿不值一钱卿何力言邪对曰廷瑞所坐不当死不敢以臣私隙误陛下失刑廷瑞遂得免帝访群臣以治道秃坚不花以为治国安民之实在于生财节用帝嘉纳焉转光禄大夫仁宗即位加金紫光禄大夫延佑四年朔方又被风雪为灾秃坚不花请赈之如大德时且出私家马二百匹以为助赐钱酬其价不受解御衣赐之托恩幸以求赏者辄抑弗予帖失王廷显皆同官也帝赐帖失海舶秃坚不花曰此军国之所资上不宜赐下不宜受帝赐廷显玉带廷显欲取太官羊钱一万五千缗充其价又执不可于是怨之者众七年以疾去官英宗即位帖失竟谮杀之后帖失以大逆伏诛事乃白赠推忠宣力守谅功臣太傅开府仪同三司上柱国追封冀国公谥忠隐后进封冀安王加赠其曾祖昔剌推忠翊运功臣金紫光禄大夫太保进封绛国公祖丑妮子崇德□节功臣仪同三司太傅柱国追封绛国公父虎林赤推诚宣力守德功臣太师开府仪同三司上柱国进封临汾王子班卜忽里台也速古秃忽赤皆至显官　　石抹明里
