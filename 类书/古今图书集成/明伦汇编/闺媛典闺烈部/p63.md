<!-- { "loadSidebar": true } -->
按灵寿县志郑氏知县马士昌妻大金吾国瑊母也崇祯戊寅遭兵难翁马从聘殉之郑亦死焉事闻祔祠于翁侧从祀焉　　徐来朝妻范氏
姚
氏附

按灵寿县志范氏副将徐来朝妻戊寅之难恐辱同妾姚氏携幼子幼女并投井死　　马从龙妻张氏
按灵寿县志张氏经历马从龙妻城陷投井死　　马国琳妻傅氏按灵寿县志傅氏庠生傅永清女官生马国琳妻幼事孀姑克尽妇道戊寅城陷辞其姑赵氏托以幼子联其上下衣投园井死　　马国璋妻傅氏
按灵寿县志傅氏德平令傅永淑长女适庠生马国璋年二十四夫亡抚一子一女守节戊寅兵难携女坤姐投井死　　马国璞妻王氏
按灵寿县志王氏庠生王之佐女太学生马国璞妻闻兵警托幼子于邻媪投井死后逾月始得尸面色如生　　马国妻傅氏
按灵寿县志傅氏德平令傅永淑次女武生马国妻城陷投井死　　马国璠妻贡氏
按灵寿县志贡氏诸生马国璠妻城陷自经不死为兵所执不屈夺兵佩刀自杀　　马国玠妻李氏
按灵寿县志李氏太学生马国玠妻吏部文选司郎中李昌龄女城陷投井死　　李时升妻马氏
按灵寿县志马氏生员李时升妻士显次女城陷投井死　　马国璯妻齐氏
按灵寿县志齐氏儒童马国璯妻城陷同嫂雷氏投井死　　马国&#妻雷氏
按灵寿县志雷氏马国&#妻城陷投井死
　　傅永清妻富氏
按灵寿县志富氏封宣威将军傅永清妻甲申三月流寇猖獗伪令郭廉至灵寿肆暴横远近皆逃避氏与子妇辈匿山中数日闻京师失守帝崩遂痛哭不食入山洞自经死　　耿氏女
按元氏县志耿氏女年十七许字石教民未嫁崇祯六年秋遇流寇劫上马不从被杀　　曹贵中女
按元氏县志曹贵中女年十四未嫁崇祯六年九月流寇至投井死　　张好女
按元氏县志张好女年十五未嫁崇祯六年九月遇流贼强劫不从骂不绝口遂被害　　高笏妻阎氏
按元氏县志阎氏诸生高笏妻年二十二崇祯间遇乱兵劫之氏以头触石流血骂不绝口遇害　　何起凤妻石氏
按元氏县志石氏何起凤妻年二十余崇祯十一年冬贼寇逼犯遂投井寇出之佯许行复投于井再捞之气绝矣　　贾邦柱妻邵氏
按元氏县续志贾邦柱妻邵氏夫亡年二十有四流寇至氏投枯井寇见其美呼速出免死氏骂不绝口坚执不出寇怒抛火焚井中骨肉成灰巡抚旌表　　耿志明妻董氏按元氏县志董氏乡民耿志明妻耿死誓不再嫁邻母常劝谢曰妇人从一耳氏无出夫兄志道与氏兄董守顺合谋逐氏约共分其田产聘物遂许邻县鲁某氏不从二人讼之官诬以桑间之事县令怒下狱有敢称氏枉者辄笞之立命隶必嫁也而后报逼者急于星火氏计无复之绐之曰妾弱质敢违命但嫁人而不别旧夫人情乎众许持缗冢上呼天痛哭人见久伏不起往视之则血流满地颈不续矣诸人失色惊走令亦深病之氏侄董腾蛟为姑称冤语出不逊令疑其与谋坐以奸杀姑母若氏之死有因久之公论渐明为氏昭雪氏死之后频年大旱人皆流离众谓氏沉冤所致　　李文焕妻王氏
女
附

按无极县志王氏生员李文焕妻性至孝父乏嗣奉养三十余年及没一应丧具皆氏力备相夫训子俱克有成生女适魏有仁值兵乱文焕遇难王谓女曰汝父男子尚不能保我等妇人岂能自全言毕投井中女亦抱砖而坠　　裴成女三姐
按无极县志裴三姐西关厢裴成女年十四未字崇祯十一年兵变随父母避难于城城破被执去女佯谓家有财当归取诱兵至家乃触之曰宁杀我断不汝从兵但欲女去不欲杀遂入室自取菜刀刎颈死　　杨仑妻杨氏安
氏附

按曲阳县志杨氏杨仑妻仑早死杨事舅姑孝谨教子如严师崇祯戊寅冬家人避兵于野杨请于翁曰翁偕子孙避徙妇等不留此身以坏名节遂与其媳引绳登山巅移时兵四至杨投崖而死媳安氏见姑坠从之兵退获二尸神色如生　　韩氏女
按曲阳县志韩氏女父武生名邦振女年十四未字崇祯戊寅之乱同众妇避庙中兵至欲犯之女抱持佛像号泣不从众强挟之上马女跃而坠者数四兵怒杀之　　牛&#妻刘氏
按曲阳县志牛&#妻刘氏年二十五夫亡哭泣几绝乃以黄线一条付匠者嘱曰夫有遗命棺务宽如其线广棺成夜缢于侧遂同殓　　姚三才妻周氏
按冀州志周氏姚三才妻才亡氏抚柩痛哭不食七日而死知州郑朝栋旌其门亲往祭其墓　　张焕然妾申氏
按冀州志申氏张焕然妾崇祯二年然病亡氏潜以线带缠身投井死　　王珂妻赵氏
按冀州志赵氏生员王珂妻崇祯间避难南宫城陷不辱投井死　　韩天德妻王氏
按冀州志王氏韩天德妻癸未城破氏年二十一抱幼子避难遇乱兵逼之行氏至死不从母子俱遇害　　庠生杜铣妻韩氏　　庠生马骥妻杜氏　　举人白若妻连氏按南宫县志已上三妇俱死戊寅之难
　　白芹妻安氏
按南宫县志安氏山西高平令白芹妻崇祯十一年城破投井死　　韩曰谅妻李氏
按南宫县志李氏韩曰谅妻名家女归谅执妇道甚谨戊寅城陷被系奋呼曰我宦门妇逢时不辰惟求速斩遂以刀贯其口死子之珍甫七岁痛哭愿代母死众奇而释之　　贾还素妻尹氏
按南宫县志尹氏贡生贾还素妻年十七归贾戊寅之变妇女避难尚有艳妆者尹见而大恚曰乱离之际尚饰为冶容是欲何为既而城陷一子尚襁褓即择诸婢中老而愿者付之曰宦家妇狼狈如此纵幸得生辱吾门矣遂携家人妇共溺于舍傍井中死焉　　丁绎母师氏按南宫县志师氏生员丁绎母绎叔祖丁际时娶孟氏无子崇祯十一年绎父与叔祖相继亡师年二十二与孟相依苦守值戊寅之变绎甫十龄城陷孟商于师曰死孰与存孤难师曰愿叔姑代为其难者遂赴火而死迨事定求遗骸于灰烬中而葬之　　连得志妻贾氏
按南宫县志贾氏连得志妻侍御道干季女也性敏慧端洁工女红年十六归连姑性严刻一切强所不堪贾皆婉顺承之惟恐不当姑意戊寅城陷夫死未审处所遍城内积骸中求之不得一日讹传或见于城西濠外乃晨携女婢往时寒风凛冽濠中填尸重迭不可辨识氏周绕啼呼转转欲死时镇兵驻札关厢见而异之曰此少妇何为者诘其故且知为宦室女群至前相与排列众尸令贾认之卒不可得恸而返镇兵无不为之堕泪自是形神俱悴痛绝而死　　韩之伟妻邢氏按南宫县志邢氏生员韩之伟妻夫亡邢年十九誓以死从密市毒药恐不效试之鸡犬立毙又恐其解也和豆汁饲之又死乃自藏衣带中预嘱为夫圹必容两棺及葬遂饮毒姑以药解之不得遂绝崇祯元年县令上其事奉诏建坊立祠　　刘源清妻姜氏
按枣强县志姜氏刘源清妻秉性刚直素不得于夫然躬执妇道未尝少懈一日夫婴暴疾死氏即引刀自裁年二十岁　　王志观妻魏氏
按枣强县志魏氏王志观妻崇祯十一年冬十一月大兵西下被执不辱死　　杨全斌妻杨氏
按枣强县志杨氏杨全斌妻崇祯十六年兵过一门被掳弃其余独驱杨行不从见杀　　崔养民妻贺氏
按枣强县志贺氏生员崔养民妻年二十三夫病剧氏痛不食言夫死必不独生病者将绝目尚未瞑急登楼投缳死旌表　　符应科妻田氏
按饶阳县志田氏符应科妻孀居二十六年教子成名戊寅遇难不辱携女甥投井死具题旌表　　许联昌妻石氏
按饶阳县志石氏生员许联昌妻寇至攻楼氏恐被污毁面涂容坠楼而死　　李容肃妻周氏
按武强县志周氏周衍女适庠生李容肃勉夫力学夫疾誓与同死未几夫亡昼夜求死不得阅七日自缢柩前有司旌其门　　杜惟林女
按赵州志太学生杜惟林女年及笄未嫁癸酉冬寇掠大石桥突入迫之女痛骂不绝寇刺以刃女骂愈厉贼怒刳其腹五脏涂地而死　　白璋继室杨氏
按柏乡县志杨氏邑人杨志学女诸生白璋继室璋于崇祯己卯病疫死氏年二十五抚尸恸哭即时自缢远迩莫不悲悼学使者题表赈其遗孤　　赵鸣皋妻张氏
按续隆平县志赵鸣皋妻张氏性贞静不妄言笑事姑武氏甚谨武年逾九十艰于动履戊寅之变女仆曰避之便张曰姑老相依为命吾焉避城陷义不受辱遂及于难县令上其事旌表　　张尔妻冯氏
三姐
王氏附

按续隆平县志张尔妻冯氏性端庄寡言笑戊寅之变预誓诸妇曰人无不死者失节而生不如全节而死城陷率其女三姐并妇王氏共投井死　　杨晋妻曹氏
按续隆平县志杨晋妻曹氏性婉顺善事姑戊寅之变众议逃匿曹笑曰何必乃尔庭前井足完吾事矣城陷遂携二女投井死　　刘芳闻妻赵氏
妇赵氏
妾成氏附

按续隆平县志刘芳闻妻赵氏善治家戊寅之变知势不可支恐见辱遂同妇赵氏妾成氏缢死巡按表其门　　张应斗继妻甄氏
按续隆平县志张应斗继妻甄氏戊寅之变被执驱之行二幼子从见路傍井密嘱二子逃曰异日当于此中觅我遂脱身投而死三日后得其尸面色如生　　郭允高妻韩氏按续隆平县志郭允高妻韩氏幼闲姆教戊寅之变见夫从翁死慨然曰夫死孝妻死夫又何恨焉遂投于井　　张二陟妻孟氏
按续隆平县志张二陟妻孟氏夫病亡幼子以疽夭孟抚儿尸泣曰天夺吾夫又夺吾子何以生为恸哭彻夜达明儿蠕蠕动已而复苏人惊异之后叛兵南逃孟同诸妇女避难水泊中被劫跃身入波中死　　曹天锡妻王氏按续隆平县志王氏曹天锡妻天锡好赌不治生产王氏曲劝不听家益贫不能偿债负计穷服毒死王痛哭几绝母谕之曰夫不才自取其毙可更事善人何苦乃尔对曰夫即不才女不能失志也亦自药死　　李生业女二姐按续隆平县志李二姐李生业次女年及笄未许字有容色戊寅之变城陷兵获女喜甚驱之行女艴然曰吾宁死于此不辱胁之以兵女即以自毁其面兵大怒劈之受三创死既而兵亦悔之泣叹而去　　赵樟妻宋氏按续隆平县志赵樟妻宋氏事舅姑以孝称樟亡家贫甚一子安尚幼宋年二十有五勤纺织以供舅姑甘旨历艰苦十余年会寇变执其子邀宋同去宋曰我身可杀不可去也遂兵之　　张一鹗妻赵氏
按续隆平县志张一鹗妻赵氏有至性居家非门内亲不见非捆内事不言戊寅之变女众谋逃赵曰逃而脱亦无可自明不脱吾安得死所乎翌日城陷遂死于室县令上其事旌表　　乔己百妻魏氏
按临城县志乔己百妻魏氏柏乡县人城陷不辱投井死与乔璧星妻高氏同疏具题附高氏坊旌表　　赵鼐母张氏按临城县志赵鼐母张氏幼习内则列女传诸书年十七适朝议大夫赵志鹏之孙居留村庄崇祯十一年避兵城中城陷夫死张奋身坠城股折头破不能动有一男子欲负送归家不从遂死　　冯青选妻曹氏
按宁晋县志曹氏生员冯青选妻选亡一子甫二岁氏号泣不食以死自矢伯姒王氏让之曰叔后止此一线汝死但自为计不顾此藐孤乎氏乃强食饮抚孤越五岁至甲申春流寇从西入关破都城盗贼蜂起本县贼首城南则有韩练长赵鸣梧城北则有宁四武双槐陈白楚邻境则有吴双堂各率骑步千余人屠城掠堡诸亡赖争起从贼以侮良善家无安枕氏叹曰吾勉抚孤儿原冀长成以慰吾夫今度不能矣姒曰何故对曰少妇值此乱世非死不保其身愿托姒教吾子得长幸甚遂自缢时年二十五子名樾伯父母抚之成立举孝廉　　孙妻王氏
按宁晋县志王氏孙妻归二十七日死姑亦
