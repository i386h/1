<!-- { "loadSidebar": true } -->
按三水县志董氏年未笄适罗川赵姓不三载夫以疾亡氏哽咽悲泣誓不独生舅姑诸亲百计劝慰不从竟投崖而死建坊勒石以表之　　贾昌引母李氏
吴
氏附

按四川总志李氏昭化人生员贾昌引母与任如永母吴氏同避贼山中为所执俱骂贼死　　李茂植妻屈氏
按四川总志屈氏新宁人年十七适李茂植鄢蓝贼猝至夫遇害欲胁以去屈曰吾夫既死恨不啖汝肉贼怒遂杀之　　任高妻李氏
二
女附

按四川总志李氏温江人贡士任高妻隆庆初高除景陵学训李携二女同赴景陵后迁万载教谕舟行遇盗掠其妻女长女绝裙投河死李氏随之次女骂不绝口亦投水死越日三尸毕浮面色如生事闻有司命合葬如礼置祭田祀焉万历初御史复请建坊　　赵炳然妾杨氏按剑州志杨氏赵炳然妾性贞顺夫亡七日不食而死　　蒋淑姑
按大足县志淑姑蒋永贞女年十六为贼执锁于房欲污之淑姑以剪刀刺项而死　　樊伯妻吴氏
按安陆府志吴氏景陵廪生樊伯妻夫死誓以身殉元夜携孤拜灵伏地长号而死闾里哀之　　罗天锦妻王氏
按彝陵州志王氏罗天锦妻为贼所执骂贼死　　王化育妻周氏按彝陵州志周氏王化育妻西贼犯州氏避兵对马山闻贼至持利刃自卫及为贼所逼大骂不绝自刎而死　　雷大壮妻陈氏
按宝庆府志陈氏邵阳生员雷大壮妻途遇乱兵杀其夫氏度不能脱即赴水死　　乔济望妻段氏
按宝庆府志段氏武冈乔济望妻避乱于罗围鲁塘为游兵所执以剪刀刺喉而死　　彭瑄妻袁氏
按宝庆府志袁氏原武县丞彭瑄妻也祖姑欧阳氏卧疾九载姑周以意时其起居罔不欢惬袁氏感姑孝事周亦如之岁庚午五开苗獠作乱袁挟其子走避至月照潭为贼所追及义不受污投潭死其子从焉　　汤叶娘
按永新县志汤叶娘庠士招贤孙女故宦族也年十三母许嫁匪人女耻之遂自经死面赤如生　　高氏女
按永丰县志高氏女吉水高御史孙女幼许梁离明为妻隆庆改元有选妃之事女以冲龄避于梁端饰如成人梁母甚怜爱之逾年还住母家离明死女年十五诸大家争聘之其父已诺女毅然曰吾夫死未&#翁姑多病愿往省焉父不许屡遣人告梁父母曰合归以终养梁父母以其少不答女日夜哭泣几欲自尽及通媒妁即自缢死母搜其箧得所制缟素殓衣一袭盖志坚而谋豫定也　　童宽妾章氏
按泾县志章氏童宽妾宽为万载令没于官章年二十余哀痛欲死既念宽无后正室不在任乃扶榇归舟中坐卧不离棺侧将抵泾家人迎至悉以宦囊付之束发易衣伺舁棺起即自投河死　　郑瑶鼎妻沈氏
按泾县志沈氏楚英诸生郑瑶鼎妻北兵临城见掠知不能免奋身触石而死　　查斌妻汪氏
按泾县志汪氏查斌妻夫妇俱为兵所执氏年二十余有颜色兵迫之氏绐曰若纵吾夫则从若兵喜纵其夫氏&#其夫远即投塘水死　　章世安妻文氏
按泾县志文氏名萱清震山德昌女年十八归茂林章世安甫七日安病痈文侍汤药告天求代又八日夫没父欲迎还不从令改嫁辄大愤栉沐衣衰密纫之以腰绖自经死时隆庆二年四月都御史闻于朝旌其门复役二丁　　赵汝淳妻胡氏
按泾县志胡氏名顺清东隅赵汝淳妻幼有烈性归赵五年张兵屠城见氏美欲挽至营氏大骂不从遇害　　胡世彩妻程氏
按泾县志程氏和兰溪丁都胡世彩妻年二十彩客死河南氏闻讣痛不欲生因夫榇未归忍死脱簪珥服饰属彩兄往载之曰我得迎榇合殡死且无憾寻以途遥费重三年柩不得归氏悲恸不已遂饮毒家人莫知也毒发徐曰我已仰药从夫地下矣　　徐瑾妻王氏
按泾县志王氏名葆秀庠生昊女邑民徐瑾妻年十六于归未半月瑾患痘氏与诀曰愿皇天第保无恙万一不幸有从君九原耳遂嚙一指以自盟瑾亡氏泣血屏处奉翁姑惟谨翁病刲股肉以进寻翁姑相继没夫兄伏谋夺其志凌逼殊甚氏不获已迎其叔滴指数之叔强宽之曰且暂归宁答曰但死我在徐无生我归王言毕而入自巳至午家人呼之不应排门视之死矣簪笄整肃裳衣密纫左手执剃刀包头护颈血不污衣端坐如生越四日县令临验询所刎刀即当年刲股者也时四方观者千余人无不太息　　丁氏女
按泾县志丁氏女父滔长乐都人幼养于婿家未婚婿不肖转鬻于里豪女自刎死　　吴倍妻翟氏
按泾县志翟氏吴倍妻氏归宁其夫以暴疾闻氏心知不祥暗持一刀与母诀而往将及门凶报至遂抽刀自刎引喉而绝仍端坐舆中婢亦不觉比入视则兀然一血尸耳　　童爟妻唐氏
按泾县志唐氏德清童爟妻年二十二值北兵陷城爟被杀执氏知不能免绐贼曰固愿相从第请以火焚夫尸火举氏投烈焰中死　　吴当道妻潘氏
按泾县志潘氏名硕贞茂林都人适本都吴当道家贫井臼勤劳事翁姑甚孝逾七年夫亡守节翁姑欲其更嫁正言谢之而求者不绝乃密回母家与新寡弟妇约共终身求者托其伯父力主与其翁订期强之氏闻乃为鸡黍祭夫自经冢旁　　沈恩妻曹氏
按泾县志曹氏名英沈恩妻避兵柏林山氏方少艾为兵追及迫之上马氏踞地大骂兵怒砍之践踏其胸氏骂不绝口而死　　陆梅妻潘氏
按苏州府志潘氏嘉定人陆梅妻隆庆辛未春乡有讼梅逋赋者县遣卒捕梅不得缚其妻不肯行强之至吴兴寺桥却立不进卒挟以渡就絷外冈民家有顷梅至释妻妻大恸曰我死矣身为妇人而为卒挟何用生为念子饥复织一布贸米饲儿遂自经死　　范希文女按凤阳府志范希文女许聘朱廷谏廷谏死女检聘币悉纳火中出彩佩绀绿珠络等给小弱妹自缢死　　马似龙妻史氏按凤阳府志史氏马似龙妻年二十八龙死殡之前一日自缢柩旁　　刘子安妻某氏
按凤阳府志某氏不知何姓王家仆人刘子安妻童时鬻为人婢王买之以配安安性无赖好赌窃其主之器用布粟以为注数数亡去后安病死于外妇不知偶遇其叔道死故是夜疾作新履着之自缢死　　邓任妻丁氏按凤阳府志丁氏邓任妻任病危家贫药饵不给氏罄嫁笥市药阅六月益危有聘簪二枝未卖一绾于任发一自绾哽咽纳指任口中令啮为信任死三日自缢　　唐汶妻郭氏
按凤阳府志郭氏唐汶妻夫早亡翁姑俱八十余氏拮据奉养殓葬如礼事讫不食死　　黄鹄妻温氏
按凤阳府志温氏黄造妻鹄幼颖慧工绘事知诗自号云卧子摹唐人塞马图不辨真&#性孤愤自喜颍人不识也游浮光刘悬子奇之南游河下王元美为下榻悉赠以诗歌往来吴会者六七年而温同孀娣杜门藿食绝无愁叹声鹄病危而归温许偕死鹄叹曰吾苦汝半生不我恚恨斯已难矣顾肯捐躯从我邪泣解所系付之及夫没不能卒办殓具三日乃毕以缢死柩旁时年二十有七　　李枝茂妻王氏
按凤阳府志王氏诸生李枝茂妻夫病氏剜肉救夫不愈自缢死　　张大壮妾曹氏
按凤阳府志曹氏锦衣卫指挥张大壮妾壮死曹哀毁甚语诸姨曰明早不相见矣众以为诞及辰曹门尚扃家人疑而窥之已经死　　颍水妇
按凤阳府志颍水妇不知其姓氏住颍河北夫为人佣工病笃妇泣曰事急矣殓葬无所需请鬻妾以备遂自售于贾客得资为夫置衣棺市酒肉炊糜食夫余金置夫枕下挥泪别时隆庆三年大水两岸不能辨牛马妇回首呼天投颍水死　　张思谦妻刘氏
按蒙城县志刘氏张思谦妻事舅姑孝敬夫有疾值冬时单衣素食祈天求以身代夫亡随以行缠自缢家人觉救防之甚密七日不食而死　　戴而卓妻潘氏
按蒙城县志潘氏戴而卓妻卓父松山仙居廉簿没而家贫氏安之人呼为痴妇卓病久汤粥无资氏告贷以给疾危知其不起伏&#泣曰君病笃矣妾愿先君而死令君目睹也遂拜卓自缢卓痛哭止之不能卓遍告人知之又五日而卓死时当盛暑蚊蝇不集其身西桥李先生记其事有碑在东门外　　武月溪妻阎氏
按蒙城县志阎氏武月溪妻月溪中年娶氏恪守妇道未尝少违月溪没于京奸民慕其色使媒挑之氏不待其语即发言破其说相与仰天大笑是夜不令婢女入房及明已缢死于榻　　戴九姐
按蒙城县志戴九姐渊女幼许聘张海海病亡女年十五闻讣即易服哀痛不饮食父母众姑姊劝之不言越三日自缢闺中巡抚旌表　　何仲清妻庄氏
按蒙城县志庄氏何仲清妻年二十二夫疾谨视汤药进则欢然退则悲泣夫死昼夜哭不辍绝饮食三日姑密防之越数日防少疏遂自缢　　戴韫珽妻田氏
按蒙城县志田氏儒士戴韫珽妻甫离襁褓即不窥嬉戏事及适韫珽珽以苦读致疾死氏哭不成声水浆不入口者三日母惧严守不离氏托浴从容命具汤母视其入浴使婢候门久之不闻声入视已缢死事闻建坊旌表　　薛锐妻段氏
按砀山县志段氏太学生薛锐妻主簿廷光女锐卒业南雍疾革段吁天刲股和药进之祈以身代锐竟不起段哀毁痛绝而死司成马孟河为文祭之命同舍生醵金赙之隆庆四年巡按御史表其门　　何寅妻朱氏
按嘉善县志朱氏何寅妻年二十四寅亡氏日夜恸哭呕血数升而殁遗孤斌甫匝月隆庆中有司旌表　　潘氏女按临海县志潘氏女父应化为蕲州守许配潼川守陈承翁子奇策策童年病亡女绝饮食痛哭七日临死告其母云明日午时当与叔诸兄嫂别曷置杯酒以致儿永诀之情母如其言设席于&#前婶嫂皆集哭泣扶起拜别就枕嘱以柩归陈至午果殁隆庆间与策合葬　　杨子善妻徐氏
按常山县志徐氏名玉姑观音阁下杨子善妻塘沿杰女也隆庆六年闰二月夜有盗数人斩一首囊之自南门圮城下入子善家呼之出擒缚外庭徐氏与其妾仓卒不知其故尚在室中盗挈所囊首至门胁之曰此汝夫也汝可疾从吾否则与汝夫同死矣徐氏度不能免使妾以好言款贼而身则急趋出后门投井死贼去索徐莫知所向黎明见尸浮井中兵巡道戒县大索贼巡捕官无以塞命谋托诸奸以自解士民不平集二十余人操文刑牲祭之然后巡捕之谋不行而徐节始暴　　郑二枝妻方氏
按严州府志方氏郑二枝妻淳安人年二十余二枝殁方矢志守节有程某欲娶之以死自誓事遂寝后复有某者以厚利啖其舅强委禽焉方知之度不得免遂饮药死隆庆间御史以闻建坊旌表　　游政妻倪氏
按闽书倪氏游政妻政多病倪事之甚谨病革顾谓氏曰吾病必不起汝能从我乎倪泣不能答及亡口鼻出血倪悉餂之哭踊顿绝救苏至夕更衣哭别室及明家人怪无声启户视之死矣年二十有二　　黄一卿妻陈宙姐按闽书陈宙姐布政使崇德孙女年十八适诸生黄一卿逾八载一卿病剧嘱之曰我死无子汝当归汝家陈号泣曰吾安归六日为期当从君地下卿亡哭仆窃衣带自经家人觉救之绝粒而死适合所期　　翁文&#妻叶七娘按福州府志叶七娘闽县翁文&#妻隆庆三年海寇劫其乡掳男女七十余人叶不从行贼以刃迫之呼曰吾死不从贼贼怒断其两臂而死官为给葬　　昌森妻蔡氏按龙溪县志蔡氏昌森妻故驿丞蔡纶女年十六归昌五载而夫亡哀毁逾礼坐卧不离夫柩食必先祭昼夜勤纺绩以经营葬费隆庆六年夫将窆氏毕偿失所贷物复为酒食与姑母为诀及送葬祭具完备周视圹出所藏刀自刎妯娌救之不及事闻旌表　　梁胜祖按广东通志梁胜祖恩平人歇马村梁惟现女年十八未嫁隆庆三年贼掠歇马村胜祖被执骂贼不行贼拽之骂益厉遂被杀　　李氏女
