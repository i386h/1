<!-- { "loadSidebar": true } -->
按龙溪县志戴佑祖泰运女丘孔文之妻也永乐甲午夏夫暴亡戴年二十哀恸不辍服除母方氏欲夺其志戴泣不从母潜受乡人聘戴闻投水死　　吴可赞妻郑顺常
按龙溪县志郑顺常吴可赞妻郑文耀女嫁未逾年可赞亡将营葬谓其姑曰愿乞为双圹与夫同穴姑不从翌日告于父母父母曰尔年尚幼胡为出此言郑因戚然而归其家惧而防之圹成即饮药而死遂合葬　　黄衷诚妻朱氏
按龙溪县志朱氏东山黄衷诚妻诚如京师殁于途朱氏年二十三得讣哀毁绝食数日而死　　蔡子善妻林氏
按龙溪县志林氏蔡子善妻夫亡誓不他适姑欲夺其志自刎而死有司白其事旌之　　李寿妻赵氏
按沧州志赵氏镇抚李寿妻寿官忠义卫镇抚宣德七年寿亡氏年四十捐身从葬诏赠宜人　　悼恭王妃张氏
按开封府志张氏祥符人罗山悼恭王妃宣德中王薨妃自殉事闻赐谥贞烈　　郑京姐
按开封府志郑京姐僮之女杞县人年十岁许王念祖未几念祖亡京力请其父母归王氏并祈以所治缯帛四箧与之父母许焉乃着常服登舆诣焉时聚观者甚众京姐因命褰帷示之容色坦然道经文庙下舆入谒毕至王家始出箧内自制衰服易之先拜天地次王父母次父母一一中节遂之柩前奠哭成礼日侍念祖母侧夜寝丧次如是者五日忽曰期至矣请设&#榻于柩所趋入灵幄急易吉服而四肢已僵众扶至榻偃卧其上手自整衣瞑目而逝邑令李梯亲往视之忽张目合手若为礼状观者为之竦然令出目乃瞑比殡颜色如生其夜室有红光照耀久之乃灭　　王淑妻时氏
赵
氏附

按陕西通志时氏绥德人王淑妻淑以都指挥守备宁夏阵亡氏闻自缢宣德九年旌表其侄孙妇赵氏亦从夫死　　杨廷耀妻朱氏
按衡州府志朱氏衡山杨廷耀妻年十七归杨善事翁姑逾二年耀以午日竞渡溺水死朱号恸以节自誓既除服其母兄纳赂逼改适富家子朱大哭密自检束向暝走江滨跃入水死越旬余得其尸面色如生　　陈氏女
按临江府志陈氏女新淦人许聘邑庠生黄珪未嫁珪谪掾金陵贻书娶陈父母欲易他女以往陈曰吾命也遂往嫁后珪以诖误弃市陈徒步收尸敛瘗之设位奠哭期年家人来迎不许乃自书其名氏经于柩侧大学士曾棨为之传　　胡亨华妻方氏
按婺源县志方氏名细章平盈方浩女嫁同邑胡亨华未几亨华殁卜葬济源为虚圹其右以自待终身不为容饰孝事其姑一日往告夫墓曰吾事毕遂归自缢死　　程氏
按婺源县志程氏城西人年十八而嫁一日归宁适里恶汪子良欲私其母女大骂曰贼奴吾母受污吾必就死子良大恚踣之引绳勒其咽女未即死犹捽之含糊骂不绝声爪恶面血缕缕恶益束缚之覆以浴柈压以巨石遂死以&#裹尸焚为灰烬扬之于野复以危言震撼其母闭之不数日母亦惊悸死时郡厅前夜闻有悲号声如怨诉者以白太守孙遇遇曰得无有冤死不伸如梧丘鹄亭之鬼乎未几御史行县询其略俾遇覆治之子良伏辜遇为文祭之　　胡清华妻张氏按婺源县志张氏游江人少知书年十六嫁胡清华未几夫亡或强娶之不从啮血题诗裙上自刎死　　杭一清妻宋氏按宣城县志宋氏千户杭一清妻清尝戏与语曰吾死卿奈何宋曰从君耳亡何清果亡家人惩往语密伺之不得间越七日防稍&#忽&#户自缢年二十二　　齐某妻姚氏按宣城县志有齐姓者自言齐泰之后泰族其妻姚方有身监刑者赵文振怜而纵之姚从其弟镇亡匿宣城生子天全以属镇乃自经死　　朱佩妻王氏
按苏州府志王氏素湖泾农家女也年十四嫁朱佩越四年夫亡父母怜其无子潜以许人氏觉自缢死　　黄福安妻陈氏按苏州府志陈氏昆山民陈演女年十七嫁浦家奴黄福安未期而夫亡将殡氏哭哀甚至夜自缢死　　顾随妻沈氏按苏州府志沈氏嘉定人顾随妻年十九生一女而夫亡父母怜其贫潜许李氏沈盛妆入室掩户缢死　　杨一夔妻顾氏按苏州府志顾氏昆山人杨一夔妻嫁三年生一子一夔被酒出浴溺死顾日夜哭必欲死之翁日森以抚孤勉之妇每哭日森亦哭亡何子又死氏乃决计自经于&#姑趋救之复苏日森大呼曰新妇不念吾二老人耶乃止而日痛哭不绝七年翁亡妇念姑虽老病幸有四女在足相慰藉己在反为累一日伺姑出即拒户更衣自缢衣裳三袭皆缝合年三十一　　孙氏女按浙江通志孙氏女萧山人年十七许叶未几叶病笃女即潜制敛具已而叶讣果至孙取敛具嘱父母纳叶棺寻忽自尽　　何道妻郑氏
按浙江通志郑氏何道妻淳安人年十六归道二岁而寡家贫无子舅姑欲夺其志度不能两全竟自缢　　李志宁妻刘氏按严州府志刘氏李志宁妻名添寿昌人年二十四而寡父母欲嫁之刘号哭哀訴不听复求父母所厚劝止之终莫能得遂裂帛绘夫及己像置箧中泣别舅姑而归父母喜甚亟召媒至而刘已投舍傍池中死矣舅姑逆其丧合葬夫墓宣德间奏闻旌表　　俞姻奴按温州府志俞姻奴永嘉人父没家贫母欲再适姻奴无归不得已随母入继父家及母亡继父前子欲犯之百计诱讽不从一日持刀入房不屈遂被杀继父捕其子幽饿以死乃葬姻奴宣德癸丑久旱郡守何文渊祷不应耆老白其事渊为文祭其墓明日雨　　王崇瑞妻管氏按温州府志管氏乐清王崇瑞妻年二十三夫亡子仅二月守节凡十三年寇至匿盐窖中贼搜得驱之去坚拒不从贼怒并其子磔杀之　　屠经妾毕氏
按广东通志毕氏直&#太湖人年十五嫁南昌卫指挥屠经为侧室宣德初经累谪海南卫千户病剧诀别毕誓同死经许之殓夫讫乃沐浴更衣辞姑相抱痛哭左右不忍视顷之潜入室闭户自缢死　　吴奎妻王妙凤
按明外史列女传吴县王妙凤适吴奎姑有淫行正统中奎商于外妙凤独与姑居一日姑与所私饮并欲污之百计不可得姑命妙凤取酒挈瓶不进频促之不得已而入姑所私戏紾其臂妙凤愤拔刀斫臂不殊再斫乃绝父母欲讼之官妙凤曰死则死耳岂有妇讼姑理耶逾旬卒里人白于县县令有私不问　　陈氏女按明外史列女传祥符陈氏女许字杨瑄未嫁而瑄卒女请死父母不许欲往哭又不许私剪发嘱媒氏往置瑄怀汴俗聘女以金书生年月日男家号定婚帖瑄母乃以帖裹其发置瑄怀以葬女遂素服以居亡何父母谋改聘女缢死后五十三年至正德中瑄侄永康改葬瑄求陈骨合焉二骨朽矣发及定婚帖鲜完如故葬三年岐&#丫瓜产墓上　　周宪王妃巩氏
六夫
人附

按藩献记周宪王正统四年薨无子妃巩氏暨牛戴韩欧陈李六夫人同日自经以殉诏谥妃贞烈六夫人贞顺附葬宪园　　刘瑛妻竺氏
按畿辅通志竺氏宣府人刘瑛妻有姿容性敏慧年十五归瑛家人咸慕其贤后瑛卒哀毁不食人百计劝之不回伏柩前八日而死　　胡海妻王氏
按畿辅通志胡海妻王氏顺天府人海殁王少无子誓不再适奉舅姑甚谨父母欲夺其志氏叹曰苟事他人曷若从夫游乎遂自缢正统中旌表　　杨宋妻康氏
按河南府志康氏武功郎中浩女归灵宝廪生杨宋宋以哭妹感疾且革氏以死自誓及殁家人防甚周氏度不得间佯自解慰其姑曰姑勿悲恸恸则我即欲死仍私语侍儿觅砒霜潜服之比卒姑视其奁皆&#锁完固若将远行者事闻奉旨旌表　　康栗妻杨氏
按河南府志杨氏布政使惟康女嫁武功学生康栗栗死氏数吞砒霜赖救获免及葬日复吞之兄宋以药进氏掷于地曰吾在何益不若速死为愈遂死事闻奉旨表其门建祠祀焉　　钱官保妻孙氏
按兖州府志孙氏济宁人钱官保妻夫殁于军骸骨至日孙自缢死时年十九正统十一年诏旌表　　要氏二女按崞县志要氏二女父聚刚正统间北部入犯境二女被获不辱相继投崖死至今名曰烈女崖　　郝让妻师氏
按朔州志师氏郝让妻夫亡氏年二十无子昼夜悲号出奁资营葬事毕跪哭殡前自缢死　　卢天保妻倪氏
按朔州志倪氏卢天保妻年少美姿容偶出馌道逢恶少杨一山逼之氏以死拒既归阖户自缢事闻置一山于法　　王国臣妻徐氏
按朔州志徐氏王国臣妻夫业销银因倾销官银亏折责偿不给归而谋诸妇欲脱簪珥益之氏有德色夫饮毒而死氏追悔不旬日自缢奏闻旌表　　王干妻李氏
按朔州志李氏王干妻正统十四年干从征阵亡于阳和后口氏闻号哭设灵几祭奠一女方九岁以夫所遗白金二百余两托侄敬抚养越二月自缢灵前吊者莫不惊叹事闻旌表　　甘忠妾彭氏
按陕西通志彭氏平凉卫指挥佥事甘忠妾正统初忠死氏哀痛不绝自缢死本卫具以事闻旌表　　王敏之妻陈氏按陕西通志陈氏指挥王敏之妻延安肤施人夫亡氏曰夫殁我生何为自缢死同穴而葬时年二十正统间旌表　　王敏妻赵氏
按陕西通志赵氏王敏妻延安绥德人年二十夫亡自缢死正统间旌表　　李荣妻刘氏
按陕西通志刘氏李荣妻延安保安人孝子刘俊妹年十六归李甫三月夫亡氏哀恸不食夜半自缢　　谢郁妻吴氏按四川总志吴氏松潘指挥吴伟女归卫镇抚谢郁正统癸亥夫遘疾泣告其姑曰夫殆不起幸二叔贤姑终养有托媳无子生复何为夫亡自缢有诏旌表　　胡文学妻万氏按南昌郡乘万氏雄田胡文学妻遭乱妻殉难死　　陈若英按南昌郡乘陈若英高安女许聘靖安舒琏琏随父赴嘉兴郡守任殁于道丧还女悲恸不欲生母怜而解之潜入室自经死时年十九正统间诏旌其门　　彭余璋妻郑氏按州府志郑氏名庆字宜君年十八归庠生彭余璋及期夫病再期夫亡子方晬宜君抱尸号哭三日既殓泪尽不能言明日托其遗孤于兄文康自沉死时正统癸亥十月年二十一有司以事闻诏旌表　　顾氏女按苏州府志顾氏女名婉宁吴县人父德华洪武中以富民实京师后生婉宁赘婿不二年婿亡欲夺女志女曰事夫而可再乎泪如雨下遂不之强事父母尽孝正统十一年婉宁年五十一所居为邻火延烧亲属欲迎养婉宁曰生长于斯将死焉越十日自尽　　陆氏子妻按吴县志陆氏子以吹笛为生病久妻归父家求升粟还陆已死妻哀祭毕自经尸傍　　张文通妻俞氏
按松江府志俞氏名妙观张文通妻高昌乡俞奂昭女适张五载夫病瘵氏屏容饰勤侍汤药色甚忧戚张病且革嘱曰吾死矣汝年少无子奈何俞泣曰设有不幸从君地下耳及没恸绝复苏至夕自经死舅姑具大棺同殓年二十有六正统三年旌表　　王三苟妻陈氏
按宁海县志陈氏白溪王三苟妻三苟僦居临海康山丁家孔正统间夜归攫于虎陈觉秉火逐之得尸归殓里有暴凶欲妾之诱至家曰汝归吾则子女有所赖否则皆饿莩矣陈度不免诡曰吾夫死计无倚必藉君第不告于死者不闻于所亲是私从人也人谓我何因纵归祀其夫期翌日挈诸孤以往陈抚膺痛哭于丧次欲死而一女三男环立后先莫能自展乃遣其女持&#诣所亲胡住翁以为征令其速来又谓长孤曰吾贷粟邻家汝爨釜以候寝次孤于&#抱幼孤以行至姜岩潭置孤沙间周防之以石俾不得逸自投水以死年三十一成化间叶守贽上其事弘治初郡守马岱即郡治南立祠肖像树碑以旌之（陈氏按临海县志作陈小卢三苟作三狗府志中两县并存而三狗作三徇小卢作小奴）　　胡益妻陈氏
按金华府志陈氏胡益妻正统乙巳处寇掠境携子走避遇寇以刃加陈首曰从我不死陈绐之曰从前行至水滨弃子于岸投水死闻者哀之　　杨氏女
