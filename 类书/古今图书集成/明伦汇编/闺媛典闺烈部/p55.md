<!-- { "loadSidebar": true } -->
按兰溪县志杨氏郑元复妻舒氏其子赵云妻杨年四十舒年十六姑妇双寡毕葬两丧具鱼菽之祭结衽并经而死邑令亲拜其门申请旌表　　孔闻勉妻徐氏
按衢州府志徐氏孔闻勉妻夫患虚疾氏奉汤药衣不解带者三年兼事舅姑亲操井臼万苦不辞夫亡发引逾七日赴井死衣裳皆密缝观者莫不流涕万历甲辰中丞遣官祭奠立石于墓　　叶元会妻陈氏
按衢州府志陈氏陈正谕女廪生叶元会妻夫亡自缢死　　项永实妻吴氏
按龙游县志吴氏项永实妻实客死岭南吴闻抓地痛哭十指流血夫丧归誓欲殉葬家人共守之少怠即沐浴服斩衰衣内外手自联缀经死年二十四　　尹泗妻王氏按龙游县志王氏尹泗妻泗病经岁氏事汤药火扑伤左目泗垂绝数顾王不能舍泣曰君其欲妾同死耶妾不即死欲具君后事耳因先自经于榻后　　柯道妻郑氏按严州府志郑氏柯道妻淳安人年十八而寡家贫无子守志不移舅姑欲令改适自缢而死　　叶迎妻卢氏
缪
氏附

按淳安县志卢氏叶迎妻宋村人丙戌乱兵劫掠获氏欲污之不从逼以利刃杀其怀中儿氏抱树大骂被杀同时有东溪胡世宰妻缪氏亦不屈而死　　邓中华妻王氏按桐庐县志王氏坊郭邓中华妻字叔媛里人王三佑女温纯闲雅姿婉而丽幼读孝经能释大义儿时父母呼曰女秀才年十四归中华修妇道工女红以贤孝称中华素孱弱遘危疾王躬汤药调饮食衣不解体数月忧劳交棘形容枯槁姑怜之谓曰得无恙乎泣曰夫可起即万死所愿身何足云华寖委顿执王手泪簌簌下语嗫嚅不吐王喻所指泣曰死生契阔与子同穴万一不讳誓以身从也语未竟相抱呜咽闻者咸为凄怆越数日华死王饮食不接于口桐俗夭折皆亟葬越三日将瘗王忽注水栉沐餤饭半盂更衣叩柩登楼自缢死时年十九万历四年旌表　　范氏妇按温州府志范氏妇吴兴人年少美姿容从夫张文达戍温州寓卫廊西达挟恶少逼令从奸范坚拒达笞之身无完肤一日设酒肉生祭勒之曰不从且死范泣愿速死达持铁椎击之死二日面色如生达欲&#足不能前众擒送府置之法邑人宪副王叔果葬范于白塔山立石表其墓　　翁氏
按温州府志翁氏乐清人其夫弃农为兵六年不返翁纺绩自活及归欲嫁之翁不从缢而死　　林宗直妻陈氏
按温州府志陈氏林宗直妻永嘉人直病亡陈年二十殓毕即投水死抚按上其事诏建坊旌表　　吴从宪妾沈槐英
按闽书沈槐英参政吴从宪妾淮安人也宪病槐英预自矢及亡死之　　许诸妻彭氏
按闽书彭氏许诸妻家至贫夫亡朝夕哭奠不废礼闻吴廷桂所聘女死即日自缢　　陈氏女
按闽书陈氏女许配蔡遵课遵课从父客死丧将至女乘轿奔吊以轿外向示不返既入门谢蔡父母曰不能养蔡氏劝之女曰吾若不死不入此门遂绝粒死万历中旌其门　　林有栻妻许氏
按闽书庠生林有栻妻许氏有栻馆于陈陈兄弟不睦弟将毒兄有栻误食之立死有栻子亦遄死氏乡居奔赴郡馆持丧百日自缢柩侧事闻旌表下毒者伏诛　　陈文锈妻姚氏
按闽书姚氏惠安庠生陈文锈妻少通孝经烈女传锈亡姚赋诗剪发纳柩中越五旬为文辞家庙奠文锈拜姑及诸亲党俱毕遂自尽万历中旌表　　洪伯大妻许氏
按闽书诸生洪伯大妻许氏归伯大初乳不育即为置妾陈氏生二子育如己出伯大遘疾革度不可起水浆不入口数日伯大卒殡殓毕收其遗书付陈曰慎贮之后日以示儿也潜入卧内自缢而死　　周应泉妻林氏
按闽书林氏周应泉妻泉以儒士赴省试溺死林痛哭求尸不得坐卧一席地泪渍数砖久之隐隐有血迹子尚德万历举辛卯乡荐　　张问行妻李氏
按闽书邑庠生张问行妻李氏嫁一载问行卒越五旬自经以从　　宋妇许梅
按闽书许梅适宋隐山子夫得痼疾梅奉之恬然夫死不二父母怜其少逼使再适临遣投海死潮涨而尸不流　　张氏汤氏
按闽书孙信妻张氏孙价妻汤氏娣姒也信价俱儒生信死张欲从之为父母所持未得间亡何价以哭兄亦死汤语张曰吾二人从夫九原矣张然之汤屡缢家人觉而解之岁十一月二妇从俗拜谶毕人曰嫁乎曰然第嫁必欲同室众莫测也张有女先以嘱邻人遂同浴洗结衣自断其带各怀夫遗书一所照镜一共悬一楹而死万历中旌表　　林翘妻黄氏
按福建通志黄氏晋江诸生林翘妻年十六归翘翘殁易服拜天地家庙及舅姑毕遂死　　郭氏女
按福建通志郭氏女晋江九都人年十九许字曾氏未归夫死遂于是夜自缢数日阴霾不雨里人立石葬于其夫之侧雨大降　　伍计妻陈氏
按福建通志陈氏晋江伍计妻计亡氏更衣从容雉经死　　庄珊妻吴氏
按福建通志吴氏惠安人庄珊妻夫亡吴年二十一无子自缢死　　林氏女
按福建通志林氏女惠安人父毓幼许李氏子将嫁以端午竞渡李氏子溺死女遂自缢　　陈民安妻黄氏
按福建通志黄氏名淑坤南安诸生陈民安妻夫亡三月一子复殇氏哭辞夫灵嘱夫弟勉学以继兄业遂自缢　　蓝明娘
按福建通志蓝明娘许配郡诸生黄祥獬未嫁而獬殁明娘闻讣哀恸自缢死有司建贞烈祠祀焉家住南门桥因名为蓝桥　　欧阳观妻姚氏
按福建通志姚氏永宁卫欧阳观妻夫亡氏语夫兄鳌山刻期誓必死哭奠七旬鳌山知其志坚乃筑坛于门经营殓具至日氏语妯娌曰幸伯成我志今日得从夫九京拜舅姑族人外戚毕赴坛自经死颜色如生　　陈殷庄妻张氏
按福建通志张氏晋江陈殷庄妻庄贾于漳途中被害妇闻变号恸仆地几绝曰吾死夫雠未报奈何因求得其人讼之官竟不服一日出拜舅姑曰夫雠不能复当报以死遂自缢年甫十八　　陈殷道妻郭氏
按福建通志郭氏晋江陈殷道妻道遘疾死氏年二十五期必死舅姑谕之曰有幼子在奈何死氏泣曰舅姑齿未及暮且有伯氏子教育有人妇愿从亡人地下手持遗物于柩前焚之曰卒哭日与汝相见也至期缢于中室　　林永官
按福建通志林永官许配闽县施镐镐病及娶弥甚永官刲股吁天不能救而死立后又殇永官遂自尽与夫合葬其家向有龙姐先以烈闻　　张道膺妻林氏
按福建通志林氏张道膺妻年十八归张丙申寇至氏令夫避欲自经死不得将赴井适遇寇拉入室不从击数十骂不绝口断其右臂骂益甚遂斫其头气未绝告行者曰寄语道膺我以死报矣子增痛其母寻亡　　孙魁兆妻陈氏
按福建通志陈氏孙魁兆妻被兵掠至城楼欲污之坠城死兵恨以石捣其尸　　游英妻林氏
按福建通志林氏游英妻其夫为兵所获氏出救并执之夫曰渠有身二命可怜也氏投池死　　王映妻郑氏
按福建通志郑氏王映妻遇变夫妇共刎死
　　黄淑真
按福建通志黄淑真许配方时兴未嫁殉兴死　　余元鼎妻陈琼使按福建通志陈琼使福清人岩兜余元鼎妻夫亡哭踊既绝复苏次日拜奠灵前易服拜姑遂入室投缳死　　陈守娘
按福建通志陈守娘莆田人适福清田大真夫亡子九岁氏孀居二十载子为寇所害氏葬夫与子毕自缢死　　林一缵妻郑美宋
按福建通志郑美宋福清人林一缵妻缵遘疾且革但注目视氏氏默喻其意次日缵仅存一息氏振衣拜母雉经&#前缵方气绝　　陈文祎妻蔡氏
按福建通志怀安陈文祎妻蔡氏遇贼抱幼子跃入南台江而死　　林霖懋妻陈氏
按福建通志陈氏福清人闽县诸生陈士宗女年二十适林霖懋懋亡绝粒五日投缳死　　曹国辅妻吴氏
按福建通志吴氏闽县曹国辅妻辅服贾江右客死氏托人舁棺归将小祥服毒死　　林圭使妻张氏
按福建通志张氏候官爪山人许嫁林圭使圭使骤染恶疾张氏父母欲罢婚林固听之女闻泣曰此儿命也命定安往可逃父母知不可夺许林娶既归岁余夫疾大发俗忌传染劝焚之或乘其未死瘗之以绝其根遂营窀穸择某日就瘗氏哀号设奠茔前愿与同穴夫妇并活埋而死　　王琪妻何氏
按福建通志何氏闽县王琪妻海寇围城氏抱幼子被执胁之登舟不从骂不绝口身被七创死子匍匐伏母尸哭寇退裹尸归葬　　郑肇恭妻施乞宋
按福建通志施乞宋郑肇恭妻恭客死闻讣自缢　　何璘宋按福建通志何璘宋福清人借住候官许配洪塘林际会未嫁会客死浙江宋父秘其事不以告宋宋梦会至其家曰汝肯归吾家守节耶璘宋惊异诘知其死即欲奔丧父不能禁遂至林家自尽　　林凤仪妻马氏
按福建通志马氏粤琼州人闽县林凤仪妻凤仪客粤娶马年十六携之归闽家贫甚氏困约与共欢然仪病数月不起屡目氏下氏曰妾知君意久矣倘欲妾先行妾当谋所以殓君者于是出其簪珥为治丧费哭拜夫前曰事毕矣妾请先行九原有知当相俟遂死次日凤仪亦亡时马年二十四　　郑坤玉
按福建通志郑坤玉幼许闽县陈清未嫁清病笃坤玉年十七请探病母不许几自刎遂奔陈不归与清母同寝食割左股奉清调药不少懈清病革垂涕指母相托次年姑病复割右股调药及没既殡玉遂投缳死诸亲为设祭奠　　郑端华
按福建通志郑端华闽县郑应龙女许字程章绂未纳币应龙贾于吴适程病亡端华侦知尽散其服玩遗家人严妆登几悬梁以死　　林妇卢氏
按福建通志卢氏年二十归林某夫亡欲偕死妯娌守护之逾月自缢　　余崇茂妻曾万姐
按福建通志曾万姐余崇茂妻茂病危氏求以身代服毒绝而复苏茂亡即日死　　方胜武妻林淑宋
按福建通志林淑宋福清人候官方胜武妻胜武病亡子全质仅八岁亦殇宋闭户自缢死　　林俨妻翁氏
按福建通志翁氏状元正春从孙女也配进士林慎从子俨俨亡丙申寇乱氏为贼所执胁以刃氏骂不绝口遂支解　　林肃琼
按福建通志林肃琼黄氏妇丙申避乱遇贼恐不免以子托同行者投水死　　林肇恒妻廖氏
按福建通志廖氏候官林肇恒妻姑刘氏早寡丙申寇变氏同姑及夫避浦东寇执欲污之不从寇加刃其颈氏延颈就戮姑求免被杀夫抱母尸哭又杀之氏骂不绝口亦死　　杨其森妻林茂卿
按福建通志林茂卿候官杨其森妻森亡茂卿哀恸欲死恐以重丧为舅姑累至小祥乃哭奠夫前引绳自经而殁其衣带间有遗诗见者伤之　　沙成文妻熊氏
按福建通志熊氏沙成文妻生二子夫亡矢志守节丙戌八月兵至氏怀幼子投水死　　吴佳鼎妻郭四娘
按福建通志郭四娘晋江诸生吴佳鼎妻归甫数日夫亡欲死时姑方病笃勉侍汤药姑愈自经死　　杨再兴妻许氏按福建通志许氏杨再兴妻晋江人年十七于归一年夫夭无子服阕自缢　　王孔贲妻洪氏
按福建通志洪氏惠安人王孔贲妻孀居抚子闻寇至吞金死　　孙晟妻吴钦顺
按福建通志吴钦顺连江孙晟妻晟死周岁过忌日一恸而绝　　林增庆妻孙引小
按福建通志孙引小候官孙可任女年十七归连江林增庆纔两月夫为渔溺死孙恸哭不欲生姑防之伺间乃以大带系竹椽死　　邓茂藩妻苏氏
按福建通志苏氏宁洋学正邓茂藩妻时寇乱苏氏被执于百级岭誓不受辱投万丈崖有藤棘绊其身得不死子林为楚雄府推官得诰封　　曾安邦妻孙氏
按福建通志孙氏南靖人训导曾安邦妻曾江西雩都人孙年十六归曾为继室抵任之岁贼围城急孙言于曾曰君儒官也非有地方寄脱有不测愿自爱吾有死而已城陷贼执曾刺之孙即赴火死其子三俊哀号伏地贼感动释曾　　张昆娘
