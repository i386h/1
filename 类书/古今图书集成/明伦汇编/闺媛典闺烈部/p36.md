<!-- { "loadSidebar": true } -->
按宜兴县志储原善二女一受薛执中聘一未许人会红巾乱举家惊惶二女私誓同死及贼猝至家众拥出过马塘渡口顾河广水阔遂相抱而溺后漉其尸葬之乡人号曰贞坟母姚氏尝梦二女魂化为鸠每哭则鸠聚庭垂翅作悲泣状哭已则去又哭则复来　　吴妻李氏
按宜兴县志李氏吴妻年十六适生一女亡
矢志守节族人嗜利逼嫁凌辱百端议成将别赘李计穷自缢死　　周氏女
按江阴县志周氏女名玉贞幼许字曹益益不才父仲义将议别婚女不从而止嘉靖元年五月益忽寻前盟父斥其仪而讼之女即茹素称疾密治丧葬衾服六月初三夜沐浴更衣书二诗于壁闭户缢死时年二十三　　夏秉常妻朱氏
按江阴县志朱氏文林旧族女年十四归泾里夏秉常秉常时年十三未别男女时值嘉靖末倭寇泾里入牵其臂以去女度不免诡谓倭曰我固愿从若幸无扼我臂倭听其自行不一里许望河流汤汤奋身跃入凡三沉三浮逾时竟没里人莫不哀之　　董氏女
按镇江府志董氏女金坛人邑民张德寿先议婚会太学生虞岳为义男王木求娶女不从自刎死嘉靖中御史邓某表其门葬北门外建烈女亭墓前　　万敬妻史氏按镇江府志史氏金坛人万敬妻适敬未逾年敬以恶疾死史卧尸侧水浆不入口者三日既而家人火葬其夫史跃入火中几死葬毕自缢部使者以闻诏旌表其闾　　江相女
按靖江县志江相女西沙人年十七会嘉靖三十五年倭寇至女泣谓父曰避无地愿先死以免难父再三止之乃蒙垢敝衣涂其面以煤潜茂林中贼掠其家窥见女执欲污之女奋力夺刀自刎不能得遂投水死次日父收其尸面色如生观者怜其志竞为辞挽之　　陆鸣皋妻鲍氏
按淮安府志鲍氏宿迁陆鸣皋妻一年夫亡绝粒九日家人力劝乃勉食乘间自缢死　　孟爌妾王氏
按淮安府志王氏赣榆诸生孟爌妾年二十三夫亡殓毕拜别眷属或曰子在不可死曰我自完我事子有嫡母在乃从容自缢死　　张肇先妻张氏
按淮安府志张氏张肇先妻年二十二夫亡殓毕捧箧跪姑前泣曰不能养老送终箧藏夫物也姑收之作后日棺殡费是夜缢夫柩侧　　王露妻郭氏
按淮安府志郭氏王露妻年二十九夫亡蓬首垢面不履户外抚二子俱以痘疹相继死氏遂自缢　　张浚明妻高氏按淮安府志高氏生员张浚明妻翁早亡善事姑浚明疾笃氏誓从死及殁遂自缢嘉靖间旌表　　刘连妻金氏
按桃源县志金氏刘连妻年二十五夫亡痛哭三日死　　许滋妻赵氏
按清河县志赵氏邑庠生许滋妻归岁余夫亡号哭不欲食家人防之后数日饮食如常防者少懈遂闭户自缢县令郭琳申其事巡抚令立祠祭之　　展浚妻索氏
按邳州志索氏展浚妻性至孝善事舅姑浚亡自缢死嘉靖中旌表　　新河役夫妇
按徐州志新河役夫妇不知何许人夫本富家子流落不偶携妇就食四方嘉靖初盛中丞新河之役夫在募中会其夏大疫夫死妇伏夫尸旁哭三日亦死督工官义而葬之　　郝綦隆妻周氏
按徐州志周氏儒生郝綦隆妻夫亡自缢家人觉救得免翁姑慰曰与其殉夫死不如抚孤生氏稍悟无何遗孤亡复欲自缢家人防之甚严至夫葬期焚香酌茶夫柩前伺间终缢死与夫合葬　　单士进妻王氏
按砀山县志王氏诸生单士进妻士进夙婴疾病氏年十六侍汤药弥年不懈嘉靖癸亥进亡氏擗踊触棺破面裂鼻家人力持之不得死翌日伺便自缢时年二十县令上其事旌表学使移县以公帑为立碑志其墓　　王珍妻马氏
按扬州府志马氏王珍妻年十九适珍二年珍婴危疾顾谓父曰妇少艾儿死幸嫁之马闻泣谓珍曰吾二人死未卜先后君何虑之远也夜半潜自缢后四日珍乃死嘉靖中县令旌其门　　殷氏女
按扬州府志殷氏女江都人父安许某氏子未嫁某氏子殁殷闻闭户自缢死归其尸合葬焉　　李妇卢氏
按扬州府志卢氏海门人夫李姓逸其名嘉靖中徙常熟倚豪民张岛居岛悦卢色诱其夫沈之江佯言为盗所杀遂欲娶卢岛之妻弟亦欲室其女卢痛夫雠莫雪欲自缢岛遣老媪与居昼夜防之卢绐媪出阖门砺刃先刺其女遂自刎岛召妻弟乘暮欲裒二尸焚之岛族弟与岛素有隙遥见岛宅中火光夜扣户入佯为计曰暮夜谁知胡为爇火以惊人乃作坎瘗尸竹林中后数年巡按陈蕙廉其事发尸验之岛与妻弟皆伏辜常熟如皋两地立祠祀焉唐顺之为之记有司额表之　　王之麟妻李氏
按扬州府志李氏名如芷兴化人太学生王之麟妻大学士春芳女也于归甫八月而麟殁于京邸李扶其柩归不食死事闻建坊合祀于贞祠　　杜俭妻周氏
按扬州府志周氏宝应人杜俭妻嘉靖间氏年二十俭死恸哭哀切夜更衣以白练自缢柩侧　　冀炯妻郑氏
按扬州府志郑氏宝应人冀炯妻年十九归炯五年夫亡氏终丧尽礼哀恸而死　　朱倌妻邵氏
按扬州府志邵氏名善果高邮人邵琪女也字同郡朱倌家甚贫倌涉水死善果闻自脱一衣一帕令其弟往殓之既返善果已闭门自缢死州守建祠祀焉　　井旁女按扬州府志井旁女泰兴人不知其姓氏嘉靖丁巳倭寇焚掠被杀井旁以石栏压其尸寇退乡人殓之颜色如生其附体下裳皆缝缀不可解人知女预有死志必不可辱莫不哀之　　郑科妻张氏
按扬州府志张氏宝应人郑科妻适科十四日科死张恸哭绝食誓与同穴翁姑昼夜守之将葬前九日竟自缢有司上其事给资为治葬祭焉　　李华妻黄氏
按扬州府志黄氏兴化人李华妻华殁戍所氏纺绩养姑家人欲嫁之佯许诺诣华冢恸哭竟日而死　　马氏女按扬州府志马氏女父泰泰兴人许字黄瑚瑚家贫泰欲渝盟女坚不从未几瑚暴亡泰喜女长号不起翌日更衣理容自缢于室邑令高桂为文祭其墓旌之　　罗万春妻刘氏
按扬州府志刘氏兴化诸生罗万春妻春亡密置利刃枕中家人觉而防之一日伺间自刭柩侧县令旌其门　　周氏女
按扬州府志周氏女父忏泰州人年十六许字同里王与未嫁与病亡女闻即日投缳死事闻建坊旌之　　向氏女按扬州府志向氏女泰州人年十六许字同里朱舜舜死其父将往奠女欲从行父不可因绐母与幼弟他出即自缢死时暑月家贫数日始殓面色如生比邻失火独越其庐不焚有司祭之旌表焉　　陈藻妻丁氏
按扬州府志丁氏兴化人陈藻妻夫病早亡氏自缢柩侧以殉有司旌之　　刘诏妻王氏
按扬州府志王氏兴化人邑诸生刘诏妻年二十二刘殁抚遗腹子凤雏甫能食即抱付妯娌曰此刘氏血属其善遇之遂绝粒死凤雏暨子启嘉俱为邑弟子员　　陆卿妻朱氏
按扬州府志朱氏兴化人陆卿妻卿亡止二女既长各遣嫁叹曰吾事毕矣死无遗恨遂闭户缢死县令旌之　　孙本元妻翁氏
按扬州府志翁氏兴化人孙本元妻年二十本元死子甫三月翁哭曰不能顾汝遂自缢死邑令程鸣伊为文躬往奠表其门　　李二女
按扬州府志李二女泰州人年十七许字缪时雍未归雍亡女闻讣涕泣不食越六日乘间自缢有司以闻旌表　　赵卿妻殷氏
按扬州府志殷氏兴化人县民赵卿妻嫁期年卿病与殷诀曰我死汝更适否殷曰君不幸当先死卿未之信时殷已娠欲明其志遂缢死后六日卿乃亡鹾使胡植表其门　　张仲辛妻洪氏
按扬州府志洪氏海门人张仲辛妻年十九辛羸疾将革与洪诀洪解指环约仲辛指而自留其一曰当如此环生死不离也即自缢后三日仲辛乃亡台府旌其门　　徐氏女
按扬州府志徐氏女许字淮安府诸生朱某未嫁而朱亡服丧于家询知殡日即沐浴自缢朱氏迎其柩合葬焉　　陈某妻贵氏
按扬州府志贵氏名本贤江都人邑诸生贵枝侄女也适陈某陈富家子不善治生数年贫无一椽托身枝家一日陈谓氏曰吾将去汝任汝改适贵嘿不应以告枝曰有夫如此命也一恸而绝
　闺烈部列传十九
　　明十四
　　周聪妻全氏
县志
作金氏
沈茂华妻吴氏
　　汪志妻娄氏　　　　　　　顾惠妻金氏　　吴铨妻沈氏　　　　　　　徐胡妻费氏按嘉兴府志已上六妇并嘉兴人遇倭寇投水死　　马舆继室沈氏按嘉兴府志沈氏嘉兴人贞静有至性为汉阳守马舆继室舆没沈年少无子悲泣八日夜自缢死　　何鹤龄妻蔡氏按嘉兴府志蔡氏训导蔡天锡女石门人许嫁同邑何鹤龄鹤龄无行两家父母俱议改婚蔡誓死不从既婚蔡辄泣谏鹤龄不悛蔡愤懑自缢翁姑觉而解之翁死鹤龄不为意蔡罄衣资治丧葬鹤龄迫蔡从娼蔡知不能免卒经死徐九皋作辞哀之　　李断女
按嘉兴府志李断女父金平湖诸生居乍浦嘉靖间倭入寇父携之行女度不免乘间投海死学使阮立石海滨志曰李断女死节处　　徐氏女
按嘉兴府志徐氏女秀水王江泾人幼许配鼎室子其父以医致富而鼎室家落父欲饵婿罢婚婿亦甘焉女潜知之问父奁金几何予我当从命父授以百金即呼鼎室子与之抵暮自缢父以其柩归鼎室子　　马维金妻赵氏按嘉兴府志赵氏平湖马维金妻年二十维金亡欲自尽翁泣曰有孤儿在盍存之乃少进浆水已而姑病氏吁天烧指愿以身代姑竟不起子亦殇遂不食而死　　张一鹏妻赵氏
按嘉兴府志赵氏平湖贾人张一鹏妻年十六适鹏鹏得瘵疾亟与赵诀赵咽哽不能语自指其心与幼子者三鹏亡子亦殇赵即自缢死　　陆美妻俞氏
按嘉兴府志俞氏平湖陆美妻甫笄归美嘉靖间倭寇至将逼其居美适外出俞亟渡河美弟与仆欲携其手以行俞厉声却之遂自溺死　　赵氏女
按嘉兴府志赵氏女进士赵邦秩孙女平湖人许聘嘉邑生戴裕津未婚戴殁女擗踊阖门自缢母排闼救之闭口不言不食但以指叩胸疾呼往嘉兴者三声遂绝因合葬事闻建坊　　陈贵妻李氏
按嘉兴府志李氏陈贵妻秀水人甲寅倭变李方抱幼女被追遂跃入水中倭急持其髻李手格绝之倭怒以刃抉其首死诘旦母女相持出水次　　孙承祖妻严氏
按嘉兴府志严氏孙承祖妻嘉善人年二十二夫亡止一女欲以身殉念姑老乃已及姑殁女嫁曰我事毕竟不食死　　包氏季女
按嘉兴府志包氏季女秀水人许字李生将委禽母兄嫌李贫有他议女遂愤懑不食者七日长姊力持匕箸瀹女口未及咽而死　　郁自鲁妻冯氏
按嘉兴府志冯氏嘉善郁自鲁妻年二十六夫亡哀痛绝食姑劝之泣曰夫亡无嗣死何恨手书辞父兄乘间自缢死官为殡葬　　沈雷春妻张氏　　　许应鲤妻何氏
　　曾岩妻张氏　　　　孙三妻郁氏
　　叶雷女
按嘉兴府志已上五烈俱嘉善人遇倭寇投水死　　沈氏女按嘉兴府志沈氏女名云海盐人年十七许聘同邑张生未娶张死邑人闻其工容争来求聘父母将许之云觉投水死朱朴作烈女诗志其事　　董寿妻王氏
按嘉兴府志王氏董寿妻名桂芳嘉兴人年十七归寿逾年寿病革嘱王更适王誓以死殉寿亡氏母汤亦寡居欲女归同处氏不从母固强之往家一饭哽塞不能下还过宣公桥顾其母曰河水清冷可托以身母惧拽其衣至家以麻绖自缢邑令洪范为撰墓表营葬盐仓桥北嘉靖中佃为民居移窆清真观傍　　钱氏女按嘉兴府志钱氏女钱君仪女也许字海盐陈某陈初富后贫其姑无行婚有期矣女闻其事叹曰盟不可变义不可辱吾以死谢之竟自缢　　顾晔妻梅氏
按嘉兴府志梅氏嘉兴顾晔妻佥事梅江女晔登进士有志行为给事中早亡梅不食死　　向升妻王氏
