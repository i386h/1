<!-- { "loadSidebar": true } -->
　闺烈部外编
元池说林金陵极多蟹古传有巨蟹背圆五尺足长倍之深夜每出啮人其地有贞女三十不嫁夜遇盗逃出遇巨蟹横道忽化作美男子诱之贞女怒曰汝何等精怪乃敢辱我我死当化毒雾以杀汝遂自触石而死明日大雾中人见巨蟹死于道于是行人无复虑矣至今大雾中蟹多僵者干宝诉冤记汉九江何敞为交州刺史行部苍梧郡高安县暮宿鹄奔亭夜未半有二女从楼下出呼曰妾姓苏名娥字始珠广信县修里人早失父母无兄弟嫁同县施氏薄命夫死有杂缯帛百二十匹及婢一人名致富妾孤穷羸弱不能自振欲之旁县赍缯从同县男子王伯赁牛车一乘直钱万二千载妾并缯令致富执辔以前年四月十日到此亭外于时日已向暮行人断绝不敢复进因即留止致富暴得腹痛妾之亭长舍乞浆取火亭长龚寿操戈持戟来至车旁问妾曰夫人从何所来车上所载何物丈夫安在何故独行妾应曰何劳问之寿因持妾臂曰少年爱有色冀可乐也妾惧怖不从寿即持刀刺胁下一创立死又刺致富亦死寿掘楼下合埋妾在下婢在上取财物去杀牛烧车车杠及牛骨贮亭东空井中妾既冤死无所告诉故来自归于明使君敞曰今欲发出汝尸以何为验女曰妾上下着白衣青丝履犹未朽也愿访乡里以骸骨归死夫掘之果然敞乃驰还遣吏捕捉拷问具服下广信县验问与娥语合寿父母兄弟悉捕系狱敞表寿常律杀人不至族诛然寿为恶首隐密数年王法自所不免今鬼神诉者千载无一请皆斩之以明鬼神以助阴诛上报听之襄阳府志汉彭娥时遭乱娥方出汲闻贼至弃汲器走还与贼敌贼缚娥出溪边将污之溪边有峭壁娥呼曰皇天有神否我岂受污于贼奴遂以头触石者再山忽开数丈娥即趋入贼急逐之山复合贼皆压死娥遂不知所生遗汲器化为石形似鸡山曰石鸡山潭曰女娥潭异闻录唐贞元中河南独孤穆者客淮南夜投大仪县宿未至十里余见一青衣乘马颜色颇丽穆微以词调之青衣对答甚有风格俄路北有导者引之而去穆遽谓曰向者粗承颜色谓可以终接周旋何乃顿相舍乎青衣笑曰愧耻之意诚亦不足但娘子少年独居性甚严整难以相许耳穆因问娘子姓氏及中外亲族青衣曰姓杨第六不答其他既而不觉行数里俄至一处门馆甚肃青衣下马入久之乃出延客就馆曰自绝宾客已数年矣娘子以上客至无所为辞勿嫌疏漏也于是秉烛陈榻衾褥备具有顷青衣出谓穆曰君非隋将独孤盛之后乎穆乃自陈是盛八代孙青衣曰果如是娘子与郎君乃有旧穆询其故青衣曰某贱人也不知其由娘子即当自出申达须臾设食水陆毕备食讫青衣数十人前导曰县主至见一女年可十三四姿色绝代拜跪讫就坐谓穆曰庄居寂寞久绝宾客不意君子惠顾然与君有旧不敢使婢仆言之幸勿为笑穆曰羁旅之人馆谷是惠岂意特赐相见兼许叙故且穆平生未离京洛是以江淮亲故多不识之幸尽言也县主曰欲自陈叙窃恐惊动长者妾离人间已二百年矣君亦何从而识初穆闻其姓杨自称县主意已疑之及闻此言乃知是鬼亦无所惧县主曰以君独孤将军之贵裔世&#忠烈故欲奉托勿以幽冥见疑穆曰穆之先祖为隋室将军县主必以穆忝有祖风欲相顾托乃平生所乐闻也有何疑焉县主曰欲自宣泄实增悲感妾父齐王隋帝第二子隋室倾覆妾之君父同时遇害大臣宿将无不从逆唯君先将军力拒逆党妾时年幼常在左右具见始末及乱兵入宫贼党有欲相逼者妾因辱骂之遂为所害因悲不自胜穆因问其当时人物及大业末事大约多同隋史久之命酒对饮言多悲咽为诗以赠穆曰江都昔丧乱阙下多构兵豺虎恣吞噬干戈日纵横逆徒自外至半夜开重城膏血浸宫殿刀槍倚檐楹今知从逆者乃是公与卿白刃污黄屋邦家遂因倾疾风知劲草世乱识忠臣哀哀独孤公临死乃结缨天地既板荡云雷时未亨今者二百载幽怀犹未平山河风月古陵寝露烟青君子乘祖德方垂忠烈名华轩一惠顾土室以为荣丈夫立志操存没感其情求义若可托谁能抱幽贞穆深嗟叹以为班婕妤所不及也因问其平生制作对曰妾本无才但好读古集常见谢家姊妹及鲍氏诸女皆善属文私怀景慕帝亦雅好文学时时被命当时薛道衡名高海内妾每见其文心颇鄙之向者情发于中但直叙事耳何足称赞穆曰县主才自天授乃邺中七子之流道衡安足比拟穆遂赋诗以答之曰皇天昔降祸隋室若缀旒患难在双阙干戈连九州出门皆凶竖所向多逆谋白日忽然暮颓波不可收望夷既结衅宗社亦贻羞温室兵始合宫闱血已流悯哉吹箫子悲啼下凤楼霜刃徒见逼玉笄不可求罗襦遗侍者粉黛成仇雠邦国已沦覆余生誓不留英英将军祖独以社稷忧丹血溅黼扆丰肌染戈矛今来见禾黍尽日悲宗周玉树已寂寞泉台千万秋感兹一顾重愿以死节酬幽显倘不昧中焉契绸缪县主吟讽数四悲不自堪者久之逡巡青衣数人皆持乐器而前有一人白县主曰言及旧事但恐使人悲感且独孤郎新至岂可终夜啼泪相对乎某请充使召来家娘子相伴县主许之既而谓穆曰此大将军来护儿歌人亦当时遇害近在于此俄顷即至甚有姿色善言笑因作乐纵饮甚欢来氏歌数曲穆唯记其一曰平阳县中树久作广陵尘不意何郎至黄泉重见春良久曰妾与县主居此二百余年岂期今日忽有嘉礼县主曰本以独孤公忠烈之家愿一相见欲豁幽愤耳岂可以尘土之质厚诬君子穆因吟县主诗落句云求义若可托谁能抱幽贞县主微笑曰亦大强记穆因以歌讽之曰金闺久无主罗袂坐生尘愿作吹箫伴同为骑凤人县主亦以歌答曰朱轩下长路青草启孤坟犹胜阳台上空看朝暮云来氏曰曩日萧皇后欲以县主配后兄子正见江都之乱其事遂寝独孤冠冕盛族忠烈之家今日相对正为嘉耦穆问县主所封何邑县主云儿以仁寿四年生于京师时驾幸仁寿宫因名寿儿明年太子即位封清河县主上幸江都宫徙封临淄县主特为皇后所爱常在宫内来氏曰夜已深矣独孤郎宜且成礼某当奉候于东阁伺晓拜贺于是群婢戏谑皆若人间之仪既入卧内但觉其气奄然其身颇冷顷之泣谓穆曰殂谢之人久为尘灰幸将奉事巾栉死且不朽于是复召来氏饮燕如初因问穆曰承君今适江都何日当回有以奉托可乎穆曰死且不顾其他有何不可县主曰帝既改葬妾独居此今为恶王墓所扰欲聘妾为姬妾以帝王之家义不为凶鬼所辱本愿相见正为此耳君将适江南路出其墓下以妾之故必为所困道士王善交书符于淮南市能制鬼神君若求之即免矣又曰妾居此亦终不安君江南回日能挈我俱去葬我洛阳北&#上得与君相近永有依托生成之惠也穆皆许诺曰迁葬之礼乃穆家事矣酒酣倚穆而歌曰露草芊芊颓茔未迁自我居此于今几年与君先祖畴昔恩波死生契阔忽此相过谁谓佳期寻当别离俟君之北携手同归因下泪沾巾来氏亦泣语穆曰独孤郎勿负县主厚意穆因以歌答曰伊彼维扬在天一方驱马悠悠忽来异乡情通幽显获此相见义感畴昔言存缱绻清江桂州可以遨游惟子之故不遑淹留县主泣谢穆曰一辱佳贶永以为好须臾天将明县主涕泣穆亦相对而泣凡在坐者穆皆与辞诀既出门回顾无所见其地平坦亦无坟墓之象穆意恍惚良久乃定因徙柳树一枝以志之家人索穆颇甚忽复数日穆乃入淮南果遇王善交于市遂获一符既至恶王墓下为旋风所扑三四穆因出符示之乃止先是穆颇不信鬼神之事及县主言无不明晓穆深叹讶亦私与所亲者言之时年正月自江南回发其地数尺得骸骨一具以衣衾敛之穆以其死时草草葬必有阙既至洛阳大具威仪亲为祝文以祭之葬于安善门外其夜独宿于村墅县主复至谓穆曰迁神之德万古不忘幽滞之人分不及此幸君惠存旧好使我永得安宅道途之间所不奉见者以君见我腐秽恐致嫌恶耳穆睹其车舆导从悉光赫于当时县主亦指之曰皆君之赐也岁至己卯当遂相见其夕因宿穆所至明早乃去穆既为数千里迁葬复昌言其事凡穆之故旧亲戚无不毕知贞元十五年岁在己卯穆晨起将出忽见数车至其家谓穆曰县主有命穆曰相见之期至乎其夕暴亡遂合葬于杨氏传奇进士赵合貌温气直行义甚高太和初游五原路经沙碛睹物悲叹遂饮酒与仆使并醉因寝于沙碛中宵半醒月色皎然闻沙中有女子悲吟曰云鬟消尽转蓬稀埋骨穷荒无所依牧马不嘶沙月白孤魂空逐雁南飞合遂起而访焉果有一女子年犹未笄色绝代语合曰某姓李氏居于奉天有姊嫁洛源镇帅因往省焉道遭党羌所掳以不受辱至此挝杀其首饰而去后为路人所悲掩于沙内经今三载知君颇有义心傥能为归骨于奉天城南小李村即某家枌榆耳当有奉报合许之请示其掩胳处女子感泣告之合遂收其骨包于橐中挈至奉天访得小李村而葬之明日合遇昔日之女子来谢而言曰感君之义吾大父乃贞元中得道之士有演参同契续混元经子能穷之龙虎之丹不日而成矣合受之遂究其元微居于少室烧之一年能使瓦砾为金宝二年能起毙者三年饵之能度世今时有人遇之于嵩岭耳涉异志罗源紫霄岩有二女神号石真妃灵显颇着永乐初出海军张元诲等戴星过岭遇轿二乘侍女数辈执烛笼前导元诲等疑其为于归之妇弛担候之忽然不见知为二妃叩谢而过二妃者罗源徐公里石氏女也姊曰月华妹曰雪英皆有姿色习书史五代末处州青巾贼作乱二女被掳义不受辱相继投河死宋时林孝子戆孙入山采樵遇二女明装俨然肃入其家延茶久之月华吟曰世乱年荒起盗兵纷纷蝼蚁尚逃生妾身不幸遭俘虏雨涕何时积恨平百尺潺湲探禹穴寸心皎洁付陶泓皇天不泯坚贞女召拜云阶浪得名雪英吟曰昔日繁华若转蓬千玑万绯总成空肉芝胜比莲花鲊甘露何如竹叶醲物外烟霞随处得世间风雨任牢笼知君已有曾参行暂与寻常一径通吟毕谓戆孙曰吾石氏女遭难而死上帝悯吾贞烈敕吾为火部曜灵真妃吾妹为水部风毒真妃封此岩为紫霄岩命吾主之俗呼曰石八娘岩是也君以孝闻今虽贫不久当贵已而相别送出&#孙回望无复人宇矣
　闺烈部杂录
