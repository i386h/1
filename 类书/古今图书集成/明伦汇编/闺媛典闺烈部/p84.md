<!-- { "loadSidebar": true } -->
按吉水县志曾氏胡原长妻年十七归胡家贫倾&#以资日用不恤已而家饶至巨万未尝以富矜人后原长以乡人累坐戍边寻死曾与子妇刘抱其孤孙于旅邸中孙忽病殇刘即自经死曾亦自经为人救苏慨然曰吾夫亡不死尚怜此孤弱故忍死冀长养之今复死矣吾何用生为旋不食死时年四十二　　王征明妻曾氏按吉水县志曾氏王征明妻年十六归征明逾年生子玺征明死氏水浆不入口者五日已而念王舅姑老藐孤无托勉称未亡人事王舅姑以孝抚幼子以义方柏舟之操数十年如一日及王舅姑殁遗一幼女氏代抚成人既嫁念氏教育恩事之如母每相抱泣曰尔于我特少十月怀耳闻者皆为泣下崇祯癸酉子玺举于乡丁亥冬节钺刘一鹏军抵上游多掳掠氏避山中侍儿误传兵至遂投深潭死刘文忠为之传　　左兴国妻朱氏
按永新县志朱氏左兴国妻献贼入永新执朱欲犯之临以白刃不从有仆汝念者请以身代贼怒断其头朱仰天大呼骂声愈厉贼遂剖其腹肠出而骂犹不绝乃复截其舌事闻立庙祀之　　廖伯铎妻吴氏
按新淦县志吴氏廖伯铎妻崇祯十六年流寇淫劫乡村执吴欲污之吴骂曰宁死无辱竟毙于刃　　李双桂妻彭氏按新喻县志彭氏子籛长女年十四归邓州书生李双桂寇至义不受辱厉声大骂寇怒割其腕杀之寇退乃敛颜色如生有司表其闾　　甘棠茂妻王氏
按袁州府志王氏萍乡诸生甘棠茂妻崇祯丁丑十一月楚贼溃萍夫妇俱被执贼欲污氏绐曰夫在侧不可且彼书生执之无用不若释归相从未晚贼如其言遂释生携氏出城南过萍实桥投江死贼平邑令程之敦亲临江为文祭之　　彭克成妻袁氏
按袁州府志袁氏字凤英年十八归宜春诸生彭士俊子克成癸未左兵至袁从姑易氏匿山中被获杀其姑挟袁欲与俱往袁哀骂不绝跃入江流为兵刺死事平郡守傅元祯请旌表　　刘一菁妻甘氏
按袁州府志甘氏宜春人父名启元以贡官饶州教授氏年十七适刘一菁婉娈晓大义年十九夫亡无子拮据葬夫服除母家为计再适刘氏族姓亦以氏少寡无子义难强留氏曰我未读书不知古节妇事但闻人言忠臣烈女有死无二尝心识之今惟固守此语纺织以终余生虽死无怨遂中分其产以半遗二伯氏安贫茹苦动循礼法平居亲俗罕见其面崇祯癸未冬遭左兵掠挟氏勒其资氏大骂被杀　　王道明妻易氏张氏杨
氏张氏附

按袁州府志易氏宜春人廪生王道明妻性温淑孝事舅姑癸未冬避贼远村为左兵所获牵其手易愤骂曰吾手岂可污夺刀自断之复曰何不速杀我贼遂杀之事平有司旌表同时彭汝明妻张氏诸生彭汝听妻杨氏彭汝楫妻张氏俱以不从遇害　　李京之妻刘氏
按袁州府志刘氏贡士李京之妻宜春人性慈和治家有声癸未冬偕子女避贼山中左兵获之刘知不免即叱骂求死兵百计窘逼终不可夺遂杀之　　潘銮妻翟氏按宜春县志翟氏廪生潘銮妻崇祯癸未左兵肆掠氏年甫三十挈幼子避山岩兵围之氏度不能脱奋身岩巅投石击兵毒骂不绝口置子茅苇中引刀自刎投岩下而死　　刘先四妻易氏
按宜春县志易氏刘先四妻性贞静端庄癸未被左兵掳挟不从投清沥江而死　　刘峻植妻闻氏
按宜春县志闻氏庠生刘峻植妻癸未冬左兵猖獗擒欲污之氏坚拒厉叱骂不绝声兵怒甚拔刀乱砍身受数十创而死　　郭民父妻易氏
按南康县志易氏郭民父妻寓居大庾崇祯辛未流寇锺三石犯境破府水城执氏逼之不遂刳其阴而杀之有司共旌其闾　　汪伟继妻耿氏
按江南通志耿氏检讨汪伟继妻上元人随夫官京邸崇祯甲申从夫死难建祠县治　　王懿真
按江宁府志王懿真锦衣指挥王宾妾宾亡懿真欲自歼家人防之屏食垢面哭不绝声卒自经死子琚甫百日　　李秀妻达氏
按江宁府志达氏李秀妻六合人夫溺死氏自缢　　许坦妻吴氏按江宁府志吴氏六合人许坦妻夫死翁姑欲嫁之遂自经死　　华氏张氏
按江宁府志华氏朱熙耀妻张氏熙代妻句容人妯娌孀居同守会大兵临城众皆逃散华张身受数矢赴水死华氏子之&#张氏二幼女皆哀泣自溺　　毋承恩女按江宁府志都司毋承恩女上元人许聘姚某未嫁而夫亡易服毁容闻葬期自缢死　　徐思毅妻薛氏
按江宁府志薛氏太学徐思毅妻溧水人夫亡或犯之持剪刺犯者复自刺死　　厉一鹤妻黄氏
按江宁府志黄氏诸生厉一鹤妻六合人流寇至县氏与夫奉姑避与贼遇欲杀其姑与夫而掠氏氏诡从贼使释姑与夫度去远投水死　　金馨妻马氏
按江宁府志马氏金馨妻六合人值乱为兵所掠骂不绝口身被七矢投河死　　杨阿三
按江宁府志杨阿三居孔庙浴沂桥侧夫废业而贫将挈阿三鬻身为奴阿三谏不听抱幼子投桥侧小池死　　孙某妻程氏
按江宁府志程氏新安程仲权孙女孙某妻祖父皆有诗名居秣陵关遭乱焚掠欲犯氏氏绐曰屋后池中有藏镪可取之去因跃入池中骂詈不已兵怒甚以箭刺之池水尽赤而死　　孙继善妻谢氏
按江宁府志谢氏诸生孙继善妻六合人无子立侄侄死曰吾无望矣遂自经　　程有伦侧室刘氏
按江宁府志刘氏太学程有伦侧室程长刘四十余岁伦亡绝粒不食十四日而死　　张国权妻魏氏
按江宁府志魏氏江宁人魏珠女张国权妻居淳化镇宋墅村遇兵被掠怒骂不从抱幼子投池死　　胥庭治妻任氏按江宁府志任氏诸生胥庭治妻遇乱兵夫妇俱投水死子时逢时迎相继皆自溺　　张羲瑞妻章氏
按江宁府志章氏张羲瑞妻六合人为兵掠投水死　　厉振鸿妻孙氏按江宁府志孙氏厉振鸿妻六合人归厉六月夫亡绝粒死　　夏应升妻叶氏
按江宁府志叶氏六合人土寇之乱夫病不能避氏抱子投水死　　詹明宇妻左氏
按江宁府志左氏詹明宇妻六合人被掠不从同夫投河死　　黄氏
按江宁府志黄氏失其夫名夫亡翁姑欲夺其志自刎死余孟麟作歌吊之　　吴复妾杨氏
按江宁府志杨氏安陆侯吴复妾复守黔阳没于官氏自经以徇高帝手诏曰杨氏身处偏微深知大义慨然自经从侯地下迹其志操虽秋霜劲柏何以加兹其追封贞烈夫人　　杜键妻黄氏
按江宁府志黄氏杜键妻键大将军弘玮子将军家金陵老而食贫键混迹行伍病死氏方少艾或劝改适不应礼高僧卧云剃发为尼受具戒半夜缢于柩旁有司醵分殓葬之　　朱氏女
按江宁府志朱氏女父诸生嘉试溧水人许字陈彦玺及笄彦玺溺死哭请于母欲往吊父弗许有徐氏者强委禽焉女闻之以笔书几上曰愿葬陈墓侧遂自缢死县令迎柩归合葬焉　　赵某妻杨氏
按江宁府志杨氏京卫人武进士杨应干女赵某妻夫阵亡氏投河死　　徐德甫女
按江宁府志徐德甫女句容人年十七方许聘兵至欲挽上马女坚拒兵怒斫其左臂痛仆于地后来者见其虽被创而貌甚美力欲挽之去女大骂死于乱刃下　　王经妻朱氏
按江宁府志朱氏王经妻六合人夫失足坠楼死氏自缢　　宣氏女
按句容县志宣氏女许聘临泉乡池头村汤维藩年十五未嫁藩病亡女自奔汤坚志不嫁父母逼之赴水自溺救苏痛哭未数日而死葬两山与藩两冢相望　　朱光政妻袁氏
按六合县志袁氏诸生袁女幼适朱光政政孱弱多病氏三割股以救之光政亡哀号七日不食自缢而死　　夏清妻刘氏
按六合县志刘氏邑诸生夏清妻甲申五月叛兵掠棠邑氏携女随姑避河滨芦苇中贼骑延及洲渚氏觅清与诀不得遂弃女别姑投河死越数日得其尸于龙津桥侧面目如生衣衫完固所携簪珥犹在怀袖间　　张起祥妻张氏
按六合县志张氏张起祥妻甲申之变避难舟中贼船至欲污之氏曰我有诸衣物在船头汝先取去贼随出氏挈幼女投水死　　谢汤妻汪氏
按歙县志汪氏谢汤妻汤病痫会倭寇至居人奔窜汤亦狂走至宣城误为游兵所执以形类寇见杀汪闻讣即投水次日尸端坐石上不仆　　程可祥妻汪氏
按歙县志汪氏川程可祥妻绩溪汪有章女年十七归程居五载祥死汪绝粒十四日而卒计夫妇聚首仅三月　　谢继缙妻蒋氏
按歙县志蒋氏谢继缙妻年十八缙死蒋亦自缢姑持救之后绝食五日以斧自击伤额邻妇守护甚众因坠楼自陨石阶为断至今以断石识其墓门　　孙鹤妻姚氏按歙县志姚氏溪南人孙鹤妻鹤贫佣食里中及亡姚自经以死曰吾学獬豸小娘也小娘谓吴诫妻郑氏　　程德明继妻盛氏
按歙县志盛氏新乡丞程德明继妻明没于官盛俟家人扶榇还尽以扃鐍付之夜半自缢死监司郡邑皆致赙奠　　尹椿妻张氏
按歙县志张氏潭渡尹椿妻椿病二年张亦同病椿亡张罄所有备二棺殓椿毕乃衣衫服仰卧棺中谓家众曰盍闭以毕吾事久之不得死自起取石灰和盐饮之复入卧遂绝　　方长宪妻洪氏
按歙县志洪氏结林方长宪妻宪死哀毁骨立及葬自营生圹其旁有邻寡窃嫁人&#疑洪乃大恸曰邻妇污我半夜自经死旦而坟所营圹土裂五寸许　　汪一功妻程氏按歙县志程氏大里汪一功妻待年时闻一功病瘵自请归侍汤药比一功垂绝遂先自缢后一功病愈　　方文明妻郑氏按歙县志郑氏郑镗女瀹潭方文明妻明死绝粒不食昼夜号泣旬日而死　　江禹治妻许氏
按歙县志许氏新安卫人在城江禹治妻年十七治亡许守志事舅姑媒氏诱之嫁许怒闭门哭明日往治墓尽毁其罗绮而归断饮食咯血而死　　郑燮小妻王氏
按歙县志王氏郑燮小妻燮客亡王俟榇归葬毕自经死　　汪永锡妻孙氏
按歙县志孙氏草市人松明山汪永锡妻锡食贫病瘵孙拟待锡俱死因人言遂先十日自尽　　鲍云翔妻李氏
按歙县志李氏棠樾鲍云翔妻槐塘李汝春女翔没维扬丧至奉柩葬毕闭室自缢及殓则衣带裙&#无不缝缉甚固　　汪应宿妻鲍氏
按歙县志鲍氏西沙溪汪应宿妻宿酷贫久病感鲍劳苦告母为择善配鲍闻先三日死　　吴宽浩妻郑氏
按歙县志郑氏茆田吴宽浩妻夫亡氏年二十拮据苦作以养姑姑没兄子尚文无赖阴受人聘以计绐将使舆人拥去郑知号咷无及遂佯更衣闭户自经死里人鸣于郡邑置尚文于理监司给赀埋葬　　方瑄妻汪氏按歙县志汪氏岩镇方瑄妻瑄亡无子家贫甚守志事姑无何夫叔逼之嫁汪遂仰药死　　潘家会妻徐氏
按歙县志徐氏岩镇潘家会妻朱方徐度女年十三归养于潘事姑甚谨及婚数月会以贾出病瘵滨死而返徐侍汤药昼夜不怠及会死遂自经　　吴勋妻谢氏
按歙县志谢氏澄塘诸生吴勋妻勋游学殁于东浙谢昼夜哀号绝食五日而死　　罗光祖妻黄氏
按歙县志黄氏呈坎罗光祖妻潭渡黄衍庆女光祖病疽氏躬亲吮洗及亡引刀触石求死左右防护不得久之稍怠遂自缢年二十三　　黄九叙妻程氏
按歙县志程氏潭渡黄九叙妻叙客死湖阴讣闻程念舅姑尚厝浅土留簪珥为葬资余悉分之亲族更衣自纫绝粒十七日死　　方胜
按歙县志方胜北山方渭女幼许聘稠墅汪凤时后十五年凤时死女断发绝粒誓以死殉父母谕之百端不听欲一见汪母母至女拜泣曰愿以归得拜郎君墓父母察其不可夺令汪遣车逆之至墓褰帷视已经死遂合葬之　　汪友节妻吴氏
按歙县志吴氏潜川汪友节妻溪南吴正宠女友节就学松江病亡吴闻讣绝粒而死年十九　　程如璜妻汪氏
