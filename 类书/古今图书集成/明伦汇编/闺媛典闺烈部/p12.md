<!-- { "loadSidebar": true } -->
按四川总志刘氏宜宾人杜高宾妻宾溺死誓欲从会救免乃密以夫故巾袜系肘间以毒和饼食之姑惊视犹持半饼手中厉声曰今日得为杜氏鬼矣言讫而绝年二十有五　　甘氏女
按岳州府志甘氏女名元秀华容人父邦佐以许嫁里人魏文昌洪武间文昌父获罪应诛文昌诣阙上疏愿以身代遂伏法元秀时年十五邦佐闻文昌系狱即欲改嫁其女元秀赴井求死以救获免遂斋戒不为容饰比文昌死四日讣至元秀沐浴具衣服自缢以殉士类高其行上之有司卒未旌表　　周正琚女翠嫦翠娥
按永明县志翠嫦翠娥甘棠村民周正琚之二女洪武戊申为土贼邓四所获女绐之曰吾已从尔吾父藏金于昂山上盍往取之以为妆奁及至绝顶姊妹共投崖以死崖深万丈不可寻究父乏嗣闻二女死亦自缢　　李宗颐妻夏氏
按靖安县志夏氏幼为父母所爱赘李宗颐为婿陈友谅陷南昌部卒获氏欲污之氏绐近井旁投井死　　欧阳尚八妻李氏按彭泽县志李氏欧阳尚八妻尚诚弟妇也洪悬作乱尚诚密奏太祖平洪后贼党复讧李谓其妾曰洪党不殄我家必被其害遂闭户自焚死　　刘所安妻曾氏
按永丰县志曾氏刘所安妻洪武乙巳春师克虔游兵肆掠所安携妻避于里之富田王氏居二日兵骤至势不可逃曾抱婴儿曰君亟去无以妻子为累脱不免有死而已泣而别兵至曾以不辱被杀兵退所安收其遗骸幼子犹牵衣在傍　　常氏女
按袁州府志常氏女名秀兰万载人九岁父体干没随母再适李姓乡贼攻李舍时女年十七贼欲污之女拒骂不绝口贼势益迫女愈忿詈贼怒支解之　　孙氏女按袁州府志孙氏女宜春人初受里人阳遵哲聘遵哲当戍辽东父议别择所归女闻哲行自缢死　　孙氏女按袁州府志孙氏女分宜人初许聘里人欧阳翯洪武间翯以仲兄翨没于辽阳戍所当往补戍女父议更择婿女闻投缳死后园竹间且曰及翯未去使知吾无异志也　　陈贵妻唐氏
按江宁县志唐氏陈贵妻贵领海运将行唐断指授贵为别及贵死于水求娶者不已念不能敌乃中夜自焚死乡人哀之　　王宗妻柴氏
按江宁县志柴氏王宗妻宗为郡学生力学成疾柴视汤药昼夜不离宗病笃谓柴当及时改嫁不必待终丧也柴俯首哽咽而已数日其兄来视泣告兄曰宗必不生我无以安其心惟一死耳幸归告父母及宗濒危殓具皆手制乃以所用银挑牙二事以一付家人云恐临时忘之可以备含即入别室家人讶其久不出视之缢死矣口中含所分银挑牙一事宗亦随没事闻旌表　　刘桧妻王氏
按高淳县志王氏刘桧妻洪武丙申岁歉大疫夫与翁姑及父母兄弟俱亡王年二十二无依里中恶少谋娶之不从一日或强逼舁去王曰命可绝身不可污遂自刎而死　　杨邦彦妻陈氏
按高淳县志陈氏县令陈九龄女适诸生杨邦彦年二十彦溺水死无子陈不欲生父亟携归强延十载一旦告父母曰吾将往视故居乃至夫溺处投水死　　杨邯桥烈妇按广德州志原丰都杨邯桥烈妇某氏父必传失其姓氏年二十夫亡家贫守节奉姑恭谨为姑求虀于越溪行桥上无赖少年戏之泣曰天何穷我如此不能备一虀至受外侮投溪而死乡人哀之以葬于溪上因名其冢曰烈妇墩　　濮阳氏女
按广德州志濮阳氏女名妙贞父濮阳琦受施姓聘未嫁施没女为服衰设神主祀焉父转纳他聘妙贞操木槌毁聘具父闵其志听死于家　　赵氏女
按广德州志赵氏女本州赵鹤六女年十三许字步溉溉年十八入乡校客死钱塘女闻溉死食不下咽白其母请归步母曰步氏子已死汝尚安归女泣涕不已他日或告其父欲为其弟娶女不可父曰女子守身不二为已成夫妇之伦也今汝尚女而欲为步氏妇其谁汝怜母憎女不从加之杖越宿女自经而死步氏取以合葬焉　　鲁某妻云氏
按广德州志云氏生员士樟女适鲁某为兵所拉欲污之掖之上马三掖三堕手拔木击兵兵怒碎磔之一时女妇遭兵以激烈死者或赴水或自经或被兵刃不可胜举　　严以作妻傅氏
按广德州志傅氏生员严以作妻夫疾刲股进之不救乃托老姑于娣姒托孤女于夫妺焚遗券散奁赀闭户自缢以救苏旋嚼碗伤喉越三日死邑侯为之请旌　　潘之诚妻韦氏
按广德州志韦氏潘之诚妻年二十一夫病氏刲股和药以进夫死无子立夫弟之观次子为嗣不两月子殇氏夜闭门投缳于夫柩侧　　吴良珙妻陈氏
按广德州志陈氏邑民吴良珙妻鼎革初兵乱氏携幼子为兵所获绐兵取簪珥投井死七日后出之颜色如生　　王命锡妻田氏
按广德州志田氏邑民王命锡妻姑岑氏两目俱瞽兵至邻妇迫之出氏曰吾何忍舍姑以往遂为兵获逼上马不从以刃挥之五脏皆出而死年二十有一　　沈支珗妻汤氏按广德州志汤氏沈支珗妻宣城庠生汤白女值国变父叹曰设遇兵如尔辈何女曰此正儿见节时也已而土贼陈君才营于静觉寺逼氏居执氏欲污之不从以矢穿氏腹备极惨毒而死闻者莫不流涕　　张文焕妻邵氏按无锡县志邵氏张文焕妻文焕通春秋洪武中授白洋镇巡检遇寇力战死之子元保十岁文焕有故人姚枢为司理邵属子于枢抽刃自杀　　华源长妻邹氏
按无锡县志邹氏字淑惠华源长妻夫疾革以孤托其母而不及妻邹叹曰妾之心夫尚有所不知遂自经死年二十有一又二日夫乃亡　　李昌妻周氏
按无锡县志周氏苏州农家女邹佑之纳为其仆李昌妻昌死周年二十二大恸将从之主母使人守之伺间仍自经后昌死二十一日　　陆润妻沈氏
按苏州府志沈氏名桂英太仓人陆润妻年二十夫亡既葬闭室自经者再为守者所救桂英曰无相苦守者稍懈遂死　　邵某妻薛氏
按苏州府志薛氏昆山银工女嫁县小吏邵某洪武初邵坐法当死送京师氏年二十垢面莫能掩其丽将行押卒见而悦之谓邵曰若欲生致都下盍使事我否则促死邵惧曰如命乃密呼氏语故氏佯应曰诺乃盛备酒馔饲邵至暮遂自缢于粉阁中邻里葬之冢在西湓渎村彭氏菜园中即其粉阁也郑文康作传今入祀典　　胡原妻钱氏
按苏州府志钱氏太仓人胡原妻洪武间原戍云南窜还事觉坐弃市钱谓之曰君万里归为妾耳今君死妾生何为至夜分抱乳子泣曰吾不能保汝矣遂自缢年二十有八袁华为作传　　张概妻金氏
按苏州府志金氏名淑宁德儒女年二十三嫁张员外概洪武十九年概得罪吏具辞将置于法淑宁闻之曰吾虽归张未及期月义不使夫独死死后于夫志不得明孰若先焉遂经死后三日概得宥免　　邹麟妻沈氏按苏州府志沈氏昆山人邹麟妻洪武中夫阵亡氏誓死不二邻妪怜其盛年无子劝更为身计辄泫然曰移天而觊非望独何心耶指所居室曰必死于此竟以哀毁而没　　史景忠妻邹氏
按苏州府志邹氏郡人史景忠妻年十八景忠谪戍大宁洪武丙子寇发大宁欲犯邹邹不从胁以刃邹龁齿大骂延颈受刃竟被杀时年二十一　　顾氏女
按苏州府志顾氏女太仓人早丧父母鞠于叔父初许嫁王氏未嫁而夫亡叔父复许嫁徐氏择日毕礼强之行不得已乃以帛缠束其体牢不可解至则谓徐曰吾非汝家妇乃故王郎妻也坚拒不成礼徐亦义之不忍强至夕遂缢死　　谢氏妇
按松江府志谢氏泖上右族国初籍没其家以妇给象奴妇告奴曰待祭亡夫乃从尔奴许之妇携酒饭至武定桥哭奠赋诗曰不忍将身配象奴自携麦饭祭亡夫今朝武定桥头死一剑清风满帝都遂自刎　　张礼妻赵氏按沐阳县志赵氏张礼妻洪武初礼任广东广州府同知逾旬没于官未殓赵亦自缢有司上其事赐银三十两米二十石祭于龙湾送归葬洪武五年旌表　　张师孟妻徐氏按凤阳府志徐氏子魁次女年十七母病割右胁肝救愈归张师孟未几夫死三日后亦自缢时年十九　　李发春妻石氏按凤阳府志石氏李发春妻年十六归李事亲以孝闻姑病刲左股愈之夫死雉经者再皆救免遂烂嚼其舌触死柩前时年十八　　年孔固妻胡氏
按凤阳府志胡氏年孔固妻年三十夫亡誓与同死昼夜痛哭不食七日而绝邑令旌表　　郑洪妻石氏
按浙江通志石氏金华人名胜性敏慧勤恪嫁为浦江义门郑洪妻李文忠分镇严陵辟洪参谋军事后以荐为内藏库提点未几同官有坐法者以辞累洪竟死于狱石氏时从宦邸吏议当配石氏仰天叹曰生为郑氏妇死则为其鬼耳吾夫已亡吾岂辱身以玷其家乎遂绝粒不食邻媪强以糜粥不顾如是者八日弗得死乃引绳自绝宋濂为之传　　方瑄妻沈氏
按海盐县志沈氏名淑宁本县人年十九归崇德方瑄十八日而瑄死妇依于母母潜以许人淑宁觉绐其母往告外氏遂闭户沐浴更衣自缢死　　郎理妻沙氏
按湖州府志沙氏主事郎理妻安吉人洪武中理以直谏死沙闻之哭曰夫为忠臣妾不得为烈妇乎遂自经事闻上嘉叹为大棺合殓仍赐谕祭驰驿合葬　　工氏二女按台州府志工氏二女修撰叔英女也叔英既卒有诏籍奸党二女相继赴井其妻某氏亦不屈而死　　程有德妻陈氏按台州府志陈氏黄岩人名贞程有德妻洪武间以军事坐累执见羽林左卫镇抚陆林陆见其美逼私之不从遂被殴死其夫诉于朝林抵罪乡里称焉　　余銮妻龚氏按台州府志龚氏庠生余銮妻銮年二十二自学归遭风雨溺死龚适在母家闻之仆地绝复苏至溺所殓夫尸即欲自溺家人援之归仍欲自尽复送之母家母虑之仍送还越七日自经死乡人莫不哀之　　赵叔民妻卢氏按台州府志卢氏黄岩人名津奴赵叔民妻有容色涉猎书史洪武十九年叔民被诬没于京师明年籍没其家卢闻官军至即欲与子同饮药死既而曰汝年方七岁万一得生未可知我宁就死义不受辱遂题诗壁上饮药仆地而绝官军入门见壁上诗叹曰好妇人好妇人我回朝说去人咸称赵烈妇云　　张应华妻陈氏按金华府志陈氏名卯张应华妻嫁甫一年应华从军战亡氏屡阖门自经小姑同处屡解之服除父母私与舅姑议更嫁小姑以告氏曰吾嫁自有处应在后门耳小姑不喻其意及娶者舁舆至氏潜往后门投池中死池素浊后水为之清　　孙廷佐妻潘氏
按浦江县志潘氏孙廷佐妻嫁逾年佐病剧谓曰吾死奈尔何氏泣誓从死削竹牌数寸刻死节二字夫亡水浆不入口家人云夫无孑遗尔死谁为祭奠强执丧三年父欲夺其志氏即入房自经人趋解之已死竹牌犹握在手　　童敦妻李氏
按严州府志李氏童敦妻名荣寿昌人年二十四夫亡荣为夫营葬所附己圹于傍父彦真欲夺其志私许同里蒋武逼嫁之李知势不可遏嘱舅姑以后事且曰妾死于此父必构讼归死于家则无害矣泣拜而别复至夫茔哀痛恸哭而归诡谓其母曰儿失钗母可往卜有一妹又遣之遂入室自缢母归已死父大怒欲燔其尸适舅姑送衣衾及棺至就敛则钗缚于左股间遂收葬焉时送葬者百人莫不流涕　　孙廷茂妻邵氏按严州府志邵氏孙廷茂妻淳安人年十八而寡誓不他适宗人强再嫁度不免遂投塘而死　　吴景文妻郑氏
按闽通志郑氏政和人适同邑吴景文洪武时木溪寨寇至举邑惊走郑氏及女伴十余人避难山谷中寇进逼之郑遂投崖而下将半有棘刺钩其衣久乃复坠故得不死而折其右足余女俱为贼所掠郑氏子瑾甫周岁弃草莽间寇退亦无恙人以为天相其节云　　方鸾妻黄氏
按福州府志黄氏方鸾妻闽县人年十六适鸾甫四载鸾亡黄遂自杀时洪武九年　　彭阿积妻张陂娘
