<!-- { "loadSidebar": true } -->
按福清县志吴氏夏梦轸妻夫病笃氏剖腹刳肝和羹以进犹自取布束胸忍痛织胸前血水浃衣而出淋淋机杼间染布数重夫二姊劝之曰妗痛何能忍而强为此氏泣曰夫病革殓具微此无办及夫亡氏闭户更衣自经死年二十有四　　林之特妻陈氏
按福清县志陈氏诸生林之特妻特病亡遗孤甫九月守之至十岁出痘殇氏哀痛不食旬日而死　　吴开妻施氏按福清县志施氏施起元女吴开妻夫亡即绝粒欲死翁姑百端劝止其母令待父归迟九阅月面父绝粒十日死巡按奏旌其门　　蔡集妻郑氏
按福清县志郑氏蔡集妻归未几集病氏刲股和羹以进及集亡题诗明志不食阅月而死　　夏膺隆妻郑氏
按福清县志郑氏夏膺隆妻隆亡氏以簪刺喉死　　刘二鳌妻郑氏按福清县志郑氏刘二鳌妻鳌授浙江宁波千总海上屡立战功因乘胜轻敌被害讣至氏大恸自刎死　　詹秉直妻黄氏按黄陈及丘以下诸烈闽书
合传县志特各立传兹并录之

按莆田县志黄氏詹秉直妻嘉靖癸未流寇猝至氏与姑共被获贼索金帛拷其姑甚惨酷黄号哭愿以身代贼杀姑遂骂贼夺其刀自杀有司以闻诏旌之　　王原德妻陈氏按莆田县志陈氏王原德妻寡居二十余年广寇侵境掠之不去遂遇害榕城郑善夫为作伤哉行诏旌表其门　　王二娘
按莆田县志王二娘江口王待魁女方笄广寇猝至掠女行至屋后山山下有大潭绐以吸水解帛束衣投潭死顺流浮海数日后乘潮而回肌体不露颜色如生有司以闻诏建坊表其墓今人称其潭为烈女潭　　陈准妻丘氏
按莆田县志丘氏举人谦女高安簿陈准妻流贼入其家坠楼死郡守旌之　　林观文妻陈氏
按莆田县志陈氏庠生林观文妻年二十四夫亡守志越四年城陷被执不屈缚之投火中焚死　　吴应桓妻陈氏
按莆田县志陈氏吴应桓妻年二十七为贼所获陈大号曰我一死便休岂从汝贼耶遂仆地不起贼怒杀之　　黄士宠妻陈氏
按莆田县志陈氏黄士宠妻士宠殁翁欲嫁之氏涕泣跪于庭以好语劝翁乃止无何寇至被掳投水死　　李涂妻陈氏按莆田县志陈氏尚宝卿箎女李涂妻涂婴疾陈事姑甚孝年十九为倭寇所执大骂投水死　　高翰妻翁氏
按莆田县志翁氏布政茂南孙女高翰妻贼入城翁抱姑哭贼杀其姑复杀其幼子拟以兵曰不从及汝矣翁骂曰吾姑死吾子死吾独生乎伏姑尸大哭遂被害　　郑文焕继室郭氏
按莆田县志郭氏县令郑文焕继室为贼所执欲污之骂贼遇害于旧北门桥上　　郑若济妻萧氏
按莆田县志萧氏郑若济妻郑家城外倭临江口萧入城若济家居遇害讣闻萧痛哭由东门出至&#尾桥遂投桥下死　　郑肇妻邹氏
按莆田县志邹氏庠生郑肇妻城陷同姑被执贼逼使前邹奋曰死即死耳不前也贼怒刺之洞其胸血被地犹屹然坐姑惊号贼斫姑仆地愈愤骂激烈贼刃其喉死时年二十九　　王大勋妻张氏
朱
氏附

按莆田县志张氏王大勋妻年二十二夫亡姑老家贫极力奉姑及贼入城与妇朱氏&#户自燔死旌表　　苏继茂妻唐氏按莆田县志唐氏庠生苏继茂妻倭围城急指后庭井谓婢曰城陷吾以此为死所既而倭人城尽室&#窜唐投井死倭平获其尸于井中子登龙贵赠孺人　　陈复扶妻黄氏按莆田县志黄氏参议大廉女陈复扶妻城陷年十七贼逼之黄哭骂前夺贼刀贼怒拽之出黄指贼骂不绝贼断其五指仍刺杀之同俘者覆以青袍积薪焚之　　郑日新妾萧氏
按莆田县志萧氏郑日新妾与夫同被执即以所生子付正室姚氏语以必死贼逼不从怒骂被杀　　黄懋志继室翁氏按莆田县志翁氏黄懋志继室寇至欲犯之翁绐人更衣自缢死　　黄约妻高氏
按莆田县志高氏县令黄约妻嘉靖壬戌之难抗贼死万历中有司旌之　　林须恭妻刘氏
按莆田县志刘氏都宪勋孙女庠生林须恭妻贼至强侵之刘抗拒贼破其腹死同俘者见尸仆地犹手执&#裆不释须恭是日亦被害于他所　　陈在良妻方氏
按莆田县志方氏陈在良妻城陷与在良母黄氏出北门走贼众拥至夫母俱相失贼逼之骂贼投水死　　王琼娘按莆田县志王琼娘福清王汝采女年十四许待贤里陈商越六年商死琼娘闻讣七日不食往归商家事商父母三年倭寇流与家人同窜梧嵩山贼获之佯许贼恳释商父母及夫二幼侄至涵江贼营以密藏剃刀自刎而死贼众惊异以锦衣衣其尸扶上坐相率罗拜随令群妇舁以被置江边为潮没去贼感激尽放同日所掳妇女无筭　　郑三娘
按莆田县志郑三娘城左仓边人母许婚庠生吴世勋其兄德时娶林氏宦家女也耻吴贫挟势悔婚而纳富人聘三娘缟素临之曰吾有死而已遂碎其仪登楼不食死死之日吊者填门御史聂豹按莆亲往吊为筑烈女墓盖亭墓前撰碑文勒其事以闻于朝诏旌表　　翁妹娘
按莆田县志翁妹娘温庄翁玉屏女也许嫁朱纪纪亡女欲往吊父母不肯女含哀不食越月父为卜婚遂自经死御史方涯命筑坟建坊旌之　　郑一娘
按莆田县志郑一娘城左义井人父谦议婚林嘉猷未成礼而猷亡一娘忧愤绝食自经死年十六御史方涯行县祭葬立石表其墓　　康贞卿
按莆田县志康贞卿许配林九锡父母闻其姑不恤前妻子遂潜取族女养之以代女知之即不食私语族女曰吾誓必死族女亦欷歔泣下女遂绝粒死次日族女亦暴亡　　陈若瑛
按莆田县志陈若瑛义门人许配舒郎未嫁舒殁陈不食死其自题诗云有女名若瑛义门陈氏子女红中馈余颇亦书史十九聘舒郎双璧光盈笥百年偕老期天命永相阻妾身虽未明妾心良已许岂无逐风花离根妾所耻名既为君妇能不为君死我生尚气节赋终毛发竖　　后&#妇
梅峰寺前女
朝天社边女附

按莆田县志后村一妇人容色甚盛贼诱之不从延颈受刃贼不忍置之房自毁其面贼犹恋恋氏请死以火自焚其面皮如癞贼舍之又梅峰寺前有一女子抗贼不屈手足钉于壁以死朝天社边槐树下有女与父同执贼欲质其父女曰吾女流无能为也放吾父乃可得赎金贼信之出其父女以身死　　蔡崇妻朱福娘
按仙游县志朱福娘金沙蔡崇妻连江里人崇亡七日从死县令表其门初邑庠陈康世母郑氏郑梓女也嘉靖倭变与父同被执贼以刀按其颈使偕行不从贼杀之福娘康世外孙女也人以为母教有由焉　　林咸妻陈氏按仙游县志林咸妻陈氏折桂里上塘汝贤女年二十二夫亡子甫二岁纺绩养舅姑逾四载母兄&#许富室林仕卿为继配迫归嫁之氏百计不能免乃抱儿诀别自缢死时嘉靖戊戌学使表其门令各官捐俸营葬　　杜妹懿
按福宁州志杜妹懿字淑贞杜应鸿女嘉靖间贼掠九都妹懿年十七从母走十都上澳崖上将航海避之贼追逼妹懿恐见污遂投崖赴海卤淖浸及胸举手与母为诀母诳贼曰我女怀多金幸活之以金为偿贼果泥行以枪引妹懿不顾而死十余日尸流至本境江浔　　郑龙妻李息娘
按福宁州志李息娘李融女适郑龙龙亡氏年二十七一子甫两月所亲逼他适不从子七岁殇息娘拊尸恸哭曰我勤苦衣食者为汝今奚望哉遂自缢死　　周文昌妻熊招娘按福宁州志熊招娘生员周文昌妻嫁三年文昌死嘱勿再嫁招娘断指誓信孀居四年人议夺其志招娘抚夫棺大恸自缢不果是夜投井死嘉靖间诏旌其门　　朱祚妻顾氏
按福宁州志顾氏后所朱祚妻襁褓而孤叔乡司训顾托抚之归祚祚贫婴疾顾鬻奁具用给衣食未几祚疾革嘱曰我在汝且饥死将何支况少而无子宜他适祚寻亡顾年二十有六罄所有营葬夫于木梳山为人纺绩取佣以供馈奠或济之弗纳或讽之嫁辄欲自尽母强其归不往绝粒七日而卒其涕泣处&#席皆腐嘉靖丁亥侄朱淮为之合葬盛仕春作谣曰郎弥留妻听嘱饥死事至微失节身极辱于焉绝粒穷哀哭哭之哭之思剖腹思剖腹入鬼关剜出生前心地下与郎看万历癸巳御史陈子贞旌之　　陈时表妻赵氏按福安县志赵氏漈头人生员陈时表妻年二十七倭入城度不能脱携二子赴火而死　　杨宙娘
按福安县志杨宙娘阮承祖妻倭入寇男子上城守御妇人收簪珥为逃匿计宙娘独袖小刀妯娌笑曰何收此不切之务曰此物必有用处及城陷遂自刎　　陈国祉妻郭氏按福安县志郭氏东门人陈国祉妻夫亡寡居值倭变解带自经于树而死　　陈翰妻林氏
按宁德县志林氏陈翰妻与夫俱被倭执至营泣谓夫曰不幸至此势难两全吾有死而已汝归抚子毋以吾为念百计脱夫出营叹曰吾事毕矣遂赴水死　　曹逞妻谢氏按宁德县志谢氏曹逞妻与数妇共被倭执拘于东门林家楼至晚度不能免乃托取水盥浴投井而死　　林邦京妻陈氏按宁德县志陈氏生员林邦京妻城陷为贼所执拽至街尾宋家欲污之大骂不从被杀邻妇匿暗室者俱闻之　　林文奎妻何氏
按宁德县志何氏林文奎妻倭变掳掠妇女群出逃匿数贼追至江边度不能免谓诸妇曰与其受辱孰若一死之为洁遂投于江　　陈淑慈
按宁德县志陈淑慈经历陈范长女许嫁林示缵倭贼陷城被执挥之行坚抱柱不为动贼怒杀之庠生韩秉道被执在旁亲见既脱而述其事　　黄熜妻林氏
按宁德县志林氏生员黄熜妻年十七归熜十九熜亡一子甫两月父母欲令更适林矢志不二泣血几丧明及倭变赴火自焚　　林鸿渐妻崔氏
按宁德县志崔氏生员林鸿渐妻倭变被掳不从见杀身卧砖地已而屋毁身焚天阴雨其形宛然在地　　林执中妻吴氏按宁德县志吴氏生员林执中妻德性幽闲语言不苟相夫敬顺不违倭贼陷城夫被执挺身救夫被杀　　何琚妻吴氏按泉州府志吴氏刑部员外郎何琚妻晋江人诗礼家女知书通大义夫亡年二十二无子卒哭之日嘱置嗣区处后事从容自缢死所作奠夫哀辞酸楚不可读嘉靖间旌表　　王国助妻陈媚姜
按泉州府志陈氏王国助妻名媚姜晋江人生子甫四月夫病亟卧&#叹曰吾死子将谁托陈曰吾决无二志君无累心夫亡独抚幼孤躬织纴以为衣食一日从母郭氏吊外祖丧舟回至江中贼舟逼甚急陈度不免赴水死贼悔随旋舟去越四日尸浮色如生时年十七　　黄思诏妾陈氏
按泉州府志陈氏训导黄思诏妾南安人思诏没以田园为终老计氏誓必死时嫡子一良成进士在京师俟归与诀遂自缢年二十七　　谢应祚妻蔡氏
按泉州府志谢应祚妻蔡氏晋江人夫亡引帛自缢帛断泣曰得无有身乎以筊祝之无有越七日遂死　　吴炜妻庄愿贞按泉州府志庄愿贞吴炜妻晋江人归未&#而炜亡庄先与夫约同死父母知之告祖母与同卧起防之庄辞祖母曰夫无子莫与三年丧者吾何忍死祖母还报其母寻讽以他适庄愤自缢死　　蔡任妻孙氏
按泉州府志孙氏蔡任妻晋江人夫亡年二十二事姑抚子越二年子殇姑亦殁氏遂自缢嘉靖间旌表　　朱焯妻陈氏按泉州府志陈氏朱焯妻晋江人都御史鉴孙妇夫亡年二十六抚遗孤未几而殇陈遂服毒死嘉靖间旌表　　林应元妻许端娘
按泉州府志许端娘庠生林应元妻晋江人归林五年夫殁密藏余帛小祥自经死　　傅禧光妻苏氏
按泉州府志苏氏南安傅禧光妻晋江人封彰德知府苏士潜女归逾年夫殁氏痛哭誓不独生请于姑以夫兄子为后拜父兄诀别谓其兄督学茂相曰兄为纲常名教之官妹请为纲常名教之防越九日自缢死年十九　　林大娘
