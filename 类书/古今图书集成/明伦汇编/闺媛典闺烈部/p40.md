<!-- { "loadSidebar": true } -->
按泉州府志林大娘晋江人受余汝丽聘丽商于外舅姑预迎归丽客死女自缢嘉靖间旌表　　苏希益妻陈氏
按泉州府志陈氏南安诸生苏希益妻嘉靖甲子为倭寇所俘义不受辱乘间投水寇以矛剸之骂不绝口与幼男俱被害　　陈元登妻许七官
按同安县志许七官陈元登妻登亡无子七官仰药欲死姑亟救之卒哭夜又饮药姑又灌救为立嗣越三月嗣子夭七官键户茹毒姑呼邻人共破户救之竟夜复苏一日姑赴邻人席七官自缢死年二十二　　黄鼎在妻许良娘按同安县志许良娘黄鼎在妻鼎在因城陷死良闻讣遂自缢　　黄顺娘
按同安县志黄顺娘许文潜妻潜疾危嘱顺娘抚三岁孤顺娘泣曰君即不起妾不敢后潜亡顺娘视殓毕即自缢年三十三　　林伯谦妻许氏
按同安县志许氏林伯谦妻伯谦遘重疾氏百计不能疗谦殁氏哭奠九旬毕遂投井而死　　张凤岐妻陈氏
按同安县志陈氏儒士张凤岐妻姑寝疾与夫奉侍汤药衣不解带凡三月姑殁岐哀毁病笃氏日减食吁天愿以身代及夫殁请夫兄立侄为后遂为己治死具母与妯娌劝之不回越九日沐浴更衣哭拜夫灵并母兄戚族闭户自经死　　刘德昭妻李氏
按同安县志李氏年十九适刘德昭越岁余昭殁誓以死殉昭叔义而许之氏拜姑并妯娌沐浴更衣自经死　　王从彝妻陈氏
按同安县志陈氏诸生陈鼎女年二十归龙溪王从彝逾月而孀父母虑其死强舁之归氏匿带自缢　　卢真赐妻陈氏按同安县志陈氏卢真赐妻赐系独子死时氏方妊越二月生男不育氏恸哭曰所以未死者为夫存后尔今既死何以生为遂自经于房时年二十五　　王廷岳妻许氏按同安县志许氏王廷岳妻岳亡子甫四岁氏痛哭欲死母与姑相慰藉之及小祥子殇氏大恸曰吾鞠儿无功何面目谢吾夫日夜抚柩哭勉襄葬事积毁成疾大祥日姑出理诸务绐其母曰吾甚病去此里许有神灵请母往祷之母疑踌躇氏曰母往亟归母去氏经死年二十九　　许复晋妻陈氏
按同安县志陈氏许复晋妻晋应府试溺死讣至陈即自缢　　许子辉妻吴氏
按同安县志吴氏许子辉妻辉殁及禫吞药死年二十六　　许致允妻张氏
按同安县志张氏许致允妻允死卒哭张自经年二十二　　王氏女
按同安县志王氏女许字许世钟锺远游父母先期娶妇以待越三日世锺讣闻女遂自缢死年十九　　许元妻洪氏按同安县志洪氏许元妻归许仅半载元客死讣至自缢死　　张子异妻李氏
按同安县志李氏张子异妻子异遘疾危氏泣语曰夫未有子既不起吾与同日死异亡氏遂自缢年十八　　陈安众妻黄氏
按同安县志黄氏陈安众妻众殁氏自经死年二十三　　陈肇冈妻刘氏
按同安县志刘氏陈肇冈妻冈死家贫多积负氏曰吾固当死但遽死使夫受逃债之名死有余憾于是针剌纺绩手胼足胝者穷日夜为之及三年夙负尽酬谓其小姑曰吾事毕矣遂自经死年三十七　　王廷椿妻蔡氏按同安县志蔡氏王廷椿妻椿试不售郁郁成疾氏侍汤药罔懈及亡氏母往视氏告母曰儿负母恩矣将所有簪珥布衣付姑自经死年二十五　　董嘉遇妻陈氏
按同安县志陈氏董嘉遇妻嘉遇鬻技于外数岁无音信人言其已死父母讽使再适氏不肯后十三年嘉遇归不一岁死氏遂自经年三十一　　谢玉妻丘氏
按同安县志丘氏谢玉妻玉亡自缢死
　　林继贤妻李氏
按同安县志李氏林继贤妻贤殁氏绝粒毁容卒哭自缢死年二十有四　　陈以恕妻何氏
按同安县志何氏陈以恕妻恕亡殓时氏潜匿夫行缠是冬濒海有警氏避于母家警退而归即以行缠自缢死年二十一　　董尾吉妻王氏
按同安县志王氏董尾吉妻吉舟遇飓风死氏梦夫归遍体皆水惊问之曰予自水中来与夫同舟者归亲往问得夫溺状遂自经年二十四　　黄尾妻徐氏
按同安县志徐氏黄尾妻尾病笃氏侍汤药不懈夫亡自缢死年十八　　李妇郭氏
按同安县志郭氏诸生李跃龙孙妇归五月夫亡欲死翁姑护之不得至大祥日哭奠自经死　　谢爱娘
按同安县志谢爱娘许字陈五美未嫁美亡爱娘恍惚见一男子入其门翌日讣闻即往陈拜舅姑哭灵前至撤灵次日舅姑出视农务遂投缳死　　王湍妻林三娘
按同安县志林三娘年十六适庠生王湍六月而湍殁三娘以死自誓翁姑及母皆欲嫁之三娘曰夫有三弟在吾之未死正为血食计耳岂以无子弃去耶翁姑知其志乃令至母家欲俟其母徐劝之三娘蓬垢三年足不出户母密许富室刘姓三娘闻知乃于夫忌日归饮毒发呕人尚无知者至&#啄其沫尽毙姑始觉仍令归母家三娘曰即日从夫地下为王氏鬼尔复何往乃抚膺仆地大恸几绝姑令婢妪十余曳而过市见者无不流涕母遂强夺之三娘惧无所逃乃语母曰女今嫁矣膏沐笑语异于平日母以为然令媒往刘告期至日为燕以待三娘窃入寝室自缢死事闻旌表　　吴泰妻康氏
按同安县志康氏廪生吴泰妻泰家贫笃学一试辄冠军氏归攻苦甫四月而泰亡氏矢志从死母与姑百方宽慰不听惓惓致语夫弟以姑老为嘱伺间缢死御史方公为请建坊与夫合葬东岳庙前道傍　　吕润妻陈氏按同安县志陈氏浯州林兜生员吕润妻年二十而寡哀毁绝粒姑让之曰汝欲以二丧累我耶乃就食三年日食不再面无怡颜偶归省母或探之曰尔少艾家贫又无子将安终哉氏拂衣起告其姑曰生而启人伺不如死计夫殁于嘉靖壬辰某月日即以是日前饮毒期以明日死告于夫之灵曰生同年死同日家人灌解之越三日命绝　　李一阳妻庄氏
按同安县志庄氏李一阳妻阳登第待次铨部以疾乞归卒于途庄设位哭哀毁逾礼以二孤付叔柩至自缢死有司表其门　　王式妻吴氏
按同安县志吴氏诸生王式妻嘉靖己未避倭大嶝寨中寨陷被执氏骂不绝口贼怒将杀之或教贼曰彼大家妇可挟以索厚赎乃令蔡妪扶之行适道旁有泉深数丈遂投而死贼去收其尸因名其泉曰义泉　　蔡士训妻洪四娘
按同安县志洪四娘蔡士训妻嘉靖己未避贼大嶝屿中及遇贼迫之行四娘坐地以瓦石击贼厉声大骂贼怒杀其一婢以恐之不为动又杀其女及二稚子骂益甚贼度不可屈乃刺胸洞膈无血贼&#骇而去时同避贼者伏蘙莽中共为埋尸浅沙比贼退凡四十九日发殓颜色如生至今嶝屿人传颂之　　陈汝光妻许莲娘按同安县志许莲娘陈汝光妻贼劫其家将掠去莲娘抱树而哭骂不绝口为贼所杀　　黄贞妻许靖娘
按同安县志许靖娘黄贞妻贞亡日夜恸哭自缢而死　　吕登三妻许酉娘
按同安县志许酉娘吕登三妻三家贫得损疾亡殓毕即葬酉娘命作二穴不听以手爬土指皆出血妯娌拥之归自缢死年二十一　　黄士观妻赵氏
按同安县志赵氏黄士观妻士观客死诏安氏年二十绝水浆七日值士观忌辰从容处分后事自缢卧内　　周仕昂妻陈二娘
按同安县志陈氏周仕昂妻仕昂就婚十日告归随亡二娘年十八奔讣题其卧房曰三从四德始终一节阴购钩吻吞之邻妇以他草救之得不死时寇警二娘与二侍女守柩不去既葬投河复救免谓其姒曰吾必死终自缢　　张绶妻周仲娘
按同安县志周仲娘张绶妻绶亡仲娘自经同居觉之赴救得苏撤灵后沐浴更衣仍缢而死年二十三　　张一睦妻叶三娘按同安县志叶三娘张一睦妻睦客死丧归三娘矢志欲死父母知之防甚密及大祥哭奠毕忽有白&#从天下三娘曰吾夫生肖属&#是其魂来招我也遂自经死年二十三时仓卒殓具未备家人奔走有黑&#据&#守护其尸至盖棺乃去　　李起沧妻陈酉娘
按同安县志陈酉娘李起沧妻沧弱冠有文名两试不售下帷过苦得虚损疾酉娘侍汤药废寝食沧弃世哀毁绝粒姑及母皆劝之自分必死卒哭自缢年二十七　　杨廷树妻范引娘
按同安县志范引娘杨廷树妻廷树捕鱼遇风舟覆引娘沿岸号三日夜泪尽血出获夫尸负归葬之撤灵日自缢死年二十二　　陈台宜妻王六娘
按同安县志王六娘陈台宜妻台宜渡海遇飓舟不知所之后知台宜死于交趾六娘哭奠备极哀痛欲燎荐其衣舅姑难之私谓所亲曰终当送达而已撤灵之日夜自缢死年十九　　陈璇九妻某氏
按德化县志陈璇九妻某氏嘉靖辛酉八月流贼猖獗突至其乡仓卒抱周岁儿与夫同匿山中为寇所获夫身免寇见其姿美欲夺之不可寇手刃其儿氏抚儿恸哭震地厉声骂贼不绝口遂被害年二十有五邑人闻之莫不以烈称之　　郑仲辉妻陈氏
按德化县志郑仲辉妻陈氏陈辉一之女也归郑两月而郑病事夫半载而夫亡哀恸七日慷慨就义通邑公举旌其门　　郑驯妻王氏
按永春县志王氏郑驯妻嘉靖末山贼猝至抱子逃匿见夫为贼所获挺身救之绐贼曰以我为质贼释其夫度夫去远遂发声骂贼不休母子俱被害　　林氏女按永春县志林氏女许字尢文炷未嫁文炷殁女年十九闻讣痛哭辞母徒走奔临趋柩所恸绝复苏谒炷父母再拜手裁束帛藏之迨二七之期对尊亲肃拜毕雉经死　　许朝槐妻黄氏
按永春县志黄氏许朝槐妻槐病革氏年二十有六即以死订断半栉为约槐没勉为夫治葬事复为其女预制鞋递长至三年以上遂自缢死有司上其事奉诏旌表　　方其振妻陈氏
按永春县志陈氏方其振妻振病亡氏年二十三号痛誓以身殉朝夕不离柩侧至断七拜辞舅姑投缳死　　黄维祯妻杨氏
按永春县志杨氏黄维祯妻祯病亡门户单微仅有衰翁及幼叔氏年二十一誓从死翁以家贫劝之氏阳许至二七候翁出自经　　刘毅斋女
按永春县志刘毅斋女少读书许字林永弘随母归宁至花石潭为贼所逼恐受辱自溺死　　李镗妻林氏
按安溪县志林氏庠生李镗妻年二十八寇掠湖市林氏惊遁至溪畔忽忆被中阿女急归反走至故处遇贼以钗簪贿其魁释之又遇林氏绐曰我家穴藏财宝容回取赂贼听之林氏过黄石潭潭深十仞余遂跃入死三日出其尸水中倚石僵立手持钥如故　　林超南妻黄爱玉按安溪县志黄爱玉南安人儒士林超南妻年二十三超南赴省死于途舆尸至氏&#哭哀恸亲为栉殓时值倭警举家夜遁氏对柩泣曰寇来吾死柩前矣号哭达旦自缢室中启视浑身以布裹甚密临死设座焚香委白袗布裙其上预嘱婢春莺莫令男子近其尸　　某氏妇
按安溪县志某氏妇者嘉靖四十一年倭人安海大掠男女被获中有一妇姿容甚盛手牵一女背负一儿贼欲迫之不从恐之刃不动贼怒欲斩之引颈受刃骂不绝口死终不知其姓氏　　张问行妻李氏
按安溪县志李氏庠生张问行妻嫁一载行亡氏恸哭骨立越五旬自缢死　　龚贞妻谢氏
按安溪县志谢氏孝廉龚贞妻夫殁尽丧礼卒哭自尽面不改色　　李纯香
按安溪县志李纯香感化里人晋江林泗妻年十九泗赘其家甫五旬归省得病纯香仿徨终夜明发驰去泗已死伏尸傍哭不绝声绝水浆七日姑强之进少许及卒哭夜栉沐更衣自缢嘉靖十八年旌表　闺烈部列传二十一
　　明十六
　　黄四娘
