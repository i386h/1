<!-- { "loadSidebar": true } -->
谷梁传宋灾伯姬之舍失火左右曰夫人少辟火乎伯姬曰妇人之义傅母不在宵不下堂左右又曰夫人少辟火乎伯姬曰妇人之义保母不在宵不下堂遂逮乎火而死西京杂记鲁人秋胡娶妻三月而游宦三年休还家其妇采桑于郊胡至郊而不识其妻也见而悦之乃遗黄金一镒妻曰妾有夫游宦不返幽闺独处三年于兹未有被辱如今日也采不顾胡惭而退至家问家人妻何在曰行采桑于郊未返既还乃向所挑之妇也夫妻并惭妻赴沂水而死越绝书子胥行至溧阳界中见一女子击絮于濑水之中子胥曰岂可得托食乎女子曰诺即发箪饭清其壶浆而食之子胥食已而去谓女子曰掩尔壶浆毋令之露女子曰诺子胥行五步还顾女子自纵于濑水之中而死吴越春秋子胥行至吴疾于中道乞食溧阳适会女子击绵于濑水之上筥中有饭子胥遇之谓曰夫人可得一餐乎女子曰妾独与母居三十未嫁饭不可得子胥曰夫人赈穷途少饭亦何嫌哉女子知非恒人遂许之发其箪筥饭其盎浆长跪而与之子胥再餐而止女子曰君有远逝之行何不饱而餐之子胥已餐而去又谓女子曰掩夫人之壶浆无令其露女子叹曰嗟乎妾独与母居三十年自守贞明不愿从适何宜馈饭而与丈夫越亏礼义妾不忍也子行矣子胥行反顾女子已自投于濑水矣于乎贞明执操其丈夫女哉子胥至吴以吴师破楚逐昭王屠平王墓戮其尸还过溧阳濑水之上乃长太息曰吾尝饥于此乞食于一女子女子饲我遂投水而亡将欲报以百金而不知其家乃投金水中而去有顷一老妪行哭而来人问曰何哭之悲妪曰吾有女子守居三十不嫁往年击绵于此遇一穷途君子而辄饭之而恐事泄自投于濑水今闻伍君求不得其偿自伤虚死是故悲耳人曰子胥欲报百金不知其家投金水中而去矣妪遂取金而归史记赵世家晋出公十七年简子卒太子毋恤代立是为襄子赵襄子元年越围吴襄子降丧食使楚隆问吴王襄子姊前为代王夫人简子既葬未除服北登夏屋请代王使厨人操铜枓以食代王及从者行斟阴令宰人各以枓击杀代王及从官遂兴兵平代地其姊闻之泣而呼天摩笄自杀代人怜之所死地名之为摩笄之山战国策张仪为秦破从连横谓燕王曰昔赵王以其姊为代王妻欲并代约与代王遇于句注之塞乃令工人作为金斗长其尾令之可以击人与代王饮而阴告厨人曰即酒酣乐进热歠即因反斗击之于是酒酣乐进取热歠厨人进斟羹因反斗而击代王杀之王脑涂地其姊闻之摩笄以自刺也故至今有摩笄之山太平御览后汉秦彭字伯平为山阳太守民江伯欲嫁寡&#&#乃引鎌自割伯因前救&#触鐮伤遂亡县正论法彭曰救无恶志乃轻罪之古今注霍里子高晨起刺船而棹有一白首狂夫被发提壶乱流而渡其妻随呼止之不及遂堕河水死于是援箜篌而鼓之作公无渡河之歌声甚凄怆曲终自投河而死寰宇记合肥有小吏港汉建安中庐江小吏焦仲卿妻刘氏为姑所出自誓不嫁其家逼之乃投水死仲卿闻之亦自缢时人怜之为赋焦仲卿妻诗晋书石崇传崇颖悟有才气而任侠有别馆在河阳之金谷时赵王伦专权崇甥欧阳建与伦有隙崇有妓曰绿珠美而艳善吹笛孙秀使人求之崇时在金谷别馆方登凉台临清流妇人侍侧使者以告崇尽出其婢妾数十人以示之皆蕴兰麝被罗縠曰在所择使者曰君侯服御丽则丽矣然本受命指索绿珠不识孰是崇勃然曰绿珠吾所爱不可得也使者曰君侯博古通今察远照迩愿加三思崇曰不然使者出而又反崇竟不许秀怒乃劝伦诛崇建崇建亦潜知其计乃与黄门郎潘岳阴劝淮南王允齐王冏以图伦秀秀觉之遂矫诏收崇及潘岳欧阳建等崇正宴于楼上介士到门崇谓绿珠曰我今为尔得罪绿珠泣曰当效死于君前因自投于楼下而死解系传系弟结字叔连少与系齐名辟公府掾累迁黄门侍郎历散骑常侍豫州刺史魏郡太守御史中丞时孙秀乱关中结在都坐议秀罪应诛秀由是致憾及系被害结亦同戮女适裴氏明日当嫁而祸起裴氏欲认活之女曰家既若此我何活为亦坐死朝廷遂议革旧制女不从坐由结女始也十六国春秋后燕录慕容垂后段氏辽西鲜卑段末柸之女也垂为吴王时立为妃段氏才高性烈自以贵姓不尊事太后可足浑氏浑氏衔之&#又素不平于垂中常侍涅皓因希&#旨告段氏及吴国典书令辽东高弼为巫蛊欲以连污垂遂收段氏及弼下大长秋廷尉考治段氏及弼志气确然终无挠辞拷掠甚急垂愍之私使人谓段氏曰人生会当一死何堪楚毒如此不若引服段氏叹曰吾岂爱死者耶若自诬以恶逆上辱祖宗下累于王固不为也辩答益明故垂得免祸而段氏竟死狱中垂即位追谥曰成昭皇后前秦录苻丕后杨氏仇池氐人初为长乐公妃太安初立为后慕容永杀丕将以杨氏为上夫人杨氏不从引剑刺永为永所杀苻登嗣位追谥哀平皇后水经注江水东北径郫县下民有姚精者为叛夷所杀掠其二女二女见梦其兄当以明日自沉江中丧后日当至可伺候之果如所梦得二女之尸于水郡县表异焉黎州图经汉源县人义成妻壮年无子夫死将葬及殡含毒药酒至入墓时拊棺吞之而死乃为合葬焉时以状闻有诏赐帛北齐书乐陵王传乐陵王百年被召自知不免乃割带玦留与妃斛律氏见帝于元都苑令左右斩弃之池妃把玦哀号不食月余亦死玦犹在手拳曲不可开时年十四其父光自擘之乃开朝野佥载唐工部尚书魏知古妻性正善属文古年七十卒于位妻苏氏不哭比至香水洗浴含袭讫举声一恸而绝与尚书同日合丧时奇其节以为前代未有赵州刺史高妻秦氏默啜贼破定州部至赵州长史已下开门纳贼计无所出与秦氏仰药而诈死舁至啜所良久啜以金狮子带紫袍示之曰降我与尔官不降即死视而无言乃顾其妇秦氏秦氏曰受国恩报在此今日受贼一品何足为荣俱合眼不语经两日贼知不可屈乃杀之玉泉子郑路昆仲有为江外官者维舟江渚群偷奄至即以所有金币罗列岸上而恣贼运取贼一不犯曰但得侍御小娘子足矣其女有美色贼潜知之骨肉相顾不知所以答女欣然请行其贼即具小舟载之而去谓贼曰君虽为偷得无所居与亲属焉然吾家衣冠族也既为汝妻岂以无礼见逼若达汝所止一会亲族以托好逑足矣贼曰诺又指所谐来二婢曰公既以偷为名此婢不当有为公计不若归吾家贼以貌美其言且顺顾已无不可者即自鼓其棹载二婢而去女于是赴江而死妖乱志有豫章民周迪货利于广陵其妻偕焉遇师铎之乱不能去至是迪饥将绝妻曰兵荒若是必不相全君亲老家远不可与妾俱死愿见鬻于屠民则君归装济矣迪从之以所得之半赂守者求去守者诘之迪以实对群辈不信遂与迪往其处验焉至则见首已在于肉案聚观者莫不叹异竞以金帛遗之迪收其余骸负之而归唐书成汭传秦宗权故将许存奔禹宗权余党常厚攻夔州西川节度使王建遣将屯忠州与夔州刺史毛湘相唇齿厚屯白帝汭率存乘二军之间攻之二军使人谇辱汭韩楚言尤剧汭耻之曰有如禽贼当支解以逞会存夜斩营袭厚破之存入夔州楚言妻李语夫曰君常辱军且支解不如前死楚言不决李砺刀席下方共食复语夫曰未可知李取刀断其首并杀三子乃自刭汭畏其烈礼葬之刻石表曰烈女蜀梼杌王建太昌军使徐瑶字伯玉长葛人从建入蜀勇猛善格斗建初在韦昭度幕府其兵皆文身黧黑衣装诡异众称为鬼兵称瑶为鬼魁建克成都瑶多污辱士女富人李希妻俞氏有异色瑶逼之俞氏曰吾夫尝为乡贡进士风流儒雅人比之相如尚亦非匹尔鬼儿也焉得无礼于我瑶仗剑谓曰而畏此乎俞氏曰吾宁死必不受辱瑶欲杀之左右谓曰城中妇人无限何必暴至于此遂壮而释之十国春秋徐知诰族朱瑾家瑾妻陶氏临刑而泣其妾曰何为泣乎今行见公矣陶氏收泪欣然就戮闻者哀之陶故浔阳公雅之女也黄岳福州人通经学唐末王审知为威武节度使闻其名累辟为属辞不就后度不能拒遂投渊而死岳妻林曰夫能为忠臣妾独不能为忠臣妇乎亦投渊从之邦人为立祠祀于其地前蜀宫人刘氏不知何地人鬒发如云而有殊色秦川之变行刑者将免之刘氏曰家国丧亡义不受辱遂就死南唐刘澄者后主藩邸旧人也后主末吴越克常州兵势日逼朝议润州要害当得良将以守乃以澄为节度使镇之及吴越兵至澄开门降金陵益震收其父母妻子斩之澄一女许嫁未适有司议宥之女曰叛逆之余生世何颜乃就戮南唐龚氏二女父慎仪为卢绛所杀二女被卤以行至邵武香严寺绛置酒恣饮二女遂缢于寺后之小墩后人名其所为烈女台玉堂闲话南中有大帅世袭爵位然颇恣横有善歌者与其夫自北而至颇有容色帅闻而召之每入辄与其夫偕至更唱迭和曲有余态帅欲私之妇拒而不许帅密遣人害其夫而置妇于别室多其珠翠以悦其意逾年往诣之妇亦欣然接待情甚婉娈及就榻妇忽出白刃于袖中擒帅而欲刺之帅掣肘而逸妇逐之适有二奴居前阖其扉由是获免旋遣人执之已自断其颈矣老学庵笔记王黼在翰苑尝病疫危甚国医皆束手妾曰素娥艳娥侍疾坐于足素娥泣曰若内翰不讳我辈岂忍独生惟当俱死耳艳娥亦泣徐曰人生死有命固无可奈何姊宜自宽黼虽昏卧实具闻之既愈素娥专房燕封至淑人艳娥遂辞去及黼诛素娥不三日亦死曩曰俱死之言遂验宋史赵遹传政和五年晏州夷酋卜漏反陷梅岭堡知寨高公老遁公老之妻宗女也常出金玉酒器饮卜漏等漏心艳之会泸帅贾宗谅以敛竹木扰夷部且诬致其酋斗个旁等罪夷人咸怨漏遂相结因上元张灯袭破寨掳公老妻及其器物四出剽掠高公老妻不辱而死诏赠节义族姬籀史晏溥字慧开丞相元献公之孙叔原之子豪杰不羁好古文邃于籀学作晏氏鼎彝谱一卷载所亲见三代鼎彝及器窾靖康初官河北散家财募兵扞贼妻玉牒赵氏戎服率义士力战而死陶朱新录建炎间收陈州贼杜用军于陈之邓湾都统制官曹實塞分韩宏守统制王涣塞门中夜闻小喧徐拥一美妇出斩之行刑者语二将曰其屡斩无辜矣重自叹息曰适妇人自云陈之胥妻也早来王统制得之贼中欲与之私不允已刺一刀适又逼之妇人曰统制军官也随都统来破贼本为百姓除害若要新妇为婢使则可若欲见私所不愿也王涣欲强之且曰我当杀汝妇人又曰如此统制亦贼耳一死何惧遂命斩之二将嗟叹通夕不能寐噫保其贞洁而不爱死虽古烈女不能过之宋史郑覃传覃明州人建炎四年金人陷明州覃拏小舟与妻董同载去复为兵所劫覃不屈跃入水中董哭曰夫亡矣与其生不如死亦自沈陈寅传寅绍定初知西和州北兵至城陷寅顾其妻杜氏曰若速自为计杜厉声曰安有生同君禄死不共王事者即自饮药死二子及妇俱死母傍临海县志德佑二年元伯颜统兵入境王珏倡义守城力尽死于池妾张氏号泣随其后亦投水死金史奚王回离保传回离保南寇众奔溃耶律奥古哲及甥八斤家奴白底哥等杀之其妻阿古闻之自刭而死忠义传王维翰贞佑初为定海军节度使至镇无兵备维翰率吏民结营堡自守力穷被执不肯降妻姚氏亦不肯屈与维翰俱死诏赠姚氏芮国夫人谥贞洁乌古论德升知太原府事兴定二年太原城破德升谓其姑及其妻曰吾守此数年不幸力穷乃自缢而死其姑及其妻皆自杀隐逸传张潜幼有志节娶鲁山孙氏有贤行夫妇相敬如宾负薪拾穗行歌自得不知其贫也天兴间潜挈家避兵少室不食七日死孙氏亦投绝涧死焉李祯秋千会记元大德二年戊戌孛罗以故相齐国公子拜宣徽院奄都剌为佥判东平王荣甫为经历三家联住海子桥西宣徽生自相门穷极富贵第宅宏丽莫与为比然读书能文敬礼贤士时誉翕然私居后有杏园一所取春色满园关不住一枝红杏出墙来之意花草之奇亭榭之好冠于诸贵家每季春宣徽诸妹诸女邀院判经历宅眷于园中设秋千之戏盛陈饮宴欢笑竟日各家亦隔日设馔自二月末至清明后方罢谓之秋千会适枢密同佥帖木尔不花子拜住过园林闻笑声于马上欠身望之正见秋千竞蹴欢哄方浓乃潜于柳阴中窥之诸女皆绝色遂久不去为阍者所觉走报宣徽索之亡矣拜住归具白于母母解意遣媒于宣徽家求亲宣徽曰得非窥墙儿乎吾正择婿可遣来一观佳则许之媒归报同佥饰拜住以往宣徽见其美少年也心稍喜但未知其才试之曰尔喜观秋千以此为题菩萨蛮为调赋词一阕能乎拜住挥笔以国字写之宣徽虽爱其敏捷恐属预构或假手于人因盛席待之席间命作满江红咏莺词拜住拂拭剡藤用汉字书呈宣徽宣徽喜曰得婿矣遂面许第三夫人女速哥失里为姻且召夫人并呼女出与拜住相见他女亦于隙中窥之私贺速哥失里曰可谓门阑多喜气女婿近乘龙也择日遣聘礼物之多辞翰之雅喧传都下以为盛事既而同佥豪宕簠簋不饬竟以墨败系御史台狱得疾弗起阖室染疾为之一空独拜住在然财散人亡宣徽将呼拜住归教而养之三夫人坚执不肯盖宣徽虽多内嬖而三夫人者独专宠见他姬女皆归富贵独己婿家雕敝如此决意悔亲速哥失里谏曰结亲即结义一与证盟终身不改儿见诸姊妹家荣盛亦心慕之但寸丝为定岂可以其贫贱而易之乎父母不听别议平章阔阔出之子僧家奴仪文之盛视昔有加暨成婚速哥失里行至中道潜解脚纱缢于轿中比至死矣夫人以爱女舆回尽倾家奁及夫家聘物殓之暂寄棺清安僧寺拜住闻变是夜私往哭之且拍棺曰拜住在此忽棺中应曰可开棺我活矣周视四隅漆钉牢固无由可启乃谋于僧曰劳用力开棺之罪我承之不以相累当共分所有也僧知其厚殓亦萌利物之意遂斧其盖女果活彼此喜极乃脱金钏及首饰之半以谢僧计其余尚值数万缗因托僧买漆整棺不令事露拜住遂挈速哥失里走上都居一年人无知者所携既厚兼拜住又教蒙古生数人复有月俸家道从容不期宣徽出尹关平下车之始即求馆客而上都儒者绝少或曰近有士人自大都挈家寓此亦色目人设帐民间大有学问府君欲觅西宾惟此人为称亟召之至则拜住也宣徽意其必流落死矣而人物整然怪之问何以至此且娶谁氏拜住实告宣徽命舁至则真其女也一家惊动且喜且怒然犹恐其鬼假人形幻惑年少阴使人诣清安询寺僧其言一同及发殡空榇而已宣徽夫妇愧叹待之甚厚收为赘婿终老其家元史孛朮鲁翀传翀子远居南阳贼大至远被害远妻雷为贼所执欲妻之乃诋贼曰我参政冢妇县令嫡妻夫死不贰肯从汝狗彘以生乎贼丑其言将辱之雷哭骂不从乃见杀丑闾传丑闾出知安陆府至正十二年蕲贼犯安陆丑闾不屈而死贼以布囊囊其尸舁置其家丑闾妻侯氏出大哭且列酒肉渴者令饮酒饥者令食肉以绐贼不防己至夜自经事闻赠丑闾河东行省参政侯氏宁夏郡夫人立表其门曰双节有冯三者湖广省一公使也湖广为寇陷皂隶辈悉起为盗三勿从贼缚诸十字竿舁之以行而刲其肉抵江上断其喉去其妻随三号泣俯拾刲肉纳布裙中伺贼远收三血骸脱衣裹之大哭投江死朵里不花传朵里不花拜江西行省平章政事降土寇金元佑而元佑有异志其子荣率外贼突入朵里不花遂被执为贼杀其妻卜颜氏妾高丽氏在侧不去大骂曰我平章遇尔父子厚矣尔父子何暴逆至此亦遇害普颜不花传普颜不花守御益都明兵压境死之其妻阿鲁真历呼家人告之曰我夫受国恩我亦受封齐国夫人今事至此惟有死耳家人莫不叹息泣下已而普颜不花二弟之妻各抱幼子及婢妾溺舍南井死比阿鲁真欲下而井填咽不可容遂抱子投舍北井其女及妾女孙女皆随溺焉闵本传本授集贤侍讲学士明兵薄京师本谓其妻程氏曰国事至此敢爱六尺躯苟活哉程氏曰君能死忠我尚有爱于君乎遂各缢焉二女长真真次女女见本死呼天号泣亦自缢于其旁赵弘毅传明兵入京城弘毅与妻解氏皆自缢子恭亦缢死恭女官奴年十七见恭死方大泣适邻妪数辈来相率出避曰我未适人避将何之不听妪力挽之女曰人生便百岁亦一死乃潜入中堂解衣带自缢柏帖穆尔传柏帖穆尔至正中为福建行省左右司郎中明兵至柏帖穆尔知城不可守引妻妾坐楼上慷慨谓曰丈夫死国妇人死夫义也今城且陷吾必死于是若等能吾从乎皆泣曰有死无他也缢而死者六人高坡异纂杨廉夫题临海王烈妇诗曰介马驮驮百里程青枫后夜血书成秪应刘阮桃花水不似巴陵汉水清后廉夫无子一夕梦一妇人谓曰尔知所以无后乎曰不知妇人曰尔忆题王烈妇诗乎尔虽不能损烈妇之名而心则伤于刻薄毁谤节义其罪至重故天绝尔后廉夫既寤大悔遂更作诗曰天随地老妾随兵天地无情妾有情指血啮开霞峤赤苔痕化作雪江清愿随湘瑟声中死不逐胡笳拍里生三月子规啼断血秋风无泪写哀铭后复梦妇人来谢未几果得一子明外史张士诚传方士诚之被围也语其妻刘曰吾败且死矣若曹何为刘答曰君毋忧妾必不负君积薪齐云楼下及城破驱群妾登楼令养子辰保纵火焚之亦自缢死诸王传郢王妃郭氏武定侯英女也王殁妃恸哭曰王舍我去未亡人无子谁恃引镜写容付宫人曰俟诸女长令识母遂自经死名山藏本行记郑濂浦江人九世同居内外雍睦有弟洪为藏库提点司同官坐罪连及死狱中妻石氏当配而绝粒从之广西通志正统间参军范信兵既入大同里俘获甚众旗牌官人给贼妇一二人值昏暮拘系一室中夜半哄然视之乃三四人就经也此或慑威惧死而然又一妇年尚少负一小儿过岭忽不行曰吾欲乳儿从之妇乘间自投岭下死名山藏臣林记张昺知铅山县昺与民约有孀妇愿嫁与守者具牒受判庭立二木一木书羞愿嫁者跪之一木书节愿守者跪之民傅四死妻祝不愿嫁舅姑夺之不从乃绐授愿嫁牒使往判判出曰张公判嫁矣更何待期有日祝束装哭奠潜投其家汪舅怒填土实汪事久不泄自后不雨者&#月昺斋祷不应一日宿城隍庙梦妇抱牒诉冤既觉悉记其都里姓名诣其家鞫问启土得妇厥貌如生昺叹曰杀妇者我也为文恸祭天忽大雨即殓葬妇表门旌祀而罪其舅姑太仓州志陆文量参政浙江时行县至桐庐有妇长号称冤召问之妇泣曰妾夫陈乙于潜民也与妾弄猴乞食暮投山中渔家渔兄弟诱杀妾夫相与逼妾妾不从并杀妾及猴适若有人蹴妾&#曰明星至矣曷走诉妾惊寤从墓隙出乃知瘗废墓中公怪捕得渔兄弟服罪而所杀猴亦生兰溪章公懋神其事为作记云南通志永昌人谢定妻王氏年十四通文艺能诗对成化二年定除四川开县尹王以翁姑春秋高劝定终养定不听竟独往有二子亦弗携去久不通音问王周旋劳瘁日夜纺绩得菽水以事翁姑历九年如一日定父常扶杖出北门望儿去路且拜且泣曰安得吾儿从此来乎见者酸心无何遣二孙往迎定官定方沈酣宠妾相继毒杀二子讣至王与姑哭绝王藉救得苏姑竟死翁惫甚粪秽在&#席间王手运不厌所居皆颓垣破壁见者无不泣下翁怜妇辛苦邀亲邻劝之嫁乃作诗曰云鬓如蓬久不梳纺麻直至日将晡人皆谓我嫁郎去我去嫁郎饥舅姑翁没拮据以襄丧葬庐墓一月既除服曰吾事已毕乃用土坯砌户七日不食而死亲戚邓氏子买棺殡之是时谢族无人矣定亦不知所终其所作绝命词不复全记终有云翁姑日夜相熬煎嗟怨错教儿做官三旬九食腹未饱一夜十起身难眠翁常思儿出北门望阙哀哀哭放声日日唤儿儿不见携杖归来泪满襟翁驱二子往探父亲姑邓母挽不住谁知夫宠异乡妾寻将二子用毒治凶问传来至永昌姑闻气绝回仙乡翁归泣声震天地彝伦大变遭非殃妾扶姑柩埋荒冢日惨风凄山色冷又云泣翁归兮无儿葬泣姑亡兮为孙丧天地为愁兮人心惶草木为悲兮猿鹤伤见闻录初阉瑾窃柄大盗煽乱所突奔溃吏多弃城走上蔡县霍侯恩故武嗣知兵乃增陴浚隍缮甲实庾申令严约慎逻谨谍泣誓曰今日有死而已退而诀诸妻妻泣曰脱城破妾焉死霍侯曰筑台屋后贼至汝登而望之溃汝则死之已而贼果一骑来勒降曰大王至矣亟办牛酒犒侯闻之怒执而戮之徇于师曰吾不尽磔诸狗奴决不共戴此天贼闻之乃大怒悉众而围之侯御之力竭而溃贼执之妻见其溃也下台而经不死簪诸心拳之入而死名山藏臣林记乔宇太原人拜吏部尚书宇没有二妾殉其一宛平之刘其一仪真之许杨继盛居狱三年冬月晦当行刑妻张氏上书曰臣妾夫杨继盛先以谏阻马市预折仇鸾奸逆圣恩薄谪旋因鸾败一岁四迁臣夫湔洗之后衔恩感泣私图报效或中夜起立或对食忘餐不意误闻道路昧发狂言陛下不即加诛曲从吏议杖后入狱筋肉断腐脓血腥臊死而复苏者数年荒家贫不能给口皆妾纺绩织屦以续狱食妾仰惟陛下方颐养天和保合元气昆虫草木皆欲得所岂惜一回日月下照覆盆若谓罪重不赦愿斩妾首以赎夫生不报是时倭寇江南都御史张经御史李天宠以养寇坐论死行贿于嵩求与继盛同奏冀天子尚无意诛继盛疏入遂一时死西市其妻亦遂同日自缢明外史诸王传晋王曾孙中尉知疾笃淑人贺氏欲先死以殉取澒一勺咽之左右力救贺曰澒毒入脏腑无可救理即可救我必死遂绝食饮竟与知同时卒奏闻礼官按典无旌命妇例世宗特命旌之谥贞烈嘉定县志甲辰夏五月安亭镇女子张氏年十九姑胁与贼乱不从夜群贼戕诸室纵火焚尸天反风灭火贼共舁欲投火尸如数石重莫能舁县故有贞节庙前此三日庙旁人闻鼓乐从天下火出柱轰轰有声时大旱三月无雨县令自往拜之士大夫哀祭已大雨如注贼子亦吁天拜忽两腋血流死县宰命暴其尸坛上禁其家不得收其家夜收之雷电暴至群鬼百数啾啾共来逐遂弃走及官奉檄启视氏尸时经暑三月不腐僵卧肤肉如生颈胁二创有血沫仵人吐舌谓未有也宝应县志戚家妇相传为洪武时人亲迎之夕夫堕水死妇系诗衣带亦投水而没诗云画虎虽成未点斑百年夫妇号空悬欢声竟逐悲声尽贺客偏为吊客先孔雀屏前声寂寂鸳鸯枕上泪涓涓从来不识儿夫面那得相随到夜泉崇祯末文文肃震孟宿县邮署梦一女告以城北隅有碑及诗文肃询刘职方永澄澄曰此必戚家妇也掘土果得碑因募杜氏地建祠祀之举人桑体干读书其中不敬痫废乔御史修葺复立碑记焉明外史忠义传福王时褒恤忠义甚至建旌忠祠于都城曰正祀文臣曰正祀武臣曰正祀内臣又祀烈妇成德母张氏金铉母章氏汪伟妻耿氏刘理顺妻万氏妾李氏马世奇妾朱氏李氏陈良谟妻时氏吴襄妻祖氏九人曰正祀妇人徐汧传杨廷枢字维斗与汧幼相善有文名乙酉大兵下苏州携一女避乱山中追兵至女前请曰父盍死少缓则求死不得矣遂踊身入水死曲周县志五间房西北有龙母三娘庙始于唐时有黑龙潭通海眼岁奉敕虔祀乃安澜否则腾涌四溢渰没数百里郡守因罚俸待罪祸且不测其三夫人忧之请代祷躬行水上投水死而泉遂塞事闻敕封建庙祀焉其漳水凡泛涨漫堤而过庙直随水增长莫能流灌其中易州志范女年十六许字田乃仓未娶仓病故女告母临吊母阻其志女恸哭绝食遂饮杏毒死人义之合葬焉时仓家庭前有海棠二株正花一夕尽变为白匝月不落柏乡县志胥吏赵权悦白勤妻李氏阴图之会勤远行李年十六倩邻妪高氏伴宿高早归纺权体不挂丝直入卧内氏疾呼极詈权惧而逸去勤归白之讼于官将对簿勤遇权于途奋击之邑令孔某护胥而笞勤用刑询勤负痛归氏殷勤问慰勤不能应氏懑恚觅死适母兄至力劝之氏佯应须其返夜就勤慰谢候其睡熟密缝身衣出大门自经死即墨县志县东南六十里有贫女台相传有王氏女从夫秦友筑朱毛城荷畚锸裹粮以随既而夫亡女贫苦不能葬乃乞棺殓之葬毕剖心以殉时人哀之为立祠台上因以名台隰州志侍郎李呈祥妻刘夫人崇祯壬申寇变投井井水深丈余旁有横窦遂匿其中贼退引出幸不死验井竟无窦疑鬼神护之也吴江县志乙酉六月诸生沈致柔偕子女避兵匿竹林中其一女已嫁陈启瀛时亦挈子女同避为兵所追乃倚竹誓死兵怒断其臂九截死七日手握竹犹固不可下母吴氏号曰今日殓汝当全而归乃脱台州府志黄岩符松妻锺氏妒悍松死将归母家欲他适妾真奴泣谏求欲终丧锺大怒捶之逼与俱去真奴潜还恸哭缢死松柩侧临安县志贞女井在白沙村贞女者童氏婢也遗其名遭乱为兵所掠捆载马上以行经井边女奋身跃入井中死尸沉于淖康熙十一年井号三日水腥不可食里人为设醮水复清平湖县志丙戌五月二十日兵剿白寇至张豹烈家其妻俞氏与妯娌匿丛竹中诸妇惊悸竹摇兵持炬照之执俞俞投以簪珥兵意不满欲挟之去不从以刀镮击之牵出墙氏力跃堕堑兵复迫之攀树呼曰若不速杀终无奈我何也兵怒斫之仆地乃去时一婢伏树杪熟视趋下拥之气微属呼痛者再遂绝江山县志县人徐忠一日偕其妻往东岳庙抱幼子过罗娘桥忽堕下其妻嘱长子归依祖母遂挽发投水与夫俱死邑人竞为诗吊之山阴县志有营兵薛姓者索负于朱振伯家见其妻张氏美遂设谋诱振伯为债保振伯愚堕其术乙巳五月囚振伯逼书质妻券券入手即来舁氏氏曰夫果质我当面与夫诀绐二卒去饱乳其幼儿携灯拜辞姑于门内束发缝衣诣河边以砖护其儿旁置灯遂赴水死时年二十五明日尸浮水面越七日色如生同安县志顺治戊子相传杏根塘前有骑挟女数十一女散发下马自沉于水索之不得四五日后有弟自漳来匝塘一恸尸自浮出窍血汪然
