<!-- { "loadSidebar": true } -->
按元史列女传朱氏黄仲起妻杭州人至正十六年张士诚寇杭州其女临安奴仓皇言曰贼至矣我别母求一死也俄而贼驱诸妇至其家且指朱氏母子曰为我看守日暮我当至也朱氏闻之惧受辱遂与女俱缢死妾冯氏见其母子已死叹曰我生何为徒受辱耳亦自缢死继而仲起弟妻蔡氏抱幼子元童与乳母汤氏皆自缢及暮贼至见诸尸满室执仲起将杀之哀求得脱贼遂尽掠其家财而去　　鲍琪妻吴氏
按歙县志吴氏名息蜀源鲍琪妻至正十六年官军克复郡治游卒下乡哨掠乡人皆遁吴独不去曰吾姑卧病将安之姑思羹吴怀婴儿至村&#采苋游卒猝至执吴欲污之吴不屈大骂卒怒斩其首蹴尸入涧中儿在抱并溺死　　吴兴祖妻吕氏
按歙县志吕氏名嘉贞岩镇人澄塘吴兴祖妻至正丙申避乱黄山遇贼夫妇俱被执兴祖坠崖逸去众欲辱嘉贞不从被杀桃花潭上　　浦玉田妻梅氏
按吴县志梅氏浦玉田妻至正十六年淮兵破城梅匿邻舍兵入夫逸去梅为兵获艳其色将污焉梅探怀中金与之乘间赴水水浅不溺兵至水次以刃拟加梅梅不为动兵舍去后至者见妇面水上知其生复欲钩出之力挽不起兵怒以戈揕其掖死　　后载妻
按吴县志后载妻失其氏载为平州路吏至正丙申行役京口妻年三十姿色姝丽生一子一女城陷先属子女于姻谓所亲曰吾夫在远罹此大变苟不幸被强辱虽欲死不可得矣宁捐躯以全吾志语未绝兵入赴水死　　陈氏女
按江阴县志陈氏女父楚良马驮沙巡检女年十七随父避乱姑苏遭兵掠赴水死楚良抗骂不屈亦遇害时至正丙申　　陈惠妻曹氏
女
媳附

按江阴县志曹氏陈惠妻与女俱遇贼抗节死妇吴氏前力救之为贼所伤臂血溅&#未知即死与否共谓之三贞王逢为作三贞篇　　王子温妻诸氏
按松江府志诸氏华亭人王子温妻子温性&#纵处贫以女工给其服膳至正丙申王与敬兵焚松江温欲挈氏逃难氏流涕曰事迫矣岂可以一妇人累而身耶第去我自为计子温遂涟泣逋逃妇与邻妪避于南城陋室中顷之贼入邻妪皆为所污至妇妇怒骂曰吾父为吏人皆称其廉吾夫儒者我年与汝母等岂从汝贼求活耶贼掣刃剖其腹曰且看母腹中何物肠胃尽出骂不绝口子温子章弟也　　朱道存妻费氏
按松江府志费氏名元琇江阴知事朱道存妻都漕万户费雄女至正十六年江阴乱依其父居松江之上海县未几县陷苗军复大掠手刃以入将犯氏氏怒叱曰吾贵家女何敢犯我投钗珥于地贼攫之去既苗沓至索赀无有遂驱迫就道氏攀堂楹厉声曰即死不辱比遇害爪入楹木血沁于指　　沈景新母
媳
附

按松江府志某氏沈景新母平江人至正中景新调上海吏江浙苗军来大肆杀掠母与妇谋曰我家贫清白义不受辱及为苗军所掠妇姑大骂苗先杀其姑缚妇发于马尾曳死之　　吴克妻戈氏
按镇江府志戈氏名兰丹徒人吴克妻年十九归克至正丙申明兵取镇江城破惧辱投井死时年廿一　　洪氏女按湖州府志洪氏女名春春归安人至正丙申兵乱父德源引女避居德清新市贼散走掠女与父匿空舍将逼女遂赴水而死时年十九　　沈回奴
按湖州府志沈回奴德清人年十八元末兵乱回奴匿于芦港中贼获之求合回奴从容谕之曰我愿为若妻然我室女必择日具礼乃可贼信之掳至营责&#守之回奴拔所笄银簪戮其喉而死　　丘岩妻盛氏
多奴
卵奴附

按湖州府志盛氏乌程人嫁丘岩元末兵乱岩挈避于官泽沈家兜盛时年二十四恐寇至被污曰兜水清当死于此岩妹多奴卯奴俱年少闻嫂言遂应声曰愿与大嫂一处死未几寇至盛氏投水二姑相继以从　　金某妻吴氏
按湖州府志吴氏乌程人嫁同里金氏子至正丙申湖城被兵夫他往吴独与子居已而城破吴度不免亟登屋自投池中而死　　邵某妻沈氏
按湖州府志沈氏德清人少而明艳嫁为邵氏&#至正十六年兵乱氏为张万户所获逼之不从乃闭之舟中夜四鼓守者懈氏阴取束筋纳之口中触喉而死　　杨妇吴氏
按乌程县志吴氏嫁于杨有殊色至正丙申秋明兵逼城吴携二子潜投苕水死及城破人见母子并浮水面不相离咸为叹异王逢为作歌以吊云丞相昏昏长夜酒司空援绝凭城守七万兵分诸将屯坐视霜风折杨柳冰肌月貌愁泥滓锦棚觿佩同归水九泉无愧先人面终身不作他乡鬼君不见雕戈白马气如云昨日烈丈夫今日降将军呜呼烈妇吴氏何可群　　张子方妻管氏
按闽书张子方妻管氏至正间本&#寇入邑子女多驱迫以去管年二十八自刎死　　李述父妻黄妙铢
按松溪县志黄妙铢李述父妻至正丙申青田寇侵县治妙铢时方盛年与群妇逃匿山谷为盗所执义不受污贼怒驱之行行数里经高崖下深数丈氏奋身投焉盗意其必死舍而去其夫暮至踪迹得之舁归遂苏　　焦士廉妻王氏
杜氏
赵氏附

按元史列女传焦士廉妻王氏博兴人养姑至孝至正十七年毛贵作乱官军竞出掳掠王氏被执绐曰我家墓田有藏金可共取也信之随王氏至墓所王氏哭曰我已得死所矣实无藏金汝可于此杀我乃与妾杜氏皆遇害又有赵氏者平阳人年二十未嫁寇乱赵被驱迫以行度不能免绐贼曰吾取所藏金以遗汝贼信之遂还投于&#而死　　赫赫妻阿鲁温氏
按四川总志阿鲁温氏者佥事赫赫妻也赫赫宦亡蜀柩至礼葬之遂庐墓所昼夜哀泣不食五日而死至正间旌表其庐　　杨和卿妻尼氏
按青州府志尼氏益都人杨和卿妻夫早亡无子尼守缟素足不越户会毛贵陷益都尼氏自缢死　　蒋义甫妻许氏妾张
氏附

按青州府志许氏蒋义甫妻益都人夫亡与妾张氏同志守节纺绩苟延艰苦备历至正十七年毛兵乱妻妾相继投井死　　耶卜氏
按元史余阙传阙字廷心庐州人论功拜江淮行省参知政事仍守安庆至正十七年癸卯贼益生兵攻东门丙午普胜军东门友谅军西门祝寇军南门外无一甲之援阙身当之徒步提戈为士卒先日中城陷城中火起阙知不可为引刀自刎堕清水塘中阙妻耶卜氏及子德生女福童皆赴井死阙卒年五十六追封豳国公字忠宣（按安庆府志忠宣夫人死节记作蒋氏张氏公之孙宗烈云公有妾耶卜耶律氏夫人实蒋氏云）
　　韩軏妻邢氏
按彰德府志邢氏安阳韩軏妻至正十七年盗陷河朔时軏知林州守黄华寨盗攻之甚急邢语其女曰恐事不济我与汝必受辱遂俱投崖而死　　费氏女
按四川总志费氏女灌县人至正丁酉青军入蜀肆行剽掠费泣曰父母深恩分毫未报今不幸而罹此贼害不如死遂缢焉　　齐亿妻丘端一
按常熟县志丘端一齐亿妻子渊之女宋进士光禄大夫砺之后家东始赘亿为婿亿早世端一守节靡他至正十七年张士诚侵县纵兵卤掠突入子渊宅呵叱索金子渊曰汝不能吊民伐罪反作盗耶兵怒枪中其胁而死端一惊走不得脱兵见其美欲逼污之端一大骂曰强贼杀我父又欲辱我我死即诉上帝遂投桥下急流中死从孙泰和县丞丘方有传　　邹珙妻华氏按无锡县志华氏字冬娘邹珙妻至正丁酉兵起乡人奔窜冬娘从其夫匿草野中兵卒至度不能脱顾谓珙曰我义不辱君善自保遂自溺死年三十五　　萧积善妻何氏按广东通志何氏新会何村人赘同邑萧积善为婿至正丁酉八月乡贼陈有德杀积善意在何氏遣众环其居必致之何氏度不免乃白父母酌贼众于堂绐伴者曰吾埋金钗井旁吾往取为饰伴者信之投井以死父母出其尸与夫合葬时嫁积善一载耳时人怜而伤之　　陈淑真
夏
氏附

按元史列女传陈淑真富州陈壁之女壁故儒者避乱移家龙兴淑真七岁能诵诗鼓琴至正十八年陈友谅寇龙兴淑真见邻妪仓皇来告乃取琴坐牖下弹之曲终泫然流涕曰吾绝弦于斯乎父母怪问之淑真曰城陷必遇辱不如早死明日贼至其居临东湖遂溺焉水浅不死贼抽矢胁之上崖淑真不从贼射杀之时同郡李颐宗妻夏氏名婉常亦儒家女与女匿居后圃中贼至挟其女共投井死　　也先忽都蒙古钦察氏
玉
莲附

按元史列女传也先忽都蒙古钦察氏大宁路达鲁花赤铁木儿不花之妻以夫恩封云中郡君夫坐事免居大宁至正十八年红巾至也先忽都与妾玉莲走尼寺中为贼所得令与众妇缝衣拒不肯贼吓以刃也先忽都骂曰我达鲁花赤妻也汝曹贼也我不能从贼贼怒杀之玉莲因自缢凡三贼并杀之先是其子完者帖木儿年十四与父出城见执于贼完者拜哭请以身代父死贼爱完者姿秀遂挈以从久之乃获脱归访母尸并玉莲葬焉　　吕彦能妻刘氏
姊妇
二女附

按元史列女传吕彦能者陵州人至正十八年贼犯陵州彦能与家人谋所往其姊久嫠居寓彦能家先曰我丧夫二十年又无后不死何为苟辱身则辱吾弟矣赴井死其妻刘氏语彦能曰妾为君家妇二十八年兹不幸逢乱离必不负君君可自爱妾入井矣彦能二女及子妇王氏二孙女皆随刘氏溺井一门死者七人　　刘公翼妻萧氏
按元史列女传刘公翼妻萧氏济南人有姿色颇通书史至正十八年闻毛贵兵将压境豫与夫谋曰妾诗书家女誓以冰雪自将傥城陷被执悔将何追妾以二子一女累君去作清白鬼于泉下耳夫曰事未至何急于此居&#何城陷萧解绦自缢死　　王履谦妻齐氏
二妇
二女附

按元史列女传王履谦妻齐氏太原人治家严肃克守妇道至正十八年贼陷太原齐氏与二妇萧氏吕氏及二女避难于赵庄石岩贼且至度不能免顾谓二女曰汝家五世同居号为清白岂可亏节辱身以苟生哉长女曰吾夫已死今为未亡人得死为幸吕氏曰吾为中书左丞之孙义不受辱齐氏大哭乃与二妇二女及二孙女俱投岩下以死　　王粹甫妻吕氏
按江西通志王粹甫妻吕氏进贤人少寡抚孤女守节至正间岁饥有谋强妻之者乃恸哭携其女同赴水死　　朱本妻袁氏
按江西通志朱本妻袁氏抚州人本为儒学提举常携袁至赣省其兄中途遇寇袁义不受辱即投水死本以身免终身不娶　　姜本道妻彭氏
本源
妻附

按江西通志姜本道妻宁州人至正中本道与弟本源起义兵从州判汤盘御贼克复州治贼党余佑二率众追至其家兄弟拒敌俱为贼所杀彭谓娣叶曰夫死贼必辱我宁死于此乃引刀自杀叶亦随刎颈而死　　徐文佐妻费氏
按江西通志徐文佐妻费氏字尚珍奉新人至正戊戌渠寇剽掠乡里恶文佐守义不入其党缚而杀之驱逼费氏前行至横冈义不受辱投潭水死　　钱氏二女
按嘉兴县志钱氏二女城南隅民钱子顺之二妺也至正戊戌八月红巾贼至其家欲污之二女义不受辱相与结裙裾投河而死贼惊骇而去　　方仲刚妻吴氏
按金华府志吴氏方仲刚妻遇兵乱与其夫避难离家西行一里许闻鼓噪声足弱弗能行度不可免谓夫曰君宜自脱祸勿以妾为累夫曰子将若何氏曰妾义不受辱惟有死耳夫号哭不得已而舍去既而游兵四集将追及道傍有梅塘水洁且深遂投以死越数日兵去夫踪迹其处见尸横池面虽甚暑而颜貌如生为之痛哭举葬焉时至正戊戌夏六月也缙绅大夫咸歌咏之　　徐允让妻潘氏
按元史列女传徐允让妻潘氏名妙圆山阴人至正十九年与其夫从舅避兵山谷间舅被执夫泣以救舅脱夫被兵所杀欲强辱潘氏潘氏因绐之曰我夫既死我从汝必矣若能焚吾夫可无憾也兵信之聚薪以焚其夫火既炽潘氏遂投火死　　郭彩云
