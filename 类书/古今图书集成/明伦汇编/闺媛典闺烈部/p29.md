<!-- { "loadSidebar": true } -->
按明外史列女传张氏贞妇嘉定人嘉靖时人也嫁汪客之子其姑多与人私客老嗜酒日昏醉妇嫁之日诸恶少皆集其室治果殽为宴姑令妇出拜妇不后稍稍见姑所为问其夫此辈何人夫曰是吾父好友妇曰好友作何事若长大听母如此不愧死耶一日姑与恶少同浴呼妇提汤妇见男子惊走遂归母家哭数日久之姑佯为好言谢妇妇至则百端辱之恶少中有胡岩者最桀黠群党皆听其指使大言于众曰汪妪且老吾等不过利其财耳新妇大佳吾已寝处其姑其妇宁能上天乎于是与姑谋遣其子入县为卒而岩等日夕纵饮一日呼妇共坐不应岩从后攫其梳妇詈且泣还之妇折梳掷地姑以己梳与之又折其梳遂罢去顷之岩与姑浴竟姑曰今日与妇宿岩入犯妇妇大呼杀人以杵击岩岩怒走出妇自投于地哭终夜不绝明日气息仅属岩与姑恐事泄絷之&#足守之明日召诸恶少酣饮二鼓共缚妇槌斧交下妇痛苦宛转曰何不以利刃刺我一人乃前刺其颈一人刺其胁又刺其阴举尸欲焚之尸重不可举乃火其室邻里救火者蹋门入见吓然死人惊报于官时嘉靖二十三年也官逮小女奴及诸恶少鞠之具得其实当姑与岩主使律诸恶少以次受刑邑故有烈妇祠妇未死前三日祠旁人闻空中有鼓乐声火炎炎从祠柱中出人以为贞妇死事之征云妇死时年十九　　许钊妻潘氏
按明外史列女传潘氏海宁人年十六归许钊生子淮甫期年钊卒既殓潘自经死已两日矣有老妪过之曰是可活也投之药果苏钊族兄欲不利于孤嗾潘改适潘毁容自矢其人乃夜率势家仆数十人诬以负债椎门入潘负子冒风雨逾垣而逸前距大河追者迫潘号恸投于河适有木浮至凭之以渡达母家遂止不归及淮年十九始归淮补诸生娶妇连举五子适潘寿五十宗人聚而祝夫族兄亦来潘曰氏所以得有今日赖伯氏玉成之目淮酌酒饮伯卒爵北向拜曰未亡人三十年来濒死者数矣而顾强生独以淮故耳今幸成立且多子复何憾语毕入室顷之宴彻诸宗人同淮入谢则缢死室中矣　　许伸妻叶氏
按明外史列女传叶氏兰溪人适神武中卫舍人许伸家素饶于财以不检荡且尽携妻投所亲卒于通州氏守尸昼夜跪哭或遗之食或馈金或劝改嫁俱却不应水浆不入口者十四日竟死尸傍年二十余州人为买棺合葬按通州志
许伸作许绅

　　吴仲淇妻杨氏
按明外史列女传杨氏桐城吴仲淇妻仲淇卒家贫舅欲更嫁之杨曰即饥死必与舅姑俱舅不能夺数年家益贫舅谋于其父母将以偿债杨仰天呼曰以吾口累舅姑不孝无所助于贫不仁失节则不义吾有死而已因咽发而死　　缪釜妻张氏
按明外史列女传张氏芜湖诸生缪釜妻年十八归釜越四年而釜病嘱张善自托张泣曰夫以吾有二心乎有子则守志以奉主妻道也无子则洁身以殉夫妇节也吾有以处此矣视汤药已沐浴更衣阖户自缢阅日而釜乃卒　　汪某妻王氏
按明外史列女传王氏上元人性嗜酒废业僦居江东门之积善桥破屋一间以竹篷隔内外妇日塞户坐门扉绩麻自给夫与博徒李游李悦妇姿谋乱之夫被酒以狂言餂妇奔母家避之夫逼令归夜持酒脯与李俱至引妇同坐妇骇走且骂夫以威挟之妇坚拒大被搒笞妇度不免夜潜携幼女坐河干恸哭投河死是夜大风雨尸不漂没及曙女尚熟睡草间　　沈氏六烈妇按明外史列女传慈溪沈氏六烈妇章氏祚妻周氏希鲁妻冯氏信魁妻柴氏惟瑞妻孟氏弘量妻孙氏琳妻所居名沈师桥近海族众二千人多骁黠善斗嘉靖中倭寇数入犯屡歼其魁夺还掳掠贼深雠之一日贼大至沈氏豪誓于众曰无出妇女无辇货财共以死守违者诛章亦集族中妇女誓于内曰男子死斗妇人当死义无为贼辱众妇息听命贼围合群妇聚一楼以待既而贼入章先出投于河周与冯从之柴方为夫砺刃即以刃砍贼旋自刃孟与孙为贼所得相抱持詈贼夺刀自刺死当是时沈宗妇死者三十余人而此六人尢烈　　张氏女
按明外史列女传张氏女秀水人年十四受同邑诸生刘伯春聘伯春少负才名必欲举于乡而后娶未几卒女号泣截发自为诗祭之持服三年足不逾阃不茹荤服阕即绝饮食父母强谕之终不食旬日而卒年二十刘父母迎柩合葬焉　　孙氏女
按明外史列女传孙氏女五河人性贞静不苟嬉笑母朱卒父銮继娶李携前夫子郑州儿来州儿恃母欲私女尝以手挑之女忿批其颊一日女方治面州儿从后搂之女揪发觅刀州儿啮其臂得脱女奔诉于姊触地恸哭曰母不幸父又他出贼子敢辱我必刃之而后死姊曲抚慰乃以臂痕示李使戒戢之州儿不悛绐李曰儿采薪臂力不胜置遗束于路李往取之回则户&#甚严从母舒氏亦适趋至曰初闻如小犊悲鸣继又响震如雷必有异并力启之州儿死阈下项几断女亦倚壁死盖州儿诳母出调女女阳诺而使之闭门即蹑其后杀之也　　王珣妻黄氏
按明外史列女传沙县王珣妻黄氏嘉靖中寇乱流劫其乡乡之比邻皆操舟为业贼至众妇乘舟以避匿舱中独黄兀坐于外众妇呼之曰自露如此不虞贼见乎黄曰篷安坐恐贼至不得死我居外便投水耳贼至黄急溺死众多不免　　罗举妻张氏
按明外史列女传罗举妻张氏沙县人嘉靖中倭乱举携妻妾窜岩穴间贼至张与妾及妾子俱为所获贼见张美欲犯之不从中途解发自缢贼觉断之仍解行缠贼又觉夺之徒跣至营贼首大悦欲留之张厉声曰速赐一死贼曰不畏死吾杀汝妾遂拔刀向妾张引颈曰请代妾留抚婴孩存夫嗣贼命牵出杀之张先行了无惧色贼方犹豫张骂不绝口遂遇害投尸于河数日尸浮如生　　刘氏二女
按明外史列女传刘氏二女兴化人嘉靖四十一年与里中妇同为倭所掠系路傍祠中倭饮酣遍视系中得二女问之姊妹也姊年十七有殊姿倭先取姊姊厉声曰我名家女也肯污贼乎倭微笑慰之曰若从我当询父母归汝女曰父母未可知此时尚论归耶倭知其不从尚抚背作款曲状女怒大骂时黄昏倭方纵火女即赴火死已复侵其妹妹又大骂倭露刃胁之不为动曰欲杀即杀倭欲强犯之女绐曰吾固愿从俟姊骨烬乃可否则不忍也倭喜负薪益火火炽女又赴火死同时死者四十七人二女为最　　叶氏陈氏范
氏附

按明外史列女传叶氏松溪江华妻陈氏叶弟惠胜妻嘉靖四十一年冬二妇偕里人避寇匿于长潭值岁除里妪&#刀为幼男剃发弗得叶乃出之怀中众问故曰以备急也献岁四日倭围长潭执二妇共系一绳叶谓陈曰我二人既被系纵生还亦被恶名不如死为愈陈唯唯叶探刀于怀则已失之遂各抱幼女跃潭中死同时林寿妻范氏亦与众妇匿山坞倭搜得之偕众妇至水南范独与抗或谓姑顺之家且来赎答曰身可赎也辱可赎哉我则宁死贼闻言杀其幼女以惧之不为动曰并及汝矣厉声曰固所愿也贼杀之　　陈谏妻李氏
按明外史列女传李氏番禺陈谏妻谏举嘉靖进士为太平推官两月卒其弟扶榇归李曰吾少嫠也岂可与叔万里同归哉遂不食死　　安尚起妻李氏
按明外史列女传安尚起妻李氏合阳人尚起商河南病亡氏闻讣尽变产完夫债且置棺以待夫榇归跪告族党曰烦举二棺入地闭户将自缢邻妇欲生之排闼曰尔尚有所逋何遽死氏启门应曰然吾资已尽奈何请复待一日乃纫屦一双往之曰得此足偿矣归家遂缢死　　徐亚长
按明外史列女传徐亚长东莞徐添孙女添男徐姓仆生亚长四岁而死母以亚长还其主去而别适比长贞静寡言笑居群婢中凛然有难犯之色家童进旺欲私之不可亚长奉命剃秽豆田中进旺迹而迫之力拒获免因哭曰闻郎君读书有寡妇手为人所引斧断其手况我尚女也何以生为遂投江死　　叶三妻蔡氏按明外史列女传蔡氏松阳叶三妻三贫负薪为业蔡小心敬事三久病织供药饵病笃执妇手诀曰及我生而嫁无受三年苦妇梳洗更衣袖刀前曰我先嫁矣刎颈死三惊叹寻没　　姜士进妻蒋氏
按明外史列女传蒋氏丹阳姜士进妻幼&#悟喜读书弟文止方就外傅夜归辄以饼饵啖之令诵日所授书悉能记忆久之遂能文归士进数年士进病瘵死妇屑金和酒饮之并饮盐卤其父侦知奔救免不食者十二日父启其齿饮之药复不死礼部尚书宝士进从父也知妇嗜读书多置古图记于其寝所令续刘向列女传妇许诺然家人备之益谨一日妇命于繐帐前掘坎埋大缸贮水笑谓家人吾将种白莲于此此花出泥淖无所染令亡者知予心耳于是日纂辑不懈书将成防者稍不戒则濡首缸中死矣为文脱稿即毁有上宝书辞极酸怆亦不传所存列女传及哭夫文四篇梦夫赋一篇皆窃而得之者御史闻于朝榜其门曰文章贞节初其父见女能文以李易安朱淑真比之辄嚬蹙曰易安更嫁而淑真不慊其夫虽能文大节已亏矣其幼时志操已如此　　杨玉英按明外史列女传杨玉英建宁人涉猎书史善吟咏年十八许官时中时中有非意之狱父母受他聘玉英闻之嘱婢曰吾箧有佩囊布鞋诸物异日以遗官官人婢弗悟诺之而已于是窃入寝室自经死目不瞑时中闻讣具礼往祭以手掩之遂瞑婢出所遗物付父母启之得诗云昆山一片玉既售与卞和和足苦被刖玉坚不可磨若再付他人其如平生何　　蔡氏女按明外史列女传蔡氏女上元人少孤与祖母居一日祖母出有逐仆为僧者来乞食挑之不从胁以刃拒益坚贼逞其凶女徒手搏之受伤十余处骂不绝口宛转死下贼已遁去官行验忽来首伏官怪问故贼曰女拘我至此遂抵罪　　陈伯妻黄氏
按明外史列女传陈伯妻黄氏江宁人年十八归伯父死母欲改节氏苦谏不从竟他适一日母来省女闭门不与相见母&#而去后伯疾笃黄誓不独生一日姑扶伯起坐黄熟视曰病至此吾无望矣走下碎食器刺喉不殊以厨刀自刎年二十一　　赵一凤妻尢氏
按明外史列女传尤氏昆山贡生镛女嫁诸生赵一凤早死将殉之顾二子襁褓为强食已而二子殇恸曰可以从吾夫矣又痛夫未葬黾勉营窀穸恶少年艳其色思强聘之訾其目曰彼盼美而流乌能久也妇闻之夜取石灰手挼目血出立枯置棺自随视夫葬毕即自缢或解之乃触石裂额趋卧棺中死　　王宠麟继室李氏按明外史列女传李氏蕲水王宠麟继室宠麟仕知府卒氏年二十余哭泣不食经四十日疾革知族人利其资必以恶语倾孤预戒家人置己棺中勿封殓众果猬集噪孤杀母氏从棺中言已知汝辈计必出此也众大惭而去然后瞑目　　何璇妻李氏
按明外史列女传李氏东乡何璇妻璇客死李有殊色父迫之嫁遂以簪入耳中手自拳之至没复拔出血溅如注姑觉呼家人救则已死矣　　吴廷桂妻孙氏
按明外史列女传瓯宁孙氏幼解经史字吴廷桂廷桂死孙欲奔丧家人止不得父为命舆曰奔丧而舆可乎入夜徒步往挟纳采双金雀以见舅姑拜毕奠柩侧遂不离次期必死吴家故贫所治棺取具而已好事者助以美槚孙视之曰木以美逾吾夫非礼矣却之以槥椟来乃许届期缢死书衣带中云男毋附尸女毋启衣　　赵钰妻郑氏
按明外史列女传郑氏安陆赵钰妻性刚烈闺房中言动不涉非礼或馈茶饼问之云某寡妇更适人大怒且骂命倾之夫戏曰若勿骂人幸夫不死耳郑正色曰君勿忧我岂为此者后钰疾将死回视郑瞪目不瞑郑曰君得毋疑我乎即自缢于&#钰少苏回盻出泪而绝　　项氏女
