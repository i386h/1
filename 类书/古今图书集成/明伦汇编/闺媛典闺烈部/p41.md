<!-- { "loadSidebar": true } -->
按漳州府志黄四娘龙溪人嫁李能方十余日时嘉靖辛酉流寇突至家人各逃四娘为所获入庙欲污之绐曰此地未便俟夜可乎贼然之过河投桥下死　　黄二姐按龙溪县志黄二姐府学生元阳女初元阳与举人林炼相友善许配炼之次子夔时年各幼交乳互育后元阳没家日替未几炼亦亡夔遂背盟别娶富民张氏女兄东升欲讼之官二姐泣曰讼吾姑吾夫是讼我也夔闻感愧以金二镒恳赔别嫁二姐曰吾志必死何以赔为求婚者踵至母兄婉谕二姐抚父柩泣曰幼曾见乳于林母长曾拜见于夫翁不幸见弃何颜别适生不为林氏妇死必为林氏鬼遂密自经于父柩侧家人救不及卓立如生乡人争往吊同里人方伯蔡公自为文祭之郡丞李畿嗣为营葬于马岐铺之左表其墓　　丁大娘
按龙溪县志丁大娘邹塘丁椿女嘉靖间饶贼流劫时丁年十八未嫁随父&#散遇贼驱去不从骂曰真贼我死不同汝去贼悦其姿复逼胁之丁望见前路有塘遂与行至塘投水死事闻有司为祭葬仍表其门　　陆琼妻陈氏
按漳浦县志陆琼妻陈氏年十九嫁琼未几琼亡翁以室隘移柩山陬陈请置卧内不听明日往视柩大恸曰我在也夫暴荒野乎归自缢死　　康起鸣妻陈氏
按漳浦县志陈氏陈德昌女年十九适士人康起鸣将一月而夫亡罄房奁为丧具及卒哭母令归宁泣曰无复归理矣入卧房自缢死嘉靖二十一年旌表　　张冠期妻朱氏按漳浦县志朱氏张冠期妻嘉靖季倭寇攻城冠期登城御贼被伤死朱遂自缢　　黄辉妻王氏
按漳浦县志王氏黄辉妻镇海人嘉靖四十年闰五月饶贼袭陷卫城辉出觇贼贼猝至入室王度不免贼戴其夫帽氏大骂以手批贼头坠其帽贼怒杀之事见黄氏家谱　　林可贞妻游氏
按漳浦县志林可贞妻游氏为饶贼所掳系行至天尊堂投井死　　陈基妻黄氏
按漳浦县志卫学生陈基妻黄氏饶贼陷城基持刀与斗贼格杀之黄投井死　　朱氏黄氏
按漳浦县志朱氏生员黄师文妻黄氏涂文妻姑嫂也嘉靖辛酉遇饶寇之难同被执俱投井死　　翁瑞夫妻林氏
按漳浦县志翁瑞夫妻林氏被贼执不屈抱子投井死　　朱簧妻萧氏
许氏蔡
氏张氏附

按漳浦县志朱簧妻萧氏遇寇乱同妯娌许氏蔡氏张氏俱自缢死　　吴志豪妻陈氏
按漳浦县志陈氏吴志豪妻闻寇陷城投井死　　苏氏按漳浦县志苏氏不知其夫遇贼骂不绝口被支解　　朱铎妻戴氏按漳浦县志戴氏生员朱铎妻扶姑避贼遇贼欲系之骂曰吾颈可断不可系贼怒斫之并欲杀姑戴负重伤翼蔽姑曰宁杀我贼义之并释焉出城复遇倭寇不屈如初遂见杀后五日家人收其尸颜色如生　　陈应科妻黄氏按漳浦县志陈应科妻黄氏嘉靖永饶贼陷城黄适归母家父命与俱逃叹曰贼盈城逃焉往贼至攻撤其门黄义不受辱投井死其母继之　　陈缵妻程氏
按漳浦县志程氏陈缵妻缵客死高邮程年二十八讣至号恸几绝成服拜舅姑毕以舅姑托其姒就寝视之死矣有司上其事旌表　　程嗣衮妻王京姐
按漳浦县志王京姐知县王谧女性慧知书年十七适邑人程嗣衮夫妻相敬如宾逾年衮死王年十九号哭顿绝家人防之不获死将窆投穴众扶抱而出遂登楼自缢死其衣衾簪珥皆以预置殓具有司以闻旌表　　郑承惠妻黄氏
按漳浦县志黄氏黄仕求女年二十一适郑承惠三年而寡哀号吁天愿以死从越七日哭奠如礼自缢死其殓具皆预为之嘉靖间有司上其事旌表　　施君荩妻陈清藻按漳浦县志陈清藻佛潭桥人年十八适儒士施君荩施家贫陈甘辛苦孝养舅姑未几君荩遘疾不起陈累祷请以身代及亡市衣饰以殓日夜号哭不食登楼自缢死　　黄龙妻吴尾娘
按漳浦县志吴尾娘云霄人幼端静读书晓大义年十八适诸生黄龙事舅姑孝食贫采薪躬爨无所辞劳无何龙亡吴氏抱二岁子付其姑号恸绝粒两拳抚膺五孔出血越二日死于棺侧　　林作惠妻郭氏
按漳浦县志郭氏崎林人适林作惠生一男年二十八夫亡以死自誓其家防之严弗获所志一日忽付孤于姑曰吾将往视夫坟至坟所拜哭尽哀投深潭死县令房寰表其闾　　陈茂馨妻许氏
女
附

按南靖县志陈茂馨妻许氏资伟孙妇资伟殁时伟妻林年二十九子汉在襁褓越七日又产遗腹子湍家甚贫乃鬻嫁时衣物为丧葬费继祖姑怜林少寡欲嫁之林剪发自誓指天泣曰妇去置二孤何地且妇欲死久矣所以不死者惧陈氏之不血食也祖姑闻其言悲之岁时祭祀宾客教养二孤俱以纺绩自办守节六十余年学使廉其事给米帛表其门嘉靖辛酉饶贼攻陷邑城林氏年九十四子汉已死湍应贡郡下惟孙茂馨侍左右林氏曰吾今可以见而祖矣茂馨妻许氏度贼至不得免偕其女陈二姐与茂馨诀曰吾母女且死祖姑老汝第扶去或可脱免吾无恨矣贼既至母女俱投井死贼仓皇不知所为乃舍置茂馨令扶老妪走仍为出二尸付之十日始获殓面色如生许氏峡江训导许浩然女死时年三十四陈二姐年十四乡人闻者见者无不泣下事闻郡守为之助葬　　王维垣妻杨氏
按南靖县志杨氏举人杨参之曾孙女生员王维垣妻性沉静寡言事翁姑孝及翁姑没翁有妾相夫事之如母夫有弟导夫抚之若子嘉靖辛酉饶贼陷城与夫相失被执欲污之不从骂贼而死时人欲上其事维垣止之　　沈种妻黄氏
按诏安县志黄氏沈种妻归三载夫病亡越三日弃女投缳死年十有八奉诏旌表　　毛氏
按诏安县志毛氏悬锺人嘉靖间曾一本作乱海上其夫从征朝发而夕死氏闻哭之水涯见有扇从海上飘来氏认系夫手泽遂赴海而死时见有血一圈濆死所不散众多异之　　陈诰妻王品姐
按诏安县志王品姐陈诰妻夫病减食积米为市药费夫死既殓即入自缢家人救之气未绝逾日而苏朝夕哭奠及卒哭尽散器物与人人咸疑之至夕整服自缢死颜色如生时年二十一　　胡士麟妻锺尾娘
按诏安县志锺尾娘锺邦华女年十八适生员胡士麟舅姑先丧事祖姑以孝闻嘉靖间麟以家贫教读五都得病氏闻废食与家人往视进奉汤药越二日而麟死赁舟载尸归殓毕即潜入卧房自缢死县令表其门　　吴贞姐
按诏安县志吴贞姐年十五未许人嘉靖间海贼突至贞姐与父俱掳焉贼欲犯之大骂不从贼取盛饰置前曰汝笄而饰吾将室汝贞姐度不能免绐曰吾当以告吾父时其父另载贼信之移舟遂跃入海尸浮数里不沉贼为之叹惜捞尸具棺以归县令闻而祭之　　萧哲妻黄氏
按诏安县志黄氏萧哲妻年二十六夫殁一女甫周岁守死不嫁舅姑阴受他聘择日欲强遣之黄恳于姑曰亟还他物吾死不入其门姑怒詈之黄度不免夜三鼓弃女潜出为死计女啼不绝声黄踌躇恐舅姑觉而追之反襁负其女趋江潭插竹挂衣其旁自沉死　　邹大泽妻许佳娘
按诏安县志许佳娘邹大泽妻许士悦女年十八归邹克尽妇道二十五夫亡遗一子恸哭顿绝誓不独生每泣必抚其孤曰吾不能卒育汝矣姑闻防之颇严起居食宿与俱逾月守者懈一夕姑视酿于别室遂自缢死　　陈养望妻吴英姐
按诏安县志吴英姐陈养望妻夫亡自缢柩侧县令吴桂表其门　　许傍妻林月娘
按诏安县志林月娘生员林国光女年十八适许傍事舅姑未逾月夫亡月娘朝夕悲号誓欲与夫同死姑劝不听勺水不入口哀毁骨立三越月而没与夫同葬　　吴开姐
按海澄县志吴开姐许配儒士黄旭&#年十八闻旭&#病革密祷求以身代讣至欲自经父止之曰女子死夫当在夫家此非其所也遂吞声抆泪促弟辈往白&#家素帷白灯导之去哭奠如仪晨夕坐卧丧侧&#母知必死防之甚周迨卒哭成礼会诸姻戚谈笑自若防者稍&#遂沐浴整衣自缢死奉旨建坊旌表　　江勤姐按海澄县志江勤姐许配龙溪儒士郭遁遁病亡江持服哀恸累日不食所亲譬解之不得自缢死合葬于郭有司旌其门　　林凤翔妻叶二娘
按海澄县志林凤翔妻叶二娘同安叶士品女也夫亡事姑孝谨嘉靖三十八年倭奴入寇流贼乘倭劫掠叶往同安襄父丧与众妇避贼涉浅溪猝与贼遇众妇被执叶独与抗贼按刃其胸叶大骂曰死贼何不速杀我贼刳其唇骂不绝声而死万历丁丑奉旨旌之　　郭四娘
按海澄县志郭四娘者郭明先女嘉靖间许配刘运复未嫁刘读书抱奇疾未几身死讣至四娘誓以身从父母防之密而志益坚历五日晡时乘间自缢死遂合葬　　蔡氏女
按海澄县志蔡氏女父蔡明扬以女许配儒士郭颙仰仰死女年十八闻讣欲自经家人严守之不得死告父母欲奔丧父母难之潜受他聘女密缢寝室叔母救苏父母还他聘阅二月之朔晨冒雨奔郭抚棺恸哭落泪皆血设榻傍柩断指自盟时酷暑柩中液出女以舌吮之卒哭家长为仰立嗣女相依不复归宁亲属不得见面如是阅十年所仰始葬女哀恸绝粒死直指以闻建坊旌表　　锺三姐
按海澄县志锺三姐锺可久女许配儒士曾省研研就学于外道亡女闻讣即匍匐往治丧哀毁骨立日不再食既终丧旋自缢死　　谢君福妻许氏
按海澄县志许氏谢君福妻嘉靖辛酉氏年二十余倭掠海滨君福携妻避难道遇贼追甚急氏曰贼所以穷追利妾也得妾君必死不如弃妾自全妾死决不出乡可收吾骸福故勇悍左提刀右挈氏狂走氏啮夫指自脱贼见氏美趣前拥之去氏佯从度去夫远骂贼求杀不得遂投水中贼引出骂益甚贼刳其腹而死有司旌之　　朱氏锺氏
按海澄县志许光妻朱氏许瑞妻锺氏贼至溪尾先获朱氏驱之去不从杀之并刳其孕曰使尔祸延鬼子继获锺氏被脱追及之亦遇害尸寸寸断里人伤焉　　王大景妻苏氏
按海澄县志苏氏王大景妻苏克辨女也嘉靖间避倭镇海饶贼袭陷卫城苏氏与大景扶姑出奔遇贼死之贼退收其尸容色如生观察黎元旌其门　　郑鸿泽妻詹氏按长泰县志詹氏钦化里民郑鸿泽妻詹思元长女事舅姑能执妇道嘉靖间倭寇充斥尝与众言曰寇掳掠日甚若不幸遇贼有死而已未几掠其乡掳获妇女甚众詹独抱八月幼子坐于田间寇夺其子之使行詹唾骂不顾贼杀之叹其节因舍其子置之近村竟得全活死时年二十八　　杨端妻王氏
按漳平县志王氏和睦里谢畬民杨端妻嘉靖间饶贼攻劫土楼势不能支王氏抱周岁儿投井中其夫急往援之曰尔男子也可以求生吾妇人义不可辱遂绝袂溺死　　蒋元和妻邓氏
按漳平县志邓氏名顺感化里人文学鲲变女五岁通论语诵唐诗二百余首年十二习女红纂组工致每读王婉容满江红词及文山和句濡睫潸然盖怜其薄命也十九适同里蒋元和未&#而元和夭邓哀毁忘生夫家故贫无子父母绐之归欲嫁之邓度不免乃先自治衣殓父母防之密不得间即妆次服铅粉数两以故告庶母朱并嘱归葬夫家语毕而绝蒋族舁归与元和同窆其父为之铭曰上从无夫下从无子庶几来归首丘此土此土维何上有籊竿下有潺湲籊竿之贞潺湲之清惟贞与清更千秋兮与尔幽宫邻　　戴和妻俞赦娘
按长汀县志俞赦娘戴和妻嘉靖间寇变和阵亡俞被掠不污死　　吴红保妻赖癸娘
按长汀县志赖癸娘吴红保妻年十九嘉靖辛酉五月被寇掠至潞潭投河死　　邓子举妻杨氏
女良
姐附

按宁化县志杨氏邓子举妻也嘉靖四十年流贼过县氏与小姑邓良姐避贼至溪南乌矶石贼追将及度不能脱姑嫂相抱投水死　　锺世瑄妻丘细姑
