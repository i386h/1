<!-- { "loadSidebar": true } -->
按吉安府志蔡氏女名已贞会昌人弘治间义不受贼污为贼支解年十六　　刘氏女
按临江府志刘氏女新淦人及笄父许婚赵国祥子未嫁赵子亡父欲女他适女曰曩者已许赵义不可再遂投井死女字懿文乡人名其里曰懿文乡　　刘元机妻汪氏按旌德县志汪氏邑民刘元机妻归机孪生二男逾月机死汪泣曰是二孤累我乃不能与逝者俱居三岁二男并以痘疹殇氏哭告夫冢还就寝裂帛自缢死事闻旌表　　谭氏女
按旌德县志谭氏女名蓟贞谭江宗女也江宗已许嫁上泾乡寻知为庶出子遂毁盟女曰焉有既许而旋背者绝食数日自缢死年十四岁　　江一珍妻谭氏
按旌德县志谭氏名发英江一珍妻归四载无子一珍亡谭将死诸姊姒多方譬之谭泣曰夫死从子吾无所从所亲复以未终服为言谭遂服丧三载服阕前一日往夫墓祭毕触墓死　　江元妻吕氏
按旌德县志吕氏江元妻元家徒壁立氏归未几元病氏剪发刲臂治之不效夫死遗孤二岁氏水浆不入口者三日众劝谕强起辟纑刺绣奉姑饘粥恒自饱菜根姑病氏复割体肉救之子六龄以痘殇氏抱尸七日不释曰吾必死奉姑有二伯在乃拜辞姑复拜二伯曰媳以姑累伯沐浴更衣绝粒三日哭拜夫茔欲触石左右扶归不食姑劝之食氏出刀置前曰俾死于此何如听饿获全其形遂饿至十日而毙时年二十五　　吕邦佑妻管氏
按旌德县志管氏吕邦佑妻归两载佑病革目注氏氏喻其意绐之曰君无虑妾有身月余矣愿为君老佑遂瞑氏勉执丧事无甚哀戚咸疑其将易志既毕丧进夫所遗服付其翁若伯潜寝密室缝其裳引绳缢死　　任永祉妻戴氏
按旌德县志戴氏戴万女任永祉妻祉年十六为诸生氏归逾年祉以痘死氏号哭晕地自缢者三屡救不即死绝水浆四日伯翁守翰曰叔已长矣俟其育子以存夫祀不愈斩夫后耶氏然之奉姑倍谨服阕上衣青下衣白妯娌问故则曰青事舅姑白事吾夫历十一载叔永祺生子定嗣七日氏中夜缢死　　黄伟妻张氏按苏州府志张氏名福真黄伟妻伟父茂尝为许璇家奴甚贫伟死茂将嫁之福真度不免佯许诺择日当行福真沐浴更衣辞其翁姑而出复入如厕人莫觉其意顷之自缢死时弘治五年年二十五　　常熟烈妇
按苏州府志常熟县烈妇不知姓名弘治辛亥大水饥荒夫鬻其妇与一货糖男子得钱三十七文其夫得一饱而去妇与男子未行数十步过一小桥大声呼其夫投水死　　陆茂妻钱氏
按常熟县志钱氏&#城农家女归陆茂有妇道孝事舅姑和处妯娌人咸称之茂病痨瘵家贫钱勤苦纺绩以资药饵一日茂谓曰我病殆不起汝年少无子家贫无依可改适无以我为念钱泣曰我亦闻人言事夫之道矣君其勿忧先是父母因茂贫病已有异议钱默喻其意即谢绝不归岁余茂病弥笃家贫日甚钱不得已乃归告父母乞升斗负还而茂已没哭之恸具瓯饭盂羹祭毕缢死尸旁时宣德十年三月弘治戊午县令杨子器建显微祠春秋祀之　　钱邦璨妻万氏
按丹徒县志万氏儒家女归钱邦璨从姑避乱兵伤其姑万氏扶救之亦被掠至分流冈抱幼女跃入池子志&#方十余岁呼号往掖挥之没而死　　何氏二女
按清河县志何氏二女弘治中流寓盱眙年饥其父卖之买者但云作妾二女觉其非良遂交臂投淮水死盱眙令上其事立双贞祠至今祀之　　郑玺妻魏氏
按钱塘县志魏氏名德盛萧山人文静公仲子完女幼有志操涉书史父患疾祷天求代及长赘钱塘儒士郑玺为&#玺回杭得暴疾德盛闻欲往视汤药祖母丘夫人与之俱行比至玺已没至夕以帕自缢于夫侧祖母救之载归渡罗剎江欲投水死祖母挽之抵家仍欲自缢家人环守之断发爪面啮指流血风　　沈氏女按孝丰县志沈氏女名阿治鱼池乡京军之女母死父鞠之许聘安吉庠生施澄年二十二未嫁父赴营不以女行又不以女归女请父不应明日又请父曰吾三年后归以女赘婿女曰岂谓此顾家无主者异时不幸有指背之谤儿虽死父且疑之不如今日引决以洁吾身入厨举刀自刎其妹夺之复以手抉喉而绝时弘治十六年也嘉靖五年县令郭治为之致祭刻石题曰沈烈女之墓　　朱涣妻杨氏
按临海县志杨氏年十九归士人朱涣未几涣病痈氏殚力医治不效而亡哀恸几不欲生既服阕其兄劝他适不从乃潜许乡之富人杨知事迫遂不复语以装奁一二物与其伯氏女曰我不及送汝于归也家人莫喻其意至夕犹治女工令其妾先寝即自缢死　　金氏女
按临海县志金氏女名显少有志节既许配某而某病风残宗族讽其母改聘女闻不悦乃托言每夕梦二仙女招与同游遂自号通真娘子已而众与母必欲夺其志乃泣曰吾惟有死而已乘间遂入室自缢　　朱朝勋妻陈氏按莆田县志陈氏朱朝勋妻夫病刲股吁天自代及亡殓毕阖户自缢死　　魏云章妻林氏
按莆田县志林氏廪生魏云章妻章病林刲股疗之九年病复作竟不起林即欲从死恐夫妇并丧重伤舅姑心乃强起治丧尽礼至小祥痛哭更衣密缝其襟裾自缢与章死隔岁而同日平海训导萧近兰请于学使旌之　　崔仪妻陈氏
按莆田县志陈氏崔仪妻仪贫陈勤女红佐养舅姑庭无间言仪登弘治庚戌进士以病请假未几殁陈视殓毕沐浴更衣自缢死事闻诏旌其门　　卢士行妻陈氏
按莆田县志陈氏举人卢士行妻夫亡殓毕潜自缢家人亟解救遂绝粒姑多方劝谕之欷歔曰夫亡与亡生何为哉越十余日呕血数升而死年二十九御史吉澄表其门　　李一复妻姚氏
按莆田县志姚氏庠生李一复妻年二十夫亡哀号不食自缢死　　张廷光妻王氏
按莆田县志王氏张廷光妻年十九廷光随父没于官舍久之翁亦亡姑吴私其季子谋嫁之不从遇极苦楚及子稍长自缢死御史朱浙为之传　　朱云衢妻陈氏
按莆田县志陈氏朱云衢妻年十九夫亡矢志守节姑及父母欲夺其志遂自尽　　郑氏女
按莆田县志郑氏女父守典以女议配陈希珍孙七希珍知孙恶欲罢婚郑绝食不从及归陈以孝谨得希珍心而陈七酗酒胁以非义郑自缢死年十九　　罗仁妻杨氏按归化县志杨氏紫云台人罗仁之妻弘治间仁亡杨年二十四无子越百日自缢死　　温澜妻陈氏
按广东通志陈氏千户所大南屯田百户陈荣长女赘本卫前所千户舍人温澜为婿弘治间符蚺蛇作乱举兵破屯执男妇二百余人氏年三十五与三幼男并十三岁女俱被执度不免辱厉声骂贼曰我名家妇女岂受汝犬彘污夺贼刀先杀其女因自刎后二弟珊玠闻之求骸骨瘗焉　　李氏女
按广东通志李氏女崖州人年十八许训导冯廷器子冯子病亡女誓不再嫁冯丧过门自缢死父母悯其志与同葬　　孙广学妻张氏
按广东通志张氏生员孙广学妻弘治辛酉同夫收获郭外时符蚺蛇乱黎贼散出夫妇俱被执归峒贼欲置张他所张正色曰即死夫妇必同穴安肯他往贼怒出广学杀之张抱尸痛哭骂贼不绝口亦被害　　彭裕妻冯氏按广东通志冯氏会同彭裕妻弘治丙辰裕亡冯年二十殡殓毕自缢死　　田瑶妻何氏
按广东通志何氏文昌县何显女弘治戊午归田瑶仅四月瑶暴亡何遂更衣自缢同穴而葬　　相公夫人
按龙门县志相公夫人者旧上龙门巡检司李太妻陈氏也何以称太官卑而死难陈氏从之故土人并尊称之弘治五年相公为上龙门巡检司时从化盗起纠连山峒烽烟遍野相公才略兼能智勇冠一时以身捍御其间见乡人各缮垣墙坚门&#为自固计呼众谕曰御寇于门墙所活几何守不如战且贼长驱直入必轻敌吾若敛锋避锐彼必团结营垒环劫乡村城郭危矣莫如乘其未集急战以銼其锋彼知有备必不久札守则祸深战则祸浅吾为君等先之乡人曰寇众我寡力不敌公曰众寡势也虚实机也善守者不执势而废谋善战者不昧机而制变今乘其势未集战则必胜乡人犹难之夫人闻之曰乡人虑君徒勇耳料敌制胜决几在心相公曰吾闻封疆之司有死无二今各村垣栅不固人心汹汹与其陷而就擒孰若舍生以图存乎遂战自辰至午斗数十合杀贼百余乘势逐贼乡村城郭俱保无虞讵余孽未尽越日袭相公于衙杀相公焉夫人曰夫子死吾何生寻自缢越九年龙门建县焉乡人思之肖像祠之曰相公夫人庙祈祷辄应至今岁祀不衰　　彭禾妻施氏
按明外史列女传滁州施氏彭禾妻正德元年禾得疾不起握手诀曰疾惫甚知必死汝无子择婿而嫁毋守死徒自苦也施泣曰君尚不知妾乎愿先君死禾固止之因取禾所呕血尽吞之以见志及禾没即自缢　　史贞女
按明外史列女传史贞女杞人字孔弘业未嫁而业亡欲往殉之母不许女七日不食母持茗逼之饮双蛾适堕杯中死女指示曰物意尚孚我心母独不谅人耶母知不可夺翌日制素衣缟裳送之孔氏里中老稚观者如堵女告之曰适二姓者勿入我室惭而去者十二三迨暮乃整衣自经死白气缕缕腾屋上达旦始消　　杨希闵妻汪氏
按明外史列女传晋江汪烈妇诸生杨希闵妻年二十三夫死无子欲自缢家人防之谨度不得间闻茉莉有毒能杀人多方求之家人不知其故日供数百逾月其家人为亡者斋祭妇自撰祭文辞甚悲夜五鼓防者稍怠取积花煎饮之天明死　　陈旺妻唐氏
女环
儿附

按明外史列女传陈旺妻唐氏汝阳人随其夫以歌舞逐食四方正德三年秋旺携妻及女环儿幼侄成儿至江夏九&#山有史聪者亦以傀儡为业见妇女皆艳丽而旺且老因绐旺出求食至青山夜杀之明日聪独返携其妇女幼侄入武昌山吴王祠越数日持利刃胁唐氏氏曰汝杀吾夫吾不能杀汝以复雠忍从汝乱耶遂遇害贼裹以席置荆棘中明日徙蓑衣团又数日贼迫环儿临以刃詈曰汝贼也杀我父母吾恨不能报雠从贼为狗彘行乎詈声振林木贼亦杀之瘗粪中而去其年冬至贼被酒成儿夜潜出告官擒于葛店市伏诛　　窦妙善
按明外史列女传窦妙善京师崇文坊人年十五为工部主事余姚姜荣妾正德中荣以瑞州通判摄府事华林贼起寇瑞荣出走贼入城执其妻及婢数人问荣所在时妙善居别室急取府印开后投荷池衣鲜衣前曰太守统援兵数千出东城捕贼尔等旦夕授首安得执吾婢贼意其夫人也解前所执数人独舆妙善出城适所驱隶中有盛豹者父子被掠其子叩头乞纵父贼许之妙善曰是有力当以舁我何得遽纵行数里妙善视前后无贼低语豹曰我所以留汝者以太守不知印处欲藉汝告之今当令汝归幸语太守自此前行遇井即毕命矣语毕呼贼曰是大不善舁可仍纵之易善舁者贼又从之行至花坞遇井妙善曰吾渴不可忍可汲水至井傍吾将饮贼如其言妙善至井傍跳身以入贼惊救不得而去豹入城告荣取印引至花坞&#井果得妙善尸越七年郡县上其事诏建特祠赐额贞烈　　石门丐妇
按明外史列女传石门丐妇湖州人莫详其姓氏正德中湖大饥妇随其夫及姑走崇德石门市乞食三人偶相失妇有色市人争挑之与之食不顾诱之财亦不顾寓东高桥上不复乞食者二日伺夫与姑皆不至聚观者益众妇乃从桥上跃入水中以死市人皆惊惜之　　庆云贾氏
按明外史列女传庆云贾氏诸生陈俞妻正德六年兵变值舅病终家人挽之避痛哭曰舅尚未敛妇何惜一死身服斩衰不解兵至纵火迫之出骂不绝口刃及身无完肤与舅尸同烬年二十五　　李珂妻胡氏
