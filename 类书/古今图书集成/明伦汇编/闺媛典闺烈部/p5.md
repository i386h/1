<!-- { "loadSidebar": true } -->
按宋史列女传林老女永春人及笄未婚绍定三年夏寇犯邑入山避之猝遇寇欲污之不从度不能脱绐曰有金帛埋于家盍同取之甫入门大呼曰吾宁死于家决不辱吾身贼怒杀之越三日面如生　　刘当可母王氏按宋史列女传王氏利州路提举常平司干办公事刘当可之母也绍定三年就养兴元元兵破蜀提刑庞授檄当可诣行司议事当可捧檄白母王氏毅然勉之曰汝食君禄岂可辞难当可行元军屠兴元王氏义不辱大骂投江而死其妇杜氏及婢仆五人咸及于难当可闻变奔赴江浒得母丧以归诏赠和义太夫人　　黄文伯妻何氏
按瓯宁县志何氏小鲁黄文伯妻端平间夫死悲恸欲绝曰夫妾之天也夫既死妾何生为明年为夫安厝毕吞金以殉　　吴世静妻涂氏
按南昌郡乘涂氏进贤吴世静妻夫早世遗一女涂励志守节已余一纪淳佑庚申北兵游骑至章江涂抚其女曰世乱如此无辱身相携赴水死　　吴中孚妻
按宋史列女传吴中孚妻隆兴之进贤人少寡景定元年兵乱携孤女自沈于县之染步曰义不辱吾夫　　谢天与妻邓氏按武进县志邓氏武进谢天与妻姑以哭子丧明氏竭力侍养德佑乙亥元兵卒至家人皆走匿姑勿能从氏抱姑避牛舍中蔽以薪刍兵至火其庐急扶姑出匿后圃氏被获系累而行临漕渠脱身赴水死　　邹贞娘按闽书邹贞娘父日靖兄君老贞娘少端庄不妄言动未笄许嫁里人林森德佑元年元兵南下凶徒四起一日寇至贞娘惧见污取剃刀自刎已死仆手刀甚坚时君老在外亦被贼伤及苏而归见贞娘死悲哀而殓之乃舒手释刃人咸异焉（邹贞娘按福建通志及福宁州志俱
作姓郑氏）

　　王贞妇
按宋史列女传王贞妇夫家临海人也德佑二年冬元兵入浙东妇与其舅姑夫皆被执既而舅姑与夫皆死主将见妇&#美欲纳之妇号恸欲自杀为夺挽不得死夜令俘囚妇人杂守之妇乃阳谓主将曰若以吾为妻妾者欲令终身善事主君也吾舅姑与夫死而我不为之衰是不天也不天之人若将焉用之愿请为服期即惟命苟不听我我终死耳不能为若妻也主将恐其诚死许之然防守益严明年春师还挈行至嵊县青枫岭下临绝壑妇待守者少懈啮指出血书字山石上南望恸哭自投&#下而死后其血皆渍入石间尽化为石天且阴雨即坟起如始书时至治中朝廷旌之曰贞妇郡守立石祠岭上易名曰清风岭（按辍耕录载其题崖上诗曰君王无道妾当灾弃女抛男逐马来夫面不知何日见妾身应是几时回两行清泪偷频滴一片愁眉锁不开回首故山看渐远存亡两字实哀哉）　　杨四郎妻李氏
按乐安县志李氏杨四郎妻德佑丙子元兵突至执氏逼从氏抗骂死之　　徐君宝妻
按辍耕录岳州徐君宝妻某氏元兵入被掳来杭居韩蕲王府自岳至杭相从数千里其主者数欲犯之而终以巧计脱盖某氏有令姿主者弗忍杀之也一日主者怒甚将即强焉因告曰俟妾祭谢先夫然后乃为君妇不迟也君奚用怒哉主者喜诺即严妆焚香再拜默祝南向饮泣题满庭芳词一阕于壁上已投大池中以死词曰汉上繁华江南人物尚遗宣政风流绿窗朱户十里烂银钩一旦刀兵齐举旌旗拥百万貔貅长驱入歌楼舞榭风卷落花愁清平三百载典章文物扫地俱休幸此身未北犹客南州破鉴徐郎何在空惆怅相见无由从今后断魂千里夜夜岳阳楼杭徐子祥与韩府君相邻尝闻长老嗟悼之及见所书词故能言其详某氏余偶忘其姓噫使宋之公卿将相贞守一节若此数妇者则岂有卖降覆国之祸哉宜乎秦贾之徒为万世之罪人也　　赵淮妾
按宋史列女传赵淮妾长沙人也逸其姓名德佑中从淮戍银树坝淮兵败俱执至瓜州元帅阿朮使淮招李庭芝淮阳诺至扬城下乃大呼曰李庭芝男子死耳毋降也元帅怒杀之弃其尸江滨妾俘一军校帐中乃解衣中金遗其左右且告之曰妾夙事赵运使今其死不葬妾诚不能忘情愿因公言使掩埋之当终身事相公无憾矣军校怜其言使数兵舆如江上妾聚薪焚淮骨置瓦缶中自抱持操小舟至急流仰天恸哭跃水而死（按江宁府志载赵淮妾二人一名翠莲一名绿云蒋子正山房　随笔亦止一妾而事与此异今入义部纪事）　　黄千金
按灊山县志黄千金山谷八世侄孙女也父德全女七岁随王父双溪渡江抵灊九岁通孝经列女传诸书许聘邑诸生张大中性严静端整不轻言笑见者为之肃然母李氏尝私责曰待人甚厉是何女子气象女曰此正女子气象耳一日侍王父侧王父偶忆桥悬事叹曰桥家父子赫赫豪杰亦丘墟矣女曰桥悬踞此城何遂为人所破曰为孙周所诱也女变色曰无忠节者不可谓豪杰王父惊曰小女子乃知论人耶双溪因尝语人曰生女似千金吾门必有光德佑初大中暴死女闻哀毁几绝后二年邑人多求聘者父微叩女女不可父曰汝未执巾栉于人何自苦恐非终身计女号泣而退父不忍复言明年父没宗戚请其母母复申父言女垂泣哽咽良久曰母不欲女生耶抱父神主痛哭闭寝室不出母叩户不应以　闺烈部列传三
　　金
　　韩庆民妻
按金史列女传韩庆民妻者不知何许人亦不知其姓氏庆民事辽为宜州节度使天会中攻破宜州庆民不屈而死以其妻配将士其妻誓死不从遂自杀世宗读太宗实录见庆民夫妇事叹曰如此节操可谓难矣　　李宝信妻王氏
按金史列女传李宝信妻王氏宝信为义丰县令张觉以平州叛王氏陷贼中贼欲逼室之王氏骂贼贼怒遂支解之大定十二年赠贞烈县君　　雷妇师氏
按金史列女传雷妇师氏夫亡孝养舅姑姑病刲臂肉饲之姑即愈舅姑既殁兄师逵与夫侄规其财产乃伪立媒证致之官必欲嫁之县官不能辨曲直师氏畏逼乃投县署井中死诏有司祭其墓谥曰节　　康住住按金史列女传康住住鄜州人夫早亡服阕父取之归家许严沂为妻康氏誓死弗听欲还夫家不可得乃投崖而死诏有司致祭其墓　　李英妻张氏
按金史列女传李英妻张氏英初为监察御史在中都张居潍州贞佑元年冬元兵取潍州入其家张氏尽以所有财物与之既而令张氏上马张曰我尽以财物与汝犹不见赎邪答曰汝品官妻当复为夫人张曰我死则为李氏鬼顿坐不起遂见杀追封陇西郡夫人谥庄洁英仕至御史中丞　　相琪妻栾氏
按金史列女传相琪妻栾氏有姿色琪为莱州掖县司吏贞佑三年八月红袄贼陷掖县琪与栾氏及子俱为所得贼见栾悦之杀琪及其子而诱栾栾奋起以头触贼而仆骂曰我岂为犬彘所污者哉贼怒杀之追封西河县君谥庄洁　　撒合辇妻独吉氏
按金史列女传独吉氏平章政事千家奴之女护卫银朮可妹也自幼动有礼法及适内族撒合辇闺门肃如撒合辇为中京留守大兵围之撒合辇疽发背不能军独吉氏度城必破谓撒合辇曰公本无功能徒以宗室故尝在禁近以至提点近侍局同判睦亲府今又为留守外路第一等官受国家恩最厚今大兵临城公不幸病不能战御设若城破公当率精锐夺门而出携一子走京师不能则独赴京师又不能战而死犹可报国幸无以我为虑撒合辇出巡城独吉氏乃取平日衣服妆具玩好布之卧榻资货悉散之家人艳妆盛服过于平日且戒女使曰吾死则扶置榻上以衾覆面四围举火焚之无使兵见吾面言讫闭门自经而死家人如言卧尸榻上以衾覆之撒合辇从外至家人告以夫人之死撒合辇拊榻曰夫人不辱我我肯辱朝廷乎因命焚之年三十有六少顷城破撒合辇率死士欲夺门出不果投壕水死　　许古妻刘氏女定姜
肃姜附

按金史列女传许古妻刘氏定海军节度使仲洙之女也贞佑初古挈家侨居蒲城后留刘氏母子于蒲仕于朝既而兵围蒲刘谓二女曰汝父在朝而兵势如此事不可保若城破被驱一为所污奈何不若俱死以自全已而攻城益急于是刘氏与二女相继自尽有司以闻于朝四年五月追封刘氏为郡君谥曰贞洁其长女谥曰定姜次肃姜以其事付史馆　　王维翰妻姚氏按金史王维翰传维翰字之翰利州龙山人贞佑初罢为定海军节度使至镇无兵备邻郡皆奔溃维翰谓吏民曰孤城不可守率吏民愿从者奔东北山结营堡自守力穷被执不肯降妻姚氏亦不肯屈与维翰俱死诏赠中奉大夫姚氏芮国夫人谥贞洁　　张慥妻冯妙真按金史列女传冯妙真刑部尚书延登之女也生十有八年适进士张慥兴定五年慥为洛川主簿元兵破葭州绥德遂入鄜延鄜人震恐具守备守臣以西路输刍粟不时至檄慥诣平凉督之时延登为平凉行省员外郎慥欲偕妙真以往妙真辞曰舅姑老矣虽有叔姒妾能安乎子行妾留奉养十一月洛川破妙真从舅姑匿窟室兵索得之妙真泣与舅姑诀曰妇生不辰不得终执箕义不从寻即携三子赴井死县人从而死者数十人明年春慥发井得尸殡于县之东郭外死时年二十四　　完颜长乐妻蒲察氏
按金史列女传蒲察氏字明秀鄜州人讷申之女完颜长乐之妻也哀宗迁归德以长乐为总领将兵扈从将行属蒲察氏曰无他言夫人慎毋辱此身明秀曰君第致身事上无以妾为念妾必不辱长乐一子尚幼出妻柴氏所生也明秀抚育如己子崔立之变驱从官妻子于省中入自阅之蒲察氏闻以幼子付婢仆且与之金币亲具衣棺祭物与家人诀曰崔立不道强人妻女兵在城下吾何以逃惟一死不负吾夫耳汝等惟善养幼子遂自缢而死时年二十七　　乌古论氏按金史列女传乌古论氏伯祥之妺临洮总管陀满胡土门之妻也伯祥朝贵中声誉籍甚胡土门死王事崔立之变衣冠家妇女多为所污乌古论氏谓家人曰吾夫不辱朝廷我敢辱吾兄与吾夫乎即自缢一婢从死　　完颜素兰妻
按金史列女传参政完颜素兰妻&#其姓氏当崔立之变谓所亲曰吾夫有天下重名吾岂肯随众陷身以辱吾夫乎今日一死固当但不可无名而死亦不可离吾家而死即自缢于室　　完颜忙哥妻温特罕氏
按金史列女传温特罕氏夫完颜忙哥五朵山宣差提控回里不之子也系出萧王忙哥叔父益都节度秦州为元兵所攻适病不能军忙哥为提控独当一面兵退而益都死忙哥以城守功世袭谋克收充奉御及崔立之变忙哥义不受辱与其妻诀妻曰君能为国家死我不能为君死乎一婢曰主死婢将安归是日夫妇以一绳同缢婢从之　　完颜猪儿妻尹氏
按金史列女传尹氏完颜猪儿之妻也猪儿系出萧王天兴二年正月从哀宗为南面元帅战死黄陵冈其妻金源夫人闻猪儿死聚家资焚之遂自缢年三十一猪儿赠官弟长住即日诏补护卫　　苏嗣之母白氏
按金史列女传白氏苏嗣之之母许州人宋尚书右丞子由五世孙妇也初东坡颍滨叔党俱葬郏城之小峨嵋山故五世皆居许昌白氏年二十余即寡居服除母家迎归兄嫂窃议改醮白氏微闻之牵车径归曰我为苏学士家妇又有子乃欲使我失身乎自是母家非有大故不往也尝于宅东北为祭室画两先生像图黄州龙川故事壁间香火严洁躬自洒扫士大夫求瞻拜者往往过其家奠之天兴元年正月庚戌许州被兵嗣之为汴京厢官白拜辞两先生前曰儿子往京师老妇死无恨矣敢以告即自缢于室侧家人并屋焚之年七十余嗣之本名宗之避讳改焉　　聂舜英
