<!-- { "loadSidebar": true } -->
按上杭县志丘氏名细姑来苏里民锺世瑄妻嘉靖四十年辛酉丘年二十三值广寇梁绍禄劫县丘被执于绿竹冈骂贼为所杀遗三岁女于道旁家犬为守之三日夫&#归收之&#葬冈侧有司表其庐　　徐宪妻许氏按武平县志许氏庠生徐宪妻宪疾革令再嫁许泣誓无二志宪难之遂自缢宪亦寻亡有司临奠题其墓　　徐日煃妻舒氏
按武平县志舒氏徐日煃妻年十八夫疾革命之曰善事后人氏曰尔先行我即来视含毕密备殓具饮药死合葬县令巢之梁申请建祠城外祀之　　锺敬德妻李氏
按武平县志李氏太学生锺敬德妻年二十夫亡无子有老亲守节四十年流贼破城以磁&#刺喉而死　　程大韶妻张氏按武平县志张氏庠生程大韶妻年十七夫亡三日殓毕自缢死县令表其门　　谌进姑
按归化县志谌进姑下觉里人有殊色年二十二夫亡侍养其姑嘉靖辛酉山寇至妇姑并被掳贼奇进姑貌欲私之进姑绐以夜期前驱至将军桥潭水清深泣谓姑曰媳欲终养恐身辱为姑羞姑善自保遂投水贼意其误援之不及越三日贼去尸乃浮乡人为建桥亭以志之县令表其门　　饶红姑
按邵武府志饶红姑饶礼生女许配同里黄黑未嫁黑亡红姑闻讣为持服既三年父欲与缔姻女不从父强受某聘女潜入卧内自缢死嘉靖七年诸生以闻于侍御聂豹下有司为立石于墓　　朱建妻施氏
按建宁县志施氏朱建妻开山施宣保女也嘉靖辛酉贼掠开山施被执逼欲污之施以头触石大骂不止又取石击贼贼婉语诱之骂曰砍头奴汝逼我天将杀汝贼怒支解之其夫感妇义烈终身不复娶有司以祀风教祠　　徐麟瑞妻唐丹桂
按建宁县志唐丹桂广昌唐坊人为湾坊徐麟瑞妻年十七夫亡自经死邑人多作诗吊之　　官异香
按建宁县志官异香官祥之女失其夫名姑族有恶少潜入其室强欲求合逐之旋自缢死　　陈氏女
按延平府志陈氏女永安人嘉靖十二年流贼入境掠其家诸妇无一脱者女年甫及笄有殊色贼胁以刃不从诸妇曰姑从以缓死女号泣怒詈爪贼面流血遂遇害　　赖孙盛妻陈氏
按延平府志陈氏名菊香赖孙盛妻永安人年二十四夫溺于滩遗孤甫三岁氏号泣累旬待柩归治丧毕即自经死　　黄琼妻徐氏
按延平府志徐氏黄琼妻名冬使南平人少适琼琼宕子欲鬻之富商徐涕泣欲死富商惊异去琼复诱恶少娶之徐度不能脱奔母与决母曰夫诚宕子恶少固不足托无他匹乎徐归即自缢死嘉靖间有司营葬题其墓　　温敬妻余氏
按延平府志余氏温敬妻将乐人及笄适敬越五年敬殁于河氏痛尸弗获逾月哭声不止父母召劝之默然引去出所衣衣及夫常服焚之而归所有于姑示诀姑止之对曰吾惟有死以谢夫恨未得尸耳又逾月尸终未获乃沐浴缢于夫寝年二十二嘉靖二十九年县令王铃教谕何大章为之传赞与张贵娘同建祠双烈亭勒二碑　　黄尾四妻郑氏
按延平府志郑氏名冬女黄尾四妻遇贼于郑岭逼令同行不从骂不绝口贼怒刳其腹剖孕而死　　林鸣凤妻黄氏按延平府志黄氏名怡姐林鸣凤妻南平天笠里人嘉靖壬戌流贼猝至扶姑窜匿被获以头触地鲜血迸流执至南楼奋身堕而死贼退七日收尸溪傍颜色如生年十七　　王珙妻黄氏
按延平府志黄氏王珙妻名贵女永安人遇贼被执欲辱之不屈锁禁一室其夫来赎氏曰我只以一死相谢无颜相见也遂缢死以尸归　　郭氏女
按延平府志郭氏女名善英大田人议配王永亮未嫁而亮没女白父母欲奔丧至则留焉成服朝夕奠临躬执爨事亮父母敬慎不苟仪度整肃日治女红未尝与诸妇聚谈亮将葬盛为佣者治食具嘱使大作圹人莫觉也及发引前一日自缢死年二十四合葬嘉靖乙酉学使周珫遣官祭其墓　　陆文谅妻林氏
按延平府志林氏士人陆文谅妻沙县人家贫亲操井臼相夫力学嘉靖十一年谅患蛊几绝氏奉汤药不怠越岁病革以父母托弟以幼子托姑以二女归许嫁之家言不及林林讶之曰君将何语妾谅曰吾无以养汝勿留也林指身誓曰此身与君同生死当与君面决乃投缳死谅抚尸大恸次日亦亡　　严氏女
按延平府志严氏女名宝使父惟中大田人也年十七嘉靖壬戌寇乱阖家被掳女惧辱自缢父救苏贼拷其父索赎金无有将杀之女绐贼全父抵铭溪渡头桥下乘贼午饭投桥下死贼惊叹释其父收其尸有司表之　　叶周安妻吴氏
高
氏附

按延平府志吴氏叶周安妻子天荣娶高氏顺昌人嘉靖四十年流贼至姑媳被掳胁污不从至娄杉滩俱投水死　　姜成起妻邓氏
按延平府志邓氏姜成起妻沙县人早寡守节虽弟侄罕见其面丙戌山寇乱氏被执贼悦其姿温语诱之不动胁以刃遂大骂撞贼遇害　　张氏女
按延平府志张氏女父理顺昌人嘉靖二十九年流寇突至被掠骂贼死　　郭茂贤妻林氏
按延平府志林氏郭茂贤妻嘉靖间为流贼所掳不屈大骂不绝贼以刀断其舌犹骂遂支解　　包某妻
按延平府志包某妻不知其夫名并失姓氏将乐人郭贼陷城同夫被执不受辱贼杀其夫惧之氏怀子绐贼曰首饰予多私置金溪前岸茅苇中偕往取之从尔既至投溪死　　高氏女
按延平府志高氏女父简之沙县人嘉靖二十九年许配张从传未嫁而传没涕泣废食以死自誓母嫂议择婿女潜自缢死有司表之　　揭琼芳妻萧氏
按延平府志萧氏庠生揭琼芳妻将乐人戊子正月郭贼破城执其夫氏匿厨房从隙投钗与夫赂寇得免随自缢　　潘氏女
按延平府志潘氏女将乐人年十六未字嘉靖庚申大帽山寇掠欲污之女力拒不屈手扳一松枝为之折被杀松树下　　陈汉杜妻郑氏
按延平府志郑氏郑桂女陈汉杜妻永安人年二十六丙戌二月寇盗充斥郑同六岁女夏蟾被获贼欲污之佯许曰待女熟睡相从贼不之防将女缢遂自死　　某氏女
按延平府志某氏女不知其姓氏水暴涨女偕母缘木漂流由建溪达延津有尢溪舟人援之悦其姿欲污之不从溺母以骇女女急投水死罗明祖为作贞女赋　　张氏女
按大田县志张氏女农家女也许配詹氏子未嫁詹氏子亡女初知詹病笃未敢言时临层轩治组纴是日闻家人惊呼女肃听之知凶问至泣之哀值母下楼索所以者女遂投缳死机杼旁詹取其柩合葬　　邓琳祥妻林氏按沙县志林氏邓琳祥妻三元人年二十四有盛色嘉靖庚申广兵乱焚三元林被掳贼百计欲污之至死不受辱詈骂不绝口贼怒按剑犹骂不辍贼将杀之林引颈受戮贼截首剜舌毁其尸而去　　真序妻林氏
按松溪县志林氏庠生真序妻序往郡舟覆而没氏年十四请于族以次房子枢为嗣及卜葬嘱枢作冢葬之日即欲以身从姑泣曰我年老汝死则我随之矣强扶出之后姑亡氏年二十有七为姑殡殓毕以簪珥分诸妯娌遂不食越十五日而卒因合葬焉　　吴天秩妻池氏按政和县志池氏吏目吴天秩妻吴敷道母世居在坊壬戌倭寇陷城氏年三十二被执抗不入营贼按剑临之颜色不变厉声骂贼引颈受刃于雷家巷　　李津妻黄氏按寿宁县志黄氏邑人李津妻年二十五津亡无舅姑兄嫂逼改嫁黄曰存妾胜养一婢以纺绩糊口嫂逼愈甚遂断发示志嫂曰发可断亦可长岂以剪发遂已哉氏遂自缢死　　吴自修妻张氏
按寿宁县志张氏邑人吴自修妻有美色知大义嘉靖间倭寇寿宁氏年十九负幼子匿岩下贼拽出之氏置儿道旁投崖下未死贼复驱之同掳妇劝之行氏曰宁死贼以其恋子遂抱其子氏夺弃诸地贼叱之曰不行吾先杀汝子氏曰吾子幼杀之何益杀吾可也贼以刀试其子氏夺其刀贼怒遂杀其子氏大骂亦被杀　　方住女
按广东通志方住女父戴新会民也年二十未嫁嘉靖间为流贼所掳骂贼赴池死　　李夔妻张氏
按广东通志张氏顺德宗达女新会庠生李夔妻事姑有妇道丁未盗发破禄峒村张氏被执求死盗怜其色严护之至大陂陉欲犯之大骂不屈被杀里老以事闻有司旌之　　陈大宾妻邓氏
按广东通志邓氏徐闻廪生陈大宾妻邓邦基从女弟也嘉靖庚申避贼匿于新仓窟贼搜出之邓抱树不行驱之不动乃断其左臂骂曰吾臂可断志不可夺贼复刺其胸而死乡人翟老时被掳目击其事后脱归遍告乡里有司表其门后大宾徙居锦囊倭寇犯城亦御敌而死　　董廷玉妻潘氏
按广东通志潘氏电白主簿潘杲女本卫指挥董廷玉妻玉转浔梧参将潘请留侍姑姑念玉无子强之行至英德廷玉病亡抱尸痛哭三日始得具棺殓数自缢赴水皆为侍婢救免经旬水浆不入口还至藤江诸婢困瘁遂自缢舟中浔守王贞洁上其事嘉靖丁未本郡守欧阳烈奏旌其门　　巫女
按广东通志巫女大埔人巫清女也年十七未字嘉靖壬戌海贼张琏入寇女被执登舟度不免乃脱其簪珥授亲属嘱还其母遂投水死　　陈氏女
郑以兴女丘氏妇姊妹吴
氏女某氏女关氏张氏附

按广东通志陈氏女父懋黄冈人戊午冬倭破南洋女年及笄被执欲污之不从骂不绝口遇害同时生员郑以兴女年及笄未字贼至度不免投井死其明年正月倭破海阳有丘氏妇归宁与其妹及母皆被执行至万里桥倭相谓曰有二女在释母使去驱二女行至半渡桥度母已免丘投桥下死倭方惊骇妹亦投焉后一年庚申冬倭陷银湖里执吴氏女献之酋长酋长大喜女哭骂不已酋长怒奋刃断其臂骂益厉乃杀之辛酉冬十一月八日夜半倭陷井洲寨杀掠者数千黎明执一女子行女哭且骂遇道旁木首触之不死倭不忍杀触益力骂益甚斫之时里妪伏莽中目其状明日为人述惜忘其姓氏壬戌冬倭突至海阳生员洪兆亨妻关氏被执不行倭惧以刃关伏地鞭之不起三断其身而死同时有饶平张氏生员洪有则妻亦被掳手扳树不行倭斫其手犹挺身倚树被杀　　梁兴妻区氏
按广东通志区氏梁兴妻高明人年二十七嘉靖间会宁贼掠其乡区及姑姊皆被执区泣谓姑曰姑老矣且随去以待赎区啮缧赴于池贼怒刺其膊死次日夫赎母母泣曰汝妇死门前池中矣出其尸两目突然如怒　　陈积禄妻锺氏
按广东通志锺氏高要人归陈积禄生一子甫六月嘉靖乙巳宁浪贼入境执积禄锺冒刃救夫获脱贼因执锺欲犯之锺据门限骂曰头可断此限不可越贼怒断其臂而死年二十有二闻者莫不嗟悼学使旌之　　杨氏女
按广东通志杨氏女名金惜揭阳人海寇魏宗辉为乱金惜逃窜为贼掠入舟义不受辱投水死兵备毛吉督兵目击其事立碑表之　　梁立妻麦氏
按广东通志麦氏阳江人梁立妻嘉靖二十八年归宁道遇贼将辱之不从骂贼被害　　叶纲妻张氏
按广东通志张氏程乡人生员叶纲妻孝事翁姑处妯娌和睦无猜夫遘疾焚香告天求以身代及夫殁氏方有身俟娩遂不食死时盛暑家贫无殓具越七日始殓颜色无变　　陈氏女
按广东通志陈氏女海阳人父注少许王铎将婚铎亡女闻讣自缢母救免日夜悲泣不已问名者至父秘之女觉遂减饮食逾月而没　　章漠妻蔡氏
