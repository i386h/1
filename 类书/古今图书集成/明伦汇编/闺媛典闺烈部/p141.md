<!-- { "loadSidebar": true } -->
皇帝元年江浙行省言漳州万户府知事阚文兴死其君厥配王氏死其夫邦人既为之立庙请加褒显以慰邦人以为天下后世劝乃下吏部定封太常议谥而封阚文兴为英毅侯王氏为贞烈夫人庙曰节之庙今右司郎中范阳张侯士弘为吏部侍郎时所力行也新安郑玉复持张侯命请暴其事于丽牲之石谓阚文兴不知何许人王氏金陵民家女至元十三年从万户贾将军戍漳州十七年八月望剧贼陈吊眼夜率众为乱杀招讨傅全及其一家官军死者十八九阚文兴战死其配王氏有美色为贼所执逼欲污之绐曰我不幸至此岂敢爱其身愿收葬吾夫然后唯命贼义而许之得其夫乱尸中置积薪火之遂自跃火中并烧死后十八年府始上其事连帅及部使者以达行省又九年行省始闻于朝下礼部议部请访王氏族里旌其门闾收恤其宗亲仍以其事付史馆事下江浙求之六年无所得乃用漳守言表其故营曰烈女之坊然无及文兴者又二十有一年士民言之不已以有今日之请于戏二人之死卓卓如此犹历五十有四年始获五鼎之封节之锡且必待张侯赞之人之伏岩薮沈下寮砥名砺操欲闻于天下亦难矣况数十年之间有司之请朝廷之议皆为王氏而止王氏信莫及也阚文兴讵亦可少哉天下绾符杖节拥万夫之众镇千里之地者不知其几一旦四方有急天子之命未及于境已闭阁称疾者有矣遂委众而逃者有矣当是时变起仓卒使阚文兴第守簿书期会之常负妻子逾垣而避之人孰得议之而蒙凶威蹈白刃奋不顾身死而无悔者何耶盖祸乱逼于前忠义激于内不暇择地而死也至于王氏决死生于俄顷不辱其身烈丈夫有弗逮矣君子曰人皆死于危二人独死于安以皆有苟免之道而不为也然江浙之请虽坚中书之命虽下微张侯英毅必不侯贞烈之封亦不及而阚之死其君王之死其夫亦岂欲求庙食冀褒宠要誉于天下哉诚不忍弃君臣夫妇之义焉耳傅全阖门死难有司之请朝廷之议皆不及者武臣死事国有常典云其词曰世道升降视纲与常纲常弗紊国乃吉昌仡仡阚侯夙在戎幕匪矛伊而簿书攸托婉婉王姬来嫔于阚夙兴夜寐惟警戒是监元有南土爰镇于漳闽山岩岩以海为疆谓国既平德威既加弗戒弗备而内生&#芽盗夜斫营侯亦战死王姬不辱入火如水五十四年民请弗郄庙有新号而封有新爵载念厥初风教未立三纲如此命胡不集惟侯克齐尔家而妇克配尔德生虽不融没有遗则民心孔怀庙食孔宜式着刻辞为臣妾之规　　蔡氏赞　　　　　　　　　　　苏偀恂恂蔡女敏慧而贤嫔于王郎佐读有年胡天不吊白日沉渊一言相许追赴黄泉呜呼冰&#其心兮松柏为操死而不朽兮终不可以为夭木可连理兮白兔驯饶贞魂之不泯兮伫看丹诏之下九霄　　题天台三节传后　　　　　　明宋濂余修元史时天台以三节妇之状来上命他史官具&#亲加删定类入烈女传中奉诏刻梓行世先是会稽杨廉夫为之作传其事颇多于史官盖国史当略私传宜详其法则然也近与台士游尝询之则廉夫所载犹有阙遗者因摭其言补之杜思&#娶沉沉生三女及子勤而死继室宗媛秘书丞陶谊女兄也生一女思&#亦亡宗媛弃膏沐弗御上奉七十之姑获其歡心下视沈之子女不翅若亲育十八年间悉毕其婚姻岁丁未九月壬寅台城陷火焰烛天宗媛护姑柩不忍他适为兵所絷驱之行宗媛不从兵怒剚刃于颈深入二寸余不见血而没濒死无他言惟念勤不置曰勤苟不存吾尚何望哉宗媛妹宗婉归周本亦同日死于水谊妇王淑见事急抱其子名长已者属傅母曰持以归其父长已存吾不死矣乃被发乱走明日事定求之不得淑见梦媵人曰吾义不辱身赴南邻杜氏井死矣所怀簪珥亦投其中可闻汉生知之汉生其夫字也媵人以告黎明觅之皆在焉实十月乙巳也然人之受刃无血者宗媛则以之淑虽死其精灵犹能动物不乱是知贞节之女其超绝诚与常人殊荐绅家相訾嗷者辄斥曰女子妇人女子妇人犹有是呜呼　　王媛颂　　　　　　　　　　　前人王媛贞阮者名淑&#城人均州守阮容之子历阳王瑀之妻也瑀故名阀淑亦出右族好礼而贞一阳和阴肃懿闻流三族间瑀以材起家为裨将当戍夫概夫概与敌土犬牙瑀将逻骑侦其营敌意劲兵压境悉力迎战瑀知不能免蹈白刃前逻骑皆逝瑀寻被执以不屈死淑恸曰夫者妇天也吾天倾矣尚何所仰哉遂蒙被泣卧不粒食媵人以食进淑麾曰吾不食矣已而气阽阽若丝先后仅属媵人又以药进淑复麾曰去吾不药矣如此者七日竟终年甫二十三尔淑葬金华城北黄坞其颠有异瓜生蔓一而四实其色光翠如沐者君子谓淑能知贞道矣贞道明则常伦定矣诗云髧彼两髦实维我仪之死矢靡他此之谓也颂曰翼翼贞阮执行有常夫戍而俘尽然隐伤不食以死其节炜煌瓜瓞之生天旌厥祥　　宋烈妇传　　　　　　　　　　前人烈妇宋字新金华潜溪人美姿容幼即读书知大义搦管作字亦庄正可观既长归乌伤贾明善足不妄逾户阈虽家人弗闻其语笑声一宗歡曰是端简静默也贾氏有妇矣父母亦贤之不忍其远去左右越一年令与夫来居潜溪烈妇孝养益谨见诸女读古烈女事则慨然想其为人既而曰是亦不难为妇者当璧碎而洁无宁瓦全而秽也岁戊戌十月西兵捣兰溪远近大震烈妇不自安同夫避入浦阳城窦山中未几乡民啸聚倡乱树旌纛执剑杀人如刈草菅烈妇亡匿灌莽中为游卒所执乃抽银条脱求解不听将乱之烈妇以计绐曰吾有珠可直数千缗昨夕瘗山前坎中尔幸无急我急我我将死于尔何利不若导尔发之游卒悦其言从之行至深渊侧竟跃入死焉时十一月十四日也其兄濂闻而哭曰天乎烈妇在家为淑女归人为良妇既淑且良纵不备有胡福岂不得考终于寝乎呜呼自古莫不有死当是时执法之大吏秉钺之将帅守土之二千石或有不能而烈妇独能捐躯徇义千载犹生视彼弗死而若死者何如也纵遘兵祸又何伤焉然而妇之守贞犹人子之当孝人臣之当忠也烈妇之死恒道尔何足深羡乎虽然人之所欲莫甚乎生苟所见一发未尽则幸存之念生含辱忍垢何所不至哉想其临渊之时贞刚之气充塞上下天不足为高地不足为厚日月不足为明视微生直鸿毛耳不然何以能若是之烈也烈妇之事与轧之窦氏越之王氏无大相远求之千百而不一二见焉濂因不避亲摭其行实着为私传一通所以白烈妇之志他日传之竹帛诏诸海内良史氏职也非之所计也　　谢烈妇赞　　　　　　　　　　前人谢烈妇芾婺之金华人年十三适兰溪吴履奉尊章处宗族以礼性勤而刚事非义毅然执弗行鞠抚众鶵纫箴补缀常至夜分虽血贯指不自宁履贫而宦游家政一听芾能弗坠戊戌春三月西师破睦州游骑日压境上芾惧急谓履曰妾闻西师铁骑逾十万数出则尘埃蔽天白日为黄既得睦必东窥婺谓其不至者妄也卿读书号男子宜察知之妾衰瘦如鬼旦暮祸及决不能挈弱幼远遁曷若先买舟东下为上计否则归妾母家母家南有池即有急以身喂鱼&#尔履重于行绐曰勿恐有履在也冬十月二日丁卯履出城南芾复申前言且祝履曰宜急旋稍缓无及矣履复答如初越四日辛未芾见溃军被血衣东奔不绝谓媵人曰事急矣候&#再号裹粮挟季女以东媵人负小儿以从明日壬申力惫甚芾犹手牵女且行且泣曰汝父不得复见矣吾与汝死即死耳身不可失也遂避入金华山中媵人后视芾不相及弃小儿道上亦泣去已而游兵四至赤帜遍山泽东西作呼啸声掳女妇无筭芾度不可免力疾扪萝而上抱女投&#下死履归求之浃日始得尸母与女相向其貌如生时呜呼人极之所由建者三纲也使臣子之于君父皆如芾之弗畔其夫国家安有丧乱之祸哉呜呼世之号士君子者平居暇日高自称誉曰我学周公仲尼之道一旦君父有难辄或窜或伏不翅狐兔是妇人女子之弗如抑又何说也然自兵兴以来女妇以节著者亦颇见之未有若芾之烈者也夫岂乐死恶生者哉诚以义塞于内与其生而抱愧宁若死而就安推其所志神明可通金石可贯衡岳之层云可开非细故也彝伦风教于是所系为甚重濂故为文道其事呜呼彼有家而奉箕者孰非人妇孰非人妇哉赞曰戊戌之变濂女弟亦以秉节沉渊死后烈妇特三十有六日尔濂悲之泪落弗止闻有如间者必谨叩之或历其地以访焉间尝过金华山中问烈妇投崖处悲风四集林木怒立犹凛凛有生气岂其贞魂烈魄犹足以感人耶烈妇虽死其弗死矣夫　　贞妇郭丑小传　　　　　　　　前人郭氏丑字道安六合人也美姿容其父彬授之诗书辄通大旨母刘氏得疫疾诸弟妹尚幼无所倚赖道安上扶掖母氏起居下抚孩漱澣纫缀之事皆亲之冬盛寒灯火萧然持书恒至夜半不休且不乐靡丽身衣纨素同绮绣女偕坐不视也彬绝爱之不肯归凡子同里郑元来求婚彬激曰尔能从师攻文辞即可尔元乃力学道安年十九竟妻元妇道甚修誉起一乡元间以古列女传难之道安曰某女事如此其女事如彼一一举之无漏文元不能屈因加进学功其父让滋不悦痛绳之元悒悒不乐道安曰子但尽诚尽孝他非所知也瞽叟底豫之言不闻耶元释然不知其父意别有在也后见侵道安厉色叱之去弹指出血曰父误我父误我不幸遇此唯有一死尔媵人劝曰何不告夫君知之道安曰吾苟白其故父子何面目相见耶媵曰此人伦之变宜走诉父母使知所忌不敢肆道安曰祗扬恶声无益也不如死之为安日向中道安潜出沉于河时洪武十年七月十七日也彬闻之悲欲无生瘗于扬子西沙清水潭上一夕元梦其来车马仪卫甚都且曰妾今在长芦水府掌钩考人问善恶念子索居故一来耳不可久留也言毕飒然如风雨而去次夕其姑梦亦如之长芦在六合城南二十五里云史氏曰郭氏素称诗礼之家妇人女子亦有异于人彬之姑真适许士瞻生一女而士瞻死年始二十三耳今垂五十节操凛然而道安又贞烈如此诚可敬仰传言忠节之人殁必为神明长芦之事虽近诬亦不敢谓决无是理也呜呼新台之什孔子删诗而不削者其垂训远矣哉　　贞母阡记　　　　　　　　　徐一夔贞母阡者昂上人之母禹氏所葬处也阡在崇德县之石门镇初张氏陷姑苏江浙丞相檄苗獠以御之苗獠素暴悍所过务淫时禹氏从其夫吴避地石门苗獠前队将过其处禹氏有姿色自度不免亟告其夫具舟出避比登舟前队已策马至叱禹氏使弗避禹氏遂跃水死其夫仓卒葬之镇侧而去时上人年纔十三含哀茹毒从其父适越未几其父亦没于兵上人无依走金华山中学为浮屠时兵事方殷日夜虞其母墓或毁遂渡浙江抵石门行泣访墓所在四顾草莽莫知葬处有语之者曰非物色吴贞妇所葬处耶此是上人见墓不毁且悲且喜将治墓会国家已取元诏巨儒纂修元史上人曰治墓且可缓不宜使吾母懿节泯没遂走京师以其母死事告于史氏一时秉史笔者多其父友咸为文词送之皆美上人为浮屠而不失儒者之行也乃还治墓剪荆棘培土壤以固兆域既固将去墓而还事其浮屠师乃具汤茗以召里之长者且告之曰吾母不幸而死乃托体魄于此经涉丧乱而墓幸无恙里长者之赐也今粗修治而不肖托迹沙门不能守先墓又将去此愿长者终惠之长者佥曰吾党宜谋所以护之使不知者不至践且伐也乃本其母之行表之曰贞母阡云呜呼以孝悌告人虽悍夫劲卒未有不动心者孝弟之心人皆有之里长者既相与谋护其墓而&#然石表立于荒丘野水之滨斯诚义举矣里名胜母曾子不入过兹阡者固将然而敬宁有践且伐者哉使有践且伐者是无仁心者也世宁有无仁心者得恣其行而莫之禁乎上人可无虞或曰为上人计返其初服乃为合道虽然曰亲曰师均有恩义在焉上人必有以处之矣乃为之记　　七姬墓铭　　　　　　　　　　张羽七姬皆良家子事浙江行省左丞荥阳潘公皆为侧室性柔慧姿容皆端丽修洁善女红剪制衣绣精巧绝伦事其主及夫人皆能以礼其群居和而有序皆不为怙宠忮忌之行公每闻闾阎妇女能以节概自立者归必为语其事皆应曰彼亦人耳公笑曰若果能耶及外难兴敌抵境公日临战一日归召七姬谓曰我受国重寄义不顾家脱有不宿诫若等宜自引决毋为人嗤也一姬跪而前曰主君遇妾厚妾终无二心请及君时死毋令君疑也遂趋入室以其帨自经死于户六人者亦皆相继经死公闻之曰噫若遽死耶实至正丁未七月五日也以世难弗克葬乃殓其尸焚之以其骸瘗于后圃合为一冢公还顾其封且泣曰是非若所安也行营高敞地而迁焉时以日薄故未暇为志及逾月始状其事属羽将勒石追瘗于冢侧尝观古之史氏所载贞妃烈妇能识节义决生死而不顾者恒旷世而一见今乃于一家一日而得七人焉吁亦奇矣哉乃列其姓氏于石而系之以铭程氏蜀郡人年三十生女一人翟氏名生奴广陵人年二十三徐氏黄冈人年亦二十三生女一人罗氏名不惜濮州人卞氏海陵人年皆如翟徐之岁彭氏与卞氏同郡年亦如之段氏大宁人年十八其率先者也公名元绍字仲昭实宋魏王廷美之裔其先以避祸易今姓未复云铭曰生也同其天死也同其时而瘗又同其封壤树萧条匪子之宫尚卜高原以永无穷　　方氏二烈女小传　　　　　　　章岳正学方先生一门四节之盛世所共知而二女子之死未有闻也先年天台老儒西轩王宗元九十岁时与石梁王君度言授经乌伤山中有祝监生者老矣谓及见西杨阁老叹方先生二女当先生死时年俱未笄被逮过淮相与投桥水死其事甚烈当时西杨欲为传未就西轩以属王君后石梁由南部出守建昌亦未及为当时岳与石梁之子祚东与闻之兹录此附载纪中以见先生笃学守道不贰厥心而死君难精诚熏浸家庭闺阃间虽二小女子临变赴义视死如归不慑不回与先生伯仲之死同时争烈者　　林烈女哀辞　　　　　　　　　林兰生兮葳蕤沐芳馨兮为谁施指苍天以为正兮矢肝胆而陈词曰余未见君子兮心既许而不移之死匪他兮幸父母焉听之躬自悼兮遂余志夫何女弟之婵娟兮友因心而独至羌日夜其唁余兮忘寝食与劳瘁彼鹡鸽之在原兮痛婉娈之永弃余既悲余命之不辰兮又重之以惨伤涕阑干而横流兮魂恍恍而飞扬掩浮云而上征兮求灵修于帝傍过宋都兮吊伯姬航淇水兮讯共姜历九疑之巑岏兮谒帝女而浮湘形蘧蘧而不可化兮又难以假翼于凤凰吁嗟父母养我不卒兮不如无生览女图以自镜兮吾慕夫古人之有行虽归骨于山麓兮惟皇穹照余之精诚千秋兮万&#仰安节兮垂令名　　何氏烈女墓碑记　　　　　　　马骙烈女姓何氏泗州人容止庄懿虽小家未尝妄笑语纺绩织供女事甚循整父早死母贫病无以存有夫妇侨寓泗上亡其名氏颇传为顺天之通州人绐母求女为介妇母不知其无子也而许之年十六归其家寻徙居淮之满浦诱以为娼女泣不从私谓邻女曰渠以为介妇聘我今乃欲我为此宁死不受辱越数日留一贾人逼女事之女不胜忿佯许诺良久乃仰天大泣以刀自刎血流满地人竞往观之其貌如生众皆嗟悼有泣下者时都宪张公敷华巡抚淮扬闻其事遣指挥丁辅往按之至则夫妇与贾人已逸去不可得随命所司以礼葬之而女之冤竟未之伸已而天久旱耆民康镇疑为冤气所致白之郡守杨侯逊为表其墓祭之天果大雨三日乃止时人异之惜无为上闻以旌其事者余既于府治东立祠以祀之书其事于石矣而墓在郭西七里之新街地形卑下环墓皆水浸及墓封虑岁久堕为平野甚非所以安幽灵而示后人也乃命高其封广其墓封四域又虑行之不闻于世也乃碣石于墓以表其烈焉女之死当弘治十三年五月十二日杨侯表其墓在弘治十七年闰七月二十四日余碣墓在正德五年四月十一日九原有知庶稍舒其哀云　　重刻露筋碑　　　　　　　　　都穆露筋贞女祠在高邮城南三十里余以升斗之禄奔走南北尝两至祠下讯之土人考之州志露筋女不知何许人亦莫详其时相传因避难与嫂夜行时溽暑蚊盛道有耕舍嫂止宿而女不从伏处湖滨蚊嘬之至晓女死而其筋见焉州之人遂为立祠夫女之事贞矣余则谓高邮之蚊虽盛且暴未必至是又似有可疑者然予观宋欧阳少师憎蚊诗有伤哉露筋女万雠不复之句而米元章之过高邮复为撰碑则其事传于世盖已久矣淳熙中庱亭翟畋为帅府丞尝以元章真迹刻置公署世远石已不存余好集录古文近得翟氏刻本出示高邮贾使君明之君以碑为其乡故物人所罕见请重刻之维昔苏文忠公称元章之书曰超迈入神而于其文乃曰清雅绝俗至今以为口实则元章文字之妙有不俟言而况重以贞女之事乎是碑显晦虽若有数然非贾君之好古则亦莫能使之传也　　潞州贞烈倡和序　　　　　　王云凤我国家百四十五年矣治化浃洽民物繁富海宇熙熙干戈不用然文骄武惰上慢下颓罔念人穷惟事贪黩闾阎之下怨咨相闻于是枭黠之徒呼群啸朋窃弄弓矢自知釜鱼延喘糜烂必至大肆淫凶以快目前所过之地公私一空而犹以掳掠妇女为急庸将怯卒迓途避之凡再逾年厥势益炽正德六年五月六日自青兖彰德西上太行至潞州之西火镇居民走匿山林贼散兵搜索驱妇女数百人有赵氏女贼拥致马上女曰我良家子死则死誓不受辱则投地如是者三贼见其美不肯杀胁之刃女举止自若骂贼求死贼怒矢落其一目骂愈厉断其左臂而死程氏者焦相妻贼牵之曰从我则生否则死程曰吾有夫宁就死不汝从也遂仆地不起贼强拽之程仰面背着地曳半里许肤肉绽裂血流满道骂贼不从贼杀之袁氏女年十六岁与程同为贼获见程氏死亦不肯行贼好言慰诱之骂而不从被杀平氏者王川妻贼迫之行见路傍一井谓同行妇女曰吾志得遂矣抱幼女投井而死嗟乎近世士大夫习于阿谀&#熟以诡随污合为通才一遇秉正守介之士指为怪异不祥之物靡焉成风莫或自振亏闲爽操廉耻衰微岂意穷乡下邑闺阁弱质乃有知节义为美而挺然各行其志不与众同若四女者哉是时贼中从来妇女不啻四五百人皆金珠错落罗绮荧煌扬鞭语笑略无腼颜所驱数百人者亦俯首莫敢出一语四女平日非有姆傅教训之素世家熏染之风一旦事起仓卒独能却之于群趋共赴之时塞耳于饴言甘语之诱闭目于腥刀血锷之威必求一死之为安非其天资高洁确有定守安能偶尔而为之或以慷慨从容之难易为议而不察所遇之事势缓急不同则若王蠋嵇绍诸贤卒然捐生者皆将可贬必如豫让之屡求杀襄文山之三载留燕然后为贵凡史传所载拒贼遇害妇女皆不得与年老守节之嫠比矣岂理也哉贼自西火南抵赵城北旋至辽州历州县十余自五月六日至六月四日出境未及一月四女外不从贼而死者尚有二十八人自贼起山东已二年往来三四千里之地全节妇女耳中寥寥何三晋妇女之多贤也西火百家之乡乃有四女何潞州妇女之多贤四女之死皆卓卓可书虽大丈夫临难又何以加之初贼既去州人致仕宿州吏目仇时济书其事以授其弟渖藩仪宾时茂商于仪宾牛廷瑞宿以德栗廷佩郗宗鲁白于部使者而疏闻焉吾观今戚畹之家惟以撞钟伐鼓沉酣歌舞为务而时茂乃留意于扶名教励风俗之事其志远矣时济去官家居实首倡焉潞之士风如此则其多贤妇女岂无自哉旌命既下五君作诗咏其事闻者和之积为巨帙将捐俸刻以传之征序于予嗟乎四女之死有关于纲常之大五君之举实为国家风化之助故为书之以待他日史氏之采录时茂名森廷瑞名麟以德名政廷佩名瑢宗鲁名贤时济名楫　　新建忠烈祠碑记　　　　　　　陈琳臣之于君妇之于夫一也随其所事而竭力委身利害不能夺其志死生不能挫其节炳炳烺烺与日星争曜天壤俱敝夫然后谓之忠谓之烈忠烈秉彝恒性而人每自戕故志士仁人必旷世乃一见而表忠旌烈岂不为扶纲常风世教之盛举哉池倅赵公昂发方元兵渡江守臣相继以遁公死守弗去与妻雍氏诀使自便雍曰若为忠臣我独不能为忠臣妇乎遂书几上誓夫妇同死共缢于所建从容堂其忠烈昭昭迄今犹在人耳目也我文皇帝靖难时黄公观起兵入援至池州闻事去豫知妻翁氏必不辱招魂葬之翁并二女果给配绐配者得间与家属十余人死于淮清桥下而公亦死于阑江矶其大节与赵公夫妇相符弘治间有朱妇唐氏池口人其夫孱弱姑利商人金令私之唐不从姑诬讼拷掠无完肤度不免自经梅树下乡人谓其节操比德于梅号梅妇云正德间有康氏清溪人年甫十七时流贼突至掳康去父夺之为贼伤面流血康绐曰勿杀我父愿从行比至舟投水贼乱刃毙之唐与康之死视赵之雍黄之翁无愧也赵黄死于君尽臣道焉雍翁死于夫尽妇道焉均为风教攸系宜崇祀而赵之旧祠混于民居黄私祠于邑学之侧今亦颇废其妻若女且未与祀今建安田侯赋以给舍奉上命守池下车未几百废具举于是询谋士民卜府治之西北隅隙地十二亩以建祠爰请于当道报可遂庀材鸠工诹日举事偕寮属诸生董役夙夜靡懈民翕然乐成之正中为堂六楹东西各序八楹寝四楹后为风化堂东西厢凡若干楹为厨库余选诸生之有志者藏修于中傍置田五亩以充祀费甃池四以备田之旱涝构亭二以为息游之所辟门五建坊三东双忠西六烈又为社学二选民之秀者延师教育之功昉乎嘉靖癸未九月廿七日迄于甲申四月廿五日栋宇伟丽丹碧晃耀规制奕奕堂祀二公寝祀二夫人以黄二女暨唐康二女祔焉呜呼以死勤事祭法具载赵公以孤城抗元兵而死城破之日元将伯颜尚义之以礼合葬祭其墓而去黄公既死文皇初未尝不惜其死而褒其忠然则二公死于国以化及其家足以感人心于当时去今数百载凛凛犹有生气其所渐被未斩又有二烈者出焉岂非闻风而兴起者乎表遗忠以励风教固今日建祠者意也乃为之记　　书贞烈集后　　　　　　　　　史学凤凰桥跨洮濑二水上雄伟奇秀吾溧阳最清胜处也令尹符君建祠于两桥之间以祀春秋史氏贞义女而以宋忠臣赵淮二妾翠莲绿云配祠庭幽雅栏槛辉映矧以溧城为负扆以二水为藩堑以青龙瓦屋诸山为屏障以风帆沙岛渔歌牧唱为目前之景而唐宋以来名公诸作又皆足以发幽潜慰精爽祠之清胜亦云绝矣而符侯之意犹以为未足仍徙宋令夏侯氏模刻李翰林贞义碑宋高宗御书赐赵丞相高静石树之祠前石勒以铭碑覆以亭俾一贞二烈之清风峻节与是碑是石相与穷天地亘古今而不废是又符侯好古图旧表异前修风励后人之深意也若夫符侯政教之善贞烈事行之详是祠之建置是集之传刻则具见吾同年陈宗之吏部及吾弟巽仲给事之著述兹不复赘云　　愿代夫死疏　　　　　　　　　张氏罪臣杨继盛妻张氏谨奏臣夫杨继盛前谏阻马市预伐仇鸾逆谋蒙恩仅从薄谪旋因鸾败首赐湔洗一岁四迁历躐原职臣夫拜命之后衔恩感泣私图报效或中夜起立或对食忘臣所亲见不意误闻市井之谈尚狃书生之习遂发狂论致干宸怒复荷高厚之恩不即加诛俾从吏议臣夫自受杖入狱死　闺烈部艺文二
