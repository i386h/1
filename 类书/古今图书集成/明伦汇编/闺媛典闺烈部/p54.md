<!-- { "loadSidebar": true } -->
按徐州志郑氏生员吕登瀛妻年十九归瀛八年而瀛病痞亡氏以死自誓母秦氏防之严迨三日夜母倦睡熟氏沐浴更衣自缢于瀛柩前　　陈季春
按徐州志陈季春千秋里人陈宣女性聪慧尝读孝经列女传通大义里人甄时用聘之年十六未归时用以疾终春闻入寝室手书时用及己姓名置诸怀中自经死与时用合殡　　郭青儿
按徐州志郭青儿汉台里人郭端女年十八许配里人王成一日成与邻人竞计欲自死乃诣青儿求一相见拒之求至再三终不许成归自经青儿闻之痛哭不食母觉防甚严及成将就窆欲往送丧父母不许乃绐母求羹母入厨良久遂自经死县令率僚属往吊令与成合殡寻达于督学御史立石表其墓　　袁氏女按徐州志袁氏女汉台里人袁经女也性贞静年十七未尝一出门阈流贼钞掠逮沛境邑人皆弃家走避经虑女为贼所掠令男服杂众走女出门里许还顾父曰我为女子不能贞信自守伪饰偷生吾耻之俄而贼追迫将及适道傍有大坑堑女遂绐父前行堕堑中死　　张氏女
按徐州志张氏女父文津许配宋夺先万历四十六年女年十四夺先病亡女闻哀泣欲奔丧父母不可遂自缢死数日就殓颜色如生崇祯六年奉旨建坊旌表　　陈恕妻姜氏
按徐州志姜氏陈恕妻夫患肿疾氏日夕忧劳尽脱簪珥以佐医药逾年恕竟不起氏五日不进水浆解恕平日所束带自缢死　　陈应阶媳彭氏
按徐州志彭氏彭万程女许配征聘太学生陈应阶季子子沅氏少孤而育于陈及沅为诸生始合&#氏贤而宜家为妇三岁翁疾沅亦病氏奉汤药周旋上下无或失阅六载如一日形容枯槁骨立珊珊甲午春沅病笃氏约与从退而理妆自着殓服沅殁目不瞑氏祝曰君其须我目遂瞑既殓乃辞姑曰媳不克终妇道慎勿为念已而散其笥中物告伯嫂诸姊以及婢仆惟善事翁姑是嘱复与其胞兄诀家人犹守之越夕乘须臾间投缳死观者莫不流涕　　缝人妻女
按徐州志缝人不详何许人业缝皮居夏镇万历甲午岁大歉缝人迫于饥因谋鬻妻女于娼籍约成妻女知之遂相拉赴池水溺死女时年十四　　冯东鲁妻张氏
按徐州志张氏千秋乡四图民张光大女幼适冯东鲁久而不育抱他女养之万历丙申东鲁病亡氏于次日以所分地宅付其翁姑以所抱女付其本生父母夜自缢东鲁柩前　　孙继忠妻周氏
按丰县志周氏武学生孙继忠妻继忠亡氏年二十七子六岁氏誓死同穴至坟令人宽其墓众觉严备之力劝抚孤未几孤亦殇氏遂缢死　　刘杭妻韩氏
按丰县志韩氏儒士刘杭妻年十七杭亡氏方妊号泣不食矢以死从姑力劝而止越三月生男苦志抚孤历十有八年子成立既婚氏嘱其妇托以翁姑因述其夫入梦之言泣数行下遂潜缢于室　　周诗妻李氏
按丰县志李氏年十六适周诗未逾年而诗亡李即绝粒家人劝之不应潜雉经于柩旁因合葬　　孙修妻王氏
按丰县志王氏诸生孙修妻性贞静事修恭谨修遘危疾王皇皇无计及没泣曰子第俟我行相见于地下忽自经死　　崔大节妻戴氏
按丰县志戴氏崔大节妻年十八大节卧病不能起戴拟以死从竟不饮食及大节死戴亦亡　　泰运妻顾氏
按邳州志顾氏泰运妻夫戍于京流贼入其家逼令供馔寻欲污之顾坚拒抓破其面骂贼被杀　　张子道妻瞿氏
按邳州志瞿氏跛夫张子道妻夫病誓许以死及夫殓毕绝食十八日而亡万历元年旌表
　闺烈部列传二十八
　　明二十三
　　冯裔道妻张氏
按嘉兴县志张氏新丰镇冯裔道妻道贫甚环堵萧瑟氏处之恬然结褵两月姑病以身祷没为营葬脱簪珥躬织纺惟力是视万历丁未夫亡哀毁自经柩侧年二十二　　贺德修妻朱氏
按嘉兴县志朱氏贺德修妻万历戊戌德修病亡朱时年二十八哀号痛哭即时服毒自尽闻者莫不哀悼　　张氏
按海盐县志张氏给事张宁元孙女行六嫁某姓遭新台之变坠楼死杨必泰作长歌挽之事晦而不彰云　　陆某妻严氏
按乌程县志严氏窭人陆某妻陆佣而力不任苦无以给氏貌甚庄虽贫事姑以礼而姑凶秽顽狠百计挫辱里中恶少阚姑隙欲私之姑亦卖此意氏仰天自矢垢面毁容以拂姑愿日夜被拷掠夜半赴水死　　李大元妻龙氏按长兴县志龙氏李大元妻十六归大元不数月大元省父南安幕客死龙闻讣欲殉家人佯慰之曰误尔郎固无恙未几舅氏书至乃设位哭如礼父博士老而无子龙故为好语安之俯仰内外必不可一日生仰天叹曰呜呼生之不辰安知夜台非白日乎遣侍女归宁与妯娌款洽竟日夜半纫衣裳经死诘旦有数行在几别父母及嗣侄书也泪痕渍纸读者呜咽不能竟万历二十年旌表　　沈万锺妻章氏
按德清县志章氏新市镇沈万锺妻年二十二夫亡抱孤付叔嘱曰好看承之闭户自缢姑救复苏遂服卤死见者无不哀之　　车氏女
按德清县志车氏女白彪村民车鏊女许配房焕如将嫁而房死女年十五闻讣奔丧守制服阕房祖母劝之茹荤不从日食&#十余枚水一二杯而已如是者八年乃请立嗣为后随与娶妇妇入门执其手曰我忍死至此因汝翁无后今毕吾事矣遂并&#与水绝之数日而殒时年二十三巡按方元彦题请诏建坊旌表　　陈大章妻谈氏
按德清县志谈氏儒生陈大章妻年十七于归甫七月而夫亡守逾七载偶归宁父因无后谕以更适氏趋回面翁姑泣旋仆地扶之入室是夕竟缉衣闭户自经县令旌表　　章云祺妻潘氏
按孝丰县志潘氏章云祺妻祺亡氏年二十欲以身殉姑劝谕不能解伤悼不已绝粒而终　　冯魁姐
按慈溪县志冯魁姐进士冯任女生而端丽笑言不苟万历丁巳年十四父方为工部侍郎侍父母京邸夜失火烟焰昏黑仓卒不相顾因以被自裹坚卧待死其兄象临救父母毕出复赤身突火而入时火已薄&#女挥涕告兄曰吾衣裳不具不可起且亦不可就兄抱为我谢父母有死而已其兄趋前欲强抱之女&#投匿&#下摸索不可得及明枯骸出瓦砾中坚不成糜君子以比宋伯姬之烈　　孙自捷妻陈氏
按奉化县志陈氏姜山人年十八适孙自捷家甚贫甫一年自捷病亡氏日夕抱尸而泣誓从夫地下勺水不入于口父劝之食不从逾十三日遂死　　赵嘉彦妻孙氏
按绍兴府志孙氏赵嘉彦妻山阴人嘉彦入京没于途孙闻之绝食十四日死万历间建祠祀之今祠在北小路　　毛氏女
按绍兴府志毛氏女会稽人有才色许配诸生董奕文奕文亡求婚者踵至一日女盛妆拜父母曰女不能为董氏妇当为董氏鬼父母朝夕守之遂绝饮食死　　朱孔思妻白氏
按绍兴府志白氏蓟州人适余姚朱孔思万历间孔思以县尉需次没于京白治敛毕自刎死事闻于朝诏建坊春秋祀之　　沈寿姐
按绍兴府志沈寿姐会稽人年十八母早殁父以贸易出依寡居伯姆吕氏吕适归宁因过其从伯姆张氏宿夜有狂且欲犯之姐惊骇大哭张慰之曰此误也姐不言所以次日服卤死　　方逢泰妻钱氏
按绍兴府志钱氏萧山方逢泰妻年十九归方三月随舅姑居京邸逢泰没钱绝食九日而死御史疏题万历四十五年特赐建祠驰驿归榇　　章宪妻金氏
按绍兴府志金氏章宪妻会稽人安庆游击章方美媳遇兵难胁之不从遂磔之磔时无啼号声惟闭目念观音大士而已兵有以其肉为戏者归发谵语而死　　徐中孚妻戴氏
按绍兴府志戴氏诸生徐中孚妻萧山人寡居二十余年邻人被火延且至戴守户不出族党劝之避不从遂焚死　　王国生妻徐氏
按萧山县志徐氏王国生妻值兵乱以幼子付国生赴傅家峙石池死　　余亨妻朱氏
按会稽县志朱氏山阴余亨妻亨死朱年二十三无子既葬夫遂投河死乡人怜之　　胡东升妾魏氏
按余姚县志魏氏胡东升妾升亡自缢死
　　任鹏妻某氏
按余姚县志某氏任鹏妻鹏死亲属欲夺其志遂自沉于江　　徐万选妻陈氏
按上虞县志陈氏徐万选妻幼警敏知书能诗然以为非女子事不自表见年二十适万选选力学病羸死家人环哭忽不见氏亟呼之已扃户自缢救之移日始苏自是绝饮食父母急迎归奄奄不起一日遣人抱其子付姑口占诗送曰今日儿生离明朝娘死别儿长娘不知娘面儿安识遂瞑目年二十六　　车见衡妻徐氏按上虞县志徐氏诸生车见衡妻工部宗孺女中丞纯之孙媳也衡早亡年二十三遗二孤俱幼氏敬事舅姑训二子入泮家贫就馆于外戊子贼入城氏骇甚至夜悬灯兀坐闻叔钧衡为兵所杀遂举利剪刺喉而死邻里哀而颂之　　蔡子旻妻牟氏
按台州府志牟氏黄岩人名德助年十八归县学生蔡子旻育一子而子旻没德助抱尸痛哭欲自尽姑力止之乃断发自誓顿仆绝食死　　叶台妻张氏
按临海县志张氏太平张涵女叶台妻涵垂死氏方四岁兄突年八岁涵嘱其母以嫁时奁田与女其母服阕招里人王水为夫时水有事讼于府主郡人叶泉家甚相得即以氏许泉子台为妻比年十五台来赘于张明年挈之归郡怀娠三月其兄突无赖将鬻氏之奁田母谕以父命辄谇其母母以不孝訴官突知罪无所逃乃谋嫁祸于其妹诈称氏曾受其妻党陈闲之聘而叶台夺之婚太平令受嘱立关临海令械台至鞫讯氏因怀孕未到令即怒下台于狱逼具析偶状台父泉惊奔訴于郡乞亲鞫语多侵令守不为理仍之县令益怒拟台夺陈婚律断令氏归陈狱成报郡郡转报道悉如县谳台既贫无所置辨次日当解氏自誓必死乃密藏一小刀拜别其祖先与舅姑闲贿差促行氏抱夫而哭差自楼曳而下手指俱碎血涔涔下遂登舆去不数武以刀三断其喉犹未死闲欲疗之氏以头触石死一时闻者无远近皆瓣香哭之绅士即为建祠榜曰贞烈祠成刻其像祀焉时万历某年也　　潘汝宁妻王氏
按临海县志王氏给事王亮女潘汝宁妻谐伉俪十载夫病剧药不能愈割股救之亦不起王斋沐告天三断喉而死万历间奉旨建坊旌表　　胡三姊
按宁海县志胡三姊五都人许聘奉邑诸生王继美继美亡即变服饰志不他字后宋氏子来议婚父母将允三姊痛哭不可父母姑嫂谕之不从饮泣绝粒而死殓时两目犹开其父许以归王合葬目遂瞑年十七　　石三妹
按宁海县志石三妹博士文睿之孙邳州判官节之女也年十四随父之任以丧归舟出仪真江口遇贼劫掠节居官廉介检其行李无所得贼欲刃之三妹抱父哭悉脱簪珥与贼父获免贼执三妹欲污之遂骂贼投水死事闻立祠仪真河口祀焉万历戊子部使者疏请坊表　　朱四妻吴氏
按太平县志吴氏东寮朱四妻少寡父母欲夺其志赴水死建祠祀焉　　叶某妻张氏
按太平县志张氏名四女琅岙张与骥女也父亡母他适族人以女配叶某已成婚矣有陈姓者执称女父在日曾许为配讼于郡守判令从前女曰官有枉法妇无二天藏匕首于轿中自刎死今赤城有烈妇祠　　赵偃
按太平县志赵偃小名佛女松门赵贵之妹贵妻梁氏不孝其姑姑将闻之官梁氏惧即自尽梁之兄弟怒将缚贵而甘心焉贵走匿乃迫佛女欲污之女不从遂遭群凶击死邦人哀之为作长恨歌　　严云
按太平县志严云松门人年十六许嫁乡人郑某未婚而某亡郑欲以弟代父母利其赀听委禽焉归有日矣云绐以梳栉遂自经以死　　陈舜章妻王氏
按太平县志王氏陈舜章妻王靖学妹因兄革除之难亦自缢死军其子泰于罗龙卫舜章亦义不再娶万历十二年御史奏免其军泰之后裔仍回居屏下宅王氏从祀忠节祠　　郑元复妻杨氏
舒
氏附

