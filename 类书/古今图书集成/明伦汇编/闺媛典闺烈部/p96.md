<!-- { "loadSidebar": true } -->
按福建通志翁氏长乐人陈向茂妻家贫夫亡即自刎姑夺其刀防之阅两月余防稍&#以小刀自破腹割肺管之半越七日不死更以手掏断肺管而绝　　傅夏姐按福建通志傅夏姐连江郑邦槐妻崇祯间夫质于寇妇沤麻自给久之闻夫死曰要我何用入室自缢　　郑克妻陈氏按福建通志陈氏伪总制陈永华女也少适郑克克以伪藩事幽系别室而伪藩弟温有憾于克即于是夜格杀之氏旦暮泣绝粒不食自缢柩旁　　黄气娘按福建通志黄气娘黄堂女也年十九适伪宾客司傅为霖次子为霖行反间事泄伪藩磔之并诛其子气娘闻为霖父子受戮哭辞其兄遂自缢而死　　谢灿妻郑氏按福建通志郑宜娘漳郡人年十八归谢灿灿贫远贾三载归病亡宜娘誓欲死邻媪慰以姑老夫无兄弟又家贫不可宜娘答云事已至此不能顾矣遂自缢年二十一建坊旌之　　王寻妻阮氏
按福建通志阮氏字荫娘漳州人父以操舶为生年十六适王寻寻银同浯江人也贫食于兵其兄有遗子幼母他适阮取而抚之教养周至邻莫知其为侄后寻病没阮属其仲兄以所抚侄嗣为后自缢死时年二十九　　博善妻许松姐
按福建通志许松姐连江人许元实女年十七归博善事姑孝博善罹重疾嘱氏曰汝未有子当他适及没氏搏膺恸哭视殓毕自缢于室年二十有二　　严重光妻林氏按福建通志林氏福清人严重光妻光早亡氏泣血终丧恸哭别翁姑整服缢死柩侧　　胡上琛妾刘蕙姐
按福建通志刘蕙姐闽县人指挥使胡上琛妾岁丙戌琛矢殉国惠姐曰妾亦何难殉主晨具汤沐鹤酒以待琛衣冠束带坐堂上蕙姐西向举酒曰妾请先饮遂引满而绝　　林登龙妻郑氏
按福建通志郑氏林登龙妻归三载夫亡屡投缳家人救止越两月绝食死崇祯间旌表　　何癸宋
按福建通志何癸宋福清人许聘王三长未嫁三长没女奔丧服终自经死　　谢贞小
按福建通志谢贞小连江人谢玉璇女幼许字黄羽未嫁而羽亡贞小号恸几绝奔羽丧不返姑病割肉以进随广积薪草置庭前人莫知其故姑没毕丧端坐薪上纵火自焚死　　朱英妻谢清小
按福建通志谢清小连江人朱英妻归仅八月英亡氏即自经姑觉救之不食三日伺间仍登楼缢死　　刘以永妻陈氏按福建通志陈氏名英&#连江诸生陈启震女刘以永妻夫亡不食死　　苏六娘
按福建通志苏六娘连江人年十六许配黄舜举未嫁举亡六娘奔丧父母迫之归遂自缢死　　林珠姐
按福建通志林珠姐长乐人王定鼎妻鼎亡自缢死　　翁妇蔡氏按福清县志蔡氏适翁某甫六日夫暴亡氏即自刎死　　林氏女
按福清县志林氏女许配敖魁春魁春疾笃其家谓喜事可禳遂迎女归既至魁春死林即欲从姑防之阅十载兀然如枯木崇祯壬申逢魁春忌日忽自尽　　郭鼎妻林锦宋按福清县志林锦宋径江人适绵亭郭鼎夫病亡吞金不死铅粉又不死乃绝粒二十五日而没时崇祯辛未孟夏　　林云彤妻江新宋
按福清县志江新宋方民里儒士林云彤妻夫病割股和剂以进彤亡治丧毕遂入卧内易衣以钗刺喉阅三昼夜不死复出所藏刀割喉寸许为姑逼夺绝复苏遂引帛自缢崇祯间事　　林用进妻谢亨宋
按福清县志谢亨宋方民里廪生谢嘉誉女母梦玉兔投怀而生甫七岁父没与母潘茕居一室归化北林用进进疾笃氏誓必死及进亡氏绝粒旬余不死私取所藏金益以铅粉杂吞之犹不死面肿目突出寸余仅留残喘偶家人挈用进书箧至见有遗磺与硝因取尽之呕血盈盆遂绝距夫死三十六日时崇祯辛未年六十有一　　周荣藻妻陈藻宋
按福清县志陈藻宋高巷人增生陈逢春女适同里周荣藻藻病笃与氏诀曰吾负若奈何氏曰妾知所处矣何忧藻目遂瞑氏以簪刺喉几绝姑急救之复苏越二日吞金环未死姑又泣谕之氏号恸曰妇已许荣藻矣仍自缢气绝时崇祯壬申年二十有三　　翁克甫妻金氏按福清县志金氏平北里人年十七归化南里翁克甫克甫病语氏曰吾病无起色亲老家贫若何以自存曷变计乎氏曰噫何言之谬也即不讳一死相从吾志决矣克甫衔其言又一年病益笃弥留之际顾氏曰言犹在乎氏默然治殡具毕入内改衣自经死有顷姑心动求之气绝矣克甫余息奄奄犹张目睨之乃瞑崇祯丁丑间事　　林思妻连氏
按福清县志连氏西港人年十九归大丘林思风神俊爽谈论不凡成婚后即往金陵谒其伯父吉度度与祭酒文安之交善每接辄坐语移日甚器重焉未几而没于京氏闻讣哀毁守制三载服阕遂不食以崇祯癸未四月九日卒年二十五事闻旌表　　刘良&#妻廖氏
按福清县志廖氏刘良&#妻生二子倭寇陷城&#为贼杀子幼为俘氏极口骂贼夺子回贼怒拔刀断氏两腕而死　　魏亦永妻林氏
按福清县志林氏魏亦永妻姑遇寇寇杀其姑氏冒刃捍姑寇怒弃姑尸园中砍氏数刀骂声不绝而死时年二十巡按奏闻诏立碑志其冢　　方廷扬妻陈氏
按福清县志陈氏适生员方廷扬寇起廷扬避山中被执氏脱簪珥诣贼营赎夫途遇廷扬奔回抵家月余病亡氏恸哭欲绝祭奠毕更衣自尽　　严麒妻王氏
按福清县志王氏临江里人年十七归江阴里严麒麒客死讣至氏不欲生念方&#须娩而后死至期生女弃之拜翁姑于堂泣曰亡人旅魂不返妇当以死寻之族之先达倘有怜而归之者遂自缢夫侄进士严通率阖族归麒榇合葬焉　　张季临妻林氏
按福清县志林氏诸生张季临妻倭变与姑同被执贼欲杀其姑林求以身代姑得免林谓贼曰我宅前池中藏有金宝贼信之林导往至则自投池中贼刺杀之　　林应科妻余氏
按福清县志余氏林应科妻倭变姑被执氏挺身救姑义不受辱死之　　方岳妻陈氏
按福清县志陈氏永宾里庠生陈祥女适时和里庠生方岳崇祯间岳病亡氏即自经　　陈端妻黄氏
按莆田县志黄氏名宝姬陈端妻夫亡自缢死年十有九　　顾大名妻林氏
按莆田县志林氏顾大名妻大名病亡无子誓同死既立嗣解所衣麻焚于灵次更衣以帛自覆瞑目而逝　　何氏女
按莆田县志何氏名荣使许配卓尔植植亡讣闻请奔丧母不可女曰儿身已许卓郎今卓死儿生何为竟奔往抚尸哭是夕解襟带自经颜色如生郡守高射斗旌之　　吴鸿猷妻莫氏
按莆田县志莫氏吴鸿猷妻年十七夫亡氏夜设草荐卧柩下晨夕上奠取夫书籍陈于前一日回家辞父母归即整衣悉以管钥付姑自经于&#　　唐端位妻张氏
按莆田县志张氏唐端位妻年十九夫亡母令改适不从母称疾召归潜许姊子郑某张闻自经学使题请旌表　　陈伯瑜妻林氏
按莆田县志林氏陈伯瑜妻夫殁号哭七日自经死　　薛巨霖女金姐按仙游县志薛金姐枫溪薛巨霖女许配香田里陪贡严志彝子士贞崇祯壬申贞殁金姐梦一伟男子立其侧及寤告其母翌晚讣至欲奔丧父母难之三日黎明自笄击鼓谒庙拜父母会宗族以奔丧告辞送者下泪金姐颜不为少变到门哭柩拜贞父母及家人等杀秩加衰绖成服朝夕设奠拊柩而哭七日不食柩为之裂曰使得侍汤药三日即以节终今犹女也义不可久令妪回告其母早起沐浴盥栉笄冠整衣展帷奠香辞贞父母暨家人闭门端坐自经死时白昼如晦霖雨骤至四方来吊者以万计有司毕临祭奠　　林向干妻罗氏
严氏刘
氏严氏附

按延平府志罗氏永安贡堡人贡川庠生林向干妻崇祯间寇乱与夫及子并被擒氏惧污缢死又林安居妻严氏亦为所执不从被支解罗立妻刘氏贼晨入其门执欲污之力与贼抗大骂不已被刺死刘麟生妻严氏猝遇贼力拒不受辱咬贼臂受数创而死　　杨钟弘妻汤氏按漳浦县志汤氏峛屿人适书生杨钟弘事姑孝崇祯己卯钟弘病亡汤誓以死殉姑力止之既卒哭自缢死有司祭之表其门　　黄祖姐
按长泰县志黄祖姐旌孝里人父奕云许配贾人刘鼎初仲子志鋐鋐与童子试弗售郁郁不得志一日忽自经祖姐闻之抚膺恸哭同室咸异之私语其母曰未闻有处女哭未嫁郎者今既哭则当奔丧若奔丧后来作何究竟母微言之女不哭亦不言至夜伺二亲寝遂投缳死天明父母见之嗟悼莫及报知刘翁鼎初备棺衾以妇道收殓毕择地与志鋐合葬崇祯间奏闻诏建坊旌表　　雷酉生妻余氏
按清流县志余氏旭仲女雷酉生妻酉生年二十三亡氏年亦如之子仅周岁治丧不甚哭营窀穸令宽数尺人弗以为意及葬哀恸尽礼以子属姑闭户就寝及昏呼之不应启户视之已自缢死　　丁大德妻郭氏
按上杭县志郭氏名子姑孝廉郭见龙女年十七归丁大德越三年大德夭殁郭恸哭不欲生越二十四日大德既殡诘朝潜服殓服披麻阖户自经死崇祯七年巡按路振飞具题未及旌　　卢卯姑
按永定县志卢卯姑卢曰型女受聘于龙岩谢龙官卯姑年十四而曰型殁姑执父丧茹素一年每日焚香涕泣于父灵前至次年龙官夭死卯姑闻讣即欲自尽婶嫂力劝之卯姑啮指血书辞誓必死伺间即拜辞父灵潜缢死龙岩绅衿为作传赞　　赖绍宗妻张氏
按永定县志张氏赖绍宗妻鼎革时夫被贼害氏痛哭不食视夫殓毕即死　　龚士遴妻王满娘
按建安县志王满娘举人龚士遴妻遴早亡止一子氏抚育成立生一孙无何子死孙又殇氏痛绝投井死崇祯间题请建坊旌之　　雷灿章妻魏氏
按瓯宁县志魏氏庠生雷灿章妻章殁氏年二十泪尽继血目为之枯不食七日死　　杨公范妻黄氏
按瓯宁县志黄氏杨公范妻年二十五范亡越日裂所服衰自缢死　　蔡郎妻陈氏
按建阳县志陈氏三桂人蔡郎妻郎贫负债穷迫欲嫁陈以偿陈见势不可已自刎死推官胡缉表其门欲闻于朝缉寻去任事寝　　郭寿娘
按广东通志郭寿娘兴宁人汝盛女也恶少罗万祥白昼逾垣逼奸不从邻妇董氏救解寿娘含羞自尽巡按立碑表其墓　　吴骧妻刘氏
按广东通志刘氏生员吴骧妻为乱兵所掠扶之上马刘知不免从容骑坐以释其疑行至赤石径见路傍有大塘遂投塘死　　陈乔宇妻梁氏
按广东通志梁氏增城江口村陈乔宇妻早孀守节崇祯二年流贼掠江口梁被执骂贼不绝口及河不肯渡夺刀自刎死　　姚公襄妻李氏
按广东通志李氏姚公襄妻归三月襄病李侍汤药三百余日死李氏痛绝欲殉姑劝以立嗣遂守节翁姑终葬祭尽礼孀居骨立就医母家父母阴欲嫁之氏觉涕泣绝饮食三日归襄柩前死　　傅天佑妻陈氏
按广东通志陈氏龙川人傅天佑妻归未周夫病氏晨昏亲汤药不怠夫死遂自缢有司表其门　　黄思位妻罗氏
按广东通志罗氏清溪黄思位妻年二十生子方襁褓崇祯三年贼至被执氏义不受辱诱至塘边骂贼赴水而死贼置其孤而去　　李棠妻卓氏
按广东通志卓氏海丰人孝廉李棠妻海寇薄甲子城棠被执百计赎之不得氏白衣抱幼子易棠归密嘱赴乡试目送远脱遂抱子投水死棠举于乡追悼葬其衣帨立祠祀之　　黄氏六烈
冯氏
赖氏附

按增城县志黄氏六烈田尾黄灿阳妻汤氏阳弟一初女曰慎曰志曰爱暨庠生森然妹曰可再曰虾汤孀居鞠子阃阈不逾五女亦未字同处楼中崇祯戊辰贼寇黄仲积攻楼汤曰贼势炽楼必不完若等奈何五女相抱泣曰辱身以求活不若死汤即跃身堕楼五女相继从之贼退中有二女复苏复自经死邑令方大猷为赋六烈诗以哀之黄无隅妻冯氏黄华石妻赖氏皆为贼所执逼淫不从被杀　　汤悌妻彭氏
