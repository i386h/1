<!-- { "loadSidebar": true } -->
按尤溪县志张陂娘彭阿积妻事舅姑以孝闻洪武十八年阿积溺死张氏年十九哭其夫水浆不入口气绝者再既葬矢志守节人素慕其贤求者甚众姑怜其少欲允求陂娘不从投水死士大夫争以诗歌挽之　　魏宗钦妻丘凤娘
按建安县志丘凤娘魏宗钦妻洪武初宗钦父康为仓吏坐法当刑宗钦诣官请代丘曰行矣勉旃君能为子妾不能为妇耶宗钦就狱岁余度当决遗书与父父不忍观火之丘痛哭自缢其后宗钦得赦归悲不自胜曰吾不意生而妇不意死哉　　李汝梗妻朱无瑕
按建阳县志朱无瑕文公十二世孙女适李汝梗三载李病瘵谓朱曰我必不起娠男则守娠女则去朱呜咽不能对亡何生一女李病转剧亟呼朱至已不能言瞪视低回若不忍释朱大恸曰而恐我复事他人耶愿少留迟妾遂出自尽李亦气绝　　朱振妻余氏
按建阳县志余氏朱晦翁十二世孙振妻余早丧父无兄弟振赘焉后氏母不耐贫困去帏振夫妇独居母又嫌振贫令女求绝氏曰已与之齐奈何以贫弃母言愈厉遂自缢死　　庄尽娘
按泉州府志庄尽娘晋江人归里人李氏子洪武时夫以事诣京师偕行至昆山夫病死庄具衣衾殓葬毕寓书归遗其亲自溺死会稽胡温为赋以哀之曰众同舟兮孰无良妾身茕茕兮宁独亡良人葬兮海之旁妾为精卫兮与子翱翔　　贾岳妻程氏
按广东通志程氏海南卫前所镇抚凯之女有德容颇涉书史洪武癸酉年十九归同官子贾岳四年而岳病剧属程曰若少且美善事后人无念吾也程曰翁姑尚壮婴儿有托即不幸亦与君偕哭啮指血洒地逾两月岳亡程视殓毕夜静潜沐浴整衣自缢死事闻旌表　　陈以安妻赵氏
按新宁县志赵氏陈以安妻元末夫妇避乱于铜鼓其夫为海寇麦秀实所杀赵氏匿于山林寇党搜获之将逼归赵以箭自刺而死　　彭氏女
按新宁县志彭氏女父景祥年十八未适人倭入寇掳彭欲污之彭大骂触刃而死僵尸三日面色如生　　柳升妻范氏　　　　石有才妻岳氏　　王铎妻蒋氏
按贵州通志已上三妇俱普安人米鲁之变同陷于贼不辱死　　霍锺英妻鲍氏
按贵州通志鲍氏郡人霍锺英妻年十八为安贼所执不辱触石死奉旨旌表　　沈珠妻陈氏
按贵州通志陈氏沈珠妻普安人米鲁之变与其姑汪氏同被贼掠偕死于难　　孙振鹭祖母杨氏
按贵州通志杨氏贵阳人孙振鹭祖母年九十九流贼破城赴火死　　吴复妻杨氏
按贵州通志杨氏吴复妻镇宁人祖仕元为普定府通判洪武间复以安陆侯留镇闻杨聪慧有志操以礼聘之未几薨杨哀毁几绝翌日沐浴更衣于灵几后自缢事闻赠贞烈淑人　　燕帖木妻脱脱怀氏
按云南通志副枢燕帖木妻脱脱怀氏蒙古人洪武中征云南燕帖木败绩于曲靖驰归妻闭门不纳曰尔受梁王厚恩兵败不死何以见王乃鸩其二男一女命使者曰我死尔举火焚屋毋令辱我遂饮鸩死　　黄观妻翁氏按备遗录礼部右侍郎黄公讳观字澜伯洪武间官翰林寻升礼部右侍郎革除年改官制为侍中靖难师既渡淮公征兵上游率诸郡入援且行且募兵至安庆闻京城已定痛哭谓人曰吾妻素有志节必不受辱遂招魂葬之江上明日家僮自京逃来果言夫人翁氏暨二女俱被执有象奴得之叱取钗钏出市酒殽夫人遂携二女率家属十人赴淮清桥下死焉按明外史黄观传初观妻投水时呕血石上成小影阴雨则见有愁惨状名翁夫人血影石在观祠　　王良妻按备遗录浙江按察使王良壬午六月闻难恸哭誓必死会召良良集本司及各道印于私第嗟叹者久之妻问其故良曰我分应死顾思所以处汝耳妻曰我则不难处君为男子乃为妇人谋乎遂投池水而死按开封府志王良妻失其姓建文帝时良为浙江按察使文皇靖难良自焚氏投池中死　　田文见妻陈氏
按开封府志陈氏田文见妻夫&#氏年十九不食九日死　　傅士选妻朱氏
按开封府志朱氏诸生傅士选妻士选没后五日朱以身殉　　马载图妻刘氏
按开州志刘氏名云罗开州潘村里人处士钺之女及笄适同里太学生马伟子载图性婉慧不苟言事翁姑以孝闻载图年十八将试徙就学宫肄业刘偕侍膏火赞诵勤服女红午夜不怠时淮阴潘伯和以谏官出贰开州取唐烈女高愍元贞妇姜氏祠之学宫旁春秋祭享从以鼓吹刘扃户隙窥之辄向慕居一年夫病刘侍汤药累月不去簪珥及夫亡乏嗣氏哭之哀绝者数四左右白翁姑防之得弗死己卯十二月以夫榇还潘村卜葬其兄往候之问曰母来乎曰病曰嗟弗见已兄不解及夕遂缢死合葬焉　　乔少保三妾按山西通志乔少保三妾高氏刘氏许氏乐平人皆以乔卒同缢死柩前　　李文奎妻酆氏
周
氏附

按吉水县志酆氏李文奎妻建文时红巾贼作乱酆与其子处泰妻周氏俱被执贼欲污之周绐之曰吾姑在愿得一诀而别贼信之遂姑媳相抱痛哭赴烈火而死　　唐靖王妃高氏
按藩献记唐靖王讳琼烃定王世子也资性明达善综核名实动中法程永乐十九年嗣爵时年十九以才器卓荦甚为文皇帝所礼永乐二十一年入朝京师五日之间凡三接见焉选妃郏人高盘女未婚宣德元年十月朔王薨高氏闻之遂自经以卒守臣上其事诏嘉高氏志节特命追封唐靖王妃赐祭治丧如制合葬紫山　　王兰儿
按陕西通志王兰儿西安蒲城人永乐间早丧父随母育于井姓者年及二八井欲以配己子兰儿执礼投泉死泉为之涸　　杨頀妻田氏
按四川总志田氏郡人杨頀妻永乐间頀没于京田氏闻之哭泣不食柩至经死事闻旌其闾　　严佣妻袁氏
按四川总志袁氏古城乡人袁成保女年十八适庠生严佣永乐五年佣溺死氏闻讣奔至溺所投水死家人购尸两月不得潦尽水清渔人李大用于沙回头河见袁氏与佣尸相抱于崖侧有司上其事表其门闾　　李茂妻屈氏
按夔州府志屈氏新宁人年十六适邑人李茂善事翁姑克相夫子人多贤之鄢蓝贼猝至茂遇害欲&#氏去氏曰吾夫死于汝恨不啮汝肉肯就汝求生乎贼怒杀之明年旌表　　蒋阊妻郑氏
按衡州府志郑氏耒阳举人蒋阊妻永乐间阊为训导没岭南郑扶榇归葬经理家务毕属其子曰汝自今宜务长进继父志言讫入室自缢死　　郢藩妃郭氏
按安陆府志郭氏明高祖第二十三子郢藩妃也父曰威襄公郭英永乐乙酉册封为妃王薨妃痛哭曰贤王自幼待我如宾今我寡无子吾又安能独生乃整妆对镜自写其容付宫人藏之云俟诸女长成付之令渠识母容也遂自尽　　郑某妻徐氏
按广信府志徐氏名凤英上饶人文学徐天麟姊也适同里郑某岁丙戌兵乱肆掠于乡值氏归宁举家被执为兵拥持马上氏泣谓其弟曰吾父积德累仁而遇此害天也我宁死不受辱遂以一岁之子邦祚托弟遽从马上跃入龙潭崖下头颅虀粉而死兵众骇愕走麟与邦祚遂得不死后祚年十六即补弟子员至今邑人士犹哀之　　刘岳一妻杨氏
按崇仁县志杨氏刘岳一妻归刘甫三载岳一因公务死于途氏痛不能解遂自缢于室时年二十九　　朱之管妻刘氏按安福县志刘氏朱之管妻年十五适管二年管暴病没刘抚侄为子事翁姑以孝闻或强欲委禽氏厉色拒之会兵乱被执迫胁以刃乃嚼舌喷血誓死不从兵怒断其颈喉相属仅寸僵卧荒丘兵退乡人于积尸中舁归医治得生焉年六十一卒　　金道周妻汪氏
按休宁县志汪氏中市金道周妻周客姑苏病归氏侍汤药衣不解带周&#遗九岁子复殇哀痛不胜潜自经死年三十三有司旌其门　　毕宗永妻吴氏
按休宁县志吴氏毕宗永妻年十九夫&#从死县令旌之　　吴江继妻叶氏
按休宁县志叶氏玉堂吴江继妻江亡欲自尽解救者再踰月&#户更衣雉经死　　黄氏女
按休宁县志黄氏女父道翔黄村人许聘梅田文学江圣麟子士验验患痘死女剪发绝粒誓以身殉祖母密防之逾月尽焚其针黹刺绣潜吞金而没邑令旌其门　　金汝光妻程氏
按休宁县志程氏棠源金汝光妻年二十三夫贫困死殓毕自经县令旌表　　朱良臣妻方氏
按休宁县志方氏剡溪朱良臣妻年二十二夫亡俟夫兄客归绝食死有司旌之　　汪大成妻陈氏
按休宁县志陈氏方塘汪大成妻年十七夫亡绝食死　　王大化妻孙氏
按休宁县志孙氏率口王大化妻年二十二化亡后数日闭户自经死郡守县令先后旌之　　王尚友妻苏氏
按休宁县志苏氏美俗门王尚友妻年二十二夫客死氏绝粒五日不死复自经　　朱良相妻曹氏
按休宁县志曹氏朱良相妻相为中都仓使曹与俱相以过瘁得疾甚曹告天刲股和药以进竟不起曹服鴆七日不食死郡邑监司先后旌之　　吴继芳妻汪氏
按休宁县志汪氏商山序班吴继芳妻芳与修永乐大典劳瘁死汪绝粒从之有司题表其墓　　方可尧妻汪氏
按休宁县志汪氏方可尧妻幼通列女传归方半载夫亡治丧哀毁旬日以死殉　　殷氏周氏
按扬州府志殷氏年十八周氏年十七俱瓜州人失其夫名建文末燕兵从瓜州渡江掠得欲污之不辱并赴水死永乐间进士黄养正作诗吊之有骈首双沉玉同心百炼金之句嘉靖间副使赵鹤言于府并赵淮妾立三烈庙祀之　　杨氏女
按扬州府志杨氏女泰兴黄桥镇人许字程氏子未嫁而程子亡丧过其门女号恸不食数日父母劝之曰尚未嫁奚悲焉岂他日无佳婿耶女悲益甚虑为父母所夺自缢死与程合葬　　戴和妻高氏
按扬州府志高氏江都人府学生戴和妻应永乐甲午乡试被放还惭愤至城南投水死高誓欲从亲戚与其姑劝止之一日佯归宁诣夫死处号恸自沉闻者莫不伤之有司具奏表其门　　王暄妻朱氏
按兴化县志朱氏州守王暄妻暄没于官朱闻讣痛哭七昼夜而死　　赵云鹏妻陆氏
按兴化县志陆氏生员赵云鹏妻鹏负大志苦读呕血死后三日陆氏以身殉之县令王二余旌其门　　陆弥亮妻鲍氏按兴化县志鲍氏陆弥亮妻嫁一年亮亡鲍年二十贫甚抚遗腹孤期欧甫能言即付其侄期范曰以累尔仰天恸哭而死　　朱氏女
按凤阳府志朱氏女名善真永乐间其父以校尉客居京师善真年及笄许聘丁文聪未几聪亡父议他聘善真曰吾虽未事丁既许不可更也遂自缢死事闻诏旌表　　李政妻李氏
按嘉兴府志李氏名三女海盐人海宁卫戍卒李政妻年十六归政政亡不寝食六日强起襄事既葬即以子托夫妹闭户自经死　　杨彦章妻鲁氏
按嘉兴府志鲁氏海盐杨彦章妻名淑清父彦中徙余杭而嫁其女于杨永乐中倭寇海盐大掠妇女淑清亦在掠中一子未晬泣而委之曰幸天活我儿潮至遂跃入水死时年二十一所弃儿卒无恙　　姚琏妻周氏
按嘉兴府志周氏姚琏妻名福莲海盐人年二十二夫亡一女甫八月父怜其贫携归潜以许人福莲觉之度不可止含悲顾女曰儿安归乎少顷抱其女赴水死张宁为立传　　鲁氏女
按衢州府志鲁氏女赤石人幼育于叔父母许为彤弓山徐洛妻未嫁闻洛死请于叔父母欲往视殓阻之遂去膏沐尸居一室稍长别议婚嫁有期矣夜沐浴出其时服尽着于身而缢死
　闺烈部列传七
　　明二
　　邬孟妻王氏
按福州府志王氏邬孟妻性聪慧知大义洪武间孟为御史鞫罪人其人阚孟亡致赂而逸王氏急呼逻者获之孟尝以诖误当伏重法王氏击登闻鼓乞入为奴赎夫罪上特原焉孟后竟以忤旨死其友户部员外郎张瑶殓孟遗骸将为归葬王氏使谓曰幸少留待妾遂沐浴自经永乐初旌其门　　丘孔文妻戴佑祖
