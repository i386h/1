<!-- { "loadSidebar": true } -->
按广州府志陈氏李伯昭妻南海人丙戌之变与长子梦麒妇吴氏长女何景升妻同居省恐被辱同时死麒苦未嗣续娶施氏甫三年年二十七庚寅复值兵燹施惧投井兵见而拽之施力扳井围兵愤杀之　　李氏女按广州府志李氏女顺德人幼许配龙津林性月月未冠病亡女闻讣欲奔丧母阻之遂易服仰天痛哭越日私嘱其婢拿舟共往母闻禁于楼不许下其志益坚日悲泣焚帛遇岁时必设酒肉望空而祭如是二载母私召媒议择&#既定卜日纳聘先数日预买牲醴女怪问之母以实告女愤激哭之恸由是伏枕不食于纳聘之日死焉　　梁妃庆妻周氏
按南海县志周氏梁妃庆妻庆作客回抱病死无子周恸哭几绝及焚棺理妆易服莫测所以人散后即投火死年二十五万历甲寅邑令表其门　　陈毓瓒妻庞氏
按南海县志庞氏陈毓瓒妻年十九归毓瓒事孀姑李氏甚孝生子四岁而毓瓒亡庞号恸数绝已念老姑在堂恐重伤其志强起字孤旦夕侍姑惟谨年二十六子以痘殇庞绝食死　　秦帝锡妻黎氏
按番禺县志黎氏秦帝锡妻年二十归锡事舅姑以孝称阅七载无子会锡病每日焚香祝天愿以身代及锡亡痛哭悲伤潜窜入井而死夫妇同日殡葬闻者莫不伤心　　何大化妻陈氏
按番禺县志陈氏何大化妻韦涌人年二十为逆贼曾一本所执坚不受辱投火死贼退侄何谅得尸收葬　　邹氏女
按番禺县志邹氏女年十七许嫁李生后李贫父母欲改嫁女自经死葬于北郭　　彭女
按番禺县志彭女本良家子有美色家贫鬻为人婢其主以许字仆某而复欲私之女不可主乃逐仆以绝其意仆临行有言弗逊主怒挞之背流血女谓其侪曰某仆受杖凡以我也我食于主与母十余年矣顾义有不可遂扼吭死事闻知县高瑶罪其主使治葬北郭树华表于其墓　　卫汉荣妻陈氏
按番禺县志陈氏卫汉荣妻家贫纺绩以给殚力事姑姑死殡殓如礼荣赴试没于途氏闻恸哭几绝柩至珠江徒跣往接时风涛大作不避舟遂覆没人咸伤之求遗骸与荣合葬　　王家泰妻张氏
按番禺县志张氏邑庠生王家泰妻孝事翁姑居家勤谨大兵入城怀幼女观丽投井死后十余日出其尸颜色不改　　黎彭龄妻陈氏
按番禺县志陈氏邑文学黎彭龄妻尚书陈绍儒孙女适黎三载生子方潞仅逾月彭龄溺于江氏抚遗孤事舅姑尽礼岁丁亥粤东乱氏从兄大学士子壮起兵被执氏以子壮近属祸将及时舅姑已亡氏曰吾家世笃忠贞岂可受若辈污乃匿潞于眢井自赴水死潞在井不食三日梦神人救始得出又七年举于乡　　梁映霄妻温氏
按保昌县志温氏保昌贡生梁映霄妻年三十一岁己丑师至城陷负幼女观姐投井而死　　甘敬姊
按保昌县志甘敬姊贡士甘起元女己丑城陷见营卒入室遂跃入井其母蔡与父皆随之时有粤东理问官寓其家梦起元以实告遂书联赠之　　唐树暨妻翁氏
按潮州府志翁氏唐树暨妻暨病亡翁誓以死殉遗腹生女告其姑曰俟女长好择婿不食数日而死　　吕惊娘按潮州府志吕惊娘胪冈庠生吕镛女生而一目盲年及笄父母以女盲厚其资奁以择婿女矢志不嫁固辞再四曰不得父母全体为天地弃人愿修身以俟死焉足矣亲知其志不可回乃以腴田八十余亩赡之丁丑岁家被寇掠女厉声叱贼被杀　　郑应志孙女
按潮州府志郑应志孙女者癸未乌禽嶂贼劫掠乡村应志与妻方氏携孙女避贼被执贼释方掠其孙女女度不能免大骂死之　　余衍年妻黄氏
按海阳县志黄氏黄丞爽女生员余衍年妻年病亡黄痛悼不食旬日登楼自缢死年三十　　张招叔
按程乡县志张招叔邑之西岩前人庠生张斗衡孙女父母早亡祖母抚之年十四未嫁丙戌三月随祖母避寇于马头寨被执不从抽簪献贼曰乞杀我贼强之遂大骂贼怒砍数刀而去祖母视之睁目泣曰不能报祖母恩矣祖母曰若此何不勉从答曰死无憾索清水一瓯啜而绝&#葬于山麓越七日乃备棺殓发视颜色如生知县王仕云为作小传　　杨缘妻朱氏
按平远县志朱氏东石人杨缘妻年二十一夫亡朱哀痛不已屡自经皆救免遂绝食死万历间巡按御史表其闾知县李允懋立碑记其事　　马骆妻张氏
按平远县志张氏石窟人长田马骆妻避乱山寨寨将破授一子与夫曰与君永诀矣遂自缢死越数日颜色如生骆亦终身不娶　　王世鼎妻韩氏
按平远县志韩氏九乡人王世鼎妻贡生韩伟女年二十二夫亡键户自缢姑嫂救苏劝抚幼子逾月子殇不食死　　朱锡绶妻郑氏
按惠来县志郑氏龙溪都郑处士女年十六适本都朱锡绶甫四月锡绶感疾调摄不瘳氏誓以身殉数自经侍婢旦暮防救不得死未几氏收泪欢然进鞋于姑潜入卧内自缢死　　姚瑢妻林氏
按惠来县志林氏靖海生员林朴翁仲女适潮阳诸生姚瑢为继室年十八容止端淑姚氏重焉无何瑢病且死顾谓林曰先妻不幸弃仆今仆又误卿命矣卿年方少犹可改图幸毋以仆故自苦林曰妾以处女奉事君子山海之盟奈何忘之瑢改容谢俄没氏痛悼几绝脱簪珥具儒服以殓家贫不能自食归依父母家潜为衣履殉身之具纳笥中母察其意多方护之及姚姓谋举葬瑢氏至期奔临未至墓母追反之氏大恸曰吾不幸贫不能朝夕侍柩侧及葬又弗克临穴遂退入卧内更衣绐其婢出自经死与瑢合葬　　谢德辉妻林氏
按镇平县志林氏路亭人年十七适谢德辉三年夫病死即以己新衣衣夫解夫敝衣自衣甫就殓即自缢万历间县令立碑表其墓　　郑五乔妻任氏
按电白县志任氏生员郑五乔妻乔早亡氏年二十四守节抚孤作霖氏性严毅教训有方作霖以孝闻早登乙酉乡榜辛卯大兵入城氏年已五旬伏&#而死　　锺正气妻吴氏
按文昌县志吴氏生员锺正气妻夫亡苦守后因气仆弒气之弟词波及氏县丞梁勖诬氏知情执之未鞫氏曰余足迹未尝逾阈今无辜受辱如此何以生为遂投后坡河死三日后起其尸面色如生事闻郡守檄去勖官　　王昌言妻陈氏
按定安县志陈氏王昌言妻性至孝有淑德侍父读书谙义理归昌言克谨妇道己丑六月许宗孔作乱昌言会师击之身死氏即挈家入城避难贼破城袭其家氏知不免而姑耄子懋曾在抱遂诱贼曰姑老子幼家惟我主拘此老少无益也贼信而释之氏探姑子去远乃痛哭骂贼曰吾祖为尚书翁为知府父孝廉夫受荫职世守清白夫死于汝手恨不得汝肉啖犬肯赂汝以生乎咋舌血喷贼而死　　黎邦佐妻王氏
按乐会县志王氏小乡黎邦佐妻万历二十四年九月天同男逢孙渡流马河破舟溺死王氏闻即以家财文契悉付家翁奔赴溺所殉夫以死　　李洪嗣妻梁氏
按广西通志梁氏怀集人李洪嗣妻孝养老姑会一枝虎贼十余万破寨氏被掳携之行氏曰我祖父诗书礼义之家岂从尔贼求生乎大骂不屈贼怒抽刀氏伸头迎刃曰得其所矣遂戮死　　王氏女
按贵州通志王氏女名伽蓝石阡人年十八许字同郡庠生杨振未嫁随父瑛省外家归中途遇贼父老不能走被害执蓝驱之行蓝厉声骂曰吾父为汝害恨不啖汝肉尚从汝耶贼强逼之蓝唾贼面骂不绝口亦被害太守余志为之传万历五年祠祀九年御史陈效具题旌表　　安应袍妻简氏
按贵州通志简氏龙泉人安应袍妻归甫一载袍暴亡氏年二十哀毁逾常绝粒三日引刀自刎于棺侧　　蒋公桥继室吴氏按贵州通志吴氏黔之普安人直指蒋克达母也幼娴内则列女诸书年十四适蒋公桥为继室抚前室柳氏遗孤称圣善既生二子一女克达其孟也蒋虽望族然公桥以椠觚自立不事米盐以故环堵萧然一切饘粥之资俱取办吴氏十指壬戌安寇围州城公桥奋起草檄与当事分战守任久之援绝城陷贼执公桥吴氏请以身代贼将并之行吴指焚处绐之曰吾家在彼请为若发所藏贼信之引至其地遂踊身入火前室子克修以足疾抱一女亦扃户自焚吴母甘氏见女死自刎其姨适邵氏者见甥女入火挺身从之克达被掠转入其窟公桥亦踉跄奔滇阅四载归聚如故丙子克达登贤书巡方以闻旌表其闾戊子克达始衔命为绣衣直指　　胡允朝妻杨氏
按贵州通志杨氏石阡诸生胡允朝妻夫亡矢志守节镇远监生罗某倚势逼娶杨不从溺死有司奏旌　　马氏女按贵州通志马氏女父万珠龙泉人年十七播贼李保倡乱女被执欲污之大骂不从贼裂其躯　　卢惠妻宁氏　　　　蒋辉妻涂氏
　　张自秉妻何氏　　　杨胜举妻姚氏
　　熊观海妻范氏　　　熊仁妻范氏
　　周氏女
按贵州通志已上七烈俱思州人值苗贼猖獗同时遇难义不受辱挺身迎刃而死万历间题请旌表　　任效廉妻杨氏按贵州通志杨氏任效廉妻印江人夫殁于官氏七日不食触棺而死万历间巡按薛继茂题旌　　徐氏三妇
按贵州通志徐氏三妇徐万谦妻范氏万显妻戴氏万鹏妻余氏俱思州人妯娌并遇铜苗劫去相挽投河巡按宿应麟旌其门　　刘辰秀
郭氏
张氏附

按贵州通志刘辰秀通判刘仁女铜仁人年十六随仁之任仁没于官榇还至昭平遭贼舟辰秀恐为贼所污挽父之二妾郭氏张氏同赴水死巡按御史萧端蒙旌其门建祠祀之　　卜寿妻高氏
按贵州通志高氏黎平人卜寿妻寿戍新化高从之纺绩以居寿没氏年二十九遗命更嫁高曰妾从君跋涉酸楚所以不忍死者君在耳君没妾何用生既葬寿遂自经死时人哀之　　张春妻毛氏
按贵州通志毛氏石阡人张春妻万历二十六年播贼杀春将执毛氏去毛抱夫尸厉声骂贼贼断其手杀之御史应朝卿题旌从祀烈妇祠　　李士升妻周氏
按云南通志周氏李士升妻曲靖人士升青年没父宦邸讣至氏绘己像于夫右每日悲泣哀毁而死　　李万年妻李氏按云南通志李氏李万年妻万年凤梧所千户李髫年于归夫患疯疾氏尽卖妆资调治疾恶甚氏毫无厌怨夫死尽哀苦节守志闻贼临城恐受辱自缢死　　何天相妻高氏按云南通志高氏何天相妻和曲州人万历三十五年克举之变城破天相令同避难氏知无所避乃曰今日之事吾与若有死而已言讫抱八岁女投之于井次及幼女继以身见者无不痛之　　杨大谟妻段氏
按云南通志段氏杨大谟妻弥勒州人段冈之女大谟为黑旧哨戍卒万历三十二年寇至谟奋勇杀贼死于阵段抚其孤以节自持翁姑欲夺其志遂自缢天启间奉旨旌表　　曹氏女
按建水州志曹氏女父曲江生员某方许字流寇据滇伪将养马于曲江强议聘之父母不敢逆女夜自缢死　　杨应梧妻刘氏
按建水州志刘氏杨应梧妻城陷率媳周氏等并自缢死先命子昺曰汝速纵火勿使贼见吾尸其子昺亦赴火死　　刘世&#妻李氏
按建水州志李氏刘世&#妻普酋作乱同媳曹氏孙女惠姐科姐启姐合门死节奉旨表其门　　祁京妻杨氏
按建水州志杨氏祁京妻城陷氏年少贼欲犯之大骂不辱被支解　　刘僖妻何氏
按建水州志何氏建水州守刘僖妻城陷先一日并阖门二十七口自焚死合葬于城东北五里白鹤铺　　李芬妻高氏按建水州志高氏李芬妻城陷与子国杞女酉妹一家俱缢死　　叶之蕃妻焦氏
陈
氏附

按建水州志焦氏叶之蕃妻守节二十余年丁亥城陷同婢陈氏并缢死　　赵敏妻王氏
按建水州志王氏赵敏妻敏死丁亥之难氏托其四岁子于老婢嘱其保护率家属投缳自焚其子邦彦后任北胜州牧申表其墓　　陈竭忠妻杨氏
