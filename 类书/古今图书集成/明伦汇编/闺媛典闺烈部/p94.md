<!-- { "loadSidebar": true } -->
按海盐县志彭氏名孙懿字嗣徽上海县令长宜女海宁诸生陈苍永妻永为学士之遴子少负才不售呕血死临终彭执其手与约同死既殓毕谢舅姑曰妇已与夫约同死不敢倍也止之不可乘间吞一金珥姑徐哭探之不吐姑亦持金挟之曰若必不吐吾亦效若矣强吐之不食数月而绝巡按祖光先题请旌表　　石天球妻查氏
按平湖县志查氏乡民石天球妻居湾梁泾与姑同避兵丛棘中姑目双瞽闻棘外行簌簌有声顷之问曰兵过否妇急掩其口兵闻声复返搜得之氏雄健有力与之角时兵不挟刀持梃击之氏终不屈久之而毙　　过季商女
按平湖县志诸生过季商女幼许字陆浚默以丧母无依归养于陆性静默寡言笑浚默殇女抑&#饮泣而死合葬于六里墩　　过明堂妻陆氏
按平湖县志陆氏过明堂妻年二十一夫亡遂自缢死　　倪嗣调继母陈氏
按平湖县志陈氏倪嗣调继母遇兵投糖饼桥下死　　程青子妻彭氏按平湖县志彭氏程青子妻年十九方娠三月兵至大陆汇氏投河死　　赵志采婢岳绿云
陆
氏附

按平湖县志岳绿云太学生赵志采婢纳之未几采死岳年二十余遣之嫁弗肯寻遇兵不屈被创死采媳陆氏亦投于河　　陶氏女
按平湖县志陶氏女居虹霓堰许聘刘击生年十三兵乱与两嫂俱被执女以手攀水车兵砍其手更以足挽复砍其足遂仆地以刃贯其胸而死　　陈氏女
按平湖县志陈氏女参政九韶女孙许字陆津阳子麟锡锡十岁而殇女年亦如之即立志不嫁坐卧一楼中家人罕见其面遇乱城破被驱抱堂前柑子树厉声大骂兵怒砍杀之手犹抱树不可脱时年三十有一　　吴凤姐
按平湖县志吴凤姐吴士璋女随其母吕氏避兵横河兵至负之行凤姐啮其项兵怒磔之道旁　　毛征妻杨氏
按平湖县志杨氏杨垣女年十八嫁毛征三年征亡翁姑令改嫁即自缢死沈圻作诗吊之　　张一鹏妻赵氏
按平湖县志赵氏贾人张一鹏妻鹏疾革诀曰慎勿更嫁贾者氏哽咽不能语自指其心与幼儿者三鹏死恸极乳竭儿亡遂自缢死　　潘汝升妻赵氏
按乌程县志赵氏庠生潘汝升妻因避乱居潘店夫遇寇害并掠氏氏曰夫死安归即夺刀自尽　　严尔元妻沈氏
按乌程县志沈氏严尔元妻年十九归严二年夫亡扃户自经死　　严正度妻施氏
按归安县志施氏儒士严正度妻早孀毁容励志里中无行者隔垣窥之施大声疾呼遍告宗党自刎死时方炎暑越三日始殓颜色如生郡守陈幼学遣官致祭　　李世彩妻徐氏
施氏梁氏周氏
朱氏孙氏二女附

按长兴县志徐氏李世彩妻遇乱仓皇避匿被获度不得脱绐以瘗金处偕往取至则赴池死焉同时刘国美妻施氏兵迫与偕行不从兵磔之而去诸生杨发妻梁氏亦被掠不从自沈于河杨亨妻周氏负子奔避遘骑欲污之愤拒曰宁杀我母子遂一时俱死冯圣源妻朱氏被掠戟手骂贼贼断其两手益厉骂不绝遂寸脔之孙氏二女一为孙文明女一为诸生孙枝茂女俱义不受污自沉于卢圻漾　　林大茂妻沈氏
按绍兴府志沈氏林大茂妻山阴人随夫京邸夫爱樗蒱废家业沈怡然无怨夫病侍药饮顷刻不离左右茂谓曰予死不足虑第念尔无子苦耳沈泣曰君第先行妾且随君逝矣既夫亡殓毕绝食而死崇祯间中城董御史捐金建祠同贞女王慕贞祀之　　朱缙妻姚氏按绍兴府志姚氏朱缙妻山阴人缙嗜酒失业并其妻议鬻于宦家将行姚觉恚曰吾儒家女奈何蒙辱至此遂夜缝其衣裙抱石沉河而死郡人为立碑于沉所　　叶文杰妻徐氏
按绍兴府志徐氏叶文杰妻山阴人文杰死徐抚孤守节亲属利其产逼改适构媒劫之徐乘夜加礼服越而出投河死崇祯间学使檄县致祭　　王延祚妻黄氏
令高
妻附

按绍兴府志黄氏王延祚妻崇祯间延祚为应天检校辇贡过夏津县夫妇并为游兵所执一卒击延祚垂毙黄绐卒曰释此我当与汝取寓中财物卒信之黄揣夫脱去乃叹曰我其死矣何财之有遂被害后四年子令高为临清守城将陷妻亦黄氏赴井死　　吴邦璇妻傅氏按绍兴府志傅氏吴邦璇妻山阴人邦璇遇乱有职守知不能免嘱其妻从间道遁去傅曰岂不能先死耶遂吉服自缢　　韩氏
按绍兴府志韩氏萧山人夫某以贸腐为业耽酒好博醉辄殴妇韩受之无怨夫寻以负博鬻其妻届期遣之韩洁服自缢死事在崇祯间　　陈大熙妻秦氏
按绍兴府志秦氏陈大熙妻山阴人夫死无子守节父母欲夺其志自缢死旌表　　卢宪章妻俞氏
按绍兴府志俞氏卢宪章妻上虞人年二十一生子女各一而宪章亡寻子亦殇氏誓无他志乡有富室求娶俞闻即自缢家人救免复有陈姓者结其亲党以威力胁之俞绐入更衣仍缢死时邻有金氏妇孀居闻之亦自缢　　叶汝妻某氏
按绍兴府志某氏举人叶汝妻会稽人甲申寇变汝赴水死妻从之　　诸仕俊妻舒氏
按绍兴府志舒氏诸仕俊妻余姚舒庆女名贞年十八归仕俊俊业贾既娶稍怠居不出贞曰人将谓我何力赞之行行未两月讣至贞哀恸屡绝设位朝夕泣奠阅三月仕俊骨归贞亲营墓葬时往展拜悲哀不忍去其姑念身老家贫恐妇无依谋嫁之父母复受人重赂贞知不免乃绐父曰俟荐夫毕惟父命于是卖其衣装择日治斋供毕漏下四鼓速其母与姑就寝沐浴衣麻衣以长衰结之而截其余带用素帛裹其足取己与夫故所服御实一箧中着以火乃自经焉俄而火炽众惊救则贞已死　　陈孔教妻孔氏
按绍兴府志孔氏陈孔教妻教字鲁生会稽人万历壬子举于乡历工部郎中崇祯癸未出为四川佥事方莅任献贼破省城孔教以川南道督所部守御旋被执不屈而死先是谓孔氏曰贼势急我行不利必以身殉尔为命妇宜藏利器以自卫及孔教殉难子以衡绐其母南窜秘不与知逾年孔氏偶诣以衡书室见兵备道周梦尹所请有孔教尽节应恤事读毕哀号殒地骂以衡汝父死已二载我尚偷生不肖子使我无颜见汝父地下即发所藏匕首断喉死　　吴善庆妻孙氏按绍兴府志孙氏名妙吉山阴人吴善庆妻善庆死氏少艾无子执节不移叔祖小观纳邻邑人币将嫁之孙闻乃绐曰幸得为亡夫供佛事小观如其言孙沐浴更衣礼佛顷之走夫墓缢树下死小观怒残其尸而覆葬之闻者嗟叹然其家甚微不能闻诸有司可悲也　　包慎妻徐氏
按绍兴府志徐氏包慎妻山阴人慎死无子右族利诱其姑及其夫之弟欲强娶之不从其姑故投以艰冀变其志徐知不免自缢死　　莫润妻沈氏
按绍兴府志沈氏莫润妻余姚人有美色润暴悍不能治生辄逼其妻为不义沈曰但有一死润知不从乃阴与富者约改嫁之遂自缢死　　郑翰卿妻徐氏
按绍兴府志徐氏郑翰卿妻翰卿出游山西十年不返徐独奉舅姑姑疾剧吁天请代疾遂愈翰卿归旬日病亡徐营殓毕叹曰向不忍死以夫在今何复生为遂绝粒七日而死　　葛璋妻蔡氏
按绍兴府志蔡氏葛璋妻上虞人年十七归璋明年璋亡未三月里中屠儿某谋娶之某姊蔡妯娌也假他事绐与姊会而旁窃视蔡蔡觉奉舅姑夜膳毕沐浴服衰自缢死　　徐士观妻孙氏
按绍兴府志孙氏余姚诸生徐士观妻夫亡丧毕不食而死　　姚旭辉妻屠氏
按绍兴府志屠氏姚旭辉妻嵊人旭辉贫役于公屠勤织纴供舅姑或不继遭诟詈必婉容以受尝日食一餐邻妇怜而进之食辞曰吾腹未枵也夫免役归益贫窘谋出其妻屠哀泣以死誓不听乃密纫里衣乘夜沉百尺潭捞尸数日不得逾月浮尸原所颜色如生　　罗某妻黄氏
按绍兴府志黄氏罗某妻嵊人夫亡翁且耄夫弟欲乱之黄觉密缀其衣不寐者累月邻妇以邪语讽妇不应疑其勿拒乃设宴邀之黄自缢死　　浙东十六烈
按绍兴府志崇祯间浙东乱大兵将戡越土寇乘间四掠一时妇女死者十六人先时死者赵逢元妻张氏王九龙妻戴氏皆沉湘湖诸生来冠朝妻何氏儒士来逢盛妻黄氏来冠伦母俞氏妻任氏太学生沈骧妻来氏皆于长兴乡赴水诸生黄奇英妻于氏诸生来裕女及婢小春皆赴水死诸生杨守程妻汤氏并一子俱抱石投于池贡士来逢时母王氏自缢死张家村杨梅树下诸生胡光枢妻徐氏被掠不辱夺贼刀自刭诸生来梦麟妾程氏自溺白马湖韩时雍妻来氏寡居已二十载赴水死徐乔椿妻沈氏自缢于龙山岭翁氏二女长年十六许字汪姓幼年十四未字避难经株墅桥俱跃入水王国干妻俞氏被执不屈为土寇所害　　裘氏女
按绍兴府志裘氏女嵊人许字史自和未娶自和罹重辟入狱裘欲一见不可得闻以谳出裘随父至南溪隔楼遥问曰君可终脱否自和谓曰狱成无生理矣愿子自择良偶裘收泪归自缢死年十八　　刘妇丁氏
按绍兴府志丁氏新昌人御史刘忠器媳也器居官廉既没诸子不善治生家甚窘丁拮据茹荼卒不能支其夫欲鬻之潜受聘丁乃扃户沐浴更衣自经死　　陈曙妻张氏按绍兴府志张氏陈曙妻曙初聘氏后日潦倒不能娶父将有异议氏宁死不愿更及归陈未几曙亡与姑同寝一日白姑曰天气甚热可独宿姑听之是夕即自缢于&#距夫亡未三月也　　宋允中妻魏氏
按绍兴府志魏氏宋允中妻会稽人年十六允中赘于魏寻殁其家火之投骸涧水魏奔号就水拾骸瘗夫家圃中服丧三年父母欲嫁之即号泣欲自杀家人知不可夺然业已受他币第严为之守比迓者临门魏乃潜之圃中自缢死　　金彦敬母梅氏
按台州府志梅氏太平金彦敬母彦敬方四岁而父丧梅氏裂其吭以殉郭元亮有诗云烈妇处其变感激蹈勇决引刀裂其吭悲风洒腥血孤儿弃弗顾吐气凌霜雪天仍恤其孤不使宗祀绝今其子孙居于小溪犹蕃盛云　　林汝殷妻王氏
按台州府志王氏太平林汝殷妻泉溪人年二十归林未几汝殷没事姑极孝里人陈文白欲娶之王断发以死自决父母防之劝之甚力王佯应焉久之防者懈乃阴嘱侍女分其嫁时服一归其母一予其妹一以为殡殓之具遂自经而死　　黄氏姊妹
按天台县志黄氏姊妹临海人同祖出也长名大山适桐桥胡崇选次名三奴适南溪吴克表并恭顺协和克遵妇道后吴以解粮违期系京师狱两家相去里许其姊遣人戒妹曰若夫罹谴必贻累妻孥宜早见几无辱玷我家时妹已预决于心扃门自缢既而狱连于胡其姊亦死于舍侧池中姊年三十妹年二十九皆有容色乡大夫莫不悲之　　谷氏
按天台县志谷氏小家妇也夫亡年二十三人欲娶之勿从乃诈为母家召及途舁者语实谷氏号哭堕地身陷污泥中死不肯往舁者强致之乃绐其人曰欲与君为夫妇须沐浴更衣主者如其言遂闭户缢死　　张元妻赵氏
按仙居县志赵氏儒士炳旻女张元妻明亡被俘至河埠溪儿口闻夫见杀啮指血题一绝于衣间云笳声满地不堪闻天道人伦那足云杀妾睢阳空有舌蛾眉祗欲吊湘君遂投河而死　　刘志浩妻华氏
按金华府志华氏刘志浩妻年十七于归二年浩亡遗孤周岁即欲从死翁姑力劝乃止邻有童某者利富室贿来为媒先谋诸其翁姑知媳志坚不允继&#其翁他出姑归外家计使伯妾名念姐者甘言劝氏氏痛恨叱詈童遂出恶言迫之氏不胜忿潜自缢赖邻妇觉而救解氏即嚼舌以死有司题请建坊　　李汀妻吕氏按金华府志吕氏名主奴李汀妻汀赴姚泉汲水失足溺死吕恸哭仆地水浆不入口者数日舅姑怜其少强更适乃缝衣秉烛赴汀溺所死直指具奏建坊立祠有司岁时致祭　　赵世对妻余氏
女螽及媳
诸葛氏附

