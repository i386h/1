<!-- { "loadSidebar": true } -->
按明外史列女传王氏蓬莱人浦延禧妻年二十守节抚孤崇祯五年李自成等叛城陷氏叔允章至其家问所向荅曰儿岂向患难中求活时有麻索在&#头叔以手振之曰然则宜决计于此氏首肯遂就缢　　高荆娲按明外史列女传荆娲陕西淳化人姓高氏其兄诸生起凤崇祯五年流贼掠继母及荆娲去起凤驰赴贼营请赎贼索一二马起凤倾其赀求得一马予之贼止还其母起凤与妹诀曰我去汝即死贼遂不听去令劝妹从之且欲留为书记起凤大骂不从被杀遂百计诱胁荆娲义不受辱大骂求死贼悦其色犹不忍杀割发裂衣以恐之娲益骂不已贼乃杀之时年甫十六巡按吴甡上其事兄妹俱旌表　　陈丹余妻朱氏
按明外史列女传朱氏郧阳人诸生陈丹余妻崇祯六年贼至被掠并执其女迫令入空室适屋前有古槐母女抱树立骂贼曰吾母子死白日下耳岂受污暗室中乎大骂不行贼断其两手益大骂皆被害　　黄日芳妻李氏陈氏按明外史列女传李氏陈氏霍丘人知县黄日芳妻崇祯八年日芳赍计簿入郡流贼突至围城二人相谓曰主君未还城必不守我二人独有一死谢主君耳密缝内外衣甚固城陷南望再拜携赴藏天涧死越三日日芳乃号泣涧侧两尸应声浮出颜色如生　　何之旦妻李氏按明外史列女传李氏蕲水人诸生何之旦妻事舅姑以孝闻崇祯八年二月流贼至蕲执而逼之去氏不从则众挟之李骂益厉啮贼求死贼怒刺之创遍体未尝有惧色贼断其颈而死从婢阿来抱李幼女守哭贼夺其女将杀之不与伏地以身庇之刺数十创婢女皆死婢素丑陋不为人所喜及死贵贱皆零涕　　姚守中妻万氏
按明外史列女传万氏和州儒土姚守中妻泉州知府庆女孙也生六子皆有室崇祯八年流贼陷城恸哭孀姑前命诸妇曰我等誓必为夫死节见诸子环泣急麾之曰汝辈当图存宗祀何泣为长子承舜泣曰儿读书惟识忠孝愿为厉鬼杀贼何忍母独死遂负母投于塘诸妇女孙相随死者十余人仅存子希舜求其尸共聚塘坳无一相离者　　王用宾妻尹氏　　　用贤妻杜氏
　　用聘妻鲁氏　　　　用极妻戴氏
　　刘台妻王氏　　　　王良器女
按明外史列女传尹氏王用宾妻杜氏用贤妻鲁氏用聘妻戴氏用极妻王氏刘台妻与王良器女俱和州人崇祯八年流贼围城五人同匿城西别墅誓偕死及贼登陴呼声震地五人相持泣曰亟死亟死毋污贼刃结缳缳断适用贤所佩剑挂壁上杜趋拔之争磨以颈次第而死　　明伦堂烈女
按明外史列女传明伦堂烈女和州人失其姓氏崇祯八年之难与民间妇女共匿堂后其四人已为贼所执用帛牵之独此女不肯就执多方迫之不得四妇劝之泣曰我女也岂可与男子去耶以头抢地贼搴其足而曳之女大骂贼怒以一手搴足以刀从下劈之体裂为四　　王生妻陈氏
按明外史列女传陈氏泾阳人王生妻有子方晬生疾将死以遗孤为念陈曰吾当生死以之崇祯八年九月流贼至氏抱一子避楼上贼烧楼陈从楼檐跳下母子俱不死贼视其色丽挟之马上陈跃身坠地者再最后以索缚之行数里陈力断所系并鞍坠焉贼知不可夺乃杀之贼退家人收其尸子呱呱怀中两手犹坚抱如故　　六安烈女
按明外史列女传六安烈女不知其姓氏崇祯中流贼见其美将犯之以帕蒙其头辄坏之曰毋污吾发以锦衣被其体又掷之曰毋污吾身强拥诸马上复投地大骂请死贼怒刃之既而叹曰真烈女也谓他妇曰尔辈牝犬耳呼之即来不愧此女耶　　宋德成妻姜氏
按明外史列女传姜氏临清人赞皇知县宋德成妻巨寇入署姜投井贼出之逼令食骂曰待官兵剿汝醢为脯吾当食之以簪自剔一目示贼曰吾废人也速杀为幸贼怒杀之　　石氏女
按明外史列女传石氏女失其邑里随父守仁寓五河崇祯十年流贼突至执欲污之女抱树厉声骂贼贼使数人牵之不解乃断其两手骂如初又断其两足愈骂不绝痛仆地佯死贼就褫其衣女以口啮贼指断其三含血升许喷贼面乃瞑贼拥薪焚之厥后所焚地血痕耿耿遇雨则燥旸则湿村人嗟异掘去之色赤入土凡三尺许　　唐烈妻陈氏
按明外史列女传陈氏孝感诸生唐烈妻崇祯十年从夫避难山寨贼突至夫与子皆奔散陈独行山谷间寨人曰非唐氏妪乎事迫矣可急入保陈问夫与子至未人曰未也陈泣曰我茕茕一妇靡因靡至诸君虽怜而生我我何面目安兹土耶夫存亡未可知依人以生不义弃夫之难不贞失贞与义何以为人吾其行也卒不入少选贼至逼去不从大骂而死　　梁凝僖妻冯氏按明外史列女传冯氏随州人诸生梁凝僖妻崇祯十年八月闻贼警夫妇买舟逃难行至西河贼追急登岸奔魏家寨贼将近夫欲同死氏诀凝僖曰同死固甘但君尚无子又有老母在堂幸速逃明早可于此地寻我凝僖遂逃次早果得尸于分手处　　王瀚妻卢氏
按明外史列女传卢氏颍州人王瀚妻家贫舂织终岁崇祯十四年大饥夫患疫氏语夫曰君死我当从闻者莫信未几夫死时溽暑氏求亲戚敛钱以葬之曰我当死但酷暑无衣棺恐更为亲戚累迟至秋爽耳闻者益咍之及秋氏至田间尽粜其新谷置粗布衣余买酒蔬祀夫墓归至家市梨数十进姑并贻妯娌语人曰我可以死矣至半夜即自缢死　　张铎妻于氏
按明外史列女传于氏汝州张铎妻崇祯十四年流贼破城入其门氏谓婢曰吾辈今日必死曷若先出击贼苟杀贼而毙犹不失为义烈鬼于是执梃而前贼先入者三出不意悉为所踣群贼怒攒刺之皆死　　仲氏女按明外史列女传仲氏女湖州人随父贾汉阳崇祯中汉阳陷从群妇将出城贼守门者止之有顷贼大肆淫掠见女美首执之女剺面披发大骂贼具马命二贼挟之上连坠伤额终不肯往贼露刃迫之曰身往何如头往笑曰头往善遂被害　　杨祖契妻赵氏
按明外史列女传赵氏睢州人诸生杨祖契妻知书有志节崇祯十五年贼陷太康将抵睢豫以死自誓及闻城破即自缢为家人所解欲赴井不得闻贼至其家将牵之出厉声诃曰汝曹悖逆行当伏天诛寸寸磔矣尚敢胁我耶骂不绝口遂遇害　　萧来凤妻倪氏
按明外史列女传倪氏商城人贡士萧来凤妻来凤慷慨有大节崇祯十五年流贼陷商城逼受职不屈而死倪氏自经从之　　张一桂妻邵氏
李
氏附

按明外史列女传邵氏邹县人张一桂妻与妾李氏遇贼欲迫李行邵骂曰亡夫以妾托我岂令受贼辱贼怒乃杀之李知不免绐曰我有簪珥埋后园井旁贼随李发之至则曰主母为我死我岂独生即投井贼下扶之李披发破面骂不已扭其衣欲令并死井底叫声若雷贼知不可强乃刃之　　梁以樟妻张氏
按明外史列女传张氏大兴人商丘知县梁以樟妻崇祯十五年流贼围商丘急妇积薪楼下集婢女其上俱令就缢谓子燮曰汝父守城命不可知宗祀惟汝是赖嘱乳妪往匿民家自缢死家人举火尸俱烬　　宗引芳妻江氏袁
氏附

按明外史列女传江氏鲁山人宗引芳妻崇祯十五年流贼乱与长男进士麟祥妻袁氏率孙女妇登楼命俱悬于梁视其已死乃引刀自刎　　金一龙妻黄氏
按明外史列女传黄氏余姚人金一龙妻龙早亡氏截发自誓立从子为嗣与姑相依崇祯十五年熊氏子欲娶之母党利其财绐令还家间道送于熊黄知不可挽愿搜括所有以偿聘金不相待至夜深引刀自刎未殒其姑闻之急趋视黄曰妇所以未即死者欲姑一面耳今复何待遂剜喉以绝　　宋体道妻郭氏
按明外史列女传郭氏长治人宋体道妻崇祯十五年任国琦作乱同居诸妇皆罗跪呼郭不出独匿垝垣贼怒诘其不跪郭瞪目厉声曰我跪亦死不跪亦死已安排不活矣贼加数刃迄死骂不绝声　　颜素孙妇刘氏
按明外史列女传刘氏怀宁人应天府丞颜素之孙妇也崇祯十五年兵乱乘夜焚掠江市其舅与夫先在南京刘孑身出避仓皇无所之见男妇杂走登舟慨然曰吾侪妇人保姆不在义不出帷敢乱群乎遂投江而死　　吴道震妻姚氏
按明外史列女传姚氏桐城人湘潭知县之骐女诸生吴道震妻年十九夫亡以子德坚在襁褓忍死抚之越二十六年至崇祯末流贼掠桐城兄孙林奉母避潜山氏偕行贼奄至孙林格斗死德坚负母而逃氏曰势急矣汝书生焉能负我远行倘贼至即皆死汝不能全母顾反绝父祀乎叱之去德坚泣勿忍氏推之坠层崖下须臾贼至叱曰出金可免氏曰我流离远人安得有金贼令解衣验之骂曰我生平解衣子妇不得在侧贼奴敢作此语贼怒刃交下而死　　徐毕璋妻朱氏徐
京附

按明外史列女传朱氏无为州徐毕璋妻年十七归璋璋有一妹名京年十五未字崇祯十五年五月流贼破城朱方怀孕奔井边谓京曰吾&#在怀井口狭可推而纳之京曰唯纳毕即哭呼曰父母安在乎吾伴嫂死矣遂一跃而入焉　　胡敬妻姚氏
按明外史列女传姚氏孝感贡士胡敬妻崇祯十六年流贼陷孝感氏避难南湖欷歔不已邻舟妇解之曰贼入黄从未杀人何畏氏曰我非畏杀畏其不杀耳贼将入湖曰贼至而死辱矣遂携二女僮投水死　　李敬妻胡氏按明外史列女传胡氏诸城人遂平知县丽明孙女也年十七归李敬中生一女夫亡氏哭踊甚哀比三日止哭盥栉拜舅姑堂下家人咸怪之荅曰妇不幸失所天无子将从死于地下不得复事舅姑幸强饭自爱他日叔有子为亡人立嗣岁时奠麦饭足矣姑及其母泣止之不可乃焚香告柩前顾家人曰洗含汝等亲之不可近男子遂入室距户自缢母与姑捶门痛哭疾呼终不顾而死　　郝生妻李氏
按明外史列女传李氏定州人广平教授元荐女归同里郝生崇祯十六年州被兵生将奉亲避山中留李与二子居其母家生控马将发李哭拜马前指庭中井诀曰若有变即洁身此中以衣袂为识旁有白线一行者即我也比城破藏二子他所入井死兵退生出其尸颜色如生　　李荩臣妻熊氏
按明外史列女传熊氏武昌人大名知县正南女赣州知府李周华子荩臣妻也荩臣从父之官留妇于家崇祯十六年武昌陷妇匿林薮中为贼所得夺刀自刎贼去邻妪救活之明年李自成率残卒南奔妇只身窜山谷有胡姓者欲为子娶之妇曰吾颈可断汝不闻前事乎已荩臣自江西来遇贼被杀妇恸三日即自缢死　　刘应景妻丘氏
按明外史列女传丘氏孝感刘应景妻崇祯末为贼所执逼从不可贼曰刃汝丘曰得死为幸贼注油满瓮渍其衣语同类曰此妇倔强将爇之丘哂曰若谓死溺死焚死于刃有间乎官兵朝夕至若求如我得哉贼怒束于木焚之火炽骂不绝口　　高文焕妻干氏
按明外史列女传干氏孝感人高文焕妻年十七夫亡无子拔刀自裁母及姑救之越三日复苏自是断荤腥日不再食崇祯十六年流贼陷德安从子高骞将扶避山寨氏曰吾老矣岂复出门求活行吾四十年前之志可也投后园池中死　　洗马畈烈妇
按明外史列女传蕲水洗马畈烈妇不知其姓崇祯间为贼所执不从贼刃其腹一手抱婴儿一手捧腹使气不即尽以待夫夫至付儿放手而毙　　赖南叔妻萧氏
按明外史列女传萧氏万安人赖南叔妻夫亡无子遗一女寇大起筑室与女同居如是者数年盗突至率女持利刃遮门骂曰昔宁化曾氏妇立寨杀贼举室以守汝谓我刃不利邪犯我必杀贼怒纵火焚之二人咸烬　　邝抱义妻何氏
