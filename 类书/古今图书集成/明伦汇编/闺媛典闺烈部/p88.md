<!-- { "loadSidebar": true } -->
按镇江府志张氏金坛人兖州知府邓藩锡妾崇祯十五年兖州城陷藩锡死之张携幼子自沉于井　　胡觐龙妻陈氏按镇江府志陈氏丹徒镇胡觐龙妻年二十余夫殁邻里以其年少劝改节陈正色答之劝者益多陈虑终不能遂志一日告翁姑曰翁姑无养新妇在反为翁姑忧不如从夫地下也翁姑亦不为意迨夜姑闻其室有声颇怪之将旦起视见户外横设一几急呼之不应排户入已缢死矣其设几盖夫位也　　朱氏女
按淮安府志朱氏女父鸾山阳人母周氏鸾亡遗男女各一周谋改适女年已十四屡劝母守节不听母欲挟以行不从嫁之日哭送母于河干遂投水死母竟去不顾时女已受聘尸逆流及所聘门而止　　周凤集妻耿氏按淮安府志耿氏生员周凤集妻夫久卧病氏周旋汤药辛勤备至及没视棺殓毕七日自缢柩前旌表　　方经绅妻刘氏按淮安府志刘氏方经绅妻壬午北兵陷城氏被执扶之上马怒骂不从兵斫之数段时年二十余　　曹芝节妻高氏按淮安府志高氏曹芝节妻年二十嫁曹未一月夫病氏昼夜衣不解带百计构药刲股俱不效夫亡未殡自缢死　　陈廷诲妻顾氏
按淮安府志顾氏生员陈廷诲妻崇祯十五年北兵临城氏恐被污缝其衣拜姑舅及夫神主投井死　　王氏姊妹按淮安府志王氏姊妹赣榆人一七姐一八姐王尚伦之二女也崇祯壬午乱兵至随母避海上兵欲执之二女共投水死　　潘自任妻薛氏
按淮安府志薛氏廪生潘自任妻年二十五夫遘疾不起焚香吁天愿以身代及夫死殓毕沐浴更衣乘间投缳有司上其事旌表　　魏文征妻周氏
按淮安府志周氏魏文征妻睢宁人诸生周凤翔女年十九适魏一年夫亡投缳不得乃自刎死　　陈信善妻胡氏
按桃源县志胡氏陈信善妻年十八夫亡无子守节崇祯末年流贼猝至群拥上马氏自奋堕地抓面流血骂不绝口贼怒碎其尸而去　　葛一麟妻朱氏
按桃源县志朱氏吏员葛一麟妻崇祯十七年李贼猖獗氏避乱程子河贼逼舟氏恐以色累自缢死　　陆尔睿继妻张氏按宿迁县志张氏宿迁农家女性朴谨女诫内则不习而能及笄归同里陆尔睿为继妻睿客外氏理家事不少懈甲午秋睿病氏朝夕察声色扶挟卧起未几睿没氏枕尸而哭面如灰土誓以死从地下家人止之氏恸绝久之乃苏谓家人曰夫子未有嗣息翁姑且老我年甫逾笄不死将谁属一日践二庭人将谓乃圣平生气概男子而其妇若此且死目不瞑乃圣睿字也自是家人守之谨氏不得间与家人同卧者剌剌夜语以须其倦家人果熟寐氏徐起肃衣履即睿柩次伏吞声而哭不能起有数岁儿在傍卧初醒见氏哭拜而去凌晨迹之死矣　　陈璋妻朱氏
按宿迁县志朱氏三岁时母再嫁姚姓遂育于姚甫髫年举动如成人颦笑不苟见者皆爱重之稍长性方严年十九归陈璋璋贡士弘谟子少年能文章既婚伉俪甚笃甫九月璋感疾氏度不能起誓与同死璋亡大殓氏抚其尸哭曰君幸稍待当相从家人闻其言密防之属老妇与共寝处越三日老妇困顿既睡觉则氏已自缢于寝所　　孙照妻吕氏
按沭阳县志吕氏孙照妻事姑以孝称相夫甚谨夫疾笃刲股为羹以进矢曰愈则同生不愈则俱死无何夫竟不起氏躬亲殓殡哭之尽哀盖棺毕遂自缢远近闻者莫不堕泪孙照一
作孙灿

　　张国纶妻郑氏
按沭阳县志郑氏诸生张国纶妻崇祯十六年城陷纶死于兵兵退郑抚尸痛哭数日不食躬营棺殓毕往母家从容商之同母兄弟及诸父曰不幸夫死又无儿女茕茕一嫠妇何能支持门户愿明日来集我家以所有遗产公同托伯氏经理岁以衣食给未亡人足矣众如约往氏设馔款之酒半乃尽出其券并锁钥置夫胞兄国纪前纪愕然众以氏意告之纪哭坚辞众力恳乃受氏拜谢国纪讫复劝众曰大事已定宜宽怀饮旋入内众未及卒爵俄侍婢哭报主母投缳死矣哭声震动阖邑闻者无不垂涕　　杨新泰妻尹氏
按海州志尹氏增广生员杨新泰妻崇祯间兵乱寄居海东遇贼执逼之氏遗以白镪得脱遂投井死十日尸出颜色如生　　吴氏女
按海州志吴氏女父济寰本籍徽州寄居为县民贼兵入城执女于市欲污之女骂之迎刃碎身而死　　孙继祖妻郑氏按赣榆县志郑氏孙继祖妻崇祯壬午大兵入境氏与邻妇数人避一室兵至虑不免当门自缢兵见之不入邻妇赖以获全事闻旌表　　陈纯姐
按睢宁县志陈纯姐嘉谔女年十七许聘诸生张洪典子梧凤凤死女闻讣一痛扑地绝复苏遂断粒誓死禁口不言父母强叩之曰儿前夕梦日蚀顷之天陷今梦有征死期至矣父母百计防之茹毒自经屡不遂志越半月乘父被事伺间投缳死崇祯十一年四月有司表其门　　陈思孔妻葛氏
按睢宁县志葛氏经历陈思孔妻事亲素以孝着孀居茹苦教子成名崇祯九年流寇犯境被执骂贼死旌表　　丁氏女
按徐州志丁氏女父章州民也受里人叶孟春聘春亡女即自缢死年十七有司上其事奉诏建坊　　王氏女按徐州志王氏女父三槐官训导受生员陈汝凤子洪谟聘谟亡女即自缢死年十六有司以闻坊表　　殷氏女按徐州志殷氏女父生员柏受武举吴应运子汝璐聘璐病亡女亲奔视殓归至夜自缢应运以鼓乐迎尸与其子合葬观者甚众户部主事韩昭宣表之　　陈氏女按徐州志陈氏女胡山民陈于殿女也年十六崇祯十年流寇至迫女不从以刃加其颈女大骂遂杀之　　刘澍妻马氏按徐州志马氏名单父丰县文学马象干女机警通文字适邑文学刘澍澍寻物故遗孤梓甫离襁褓即课督之稍长就外傅归必叩所读书壬午之变氏被执不屈遇害　　孙继忠妻周氏
按徐州志周氏东阿教谕周&#女适丰县通判孙玠男继忠忠早殁氏自经死知州孙养魁学正王佩树坊表其门　　吴廷杰妻陆氏
按徐州志陆氏生员陆四教姊贡生吴汝琦子生员廷杰妻善事舅姑廷杰病亡氏哀号欲死其母防之甚严氏三日不食绐母回乘间自缢年二十一知州朱统诣灵前拜祭　　韩永庆妻左氏
按徐州志左氏生员左逢源女年十九嫁韩永庆未五稔病亡氏泪继以血自经死　　王前士妻李氏
按徐州志李氏王前士妻崇祯九年同夫携十五岁女避流贼之难潜居刘村贼突至焚劫一空母女自度无逃交口毒詈贼痛棰之百余骂不绝口杀之前士不久亦死　　张颐妻伊氏
按徐州志伊氏张颐妻夫早亡无嗣氏亲自殡葬誓死守节姑欲夺其志遂自经于墓侧　　张浩女
按徐州志汉台里人张浩女年二十同里蒋政聘之政亡女闻恸哭几绝欲往吊父母不可比出殡欲往视葬又不可女曰若不吾从有死而已父母终弗听自往送丧比归女已缢死　　石景儿
按徐州志石景儿广戚里人石隆女父早亡独与母居年十七许配里人张旺儿旺以疾亡景儿哀痛不已至夜自经死与旺合葬　　马世禄妻王氏
按萧县志王氏诸生马世禄妻禄亡氏年二十二扶柩奔葬行泣失声投圹身殉者再诸媪强掖之归卒雉经死乡人悲怜争质棺以殓即日启夫殡宫合窆县令孙某为撰墓表上闻旌其门　　赵之璧妻马氏
按萧县志马氏赵之璧妻璧疾焚香请代度璧危先自经死越日璧亡同日棺殓观察谭某为建坊旌表仍奏闻褒之　　彭好古妻丁氏
按萧县志丁氏诸生彭好古妻好古以勤学婴疾丁事之至忘寝食疾且革丁泣曰子危矣愿与子同归但不忍见子死遂先一日自经有司以闻诏旌表户部主事杨引贤为作成仁堂记　　元邦泮妻宗氏
按萧县志宗氏元邦泮妻夫妇相得甚敬泮病亡宗从容具殓毕大恸自经死　　葛为绤妻冯氏
按萧县志冯氏葛为绤妻缔婚未几绤疾冯吁天祈佑疾剧冯治棺衾讫潜入卧内自经绤死遂与同殓　　李世甲妻王氏按萧县志王氏李世甲妻归九月甲病亡王哭之呕血闻者伤之越二日自经死　　张恕妻萧氏
按萧县志萧氏仁寿里张恕妻恕染疾日久萧誓以死从及恕亡萧遂自经与同殡有司以闻旌表　　郝惟肖继室李氏按萧县志李氏郝惟肖继室克妇道乡里以孝闻鞠养前妻子键无异所生佐夫庭训得食饩学宫夫病躬侍汤药数月不懈及亡一哭气绝至苏自缢柩旁乡人悲之以闻旌表后十年键以明经上春官言之辄簌簌泪下　　寇自谦妻杜氏
按萧县志杜氏寇自谦妻谦与杜髫年结发相爱如宾谦缘无嗣多蓄姬妾杜皆爱之略不妒忌谦病亡杜誓以死从越六日闭门自缢　　岳梦熊妻王氏
按萧县志王氏贡生王三槐长女岳梦熊妻夫亡饮鸩自杀入烈女祠祠为其妹建　　张振鹭妻王氏
按萧县志王氏张振鹭妻夫病汤药弗愈氏割左股为汤以进病益笃及亡三日氏自缢死奉诏建坊复其家　　王氏女
按萧县志王氏女许字任自英英疾危女恻然告父母欲往&#父母怜而从之得侍汤药三月英亡抚棺泣血七日不食自经死县令以闻诏旌其庐树碑表墓　　王弘基妻马氏
按萧县志马氏王弘基妻侍御孙女夙闺范通内则大义崇祯九年闯贼破城夫死氏被执不辱遂自缢学使疏闻赐坊表　　任时龙妻项氏
刘
氏附

按萧县志项氏任时龙妻闯寇入萧龙以卫父被磔氏骂贼殉夫死学使上闻赐旌表龙侧室刘氏亦被刃寻苏次年寇至复骂贼死　　纵鲲跃妻吴氏
按萧县志吴氏纵鲲跃妻挥使任宇公女寇攻城破夫死氏被创寻苏明日贼退氏寻夫尸殓自缢柩旁学使以闻下礼部赐坊表　　孟知性妻郝氏
按萧县志郝氏孟知性妻邑名宦圯曾女孙食贫能劳苦相夫持家生子镇钥&#锦俱楚楚可爱诸子惮氏过于翁城破父子相失独钥从氏至南门隍氏诫钥曰妇人惟一死谢责儿铮铮丈夫亦随城俱死乎语未卒投濠中钥挽不及亦触桥石死钥得从祀乡贤　　何湖妻纵氏
按萧县志纵氏何湖妻性勤淑事翁姑以孝闻夫业残败氏劝耕督织家复振丙子寇破城氏携幼子逃贼遇于巷索金钱氏愤不前触石壁破额而死邻妪悉其事阅三年次子何岱弱冠请缨誓报母仇从刘将军血战蒙城死之邑人士哀鸣有司旌其庐　　郝崇抱妻朱氏按萧县志朱氏贡士郝崇抱妻幼好读列女传及桑麻种植诸书丙子寇破萧氏被执大骂贼断其十指痛仆骂不绝口贼怒刳其舌而死　　张冲奎妻徐氏
按萧县志徐氏张冲奎妻幼闲闺训孝事翁姑冲奎忽染疯疾喑不能言氏焚香露祷夫没自缢不得绝水浆七日而死有诏建坊旌之　　许嘉宿妾唐氏
按萧县志唐氏许嘉宿妾苏州人年十七事许生一子寻殇宿病笃唐怡然誓以身从家人靡不窃笑之及宿弥留之晨气不绝者如缕唐以带系许亡妻贺氏柩前跪而死宿亦寻殁　　何拱瑞妻杜氏
按萧县志杜氏何拱瑞妻氏方归何夫得异证数日死氏痛绝自经以殉　　寇公引妻纵氏
按萧县志纵氏寇公引妻归引三载而寡氏欲殉夫翁姑劝止之又一岁子殇氏哀痛五内为摧埋子毕自经于夫柩旁　　陈时鸣妻翁氏
按萧县志翁氏陈时鸣妻鸣病摰氏侍汤药唯谨鸣亡从容毕殓事哭泣如常越三日凌晨自缢死年二十六有司旌之　　纵尔翼妻宋氏
按萧县志宋氏明经徐坤女适纵尔翼翼早亡氏坚欲死家人防之力辄不食阅四日伺间自缢年二十学使旌之　　何鸣汉妻许氏
按萧县志许氏何鸣汉妻事翁姑理家事有妇德何病亡水浆不入口者三日登夫棺卧缢其上颜色不改事闻旌其门　　徐尧臣妻许氏
