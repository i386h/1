<!-- { "loadSidebar": true } -->
焦氏易林师之蛊精洁渊塞为谗所言证讯诘请系于枳温甘棠断听怡然蒙息大戴礼千乘篇利辞以乱属曰谗
陆贾新语众口所毁浮石沈木
说苑伤善者国之残也蔽善者国之谗也
后汉书马援传夫操孔父之忠而不能自免于谗此邹阳之所悲也冯衍传建武末上书自陈曰臣衍自维微贱之臣上无无知之荐下无冯唐之说乏董生之才寡李广之势而欲免谗口济怨嫌岂不难哉黄琼传琼征至纶氏李固以书逆遗之云近鲁阳樊君被征虽无大异言行所守亦无所缺而毁谤布流管辂别传京房目见遘谗之党耳听青蝇之声而谏不从而犹道路纷纭辂处魏晋之际藏智以朴卷舒有时妙不见求愚不见遗可谓知几相邈也风俗通众口铄金俗说有美金众人咸共诋訾言其不纯卖金者欲其售因取锻以见伪此为众口铄金论衡偶会篇仕且得官也君子辅善且失位也小人毁奇公伯寮诉子路于季孙孔子称命鲁人臧仓谗孟子于平公孟子言天道未当行与谗相遇天未与己恶人用口故孔子称命不怨公伯寮孟子言天不尤臧仓诚知时命当自然也谗以口害人佞以事危人谗人以直道不违佞人以依违匿端谗人无诈虑佞人有术数故君皆能远谗亲仁莫能亲贤别佞玉变为石珠变为砾毁谤使然也
魏志王昶传谚曰救寒莫如重裘止谤莫如自修徐干中论贵验篇谤言皆缘类而作倚事而兴加其似者也谁谓华岱之不高江汉之不长与君子修德亦高而长之将何患矣人情莫不恶谤而卒不免乎谤其故何也非爱致力而不已之也已之之术反也谤之为名也逃之而愈至距之而愈来讼之而愈多明乎此则君子不足为也暗乎此则小人不足得也抱朴子内篇畅元篇直刀沸镬不足以劫之焉谤讟何足以戚之乎元包经传困诼加于谲传曰诼加于谲遭谗毁也文中子魏相篇文中子曰闻谤而怒者谗之由也见誉而喜者佞之媒也绝由去媒谗佞远矣诗经杨园之道
疏
人往杨园之道当先加历于亩丘
以兴谗人欲行谮大臣之法亦当毁害于小臣而后至于大臣也仪礼瑱用白纩
疏
瑱塞耳以玉象等为之示不听谗
唐书元宗赞以百口百心之谗谄蔽两耳之聪明苟非铁肠石心安得不惑谭子神兮篇誉人者人誉之谤人者人谤之是以君子能罪己斯罪人也藏于人者谓之机奇于人者谓之谋殊不知道德之机众人所知仁义之谋众人所无是故有赏罚之教则邪道进有亲□之分则小人入夫弃金于市盗不敢取询政于朝谗不敢语天下之至公也唐国史补进士不捷而醉饱谓之打毷氉匿名造谤谓之无名子记纂渊海刘宾客曰谗妒之人必好闻人恶恶闻人善谗邪之蔽善人也犹朝日洞明雾甚则不见天沙石至净流浊则不见地虽有明净之质而不发明雾水蔽之也宋史天文志卷舌六星在昴北主枢机智谋一曰主口舌语以知谗佞曲而静则贤人升直而动多谗人兵起天下有口舌之害徙出汉外则天下多妄说五星犯佞人在侧彗客犯之侍臣忧天谗一星在卷舌中主巫医暗则为吉明盛人君纳佞言闻见后录唐代宗既诛元载欲尽诛其党韩会等具奏苦谏止降远州会退之兄也退之谓兄罹谗口承命南迁按会所坐非罹谗者柳子厚亦云韩会善清言名最高以故多得谤岂士能清高反污于元载乎近时王铚作会补传亦不出党元载事皆非实录崔瑗家无担石当世资其亲故李固望风致敬然杜乔为八使乃以赃罪奏瑗士之欲免于谗谤难矣哉王阳车马极鲜明崔瑗宾客盛肴膳然两公皆清修节士也故论人者当察其实何如耳仇池笔记欧公曰僧相我云耳白于面名满天下唇不着齿无事得谤埤雅古者谮从中起谓之蝎谮
容斋续笔黥布为其臣贲赫告反高祖以语萧相国相国曰布不宜有此恐仇怨妄诬之请系赫使人微验淮南布遂反韩信为人告反吕后欲召恐其不就乃与萧相国谋诈令人称陈豨已破绐信曰虽病强入贺信入即被诛信之为大将军实萧何所荐今其死也又中其谋故俚语有成也萧何败也萧何之语何尚能救黥布而翻忍于信如此岂非以高祖出征吕后居内而急变从中起己为留守故不得不亟诛之非如布之事尚在疑似之域也见闻搜玉古传听谗诗谗言谨莫听听之祸殃结君听臣当诛父听子当决夫妇与兄弟听之必离别朋友听之□骨肉听之绝堂堂七尺躯莫听三寸舌舌中有利锋杀人不见血读书镜中黄先生云明不烛物此言极有味若洞然烛他人之恶不随他转而已此外不宜发明太尽恶讦为直是也但常生大慈怜悯心方便譬喻引之归于正道不可则止毋自辱焉若忿嫉于顽极口攻之则是与之修怨何取其为明哉玉真先生云大凡人自己本来福积不厚肆口又无忌惮愈见薄福要见薄福证验若平生数奇多忤不如意事十常八九也故谮人翩翩啬夫喋喋非有冥祸则有奇穷而吕公着约识精言孙奭议论有根底韩琦明足以照人之奸未尝形诸词色真大人相也日知录舜之命龙也曰朕堲谗说殄行震惊朕师故大司徒以乡八刑纠万民造言之刑次于不孝不弟而禁暴氏掌诛庶民之作言语而不信者至于讹言莫惩而宗周灭矣
