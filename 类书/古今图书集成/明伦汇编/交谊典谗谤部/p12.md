<!-- { "loadSidebar": true } -->
信寮佐赐姓独孤氏

颎加上柱国进爵齐国公坐事以公就第顷之颎国令上颎阴事称其子表仁谓颎曰司马仲达初托疾不朝遂有天下公今遇此安知非福于是上大怒囚颎于内史省而鞫之宪司奏颎他事云沙门真觉尝谓颎云明年国有大丧尼令晖复云十七十八年皇帝有大厄十九年不可过上闻而益怒顾谓群臣曰帝王岂可力求孔子以大圣之才作法垂世宁不欲大位邪天命不可耳颎与子言自比晋帝此何心也有司请斩颎上曰去年杀虞庆则今兹斩王世积如更诛颎天下其谓我何于是除名为民李穆传穆子浑拜左武卫将军领太子中卫率初穆孙筠卒高祖议立嗣浑规欲绍之谓其妻兄太子左卫率宇文述曰若得袭封当以国赋之半每岁奉公述利之因入白皇太子曰立嗣以长不则以贤今申明公嗣绝遍观其子孙皆无赖不足以当荣宠唯金才有勋于国谓非此人无可以袭封者太子许之竟奏高祖封浑为申国公以奉穆嗣大业初转右骁卫将军六年有诏追改穆封为郕国公浑仍袭焉累加光禄大夫九年迁右骁卫大将军浑既绍父业日增豪侈房曳罗绮者以百数二岁之后不以俸物与述述大恚之因醉乃谓友人于象贤曰我竟为金才所卖死且不忘浑亦知其言由是结隙后帝讨辽东有方士安伽佗自言晓图谶谓帝曰当有李氏应为天子劝尽诛海内凡姓李者述知之因诬构浑于帝曰伽佗之言信有征矣臣与金才夙亲闻其情趣大异常日数共李敏善衡等日夜屏语或终夕不寐浑大臣也家代隆盛身捉禁兵不宜如此愿陛下察之帝曰公言是矣可觅其事述乃遣武贲郎将裴仁基表告浑反即日发宿卫千余人付述掩浑等家遣左丞元文都御史大夫裴蕴治之案问数日不得其反状以实奏闻帝不纳更遣述穷治之述入狱中召出敏妻宇文氏谓之曰夫人帝甥也何患无贤夫李敏金才名当祅谶国家杀之无可救也夫人当自求全若相用语身当不坐敏妻曰不知所出惟尊长教之述曰可言李家谋反金才尝告敏云汝应图箓当为天子今主上好兵劳扰百姓此亦天亡隋时也正当共汝取之若复度辽吾与汝必为大将每军二万余兵固以五万人矣又发诸房子侄内外亲娅并募从征吾家子弟决为主帅分领兵马散在诸军伺候间隙首尾相应吾与汝前发袭取御营子弟响起各杀军将一日之间天下足定矣述口自传授令敏妻写表述持入奏之曰已得金才反状井有敏妻密表帝览之泣曰吾宗社几倾赖亲家公而获全耳于是诛浑敏等宗族三十二人自余无少长皆徙岭外隋书辛公义传公义为扬州道黜陟使官寮犯法无所纵舍及炀帝即位扬州刺史王弘入为黄门侍郎因言公义之短竟去官吏人守阙诉冤相继不绝中说周公篇郑和谮子于越公曰彼实慢公公何重焉越公使问子子曰公可慢则仆得矣不可慢则仆失矣得失在仆公何预焉越公待之如旧问易篇贾琼问何以息谤子曰无辩曰何以止怨曰无争旧唐书李百药传杜伏威据有江南高祖遣使招抚百药劝伏威入朝伏威从之遣辅公祏与百药留守及渡江中悔将害百药乃饮以石灰酒因大泄痢而宿病皆除伏威知百药不死乃作书与公祏令杀百药赖伏威养子王雄延保护获免公祏反又授百药侍郎有谮百药于高祖云百药初说伏威入朝又与公祏同反高祖大怒及公祏平得伏威与公祏令杀百药书高祖意稍解遂配流泾州唐书魏征传征拜尚书右丞左右毁征阿党亲戚者帝使温彦博按讯非是彦博曰征为人臣不能着形迹远嫌疑而被飞谤是宜责也桓彦范传时武三思以迁太后衔恚虑不利诸武而韦后雅为帝宠畏且三思与蒸乱由是朋谗奇中未几罢彦范等政事五月加特进封扶阳郡王赐姓韦同后属籍锡金银锦绣皆以铁券恕十死令朝朔望寻出为洺州刺史改濠州王同□谋诛三思事泄三思诬彦范等同逆阴令许州司功参军郑愔上变乃贬彦范泷州司马敬晖崖州司马袁恕己窦州司马崔元暐白州司马张柬之新州司马悉夺勋封魏元忠传中宗在东宫为检校左庶子时二张势倾朝廷元忠尝奏曰臣承先帝之顾且受陛下厚恩不能徇忠使小人在君侧臣之罪也易之等恨怒因武后不豫即共谮元忠与司礼丞高戬谋挟太子为耐久朋遂下制狱诏皇太子相王及宰相引元忠等辨于庭不能决昌宗乃引张说为证说初伪许之至是迫使言状不应后又促之说曰臣不闻也易之等遽曰说与同逆说曩尝谓元忠为伊周夫伊尹放太甲周公摄王位此反状明甚说曰易之昌宗安知伊周臣乃能知之伊尹周公历古以为忠臣陛下不遣学伊周将何效焉说又曰臣知附易之朝夕可宰相从元忠则族灭今不敢面欺惧元忠之冤后寤其谗然重违易之故贬元忠高要尉张嘉贞传嘉贞入朝或告其反按无状帝令坐告者嘉贞辞曰昔天子听政于上瞍赋蒙诵百工谏庶人谤今将坐之则后无由闻天下事遂得减死狄仁杰传仁杰字怀英天授二年以地官侍郎同凤阁鸾台平章事武后谓曰卿在汝南有善政然有谮卿者欲知之乎谢曰陛下以为过臣当改之以为无过臣之幸也谮者乃不愿知后叹其长者大唐新语驸马张□以太常卿翰林院供奉官赞相礼仪雍容有度元宗心悦之谓□曰朕罢希烈相以卿代之□谢不敢当杨贵妃知之以告杨国忠杨国忠深忌之时安禄山入朝元宗将加宰相命□草诏国忠谏曰禄山不识文字命之为相恐四方轻于唐元宗乃止及安禄山归范阳诏高力士送于长乐陂力士归元宗问曰禄山喜乎力士对曰禄山恨不得宰相颇有言国忠遽曰此张□告之也元宗不察国忠之诬疑□漏泄大怒黜□为卢溪郡司马兄均为建安郡司马弟圻为宜春司马见闻搜玉张说有门下生私宠婢将置之法生呼曰公无缓急用人乎见色不能禁人之常情何靳一婢耶说释之且付以婢生忽一日直诣谓说曰闻公为姚相所谗祸且不测愿得公鸡林夜明帘献九公主且曰上独不念在东宫时恩始终加惠而反以谗见怒耶明日公主谒上具奏之得免书生亦不复见之矣开元天宝遗事进士杨光远惟多矫饰不识忌讳游谒王公之门干索权豪之族未尝自足稍有不从便多诽谤唐书房管传管同中书门下平章事从至成都赐一子官俄与韦见素崔涣奉册灵武见肃宗具言上皇所以传付意因道当时利病箝索虏情辞吐华畅帝为改容管既有重名帝倾意待之机务一一与管参决诸将相莫敢望于是第五琦言财利幸为江淮租庸使管谏曰往杨国忠聚敛产怨天下陛下即位人未见德今又宠琦是一国忠死一国忠生无以示远方帝曰六军之命方急无财则散卿恶琦可也何所取财管不得对北海太守贺兰进明自河南至诏摄御史大夫岭南节度使入谢帝曰朕语管除正大夫何为摄耶进明衔之因曰陛下知晋乱乎唯以尚虚名任王衍为宰相基祖浮华不事天下事故至于败方唐中兴当用实才而管性疏阔大言无当非宰相器陛下待之厚然孰肯为陛下用乎帝曰何哉对曰陛下顷为皇太子太子出曰抚军入曰监国而管为圣皇建遣诸王为都统节度乃谓陛下为元子而付以朔方河东河北空虚之地永王丰王乃统四节度此于圣皇似忠于陛下非忠也管意诸子一得天下身不失恩又多树私党以副戎权推此而言岂肯尽诚于陛下乎帝入其语始恶管唐俭传俭裔孙次字文编建中初及进士第历侍御史窦参数荐之改礼部员外郎参贬出为开州刺史积十年不迁韦皋镇蜀表为副使德宗谕皋罢之次身在远久抑不得申以为古忠臣贤士罹谗毁被放至杀身君且不悟者因采获其事为辨谤略三篇上之帝益怒曰是乃以古昏主方我改夔州刺史宪宗立召还授礼部郎中知制诰终中书舍人宪宗雅恶朋比倾陷者尝览辨谤略善之谓学士沈传师曰凡君子者宜所观省然次编录未尽卿可广其书传师乃与令狐楚杜元□论次起周讫隋增为十篇更号元和辨谤略陆贽传贽既放荒远常阖户人不识其面叉避谤不着书祇为今古集验方五十篇示乡人云柳柳州集杜兼在濠州有锺离令卢某者宰相戚也而谗且谀日状其僚之过愆以致于兼兼得之大怒罚令因摈令终不得面谗谀大息顺宗实录裴延龄判度支天下皆嫉怨而独幸于天子朝廷无敢言其短者贽独身当之日陈其不可用延龄固欲去贽而代之又知贽之不与己多阻其奏请也谤毁百端翰林学士吴通元故与贽同职奸巧佻薄与贽不相能知贽与延龄相持有间因盛言贽短宰相赵璟本贽所引同对嫉贽之权密以贽所戢弹延龄事告延龄延龄益得以为计由是天子益信延龄而不直贽竟罢贽相以为太子宾客而黜张滂李克等权言事者皆言其屈贽固畏惧至为宾客拒门不纳交亲士友春旱德宗数猎苑中延龄疏言贽等失权怨望言于众曰天下旱百姓且流亡度支爱惜不肯给诸军军中人无所食其事奈何以摇动群心其意非止欲中伤臣而已后数日又猎苑中会神策军人跪马前云度支不给马草德宗意延龄前言即回马而归由是贬贽为忠州别驾唐书韦处厚传处厚为中书舍人敬宗初李逢吉得柄构李绅逐为端州司马其党刘栖楚等欲致绅必死建言当徙丑地处厚上言逢吉党与以绅之斥犹有余辜人情危骇诗云萋兮斐兮成是贝锦彼谮人者亦已太甚谗言罔极交乱四国此古人疾谗之深也孔子曰三年无改于父之道可谓孝矣按绅先朝旧臣就令有过尚当祓瑕洗衅成无改之美况被谗乎建中时山东之乱兴宰相朋党杨炎为元载复雠卢杞为刘晏偿怨兵连祸结天下骚然此陛下亲所闻见得不深念哉绅由是免逢吉怒至宝历三年赦书不言左降官未量移者以沮绅内徙处厚复奏逢吉缘绅一人而使近岁流斥皆不蒙泽非所以广恩于天下帝悟追改其条卢同传时有贾岛累举不中第文宗时坐飞谤贬长江主簿白居易传居易从祖弟敏中以司空平章事兼邠宁节度招讨抚制置使初帝爱万寿公主欲下嫁士人时郑颢擢进士第有阀阅敏中以充选颢与卢氏婚将授室而罢衔之敏中自以居外畏颢谗自诉于帝帝曰朕知久矣若用颢言庸相任耶顾左右取书一函发视悉颢所上敏中乃安马令南唐书汪台符传台符有王佐才闻烈祖移镇金陵台符上书陈民间利害十余条烈祖善之而宋齐丘疾其才高屡为诋訾台符由是不平陆游南唐书宋齐丘传元宗即位召拜太保中书令与周宗并相齐丘之客最亲厚者陈觉元宗亦以为才冯延己延鲁魏岑查文徽与觉深相附结内主齐丘时人谓之五鬼相与造飞语倾周宗宗泣诉于元宗而岑觉又更相攻于是出齐丘为镇海军节度使齐丘怏怏力请归九华旧隐从之十国春秋吴黄讷传讷苏州人也天佑时为镇南节度使刘威幕客太祖既薨威为帅府所忌或谮之于徐温温将图之讷说威曰公受谤虽深反本无状若轻舟入觐则嫌疑顿亡矣威从其言温果待威甚恭威得还镇讷与有功焉南汉邵廷琄传廷琄事后主官内常侍大宝初宋已易周祚廷琄乘间言于朝曰我国承唐乱居此五十余年幸中国多故干戈不及而我益骄于无事致兵不识旗鼓人主不知存亡夫天下乱久矣乱久而治自然之势也比闻真主已出必将尽有海内其势非一天下不已请饬兵备且遣使通好于宋后主恶廷琄言直深恨之未几宋将潘美等陷郴州始思廷琄言诏廷琄为招讨使率舟兵屯洸口以拒宋师廷琄招辑亡叛训士卒修战具国人赖以少安有谮者投无名诬廷琄将图不轨后主遂遣使赐廷琄死士卒排军门见使者诉廷琄无反状不能救乃相与立庙洸口祀之

　谗谤部纪事二
