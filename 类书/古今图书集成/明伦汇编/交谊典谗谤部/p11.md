<!-- { "loadSidebar": true } -->
江表传诸葛瑾在南郡人有密谗瑾者陆逊表保明瑾无此权报曰子瑜与孤从事积年恩如骨肉非外言所间也晋书嵇康传康谯国铚人初康居贫尝与向秀共锻于大树之下以自赡给颍川锺会贵公子也精炼有才辨故往造焉康不为之礼而锻不辍良久会去康谓曰何所闻而来何所见而去会曰闻所闻而来见所见而去会以此憾之及是言于文帝曰嵇康卧龙也不可起公无忧天下顾以康为虑耳因谮康欲助毋丘俭赖山涛不听昔齐戮华士鲁诛少正卯诚以害时乱政故贤圣去之康安等言论放荡非毁典谟帝王所不容宜因衅除之以淳风俗帝既昵听信会遂□害之世说新语陆平原河桥为卢志所谗被诛临刑叹曰欲闻华亭鹤唳可复得乎晋书张华传华为持节都督幽州诸军事领护乌桓校尉安北将军抚纳新旧戎夏怀之东夷马韩新弥诸国依山带海去州四千余里历世未附者二十余国并遣使朝献于是远夷宾服四境无虞频岁丰稔士马强盛朝议欲征华入相又欲进号仪同初华毁征士冯恢于帝紞即恢之弟也深有宠于帝紞尝侍帝从容论魏晋事因曰臣窃谓锺会之衅颇由太祖帝变色曰卿何言邪紞免冠谢曰臣愚冗瞽言罪应万死然臣微意犹有可申帝曰何以言之紞曰臣以为善御者必识六辔盈缩之势善政者必审官方控带之宜故仲由以兼人被抑冉求以退弱被进汉高八王以宠过夷灭光武诸将由抑损克终非上有仁暴之殊下有愚智之异盖抑扬与夺使之然耳锺会才具有限而太祖夸奖太过嘉其谋猷盛其名器居以重势委以大兵故使会自谓算无遗策功在不赏辀张跋扈遂遘凶逆耳向令太祖录其小能节以大礼抑之以权势纳之以轨则则乱心无由而生乱事无由而成矣帝曰然紞稽首曰陛下既已然微臣之言宜思坚冰之渐无使如会之徒复致覆丧帝曰当今岂有如会者乎紞曰东方朔有言谈何容易易曰臣不密则失身帝乃屏左右曰卿极言之紞曰陛下谋谟之臣着大功于天下海内莫不闻知据方镇总戎马之任者皆在陛下圣虑矣帝默然顷之征华为太常以太庙屋栋折免官遂终帝之世以列侯朝见世说新语王绪数谗殷荆州于王国宝殷甚患之求术于王东亭曰卿但数诣王绪往辄屏人因论它事如此则二王之好离矣殷从之国宝见王绪问曰比与仲堪屏人何所道绪云故是常往来无他所论国宝谓绪于己有隐果情好日疏谗言以息南史毛修之传修之孙惠素仕齐为少府卿吏才强济而临事清刻敕市铜官碧青一千二百斤供御画用钱六十五万有谗惠素纳利武帝怒敕尚书评价贵二十八万余有司奏伏诛死后家徒四壁武帝后知无罪甚悔恨之宋书谢灵运传灵运为太子左卫率庐陵王义真好文籍与灵运情款异常少帝即位权在大臣灵运构扇异同非毁执政司徒徐羡之等患之出为永嘉太守元嘉五年灵运既东还太守孟顗事佛精恳为灵运所轻遂构雠隙顗因灵运横恣百姓惊扰乃表其异志发兵自防露板上言灵运驰出京师诣阙上表曰臣自抱疾归山于今八载居非郊郭事乖人间幽栖穷岩外缘两绝守分养命庶毕余年忽以去年二十八日得会稽太守臣顗二十七日疏云比日异论噂此虽相了百姓不许寂默今微为其防披疏骇惋不解所繇便星言奔驰归骨陛下及经山阴防卫彰赫彭排马枪断截衢巷侦逻纵横戈甲竟道不知微臣罪为何事及见顗虽曰见亮而装防如此惟有罔惧臣昔忝近侍豫蒙天恩若有罪迹炳明文字有证非但显戮司败以正国典普天之下自无容身之地今虚声为罪何酷如之夫自古谗谤圣贤不免然致谤之来要有繇趣或轻死重气结党聚群或勇冠乡邦剑客驰逐未闻俎豆之学欲为逆节之罪山栖之士而构陵上之衅今影迹无端假谤空设终古之酷未之或有匪希其生实悲其痛诚复内省不疚而抱理莫伸是以牵曳疾病束骸归款仰凭陛下天鉴曲临则死之日犹生之年也臣忧怖弥日羸疾发动尸存恍惚不知所陈太祖知其见诬不欲使东归以为临川内史赐秩中二千石南史颜延之传何尚之素与延之狎书与王球曰延之昔坐事屏斥复蒙抽进而曾不悛革怨诽无已横兴讥谤诋毁朝士宋书王景文传景文为尚书左仆射领吏部扬州刺史加太子詹事常侍如故不愿还朝求为湘州刺史不许时又谓景文在江州不能洁己景文与上幸臣王道龙书曰吾虽寡于行己庶不负心既愧殊效誓不上欺明主窃闻有为其贝锦者云营生乃至巨万素无此能一旦忽致异术必非平理唯乞平心精检若此言不虚便宜肆诸市朝以正风俗脱其妄作当赐思罔昧之由吾逾忝转深足以致谤念此惊惧何能自测区区所怀不愿望风容贷吾自了不作偷犹如不作贼故以密白想为申启南史孔奂传沈奂为飞书所谤将陷重辟奂廷议理之竟得白梁书张率传率以父忧去职其父侍妓数十人善讴者有色貌邑子仪曹郎顾玩之求娉焉讴者不愿遂出家为尼尝因斋会率宅玩之乃飞书言与率奸南司以事奏闻高祖惜其才寝其奏然犹致世论焉服阕后久之不仕七年敕召出除中权建安王中记室参军三国典略梁刘悫常有飞书谤毁梁王怒曰刘悫似衣中虱必须掏之魏书李顺传顺为中书侍郎始光初从征蠕蠕以筹略之功拜后军将军世祖将讨赫连昌谓崔浩曰朕前北征李顺献策数事实合经略大谋今欲使总摄前驱之事卿以为何如浩对曰顺智足周务实如圣旨但臣与之婚姻深知其行然性果于去就不可专委世祖乃止初浩弟取顺妹又以弟子取顺女虽二门婚姻而浩颇轻顺顺又弗之伏也由是潜相猜忌故浩毁之顺又从击赫连定于平凉三秦平迁四部尚书甚见宠待沮渠蒙逊以河西内附世祖欲精简行人崔浩曰蒙逊称藩款着河右若俾遐域流通殊荒毕至宜令清德重臣奉诏褒慰尚书李顺即其人也世祖曰顺纳言大臣固不宜先为此使若蒙逊身执玉帛而朝于朕复何以加之浩曰邢贞使吴亦魏之太常苟事是宜无嫌于重尔日之行岂吴王入觐也世祖从之以顺为太常策拜蒙逊为太傅凉王复使于凉州而蒙逊数与顺游宴颇有悖慢之言恐顺东还泄之朝廷以金宝纳顺怀中故蒙逊罪衅得不闻彻浩知之密言于世祖世祖未之信真君三年遂刑顺于城西及浩之诛世祖怒甚谓孝伯曰卿从兄往虽误国朕意亦未便至此繇浩谮毁朕忿遂盛杀卿从兄者浩也源贺传贺为冀州刺史武邑郡奸人石华告沙门道可与贺谋反有司以闻高宗谓群臣曰贺诚心事国朕为卿等保之无此明矣乃精加讯检华果引诬于是遣使者诏贺曰卿以忠诚款至着自先朝以丹青之洁而受苍蝇之污朕登时研检已加极法故遣宣意其善绥所莅勿以嚣谤之言致损虑也贺上书谢书奏高宗顾谓左右曰以贺之忠诚尚致其诬不若是者可无慎乎北史崔光传光少有大度喜怒不见于色有毁恶之者必善言以报虽见诬谤终不自申曲直魏书彭城王勰传咸阳王禧渐以憍矜颇有不法北海王详阴言于世宗世宗深忌之又言勰大得人情不宜久在宰辅劝世宗遵高祖遗敕禧等又出领军于烈为恒州非烈情愿固强之烈深以为忿烈子忠尝在左右密令忠言于世宗云诸王等意不可测宜废之早自揽政时将礿祭王公并斋于庙东坊世宗遣于烈将宿卫壮士六十余人召禧勰详等引入见之于光极殿世宗谓勰曰顷来南北务殷不容仰遂冲操恪是何人而敢久违先敕今遂叔父高蹈之意勰谢曰先帝不以臣虚薄曲垂罔己之泽出入绸缪公私无舍自陛下龙飞九五屡求解落既为宰辅所抑亦不为陛下所许先岁夏中重尘天听时蒙优借出为定州往年还洛阳敕总戎淮肥虽无功效幸免罪戾云归未几复委臣以非据之任臣频烦干请具简圣听陛下孝深无改仰遵先诏上成睿明之美下遂微臣之志感惟今往悲喜交深乃诏曰王宿尚闲静志捐世务先帝爱亮之至弗夺此情遗敕炳然许遂冲退雅操不移朕亦未敢违夺今乃释位归第丘园是营高尚之节确尔贞固贲履之操邈焉难追而王宅初构财力多阙成立之期岁月莫就可量遣工役分给材瓦禀王所好速令制办务从简素以称王心勰因是作蝇赋以谕怀恶谗构也北齐书清河王岳传岳自讨寒山长社及出随陆并有功绩威名弥重而性华侈尤悦酒色歌姬舞女陈鼎击钟诸王皆不及也初高归彦少孤高祖令岳抚养轻其年幼情礼甚薄归彦内衔之而未尝出口及归彦为领军大被宠遇岳谓其德己更倚赖之归彦密构其短岳于城南起宅听事后开巷归彦奏帝曰清河造宅僭拟帝宫制为永巷但唯无阙耳显祖闻而恶之渐以疏岳仍属显祖召邺下妇人薛氏入宫而岳先尝唤之至宅由其□也帝悬薛氏□而锯杀之让岳以为奸民女岳曰臣本欲取之嫌其轻薄不用非奸也帝益怒六年十一月使高归彦就宅切责之岳忧悸不知所为数日而薨故时论纷然以为赐鸩也朝野叹惜之后归彦反世祖知其前谮曰清河忠烈尽力皇家而归彦毁之间吾骨肉籍没归彦以良贱百口赐岳家后又思岳之功重赠太师太保余如故斛律光传周遣其柱国纥于广略围宜阳光率步骑五万赴之大战于城下乃取周建安等四戍捕虏千余人而还军未至邺敕令便放兵散光以为军人多有勋功未得慰劳若即便散恩泽不施乃密通表请使宣旨军仍且进朝廷发使迟留军还将至紫陌光仍驻营待使帝闻光军营已逼心甚恶之急令舍人追光入见然后宣劳散兵拜光左丞相又别封清河郡公光入常在朝堂垂帘而坐祖珽不知乘马过其前光怒谓人曰此人乃敢尔后珽在内省言声高慢光适过闻之又怒珽知光忿己赂光从奴而问之曰相王瞋孝征耶曰自公用事相王每夜抱膝叹曰盲人入国必破矣穆提婆求娶光庶女不许帝赐提婆晋阳之田光言于朝曰此田神武帝以来常种禾饲马数千匹以拟寇难今赐提婆无乃阙军务也由是祖穆积怨周将军韦孝宽忌光英勇乃作谣言令间谍漏其文于邺曰百升飞上天明月照长安又曰高山不推自崩槲树不扶自竖祖珽因续之曰盲眼老公背上下大斧饶舌老母不得语令小儿歌之于路提婆闻之以告其母令萱萱以饶舌斥己也盲老公谓珽也遂相与协谋以谣言启帝曰斛律累世大将明月声震关西丰乐威行突厥女为皇后男尚公主谣言甚可畏也帝以问韩长鸾鸾以为不可事寝祖珽又见帝请间唯何洪珍在侧帝曰前得公启即欲施行长鸾以为无此理珽未对洪珍进曰若本无意则可既有此意而不决行万一泄露如何帝曰洪珍言是也犹豫未决会丞相府佐封士让密启云光前西讨还敕令放兵散光令军逼帝京将行不轨事不果而止家藏弩甲奴僮千数每遣使丰乐武都处阴谋往来若不早图恐事不可测启云军逼帝京会帝前所疑意谓何洪珍云人心亦大圣我前疑其欲反果然帝性至怯□恐即变发令洪珍驰召祖珽告之又恐追光不从命珽因云正尔召之恐疑不肯入宜遣使赐其一骏马语云明日将往东山游观王可乘此马同行光必来奉谢因引入执之帝如其言顷之光至引入凉风堂刘桃枝自后拉而杀之时年五十八于是下诏称光谋反今已伏法其余家口并不须问寻而发诏尽灭其族光性少言刚急严于御下治兵督众唯仗威刑版筑之役鞭挞人士颇称其暴自结发从戎未尝失律深为邻敌所慑惮罪既不彰一旦屠灭朝野痛惜之周武帝闻光死大喜赦其境内后入邺追赠上柱国公指诏书曰此人若在朕岂能至邺周书宇文测传测除开府仪同行汾州事测政存简惠颇得民和地接东魏数相抄窃或有获其为寇者多缚送之测皆命解缚置之宾馆然后引与相见如客礼焉仍设酒肴宴劳放还其国卫送出境自是东魏人大□乃不为寇两界遂通庆吊时论方于羊叔子或有告测怀贰太祖怒曰测为我安边何为间我骨肉乃命斩之仍许测便宜从事唐瑾传于谨南伐江陵以瑾为元帅府长史及军还诸将多因虏掠大获财物瑾一无所取惟得书两车载之以归或白文帝曰唐瑾大有辎重悉是梁朝珍玩文帝初不信之然欲明其虚实密遣使检阅之惟见坟籍而已乃叹曰孤知此人来二十许年明其不以利干义向若不令检视恐常人有投杼之疑所以益明之耳凡人受委任当如此也隋书韦世康传世康弟冲为南宁州总管兄子伯仁随冲在府掠人之妻士卒纵暴边人失望上闻而大怒令蜀王秀治其事益州长史元岩性方正按冲无所宽贷冲竟坐免其弟太子洗马世约谮岩于皇太子上谓太子曰古人有酤酒酸而不售者为噬犬耳今何用世约乎世约遂除名高颎传晋王广大举伐陈以颎为元帅长史及军还以功加授上柱国进爵齐国公上因劳之曰公伐陈后人言公反朕已斩之君臣道合非苍蝇所间也是后右卫将军庞晃及将军卢贲等前后短颎于上上怒之皆被疏黜因谓颎曰独孤公犹镜也每被磨莹皎然益明颎父宾仕周为独孤
