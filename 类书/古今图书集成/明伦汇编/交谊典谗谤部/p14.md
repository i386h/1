<!-- { "loadSidebar": true } -->
浚卜宅逾制至拟五凤楼会吴秉信自长沙还朝奏浚宅不过众产可办浚乃得免林栗传栗为兵部侍郎朱熹以江西提刑召为兵部郎官熹既入国门未就职栗与熹相见论易与西铭不合至是栗遣吏部趣之熹以脚疾请告栗遂论熹本无学术徒窃张载程颐之绪余为浮诞宗主谓之道学妄自推尊所至辄携门生十数人习为春秋战国之态妄希孔孟历聘之风绳以治世之法则罪人之首也今采其虚名俾之入奏将置朝列以次收用而熹闻命之初迁延道途逆索高价门生迭为游说政府许以凤阙然后入门既经陛对得旨除郎而辄怀不满放睨累日不肯供职是岂张载程颐之学教之然也朱熹既除兵部郎官在臣合有统摄若不举劾厥罪惟均望将熹停罢姑令循省以为事君无礼者之戒赵汝愚传汝愚为吏部尚书绍熙四年知贡举与监察御史汪义端有违言汝愚除同知枢密院事义端言祖宗之法宗室不为执政诋汝愚植党沽名疏上不纳又论台谏给舍阴附汝愚一切缄默不报论汝愚发策议讪祖宗又不报汝愚力辞上为徙义端军器监给事中黄裳言汝愚事亲孝事君忠居官廉忧国爱民出于天性义端实忌贤不可以不黜上乃黜义端补郡汝愚不获已拜命王登传登字景宋马光祖为制置使辟克参谋官迁军器少监京西提点刑狱登威声日振有余思忠及徐制几谗于光祖曰京湖知有王景宋不知有马制置非久易位矣光祖疑焉出登屯郢州后以干办锺蜚英调护情好如初侍御史戴庆河劾思忠其党过元龙沈翥在幕中又倾之以是议论不合才略不能施识者惜焉江万里传万里迁侍御史未及拜时帝眷注尤厚尝力辞省母疾不许属弟万顷奉母归南康旋以母病闻万里不俟报驰归至祁门得讣而议者谓万里母死秘不奔丧反挟妾媵自随于是侧目万里者相与腾谤万里无以自解坐是闲废者十有二年后陆德舆尝辨其非辜于帝前金史孟浩传浩与田□皆在尚书省□为吏部侍郎浩为左司员外郎既典选善铨量人物分别贤否所引用皆君子而蔡松年曹望之许霖皆小人求与□相结□薄其为人拒之松年蔡靖子靖将兵不能守燕山终败宋国□颇以此讥斥松年松年初事宗弼于行台省以微巧得宗弼意宗弼当国引为刑部员外郎望之为尚书省都事霖为省令史皆怨□等时时毁短之于宗弼凡与□善者皆指以为朋党韩企先疾病宗弼往问之是日□在企先所闻宗弼至知其恶己乃自屏以避宗弼曰丞相年老且疾病谁可继丞相者企先举□而宗弼先入松年谮言谓企先曰此辈可诛□闻流汗浃背毛硕传硕知曹州有书生投书于硕辞涉谤讪僚属皆不能堪硕延之上坐谢曰使硕尝闻斯言庶乎寡过士论以故嘉之赵秉文传贞佑初秉文为省试得李献能赋虽格律稍□而词藻颇丽擢为第一举人遂大喧噪诉于台省以为赵公大坏文格且作诗谤之久之方息俄而献能复中宏词入翰林而秉文竟以是得罪元史赵良弼传世祖在潜藩时分地在关陕奏以廉希宪商挺宣抚陕西以良弼参议司事阿蓝荅儿当国惮世祖英武谗于宪宗遂以阿蓝荅儿为陕西省左丞相刘天平参知政事钩校京兆钱谷□炼群狱死者二十余人众皆股栗良弼力陈大义词气恳款二人卒不能诬故宣抚司一无所坐姚枢传枢从世祖征大理至曲先脑儿之地夜宴枢陈宋太祖遣曹彬取南唐不杀一人市不易肆事明日世祖据鞍呼曰汝昨夕言曹彬不杀者吾能为之吾能为之枢马上贺曰圣人之心仁明如此生民之幸有国之福也明年师及大理城饬枢裂帛为旗书止杀之令分号街陌由是民得相完保丙辰枢入见或谗王府得中土心宪宗遣阿蓝荅儿大为钩考置局关中以百四十二条推集经略宣抚官吏下及征商无遗曰俟终局日入此罪者唯刘黑马史天泽以闻余悉诛之世祖闻之不乐枢曰帝君也兄也大王为皇弟臣也事难与较远将受祸莫若尽王邸妃主自归朝廷为久居谋疑将自释及世祖见宪宗皆泣下竟不令有所白而止因罢钩考局焦德裕传平章阿合马谮丞相伯颜杀丁家州降卒事奏以德裕为中书参政欲假一首证成之德裕辞不拜石天麟传有谮丞相安童尝受海都官爵者帝怒天麟奏曰海都实宗亲偶有违言非雠敌比安童不拒绝之所以释其疑心导其臣顺也帝怒乃解廉希宪传李反山东事连王文统平章赵璧素忌希宪勋名因言文统由张易希宪荐引遂至大用且关中形胜之地希宪得民心有商挺赵良弼为之辅此事宜关圣虑帝曰希宪自幼事朕朕知其心挺良弼皆正士何虑焉蜀降人费正寅以私怨谮希宪因李叛亦修城治兵潜畜异志帝因惑之命中书右丞南合代希宪行省且覆视所告事卒无实状诏希宪还京师陛见言曰方关陕叛乱川蜀未宁事急星火臣随宜行事不谋佐贰如寅所言罪止在臣臣请逮系有司帝抚御□曰当时之言天知之朕知之卿果何罪慰谕良久进拜中书平章政事一日夜半召希宪入禁中从容道藩邸时事因及赵璧所言希宪曰昔攻鄂时贾似道作木栅环城一夕而成陛下顾扈从诸臣曰吾安得如似道者用之刘秉忠张易进曰山东王文统才智士也今为李幕僚诏问臣臣对亦闻之实未曾识其人也帝曰朕亦记此希宪罢相一日帝问侍臣希宪居家何为侍臣以读书对帝曰读书固朕所教然读之而不肯用多读何为意责其罢政而不复求进也阿合马因谗之曰希宪日与妻子宴乐尔帝变色曰希宪清贫何从宴设贤奕编耶律楚材与咸得卜有旧咸得卜谮于宗王曰耶律多用亲旧疑有二心合奏杀之宗王遣使以闻太宗察其诬责使者罪遣之元史赛典赤赡思丁传赡思丁子忽辛为云南行省右丞既至条具诸不便事言于宗王王不可有旨令宗王协力施行俄有为飞语及符谶以惑宗王者忽辛引刘正密为奏驰报朝廷遣使临问凡造言之徒悉诛之李孟传孟为翰林学士承旨礼遇尢厚延佑七年仁宗崩英宗初立太师铁木迭儿复相以孟前共政时不附己谗构诬谤尽收前后封拜制命降授集贤侍讲学士嘉议大夫度其必辞因中之孟拜命欣然适翰林学士刘赓来慰问即与同入院宣徽使以闻曰李孟今日供职旧例当赐酒帝愕然曰李道复乃肯俯就集贤耶时铁木迭儿子八尔思侍帝侧帝顾谓曰尔辈谓彼不肯为是官今定何如由是谗不得行刘正传正参议中书省事湖南马宣慰庶子因争荫不得诬告其兄匿亡宋官金正知其诬罪之仍官其兄济南张同知子求为两淮运使正知其不称弗与张遂作飞语构其事帝召正诘之曰匿金事在右司争荫事在左司参议乃幕长寝右而举左宁无私乎正辨析明事遂释刘容传容奉旨使江西抚慰新附之民还惟载书籍数车献之皇太子忌嫉者从而谗之由是稍□容然容亦终不辨明外史郭子兴传元师破徐州徐帅彭大赵均用率余众奔濠孙德崖等以其故魁盗有名乃共推奉之大有智数子兴与相厚而薄均用于是德崖等谮诸均用曰郭子兴知有彭将军耳不知有将军也均用以为然乘间篡子兴幽诸德崖寨杨宪传洪武元年冬改御史中丞帝爱宪方欲相之宪乃数短李善长于帝前胡惟庸语善长曰宪为相我辈淮人不得为大官矣由是两人深忌宪浙江通志林硕字懋弘福建闽县人永乐十年进士宣德初为浙江按察使有中官裴可力督事浙江汤千户以贿结之汤因势渔猎百姓驱迫郡县无不承顺硕时初至振举宪法旌别善恶汤惧不容谗硕于裴裴亦惧遂诬奏硕讥诽及沮格诏旨上遣人逮硕至亲问之硕叩头言臣往年为御史尝巡按浙江小人多不便臣今升按察使至浙江未久左右小人设谋造诈欲去臣以自便臣前为七品官即超升三品臣唯恐不能报答臣实无诽谤语上曰朕固未信是以面问汝即命驰驿复任降敕切责可力且语侍臣曰归必罪之不贷也硕初被逮众皆危之既见遽释之喜动中外颂圣德云见闻录旸谷吴公名杰武进人正德时掌院事李宗周荐公入御药房而同荐者凡八人有与宗周同官争权者因左右谗之上曰宗周所荐多私人且通贿实不能医上曰吾当自试之时上病喉痹遂按名召公一药而愈上喜甚叹曰有医若此乃不以医朕耶因厚赐公诘责谗者而谓宗周为忠公自是得幸于上明外史王守仁传正德十四年宁王宸濠反守仁大败之凡三十五日贼平帝时已亲征自称威武大将军命安边伯许泰为副将军偕提督军务太监张忠平贼诸嬖幸故与宸濠通守仁初上宸濠反书因言觊觎者非特一宁王请黜奸谀以回天下豪杰心诸嬖幸皆不悦宸濠既平则相与冒功且惧守仁见天子发其罪竞为蜚语谓守仁先与通谋虑事不成乃起兵忠泰又言宁府富厚甲天下今所蓄安在守仁曰宸濠异时尽以输京师要人约内应籍可按也忠泰故尝纳宸濠贿者气慑不敢复言已班师见帝与纪功给事中祝续御史章纶谗毁百端独张永时时左右之忠以江彬得帝意间之曰守仁将兴兵诛君侧忠为首次即公又扬言帝前曰守仁必反试召之必不至忠泰屡矫旨召守仁守仁得永密信不赴及是知出帝意立驰至忠泰计沮不令见帝还芜湖不得命守仁乃入九华山日晏坐僧寺帝觇知之曰王守仁学道人闻召即至何谓反乃遣还镇夏言传帝数使小竖诣言所言负气岸奴视之其诣嵩嵩必延坐亲纳金钱袖中以故日誉嵩而短言会有蜚语闻禁中谓言去时怨谤狱成竟弃言市沈鲤传楚假王被讦事起礼部侍郎郭正域主勘议鲤是之及奸人所撰续忧危竑议发一贯辈张皇其事都城骚然鲤主镇静一贯大恨令其党钱梦皋诬奏云正域鲤门生协造妖言并罗织鲤奸赃数事帝察其诬不问而一贯辈使逻卒日夜操兵围守其邸已而事解复谮诅咒鲤尝置小屏阁中列书谨天戒恤民穷开言路发章表用大僚补庶官起废弃举考选释冤狱撤税使十事而上书天启圣聪拨乱反治八字每入阁辄焚香拜祝之谗者遂指为诅咒帝取入视之曰此岂诅咒耶谗者曰彼诅咒语固不宣诸口赖帝知鲤深不之信

　谗谤部杂录
诗经小雅沔水章鴥彼飞隼率彼中陵民之讹言宁莫之惩我友敬矣谗言其兴正月章民之讹言亦孔之将好言自口莠言自口忧心愉愉是以有侮十月之交章无罪无辜谗口嚣嚣下民之孽匪降自天噂沓背憎职竞由人小弁章君子信谗如或□之君子不惠不舒究之大雅桑柔章朋友已谮不胥以谷左传谗鼎之铭
注
谗鼎名也
疏
服虔云谗鼎疾谗之
鼎
沈尹戍言于子常曰知者除谗以自安也今子爱谗以自危也国语杜原款告于申生曰吾闻君子不去情不反谗注反谓覆校自申理也
战国策三人成虎十人挠椎众口所移无翼而飞山海经释义文贝光射水上而五色具人之饰人过失而损其真似焉故古以刺谗庄子孔子曰丘再逐于鲁削迹于卫伐树于宋围于陈蔡丘不知所失而罹此四谤者何也摇唇鼓舌擅生是非
屈原卜居屈原既放三年不得复见竭志尽忠蔽鄣于谗心烦意乱不知所从荀子修身篇伤良曰谗害良曰贼
韩非子奸劫弒臣篇处非道之位被众口之谗溺于当世之言而欲当严天子而求安几不亦难哉史记李斯传斯上书曰陛下并有天下辨黑白而定一尊而私学乃相与非法教之制闻令下即各以其私学议之人则心非出则巷议率群下以造谤如此不禁则主势降乎上党与成乎下天官书毕大星旁小星为附耳附耳摇动有谗乱臣在侧注
天高东南隅主为人主听得失伺过星明
则中国微边寇警移动则谗佞行
汉书五行志怨谤之气发于歌谣故有诗妖
素书瘅恶斥谗所以止乱
韩诗外传谗毁行则害成
