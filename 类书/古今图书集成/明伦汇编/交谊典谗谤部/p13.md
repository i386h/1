<!-- { "loadSidebar": true } -->
辽史突吕不传淳钦皇后称制有飞语中伤者后怒突吕不惧而亡太宗知其无罪召还萧革传清宁元年革为南院枢密使与国舅萧阿剌同掌朝政革多私挠阿剌每裁正之由是有隙出阿剌为东京留守会南郊阿剌以例赴阙帝访群臣以时务阿剌陈利病言甚激切革伺帝意不悦因谮曰阿剌恃宠有慢上心非臣子礼帝大怒缢阿剌于殿下宋史郭崇传世宗立移真定尹成德军节度宋初加兼中书令崇追感周室恩遇时复泣下监军陈思诲密奏其状因言常山近边崇有异心宜谨备之太祖曰我素知崇笃于恩义盖有所激发尔遣人觇之还言崇方对宾属坐池潭小亭饮博城中晏然太祖笑曰果如朕言王继涛传继涛河朔人为彭州刺史绵州军乱劫全师雄为帅帅众攻彭州继涛与都监李德荣拒之德荣战死继涛身被八枪单骑走至成都素与通事舍人田钦祚有隙会钦祚入朝乃诬奏继涛以他事太祖驿召继涛将面质之道病卒张琼传琼性暴无机多所凌轹时史珪石汉卿方用事琼轻侮之目为巫媪二人衔之切齿发琼擅乘官马纳李筠隶仆畜部曲百余人恣作威福禁军皆惧又诬毁太宗为殿前都虞候时事建隆四年秋郊禋制下方欲肃静京师乃召讯琼琼不伏太祖怒令击之汉卿即奋钺挝乱下气垂绝曳出遂下御史案鞫之琼知不免行至明德门解所系带以遗母狱具赐死于城西井亭太祖旋闻家无余财止有仆三人甚悔之因责汉卿曰汝言琼有仆百人今何在汉卿曰琼所养者一敌百耳太祖遂优恤其家田仁朗传干德中讨蜀命仁朗为凤州路壕寨都监伐木除道大军以济录功迁染院副使改左藏库使为中官所谗太祖怒立召诘之至殿门命去冠带仁朗神色不挠从容曰臣尝从破蜀秋毫无犯陛下固知之今主藏禁中岂复为奸利以自污太祖怒释止停其职史珪传太祖领禁卫以珪给事左右及受禅四迁马步军副都军头开宝六年加都军头领毅州刺史时德州刺史郭贵知邢州国子监丞梁梦升知德州贵族人亲吏之在德州者颇为奸利梦升以法绳之贵素与珪善遣人以其事告珪图去梦升珪悉记于纸将伺便言之一日上因言□来中外所任皆得其人珪遽曰今之文臣亦未必皆善乃探怀中所记以进曰祇如知德州梁梦升欺蔑刺史郭贵几至于死上曰此必刺史所为不法梦升真清强吏也因以所记纸付中书曰即以梦升为赞善大夫既又曰与左赞善珪以谮不行居常怏怏九年坐漏泄禁中语出为光州刺史侯陟传陟判三司卒赠工部尚书有吏干性狡狯好进善事权贵巧中伤人太祖尝召刑部郎中杨克让命坐与语且谕以将大用陟素忌克让侦知之因奏事上问识杨克让否陟曰臣与克让甚善知其人才识朝廷佳士也近闻其自言上许以大用多市白金作饮器以自奉臣颇怪之上怒亟令克让出典郡其险陂如此向敏中传敏中为枢密直学士太宗欲大任敏中当涂者忌之会有言敏中在法寺时皇甫侃监无为军榷务以贿败发书历诣朝贵求为末减敏中亦受之事下御史按实尝有书及门敏中睹其名不启封遣去俄捕得侃私僮诘之云其书寻纳筒中瘗临江传舍驰驿掘得封题如故太宗大惊异召见慰谕赏激遂决于登用未几拜右谏议大夫同知枢密院事杨业传业事刘崇累迁建雄军节度使太宗征太原业劝其主继元降帝召见业以为右领军卫大将军师还授郑州刺史帝以业老于边事复迁代州兼三交驻泊兵马都部署帝密封橐装赐予甚厚会契丹入雁门业领麾下数千骑自西京而出由小径至雁门北口南向背击之契丹大败以功迁云州观察使仍判郑州代州自是契丹望见业旌旗即引去主将戍边者多忌之有潜上谤书斥言其短帝览之皆不问封其奏以付业弭德超传德超沧州清池人为镇州驻泊都监初太宗念边戍劳苦月赐士卒银谓之月头银德超乘间以急变闻于太宗曰枢密使曹彬秉政岁久得士众心臣从塞上来闻士卒言月头银曹公所致微曹公我辈馁死矣又巧诬彬他事上颇疑之出彬为天平军节度张鉴传咸平初知广州居二年民条其政绩上请刻石三年移知朗州溪洞群蛮数寇扰鉴召酋豪谕以威信皆俯伏听命初鉴在南海李夷庚为通判谢德权为巡检皆与之不协二人密言鉴以赀付海贾往来贸市故徙小郡至是鉴自陈有亲故谪琼州每以奉米附商舶寄赡之又言夷庚德权憸人贪凶之状上意稍释环溪诗话来鹄洪州人咸平中名振都下然喜以诗讥讪当路为人所恶卒不第金钱花云青帝若教花里用牡丹应是得钱人夏云云无限旱苗枯欲尽悠悠闲处作奇峰偶题云可惜青天好雷电只能驱□懒蛟龙亦颇韵宋史寇准传准同知枢密院事与知院张逊数争事上前帝怒谪逊准亦罢知青州帝顾准厚既行念之常不乐语左右曰寇准在青州乐乎对曰准得善藩当不苦也数日辄复问左右揣帝意且复召用准因对曰陛下思准不少忘闻准日纵酒未知亦念陛下乎帝默然景德二年准加中书侍郎工部尚书准颇自矜澶渊之功虽帝亦以此待准甚厚王钦若深嫉之一日会朝准先退帝目送之钦若因进曰陛下敬寇准为其有社稷功邪帝曰然钦若曰澶渊之役陛下不以为耻而谓准有社稷功何也帝愕然曰何故钦若曰城下之盟春秋耻之澶渊之举是城下之盟也以万乘之贵而为城下之盟其何耻如之帝愀然为之不悦钦若曰陛下闻博乎博者输钱欲尽乃罄所有出之谓之孤注陛下寇准之孤注也斯亦危矣由是帝顾准寖衰明年罢为刑部尚书知陕州遂用王旦为相王琪传琪性孤介不与时合间造飞语起谤终不自恤归田录杨文公亿以文章擅天下然性特刚劲寡合有恶之者以事谮之大年在学士院忽夜召见于一小阁深在禁中既见赐茶从容顾问久之出文□数箧以示大年云卿识朕书迹乎皆朕自起草未尝命臣下代作也大年惶恐不知所对顿首再拜而出乃知必为人所谮矣由是佯狂奔于阳翟真宗好文初待大年眷顾无比晚恩礼渐衰亦由此也国老谈苑李允则守雄州匈奴不敢南牧朝廷无北顾之忧一日出官库钱千缗复敛民间钱起浮图即时飞谤至京师至于监司亦屡有奏削真宗悉封付允则然攻者尚喧沸真宗遣中人密谕之允则谓使者曰某非留心释氏实为边地起望楼耳盖是时北鄙方议寝兵罢斥堠允则不欲显为其备然后谤毁不入毕其所为东轩笔录富郑公弼庆历中以知制诰使北虏还仁宗嘉其有劳命为枢密副使郑公力辞不拜乃改资政殿学士一日王拱辰言于上曰富弼亦何功之有但能捐金帛之数厚戎狄而弊中国耳仁宗曰不然朕所爱者土宇生民尔财物非所惜也拱辰曰财物岂不出于生民耶仁宗曰国家经费取之非一日之积岁出以赐戎狄亦未至苦民若兵兴调发岁出不赀非若今之缓取也拱辰曰犬戎无厌好窥中国之隙且陛下只有一女万一欲请和亲则如之何仁宗悯然动色曰苟利社稷朕亦岂爱一女耶拱辰言塞且知谮之不行也遽曰臣不知陛下能屈己爱民如此真尧舜之主也洒泣再拜而出宋史陈襄传襄留意教化进县子弟于学或谗之于富弼谓其诱邑子以资过客弼疑焉人劝毁学舍以塞谤不听归田录宋郑公庠初名郊字伯庠与其弟祁自布衣时名动天下号为二宋其为知制诰仁宗骤加奖眷便欲大用有忌其先进者谮之谓其姓符国号名应郊天且曰郊音交也交者替代之名也宋交其言不祥仁宗遽命改之公怏怏不获已乃改为庠字公序公后更践二府二十余年以司空致仕兼享福寿而终而谮者竟不见用以卒可以为小人之戒也石林燕语王武恭公德用貌奇伟色如深墨当时谓之黑王相公宅在都城西北隅善抚士卒得军情以其貌异所过闾里皆聚观苏仪甫为翰林学士尝密疏之有宅枕干冈貌类艺祖之语仁宗为留中不出孔道辅为中丞继以为言遂罢枢密使知随州谢宾客虽郡官不与之接在家亦不与家人语如是踰年起知曹州始复语人以为善处谤也狄武襄起行伍位近臣不肯去其黥文时特以酒濯面使其文显士卒亦多誉之或云其家数有光怪且姓合谶书欧阳文忠刘原甫皆屡为之言独范景仁为谏官人有讽之者景仁谢曰此唐太宗所以杀李君羡上安忍为也然武襄亦竟出知陈州却扫编仁宗一日语辅臣曰闻富弼在青州以赈济流民为名聚众十余万人且为变如何众未及对时王文安公尧臣为参知政事越次进曰陛下何以知之仁宗曰姑言何以处无问所从得也公固请不已仁宗曰有内臣出使回言之公曰富弼本以忠义闻天下岂应有此但内臣敢诬大臣而罔主听如是不治则乱之道也仁宗寤立黜宦者谈苑神宗以星变祗惧许人上封事言得失于是王安礼上书语颇讦直上微不悦以示王珪珪曰观安礼所言皆是臣等执政后来事无一字及安石所为者其意盖怨望安石专欲讥切臣等耳安礼每对臣言云似尔名位我亦须做上笑曰大用岂不在朕而安礼狂妄自许如此后一年安礼自翰林学士迁尚书右丞宋史谢绛传绛子景温历京西淮南转运使平生未尝仕中朝王安石与之善又景温妹嫁其弟安礼乃骤擢为侍御史知杂事安石方恶苏轼景温劾轼向丁忧归蜀乘舟商贩朝廷下陆路捕逮篙工水师穷其事讫无一实泊宅编元佑中东坡帅杭予自江西来应举引试有日矣忽同保进士讼予户贯不明赖公照怜得就试因预荐送遂获游公门公尝云王介甫初行新法异论者譊譊不已尝有诗云山鸟不应知地禁一逢春暖即啾喧古诗有鸟鸣山更幽更作一鸟不鸣山更幽诚有旨哉宋史刘拯传绍圣初为御史言元佑修先帝实录以司马光苏轼之门人范祖禹黄庭坚秦观为之窜易增减诬毁先烈愿明正国典又言苏轼贪鄙狂悖无事君之义尝议罪抵死先帝赦之敢以怨忿形于诏诰丑诋厚诬策试馆职至及王莽曹操之事方异意之臣分据要路而轼问及此传之四方忠义之士为之寒心扼腕愿正其罪以示天下时祖禹等已贬轼谪英州而拯犹鸷视不惬也苏辙传辙族孙元老字子廷举进士历官成都路转运副使为军器监司农卫尉太常少卿元老外和内劲不妄与人交梁师成方用事自言为轼外子因缘欲见之且求其文拒不答言者遂论元老苏轼从孙且为元佑邪说其学术议论颇放轼辙不宜在中朝罢为提点明道宫元老叹曰昔颜子附骥尾而名显吾今以家世坐累荣矣吕本中传本中为中书舍人兼权直学士院初本中与秦桧同为郎相得甚欢桧既相私有引用本中封还除目桧勉其书行卒不从赵鼎素主元佑之学谓本中公着后又范冲所荐故深相知会哲宗实录成鼎迁仆射本中草制有曰合晋楚之成不若尊王而贱霸散牛李之党未如明是以去非桧大怒言于上曰本中受鼎风旨伺和议不成为脱身之计讽御史萧振劾罢之提举太平观过庭录邓璋德甫永州人乡举八行忠宣谪永馆门下教授诸孙后过长沙与故人蒋扩充之遇蒋有送诗云高谈耳冷几经秋邂逅长沙得少留莫畏洞庭风浪险主翁元是济川舟蒋由是诗名播湖湘间后零陵簿李良甫媚附蔡京以蒋诗闻于上蒋被贬窜守倅举邓八行者皆谴诎李借此进靖康间吕元直执政良辅至堂干禄吕偶记昔事云尔非陷范忠宣者耶命左右毁其朝服缙绅莫不快意宋史万俟传为右正言张浚寓居长沙妄劾
