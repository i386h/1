<!-- { "loadSidebar": true } -->
按周书文帝本纪不载　按梁台传台少果敢有志操贺拔岳引为心膂岳为侯莫陈悦所害台与诸将议翊戴太祖从讨悦破之大统初又与太仆石猛破两山屠各复与于谨破刘平伏录前后勋授颍州刺史赐姓贺兰氏从援玉璧战邙山授帅都督大统十五年拜南夏州刺史　按刘雄传雄少机辩慷慨有大志大统中起家为太祖亲信寻授统军宣威将军给事中除子城令加都督辅国将军中散大夫兼中书舍人赐姓宇文氏　按田弘传弘少慷慨志立功名膂力过人敢勇有谋略从太祖复弘农战沙苑解洛阳围破河桥阵弘功居多累蒙殊赏赐姓纥干氏寻授原州刺史　按赫连达传达曾祖库多汗因避难改姓杜氏达性刚鲠有胆力魏孝武入关叙勋义以达首逆元帅匡复秦陇进爵魏昌县伯邑五百户从复弘农战沙苑皆有功又增邑八百户诏复姓赫连氏　按阎庆传庆以大统三年自宜阳归阙邙山之战先登陷阵拜抚军将军大都督屡展勋劳累迁使持节车骑大将军仪同三司散骑常侍骠骑大将军开府仪同三司云州大中正加侍中赐姓大野氏　按王杰传杰少有壮志每以功名自许善骑射有膂力复潼关破沙苑争河桥战邙山皆以勇敢闻亲待日隆赏赐加于伦等于是赐姓宇文氏除岐州刺史　按杨纂传纂少习军旅慷慨有志略尢工骑射勇力兼人年二十从齐神武起兵于信都大统初乃间行归款从太祖解洛阳围经河桥邙山之战纂每先登军中咸推其敢勇累迁使持节车骑大将军仪同三司散骑常侍骠骑大将军开府仪同三司加侍中赐姓莫胡卢氏俄授岐州刺史孝闵帝践祚进爵宋熙郡公　按段永传永幼有志操大统初归款从擒窦泰复弘农破沙苑并有战功河桥之役永力战先登授南汾州刺史累迁大都督车骑大将军仪同三司散骑常侍骠骑大将军开府仪同三司赐姓尔绵氏魏废帝元年授恒州刺史　按令狐整传整字延保炖煌人也本名延幼聪敏沈深有识量学艺骑射并为河右所推邓彦窃瓜州整密应使者申徽执彦送京师张保构逆整袭之保遂奔吐谷浑于是征整赴阙授寿昌郡守太祖谓整曰卿勋同娄项义等骨肉立身敦雅可以范人遂赐姓宇文氏并赐名整焉宗人二百余户并立属籍孝闵践祚拜司宪中大夫　按李昶传昶神情清悟应对明辩太祖奏为御史中尉岁余加使持节车骑大将军仪同三司赐姓宇文氏六官建拜内史下大夫　按唐瑾传瑾性温恭有器量博涉经史雅好属文身长八尺二寸容貌甚伟年十七周文闻其名召拜尚书员外郎相府记室参军事从破沙苑战河桥并有功封姑臧县子累迁户部尚书进位骠骑大将军开府仪同三司赐姓宇文氏时燕公于谨勋高望重朝野所属白文帝言瑾学行兼修愿与之同姓结为兄弟庶子孙承其余论有益义方文帝叹异者久之更赐瑾姓万纽于氏　按薛善传善为汾阴令干用强明一郡称最寻征为行台郎中时欲广置屯田以供军费乃除司农少卿领同州夏阳县二十屯监又于夏阳诸山置铁冶复令善为冶监迁大丞相府从事中郎追论屯田功赐爵龙门县子迁黄门侍郎除河东郡守进骠骑大将军开府仪同三司赐姓宇文氏按隋书杨尚希传尚希龆龀而孤年十一辞母请受业长安涿郡卢辩见而异之令入太学专精不倦同辈皆共推伏周太祖尝亲临释奠尚希时年十八令讲孝经词旨可观太祖奇之赐姓普六茹氏擢为国子博士　按张煚传煚父羡少好学多所通涉仕魏为荡难将军从武帝入关累迁银青光禄大夫周太祖引为从事中郎赐姓叱罗氏（按诸人赐姓皆大统间事而年月无确考
　姑附于此）

大统十五年宇文泰改耿豪姓和稽氏崔谦崔□姓宇文氏赵贵姓乙弗氏是年又诏代人复其旧姓按周书文帝本纪不载　按耿豪传豪少粗犷有武艺好以气凌人贺拔岳西征引为帐内岳被害归太祖以武勇见知豪亦自谓所事得主从讨侯莫陈悦及迎魏孝武从擒宝泰复弘农沙苑之战豪杀伤甚多血染甲裳尽赤九年从太祖战于邙山豪大呼独入太祖嘉之十三年论前后战功进授车骑大将军仪同三司十五年赐姓和稽氏　按崔谦传谦深沈有识量大统三年从太祖擒窦泰战沙苑并有功四年从太祖解洛阳围仍经河桥战十五年破柳仲礼于随郡讨平李迁哲于魏兴并有功进骠骑大将军开府仪同三司直州刺史赐姓宇文氏谦弟□少鲠直有节概膂力过人尢工骑射从太祖复弘农战沙苑皆有功累封安固县侯赐姓宇文氏　按赵贵传贵拜大将军东魏将高岳慕容绍宗等围王思政于颍川贵率军援之思政没贵乃班师寻拜柱国将军赐姓乙弗氏按王思政以大统十五
年败故赵贵赐姓附此

按通鉴纲目大统十五年五月诏代人复其旧姓大统十六年宇文泰改郑孝穆薛端姓宇文氏按周书文帝本纪不载　按郑孝穆传孝穆幼而谨厚以清约自居年未弱冠涉猎经史大统十六年太祖总戎东讨除大丞相府右长史大将军达奚武率众经略汉中以孝穆为梁州刺史以疾不之郡拜中书令赐姓宇文氏　按薛端传端性强直每有奏请不避权贵大统十六年大军东讨柱国李弼为别道元帅妙简首僚数日不定太祖谓弼曰为公思得一长史无过薛端弼对曰真奇才也乃遣之加授车骑大将军仪同三司转尚书左丞进授吏部尚书赐姓宇文氏大统十七年宇文泰改崔姓宇文氏赵肃姓乙弗氏按周书文帝本纪不载　按崔传博陵安平人性鲠正有军国筹略大统十六年大军东征太祖命随军与之筹议十七年进侍中骠骑大将军开府仪同三司本州大中正赐姓宇文氏　按赵肃传肃早有操行知名于时大统十六年除廷尉卿加征东将军十七年进位车骑大将军仪同三司散骑常侍赐姓乙弗氏废帝元年宇文泰改李弼姓徒何氏李彦姓宇文氏杨忠姓普六茹氏李虎姓大野氏废帝
不改元

按周书文帝本纪不载　按李弼传弼字景和辽东襄平人也魏废帝元年赐姓徒何氏　按李彦传彦少有节操好学慕古为乡闾之所敬惮魏废帝初拜尚书右丞转左丞迁给事黄门侍郎仍左丞寻进车骑大将军仪同三司赐姓宇文氏按隋书高祖本纪皇考从周太祖起义关西赐姓普六茹氏位至柱国大司空隋国公按唐书高祖本纪高祖姓李氏陇西成纪人也其七世祖皓是为凉武昭王皓生歆歆生重耳重耳生熙熙生天赐天赐生虎西魏时赐姓大野氏官至太尉与李弼等八人佐周代魏有功昏为柱国号八柱国家按杨忠李虎赐姓之年月无考因与李弼皆
为柱国其赐姓或出一时故附载于李弼之后废帝二年宇文泰改申徽柳敏张轨等姓宇文氏按周书文帝本纪不载　按申徽传文帝临夏州以徽为记室参军兼府主簿文帝察徽沈密有度量每事信委之乃为大行台郎中以迎孝武功封博平县子本州大中正大统初进爵为侯十六年征兼尚书右仆射废帝二年进爵为公正右仆射赐姓宇文氏　按柳敏传敏为礼部郎中尉迟迥伐蜀以敏为行军司马军中筹略并以委之益州平进骠骑大将军开府仪同三司加侍中迁尚书赐姓宇文氏　按张轨传轨少好学志识开朗魏废帝元年进车骑大将军仪同三司散骑常侍二年赐姓宇文氏行南秦州事恭帝元年宇文泰复魏姓为拓拔氏有功诸将皆与以魏初大姓恭帝
不改元

按周书文帝本纪魏恭帝元年魏氏之初统国三十六大姓九十九后多绝灭至是以诸将功高者为三十六国后次功者为九十九姓后所统军人亦改从其姓　按王雄传雄字胡布头太原人也魏恭帝元年赐姓可频氏　按王勇传勇少雄健有胆决便弓马膂力过人太祖引为帐内直荡都督加后将军大中大夫从擒窦泰复弘农战沙苑气盖众军所当必破太祖叹其勇敢赏赐特隆从讨赵青雀平之论功居最邙山之战勇率敢死之士三百人并执短兵大呼直进出入冲击杀伤甚多敌人无敢当者魏恭帝元年从柱国赵贵征茹茹破之勇追击获杂畜数千头进爵新阳郡公仍赐姓厍汗氏　按韦孝宽传叔裕字孝宽少以字行世为三辅着姓恭帝元年以大将军与燕国公于谨伐江陵平之以功封穰县公迁拜尚书右仆射赐姓宇文氏二年周文北巡命孝宽还镇玉璧　按杨绍传绍少慷慨有志略屡从征伐力战有功从柱国燕国公于谨围江陵绍斗于枇杷门流矢中股而力战不衰事平赏奴婢一百口进骠骑大将军开府仪同三司除衡州□史赐姓叱利氏　按李穆传穆少明敏有度量太祖入关给使事左右深被亲遇河桥之战太祖所乘马中流矢惊逸太祖坠于地军中大扰敌人追及之左右皆奔散穆以马授太祖遂得俱免是曰微穆太祖已不济矣自是恩盼更隆特赐铁券恕以十死从解玉璧围拜安定国中尉寻授同州刺史入为太仆卿征江陵功封一子长城县侯邑千户寻进位大将军赐姓拔氏（按江　陵之役在元年十月故杨绍李穆赐姓附载于此）按通鉴纲目魏主谋诛宇文泰谋泄泰废魏主立其弟齐王廓复姓拓跋氏恭帝二年宇文泰改裴文举姓贺兰氏韦瑱姓宇文氏陈忻姓尉迟氏按周书文帝本纪不载　按裴文举传文举少忠谨涉猎经史大统十年起家奉朝请迁丞相府墨曹参军迁威烈将军著作郎中外府参军事魏恭帝二年赐姓贺兰氏　按韦瑱传瑱笃志好学兼善骑射大统八年太祖征拜鸿胪卿进车骑大将军仪同三司散骑常侍魏恭帝二年赐姓宇文氏　按陈忻传忻少骁勇有气侠姿貌魁岸同类咸敬惮之魏恭帝二年进位骠骑大将军开府仪同三司加侍中其年授宜阳邑大中正赐姓尉迟氏恭帝三年宇文泰改叱罗协姓宇文氏寇□姓若口引氏按周书文帝本纪不载　按叱罗协传协以功授开府为大将军魏恭帝三年太祖征协入朝论蜀中事乃赐姓宇文氏　按寇□传□性宽雅幼有识量好学强记大统二年东魏授□洛州刺史□谋归阙五年将家及亲属四百余口入关拜秘书监加镇东将军十七年除车骑大将军仪同三司加散骑常侍魏恭帝三年赐姓若口引氏

　氏族总部汇考二
　　北齐
文宣帝天保十年诏冒姓元氏者俱复本姓赐元景安姓高氏元蛮姓步六孤氏按北齐书文宣帝本纪天保十年五月癸未诛始平公元世东平公元景式等二十五家特进元韶等十九家□令禁止秋八月癸卯诏诸军民或有祖父改姓冒入元氏或假托认妄称姓元者不问世数远近悉听改复本姓　按元蛮传蛮魏太师江阳王继子肃宗元皇后之父也历光禄卿天保十年大诛元氏肃宗为蛮苦请因是追原之赐姓步六孤氏　按元景安传景安魏昭成五世孙也父永干乡男景安沈敏有干局少工骑射善于事人天保初加征西将军别封兴势县开国伯带定襄县令赐姓高氏初永兄祚袭爵陈留王祚卒子景皓嗣天保时诸元帝室亲近者多被诛戮疏宗如景安之徒议欲请姓高氏景皓云岂得弃本宗逐他姓大丈夫宁可玉碎不能瓦全景安遂以此言白显祖乃收景皓诛之家属徙彭城由是景安独赐姓高氏自外听从本姓永弟种子豫字景豫美姿仪有器干永安中羽林监元颢入洛以守河内功赐爵永安君后为濮阳郡守魏彭城王韶引为开府谘议参军韶出镇定州启为定州司马及景安告景皓慢言引豫言相应和豫占云尔时以衣袖掩景皓口云兄莫妄言及问景皓与豫所列符同获免自外同闻语者数人皆流配远方豫卒于徐州刺史后主天统二年赐元文遥姓高氏
按北齐书后主本纪不载　按元文遥传文遥魏昭成皇帝六世孙也齐受禅后历给事黄门侍郎散骑常侍侍中中书监天统二年诏特赐姓高氏籍属宗正子弟依例岁时入朝　　北周
