<!-- { "loadSidebar": true } -->
孝闵帝元年赐柳庆王悦韩雄等姓宇文氏周摇姓车非氏孝闵帝
不改元

按周书孝闵帝本纪不载　按柳庆传庆天性抗直无所回避太祖深委仗焉孝闵帝践祚赐姓宇文氏进爵平齐县公　按王悦传悦少有气干为州里所称于谨伐江陵平悦从军展效因留镇之孝闵践祚授郢州进爵蓝田县侯迁司宪中大夫赐姓宇文氏又进爵河北县公　按韩雄传雄少敢勇膂力绝人工骑射有将帅材略孝闵帝践祚进爵新义郡公赐姓宇文氏按隋书周摇传摇字世安其先与后魏同源初为普乃氏及居洛阳改为周氏摇少刚果有武艺性谨厚动遵法度仕魏官至开府仪同三司周闵帝受禅赐姓车非氏封金水郡公明帝元年赐赵昶刘志□允等姓宇文氏高宾姓独孤氏是年
未改元

按周书明帝本纪不载　按赵昶传昶少聪明有志节以功封章武县伯世宗录前后功进爵长道郡公赐姓宇文氏赏劳甚厚二年征拜宾部中大夫行吏部　按裴果传刘志以广州来附拜大丞相府墨曹参军封华阴县男邑二百户迁国子祭酒世宗出牧宜州太祖以志为幕府司录世宗迁莅岐州又令志以本官翊从及世宗即位除右金紫光禄大夫车骑大将军仪同三司进爵武乡郡公增邑通前一千户仍赐姓宇文氏　按高宾传宾少聪颖有文武干用大统六年归阙世宗初除咸阳郡守加使持节车骑大将军仪同三司散骑常侍赐姓独孤氏又有安定□允本姓牛氏亦有器干知名于时历官侍中骠骑大将军开府仪同三司工部尚书临泾县公赐姓宇文氏按隋书牛弘传弘字里仁安定鹑觚人也本姓□氏父允魏侍中工部尚书临泾公赐姓为牛氏（按□允事两史　互异存以备考）

明帝二年赐寇和姓若口引氏
按周书明帝本纪不载　按寇洛传太祖以洛为右大都督从讨侯莫陈悦平之拜泾州刺史大统初魏文帝诏进爵京兆郡公四年镇东雍五年卒于镇子和嗣世宗二年录勋旧以洛配享太祖庙庭赐和姓若口引氏改封松阳郡公武帝　　　年许叱罗协复姓
按周书武帝本纪不载　按叱罗协传晋公护征协入朝引与同宿深寄托之协欣然承奉誓以躯命自效协既受护重委冀得婚连帝室乃求复旧姓叱罗氏护为奏请高祖许之建德六年赐郭衍姓叱罗氏
按周书武帝本纪不载　按隋书郭衍传衍少骁勇善骑射建德中从武帝与齐主大战于晋州追齐师至高壁败之仍从平并州以功封武强县公邑一千二百户赐姓叱罗氏宣政元年为右中军熊渠中大夫按周以建德六
年平齐故载于此

宣帝　　　年改高姓为姜
按周书宣帝本纪帝不听人有高大之称诸姓高者改为姜静帝大象二年诏赐姓者悉复旧
按周书静帝本纪大象二年十二月癸亥诏曰诗称不如同姓传曰异姓为后盖明辩亲疏皎然不杂太祖受命龙德犹潜箓表革代之文星垂除旧之象三分天下志扶魏室多所改作冀允上元文武群官赐姓者众本殊国邑实乖胙土不歆非类异骨肉而共烝尝不爱其亲在行路而叙昭穆且神征革姓本为历数有归天命在人推让终而弗获故君临区宇累世于兹不可仍遵谦挹之旨久行权宜之制诸改姓者悉宜复旧按唐书高祖本纪高祖姓李氏陇西成纪人也其祖虎西魏时赐姓大野氏隋文帝与高祖相亲爱文帝相周复高祖姓李氏　　隋
文帝开皇元年复车非摇姓周氏叱罗衍姓郭氏按隋书高祖本纪不载　按周摇传摇拜晋州总管时高祖为定州总管文献高后自京师诣高祖路经摇所主礼甚薄高祖以其奉法每嘉之及为丞相拜豫州总管高祖受禅复姓周氏　按郭衍传衍密劝高祖杀周室诸王早行禅代由是大被亲昵开皇元年敕复旧姓为郭氏开皇　年赐尉迟义臣姓杨氏
按隋书高祖本纪不载　按杨义臣传义臣本姓尉迟氏父崇仕周为仪同大将军以兵镇恒山高祖为丞相尉迥作乱崇以宗族之故自囚于狱遣使请罪高祖下书慰谕之即命驰驿入朝恒置左右开皇初封泰兴县公岁余从行军总管达奚长儒击突厥于周盘力战而死赠大将军豫州刺史以义臣袭崇官爵时义臣尚幼养于宫中年未弱冠奉诏宿卫如千牛者数年赏赐甚厚上尝从容言及恩旧顾义臣嗟叹久之因下诏曰朕受命之初群凶未定明识之士有足可怀尉义臣与尉迥本同骨肉既狂悖作乱邺城其父崇时在常山典司兵甲与迥邻接又是至亲知逆顺之理识天人之意即陈丹款虑染恶徒自执有司请归相府及突厥内侵横戈制敌轻生重义马革言旋操表存亡事贯幽显虽高官大赏延及于世未足表松筠之志彰节义之门义臣可赐姓杨氏赐钱三万贯酒三十斛米麦各百斛编之属籍为皇从孙　按鲍宏传宏为□州刺史秩满还京时有尉义臣者其父崇不从尉迥后复与突厥战死上嘉之将赐姓为金氏访及群下宏对曰昔项伯不同项羽汉高赐姓刘氏秦真父能死难魏武赐姓曹氏如臣愚见请赐以皇族高祖曰善因赐义臣姓为杨氏炀帝大业　年赐章仇太翼姓卢氏按隋书炀帝本纪不载　按卢太翼传太翼字协昭本姓章仇氏善占候筭历之术炀帝即位汉王谅反帝以问之答曰上稽元象下参人事何所能为未几谅果败帝尝从容言及天下氏族谓太翼曰卿姓章仇四岳之胄与卢同源于是赐姓为卢氏大业九年改杨元感姓为枭氏
按隋书炀帝本纪大业九年八月壬寅左翌卫大将军宇文述等破杨元感于阌乡改姓
事不载
　按杨元感
传元感败公卿请改元感姓为枭氏诏可之
大业十三年唐公李渊改史大柰李粲姓
按唐书高祖本纪大业十三年十一月丙辰克京城赐姓事不载
　按史大柰传大柰本西突厥特勒也与处
罗可汗入隋事炀帝从伐辽积劳为金紫光禄大夫后分其部于楼烦高祖兴太原大柰提其众隶麾下从平长安以功多赏帛五千匹赐姓史　按李元纮传元纮本姓丙氏曾祖粲仕隋为屯卫大将军炀帝使督京师之西二十四郡盗贼善抚循能得士心高祖与之厚及兵入关以众归授宗正卿应国公赐姓李　　唐
高祖武德二年赐徐绩罗艺姓李氏
按唐书高祖本纪不载　按李绩传绩字懋功曹州离狐人本姓徐氏隋大业末韦城翟让为盗绩年十七往从之李密亡命雍丘绩与浚仪王伯当共说让推密为主武德二年密归朝廷其地东属海南至江西直汝北抵魏郡绩统之未有所属谓长史郭孝恪曰人众土宇皆魏公有也吾若献之是利主之败为己功吾所羞也乃录郡县户口以启密请自上之使至高祖讶无表使者以意闻帝喜曰纯臣也诏授黎州总管封英国公赐姓附宗正属籍　按罗艺传艺自称幽州总管宇文化及至山东遣使招艺艺斩使者时窦建德高开道亦遣使于艺艺谓官属曰建德等皆剧贼不足共功名唐公起兵据关中民望所系王业必成吾决归之敢异议者戮会张道源抚辑山东亦谕艺降武德二年乃奉表以地归诏封燕王赐姓豫属籍按旧唐书高祖本纪武德二年闰二月己酉李密旧将徐世绩以黎阳之众及河南十郡降授黎州总管封曹国公赐姓李氏冬十月己亥封幽州总管罗艺为燕郡王赐姓李氏按徐绩赐姓
纲目作元年

武德三年赐刘季真杜伏威高开道姓李氏
按唐书高祖本纪不载　按刘季真传季真弟六儿附刘武周季真从之迭为边害西河公张纶真乡公李仲文合兵讨之季真降诏以为石州总管赐姓李封彭山郡王　按杜伏威传伏威徙丹阳自称大行台上表越王侗侗以为东南道大总管封楚王是时秦王方讨王世充遣使招怀伏威乃献款高祖授以东南道行台尚书令江淮安抚大使上柱国吴王赐姓豫属籍　按高开道传开道称燕王建元署置百官窦建德围罗艺于幽州艺请救开道以骑二千赴之建德解去乃因艺使请降诏以为蔚州总管上柱国北平郡王赐姓李按旧唐书高祖本纪三年三月甲戌封贼帅刘季真为彭城王赐姓李氏六月壬辰徙封楚王杜伏威为吴王赐姓李氏加授东南道行台尚书令冬十月庚子怀戎贼帅高开道遣使降授蔚州总管封北平郡王赐姓李氏武德四年赐胡大恩姓李氏
按唐书高祖本纪不载　按旧唐书高祖本纪四年春正月丁卯窦建德行台尚书令胡大恩以大安镇来降封定襄郡王赐姓李氏武德五年赐郭子和姓李氏
按唐书高祖本纪不载　按李子和传子和同州蒲城人本郭氏为隋左翌卫以罪徙榆林大业末郡饥子和与死士十八人执丞王才数以不恤下斩之开仓赈穷乏自号永乐王建元丑平武德元年献款授灵州总管金河郡公徙郕国公五年从平刘黑闼有功赐姓拜右武卫将军太宗贞观　年赐拓跋赤辞姓李氏
按唐书太宗本纪不载　按宋史西夏传唐贞观初有拓跋赤辞者归唐太宗赐姓李置静边等州以处之其后析居夏州者号平夏部贞观十二年颁氏族志
按唐书太宗本纪不载　按高士廉传初太宗尝以山东士人尚阀阅后虽衰子孙尤负世望嫁娶必多取资故人谓之卖婚由是诏士廉与韦挺岑文本令狐德棻责天下谱谍参考史传检正真伪进忠贤退悖德先宗室后外戚退新门进旧望右膏粱左寒畯合二百九十三姓六百五十一家为九等号曰氏族志而崔干仍居第一帝曰我于崔卢李郑无嫌顾其世衰不复冠冕犹恃旧地以取赀不肖子偃然自高贩鬻松槚不解人间何为贵之齐据河北梁陈在江南虽有人物偏方下国无可贵者故以崔卢王谢为重今谋士劳臣以忠孝学艺从我定天下者何容纳货旧门向声背实买昏为荣邪太上有立德其次有立功其次有立言其次有爵为公卿大夫世世不绝此谓之门户今皆反是岂不惑邪朕以今日冠冕为等级高下遂以崔干为第三姓班其书天下按通鉴纲目贞观十二年春正月颁氏族志
按贞观政要贞观六年太宗谓尚书左仆射房元龄曰比有山东崔卢李郑四姓虽累叶陵迟犹恃其旧地好自矜大称为士大夫每嫁女他族必广索聘财以多为贵论数定约同于市贾甚损风俗有紊礼经既轻重失宜理须改革乃诏吏部尚书高士廉御史大夫韦挺中书侍郎岑文本礼部侍郎令狐德棻等刊正姓氏普责天下谱牒兼据凭史传剪其浮华定其真伪忠贤者进悖逆者贬黜撰为氏族志士廉等及进定氏族等第遂以崔干为第一等太宗谓曰我与山东崔卢李郑旧既无嫌为其世代衰微全无官宦犹自云士大夫婚姻之际则多索财物或才识庸下而偃仰自高贩鬻松槚依托富贵我不解人间何为重之且士大夫有能立功爵位崇重善事君父忠孝可称或义道清素学艺通博此亦足为门户可谓天下士大夫今崔卢之属唯矜远叶衣冠宁比当朝之贵公卿以下何暇多输钱物兼与他气势向声背实以得为荣我今定氏族者诚欲崇树今朝冠冕何因崔干犹为第一等祗看卿等不贵我官爵耶不论数代已前祇取今日官品人才作等级宜一量定用为永则遂以崔干为第三等至十二年书成凡百卷颁天下又诏曰氏族之美实繁于冠冕婚姻之道莫先于仁义自有魏失御齐氏云亡市朝既迁风俗陵替燕赵古姓多失衣冠之绪齐韩旧族或乖礼义之风名不着于州闾身未免于贫贱自号高门之胄不敦匹嫡之仪问名唯在于窃赀结褵必归于富室乃有新官之辈丰财之家慕其祖宗竞结婚姻多纳货贿有如贩鬻或自贬家门受辱于姻娅或矜其旧望行无礼于舅姑积习成俗迄今未已既紊人伦实亏名教朕夙夜兢惕忧勤政道往代□害咸已惩革唯此弊风未能尽变自今已后明加告示使识嫁娶之序务合礼典称朕意焉贞观二十　年赐奚可度者姓李氏
