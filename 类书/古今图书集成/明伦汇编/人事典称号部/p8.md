<!-- { "loadSidebar": true } -->
板也
击颊曰愿明府勿以仲父之
言假于小草民请为明府陈其本纪
刘巴传魏尚书仆射陈群与丞相诸葛亮书问巴消息称曰刘君子初甚敬重焉杨仪传注楚国先贤传云仪兄虑字威方少有德行为江南冠冕州郡礼召诸公辟请皆不能屈年十七夭乡人宗贵号曰德行杨君魏志吕布传布便弓马膂力过人号为飞将
许褚传太祖与韩遂马超等单马会语左右皆不得从唯将褚超负其力欲前突太祖素闻褚勇疑从骑是褚乃问太祖曰公有虎侯者安在太祖顾指褚褚瞋目盻之超不敢动乃各罢后数日会战大破超等褚身斩首级迁武卫中郎将武卫之号自此始也军中以褚力如虎而痴故号曰虎痴是以超问虎侯至今天下称焉皆谓其姓名也庞□传□南屯樊讨关羽樊下诸将以□兄在汉中颇疑之□常曰我受国恩义在效死我欲身自击羽今年我不杀羽羽当杀我后亲与羽交战射羽中额时□常乘白马羽军谓之白马将军皆惮之夏侯渊传注魏书曰渊为将赴急疾常出敌之不意故军中为之语曰典军校尉夏侯渊三日五百六日一千曹休传休字文烈太祖族子也天下乱宗族各散去乡里休年十余岁丧父独与一客担丧假葬携将老母渡江至吴以太祖举义兵易姓名转至荆州间行北归见太祖太祖谓左右曰此吾家千里驹也邢颙传颙字子昂太祖辟颙为冀州从事时人称之曰德行堂堂邢子昂华歆传注魏略曰歆与北海邴原管宁俱游学三人相善时人号三人为一龙歆为龙头原为龙腹宁为龙尾臣松之以为邴根矩之徽猷懿望不必有愧华公管幼安含德高蹈又恐弗当为尾魏略此言未可以定其先后也歆为豫章太守孙策略地江东歆幅巾奉迎策待以上宾之礼按注华峤谱叙曰是时四方贤士大夫避地江南者甚众皆出其下人人望风每策大会坐上莫敢先发言歆时起更衣则论议歡哗歆能剧饮至石余不乱众人微察尝以其整衣冠为异江南号之曰华独坐魏志诸葛诞传注世语曰时当世俊士散骑常侍夏侯元尚书诸葛诞邓扬之徒共相显表以元畴四人为四聪诞备八人为八达中书令刘放子熙孙资子密吏部尚书卫臻子烈三人咸不及比以父居势位容之为三豫凡十五人帝以构长浮华皆免官废职吴志孙策传注吴历曰曹公闻策平定江南意甚难之常呼猘儿

　称号部纪事三
唐书张士贵传士贵虢州卢氏人本名忽□弯弓百五十斤左右射无空发隋大业末起为盗攻剽城邑当时患之号忽□贼李守素传李守素者赵州人王世充平召署天策府仓曹参军通氏姓学世号肉谱虞世南与论人物始言江左山东尚相酬对至北地则笑而不答叹曰肉谱定可畏许敬宗曰仓曹此名岂雅目耶宜有以更之世南曰昔任彦升通经时称五经笥今以仓曹为人物志可乎李淳风传淳风岐州雍人父播仕隋高唐尉弃官为道士号黄冠子以论撰自见李靖传靖弟客师右武卫将军累战功封丹阳郡公致仕居昆明池南善骑射喜驰猎虽老犹未衰自京南属山西际沣水鸟鹊皆识之每出从之翔噪人谓之鸟贼萧瑀传瑀武德元年迁内史令帝委以枢管内外百务悉关决或引升御榻呼曰萧郎薛收传元敬隋选部郎迈之子与收及族兄德音齐名世称河东三凤收为长雏德音为鸑鷟元敬年最少为鹓雏窦威传威父炽在周为上柱国入隋为太傅太穆皇后其从兄弟女也威沈邃有器局贯览群言家世贵子弟皆喜武力独威尚文诸兄诋为书痴王绩传绩游北山东皋著书自号东皋子高祖武德初待诏门下省故事官给酒三升或问待诏何乐耶答曰良酝可恋耳侍中陈叔达闻之日给一斗时称斗酒学士薛大鼎传大鼎以功迁浩州刺史累徙沧州无棣渠久廞塞大鼎浚治属之海商贾流行里民歌曰新沟通舟□利属沧海鱼盐至昔徒行今骋驷美哉薛公德滂被又疏长芦漳衡三渠泄污潦水不为害是时郑德本在瀛州贾敦颐为冀州皆有治名故河北称铛脚刺史谷那律传那律魏州昌乐人贞观中累迁国子博士淹识群书褚遂良尝称为九经库韦凑传凑祖叔谐贞观中为库部郎中与弟吏部郎中叔谦兄主爵郎中季武同省时号三列宿戴至德传至德迁尚书右仆射时刘仁轨为左人有所诉率优容之至德乃诘究本末理真者密为奏终不显私恩由是当时多称仁轨者号仁轨为解事仆射尝更日听讼有妪诣省至德已收牒妪乃复取曰初以为解事仆射今乃非至德笑还之李嗣真传嗣真字承胄赵州柏人人多艺举明经累调许州司功参军贺兰敏之修撰东台表嗣真直弘文馆与学士刘献臣徐昭皆少有名号三少田游岩传游岩京兆三原人永徽时补太学生罢归入太白山母及妻皆有方外志与共栖迟山水间自蜀历荆楚爱夷陵青溪止庐其侧长史李安期表其才召赴京师行及汝辞疾入箕山居许由祠旁自号由东邻张荐传荐祖鷟为鸿胪丞四参选判策为铨府最员外郎员半千数为公卿称鷟文辞犹青铜钱万选万中时号鷟青钱学士裴敬彝传敬彝七岁能文章性谨敏宗族重之号甘露顶裴漼传漼绛州闻喜着姓父琰之永徽中为同州司户参军年甚少不主曹务刺史李崇义内轻之镌谕曰同三辅吏事繁子盍求便官毋留此琰之唯唯吏白积案数百崇义让使趣断琰之曰何至逼人乃命吏连纸进笔为省决一日毕既与夺当理而笔词劲妙崇义惊曰子何自晦成我过耶由是名动一州号霹雳手卢从愿传从愿为刑部尚书数充校考使升退详确御史中丞宇文融方用事将以括田户功为上下考从愿不许融恨之乃密白从愿盛殖产占良田数百顷帝自此薄之目为多田翁后欲用为相屡矣卒以是止岑长倩传辅元者汴州浚仪人父处仁仕隋为剡丞与同郡王孝逸繁师元靖君亮郑祖咸郑师善李行简卢协皆有名号陈留八俊苏颋传颋字廷硕弱敏悟一览至千言辄覆诵第进士调乌程尉武后封嵩高举贤良方正异等除左司御率府胄曹参军吏部侍郎马载曰古称一日千里苏生是也陆元方传元方从父余庆以博学称雅善赵贞固卢藏用陈子昂杜审言宋之问毕构郭袭微司马承祯释怀一时号方外十友元万顷传万顷为著作郎武后讽帝召诸儒论撰禁中万顷与周王府户曹参军范履冰苗神客太子舍人周思茂右史胡楚宾与选凡撰列女传臣轨百僚新戒乐书等九千余篇至朝廷疑议表疏皆密使参处以分宰相权故时谓北门学士杨再思传张昌宗坐事司刑少卿桓彦范劾免其官昌宗诉诸朝武后意申释之问宰相昌宗于国有功乎再思曰昌宗为陛下治丹饵而愈此为有功后悦昌宗还官自是天下贵彦范贱再思左补阙戴令言赋两脚狐以讥之苏味道传味道赵州栾城人九岁能属辞与里人李峤俱以文翰显时号苏李延载中以凤阁舍人检校侍郎同凤阁鸾台平章事味道练台阁故事善占奏然其为相特具位未尝有所发明脂韦自营而已常谓人曰决事不欲明白误则有悔摸棱持两端可也故世号摸棱手张嘉贞传嘉贞性简疏与人不疑内旷如也或时以此失有嗜进者汲引之能以恩终始所荐中书舍人苗延嗣吕太一考功员外郎员嘉静殿中侍御史崔训皆位清要日与议政事故当时语曰令君四俊苗吕崔员郭弘霸传弘霸舒州同安人仕为宁陵丞天授中由革命举得召见自陈往讨徐敬业臣誓抽其筋食其肉饮其血绝其髓武后大悦授左台监察御史时号四其御史吉温传温与罗希奭相勖以虐号罗钳吉网
