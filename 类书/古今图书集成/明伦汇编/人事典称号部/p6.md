<!-- { "loadSidebar": true } -->
拾遗记帝喾之妃邹屠氏之女也妃尝梦吞日则生一子凡经八梦则生八子世谓为八神亦为八翌翌明也亦谓八英亦谓八力言其神力英明翌成万象亿兆流其神睿焉史记五帝本纪重华父曰瞽叟瞽叟盲而舜母死按注孔安国曰舜父有目不能分别好恶故时人谓之瞽配字曰叟无目之称也高阳氏有才子八人世得其利谓之八恺高辛氏有才子八人世谓之八元此十六族者世济其美不陨其名至于尧尧未能举舜举八恺使主后土以揆百事莫不时序举八元使布五教于四方父义母慈兄友弟恭子孝内平外成昔帝鸿氏有不才子掩义隐贼好行凶慝天下谓之浑沌少□氏有不才子毁信恶忠崇饰恶言天下谓之穷奇颛顼氏有不才子不可教训不知话言天下谓之梼杌此三族世忧之至于尧尧未能去缙云氏有不才子贪于饮食冒于货贿天下谓之饕餮天下恶之比之三凶舜乃流四凶族迁于四裔以御魑魅按注神异经云昆仑西有兽焉其状如犬长毛四足似罴而无爪有目而不见行不开有两耳而不闻有人知往有腹无五脏有腹直短食径过人有德行而往抵角有凶恶而行依凭之名浑沌歡兜性似故号之西北有兽其状似虎有翼能飞便剿食人知人言语闻人斗辄食直者闻人忠信辄食其鼻闻人恶逆不善辄杀兽往馈之名曰穷奇共工性似故号之西方荒中有兽焉其状如虎而大毛长二尺人面虎足猪口牙尾长一丈八尺搅乱荒中名梼杌一名敖狠一名难训鲧性似故号之西南有人焉身多毛上头戴豕性狠恶好息积财而不用善夺人谷物强者畏群而单名饕餮三苗性似故号之高士传巢父者尧时隐人也山居不营世利年老以树为巢而寝其上故时人号曰巢父群碎录尧封禹为夏伯故谓之伯禹
