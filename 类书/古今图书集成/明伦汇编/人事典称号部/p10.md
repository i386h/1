<!-- { "loadSidebar": true } -->
李绅传绅为人短小精悍于诗最有名时号短李穆宗召为右拾遗翰林学士与李德裕元稹同时号三俊李宗闵传宗闵为中书舍人典贡举所取多知名士若唐冲薛庠袁都等世谓之玉笋李逢吉传逢吉为尚书右仆射帝暴疾中外阻遏逢吉因中人梁守谦刘弘规王守澄议请立景王为皇太子帝不能言颔之而已明日下诏皇太子遂定郑注得幸于王守澄逢吉遣从子训赂注结守澄为奥援自是肆志无所惮其党有张又新李续张权舆刘栖楚李虞程昔范姜洽及训八人而傅会者又八人皆任要剧故号八关十六子有所求请先赂关子后达于逢吉无不得所欲窦巩传巩有名于时平居与人言若不出口世号嗫嚅翁李栖筠传栖筠喜奖善而乐人攻己短为天下士归重不敢有所斥称赞皇公云郑注传注本姓鱼冒为郑故当时号鱼郑及用事人庾谓曰水族王播传播弟起为皇太子侍读文宗上文好古学是时郑覃以经术进起以敦博显帝数访逮时政因积雨愿宽逐臣过恶又短鲍叔终身不忘人过以解帝锢人意俄兼太常卿礼仪使帝题诗太子笏以赐诏画象便殿号当世仲尼其宠遇如此穆宁传宁四子赞质员赏兄弟皆和粹世以珍味目之赞少俗然有格为酪质美而多入为酥员为醍醐赏为乳腐云杨虞卿传虞卿柔善谐丽权幸倚为奸利岁举选者皆走门下署第注员无不得所欲升沉在牙颊间当时有苏景引张元夫而虞卿兄弟汝士汉公为人所奔向故语曰欲趋举场问苏张苏张犹可三杨杀我宗闵待之尤厚就党中为最能唱和者以口语轩轾事机故时号党魁白居易传居易自号醉吟先生为之传暮节惑浮屠道尤甚至经月不食荤称香山居士元稹传稹长于诗与白居易名相埒天下传讽号元和体往往播乐府穆宗在东宫妃嫔近习皆诵之宫中呼元才子李嗣业传嗣业从平石国及突骑施以跳荡先锋加特进虏号为神通大将李景让传元和后大臣有德望者以居里显景让宅东都乐和里世称清德者号乐和李公云杜悰传悰于大议论往往有所合然才不周用虽出入将相而厚自奉养未尝荐进幽隐佑之素风衰焉故时号秃角犀杜牧传牧于诗情致豪迈人号为小杜以别杜甫云郑肃传肃子仁表累擢起居郎尝以门阀文章自高曰天瑞有五色云人瑞有郑仁表傲纵多所陵藉人畏薄之高骈传骈字千里南平郡王崇文孙也家世禁卫幼颇修饬折节为文学与诸儒交硁硁谭治道两军中人更称誉之事朱叔明为司马有二雕并飞骈曰我且贵当中之一发贯二雕焉众大惊号落雕侍御郑熏传熏既老号所居为隐岩莳松于庭号七松处士路岩传岩同中书门下平章事年三十六居位八岁进至尚书左仆射于是王政秕僻宰相得用事岩顾天子荒暗且以政委己乃通赂遗奢肆不法俄与韦保衡同当国二人势动天下时目其党为牛头阿旁言如鬼阴恶可畏也张允伸传允伸卒军中推张公素为留后公素范阳人以列将事允伸擢累平州刺史允伸卒以兵来会丧军士素附其威望简会知不可制即出奔诏公素为节度使进同中书门下平章事性暴厉眸子多白燕人号白眼相公陆龟蒙传龟蒙不喜与流俗交虽造门不肯见不乘马升舟设蓬席赍束书茶笔□钓具往来时谓江湖散人或号天随子甫里先生自比涪翁渔父江上丈人后以高士召不至朱泚传初源休为京兆尹使回纥将还卢杞畏其辩能结主恩次太原奏为光禄卿休怨望故导泚僭号为调兵食署拜百官事一咨之时订其逆甚于泚胁辱大臣多杀宗室子孙几于尽每王师不利喜见眉宇与姚令言劝泚围奉天昼夜为贼谋二人争自比萧何休顾令言曰成秦之业无□我者我视萧何子当曹参可矣即收图籍贮府库效何者人皆笑谓为火迫酇侯司空图传图自目为耐辱居士其言诡激不常以免当时祸灾云崔远传远有文而风致整峻世慕其为目曰饤座梨言座所珍也李墉传墉子拭拭子磎干宁元年同中书门下平章事磎好学家有书至万卷世号李书楼王潮传潮弟审知攻福州乘白马履行阵望者披靡号白马将军珍珠船唐高祖以十二人破草贼号无端儿数万摭言高祖呼裴寂为裴三明皇呼宋济为宋五德宗呼陆贽为陆九耳目记唐柴驸马绍之弟有材力轻趫迅捷踊身以上挺然若飞十数步乃止尝着吉莫靴上砖城直至女墙手无扳引又以足指缘佛殿柱至檐头捻椽覆上越百尺楼阁了无障碍文武圣睿皇帝奇之曰此人不可以处京邑出为外官时人号为壁飞龙城录武居常天后高祖也少时游洛下人呼为猴颊郎以居常颐下有须若猿颔也大唐新语太宗尝出行有司请载书以从太宗曰不须虞世南在此行秘书也南为秘书监于省后堂集群书中奥义皆应用者号北堂书钞今此堂犹存其书盛行于代王德俭许敬宗之甥也瘿而多智时人号曰智囊张易之昌宗方贵宠用事时朝列呼易之昌宗为五郎六郎宋璟独以官呼之天官侍郎郑杲谓璟曰中丞奈何唤五郎为卿璟曰郑杲何庸之甚若以官职正当卿号若以亲故当为张五郎六郎矣足下非张氏家僮号五郎六郎何也杲大惭而退南部新书刘蕡精于儒术尝看文中子奋然言曰才非殆庶拟上圣述作不亦过乎客曰文中子于六籍何如蕡曰若以人望人文中子于六籍犹奴婢之于郎主也世遂以文中子为六籍奴婢朝野佥载周秋官侍郎周兴推劾残忍法外苦楚无所不为时人号牛头阿婆百姓怨谤兴乃榜门判曰被告之人问皆称枉斩决之后咸悉无言周张元一腹粗而脚短项缩而眼跌吉顼目为逆流虾蟆王怡为中丞宪台之秽姜晦为掌选侍郎吏部之秽崔泰之为黄门侍郎门下之秽号为京师三秽阳滔为中书舍人时促命制敕令史持库钥他适无旧本捡寻乃斫取得之时人号为斫舍人唐王及善才行庸猥风神钝浊为内史时人号为鸠集凤池俄迁文昌右相无他政但不许令史双驴入台终日迫逐无时蹔舍时人号为驱驴宰相云仙杂记卢记室多作脯腊夏则委人于十步内扇上涂饧以扑蝇脯以青纱障隔尘土时人呼为猎蝇记室袁利见为性顽犷方棠谓袁生已封三鹿郡公盖讥其大麤疏也唐杨□每呼朝士为麒麟楦或问之曰今假弄麒麟者必修饰其形覆之驴上宛然异物及去其皮还是驴耳无德而朱紫何以异是陆余庆为洛州长史善论事而缪于决判时嘲之曰说事即喙长三尺判事则手重五斤凤阁侍郎杜景俭文章知识并高远时号鹤鸣鸡树谈苑宋璟爱民恤物时人谓之有脚阳春言所至之处如阳春及物也酉阳杂俎世说曹着轻薄才长于题目人常目一达官为热鏊上猢狲其实旧话也朝野佥载云魏光乘好题目人姚元之长大行急谓之□蛇鹳鹊侍御史王旭短而黑丑谓之烟熏水□杨仲嗣躁率谓之热鏊上猢狲记事珠汝阳王琎取云梦石瓮泛春渠以置酒作金银龟鱼浮沉其中为酌酒具自称酿王兼曲部尚书开元天宝遗事进士杨光远惟多矫饰不识忌讳游谒王公之门干索权豪之族未尝自足稍有不从便多诽谤常遭有势挞辱略无改悔时人多鄙之皆曰杨光远惭颜厚如十重铁甲也右拾遗张方回精神不爽时人呼为痴汉子每朝政有失便抗疏论之精彩昂然进不惧死明皇常谓右拾遗张方回忠贤人也长安富民王元宝杨崇义郭万金等国中巨豪也各以延纳四方多士竞于供送朝之名寮往往出于门下每科场文士集于数家时人目之为豪友李林甫为性狠狡不得士心每有所行之事多不协群议而面无和气国人谓林甫精神刚戾常如索斗鸡杨国忠于冬月常选婢妾肥大者行列于前令遮风盖藉人之气相暖故谓之肉阵李林甫妒贤嫉能不协群议每奏御之际多所陷人众谓林甫为肉腰刀又云林甫尝以甘言诱人之过谮于上前时人皆言林甫甘言如蜜朝中相谓曰李公虽面有笑容而肚中铸□也李白有天才俊逸之誉每与人谈论皆成句读如春葩丽藻粲于齿牙之下时人号曰李白粲花之论李白嗜酒不拘小节然沉酣中所撰文章未尝错误而与不醉之人相对议事皆不出太白所见时人号为醉圣太平清话卢同自号癖王陆龟蒙自号怪魁
全唐诗话陶岘彭泽之孙也开元末家昆山泛游江湖自制三舟与孟彦深孟云卿焦遂共载吴越之士号为水仙朝野佥载袁守一性行浅促时人号为料斗凫翁鸡元嘉少聪俊左手画圆右手画方口诵经史目数群羊兼成四十字诗一时而就足书五言一绝六事齐举代号神仙童子唐国史补窦参之败给事中窦申止于配流德宗曰吾闻申欲至人家谓之鹊喜遂赐死因话录元和中柳柳州书后生多师效就中尤长于章草为时所宝湖湘以南童稚悉学其书颇有能者长庆已来柳尚书公权又以博闻强识工书不离近侍柳氏言书者近世有此二人尚书与族孙璟开成中同在翰林时称大柳舍人小柳舍人实宾录金牛御史周摄侍御史严升嗜牛肉凡到处金牛为之涌贵江南人号金牛御史暌车志世目长吉为鬼才
唐国史补进士何儒亮自外州至访其从叔误造郎中赵需宅白云同房会冬至需家致宴挥霍需曰既是同房便令引入就宴姊妹妻女□在坐焉儒亮食毕徐出需细审之乃何氏子也需大笑儒亮岁余不敢出京师自是呼为何需郎中任迪简为天德军判官军燕后至当饮觥酒军吏误以醋酌迪简以军使李景略严暴发之则死者多矣乃强饮之吐血而归军中闻者皆感泣后景略因为之省刑及景略卒军中请以为主自卫佐拜御史中丞为军使后至易定节度使时人呼为呷醋节帅实宾录三相张家唐张嘉贞相元宗延赏相德宗弘靖相宪宗时号曰三相张家好脚迹门生唐李太师逢吉知贡举榜成未放而入相及入第就中书见座主时谓好脚迹门生前世未有全唐诗话张林言毁佛寺时御史有苏监察者检天下废寺见银佛一尺以下者多袖而归时号苏□佛温庭筠遽曰好对蜜陀僧温庭筠才思艳丽工于小赋每入试押官韵作赋凡八叉手而八韵成时号温八叉多为邻铺假手日救数人而士行玷缺缙绅薄之摭言温庭筠烛下未尝起草笼袖凭几每赋一咏一吟而已场中号温八吟全唐诗话张又新时号张三头谓进士状头宏词敕头京兆解头张为以白居易为广大教化主取其读史诗云含沙射人影虽病人不知巧言诬人罪至死人不疑掇蜂杀爱子掩鼻戮宠姬弘恭陷萧望赵高谋李斯阴德既必报阳祸岂虚施人事虽可罔天道终难欺明即有刑辟阴即有神祇苟免勿私喜鬼得而诛之梦溪笔谈唐白乐天居洛与高年者八人游谓之九老清异录唐文皇虬须壮观人号髭圣
摭言杜紫微览赵渭南卷诗云残星几点雁横塞长笛一声人倚楼因目嘏为赵倚楼沈云翔十人交通中贵号芳林十哲芳林门名由此入内卢晖进士自号白衣卿相
谢廷浩以词赋着名号锦绣堆
