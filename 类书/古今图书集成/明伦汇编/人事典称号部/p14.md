<!-- { "loadSidebar": true } -->
谑名录井底蛙公孙述也伏鸾邓艾也隐鹄陆云也十钱主簿元庆也齄奴宋武帝也癞儿刺史后魏瀛州刺史崔暹也饿彪将军魏元晖也饥鹰侍中魏卢昶也被赕刺史宋益州刺史垣闳也黑面仆射元魏元钦也瞎虎魏谷楷也细眼奴文中子谓房元龄也羊鼻公唐魏征也鬼婆武后也人猫李义府也铜山大贼李义府也捉船使君唐末横州刺吏郭氏也四明遂老贺知章也紫袍主事唐韦君素也伪荆卿唐甄戈任侠也酒可郎唐节度使王诏鼎也补唇先生方干也醉部落唐倪若水也地藏菩萨唐史思明李光弼也人头罗剎唐御史李全交也亦号鬼面夜叉伏猎侍郎唐户部侍郎萧灵也侏儒郎中唐兵部侍郎常慎也缩葱御史唐御史侯思正也美唐博士唐杨也判诗博士王仁裕也痴宰相杨再思也拗木枕措大唐仇士良谓学士崔慎由也足谷翁唐相韦宙也麻膏宰相崔引也偻锣儿汉刘铢谓李业也曲子相公晋和凝也风月主人蜀欧阳彬也酒囊饭袋五代马氏子也边和尚南唐边镐也浪子宰相李邦彦也实宾录负心门生唐宦者杨复恭也秦妇吟秀才五代蜀相韦庄也素臣谓丘明也醉士唐皮日休自谓也辨士王稽云张禄天下辨士范雎言蔡泽辨士太史公谓陆贾辨士望士晋葛曰顾荣天下望士贫士晋刘实也寒士齐司徒褚彦回谓刘详曰寒士不逊又褚彦回谓谢超宗曰寒士不逊后周张绾因酒诟杜杲曰寒士不逊进喜马唐李玚也白兔御史唐王洪义也太牢御史牛曰太牢谓牛僧孺也土山头果毅唐诸郎中不自员外拜者之谓百虫将军浴水九山洛百虫将军显灵碑碑云将军姓伊氏讳益蛮府参军晋郝隆也围棋州都大中正宋明帝好围棋五日京兆前汉京兆尹张敞也筭博士唐杨□也瘦羊博士后魏博士甄宇也侍芝郎吴工人黄也骢马御史后汉桓典也辍耕录尝见人戏呼一哗讦者为邓思贤初不可晓后读笔谈始得其说云世传江西人好讼有一书名邓思贤皆讼牒法也其始则教以侮文侮不可得则欺诬以取之欺诬不可得则求其罪劫之盖思贤人名也人传其术遂以名书村校中往往以授生徒今人谓贱丈夫曰汉子按北齐魏恺自散骑常侍迁青州长史固辞文宣帝大怒曰何物汉子与官不就又段成式庐陵官下记韦令去西蜀时彭州刺史被县令密论诉韦前期勘知屈刺史诣府陈谢及回日诸县令悉远迎所诉者为首大言曰使君今日可谓朱研益丹矣刺史笑曰则公便是研朱汉子也吾乡称舟人之老者曰长老长上声盖唐已有之矣杜工部诗云长年三老歌声里白昼摊钱高浪中古今诗话谓川峡以篙手为三老乃推一船之最尊者言之耳因思海舶中以司舵曰大翁是亦长老三老之意俗谓不通时宜者为方头陆鲁望诗云头方不会王门事尘土空淄白纻衣今人谓驵侩者为牙郎本谓之互郎谓主互市事也唐人书互作牙互与牙字相似因讹而为牙耳世称乡胥为书手处处皆然报应记宋衎江淮人应明经举元和初至河阴县因疾病废业为盐铁院书手盖唐时已有此名今人以居士自号者甚多考之六经中惟礼记玉藻有曰居士锦带注谓道艺处士也吴僧能改斋漫录云居士之号起于商周之时按韩非子书曰太公封于齐东海上有居士任矞华仕昆弟二人立议曰吾不臣天子不友诸侯耕而食之掘而饮之吾无求于人无上之名无君之禄不仕而事力云然则居士云者处士之类是已平江记事吴人自相呼为呆子又谓之苏州呆每岁除夕群儿绕街呼叫云卖痴呆千贯卖汝痴万贯卖汝呆见卖尽多送要赊随我来盖以吴人多呆儿辈戏谑之故耳近峰闻略今人呼谑之语皆有所本如宋都汴有何家数者其下行货滥恶故呼何数今越人云数头者当是南渡之遗也吴人善治豆豉遂以呼之所谓千里莼羹未下盐豉者也闽人多疥呼绵锦袄故曰癞子见类说粤人善食蛙蛇秦少游谓蛙蛇当家口故粤有蛇呼秦人不识豹称为程故秦有豹呼卫地产驴呼驴为卫故洛有驴呼中州谓蜀人诞故称川□苴见山谷集老鼠其讹语也褚遂良谏立武后昭仪在帘中大言曰何不扑杀此獠注西南夷曰獠今山西人呼獠疑此青齐人呼以貌言也于布尺亦云滇人善驯象呼象奴荆人善治鱼海录碎事作鲍呼干鱼元南人仕于朝者多以醋鸡为贽见草木子今特江右呼腊鸡或曰吉安畜老鸡能疗病其价数倍故乃云日知录唐书回纥传加册可汗为登里颉咄登密施含俱录英义建功毗伽可汗含俱录华言娄罗也盖聪明才敏之意酉阳杂俎引梁元帝风人辞云城头网雀楼罗人着南齐书顾欢论云蹲夷之仪娄罗之辩北史王昕传尝有鲜卑聚语崔昂戏问昕曰颇解此不昕曰楼罗楼罗实自难解时唱染千似道我辈五代史刘铢传诸君可谓楼罗儿矣（今本作偻罗　鹤林玉露偻罗
俗言猾也）
宋史张思均起行伍征伐稍有功质状小而精悍太宗尝称其楼罗自是人目为小楼罗焉白衣者庶人之服然有以处士而称之者风俗通舜禹本以白衣砥行显名升为天子史记儒林传公孙弘以春秋白衣为天子三公后汉书崔骃传宪谏以为不宜与白衣会孔融传与白衣□衡跌荡放言晋书阎缵传荐白衣南安朱冲可为太孙师傅胡奋传宣帝之伐辽东以白衣侍从左右是也有以庶人在官而称之者汉书两龚传闻之白衣师古曰白衣给官府趋走贱人若今诸司亭长掌固之属苏伯玉妻盘中诗吏人妇会夫稀出门望见白衣谓当是而更非续晋阳秋陶潜九月九日无酒于宅边菊丛中坐望见白衣人乃王弘送酒是也人主左右亦有白衣南史恩幸传宋孝武选白衣左右百八十人魏书恩幸传赵修给事东宫为白衣左右茹皓充高祖白衣左右唐李泌在肃宗时不受官帝每与泌出军人环指之曰衣黄者圣人也衣白者山人也则天子前不禁白清波杂志言前此仕族子弟未受官者皆衣白今非跨马及吊慰不敢用白衣但官府之役耳若侍卫则不然史记赵世家愿得补黑衣之缺以卫王宫汉书谷永传擢之皂衣之吏诗麻衣如雪郑氏曰麻衣深衣也古时未有棉布凡布皆麻为之记曰治其麻丝以为布帛是也（杜子美诗麻鞋见天子）
然则深衣亦用白
郎者奴仆称其主人之辞
通鉴注门生家奴呼其
主为郎今俗犹谓之郎主

唐张易之昌宗有宠武承嗣三思懿宗宗楚客晋卿等候其门庭争执鞭辔呼易之为五郎昌宗为六郎郑杲谓宋璟曰中丞奈何卿五郎璟曰以官言之正当为卿足下非张卿家奴何郎之有安禄山德李林甫呼十郎王繇谓王为七郎李辅国用事中贵人不敢呼其官但呼五郎程元振军中呼为十郎陈少游谒中官董秀称七郎是也其名起自秦汉郎官三国志周瑜至吴时年二十四吴中皆呼为周郎江表传孙策年少虽有位号而士民皆呼为孙郎世说桓石虔小字镇恶年十七八未被举而僮隶已呼为镇恶郎后周书独孤信少年好自修饰服章有殊于众军中呼为独孤郎隋书滕王赞周世以贵公子又尚公主时人号曰杨三郎温大雅大唐创业起居注时文武官人并未署置军中呼太子秦王为大郎二郎自唐以后僮仆称主人通谓之郎今则舆台厮养无不称之矣（韦坚传三郎当殿坐看唱得宝歌元宗行第三以天子而谓之三郎亦唐人之轻薄也）
又按北朝人子呼其父亦谓之郎北史节义传李宪为汲固长育至十余岁恒呼固夫妇为郎婆后汉书贾逵传皆拜逵所造弟子及门生为千乘王国郎是弟子与门生为二欧阳公孔宙碑阴题名跋曰汉世公卿多自教授聚徒尝数百人其亲受业者为弟子转相传授者为门生今宙碑残缺其姓名邑里仅可见者纔六十二人其称弟子者十人门生者四十三人故吏者八人故民者一人愚谓汉人以受学者为弟子其依附名势者为门生郅寿传时大将军窦宪以外戚之宠威倾天下宪常使门生赍书诣寿有所请托杨彪传黄门令王甫使门生于京兆界辜榷官财物七千余万宪外戚甫奄人也安得有传授之门生乎南史所称门生今之门下人也宋书徐湛之传门生千余人皆三吴富人之子姿质端妍衣服鲜丽每出入行游涂巷盈满泥雨日悉以后车载之谢灵运传奴僮既众义故门生数百南齐书刘怀珍传怀珍北州旧姓门附殷积启上门生千人充宿卫孝武大惊其人所执者奔走仆隶之役晋书刘隗传周嵩嫁女门生断道斫伤二人建康左尉赴变又被斫南史齐东□侯纪丹阳尹王志被驱急狼狈步走唯将二门生自随后妃传门生王清与墓工始下插刘瓛传游诣故人惟一门生持胡□随后是也其初至皆入钱为之宋书颜竣传多假资礼□为门生充朝满野殆将千计梁书顾协传有门生始来事协知其廉洁不敢厚饷止送钱二千协怒杖之二十南史姚察传有门生送南布一端花练一匹察厉声驱出是也故南齐书谢超宗传云白从王永先又云门生王永先谓之白从以其异于在官之人（陈书沈洙传建康令沈孝轨门生陈三儿牒称主人翁家训亦以门生僮仆并称）而宋书顾琛传尚书寺门有制八
座以下门生随入者各有差不得杂以人士其冗贱可知矣梁傅昭不蓄私门生盖所以矫时人之弊乎守门之人亦有称门人者春秋襄公二十九年阍弒吴子余祭公羊传阍者门人也韩非子门人捐水而夷射诛府君者汉时太守之称三国志孙坚袭荆州刺史王睿睿见坚惊曰兵自求赏孙府君何以在其中孙策进军豫章华歆为太守葛巾迎策策谓歆曰府君年德名望远近所归南人称士人为官人昌黎集王适墓志铭一女怜之曰必嫁官人不以与凡子是唐时有官者方得称官人也杜子美逢唐兴刘主簿诗剑外官人冷明制郡王府自镇国将军而下称呼止曰官人汉初人对人多称臣乃战国之余习（刺客传聂政称臣严仲子亦称
臣）
史记高祖纪吕公曰臣少好相人张晏曰古人相与言多自称臣犹今人相与言自称仆也（西都赋李周翰注臣
者男子之贱称古人谦退皆称之）
至天下已定则稍有差等而臣之
称惟施之诸侯王故韩信过樊将军哙哙趋拜送迎言称臣曰大王乃肯临臣陈平周勃对王
陵亦曰臣不如君
至文景
以后则此风渐衰而贾谊新书有尊天子避嫌疑不敢称臣之说王子侯表有利侯钉坐遗淮南王书称臣弃市平棘侯薛穰坐受淮南王赂称臣在赦前免免侯爵
皆在元狩元年而严助传天子令助谕意淮南王一则曰臣助再则曰臣助史因而书之未尝以为罪则知钉等三人所坐者交通之罪而自此以后廷臣之于诸侯王遂不复有称臣者耳（晋时有自称民者世说陆太尉
对王丞相曰公长民短）
然王官之于国君属吏之于府主其称
臣如故宋书孝武孝建元年十月己未大司马江夏王义恭等奏郡县内史及封内官长于其封君既非在三罢官则不复追敬不合称臣诏可齐梁以后王官仍复称臣隋书百官志诸王公侯国官
皆称臣上于天朝皆称陪臣
而属吏亦
不复称矣
