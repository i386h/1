<!-- { "loadSidebar": true } -->
妄一男汉武帝时田千秋以讼太子冤拜相匈奴单于谓汉使曰汉置宰相非用贤也妄一男上书即得之矣书蕉呼奴为邦者盖僮仆未冠曰竖东魏高欢讳树因以奴为邦义取邦君树塞门句野客丛谈前汉书陈遵传云时列侯有与遵同姓字者每至门曰陈孟公坐中莫不震动既至而非因目其人为陈惊坐王僧虔名画录说陈惊坐异是曰陈遵杜林人善篆书每坐一坐皆惊时人谓为陈惊坐随笔云今人呼苍头为将军其事本为彭宠为如所缚谓妻曰趣为将军治装注呼奴为将军欲其赦己也余谓此说固是然观陈胜传将军吕臣为苍头军是则语苍头为将军亦已久矣又卫青为奴后为大将军唐至德后官爵虚滥大将军告身纔易一醉至有朝士僮仆衣金紫而身执贱役者故岑参歌曰紫绂金章左右趋问着即是苍头奴李商隐诗曰厮养为将军则知苍头奴为将军事甚多又按前汉鲍宣传苍头庐儿注汉名奴为苍头知此名起于汉矣观后汉注秦人呼为黔首谓奴为苍头者以别于良人又知苍头之名自秦已然又读战国策魏有苍头军二十万又知苍头之名不但秦也他国亦然苍头庐儿解在鲍宣传而颜师古注萧望之传谓在贡禹传误矣错更令诸侯歡哗错父从颍川来谓错曰上初即位公为政用事云云如淳曰错为御史大夫位三公也如淳意其父称子为公盖以此尔不知此乃史家之言非当时之实谓也如史记陆贾传贾谓其子曰数烹鲜无久混公为也此亦称子为公陆贾子何尝为三公哉汉书作毋久混汝为也曰公曰汝竟不知其实谓不独此也又如史记袁盎传其兄之子种谓盎曰君能日饮亡苛汉书作丝能日饮亡何二史所云不同如此是未可深诘也固虽当时风俗浑厚又不应以侄对叔辄称其字之理晋宋人多称阿如云阿戎阿连之类或者谓此语起于曹操称阿暪余观汉武帝呼陈后为阿娇知此语尚矣设谓此妇人之称则间以男子者如汉殽坑碑阴有阿奉阿买阿兴等名韩退之诗阿买不识字知阿买之语有自武帝末盗贼群起暴胜之为直指使者衣绣衣持斧逐捕盗贼威震州郡隽不疑上谒曰窃伏海滨闻暴公子威名旧矣颜注公子胜之字也仆谓此公子者如言贵公子耳非称其字也固虽当时风俗之厚不应以一介之士与部使者初未相识进谒之始称其字之理颜之推谓字以表德古者无嫌岂其然乎且孔门弟子称仲尼者是退而记其所言非当面之称也读书镜陈绎晚为敦朴之状时谓之热熟颜回熙宁中台州推官孔文仲举制科廷试对策言时事有可痛哭太息者执政恶而黜之绎时为翰林学士语于众曰文仲狂躁乃杜园贾谊也客有举此以告余者曰今狂躁之士进不得于朝则退而禹行舜趋以踽踽于乡是杜园贾谊又欲作热熟颜回何其不易简也余曰此语不详就中亦大有天下第一等人觚不觚录正德中称谓尤简至嘉靖中始有称翁者然不过施之于三品九卿耳其后四五品京堂翰林以至方伯宪长皆称翁矣今则翰林科道吏部以至大参佥宪郡守无不称翁矣又其甚者部属在外及丞倅司理亦称翁矣此其谄谀阘冗流秽人目固无足道而又有一种可怪者往时于麟与余颇厌恶之与子与辈尺牍相闻以字然不过知己十余人至于诗文称字稍广然亦仅施之年位辈行相若者耳今贫士书生不见录有司输粟富家儿不识一丁口尚乳臭辄戴紫阳巾衣忠靖衣挟行卷诗题尺牍俱称于鳞伯玉而究之尚未识面余初于西曹见谈旧事投刺有异者一大臣于正德中上书太监刘瑾云门下小厮某上恩主老公公嘉靖中一仪部郎谒翊国公勋则云渺渺小学生某皆极卑谄可笑然至余所亲见复有怪诞不经者一自称不至通家不年家不治下不邻治不眷不一自称牛马走亦曰通家治下牛马走一曰湖海生形浪生一曰神交小子一曰将进仆一曰未面门生一曰门下沐恩小的一曰何罪生此皆可呕秽不堪捧腹正德中巡抚敕谕尚云重则参提轻则发遣巡按御史及三司处洎其后渐不复然御史于巡抚尚犹投刺称晚生侍坐也辛卯以后则佥坐矣寻称晚侍生正坐矣又称侍教生矣已而与巡抚彼此俱称侍教生矣盖由南北多警迁擢既骤巡抚不必耆宿御史多有与之同台者又功罪勘报其权往往属之御史积渐凌替故非一朝也京师称谓极尊者曰老先生自内阁以至大小九卿皆如之门生称座主亦不过曰老先生而已至分宜当国而谀者称老师其厚之甚者称夫子此后门生称座主俱曰老师余自丙辰再入朝则三品以上庶僚多称之曰老翁又有无故而称老师者今不胜纪矣内阁诸老缙绅于外称呼亦不过曰某老先生而巳分宜当国多称之曰相公而华亭余姚与同事则别姓以异之然不尽尔也至江陵晚年则直称曰老相公而他皆别以姓矣二司自方伯以至佥宪称抚台曰老先生称按院则曰先生大人其语虽不为雅而相承传已久二十年来凡宣大之守巡与吾南直隶之兵备皆以老先生称按院矣相传司礼首珰与内阁刺用单红纸而内阁用双红折帖答之然彼此俱自称侍生无他异也近有一二翰林云江陵于冯珰处投晚生刺而吕舍人道曦云在制敕房侍江陵者三载每有投刺皆从本房出无所谓晚生也岂于致谢求托之际间一行之为人所窥见耶余行部莱州而过故太仓守毛盘乃故相毛文简公纪子也当文简以少保居内阁而杨文忠廷和梁文康储为少师尝出二公拜刺乃色笺仅三指阔中云杨廷和拜而已梁公则称契末或称老友余怪问之文简岂二公门人耶曰非也毛公视二公仅后三科其答刺则曰侍生亦仅三指阔而已三十年来次辅投首辅帖无不用双折者而首辅报之亦绝不见有直书姓名及契末老友等称
