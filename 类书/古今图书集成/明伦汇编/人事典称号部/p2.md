<!-- { "loadSidebar": true } -->
宗懔传懔少聪敏好学昼夜不倦乡里号为童子学士颜协传协释褐湘东王国常侍又兼府记室世祖出镇荆州转正记室时吴郡顾协亦在藩邸与协同名才学相亚府中称为二协刘孝绰传孝绰彭城人本名冉祖□宋司空忠昭公父绘齐大司马霸府从事中郎孝绰幼聪敏七岁能属文舅齐中书郎王融深赏异之常与同载适亲友号曰神童孝绰子谅字求信少好学有文才尤博悉晋代故事时人号曰皮里晋书何思澄传思澄与宗人逊及子朗俱擅文名时人语曰东海三何子朗最多思澄闻之曰此言误耳如其不然故当归逊思澄意谓宜在己也子朗字世明早有才思工清言周舍每与共谈服其精理尝为败冢赋拟庄周马棰其文甚工世人语曰人中爽爽何子朗任昉传昉好交结奖进士友得其延誉者率多升擢故衣冠贵游莫不争与交好坐上宾客恒有数十时人慕之号曰任君言如汉之三君也安成康王秀传南浦侯推为吴郡太守所临必赤地大旱吴人号旱母焉谢朏传齐高帝为骠骑将军辅政选朏为长史敕与河南褚炫济阳江彭城刘俣俱入侍宋帝时号为天子四友许懋传懋转散骑侍郎兼国子博士与司马褧同志友善仆射江祏甚推重之号为经史笥何点传点家本甲族亲姻多贵仕点虽不入城府而遨游人世不簪不带或驾柴车蹑草屩恣心所适致醉而归士大夫多慕从之时人号为通隐何引传引以会稽山多灵异往游焉居若耶山云门寺初引二兄求点并栖遁求先卒至是引又隐世号点为大山引为小山亦曰东山刘慧斐传慧斐字文宣彭城人也少博学能属文起家安成王法曹行参军尝还都途经寻阳游于匡山过处士张孝秀相得甚欢遂有终焉之志因不仕居于东林寺又于山北构园一所号曰离垢园时人乃谓为离垢先生丘仲孚传仲孚少好学从祖灵鞠有人伦之鉴常称为千里驹伏挺传挺有才思好属文齐末州举秀才对策为当时第一高祖义师至挺迎谒于新林高祖见之甚说谓曰颜子引为征东行参军时年十八阮孝绪传孝绪屏居一室非定省未尝出户家人莫见其面亲友因呼为居士陶季直传季直好学淡于营利起家桂阳王国侍郎北中郎镇西行参军并不起时人号曰聘君王规传规八岁以丁所生母忧居丧有至性太尉徐孝嗣每见必为之流涕称曰孝童叔父暕亦深器重之常曰此儿吾家千里驹也独异志陶弘景隐居茅山梁武帝每有大事飞诏与之参决时人谓隐居为山中宰相贫士传刘吁字彦度幼贫性不欲仕时有辟之者吁即挂檄于树而逃事息乃还亦不愿娶与陈留阮孝绪及族兄歊日夕招携都下谓之三隐陈书张种传种字士苗吴郡人也祖辩宋司空右长史广州刺史父略梁太子中庶子临海太守种少恬静居处雅正不妄交游傍无造请时人为之语曰宋称敷演梁则卷充清虚学尚种有其风韦载传载族弟翙为骁骑将军领朱衣直阁骁骑之职旧领营兵兼统宿卫自梁代已来其任逾重出则羽仪清道入则与二卫通直临轩则升殿侠侍翙素有名望每大事恒令侠侍左右时人荣之号曰侠御将军褚玠传玠曾祖炫宋升明初与谢朏江刘俣入侍殿中谓之四友徐陵传光宅惠云法师每嗟陵早成就谓之颜回程灵洗传灵洗子文季以功加通直散骑常侍安远将军文季每战恒为前锋齐军深惮之谓为程虎江总传后主之世总当权宰不持政务但日与后主游宴后庭共陈暄孔范王瑗等十余人当时谓之狎客魏书游明根传明根与高闾以儒老学业特被礼遇公私出入每相追随而闾以才笔时侮明根世号高游焉裴骏传骏字神驹幼而聪慧亲表异之称为神驹因以为字骏补中书博士崔浩深器骏目为三河领袖宋弁传弁才学□赡少有美名高祖初会至京师见尚书李冲因言论移日冲竦然异之退而言曰此人一日千里王佐才也宇文忠之传忠之天平初除中书侍郎裴伯茂与之同省常侮忽之以忠之色黑呼为黑宇李琰之传琰之字景珍小字默蠡陇西狄道人司空韶之族弟早有盛名时人号曰神童从父司空冲雅所叹异每曰兴吾宗者其此儿乎崔元伯传元伯少有□才号曰冀州神童苻融牧冀州虚心礼敬拜阳平公侍郎领冀州从事管征东记室出总庶事入为宾友众务修理处断无滞苻坚闻而奇之征为太子舍人辞以母疾不就左迁著作佐郎苻坚牧冀州为征东功曹太原郝轩世名知人称元伯有王佐之才近代所未有也张烈传烈字徽仙清河东武城人也高祖赐名曰烈仍以本名为字焉烈少孤贫涉猎经史有气概时青州有崔徽伯房徽叔与烈并有令誉时人号曰三徽刘芳传芳除通直常侍王肃之来奔也高祖雅相器重芳未及相见高祖宴群臣于华林肃语次云古者唯妇人有笄男子则无芳推经礼言男子有笄高祖称善肃亦以芳言为然曰此非刘石经邪昔汉氏造三字石经于太学学者文字不正多往质焉芳音义明辨疑者皆往询访故时人号为刘石经芳从子懋字仲华历考功郎中太傅清河王怿爱其风雅常目而送之曰刘生堂堂缙绅领袖若天假之年必为魏朝宰辅裴叔业传裴远字季云性粗疏无拘检时人或谓之柳瘨太武五王传济南王昌子彧字文若绍封彧少有才学时誉甚美侍中崔光见彧退而谓人曰黑头三公当此人也少与从兄安丰王延明中山王燕并以宗室博古文学齐名时人莫能定其优劣尚书郎范阳卢道将谓吏部清河崔休曰三人才学虽无优劣然安丰少于造次中山皂白太多未若济南风流沉雅时人为之语曰三王楚琳琅未若济南备圆方彧姿制闲裕吐发流靡琅邪王诵有名人也见之未尝不心醉忘疲常山王遵传遵子素素子忠忠子晖迁侍中领右卫将军虽无补益深被亲宠凡在禁中要密之事晖别奉旨藏之于柜惟晖入乃开其余侍中黄门莫有知者侍中卢昶亦蒙恩眄故时人号曰饿虎将军饥鹰侍中迁吏部尚书纳货用官皆有定价大郡二千匹次郡一千匹下郡五百匹其余受职各有差天下号曰市曹秦明王翰传翰子仪仪子干机悟沈勇善弓马太宗即位拜内将军都将入备禁中太宗出游于白登之东北干以骑从有双鸱飞鸣于上太宗命左右射之莫能中鸱旋飞稍高干自请射之以二箭下双鸱太宗嘉之赐御马弓矢金带一以旌其能军中于是号曰射鸱都将阳平王新成传新成子钦字思若位中书监尚书右仆射仪同三司钦色尢黑故时人号为黑面仆射钦淫从兄丽妻崔氏为御史中尉封回劾奏遇赦免寻除司州牧钦少好学早有令誉时人语曰皇宗略略寿安思若京兆王子推传子推子泰兴泰兴子仲景性严峭庄帝时兼御史中尉京师肃然每向台恒驾赤牛时人号赤牛中尉王慧龙传慧龙子宝兴宝兴子琼琼长子遵业风仪清秀涉历经史位著作佐郎与司徒左长史崔鸿同撰起居注迁右军将军兼散骑常侍慰劳蠕蠕乃诣代京采拾遗文以补起居所阙与崔光安丰王延明等参定服章及光为肃宗讲孝经遵业预讲延明录义并应诏作释奠侍宴诗时人语曰英英济济王家兄弟转司徒左长史黄门郎监典仪注遵业有誉当时与中书令陈郡袁翻尚书琅邪王诵并领黄门郎号曰三哲时政归门下世谓侍中黄门为小宰相而遵业从容恬素若处丘园汝阴王天赐传天赐子逞逞子庆和东豫州刺史为萧衍将所攻举城降之衍以为北道总督魏王至项城朝廷出师讨之望风退走衍责之曰言同百舌胆若鼷鼠遂徙合浦李彪传彪子志字鸿道博学有才干年十余岁便能属文彪甚奇之谓崔鸿曰子宜与鸿道为二鸿于洛阳鸿遂与志交款往来魏收自叙收为广平王赞开府从事中郎寻兼中书舍人与济阴温子升河间邢子才齐誉世号三才李崇传崇传深有将略宽厚善御众在州凡经十年常养壮士数千人寇贼侵边所向摧破号曰卧虎常爽传爽不事王侯独守闲静讲肄经典二十余年时人号为儒林先生李崇传崇子世哲性倾巧善事人以货赂自达高肇刘腾之处势也皆与亲善故世号为李锥古弼传世祖大阅将校猎于河西弼留守诏以肥马给骑人弼命给弱者世祖大怒曰尖头奴敢裁量朕也朕还台先斩此奴弼头尖世祖常名之曰笔头是以时人呼为笔公高允传允少孤夙成有奇度清河崔元伯见而异之叹曰高子黄中内润文明外照必为一代伟器但恐吾不见耳高宗重允常不名之恒呼为令公令公之号播于四远矣祖莹传莹与陈郡袁□齐名秀出时人为之语曰京师楚楚袁与祖洛中翩翩祖与袁李孝伯传孝伯博综群言美风仪动有法度从兄顺言之于世祖征为中散世祖见而异之谓顺曰真卿家千里驹也长孙道生传道生孙观观子稚都督淮南诸军事萧衍将裴邃虞鸿袭据寿春稚诸子骁果邃颇难之号曰铁小儿袁跃传跃字景腾陈郡人尚书□弟也博学□才性不矫俗笃于交友□每谓人曰跃可谓我家千里驹也郭祚传祚迁尚书右仆射诏祚本官领太子少师祚曾从世宗幸东宫肃宗幼弱祚怀一黄出奉肃宗时应诏左右赵桃弓与御史中尉王显迭相唇齿深为世宗所信祚私事之时人谤祚者号为桃弓仆射黄少师祚子景尚字思和涉历书传晓星历占候言事颇验初为彭城王中军府参军迁员外郎司徒主簿太尉从事中郎公强当世善事权宠世号之曰郭尖铁弗刘虎传铁弗刘虎南单于之苗裔左贤王去卑之孙北部帅刘猛之从子居于新兴虑虒之北北人谓胡父卑鲜母为铁弗因以为号辟寒元魏时北夷酋长遣子入侍者常秋来春去以避中国之热时人谓之雁臣北齐书唐邕传显祖尝登童子佛寺望并州城曰此是何等城或曰此是金城汤池天府之国帝云我谓唐邕是金城此非金城也其见重如此陆法和传天保六年春清河王岳进军临江法和举州入齐文宣以法和为大都督十州诸军事太尉公西南大都督五州诸军事荆州刺史安湘郡公宋□为郢州刺史官爵如故□弟簉为散骑常侍仪同三司湘州刺史义兴县公梁将侯瑱来逼江夏齐军弃城而退法和与宋□兄弟入朝文宣闻其奇术虚心相见备三公卤簿于城南十二里供帐以待之法和遥见邺城下马禹步辛术谓曰公既万里归诚主上虚心相待何为作此术法和手持香炉步从路车至于馆明日引见给通幰油络网车伏身百人诣阙通名不称官爵不称臣但云荆山居士文宣宴法和及其徒属于昭阳殿赐法和钱百万物千段甲第一区田一百顷奴婢二百人生资什物称是宋□千段其余仪同刺史以下各有差法和所得奴婢尽免之曰各随缘去钱帛散施一日便尽以官所赐宅营佛寺自居一房与凡人无异三年间再为太尉世犹谓之居士崔传每以籍地自矜谓卢元明曰天下盛门唯我与尔傅崔赵李何事者哉崔暹闻而衔之高祖葬后又窃言黄颔小儿堪当重任不暹外兄李慎以言告暹暹启世宗绝朝谒要拜道左世宗发怒曰黄颔小儿何足拜也于是锁赴晋阳而讯之不服暹引邢子才为证子才执无此言在禁谓子才曰卿知我意属太丘不子才出告子瞻云尊公意正应欲结姻于陈元康瞻有女乃许妻元康子求其父元康为言之于世宗曰崔名望素重不可以私处言语便以杀之世宗曰若免其性命犹当徙之遐裔元康曰若在边或将外叛以英贤资寇敌非所宜也世宗曰既有季珪之罪还令输作可乎元康曰尝读崔琰传追恨魏武不弘若在作所而殒后世岂道公不杀也世宗曰然则奈何元康曰崔合死朝野莫不知之公诚能以宽济猛特轻其罚则仁德弥着天下归心乃舍之进谒奉谢世宗犹怒曰我虽无堪忝当大任被卿名作黄颔小儿金石可销此言难灭卢潜传卢公顺早以文学见知武平中符玺郎待诏文林馆与博陵崔君洽陇西李师上同志友善从驾晋阳寓居僧寺朝士谓康寺三少为物论推许库狄干传干不知书署名为干字逆上画之时人谓之穿锥许惇传惇清识敏速达于从政任司徒主簿以能判断见知时人号为入铁主簿惇迁殿中尚书惇美须髯下垂至带省中号为长鬣公显祖尝因酒酣握惇须髯称美遂以刀截之唯留一握惇惧因不复敢长时人又号为齐须公裴让之传让之少好学有文情清明俊辩早得声誉魏天平中举秀才对策高第累迁屯田主客郎中省中语曰能赋诗裴让之弟诹之沛王开大司马府辟为记室迁邺后诹之留在河南西魏领军独孤信入据金墉以诹之为开府属号曰洛阳遗彦孙腾传腾早依附高祖契阔艰危勤力恭谨深见待信及高祖置之魏朝寄以心腹遂志气骄盈与夺由己求纳财贿不知纪极生官死赠非货不行府藏银器盗为家物亲狎小人专为聚敛在邺与高岳高隆之司马子如号为四贵非法专恣腾为甚焉韩凤传凤与高阿那肱穆提婆共处衡轴号曰三贵王昕传昕母清河崔氏学识有风训生九子并风流蕴藉世号王氏九龙昕弟晞武平初迁大鸿胪加仪同三司监修起居注待诏文林馆性闲淡寡欲虽王事鞅掌而雅操不移在并州虽戎马填闾未尝以世务为累良辰美景啸咏遨游登临山水以谈燕为事人士谓之物外司马魏收传收昔在京洛轻薄尤甚人号云魏收惊蛱蝶文襄曾游东山令给事黄门侍郎颢等宴文襄曰魏收恃才使气卿须出其短往复数番收忽大唱曰杨遵彦理屈已倒愔从容曰我绰有余暇山立不动若遇当涂恐翩翩遂逝当涂者魏翩翩者蛱蝶也文襄先知之大笑称善胡长仁传长仁累迁右仆射及尚书令世祖崩预参朝政封陇郡王左丞邹孝裕郎中陆仁惠卢元亮厚相结托长仁每上省孝裕必方驾而来省务既繁簿案堆积令史欲谘都座者日有百数孝裕屏人私话朝退亦相随仁惠元亮又伺间而往停断公事时人号为三袁聿修传聿修在尚书十年未曾受升酒之馈尚书邢卲与聿修旧款每于省中语戏常呼聿修为清郎斛律金传金子光尝从世宗于洹桥校猎见一大鸟云表飞扬光引弓射之正中其颈此鸟形如车轮旋转而下至地乃大雕也世宗取而观之深壮异焉丞相属邢子高见而叹曰此射雕手也当时传号落雕都督李稚廉传稚廉为并州长史常在世宗第内与陇西辛术等六人号为馆客待以上宾之礼周书宗懔传懔字元懔南阳涅阳人也八世祖承永嘉之乱讨陈敏有功封柴桑县侯除宜都郡守寻卒官子孙因居江陵父高之梁山阴令懔少聪敏好读书昼夜不倦语辄引古事乡里呼为小儿学士刘璠传璠子祥字休征幼而聪慧占对俊辩宾客见者皆号神童薛置传置历御正中大夫时前中书监卢柔学业优深文藻华赡而置与之方驾故世号曰卢薛焉韦孝宽传孝宽除浙阳郡守时独孤信为新野郡守司荆州与孝宽情好款密政术俱美荆部吏人号为联璧韦敻传敻十见征辟皆不应命属太祖经纶王业侧席求贤闻敻养高不仕虚心敬说遣使辟之备加礼命虽情谕甚至而竟不能屈弥以重之亦弗之夺也所居之宅枕带林泉敻对玩琴书萧然自乐时人号为居士焉至有慕其闲素者或载酒从之敻亦为之尽欢接对忘倦明帝即位礼敬愈厚乃为诗以贻之曰六爻贞遁出三辰光少微颍阳让逾远沧洲去不归香动秋兰佩风飘莲叶衣坐石窥仙洞乘槎下钓矶岭松千仞直岩泉百丈飞聊登平乐观遥望首阳薇讵能同四隐来参余万机敻答帝诗愿时朝谒帝大说敕有司日给河东酒一斗号之曰逍遥公于谨传谨性沉深有识量略窥经史尤好孙子兵书屏居闾里未有仕进之志或有劝之者谨曰州郡之职昔人所鄙台鼎之位须待时来吾所以优游郡邑聊以卒岁耳太宰元穆见之叹曰王佐材也裴果传永安末盗贼蜂起果从军征讨乘黄骢马衣青袍每先登陷阵时人号为黄骢年少杜杲传杲学涉经史有当世干略其族父瓒清贞有识深器重之常曰吾家千里驹也裴宽传宽弟汉字仲贾操尚弘雅聪敏好学尝见人作百字诗一览便诵魏孝武初解褐员外散骑侍郎大统五年除大丞相府士曹行参军补墨曹参军汉善尺牍尤便簿领理识明赡决断如流相府为之语曰日下灿烂有裴汉韩果传果从大军破稽胡于北山胡地险阻人迹罕至果进兵穷讨其种落稽胡惮果劲健号为着翅人太祖闻之笑曰着翅之名宁减飞将蔡佑传佑授京兆郡守九年东魏豫州刺史高仲密举州来附太祖率军援之与齐神武遇战于邙山佑时着明光铁铠所向无前敌人咸曰此是铁猛兽也皆遽避之唐瑾传瑾转吏部尚书铨综衡流雅有人伦之鉴时六尚书皆一时之秀周文自谓得人号为六俊隋书崔儦传儦待诏文林馆历殿中膳部员外三曹郎中儦与顿丘李若俱见称重时人为之语曰京师灼灼崔儦李若诸葛□传□为著作郎甚见亲幸出入卧内帝每赐之曲宴辄与皇后嫔御连席共榻□因间隙多所谮毁是以时人谓之冶葛刘昉传高祖以昉有定策之功拜上大将军封黄国公与沛国公郑译皆为心膂前后赏赐巨万出入以甲士自卫朝野倾瞩称为黄沛时人为之语曰刘昉牵前郑译推后张虔威传虔威性聪敏涉猎群书其世父皓之谓人曰虔威吾家千里驹也沈光传光少骁捷初建禅定寺其中幡竿高十余丈适遇绳绝非人力所及诸僧患之光见而谓僧曰可持绳来当相为上耳诸僧惊喜因取而与之光以口衔索拍竿而上直至龙头系绳毕手足皆放透空而下以掌拒地倒行数十步观者骇悦莫不惊异时人号为肉飞仙公孙景茂传景茂容貌魁梧少好学博涉经史在魏察孝廉射策甲科为襄城王长史兼行参军迁太常博士多所损益时人称为书库虞世基传世基博学有高才兼善草隶陈中书令孔奂见而叹曰南金之贵属在斯人少傅徐陵闻其名召之世基不往后因公会陵一见而奇之顾谓朝士曰当今潘陆也因以弟女妻焉赵仲卿传仲卿拜荆州总管于时塞北盛兴屯田仲卿总统之微有不理者仲卿辄召主掌挞其胸背或解衣倒拽于荆棘中时人谓之猛兽观德王雄传雄贵宠冠绝一时与高颎虞庆则苏威称为四贵来护儿传护儿子整武贲郎将右光禄大夫尤骁勇善抚士众讨击群盗所向皆捷诸贼甚惮之为作歌曰长白山头百战场十十五五把长槍不畏官军十万众只畏荣公第六郎李士谦传士谦龆□丧父事母以孝闻母曾呕吐疑为中毒因跪而尝之伯父魏岐州刺史玚深所嗟尚每称曰此儿吾家之颜子也卢思道传思道解褐司空行参军长兼员外散骑侍郎直中书省文宣帝崩当朝文士各作挽歌十首择其善者而用之魏收杨休之祖孝征等不过得三首唯思道独得八首故时人称为八米卢郎思道从父兄昌衡字子均父道虔魏尚书仆射昌衡小字龙子风神淡雅容止可法博涉经史工草行书从弟思道小字释奴宗中俱称英妙故幽州为之语曰卢家千里释奴龙子元善传善少随父至江南性好学遂通涉五经尤明左氏传及侯景之乱善归于周武帝甚礼之以为太子宫尹赐爵江阳县公每执经以授太子开皇初拜内史侍郎上每望之曰人伦仪表也苏威传威为纳言与左翊卫大将军宇文述黄门侍郎裴矩御史大夫裴蕴内史侍郎虞世基参掌朝政时人称为五贵何妥传妥年十七以技巧事湘东王后知其聪明召为诵书左右时兰陵萧□亦有□才住青杨巷妥住白杨头时人为之语曰世有两□白杨何妥青杨萧□其见美如此房晖远传晖远幼有志行治三礼春秋三传诗书周易兼善图纬恒以教授为务远方负笈而从者动以千计齐南阳王绰为定州刺史闻其名召为博士周武帝平齐搜访儒俊晖远首应辟命授小学下士及高祖受禅迁太常博士太常卿牛弘每称为五经库马光传开皇初高祖征山东义学之士光与张仲让孔笼窦士荣张黑奴刘祖仁等俱至并授太学博士时人号为六儒然皆鄙野无仪范朝廷不之贵也宇文庆传庆子皛字婆罗门大业之世少养宫中后为千牛左右炀帝甚亲昵之每有游宴皛必侍从至于出入卧内伺察六宫往来不限门禁其恩幸如此时人号曰宇文三郎于仲文传仲文字次武为安固太守始州刺史屈突尚宇文护之党也先坐事下狱无敢绳者仲文至郡穷治遂竟其狱蜀中为之语曰明断无双有于公不避强御有次武刘昶女传昶在周尚公主官至柱国彭国公数为将帅位望隆显与高祖有旧及受禅甚亲任历左武卫大将军庆州总管其子居士为太子千牛备身聚徒任侠不遵法度数得罪上以昶故每辄原之居士转恣每大言曰男儿要当辫头反縳籧篨上作獠□取公卿子弟膂力雄健者辄将至家以车轮括其颈而捧之殆死能不屈者称为壮士释而与交党与三百人其趫捷者号为饿鹘队武力者号为蓬转队滕穆王瓒传瓒高祖母弟也周世以太祖军功封竟陵郡公尚武帝妹顺阳公主自右中侍上士迁御伯中大夫保定四年改为纳言授仪同瓒贵公子又尚公主美姿仪好书爱士甚有令名于当世时人号曰杨三郎段达传帝征辽东百姓苦役平原祁孝德清河张金称等并聚众为群盗攻陷城邑郡县不能御帝令达击之数为金称等所挫亡失甚多诸贼轻之号为段姥宇文恺传恺家世武将诸兄并以弓马自达恺独好学博览书记解属文多技艺号为名父公子宇文化及传化及性凶险不循法度好乘肥挟弹驰骛道中由是长安谓之轻薄公子刘臻传臻□悦经史精于两汉书时人称为汉圣房彦谦传彦谦迁长葛令甚有惠化百姓号为慈父越王侗传帝幸江都令侗与金紫光禄大夫段达太府卿元文都摄民部尚书韦津右武卫将军皇甫无逸等总留台事宇文化及之弒逆也文都等议以侗元德太子之子属最为近于是乃共尊立大赦改元曰皇泰以段达为纳言右翊卫大将军摄礼部尚书王世充亦纳言左翊卫大将军摄吏部尚书元文都内史令左骁卫大将军卢楚亦内史令皇甫无逸兵部尚书右武卫大将军郭文懿内史侍郎赵长文黄门侍郎委以机务为金书铁券藏之宫掖于时雒阳称段达等为七贵珍珠船炀帝时贼帅魏刁儿自称历山飞众十余万隋既平陈南海有五六百家居水为亡命号曰游艇子清异录隋裴寂待选京都一日郊饮遇老人画地上沙土曰扫国真人太
