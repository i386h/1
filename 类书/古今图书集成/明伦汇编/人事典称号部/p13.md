<!-- { "loadSidebar": true } -->
　称号部纪事五
元史塔本传本伊吾庐人人以其好扬人善称之曰扬公父宋五设托陀托陀者其国主所赐号犹华言国老也赵复传复家江汉之上以江汉自号学者称之曰江汉先生张传学弘深微密南北之士鲜能及之至元中行台中丞吴曼庆闻其名延至江宁学宫俾子弟受业中州士大夫欲淑子弟以朱子四书者皆遣从游或辟私塾迎之其在维扬来学者尤众远近翕然尊为硕师不敢字呼而称曰导江先生陈天祥传天祥少隶军籍善骑射中统三年李叛据济南结宋为外援河北河南宣慰司承制以天祥为千户屯三汊口防遏宋兵事平罢归居偃师南山有田百余亩躬耕读书从之游者甚众其居近缑氏山因号曰缑山先生朵儿赤传朵儿赤字道明西夏宁州人父斡扎箦世掌其国史初守西凉率父老以城降太祖有旨副撒都忽为中兴路管民官国兵西征运饷不绝无毫发私时号曰满朝清金履祥传履祥居仁山之下学者因称为仁山先生刘整传整字武仲先世京兆樊川人徙邓州穰城整沉毅有智谋善骑射金乱入宋隶荆湖制置使孟珙麾下珙攻金信阳整为前锋夜纵骁勇十二人渡堑登城袭擒其守还报珙大惊以为唐李存孝率十八骑洛阳今整所将更寡而取信阳乃书其旌曰赛存孝许谦传谦尝以白云山人自号世称为白云先生胡一桂传一桂年十八遂领乡荐试礼部不第退而讲学远近师之号双湖先生又号云峰先生廉希宪传世祖为皇弟希宪年十九得入侍见其容止议论恩宠殊绝希宪笃好经史手不释卷一日方读孟子闻召急怀以进世祖问其说遂以性善义利仁暴之旨为对世祖嘉之目曰廉孟子牟应龙传应龙为文长于叙事时人求其文者事辙交于门以文章大家称于东南人擬之为眉山苏氏父子而学者因应龙所自号称之曰隆山先生董朴传朴家近龙冈学者因称之曰龙冈先生云张德辉传德辉性不喜嬉笑与元裕李冶游封龙山时人号为龙山三老云王玉传玉赵州宁晋人长身骈胁多力金季为万户镇赵州太师国王木华黎下中原玉率众来附领本部军从攻邢洺磁三州济南诸郡号长汉万户张特立传世祖在潜邸受王印首传旨谕特立曰前监察御史张特立养素丘园易代如一今年几七十研究圣经宜锡嘉名以光潜德可特赐号曰中庸先生虞集传集早岁与弟盘同辟书舍为二室左室书陶渊明诗于壁题曰陶庵右室书邵尧夫诗题曰邵庵故世称邵庵先生李之绍传之绍平日自以其性遇事优游少断故号果斋以自励姚天福传天福字君祥绛州人父居实避兵徙雁门天福幼读春秋通大义及长以材辟怀仁丞至元五年诏立御史台以天福为架阁管勾寻拜监察御史每廷折权臣帝嘉其直锡名巴儿思谓其不畏强悍犹虎也仍厚赐以旌其忠阿沙不花传阿沙不花战杭海有功成宗即位会大宗正札鲁火赤脱儿速以赃污闻诏鞫问之脱儿速伏罪就命代之成宗目之曰阿即剌阿即剌译言阎罗王也熊朋来传朋来以福清州判官致仕朋来视之漠如也四方学者因其所自号称为天慵先生陆文圭传文圭字子方江阴人幼而□悟读书过目成诵终身不忘博通经史百家及天文地理律历医药筭数之学宋咸淳初文圭年十八以春秋中乡选宋亡隐居城东学者称之曰墙东先生察罕传察罕皇庆元年进荣禄大夫平章政事商议中书省事乞归解州立碑先茔许之暮年居德安白云山别墅以白云自号尝入见帝望见曰白云先生来也其被宠遇如此王英传英字邦杰益都人性刚果有大节膂力绝人善骑射袭父职为莒州翼千户父子皆善用双刀人号之曰刀王刘秉忠传秉忠自幼好学至老不衰虽位极人臣而居斋蔬食终日淡然不异平昔自号藏春散人明外史顾佐传佐擢为右都御史赐敕奖勉之命甄察诸御史佐性严重守正嫉邪人皆敬惮之每入内直庐独处小夹室非议政不与诸司群坐人称为顾独坐云鲁穆传穆迁福建按察司佥事孤立行一意不可干以私民间呼为鲁铁面王哲传哲官至湖广布政使居官峻厉廉洁民为之歌曰王捕虎最执古心无私人不苦囊无钱衣无补哲善治奸猾不避豪贵故以捕虎称王弼传弼有胆略善用双刀号双刀王
丁德兴传德兴归太祖于濠伟其状貌以黑丁呼之罗复仁传洪武三年置弘文馆以复仁为学士与刘基同位在帝前数率意陈得失尝操南音帝顾喜其质直呼为老实罗而不名常遇春传遇春沈鸷果敢善抚士卒出则推锋入则殿后未尝败北虽不习书史而用兵决胜辄与古合长于大将军达二岁数从征伐必听约束惟谨一时言名将者率推遇春配达称徐常遇春尝自言能将十万众横行天下故军中又称常十万云方孝孺传孝孺幼警敏双眸□□如电读书日盈寸乡人目为少韩子王琎传琎授宁波知府清廉强干自奉尤俭约一日馔兼鱼肉琎怒谓内曰若不忆吾草根时耶命撤而埋之人号埋羹太守周忱传忱永乐二年进士选庶吉士明年成祖择其中二十八人进学文渊阁应二十八宿忱自陈少年乞预帝嘉其有志许之时人谓之挨宿陈继传继父汝言洪武初官济南经历坐法死继生甫十月遗书数万卷母吴躬绩以资诵读比长贯穿经学人呼为陈五经周新传新洪武中以诸生贡入太学授大理寺评事成祖即位改监察御史敢言多所弹劾贵戚震惧目为冷面寒铁长安中至以其名怖小儿小儿群戏于道或骇之曰冷面寒铁公来辄恐皆奔匿陈谔传谔授刑科给事中遇事刚果弹劾权贵无所避每奏事大声如钟帝令饿之数日奏对如故曰是天生也每见呼为大声秀才岳正传正博学能文章自号蒙泉学者称蒙泉先生万安传安成化五年兼翰林学士入内阁参机务七年冬彗见天田犯太微廷臣多言君臣否隔上下不交宜时召大臣议政大学士彭时商辂因力请司礼中官乃约以御殿日召对比见时言天变可畏帝曰已知卿等宜尽心时又言昨御史有疏请减京官俸薪文臣自无言武臣不免觖望乞如旧便帝可之安遂顿首呼万岁欲出时辂不得已皆叩头退中官戏语朝士曰若辈尝言不召见及见止知呼万岁耳四方传笑谓之万岁阁老叶盛传盛授兵科给事中寻进都给事中廷臣议事盛每先发言往复论难与议大臣或不悦曰彼岂少保耶而若是因呼为叶少保高明传明拜南京右佥都御史以亲老乞终养归十四年上杭盗发时明亲没免丧久矣诏起明巡抚福建督兵往讨前后擒获四百有奇明清介绝俗不乐仕进常言孔戣三宜去司空图三宜休吾无才一宜去有病二宜去亲老无兄弟三宜去以治盗宜再起贼平宜再去因自号五宜居士徐舫传舫筑室江皋日苦吟于云烟出没间翛然若与世隔因自号沧江散人倪瓒传瓒工诗善书画四方名士日至其门所居有阁曰清閟幽迥绝尘藏书数千卷古鼎法书名琴奇画陈列左右四时卉木萦纡缭绕而其外高木修篁蔚然深秀故自号云林居士杨恒传恒退居白鹿山戴梭冠披羊裘带经耕烟雨间啸歌自乐因自号白鹿生同时有陈洄者初欲以功名显既而叹曰人生百岁能几时所难遂者适意耳他复何恤哉乃戴青霞冠披白鹿裘不复与尘世接所居近大溪多修竹自号竹溪逸民张诗传诗初学举子业于吕楠学诗文于何景明试有司令自持坐具诗遣家僮代之主者不可遂拂衣去终身不复试诗才故高至是益肆力于诗自号昆仑山人方太古传太古归隐金华解石山结栖真楼居之九年老乃返寒溪故里自号寒溪子彭年传吴中多隐士其以文学著者有岳岱顾元庆岱先世以武功官苏州卫遂家焉至岱父始好读书辟草堂于阳山去浒墅数里花木翳然修竹万挺岱嘉隐其中自称秦余山人元庆好诗书自经史以至丛说多所纂述所居在大石山麓因自号大石山人高濲传濲绝意进取结霞上之居自号石门子又号霞居子姜昂传昂为人方洁在官日市少肉供母而自食菜茹既家居室不蔽风雨粟匮则啜麦粥乡人呼为姜麦粥焉黄应甲传海滨故有蜑户以舟为家业端捕鱼或编蓬附水而居性习水有急则自投于水须臾复出海上号为水獭李沧传沧天资近道乐善如饥渴尝以乡荐入南国子监从祭酒章懋论学及官南都日益潜思六经及宋儒遗书既没乡人表其里门曰清修吉士张瓒传瓒为兵部尚书属时政污浊与郭勋严嵩胡守中肆意为奸利中外号四凶胡东皋传东皋家居六年以身任乡邦利害浙人倚之同县孙升语人曰吾邑登显仕而清贫若寒畯者三人胡公东皋宋公冕胡公铎也时因号姚江三廉云王应鹏传应鹏同县汪玉刚介廉直或有过纤毫不自蔽见柔者疾之若仇与同里闻渊张邦奇余本相友善时称甬上四君子□杲传有京师人张龙者迁登州知府时山西左布政倪天民右布政陈逵右参议孙清与龙并务贪残天下目为四害广东通志长洲一名青丘在南海辰巳之地地方各五千里去岸二十五万里上饶山川及多大树树乃有二千围者一洲之上专是林木故一名青丘又有仙草灵药甘液玉英靡所不有又有风山山恒震声有紫府宫天真仙女游于此地洪武初长洲高启因号青丘生沧江野史朱公裳少励清节为诸生衣食不续裕如也后学于京师旅于郊寺无仆从自炊汲同门生或办甘脆而食之不去读朱氏诗讽诵不辍口登进士积官至九卿大夫寒约如一日自号贫子既显改安斋自都御史守制还居无宾堂土壁席门自奉尝茹菜连旬无肉食为御史按山东山西有风采人称为长斋御史云见闻录正德时代州有刘铁汉者长芦盐运使斗山刘公绎也公总理辽东粮储兼屯种刘瑾初擅权正急于贪或告瑾曰文官富有惟边郎耳瑾明言指意而公弗从瑾怒械至京师枷号示众时他枷者多十余日即死独公枷月余不死一日公梦仙人自霄而下以一丸药纳之口中觉而口尚有药香监守者俱言见老人送药忽不见于是喧闻九市上达朝堂而西麓张太宰乘此异言之瑾得释为民后太宰又言宜起用以示公道遂授监察御史未几而瑾败朝野称为铁汉云蒋恭靖公瑶正德时守维扬适大驾南巡时游击将军江彬太监丘得素恶公不能殷勤会上出观鱼得巨鱼一戏言直五百金彬从旁言请以畀守促值甚急公即脱夫人簪珥及绨绢服以进且曰臣府库绝无缗钱不能多具上目之为酸儒张公讳贤字思齐永乐乙酉举乡试屡赴会试不第谒选授吏部司务荐陟验封司郎中公在部刚廉自持权贵不避关节不通亲友馈遗一无所取部中呼为板张琅琊漫抄阁老保定刘公屡为台谏所论而上宠眷不衰人因称为刘棉花谓转弹转可用也驹阴冗记莆田愧斋陈公音性宽坦在翰林时夫人尝试之会客至公呼茶夫人曰未煮公曰也罢又呼干茶夫人曰未买公曰也罢客为捧腹时因号陈也罢书蕉闽越黄拨沙善视墓画地为图即知休咎因号黄拨沙妮古录陈惟寅高士有雅宜山居其弟陈惟允亦长山川寅号大髯允号小髯杜绾号云林黄长睿亦号云林子倪云林又尝号倪幻霞云林遗事倪瓒署名曰东海倪瓒或曰懒瓒变姓名曰奚元朗字曰元镇或曰元映别号五曰荆蛮氏净名居士朱阳馆主萧闲仙卿云林子云林多用以题诗画故尤着珍珠船有姓李人世世人见之不知其名因号李常在太平清话郑元佑少脱骱任左手号尚左生
香案牍摸先生束双髻于顶携小竹笥卖药有疾者手摸之辄愈人呼为摸先生白石生煮白石为粮问之何不霞举笑曰天上多有至尊相奉事更苦于人间尔时号为隐遁仙人　称号部杂录二
