<!-- { "loadSidebar": true } -->
诸侯王有自称臣者齐哀王遗诸侯王书曰惠帝使留侯张良立臣为齐王是也天子有自称臣者高祖奉玉卮起为太上皇寿曰始大人常以臣无赖不能治产业景帝对窦太后言始南皮章武侯先帝不侯及臣即位乃侯之是也称其臣为卿则亦可称其臣之父为先卿宋史理宗纪工部侍郎朱在进对奏人主学问之要上曰先卿中庸序言之甚详朕读之不释手恨不与同时此如商书之言先正保衡盖尊礼之辞也人臣对君称父为先臣则亦可称母为先妾左传晏婴辞齐景公曰君之先臣容焉战国策匡章对齐威王曰臣非不能更葬先妾也陈沈□表言臣母妾刘年八十有一臣叔母妾丘七十有五父母二字乃高年之称汉文帝问冯唐曰父老何自为郎是称其臣为父也（史记文帝又问则曰父知之乎是当时而言如此汉书以人主嫌于称父乃添一字曰父老知之乎失之矣）赵王谓赵括母曰母置之吾已决矣是称其臣之母为母也
人臣有称人君者汉书高帝诏曰爵或人君上所尊礼师古曰爵高有国邑者则自君其人故云或人君也郡县初立亦有君臣之分故尉缭说秦王曰以秦之强诸侯譬如郡县之君臣水经注引黄义仲十三州记曰郡之言君也改公侯之封而言君者至尊也今郡字君在其左邑在其右君为元首邑以载民故取名于君谓之郡汉书霍光传鸮数鸣殿前树上师古曰古者室屋高大则通呼为殿耳非止天子宫中黄霸传丞相请与中二千石博士杂问郡国上计长吏守丞为民兴利除害者为一辈先上殿师古曰殿丞相所坐屋也董贤传为贤起大第北阙下重殿洞开后汉书蔡茂传梦坐大殿注屋之大者
古通呼为殿也
三国志张辽传为起第舍
又特为辽母作殿左思魏都赋都护之堂殿居绮是人臣亦得称殿也鲍宣传为豫州牧行部乘传去法驾驾一马是人臣亦得称法驾也旧唐书吴元济传诏以裴度为彰义军节度使兼申光蔡四面行营招抚使以郾城为行在蔡州为节度所是人臣亦得称行在也汉人有以郡守之尊称为本朝者司隶从事郭究碑云本朝察孝贡器帝庭豫州从事尹宙碑云纲纪本朝是也（三国志孙皓传注邵畴为会稽郡功曹自言位极朝右晋卢谌赠刘琨诗谬其疲隶授之朝右李善注朝右谓别驾也）亦谓之郡朝后汉书刘宠传山谷鄙
生未尝识郡朝是也亦谓之府朝晋书刘琨传造府朝建市狱是也（时琨为并州刺史胡三省通鉴注晋宋之间郡曰郡朝府曰府朝藩王曰藩朝宋武帝为宋王齐高帝为齐王时曰霸朝）亦有以县令而称朝晋潘岳为长安令其作西征赋曰励疲钝以临朝是也汉丹阳太守郭旻碑有曰君之弟故太尉薨归葬旧陵欧阳永叔以人臣为疑盖徒见唐卢粲驳武承训造陵之奏以谓陵之称谓施于尊极不属王公已下旧唐书德肇传
此自南北朝以后然尔按水经注言秦名天
子冢曰山汉曰陵又引风俗通言王公坟垄称陵书中有子夏陵老子陵及诸王公妃之陵甚多后汉书明章二帝纪言祠东海恭王陵定陶太后恭王陵东平宪王陵沛献王陵西京杂记董仲舒之墓称下马陵（李肇国史补武帝幸宜春苑每至此陵下马时谓之下马陵岁远讹为虾蟆陵也白乐天琵琶行家在虾蟆陵下住）曹公祭桥元文北望贵土乃心陵墓三国志
注陈思王上书言陛下既爵臣百寮之右居藩国之任屋名为宫冢名为陵则人臣而称陵古多有之不以为异也吕东莱大事记墓之称陵古无贵贱之别国语管仲曰定民之居成民之事陵为之终是凡民之墓亦得称陵人臣称卤簿石林燕语曰卤簿之名始见于蔡邕独断唐人谓卤橹也甲楯之别名凡兵卫以甲楯居外为前导捍蔽其先后皆着之簿籍故曰卤簿因举南朝御史中丞建康令皆有卤簿为君臣通称（杜氏通典有群官卤簿南史颜延之传常乘羸牛车逢子竣卤簿王僧孺幼随其母至市遇中丞卤簿驱迫沟中）今人以皇族称为宗室考之于古不尽然凡人之同宗者即相谓曰宗室左传昭六年宋华亥谗华合比而去之左师曰女丧而宗室于人何有魏书胡叟传叟与始昌虽宗室性气殊诡不相附北齐书邢邵传十岁便能属文族兄峦有人伦鉴谓子弟曰宗室中有此儿非常人也张雕传北人何洪珍大蒙主上亲宠与张景仁结为婚媾雕以景仁宗室自托于洪珍后周书裴侠传撰九世伯祖贞侯传欲使后生奉而行之宗室中知名者咸付一通薛端传为东魏行台薛循义所逼与宗室及家僮等走免杜叔毗传兄君锡及宗室等为曹策所害徐陵集有在北齐与宗室书颜氏家训论孙楚王骠骑诔云奄忽登遐以为非所宜言然夏侯湛昆弟诰曰我王母薛妃登遐又曰蔡姬其祖
之继室
登遐则晋人固尝用之不以为嫌也
人臣称谅暗晋书山涛传除太常卿遭母丧归乡里诏曰山太常尚居谅暗人臣称大渐列子李梁得疾七日大渐齐王俭褚渊碑文景命不永大渐弥留任昉竟陵王子良行状大渐弥留话言盈耳沈约安陆王缅碑文遘疾弥留□焉大渐隋鹰扬郎将义城子梁罗墓志大渐之期春秋六十有一唐王绍宗为其兄元宗临终口授铭吾六兄同人见疾大渐惟几卢藏用苏许公神道碑文大渐之始遗令遵行书武成垂拱而天下治记玉藻凡侍于君绅垂足如履齐颐溜垂拱是垂拱之云上下得同之也后汉书韩棱传窦宪有功还尚书以下议欲拜之伏称万岁棱正色曰夫上交不谄下交不黩礼无人臣称万岁之制议者皆惭而止然考之战国策言冯暖为孟尝君以责赐诸民因烧其券人称万岁（史记但云坐者皆起再拜）
马援传言援击牛酾酒劳飨军士吏士皆伏称万岁冯鲂传言责让贼延褒等令各反农桑皆称万岁吴良传注引东观记岁旦郡门下掾王望举觞上寿掾史皆称万岁则亦当时人庆幸之通称而李固出狱京师市里皆称万岁遂为梁冀所忌而卒以杀之亦可见其为非常之辞矣先辈乃同试而先得第者之称程氏演繁露曰通典魏文帝黄初五年立太学于雒阳时慕学者始诣太学为门人满一岁试通一经者称弟子不通一经罢遣弟子满二岁试通二经者补文学掌故不通者听从后辈试试通二经亦得补掌故满三岁试通三经者擢高第为太子舍人不第者随后辈复试试通亦为太子舍人舍人满二岁试通四经者擢高第为郎中不通者随后辈复试试通亦为郎中郎中满二岁能通五经者擢高第随才叙用不通者随后辈复试试通亦叙用故唐世举人乎已第者为先辈由此也今考吴志阚泽传言州里先辈丹阳唐固修身积学薛综传言零陵赖恭先辈仁谨不晓时事晋书罗宪传言侍宴华林园诏问蜀大臣子弟复问先辈宜时叙用者宪荐蜀人常忌杜轸等是先辈之称果起于三国之时而唐李肇国史补谓互相推敬谓之先辈此又后人之滥矣郑氏诗采薇笺曰今薇生矣先辈可以行也是亦汉末人语易干父之蛊有子考无咎言父又言考书予恐来世以台为口实言予又言台汝猷黜乃心言汝又言乃予念我先神后之劳尔先言予又言我越予冲人不卬自恤言予又言卬诗岂不尔受既其汝迁言尔又言汝论语吾不欲人之加诸我也孟子我善养吾浩然之气言我又言吾左传尔用而先人之治命言尔又言而女丧而宗室言女又言而史记张仪传若善守汝国我顾且盗而城言若言汝又言而诗王于出征以佐天子言王又言天子乃命鲁公俾侯于东言公又言侯谷梁传言君之不取为公也言君又言公左传以其子更公女而嫁公子言公女又言公子史记齐世家子我盟诸田于陈宗言田又言陈皆互辞也今人但见史记秦阎乐数二世称足下遂以为相轻之辞不知乃战国时人主之称也如苏代遗燕昭王书乐毅报燕惠王书苏厉与赵惠文王书皆称足下又如苏秦谓燕易王范睢见秦昭王苏代谓齐愍王齐人谓齐愍王孟尝君舍人谓卫君张丐谓鲁君赵郝对赵孝成王郦生说沛公张良献项王亦皆称足下汉书文帝纪丞相臣平太尉臣勃大将军臣武御史大夫臣苍宗正臣郢朱虚侯臣章东牟侯臣兴居典客臣揭再拜言大王足下宋书西南夷传载诸国表文诃罗陀国称圣王足下又称天子足下阿罗单国称大吉天子足下阇婆婆达国称宋国大王大吉天子足下天竺迦毗黎国称大王足下梁书诸夷传表文盘盘国称常胜天子足下干□利国称天子足下狼修牙国称大吉天子足下婆利国称圣王足下北人谓医生为大夫南人谓之郎中镊工为待诏木工金工石工之属皆为司务其名盖起于宋时老学庵笔记北人谓医为衙推卜相为巡官巡官唐五代郡僚之名或以其巡游卖术故有此称亦莫详其所始也实录洪武二十六年十二月丙戌命礼部申禁军民人等不得用太孙太师太保待诏大官郎中等字为名称枕谭今人不知措大之说李济翁载四说其一以士人贫居新郑之野以驴负醋而鬻邑人指其醋驮而名之又曰郑有醋沟士人多居其沟州之东以甲乙名族故曰醋大皆自郑地起也济翁以为皆谬曰谓其能举措大事而已丈夫按礼十尺曰丈男子成人之极也夫者肤也其智肤敏弘教也春风堂随笔王忠肃公翱字九皋盐山人为太宰时每呼二侍郎为崔家尹家至今相传以公为朴直此字亦有所本盖尊敬之词汉称天子曰官家石曼卿每呼韩魏公为韩家若今人则为轻鲜之词矣世目薄行人为没前程此语亦有所自柳子厚作非国语人以为子厚平生作文得国语最深因知其短长而持之故谓子厚为没前程然则以夫子之道反害夫子从古已然可叹也枝山前闻道号别称古人间有之非所重也予尝谓为人如苏文忠则儿童莫不知东坡为人如朱考亭则蒙稚莫不知晦庵猥琐之人何必妄自标榜近世士大夫名实称者固多矣自余闾市村曲细夫未尝无别号者而其所称非庸浅则狂怪又重可笑兰桂泉石之类此据彼占所谓一座百犯又兄山则弟必水伯松则仲叔必竹梅父此物则子孙引此物于不已噫愚矣哉至于近者则妇人亦有之又传江西一令尝讯盗盗忽对曰守愚不敢令不知所谓问之左右一胥云守愚者其号耳则知今日贼亦有别号矣此等风俗不知何时可变见闻录方逊志与潘择可先生书云交际之崇卑称号之轻重固有常礼矣非尊而尊之过也非称而受之愧也故君子之于名必使尊之者无过受斯名者无愧而后可执事于年则倍蓰也于德则前进也于分则与先人仕同时也若某之少且愚字之已过矣于字加称号焉于称号加以先生之称焉于礼得无不相似乎此其为愧也甚大虽感盛意之厚不敢受而居也执事信行为学者视效不督教以所不及而嘉之不遇以后进小子之礼而过称之则某安所容乎苟默而不发非惟非某有请于执事之意执事始欲开晓之者殆不若是是以重有说焉观方逊志此书后辈逊前辈即称号称先生皆不敢当且反复辩论如此真可见国初风俗之厚也菽园杂记吏人称外郎者古有中郎外郎皆台省官故僭拟以尊之今人医师称郎中镊工称待诏磨工称博士师巫称太保茶酒称院使皆然此草率名分不明之旧习也国初有禁群碎录下官梁武帝改称臣为下官
