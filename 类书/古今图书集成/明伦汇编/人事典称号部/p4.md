<!-- { "loadSidebar": true } -->
宋史李重进传周显德三年以重进为庐寿等州招讨使时李继勋王寿春重进驻军城北闻城南洞屋为淮人所焚将议退军会太祖自六合归道出寿州因驻师旬余重进倚以为援兵威复振吴人大惧以重进色黔号黑大王谢德权传德权字士衡福州人父文节初仕王氏为候官令后入南唐为忠烈都虞候饶州团练使以骁勇闻周世宗南征文节独擐甲度大江潜觇敌垒吴人号为铁龙聂冠卿传冠卿字长孺歙州新安人五世祖师道杨行密版奏号问政先生鸿胪卿朱昂传昂字举之少与熊若谷邓洵美同学朱遵度好读书人号之为朱万卷目昂为小万卷荆南世家孙光宪传光宪博通经史尤勤学聚书数千卷或自抄写孜孜雠校老而不废好着撰自号葆光子钱守俊传守俊濮州雷泽人少勇鸷尝为盗陂泽中称转陂鹘赵逢传太祖征太原以逢为随军转运使逢扬历清近所至有声然伤惨酷又言多诋讦故缙绅目之为铁橛王彦升传彦升字光烈性残忍多力善击剑号王剑儿祈廷训传廷训为左领军卫上将军形质魁岸无才略临事多规避时人目为祈橐□以其庞大而无所取也符彦卿传彦卿将家子勇略有谋善用兵存审之第四子军中谓之符第四前后赏赐巨万悉分给帐下故士卒乐为效死辽人自阳城之败尤畏彦卿或马病不饮龁必唾而咒曰此中岂有符王邪柳开传开字仲涂大名人著书自号东郊野夫又号补亡先生作二传以见意陈思让传思让累历方镇无败政然酷信释氏所至多禁屠宰奉禄悉以饭僧人目为陈佛子王景传景子廷义性骄傲好夸诞每言我当代王景之子闻者咸笑之因目为王当代张昭传昭父直躬耕海滨青州王师范开学馆延置儒士再以书币招直署宾职师范降梁直脱难北归以周易春秋教授学者自远而至时号逍遥先生姚内斌传内斌为庆州刺史兼青白两池榷盐制置使在郡十数年西夏畏服不敢犯塞号内斌为姚大虫言其武猛也陶谷传谷字秀实邠州新平人本姓唐避晋祖讳改焉历北齐隋唐为名族祖彦谦历慈绛沣三州刺史有诗名自号鹿门先生张思钧传思钧历左千牛卫将军钧起行伍征讨稍有功质状小而精悍太宗尝称其楼罗自是人目为小楼罗焉李建中传建中爱洛中风土就构园池号曰静居好吟咏每游山水多留题自称岩夫民伯万适传杨璞字契元郑州新郑人善歌诗士大夫多传诵与毕士安尤相善每乘牛往来郭店自称东野遗民周恭肃王元俨传元俨少奇□太宗特爱之每朝会宴集多侍左右帝不欲元俨早出宫期以年二十始就封故宫中称为二十八太保盖元俨于兄弟中行第八也韩溥传溥博学善持论详练台阁故事多知唐朝氏族与人谈亹亹然可听号为近世肉谱种放传放隐终南豹林谷之东明峰结草为庐仅庇风雨以讲习为业从学者众得束修以养母母亦乐道薄滋味放得辟谷术别为堂于峰顶尽日望云危坐每山水暴涨道路阻隔粮糗乏绝止食芋栗性嗜酒尝种秫自酿每曰空山清寂聊以养和因号云溪醉侯幅巾短褐负琴壶溯长溪坐盘石采山药以助饮往往终日值月夕或至宵分自豹林抵州郭七十里徒步与樵人往返性不喜浮屠氏尝裂佛经以制帷帐所著蒙书十卷及嗣禹说表孟子上下篇太一祠录人颇称之多为歌诗自称退士尝作传以述其志杨业传业并州太原人父信为汉麟州刺史业幼倜傥任侠善骑射好畋猎所获倍于人尝谓其徒曰我他日为将用兵亦犹用鹰犬逐雉兔尔弱冠事刘崇为保卫指挥使以骁勇闻累迁至建雄军节度使屡立战功所向克捷国人号为无敌太宗征太原素闻其名尝购求之既而孤垒甚危业劝其主继元降以保生聚继元既降帝遣中使召见业大喜以为右领军卫大将军业子延昭智勇善战所得奉赐悉犒军未尝问家事出入骑从如小校号令严明与士卒同甘苦遇敌必身先行阵克捷推功于下故人乐为用在边防二十余年契丹惮之目为杨六郎王博文传博文字仲明曹州济阴人祖谏给事太宗藩邸为西京作坊副使博文年十六善属文举进士开封府以回文诗百篇为公卷人谓之王回文戚同文传同文纯质尚信义好为诗有孟诸集二十卷杨徽之尝因使至郡一见相善多与酬唱徽之尝云陶隐居号坚白先生先生纯粹质直以道义自富遂与其门人追号坚素先生王荣传荣历左卫大将军河南府驻泊都监荣善射尝引强注屋栋矢入木数寸时人目为王硬弓张咏传咏性躁果卞急病创甚饮食则痛楚增剧御下益峻尤不喜人拜跪命典客预戒止有违者咏即连拜不止或倨坐骂之真宗尝称其材任将帅以疾不尽其用自号乖崖以为乖则违众崖不利物任中师传中师历户部侍郎以太子少傅致仕性乐易平居自奉甚俭约晚知养生之术号大块翁邢敦传敦精于术数工绘画颇嗜酒或游市廛过客询以休咎者多不之语里中号邢夫子郎简传简历刑部侍郎性和易喜宾客即钱塘城北治园庐自号武林居士卞衮传衮充盐铁副使明敏有吏干累掌财赋清心治局号为称职然性惨毒掊克严峻专事捶楚至有大虫之号赵贺传贺字余庆知汉州蜀吏喜弄法而贺精明吏不敢欺事更被贺多所究诘人目为赵家关谓如关梁不可越也鲁宗道传宗道以右谏议大夫参知政事贵戚用事者皆惮之目谓鱼头参政因其姓且言其骨鲠如鱼头也杨亿传亿从子纮字望之御下急常曰不法之人不可贷去之止不利一家尔岂可使郡邑千万家俱受害邪闻者望风解去或过期不敢之官与王鼎王绰号江东三虎孔宗旦传宗旦鲁人为邕州司户参军侬智高破横州即载其亲往桂州曰吾有官守不得去无为俱死也既而州破被执贼欲任以事宗旦叱贼且大骂遂被害始宗旦官京东与李师道徐程尚同等四人为监司耳目号为四瞠人多恶之其后立节如此陈充传充字若虚历西京留守御史台性旷达善谈谑淡于荣利自号中庸子王樵传樵字肩望淄州淄川人居县北梓桐山博通群书不治章句尤善考易与贾同李冠齐名学者多从之咸平中契丹游骑度河举家被掠樵即弃妻挺身入契丹访父母累年不获还东山刻木招魂以葬立祠画像事之如生服丧六年哀动行路又为属之尊者次第成服北望叹曰身世如此自比于人可乎遂与俗绝自称赘世翁隐逸黄晞传晞字景微建安人少通经聚书数千卷学者多从之游自号赘隅子着歔欷琐微论十卷以谓赘隅者□物之名歔欷者叹声琐微者述辞也魏王廷美传廷美子德文字子矼淳化初授右监门卫将军累迁滑州观察使冯翊郡公少好学凡经史百家手自抄撮工为辞章真宗以其刻励如诸生尝因进见戏呼之曰五秀才宫中由是悉称之德文本廷美第八子其兄三人早卒故德文于次为第五也帝封泰山祀汾阴幸亳德文必奏赋颂帝每赐诗辄令属和数言愿得文士为师友特命翰林学士杨亿与之游亿卒为诗十章悼之天圣中迁横海军节度观察留后拜昭武军节度使易感德武胜二军加同中书门下平章事仁宗尝称为五相公而不名石介传介字守道兖州奉符人耕徂徕山下葬五世之未葬者七十丧以易教授于家鲁人号介徂徕先生陈襄传襄字述古福州候官人少孤能自立出游乡校与陈烈周希孟郑穆为友时学者沉溺于雕琢之文所谓知天尽性之说皆指为迂阔而莫之讲四人者始相与倡道于海滨闻者皆笑以惊守之不为变卒从而化谓之四先生张士逊传士逊同平章事曹利用在枢府藉宠肆威士逊居其间无所可否时人以和鼓目之王德用传德用将家子习知军中情伪善以恩抚下故多得士心虽屡临边境未尝亲矢石督攻战而名闻四夷闾阎妇女小儿皆呼德用曰黑王相公张玉传玉字宝臣保定人以六班散直隶狄青麾下筑青涧招安寨遇夏兵三万有驰铁骑挑战者玉单持铁简出斗取其首及马军中因号曰张铁简邵雍传雍岁时耕稼仅给衣食名其居曰安乐窝因自号安乐先生旦则焚香燕坐晡时酌酒三四瓯微醺即止常不及醉也兴至辄哦诗自咏春秋时出游城中风雨常不出出则乘小车一人挽之惟意所适士大夫家识其车音争相迎候童孺厮隶皆歡相谓曰吾家先生至也不复识其姓字高继勋传继勋授建宁军节度使知滑州继勋性谦有机略善抚御士卒临战辄胜在蜀有威名号神将李先传先知信州南安军抚楚州所至治官如治家人目以俚语在信为错安头谓其无貌而有材也在楚为照天烛称其明也范正辞传正辞子讽历给事中卒讽类旷达然捭阖图进不守名检所与游者辄慕其所为时号东州逸党山东人颜太初作逸党诗刺之而姜潜者又尝贻书以疏其过云刘随传随与孔道辅曹修古同时为言事官皆以清直闻随临事明锐敢行在蜀人号为水晶灯笼张旨传旨字仲微怀州河内人父延嘉颇读书不愿仕州上其行赐号嵩山处士何群传群字通夫果州西充人嗜古学喜激扬论议虽业进士非其好也庆历中石介在太学四方诸生来学者数千人群亦自蜀至方讲官会诸生讲介曰生等知何群乎群日思为仁义而已不知饥寒之切己也众皆注仰之介因馆群于其家使子弟推以为学长群愈自克励著书数十篇与人言未尝下意曲从同舍目群为白衣御史群尝言今之士语言脱易举止惰肆者其衣冠不如古之严也因请复古衣冠又上书言三代取士皆举于乡里而先行义后世专以文辞就文辞中害道者莫甚于赋请罢去介赞美其说会谏官御史亦言以赋取士无益治道下两制议皆以为进士科始隋历唐数百年将相多出此不为不得人且祖宗行之已久不可废也群闻其说不行乃恸哭取平生所为赋八百余篇焚之讲官视群赋既多且工以为不情绌出太学群径归遂不复举进士嘉佑中龙图阁直学士何剡表其行义赐号安逸处士高怿传怿字文悦荆南高季兴四世孙幼孤养于外家十三岁能属文通经史百家之书闻种放隐终南山乃筑室豹林谷从放受业放奇之不敢处以弟子行与同时张荛许勃号南山三友会诏举沈沦草泽知长安寇准闻其名荐之辞不起景佑中录国初侯王后怿推其弟忻得官及范雍建京兆府学召怿讲授诸生席间常数十百人杜衍尝请赐处士号乃命为大理评事怿固辞仁宗嘉其守号安素处士韩退者稷山人师事种放诏赐粟帛号安逸处士代渊传渊自太常丞改祠部员外郎晚年日菜食巾褐山水间自号虚一子包拯传拯权知开封府迁右司郎中拯立朝刚毅贵戚宦官为之敛手闻者皆惮之人以包拯笑比黄河清童稚妇女亦知其名呼曰包待制京师为之语曰关节不到有阎罗包老郭承佑传承佑性狡狯缘东宫恩又凭借王邸亲既废复用乃僭言事或指切人过失同列谓之武谏官章□传□字隐之成都双流人少孤鞠于兄嫂以所事父母事之博通经学尤长易太元着发隐三篇明用蓍索道之法知以数寓道之用三摹九据始终之变蜀守蒋堂杨察张方平何剡赵抃咸以逸民荐一赐粟帛再命州助教不就嘉佑中赐号冲退处士王素时为州因更其所居之乡曰处士里曰通儒坊曰冲退欧阳修传修始在滁州号醉翁晚更号六一居士颜太初传太初字醇之著书号洙南子所居在凫绎两山之间号凫绎处士文同传文同字与可自号笑笑先生善诗文篆隶行草飞白文彦博守成都奇之致书同曰与可襟韵洒落如晴云秋月尘埃不到范镇传镇学本六经口不道佛老申韩之说契丹高丽皆传诵其文少时赋长啸却胡骑晚使辽人相目曰此长啸公也刘易传易忻州人性介烈博学好古喜谈兵韩琦知定州上其所著春秋论授太学助教并州州学说书不能屈志仕进寓居于虢之卢氏习辟谷术赵抃复荐其行谊赐号退安处士王光祖传光祖字君俞开封人父珪为泾源勇将号王铁鞭任伯雨传伯雨字德翁眉州眉山人父孜字遵圣以学问气节推重乡里名与苏洵埒仕至光禄寺丞其弟汲字师中亦知名尝通判黄州后知泸州当时称大任小任钱顗传顗字安道为殿中侍御史二年而贬苏轼遗以诗有乌府先生铁作肝之句世因目为铁肝御史宗室列传子淔幼警悟苏轼过其家抱置膝上谓其父曰此公家千里驹也及长善谈论工诗陈希亮传希亮子慥遁于光黄间曰岐亭庵居蔬食徒步往来山中妻子奴婢皆有自得之意不与世相闻人莫识也见其所著帽方屋而高曰此岂古方山冠之遗像乎因谓之方山子及苏轼谪黄过岐亭识之人始知为慥云折克行传克行在边三十年善抚士卒战功最多羌人呼为折家父陈舜俞传舜俞字令举尝弃官归居秀之白牛村自号白牛居士郑穆传穆字闳中福州候官人性醇谨好学读书至忘栉沭进退容止必以礼门人千数与陈襄陈烈周希孟友号四先生吕嘉问传嘉问以龙图阁学士大中大夫卒初嘉问窃从祖公弼论新法奏□以示王安石公弼以是斥于外吕氏号为家贼杨孝本传孝本字行先虔州□人学博行高隐于城西通天岩苏颂蒲宗孟皆以山林特起荐之苏轼自海外归过而爱焉号之曰玉岩居士王子韶传子韶历卫尉少卿迁太常谏官刘安世言熙宁初士大夫有十钻之目子韶为衙内钻指其交结要人子弟如刀钻之利又陷祖无择于深文缙绅所共鄙薄岂宜污礼乐之地改卫尉卿安世复言七寺正卿班少常上因弹击而获超迁是启侥幸也乃出知沧州吕溱传溱历枢密直学士溱开敏善议论一时名辈皆推许然自贵重在杭州接宾客不过数语时目为七字舍人云王安石传安石罢为观文殿大学士知江陵府自礼部侍郎超九转为吏部尚书吕惠卿服阕安石朝夕汲引之至是白为参知政事又乞召韩绛代己二人守其成谟不少失时号绛为传法沙门惠卿为护法善神陈升之传升之善傅会以取富贵王安石用事患正论盈廷引升之自助升之心知其不可而竭力为之用安石德之故使先己为相甫得志即求解条例司又时为小异阳若不与之同者世以是讥之谓之筌相黄庭坚传庭坚游灊皖山谷寺石牛洞乐其林泉之胜因自号山谷道人云贺铸传铸字方回尝自言唐谏议大夫知章之后且推本其初出王子庆忌以庆为姓居越之湖泽所谓镜湖者本庆湖也避汉安帝父清河王讳改为贺氏庆湖亦转为镜当时不知何所据故铸自号庆湖遗老苏轼传轼以黄州团练副使安置因与田父野老相从溪山间筑室于东坡自号东坡居士轼子过轼卒于常州过葬轼汝州郏城小峨眉山遂家颍昌营湖阴水竹数亩名曰小斜川自号斜川居士杨畏传宣仁后崩吕大防欲用畏谏议大夫范纯仁以畏非端士不可大防乃迁畏礼部侍郎及大防为宣仁后山陵使畏首背大防称述熙宁元丰政事与王安石学术哲宗信之遂荐章惇吕惠卿可大任廷试进士李清臣发策有绍述意考官第主元佑者居上畏复考悉下之毕渐以为第一惇入相畏遣所亲阴结之曰畏前日度势力之轻重遂因吕大防苏辙以逐刘摰梁焘方欲逐苏吕二人觉罢畏言职畏迹在元佑心在熙宁首为相公开路者也惇至徙畏吏部引以自助中书侍郎李清臣知枢密院安焘与惇不合畏复阴附安李惇觉其情又曾布蔡卞言畏平日所为于惇遂以宝文阁待制出知真定府天下于是目为杨三变谓其进于元丰显于元佑迁于绍圣也苏辙传辙降朝请大夫罢祠居许州再复大中大夫致仕筑室于许号颍滨遗老薛昂传昂给事中兼大司成昂寡学术士子有用史记西汉语辄黜之在哲宗时尝请罢史学哲宗斥为俗晁补之传补之历礼部郎中徙湖州密州果州遂主管鸿庆宫还家葺归来园自号归来子徐中行传中行台州临海人部使者以遗逸荐崇宁中郡守李谔又以八行荐时章蔡窃国柄窜逐善类且尽中行每一闻命辄泪下一日去之黄岩会亲友尽毁其所为文幅巾藜杖往来委羽山中客有诘以避举要名者中行曰人而无行与禽兽等使吾得以八行应科目则彼之不被举者非人类与吾正欲避此名非要名也客惭而退陈瓘谪台州闻名纳交暨其没录其行事谓与山阳徐积齐名呼为八行先生陈师锡传师锡字伯修建州建阳人与陈瓘同论京卞时号二陈张舜民传舜民历集贤殿修撰卒舜民慷慨喜论事善为文自号浮休居士叶祖洽传祖洽与曾布厚人目为小训狐
