<!-- { "loadSidebar": true } -->
吴越春秋古公卒太伯仲雍归赴丧毕还荆蛮国民君而事之自号为勾吴吴人或问何像而为勾吴太伯曰吾以伯长居国绝嗣者也其当有封者吴仲也故自号勾吴非其方乎史记齐世家周西伯将出猎卜之曰所获非龙非□非虎非熊所获霸王之辅于是周西伯猎遇太公于渭之阳与语大说曰自吾先君太公曰当有圣人适周周以兴子真是邪吾太公望子久矣故号之曰太公望无能子文王殁武王伐纣灭之伯夷叔齐叩马谏曰父死不葬而起大事动大众非孝也为臣弒君非忠也左右欲兵之武王义而释之伯夷叔齐乃反隐首阳山号首阳子左传隐公元年初郑武公娶于申曰武姜生庄公及共叔段爱共叔段欲立之亟请于武公公弗许及庄公即位为之请制公曰制岩邑也虢叔死焉佗邑惟命请京使居之谓之京城大叔庄公十九年楚子御巴人败于津还鬻拳弗纳遂伐黄初鬻拳强谏楚子楚子弗从临之以兵惧而从之鬻拳曰吾惧君以兵罪莫大焉遂自刖楚人以为大阍谓之大伯二十八年晋伐骊戎骊戎男女以骊姬归生奚齐骊姬嬖欲立其子赂外嬖梁五与东关嬖五二五卒与骊姬谮群公子而立奚齐晋人谓之二五耦史记秦本纪百里傒亡秦走宛楚鄙人执之缪公闻百里傒贤欲重赎之恐楚人不与乃使人谓楚曰吾媵臣百里傒在焉请以五羖羊皮赎之楚人遂许与之当是时百里傒年已七十余缪公释其囚与语国事谢曰臣亡国之臣何足问缪公曰虞君不用子故亡非子罪也固问语三日缪公大说授之国政号曰五羖大夫左传文公元年楚子欲立王子职而黜太子商臣商臣闻之而未察其师潘崇曰享江芈而勿敬也从之江芈怒曰呼役夫宜君王之欲杀女而立职也告崇曰信矣按注呼发声也役夫贱者称襄公四年臧纥侵邾败于狐骀国人诵之曰我君小子朱儒是使朱儒朱儒使我败于邾按注臧纥短小故曰朱儒路史李伯阳甫生而能语黄面皓首故谓之老子邑于苦之赖赖乃莱也故又曰老莱子史记吴太伯世家季札封于延陵故号曰延陵季子左传昭公二十八年初叔向欲娶于申公巫臣氏其母曰昔有仍氏生女名曰元妻乐正后夔娶之生伯封实有豕心贪婪无厌忿颣无期谓之封豕新序义勇篇楚太子建以费无极之谮见逐建有子曰胜在外子西召胜使治臼号曰白公史记越世家范蠡浮海出齐变姓名自谓鸱夷子皮耕于海畔苦身戮力父子治产居无几何致产数千万齐人闻其贤以为相范蠡喟然叹曰居家则致千金居官则至卿相此布衣之极也久受尊名不祥乃归相印尽散其财以分与知友乡党而怀其重宝间行以去止于陶以为此天下之中交易有无之路通为生可以致富矣于是自谓陶朱公战国策卫鞅亡魏入秦孝公以为相封之于商号曰商君史记樗里子传樗里子者名疾秦惠王之弟也与惠王异母母韩女也樗里子滑稽多智秦人号曰知囊樗里子疾室在于昭王庙西渭南阴乡樗里故俗谓之樗里子至汉兴长乐宫在其东未央宫在其西武库正直其墓秦人谚曰力则任鄙智则樗里虞卿传虞卿者游说之士也蹑蹺担簦说赵孝成王一见赐黄金百镒白璧一双再见为赵上卿故号为虞卿鲁仲连传注正义曰鲁连子云齐辩士田巴服狙丘议稷下毁五帝罪三王服五伯离坚白合同异一日服千人有徐劫者其弟子曰鲁仲连年十二号千里驹往请田巴曰臣闻堂上不奋郊草不芸白刃交前不救流矢急不暇缓也今楚军南阳赵伐高唐燕人十万聊城不去国亡在旦夕先生奈之何若不能者先生之言有似枭鸣出城而人恶之愿先生勿复言田巴曰谨闻命矣巴谓徐劫曰先生乃飞兔也岂直千里驹巴终身不谈吕不韦传秦太子政立为王尊吕不韦为相国号称仲父荆轲传荆轲者卫人也其先乃齐人徙于卫卫人谓之庆卿而之燕燕人谓之荆卿陈涉世家陈胜王凡六月已为王王陈其故人尝与佣耕者闻之之陈扣宫门曰吾欲见涉宫门令欲缚之自辨数乃置不肯为通陈王出遮道而呼涉陈王闻之乃召见载与俱归入宫见殿屋帷帐客曰伙颐涉之为王沉沉者楚人谓多为伙故天下传之伙涉为王由陈涉始汉书项籍传齐使者高陵君显见楚怀王曰宋义论武信君必败数日果败军未战先见败征可谓知兵矣王召宋义与计事而说之因以为上将军别将皆属号卿子冠军郦食其传食其好读书家贫落魄无衣食业为里监门然吏县中贤豪不敢役皆谓之狂生错传错为太子家令以其辩得幸太子太子家号曰智囊万石君传石奋为诸侯相长子建次甲次乙次庆皆以驯行孝谨官至二千石于是景帝曰石君及四子皆二千石人臣尊宠乃举集其门凡号奋为万石君郅都传都为中尉丞相条侯至贵居也而都揖丞相是时民朴畏罪自重而都独先严酷致行法不避贵戚列侯宗室见都侧目而视号曰苍鹰楚元王传辟疆子德字路叔少修黄老术有智略少时数言事召见甘泉宫武帝谓之千里驹东方朔传帝姑馆陶公主号窦太主寡居年五十余矣近幸董偃偃以主故诸公接之名称城中号曰董君上从主饮坐未定上曰愿谒主人翁主乃下殿之东厢自引董君因叩头谢上为之起有诏赐衣冠上偃起走就衣冠主自奉食进觞当是时董君见尊不名称为主人翁李广传广拜右北平太守匈奴号曰汉飞将军避之数岁不入界车千秋传千秋本姓田氏为相十二年初千秋年老上优之朝见得乘小车入宫殿中故因号曰车丞相严延年传延年冬月传属县囚会论府上流血数里河南号曰屠伯翟方进传永始二年擢方进为丞相方进知能有余兼通文法吏事以儒雅缘饰法律号为通明相天子甚器重之冯野王传野王弟立徙西河上郡立居职公廉治行略与野王相似而多知有恩贷好为条教吏民嘉美野王立相代为太守歌之曰大冯君小冯君兄弟继踵相因循聪明贤知惠吏民政如鲁卫德化钧周公康叔犹二君楼护传护为人短小精辨论议常依名节听之者皆竦与谷永俱为五侯上客长安号曰谷子云笔扎楼君卿唇舌言其见信用也母死送葬者致车二三千两闾里歌之曰五侯治丧楼君卿召信臣传信臣迁南阳太守治化大行吏民亲爱信臣号之曰召父万章传万章字子夏长安人也长安炽盛街闾各有豪侠章在城西柳市号曰城西万子夏陈遵传遵字孟公所到衣冠怀之唯恐在后时列侯有与遵同姓字者每至人门曰陈孟公坐中莫不震动既至而非因号其人曰陈惊坐云杜钦传钦字子夏少好经书家富而目偏盲故不好为吏茂陵杜邺与钦同姓字俱以才能称京师故衣冠谓钦为盲杜子夏以相别钦恶以疾见诋乃为小冠高广财二寸由是京师更谓钦为小冠杜子夏而邺为大冠杜子夏云货殖传宛孔氏之先梁人也用铁冶为业秦灭魏迁孔氏南阳大鼓铸规陂田连骑游诸侯因通商贾之利有游闲公子之名搜神记郑弘迁临淮太守郡民徐宪在丧致哀有白鸠巢户侧弘举为孝廉朝廷称为白鸠郎实宾录有道大人汉李恢广武君左车十四世孙高尚不仕号有道大人珍珠船汉雍仲进南海香拜洛阳尉时号香尉后汉书冯勤传勤字伟伯魏郡繁阳人也曾祖父扬宣帝时为弘农太守有八子皆为二千石赵魏间荣之号曰万石君焉鲁恭传恭祖父匡王莽时为羲和有权数号曰智囊戴良传良字叔鸾汝南慎阳人也曾祖父遵字子高平帝时为侍御史王莽篡位称病归乡里家富好给施尚侠气食客尝三四百人时人为之语曰关东大豪戴子高刘盆子传琅邪人樊崇起兵于莒自号三老初崇等以困穷为寇无攻城徇地之计众既寖盛乃相与为约其中最尊者号三老次从事次卒吏泛相称曰臣人王莽遣平均公廉丹太师王匡击之崇等欲战恐其众与莽兵乱乃皆朱其眉以相识别由是号曰赤眉赤眉大破丹匡军遂立盆子为帝初赤眉过式掠盆子及二兄恭茂皆在军中恭随崇降更始盆子与茂留军中属右校卒吏刘侠卿主刍牧牛号曰牛吏冯异传异为人谦退不伐行与诸将相逢辄引车避道进止皆有表识军中号为整齐每所止舍诸将并坐论功异常独屏树下军中号曰大树将军任延传延字长孙南阳宛人也年十二为诸生学于长安明诗易春秋显名太学学中号为任圣童张湛传湛拜光禄勋光武临朝或有惰容湛辄陈谏其失常乘白马帝每见湛辄言白马生且复谏矣湛拜大中大夫居中东门侯舍故时人号曰中东门君井丹传丹字大春扶风郿人也少受业太学通五经善谈论故京师为之语曰五经纷纶井大春戴凭传凭拜虎贲中郎将以侍中兼领之正旦朝贺百僚毕会帝令群臣能说经者更相难诘义有不通辄夺其席以益通者凭遂重坐五十余席故京师为之语曰经解不穷戴侍中逄萌传萌与同郡徐房平原李子云王君公相友善并晓阴阳坏德秽行房与子云养徒各千人君公遭乱独不去侩牛自隐时人谓之论曰避世墙东王君公郭宪传宪字子横时匈奴数犯塞帝患之乃召百僚廷议宪以为天下疲敝不宜动众谏争不合乃伏地称眩瞀不复言帝令两郎扶下殿宪亦不拜帝曰常闻关东觥觥郭子横竟不虚也伏湛传湛琅邪东武人也九世祖胜字子贱所谓济南伏生者也自伏生已后世传经学清静无竞故东州号为伏不斗云杜诗传诗建武七年迁南阳太守性节俭而政治清平以诛暴立威善于计略省爱民役造作水排铸为农器用力少见功多百姓便之又修治陂池广拓土田郡内比室殷足时人方于召信臣故南阳为之语曰前有召父后有杜母江革传革客下邳穷贫裸跣行佣以供母便身之物莫不必给建武末年与母归乡里每至岁时县当案比革以母老不欲摇动自在辕中挽车不用牛马由是乡里称之曰江巨孝马严传严字威卿弟敦字孺卿亦知名援卒后严乃与敦俱归安陵居巨下三辅称其义行号曰巨下二卿黄香传香字文疆江夏安陆人也年九岁失母思慕憔悴殆不免丧乡人称其至孝年十二太守刘护闻而召之署门下孝子甚见爱敬香家贫内无仆妾躬执辛勤尽心奉养遂博学经典究精道术能文章京师号曰天下无双江夏黄童初除郎中元和元年肃宗诏香诣东观读所未尝见书香后告休及归京师时千乘王冠帝会中山邸乃诏香殿下顾谓诸王曰此天下无双江夏黄童者也左右莫不改观杨政传政字子行京兆人也少好学从代郡范升受梁丘易善说经书京师为之语曰说经铿铿杨子行丁鸿传肃宗诏鸿与广平王羡及诸儒楼望成封桓郁贾逵等论定五经同异于北宫白虎观使五官中郎将魏应主承制问难侍中淳于恭奏上帝亲称制临决鸿以才高论难最明诸儒称之帝数嗟美焉时人叹曰殿中无双丁孝公贾逵传逵为儿童常在太学不通人间事身长八尺二寸诸儒为之语曰问事不休贾长头法真传顺帝前后四征真曰吾既不能遁形远世岂饮洗耳之水哉遂深自隐绝终不降屈友人郭正称之曰法真名可得闻身难得而见逃名而名我随避名而名我追可谓百世之师者矣乃共刊石颂之号曰元德先生召驯传驯少习韩诗博通书传以志义闻乡里号之曰德行恂恂召伯春宋登传登字叔阳京兆长安人也父由为太尉登少传欧阳尚书教授数千人为汝阴令政为明能号称神父周泽传泽字都光禄勋孙堪字子堪行类于泽故京师号曰二冯衍传衍子豹长好儒学以诗春秋教丽山下乡里为之语曰道德彬彬冯仲文张堪传堪字君游南阳宛人也为郡族姓堪早孤让先父余财数百万与兄子年十六受业长安志美行厉诸儒号曰圣童张霸传霸字伯饶蜀郡成都人也年数岁而知孝让虽出入饮食自然合礼乡人号为张曾子周举传阳嘉年诏遣八使巡行风俗皆选素有威名者乃拜举为侍中与侍中杜乔守光禄大夫周翊前青州刺史冯羡尚书栾巴侍御史张纲兖州刺史郭遵太尉长史刘班并守光禄大夫分行天下其刺史二千石有臧罪显明者驿马上之墨绶以下便辄收举其有清忠惠利为百姓所安宜表异者皆以状上于是八使同时俱拜号曰八俊鲁丕传丕字叔陵元和元年征再迁拜赵相门生就学者常百余人关东号之曰五经复兴鲁叔陵苏章传章祖父纯字桓公有高名性强切而持毁誉士友咸惮之至乃相谓曰见苏桓公患其教责人不见又思之三辅号为大人杨震传震少好学受欧阳尚书于太常桓都明经博览无不穷究诸儒为之语曰关西孔子杨伯起贾彪传彪字伟节兄弟三人并有高名而彪最优故天下称曰贾氏三虎伟节最怒郑均传均拜议郎告归敕赐尚书禄以终其身时人号为白衣尚书梁冀传冀立质帝帝少而聪慧知冀骄横尝朝群臣目冀曰此跋扈将军也冀闻深恶之遂令左右进鸩宦者传徐璜下邳良城人贝瑗魏郡元城人左悺河南平阴人唐衡颍川郾人也初梁冀骄横益甚帝欲诛之于是召璜瑗等定议诏收冀及宗亲党与悉诛之悺衡迁中常侍封璜武原侯瑗东武阳侯悺上蔡侯衡汝阳侯其后四侯转横天下为之语曰左回天贝独坐徐卧虎唐两堕陈蕃传蕃友人朱震字伯厚初为州从事奏济阴太守单匡臧罪并连匡兄中常侍车骑将军超桓帝收匡下廷尉以谴超超诣狱谢三府谚曰车如鸡栖马如狗疾恶如风朱伯厚党锢传序初桓帝为蠡吾侯受学于甘陵周福及即帝位擢福为尚书时同郡河南尹房植有名当朝乡人为之谣曰天下规矩房伯武因师获印周仲进后汝南太守宗资任功曹范滂南阳太守成□亦委功曹岑晊二郡又为谣曰汝南太守范孟博南阳宗资主画诺南阳太守岑公孝弘农成□但坐啸因此流言转入太学诸生三万余人郭林宗贾伟节为其冠并与李膺陈蕃王畅更相褒重学中语曰天下模楷李元礼不畏强御陈仲举天下俊秀王叔茂自是海内希风之流遂共相摽搒指天下名士为之称号上曰三君次曰八俊次曰八顾次曰八及次曰八厨犹古之八元八恺也窦武刘淑陈蕃为三君君者言一世之所宗也李膺荀昱杜密王畅刘佑魏朗赵典朱为八俊俊者言人之英也郭林宗宗慈巴肃夏馥范滂尹勋蔡衍羊陟为八顾顾者言能以德行引人者也张俭岑晊刘表陈翔孔昱范康檀敷翟超为八及及者言其能导人追宗者也度尚张邈王考刘儒胡母班秦周蕃向王章为八厨厨者言能以财救人者也胡广传广达练事体明解朝章虽无謇直之风屡有补阙之益故京师谚曰万事不理问伯始天下中庸有胡公周举传举字宣光汝南汝阳人陈留太守防之子举姿貌短陋而博学洽闻为儒者所宗故京师为之语曰五经纵横周宣光荀淑传淑补朗陵侯相莅事明理称为神君有子八人俭绲靖焘汪爽肃专并有名称时人谓之八龙初荀氏旧里名西豪颍阴令渤海苑康以为昔高阳氏有才子八人今荀氏亦有八子故改其里曰高阳里靖有至行不仕年五十而终号元行先生荀爽传爽字慈明一名谞幼而好学年十二能通春秋论语太尉杜乔见而称之曰可为人师爽遂耽思经书庆吊不行征命不应颍川为之语曰荀氏八龙慈明无双郑元传北海相孔融深敬于元屣履造门告高密县为元特立一乡曰昔齐置士乡越有君子军皆异贤之意也郑君好学实怀明德昔太史公廷尉吴公谒者仆射邓公皆汉之名臣又南山四皓有园公夏黄公潜光隐耀世嘉其高皆悉称公然则公者仁德之正号不必三事大夫也今郑君乡宜曰郑公乡昔东海于公仅有一节犹或戒乡人侈其门闾矧乃郑公之德而无驷牡之路可广开门衢令容高车号为通德门袁闳传闳弟忠忠子秘为郡门下议生黄巾起秘从太守赵谦击之军败秘与功曹封观等七人以身捍刃皆死于阵谦以得免诏秘等门闾号曰七贤黄宪传宪初举孝廉又辟公府友人劝其仕宪亦不拒之暂到京师而还竟无所就年四十八终天下号曰征君鲍昱传昱子德修志节有名称累官为南阳太守时岁多荒灾唯南阳丰穰吏人爱悦号为神父董宣传宣为洛阳令搏击豪强莫不震栗京师号为卧虎歌之曰枹鼓不鸣董少平任文公传公孙述时蜀武担石折文公曰噫西州智士死我乃当之自是常会聚子孙设酒食后三月果卒故益部为之语曰任文公智无双锺皓传皓及荀淑并为士大夫所归慕李膺常叹曰荀君清识难尚锺君至德可师许劭传劭好人伦多所赏识兄虔亦知名汝南人称平舆渊有二龙焉王允传允字子师太原祁人也世仕州郡为冠盖同郡郭林宗尝见允而奇之曰王生一日千里王佐才□也许慎传慎字叔重汝南召陵人也性淳笃少博学经籍马融常推敬之时人为之语曰五经无双许叔重陈實传實子纪拜大鸿胪纪子群为魏司空天下以为公□卿卿□长弟谌字季方与纪齐德同行父子并着高名时号三君每宰府辟召常同时旌命羔雁成群当世者靡不荣之公孙瓒传诏拜瓒降虏校尉封都亭侯复兼领属国长史职统戎马接连边寇每闻有警瓒辄厉色愤怒如赴雠敌望尘奔逐或继之以夜战虏识瓒声惮其勇莫敢抗犯瓒常与善射之士数十人皆乘白马以为左右翼自号白马义从乌桓更相告语避白马长史荀彧传南阳何颙名知人见彧而异之曰王佐才也矫慎传慎同郡马瑶隐于汧山以兔罝为事所居俗化百姓美之号马牧先生焉刘儒传儒字叔林东郡平阳人也郭林宗常谓儒口讷心辩有珪璋之质刘表传刘表字景升山阳高平人鲁恭王之后也身长八尺余姿貌温伟与同郡张俭等俱被讪议号为八顾任安传安字定祖广汉绵竹人也少游太学受孟氏易兼通数经又从同郡杨厚学图谶究极其术时人称曰欲知仲桓问任安又曰居今行古任定祖朱隽传自黄巾贼后复有黑山黄龙白波左校郭大贤于氐根青牛角张白骑刘石左髭丈八平汉大计司隶掾哉雷公浮云飞燕白雀杨凤于毒五鹿李大目白绕畦固苦唒之徒并起山谷间不可胜数其大声者称雷公骑白马者为张白骑轻便者言飞燕多髭者号于氐根大眼者为大目如此称号各有所因大者二三万小者六七千贼帅常山人张燕轻勇趫捷故军中号曰飞燕善得士卒心乃与中山常山赵郡上党河内诸山谷寇贼更相交通众至百万号曰黑山贼独异志武陵记曰后汉马融勤学梦见一林花如绣锦梦中摘此花食之及寤见天下文词无所不知时人号为绣囊后汉马略年十七闭室读书九年不出三日一食续命而已乡里谓之潜龙珍珠船龚舍初仕楚王非其欲见飞虫触蛛网而死叹曰仕宦亦人之网罗也挂冠而退时谓之蜘蛛隐拾遗记何休木讷多智三坟五典阴阳筭术河洛谶纬及远年古谚历代图籍莫不咸诵也门徒有问者则为注记而口不能说作左氏膏肓公羊废疾谷梁墨守谓之三阙言理幽微非知机藏往不可通焉及郑康成蜂起而攻之求学者不远千里嬴粮而至如细流之赴巨海京师谓康成为经神何休为学海任末年十四时学无常师负笈不远崄阻每言人而不学则何以成或依林木之下编茅为庵削荆为笔□树汁为墨夜则映星望月暗则缚麻蒿以自照观书有合意者题其衣裳以记其事门徒悦其勤学更以净衣易之非圣人之言不视临终诫曰夫人好学虽死若存不学者虽存谓之行尸走肉耳河洛秘奥非正典籍所载皆注记于柱壁及园林树木慕好学者来辄写之时人谓任氏为经苑曹曾家财巨亿学徒有贫者皆给食天下名书上古以来文篆讹落者曾皆刊正垂万余卷及国难既夷收天下遗书于曾家连车继轨输于天府诸弟子于门外立祠谓曰曹师祠及世乱家家焚庐曾虑先文湮没乃积石为仓以藏书故谓曹氏为书仓高士传安期生者琅琊人也受学河上丈人卖药海边老而不仕时人谓之千岁公任安字定祖少好学隐山不营名利时人称安曰任孔子荀靖字叔慈颍川人也少有隽才以孝著名弟兄八人号曰八龙阖门悌睦隐身修学动止合礼弟爽字慈明亦以才显于当时或问汝南许章曰爽与靖孰贤章曰皆玉也慈明外朗叔慈内润黄宪外史避难篇文龟龄迁为左冯翊与相国王允之子横掠良家女妇百人充于阃室为郑卫之声以奉相国京师丑之虽髻童辈皆呼为粪中郎以其污浊士林为清论所鄙下帷短牒蔡邕饮至一石尝醉卧路旁人每指之曰醉龙实宾录后汉秦袭为颍州太守群从同时为二千石者五人故三辅号曰万石秦家蜀志诸葛亮传先主屯新野徐庶见先主先主器之谓先主曰诸葛孔明者卧龙也将军岂愿见之乎按注襄阳记曰刘备访世事于司马德操德操曰儒生俗士岂识时务识时务者在乎俊杰此间自有伏龙凤雏备问为谁曰诸葛孔明庞士元也关羽传羽闻马超来降旧非故人羽书与诸葛亮问超人才可谁比类亮知羽护前乃答之曰孟起兼资文武雄烈过人一世之杰黥彭之徒当与翼德并驱争先犹未及髯之绝伦逸群也羽美须髯故亮谓之髯羽省书大悦以示宾客庞统传统字士元襄阳人也少时朴钝未有识者颍川司马徽清雅有知人统弱冠往见徽徽采桑于树上坐统在树下共语自昼至夜徽甚异之称统当为南州士之冠冕由是渐显秦宓传广汉太守夏侯纂请宓为师友祭酒称曰仲父宓称疾纂将功曹古朴厨膳即宓第宴谈纂问朴曰贵州养生之具实绝余州不知士人何如余州也朴对曰至于著作为士师式今天下所共闻也纂曰仲父何如宓以簿手
