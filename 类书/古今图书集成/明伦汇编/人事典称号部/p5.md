<!-- { "loadSidebar": true } -->
黄伯思传伯思历秘书郎颇好道家自号云林子别字霄宾李邦彦传邦彦字士美怀州人父浦银工也邦彦喜从进士游河东举人入京者必道怀访邦彦有所营置浦亦罢工与为之且复资给其行由是邦彦声誉奕奕入补太学生大观二年上舍及第授秘书省校书郎试符宝郎邦彦俊爽美风姿为文敏而工然生长闾阎习猥鄙事应对便捷善讴谑能蹴鞠每缀街市俚语为辞曲人争传之自号李浪子刘正夫传正夫字德初衢州西安人未冠入太学有声与范致虚吴材江屿号四俊李昭□传昭□字成季历太常少卿出知沧州崇宁初诏以昭□尝倾摇先烈每改元丰敕条倡从宽之邪说罢主管鸿庆宫遂入党籍中居闲十五年自号乐静先生寓意法书图画贮于十囊命曰燕游十友为之序以为与今之人友或趋附而陷于祸吾宁与十者友久益有味也李光传光字泰发越州上虞人童不戏弄父高称曰吾儿云间鹤其兴吾门乎吴时传时字伸道历徽猷阁待制敏于为文未尝属□落笔已就两学目之曰立地书厨王黼传黼父事梁师成称为恩府先生
汪藻传藻字彦章饶州德兴人幼□异入太学中进士第调婺州观察推官改宣州教授稍迁江西提举学事司干当公事徽宗亲制君臣庆会阁诗群臣皆赓进惟藻和篇众莫能及时胡伸亦以文名人为之语曰江左二宝胡伸汪藻宦者梁师成传师成以翰墨为己任四方□秀名士必招至门下往往遭点污多置书画卷轴于外舍邀宾客纵观得其题识合意者辄密加汲引执政侍从可阶而升王黼父事之虽蔡京父子亦谄附焉都人目为隐相童贯传贯加太傅封泾国公时人称蔡京为公相因称贯为媪相忠义项德传德婺州武义人郡之禁卒也宣和间盗发□源明年陷婺而邑随没德率败亡百人破贼因据邑之城隍祠自二月迄五月东抗江蔡西拒董奉北捍王国大小百余战出则居选锋之先入则殿后前后俘馘不可胜计贼目为项鹞子洪皓传皓字光弼宣和中为秀州司录大水民多失业皓白郡守以拯荒自任发廪捐直以粜民坌集皓恐其纷竞乃别以青白帜涅其手以识之令严而惠遍浙东纲米过城下皓白守邀留之守不可皓曰愿以一身易十万人命人感之切骨号洪佛子其后秀军叛纵掠郡民无一得脱惟过皓门曰此洪佛子家也不敢犯王德传德字子华通远军熟羊寨人以武勇应募隶熙帅姚古会金人入侵古军怀泽间遣德谍之斩一酋而还补进武校尉古曰能复往乎德从十六骑径入隆德府治执伪守姚太师左右惊扰德手杀数十百人众愕眙莫敢前古械姚献于朝钦宗问状姚曰臣就缚时止见一夜叉耳时遂呼德为王夜叉吕本中传本中迁中书舍人秦桧讽御史萧振劾罢之提举太平观卒学者称为东莱先生隐逸刘愚传愚字必明衢州龙游人为安乡令致仕年八十三而卒故友与其门人私谥曰谦靖先生后更谥曰靖君乡郡祠之吴芾传芾以龙图阁直学士致仕退闲者十有四年自号湖山居士胡宪传宪字元仲居建之崇安力田卖药以奉其亲安国称其有隐君子之操从游者日众号籍溪先生魏掞之传掞之字子實建州建阳人筑室读书榜以艮斋自是人称曰艮斋先生岳云传云飞养子年十二从张宪战多得其力军中呼曰赢官人飞征伐未尝不与数立奇功吴玠传金帅娄宿与撒离喝长驱入关曲端遣玠拒于彭原店而拥兵邠州为援金兵来攻玠击败之撒离喝惧而泣金军中目为啼哭郎君韩世忠传世忠罢政卧家凡十年淡然自如若未尝有权位者晚喜释老自号清凉居士陈绎传绎历龙图阁待制知江宁府为政务摧豪党而行与貌违暮年缪为敦朴之状好事者目为热熟颜回杨时传时知浏阳余杭萧山三县皆有惠政民思之不忘张舜民在谏垣荐之得荆州教授时安于州县未尝求闻达而德望日重四方之士不远千里从之游号曰龟山先生尹焞传焞字彦明一字德充世为洛人曾祖仲宣七子而二子有名长子源字子渐是谓河内先生次子洙字师鲁是谓河南先生源生林林生焞焞少师事程颐颐卒焞聚徒洛中非吊丧问疾不出户士大夫宗仰之靖康初种师道荐焞德行可备劝讲召至京师不欲留赐号和靖处士吴表臣传表臣字正仲历敷文阁直学士晚号湛然居士自奉无异布衣时乡论推其清约王柏传柏字会之婺州金华人大父崇政殿说书师愈从杨时受易论语既又从朱熹张栻吕祖谦游父瀚朝奉郎主管建昌军仙都观兄弟皆及熹祖谦之门柏少慕诸葛亮为人自号长啸年逾三十始知家学之原捐去俗学勇于求道与其友汪开之着论语通旨至居处恭执事敬惕然叹曰长啸非圣贤持敬之道亟更以鲁斋郭雍传雍字子和其先洛阳人父忠孝官至大中大夫师事程颐着易说号兼山先生自有传雍传其父学通世务居峡州放浪长杨山谷间号白云先生干道中以峡守任清臣湖北帅张孝祥荐于朝旌召不起赐号冲晦处士孝宗稔知其贤每对辅臣称道之命所在州郡岁时致礼存问后更封颐正先生隐逸刘勉之传勉之建州崇安人吕本中疏其行义志业以闻特召诣阙谢病归杜门十余年学者踵至随其材品为说圣贤教学之门及前言往行之懿所居有白水人号曰白水先生孙道夫传道夫字太冲眉州丹棱人知蜀州遇事明了人目为水精灯笼陈桷传桷字季壬历广南东路经略安抚使自号无相处士有文集十六卷谢谔传谔为右谏议大夫兼侍讲上尝问曰闻卿与郭雍游雍学问甚好岂曾见程颐乎谔奏雍父忠孝尝事颐雍盖得其传于父上遂封雍为颐正先生谔为文仿欧阳修曾巩初居县南之竹坡名其燕坐曰艮斋人称艮斋先生周必大荐士及谔姓名孝宗曰是谓艮斋者耶朕见其圣学渊源五卷而得之云陆游传范成大帅蜀游为参议官以文字交不拘礼法人讥其颓放因自号放翁吕大临传大临字与叔学于程颐与谢良佐游酢杨时在程门号四先生辛弃疾传弃疾尝谓人生在勤当以力田为先北方之人养生之具不求于人是以无甚富甚贫之家南方多末作以病农而兼并之患兴贫富斯不侔矣故以稼名轩陈傅良传傅良浙西提点刑狱除吏部员外郎去朝四十年至是而归须鬓无黑者都人聚观嗟叹号老陈郎中周必大传必大赠太师谥文忠宁宗题篆其墓碑曰文忠耆德之碑自号平园老叟张威传威历扬州观察使威临阵战酣则精采愈奋两眼皆赤时号张红眼又号张鹘眼袁韶传韶为临安府尹几十年理讼精简道不拾遗里巷争呼为佛子平反冤狱甚多赵与欢传与欢三为府尹尽力民事都人称赵端明必以手加额曰赵佛子也孟珙传珙字璞玉历少师宁武军节度使致仕亦通佛学自号无尘居士李伯玉传伯玉历礼部尚书赵汝腾尝荐八士各有品目于伯玉曰铜山铁壁立朝风节大较似之章鉴传咸淳十年鉴拜右丞相在朝日号宽厚然与人多许可士大夫目为满朝欢云忠义传何时字了翁益王立文天祥开府南剑时起兵趋兴国接引以时带行监江西提刑聚兵复崇仁县未几大军奄至兵败削发为僧窜迹岭南卖卜自给变姓名自号坚白道人李全传李全者潍州北海农家子同产兄弟三人全锐头□目权谲善下人以弓马趫捷能运铁枪时号李铁枪清异录张崇帅广在镇不法酷于聚敛从者数千人出遇雨雪皆顶莲花帽琥珀衫所费油绢不知纪极市人称曰雨仙袁象先判衢州时幕客谢子平癖于焚香至忘形废事同僚苏收戏刺一札伺其亡也而投之云鼎炷郎守馥州百和参军谢子平苏州录事参军薛朋龟廉勤明察胥吏呼为牛皮□铁鼓言难缦也本朝以亲王尹开封谓之判南衙羽仪散从粲如图画京师人叹曰好一条软绣天街近日士大夫骑吏华繁者亦号半里娇何敬洙帅武昌时司仓彭湘杰习知膳味就中脯腊尤殊敬洙檄掌公厨郡中号为脯掾宋城主簿祝天贶励己如冰玉百姓呼为裹头冰天贶去后和甄来尉颇得天贶余味加以儒而文民间语曰去了裹头冰却得一段着脚琉璃邓州别驾令狐上选政贪性疏百姓呼名字副车侯元亮马氏时湖湘宰退居长沙门尝有客宴会无虚日人目为□侯滑州贾宁性仁恕赈饥救患耆稚爱慕之以宁多髯遂皆以髯佛呼之巴陵陈氏累世孝谨乡里以老雅陈目之谓乌雅能反哺也来绍乃唐酷吏俊臣之裔天禀鸷忍以决罚为乐尝宰邰阳生灵困于孽手创造铁绳千条或有令不承则急缚之仍以其半槌手往往委顿每肆枯木之威则百囚俱断轰响震动一邑时呼肉雷螺川人何画薄有文艺而屈意于五侯鲭尤善酒人以瓮精诮之禅家未粥饭先鸣槌惟那掌之藂林目净槌为引饭大师维那为栾槌都督行脚僧惊举子驴举子不忿僧曰麻衣鬼着汝何时会林举子扬鞭曰□盂精且理会取养命圆比丘无染游庐山春雨路滑忽仆

　称号部汇考
礼记
　　曲礼
君大夫之子不敢自称曰余小子大夫士之子不敢自称曰嗣子某不敢与世子同名
注
列国之君与天子之大夫其子皆不敢自称余　小子避嗣天子之称也列国之大夫与士之子不　敢自称嗣子某避嗣诸侯之称也吕氏曰世子君　之适子也诸臣之子不敢与之同名亦避君也若　名之在世子之前则世子为君亦不避谷梁传曰　卫齐恶卫侯恶何为君臣同名也君子不夺人名　不夺人亲之所名仪礼
　　士相见礼
凡自称于君士大夫则曰下臣宅者在邦则曰市井之臣在野则曰草茅之臣庶人则曰刺草之臣他国之人则曰外臣韩诗外传
　　论先生
问者曰古之谓知道者曰先生何也犹言先醒也不闻道术之人则冥于得失不知乱之所由眊眊乎其犹醉也故世主有先生者有后生者有不生者昔者楚庄王谋事而居有忧色申公巫臣问曰王何为有忧也庄王曰吾闻诸侯之德能自取师者王能自取友者霸而与居不若其身者亡以寡人之不肖也诸大夫之论莫有及于寡人是以忧也庄王之德宜君人威服诸侯日犹恐惧思索贤佐此其先生者也昔者宋昭公出亡谓其御曰吾知其所以亡矣御者曰何哉昭公曰吾被服而立侍御者数十人无不曰吾君丽者也吾发言动事朝臣数百人无不曰吾君圣者也吾外内不见吾过失是以亡也于是改操易行安义行道不出二年而美闻于宋宋人迎而复之谥为昭此其后生者也昔郭君出郭谓其御者曰吾渴欲饮御者进清酒曰吾饥欲食御者进干脯梁糗曰何备也御者曰臣储之曰奚储之御者曰为君之出亡而道饥渴也曰子知吾且亡乎御者曰然曰何以不谏也御者曰君喜道谀而恶至言臣欲进谏恐先郭亡是以不谏也郭君作色而怒曰吾所以亡者诚何哉御转其辞曰君之所以亡者太贤曰夫贤者所以不为存而亡者何也御曰天下无贤而独贤是以亡也伏轼而叹曰嗟乎夫贤人者如此乎于是身倦力解枕御膝而卧御自易以备疏行而去身死中野为虎狼所食此其不生者也故先生者当年霸楚庄王是也后生者三年而复宋昭公是也不生者死中野为虎狼所食郭君是也有先生者有后生者有不生者诗曰听言则对诵言如醉
　称号部纪事一
