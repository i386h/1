<!-- { "loadSidebar": true } -->
宰相相呼为元老或曰堂老两省相呼为阁老尚书丞郎郎中相呼为曹长外郎御史遗补相呼为院长上可兼下下不可兼上唯侍御史相呼为端公酉阳杂俎秦汉以来于天子言陛下于皇太子言殿下将言麾下使者言节下毂下二千石长史言阁下父母言膝下通类言足下因话录古者三公开阁郡守比古之侯伯亦有阁所以世之书题有阁下之称前辈呼刺史太守亦曰节下与宰相大僚书往往呼执事言阁下之执事人耳刘子元为史官与监修宰相书呼足下韩文公与使主张仆射书呼执事即其例也其记室本系王侯宾佐之称他人亦非所宜执事则指斥其左右之人尊卑皆可通用侍者士庶可用之近日官至使府御史及畿令悉呼阁下至于初命宾佐犹呼记室今则一例阁下亦谓上下无别矣其执事纔施于举人侍者止行于释子而已今又布衣相呼尽曰阁下虽出于浮薄相戏亦是名分大坏矣又中表疏远卑行多有座前之目尤可惩怪夫阁下去殿下一阶座前降几前一等此之乖僭其可行耶宗从叔姑及姨舅之行施之可也清异录人君号能选才者莫如唐太宗然瀛州十八人许敬宗乃得与如擿瓜手耳取之既多其中不容无滥钱氏私志燕北风俗不问士庶皆自称小人宣和间有辽国右金吾卫上将军韩正归朝授检校少保节度使对中人以上说话即称小人中人以下即称我家每日到漏舍诵天童经数十遍其声朗朗然且云对天童岂可称我自皇天生我皆改为小人云皇天生小人皇地载小人日月照小人北斗辅小人前后二十余句凡称我者皆改为小人诵毕赞笑云这天童极灵圣王少师云若无灵圣如何持得许多小人然小人有母皆尝小人之食小人之称其来古矣施之于经是可笑也东坡志林王僧虔居建康里马粪巷子孙皆笃实谦和时人称马粪诸王为长者东汉赞论李固云视胡广赵戒犹粪土之秽也一经僧虔便为佳号而以比胡广则粪土有时而不幸清波杂志蜀先主传载汉献帝舅车骑将军董承之语裴松之注按汉灵帝母董太后之侄于献帝为丈人盖古无丈人之名故谓之舅也后呼丈人为外舅其本此乎然汉匈奴传书且鞮单于云汉天子我丈人行若曰此语止为尊老言非专指妻之父则可若谓古无丈人之名后学窃有疑焉缃素杂记家训云晋羊曼常颓纵任侠饮酒诞节兖州号为濌伯此字更无音训梁张缵呼为嚃羹之嚃亦不知所出但耆老相传世间又有濌濌语盖无所不施无所不容之意也顾野王玉篇误为黑旁沓顾虽博物犹出张缵之下颜氏云吾所见数本并无作黑者重沓是多饶积厚之意从黑更无义旨故唐常衮窒卖官之路一切以公议格之非文辞者悉摈不用世谓之濌伯以其濌濌无贤不肖之辨云盖兖州之遗意也希通录东坡诗三郎官爵如泥土争唱弘农得宝歌注皆不载出处懒真子录尝记开元中有刘朝霞献俳文于明皇云遮莫你古来五帝怎如我今代三郎明皇兄弟六人一人早亡故明皇为太子时号五王宅宁王薛王明皇兄也申王岐王明皇弟也今人以寄居之官为寓公礼记郊特牲诸侯不臣寓公注寄公之子寄公字尤新左传烛之武见秦伯曰若舍郑以为东道主史记郑使谓秦穆曰君何不解郑得为东道后汉彭宠传以一身从我不如以一代为北道主人今世专以主人为东道古人各指其地之所向而言之汉昌邑王贺清狂不惠注如今白痴也仆谓以清狂对白痴字亦新后读左氏传成十八年周兄无慧盖世所谓白痴则知师古之注本于杜预惠慧字异而意同宜斋野乘唐世举人呼已第者为先辈其自目则曰前进士按魏文帝黄初五年立太学初诣学者为门人满岁试通一经补弟子满二岁试通二经者补文学掌故不通经者听须后试故后试称先试而得第者为先辈由此也前进士云者亦放此犹曰早得进士而其辈行在先也此皆演繁露载通典语枋即容斋续笔载贻子录云同年小录是双只先辈各一人分写宴上长少分双只相向而坐以东为上儭以西为首给舍员外遗补多来突宴东先辈不迁而西先辈避位又绍圣间王圣涂渑水燕谈云苏德详汉相禹珪之子建隆四年进士第一人登第初还乡里太守置宴以庆之乐作伶人致语曰昔年随侍尝为宰相郎君今日登科又是状元先辈又司马温公劝学歌云一朝云路果然登姓名亚等呼先辈详味温公之言则登云路者方呼先辈如今黄甲并呼状元一般先辈犹言前名也又葛常之丹阳集云小说载优人有以李义山服蓝缕之衣而出或问曰先辈之衣何在曰为馆中诸学士挦将去矣人以为笑又王直方诗话萧贯尝梦至宫庭中赋诗有一人曰先辈异日必贵又春渚纪闻载棋待诏刘仲甫闻祝不疑先辈名品高着人传今秋来试南省若以二家所载观之则以先辈称呼决非前辈之比又韦庄浣花集有癸丑年下第献新先辈诗又墨客挥犀言今人于榜下择婿号曰脔婿有一新先辈少年为贵家所慕欲以女妻之又彭应来有贺新先辈二十八人及第诗结句云回头应念差池者重待阳和振羽毛言新先辈则为状元为前名明矣若以为长上先生则安得加一新字又曰少年摭言载牛僧孺应举时韩愈皇甫湜见之于青龙寺称牛为即先辈又田表圣锡咸平集与胡旦书云秀才即先辈乃即日可为先辈也其义甚明今人诗集中因见唐诗有先辈二字不深考其故皆误作前辈近时有称道士为先辈尤可笑也小人二字见于左传若小生则汉书朱云传小生欲相吏耶张禹传新学小生皆是责人之语若自称小生则始于唐韩退之与孟东野寄孟几道联句云小生何足道又酬司马卢四兄云夫院长望秋作云嗟我小生值强伴又吕和叔渭海昏集序云不远数千里授简小生孔氏杂说谓人为明公合下之类亦可谓之高明孔融传李膺谓融曰高明必为伟器又曰高明父祖与仆有旧恩明公亦可谓之仁公温峤书与陶侃谓侃为仁公明府亦可谓之明庭张俭传李笃谓毛钦曰虽好义明庭今日载其半矣贤相亦可谓之贤宰左雄传论曰陈蕃杨秉世称贤宰懒真子今之书尺称人之德美继之曰不不意谓不敢谄非也左氏昭公二十一年载奋扬之言曰臣不注云才也汉文帝曰寡人不注云才也论语云不有祝鮀之注亦云才也古人能通用故训才左氏载祝鮀之言行极备盖卫之君子也卫之宋朝姿貌甚美卫灵公夫人南子通之孔子之意盖为无祝鮀之才而有宋朝之容则取死之道故曰难乎免于今之世矣仆友孙亚之自呼曰雅朱耆卿自呼曰刑或问有故事乎仆曰孟施舍之养勇也又曰舍岂能为必胜哉注曰施舍自呼其名但曰舍盖其好勇而气急也恐起于此鸡肋编大人以大对小而言耳而世惟子称父为然若施之于他则众骇笑之矣今略举经史子传之所云以证其失焉易干卦九五飞龙在天大人造也注大人贤人君子论语畏大人注大人即圣人孟子大人者不失其赤子之心注大人谓国君惟大人为能格君心之非谓辅臣大人正己而物正为大丈夫不为利害动摇者养其小者为小人养其大者为大人注务口腹者为小人治心志者为大人如大人弗为大人者言不必信义亦类此惟汉高祖云始大人以臣为亡赖霍去病云不早自知为大人遗体崔豹有大人少有英称晋陈骞云大人大臣唐裴彝云大人病痛苦辄然皆呼其父而疏受扣头曰从大人议则又名其叔张传云王遇大人益解范滂云惟大人割不忍之恩盖谓其母唐柳宗元谓刘禹锡之母亦曰无辞以白其大人注大人长老之称尊事之也岑彭传韩歆南阳大人注谓大家豪右高骈传女巫王奉先谓毕师铎曰扬州有大人死秦彦曰非高公邪呼韩单于传大人相难久之后汉北匈奴大人车利涿唐盖麻父为东都大人则匈奴亦指尊长为大人也梁元帝金楼子云荆间有人名我地大人向父称我向子恒称名此其异也又有名子为大人者北人恒呼子为大人此尤异也又且鞮使单于谓汉天子我丈人又曰丈人行注云丈人尊长之称也故荆轲传高渐离家丈人召使前击筑杜甫赠韦济诗云丈人试静听而柳宗元呼妻父杨詹为丈人母独孤氏为母故今时惟婿呼妇翁为然亦不敢名尊老以畏人笑至呼父为爷谓母为妈以兄为哥举世皆然问其义则无说而莫知以为丑风俗移人咻于众楚岂特是而已哉爹字虽见于南史梁始兴王憺云始兴王人之爹救人急如水火何时复来乳哺我荆楚方言谓父为爹乃音徒我切又与世人所呼之音不同也爱日斋藂抄古之称公有不以爵者如董公吕公夏黄公盖公泄公申公毛公吴公殆以老成尊之诸老历秦汉间齿既宿矣司马德操年少庞德公十岁兄事之呼作庞公可见尊称也虽于定国父为狱吏决曹亦称于公正以年德见推唯史于夏侯婴称滕公时为滕令后方赐侯爵班书云婴为滕令奉车故号滕公此犹项羽所使薛公郯公或例以令长称公也孔融告高密县为郑康成立郑公乡有云昔太史公廷尉吴公谒者仆射邓公皆汉名臣又商山四皓有园公夏黄公潜光隐耀世嘉其高皆悉称公然则公者立德之正号不必三事大夫也柳子厚书相国房公管铭阴曰天子之三公称公诸侯之人为王卿士亦曰公有土封其臣称之曰公尊其道而师之称曰公楚之僭凡为县者皆曰公古之人通谓年之长老者曰公言三公若周公召公王者之后若宋公为卿士若卫武公虢文公郑桓公其臣称之则列国皆然师之尊若太公楚之为县者若叶公白公举之长老若毛公申公浩公而大臣罕能以姓配公者虽近有之然不能着也唐之大臣以姓配公最著者曰房公东坡记墨君堂云凡人相与号呼者贵之则曰公是足证公者不专以爵贵也洪景卢采子厚东坡语记公为尊称又曰范汉史惟三公乃以姓配之未尝或紊如邓禹称邓公吴汉称吴公伏公湛宋公弘牟公融袁公安李公固陈公宠桥公元刘公宠崔公烈胡公广王公龚杨公彪荀公爽皇甫公嵩曹公操也三国亦有诸葛公马公顾公张公其在本朝唯韩公富公欧阳公司马公苏公为最着洪氏偶不引孔融语宋颜延之与何偃同从上南郊偃遥呼延之曰颜公延之以其轻脱怪之答曰身非三公之公又非田舍之公又非君家阿公何以见呼为公偃羞而退或以田舍公阿公皆当为翁岂延之不知其义疑其不欲当尊称语因过激耳自时俗崇谬敬若彼犹贤矣班书书公主亦云翁主公翁古亦杂用陈无己云世人以痴为九百谓其精神不足也项平仲家说云汪司业言九百草书乔字也朱彧可谈云青州王大夫为辞鄙俚每投献当路以为笑具季父为青录王亦与诗他日季父见其子谢之其子曰大人九百乱道玷渎高明盖俗谓神气不足者九百岂以一千即足数耶以书释之不若陈朱之说通予读张平子西京赋云小说九百本自虞初注者为小说九百篇本虞初着又曰九百四十三篇言九百举大数也汉志云小说家者流盖出于稗官街谈巷语道听涂说者之所造也如淳曰街谈巷说其细碎之言也俗岂云九百或取喻细碎之为者俚语本于史录固有矣故漫记之东坡作文字中有一条以彭祖八百岁其父哭之以九百者尚在李方叔问东坡曰俗语以憨痴骀騃为九百岂可笔之文字间乎坡曰子未知所据耳张平子西京赋云乃有秘书小说九百盖稗官小说凡九百四十三篇皆巫医厌祝及里巷之所传言集为是书西汉虞初洛阳人以其书事汉武帝出入骑从衣黄衣号黄衣使者其说亦号九百吾言岂无据也方叔后读文选见其事具文选注始叹曰坡翁于世间书何往不精通耶近见杂说载此乃知前辈考证无所不至林谦之诗惊起何波理残梦自注述梦中所见何使君蜀人以波呼之犹丈人也范氏吴船录记嘉州王波渡云蜀中称尊老者为波又有所谓天波月波日波雷波者皆尊之称此王波盖王老或王翁也宋景文尝辨之谓当作皤字鲁直贬涪州别驾自号涪皤或其俗云按景文所记云蜀人谓老为皤音波取皤皤黄发义邻几杂志府史胥徒乃四名男臣女妾是两号都下吏人连名府史妇女表状皆称臣妾非也韩文公郑儋碑文自号白云翁令狐楚白云表奏取使府为名耳研北杂志欧阳公号醉翁林中子称醒老两公不同如此臆乘宰相称号史传载居相位妍丑之称如汉袁盎呼申屠嘉曰愚相公孙弘赞曰儒相田千秋曰车丞相张苍赞曰名相翟方进曰通明相后汉杜林曰任职相晋谢安曰风流宰相武后呼杜景佺宪宗称李绛俱曰真宰相唐卢怀慎曰伴食宰相苏苏颋赞曰再世为贤宰相关播曰盲宰相杨再思曰痴宰相本朝李沆曰圣相丁谓曰鹤相杜衍曰清白宰相陈升之曰筌相蔡确曰三旨丞相呼人爵之崇莫若秉轴淑慝之行皆得而议焉不可不谨也古人自以公称者独范蠡曰陶朱公人号之者晋诸葛恢曰黑头公宋沈庆之群蛮号曰苍头公梁张绾曰百六公齐何戢曰小斯楮公后魏于栗磾曰黑稍公古弼曰笔头公北齐欣惇曰长鬣公齐鬣公崔日谦曰白须公后周韦琼帝呼曰逍遥公唐李德裕称牛僧孺曰太牢公若翁号则汉田蚡骂窦婴曰一秃翁北齐武成帝小字曰凫翁唐卢从愿帝称曰多田翁窦巩人号曰嗫嚅翁陆羽自称曰桑苎翁杜牧自号曰樊川翁本朝黄鲁直自号涪翁张师雄人嘲之曰蜜翁郎如晋桓冲小字曰买得郎人称吴周瑜曰周郎晋谢道韫称夫王凝之曰王郎何晏曰何郎粉郎潘岳曰潘郎檀郎宋王僧虔曰王郎齐江曰江郎刘显父曰刘郎梁顾协曰顾郎北齐卢师道曰卢郎袁聿修曰清郎后周独孤信曰独孤郎隋滕穆王曰杨郎宇文晶曰宇文三郎唐明皇曰三郎张昌宗曰六郎元结曰漫郎钱起曰钱郎程元振曰十郎萧悦曰萧郎刘禹锡自称曰刘郎五季闽王王审知曰白马三郎乃皆郎称也如晋王敦曰可儿司马曰犬子唐白居易侄曰罗儿龟儿皆是小字也后汉贾复称其子曰大宛儿崔暹曰癞儿人称者汉东方朔曰偷桃小儿蜀谯周曰长儿晋王衍呼裴逸曰白眼儿山涛称王衍曰宁馨儿后魏长孙业诸子曰铁小儿罃曰圣小儿唐杨俭苏特曰黄面儿五季李业曰偻罗儿李信曰牧羊儿乃皆儿称也以童得名则汉终军曰终童后汉杜安晋潘岳唐李百药俱曰奇童齐郁林王曰颠童以奴得名晋桓嗣曰豹奴王蒙曰阿奴石崇曰齐奴潘岳曰檀奴后汉古弼帝称曰齐奴孙腾曰僧奴皆小字也晋陆机人骂曰貉奴明帝人号曰鲜卑奴宋废帝称父武帝曰齄奴后魏古弼帝称曰笔头奴唐颜杲卿骂安禄山曰牧羊羯奴本朝梅圣俞呼谢师直曰锦衣奴二老堂诗话白乐天为忠州刺史有东坡种花二诗又有步东坡诗云朝上东坡步夕上东坡步东坡何所爱爱此新成树本朝苏文忠公不轻许可独敬爱乐天屡形诗篇盖其文章皆主辞达而忠厚好施刚直尽言与人有情于物无着大略相似谪居黄州始号东坡其原必起于乐天忠州之作也臆乘前辈以第行称多见之诗少陵称谪仙为十二郑虔为郑十八严武为严八郑贲为郑十八苏溪为苏四张建封为张十三唐诊为唐十五裴虬为裴二李御为十一文公称王涯为王二十李建为李十一李程为李二十崔立之为崔十六熊署为熊十一熊籍为熊十八李正封为李二十八冯宿为冯十七侯喜为侯十一柳州称韩文公为韩十八刘禹锡谓元稹为元九又韦苏州称李淡为李十九欧阳瞻称徐晦为徐十八钱起称李劝为李四李勉为李七严父高适俱称少陵为杜二乐天称刘夫敦为刘三十二李大略为李二十王夫为王十八崔元亮为崔十八李义山称杜胜为杜二十七李潘为李十七赵滂为赵十五令狐绹为令狐八高适称张旭为张九陈子昂称王兢无为王二韦虚乙为韦五赵真固为赵六李崇嗣为李三储光羲称王维为王十三皇甫冉称柳柳州为柳八郑堪为郑三孟浩然称张子容为张八王摩诘称韦穆为韦十八山谷称东坡为苏二后山称少游为秦七少游称后山为陈三山谷为黄九能改斋漫录以恩地为恩府始于唐焉戴着大中初为掌书记于太原李司空幕正言被斥贬郎州龙阳尉戴着曰自痛不得尽忠于恩府而动天下之浮议见金华子老学庵笔记唐小说载李纾侍郎骂负贩者云头钱价奴兵头钱犹言一钱也故都俗语云千钱精神头钱卖亦此意云予在南郑见西邮俚俗谓父曰老子虽年十七八有子亦称老子乃悟西人所谓大范老子小范老子盖尊之以为父也建炎初宗汝霖留守东京群盗降附者百余万皆谓汝霖曰宗爷爷盖此比也陈莹中迁谪后为人作石刻自称除名勒停送廉州编管陈某撰刘季高得罪秦氏坐赃废后虽复官去其左字季高缄题及作文皆去左字不以为愧也孙仲益亦坐以赃罪去左字则但自称晋陵孙某而已至绍兴末复左朝奉郎乃署衔南朝谓北人曰伧父或谓之卤父南齐王洪轨上谷人事齐高帝为青冀二州刺史励清节州人呼为卤父使君今蜀人谓中原人为卤子东坡诗久客厌卤馔是也因目北人仕蜀者为卤官晁子止为三荣守民有讼资官县尉者曰县尉卤官不通民情子止为穷治之果负冤民既得直拜谢而去子止笑谕之曰我亦卤官也汝勿谓卤官不通民情闻者皆笑晋语儿人二字通用世说载桓温行经王大将军墓望之曰可儿可儿盖谓可人为可儿也故晋书及孙绰与庾亮笺皆以为可人又陶渊明不欲束带见乡里小儿亦是以小人为小儿耳故宋书云乡里小人也东斋记事主者称臣盖是谦卑而已上下通行不特称于君上之前也如齐太子对医者文挚云臣以死争之虢君见扁鹊曰寡臣幸甚吕公谓汉高祖曰臣少好相人高祖谢项羽曰将军战河南臣战河北之类是也晋宋间彼此相呼为卿自唐以来唯君上以呼臣庶士大夫不复敢以称谓矣溪诗话温公自称为叟香山居士亦尝以自号其诗云初时被目为叟近日蒙呼作隐人司马岂慕其洛居有闲适之乐邪致虚杂俎今人以人性不爽利者曰温暾汤盖言不冷不热也温暾二字唐诗常用东皋杂录古人通上下称朕皋陶曰朕言惠可底行象曰干戈朕琴朕弤朕离骚曰朕皇考曰伯庸至秦天子始自称曰朕汉唐人称父母伯叔通曰大人疏受谓其叔广曰□大人议唐刘禹锡曰无辞以白其大人称父曰大人盖近语也容斋随笔东坡云凡人相与号呼者贵之则曰公贤之则曰君自其下则尔汝之虽王公之贵天下貌畏而心不服则进而君公退而尔汝者多矣余谓此论特后世之俗如是尔古之人心口一致事从其真虽君臣父子之间出口而言不复顾忌观诗书所载可知矣箕子陈洪范对武王而汝之金縢册祝周公所以告太王王季文王三世祖考也而呼之曰尔三王自称曰予至云尔之许我我其以璧与珪归俟尔命尔不许我我乃屏璧与珪殆近乎相质责而邀索也天保报上之诗曰天保定尔俾尔戬谷閟宫颂君之诗曰俾尔富而昌俾尔昌而炽及节南山正月板荡卷阿既醉瞻卬诸诗皆呼王为尔大明曰上帝临汝指武王也民劳曰王欲玉汝指厉王也至或称为小子虽幽厉之君亦受之而不怒呜呼三代之风俗可复见乎晋武公请命乎天子其大夫赋无衣所谓不如子之衣亦指周王也容斋四笔南齐陆慧晓立身清肃为诸王长史行事僚佐以下造诣必起迎之或曰长史贵重不宜妄自谦屈答曰我性恶人无礼不容不以礼处人未尝卿士大夫或问其故慧晓曰贵人不可卿而贱者乃可卿人生何容立轻重于怀抱终身常呼人位今世俗浮薄少年或身为卑官而与尊者言话称其侪流必曰某丈谈其所事牧伯监司亦然至于当他人父兄尊长之前语及其子孙甥婿亦云某丈或妄称宰相执政贵人之字皆大不识事分者习惯以然元非简傲也予常以戒儿辈云
