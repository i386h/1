<!-- { "loadSidebar": true } -->
朱建传建楚人也故尝为淮南王黥布相有罪去后复事布布欲反时问建建谏止之布不听听梁父侯遂反汉既诛布闻建谏之高祖赐建号平原君家徙长安为人辩有口刻廉刚直行不苟合义不取容辟阳侯行不正得幸吕太后欲知建建不肯见及建母死贫未有以发丧方假贷服具陆贾素与建善乃见辟阳侯贺曰平原君母死辟阳侯曰平原君母死何乃贺我陆生曰前日君侯欲知平原君平原君义不知君以其母故今其母死君诚厚送丧则彼为君死矣辟阳侯乃奉百金裞列侯贵人以辟阳侯故往赙凡五百金吕太后崩大臣诛诸吕辟阳侯卒不诛计画所以全者皆平原君之力也隽不疑传不疑字曼倩勃海人也擢为京兆尹赐钱百万京师吏民敬其威信每行县省录囚徒还其母辄问不疑有所平反活几何人即不疑多有所平反母喜笑为饮食语言异于他时或无所出母怒为之不食故不疑为吏严而不残严延年传延年字次卿东海下邳人也冬月传属县囚会论府上流血数里河南号曰屠伯初延年母从东海来欲从延年腊到洛阳适见报囚母大惊便止都亭不肯入府延年出至都亭谒母母闭合不见延年免冠顿首合下良久母乃见之因数责延年幸得备郡守专治千里不闻仁爱教化有以全安愚民顾乘刑罚多刑杀人欲以立威岂为民父母意哉延年服罪重顿首谢因自为母御归府舍母毕正腊谓延年天道神明人不可独杀我不意当老见壮子被刑戮也行矣去汝东归埽除墓地耳遂去归郡见昆弟宗人复为言之后岁余果败东海莫不贤知其母淮南子东家母死其子哭之不哀西家子见之谓其母曰社何爱速死吾必悲哭社注
江淮谓母为社
鸡肋西汉严延年兄弟五人皆至大官东海号其母曰万石严妪刘向孝子传丁兰河内野王人也年十五丧母刻木作母事之供养如生兰妻夜火灼母面母面发疮经二日妻头发自落如刀锯截然后谢过兰移母大道使妻从服三年拜伏一夜忽如风雨而母自还邻人所假借母颜和即与不和即不与郑缉之孝子传兰妻误烧母面即梦见母痛人有求索许不先白母邻人曰枯木何知遂用刀斫木母流血兰还号恸造服行丧廷尉以木减死宣帝嘉之拜太中大夫小名录司马相如字长卿母少字之曰犬子长好读书学击剑慕蔺相如乃更名后汉书朱浮传渔阳太守彭宠遣吏迎妻而不迎其母第五伦传注华峤书曰上曰闻卿为市掾人有遗母一笥饼者卿从外来见之夺母笥探口饼信乎伦对曰实无此众人以臣愚蔽故为生是语也锺离意传意字子阿建武二十五年迁堂邑令县人防广为父报雠系狱其母病死广哭泣不食意怜伤之乃听归家使得殡殓丞掾皆争意曰罪自我归义不累下遂遣之广敛母讫果还入狱意密以状闻广竟得以减死论周盘传盘居贫养母俭薄不充常诵诗至汝坟之卒章慨然而叹乃解韦带就孝廉之举和帝初拜谒者除任城长迁阳夏重合令频历三城皆有惠政后思母弃官还乡里及母殁哀至几于毁灭盘同郡蔡顺字君仲亦以至孝称顺少孤养母常出求薪有客卒至母望顺不还乃噬其指顺即心动弃薪驰归跪问其故母曰有急客来吾噬指以悟汝耳母年九十以寿终未及得葬里中灾火将逼其舍顺抱伏棺柩号哭叫天火遂越烧他室顺独得免太守韩崇召为东阁祭酒母平生畏雷自亡后每有雷震顺辄圜冢泣曰顺在此崇闻之每雷辄为差车马到墓所安思阎皇后纪后专房妒忌帝幸宫人李氏生皇子保遂鸩杀李氏保废为济阴王及少帝薨中黄门孙程等立济阴王是为顺帝帝母李氏瘗在洛阳城北帝初不知莫敢以闻及后崩左右白之帝感悟发哀亲到瘗所更以礼殡上尊谥曰恭愍皇后葬恭北陵为策书金匮藏于世祖庙刘盆子传天凤元年琅邪海曲有吕母者子为县吏犯小罪宰论杀之吕母怨宰密聚客规以报仇母家素丰赀产数百万乃益酿醇酒买刀剑衣服少年来酤者皆赊与之视其乏者辄假衣裳不问多少数年财用稍尽少年欲相与偿之吕母垂泣曰所以厚诸君者非欲求利徒以县宰不道枉杀吾子欲为报怨耳诸君宁肯哀之乎少年壮其意又素受恩皆许诺其中勇士自号猛虎遂相聚得数十百人因与吕母入海中招合亡命众至数千吕母自称将军引兵还攻破海曲执县宰诸吏叩头为宰请母曰吾子犯小罪不当死而为宰所杀杀人当死又何请乎遂斩之以其首祭子冢复还海中后吕母病死其众分入赤眉青犊铜马中臧宫传宫永平元年卒谥曰愍侯子信嗣信卒子震嗣震卒子松嗣元初四年与母别居国除冯勤传勤母年八十每会见诏□勿拜令御者扶上殿谓诸王曰使勤贵宠者此母也其见亲重如此郭丹传丹七岁而孤小心孝顺后母哀怜之为鬻衣装买产业从师长安冯衍传衍子豹字仲文年十二母为父所出后母恶之尝因豹夜寐欲行毒害豹逃走得免敬事愈谨而母疾之益深时人称其孝顺烈梁后纪后无子美人虞氏子炳立是为冲帝美人以良家子选入掖庭自汉兴母氏莫不尊宠顺帝既未加美人爵号而冲帝早夭大将军梁冀秉政忌恶佗族故虞氏抑而不登但称大家而已陈夫人者家本魏郡少以声伎入孝王宫得幸生质帝亦以梁氏故荣宠不及焉熹平四年小黄门赵佑议郎卑整上言春秋之义母以子贵隆汉盛典尊崇母氏凡在外戚莫不加宠今冲帝母虞大家质帝母陈夫人皆诞生圣皇而未有称号夫臣子虽贱尚有追赠之典况二母见在不蒙崇显之次无以述遵先世垂示后世也帝感其言乃拜虞大家为宪陵贵人陈夫人为勃海孝王妃使中常侍持节授印绶遣太常以三牲告宪陵怀陵静陵焉孔奋传奋事母孝谨虽为俭约奉养极求珍膳躬率妻子同甘菜茹贾逵传逵母常有疾帝欲加赐以校书例多特以钱二十万使颍阳侯马防与之谓防曰贾逵母病此子无人事于外屡空则从孤竹之子于首阳山矣刘平传平本名旷更始时天下乱平弟仲为贼所杀后贼复忽然而至平扶侍其母奔走逃难仲遗腹女始一岁平抱仲女而弃其子母欲还取之平不听曰力不能两活仲不可以绝类遂去不顾与母俱匿野泽中平朝出求食逢饿贼将烹平叩头曰今旦为老母求菜老母待旷为命愿得先归食母毕还就死因涕泣贼见其至诚哀而遣之平还既食母讫因白曰属与贼期义不可欺遂还诣贼众皆大惊相谓曰常闻烈士乃今见之子去矣吾不忍食子于是得全崔实传实拜辽东太守行道母刘氏病卒上疏求归葬行丧母有母仪淑德博览书传初实在五原常训以临民之政实之善绩母有其助焉刘般传般数岁而孤独与母居王莽败天下乱太夫人闻更始即位乃将般俱奔长安会更始败复与般转侧兵革中西行上陇遂流至武威般虽尚少而笃志修行讲诵不怠其母及诸舅以为身寄绝域死生未必不宜苦精若此数以晓般般犹不改其业鲍永传永少有志操事后母至孝妻尝于母前叱狗而永即去之寒朗传朗字伯奇鲁国薛人也生三日遭天下乱弃之荆棘数日兵解母往视犹尚气息遂收养之袁闳传延熹末党事将作闳遂散发绝世欲投迹深林以母老不宜远遁乃筑土室四周于庭不为户自牖纳饮食而已旦于室中东向拜母母思闳时往就视母去便自掩闭兄弟妻子莫得见也及母殁不为制服设位时莫能名或以为狂生陈蕃传蕃为乐安太守民有赵宣葬亲而不闭埏隧因居其中行服二十余年乡邑称孝州郡数礼请之郡内以荐蕃蕃与相见问及妻子而宣五子皆服中所生蕃大怒曰圣人制礼贤者俯就不肖企及且祭不欲数以其易黩故也况乃寝宿冢藏而孕育其中诳时惑众诬污鬼神乎遂致其罪杨厚传厚母初与前妻子博不相安厚年九岁思令和亲乃托病不言不食母知其旨惧然后改意恩养加笃博后至光禄大夫班超传超字仲升永平五年兄固被召诣校书郎超与母随至洛阳家贫常为官佣书以供养久之显宗问固卿弟安在固对为官写书受直以养老母帝乃除超为籣台令史胡广传广为太傅时年已八十而心力克壮继母在堂朝夕瞻省傍无几杖言不称老庞参传参夫人疾前妻子投于井而杀之参素与洛阳令祝良不平良闻之率吏卒入太尉府案实其事乃上参罪遂因灾异策免阳球传球性严厉郡吏有辱其母者球结少年数十人杀吏灭其家由是知名孙期传期家贫事母至孝牧豕大泽中以奉养焉黄香传香九岁失母思慕憔悴殆不免丧乡人称其至孝太守刘护闻而召之署门下孝子甚见爱敬应奉传注华峤书曰华仲迁东平相赏罚必信吏不敢犯有梓树生于厅事室上事后母至孝众以为孝感之应又
汝南记曰华仲妻本是汝南邓元义前妻
也时子朗年数岁亲姑为祸因更嫁为华仲妻其子朗为郎母与书皆不答与衣裳辄以烧之母不以介意意欲见之乃至亲家李氏堂上令人以他词请朗朗至见母再拜泣涕因起出母追谓之曰我几死自为汝家所弃我何罪过乃如此耶因此遂绝也李燮传颍川甄邵附梁冀为邺令有同岁生得罪于冀亡奔邵邵伪纳而阴以告冀冀即捕杀之邵当迁为郡守会母亡邵且埋尸于马屋先受封然后发丧邵还至洛阳燮行途遇之使卒投车于沟中笞捶乱下大署帛于其背曰贵卖友贪官埋母乃具表其状邵遂废锢终身仇览传览为蒲亭长亭人有陈元者独与母居而母诣览告元不孝览惊曰吾近日过舍庐落整顿耕耘以时此非恶人当是教化未及至耳母守寡养孤苦身投老奈何肆忿于一朝欲致子以不义乎母闻感悔涕泣而去览乃亲到元家与其母子饮因为陈人伦孝行譬以祸福之言元卒成孝子注
谢承书曰览
