<!-- { "loadSidebar": true } -->
魏悼王廷美传克修子叔充父早世先是继母无叙封法叔充请于朝诏从之遂为定制汉恭宪王元佐传允升子宗悌字元发所生母早世宗悌不识也闻父婢语平生辄掩泣继得其肖貌绘而奉之如生商恭靖王元份传宗敏颇涉书传缘郊恩建请封所生母范氏宗室子得封所生母自宗敏始周恭肃王元俨传元俨事母王德妃孝妃每有疾躬侍药晨夕盥洁焚香以祷至忧念不食母丧哀戚过人不传不字仁仲嗣濮王宗晖曾孙也性笃孝生七岁遭父北迁每思慕涕泣长力学母曹氏止之答曰君父雠未报非敢志富贵也登第时已入仕法当超两秩请回授其母母封法止令人高宗嘉其志特封郡夫人种放传放字明逸河南洛阳人也数兄皆干进独放与母俱隐终南豹林谷之东明峰结草为庐仅庇风雨以讲习为业从学者众得束修以养母母亦乐道薄滋味放自称退士尝作传以述其志淳化三年陕西转运使宋惟干言其才行诏使召之其母恚曰常劝汝勿聚徒讲学身既隐矣何用文为果为人知而不得安处我将弃汝深入穷山矣放称疾不起其母尽取其笔砚焚之与放转居穷僻人迹罕至太宗嘉其节诏京兆赐以缗钱使养母不夺其志有司岁时存问咸平元年母卒水浆不入口三日庐于墓侧张永德传永德父颖事晋至安州防御使永德生四岁母马氏被出育于祖母事继母刘氏以孝闻永德出母后适安邑刘祚及永德镇南阳祚已卒迎母归州廨起二堂与继母并居刘卒马预中参时年八十一太宗劳之赐冠帔封莒国太夫人同母弟刘再思署子城使于市西里起大第聚刘族刘温叟传温叟字永龄父岳后唐太常卿温叟以荫为左拾遗内供奉以母老乞归就养少帝即位拜刑部郎中充翰林学士初岳仕后唐尝居内署至是温叟复居斯任既受命归为母寿候立堂下须臾闻乐声两青衣举箱出庭奉紫袍兼衣母命卷帘见温叟曰此即尔父在禁中日内库所赐者温叟拜受泣下退开影堂列祭以文告之母感怆累日不忍见温叟温叟事继母以孝闻虽盛暑非冠带不敢见五代以来言执礼者惟温叟焉苏易简传蜀人何光逢易简之执友也尝任县令坐赂削籍流寓京师会易简典贡部光逢代人充试以取赀易简于稠人中屏出之光逢遂造谤书斥言朝廷事且讥易简易简得其书以闻逮捕光逢狱且坐弃市易简以杀光逢非其意居常怏怏母薛氏以杀父执切责之易简泣曰不谓及此易简罪也及易简参知政事召薛氏入禁中赐冠帔命坐问曰何以教子成此令器对曰幼则束以礼让长则教以诗书上顾左右曰真孟母也易简性嗜酒初入翰林谢日饮已微醉余日多沉湎上尝戒约深切且草书劝酒二章以赐令对其母读之自是每入直不敢饮及卒上曰易简果以酒死可惜也李宸妃传妃入宫为章献太后侍儿庄重寡言真宗以为司寝既有娠从帝临砌台玉钗坠妃恶之帝心卜钗完当为男子左右取以进钗果不毁帝甚喜已而生仁宗封崇阳县君后为婉仪仁宗即位为顺容从守永定陵初仁宗在襁褓章献以为己子使杨淑妃保视之仁宗即位妃嘿处先朝嫔御中未尝自异人畏太后亦无敢言者终太后世仁宗不自知为妃所出也明道元年疾革进位宸妃薨年四十六初章献太后欲以宫人礼治丧于外丞相吕夷简奏礼宜从厚太后怒曰相公欲离间吾母子耶夷简乃请治丧用一品礼殡洪福寺后章献太后崩燕王为仁宗言陛下乃李宸妃所生妃死以非命仁宗号恸顿毁不视朝累日下哀痛之诏自责尊宸妃为皇太后谥庄懿幸洪福寺祭告易梓宫亲哭视之徽宗韦贤妃传妃开封人高宗母也从上皇北迁建炎改元遥尊为宣和皇后绍兴七年徽宗及郑皇后崩闻至帝号恸谕辅臣曰宣和皇后春秋高朕思之不遑宁处屈己讲和正为此耳遥尊为皇太后帝以后久未归每颦蹙曰金人若从朕请余皆非所问也王伦使回言金人许归后未几金人遣萧哲来亦言后将归状遂豫作慈寿宫命莫将韩恕为奉迎使十年以金人犹未归后乃遥上皇太后册宝于慈宁殿是后生辰至朔皆遥行贺礼洪皓在燕求得后书遣李微持归帝大喜曰遣使百□不如一书遂加微官金人遣萧毅邢具瞻来议和帝曰朕有天下而养不及亲徽宗无及矣今立誓信当明言归我太后朕不耻和不然朕不惮用兵毅等还帝又语之曰太后果还自当谨守誓约如其未也虽有誓约徒为虚文命何铸曹勋报谢召至内殿谕之曰朕北望庭闱无泪可挥卿见金主当曰慈亲之在上国一老人耳在本国则所系甚重以至诚说之庶彼有感动铸等至金国首以后归为请金主曰先朝业已如此岂可辄改勋再三恳请金主始允铸等就馆馆伴耶律绍文来言金主许从所请洪皓闻之先遣人来报铸等还具言其实遂命参政王次翁为奉逆使金人遣其臣高居安完颜宗贤等扈从以行十二年四月次燕山自东平舟行由清河至楚州渡淮命太后弟安乐郡王韦渊秦鲁国大长公主吴国长公主逆于道帝亲至临平奉迎普安郡王宰执两省三衙管军皆从帝初见太后喜极而泣八月至临安入居慈宁宫先是以梓宫未还诏中外辍乐至是庆太后寿节始用乐谒家庙亲属迁官几二千人太后还宫帝侍太后或至夜分未去太后曰且休矣听朝宜早恐妨万几又尝谓两宫给使宜令通用不然则有彼我之分而佞人间言易以入也时皇后未立太后屡为帝言帝请降手书太后曰我但知家事外庭非所当预将行册命承平典礼悉能记之帝先意承志惟恐不及或一食稍减辄不胜忧惧常戒宫人曰太后年已六十惟优游无事起居适意即寿考康宁事有所阙慎毋令太后知第来白朕十九年太后年七十正月朔即宫中行庆寿礼亲属各迁官一等太后微恙累月不出殿门会牡丹盛开帝入白太后欣然步至花所因留宴竟日尽欢翌日以谕宰执后苦目疾募得医皇甫坦治即愈二十九年太后寿登八十复行庆礼亲属进官一等庶人年九十宗子女若贡士已上父母年八十者悉官封之九月得疾上不视朝敕辅臣祈祷天地宗庙社稷赦天下减租税张齐贤传齐贤曹州人淳化二年同中书门下平章事齐贤母孙氏年八十余封晋国太夫人每入谒禁中上叹其福寿有令子多手诏存问加赐与缙绅荣之四年十月命知定州以母老不愿往未几丁内艰水浆不入口者七日自是日啖粥一器终丧不食酒肉蔬□曹光实传光实迁永平军节度管内捕盗游奕使贼张忠乐尝群行攻劫且恨光实杀其徒党率众数千中夜奄至环其居鼓噪并进光实负其母挥戈突围以出贼众辟易不敢近薛奎传奎知益州成都民妇讼其子不孝诘之乃曰贫无以为养奎出俸钱与之戒曰若复失养吾不贷汝矣其母子遂如初程戡传戡通判虔州州人有杀母暮夜置尸他人之门以诬仇者狱已具戡独辨之正其罪冯元传元字道宗七岁方读易母夜梦异人以绀莲华与元吞之且曰善读此后必贵显杨察传察幼孤七岁始能言母颇知书常自教之查道传道字湛然休宁人侍母渡江奉养以孝闻母常病思鳜羹方冬苦寒市之不获道泣祷于河凿冰取之得鳜尺许以馈又刲臂血写佛经母疾寻愈后数年母卒绝意名宦司马池传池字和中举进士当试殿庭而报母亡友匿其书池心动夜不能寐曰吾母素多疾家岂无有异乎行至宫城门徘徊不能入因语其友而友止以母疾告遂号恸而归郭稹传稹字仲微幼孤母边更嫁王氏既而母亡稹解官服丧知礼院宋郊言稹服丧为过礼诏下有司博议用冯元等奏听解官申心丧贾黯传黯母陈归宗继母史在堂后迎陈归二母不相善黯能安以事之刘湜传湜字子正以龙图阁直学士知庆州湜少贱母更嫁营卒既登第具袍笏趋舍迎母里人观叹范仲淹传仲淹字希文二岁而孤母更适长山朱氏从其姓名说少有志操既知其世家乃感泣去之应天府举进士第为广德军司理参军迎其母归养仲淹性至孝以母在时方贫其后虽贵非宾客不重肉赵概传概字叔平知制诰郊祀当任子进阶爵乞回其恩封母郡太君宰相谓曰君即为学士拟封不久矣概曰母年八十二愿及今拜君赐以为荣乃许之遂为例舒亶传亶字信道调临海尉民使酒詈逐后母至亶前命斩之不服即自起斩之投劾去王安石当国闻而异之用为审官院主簿苏采传采为大理详断官民有母改嫁而死既葬辄盗其柩归祔法当死采曰子取母祔父岂与发冢取财等请而生之李载传载字伯熙性笃孝侍母病不解带至病亟不能食载亦不食母知之为强食贾逵传逵迁西染院使嘉州刺史秦凤路钤辖初逵少孤厚赂继父得其母奉以归至是以母老辞不许而赐母冠帔贾易传易字明叔无为人七岁而孤母彭以纺绩自给日与易十钱使从学易不忍使一钱每浃旬辄复归之年逾冠中进士甲科高登传登字彦先事其母至孝舟行至封康间阻风方念无以奉晨膳忽有白鱼跃于前柳约传约字元礼天性至孝母病甚泣祷于天愿损寿以益亲寿母寻愈约竟先母两月卒吕端传李继迁扰西鄙保安军奏获其母至是太宗欲诛之以寇准居枢密副使独召与谋准退过相幕端疑谋大事邀谓准曰上戒君勿言于端乎准曰否端曰边鄙常事端不必与知若军国大计端备位宰相不可不知也准遂告其故端曰何以处之准曰欲斩于保安军北门外以戒凶逆端曰必若此非计之得也愿少缓之端将覆奏入曰昔项羽得太公欲烹之高祖曰愿分我一杯羹夫举大事不顾其亲况继迁悖逆之人乎陛下今日杀之明日继迁可擒乎若其不然徒结怨雠愈坚其叛心耳太宗曰然则何如端曰以臣之愚宜置于延州使善养视之以招来继迁虽不能即降终可以系其心而母死生之命在我矣太宗抚髀称善曰微卿几误我事即用其策其母后病死延州继迁寻亦死继迁子竟纳款请命端之力也岳飞传飞生未弥月河决内黄水暴至母姚抱飞坐瓮中冲涛及岸得免人异之飞至孝母留河北遣人求访迎归母有痼疾药饵必亲母卒水浆不入口者三日韩肖冑传肖冑字似夫充通问使将行母语之曰汝家世受国恩当受命即行勿以我老为念帝称为贤母封荣国夫人肖冑事母以孝闻边光范传光范字子仪性至孝母病疽光范常吮之李穆传穆字孟雍性至孝母尝卧疾每动止转侧皆亲自扶掖乃称母意后穆坐秦王事属吏其子惟简绐祖母以穆奉诏鞫狱台中及责授为省郎还家亦不以白母每隔日阳为入直即访亲友或游僧寺免归暨于牵复母终弗之知及居丧思慕以至灭郭廷谓传廷谓字信臣性恭谨事母以孝闻未尝不束带立侍王荣传荣定州人为定州行营都部署荣粗率所为不中理侵取官地莳蔬吝惜公钱不以劳将士且母老不迎养供给甚薄太宗闻而怒曰忠臣出于孝子之门荣事亲若此窜逐之余凶行弗悛岂可复置左右效晋帝养成张彦泽邪即诏罢督责邹浩传浩字志完除谏官恐贻亲忧欲固辞母张氏曰汝能报国无愧于公论吾顾何忧及浩两谪岭表母不易初意任谅传谅九岁而孤舅欲夺母志谅挽衣泣曰岂有为人子不能养其亲者乎母为感动而止洪拟传拟字成季自海州还居镇江赵万叛兵逼郡守臣赵子崧战败遁去拟挟母出避遇贼至欲兵之拟曰死无所避愿勿惊老母贼舍之他贼又至临以刃拟指其母曰此吾母也幸勿怖之贼又舍去陈尧佐传尧佐父省华母冯氏性严尧叟事亲孝谨怡声侍侧不敢以贵自处家本富禄赐且厚冯氏不许诸子事华侈旧制登枢近者母妻即封郡夫人尧叟以父在朝母止从父封遂以妻封表让于母朝廷援制不许父既卒帝欲褒封其母以问王旦旦曰虽私门礼制未阕公朝降命亦无嫌也乃封上党郡太夫人进封滕国年八十余无恙后尧叟数年卒苏轼传轼生十年父洵游学四方母程氏亲授以书闻古今成败辄能语其要程氏读东汉范滂传慨然太息轼请曰轼若为滂母许之否乎程氏曰汝能为滂吾顾不能为滂母耶章谊传谊字宜叟席益荐谊使金帝曰谊亦母老朕当自谕之谊闻命略无难色戒其家人勿使母知将行告母曰是行不数月即归大似往年太学谒告时尔及还母竟不知其使金也孙侔传侔字少述早孤事母尽孝志于禄养故屡举进士及母病革自誓终身不求仕王楠传楠字汝良祖伦使北死孝宗访求其孙之未禄者三人官之楠其一也假右司郎中使持书北行楠归白其母母曰而祖以忠死国故恩及子孙汝其勉旃毋以吾老为念李南公传南公字楚老郑州人知长沙县有嫠妇携儿以嫁七年儿族取儿妇谓非前子讼于官南公问儿年族曰九岁妇曰七岁问其齿曰去年毁矣南公曰男八岁而龀尚何争命归儿族韩琦传琦辅立英宗门人亲客或从容语及定策事琦必正色曰此仁宗圣德神断为天下计皇太后内助之力臣子何与焉英宗暴得疾太后垂帘听政帝疾甚举措或改常度遇宦官尤少恩左右多不悦者乃共为谗间两宫遂成隙琦与欧阳修奏事帘前太后呜咽流涕具道所以琦曰此病固尔病已必不然子疾母可不容之乎修亦委曲进言太后意稍和久之而罢后数日琦独见上上曰太后待我无恩对曰自古圣帝明王不为少矣然独称舜为大孝岂其余尽不孝邪父母慈爱而子孝此常事不足道惟父母不慈而子不失孝乃为可称但恐陛下事之未至尔父母岂有不慈者哉帝大感悟及疾愈琦请乘舆因祷雨具素服以出人情乃安太后还政刘安世传安世字器之仪状魁硕音吐如钟初除谏官未拜命入白母曰朝廷不以安世不肖使在言路倘居其官须明目张胆以身任责脱有触忤祸谴立至主上方以孝治天下若以老母辞当可免母曰不然吾闻谏官为天子诤臣汝父平生欲为之而弗得汝幸居此地当捐身以报国恩正得罪流放无问远近吾当从汝所之于是受命江万里传万里字子远迁侍御史未及拜万里器望清峻论议风采倾动一时帝眷注尤厚尝□祠省母疾不许属弟万顷奉母归南康旋以母病闻万里不俟报驰归至祁门得讣而议者谓万里母死秘不奔丧反挟妾媵自随于是侧目万里者相与腾谤万里无以自解坐是闲废者十有二年李定传定字资深拜太子中允御史陈荐疏定顷为泾县主簿闻庶母仇氏死匿不为服诏下江东淮浙转运使问状奏云定尝以父年老求归侍养不云持所生母服定自辩立实不知为仇所生故疑不敢服而以侍养解官曾公亮谓定当追行服安石力主之改为崇政殿说书公论恶之不孝之名遂着孙唐卿传唐卿通判陜州于吏事若素习民有母再适人而死及葬其父恨母之不得祔盗母之丧而同葬之有司论以法唐卿时权府事乃曰是知有孝而不知有法尔乃释之以闻贾黄中传黄中字娲民参知政事太宗召见其母王氏命坐谓曰教子如是真孟母矣作诗以赐之颁赐甚厚黄中畏慎过甚中书政事颇留不决罢知襄州上言母老乞留京改知澶州辞日上因谓侍臣曰朕尝念其母有贤德七十余年未觉老每与之语甚明敏黄中终日忧畏必先其母老矣因目参知政事苏易简曰易简之母亦如之自古贤母不可多得易简前谢曰陛下以孝治天下奖及人亲臣实何人膺兹荣遇至道初黄中遘疾诏令归阙既居内阁甚以为慰二年以疾卒年五十六其母尚无恙卒如上言赠礼部尚书上闻其素贫别赐钱三十万既葬其母入谢又赐白金三百两上谓之曰勿以诸孙为念朕当不忘也刘潜传潜字仲方知蓬莱县代还过郓州方与曼卿饮闻母暴疾亟归母死潜一恸遂绝其妻复抚潜大号而死时人伤之曰子死于孝妻死于义折德扆传德扆子御卿淳化五年拜永安节度使契丹入寇御卿大败之于子河汊岁余御卿被病德威谍知之率众来侵以报子河汊之役御卿力疾出战德威闻其至不敢进会疾甚其母密遣人召归御卿曰世受国恩边寇未灭御卿罪也今临敌弃士卒自便不可死于军中乃其分也为白太夫人无念我忠孝岂两全言讫泣下翊日卒程迥传迥知隆兴府进贤县省符下知平江府王佐决陈长年辄私卖田其从子诉有司十有八年母鱼氏年七十坐狱廷辨按法追正令候母死服阕日理为己分令天下郡县视此为法迥为议曰天下之人孰无母慈子若孙宜定省温凊不宜有私财也在律别籍者有禁异财者有禁当报牒之初县令杖而遣之使听命于其母可矣何稽滞遍诉有司而达于登闻院乎春秋谷梁传注曰臣无讼君之道为卫侯郑与元咺发论也夫诸侯之于命大夫犹若此子孙之于母乃使坐狱以对吏爱其亲者闻之不觉泣涕之横集也按令文分财产谓祖父母父母服阕已前所有者然则母在子孙不得有私财借使其母一朝尽费其子孙亦不得违教令也既使归于其母其日前所费乃卑幼辄用尊长物法须五年尊长告乃为理何至豫期母死又开他日争讼之端也抑亦安知不令之子孙不死于母之前乎守令者民之师帅政教之所由出诚宜正守令不职之愆与子孙不孝之罪以敬天下之为人母者高宗吴皇后传后开封人被选入宫与张氏并为婉仪寻诏立为皇后初伯琮以宗子召入宫命张氏育之后时为才人亦请得育一子于是得伯玖更名璩中外议颇籍籍张氏卒并育于后后视之无间伯琮性恭俭喜读书帝与后皆爱之封普安郡王后常语帝曰普安其天日之表也帝与决立为皇子赵葵传葵知滁州与金人对境母疾谒告省侍不得刲股杂药以寄之母卒葵求解官不许不得已卒哭复视事淳佑二年进大学士知潭州湖南安抚使改福州三年葬其母乞追服终制不允葵上疏曰移忠为孝臣子之通谊教孝求忠君父之至仁忠孝一原并行不悖故曰忠臣以事其君孝子以事其亲其本一也臣不佞戒谨持循惟恐失坠往岁叨当事任服在戎行偕同气以率先冒万死而不顾捐躯戡难效命守封是以孝事君之充也陛下昭示显扬优崇宠数使为人子者感恩为人亲者知劝矣臣昨于草土被命起家勉从权制先国家之急而后亲丧也今释位去官已追服居庐乞从彝制又不许再上疏曰臣昔者奉诏讨逆适丁家难闵然哀疚之中命以驱驰之事移孝为忠所不敢辞是臣常先国家之急而效臣子之义矣亲恩不报寖逾一纪食稻衣锦俯仰增愧且臣业已追衰麻之制伸苫块之哀负土成坟倚庐待尽丧事有进而无退固不应数月而除也及命提举洞霄宫不拜黄介传介字刚中德佑元年北兵至介坚守而死妻刘被掠子用中逃得不死及壮求母四方逾十年得于京师以归州里称为黄孝子云李靓传靓字彦和幼孤母督之学不肯卒业母诘之辞曰国家遭靖康之变县云扰士当捐躯为国戡大憝安能呫嗫章句间效浅丈夫哉刘清之传清之字子澄母不逮养每展阅手泽涕泗交颐真德秀传德秀四岁受书过目成诵十五而孤母吴氏力贫教之包恢传恢知隆兴府兼江西转运有母诉子者年月后状作疏字恢疑之呼其子至泣不言及得其情母孀居与僧通恶其子谏以不孝坐之状则僧为之也因责子侍养跬步不离僧无由至母乃托夫讳日入寺作佛事以笼盛衣帛因纳僧于内以归恢知之使人要之置笼公库逾旬吏报笼中臭达于外恢命沈于江语其子曰为汝除此害矣李昊传昊字穹佐自言唐相绅之后祖干佑建州刺史父羔容管从事昊生于关中幼遇唐末之乱随父避地至奉天值昭宗迁洛岐军攻破奉天父及弟妹皆为乱兵所杀是时年十三独得免遂流寓新平十数年会刘知俊领岐军围州城昊逾城出为候骑所得知俊与语甚器之置于门下以其女妻之知俊归蜀伪署遂州武信军节度以昊为从事王建使知俊出师令昊主留务会建杀知俊昊亦罢职王衍袭伪位授彭州导江令历中书舍人翰林学士岐军之难昊母独无恙至是十九年昊仕独显达乃遣心膂张金王彦间道迎其母昊请告境上奉迎衍赐以金勒名马昊至青泥岭见母母抚昊首号恸哀感行路杨文仲传文仲字时发七岁而孤母胡年二十有八守节自誓教养诸子文仲既冠以春秋贡其母喜曰汝家至汝三世以是经收效矣尹焞传焞字彦明少师事程颐常应举发策有诛元佑诸臣议焞曰噫尚可以干禄乎哉不对而出告颐曰焞不复应进士举矣颐曰子有母在焞归告其母陈母曰吾知汝以善养不知汝以禄养颐闻之曰贤哉母也于是终身不就举陈淳传淳字安卿性孝母疾亟号泣于天乞以身代周尧卿传尧卿字子俞年十二丧父忧戚如成人见母则抑情忍哀不欲伤其意母知而异之谓族人曰是儿爱我如此多知孝养矣卒能如母之言及母丧倚庐三年席薪枕块虽疾病不饮酒食肉既葬慈乌百数土集陇上人以为孝感所致赵与欢传与欢知安吉州有嫠媪一子以不孝告留之郡厅日为馔俾亲馈晨昏以礼未周月母子如初叶梦鼎传咸淳三年梦鼎为参知政事利州转运使王价尝以言去言非其罪也四川制置司已辟参议及死其子诉求遗泽至是梦鼎明其无罪似道以为恩不己出罢省部吏数人榜其姓名于朝梦鼎怒曰我断不为陈自强即求去似道之母让似道曰叶丞相安于家食未尝希进汝强与以相印今乃牵制至此若不从吾言吾不食矣似道曰为官不得不如此苏庆文传庆文夏县人母少寡庆文惧其妻不能敬事每戒之曰汝事吾母少不谨必逐汝妻奉教母得安其室终身马廷鸾传廷鸾字翔仲本灼之子继灼兄光后甘贫力学既冠里人聘为童子师遇有酒食馔则念母藜藿不给为之食不下咽胡颖传颖字叔献父娶赵方弟雍之女二子长曰显有拳勇以材武入官颖自幼风神秀异机警不常成童即能背诵诸经中童子科复从兄学弓马母不许曰汝家世儒业不可复尔也遂感励苦学尤长于春秋性不喜邪佞尤恶言神异衡州有灵祠吏民夙所畏事颖撤之作来谂堂奉母居之欧阳守道传守道少孤贫力学里人聘为子弟师主人□其每食舍肉密归遗母为设二器驰送乃肯肉食邻媪儿无不叹息史次秦传次秦眉山人及进士第吴曦叛招次秦甚遽次秦迁延固避伪知大安军郭鹏飞迫之行乃以石灰桐油涂两目末生附子傅之比至目益肿次秦母年高而贤闻次秦为曦所招即命家人以疾笃驰报且曰恐病不足以取信以讣闻可也曦乃听还朱寿昌传寿昌字康叔父巽寿昌知广德军寿昌母刘氏巽妾也巽守京兆刘氏方娠而出寿昌生数岁始归父家母子不相闻五十年行四方求之不置饮食罕御酒肉言辄流涕用浮屠法灼背烧顶刺血书佛经力所可致无不为者熙宁初与家人辞诀弃官入秦曰不见母吾不反矣遂得之于同州刘时年七十余矣嫁党氏有数子悉迎以归京兆钱明逸以其事闻诏还就官由是以孝闻天下自王安石苏颂苏轼以下士大夫争为诗美之寿昌以养母故求通判河中府数岁母卒寿昌居丧几丧明既葬有白乌集墓上拊同母弟妹益笃彭瑜传瑜字君玉吉之安福人熙宁间失其母瑜朝夕焚香祈天愿知母所在如是十余年俄有人言其母为泰和倪氏妇瑜竟迎以归赵伯深传伯深字逢原父子佪宣和间为棣州兵官属会兵取燕子佪被檄往塞上伯深时尚幼与其母张留居棣州既而金人渡河伯深母子相失子佪亦隔绝建炎二年始得南归子佪卒伯深寻访其母三十余年一旦闻在泸南伯深徒步入蜀间关累年绍兴二十一年乃得其母相持号泣哀感行路曾慥在夔州赋诗以美其事陈文龙传文龙字君贵益王称制于福州文龙参知政事已而大军入广建宁泉福皆降王刚中徇兴化林华导兵至城下通判曹澄孙开门降执文龙与其家人至军中欲降之不屈左右陵挫之文龙指其腹曰此皆节义文章也可相逼耶强之卒不屈乃械系送杭州文龙去兴化即不食至杭饿死其母系福州尼寺中病甚无医药左右视之泣下母曰吾与吾儿同死又何恨哉亦死众叹曰有斯母宜有是儿为收葬之陈思道传思道江阴人丧父事母兄以孝悌闻鬻酰市侧以给晨夕买物不酬价如所索与之母病衣不解带者数月双目疮烂饮食随母多少洎母丧水浆不入口七日既葬结庐墓侧日夜悲恸咸平元年知军上其事诏赐束帛旌其门陈宗传宗永嘉人年十六母蔡病笃刲股为饵病愈已而复病不救宗一恸而绝郡守陆德舆云陈宗自毁其体哀恸伤生虽非孝道之正而能为人所难为之事亦天性之至官为合葬榜曰陈孝子墓侯义传义应天府楚丘人贫无产佣田以事母里人有葬其亲而遽返者义母过其冢泣谓义曰我死其若是乎义乃感激自誓而不欲言但慰其母曰勿悲义必不尔咸平中母卒义力自办葬不掩坟圹昼则负土筑坟夜则恸哭柩侧妻子困匮不给田主曹氏哀怜之资以糇粮逾年坟间瓜异蒂木连理又有巨蛇绕其侧不暴物野鸽飞而不去尝遇盗劫其衣服既而知是义物悉还之顾忻传忻泰州泰兴人十岁丧父以母病荤辛不入口者十载鸡初鸣具冠带率妻子诣母之室问其所欲如此五十年未尝离母左右母老目不能睹物忻日夜号泣祈天刺血写佛经数卷母目忽明烛下能缝□九十余无疾而终又有杭州仁和人李琼以鬻缯为业事母孝夜常十余起省母母喜食时新琼百方求市得必十倍酬其直朱泰传泰湖州武康人家贫鬻薪养母常适数十里外易甘旨以奉母泰服食粗粝戒妻子常候母色一日鸡初鸣入山及明憩于山足遇虎搏攫负之而去泰已瞑眩行百余步忽稍醒厉声曰虎为暴食我所恨母无托尔虎忽弃泰于地走不顾如人疾驱状泰匍匐而归母扶持以泣泰亦强举动不逾月如故乡里闻其孝感率金帛遗之里人目为朱虎残李璘传雍熙中有京兆鄠县民甄婆儿母刘与同里人董知政忿竞知政击杀刘氏婆儿始十岁妹方襁褓托邻人张氏乳养婆儿避雠徙居赦村后数年稍长大念母为知政所杀又念其妹寄张氏与兄课儿同诣张氏求见妺张氏拒之不得见婆儿愤怒悲泣谓兄曰我母为人所杀妹流寄他姓大雠不报何用生为时方寒食具酒殽诣母坟恸哭归取条桑斧置袖中往见知政知政方与小儿戏婆儿出其后以斧斫其脑杀之有司以其事上请太宗嘉其能复母雠特贷焉刘孝忠传孝忠并州太原人母病经三年孝忠割股肉断左乳以食母母病心痛剧孝忠燃火掌中代母受痛母寻愈后数岁母死孝忠佣为富家奴得钱以葬富家知其孝行养为己子吕升传冀州南宫人王翰母丧明翰自抉右目睛补之母目明如故易延庆传延庆父赟卒服阕延庆以母老称疾不就官母卒从□殡数年延庆出为大理寺丞尝司建安市征及母葬有期私归营葬掩圹而返知军扈继升言其擅去职坐免所居官复庐墓侧数年母平生嗜栗延庆树二栗墓侧二树连理苏易简朱台符为赞美之董道明传道明蔡州褒信人母死出葬道明潜匿墓中人瘗之经三日家人发冢取之道明无恙终身庐于墓侧郭琮传琮台州黄岩人幼丧父事母极恭顺娶妻有子移居母室凡母之所欲必亲奉之居常不过中食绝饮酒茹荤者三十年以祈母寿母年百岁耳目不衰饮食不减乡里异之至道三年诏书存恤孝悌乡老陈赞率同里四十人状琮事于转运使以闻有诏旌表门闾除其徭役明年母无疾而终琮哀号几乎灭性乡闾率金帛以助葬谢枋得妻李氏传枋得母桂氏尤贤达自枋得逋播妇与孙幽远方处之泰然无一怨语人问之曰义所当然也人称为贤母云王氏传王氏利州路提举常平司干办公事刘当可之母也绍兴三年就养兴元大元兵破蜀提刑庞授檄当可诣行司议事当可捧檄白母王氏毅然勉之曰汝食君禄岂可辞难当可行大元军屠兴元王氏义不辱大骂投江而死其妇杜氏及婢仆五人咸及于难当可闻变奔赴江浒得母丧以归诏赠和义郡太夫人曾氏妇晏传晏汀州宁化人夫死守幼子不嫁绍定间寇破宁化县令佐俱逃将乐县宰黄垺令土豪王万全王伦结约诸寨以拒贼晏首助兵给□多所杀获贼忿其败结集愈众诸寨不能御晏乃依黄牛山傍自为一寨一日贼遣数十人来索妇女金帛晏召其田丁谕曰汝曹衣食我家贼求妇女意实在我汝念主母各当用命不胜即杀我因解首饰悉与田丁田丁感激思奋晏自槌鼓使诸婢鸣金以作其勇贼复退败邻乡知其可依挈家依黄牛山避难甚众有不能自给者晏悉以家粮助之于是聚众日广复与伦万全共措置析黄牛山为五寨选少壮为义丁有急则互相应援以为犄角贼屡攻弗克所活老幼数万人知南剑州陈韡遣人遗以金帛晏悉散给其下又遗楮币以劳五寨之义丁且借补其子名其寨曰万安事闻诏特封晏为恭人仍赐冠帔其子特与补承信郎闻见前录寇莱公既贵因得月俸置堂上有老媪泣曰太夫人捐馆时家贫欲绢一匹作衣衾不可得不及公之今日也公闻之大恸故居家俭素所卧青帷二十年不易默记杨宣懿察之母甚能文而教子以义方少不中礼辄扑之察省试房心为明堂赋榜发科第二人报者至其母睡未起闻之大怒转面向壁曰此儿辱我如此乃为人所压邪及察归亦久不与语其年廷对宣懿果魁天下小学外篇吕荣公名希哲字原明申国正献公之长子申国夫人性严有法虽甚爱公然教公事事循蹈规矩甫十岁祁寒暑雨侍立终日不命之坐不敢坐也日必冠带以见长者平居虽甚热在父母长者之侧不得去巾袜縳□衣服唯谨行步出入无得入茶肆酒肆市井里巷之语郑卫之音未尝一经于耳不正之书非礼之色未尝一接于目申国夫人教训如此之严故公德器成就大异众人渑水燕谈录宋陈尧咨善射号小由基及守荆南回母冯夫人问曰汝为郡有何异政尧咨曰每以弓矢为乐母曰汝父教汝以忠孝辅国家今汝不务行仁化而专务一夫之舅岂汝父志邪杖之碎其金鱼老学庵笔记任元受事母尽孝母老多疾病未尝离左右元受自言老母有疾其得疾之由或以饮食或以燥湿或以语话稍多或以忧喜稍过尽言皆朝暮候之无毫发之差五脏六腑中尽皆洞见曲折不待切脉而知故用药必效虽名医不逮张魏公作都督欲辟之入幕元受力辞曰尽言方养亲使得一神丹可以长年必持以遗老母不以献公也况能舍母而与公军事耶魏公太息而许之后山谈丛邑子寇定疽发于脑每呼其母自叙平生不孝与悌则痛可忍若有使之者又召其弟教以勿效我也记闻录寇莱公少时不修小节颇爱鹰犬太夫人性严每不胜怒举秤锤投之中足流血由是折节从学及贵母已亡每扪其疮痕辄哭云齐东野语穆陵初年尝于上元日清燕殿排当恭请恭圣太后既而烧烟火于庭有所谓地老鼠者径至大母圣座下大母为之惊惶拂衣径起意颇疑怒为之罢宴穆陵恐甚不自安遂将排办巨珰陈询尽监系听命明穆陵至陈朝谢罪且言内臣排办不谨取自行遣恭圣笑曰终不成他特地来惊我想是误耳可以赦罪于是子母如初焉隆国黄夫人湖州德清县人初入魏峻叔高宗既出复归李仁本媵其女以入荣邸时嗣王与芮苦无子一幸而得男是为度宗然自处极谦抑虽骤贵盛每遇邸第亲戚至不敢坐常以奶子自称人亦以此名之或者有魏奶子之谤其实不然也秦齐国夫人胡氏贾涉济川以制置少日舟过龟溪见妇人浣衣者偶聘之因至其家问夫何在曰未归语稍洽调之曰肯相从乎欣然唯命及夫还扣之亦无难色遂携以归既而生似道未几去嫁为民妻似道少长始奉以归性极严毅似道畏之当景定咸淳间屡入禁中隆国至同寝处恩宠甚渥年至八十有三上方赐秘器及冰脑各五百两赙银绢四千两匹命中使护葬师漕供费凡两辍朝赐谥柔正又赐功德寺及田六千亩可谓盛极矣王宣子尚书母葬山阴狮子坞为盗所发时宣子为吏部员外郎其弟公衮待次乌江尉居乡物色得之乃本村无赖嵇泗德者所为遂闻于官具服其罪止从徒断黥隶他州公衮不胜悲愤时犹拘留钤辖司公衮遂诱守卒饮之以酒皆大醉因手断贼首朝复提之自归有司宣子亟以状白堂纳官以赎弟罪事下给舍议时杨椿元老为给事张孝祥安国兼舍人书议状曰复雠义也夫雠可复则天下之人将交雠而不止于是圣人为法以制之当诛也吾为尔诛之当刑也吾为尔刑之以尔之雠丽吾之法于是凡为人子而雠于父母者不敢复而惟法之听何也法行则复雠之义在焉故也今夫佐公衮之母既葬而暴其骨是僇尸也父母之雠孰大于是佐公衮得贼而辄杀之义也而莫之敢也以为有法焉律曰发冢开棺者绞二子之母遗骸散逸于故藏之外则贼之死无疑矣贼诚死则二子之雠亦报此佐公衮所以不敢杀之于其始获而必归之吏也狱成而吏出之使贼阳阳出入闾巷与齐民等夫父母之雠不共戴天者也二子之始不敢杀也盖不敢以私义故乱法今狱已成矣法不当死二子杀之罪也法当死而吏废法则地下之辱沈痛郁结终莫之伸为之子者尚安得自比于人也哉佐有官守则公衮之杀是贼协于义而宜于法者也春秋之义复雠公衮起儒生尪羸如不胜衣当杀贼时奴隶皆惊走贼以死捍公衮得不死适耳且此贼掘冢至十数尝败而不死今又败焉而又不死则其为恶必侈于前公衮之杀之也岂特直王氏之冤而已哉椿等谓公衮复雠之义可嘉公衮杀掘冢法应死之人为无罪纳官赎弟之请当不许故纵失刑有司之罚宜如律诏给舍议是其后公衮于干道间为□令所删定官一日登对孝宗顾问左右曰是非手斩发冢贼者乎意颇喜之未几除左司公衮为人□甚王龟龄□赠诗有云貌若尪羸中甚武者盖纪实也吴季谦愈初为鄂州邑尉常获盗讯之则昔年有某郡倅者江行遇盗杀人其妻有色盗□之曰汝能从我乎妻曰汝能从我则我亦从汝否则杀我盗问故曰吾事夫若干年今至此已矣无可言者仅有一儿才数月吾欲浮之江中幸而有育之者庶其有遗种吾然后从汝无悔盗许之乃以黑漆团合盛此儿藉以文褓且置银二片其旁使随流去如是十余年一日盗至鄂舣舟挟其家至某寺设供至一僧房庋间黑合在焉一见识之惊绝几倒因曰吾疾作姑小憩于此毋挠我乘间密问僧何从得此合僧言某年月日得于水滨有婴儿及白金在焉吾收育之为求乳食今在此年长矣呼视之酷肖其父乃为僧言始末且言在某所能为我闻之有司密捕之可以为功受赏吾冤亦释矣僧为报尉一掩获之遂取其子以归季谦用是改秩国老谈苑曹璨彬之子也为节度使其母一日阅宅库见积钱数千缗召璨指而示曰先侍中履历中外未尝有此积聚可知汝不及父远矣归田录富丞相弼入中书时年五十二太夫人在堂康强后三年太夫人薨有司议赠恤之典云无见任宰相丁忧例是岁三月十七日春宴百司已具前一夕有旨富某母丧在殡特罢宴此事亦前世未有蟹谱初杭俗嗜蟼蟆而鄙食蟹时有农夫田彦升者家于半道幼性至孝其母嗜蟹彦升虑其邻比窥笑常远市干苏湖间熟之以布囊负归俄而杨行密将田頵兵暴至乡人皆窜避于山谷粮道不接或多馁死独彦升挈囊负母竟以解免时人以为纯孝之报焉酒谱益部传曰杨子拒妻刘泰璞贞懿达礼子元宗醉归舍刘十日不见诸弟谢过乃责之曰汝沈荒不敬何以帅先诸弟青箱杂记杨文公为执政所忌母病谒告不俟朝旨径归韩城与弟倚居逾年不调公有启谢朝中亲友曰介推母子愿归绵上之田伯夷弟兄甘受首阳之饿后除知汝州而希旨言事者攻击不已公又有启与亲友曰已挤沟壑犹下石而弗休方困蒺藜尚关弓而相射东坡志林蔡延庆所生母亡不为服久矣闻李定不服所生母为台所弹乃乞追服乃知蟹匡蝉緌不独成人之弟也厚德录张忠定公视事退后有一厅子熟睡公诘之汝家有甚事对曰母久病兄为客未归访之果然公翌日差场务一名给之且曰吾厅上有敢睡者邪此必心极幽懑使之然尔故悯之清波杂志蔡京在相位偶在告未出有某氏先在两家各生一子后二子入从争欲迎母归养未知适从事至朝廷执政无所处持以白京京曰此亦何难第问其母愿归何处一言遂决癸辛杂识宝庆丙戌莆阳境内小民张氏至孝家贫养母尝有所适归而母亡张追慕不已既祥而不除欲丧之终其身太守杨叔昉闻而哀之赐以钱酒且书其门曰何必读书只此便是读书何必为学只此便是为学宣政杂录宣和年都下赵倚年十二随母嫁里中田生生勇多力母每遭毒手积六年倚每见母被陵辱即劝母归母终无意一日倚病母遭叱詈倚病中愤郁因力遣母出买药时田生尚寝倚乃阖户持刀杀田生连十余下以力弱不能中要害而田亦宛转血中邻人排闼入倚曰吾母以身归田生执爨具饭乳子澣衣勤劳旦夕而未尝得田生一善言为人子者得不痛心恨吾病甚不能力断其首即以刀付逻卒束手就执既行犹回视诸人曰好视吾母行人皆为之泣下狱审其孝亦为谳上上哀其诚止从杖而编置焉因话录王川调官京师母老留鼎州久不归侍尝阅贵人歌舞有诗云画堂玉佩萦云响不及桃源款乃歌黄山谷和韵讽之云慈母每占乌鹊喜家人应赋扊□歌可谓尽朋友责善之道山谷至孝奉母安康君至为亲涤溺器未尝顷刻不供子职
