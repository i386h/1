<!-- { "loadSidebar": true } -->
明外史晋恭王棡传简王新母太妃尚氏严教子以礼太妃疾新叩头露祷沈德四传洪武二十七年九月山东守臣言日照民江伯儿母病割胁肉以疗不愈祷岱岳神母疾瘳愿杀子以祀已果瘳竟杀其三岁儿唐定王桱传宪王琼炟薨庄王芝址嗣承休王芝埌者宪王继妃焦氏子爱之遇节旦召乐妇入宫戏笑芝址诘之语不逊焦怒持铁锤击宫门芝址闭不敢出妃弟璟诬王詈继母宪宗革芝址爵久之始复襄王瞻墡传佑材佑质皆无子从侄阳山王厚颎立厚颎事嫡母王太妃及生母太妃至孝卒殡之东偏王太妃曰汝母有子社稷是赖毋以我故避正寝厚颎泣曰臣不敢以非礼加臣母及葬跣足扶榇五十里李德成传德成涞水人幼丧父元末德成年甫十二随母避寇至河滨寇骑迫母投河死德成长娶妇王氏抟土为父母像己与妻衔勒负鞍为马朝夕伏像侧方严冬大雪冰坚至底德成梦母谓己曰我处冰下寒不得出觉而大恸旦与妻徒跣行三百里抵河滨卧冰七日冰果融数十丈恍惚若见其母而他处坚冻如故里人相率拜恳其归乃与俱返张信传信父兴建文帝即位大臣荐信谋勇调北平都司受密诏令与谢贵张昺谋燕尽缚藩府人信忧惧不知所为母怪而问之信诡以他语对母愈诘之乃告以故母大惊曰不可汝父每言王气在燕汝无妄举灭族钱瑛传瑛同时曾鼎字元友泰和人元末鼎奉母避贼母被执鼎跪而泣代贼怒将杀母鼎号泣以身翼蔽伤项肩及足控母不舍贼魁继至悯之携其母子入营疗治获愈正德中流贼掠巨鹿执赵智赵慧之母将杀之智追至跪告曰母年老愿杀我慧亦至泣曰兄年长愿留养母而杀我智力与争死而母复请曰吾老当死乞留二子群贼笑曰皆好人也并释之姚玭传玭松江人元至正中苗帅扬完者兵入境大掠玭奉母避于野阻河不得渡母泣曰兵至吾誓不受辱遂沉于水玭急投水救之负母而出已数遇盗中矢玭佯死伏尸间以免乃奉母过湖淮兵疑从苗中来缚送泖上军力辨始白后母病思食鱼暮夜无从得家养一鸟忽飞去攫鱼以归有祝昆者丽水人元末昆奉母避贼山中贼追及母急投崖下昆掷身赴救忽雷雨大作贼骇散一时避难者俱脱母坠深崖几绝昆幸挂树梢不死卒负母而登崔敏传有顾琇者字季栗吴县人洪武初父充军凤翔母随行留琇视丘墓越六年闻母殁琇奔赴负母骨行数千里寝则悬之屋梁涉则戴之于顶赵绅传曲祥字景德永平人永乐中父亮为松江金山卫百户祥年十四被倭掠遂仕其国宣德中与使臣偕来上疏乞赐侍养不从其请但许给驿暂归仍还本国祥抵金山独其母在不能识曰果吾儿则耳阴有赤痣验之信抱持痛哭未几别去至日本启以圣意国王允之仍令入贡祥乃复申前请诏许袭职归养母子相失二十年又有华夷之限竟得遂其初志闻者异之祥事母克备甘旨母寝疾三载朝夕不离侧及卒哀毁骨立宁献王权传靖王奠培嗣景泰中弋阳王奠壏讦其反逆罪遇赦不治奠壏奠培弟也锦衣逯杲使诇事者诬奠壏烝母英宗遗奠培书令具实以闻而遣驸马都尉薛桓与杲□问奠培奏无是事杲按亦无实帝怒责问杲杲惧乃以为实帝乃赐奠壏母子自尽焚其尸是日雷雨大作平地水深数尺众咸冤之仁宗诚孝皇后张氏传后父兵马副指挥麒仁宗立册为后宣宗即位上尊号曰皇太后军国大议多禀听裁决是时海内泰宁帝入奉起居出奉游宴四方贡献虽微物必先上皇太后两宫慈孝闻天下宣德三年太后游西苑皇后皇妃侍帝亲掖舆登万岁山奉觞上寿献诗颂德又明年谒长献二陵帝亲櫜鞬骑导至河桥下扶辇畿民夹道拜观陵旁老皆山呼迎拜太后顾曰百姓戴君以能安之耳皇帝宜重念帝奉太后过农家召老妇问生业赐钞币有进蔬食酒浆者太后取以尝帝曰此田家味也崔鉴传鉴京师人父嗜酒狎娼召与居娼恃宠时时陵鉴母父又被酒数侵辱之一日娼恶言詈母母复之娼遂击败母面母不胜愤入室伏床而泣将自尽鉴时年十三自学舍归问之母告以故鉴曰母无死即走至学舍挟刃还娼适扫地且扫且詈鉴即拔刃刺其左胁立毙乃匿刃牖下亡走数里忽自念曰父不知我杀娼必累我母急趋归父果诉于官将絷其母矣鉴至告捕者曰此我所为非母也众见其幼不信鉴曰汝等不信请问凶器安在自出刃示之众乃释母絷鉴置狱事闻下刑部谳尚书闻渊等议鉴志在救母且年少可矜难拘常律帝乃贷其罪汪睿传睿字仲鲁婺源人元末与弟同集义旅保障乡邑庚子秋同为张士诚所杀授睿安庆税令时入奏事楚寇陷城妻程负幼子淮窜山中度难两全弃之仆后至得子草间顾无恙寄乳村媪逾旬子母复聚人以为好德之报王溥传溥安仁人洪武元年擢河南行省平章先是溥未仕时奉其母叶避兵贵溪遇乱与母相失不知所在者凡十八年溥思母切尝梦母若告以所在者命筮之其繇词曰非岩非穴厥乃朽骨及是溥从容言于帝请归省坟墓帝许之且命礼官具祭物溥归率士卒躬诣贵溪之桃源山求之不得昼夜号泣者三日既乃得居人吴海言夫人为贼所逼投井中死矣溥访得井至则有鼠自井中出径投溥怀中旋复入井遂汲井索之母遗尸果在溥哀呼不自胜乃具衣冠即其地葬之人皆称溥孝感荣瑄传瑄琼州人三岁而孤与兄琇□以孝闻天顺四年土贼据琼城瑄兄弟扶母走避遇贼琇谓瑄曰我以死卫母汝急去瑄从之琇与母遂陷贼中官军至琇出走被执主将将杀琇瑄趋至叩头流血泣请曰兄以母故陷贼母老家贫恃兄为命愿杀瑄存兄养母主将不察竟杀瑄同时郑韺石康人父赐举人兄濩进士天顺中母为猺贼所掠韺年十六挺身入贼垒绐之曰吾欲丐吾母岂惜金第吾幼金皆母所瘗愿贷母归取之贼遂拘韺而释母然其家实无金也久之官军至贼将解去以前语诘韺遂被杀廉州知府张岳建祠祀之叶文荣者海宁人弟杀人论死母日悲泣不食文荣患之谓母曰儿年已长有子请代弟死遂诣官服杀人罪弟得释而文荣坐死邵宝传宝字国贤少孤事母至孝甫十岁母疾为奏告天愿减己算延母年终养归尝得疾左手不仁犹朝夕侍侧不懈景旸传旸字伯时为人笃于孝义母目盲百端治之不效旦夕祷于神一日母忽失故疾双瞳□然姜昂传昂字行俯为人方洁在官日市少肉供母而自食菜茹孝肃周太后传太后英宗妃宪宗生母也宪宗在位事太后至孝五日一朝燕飨必亲太后意所欲惟恐不欢至钱太后合葬裕陵太后殊难之宪宗委曲宽譬得请乃已彭泽传泽字济物有志节举于乡赴会试二场毕闻母病径行不待终事母喜其归病亦遽已包节传节字元达生五岁而孤母躬教养之举进士为御史为中官廖斌诡奏诏狱永戍庄浪卫独念其母自伤不克终养日饮泣母讣至昼夜哭已又闻弟孝卒抚膺曰谁代吾奉祀者哭益悲竟得疾不起孝字元爱后节三年举进士为南京御史兄弟分居南北台并着风采又皆有至性节既服官于北不得养母孝遂以侍养归及母亡孝哀毁骨立未终丧卒而节亦继殒天下闻而伤之王在复传慈溪向叙为诸生倭入寇以县无城掖母出避遇贼踣叙而斫其母叙急起抱其母颈大呼曰宁杀我无杀我母贼如其言母获全陈经孚平阳人倭至负母出逃遇贼索母珥环欲杀之经孚以身翼蔽贼怒挥刃截耳及肩而死手犹抱母颈不解李文咏传许恩蕲水人夜半邻家失火恩惊出遍寻母不得复突入遂与母俱焚孔金传金山阳人父早亡母谢氏遗腹三月而生金母为大贾杜言逼娶投河死金长屡讼于官不胜言行贿欲毙金金乃乞食走阙下击登闻鼓诉冤不得达还墓所昼夜号泣里人刘清等陈其事于府知府张守约异之召闾族媒氏质实坐言大辟未几守约卒言夤缘获脱金复号诉不休被棰无完肤已而抚按理旧牍仍坐言大辟迄死狱中杨通照传通照通杰铜仁人母周氏疾兄弟争拜祷求以身代阅三年不入内室万历三十六年群苗流劫至其家母被执去二人往追之转斗数十里被伤负痛不顾至鬼空溪见贼絷母大骂声震山谷杀入重围中为贼所磔死宁化民林上元贼掠其继母李氏出城上元从城上持枪一跃而下直奔贼垒刺死二人贼避其锋立出李氏因引去城赖以全孝穆纪太后传太后宪宗妃孝宗生母也贺县人本蛮土官女成化中征蛮俘入掖廷命守内藏时万贵妃颛宠而妒后宫有娠者皆治使堕帝行内藏妃应对称旨说之一幸有身万贵妃知而恚甚令婢钩治之婢谬报曰病痞乃摘居安乐堂久之生孝宗使门监张敏溺焉敏惊曰上未有子奈何弃之藏之他室至五六岁帝不知也帝自悼恭太子薨数数视影踯躅成化十一年帝一日召敏栉发照镜叹曰老将至而无子敏伏地曰死罪万岁已有子也帝愕然问安在对曰奴言即死万岁当为子主于是太监怀恩顿首曰敏言是皇子潜养西内今已六岁矣匿不敢闻帝大喜即日幸西内遣使往迎皇子使至宣诏妃抱皇子泣曰儿去吾不得生儿见黄袍有须者即儿父也皇子走投帝怀帝置之膝抚视久之悲喜泣下曰我子也类我颁诏天下移妃居永寿宫数召见六月妃暴薨赐谥恭恪庄僖淑妃敏惧亦吞金死孝宗既立为皇太子时孝肃皇太后居仁寿宫语曰帝以儿付我太子遂居仁寿一日贵妃召太子食孝肃谓太子曰儿去无食也太子至贵妃赐食曰已饱进羹曰羹疑有毒贵妃大恚曰是儿数岁即如是他日鱼肉我矣因恚而成疾孝宗即位追封淑妃皇太后谥孝穆慈慧恭恪庄僖崇天承圣纯皇后迁葬茂陵别祀奉慈殿帝悲念太后特遣太监蔡用之贺求太后家遣修太后先茔之在贺者置守坟户复其家拟太后父母封号于是封后父推诚宣力武臣特进光禄大夫柱国庆元伯谥端僖后母伯夫人立祠桂林府有司岁岁祀大学士尹直撰哀册有云睹汉家尧母之门增宋室仁宗之恸帝燕闲念诵辄欷歔流涕也张均传张承相少孤及长为诸生养母二十余年以孝闻寇至负母出逃为贼所得叩头号泣乞免其母寇怒并杀之抱母首死于博二岁而孤奉母尽孝寇抵城下博方读书城中母居村舍亟下城号泣求母母已被执遇诸涂博取石奋击寇寇就剖其心母得逸去容偃师传有刘静者万安诸生嘉靖间流贼陷其县负母出奔遇贼将杀母静以身翼蔽求代死贼怒攒刃杀之犹抱母不解尸阅七日不变陈氏传氏泾阳王生妻也有子方晬生疾将死以遗孩为念陈曰吾当生死以之崇祯八年九月流贼至陈抱子避楼上贼烧楼陈从楼檐跳下母子俱不死贼视其色丽挟之马上陈跃身坠地者再最后以索缚之行数里陈力断所系并鞍坠焉贼知不可夺乃杀之贼退家人收其尸子呱呱怀中两手犹坚抱如故慈圣太后蒋氏传太后世宗母也弘治五年册为兴王妃世宗入承大统即位三日遣使诣安陆奉迎令廷臣议推尊礼咸谓宜考孝宗而称兴王为皇叔父妃为皇叔母议三上不允妃至通州闻考孝宗恚曰安得以我子为他人子留不进帝闻之涕泣启慈寿皇太后愿避位群臣惶惧改称兴献太后乃入后三年上尊号曰本生章圣皇太后秋尊妃为圣母章圣皇太后五年睿宗世庙成奉妃入谒七年上尊称曰慈仁十五年上尊称曰廉静贞寿十六年奉后幸金山谒陵命诸臣进贺行殿十七年十二月崩令议奉太后南诣合葬上尊谥曰孝慈贞顺仁敬诚一安天诞圣献皇后明年遂议南巡九卿大臣等谏帝曰朕岂空行哉为吾母耳三月帝至承天谒献陵作新宫四月命崔元护梓宫南祔七月合葬献陵主祔睿宗庙张清雅传有白精忠者颍州人五岁而孤母袁氏抚之家贫母食糠核而以精者哺儿精忠知之每餐必先啖其恶者天启中举于乡崇祯八年流贼陷颍州家人劝逃匿曰母守我四十年我何忍舍去之遂遇害有畲承德者无为人崇祯十五年流贼突至掖其母魏氏出避母行迟为盗所获欲刃之承德号呼救护并遇害潘氏传氏海宁人年十六归许钊生子淮甫期年钊卒既敛潘自经死已两日矣有老妪过之曰是可活也投之药果苏钊族兄欲不利于孤嗾潘改适潘毁容自矢其人乃夜率势家奴仆数十人诬以负债椎门入潘负子冒风雨逾垣而逸前距大河追者迫潘号恸投于河适有木浮至凭之以渡达母家遂止不归及淮年十九始归崇王见深传见深英宗第六子母仁寿皇后生于南宫天顺元年封成化十年就藩汝宁故秀邸也弘治中皇太后春秋高思一见王帝驰敕召之英宗复辟襄王奉诏来朝徐溥言先皇帝奉养太后圣孝纯笃临御二十年崇府诸王未尝轻召今即崇王奉诏来朝一慰太后愿见之心欲别则难免眷恋既去必倍增忧思他日上□圣虑所未敢言帝重违太后意不允既而言官交章及之乃已桐城姚氏传姚氏湘潭知县之骐女诸生吴道震妻年十九夫亡以子德坚在襁褓忍死抚之越二十六年至崇祯末流贼掠桐城兄孙林奉母避潜山氏偕行贼奄至孙林格斗死德坚负氏而逃氏曰事急矣汝书生焉能负我远行傥贼追及即俱死汝不能全母顾反绝父祀乎叱之去德坚泣勿忍氏推之坠层崖下须臾贼至叱曰出金可免氏曰我流离远道安得有金贼令解衣验之骂曰吾生平解衣虽子妇不得在侧何物贼奴敢作此语贼怒刃交下而死孙氏传氏吴县卫廷珪妻随夫商贩寓浔阳小江口宁王陷九江廷珪适他往所亲急邀孙共逃孙谓两女金莲玉莲曰我辈异乡人汝父不在逃将安之今贼已劫邻家矣奈何女曰生死不相离要当为父全此身耳于是母子共一长绳自束赴河死刘宪传宪灵石诸生父先亡母年七十余两目俱瞽宪奉事惟谨正德六年流贼入城宪负母避之城外贼追至欲杀母宪哀告曰宁杀我毋杀我母贼乃释之罗璋遂宁诸生大盗乱蜀中母为贼所获璋手挺长枪连毙三贼贼舍母去后贼追至璋力捍贼使母行远而久战力疲竟被执贼愤甚剜心剖肝裂其尸有李壮丁者安定县人嘉靖中北寇入犯从父母奔避山谷遇贼缚母去壮丁取石奋击母得脱前行复遇五贼一贼缚其母母大呼曰儿速去毋顾我壮丁愤手提铁器击仆贼母逃得生而壮丁竟为贼所杀温钺大同人父景清有胆力嘉靖三年镇兵叛杀巡抚张文锦其后巡抚蔡天佑令景清密捕首恶戮数人其党恨之十三年复叛杀总兵李仅因遍索昔年为军府效命者景清深匿不出遂执钺及其母王氏以去令言景清所在逼母使言母大骂不辍贼怒支解以怵钺钺大哭且骂并被杀事平母子并获旌赖南叔妻萧氏传萧氏万安人夫早丧无子遗一女寇大起筑室与女共居如是者数年盗突至率女持利刃遮门詈曰昔宁化曾氏妇立寨杀贼举室以守汝谓我刃不利耶犯我必杀汝贼怒纵火焚之二人咸烬郑传郑渊字仲涵母病逾年扶侍不离顷刻跪进汤药膝生胝既卒哀恸过节耳为之聩谢定住传定住大同广昌人性至孝年十二家失牛母抱幼子追逐定住随母后虎跃出噬其母定住奋前击之虎逸去取弟抱之扶母行虎复追啮母颈定住再击之虎复去行数武虎啮母右足定住复取石乱击虎乃舍去母子三人并全归钺传钺字汝威嘉定县人早丧母父娶继妻有子钺遂失爱父偶挞钺继母辄索大杖与之曰毋伤乃翁力也家贫食不足每炊将熟即諓諓数钺过父怒而逐之其母子得饱食钺饥困匍匐道中比归父母相与言曰有子不居家在外作贼耳辄复杖之屡濒于死及父卒母益摈不纳因贩盐市中时私其弟问母饮食致甘鲜焉正德三年大饥母不能自活钺涕泣奉迎母内自惭不欲往然以无所资迄从之钺得食先母弟而己有饥色弟寻卒钺养母终其身张氏传张氏江都人归史着馨年二十六而夫亡后城陷抚其子泣曰向也抚孤为难今也全节为大儿其善图吾不能顾矣遂赴水死陈伯妻黄氏传氏江宁人年十八归伯父死母欲改节氏苦谏不从竟他适一日母来省女闭门不与相见母惭而去宣宗恭让皇后胡氏传后名善祥济宁人永乐十五年册为皇太孙妃久之为皇太子妃宣宗践阼立为皇后后善病时孙贵妃有宠后未有子二年冬贵妃生子帝即立为太子令后上表辞位乃废后退居长安宫赐号静慈仙师而册贵妃为后正统七年十月太皇太后崩后痛哭不已逾年亦崩用嫔御礼葬金山天顺六年孙太后崩钱皇后为英宗言帝非孙太后出且胡后贤而无罪废为仙师其殁也人畏太后殓葬皆不如礼因劝复其位号七年七月上尊谥曰恭让诚顺康穆静慈章皇后修陵寝不祔庙人终不知英宗生母谁氏也唐俨传俨全州诸生也游学于外嫡母寝疾俨闻母疾驰归俨事嫡母甚谨生母亦如之而仪节稍杀焉曰礼不敢逾也嫡母殁二十年而生母殁俨庐墓三年知州顾璘访之书山之壁曰望母岩嘉靖四年贡至京有司奏旌其门高巍传巍母萧有痼疾左右将奉至老无少懈母死蔬食庐墓三年洪武中旌其孝行师逵传逵字九达东阿人少孤事母至孝年十三母疾思食藤花菜逵出城南二十里求得之及归夜二鼓道遇虎逵惊呼天虎舍之去持还奉母母疾遂愈携家至京自陈家贫母老乞一官资禄养太祖怜之以为御史赵羾传羾字云翰元末兵乱母抱匿林间有虎至母惧置之地虎熟视而去杨砥传砥字大用行太仆寺卿兼苑马寺砥笃孝行母丧哀毁未至家卒薛均传均行太仆寺卿以内艰去服阕犹哀毁不出居恒念母绘望云图题诗其上读之辄泣下云陈继传继字嗣初吴人母吴躬绩以资诵读比长贯穿经学人呼为陈五经奉母至孝有司上其事使御史廉之继方随母抱瓮行灌母饮以壶浆拜而后饮帝闻而嗟异府县交荐以母老辞不就母卒哀毁过人永乐中举孝行仍旌其母曰贞节林鹗传鹗秉礼义事生母孝谨母性严色稍不怡必跪请得其欢乃已罗伦传伦字彝正吉安永丰人五岁尝随母入园收果长幼竞取伦独赐而后受孙燧传燧子堪字志健历都督佥事事母杨氏至孝母年九十余殁于京师堪年亦七十护丧归在道以毁卒黄润玉传润玉字孟清五岁侍母疾夜不就寝陈献章传献章字公甫新会人以遗腹生家贫母林励志鞠之性至孝朝夕不离侧偶出外母有念辄心动驰归刘闵传闵字子贤莆田人生而纯□早孤妇失爱于母出之独居奉养疾不解衣母或恚怒则整衣竟日跪榻下及母没庐墓三年蔡清传清字介夫晋江人成进士即乞假归讲学于僧寺一日为母写真母愀然曰吾闻母以子贵汝举进士有年矣吾犹故服耶清闻言涕下即赴选得礼部祠祭主事易时中传时中字嘉会晋江人迁顺天府推官念母遂以终养归母年九十一而终时中年七十矣毁不胜丧宗党称孝焉林光传光字缉熙东莞人举成化元年乡试父丧既除母强之仕二十年始以会试一榜除平湖教谕改兖州教授以母年高乞近地便养吏部不许未逾年而母卒汪禔传禔字介夫祁门人周岁而孤母廖氏抗节育之禔奉母孝敬备至嘉靖九年以侍母疾过劳得疾遽卒年四十有一何垕传垕字朝举江西新城人遗腹生母爱之不欲烦以学乃夜藏灯勤读不懈母卒哀毁几不能生疾且剧所亲持肉羹往食之曰聊以助气毋灭性哽咽不能下竟却去葬时霜重冰胶徒跣行十余里足破流血不止庐墓三年乃返范瓘传瓘字廷润会稽人家无旦夕储讽诵自若幼孤奉母尽孝授徒他家遇时物则愀然曰吾母安得尝此辄投箸不食既殁执丧毁瘠母嗜芋终身不食芋张基传基字德载吴县人祖母及妻相继卒叹曰母老矣谁与晨夕自是跬步不离屏去冠服为野人装治一室题曰爱日以居母饮食滫瀡非亲调不进奉母外足不逾户年五十九预知当死一夕候母安者十余昧爽趺坐遂卒吕潜传潜字时见泾阳人母病革欲识其妇面命之娶潜娶而不婚三年丧毕然后入室冯子咸传子咸字受甫少孤事母孝母疾不解衣者逾年没而哀毁骨立气息仅属杜琼传琼字用嘉吴县人生而孤育于母稍长事母至孝有司欲以上闻琼辞之而请旌其母母遂获旌尝刲股愈母疾秘不令人知沈周传周字启南长洲相城里人也内行醇谨奉亲至孝父殁有劝之仕者对曰若不知母氏以我为命耶奈何干升斗之禄远离膝下也母与邻媪欢媪家被火无所栖母以为念周亟延与母居晨夕奉之若母母乃大喜周以母故终身不远游母年九十九而终周亦八十矣刘球传董璘字德又永乐十六年会试第一授编修母老乞归母病思食鲥鱼非其时矣璘祷于神举网得二尾以奉母母病寻愈丘浚传浚字仲深幼孤母李氏教之读书过目辄成诵陈茂烈传茂烈字时周幼孤励志读书举弘治九年进士十六年授御史寻以母老乞终养归力供甘旨身治畦正德五年吏部以茂烈养母清贫奏授晋江教谕资其禄茂烈辞不赴既而奏给月廪诏月给米三石复辞诏不许茂烈以母老未有嗣息日夜为忧方抱疾而母卒强起号哭寝地疾转亟遂卒黄佐传佐字才伯除江西佥事闻母病引疾乞休不俟报竟去下巡抚林富逮问富言佐诚有罪第为亲受过于情可原乃令致仕宋景传景字以贤补浙江佥事甫数月闻母病弃官归母卒哀毁绝勺水者五日查铎传铎泾县人同邑张棨五岁受书辄晓大义常闻鸡声遽欲起母问之则举小学以对母笑曰纔读书便晓其义邪应曰儿愿为之岂直晓之而已李迁传迁字子安新建人性纯孝砥行廉介举嘉靖二十年进士有荐入翰林者弗就乞出使便道觐省都御史熊浃叹曰谢清华以成素志可谓孝矣遂奉昭圣太后哀诏使滇蜀所至却馈比选乞就南以便养授南京车驾主事历加南京刑部尚书不拜以病归文武将吏有遗之金却之曰今藉主恩归里有赐金奉母足矣时迁已近七十母尚无恙母终庐墓彭程传程字万里弘治五年巡视光禄上言付刑部定罪及朝审并家属戍程母李氏年老无他子叩阙乞留程侍养南京给事中毛珵等奏曰昔刘禹锡附王叔文当窜远方裴度以其母老为请得改连州祈少赐矜怜全其母子不许明年帝终念程母老放还海瑞传瑞字汝贤迁淳安知县布袍脱粟令老仆艺蔬自给遇母生日始市肉总督胡宗宪闻之曰海淳安非母寿肯肉耶王之诰传之诰字告若神宗即位拜刑部尚书万历三年遂乞假送母归是时居正母在家诏中使将护既抵都下帝与两宫各遣使郊劳赐迭至乡人艳称之而之诰奉母里居觞酒豆肉质俭如儒素身已垂白孺慕无改后居正死家被籍其母给闲房废地以养而之诰犹侍其母无恙及母终之诰亦笃老不更仕而卒张烈妇传妇政和游铨妻倭入寇所至淫掠妇数语其女曰妇道惟节是尚值变之穷有溺与刃耳汝谨识之铨以为不祥妇曰使妇与女能如此祥孰大焉未几贼陷政和张度不能脱连呼女曰省前诲乎女颔之即赴井张含笑随之□死饶伸传伸字抑之累官刑部侍郎魏忠贤乱政告归兄位累官工部右侍郎时母年百岁与伸先后以侍养归一时诩为盛事邓以赞传以赞字汝德万历十七年诏起中允管司业事行至中途复以念母返以赞登第二十余年在官仅满一考居母忧不胜丧而卒张元忭字子荩生有异质好读书素羸弱母戒无过劳乃藏灯幕中俟母寝始诵万历十年奉使楚府还过家省母既行心动辄驰归仅五日母卒梁策传策鄢陵人性至孝七岁母笃疾晨夕焚香泣中庭请以身代持香谒城隍神伏哭几绝忽见黄冠授药一茎令煎汤饮母饮之遄愈亦不知为何药也张栋传栋字伯任昆山人早孤家贫与弟文柱勤苦自奋事母皆以孝闻及母卒栋年已六十毁瘠骨立既葬庐墓已而疾作医者劝进酒食暂归居室栋不可竟卒于墓次文柱举人母性严稍拂意辄面壁竟日文柱侍立不去已而色解乃已马如蛟传弘业字孟扩顺德人由举人授和州知州贼初至御却之其冬贼复至城将陷弘业系印于肘跪告其母曰儿不肖贪微官以累母奈何母李氏泣谕曰汝勿以我为意事至此有死而已遂自缢弘业北面恸哭再拜自刎高岱传傅日□字中黄诸暨人为诸生与族父平公同受业刘宗周江上师溃两人相谓曰吾辈义当死但各有母在母许之死乃可死尔平公白于母母不许日□白于母母许之乃赴池死平公养其母终身陈预抱传预抱舞阳人母段早寡抚预抱及其弟预养预怀皆为诸生三子亦力田好学善承母志崇祯十四年流寇陷舞阳其母先赴井三子从之预抱妇黄氏携其子默通预养妇马氏携其子默恒默言亦从之三世九人一时尽节天下多之卫景瑗传景瑗字仲玉韩城人巡抚大同李自成犯山西总兵姜瓖迎贼景瑗为贼所执贼使景瑗母劝降曰母今年八十余当自为计儿为国大臣不可不死母出景瑗谓人曰吾不骂贼者以全母也自缢于僧寺贼叹为忠臣移其妻子于空舍戒毋犯王宾传宾字仲光长洲人奉母至孝知府姚善贤而造之宾隔门语曰勿惊老母遂逾墙逸去年七十疾革抱母不释已死复苏连呼其母乃绝葬后室中夜半闻呼母声母曰我在此答曰儿舍母不得如是数声母恸哭久之始息唐豫传豫广东顺德人子璧有文行母瞽不能自食璧晨夕饮食之一时搢绅欲荐之以母老无兄弟为辞张宗鲁传宗鲁钧州人四岁失明年二十遭乱负母路氏逃难其妻扶掖以行岁饥宗鲁卖卜以为养日给不足妻采野菜以继之事平宗鲁奉母还故乡竭力供养母卒仍求其前母曹氏沈氏遗骸合葬父墓洪武十七年礼部以瞽子而有孝行请表其门从之孝定李太后传太后穆宗妃神宗生母也漷县人初为宫嫔进贵妃生神宗进皇贵妃万历元年上徽称曰慈圣皇太后大学士张居正请太后护视帝乃徙居干清帝或不读书即召使长跪每御讲筵入常令效讲臣进讲于前当朝五更至帝寝所呼曰帝起帝尝在西城曲宴慈宁两内侍令歌新声辞不能帝醉怒取剑击之为诸奄所解戏割其发翊日太后传语阁臣召帝长跪后性慈恻好佛天下名胜地多置梵剎动费巨万帝亦助施无筭初光宗未册立给事中姜应麟等请立东宫被谪太后闻之弗善也一日帝入侍太后问其故帝曰彼都人子也内廷呼宫人曰都人太后亦由宫人进遂大怒曰尔亦都人子帝伏地不敢起御史曹学程以建言论死太后怜其母老言于帝释学程神宗孝端皇后王氏传后余姚人性端谨光宗在东宫危疑者数矣调护备至郑贵妃颛宠后不较也正位中宫者四十年以慈孝称孝靖王太后传太后神宗妃光宗生母也太后初为慈宁宫宫人年长矣帝过慈宁私幸之有身十年八月光宗生是为皇长子既而郑贵妃生皇三子进封皇贵妃而后不封光宗每至后宫郑贵妃即使人伺焉四十年病革光宗至宫门犹闭抉钥而入后目眚手光宗衣而泣曰儿长大如此我死何恨遂薨杨成章传成章道州人父泰为浙江长亭巡检以妻何氏无所出纳丁氏女为妾生成章泰卒成章甫四岁何将扶榇归丁氏父予之子而夺其母母乃剪银钱与何别约各藏其半俟成章长授之越六年何临殁授成章半钱告之故成章呜咽受命既冠娶妇月余即执半钱往浙中寻母母先已适东阳郭氏生子曰而成章不知也遍访之无所遇而还弘治十一年东阳典史李绍裔以事宿家母知为道州人遣问成章存否知成章已为诸生乃令执半钱□其兄会有会稽人官训导者尝设教东阳为师与成章述母忆子状成章亦在寻母遇于江西舟次兄弟悲且喜各出半钱合之益信遂俱至东阳母子始相聚自是成章三往迎母不遂弃月廪赴东阳侍养及母卒庐墓三载始返何士晋传士晋宜兴人父其孝得士晋晚族子利其赀结党致之死继母吴氏匿士晋外家士晋读书每懈母辄示以父血衣士晋感厉与人言未尝有笑容万历二十六年既举进士持血衣诉之官罪人皆抵法刘宗周传宗周字起东山阴人以遗腹生家酷贫母章氏育之于外家年二十四举万历二十九年进士即遭母忧为垩室中门之外日哭泣其中乡人陶望龄品之曰世衰礼废未见善丧若刘子者王章传章字汉臣武进人授诸暨知县章少孤母训之素严及是祖帐归少暮母诃跪予杖曰朝廷以百里授酒人乎章伏地不敢仰视亲友力解乃已张继孟传张献忠寇成都陈孔教字鲁生会稽人举于乡历官四川按察佥事至是不屈死子以衡奉母孔氏南窜孔教死匿不使知逾年母诣以衡书室见副使周梦尹请孔教恤典疏哀号陨地骂以衡曰父死已二载我尚偷生不肖子使我无颜见汝父地下遂取刀断喉死孝纯刘太后传太后光宗妃庄烈帝生母也初入宫为淑女万历三十八年十二月生庄烈愍皇帝已失光宗意被谴薨光宗中悔恐神宗知之戒掖廷勿言葬于西山及庄烈帝封信王进贤妃天启中庄烈帝居勖勤宫问近侍曰西山有申懿王坟乎曰有傍有刘娘娘坟乎曰有每密付金钱往祭及即位上尊谥曰孝纯恭懿淑穆庄静毗天毓圣皇太后迁葬庆陵帝五岁失太后问左右遗像莫能得传懿妃自称习太后言宫人中状貌有相类者命太后母瀛国太夫人徐氏指示画工可意得也图成由正阳门具法驾迎入帝跪迓于午门悬之宫中呼老宫婢视之或言似或曰否帝为雨泣妃以此得加封号王亭县君传县君伊府宗室典柄之女年二十四适杨仞不两月仞卒有遗孕乃忍死襄事及生男家日落万历二十一年河南大饥宗禄久缺纺绩三日不得一餐语孤曰昔所以忍死者以汝未成立尔今汝年二十有五值此凶馑五日三饭情何以堪我其死矣母子恸哭夜分梦神语曰汝节行上闻于天当有以相助晨兴母子述所梦皆符颇怪之县君素令子取屋后土作坏易粟其日掘土得钱数百自是每掘辄得钱一日舍旁地陷得石炭一窖取以供爨延两月余官俸亦至和州万氏传万氏儒士姚守中妻泉州知府庆女孙也生六子皆有室崇祯八年流贼陷其城恸哭曰我等女子也誓必死节见诸子环泣急麾之曰汝辈男子当图存宗祀何泣为长子承舜泣曰儿读书惟识忠孝字耳愿为厉鬼杀贼何忍母独死遂负母投于塘郧阳宋氏传宋氏诸生陈丹余妻崇祯六年贼至被掠并执其女迫令入空室适屋前有古槐母女抱树立骂贼曰吾母子死白日下耳岂受污暗室中乎大骂不行贼断其手益大骂俱被害大兴张氏传张氏商丘知县梁以樟妻崇祯十五年流贼围商丘急妇积薪楼下集婢女其上俱令就缢谓子燮曰汝父城守命不可知宗祀惟汝是赖属其乳媪往匿民家自缢死家人举火诸尸俱烬丘绪传绪字继先鄞县诸生也生母黄为嫡余所逐适江东包氏未几转适他所遂不复相闻绪年十五父殁事余至孝余疾谨奉汤药不解衣带者数月余重感其孝病革与诀曰我即死汝无忘若母当是时距其生母被逐已二十年矣一夕梦人告曰若母在台州金鳌寺前觉而忘之次明与一人憩于途诘之则包氏故养马厮也叩以母所向曰有周平者曾悉其事今已戍京卫矣绪姊婿谒选在京遗书嘱访平久之未得一日有避雨于邸门者其声类鄞人叩之即周平也言黄已适台州李副使子绪得报即之台而李已殁其嗣子漫不知前事绪仿徨掩泣于道有伤之者导谒老媒妁王四知黄已转适仙居吴义官吴仙居巨族也绪至历数十家无所遇已而抵一儒生吴秉朗家语之故生感其意留止焉有婶氏闻所留者异乡人也恚而咻之生告以绪意婶即黄故主母也颇忆前事然不详所往呼旧苍头问之云金鳌寺前去岁经之棺已殡寺旁矣绪以其言与梦合信之行且泣道遭一牛触坠于沟则舆夫马长之门也骇而出问所从来绪以情告长曰吾前舆一妇至缙云苍岭下殆是也舆绪至其处绪遍物色无所遇伥伥行委巷中忽一媪立门首探之知为鄞人告以所从来妪亦转询丘氏耗则绪母也抱持而哭闾里皆感动寺旁棺者盖其姒氏云所适陈翁贫而无子且多负绪还取金偿之并迎翁以归备极孝养知县赵民顺入觐疏闻于朝获旌表雪涛谈丛成化间华亭县民某其母再醮生一子及母死二子争葬质之官县判其词曰生前再醮殊无恋子之心死后归坟难见先夫之面令后子收葬噫判词确则确矣得无伤前子之心乎有母而争葬焉不失为孝较诸互相推诿者此殆可嘉而竟拂其志令共葬焉可也但不必合于前夫之冢耳近峰记略刘太卿棨言英宗土木之难几不免矣也先之母告其子曰吾苏州人也少随夫戍边被汝父掳回与之生汝吾念昔居中国为今天子臣臣无杀君之礼跪且泣以请也先从之英宗得还此说不见记载太卿掌诏敕在内阁四十余年其必有所授之也寓圃杂记刘忠愍公球为侍讲奏宦官王振专权振命锦衣指挥马顺夜杀公于狱中二子釪钺号哭求尸止得一臂釪钺痛公之死终振之世不出归葬后皆以进士为京官同擢官闽浙二藩母夫人尚无恙两地奉迎供养极厚人争羡之此天之报忠也志怪录丘杰年十四遭母丧以熟菜有味不尝于口岁余忽梦母曰汝啖生菜遇虾蟆毒灵床前有三丸药可取服之杰惊起果得药服之下科斗子数升剪胜野闻代王之母邳人也先是太祖尝战败而奔投王母家王母曰汝朱某耶人言汝当为天子也因留之宿及旦辞去王母曰吾后有娠如何帝乃贻敝梳为质王母亦以匣中装赠行自是果娠及太祖即位子且长矣王母携其子及质物上谒帝令工部草创木宇居之不令入宫及代府既成遂分封焉故王卒得终养其母逾于常制明语林廖庭皓母采蔬于圃遇虎皓自田来急追及抱虎项且泣且诉愿以身代虎不顾以拳入虎口母遂得脱虎荟章惠仲与妺婿丘生偕赴试出峡舟覆丘死焉章登第调并研主簿还至峡闻弟死舍舟乘马疾行过万州日黑马仆坠崖下虎来衔章发章谓虎曰汝灵物当听吾语吾母八十生子二人女一人往年妹婿死于江今年弟死于室独吾一身存将窃升斗禄养母汝食我奈母老何虎闻遽舍之天明章攀木而上乃得归章赴官母卒未几亦卒乃知一念之善脱于虎口为母故也见闻录太原王相公始生冷无气母惊谓已死有邻妪徐氏者反复谛视良久笑曰此俗名卧胞生吾能治之当活活则当贵但不免多病累阿母耳趣使治之其法用左手掬儿右手掴其背百余逾时嚏下而醒六岁中痘公母尝下楼谒巫见一白衣人长丈余阑立凝视若有所言母惊踣楼下以为不祥然竟无恚从父入太学僦舍十庙前甫四岁苦夜啼虽风雨大寒中必求宿户外母患之试使人诈蒙虎皮升屋而嗥夜夜为常迄不能禁忽一夕有真虎自墙东缘脊而来其行甚迟眸睨若欲下啖者比舍人俱见之一市尽哄持梃杖逐之迤逦至西墙而没公能记其状方额翘尾视常虎更大而黑无斑文有识者言此神司虎也枝山前闻吾邑之相城有一乞儿姓沈年在中岁每诣沈隐君孟渊所请丐凡所得多不食而分贮之筒篚中隐君初不为意久而问焉则曰将以遗老娘耳隐君始异之潜令人侦其所为丐至一岸旁坐地出箪中饮食整理之擎至船边船虽陋而甚洁老媪坐其中丐登舟陈食母前倾酒跪而奉之伺母接杯乃起跳舞而唱山歌作嬉笑以乐母母殊意安之也必母食尽乃更他求若无得则自受馁终不先食也日日如之凡数年母死丐始不见隐君叹诧亦时少周之此非有所为而为可谓真孝矣虞初新志天顺闲恩县人赵云性至孝母刘病笃闻怀庆府济源庙神有灵药诚求可得云往求之越二日水中涌出一绢囊内盛绛桃花片约二升许持归煎汤奉母疾果愈其余愈疾又十余人赵希干传希干南丰东门人幼丧父以织布为业年十七母抱病月余日夜祈祷身代不少愈往问吉凶于日者日者推测素验言母命无生理又往卜于市占者复言不吉希干踟蹰不去曰何以救母病占者恶其烦数曰汝母病必不治若欲求愈无乃割心救之耶希干归侍母左右见病益危笃时日光斜射在席形影孑立寂寂旁无一人希干忽起去笥中得剃发小刀立于外剖胸深寸余以手入取其心不可得忽风声震飒门户胥动以为有人至四顾周章急取得肠抽出割数寸□人惊则心上忡肠盘旋满胸腹云希干置肠于釜上惛仆就室而卧顷刻母姑来视病见釜上物以为希干股肉也烹而进之母再视希干则血淋漓心腹闲不能出声始知希干为割心矣城邑喧然传其事闻于令令亲往视之命内外医调治母子病不数日母病愈旬日希干亦渐次进饮食胸前肠出不得纳每日子午闲粪滴沥下月余后希干起无恙终身矢从胸上出赵氏故宋裔为南丰巨族宗党以为奇孝供赡其母子而更教之读书学使者侯峒曾闻其事取充博士弟子员崇祯壬午以恩诏天下学选一人贡于成均学使者吴石渠既考试毕进诸生而告之曰百行以孝为先赵希干割心救母不死不可以寻常论建武多才校士衡文希干不应入选今欲诸生让贡希干以示奖劝诸生咸顿首悦服于是以希干选补壬午恩贡又三四年而有甲申乙酉之变希干避乱山中将母不遑遂卖卜奔走于四方以养其母又十余年母寿八十余而卒自是希干少家居母死未十年而希干亦卒年六十一　母子部杂录
