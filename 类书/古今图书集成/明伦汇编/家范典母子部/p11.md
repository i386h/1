<!-- { "loadSidebar": true } -->
同县殷孝悌等四人为收付县狱考正孝悌母骆诣登闻诉称孝悌为道优所诽谤横劾为劫一百七十三人连名保征在所不为申理闻孝悌母诉及启建康狱覆道优理穷款首依法斩刑有司奏免官傅琰传琰遭母丧居南岸邻家失火延烧琰屋琰抱柩不动邻人竞来赴救乃得俱全琰股髀之间已被烟焰顾欢传欢母年老躬耕诵书夜则燃糠自照母亡水浆不入口六七日庐于墓次遂隐遁不仕臧荣绪传关康之隐京口征通直郎不就晚以母老家贫求为岭南小县孙淡传淡太原人也居长沙事母孝母疾不眠食以差为期母哀之后有疾不使知也杜栖传建武二年剡县有小儿年八岁与母俱得赤斑病母死家人以小儿犹恶不令其知小儿疑之问云母常数问我病昨来觉声羸今不复闻何谓也因自投下□匍匐至母尸侧顿绝而死乡邻告之县令宗善才求表庐事竟不行萧睿明传睿明少有至性奉亲谨笃母病躬祷夕不假寐及亡不胜哀而卒永明五年世祖诏曰龙骧将军安西中兵参军松滋令萧睿明爱敬淳深色养尽礼丧过乎哀遂致毁灭虽未达圣教而一至可愍宜加荣命以矜善人可赠中书郎乐颐传颐字文德尝遇病与母隔壁忍痛不言啮被至碎恐母之哀己也吏部郎庾杲之尝往候颐为设食枯鱼菜菹而已杲之曰我不能食此母闻之自出尝膳鱼羹数种杲之曰卿过茅季伟我非郭林宗雁门解仲恭母病经时不差入山采药遇一老父语之曰得丁公藤病立愈此藤近在前山际高树垂下便是也忽然不见仲恭如其言得之治病母即差至今江陵人犹有识此藤者江泌传泌字士清母亡后以生阙供养遇鲑不忍食食菜不食心以其有生意也泌族人兖州治中泌黄门郎悆子也与泌同名世谓泌为孝江泌以别之华宝传宝晋陵无锡人也同郡薛天生母遭艰菜食天生亦菜食母未免丧而死天生终身不食鱼肉与弟有恩义韩灵敏传吴郡范法恂妻褚氏勤苦执妇业宋升明中孙昙瓘谋反亡命褚谓其子僧简曰孙越州先姑之姊子与汝父亲则从母兄弟交则义重古人逃窜脱不免汝宜收之昙瓘寻伏法褚氏令僧简往敛葬年七十余永明中卒僧简在都闻病驰归未至而褚已卒将殡举尸不起寻而僧简至焉朱谦之传谦之字处光吴郡钱唐人父昭之以学解称于乡里谦之年数岁所生母亡昭之假葬田侧为族人朱幼方燎火所焚同产姊密语之谦之虽小便哀戚如持丧年长不婚娶永明中刃杀幼方诣狱自系县令申灵勖表上别驾孔稚珪兼记室刘琎司徒左西掾张融笺与刺史豫章王曰礼开报仇之典以申孝义之情法断相杀之条以表权时之制谦之挥刃酬冤既申私礼系颈就死又明公法今仍杀之则成当世罪人宥而活之即为盛朝孝子杀一罪人未足弘宪活一孝子实广风德张绪陆澄是其乡旧应具来由融等与谦之并不相识区区短见深有恨然豫章王言之世祖时吴郡太守王慈太常张绪尚书陆澄并表论其事世祖嘉其义虑相复报乃遣谦之随曹虎西行将发幼方子恽于津阳门伺杀谦之谦之之兄选之又刺杀恽有司以闻世祖曰此皆是义事不可问悉赦之刘善明传善明为后军将军直合五年青州没虏善明母陷北虏移置桑干善明布衣蔬食哀戚如持丧明帝每见为之叹息时人称之转宁朔将军巴西梓潼二郡太守善明以母在虏中不愿西行涕泣固请见许朝廷多哀善明心事元徽初遣北使朝议令善明举人善明举田惠绍使虏赎得母还薛渊传渊安都从子亲族皆入北太祖镇淮阴渊遁来南母索氏不得自拔改嫁长安杨氏渊私遣购赎梁州刺史崔慧景报渊云索在界首遣信拘引已得拔难渊表求解职至界上迎之见许改授散骑常侍征虏将军渊母南归事竟无实永明元年渊上表解职送貂蝉诏曰远隔殊方声问难审渊忧迫之深固辞朝列昔东关旧典犹通婚宦况母出有差音息时至依附前例不容申许便可断表速还章服渊以赎母既不得又表陈解职诏不许后虏使至上为渊致与母书齐书高帝第十一子钧年五岁所生区贵人病便加惨悴左右依常以五色饴之不肯食曰须待姨差　母子部纪事三
