<!-- { "loadSidebar": true } -->
隋书高祖纪高祖文皇帝姓杨氏讳坚弘农郡华阴人也皇妣吕氏以大统七年六月癸丑夜生高祖于冯翊般若寺紫气充庭有尼来自河东谓皇妣曰此儿所从来甚异不可于俗间处之尼将高祖舍于别馆躬自抚养皇妣尝抱高祖忽见头上角出遍体鳞起皇妣大骇坠高祖于地尼自外入见曰已惊我儿致令晚得天下郑译传译字正义上受禅以上柱国公归第赏赐丰厚译与母别居为宪司所劾由是除名下诏曰译嘉谋良策寂尔无闻鬻狱卖官沸腾盈耳若留之于世在人为不道之臣戮之于朝入地为不孝之鬼有累幽显无以置之赐以孝经令其熟读仍遣与母共居高颎传颎字昭元以公就第颎国令上颎阴事于是除名为民初为仆射其母诫之曰汝富贵已极但有一斫头耳尔宜慎之颎由是常恐祸变及此颎欢然无恨色以为得免于祸李德林传德林字公辅居贫轗轲母氏多疾方留心经典无复宦情其后母病稍愈逼令仕进寻丁母艰去职勺饮不入口五日因发热病遍体生疮而哀泣不绝诸士友陆骞宋士素名医张子彦等为合汤药德林不肯进遍体洪肿数日间一时顿差身力平复诸人皆云孝感所致河间王弘传弘子庆倾曲善候时变王世充将篡庆首为劝进及世充将败庆归大唐其嫡母元太妃年老两目失明王世充以庆叛己而斩之李士谦传士谦字子约髫龀丧父事母以孝闻母曾欧吐疑为中毒因跪而尝之伯父魏岐州刺史玚深所嗟尚每称曰此儿吾家之颜子也后丁母忧居丧骨立陆让母传母上党冯氏女也性仁爱有母仪让即其孽子也仁寿中为番州刺史数有聚敛赃货狼籍为司马所奏上遣使按之皆验于是囚诣长安亲临问让称冤上复令治书侍御史抚按之状不易前乃命公卿百寮议之咸曰让罪当死诏可其奏让将就刑冯氏蓬头垢面诣朝堂数让曰无汗马之劳致位刺史不能尽诚奉国以答鸿恩而反违犯宪章赃货狼籍若言司马诬汝百姓百官不应亦皆诬汝若言至尊不怜愍汝何故治书覆汝汝岂诚臣岂孝子不诚不孝何以为人于是流涕呜咽亲持盂粥劝让令食既而上表求哀词情甚切上愍然为之改容献皇后甚奇其意致请于上治书侍御史柳彧进曰冯氏母德之至有感行路如或杀之何以为劝上于是集京城士庶于朱雀门遣舍人宣诏曰冯氏以嫡母之德足为世范慈爱之道义感人神特宜矜免用奖风俗让可减死除名为民复下诏曰冯氏体备仁慈夙闲礼度孽让非其所生往犯宪章宜从极法躬自诣阙为之请命匍匐顿颡朕哀其义特免死辜使天下妇人皆如冯者岂不闺门雍睦风俗和平朕每嘉叹不能已宜标扬优赏用章有德可赐物五百段集诸命妇与冯相识以宠异之元亨传亨父季海遇周齐分隔遂仕长安亨时年数岁与母李氏在洛阳齐神武帝以亨父在关西禁锢之其母则魏司空李冲之女也素有智谋遂诈称冻馁请就食于荥阳齐人以其去关西尚远老妇弱子不以为疑遂许之李氏阴托大豪李长寿携亨及孤侄八人潜行草间得至长安周太祖见而大悦以亨功臣子甚优礼之许善心传善心字务本宇文化及弒逆之日隋官尽诣朝堂善心独不至化及执而害之母范氏梁太子中舍人孝才之女少寡养孤博学有高节及善心遇祸范年九十有二临丧不哭抚柩曰能死国难我有儿矣因卧不食后十余日亦终杨庆传庆字伯悦祖元父刚并以至孝知名庆年二十五郡察孝廉以侍养不行其母有疾衣不解襟带者七旬及居母忧哀毁骨立负土成坟齐文宣帝表其门闾赐帛三十匹□十屯粟五十石高祖受禅屡加褒赏华秋传秋汲郡临河人也幼丧父事母以孝闻家贫佣赁为养其母遇患秋容貌毁悴须鬓顿改州里咸嗟异之及母终之后遂绝栉沐发尽秃落庐于墓侧负土成坟有人欲助之者秋辄拜而止之郡县嘉其孝具以状闻炀帝降使劳问表其门闾后群盗蜂起常往来庐之左右咸相诫曰勿犯孝子乡人赖秋而全者甚众柳彧传彧迁治书侍御史有应州刺史唐君明居母丧娶雍州长史库狄士文之从父妹彧劾之曰臣闻天地之位既分夫妇之礼斯着君亲之义生焉尊卑之教攸设是以孝惟行本礼实身基自国刑家率由斯道窃以爱敬之情因心至切丧纪之重人伦所先君明钻燧斯改在文无变忽劬劳之痛成燕尔之亲冒此苴缞命彼褕翟不义不昵春秋载其将亡无礼无仪诗人欲其遄死士文赞务神州名位通显整齐风教四方是则弃二姓之重匹违六礼之轨仪请禁锢终身以惩风俗二人竟得坐罪田翼传翼不知何许人也性至孝养母以孝闻其后母卧疾岁余翼亲易燥湿母食则食母不食则不食母患暴痢翼谓中毒遂亲尝恶及母终一恸而绝其妻亦不胜哀而死乡人共厚葬之徐孝肃传孝肃养母至孝数十年家人未见其有忿恚之色及母老疾孝肃亲易燥湿忧悴数年见者无不悲悼母终孝肃茹蔬饮水盛冬单缞毁瘠骨立薛浚传浚字道赜父琰周渭南太守浚少丧父早孤养母以孝闻周天和中袭爵虞城侯历纳言上士新丰令开皇初擢拜尚书虞部侍郎寻转考功侍郎帝闻浚事母至孝以其母老赐舆服几杖四时珍味当时荣之后其母疾浚貌甚忧瘁亲故弗之识也暨丁母艰诏鸿胪监护丧事归葬夏阳于时隆冬极寒浚衰绖徒跣□犯霜雪自京及乡五百余里足冻堕指疮血流离朝野为之伤痛州里赗助一无所受寻起令视事浚屡陈诚款请终丧制优诏不许及至京上见其毁瘠过甚为之改容顾谓群臣曰吾见薛浚哀毁不觉悲感伤怀嗟异久之浚竟不胜丧病且卒其弟谟时为晋王府兵曹参军事在扬州浚遗书与谟书成而绝时年四十二有司以闻高祖为之屑涕降使赍册书吊祭浚初为童儿时与宗中诸儿游戏于涧滨见一黄蛇有角及足召群儿共视了无见者浚以为不祥归大忧悴母逼而问之浚以实对时有胡僧诣宅乞食浚母怖而告之僧曰此乃儿之吉应且是儿也早有名位然寿不过六七耳言终而出忽然不见时咸异之既而终于四十二六七之言于是验矣锺士雄母传母临贺蒋氏女也士雄仕陈为伏波将军陈主以士雄岭南酋帅虑其反复每质蒋氏于都下及晋王广平江南以士雄在岭表欲以恩义致之遣蒋氏归临贺既而同郡虞子茂锺文华等作乱举兵攻城遣人召士雄士雄将应之蒋氏谓士雄曰我前在扬都备尝辛苦今逢圣化母子聚集没身不能上报焉得为逆哉汝若禽兽其心背德忘义者我当自杀于汝前士雄于是遂止蒋氏复为书与子茂等谕以祸福子茂不从寻为官军所败上闻蒋氏甚异之封为安乐县君元务光母传母范阳卢氏女也少好读书造次以礼盛年寡居诸子幼弱家贫不能就学卢氏每亲教授勖以义方世以此称之仁寿末汉王谅举兵反遣将綦良往山东略地良以务光为记室及良败慈州刺史上官政簿籍务光之家见卢氏悦而逼之卢氏以死自誓政为人凶悍怒甚以烛烧其身卢氏执志弥固竟不屈节南阳公主传公主炀帝长女也有志节嫁于宇文述子士及及宇文化及弒逆主随至聊城而化及为窦建德所诛时主有一子名禅师年且十岁建德遣武贲郎将于士澄谓主曰宇文化及躬行弒逆人神所不容今将族灭其家公主之子法当从坐若不能割爱亦听留之主泣曰武贲既是隋室贵臣此事何须见问建德竟杀之主寻削发为尼郑善果母传母清河崔氏之女也年十三出适郑诚生善果而诚讨尉迥力战死于阵母年二十而寡父彦穆欲夺其志母抱善果谓彦穆曰妇人无再见男子之义且郑君虽死幸有此儿弃儿为不慈背死为无礼宁当割耳截发以明素心违礼灭慈非敢闻命善果以父死王事年数岁拜使持节大将军袭爵开封县公邑一千户开皇初进封武德郡公年十四授沂州刺史转景州刺史寻为鲁郡太守母性贤明有节操博涉书史通晓治方每善果出听事母恒坐胡□于鄣后察之闻其剖断合理归则大悦即赐之坐相对谈笑若行事不允或妄瞋怒母乃还堂蒙被而泣终日不食善果伏于□前亦不敢起母方起谓之曰吾非怒汝乃愧汝家耳吾为汝家妇获奉洒扫如汝先君忠勤之士也在官清恪未尝问私以身徇国继之以死吾亦望汝副其此心汝既年少而孤吾寡妇耳有慈无威使汝不知礼训何可负荷忠臣之业乎汝自童子承袭茅土位至方伯岂汝身致之耶安可不思此事而妄加瞋怒心缘骄乐堕于公政内则坠汝家风或亡失官爵外则亏天子之法以取罪戾吾死之日亦何面目见汝先人于地下乎母恒自纺绩夜分而寐善果曰儿封侯开国位居三品秩俸幸足母何自勤如是耶答曰呜呼汝年已长吾谓汝知天下之理今闻此言故犹未也至于公事何由济乎今此秩俸乃是天子报汝先人之徇命也当须散赡六姻为先君之惠妻子奈何独擅其利以为富贵哉又丝枲纺织妇人之务上自王后下至大夫士妻各有所制若堕业者是为骄逸吾虽不知礼其可自败名乎自初寡便不御脂粉常服大练性又节俭非祭祀宾客之事酒肉不妄陈于前静室端居未尝辄出门合内外姻戚有吉凶事但厚加赠遗皆不诣其家非自手作及庄园禄赐所得虽亲族礼遗悉不许入门善果历任州郡唯内自出馔于衙中食之公廨所供皆不许受悉用修治廨宇及分给寮佐善果亦由此克己号为清吏炀帝遣御史大夫张衡劳之考为天下最征授光禄卿其母卒后善果为大理卿渐骄恣清公平允遂不如畴昔焉唐书高祖皇后窦氏传始太宗生有二龙之符后于诸子中爱视最笃后即位过庆善宫览观梗欷顾侍臣曰朕生于此今母后永违育我之德不可报因号恸左右皆流涕乃享后于正寝他日幸九成宫梦后若平生既悟潸然不自胜明日诏有司大发仓赈贫瘠以为后报焉太宗皇后长孙氏传太子承干乳媪请增东宫什器后曰太子患无德与名器何请为薛播传播早孤伯母林通经史善属文躬授经诸子及播兄弟故开元天宝间播兄弟七人皆擢进士第为衣冠光韪崔邠传邠父倕三世一爨当时言治家者推其法邠为太常卿故事太常始视事大阅四部乐都人纵观邠自第去帽导母舆公卿见者皆避道都人荣之柳公绰传公绰居丧毁慕三年不澡沐事后母薛谨甚虽姻属不知非薛所生韦表微传表微字子明羁丱能属文母训谕稍厉辄不敢食以是未尝让责毕諴传諴字存之早孤夜然薪读书母恤其疲夺火使寐不肯息遂通经史工辞章刘邺传邺父三复以善文章知名少孤母病废三复丐粟以养李德裕奇其文表为掌书记会昌时擢刑部侍郎弘文馆学士曹王明传皋字子兰嗣王事母太妃郑以孝闻安禄山反奉母逃民间间走蜀谒元宗上元初旱歉皋禄不足养请补外不许乃故抵轻法贬温州刺史时殿中侍御史李钧与其弟京兆法曹参军锷宦既遂不肯还乡母穷不自给皋行县见之叹曰入则孝出则弟有余力则学若二子者可与事君乎哉举劾之并锢死召还授衡州刺史为观察使谩劾贬潮州会杨炎为宰相知皋直复用为衡州初御史覆讯皋惧忧其母出则囚服入则衣冠貌言如平常及为潮以迁入告至是复位乃言其实皇甫无逸传无逸字仁俭王世充篡弃母妻斩关自归皇甫希仁憸人也诬告无逸为母故阴交世充帝判其诈斩希仁出为益州大都督府长史母在长安疾笃太宗命驰驿召还承问忧悸不能食道病卒赠礼部尚书谥曰孝王珪驳曰无逸入蜀不能与母俱留卒京师子道未足称不可谓孝乃更谥良王珪传珪字叔玠少孤且贫与房元龄杜如晦善母李尝曰而必贵然未知所与游者何如人而试与偕来会元龄等过其家李窥大惊敕具酒食欢尽日喜曰二客公辅才汝贵不疑珪孙焘性至孝为徐州司马母有疾弥年不废带视絮汤剂李大亮传大亮族孙迥秀字茂之母少贱妻尝詈媵婢母闻不乐迥秀即出其妻或问之答曰娶妇要欲事姑苟违颜色何可留武后尝遣内人候其母或迎置宫中后所居堂产芝草犬乳邻□中宗以为孝感旌大门闾李逊传逊弟建字杓直母怜其孝每字之曰子劝吾食吾辄饱进药吾意其瘳王维传维字摩诘资性孝友历监察御史母丧毁几不生别墅在辋川地母亡表辋川第为寺李华传华字遐叔天宝十一载迁监察御史安禄山反元宗入蜀百官解窜华母在邺欲间行辇母以逃为盗所得伪署凤阁舍人贼平贬杭州司户参军华自伤践危乱不能完节又不能安亲欲终养而母亡遂屏居江南上元中以左补阙司封□外郎召之华喟然曰乌有堕节危亲欲荷天子宠乎称疾不拜于公异传公异为招讨府掌书记不能事后母既仕不归省诏赐孝经罢归田里卢迈坐举非其人夺俸两月李贺传贺字长吉七岁能辞每旦日出骑弱马从小奚奴背古锦囊遇所得书投囊中及暮归母使婢探囊中见所书多即怒曰是儿要呕出心乃己耳高力士传力士幼与母麦相失后岭南节度使得之陇州迎还不复记识母曰胸有七黑子在否力士袒示之如言母出金环曰儿所服者乃相持号恸帝为封越国夫人而追赠其父广州大都督李宝臣传宝臣子惟岳叛弟惟简以家僮票士百余奉母郑奔京师帝拘于客省及出奉天惟简将赴难谋于郑郑曰尔父立功河朔位宰相身未尝至京师尔入朝未识天子不能效忠吾不子汝矣督其行曰而能死王事吾不朽矣乃斩关出道更七战得及行在帝见之流涕执其手曰尔有母乃能从朕耶对曰臣誓以死张仲武传仲武子直方袭节度留后进尚书右仆射性暴率奴婢细过辄杀贬思州司户参军母惊曰尚有尊于我子耶王友贞传友贞少为司经局正字母病医言得人肉啖良已友贞剔股以进母疾愈诏旌表其门李素立传素立孙至远至远子畬字玉田事母谨畬妻物故时母病恐悲伤约家人无以哭闻母所朝夕省侍无忧色母终毁而卒韦景骏传景骏为贵乡令有母子相讼者景骏曰令少不天常自痛尔幸有亲而忘孝邪教之不孚令之罪也因呜咽流涕付授孝经使习大义于是母子感悟请自新遂为孝子欧阳询传询子通仪凤中累选中书舍人居母丧诏夺哀每入朝徒跣及门夜直藉□以寝非公事不语还家辄号恸年饥未克葬居庐四年不释服冬月家人以毡絮潜置席下通觉即撤去通早孤母徐教以父书惧其堕尝遗钱使市父遗迹通乃刻意临仿以求售数年书亚于询父子齐名号大小欧阳体殷践猷传践猷族子成己晋州长史初母颜叔父吏部郎中敬仲为酷吏所陷率二妹割耳诉冤敬仲得减死及成己生而左耳缺云孔若思传若思山阴人早孤其母躬训教长以博学闻许康佐传康佐贞元中举进士宏词连中之家苦贫母老求为知院官人讥其不择禄及母丧已除凡辟命皆不答人乃知其为亲屈由是有名杜甫传甫流落剑南会严武节度东西川往依焉武以世旧待甫甚善甫性褊躁傲诞尝醉登武□瞪视曰严挺之乃有此儿武衔之一日欲杀甫集吏于门武将出冠钩于帘三左右白其母奔救得止高宗皇后武氏传后始下辞降体进为皇后即盗威福上元元年进号天后萧妃女义阳宣成公主幽掖庭几四十不嫁太子弘言于帝后怒鸩杀弘帝崩中宗即位天后称皇太后嗣圣元年太后废帝为庐陵王自临朝以睿宗即帝位后坐武成殿帝率群臣上号册时睿宗虽立实囚之而诸武擅命又改帝氏为武以皇帝为皇嗣公卿往见之皆腰斩都市自是公卿不复上谒中宗自房州还复为皇太子恐百岁后为唐宗室躏藉无死所即引诸武及相王太平公主誓明堂告天地为铁券使藏史馆宪宗皇后郭氏传后子仪之孙生穆宗穆宗崩中人有为后谋称制者后怒曰吾效武氏邪今太子虽幼尚可选重德为辅吾何与外事哉敬宗立号太皇太后宝历仓卒后召江王嗣皇帝位是为文宗文宗性谨孝事后有礼武宗喜畋游角武抃后曰谏臣章疏宜审览帝再拜还索谏章阅之往往道游猎事自是畋幸稀小儿武抃等不复横赐矣宣宗立于后诸子也而母郑故侍儿有曩怨帝奉养礼稍薄后□□不聊与一二侍人登勤政楼将自殒左右共持之帝闻不喜是夕后暴崩有司上尊谥葬景陵外园太常官王□请后合葬景陵以主祔宪宗室帝不悦令宰相白敏中让之俄贬□句容令懿宗咸通中□还为礼官申抗前论乃召后主祔于庙崔损传损字至无历二省华要至宰相母殡而不葬亦不展殡王叔文传叔文罢学士诏听五日一至翰林母死匿不发置酒翰林自陈亲疾病今当请急今一去此则百谤至孰为吾助者左右窃语曰母死已腐方留此将何为邪明日乃发丧刘禹锡传禹锡作元都观看花君子诗语讥忿当路者不喜出为播州刺史诏下御史中丞裴度为言播极远猿狖所宅禹锡母八十余不能往当与其子死诀恐伤陛下孝治请稍内迁帝曰为人子者宜慎事不贻亲忧若禹锡望他人尤不可赦度不敢对帝改容曰朕所言责人子事终不欲伤其亲乃易连州杨收传收字藏之七岁而孤处丧若成人母长孙亲授经十三善属文所赋辄就贫甚以母奉浮屠法自幼不食肉母约曰尔得进士第乃可食王潮传潮字信成世以赀显寿春亡命王绪盗据寿州光州潮主廪庾绪南略浔阳以粮少故兼道驰约军中曰以老孺从者斩潮与弟审邽审知奉母以行绪切责潮曰吾闻军行有法无不法之军对曰人皆有母不闻有无母之人绪怒欲斩其母三子同辞曰事母犹事将军也杀其母焉用其子绪赦之会母死不敢哭夜殡道左陈叔达传叔达字子聪尝赐食得蒲桃不举帝问之对曰臣母病渴求不能致愿归奉之帝流涕曰卿有母遗乎因赐之又赉物百段岑文本传文本字景仁始为中书令有忧色母问之答曰非勋非旧责重位高是以忧也既任职久锡丰饶皆令弟文昭主之文昭任校书郎多交轻薄帝不悦谓文本曰卿弟多过朕将出之文本曰臣少孤母所锺念者弟也不欲离左右今若外出母必忧无此弟是无老母也泣下呜咽帝愍其意召文昭让敕卒无过柳仲郢传仲郢字谕蒙母韩即皋女也善训子故仲郢幼嗜学尝和熊胆丸使夜咀咽以助勤杜佑传佑子从郁从郁子牧牧弟顗字胜之幼病目母禁其为学顗善属文与牧相上下竟以丧明卒赵隐传隐与兄骘合门诵书不应辟召亲友更敦勉令仕咸通末进同中书门下平章事迁中书侍郎封天水县伯骘终宣歙观察使既辅政它宰相及百官皆诣第升堂庆母岁时公卿必参讯懿宗诞日宴慈恩寺隐侍母以安舆临观宰相方率百官拜恩于廷即回班候夫人起居搢绅以为荣后崔彦昭张浚当国皆有母遂踵其礼李日知传日知郑州荥阳人神龙初为给事中母老病取急调侍数日须发辄白母未及封而卒方葬吏乃赍赠制日知殒绝于道左右为泣莫能视刘袆之传袆之父子翼字小心在隋为著作郎峭直有行贞观初召之辞以母老诏许终养江南道巡察使李袭誉嘉其孝表所居为孝慈里白居易传居易以学士兼京兆户曹参军明年以母丧解还拜左赞善大夫是时盗杀武元衡京都震扰居易首上疏请亟捕贼刷朝廷耻以必得为期宰相嫌其出位不悦俄有言居易母堕井死而居易赋新井篇言浮华无实行不可用出为州刺史桓彦范传彦范字士则将诛易之等告其母母曰忠孝不两立义先国家可也崔元暐传元暐母卢有贤操尝戒元暐曰吾闻姨兄辛元驭云子姓仕宦有言其贫窭不自存此善也若赀货盈衍恶也吾尝以为确论比见亲表仕者务多财以奉亲而亲不究所从来必出于禄廪则善如其不然何异盗乎若今为吏不能忠清无以戴天履地宜识吾意故元暐所守以清白名母亡哀毁甘露降庭树元暐子涣涣子纵涣有嬖妾纵以母事之妾刚酷虽纵显官而数笞诟然率妻子候颜色承养不懈时以为难王琚传始琚为中书侍郎母居洛阳来京师让琚曰尔家上世皆州县职今汝无攻城野战劳以谄佞取容海内切齿吾恐汝家坟墓无人复扫除也赵彦昭传彦昭父武孟少游猎以所获馈其母母泣曰汝不好书而敖荡吾安望哉不为食武孟感激遂力学淹该书记张镒传镒字季权累迁殿中侍御史干元初华原令卢枞以公事谯责邑人齐令诜令诜宦人也衔之构枞罪镒案验当免官有司承风以死论镒不直之乃白其母曰今理枞枞免死而镒坐贬嘿则负官贬则为太夫人忧敢问所安母曰儿无累于道吾所安也遂执正其罪枞得流镒贬抚州司户参军居母丧以孝闻段秀实传秀实字成公六岁母疾病不勺饮至七日病闲乃肯食时号孝童颜真卿传真卿字清臣少孤母殷躬加训导既长博学工辞章事亲孝开元中使河东劾奏朔方令郑延祚母死不葬三十年有诏终身不齿闻者耸然潘孟阳传孟阳为侍郎年未四十其母谓曰以尔之材而位丞郎使吾忧之李杰传杰为河南尹精听断寡妇有告其子不孝者杰物色非是谓妇曰子法当死无悔乎答曰子无状宁其悔乃命市棺还敛之使人迹妇出与一道士语顷持棺至杰令捕道士按问乃与妇私不得逞杰杀道士纳于棺严挺之传挺之子武字季廌幼豪爽母裴不为挺之所答独厚其妾英武始八岁怪问其母母语之故武奋然以铁锤就英寝碎其首左右惊白挺之曰郎戏杀英武辞曰安有大臣厚妾而薄妻者儿故杀之非戏也父奇之曰真严挺之子武屡迁□南节度使颇放肆用度无艺峻掊亟敛永泰初卒母哭且曰而今而后吾知免为官婢矣刘子元传子元名知几子贶贶子浃浃子敦儒家东都母病狂易非笞掠人不能安左右皆亡去敦儒日侍疾体常流血母乃能下食敦儒怡然不为痛隐留守韦夏卿表其行诏标阙于闾在母丧毁瘠几死时谓刘孝子令狐彰传彰字伯阳父濞始尉范阳通民家女生彰罢归留彰母所既长志胆沉果河朔平封霍国公会母丧失明卒彰子建累官左神武军大将军其妻成德节度使李宝臣女也建将弃之诬与门下客郭士伦通榜杀士伦而逐其妻士伦母痛愤卒宝臣请劾按无状建会赦免帝取常膳钱五十万葬士伦母子并恤其家王义方传义方泗州涟水人擢侍御史会李义府纵大理囚妇淳于迫其丞毕正义缢死无人敢白其奸义方内决劾奏意必得罪即问计于母母曰昔王母伏剑成陵之谊汝能尽忠吾愿之死不恨义方即上言贬业州司户参军狄仁杰传仁杰字怀英并州太原人授并州法曹参军亲在河阳仁杰登太行山反顾见白云孤飞谓左右曰吾亲舍其下瞻怅久之云移乃得去同府参军郑崇质母老且疾当使绝域仁杰谓曰君可贻亲万里忧乎诣长史蔺仁基请代行仁基咨美其谊时方与司马李孝廉不平相语曰吾等可少愧矣则相待如初会后欲以武三思为太子以问宰相众莫敢对仁杰曰臣观天人未厌唐德比匈奴犯边使梁王三思募勇士于市逾月不及千人庐陵王代之不浃日辄五万今欲继统非庐陵王莫可后怒罢议久之召谓曰朕数梦双陆不胜何也于是仁杰与王方庆俱在二人同辞对曰双陆不胜无子也天其意者以儆陛下乎且太子天下本本一摇天下危矣文皇帝身蹈锋镝勤劳而有天下传之子孙先帝寝疾诏陛下监国陛下掩神器而取之十有余年又欲以三思为后且姑侄与母子孰亲陛下立庐陵王则千秋万岁常享宗庙三思立庙不祔姑后感悟即日遣彦伯迎庐陵王于房州王至后匿王帐中召见仁杰语庐陵王事仁杰敷请切至涕下不能止后乃使王出曰还尔太子仁杰降拜顿首曰太子归未有知者人言纷纷何所信后然之更令太子舍龙门具礼迎还中外大悦初吉顼李昭德数请还太子而后意不回惟仁杰以母子天性为言后虽忮忍不能无感故卒复唐嗣韦思谦传思谦子承庆字延休性谨畏事继母为笃孝弟嗣立字延构与承庆异母少友悌母遇承庆严每笞辄解衣求代母不听即遣奴自捶母感悟为均爱世比晋王览陆象先传景融于象先后母弟也象先被笞景融谏不入则自楚母为损威人多其友刘元佐传元佐入朝兼泾原四镇北庭兵马副元帅检校司徒元佐母尚在贤妇人也常月织絁一端示不忘本常教敕元佐尽臣节见县令走庭中白事退戒曰长吏恐惧卑甚吾思而父吏于县亦当尔而据案当之可安乎元佐感悟故待下益加礼朱泚传泚僭号大秦帝使高重杰屯梁山御贼贼将李日月杀之日月锐甚浑瑊伏兵漠谷杀之泚怅恨其母不哭骂曰奚奴天子负而何事死且晚泚败唯李日月母得贷张志宽传志宽蒲州安邑人居父丧而毁州里称之王君廓兵略地不暴其闾倚全者百许姓后为里正忽诣县称母疾求急令问状对曰母有疾志宽辄病是以知之令谓其妄系于狱驰验如言乃慰遣之母终负土成坟手莳松柏颉利传颉利不室处帝赐美田宅颉利子迭罗支有至性既舍京师诸妇得品供罗支预焉其母最后至不得给罗支不敢尝品肉帝闻叹曰天□仁孝讵限华夷哉厚赐之遂给母肉代宗睿真皇后沈氏传后吴兴人开元末以良家子入东宫太子以赐广平王实生德宗天宝乱贼囚后东都掖庭王入洛复留宫中时方北讨未及归长安而河南为史思明所没遂失后所在代宗立以德宗为皇太子诏访后在亡不能得德宗即位乃具册前上皇太后尊号于是中书舍人高参上议汉文帝即位遣薄昭迎太后于代今宜用汉故事令有司择日分遣诸沈行州县物色咨访以述宣皇帝孝思意冀上天降休灵命允答须审知皇太后行在然后遣大臣备法驾奉迎帝乃以睦王述为奉迎使工部尚书乔琳副之升平公主侍起居使者分行天下故中官高力士女颇能言禁中事与女官李真一尝从后游李见高疑问之含糊不坚而年状差似后又后尝削脯哺帝伤左指高亦尝剖瓜伤指是时宫中无识后者于是迎还上阳宫驰以闻帝喜群臣皆贺力士子知非是具言其情诏贷之帝谓左右吾宁受百罔冀得一真于是自谓太后者数矣及索验左皆辞穷终帝世无闻焉宪宗即位有司建言皇太后沈氏厌代二十有七年大行皇帝至孝哀思罔极建中时发明诏遣使者奉迎凡舟车所至罔不逮岁推月迁参访理绝请因大行皇帝启殡诏群臣为皇太后发哀肃章内殿中人奉廞衣置幄坐宫中朝夕上食告天地宗庙上太皇太后谥册作神主祔代宗庙备法驾奉袆衣纳于元陵祠室诏曰可穆宗贞献皇后萧氏传后闽人也穆宗为建安王后得侍生文宗文宗立上尊号曰皇太后初太和中懿安太后居兴庆宫宝历太后居庆安殿后居大内号三宫太后帝每五日问安及岁时庆谒率繇复道至南内群臣及命妇诣宫门候起居有司献四时新物送三宫亦称赐帝曰上三宫何可言赐遽索笔灭赐为奉开成中正月望夜帝御咸泰殿大然镫作乐迎三宫太后奉觞进寿礼如家人诸王公主皆得侍武宗时徙积庆殿又号积庆太后大中元年崩元稹传稹字微之幼孤母郑贤而文亲授书传九岁工属文元和元年举制科对策第一崔彦昭传彦昭虽宰相退朝侍母膳与家人齿顺色柔声在左右无违士人多其孝与王凝外昆弟也凝大中初先显而彦昭未仕尝见凝凝倨不冠带嫚言曰不若从明经举彦昭为憾至是凝为兵部侍郎母闻彦昭相敕婢多制履袜曰王氏妹必与子皆逐吾将共行彦昭闻之泣再拜不敢为怨而凝竟免樊会仁母敬传敬河东人字象子笄而生会仁夫死事舅姑祥顺家以其少欲嫁之潜约婚于里人至期阳为母病使归视敬至知见绐乃外为不知者私谓会仁曰吾孀处不死者以母老儿幼今舅夺吾志汝云何会仁泣敬曰儿勿啼乃伺隙遁去家追及半道以死自守乃罢会仁未冠卒时敬母又终既葬谓所亲曰母死子亡何生为不食数日死闻者怜之李畬母传畬母者失其氏有渊识畬为监察御史得廪粟量之三斛而赢问于吏曰御史米不概也又问车庸有几曰御史不偿也母怒敕归余米偿其庸因切责畬畬乃劾仓官自言状诸御史闻之有□色金节妇传金安南贼帅陶齐亮之母也常以忠义诲齐亮顽不受遂绝之自田而食纺而衣州里矜法焉大历初诏使两丁侍养本道使四时存问终身董昌龄母杨传杨世居蔡昌龄更事吴少阳至元济时为吴房令母常密戒曰逆顺成败儿可图之昌龄未决徙郾城杨复曰逆贼欺天神所不福当速降无以我累儿为忠臣吾死不慊会王师逼郾城昌龄乃降宪宗喜即拜郾城令兼监察御史昌龄谢曰母之训也臣何能帝嗟叹元济囚杨欲杀者屡矣蔡平而母在陈许节度李逊表之封北平郡太君许法慎传法慎沧州清池人甫三岁已有知时母病不饮乳惨惨有忧色或以珍饵诡说之□不食还以进母后亲丧常庐于茔有甘露嘉禾灵芝木连理白兔之祥天宝中表异其闾林攒传攒泉州莆田人贞元初仕为福唐尉母羸老未及迎而病攒闻弃官还及母亡水浆不入口五日自埏甓作冢庐其右有白鸟来甘露降观察李若初遣官属验实会露晞里人失色攒哭曰天所降露祸我邪俄而露复集鸟亦回翔诏作二阙于母墓前又表其闾蠲徭役时号阙下林家王博武传博武许州人会昌中侍母至广州及沙涌口暴风母溺死博武自投于水岭南节度使卢贞俾吏沉罟获二尸焉乃葬之表其墓曰孝子墓诏为刻石沈季诠传季诠字子平洪州豫章人少孤事母孝未尝与人争皆以为怯季诠曰吾怯乎为人子者可遗忧于亲乎哉贞观中侍母渡江遇暴风母溺死季诠号呼投江中少选持母臂浮出水上都督谢叔方具礼祭而葬之孝友传序焦怀肃母病每尝其唾若异味辄悲号几绝母终水浆不入口五日负土成坟庐守日一食杖然后起继母没亦如之张进昭母患狐刺左手堕而终及殡进昭截左庐于墓支叔才传叔才定州人隋末荒馑夜丏食野中还进母为贼执欲杀之告以情贼闵其孝为解缚母病痈叔才吮疮注药及亡庐墓有白鹊止庐傍高宗时表异其家宋思礼传思礼字过庭事继母徐为闻孝补萧县主簿会大旱井池涸母羸疾非泉水不适口思礼忧惧且祷忽有泉出诸庭味甘寒日不乏汲县人异之尉柳晃为刻石颂其孝感郑潜曜传潜曜者父万钧驸马都尉荥阳郡公母代国长公主开元中主寝疾潜曜侍左右造次不去累三月不□面主疾侵刺血为书请诸神丐以身代火书而神许二字独不化翼日主愈戒左右无敢言元让传让雍州武功人擢明经以母病不肯调侍膳不出闾数十年母终庐墓次废栉沐饭菜饮水咸亨中太子监国下令表阙于门永淳初巡察使表让孝悌卓越擢太子右内率府长史岁满还乡里人有所讼皆诣让判中宗在东宫召拜司议郎入谒武后望谓曰卿孝于家必能忠于国宜以治道辅吾子寻卒元德秀传德秀字紫芝少孤事母孝举进士不忍去左右自负母入京师既擢第母亡庐墓侧食不盐酪藉无茵席不及亲在而娶不肯婚人以为不可绝嗣答曰兄有子先人得祀吾何娶为权皋传皋字士繇为临清尉安禄山籍其名表为蓟尉署幕府皋度禄山且叛以其猜虐不可谏欲行虑祸及亲天宝十四载使献俘京师还过福昌尉仲妻皋妹也密约以疾召之来皋阳喑直视而瞑为尽哀自含敛之皋逸去人无知者吏以诏书还皋母母谓实死恸哭感行路故禄山不之虞归其母皋潜候于淇门奉侍昼夜南奔客临淮为驿亭保以诇北方既渡江而禄山反天下闻其名争取以为属安金藏传金藏京兆长安人在太常工籍睿宗为皇嗣少府监裴匪躬中官范云仙坐私谒皇嗣皆殊死自是公卿不复见唯工优给使得进俄有诬皇嗣异谋者武后诏来俊臣问状左右畏惨楚欲引服金藏大呼曰公不信我言请剖心以明皇嗣不反也引佩刀自剚腹中肠出被地眩而仆武后闻大惊舆致禁中命高医内肠褫桑土紩之阅夕而苏后临视叹曰吾有子不能自明不如尔之忠也即诏停狱睿宗乃安当是时朝廷士大夫翕然称其谊自以为弗及也神龙初母丧葬南阙口营石坟昼夜不息地本卬燥泉忽涌流庐之侧李冬有华犬鹿相扰本道使卢怀慎上其事诏表阙于闾萧俯传俯母韦贤明治家严俯虽宰相侍左右如褐衣时仆固怀恩传怀恩铁勒部人叛遣子玚攻榆次未拔追兵于祁责其缓鞭之众怒是夕偏将焦晖白玉等斩其首献阙下怀恩闻以告母母曰我戒汝勿反国家训汝不浅今众变祸且及我奈何怀恩再拜出母提刀逐之曰吾为国杀此贼取其心以谢军中怀恩走乃与部曲三百北渡河走灵武稍稍引亡命军复振帝念旧勋不加罪诏其母归京师厚恤之以寿终李景让传景让字后己母郑治家严身训□诸子始贫乏时治墙得积钱僮婢奔告母曰士不勤而禄犹灾其身况无妄而得我何取亟使闭坎景让自右散骑常侍出为浙西观察使母问行日景让率然对有日郑曰如是吾方有事未及行盖怒其不尝告也且曰已贵何庸母行景让重请罪乃赦故虽老犹加棰敕已起欣欣如初尝怒牙将杖杀之军且谋变母欲息众欢召景让廷责曰尔镇抚方面而轻用刑一夫不宁岂特上负天子亦使百岁母衔羞泉下何面目见先大夫乎将鞭其背吏大将再拜请不许皆泣谢乃罢一军遂定清波杂志唐李景逊为浙西观察使母郑早寡家贫子幼居东都因古墙坏得钱盈船郑乃炷香祝之曰吾闻无劳而获者身之灾也天必以先君余庆矜其贫而赐之则愿诸孤他日学问有成乃其志也此不敢取命掩而筑之非智识贤明岂能及此然郑爱幼子景庄每被黜于场屋母辄挞景逊终以朝廷取士自有公道不可私嘱主司以是论之郑母似有损于贤明因话录刘敦儒事亲以孝闻亲心绪不理每鞭人见血则一日悦畅敦儒尝敛衣受杖曾不变容宪宗朝旌表门闾又赵郡李道枢先夫人卢氏性严事亦类此公名问已光又在班列往往宾客至候直公方受杖责朝野佥载贞观年中定州鼓城县人魏全家母忽然失明问卜者王子贞子贞为卜之曰明年有人从东来青衣者三月一日来疗必愈至时候见一人着青绸襦遂邀为设饮食其人曰仆不解医但解作犁耳为主人作之持斧绕舍求犁辕见桑曲枝临井上遂斫下其母两眼焕然见物此曲桑盖井之所致也北梦琐言唐张扬尚书典□州外贮所爱营妓生一子其内子苏氏号尘外□忌不敢取归乃与所善张处士为子居江津间常致书题问其存亡资以钱帛及渐成长教其读书有人告以非处士之子尔父在朝官高因窃其父与处士缄札不告而遁归京国扬公已薨至宅门僮仆无有识者但云江淮郎君兄弟皆愕然其嫡母苏夫人尘外泣而谓诸子曰诚有此子吾知之矣我少年无端致其父子死生永隔我罪多矣家眷聚泣取入宅齿诸兄弟之列名仁龟有文性好学修词应进士举及第历侍御史因奉使江浙于候馆自经而死莫知所为先是张处士怅恨而终必有冥诉罹此祸也柱史为杨巨侍郎爱婿幽闲鼓吹潘炎子孟阳为户部侍郎夫人忧惕谓曰以尔人材而在丞郎之位吾惧祸之必至也户部解喻再三乃曰不然试会尔同列吾观之因遍招深熟者客至夫人垂帘视之既罢会喜曰皆尔之俦也不足忧矣末座惨绿少年何人也答曰补阙杜黄裳夫人曰此人全别必是有名卿相珍珠船崔浑至孝母病祈神请以身代觉病从十指中入俄遍母身安云溪友议杜悰牧澧阳宏辞李宣古数陪燕饮戏谑侮慢杜不能容使辱之岐阳公主出而救之云尚书不念诸子学文拟陪李秀才砚席乎遣易衣而赴中坐公主请为诗冀弥缝也宣古诗云红灯初上月轮高照见堂前万朵桃争奈夜深抛耍令舞来挼去使人劳杜公赏之后二子裔休儒休皆登第人曰非贤母不能成子也唐国史补杜羔有至行其父为河北一尉而卒母氏非嫡经乱不知所之羔尝抱终身之戚会堂兄兼为泽潞判官尝鞫狱于私第有老妇辩对见羔出入窃谓人曰此少年状类吾儿诘之乃羔母也自此迎侍而归
