<!-- { "loadSidebar": true } -->
臣初孩则孤未冠而仕不识父兄之教但承慈母之育向母无臣则乌鸟谁哺向臣忘母则禽兽不若更无性命以至成长今臣老母八十五载矣加之疾疹日甚一日有增无减汤药杜口粥食不入顷乃祈恩请命忍死待臣臣不承圣恩不复见母母不蒙圣造亦不重见臣自从去年渐能开释若臣又辞母母更别臣臣母必即倚门气绝上马心断母必失臣臣亦失母忠孝双阙公私并丧假臣强颜苟冒荣宠犹望孝理抑就名教以蕃裔之贱品忝冠冕之清流身带三印爵封五等人践命卿出为副将正是臣报国立功荣宗辉戚之时爱惜毛羽保持名位宁可寸进其容退尺岂愿驱华毂以传板舆乐闲居而忘厚秩士君子犹贪其富贵臣种类岂知其矫饰母不能割慈忍爱子不可背义违亲二者之心贤愚共悉方寸既乱焉可以理军否臧皆凶焉足以谋敌无自招于遄死则未战以取亡何以为万人之命赴国家之急陛下于愚臣过听谓遣将得人则有陇右专知教练兵马使右骁卫将军蔺廷辉材略冠军智勇无对今节度王忠嗣知其名已令摄使替臣如流辈诸将皆是可惜臣匹夫之勇而不见万人之敌何抑乌鸟之众而不用熊罴之帅陛下必以臣幸无大过不令失职即望全其官守罢以军麾减其俸禄以延老母略许其宿卫兼遂微臣之定省朝则觐君退还侍母公私两遂忠孝并存母子如初生死万足远近裔落咸知声教无任恳切危急之至　　第三表　　　　　　　　　　　前人臣某言臣闻事君爱亲出忠入孝孝苟不足忠能独全自古及今未之有也臣夙遭凶悯早丧父兄母祇育臣臣唯侍母更相为命逮至于今诚愿报国安亲两遂忠孝况臣少从边役侍养多违母常忆臣积忧成疾往者一辞天阙六变星霜徒叨守郡之荣终切倚门之望加以老母年将遄迈景晏桑榆衰疾交侵药饵无主顷乃祈哀上请忍死待臣臣幸获归宁老母稍安寝息再造之施空荷于乾坤广大之恩无阶于答效臣又闻子急告父臣急告君今母若无臣臣定失母所以隳裂肝胆尘犯威严乞停臣尸素之禄假老母残余之命诚为至愿非敢饰情自圣鉴未回恳诚犹阻而臣又不幸愚子供奉官右威卫郎将守义近亡臣今惸然形影相吊生人之极无甚于臣老母既见孙亡预愁臣去旧患未损泣尽继血伏惟圣主孝理天下特降纶言户有老亲令蠲赋役乡有孝子必表门闾洎乎荒外百蛮咸被教化臣虽边裔贱品忝沐熏风乌鸟之心实愧乳哺若使贪荣徇禄背义忘亲固天地所不容人伦所同弃更何面目敢列圣朝特望上垂天光俯照愚恳矜臣养亲之日短效命之日长允其停官许令侍疾四夷慕义陛下之德化无穷岂惟微臣独荷恩施无任迫切屏营之至　　请致仕侍亲表　　　　　　　　敬让臣某言臣闻事君事亲率由之道斯一为臣为子资敬之途无二臣实不才累升荣级徒以家承勋旧地分茅土宠命优渥实此之由非臣妄庸所堪奖拔臣未登壮岁干荫先倾逮于强仕母氏为育欣欣而就禄者希禄养之及亲也臣虽愚鄙妄佩朝簪臣母王夙侍巾栉久经忧苦一缠风疾二十余年今秋以来所苦增剧板舆周览近在于家园彩服承欢久违于膝下臣谬居藩佐累变炎凉瞻望庭闱五情纡结虽王臣蹇蹇匪躬之故而孝道蒸蒸因心罔极伏惟陛下圣明统业孝理天下文轨同于八荒德教加于百姓况臣沐浴皇化差池班列尘忝滋久臣复何言臣兄弟之中臣又居长五起三省是臣微志视膳尝药非臣而谁臣之愚诚天地神祇所共照鉴伏乞天恩少留哀察臣请解所职侍养京都冀乌鸟之情俯遂终食犬马之报希酬万一臣虽死之日犹生之年无任倥□迫切之至　　陶母截发赋　　　　　　　唐浩虚舟　以宾至情极无惜伤毁为韵陶家客至兮方此居贫母氏心耻兮思无馔宾断鬓发以将贸庶珍羞而具陈欲明理内之心不求尽饰庶使趋庭之子得以亲仁原夫兰客方来蕙心斯至顾巾□而无取俯杯盘而内愧啜菽饮水念鸡黍而何求舍己从人虽发肤而可弃于是搔首心乱低□恨生畏东闾之恩薄归北堂而计成拂撮凝睇抽簪注情解发而凤髻花折发匣而金刀刃鸣喜乃有余惭无所极窥在握而错落抚垂领而绸直锋铓不碍翻似雪之孤光倭堕徐分散如云之翠色已而展转增思徘徊向隅元鬓垂颅而散乱青丝委簟而盘纡象栉重理兰膏旧濡伤翠凤之全弃骇盘龙之半无观夫擢乃无遗敛之斯积凝光而粉黛难染盈握而腥膻是易将成特达之意欲厚非常之客宾筵既备空思一饭以无□匣镜重窥岂念同心而可惜及乎宴罢空馆闲成晓妆纚换新髻钗迷旧行诚伐木之可亲疏而是愧苟如珪之足慕断亦何伤重义者情莫违厚慈者身可毁语其同勉虞之一战思其仁逾训孟之三徙昔咸曰陶氏所以成大名母贤如此　　鄠人对　　　　　　　　　　　韩愈鄠有以孝为旌门者乃本其自于鄠人曰彼自剔股以奉母疾瘳大夫以闻其令尹令尹以闻其上上俾聚土以旌其门使勿输赋以为后劝鄠大夫常曰他邑有是人乎愈曰母疾则止于烹粉药石以为是未闻毁伤支体以为养在教未闻有如此者苟不伤于议则圣贤当先众而为之也是不幸因而致死则毁伤灭绝之罪有归矣其为不孝得无甚乎苟有合孝之道又不当旌门盖生人之所宜为曷足为异乎既以一家为孝是辨一邑里皆无孝矣以一身为孝是辨其祖父皆无孝矣然或陷于危难能固其忠孝而不苟生之逆乱以是而死者乃旌表门闾爵禄其子孙斯为为劝已矧非是而希免输者乎曾不以毁伤为罪灭绝为忧不腰于市而已黩于政况复旌其门　　先太夫人河东县太君归祔志　柳宗元先夫人姓卢氏讳某世家涿郡寿止六十有八元和元年岁次丙戌五月十五日代于永州零陵佛寺明年某月日安祔于京兆万年栖凤原先侍御史府君之墓其孤有罪衔哀待刑不得归奉丧事以尽其志侄洎太夫人兄之子弘礼承事焉呜呼天乎太夫人有子不令而陷于大僇徙播疠土医巫药膳之不具以速天祸非天降之酷将不幸而有恶子以及是也又今无适主以葬天地有穷此冤无穷既举葬纼犹以不肖之辞拟述先德且志其酷焉尝逮事伯舅闻其称太夫人之行以教曰汝宜知之七岁通毛诗及刘氏列女传斟酌而行不坠其旨汝宗大家也既事舅姑周睦姻族柳氏之孝仁益闻岁恶少食不自足而饱孤幼是良难也又尝侍先君有闻如舅氏之谓且曰吾所读旧史及诸子书夫人闻而尽知之无遗者某始四岁居京城西田庐中先君在吴家无书太夫人教古赋十四首皆讽诵之以诗礼图史及剪制缕结授诸女及长皆为名妇先君之仕也伯母叔母姑姊子侄皆远在数千里外必奉迎以来太夫人之承之也尊己者敬之如臣事君下己者慈之如母畜子敌己者友之如兄弟无不得志者也诸姑之有归必废寝食礼既备尝有劳疾先君将改葬王父母太夫人泣以莅事事既具而大故及焉不得成礼既得命于朝祗奉教曰汝忘大事乎吾冢妇也今也宜老而唯是则不敢暇抑将任焉若有日吾其行也及命为邵州又喜曰吾愿得矣竟不至官而及于罪是岁之初天子加恩群臣以宗元任御史尚书郎封太夫人河东县太君八月会册太上皇后于兴庆宫礼无违者既至永州又奉教曰汝唯不恭宪度既获戾矣今将大儆于后以盖前恶敬惧而已苟能是吾何恨哉明者不悼往事吾未尝有戚戚也而卒以无孝道不能有报焉丧主子妇七岁而不果娶窜穷侥人多疾殃炎暑熇蒸其下卑湿非所以养也诊视无所问药石无所求祷祠无所资苍黄叫呼遂遘大罚天乎神乎其忍是乎而独生者谁也为祸为逆又顽狠而不得死逾月逾时以至于今灵车远去而身独止元堂暂开而目不见孤囚穷絷魄逝心坏苍天苍天有如是耶有如是耶而犹言犹食者何如人耶已矣已矣穷天下之声无以舒其哀矣尽天下之辞无以传其酷矣刻之坚石措之幽阴终天而止矣　　秘书监穆公夫人裴氏元堂志　　穆员员不夭不死先公弃背迫先王制礼免丧五月太夫人河东郡太夫人以贞元十三年六月二十四日违养又不孝不灭以及龟筮远期十月二十一日孤子赞洎质员赏奉迁灵座自东都归义里私第正寝归于偃师首阳山北原先公之居第三子员伏念常禀慈训撰述前志当时实闻不忍闻之命俾继斯文不敢不茹血吐迷粗举大略裴氏自汉魏以还盖为天下着姓外族之于本宗也若泉有源山有峰披图按牒可明征矣五代祖讳鸿琳周易郡太守高祖讳客儿隋长平丞曾祖讳文行皇朝并州石芝县丞祖讳元度绛州绛县令父讳翔魏州朝城县令世以懿德令名清风和气昭穆授受宜于邦家太夫人则朝城府君之季女也淳仁如天博厚如地精诚如神中节如时少丧怙恃长于季母诸姑以孝友诚明俾见懿慈有天性之答所至家政辄闻我于未成人之年洎有行君子作配盛德移内则之美尽家人之义居上齐下视人以身主祭祀以心为馨香事宾客以手集中馈先公厄于未济困于屡空太夫人以乐道为贵肥家为富先公初仕河朔蹈难平原太夫人以勤俭成清白诚义佐名节先公出入崇贵间逢迁黜太夫人居常以天不假易自警处否以泰道自安先公直道高义不容于时剥落当年优游晚暮太夫人始则以不磷不缁何忧何惧为韦弦焉中则以不容何病然后见君子为埙篪焉终则以施于有政是亦为政为琴瑟焉先公孝以立家仁以合族太夫人辅佐之德达于神明员伯姑元夫人高明纯至不幸早孀太夫人就养于堂服勤以力视色先意主于无违伯姑尝顾小子同气曰自吾归尔家安尔母也自忘孤寡自忘长老嘻嘻然如未笄之初承欢于父母之前夜梦吾先君则为尔父夜梦吾先夫人则为尔母岂尔父母乃吾宿世之父母乎不然何迷我心灵发于梦寐者三十年如此中外孤幼以先公之禄为待哺待絮者其来如归太夫人所以衣服饮食之盖有竭无倦有不足无不均有孤惸老幼之先无亲疏厚薄之别若乃甥侄群从之众贤愚恭狠之差太夫人用不愠不校不欺不伐积为至德以妪煦之不违直心而曲顺其理不越中制而各厚其宜是故寝我无私有常之化者归我怀我如服天地岂无忮戾之性多言之口不忍以造次幽昧迁焉员三从叔寂感太夫人少长子爱之慈以为生成罔极之重及壮纳室则先请于女氏之介曰吾嫂吾母也苟能服事如姑则为某妻不者则否女氏许诺然后贽币行焉太夫人自痛早孤终鲜兄弟惟周公盖祔仲尼合葬之事咨于先公曰绛虽故乡世乏乔木洛汭中土首阳家山今将奉先人于北原卜邻舅姑吾与公存没之志也命长子行之本族雕落蒸尝殆旷鞠孤兄子以涕泣教之使学古入官承家主祭乃至宗从之祀兴废继绝繄太夫人是赖者非一先公享悬车之荣太夫人受偕老之福河洛安宅京师就养板舆所至燕喜相从旬朔献寿子孙成列岁时称庆冠盖盈门当时士族以为荣羡晚年学道于圣善寺法疑大师所受方便平等则家政也忍辱慈悲则素行也真如正觉则天性也皆异积旧习彼于德施尽大师之法吾无得焉赞等从事守官世道多故太夫人以为苟不亏先王先公之训则义在不辱是为无忝未始见责而姑勉之禄俸供养不给于家之经费太夫人每顾念有一饥一寒者则为之不饫不暖其遇穷独无告不获其所辄心体以之不康是以甘旨轻鲜之献未尝以尊高自异常有汲汲不足之患而不患焉初太夫人之从先公也公方褐衣家无数口太夫人以繁祉元福阜兴德门男女为人父母为人大父母为人师者内外孙洎曾孙四十有三食先公洎诸子之禄者五十一政主家主祀者五十一年寿七十四封河东县君先公故也河东郡太夫人赞故也列郡启封为妻为母论者以兼命斯贵同时难之然天下公议称先公位不称德雅知赞者亦谓赞等命不偶时而太夫人五福百禄之征盖上有所不充下有所未极赞质员赏皆自痛欲养欲报各孤其分号天诉天天不我闻伏念昔罹荼毒备承至诚以为杀身无逮扬名有补忍死为重徇情则轻茕独苟至不敢自灭谨哀纂至德密行之可传者勒之贞石以永厚地呜呼苍天　　谏代宗为太后营章敬寺书　　　高郢陛下大孝因心与天罔极烝烝之思要无以加臣谓悉力追孝诚为有益妨时剿人不得无损舍人就寺何福之为昔鲁庄公丹桓公庙楹而刻其桷春秋书之为非礼汉孝惠孝景孝宣令郡国诸侯立高祖文武庙至元帝与博士议郎斟酌古礼一罢之夫庙犹不越礼而立况寺非宗祏所安神灵所宅乎殚万人之力邀一切之报其为不可亦明矣间者昆吾孔炽荐食生人百姓懔懔无日不惕遣将攘却亡尺寸功陇外壤地委诸豺狼太宗艰难之业传之陛下一夫不获尺土见侵告成之时犹恐有阙况用武以来十三年伤者不救死者不收缮乘补卒于今未已夫兴师十万日费千金计十三年举百万之众资粮履履取足于人劳罢宛转十不一在父子兄弟相亲无聊延颈嗷嗷以俟王命纵未能出禁财赡鳏寡犹当稍息劳疲以噢咻之奈何戎虏未平侵地未复金革未戢疲人未抚太仓无终岁之储大农有榷酤之敝欲以此府兴力役哉比八月雨不润下菽麦失时黔首狼顾忧在艰食若遂不给将何以救之无寺犹可无人其可乎然土木之勤功用之费不虚府库将焉取之府库既竭则又诛求若人不堪命盗贼相挺而兴戎狄乘间以为风尘得不为陛下深忧乎臣闻圣人受命于天以人为主苟功济于天天人同和则宗庙受福子孙蒙庆传曰德教加于百姓刑于四海此天子之孝也又曰无念尔祖聿修厥德既受帝祉施于孙子是知王者之孝在于承顺天地严配宗考恭慎德教以临兆民俾四海之内欢心助祭延福流祚永永无穷未闻崇树梵宫雕琢金玉之为孝者夏禹卑宫室尽力沟洫人到于今称之梁武帝穷土木饰塔庙人无称焉陛下若节用爱人当与夏后齐美何必劳人动众踵梁武遗风乎及制作之初支费尚浅人贵量力不贵必成事贵相时不贵必遂陛下若回思虑从人心则圣德孝思格于天地千福万禄先后受之曾是一寺较功德耶　　紫芝白兔判　　　　　　　　　刘宪　怀州申卫士杨建德被差母亡庐墓哀毁有紫芝　生白兔来驯州司请旌廉察以为避差科罪对曰横戈出塞虽五校之严规主奠临丧亦十伦之重制建德身参戎旅名列材官负羽鞬将驰边戍枯鱼衔索旋迫私庭瞻大树于辕门痛风枝之不静听嘶骖于戎幕感隙驷之难留燕雀之心已缠于罔极熊罴之效未遑于载驰详甲乙之科无亏典禁推忠孝之道何爽公私既而匍匐坟埏充穷陇隧霜露之思义贯天经精感之征遂彰灵应白兔呈贶背三窟而来驯紫芝符祥对九茎而擢秀州司请加褒异锡类之仪载光使局作此科绳昧礼之情何甚圣朝孝理史官自合发挥建德至诚门闾固宜旌表　　倚门望子赋　　　　　　　五代梁嵩苍苍茫茫道远倚倚望望情伤念荡子之久别投慈心于远方渺渺何之动幽怀于眷恋滔滔不返向上国以观光当其截发投师操心托迹遥望皇都俯登紫陌啮臂于卫国门前题柱于升仙桥侧担簦日久希寸禄以资荣负米程遥仗何人而请益征轮蓬断别骑尘飞涕眸眷眷凝思依依欲历而既升云路遥怜而独倚柴扉汨没难明我则每晨昏而怅望宗枝有托汝盍无早晚以言归常旷望于烟霄每凄凉于蓬荜杳杳兮故路寂寂兮旧室几行雁阵空来万里尺书难述水声山色遽惊怀古之人别恨离情愁对秋风之夕眷恋徘徊愁心靡开抑郁之情恒自切湮沦之事有谁哀念一苇于津涯诚难去矣听孤鸿于碧落得不悲哉想彼淹留伤乎离索踌□兮不止优游兮何托盈庭之萱草徒荣满眼之芦花自落杨朱陌上萧条而恨泪潸潸汉武台边宛转而残霞漠漠怅陆海之高深念行役以难寻忆昔伯俞之志宁无泣杖之心对月而常怜独坐闻蛩而每忆寒吟动兹怀土之思为凭蜀魄触尔还乡之计暗托秋砧峨峨仲丘殷勤士子献书之疏复何如干禄之心几时止遣我日日望红尘未见此心终未巳　　五代史李彦珣射母论　　　宋欧阳修呜呼甚哉人性之慎于习也故圣人之于仁义深矣其为教也勤而不怠缓而不迫欲民渐习而自趣之至于久而安以成俗也然民之无知习见善则安于为善习见恶则安于为恶五代之乱其来远矣自唐之衰干戈饥馑父不得育其子子不得养其亲其始也骨肉不能相保盖出于不幸因之礼义日以废恩爱日以薄其习久而遂以大坏至于父子之间自相贼害五代之际其祸乱不可胜道也夫人情莫不共知爱其亲莫不共知恶于不孝然彦珣弯弓射其母高祖从而赦之非徒彦珣不自知为大恶而高祖亦安焉不以为怪也岂非积习之久而至于是欤语曰性相近习相远至其极也使人心不若禽兽可不哀哉若彦珣之恶而恬然不以为怪则晋出帝之绝其父宜其举世不知为非也　　福州上执政书　　　　　　　　曾巩巩顿首再拜上书某官窃以先王之迹去今远矣其可概见者尚存于诗诗存先王养士之法所以抚循待遇之者恩意可谓备矣故其长育天下之材使之成就则如萝蒿之在大陵无有不遂其宾而接之出于恳诚则如鹿鸣之相呼召其声音非自外至也其燕之则有饮食之具乐之则有琴瑟之音将其厚意则有币帛筐篚之赠要其大旨则未尝不在于得其欢心其人材既众列于庶位则如棫朴之盛得而薪之其以为使臣则宠其往也必以礼乐使其光华皇皇于远近劳其来也则既知其功又本其情而叙其勤其以为将率则于其行也既送遣之又识薇蕨之始生而恐其归时之晚及其还也既休息之又追念其悄悄之忧而及于仆夫之瘁当此之时后妃之于内助又知臣下之勤劳其忧思之深至于山脊石砠仆马之间而志意之一至于虽采卷耳而心不在焉盖先王之世待天下士其勤且详如此故称周之士也贵又称周之士也肆而天保亦称君能下下以成其政臣能归美以报其上其君臣上下相与之际如此可谓至矣所谓必本其情而叙其勤者在四牡之三章曰王事靡盬不遑将父四章曰王事靡盬不遑将母而其卒章则曰岂不怀归是用作将母来谂释者以为谂告也君劳使臣叙述其情曰岂不诚思归乎故作此诗之以养父母之志来告其君也既休息之而又追叙其情如此由是观之上之所以接下未尝不恐失其养父母之心下之所以事上有养父母之心未尝不以告也其劳使臣之辞则然而推至于戍役之人亦劳之以王事靡盬忧我父母则先王之政即人之心莫大于此也及其后世或任使不均或苦于征役而不得养其父母则有北山之感鸨羽之嗟或行役不已而父母兄弟离散则有陟岵之思诗人皆推其意见于国风所谓发乎情止乎礼义者也伏惟吾君有出于数千载之大志方兴先王之治以上继三代吾相于时皆同德合谋则所以待天下之士者岂易于古士之出于是时者岂有不得尽其志邪巩独何人幸遇兹日巩少之时尚不敢饰其固陋之质以干当时之用今齿发日衰聪明日耗令其至愚固不敢有侥进之心况其少有知邪转走五郡盖十年矣未尝敢有半言片辞求去邦域之任而冀陪朝廷之仪此巩之所以自处窃计已在听察之日久矣今辄以其区区之腹心敢布于下执事者诚以巩年六十老母年八十有八老母寓食京师而巩守闽越仲弟守南越二越者天下之远处也于着令有一人仕于此二邦者同居之亲当远仕者皆得不行巩固不敢为不肖之身求自比于是也顾以道里之阻既不可御老母而南则非独省晨昏承颜色不得效其犬马之愚至于书问往还盖以万里非累月逾时不通此白首之母子所以义不可以苟安恩不可以苟止者也方去岁之春有此邦之命巩敢以情告于朝而诏报不许属闽有盗贼之事因不敢继请及去秋列职闽之余盗或数十百为曹伍者往往蚁聚于山谷桀黠能动众为魁首者又以十数相望于州县闽乏室闾莫能宁而远近闻者亦莫不疑且骇也州属邑又有出于饥旱之后巩于此时又不敢以私计自陈其于寇孽属前日之屡败士气既夺而吏亦无可属者其于经营既不敢以轻动迫之又不敢以少纵玩之一则谕以招纳一则戒以剪除既而其悔悟者自相执拘以归其不变者亦为士吏之所系获其魁首则或縻而致之或歼而去之自冬至春远近皆定亭无枹鼓之警里有室家之乐士气始奋而人和始洽至于风雨时若田出自倍今野行海涉不待朋俦市粟而来价减什七此皆吾君吾相至仁元泽覆冒所及故寇旱之余曾未期岁既安且富至于如此巩与斯民与蒙其幸方地数十里既无一事系官于此入已弥年则可以将母之心告于吾君吾相未有易于此时也伏惟推古之所以待士之详思劳归之诗本士大夫之情而及于其亲逮之以即乎人心之政或还之阙下或处以闲曹或引之近畿属以一郡使得偕其就养之心慰其高年之母则仁治之行岂独昏愚得蒙赐于今日其流风余法传之永久后世之士且将赖此其无北山之怨鸨羽之讥陟岵之叹盖行之甚易为德于士类者甚广惟留意而图之不宣　　跋周一愚负母图　　　　　　文天祥己未之变周君一愚家于狗咬石之下最先遇祸君从其兄负母越溪以逃妻子溺死不能救也事平君为图纪其状诸公嘉其临难识所重轻褒之不绝口予谓人子之事其亲不幸而处人事之变急所重而缓所轻本心之不能不尔其于天则盖非有一毫之增益也一愚之处此岂其欲以为高哉正可悲耳呜呼自狗咬石之失险江右之父母妻子离散不知几人览君之图岂独为其一家哭哉谁谋不臧一至于此昔魏陵绘襄樊之战为于禁屈伏庞德怒骂之状将耻禁也彼禁败事者见之宜发惭以死然庞德愤愤就殒使其骨肉见此画像尚复何忍君此一图开卷当一流涕毋为自苦予将请之转示前之玩敌抽戍使误国者死有余愧而君其庶少宽乎　　寿母赋　　　　　　　　　明何景明　春仲之望为母寿节与父偕享时诸子举觞诸妇　进履诸孙罗舞及女侄诸□咸在少子景明前跪　称赋曰美吾母之降辰兮惟岁月之协良当白日之鼎盛兮值昭灼之春阳华鄂鄂以含干兮草萋萋以交茎兽駪駪于原隰兮鸟雍雍而载翔秉明檠于中室兮征丰膳于下房荐五丝之文履兮举九酝之芬觞矧翁甫之齐年兮亦欣欣而乐康仰令则于家人兮夙孝着于宗祊固圣善之慈惠兮爰日臻于嘉祥赋毕又称歌曰惟南山兮日遐母寿考兮休嘉秉春阳兮茂草列灵茎兮丹葩中有萱兮芾芾言树之兮堂背春荣滋兮秋华永忘忧兮千岁于是众咸称寿乃命诸子妇孙女侄诸□饮食无不醉饱欢喜　　乞养疏　　　　　　　　　　万崇德奏为惊闻母病情急控天恳乞圣慈推广孝思容臣归养以弘大化事臣奉命督鹾河东一年已满业于去年三月报竣云舍之思时县望眼简书之畏未敢告劳愁苦之日亲闱梦绕定省虽尔热中行止不得自专日惟几幸纶俞涣发旦暮复命以终所事乃情势急迫有不能一日留者敢不为皇上控之臣生来最苦少而失怙赖母鞠育以有今日母今七十三岁老矣雁行寥落既无兄弟之堪依兰砌孤萎祗有稚儿之相傍形影单只情景悲楚臣昔于舍晨夕菽水供欢犹破凄凉之色自臣奉河东之命尔时具疏欲辞依养厉色严谕勉以大义迨就道姑媳茕茕寒灯寂寞七龄黄口膝下咿喔时即善饭无恙亦且不免游子之悲矣乃两年分别音信杳然忽今二月十六日自京报筒中得一家书内言臣母从七月伤寒一病劳复损弱行动必假人扶臣皇皇无计业具呈都察院马求代题请告至二十一日复得一书备道始病之时几滨于危瘥而复作痿弱卧床至今饮食日减肢体日离时而昏沉不省人事时而叫号目悔念臣望臣奄奄微息且书中隐显其词尚多有未尽病状者臣读未竟五内摧裂神魄震摇痛心昏倒死而复苏嗟嗟人身非出空桑养子祗需侍老臣母老无人代养母病无人调药倘恋豸绣之荣顿忘亲病之危即一岁九迁有腼面目天亲不顾禽兽奚异况当圣孝迈古之时海隅维则之日而有不顾亲养不急亲病之臣无论自背王化非盛世之所宜有不能孝于亲岂其能忠于君不可以为子又岂其可以为臣端士尚羞与友大孝如皇上将焉用之臣伏读功令独子而无兄弟者归养今臣独而无依母病危甚情急势迫伏祈皇上推尊崇圣母之孝思弘四海作则之大化俯察下情必知己病或假而惟控亲之病不忍假百念可制而惟急亲之念不容制其怜而容臣归养者旷代之特恩臣之所不敢必也或以臣擅归付之廷议者纠参之纪法臣之所不容逭也臣归一面臣母死亦无憾其何有于一官哉除先具堂呈求其代题外归心如灼度日如年不得已将原领□印差官缴上仰候圣慈推恩施行　　茅焦论　　　　　　　　　　　商辂嫪毐之乱秦王迁太后于雍客之谏而死者二十七人焦也后至不畏鼎镬而力争之于是秦王悟而迎太后焉复为母子如初谈者以为颖考叔之锡类不是过也噫长信非母弟之亲宣淫非溺爱之比秦之先王有知太后不得入庄襄之庙矣不为楚也妻是不为政也母虽誓之黄泉老死雍里亦不足以谢先王而何焦之汲汲于谏也春秋之义绝不为亲于文姜则然非仇母也以父而仇之也秦太后非庄襄之仇乎始皇恶得而母之焦其未闻春秋之义耶且曰车裂假父囊扑二弟此何人也而父之弟之其忍污诸口吻哉然则始皇何以悔而从之焦之说曰秦方以天下为事而大王有迁母之名恐诸侯闻之而倍秦是始皇之乐从者非为天性之亲也欲帝业之速成而惧诸侯之合从也然则焦之谏固战国之奇士而亦颖考叔之罪人也　　二孝子传　　　　　　　　　耿定向二孝子都逸其名氏予闻诸长老先生言为纪其大凡云其一丐子也行乞吴市中吴门有贵人月夜道桥上听其下有歌唱声者下之则丐子也坐一老妪块上以所丐得酒捧缶而跪进焉唱盖以侑云贵人讶诘之丐子惊曰侬窭人聊为阿母欢耳贵人嗟良久归明日转相语称异焉后时时人窥之见所娱其母者多类是自此诸贵人每宴辄置余豆间曰以待孝乞儿也吴下至今口其事云其一居浙之长兴里盖椎鲁人也独事母有至性其旧业俱以养母故至衰落仅余屋数椽矣其从父犹赢于赀一日饮诸□呼孝子侍□多豪贵人馔且腆甚孝子未及举即私念曰令何缘得致吾母前耶则时时目左右盻每伺宾所不顾急摘诸甘脆品裹纸纳袖中未见一再御即御若未尝旨焉纸尽而袂已盈盈矣缩缩逡巡席间复私念曰令何缘客罢即致吾母前耶会席阑酒酣主人出金□酒贵客贵客不胜酒以□置楼檐间覆以瓦先间归俄侍者报亡其□众客欲自明约曰请急扃户令人人袒捡之必得乃已孝子两手扪袖中至羞涩也仓卒不得计即谬曰由我诂出之则曰匿他所矣至后再诘之则又谬曰求诸所不得或为他人乘也奈何然当卒偿之耳诘辰从父责所偿孝子愿鬻其屋且曰幸稍宽我俾先僦屋奉母居令无讶也不尔惧伤母氏心从父虽恚听其语亟道母氏已默默心动矣无何贵客忆前□乃折简主人语以故且曰昨苍黄归未有白也将无枉君家仆耶主人如言捡之得急呼孝子至孝子犹谬对如初从父曰痴儿吾业已得□知非若矣顾若何苦自诳负不韪名孝子始吐实泪淋漓下曰某苦不能勉奉母氏欢而儿女态若此比诸贵客在设令把我袖将大诟我且重为叔父羞故宁尔尔从父大感悟曰若欲孝乃力不能我即赢余两豚犬儿能似尔万分一不耶乃召前坐上客遍语之曰是子如是如是忍与吾儿二视哉卒三分其产令得终奉母氏焉闻其族里至今多礼让人谓遗风所渐云赞曰孔子有言啜菽饮水尽其欢斯之谓孝乃丐子殆契是乎世之力能具五鼎八珍前罗而不能令其亲一开颜者岂少哉令人脉脉感怆矣或曰行乞至诟耻辱亲也不知彼营营竞进者视乞墦行何殊矣究所止能以亲显不耶怀肉至自诬事若甚騃可悯乃其顾养一念即古颖封人奚加焉卒感叔氏风施后世有以也夫　　乞终养疏　　　　　　　　　陈献章吏部听选监生臣陈献章谨奏为患病陈情乞恩终养事臣原籍广东广州府新会县人由本县儒学生员应正统十二年乡试中式正统十三年会试礼部中副榜告入国子监读书景泰二年会试下第成化二年本监拨送吏部文选清吏司历事成化五年复会试下第告回原籍累染虚弱自汗等疾又有老母朝夕侍养不能赴部听选成化十五年以来广东左布政使彭韶钦差总督两广军务兼理巡抚右都御史朱英前后具本荐臣堪充任使吏部移文广东布政司等衙门趣令起程臣以旧疾未平母年加老未能辄行府县官吏承行文书日夕催逼不免强起就道而沿途病发随地问医扶衰补羸仅不大惫于成化十九年三月三十日到京朝见赴部乃以久劳道路旧病复作延至月余于五月二十五日蒙吏部题奉圣旨恁部里还考试了量拟职事来说钦此钦遵臣时方在床褥闻命愧未能就试即令侄男陈景星赴通政使司告转行本部暂令调治再历晦朔心不自安七月十六日扶病赴部听试而筋力朽弱立步艰难自揣虚薄未堪笔砚因续具状再延旬日日复一日病势转增耳鸣痰壅面黄头晕视昔所染无虑数倍众目所睹不敢自诬又于八月二十二日得男陈景易书报臣母别臣以来忧念成疾寒热迭作痰气交攻待臣南归以日为岁臣病中得此魂神飞丧仰思君命俯念亲情展转郁结终夜不寐臣之愚迷实不知所以自处也臣自幼读书虽不甚解然于君臣之义知之久矣伏惟我国家教育生成之恩陛下甄录收采不遗卑贱之德至深至厚于此而不速就以图报称于万一非其情有甚不得已者孰敢骛虚名饰虚让趄进却于日月之下以冒雷霆之威哉臣所以一领乡书三试礼部承部檄而就道闻君命而惊心者正以此也缘臣父陈琮年二十七而弃养臣母二十四而寡居臣遗腹之子也方臣幼时无岁不病至于九龄以乳代哺非母之仁臣委于沟壑久矣臣生五十六年臣母七十有九视臣之衰如在襁褓天下母子之爱虽一宜未有如臣母忧臣之至念臣之深者也臣于母恩无以为报而臣母以守节应例为有司所白已蒙圣恩表厥宅里是臣以母氏之故荷陛下之深恩厚德又出于寻常万万也顾臣母以贫贱早寡俯仰无聊殷忧成疾老而弥剧使臣远客异乡臣母之忧臣日甚愈忧愈病愈病愈忧忧病相仍理难长久臣又以病躯忧老母年未暮而气则衰心有为而力不逮虽欲□分寸于旦夕岂复有所补哉臣所以日夜忧惫欲处而未能者又以此也夫内无攻心之疾则外不见从事之难上有至仁之君则下必多曲成之士惟陛下以大孝化天下以至诚体万物海宇之内无匹夫匹妇不获其所者则臣之微亦岂敢终有所避而不自尽哉伏望圣明察臣初年愿仕之心悯臣久病思亲不能自已之念乞□吏部放臣暂归田里日就医药奉侍老母以穷余年俟母养获终臣病全愈仍前赴部以听试用则臣母子未死之年皆陛下所赐臣感恩益深图报益切虽死于道路无所复辞矣臣干冒天威无任皇恐战栗之至为此具本令侄男陈景星抱赍谨具奏闻　　郭巨孝论　　　　　　　　　吕维祺中丘城外有石刻云忠臣冯唐孝子郭巨里读史迁传载唐荐魏尚文帝止辇受言事甚详余无足道而郭巨事颇不经按巨林虑人家贫寓中丘就食子方三岁母尝分食与之巨曰子夺母食子可再有母不可再得遂与其妻携子往野欲瘗之掘三尺见石盖下金一釜中有丹书铁券曰孝子郭巨黄金一釜用以赐汝官不得夺民不得取世庙时有司建祠致祭吕子曰直好名也非孝也世衰教微好货财私妻子不顾父母之养多矣巨可少乎哉虽然子夺母食矣夫岂不可戒止必死之耶且巨与妻宁能绝粒何不哺其子耶母之分食宁非含饴之乐而一旦死其子宁与其母谋耶假令其子竟瘗母闻而肠寸寸断一旦或疾不起巨能安耶子至野使不遇金将竟瘗耶抑不忍瘗耶竟忍也不能他谋而必瘗其子愚也不必瘗而姑掘之伪也或曰古人质朴安知非出于至诚而鬼神格之耶如子所论不恕甚矣余谓巨此事大与邓攸弃子留侄类其事不同其情一也攸即留侄子何必杀巨即爱母子何必瘗孝经云身体发肤受之父母不敢毁伤孝之始也身不敢毁伤而敢毁伤其子乎余尝谓申生伯奇不得为孝子曾子耘瓜受杖孔子犹非之而必瘗子以养母为孝子者不亦难乎子曰索隐行怪后世有述此类是也而丹书铁券之说又近诬巨盖好名而愚者也然则古孝子之所以养其亲者亦必有道矣知孝则知忠矣是故吕子曰巨直好名者也非孝子也　　上寿母太夫人九十序　　　　　屠隆吾母太夫人今年春秋九十高矣世称身都将相家累乌石纡朱拖紫吹笙击钟在在不乏而诘其堂上有九十寿母乎未必有也即某虽布衣穷巷负米滫瀡于人子心有大愉快焉且也某之母侃母也陶侃少孤贫宾客过之母截发为具锉荐以秣马士行赖以廷誉功伐茂明令千秋而下为母子者凄恻感动某髫时授书归自塾舍太夫人亲剪葵苋作糜饲某及某起家为令廉而勤每退食朝太夫人必问曰儿子今日所平反冤狱几何所赈恤无告几何所为黔首兴利剔蠹几何有之则色喜加餐不然则愀然不怿当在由拳某好道禀教昙阳仙师南北大祸叵测太夫人为弗闻也者官成败有数世之足以败官者宁独耽元好道邪诚以此絓吏议去所欣欣焉比某入为兰省郎郎俸薄贫甚腰下仅一银带销以佐朝夕而某游道日广四方客常满座太夫人与妇拮据为供帐意良劬时时不给则叹曰吾儿为吏廉贫贫以廉故夫复何忧后某为怨家谣诼事起诬罔缙绅交唁搤掔攘臂车塞巷履盈户而太夫人第嘻笑自若及削籍去国交游祖道风雪黯淡仆马□□太夫人则曰儿子毋以去国芥哉若负此官虽荣犹腼如其无罪即去何伤吾老矣行辞朔野冰雹皲瘃而就江以南风日骀宕竹坪桃坞瓜畦豆棚胡不乐哉某之归就宅西辟园半亩杂植芍药辛夷决明凿一池若研以畜文鱼池畔栽芙蓉而跨池架小楼其上某日与妇杨奉太夫人板舆婆娑斋阁供大士昙师诸仙佛像日夕焚香顶礼罢各就蒲团趺瞑息臧获化之倏然庞居士家风云盖某东归之五年为太夫人九十先是太夫人病肺颇顿某延师理药外日向如来天帝前抟颡乞哀方五鼓跽中庭母梦天人以五色华盖覆体少选家设斋醮太祝口累祷华盖星君某心异之而太夫人病遂起强饭矣嘉平月三之日为太夫人生朝诸子姓聚族而谋称觞堂下而以某忝窃能言之科属某为一言奉以上寿某惟仙言长生佛言无生夫长生犹有生无生则无灭均之跳出阴阳不受陶铸者矣太夫人数十年来念珠不去手菩提不去心清净莲台近在眉睫而某则雅慕元修皈心禅悦泥洹羽化咸所服膺诚使摩尼现光黄舆结鼎如来圣师愍吾母子之久在沦转而下筏引手焉昔为侃母其究也为苏耽之母何幸如之某蹇拙不能谐俗取世资所为身都将相家累乌石纡朱拖紫吹笙击钟者上报母恩而第令他日得采云霞为母裳撷沆瀣为母粮饰胜鬘为母为母御□轮骖鹤乘礼释迦拜大士朝金母谒元君逍遥玉京游戏珠林诚若是即今日虽布衣穷巷负米滫瀡何恨于是诸子姓跃然起曰大哉吾子之寿其母也人徒欲得世间之花诰紫泥光荣其亲而子乃欲得龙藏金言太霄琅书以为亲寿也虽其语闳廓迂诞亦有致哉即未至之聆其言萧萧泠泠排空骑气固似与人世凡母子自有别矣某应曰然遂备书之以为吾母寿　　□赠显妣罗氏太安人圹记　　邹元标先母罗太安人以万历戊戌三月十七日终正寝元标昕夕皇皇惟大事是图偶漕坪张氏出山图求售予按图蜿蜒环汇遂捐俸易之诸形家咸以为善元标兄弟以己亥六月中旬丙申日奉母葬焉山前即张氏左草溪项右朋方朱人烟鳞集鸡犬声相闻其乡多庞眉古衣冠醇如也元标念邑城去兹地百里而遥乃更徙居廿五都水田可半日至自岁时拜扫外犹得数瞻视焉呜呼吾母精诗书通大义元标远摈九彝人情汹汹吾母气不可夺类伟丈夫及蒙诏赐环数年忧悲挫辱毫无芥此虽素学问知义理者或未之能又性慈见元标出语伤人辄教戒婉谕之生平不忍伤一人害一物有饥寒而来诉者周之则喜违则怒母氏圣善无愧古大家独元标兄弟学行不力不能俾母有闻耳母亡三月元标升郎中得请□赠为安人制曰盖以菽俎而致亲一日孰与国恩而致亲千祀乎故□源于荻画必侥宠于芝函尔罗氏乃原任南京刑部广东清吏司署员外郎事主事邹元标之母心通图史动守箴规育尔嗣人慈而能诲尔子以直言蒙难尔无戚而怡尔子以司谏起官尔无喜而惧惟曰其保终誉其迪吉康今兹姱节修名其谁非令母之教也是用赠尔为安人片言华衮虽元□其犹贲承之盖殊恩也夫以二十余年所得奉吾母者徒以愚暗所至龃龉捧读王言潸然泪下吾母英爽无间幽明不孝余恨或可释万一云尔谨抆泪书圹内尚俟名世大贤以彰母德地在三十五都名飞凤形壬山丙向兼亥巳　　陈情疏　　　　　　　　　　　任环奏为恳乞天恩容令终制以图补报事臣因生母赵氏在家病故臣闻丧连夜回籍外续奉总督军务南京兵部右侍郎兼都察院右佥都御史杨信牌开称留臣夺情奉此遵依窃臣一介草茅蒙恩作养叨中科甲待罪苏松顷因倭裔犯顺作扰东南当事诸臣檄臣驱剿臣自受檄以来夙夜惕兢深以不获讨贼贻君父南顾之忧为惧节幸出师微有斩获是皆仰赖天威显临妙算弘深之所致也犬马微臣惭无寸效荷蒙圣恩优录特转今官臣感激自天图报无地虽尽此生何能仰酬高厚万一顾臣不幸陡闻臣母之丧今奉前因切思当事不避臣之义也金革无变臣之分也因时之难而他托以自诿臣之所不敢也顾臣犬马之愚衷曲之苦万不得已而不敢不哀鸣于君父之前者臣请冒昧言之臣父先臣任翱娶臣嫡母张氏中年无子晚得臣母赵氏又止生臣一人臣任沙河时臣父在家病故臣不及见臣父之终至今痛恨犹幸以为臣之二母在堂得以慈侍及任苏州时臣母俱以老病侵寻不获迎养屡得家书臣生母病势日甚一日彼时即欲陈情求归缘因寇势方张不敢奏请忍心饮痛遂至今日及思臣母号为生臣而实与无臣等故臣有一官之禄而不获享其养臣有一命之荣而不获受其封当其疾也傍无侍药之人比其卒也敛假他妇之手病躯委塌形影自怜孤柩在堂谁其奠哭每一思之情如剜割即使臣终三年之丧犹抱终天之恨而又忍情自留则臣无母之人其何敢立于圣明之世耶况臣嫡母在堂今年六十有八夙病缠绵危于朝露闻臣远出洒泪牵衣不忍释臣之手夫臣之此身赵生之张容之臣之不孝已误于赵矣而又安忍复蹈故辙于张哉况今东南寇势亦略少缓当事诸臣又皆悉心干济臣之本家上无伯叔下鲜兄弟存者赖以养生死者赖以归土是臣之此身在外不足以为有无而臣之二母必得臣而后可以有济也恭惟皇上道高元极孝广因心凡在臣工皆得遂其乌鸟之私而安为子之分如臣犬马之愚衷曲之苦号诉无门而不敢不鸣于君父之前者仰赖我皇上高天厚地之恩有以矜臣之愚悯臣之苦耳伏乞□该部再行查访如果臣言不谬将臣放回原籍俾臣终制则臣举家幸甚臣愚幸甚臣之感恩图报又岂此生之所能尽哉臣冒渎天威无任恐惧待命之至
