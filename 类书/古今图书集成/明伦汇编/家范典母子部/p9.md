<!-- { "loadSidebar": true } -->
三国志孙礼传礼字德达涿郡容城人也太祖平幽州召为司空军谋掾初丧乱时礼与母相失同郡马台求得礼母礼推家财尽以与台台后坐法当死礼私导令逾狱自首既而曰臣无逃亡之义径诣刺奸主簿温恢恢嘉之具白太祖各减死一等骆统传统字公绪会稽乌伤人也父俊官至陈相为袁术所害统母改适为华歆小妻统时八岁遂与亲客归会稽其母送之拜辞上车面而不顾其母泣涕于后御者曰夫人犹在也统曰不欲增母思故不顾耳吕蒙传蒙字子明汝南富陂人也少南渡依姊夫邓当当为孙策将数讨山越蒙年十五六窃随当击贼当顾见大惊呵叱不能禁止归以告蒙母母恚欲罚之蒙曰贫贱难可居脱误有功富贵可致且不探虎穴安得虎子母哀而舍之甘宁传宁字兴霸巴郡临江人也宁厨下儿曾有过走投吕蒙蒙恐宁杀之故不即还后宁赍礼礼蒙母临当与升堂乃出厨下儿还宁宁许蒙不杀斯须还船缚置桑树自挽弓射杀之毕敕船人更增舸缆解衣卧船中蒙大怒击鼓会兵欲就船攻宁宁闻之故卧不起蒙母徒跣出谏蒙曰至尊待汝如骨肉属汝以大事何有以私怒而攻杀甘宁宁死之日纵至尊不问汝是为臣下非法蒙素至孝闻母言即豁然意释自至宁船笑呼之曰兴霸老母待卿食急上宁涕泣歔欷曰负卿与蒙俱还见母欢宴竟日杨阜传注烈女传姜叙母者天水姜伯奕之母也建安中马超攻冀害凉州刺史韦康州人凄然莫不感愤叙为抚夷将军拥兵屯历叙姑子杨阜故为康从事同等十余人皆略属超阴相结为康报仇未有间会阜妻死辞超宁归西因过至历候叙母说康被害及冀中之难相对泣良久姜叙举室感悲叙母曰咄伯奕韦使君遇难岂一州之耻亦汝之负岂独义山哉汝无顾我事淹变生人谁不死死国忠义之大者但当速发我自为汝当之不以余年累汝也因□叙与阜参议许诺分人传语乡里尹奉赵昂及安定梁宽等令叙先举兵叛超超怒必自来击叙宽等因从后闭门约誓已定叙遂进兵入卤昂奉守祁山超闻果自出击叙宽等从后闭冀门超失据过卤叙守卤超因进至历历中见超往以为叙军还又传闻超已走奔汉中故历无备及超入历执叙母母怒骂超超被骂大怒即杀叙母及其子烧城而去阜等以状闻太祖甚嘉之手令褒扬陈武传武合肥战死子修黄龙元年卒弟表武庶子也修亡后表母不肯事修母表谓其母曰兄不幸早亡表统家事当奉嫡母母若能为表屈情承顺嫡母者是至愿也若母不能直当出别居耳表于大义公正如此由是二母感悟雍穆陆绩传绩年六岁于九江见袁术术出橘绩怀三枚去拜辞堕地术谓曰陆郎作宾客而怀橘乎绩跪答曰欲归遗母术大奇之孙登传初登所生庶贱徐夫人少有母养之恩后徐氏以□废处吴而步夫人最宠步氏有赐登不敢辞拜受而已徐氏使至所赐衣服必沐浴服之登将拜太子辞曰本立而道生欲立太子宜先立后权曰卿母安在对曰在吴权默然魏志武宣卞皇后传后文帝母也文帝为太子左右长御贺后曰将军拜太子天下莫不欢喜后当倾府藏赏赐后曰王自以丕年大故用为嗣我但当以免无教导之过为幸耳何为当重赐遗乎长御还具以语太祖太祖悦曰怒不变容喜不失节故是最为难王修传修年七岁丧母母以社日亡来岁邻里社修感念母哀甚邻里闻之为之罢社司马芝传芝少为书生避乱荆州于鲁阳山遇贼同行者皆弃老弱走芝独坐守老母贼至以刃临芝芝叩头曰老母惟在诸君贼曰此孝子也杀之不义遂得免害以鹿车推载母居南方十余年躬耕守节文昭甄皇后传后三岁失父后天下兵乱加以饥馑百姓皆卖金银珠玉宝物时后家大有储□颇以买之后年十余岁白母曰今世乱而多买宝物匹夫无罪怀宝为罪又左右皆饥乏不如以□振给亲族邻里广为恩惠也举家称善即从后言张辽传孙权复叛遣辽还屯合肥进辽爵都乡侯给辽母舆车及兵马送辽家诣屯敕辽母至导从出迎所督诸军将吏皆罗拜道侧观者荣之又特为辽母作殿夏侯尚传清河王经冀州名士甘露中为尚书坐高贵乡公事诛始经为郡守经母谓经曰汝田家子今仕至二千石物太过不祥可以止矣经不能从历二州刺史司隶校尉终以致败蜀志先主传先主少孤与母贩履织席为业年十五母使行学与同宗刘德然辽西公孙瓒俱事故九江太守同郡卢植诸葛亮传先主屯新野徐庶见先主先主器之会曹公获庶母庶辞先主而指其心曰本欲与将军共图霸王之业者以此方寸之地也今已失老母方寸乱矣无益于事请从此别遂诣曹公姜维传维字伯约天水冀人也少孤与母居建兴六年诸葛亮军向祁山时天水太守适出案行维从行太守闻蜀军至而诸县响应疑维异心于是夜亡保上邽维追迟至城门闭不纳维还冀冀亦不入维故维遂与母相失吕布传太祖之禽宫也问宫欲活老母及女不宫对曰宫闻孝治天下者不绝人之亲仁施四海者不乏人之祀老母在公不在宫也太祖召养其母终其身嫁其女容斋续笔马超叛汉杀刺史太守凉州参军杨阜出见姜叙乃与赵昂合谋超取昂子月为质昂谓妻异曰当柰月何异曰雪君父之大耻丧元不足为重况一子哉超袭历城得叙母母骂之曰汝背父杀君天地岂久容汝敢以面目视人乎超杀之月亦死魏志东阿王植太后少子最爱之后植犯法为有司所奏文帝令太后弟子奉车都尉兰持公卿议白太后太后曰不意此儿所作如是汝还语帝不可以我故坏国法及自见帝不以为言魏略杜畿在荆州数岁继母亡后以三辅开通负其母丧北归初植未到关自念有过宜当谢帝乃留其从宫着关东单将两三人微行入见清河长公主欲因主谢而关吏以闻帝使人逆之不得见太后以为自杀也对帝泣会植科头负鈇锧诣阙下帝及太后乃喜及见之帝犹严颜色不与语又不使冠履植伏地泣涕太后为不乐诏乃听复王服文帝以郭后无子诏使子养明帝明帝以母不以道终意甚不平后不获已乃敬事郭后旦夕因长御问起居郭后亦自以无子遂加慈爱魏末传明帝讳睿字元仲文帝太子以其母废未立为嗣文帝与俱猎见子母鹿文帝射其母应弦而倒复令帝射其子帝置弓泣曰陛下已杀其母臣不忍复杀其子文帝曰好语动人心遂定为嗣是为明帝世语王经为江夏太守大将军曹爽附绢二十匹令交市于吴经不发书弃官归母问归状经以实对母以经典兵马而擅去对送吏杖经五十爽闻不复罪汉晋春秋经被收辞母母颜色不变笑而应曰人谁不死往所以不止汝者恐不得其所也以此并命何恨之有哉孙盛杂记初姜维诣亮与母相失后得母书令求当归维曰良田百顷不在一亩但有远志不在当归苏氏家语魏程坚字谋甫南阳人磨镜养母母丧哀号枥下有马每闻坚哭辄泪出蹔辍□草会稽先贤传阚泽字德润在母胞八月叱声震外广州先贤传罗威性至孝遇寒常以身温席母乃寝夏月必撤帐而卧曰吾供蚊蚋恐去啮老母也祖台志怪吴中书郎咸冲至孝母王氏失明冲蹔行□婢为母作食乃取蛴螬虫蒸食之王氏甚以为美不知是何物儿还王氏语曰汝行后婢进吾一食甚甘美极然非鱼非肉汝试问之既而问婢婢服实是蛴螬冲抱母恸哭母目霍然开明晋书王祥传祥字休征琅邪临沂人汉谏议大夫吉之后也祖仁青州刺史父融公府辟不就祥性至孝早丧亲继母朱氏不慈数谮之由是失爱于父每使扫除牛下祥愈恭谨父母有疾衣不解带汤药必亲尝母尝欲生鱼时天寒冰冻祥解衣将剖冰求之冰忽自解双鲤跃出持而归母又思雀炙复有黄雀数十飞入其幕复以供母乡里惊叹以为孝感所致焉有丹柰结实母命守之每风雨辄抱树而泣其笃孝纯至如此汉末遭乱扶母携弟览避地庐江隐居三十余年不应州郡之命母终居丧毁瘁杖而后起山涛传涛字巨源早孤居贫魏帝尝赐景帝春服帝以赐涛又以母老并赠藜杖一枚及武帝受禅入为侍中迁尚书以母老辞职诏曰君虽乃心在于色养然职有上下旦夕不废医药且当割情以隆在公涛心求退表疏数十上久乃见听帝以涛清俭无以供养特给日契加赐□帐茵褥礼秩崇重时莫为比后除太常卿以疾不就会遭母丧居乡里涛年逾耳顺居丧过礼负土成坟手植松柏李熹传宣帝辟熹为太傅属固辞疾郡县扶舆上道时熹母疾笃乃窃逾泫氏城而徒还遂遭母丧论者嘉其志节傅宣德宣年六岁丧继母哭泣如成人中表异之阎缵传缵父卒继母不慈缵恭事弥谨而母疾之愈甚乃诬缵盗父时金宝讼于有司遂被清议十余年缵无怨色孝谨不怠母后意解潘岳传岳性轻躁趋势利其母数诮之曰尔当知足而干没不已乎而岳终不能改孙秀为小史给岳而狡黠自喜岳恶其为人数挞辱之及赵王伦辅政秀遂诬岳为乱诛之夷三族岳将诣市与母别曰负阿母裴秀传秀少好学有风操八岁能属文叔父徽有盛名宾客甚众秀年十岁有诣徽者出则过秀然秀母贱嫡母宣氏不之礼尝使进馔于客见者皆为之起秀母曰微贱如此当应为小儿故也宣氏知之后遂止卫玠传玠好言元理其后多病体羸母恒禁其语璪为散骑侍郎内侍怀帝玠以天下大乱欲移家南行母曰我不能舍仲宝去也玠启论深至为门户大计母涕泣从之临别玠谓兄曰在三之义人之所重今可谓致身之日兄其勉之乃扶舆母转至江夏扶风武王骏传骏有孝行母伏太妃随兄亮在官骏常涕泣思慕若闻有疾辄忧惧不食或时委官定省苻融载记融性至孝初屇冀州遣使参问其母动止或日有再三坚以为烦月听一使王裒传裒母性畏雷母没每雷辄到墓曰裒在此高嵩传嵩父悝少孤事母以孝闻年十三值岁饥悝菜蔬不餍每致甘肥于母抚幼弟以友爱称叶延传叶延性孝母病五日不食叶延亦不食罗企生传企生多才艺殷仲堪引为功曹累迁武陵太守未之郡而桓元攻仲堪仲堪败元至荆州人士无不诣者企生独不往元遂害之先是元以裘遗企生母胡氏及企生遇害即日焚裘刘聪载记聪元海第四子也既杀其兄和即尊元海妻单氏曰皇太后单氏姿色绝丽聪烝焉单即乂之母也乂屡以为言单氏□恚而死聪悲悼无已石勒载记勒力耕每闻鞞铎之音归以告其母母曰作劳耳鸣非不祥也苻坚载记坚以苻融为大将军代猛为冀州牧融将发坚祖于灞东奏乐赋诗坚母苟氏以融少子甚爱之比发三至灞上其夕又窃如融所内外莫知是夜坚寝于前殿魏延上言天市南门屏内后妃星失明左右阍寺不见后妃移动之象坚推问知之惊曰天道与人何其不远遂重星官沮渠蒙逊载记蒙逊母车氏疾笃蒙逊升南景门散钱以赐百姓下书曰孤庶宗庙之灵乾坤之佑济否剥之运会拯遗之荼蓼上望埽清氛秽下冀保宁家福而太后不豫涉岁弥增将刑狱枉滥众有怨乎赋役繁重时不堪乎群望不絜神所谴乎内省诸身未知罪之攸在可大赦殊死已下俄而车氏死谢朗传朗善言元理文义艳发名亚于元总角时病新起体甚羸未堪劳于叔父安前与沙门支遁讲论遂至相苦其母王氏再遣信令还安欲留使竟论王氏因出云新妇少遭艰难一生所寄惟在此儿遂流涕携朗去安谓坐客曰家嫂辞情慷慨恨不使朝士见之朱序传序镇襄阳苻坚遣其将苻丕等率众围序序固守贼粮将尽率众苦攻之初苻丕之来攻也序母韩自登城履行谓西北角当先受敝遂领百余婢并城中女丁于其角斜筑城二十余丈贼攻西北角果溃众便固新筑城丕遂引退襄阳人谓此城为夫人城荀羡传羡字令则清和有准纔年七岁遇苏峻难随父在石头峻甚爱之恒置膝上羡阴白其母曰得一利刀子足以杀贼母掩其口曰无妄言刘惔传惔少清远有标奇与母任氏寓居京口家贫织芒屩以为养虽荜门陋巷晏如也人未知识惟王导深器之后稍知名论者比之袁羊惔喜还告其母其母聪明妇人也谓之曰此非汝比勿受之又有方之范汪者惔复喜母又不听及惔年德转升论者遂比之荀粲韩伯传伯字康伯母殷氏高明有行家贫窭伯年数岁至大寒母方为作襦令伯捉熨斗而谓之曰且着襦寻当作复裈伯曰不复须母问其故对曰火在斗中而柄尚热今既着襦下亦当暖母甚异之庾阐传阐少随舅孙氏渡江母随兄肇为安乐长史在项城永嘉末为石勒所陷阐母亦没阐不栉沐不婚宦绝酒肉垂二十年邻亲称之何无忌母刘氏传刘氏征虏将军建之女也少有志节弟牢之为桓元所害刘氏每□之常思报复及无忌与刘裕谋而刘氏察其举厝有异喜而不言会无忌夜于屏风里制檄文刘氏潜以器覆烛徐登梯于屏风上窥之既知泣而抚之曰我不如东海吕母明矣既孤其诚常恐寿促汝能如此吾之雠耻雪矣因问其同谋知事在裕弥喜乃说桓元必败义师必成之理以劝勉之后果如其言羊祜传祜前母孔融女生兄发官至都督淮北护军初发与祜同母兄承俱得病祜母度不能两存乃专心养发故得济而承竟死周顗母李氏传李氏字络秀汝南人也生顗及嵩谟而顗等既长络秀谓之曰我屈节为汝家作妾门户计耳汝不与我家为亲亲者吾亦何惜余年顗等从命由此李氏遂得为方雅之族中兴时顗等并列显位尝冬至置酒络秀举觞赐三子曰吾本渡江托足无所不谓尔等并贵列吾目前吾复何忧嵩起曰恐不如尊旨伯仁志大而才短名重而识暗好乘人之弊此非自全之道嵩性抗直亦不容于世唯阿奴碌碌当在阿母目下耳阿奴谟小字也后果如其言羊□妻辛氏传辛氏字宪英陇西人魏侍中毗之女也锺会为镇西将军将行请其子琇为参军宪英忧曰他日吾为国家忧今日难至吾家矣琇固请于文帝帝不听宪英谓琇曰行矣戒之古之君子入则致孝于亲出则致节于国在职思其所司在义思其所立不遗父母忧患而已军旅之间可以济者其唯仁恕乎会至蜀果反琇竟以全归陶侃母湛氏传湛氏豫章新淦人也初侃父丹娉为妾生侃而陶氏贫贱湛氏每纷绩资给之使交结胜己侃少为寻阳县吏尝监鱼梁以一坩鲊遗母湛氏封鲊及书责侃曰尔为吏以官物遗我非唯不能益吾乃以增吾忧矣鄱阳孝廉范逵寓宿于侃时大雪湛氏乃彻所卧新荐自锉给其马又密截发卖与邻人供肴馔逵闻之叹息曰非此母不生此子侃竟以功名显陶侃传逵过侃时仓卒无以待宾其母乃截发得双髲以易酒肴虽仆从亦过所望后为江夏太守加鹰扬将军侃备威仪迎母官舍乡里荣之赵至传至字景真代郡人也寓居洛阳缑氏令初到官至年十三与母同观母曰汝先世本非微贱世乱流离遂为士伍耳尔后能如此不至感母言诣师受业后又将远学母禁之至遂阳狂走三五里辄追得之后占户辽西辽西举郡计吏到洛与父相遇时母已亡父欲令其宦立弗之告仍戒以不归至乃还辽西幽州三辟部从事断九狱见称精审太康中以良吏赴洛方知母亡初至自耻士伍欲以宦学立名期于荣养既而其志不就号愤恸哭欧血而卒时年三十七温峤传元帝初镇江左刘琨诚系王室以峤奉表劝进峤至帝除散骑侍郎初峤欲将命其母崔氏固止之峤绝裾而去其后母亡峤阻乱不获归葬由是固让不拜苦请北归诏三司八坐议其事皆曰昔伍员志复私雠先假诸侯之力东奔阖闾位为上将然后鞭荆王之尸若峤以母未葬没在胡虏者乃应竭其智谋仰凭皇灵使逆寇冰消反哀墓次岂可稍以乖嫌废其远图哉峤不得已乃受命慕容垂妻段氏传段氏字元妃垂既僭位拜为皇后垂立其子宝为太子也元妃谓垂曰太子姿质雍容柔而不断承平则为仁明之主处难则非济世之雄陛下托之以大业妾未见克昌之□辽西高阳二王陛下儿之贤者宜择一以树之赵王麟奸诈负气常有轻太子之心陛下一旦不讳必有难作此陛下之家事宜深图之垂不纳宝及麟闻之深以为恨其后元妃又言之垂曰汝欲使我为晋献公乎元妃泣而退告季妃曰太子不令群下所知而主上比吾为骊戎之女何其苦哉主上百年之后太子必亡社稷范阳王有非常器度若燕祚未终其在王乎垂死宝嗣伪位遣麟逼元妃曰后常谓主上不能嗣守大统今竟何如宜早自裁以全段氏元妃怒曰汝兄弟尚逼杀母安能保守社稷吾岂惜死念国灭不久耳遂自杀宝议以元妃谋废嫡统无母后之道不宜成丧群下咸然之伪中书令畦邃大言于朝曰子无废母之义汉之安思阎后亲废顺帝犹配飨安皇先后言虚实尚未可知宜依阎后故事宝从之其后麟果作乱宝亦被杀德复僭称尊号终如元妃之言阮籍传有司言有子杀母者籍曰嘻杀父乃可至杀母乎坐者怪其失言帝曰杀父天下之极恶而以为可乎籍曰禽兽知母而不知父杀父禽兽之类也杀母禽兽之不若众乃悦服鸠摩罗什传罗什天竺人也世为国相父鸠摩罗炎聪懿有大节将嗣相位乃辞避出家东度□岭龟兹王闻其名郊迎之请为国师王有妹年二十才悟明敏诸国交娉□不许及见炎心欲当之王乃逼以妻焉既而罗什在胎其母慧解倍常及年七岁母遂与俱出家罗什从师受经日诵千偈偈有三十二字凡三万二千言义亦自通年十二其母携到沙勒国王甚重之遂停沙勒年二十龟兹王迎之还国广说诸经四远学徒莫之能抗有顷罗什母辞龟兹王往天竺留罗什住谓之曰方等深教不可思议传之东土惟尔之力但于汝无利其可如何什曰必使大化流传虽苦而无恨母至天竺道成进登第三果西域诸国咸伏罗什神□每至讲说诸公皆长跪坐侧令罗什践而登焉朱修之传修之者刘义隆司徒从事中郎守滑台安颉围之其母在家乳汁忽出母号恸告家人曰我年老非复有乳汁之时今忽如此儿必没矣果以其日为颉所擒卞壸传壸字望之济阴冤句人也转御史中丞忠于事上权贵屏迹时淮南小中正王式继母前夫终更适式父式父终丧服讫议还前夫家前夫家亦有继子奉养至终遂合葬于前夫式自云父临终母求去父许诺于是制出母齐衰□壸奏曰就如式父临终许诺必也正名依礼为无所据若夫有命须显七出之责当存时弃之无缘以绝义之妻留家制服若式父临困谬乱使去留自由者此必为相要以非礼则存亡无所得从式宜正之以礼魏颗父命不从其乱陈干昔欲以二婢子殉其子以非礼不从春秋礼记善之并以妾媵犹正以礼况其母乎式母于夫生事奉终非为既绝之妻夫亡制服不为无义之妇自云守节非为更嫁离绝之断在夫没之后夫之既没是其从子之日而式以为出母此母以子出也致使存无所容居没无所托地寄命于他人之门埋尸于无名之冢若式父亡后母寻没于式家必不以为出母明矣许诺之命一耳以为母于同居之时至没前子之门而不以为母此为制离绝于二居裁出否于意断离绝之断非式而谁假使二门之子皆此母之生母恋前子求去求绝非礼于后家还反又非礼于前门去不可去还不可还则为无寄之人也式必内尽匡谏外极防闲不绝明矣何至守不移于至亲略情礼于假继乎继母如母圣人之教式为国士闺门之内犯礼违义开辟未有于父则无追亡之善于母则无孝敬之道存则去留自由亡则合葬路人可谓生事不以礼死葬不以礼者也亏损世教不可以居人伦诠正之任案侍中司徒临颍公组敷宣五教实在任人而含容违礼曾不贬黜扬州大中正侍中平望亭侯煜淮南大中正散骑侍郎弘显执邦论朝野取信曾不能率礼正违崇孝敬之教并为不胜其任请以见事免组煜弘官大鸿胪削爵土廷尉结罪疏奏诏特原组等式付乡邑清议废弃终身苏峻为乱称兵壸都督大桁东诸军事与峻大战为峻所破死之二子眕盱见父没相随赴贼同时见害眕母裴氏抚二子尸哭曰父为忠臣汝为孝子夫何恨乎世说新语王祥事后母朱夫人甚谨尝在别□眠母自往暗斫之值祥私起空斫得被既还知母憾之不已因跪前请死母于是感悟爱之如己子吴郡陈遗性至孝母好食铛底焦饭遗作郡主簿恒装一囊每煮食辄贮录焦饭归以遗母后值孙恩贼出吴郡袁府君即日便征遗已聚敛得数斗焦饭未展归家遂带以从军战于沪渎军败人散逃走山泽皆多饥死遗独以焦饭得活时人以为纯孝之报宋射孝子传孙恩乱遗母昼夜泣忆遗目为失明耳为无闻遗还入再拜号泣母目豁明汉晋春秋初甄后之诛由郭后之宠及殡令被发覆面以糠塞口遂立郭后使养明帝帝知之心常怀忿数泣问甄后死状郭后曰先帝自杀何以责问我且汝为人子可追雠死父为前母枉杀后母邪明帝怒遂逼杀之□殡者使如甄后故事陈留志李铨平丘人有至行铨兄前母子后母甚不爱之而衣食皆使下铨铨始五岁觉己衣服胜兄即脱不着须兄得己同然后服之其母遂不得有偏蜀志有孝子隗通为母汲江裔水天为出平石生江中今石在马湖江而孝子吴顺养母赤乌巢其门吴录孟仁字恭武江夏人也本名宗避□字易焉少从南阳李肃学其母为作厚蓐大被或问其故母曰小儿无德致客学者多贫故为广被庶可得与气类接也其读书夙夜不懈肃奇之曰卿宰相器也初为骠骑将军朱据军吏将母在营既不得志又夜雨屋漏因起涕泣以谢其母母曰但当勉之何足泣也据亦稍知之除为盐池司马自能结网手以捕鱼作鲊寄母母因以还之曰汝为鱼官而以鲊寄我非避嫌也迁吴令时皆不得将家之官每得时物未以寄母常不先食及闻母亡犯禁委官语在权传特为减死一等复使为官盖优之也楚国先贤传宗母嗜笋冬节将至时笋尚未生宗入竹林哀叹而笋为之出得以供母皆以为至孝之所致感西京杂记会稽人顾翱少失父事母至孝母好食雕胡饭常率子女躬自采撷还家导水凿川自种供养每有赢储家亦近太湖湖中后自生雕胡无复余草虫鸟不敢至焉遂得以为养郡县表其闾舍会稽典录孙策功曹魏腾以迕意见谴将杀之士大夫忧恐计无所出夫人乃倚大井而谓策曰汝新造江南其事未集方当优贤礼士舍过录功魏功曹在公尽规汝今日杀之则明日人皆叛汝吾不忍见祸之及当先投此井中耳策大惊遽释腾夫人智略权谲类皆如此世语鲍出字文才京兆新丰人也少游侠兴平中三辅乱出与老母兄弟五人家居本县以饥饿留其母守舍相将行采蓬实合得数升使其二兄初雅及其弟成持归为母作食独与小弟在后采蓬初等到家而啖人贼数十人已略其母以绳贯其手掌驱去初等怖恐不敢追逐须臾出从后到知母为贼所略欲追贼兄弟皆云贼众当如何出怒曰有母而使贼贯其手将去煮啖之用活何为乃攘臂结□独追之行数里及贼贼望见出乃共布列待之出到回从一头斫贼四五人贼走复合聚围出出跳越围斫之又杀十余人时贼分布驱出母前去贼连击出不胜乃走与前辈合出复追击之还见母与比舍妪同贯相连出遂复奋击贼贼问出曰卿欲何得出责数贼指其母以示之贼乃解还出母比舍妪独不解遥望出求哀出复斫贼贼谓出已还卿母何为不止出又指求哀妪此我嫂也贼复解还之出得母还遂相扶侍客南阳建安五年关中始开出来北归而其母不能步行兄弟欲共舆之出以舆车历山险危不如负之安稳乃以笼盛其母独自负之到乡里乡里士大夫嘉其孝烈欲荐州郡郡辟召出出曰田民不堪冠带至青龙中母年百余岁乃终出时年七十余行丧如礼于今年八九十才若五六十者梓潼士女志李余涪人父早世兄夷杀人亡命母慎当死余年十三问人曰兄弟相代能免母否人曰趣得一人耳余乃诣吏乞代母死吏以余年小不许余因自死吏以白令令哀伤言郡郡上尚书天子与以财币图画府廷季姜梓潼文氏女将作大匠广汉王敬伯夫人也少读诗礼敬伯前夫人有子博女纪流二人季姜生康稚芝女始示凡前后八子抚育恩爱亲继若一堂纪流出适分己侍婢给之博好写书姜手为作衮于是门内相化动行推让博妻犍为杨进及博子遵妇蜀郡张叔纪服姑之教皆有贤训号之三母堂亡义敕康稚芝妇事杨进如舅姑中外则之皆成令德季姜年八十一卒四男弃官行服四女亦从官舍交赴内外官冕百有余人当时荣之王氏遂世兴亡义二字
