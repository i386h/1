<!-- { "loadSidebar": true } -->
　母子部纪事五
五代史梁家人传太祖母曰文惠皇后王氏单州单父人也其生三子长曰广王全昱次曰朗王存其次太祖后少寡携其三子佣食萧县人刘崇家太祖壮而无赖县中皆厌苦之崇患太祖慵惰不作业数加笞责独崇母怜之时时自为栉沐戒家人曰朱三非常人也宜善遇之黄巢起太祖与存俱亡为盗从巢攻广州存战死居数岁太祖背巢降唐反以破巢遂镇宣武乃遣人以车马之萧县迎后于崇家使者至门后惶恐走避谓刘氏曰朱三落魄无行作贼死矣何以至此邪使者具道太祖所以然后乃惊喜泣下与崇母俱载以归封晋国太夫人太祖置酒太夫人前举觞为寿欢甚太祖启曰朱五经平生读书不登一第有子为节度使无忝于先人矣后恻然良久曰汝能至此可谓英特然行义未必如先人也太祖莫知其故后曰朱二与汝俱从黄巢独死蛮岭其孤皆在午沟汝今富贵独不念之乎太祖泣涕谢罪乃悉召存诸子以归太祖刚暴多杀戮后每诫之多赖以全活四夷附录阿保机死长子东丹王突欲当立其母述律遣其幼子安端少君之扶余代之将立以为嗣然述律尤爱德光德光有智勇素已服其诸部安端已去而诸部希述律意共立德光突欲不得立德光事其母甚谨常侍立其侧国事必告而后行德光之击晋也述律常非之曰吾国用一汉人为主可乎德光曰不可也述律曰然则汝得中国不能有后必有祸悔无及矣德光死载其尸归述律不哭而抚其尸曰待我国中人畜如故然后葬汝张承业传庄宗在魏与梁战河上十余年军国之事皆委承业庄宗岁时自魏归省亲须钱蒱博赏赐伶人而承业主藏钱不可得庄宗顾取剑来太后闻之使召庄宗庄宗性至孝闻太后召甚惧乃酌两□谢承业曰吾杯酒之失且得罪太后愿公饮此为吾分过承业不肯饮庄宗入内太后使人谢承业曰小儿忤公已笞之矣明日太后与庄宗俱过承业第慰劳之后蜀世家孟昶传王昭远成都人也昶立以知枢密使事然事无大小一以委之府库金帛恣其所取不问昶母李太后常为昶言昭远不可用昶不听昭远败见擒昶降封秦国公七日而卒其母李氏为人明辨甚见优礼昶之卒也李氏不哭以酒酹地祝曰汝不能死社稷苟生以取羞吾所以忍死者以汝在也吾今何用生为因不食而卒南汉世家刘隐传隐父谦封州刺史三子曰隐台龑龑谦庶子也其母段氏生龑于外舍谦妻韦氏素妒闻之怒拔剑而出命持龑至将杀之及见而悸剑辄堕地良久曰此非常儿也后三日卒杀段氏养龑为己子刘鄩传葛从周为兖州节度使将兵在外鄩袭破之徙从周家外第拜其母抚之甚有恩礼太祖遣从周攻鄩鄩以版舆置从周母城上母呼从周曰刘将军待我甚厚无异于汝人臣各为其主汝可察之从周乃为之缓攻鄩兄琪之子遂清为淄州刺史迎其母母及郊遂清为母执辔行数十里州人咸以为荣张策传策字少逸邠州王行瑜辟观察支使晋王李克用攻行瑜策与婢肩舆其母东归行积雪中行者怜之李嗣昭传嗣昭诸子继俦长而懦其弟继韬囚之以自立遣其弟继远入梁庄宗灭梁继韬将走契丹会赦至乃已因随其母朝于京师母杨氏善蓄财平生居积行贩至赀百万当嗣昭为梁围以夹城弥年军用乏绝杨之积盖有助焉至是乃赍银数十万两至京师厚贿宦官伶人宦官伶人皆言继韬初无恶意为奸人所□耳杨夫人亦以赂谒刘皇后刘皇后为言嗣昭功臣宜蒙恩贷由是庄宗释继韬数召继韬从猎宠幸无间已而嗣昭七子见杀惟一子继忠仅免继忠家于晋阳杨氏所积余赀犹巨万晋高祖自太原起兵召契丹为援契丹求赂高祖贷于继忠以取足高祖入立甚德之以为沂棣单三州刺史开运中卒杨氏平生积产嗣昭父子三人赖之安重荣传重荣为振武巡边指挥使晋高祖起太原使张颖阴招重荣其母与兄皆以为不可而重荣业已许颖母兄谋共杀颖以止之重荣曰未可吾当为母卜之乃立一箭百步而射之曰石公为天子则中一发辄中又立一箭而射之曰吾为节度使则中一发又中其母兄乃许重荣以巡边千骑叛入太原高祖即位拜重荣成德军节度使重荣虽武夫而晓吏事其下不能欺有夫妇讼其子不孝者重荣拔□授其父使自杀之其父泣曰不忍也其母从傍诟骂夺其□而逐之问之乃继母也重荣叱其母出从后射杀之重荣将反也其母又以为不可重荣曰请为母卜之指其堂下旛竿龙口仰射之曰吾有天下则中之一发而中其母乃许乃举兵杜重威擒之斩首以献张希崇传希崇字德峰事母至孝朝夕母食必侍立左右彻馔乃敢退王殷传殷大名人也晋天福中徙原州刺史事母以孝闻欲与人游必先白母母所不可者未尝敢往及为刺史政事有小失母责之殷即取杖授婢仆自笞于母前范延光传延光反时有李彦珣者为河阳行军司马张从宾反河阳彦珣附之从宾败彦珣奔魏延光以为步军都监使之守城招讨使杨光远知彦珣邢州人也其母尚在乃遣人之邢州取其母至城下示彦珣以招之彦珣望见自射杀之及延光出降晋高祖拜彦珣房州刺史大臣言彦珣杀母当诛高祖以谓赦令已行不可失信后以坐赃诛南唐书刁彦能传彦能少孤贫事母以孝闻初隶节度使王茂章为亲兵茂章叛入越彦能当从使家人扶其母俟于路彦能至抱母泣告茂章曰老母在此不能从公茂章许之江梦孙传梦孙补天长令逾年称疾求归田里躬勤耒耜事继母甚谨每晨兴具洁服问安侍膳讫乃集诸生讲礼容斋续笔刘仁赡守寿春幼子崇谏夜泛舟渡淮北仁赡命斩之监军使求救于夫人夫人曰妾于崇谏非不爱也然军法不可私若贷之则刘氏为不忠之门矣趣命斩之然后行丧日知录后唐明宗天成三年闰八月滑州掌书记孟升匿母忧大理寺断流奉敕朕以允从人望嗣守帝图政必究于化源道每先于德本贵持国法以正人伦孟升身被儒冠职居宾幕比资筹画以赞盘维而乃都昧操修但贪荣禄匿母丧而不举为人子以何堪渎污时风败伤名教五刑是重十恶难宽将复投荒无如去世可赐自尽其观察使判官录事参军失于纠察各有殿罚辽史景宗皇后萧氏传后生圣宗景宗崩尊为皇太后摄国政后泣曰母寡子弱族属雄强边防未靖柰何耶律斜轸韩德让进曰信任臣等何虑之有于是后与斜轸德让参决大政委于越休哥以南边事圣宗称盛主后教训为多圣宗钦哀皇后萧氏传后生兴宗仁德皇后无子取而养之如己出后以兴宗侍仁德皇后谨不悦重熙三年后阴召诸弟议欲立少子重元重元以所谋白帝帝收太后符玺迁于庆州七括宫六年秋帝悔之亲驭奉迎侍养益孝谨后常不怿帝崩殊无戚容见崇圣皇后悲泣如礼谓曰汝年尚幼何哀痛如是沔长撑传抱朴与弟抱质受经于母陈氏皆以儒术显抱质亦官至侍中时人荣之章肃皇帝传帝小字李胡太祖第三子母淳钦皇后萧氏笃爱李胡世宗即位镇阳太后怒遣李胡将兵击之至泰德泉为安端留哥所败太后与世宗隔潢河而阵各言举兵意耶律屋质入谏太后曰主上已立宜许之时李胡在侧作色曰我在兀欲安得立屋质曰奈公酷暴失人心何太后顾李胡曰昔我与太祖爱汝异于诸子谚云偏怜之子不保业难得之妇不主家我非不欲立汝汝自不能矣乌不吕传乌不吕字留隐弟国留以罪亡乌不吕及其母俱下吏恐祸及母阴使人召国留绐曰太后知事之诬汝特来勿畏国留至送有司坐诛耶律海里传海里字留隐察割之乱其母的鲁与焉遣人召海里海里拒之乱平的鲁以子故获免女里传女里为习马小底以母忧去一日至雅伯山见一巨人惶惧走巨人止之曰勿惧我地祇也葬尔母于斯当速诣阙必贵女里从之累迁马群侍中寻加守太尉王白传白善卜筮应历十九年王子只没以事下狱其母求卜白曰此人当王未能杀也毋过忧景宗即位释其罪封宁王竟如其言萧铎卢斡传铎卢斡幼警悟异常儿三岁失母哭尽哀见者伤之宋史太祖母杜太后传太后生邕王光济太祖太宗秦王廷美夔王光赞燕国陈国二长公主周显德中太祖为定国军节度使封南阳郡太夫人及太祖自陈桥还京师人走报太后曰点检已作天子太后曰吾儿素有大志今果然太祖即位尊为皇太后太祖拜太后于堂上众皆贺太后愀然不乐左右进曰臣闻母以子贵今子为天子胡为不乐太后曰吾闻为君难天子置身兆庶之上若治得其道则此位可尊苟或失驭求为匹夫不可得是吾所以忧也太祖再拜曰谨受教建隆二年太后不豫太祖侍药饵不离左右疾亟召赵普入受遗命太后因问太祖曰汝知所以得天下乎太祖呜噎不能对太后固问之太祖曰臣所以得天下者皆祖考及太后之积庆也太后曰怯银正由周世宗使幼儿主天下耳使周氏有长君天下岂为汝有乎汝百岁后当传位于汝弟四海至广万几至众能立长君社稷之福也太祖顿首泣曰敢不如教太后顾谓赵普曰尔同记吾言不可违也命普于榻前为约誓书普于纸尾书臣普书藏之金匮命谨密宫人掌之仁宗曹皇后传后彬之孙也景佑元年册为皇后英宗即位尊为皇太后明年以弟佾同中书门下平章事神宗立尊为太皇太后名宫曰庆寿帝致极诚孝所以承迎娱悦无所不尽从行登玩每先后策掖后亦慈爱天至或退朝稍晚必自至屏扆候瞩间亲持□饮以食帝外家男子旧毋得入谒后春秋高佾亦老帝数言宜使入见辄不许他日佾侍帝帝复为请乃许之因偕诣后合少焉帝先起若令佾得伸亲亲意后遽曰此非汝所当得留趣遣出晚得水疾侍医莫能治元丰二年冬疾甚帝视疾寝门衣不解带旬日崩年六十四帝推恩曹氏拜佾中书令进官者四十余人度宗杨淑妃传妃选入宫为美人生建国公□宋亡□走温州又走福州众推为主册妃为太后封弟昺卫王昺修容俞氏所生也至元十四年大军围□于海上明年四月□卒昺代立十六年春二月昺投海死妃闻之大恸曰我间关忍死者正为赵氏祭祀尚有可望尔今天命至此夫复何言遂赴海死其将张世杰葬之海滨陈彭年传彭年幼好学母惟一子爱之禁其夜读书彭年篝灯密室不令母知王博文传博文字仲明为开封府判官丁母忧始博文幼丧父其母张氏改适韩氏及博文在朝谓子无绝母礼请得以恩封之母死又谓古之为父后者不为出母服以废宗庙之祭也今丧者皆祭无害于行服乃请解官持服然议者以丧而祭为非礼魏仁浦传仁浦字道济幼孤贫母为假黄缣制暑服浦年十三叹曰为人子不克供养乃使慈母求贷以衣我我能安乎因慷慨泣下辞母诣洛阳济河沉衣中流誓曰不贵达不复渡此李筠传筠性虽暴事母甚孝每怒将杀人母屏风后呼筠筠趋至母曰闻将杀人可免乎为吾曹增福尔筠遽释之戚同文传宗翼上蔡人笃孝恭谨负米养母
