<!-- { "loadSidebar": true } -->
子丧亲悲迷不复自知礼节事仪皆须人相导而杜桥家母死宫中不立相侍故时人谓其于礼为粗略也季康子之母死陈衣敬姜曰妇人不饰不敢见舅姑将有四方之宾来衣何为陈于斯命彻之季康子之母死公输若方小敛般请以机封将从之公肩假曰不可夫鲁有初公室视丰碑三家视桓楹般尔以人之母尝巧则岂不得以其母以尝巧者乎则病者乎噫弗果从子思之母死于卫赴于子思子思哭于庙门人至曰庶氏之母死何为哭于孔氏之庙乎子思曰吾过矣吾过矣遂哭于他室孔子之故人曰原壤其母死夫子助之沐□原壤登木曰久矣予之不托于音也歌曰狸首之斑然执女手之卷然夫子为弗闻也者而过之从者曰子未可以已乎夫子曰丘闻之亲者毋失其为亲也故者毋失其为故也乐正子春之母死五日而不食曰吾悔之自吾母而不得吾情吾恶乎用吾情文伯之丧敬姜据其□而不哭曰昔者吾有斯子也吾以将为贤人也吾未□以就公室今及其死也朋友诸臣未有出涕者而内人皆行哭失声斯子必多旷于礼矣夫国语公父文伯之母欲室文伯飨其宗老而为赋绿衣之三章老请守龟卜室之族师亥闻之曰善哉男女之飨不及宗臣宗室之谋不过宗人谋而不犯微而昭矣诗所以合意歌所以咏诗也今诗以合室歌以咏之度于法矣公父文伯卒共母戒其妾曰吾闻之好内女死之好外士死之今吾子夭死吾恶其以好内闻也二三妇之辱共先祀者请无瘠色无洵涕无掐膺无忧容有降服无加服从礼而静是昭吾子也仲尼闻之曰女知莫如妇男知莫如夫公父氏之妇知也夫欲明其子之令德也公父文伯之母朝哭穆伯而莫哭文伯仲尼闻之曰季氏之妇可谓知礼矣爱而无私上下有章家语公父文伯之母纺绩不解文伯谏焉其母曰古者王后亲织元紌公侯之夫人加之纮綖卿之内子为大带命妇成祭服列士之妻加之以朝服庶士以下各衣其夫秋而成事烝而献功男女纺绩则有辟圣王之制也今我寡也尔又在位朝夕恪勤犹恐忘先人之业况有怠堕其何以避辟孔子闻之曰弟子志之季氏之妇可谓不过矣史记虞卿传公父文伯仕于鲁病死女子为自杀于房中者二人其母闻之弗哭也其相室曰焉有子死而弗哭者乎其母曰孔子贤人也逐于鲁而是人不随也今死而妇人为之自杀者二人若是者必其于长者薄而于妇人厚也韩诗外传鲁公父文伯死其母不哭也季孙闻之曰公父文伯之母贞女也子死不哭必有方矣使人问焉对曰昔是子也吾使之事仲尼仲尼去鲁送之不出鲁郊赠之不与家珍病不见士之视者死不见士之流泪者死之日宫女缞绖从者十人此不足于士而余于妇人也吾是以不哭也新序卫宣公之子伋也寿也朔也伋前母子也寿与朔后母子也寿之母与朔谋欲杀太子伋而立寿也使人与伋乘舟于河中将沉而杀之寿知不能止也因与之同舟舟人不得杀又使伋之齐寿又与之偕行寿之母知不能止也因戒之曰寿无为前也寿又为前窃伋旌以先行几及齐矣盗见而杀之伋至见寿之死痛其代己死涕泣悲哀遂载其尸还至境而自杀左传初郑武公娶于申曰武姜生庄公及共叔段庄公寤生惊姜氏故名曰寤生遂恶之爱共叔段欲立之亟请于武公公弗许及庄公即位为之请制公曰制岩邑也虢叔死焉他邑唯命请京使居之谓之京城太叔祭仲曰都城过百雉国之害也先王之制大都不过参国之一中五之一小九之一今京不度非制也君将不堪公曰姜氏欲之焉辟害对曰姜氏何厌之有不如早为之所无使滋蔓蔓难图也蔓草犹不可除况君之宠弟乎公曰多行不义必自毙子姑待之既而太叔命西鄙北鄙贰于己公子吕曰国不堪贰君将若之何欲与太叔臣请事之若弗与则请除之无生民心公曰无庸将自及太叔又收贰以为己邑至于廪延子封曰可矣厚将得众公曰不义不昵厚将崩太叔完聚缮甲兵具卒乘将袭郑夫人将启之公闻其期曰可矣命子封帅车二百乘以伐京京叛太叔段段入于鄢公伐诸鄢五月辛丑太叔出奔共书曰郑伯克段于鄢段不弟故不言弟如二君故曰克称郑伯讥失教也谓之郑志不言出奔难之也遂置姜氏于城颍而誓之曰不及黄泉无相见也既而悔之颖考叔为颍谷封人闻之有献于公公赐之食食舍肉公问之对曰小人有母皆尝小人之食矣未尝君之羹请以遗之公曰尔有母遗繄我独无颖考叔曰敢问何谓也公语之故且告之悔对曰君何患焉若阙地及泉隧而相见其谁曰不然公从之公入而赋大隧之中其乐也融融姜出而赋大隧之外其乐也泄泄遂为母子如初君子曰颖考叔纯孝也爱其母施及庄公诗曰孝子不匮永锡尔类其是之谓乎芮伯万之母芮姜恶芮伯之多宠人也故逐之晋侯赏从亡者介之推不言禄禄亦弗及推曰献公之子九人唯君在矣惠怀无亲外内弃之天未绝晋必将有主主晋祀者非君而谁天实置之而二三子以为己力不亦诬乎窃人之财犹谓之盗况贪天之功以为己力乎下义其罪上赏其奸上下相蒙难与处矣其母曰盍亦求之以死谁怼对曰尤而效之罪又甚焉且出怨言不食其食其母曰亦使知之若何对曰言身之文也身将隐焉用文之是求显也其母曰能如是乎与女偕隐遂隐而死晋侯求之不获以绵上为之田曰以志吾过且旌善人叔向欲娶于申公巫臣氏其母欲娶其党叔向曰吾母多而庶鲜吾惩舅氏矣其母曰子灵之妻杀三夫一君一子而亡一国两卿矣可无惩乎吾闻之甚美必有甚恶是郑穆少妃姚子之子子貉之妹也子貉早死无后而天锺美于是将必以是大有败也昔有仍氏生女黰黑而甚美光可以鉴名曰元妻乐正后夔取之生伯封实有豕心贪婪无餍忿颣无期谓之封豕有穷后羿灭之夔以是不祀且三代之亡共子之废皆是物也女何以为哉夫有尤物足以移人苟非德义则必有祸叔向惧不敢取晋师从齐师齐侯使宾媚人致赂晋人曰必以萧同叔子为质对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母以为信其若王命何且是以不孝令也诗曰孝子不匮永锡尔类若以不孝令于诸侯其毋乃非德类也乎初叔向之母□叔虎之母美而不使其子皆谏其母其母曰深山大泽实生龙蛇彼美余惧其生龙蛇以祸女女敝族也国多大宠不仁人间之不亦难乎使往视寝生叔虎美而有勇力栾怀子嬖之故羊舌氏之族及于难赵宣子田于首山舍于翳桑见灵辄饿问其病曰不食三日矣食之舍其半问之曰宦三年矣未知母之存否今近焉请以遗之使尽之而为之箪食与肉置诸橐以与之卫侯有疾使孔成子宁惠子立敬似之子衎以为太子冬十月卫定公卒夫人姜氏既哭而息见太子之不哀也不内酌饮叹曰是夫也将不唯卫国之败其必始未亡人乌呼天祸卫国也夫吾不获鱄也使主社稷大夫闻之无不耸惧孙文子自是不敢舍其重器于卫尽置诸戚而甚善晋大夫初陈侯会楚子伐郑当陈隧者井堙木刊郑人怨之六月郑子展子产帅车七百乘伐陈宵突陈城遂入之陈侯扶其太子偃帅奔墓遇司马桓子曰载余曰将巡城遇贾获载其母妻下之而授公车公曰舍而母辞曰不祥与其妻扶其母以奔墓亦免齐侯宋公会于洮范氏故也卫侯为夫人南子召宋朝会于洮太子蒯聩献盂于齐过宋野野人歌之曰既定尔娄猪盍归吾艾豭太子羞之谓戏阳速曰从我而朝少君少君见我我顾乃杀之速曰诺乃朝夫人夫人见太子太子三顾速不进夫人见其色啼而走曰蒯聩将杀余公执其手以登台太子奔宋尽逐其党故公孟彄出奔郑自郑奔齐太子告人曰戏阳速祸余戏阳速告人曰太子则祸余太子无道使余杀其母余不许将戕于余若杀夫人将以余说余是故许而弗为以纾余死谚曰民保于信吾以信义也人物考华周即华旋杞梁即杞殖皆齐大夫也庄公四年将伐卫及晋为车五乘之宾殖梁皆不与殖耻之归而不食其母曰汝生而无义死而无名则虽非五乘孰不汝笑也汝生而有义死而有名则五乘之宾尽汝下也趣食乃行侍庄公伐卫遂伐晋取朝歌以报平阴之役孝苑郑子产善事母奉命聘晋道中心痛遣人还家起居母母曰吾忽心体不调想忆汝耳更无他也孝子传闵损蚤丧母父娶后妻生二子母嫉损所生子衣绵絮衣损以芦花絮父冬月令损御车体寒失靷父怒笞之抚背之衣单察知之欲遣后母损启父曰母在一子寒母去三子单父善其言而止母亦感悟遂成慈母国语恭王游于泾上密康公从有三女奔之其母曰必致之于王夫兽三为群人三为众女三为粲王田不取群公行不下众王御不参一族夫粲美之物也众以美物归女而何德以堪之王犹不堪况尔小丑小丑备物终必亡康公弗献一年王灭密叔鱼生其母视之曰是虎目而豕喙鸢肩而牛腹溪壑可盈是不可餍也必以贿死遂弗视吕氏春秋齐有北郭骚者结罘罔捆蒲苇织屦履以养其母犹不足踵门见晏子曰愿乞所以养母晏子之仆谓晏子曰此齐国之贤者也其义不臣乎天子不友乎诸侯于利不苟取于害不苟免今乞所以养母是说夫子之义也必与之晏子使人分仓粟府金而遗之辞金而受粟有间晏子见疑于君出奔北郭子曰吾闻之养及其亲者身伉其难今晏子见疑吾将以身死白之着衣冠造于君庭请以头托白晏子而自刎韩诗外传卞庄子好勇母无恙时三战而三北交游非之国君辱之卞庄子受命颜色不变及母死三年鲁兴师卞庄子请从至见于将军曰前犹与母处是以战而北也辱吾身今母没矣请塞责遂走敌而斗获甲首而献之请以此塞一北又获甲首而献之请以此塞再北将军止之曰足不止又获甲首而献之曰请以此塞三北将军止之曰足请为兄弟卞庄子曰夫北以养母也今母没矣吾责塞矣吾闻之节士不以辱生遂奔敌杀七十人而死君子闻之曰三北已塞责又灭世断示士节小具矣而于孝未终也诗曰靡不有初鲜克有终新序孙叔敖为婴儿之时出游见两头蛇杀而埋之归而泣其母问其故叔敖对曰闻见两头之蛇者死向者吾见之恐去母而死也其母曰蛇今安在曰恐他人又是杀而埋之矣其母曰吾闻有阴德者天报以福汝不死也及长为楚令尹未治而国人信其仁也家语曾子后母遇参无恩供养不衰其妻蒸梨不熟参曰蒸梨小物耳而不用命况大事乎遂出之其子元请再娶曾子曰高宗以后妻杀孝己尹吉甫以后妻放伯奇我上不及高宗中不及吉甫庸能免于非乎终身不娶曾子尝出薪于野客至家母以手搤臂参即驰至问母臂何恙母言客至搤臂以呼汝耳战国策昔者曾子处费费人有与曾子同名族者而杀人人告曾子母曰曾参杀人曾子之母曰吾子不杀人织自若有顷焉人又曰曾参杀人其母尚织自若也顷之一人又告之曰曾参杀人其母惧投杼逾墙而走搜神记曾子从孔子在楚而心动辞归问母母曰思之切啮指孔子闻之曰参之至诚也精感万里韩诗外传楚白公之难有仕之善者辞其母将死君其母曰弃母而死君可乎曰闻事君者内其禄而外其身今之所以养母者君之禄也请往死之人物考公输子名班又名般或以为鲁昭公之子尝为母作木人为御机关一发其车遂行说苑伯俞有过其母笞之泣其母曰他日笞子未尝见泣今泣何也对曰他日俞得罪笞尝痛今母之力不能使痛是以泣吴起为魏将攻中山军人有病疽者吴子自吮其脓其母泣之旁人曰将军于而子如是尚何为泣对曰吴子吮此子父之创而杀之于注水之战战不旋踵而死今又吮之安知是子何战而死是以哭之矣史记吴起传起卫人也与其母诀啮臂而盟曰起不为卿相不复入卫遂事曾子顷之其母死起终不归曾子薄之而与起绝庄子大宗师篇孟孙才其母死哭泣无涕中心不戚居丧不哀无是三者以善丧盖鲁国固有无其实而得其名者乎列女传孟子三岁丧父母有贤德挟其子以居始舍近墓孟子之少也嬉戏为墓间事踊跃筑埋孟母曰此非所以居子也乃去舍市其嬉戏为贾衒孟母曰此非所以居子也遂徙舍学宫之傍其嬉戏乃设俎豆揖让进退孟母曰此真可以居子矣遂居之稍长就学而归母方织问曰学何所至矣轲曰自若也母以刀断织轲惧问其故母曰子之废学若我断斯织矣夫君子学以立名问以广知是以居则安宁动则远害今而废之是不免于□役而无以离于祸患也何以异干织绩而食中道废而不为宁能衣其夫子而长不乏食哉轲惧旦夕勤学不息孟子道既通适齐齐王以为上卿孟子处齐有忧色拥楹而叹孟母见曰拥楹而叹若有忧色何也对曰轲闻之君子称身而正位不为苟得而受赏不贪荣禄今道不用于齐愿行而母老是以忧也孟母曰妇人之礼精五饭羃酒浆养姑舅缝衣裳而已故有阃内之修而无境外之志易曰在中馈天攸遂诗曰无非无仪惟酒食是议以言妇人无专制之义而有三从之道也故年少则从乎父母出嫁则从乎丈夫丈夫死则从乎子礼也今子成人也而我老矣子行乎子义我行乎我礼子何忧乎韩诗外传孟子少时诵其母方织孟子辍然中止乃复进其母知其喧也呼而问之曰何为中止对曰有所失复得其母引刀裂其织以此诫之自是之后孟子不复喧矣孟子少时东家杀豚孟子问其母曰东家杀豚何为母曰欲啖汝其母自悔而言曰吾怀□是子席不正不坐割不正不食胎教之也今适有知而欺之是教之不信也乃买东家豚肉以食之明不欺也诗曰宜尔子孙绳绳兮言贤母使子贤也孟子妻独居踞孟子入户视之白其母曰妇无礼请去之母曰何也曰踞其母曰何知之孟子曰我亲见之母曰乃汝无礼也非妇无礼礼不云乎将入门问孰存将上堂声必扬将入户视必下不掩人不备也今汝往燕私之处入户不有声令人踞而视之是汝之无礼也非妇无礼也于是孟子自责不敢去妇诗曰采葑采菲无以下体列女传楚将子发攻秦绝粮使人请于王因归问其母母问使者对曰士卒并分菽豆而食之将军朝夕刍豢黍粱子发破秦而归其母闭门不纳使人数之曰汝不闻勾践之伐吴乎夫使人于死地而自康乐于其土虽有以得胜非其术也子非吾子也毋入吾门子发于是谢其母然后纳之韩诗外传田子为相三年归休得金百镒奉其母母曰子安得此金对曰所受俸禄也母曰为相三年不食乎治官如此非吾所欲也孝子之事亲也尽力致诚不义之物不入于馆为人子不可不孝也子其去之田子愧惭走出造朝还金退请就狱王贤其母说其义即舍田子罪令复为相以金赐其母诗曰宜尔子孙绳绳兮战国策赵太后新用事秦急攻之赵氏求救于齐齐曰必以长安君为质兵乃出太后不肯大臣强谏太后明谓左右有复言令长安君为质者老妇必唾其面左师触詟愿见太后盛气而揖之入而徐趋至而自谢曰老臣病足曾不能疾走不得见久矣窃自恕恐太后玉体之有所□也故愿望见太后曰老妇恃辇而行曰日食饮得无衰乎曰恃鬻耳曰老臣今者殊不欲食乃自强步日三四里少益嗜食和于身曰老妇不能太后之色少解左师公曰老臣贱息舒祺最少不肖而臣衰窃爱怜之愿令补黑衣之数以卫王宫没死以闻太后曰敬诺年几何矣对曰十五岁矣虽少愿及未填沟壑而托之太后曰丈夫亦爱怜其少子乎对曰甚于妇人太后曰妇人异甚对曰老臣窃以为媪之爱燕后贤于长安君曰君过矣不若长安君之甚左师公曰父母之爱子则为之计深远媪之送燕后也持其踵为之泣念悲其远也亦哀之矣已行非弗思也祭祀必祝之祝曰必勿使反岂非计久长有子孙相继为王也哉太后曰然左师公曰今三世以前至于赵之为赵赵王之子孙侯者其继有在者乎曰无有曰微独赵诸侯有在者乎曰老妇不闻也此其近者祸及身远者及其子孙岂人主之子侯则必不善哉位尊而无功奉厚而无劳而挟重器多也今媪尊长安之位而封以膏腴之地多予之重器而不及今令有功于国一旦山陵崩长安君何以自托于赵老臣以媪为长安君计短也故以为其爱不若燕后太后曰诺恣君之所使之于是为长安君约车百乘质于齐齐兵乃出子义闻之曰人主之子也骨肉之亲也犹不能恃无功之尊无劳之奉以守金玉之重也而况人臣乎韩傀相韩严遂重于君二人相害也严遂政议直指举韩傀之过韩傀以之叱之于朝严遂拔剑趋之以救解于是严遂惧诛亡去游求人可以报韩傀者至齐齐人或言轵深井里聂政勇敢士也避仇隐于屠者之间严遂阴交于聂政以意厚之聂政问之曰子欲安用我乎严遂曰吾得为役之日浅事今薄奚敢有请于是严遂乃具酒自觞聂政母前仲子奉黄金百镒前为聂政母寿聂政惊愈怪其厚固谢严仲子仲子固进而聂政谢曰臣有老母家贫客游以为狗屠可旦夕得甘脆以养亲亲供养备义不敢当仲子之赐严仲子辟人因为聂政语曰臣有仇而行游诸侯众矣然至齐闻足下义甚高故直进百金者特以为丈人粗粝之费以交足下之欢岂敢以有求耶聂政曰臣所以降志辱身居市井屠者幸以养老母老母在前政身未敢以许人也严仲子固让聂政竟不肯受然仲子卒备宾主之礼而去久之聂政母死既葬除服聂政曰嗟乎政乃市井之人鼓刀以屠而严仲子乃诸侯之卿相也不远千里枉车骑而交臣臣之所以待之者至浅矣未有大功可以称者而严仲子举百金为亲寿我义不受然是深知政也夫贤者以感忿睚□之意而亲信穷僻之人而政独安可默然而止乎且前日要政政徒以老母老母今以天年终政将为知己者用遂西至濮阳见严仲子刺杀韩傀遂以死宋人有学者三年反而名其母其母曰子学三年反而名我者何也其子曰我所贤者无过尧舜尧舜名吾所大者无大天地天地名今母贤不过尧舜母大不过天地是以名母也其母曰子之于学者将尽行之乎愿子之有以易名母也子之于学也将有所不行也愿子之且以名母为后也陈翠合齐燕将令燕王之弟为质于齐燕王许诺太后闻之大怒曰陈公不能为人之国则亦已矣焉有离人子母者老妇欲得志焉陈翠欲见太后王曰太后方怒子子其待之陈翠曰无害也遂入见太后曰何臞也太后曰赖得先王雁鹜之余食不宜臞者臞者忧公子之且为质于齐也陈翠曰人主之爱子也不如布衣之甚也非徒不爱子也又不爱丈夫子独甚太后曰何也对曰太后嫁女诸侯奉以千金赍地百里以为人之终也今王愿封公子百官持职群臣效忠曰公子无功不当封今王之以公子为质也且以为公子功也而太后弗听臣是以知人主之不爱丈夫子独甚也且太后与王幸而在故公子贵太后千秋之后王弃国家而太子即位公子贱于布衣故非及太后与王封公子则公子终身不封矣太后曰老妇不知长者之计乃命公子乘车制衣为行具王孙贾年十五事闵王王出走失王之处其母曰女朝出而晚来则吾倚门而望女暮出而不还则吾倚闾而望女今事王王出走女不知其处女尚何归王孙贾乃入市中曰淖齿乱齐国杀闵王欲与我诛者袒右市人从者四百人与之诛淖齿刺而杀之范雎至秦王庭迎范雎曰臣居山东闻齐之内有田单不闻其有王闻秦之有太后穰侯泾阳华阳不闻其有王今太后擅行不顾穰侯出使不报泾阳华阳击断无讳高陵进退不请四贵备而国不危者未之有也秦王惧于是乃废太后逐穰侯出高陵走泾阳于关外列女传楚江乙母者当恭王之时乙为大夫有入王宫盗者令尹以罪乙请于王而黜之处无几其母亡布八寻言令尹盗之王曰令尹职上寇寇盗在下令尹不知有何罪焉母曰昔日妾子为郢大夫人盗王宫中之物妾子坐之而黜令尹独何不以是为过也王曰善令吏偿母之布因赐金十镒母让金而曰妾岂贪货而干王哉怒令尹之治也遂不肯受王曰母智若此其子必不愚乃复召江乙而用之吕氏春秋精通篇周有申喜者亡其母闻乞人歌于门下而悲之动于颜色谓门者内乞人之歌者自觉而问焉曰何故而乞与之语盖其母也锺子期夜闻击磬而悲使人召而问之曰子何击磬之悲也答曰臣之父不幸而杀人不得生臣之母得生而为公家为酒臣之身得生而为公家击磬臣不睹臣之母三年矣昔为舍氏睹臣之母量所以赎之则无有而身固公家之财也是故悲也史记赵奢传孝成王立秦与赵兵相距长平时奢子括为将括自少时学兵法尝与其父奢言兵事奢不能难然不谓善括母问奢其故奢曰兵死地也而括易言之使赵不将括即已若必将之破赵军者必括也及括将行其母上书言于王曰括不可使将王曰何以对曰妾始事其父时为将身所奉饭饮而进食者以十数所友者以百数大王及宗室所赏赐者尽以予军吏士大夫受命之日不问家事今括一旦为将东向而朝军吏无敢仰视之者王所赐金帛归藏于家而日视便利田宅可买者买之王以为何如其父父子异心愿王勿遣王曰母置之吾已决矣括母因曰王终遣之即有如不称妾得无随坐乎王许诺括军败王亦以括母先言竟不诛也项籍本纪陈婴者故东阳令史居县中素信谨称为长者东阳少年杀其令相聚数千人欲置长无适用乃请陈婴婴谢不能遂强立婴为长县中从者得二万人少年欲立婴便为王异军苍头特起陈婴母谓婴曰自我为汝家妇未尝闻汝先古之有贵者今暴得大名不祥不如别有所属事成犹得封侯事败易以亡非世所指名也婴乃不敢为王谓其军吏曰项氏世世将家有名于楚今欲举大事将非其人不可我倚名族亡秦必矣于是众从其言以兵属项梁淮阴侯传赞韩信为布衣时其志与众异其母死贫无以葬然乃行营高敞地令其旁可置万家王陵世家孝惠帝六年相国曹参卒以安国侯王陵为右丞相陈平为左丞相王陵者故沛人始为县豪高祖微时兄事陵陵少文任气好直言及高祖起沛入至咸阳陵亦自聚党数千人居南阳不肯从沛公及汉王之还攻项籍陵乃以兵属汉项羽取陵母置军中陵使至则东乡坐陵母欲以招陵陵母既私送使者泣曰为老妾语陵谨事汉王汉王长者也无以老妾故持二心妾以死送使者遂伏剑而死项王怒烹陵母陵卒从汉王定天下吕后本纪孝惠帝崩发丧太后哭泣不下留侯子张辟疆为侍中年十五谓丞相曰太后独有孝惠今崩哭不悲君知其解乎丞相曰何解辟疆曰帝毋壮子太后畏君等君今请拜吕台吕产吕禄为将将兵居南北军及诸吕皆入宫居中用事如此则太后心安君等幸得脱祸矣丞相乃如辟疆计太后说其哭乃哀宣平侯女为孝惠皇后时无子佯为有身取美人子名之杀其母立所名子为太子孝惠崩太子立为帝帝壮或闻其母死非真皇后子乃出言曰后安能杀吾母而名我我未壮壮则为变太后闻而患之恐其为患乃幽之永巷中言帝病甚左右莫得见太后曰凡有天下治为万民命者盖之如天容之如地上有欢心以安百姓百姓欣然以事其上欢欣交通而天下治今皇帝病久不已乃失惑惛乱不能继嗣奉宗庙祭祀不可属天下其代之群臣皆顿首言皇太后为天下齐民计所以安宗庙社稷甚深群臣顿首奉诏帝废位太后幽杀之梁孝王世家孝王窦太后少子也慈孝每闻太后病口不能食居不安寝常欲留长安侍太后太后亦爱之及闻梁王薨窦太后哭极哀不食曰帝果杀吾子景帝哀惧不知所为与长公主计之乃分梁为五国尽立孝王男五人为王女五人皆食汤沐邑于是奏之太后太后乃说为帝加一飧褚先生补梁王西入朝谒窦太后燕见与景帝俱侍坐于太后前语言私说太后谓帝曰吾闻殷道亲亲周道尊尊其义一也安车大驾用梁孝王为寄景帝跪席举身曰诺罢酒出帝召袁盎诸大臣通经术者曰太后言如是何谓也皆对曰太后意欲立梁王为帝太子帝问其状袁盎对曰殷道亲亲者立弟周道尊尊者立子殷道质质者法天亲其所亲故立弟周道文文者法地尊者敬也敬其本始故立长子周道太子死立适孙殷道太子死立其弟帝曰于公何如皆对曰方今汉家法周周道不得立弟当立子故春秋所以非宋宣公宋宣公死不立子而与弟弟受国死复反之与兄之子弟之子争之以为我当代父后即刺杀兄子以故国乱祸不绝故春秋曰君子大居正宋之祸宣公为之臣请见太后白之袁盎等入见太后太后言欲立梁王梁王即终欲谁立太后曰吾复立帝子袁盎等以宋宣公不立正生祸祸乱后五世不绝小不忍害大义状报太后太后乃解说即使梁王归就国张汤传上使赵禹责汤汤乃为书谢曰汤无尺寸功起刀笔吏陛下幸致为三公无以塞责然谋陷汤罪者三长史也遂自杀汤死家产直不过五百金皆所得奉赐无他赢昆弟诸子欲厚葬汤汤母曰汤为天子大臣被污恶言而死何厚葬乎载以牛车有棺无椁天子闻之曰非此母不能生此子乃尽案诛三长史外戚世家钩弋夫人姓赵氏河间人也得幸武帝生子一人昭帝是也武帝年七十乃生昭帝昭帝立时年五岁耳卫太子废后未复立太子而燕王旦上书愿归国入宿卫武帝怒立斩其使者于北阙上居甘泉宫召画工图画周公负成王也于是左右群臣知武帝意欲立少子也后数日帝谴责钩弋夫人夫人脱簪珥叩头帝曰引持去送掖庭狱夫人还顾帝曰趣行汝不得活夫人死云阳宫时暴风扬尘百姓感伤使者夜持棺往葬之封识其处其后帝闲居问左右曰人言云何左右对曰人言且立其子何去其母乎帝曰然是非儿曹愚人所知也往古国家所以乱也由主少母壮也女主独居骄蹇淫乱自恣莫能禁也女不闻吕后邪故诸为武帝生子者无男女其母无不谴死汉书东方朔传隆虑公主子昭平君尚帝女夷安公主隆虑主病因以金千斤钱千万为昭平君豫赎死罪上许之隆虑主卒昭平君日骄醉杀主傅狱系内官以公主子廷尉上请请论左右人人为言前又入赎陛下许之上曰吾弟老有是一子死以属我于是为之垂涕叹息良久曰法令者先帝所造也用弟故而诬先帝之法吾何面目入高庙乎又下负万民乃可其奏哀不能自止左右尽悲金日磾传日磾以父不降见杀与母阏氏弟伦俱没入官日磾母教诲两子甚有法度上闻而嘉之病死诏图画于甘泉宫署曰休屠王阏氏日磾每见画常拜向之涕泣然后乃去翟方进传方进年十二三失父孤学辞其后母欲西至京师受经母怜其幼随之长安织屦以给方进子义为河南太守青州牧王莽居摄义举兵西诛不当摄者义兄宣居长安先义未发家数有怪夜闻哭声听之不知所在宣教授诸生满堂有狗从外入啮其中庭群雁数十比惊救之已皆断头狗走出门求不知处宣大恶之谓后母曰东郡太守文仲素俶傥今数有恶怪恐有妄为而大祸至也太夫人可归为弃去宣家者以避害母不肯去后数月败夷灭三族诛及种嗣剧孟传孟洛阳人以侠显孟行大类朱家而好博多少年之戏然孟母死自远方送丧盖千乘及孟死家无十金之财楼护传护字君卿为京兆吏是时王氏方盛宾客满门五侯兄弟争名其客各有所厚不得左右惟护尽入其门咸得其欢心母死送丧者至车二三千两闾里歌之曰五侯治丧楼君卿王尊传尊行美阳令事美阳女子告假子不孝曰儿常以我为妻诟笞我尊闻之遣吏收捕验问辞服尊曰律无妻母之法圣人所不忍书此经所谓造狱者也尊于是出在廷上取不孝子县磔着树使骑吏五人张弓射杀之吏民惊骇杜钦传高阳侯薛宣有不养母之名
