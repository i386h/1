<!-- { "loadSidebar": true } -->
　母子部艺文二
诗
　　风凯风四章
　卫之淫风流行虽有七子之母犹不能安其室故　其子作此诗凯风自南吹彼棘心棘心夭夭母氏劬劳
凯风自南吹彼棘薪母氏圣善我无令人
爰有寒泉在浚之下有子七人母氏劳苦
睍睆黄鸟载好其音有子七人莫慰母心
　　卫风河广二章
　宣姜之女为宋桓公夫人生襄公而出归于卫襄　公即位夫人思之而义不可往盖嗣君承父之重　与祖为体母出与庙绝不可以私反故作此诗谁谓河广一苇杭之谁谓宋远跂予望之谁谓河广曾不容刀谁谓宋远曾不崇朝
　　齐风敝笱三章
　齐人以敝笱不能制大鱼比鲁庄公不能防闲文　姜故归齐而从之者众也敝笱在梁其鱼鲂鳏齐子归止其从如云
敝笱在梁其鱼鲂鱮齐子归止其从如雨
敝笱在梁其鱼唯唯齐子归止其从如水
　　猗嗟三章
　齐人极道鲁庄公威仪技艺之美如此所以刺其　不能以礼防闲其母若曰惜乎其独少此耳猗嗟昌兮颀而长兮抑若扬兮美目扬兮巧趋跄兮射则臧兮猗嗟名兮美目清兮仪既成兮终日射侯不出正兮展我甥兮猗嗟娈兮清扬婉兮舞则选兮射则贯兮四矢反兮以御乱兮　　魏风陟岵次章
　郑笺云孝子行役思其父之戒乃登彼岵山以遥　瞻望其父所在之处此又思母之戒而登屺山而　望之也陟彼屺兮瞻望母兮母曰嗟予季行役夙夜无寐上慎旃哉犹来无弃　　思亲诗　　　　　　　　　　魏王粲穆穆显妣德音徽止思齐先姑志侔姜姒躬此劳瘁鞠予小子小子之生遭世罔宁烈考勤时从之于征奄遘不造殷忧是婴咨于靡及退守祧祊五服荒离四国分争祸难斯逼救死于颈嗟我怀归弗克弗逞圣善独劳莫慰其情春秋代逝于兹九龄缅彼行路焉托予诚予诚既否委之于天庶我显妣克保遐年亹亹惟惧心乎如悬如何不吊早世徂颠于存弗养于后弗临遗愆在体惨痛切心形景尸立魂爽飞沉在昔蓼莪哀有余音我之此譬忧其独深胡宁视息以济于今岩岩丛险则不可摧仰瞻归云俯聆飘回飞焉靡翼超焉靡阶思若流波情似坻颓诗之作矣情以告哀　　驾出北郭门行　　　　　　　　阮瑀驾出北郭门马樊不肯驰下车步踟躇仰折枯杨枝顾闻丘林中噭噭有悲啼借问啼者出何为乃如斯亲母舍我没后母憎孤儿饥寒无衣食举动鞭捶施骨消肌肉尽体若枯树皮藏我空室中父还不能知上冢察故处存亡永别离亲母何可见泪下声正嘶弃我于此间□厄岂有赀传告后代人以此为明规　　思亲诗　　　　　　　　　　晋嵇康奈何愁兮愁无聊恒恻恻兮心若抽愁奈何兮悲思多情□结兮不可化奄失恃兮孤茕茕内自悼兮啼失声思报德兮邈已绝感鞠育兮情剥裂嗟母兄兮永潜藏想形容兮内摧伤感阳春兮思慈亲欲一见兮路无因望南山兮发哀叹感几杖兮涕氿澜念畴昔兮母兄在心逸豫兮寿四海忽已逝兮不可追心□约兮但有悲上空堂兮廓无依睹遗物兮心崩摧中夜悲兮当告谁独抆泪兮抱哀戚日远迈兮思予心恋所生兮泪不禁慈母没兮谁与骄顾自怜兮心忉忉诉苍天兮天不闻泪如雨兮叹青云欲弃忧兮寻复来痛殷殷兮不可裁　　表哀诗
并
序
　　　　　　　孙绰
　天地之德曰生生之所恃者亲亲存则欢泰情尽　亲亡则哀悴理极故老莱婆娑于膝下曾闵泣血　于终年哀悼之思至矣自然之性笃矣余以薄祜　夙遭闵凶越在九龄严考即世未及志学过庭无　闻天覆既沦俯凭坤厚殖根外氏赖以成训然以　不才不能负荷仁妣弘母仪之德迈荣寒之操雕　琢固顽勉以道义庶几砥砺犬马之报岂悟一朝　复见孤弃上天极祸怨痛莫诉皆由恶积咎深不　能通感自丁荼毒载离寒暑茵帷尘寂栋宇寥恍　仰悲轨迹长自矜悼不胜哀号作诗一首敢冒谅　暗之讥以申罔极之痛诗曰茫茫太极赋受理殊咨生不辰仁考宿徂微微冲弱眇眇偏孤叩心昊苍痛贯黄垆肃我以义鞠我以仁严迈商风恩洽阳春昔闻邹母勤教善分懿矣慈妣旷世齐运嗟予小子譬彼土粪俯愧陋质仰忝高训悠悠元运四气错序自我酷痛载离寒暑寥寥空堂寂寂响户尘蒙几筵风生栋宇感昔有时望晨迟颜婉娈怀袖极愿尽欢奈何慈妣归体幽埏酷矣痛深剖髓摧肝　　游子　　　　　　　　　　　唐孟郊萱草生堂□游子行天涯慈亲倚堂门不见萱草花　　游子吟　　　　　　　　　　　前人慈母手中线游子身上衣临行密密缝意恐迟迟归难将寸草心报得三春晖　　贺阳城郡王卫伯玉太夫人恩加邓国太夫人　　　　　　　　　　　　　　　　杜甫卫幕衔恩重潘舆送喜频济时瞻上将锡号戴慈亲富贵当如此尊荣迈等伦郡依封土旧国与大名新紫诰鸾回纸清朝燕贺人远传冬笋味更觉彩衣春奕叶班姑史芬芳孟母邻义方兼有训词翰两如神委曲承颜体骞飞报主身可怜忠与孝双美画麒麟　　天宝初南曹小司寇舅于我太夫人堂下累土　　为山一匮盈尺以代彼朽木承诸焚香瓷瓯瓯　　甚安矣旁植慈竹盖兹数峰嵚岑婵娟宛有尘　　外数致乃不知兴之所至而作是诗　　　　　　　　　　　　　　　　前人一匮功盈尺三峰意出群望中疑在野幽处欲生云慈竹春阴覆香炉晓势分惟南将献寿佳气日氛氲　　新乐府　　　　　　　　　　白居易　母别子刺新间旧也母别子子别母白日无光哭声苦关西骠骑大将军去年破虏新策勋□赐金钱二百万洛阳迎得如花人新人迎来旧人弃掌上莲花眼中刺迎新弃旧未足悲悲在君家留两儿一始扶行一初坐坐啼行哭牵人衣以汝夫妇新燕婉使我母子生别离不如林中鸟与鹊母不失雏雄伴雌应似园中桃李树花落随风子在枝新人新人听我语洛阳无限红楼女但愿将军重立功更有新人胜于汝　　西上辞母坟　　　　　　　　陈去疾高盖山头日影微黄昏独立宿禽稀林间滴酒空垂泪不见丁宁嘱早归　　临终诗　　　　　　　　　　　薛准旧国深恩不易酬又离继母出他州谁知天怒无因息积愧终身乞速休　　送男左贬诗　　　　　薛元暧妻林氏他日初投杼勤王在饮冰有辞期不罚积毁竟相仍谪宦今何在衔冤犹未胜天涯分越侥驿骑速毗陵肠断腹非苦书传写岂能泪添江水远心剧海云蒸明月珠难识甘泉赋可称但将忠报主何惧点青蝇　　寿母生朝　　　　　　　　　宋朱熹秋风萧爽天气凉此日何日升斯堂堂中老人寿而康红颜绿鬓双瞳方家贫儿痴但深藏五年不出门庭荒陉十日九不炀岂辨甘脆陈一觞低头包羞汗如浆老人此心久已忘一笑谓汝庸何伤人间荣寿岂可常惟有道义斯无疆勉励汝节弥坚刚熹前再拜谢阿娘自古作善天降祥但愿年年似今日老莱母子俱徜徉　　又二首　　　　　　　　　　　前人敬为生朝举一觞短歌歌罢衣偏长愿言寿考宜孙子绿鬓朱颜乐未央阴淡园林岁欲霜怪来和气满中堂要知积善工夫巧变得人间作寿乡　　又三首　　　　　　　　　　　前人昨夜秋风凉气归今朝喜色动帘帷细斟潋□新春酒戏舞斑斓旧彩衣愿上龟莲千岁寿永令凫藻一家肥也知厚德天应报更说阴功世所希暑退秋容欲凛然北堂佳气倍澄鲜旧□已向新凉失寿骨应随爽籁坚尘外光阴那有尽尊前风月浩无边痴儿六六今如许惭愧西河不老仙仙人昔住紫琳房一旦飘然下大荒久悟客尘无自性故应福禄未渠央徙居邂逅成嘉遁捧檄因循愧漫郎愿借寒潭千丈碧年年此日奉华觞　　徐庶　　　　　　　　　　　　林同不胜方寸乱岂暇二心持忍矣王陵将贤哉徐庶辞　　桓冲　　　　　　　　　　　　前人　小字买德郎母病须羊以解以身质羊后为江州　刺史不辞身作质只为母须羊此日江州牧当年买德郎　　送孟和卿平阳寻母　　　　　龚孟夔杜羔念母心最苦岂意一朝逢泽潞母惊儿貌似乃翁儿抱母啼泪如雨五十孺慕朱寿昌刺血写经毛发苍间关同州晚相见迎侍亲舆归故乡人生百年一弹指母恩未报情曷已团圞尊前舞彩衣大胜世间朱与紫子行万里涉风沙誓不见母不还家儿今发落母应老道旁观者还咨嗟临川孟氏号雍睦家世来此澶渊族婆娑老暮紫荆花料想春风依旧绿　　出使怀母　　　　　　　　　　洪皓独活他乡已九秋刚肠断续更谁留会知老母相思子没药医治白尽头　　长安孝子贾海诗　　　　　元张养浩天历元二载西土罹荐饥愚时拜中丞帝曰汝往厘嗷嗷三辅间十室九困疲行者总沟瘠居者恒馁而亲戚自鱼肉遑恤父子离鄠县民有贾竭力奉母慈阖门为口四一妻仍一儿操瓢日行丏有得归母贻不幸值虚往见母颜忸怩退省百无有满屋风凄其以汤和糠籺进母母不怡曰我幼汝饲非珍即甘饴而汝今我哺以我犬豕为况我老且病累汝无几时子惧白其妻无言第头垂妻曰携此子从鬻无问谁市呼不见售复归泣涟洏子心救火急儿命累卵危阴携至他所恩爱从此辞解衣缢不殊反为子禁持取盆拔佩刀手足随纷披绐云黄犬炙雅于补衰宜母知口腹美不悟骨肉亏子幸母解颜不许妻攒眉余闻惊此言怒诘官失治使民至如此赈贷犹迟疑即引造行省使细陈毫厘且命出儿肉阖府遍示之饤诸相坐前余为失声悲促掾状其故闻上星夜驰或将复徭役或将表门楣或斥兼金赐或选好爵縻上以劝臣子下以安期颐廷议必不爽命下会有时昔人有埋子天怜以金遗复有货视者哀鸣走通逵亦有弃半途完侄与相随未闻刃所爱万古犹绝奇嗟哉贾生心世俗彼乌知毋以贾为忍毋以贾为痴子失或再有母失庸可追孰能庭桂惜使我堂萱萎惟其持是心屠子如屠狸粤从王政圯风靡俗亦漓子囊钱贯朽母箧无针锥子妾曳绮罗母□露肤肌不虑亲犹天以利为根基不究身何来以货为宗枝于物尚尔靳矧乃襁褓私嗟哉贾生心堪为世俗规尝闻前哲言一孝盖万疵孝可包众善孝可动两仪孝可神鬼格孝可贤圣期能孝斯能忠厥心自亲移愿彼为人子终身诵吾词　　孝子行
并
序
　　　　　　查居广
　丰城廖孝子至元十九年乡寇大作子负母冒刃　逃及靖孝养终身与江革不殊惜无史书之揭翰　林近题其墓曰有元纯孝廖某之墓又为作文刻　石虞学士书之丰城昔在至元岁寇贼纷纷乱如鬼是时廖生抱母行不死白刃天有情固知至愿天必感母子全活见太平廖生虽死犹未死往往遗民言此事有如江革遭乱离负母潜逃经险阻情词恻恻贼舍之孝德还堪耀今古呜呼薄俗枭獍同墓上请看纯孝子　　祖生诗　　　　　　　　　　揭傒斯浦城孝子身姓祖自怜性命如粪土生纔五岁遭乱离有母更被官军虏零丁二十八春秋母纵得生何处求天地茫茫明月恨江山漠漠白云愁忽得母书惊母在看书未尽泪先流书云流落河南县河南蹋遍无由见唐州境上忽相逢白发萧萧霜满面谁知喜极情转悲傍人更问初别时十生万死到今日始为母子东南归东南迢迢闽山路入门犹记阶前树居人传说尽相看鸡黍提携竟朝暮祖生母子真可怜少壮离别老大还同时乡井被兵者几人骨肉能生全愿生母子常寿考四海升平永相保　　柏堂诗
并
序
　　　　　　　前人
