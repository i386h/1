<!-- { "loadSidebar": true } -->
梁书刘苞传苞字孝尝彭城人也父愃齐太子中庶子苞四岁而父终及年六七岁见诸父常泣时伯叔父悛绘等并显贵苞母谓其畏惮怒之苞对曰早孤不及有识闻诸父多相似故心中欲悲无有他意因而歔欷母亦恸甚阮孝绪传孝绪字士宗陈留尉氏人也于钟山听讲母王氏忽有疾兄弟欲召之母曰孝绪至性冥通必当自到果心惊而返邻里嗟异之合药须得生人参旧传钟山所出孝绪躬历幽险累日不值忽见一鹿前行孝绪感而随后至一所遂灭就视果获此草母得服之遂愈时皆叹其孝感所致范元琰传元琰字伯珪家贫惟以园蔬为业尝出行见人盗其菜元琰遽退走母问其故以其实答母问盗者为谁答曰向所以退畏其愧耻今启其名愿不泄也于是母子秘之陶季直传季直五岁丧母哀若成人初母未病于外染衣卒后家人始赎季直抱之号恸闻者酸感滕昙恭传昙恭年五岁母杨氏患热思食寒瓜土俗所不产昙恭历访不能得衔悲哀切俄值一桑门问其故昙恭具以告桑门曰我有两瓜分一相遗昙恭拜谢因捧瓜还以荐其母举室惊异寻访桑门莫知所在王俭号为曾子张弘策传弘策字真简幼以孝闻母尝有疾五日不食弘策亦不食母强为进粥乃食母所余遭母忧三年不食盐菜几至灭性沈约传约父璞被诛约幼潜窜会赦免既而流寓孤贫笃志好学昼夜不倦母恐其以劳生疾尝遣减油灭火张稷传稷字公乔父永宋右光禄大夫所生母遘疾历时稷始年十一夜不解衣而养永异之及母亡毁瘠过人杖而后起频居父母忧六载庐于墓侧安成康王秀传秀字彦达太祖第七子也年十二生母吴太妃亡秀母弟始兴王憺时年九岁并以孝闻居丧累日不进浆饮太祖亲取粥授之哀其早孤命侧室陈氏并母二子陈亦无子有母德视二子如亲生焉邓元起传元起初为益州过江陵迎其母母事道方居馆不肯出元起拜请同行母曰贫贱家儿忽得富贵讵可久保我宁死不能与汝共入祸败元起之至巴东闻巴乱使蒋光济筮之遇蹇喟然叹曰吾岂邓艾而及此乎后果如筮冯道根传道根字巨基广平酇人也少失父家贫佣赁以养母行得甘肥不敢先食必遽还以进母年十三以孝闻于乡里临川静惠王宏传宏字宣达太祖第六子也天监十五年春所生母陈太妃寝疾宏与母弟南平王伟侍疾并衣不解带每二宫参问辄对使涕泣及太妃薨水浆不入口者五日高祖每临幸慰勉之宏少而孝谨齐之末年避难潜伏与太妃异处每遣使参问起居或谓宏曰逃难须密不宜往来宏衔泪答曰乃可无我此事不容暂废谢蔺传蔺字希如丁父忧昼夜号恸毁瘠骨立母阮氏常自守视譬抑之服阕太清元年迁散骑侍郎兼散骑常侍使于魏会侯景举地入附境上交兵蔺母虑不得还感气卒及蔺还入境尔夕梦不祥旦便投劾驰归既至号恸呕血气绝久之水浆不入口亲友虑其不全相对悲恸强劝以饮粥蔺初勉强受之终不能进经月余日因夜临而卒南平元襄王伟传伟字文达天监十五年所生母陈太妃寝疾伟及临川王宏侍疾并衣不解带及太妃薨毁顿过礼水浆不入口累日高祖每临幸譬抑之伟虽奉诏而毁瘠殆不胜丧鄱阳忠烈王恢传恢字弘达大祖第九子也恢有孝性初镇蜀所生母费太妃犹停都后于都下不豫恢未之知一夜忽梦还侍疾既觉忧惶便废寝食俄而都信至太妃已瘳后又目有疾久废视瞻有北渡道人慧龙得治眼术恢请之既至空中忽见圣僧及慧龙下针豁然开朗咸谓精诚所致始兴忠武王憺传憺字僧达太祖第十一子也数岁所生母吴太妃卒憺哀感傍人天监七年慈母陈太妃薨水浆不入口六日居丧过礼高祖优诏勉之陆襄传襄字师卿襄母年将八十尝卒患心痛医方须三升粟浆是时冬月日又逼暮求索无所忽有老人诣门货浆量如方剂始欲酬直无所失之时以襄孝感所致也累迁国子博士太子家令复掌管记母忧去职襄年已五十毁顿过礼太子忧之日遣使诫喻刘霁传霁字士烜平原人也母明氏寝疾霁年已五十衣不解带者七旬诵观世音经数至万遍夜因感梦见一僧谓曰夫人算尽君精诚笃至当相为申延后六十余日乃亡霁庐于墓哀恸过礼常有双白鹤驯翔庐侧处士阮孝绪致书抑譬霁思慕不已服未终而卒沈崇傃传崇傃字思整吴兴武康人也父怀明宋兖州刺史崇傃六岁丁父忧哭踊过礼及长佣书以养母焉齐建武初起家为奉朝请永元末迁司徒行参军天监初为前军鄱阳王参军事三年太守柳恽辟为主簿崇傃从恽到郡还迎其母母卒崇傃以不及侍疾将欲致死水浆不入口昼夜号哭旬日殆将绝气兄弟谓之曰殡葬未申遽自毁灭非全孝之道也崇傃之瘗所不避雨雪倚坟哀恸每夜恒有猛兽来望之有声状如叹息者家贫无以迁窆乃行乞经年始获葬焉既而庐于墓侧自以初行丧礼不备复以葬后更治服三年久食麦屑不啖盐酢坐卧于单荐因虚肿不能起郡县举其至孝高祖闻即遣中书舍人慰勉之乃下诏曰前军沈崇傃少有志行居丧逾礼斋制不终未得大葬自以行乞淹年哀典多阙方欲以永慕之晨更为再期之始虽即情可矜礼有明断可便令除释擢补太子洗马旌彼门闾敦兹风教崇傃奉诏释服而涕泣如居丧固辞不受官苦自陈让经年乃得为永宁令自以禄不及养怛恨愈甚哀思不自堪至县卒时年三十九王僧辩传僧辩字君才右卫将军神念之子也承圣三年丁母太夫人忧世祖遣侍中谒者监护丧事策谥曰贞敬太夫人夫人姓魏氏神念以天监初董率徒众据东关退保合肥漅湖西因娶以为室生僧辩性甚安和善于绥接家门内外莫不怀之初僧辩下狱夫人流泪徒行将入谢罪世祖不与相见时贞惠世子有宠于世祖军国大事多关预焉夫人往诣合自陈无训涕泗呜咽众并怜之及僧辩免出夫人深相责励辞色俱严云人之事君惟须忠烈非但保佑当世亦乃庆流子孙及僧辩□复旧京功盖天下夫人恒自谦损不以富贵骄物朝野咸共称之谓为明哲妇人也及既薨殒甚见愍悼且以僧辩勋业隆重故丧礼如焉刘之遴传之遴字思贞南阳涅阳人也累迁中书侍郎出为南郡太守高祖谓曰卿母年德并高故令卿衣锦还乡尽荣养之礼褚翔传翔字世举少有孝性为侍中时母疾笃请沙门祈福中夜忽见户外有异光又闻空中弹指及晓疾遂愈或以翔精诚所致焉臧盾传盾字宣卿有孝性尝入宿直于廷尉母刘氏在宅夜暴亡左手中指忽痛不得寝及晓宅信果报凶问其感通如此浔阳王大心传大心字仁恕幼而听朗侯景寇京邑景将任约略地至于湓城大心遣司马韦质拒战败绩时帐下犹有勇士千余人咸说曰既无粮储难以守固若轻骑往建州以图后举策之上者也大心未决其母陈淑容曰□日圣御年尊储宫万福汝久奉违颜色不念拜谒阙庭且吾已老而欲远涉险路粮储不给岂谓孝子吾终不行因抚胸恸哭大心乃止遂与约和二年秋遇害时年二十九韩怀明传怀明上党人也客居荆州年十岁母患尸疰每发辄危殆怀明夜于星下稽颡祈祷时寒甚切忽闻香气空中有人语曰童子母须臾永差无劳自苦未晓而母豁然平复邻里异之与乡人郭俱师事南阳刘虬虬尝一日废讲独居涕泣怀明窃问其故虬家人答云是外祖亡日时虬母亦亡矣怀明闻之即日罢学还家就养虬叹曰韩生无虞丘之恨矣家贫常肆力以供甘脆嬉怡膝下朝夕不离母侧母年九十一以寿终怀明水浆不入口一旬号哭不绝声有双白鸠巢其庐上字乳驯狎若家禽焉释服乃去既除丧蔬食终身衣衾无改天监初刺史始兴王憺表言之州累辟不就卒于家庾沙弥传沙弥颍阴人也父佩玉坐沈攸之事诛沙弥时始生年至五岁所生母为制采衣辄不肯服母问其故流涕对曰家门祸酷用是何为既长终身布衣蔬食嫡母刘氏寝疾沙弥晨夕侍侧衣不解带或应针灸辄以身先试之及母亡水浆不入口累日终丧不解衰绖不出庐户昼夜号恸邻人不忍闻墓在新林因有旅松百余株自生坟侧族兄都官尚书咏表言其状应纯孝之举高祖召见嘉之以补歙令还除轻车邵陵王参军事随府会稽复丁所生母忧丧还都济浙江中流遇风舫将覆没沙弥抱柩号哭俄而风静盖孝感所致服阕除信威刑狱参军兼丹阳郡陈书骆牙传牙字旗门吴兴临安人也梁太清末世祖尝避地临安牙母陵睹世祖仪表知非常人宾待甚厚及世祖为吴兴太守引牙为将帅世祖即位封常安县侯寻迁越州刺史初牙母之卒也于时饥馑兵荒至是始葬诏赠牙母常安国太夫人谥曰恭迁牙为贞威将军晋陵太守徐孝克传孝克陵之第三弟也事所生母陈氏尽就养之道梁末侯景寇乱京邑大饥饿死者十八九孝克养母饘粥不能给妻东莞臧氏领军将军臧质之女也甚有容色孝克乃谓之曰今饥荒如此供养交阙欲嫁卿与富人望彼此俱济于卿意如何臧氏弗之许也时有孔景行者为侯景将富于财孝克密因媒者陈意景行多从左右逼而迎之臧涕泣而去所得谷帛悉以供养太建四年征为秘书丞不就六年除国子博士迁通直散骑常侍兼国子祭酒寻为真孝克每侍宴无所食啖至席散当其前膳羞损减高宗密记以问中书舍人管斌斌不能对自是斌以意伺之见孝克取珍果内绅带中斌当时莫识其意后更寻访方知还以遗母斌以实启高宗嗟叹良久乃□所司自今宴享孝克前馔并遣将还以饷其母时论美之陈亡随例入关家道壁立所生母患欲粳米为粥不能常办母亡之后孝克遂常啖麦有遗粳米者孝克对而悲泣终身不复食之焉张讥传讥字直言幼丧母有错彩经帕即母之遗制及有所识家人具以告之每岁时辄对帕哽噎不能自胜王元规传元规字正范父玮梁武陵王府中记室参军元规八岁而孤兄弟三人随母依舅氏往临海郡时年十二郡土豪刘瑱者资财巨万以女妻之元规母以其兄弟幼弱欲结强援元规泣请曰因不失亲古人所重岂得苟安异壤辄婚非类母感其言而止元规性孝事母甚谨晨昏未尝离左右梁时山阴县有暴水流漂居宅元规唯有一小船仓卒引其母妹并孤侄入船元规自执□棹而去留其男女三人阁于树杪及水退获全时人皆称其至行张种传种字士苗吴郡人也武陵王为益州刺史重选府僚以种为征西东曹掾种辞以母老抗表陈请为有司所奏黜免侯景之乱种奉其母东奔久之得达乡里俄而母卒种时年五十而毁瘠过甚又迫以凶荒未获时葬服制虽毕而居处饮食恒若在丧谢贞传贞字元正幼聪敏有至性母王氏授贞论语孝经读讫便诵年十四丁父艰号顿于地绝而复苏者数矣初父蔺居母阮氏忧不食泣血而卒家人宾客惧贞复然从父洽族兄皓乃共往华严寺请长爪禅师为贞说法仍谓贞曰孝子既无兄弟极须自爱若忧毁灭性谁养母耶自后少进饘粥太清之乱亲属散亡贞于江陵陷没皓□难番禺贞母出家于宣明寺及高祖受禅皓还乡里供养贞母将二十年太建五年贞乃还朝至德三年以母忧去职顷之□起还府仍加招远将军掌记室贞累启固辞时尚书右丞徐祚尚书左丞沈客卿俱来候贞见其形体骨立祚等怆然叹息初贞在周常侍赵王读王尝闻左右说贞每独处必昼夜涕泣因私使访问知贞母年老远在江南乃谓贞曰寡人若出居藩当遣侍读还家供养后数年王果出因辞见面奏曰谢贞至孝而母老臣愿放还帝奇王仁爱而遣之因随聘使杜子晖还国殷不害传不害字长卿性至孝家世俭约居甚贫寠事老母勤剧无所不至简文以不害善事亲赐其母蔡氏锦裙襦毡席被褥单复毕备侯景之乱不害先于别所督战失母所在于时甚寒冰雪交下老弱冻死者填满沟□不害行哭道路远近寻求无所不至遇见死人沟水中即投身而下扶捧阅视举体冻湿水浆不入口号泣不辍声如是者七日始得母尸不害凭尸而哭每举音辄气绝行路无不为之流涕即于江陵权殡与王褒庾信俱入长安自是蔬食布衣枯槁骨立见者莫不哀之沈炯传炯字礼明吴兴武康人也少有隽才为当时所重绍泰二年至都除司农卿迁御史中丞高祖受禅加通直散骑常侍中丞如故以母老表请归养诏不许文帝嗣位又表曰臣婴生不幸弱冠而孤母子零丁兄弟相长谨身为养仕不择官宦成梁朝命存乱世□危履险自死轻生妻息诛夷昆季冥灭余臣母子得逢兴运臣母妾刘今年八十有一臣叔母妾丘七十有五臣门弟侄故自无人妾丘儿孙又久亡泯两家侍养余臣一人前帝知臣之孤茕养臣以州里不欲使顿居草莱又复矜臣温凊所以一年之内再三休沐臣之屡披丹款频冒宸非欲苟违朝廷远离畿辇一者以年将六十汤火居心每跪读家书前惧后喜温席扇枕无复成童二者职居彝宪邦之司直若自亏身体何问国章前德绸缪始许哀放内侍近臣多悉此旨正以选贤与能广求明哲趄荏苒未始取才而上元降戾奄至今日德音在耳坟土遽干悠悠昊天哀此罔极兼臣私心煎切弥迫近时慺慺之祈转忘尘触伏惟陛下睿哲聪明嗣兴下武刑于四海弘此孝治寸管求天仰归帷扆有感必应实望圣明特乞霈然申其私礼则王者之德覃及无方矧彼翔沈孰非涵养诏答曰省表具怀卿誉驰咸雒情深宛沛日者理切倚闾言归异域复牵时役遂乖侍养虽周生之思每欲弃官戴礼垂文得遗从政前朝光宅四海劬劳万几以卿才为独步职居专席方深委任屡屈情礼朕嗣奉洪基思弘景业顾兹寡薄兼缠哀疚实赖贤哲同致雍熙岂便释简南闱解绂东路当令冯亲入舍荀母从官用睹朝荣不亏家礼寻□所由相迎尊累使卿公私得所并无废也南史袁粲传初粲忤于孝武其母候乘舆出负砖叩头流血砖碎伤目自此后粲与人语有误道眇目者辄涕泣弥日尝疾母忧念昼寝梦见父容色如平生与母语曰愍孙无忧将为国家器不患沉没但恐富贵终当倾灭耳母未尝言及粲贵重恒惧倾灭乃以告之粲故自挹损魏书崔元伯传崔道固字季坚父辑泰山太守道固贱出适母兄攸之目连等轻侮之后为义隆诸子参军事被遣向青州募人长史已下皆诣道固道固诸兄等逼道固所生母自致酒炙于客前道固惊起接取谓客曰家无人力老亲自执劬劳诸客皆知其兄弟所作咸起拜谢其母母谓道固曰我贱不足以报贵宾汝宜答拜诸客皆叹美道固母子贱其诸兄崔休传休字惠盛少而谦退事母孝谨女妻领军元乂长庶子秘书郎稚舒始休母房氏欲以休女妻其外孙邢氏休不欲乃违其母情以妻乂子议者非之李皓传皓字元盛子歆字士业闻蒙逊南伐乞伏乃起兵攻张掖其母尹氏谓歆曰汝新造之国地狭民希蒙逊骁武汝非其敌吾观其数年以来经谋规略有兼并之志且天时人事似欲归之度德量力春秋之义先王遗令深慎兵战保境宁民俟时而动言犹在耳奈何忘之汝必行也非惟师败国亦亡矣歆不从遂率步骑三万东伐次于都渎涧蒙逊自浩舋拒歆战于怀城为蒙逊所败左右劝歆还酒泉歆曰吾违太后明□远取败辱不杀此敌复何面目见吾母也勒众复战败于蓼泉为蒙逊所杀高句丽传句丽者出于夫余自言先祖朱蒙朱蒙母河伯女为夫余王闭于室中为日所照引身避之日影又逐既而有孕生一卵大如五升夫余王弃之与犬犬不食弃之与豕豕又不食弃之于路牛马避之后弃之野众鸟以毛茹之夫余王割剖之不能破遂还其母其母以物裹之置于暖处有一男破壳而出及其长也字之曰朱蒙其俗言朱蒙者善射也夫余人以朱蒙非人所生将谋杀之朱蒙母阴知告朱蒙曰国将害汝以汝才略宜远适四方朱蒙乃与乌引乌违等二人弃夫余东南走至纥升骨城遂居焉号曰高句丽因以为氏焉崔僧渊传僧渊从弟和平昌太守家巨富而性吝啬埋钱数百斛其母李春思堇惜钱不买宋隐传隐叔父洽子谟谟子琼字普贤少以孝行称母曾病季秋之月思瓜不已琼梦想见之求而遂获时人称异母终州郡屡辟皆不就卒于家陆俟传俟子丽丽子定国初娶河东柳氏生子安保后纳范阳卢度世女生昕之定国亡后两子争袭父爵仆射李冲与度世子泉婚亲相好冲遂左右申助昕之由是承爵尚主职位赫奕安保沈废贫贱不免饥寒昕之卒后母卢悼念过哀未几而亡刘裕传裕子骏骏子子业立性凶悖其母疾笃遣呼子业子业曰病人间多鬼那可往其母怒谓侍者曰将刀来破我腹那得生如馨儿宣武灵皇后胡氏传后安定临泾人初入掖庭为承华世妇而椒掖之中以国旧制相与祈祝皆愿生诸王公主不愿生太子唯后每谓夫人等言天子岂可独无儿子何缘畏一身之死而令皇家不育冢嫡乎及肃宗在孕同列犹以故事相恐劝为诸计后固意确然幽夜独誓云但使所怀是男次第当长子子生身死所不辞也既诞肃宗进为充华嫔及肃宗践阼尊后为皇太妃后尊为皇太后太后以肃宗冲幼未堪亲祭欲傍周礼夫人与君交献之义代行祭礼访寻故式侍中崔光便据汉和熹邓后荐祭故事太后大悦遂摄行初祀太后与肃宗幸华林园宴群臣于都亭曲水令王公已下各赋七言诗太后诗曰化光造物含气贞帝诗曰恭己无为赖慈英王公已下赐帛有差时太后得志逼幸清河王怿淫乱肆情为天下所恶领军元乂长秋卿刘腾等奉肃宗于显阳殿幽太后于北宫于禁中杀怿后肃宗朝太后于西林园燕文武侍臣至于极昏太后乃起执肃宗手下堂言母子不聚久今暮共一宿诸大臣送我入太后与肃宗向东北小阁太后自以行不修惧宗室所嫌于是内为朋党防蔽耳目肃宗所亲幸者太后多以事害焉母子之间嫌隙屡起肃宗崩朝野愤叹及武泰元年尔朱荣称兵太后对荣多所陈说荣拂衣而起太后沈于河道武七王乂传灵太后临朝以乂妹夫加领军将军兼总禁兵乂恃宠骄盈志欲无限专综机要威振内外正光五年秋灵太后对肃宗谓群臣曰隔绝我母子不听我往来儿间复何用我为放我出家我当永绝人间修道于嵩高闲居寺先帝圣鉴鉴于未然本营此寺者正为我今日欲自下发肃宗与群臣大惧叩头泣涕殷勤苦请灵太后声色甚厉意殊不回肃宗乃宿于嘉福殿积数日遂与太后密图谋乂文帝皇后封氏传后生桓穆二帝早崩昭帝立乃葬焉高宗初穿天渊池获一石铭称桓帝葬母封氏远近赴会二十余万人有司以闻命藏之太庙平文皇后王氏传后广宁人也年十三因事入宫得幸于平文生昭成帝平文崩昭成在襁褓时国有内难将害诸皇子后匿帝于□中惧人知□曰若天祚未终者汝便无声遂良久不啼得免于难献明皇后贺氏传后父野干东部大人后少以容仪选入东宫生太祖苻洛之内侮也后与太祖及故臣吏避难北徙俄而高车奄来抄掠后乘车与太祖避贼而南中路失辖后惧仰天而告曰国家裔冑岂止尔绝灭也惟神灵扶助遂驰轮正不倾行百余里至七介山南而得免难后刘显使人将害太祖帝姑为显弟亢□妻知之密以告后梁眷亦来告难后乃令太祖去之后夜饮显使醉向晨故惊□中群马显使起视马后泣而谓曰吾诸子始皆在此今尽亡失汝等谁杀之故显不使急追太祖得至贺兰部后后弟染干忌太祖之得人心举兵围逼行宫后出谓染干曰汝等今安所置我而欲杀吾子也染干惭而去后后少子秦王觚使于燕慕容垂止之后以觚不返忧念寝疾裴叔业传植字文远叔业兄叔宝子也植母夏侯道迁之姊也性甚刚峻于诸子皆如严吾长成之后非衣幍不见小有罪过必束带伏阁经五三日乃引见之督以严训惟少子衍得以常服见之旦夕温凊植在瀛州也其母年逾七十以身为婢自施三宝布衣麻菲手执箕于沙门寺洒扫植弟瑜粲衍并亦奴仆之服泣涕而从有感道俗诸子各以布帛数百赎免其母于是出家为比丘尼入嵩高积岁乃还家植自州送禄奉母崔元伯传崔僧渊入国坐兄弟徙于薄骨律镇僧渊元妻房氏生二子伯驎伯骥后薄房氏更纳平原杜氏僧渊之徙也与杜俱去生四子伯凤祖龙祖螭祖虬得还之后弃绝房氏遂与杜氏及四子家于青州伯骥与母房氏居于冀州虽往来父间而心存母氏孝慈之道顿阻一门邢峦传佑从子虬字神虎除司徒右长史迁龙骧将军光禄少卿虬母在乡遇患请假归值秋水暴涨河梁破绝虬得一小船而渡漏而不没时人异之母丧哀毁过礼为时所称房法寿传景伯次弟景先字光冑幼孤贫无资从师其母自授毛诗曲礼年十二请其母曰岂可使兄佣赁以供景先也请自求衣然后就学母哀其小不许苦请从之遂得一羊裘忻然自足昼则樵苏夜诵经史自是精勤遂大通赡李孝伯传孝伯妻崔赜女高明妇人生一子元显崔氏卒后纳翟氏不以为妻也憎忌元显后遇劫元显见害世云翟所为也元显志气甚高为时人所伤惜萧宝夤传夤尚南阳长公主有三子皆公主所生少子凯仕至司徒左长史凯妻长孙稚女也轻薄无礼公主数加罪责凯窃衔恨妻复惑说之天平中凯遂遣奴害公主乃轘凯于东市妻枭首家遂殄灭毕众敬传众敬子元宾入国初娶东平刘氏有四子祖朽祖髦祖归祖旋赐妻元氏生二子祖荣祖晖祖朽最长祖晖次祖髦故事前妻虽先有子后赐之妻子皆承嫡所以刘氏先亡祖晖不服重元氏后卒祖朽等三年终礼蠕蠕传候吕陵氏生丑奴丑奴立后忽亡一子字祖惠求募不能得有尼引副升牟妻是豆浑地万年二十许为医巫假托神鬼先常为丑奴所信出入去来乃言此儿今在天上我能呼得丑奴母子欣悦后岁仲秋在大泽中施帐屋斋洁七日祈请天神经一宿祖惠忽在帐中自云恒在天上丑奴母子抱之悲喜大会国人号地万为圣女纳为可贺敦授夫副升牟爵位赐牛马羊三千头地万既挟左道亦有姿色丑奴甚加重爱信用其言乱其国政如是积岁祖惠年长其母问之祖惠言我恒在地万家不尝上天上天者地万教也其母具以状告丑奴丑奴言地万悬远事不可不信勿用谗言也既而地万恐惧谮祖惠于丑奴丑奴阴杀之正光初丑奴母遣莫何去汾李具列等绞杀地万丑奴怒欲诛具列等又阿至罗侵丑奴丑奴击之军败还为母与其大臣所杀尔朱度律传度律荣从父弟也前废帝时与仲远出拒义旗自败而还其母山氏闻度律败遂恚愤而发病及度律至母责之曰汝既荷国恩无状反叛我何忍见他屠戮汝也言终而卒时人怪异之高崇传崇子谦之字道让少事后母李以孝闻李亦抚育过于己生人莫能辨其兄弟所出同异论者两重之巨鹿魏溥妻传溥妻常山房氏女也年十六溥卒子缉生未十旬鞠育于后房之内训导有母仪法度缉所交游有名胜者则身具酒饭有不及己者辄屏卧不餐须其悔谢乃食善诱严训类皆如是清河房爱亲妻崔氏传崔氏者同郡崔元孙之女性严明高尚历览书传多所闻知子景伯景先崔氏亲授经义学行修明并为当世名士景伯为清河太守每有疑狱常先请焉贝丘民列子不孝吏欲案之景伯为之悲伤入白其母母曰吾闻闻不如见山民未见礼教何足责哉但呼其母来吾与之同居其子置汝左右令其见汝事吾或应自改景伯遂召其母崔氏处之于榻与之共食景伯为之温凊其子侍立堂下未及旬日悔过求还崔氏曰此虽颜□未知心愧且可置之凡经二十余日其子叩头流血其母涕泣乞还然后听之任城国太妃孟氏传孟氏巨鹿人尚书令任城王澄之母澄为扬州之日率众出讨于后贼帅姜庆真阴结逆党袭陷罗城长史韦缵仓卒失图计无所出孟乃勒兵登陴先守要便激厉文武安慰新旧劝以赏罚喻之逆顺于是咸有奋志亲自巡守不避矢石贼不能克卒以全城澄以状表闻属世祖崩事寝灵太后令曰鸿功盛美实宜垂之永年乃□有司树碑旌美文成文明皇后冯氏传后长乐信都人也年十四高宗践极选为贵人后立为皇后高宗崩显祖即位尊为皇太后太后行不正内宠李奕显祖因事诛之太后不得意显祖暴崩时言太后为之也子华传子华母房氏曾就亲人饮食夜还大吐人以为中毒甚忧惧子华遂掬吐尽啖之其母乃安齐郡王简传简字叔亮简性好酒不能理公私之事妻常氏燕郡公常喜女也文明太后以赐简性干综家事简薨子佑字伯授袭母常氏高祖以纳不以礼不许其为妃世宗以母从子贵诏特拜为齐国太妃北海王详传详字季豫美姿容善举止太和九年详母高太妃妃宋王刘昶女不见答礼宠妾范氏爱等伉俪详又烝于安定王妃高氏详母大怒詈之苦切曰汝自有妻妾侍婢少盛如花何忽共许高丽婢奸通令致此罪我得高丽当啖其肉乃杖详背及两脚百余下自行杖力疲乃令奴代高氏素严详每有微罪常加责罚以絮裹杖至是去絮皆至疮脓详苦杖十余日乃能立吴悉达传时有齐州人崔承宗其父于宋世仕汉中母丧因殡彼后青徐归国遂为隔绝承宗性至孝万里投险偷路负丧还京师乞伏保传伏保高车部人也父居显祖时爵宁国侯赐以宫人申氏岁余居卒申抚养伏保性严肃捶骂切至而伏保奉事孝谨初无恨色袭父爵每请禄赐在外公私尺丈所用无不白知出为无善镇将申年余八十伏保手制马舆亲自扶接申欣然随之孙益德传益德乐安人也其母为人所害益德童幼为母复仇还家哭于殡以待县官高祖文明太后以其幼而孝决又不逃罪特免之阎元明传元明河东安邑人也少而至孝行着乡闾太和五年除北徐郡太守元明以违离亲养兴言悲慕母亦慈念泣哭丧明元明悲号上诉许归奉养一见其母母目便开刺史吕寿恩列状上闻诏下州郡表为孝门复其租调兵役令终母年母亡服终心丧积载每忌日悲动傍邻北齐书文宣纪显祖文宣皇帝讳洋字子进高祖第二子初高祖之归尔朱荣时经危乱家徒壁立后与姻亲相对共忧寒馁帝时尚未能言欻然应曰得活太后及左右大惊而不敢言孝昭纪孝昭皇帝演字延安性至孝太后不豫出居南宫帝行不正履容色贬悴衣不解带殆将四旬殿去南宫五百余步鸡鸣而去辰时方还来去徒行不乘与辇太后所苦小增便即寝伏合外食饮药物尽皆躬亲太后常心痛不自堪忍帝立侍帷前以爪掐手心血流出袖初帝与济南约不相害及舆驾在晋阳武城镇邺望气者云邺城有天子气帝常恐济南复兴乃密行鸩毒济南不从乃扼而杀之有兔惊马帝坠而绝肋太后视疾问济南所在者三帝不对太后怒曰杀去耶不用吾言死其宜矣临终之际唯扶服□枕叩头求哀高阳康穆王湜传湜神武第十一子也文宣崩兼司徒导引梓宫吹笛云至尊颇知臣不又击胡鼓为乐太后杖湜百余未几薨太后哭之哀曰我恐其不成就与杖何期带创死也清河王岳传岳字洪略高祖从父弟也初岳家于洛邑高祖每奉使入洛必止于岳舍岳母山氏尝夜起见高祖室中有光密往觇之乃无灯即移高祖于别室如前所见怪其神异后高祖起兵于信都山氏闻之大喜谓岳曰赤光之瑞今当验矣汝可间行从之共图大计岳遂往信都高祖见之大悦太昌初除车骑将军左光禄大夫封清河郡公母山氏封为郡君授女侍中入侍皇后元象二年遭母忧去职岳性至孝尽力色养母若有疾衣不解带及遭丧哀毁骨立高祖深以忧之每日遣人劳勉崔暹传暹字季伦自出身从官常日晏乃归侵晓则与兄弟问母之起居暮则尝食视寝然后至外斋对亲宾陆卬传卬字云驹母魏上庸公主初封蓝田高明妇人也甚有志操卬昆季六人并主所生故邢邵尝谓人云蓝田生玉固不虚矣主教训诸子皆禀义方虽创巨痛深出于天性然动依礼度亦母氏之训焉神武明皇后娄氏传后孕武成则梦龙浴于海后未崩有童谣曰九龙母死不作孝及后崩武成不改服绯袍如故未几登三台置酒作乐帝女进白袍帝怒投诸台下和士开请止乐帝大怒挞之帝于昆季次实九盖其征验也裴让之传议之字士礼年十六丧父殆不胜哀其母辛氏泣抚之曰弃我灭性得为孝子乎由是自勉辛氏高明妇则又闲礼度夫丧诸子多幼弱广延师友或亲自教授内外亲属有吉凶礼制多取则焉皇甫和传和十一而孤母夏侯氏才明有礼则亲授以经书及长深沉有雅量尤明礼仪宗亲吉凶多相谘访张宴之传宴之字熙德幼孤有至性为母郑氏教诲动依礼典赵彦深传彦深母傅氏雅有操识彦深三岁傅便孀居家人欲以改适自誓以死彦深五岁傅谓之曰家贫而小何以能济彦深泣而言曰若天哀矜儿大当仰报傅感其意对之流涕及彦深拜太常卿还不脱朝服先入见母跪陈幼小孤露蒙训得至于此母子相泣久之然后改服后为宜阳国太妃樊逊传逊字孝谦少学常为兄仲优饶既而自责曰名为人弟独受安逸可不愧于心乎欲同勤事业母冯氏谓之曰汝欲谨小行耶逊感母言遂专心典籍武成皇后胡氏传初武成时后与诸阉人狎武成宠幸和士开每与后握槊因此与后奸通自武成崩后数出诣佛寺又与沙门昙献通帝闻太后不谨而未之信后朝太后见二少尼悦而召之乃男子也于是昙献事亦发皆伏法帝自晋阳奉太后还邺至紫陌卒遇大风帝诈云邺中有急弯弓缠□驰入南城令邓长颙幽太后北宫仍有敕内外诸亲一不得与太后相见久之帝复迎太后太后初闻使者至大惊虑有不测每太后设食帝亦不敢尝穆提婆传提婆本姓骆汉阳人也父超以谋叛伏诛提婆母陆令萱尝配入掖庭后主襁褓之中令其鞠养谓之干阿你遂大为胡后所昵爱令萱奸巧多机辩取媚百端宫掖之中独擅威福天统初奏引提婆入侍后主朝夕左右大被亲狎嬉戏丑无所不为宠遇弥隆官爵不知纪极遂至录尚书事封城阳王令萱又佞媚穆昭仪养之为母是以提婆改姓穆氏及穆后立令萱号曰太姬自武平之后令萱母子势倾内外矣赵郡王琛传琛子睿小名须拔生三旬而孤聪慧夙成特为高祖所爱养于宫中令游娘母之恩同诸子魏兴和中袭爵南赵郡公至四岁未尝识母其母则魏华阳公主也有郑氏者睿母之从母姊妹之女戏语睿曰汝是我姨儿何因倒亲游氏睿因回访遂精神不怡高祖甚以为怪疑其感疾欲命医看之睿对曰儿无患苦但闻有所生欲得蹔见高祖惊曰谁向汝道耶睿具陈本末高祖命元夫人令就宫与睿相见睿前跪拜因抱头大哭高祖甚以悲伤语平秦王曰此儿天生至孝我儿子无有及者十岁丧母高祖亲送睿至领军府为睿发丧举声殒绝哀感左右三日水浆不入口居丧尽礼持佛像长斋至于骨立杖而后起天统中追赠睿父琛假黄钺母元氏赠赵郡王妃谥曰贞昭华阳长公主如故颜氏家训王大司马母魏夫人性甚严王在湓城时为三千人将年逾四十少不如意犹棰挞之故能成其勋名周书杜叔毗传叔毗字子弼其先京兆杜陵人也叔毗早岁而孤事母以孝闻性慷慨有志节仕梁为宜丰侯萧循府中直兵参军大统十七年达奚武围循于南郑循令叔毗诣阙请和未反而曹策刘晓谋以城降武时叔毗兄君锡从子映映弟晰并有文武材略各领部曲数百人策等忌之惧不同己遂诬以谋叛擅加害焉叔毗内怀愤惋志在复雠然恐违朝宪坐及其母遂沉吟积时母知其意谓叔毗曰汝兄横罹祸酷痛切骨髓若曹策朝死吾以夕殁亦所甘心汝何疑焉叔毗拜受母言愈更感励后遂白日手刃策于京城断首刳腹解其肢体然后面缚请就戮焉太祖嘉其志气特命赦之荆可传可河东猗氏人也性质朴容止有异于人能苦身勤力供养其母随时甘旨终无匮乏及母丧水浆不入口三日悲号擗踊绝而复苏者数载葬母之后遂庐于墓侧昼夜悲哭负土成坟蓬发不栉沐菜食饮水而已大统中乡人以可孝行之至足以劝励风俗乃上言焉太祖令州县表异之及服终之后犹若居丧大冢宰晋公护闻可孝行特引见焉与可言论时有会于护意而护亦至孝其母阎氏没于敌境不测存亡每见可自伤久乖膝下重可至性及可卒之后护犹思其纯孝收可妻子于京城恒给其衣食齐炀王宪传宪所生母达步干氏茹茹人也建德三年册为齐国太妃宪有至性事母以孝闻太妃旧患风热屡经发动宪衣不解带扶侍左右宪或东西从役每心惊其母必有疾乃驰使参问果如所虑若干惠传惠字惠保代郡武川人也惠于诸将年最少早丧父事母以孝闻太祖尝造射堂新成与诸将宴射惠窃叹曰亲老矣何时办此乎太祖闻之即日徙堂于惠宅其见重如此尉迟迥传迥父俟兜尚太祖姊昌乐大长公主生迥为益州刺史迥性至孝色养不怠身虽在外所得四时甘脆必先荐奉然后敢尝大长公主年高多病迥往在京师每退朝参候起居忧悴形于容色大长公主每为之和颜进食以宁迥心太祖知其至性征迥入朝以慰其母意陆通传通父政性至孝其母吴人好食鱼北土鱼少政求之常苦难后宅侧忽有泉出而有鱼遂得以供膳时人以为孝感所致因谓其泉为孝鱼泉刘璠传璠字宝义年十七为上黄侯萧所器重后随在淮南璠母在建康遘疾璠弗之知尝忽一日举身楚痛寻而家信至云其母病璠即号泣戒道绝而又苏当身痛之辰即母死之日也居丧毁瘠遂感风气服阕一年犹杖而后起邵惠公颢传颢三子什肥导护什肥年十五而惠公殁自伤早孤事母以孝闻永安中太祖入关什肥不能离母遂留晋阳导子广天和三年除陜州总管以病免及追封豳国公诏广袭爵广母李氏以广患弥年忧而成疾因此致没广既居丧更加绵笃乃以毁薨世称母为广病广为母亡慈孝之道极于一门萧撝传撝字智遐博观经史雅好属文武成中世宗令诸文儒于麟趾殿校定经史仍撰世谱撝亦预焉寻以母老兼有疾疹五日番上便隔晨□请在外着书有诏许焉□荡公护传护字萨保太祖之兄邵惠公颢之少子也保定元年以护为都督中外诸军事初太祖创业即与突厥和亲谋为犄角共图高氏是年乃遣柱国杨忠与突厥东伐破齐长城至并州而还期后年更举南北相应齐主大惧先是护母阎姬与皇第四姑及诸戚属并没在齐皆被幽絷护居宰相之后每遣间使寻求莫知音息至是并许还朝且请和好四年皇姑先至齐主以护既当权重乃留其母以为后图仍令人为阎作书报护曰天地隔塞子母异所三十余年存亡断绝肝肠之痛不能自胜想汝悲思之怀复何可处吾自念十九入汝家今已八十既逄丧乱备尝艰阻恒冀汝等长成得见一日安乐何期罪衅深重存没分离吾凡生汝辈三男三女今日目下不睹一人兴言及此悲缠肌骨赖皇齐恩恤差安衰暮又得汝杨氏姑及汝叔母纥于汝嫂刘新妇等同居颇亦自适但为微有耳疾大语方闻行动饮食幸无多恙今大齐圣德远被特降鸿慈既许归吾于汝又听先致音耗积稔长悲豁然获展此乃仁侔造化将何报德汝与吾别之时年尚幼小以前家事或不委曲昔在武川镇生汝兄弟大者属鼠次者属兔汝身属蛇鲜于修礼起日吾之阖家大小先在博陵郡住相将欲向左人城行至唐河之北被定州官军打败汝祖及二叔时俱战亡汝叔母贺拔及儿元宝汝叔母纥于及儿菩提并吾与汝六人同被擒捉入定州城未几间将吾与汝送与元宝掌贺拔纥于各别分散宝掌见汝云我识其祖翁形状相似时宝掌营在唐城内经停三日宝掌所掠得男夫妇女可六七十人悉送向京吾时与汝同被送限至定州城南夜宿同乡人姬库根家茹茹奴望见鲜于修礼营火语吾云我今走向本军既至营遂告吾辈在此明旦日出汝叔将兵邀截吾及汝等还得向营汝时年十二共吾并乘马随军可不记此事缘由也于后吾共汝在受阳住时元宝菩提及汝姑儿贺兰盛洛并汝身四人同学博士姓成为人严恶凌等四人谋欲加害吾汝共叔母等闻之各捉其儿打之唯盛洛无母独不被打其后尔朱天柱亡岁贺拔阿斗泥在关西遣人迎家累时汝叔亦遣奴来富迎汝及盛洛等汝时着绯绫袍银装带盛洛着紫织成缬通身袍黄绫裹并乘骡同去盛洛小于沙汝等三人并呼吾作阿嬷敦如此之事当分明记之耳今又寄汝小时所著锦袍表一领至宜检看知吾含悲戚多历年祀属千载之运逢大齐之德矜老开恩许得相见一闻此言死犹不朽况如今者势必聚集禽兽草木母子相依吾有何罪与汝分离今复何福还望见汝言此悲喜死而更苏世间所有求皆可得母子异国何处可求假汝贵极王公富过山海有一老母八十之年飘然千里死亡旦夕不得一朝蹔见不得一日同处寒不得汝衣饥不得汝食汝虽穷荣极盛光耀世间汝何用为于吾何益吾今日之前汝既不得申其供养事往何论今日以后吾之残命唯系于汝尔戴天履地中有鬼神勿云冥昧而可欺负汝杨氏姑今虽炎暑犹能先发关河阻远隔绝多年书依常体虑汝致惑是以每存款质兼亦载吾姓名当识此理不以为怪护性至孝得书悲不自胜左右莫能仰视报书曰区宇分崩遭遇灾祸远离膝下三十五年受形禀气皆知母子谁同萨保如此不孝宿殃积戾唯应赐锺岂悟网罗上婴慈母但立身立行不负一物明神有识宜见哀怜而子为公侯母为俘隶热不见母热寒不见母寒衣不知有无食不知饥饱泯如天地之外无由暂闻昼夜悲号继之以血分怀冤酷终此一生死若有知冀奉见于泉下尔不谓齐朝解网惠以德音嬷敦四姑并许矜放初闻此旨魂爽飞越号天叩地不能自胜四姑即蒙礼送平安入境以今月十八日于河东拜见遥奉颜色崩动肝肠但离绝多年存亡阻隔相见之始口未忍言唯叙齐朝宽弘每存大德云与嬷敦虽处宫禁常蒙优礼今者来邺恩遇弥隆矜哀听许嬷敦垂□曲尽悲酷备述家事伏读未周五情屠割书中所道无事敢忘嬷敦年尊又加忧苦常谓寝膳贬损或多遗漏伏奉论述次第分明一则以悲一则以喜当乡里破败之日萨保年已十余岁邻曲旧事犹自记忆况家门祸难亲戚流离奉辞时节先后慈训刻肌刻骨常缠心腑天长丧乱四海横流太祖乘时齐朝抚运两河三辅各植神机原其事迹非相负背太祖升遐未定天保萨保属当犹子之长亲受顾命虽身居重任职当忧责至于岁时称庆子孙在庭顾视悲摧心情继绝胡颜履戴负愧神明霈然之恩既以沾洽爱敬之至施及旁人草木有心禽鱼感泽况在人伦而不铭戴有家有国信义为本伏度来期已应有日一得奉见慈颜永毕生愿生死肉骨岂过今恩负山戴岳未足胜荷二国分隔理无书信主上以彼朝不绝母子之恩亦赐许奉答不期今日得通家问伏纸呜咽言不宣心蒙寄萨保别时所留锦袍表年岁虽久宛然犹识抱此悲泣至于拜见事归忍死知复何心齐朝不即发遣更令与护书要护重报往返再三而母竟不至朝议以其失信令有司移齐曰夫有义则存无信不立山岳犹轻兵食非重故言誓弗违重耳所以享国祝史无愧随会所以为盟未有司牧生民君临有国可以忘义而多食言者也自数属屯夷时锺圮隔皇家亲戚沦陷三纪仁姑世母望绝生还彼朝以去夏之初德音爰发已送仁姑许归世母乃称烦暑指□来秋谓其信必由衷嘉言无爽今落木戒候冰霜行及方为世母虚设诡词未议言归更征酬答子女玉帛既非所须保境宁民又云匪报详观此意全乖本图爱人以礼岂为姑息要子责诚质亲求报实伤和气有悖天经我之周室太祖之天下也焉可捐国顾家殉名亏实不害所养斯曰仁人卧鼓潜锋孰非深计若令迭争尺寸两竞锥刀瓦震长平则赵分为二兵出函谷则韩裂为三安得犹全谓无损益大冢宰位隆将相情兼家国衔悲茹血分毕冤魂岂意噬指可寻倚门应至徒闻善始卒无令终百辟震惊三军愤惋不为孝子当作忠臣去岁北军深入数俘城下虽曰班师余功未遂今兹马首南向更期重入晋人角之我之职矣闻诸道路早已戒严非直北拒又将南略倘欲自送此之愿也如或婴城未能求敌诘朝请见与君周旋为惠不终祇增深怨爱亲无慢垂训尼父矜恤穷老贻则周文环玦之义事不由此自应内省岂宜有间移书未送而母至举朝庆悦大赦天下护与母暌隔多年一旦聚集凡所资奉穷极华盛每四时伏腊高祖率诸亲戚行家人之礼称觞上寿荣贵之极振古未闻柳霞传霞字子升母尝乳间发疽医云此病无可救之理唯得人吮脓或望微止其痛霞应声即吮旬日遂瘳咸以为孝感所致樊深传深早丧母事继母甚谨魏永安中累迁伏波征虏将军尝读书见吾丘子遂归侍养魏孝武西迁樊王二姓举义为东魏所诛深父保周叔父欢周并被害深因避难坠崖伤足绝食再宿于后遇得一箪饼欲食之然念继母年老患痹或免虏掠乃弗食夜中匍匐寻母偶得相见因以馈母还复遁去改易姓名游学于汾晋之间
