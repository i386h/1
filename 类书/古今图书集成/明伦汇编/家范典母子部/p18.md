<!-- { "loadSidebar": true } -->
金史始祖以下诸子传昭祖威顺皇后生景祖次曰乌古出景祖初立乌古出酗酒屡悖威顺皇后后曰悖乱之人终不可留遂与景祖谋而杀之部人怒曰此子性如此在国俗当主父母之业奈何杀之欲杀景祖后乃匿景祖出谓众曰为子而悖其母率是而行将焉用之吾割爱而杀之乌古乃不知也汝□宁杀我乎众乃罢去宗义传宗义子襄襄子和尚封应国公赐名乐善左宣徽使许霖之子知彰与和尚斗争其母妃命家奴捽入凌辱之使人曳霖至第殴詈之明日霖诉于朝诏大兴尹萧玉左丞良□权御史大夫张忠辅左司员外郎王全杂治妃杖一百杀其家奴为首者余决杖有差霖尝跪于妃前失大臣体及所诉有妄笞二十大定间家奴小僧月一妄言和尚熟寝之次有异征襄妃僧酷以为信然召日者李端卜之端云当为天子司天张有直亦云当大贵家奴李添寿上变僧酷和尚下吏验问有状皆伏诛许古妻刘氏传刘定海军节度使仲洙之女也贞佑初古挈家侨居蒲城后留刘氏母子于蒲仕于朝既而兵围蒲刘谓二女曰汝父在朝而兵势如此事不可保若城破被驱一为所污柰何不若俱死以自全已而攻城益急于是刘氏与二女相继自尽有司以闻于朝四年五月追封刘氏为郡君谥曰贞洁其长女谥曰定姜次肃姜以其事付史馆宣宗明惠皇后传后王皇后之姊也生哀宗宣宗即位封为淑妃及妹立为后进封元妃哀宗即位诏尊为皇太后号其宫曰慈圣后性端严颇达古今哀宗已立为皇太子有过尚切责之及即位始免榎楚一日宫中就食尚器有玉楪三一奉太后二奉帝及宫中荆王母真妃庞氏以玛瑙器进食后见之怒召主者责曰谁令汝妄生分别荆王母岂卑我儿妇耶非饮食细故已令有司杖杀汝矣是后宫中奉真妃有加或告荆王谋不轨者下狱议已决帝言于后后曰汝止一兄奈何以谗言欲害之章宗杀伯与叔享年不永皇嗣又绝何为欲效之耶趣赦出使来见我移时不至吾不见汝矣帝起后立待王至涕泣慰抚之哀宗甚宠一宫人欲立为后后恶其微贱固命出之上不得已命放之出宫语使者曰尔出东华门不计何人首遇者即赐之于是遇一贩缯者遂赐为妻点检撒合辇教上骑鞠后传旨戒之云汝为人臣当辅主以正顾乃教之戏耶再有闻必大杖汝矣比年小捷国势颇振文士有奏赋颂以圣德中兴为言者后闻不悦曰帝年少气锐无惧心则骄怠生今幸一胜何等中兴而若□之如是萧仲恭传辽帝西奔天德仲恭为护卫太保兼领军事至霍里底泊大军奄至仓卒走仲恭母马乏不能进谓仲恭兄弟曰汝等尽节国家无以我为念仲恭母辽道宗季女也辽主伤之命弟仲宣留侍其母仲恭从而西睿宗皇后李氏传后世宗母睿宗薨世宗时年十三后教之有义方尝密谓所亲曰吾儿有奇相贵不可言显宗皇后徒单氏传后生章宗章宗即位尊为皇太后上月或五朝六朝慈训无间上时问安见事有未当者必加之严诫云牛德昌传德昌字彦钦蔚州定安人父铎辽将作大监德昌少孤其母教之学有劝以就荫者其母曰大监遗命不使作承奉也中皇统二年进士第刘焕传焕字德文中山人宋末兵起城中久乏食焕尚幼煮糠核而食之自饮其清者以浓厚者供其母乡里异之夹谷清臣传上御凝和殿清臣省觐还谒上上问卿母健否其寿几何相别几年矣清臣对曰臣母年八十三矣别十年幸颇强健上曰何不来此曰急于家务故不欲离耳上曰老人多如是所谓血气既衰戒之在得也完颜陈和尚传陈和尚名彝字良佐年二十余为北兵所掠大帅甚爱之置帐下时陈和尚母留丰州从兄安平都尉斜烈事之甚谨陈和尚在北岁余托以省母乞还大帅以卒监之至丰乃与斜烈劫杀监卒夺马奉其母南奔大兵觉合骑追之由他路得免既而失马母老不能行载以鹿角车兄弟共挽南渡河世宗本纪大定二十一年正月丙子次永清县有移剌余里也者契丹人也隶虞王猛安有一妻一妾妻之子六妾之子四妻死其六子庐墓下更宿守之妾之子皆曰是嫡母也我□独不当守坟墓乎于是亦更宿焉三岁如一上因猎过而闻之赐钱五百贯仍令县官积钱于市以示县民然后给之以为孝子之劝二十七年五月庚午以所进御膳味不调适有旨问之尚食局直长言臣闻老母病剧私心愦乱如丧魂魄以此有失□视臣罪万死上嘉其孝即令还家侍疾俟平愈乃来景祖皇后唐括氏传后有识度景祖没后世祖兄弟凡用兵皆禀于后而后行胜负皆有惩劝农月亲课耕耘刈获远则乘马近则策杖勤于事者勉之晏出蚤休者训励之后往邑屯村世祖肃宗皆从会桓散达偕来是时已有隙被酒语相侵不能平遂举刃相向后起两执其手谓桓散达曰汝等皆吾夫时旧人奈何一旦遽忘吾夫之恩与小儿子□忿争乎因自作歌桓散达怒乃解蒲察琦传琦字仁卿哀宗迁归德崔立变因泣涕至家母氏方昼寝惊而寤琦问阿母何为母曰适梦三人潜伏梁间故惊寤仁卿跪曰梁上人鬼也儿意在悬梁阿母梦先见耳家人□泣劝曰君不念老母欤母止之曰勿劝儿所处是矣即自缢时年四十余琦性沉静好读书知古今事其母完颜氏以孝谨称海陵嫡母徒单氏传徒单氏宗干之正室也徒单无子次室李氏生长子郑王充次室大氏生三子长即海陵庶人也徒单氏贤遇下有恩意大氏事之甚谨相得欢甚徒单虽养充为己子充与海陵俱为熙宗宰相充嗜酒徒单常怒责之尤爱海陵海陵自以其母大氏与徒单嫡妾之分心常不安及弒熙宗徒单与太祖妃萧氏闻之相顾愕然曰帝虽失道人臣岂可至此徒单入宫见海陵不曾贺海陵衔之天德二年正月徒单与大氏俱尊为皇太后徒单居东宫号永寿宫大氏居西宫号永宁宫徒单太后生日酒酣大氏起为寿徒单方与坐客语大氏跪者久之海陵怒而出明日召诸公主宗妇与太后语者皆杖之大氏以为不可海陵曰今日之事岂能尚如前日邪自是嫌隙愈深天德四年海陵迁中都独留徒单于上京徒单常忧惧每中使至必易衣以俟命大氏在中都常思念徒单太后谓海陵曰永寿宫待吾母子甚厚慎毋相忘也十二月十四日徒单氏生日海陵使秘书监纳合椿年往上京为太后上寿贞元元年大氏病笃恨不得一见临终谓海陵曰汝以我之故不令永寿宫偕来中都我死必迎致之事永寿宫当如事我三年右丞相仆散师恭大宗正丞胡拔鲁往上京奉迁山陵海陵因命永寿宫太后与俱来继使平章政事萧玉迎祭祖宗梓宫于广宁海陵谓玉曰医巫闾山多佳致祭奠礼毕可奏太后于山水佳处游览及至沙流河海陵迎谒梓宫遂谒见太后海陵命左右约杖二束自随跪于太后前谢罪曰亮不孝久阙温凊愿太后痛笞之不然且不安太后亲扶起之叱约杖者使去太后曰今庶民有克家子立百金之产尚且爱之不忍笞我有子如此宁忍笞乎十月太后至中都海陵帅百官郊迎入居寿康宫是日海陵及后宫宰臣以下奉觞上寿极欢而罢海陵侍太后于宫中外极恭顺太后坐起自扶掖之常从舆辇徒行太后所御物或自执之见者以为至孝太后亦以为诚然及谋伐宋太后谏止之海陵心中益不悦每谒太后还必忿怒人不知其所以及至汴京太后居宁德宫太后使侍婢高福娘问海陵起居海陵幸之因使伺太后动静凡太后动止事无大小福娘夫特末哥教福娘增饰其言以告海陵及枢密使仆散师恭征契丹撒八辞谒太后太后与师恭语久之大概言国家世居上京既徙中都又自中都至汴今又兴兵涉江淮伐宋疲弊中国我尝谏止不见听契丹事复如此奈何福娘以告海陵海陵意谓太后以充为子充四子皆成立恐师恭将兵在外太后或有异图乃召点检大怀忠翰林待制斡论尚衣局使虎特末武库直长习失使杀太后于宁德宫命护卫高福辞勒蒲速斡以兵士四十人从且戒之曰汝等见太后但言有诏令太后跪受即击杀之勿令艰苦太后同乳妹安特多口必妄言当令速死及指名太后左右数人皆令杀之太后方樗蒱大怀忠等至令太后跪受诏太后愕然方下跪虎特末从后击之仆而复起者再高福等缢杀之年五十三并杀安特及郡君白散阿鲁瓦察乳母南撒侍女阿斯斡里保宁德宫护卫温迪罕查剌直长王家奴撒八小底忽沙等海陵命焚太后于宫中弃其骨于水并杀充之子檀奴阿里白元奴耶补儿逃匿归于世宗自军中召师恭还杀之及杀阿斯子孙撒八二子忽沙二子封高福娘为郧国夫人以特末哥为泽州刺史海陵许福娘征南回以为妃赐银二千两□戒特末哥无酣酒殴福娘殴福娘必杀汝大定间谥徒单氏曰哀皇后自泽州械特末哥福娘至中都诛之其后贬海陵为庶人宗干去帝号复封辽王徒单氏降封辽王妃云耶律安礼传安礼幼孤事母以孝闻辽季间关避难未尝一日怠温凊天眷初从元帅于山西母丧不克归葬主帅怜之赙礼甚厚安礼□大暑挽柩行千余里哀毁骨立行路嗟叹梁肃传肃字孟容奉圣州人自幼勤学夏夜读书往往达旦母葛氏常灭烛止之石荣传辽王奔天德荣父惕益挺身赴之是时荣方六岁母忽工特满携之流离道路宗室神谷得之纳为次室荣就养于神谷家天德初除开远军节度使入谢不觉泣下海陵问其故对曰老母在神谷家违去膝下是以感泣乃诏其母与之俱行仍赐钱万贯李献能传献能母素豪奢厚于自奉小不如意则必诃谴人视之殆不堪忧献能处之自若也时人以纯孝称之阿鲁真传阿鲁真宗室承充之女胡里改猛安夹谷胡山之妻夫亡寡居有众千余兴定元年承充为上京元帅上京行省太平执承充应蒲鲜万奴阿鲁真治废垒修器械积刍粮以自守万奴使人招之不从乃射承充书入城阿鲁真得而碎之曰此诈也万奴兵急攻之阿鲁真衣男子服与其子蒲带督众力战杀数百人生擒十余人万奴兵乃解去后复遣将击万奴兵获其将一人诏封郡公夫人子蒲带视功迁赏刘瑜传瑜棣州人家贫甚母丧不能具葬乃质其子以给丧事明昌三年诏赐粟帛复其终身王震传震宁海州文登县人为进士学母患风疾刲股肉杂饮食中疾遂愈母没哀泣过礼目生翳服除目不疗而愈皆以为孝感所致特赐同进士出身诏尚书省拟注职任刘政传政洺州人性笃孝母老丧明政每以舌母目逾旬母能视物母疾昼夜侍侧衣不解带刲股肉啖之者再三母死负土起坟乡邻欲佐其劳政谢之葬之日飞乌哀鸣翔集丘木间庐于墓侧者三年防御使以闻除太子掌饮丞元史太祖本纪帝十世祖孛端义儿母曰阿兰果火嫁脱奔咩哩犍夫亡阿兰寡居夜寝帐中梦白光自天中入化为金色神人来趋卧榻阿兰惊觉遂有娠产一子即孛端义儿也孛端义儿状貌奇异沉默寡言家人谓之痴独阿兰语人曰此儿非痴后世子孙必有大贵者孛端义儿殁子八林昔黑剌秃合必畜嗣生子曰咩捻笃敦咩捻笃敦妻曰莫拿伦生七子而寡莫拿伦性刚急时押剌伊而部有群小儿掘田间草根以为食莫拿伦乘车出适见之怒曰此田乃我子驰马之所群儿辄敢坏之邪驱车径出辗伤诸儿有至死者押剌伊而忿怨尽驱莫拿伦马群以去莫拿伦诸子闻之不及披甲往追之莫拿伦私忧曰吾儿不甲以往恐不能胜敌令子妇载甲赴之已无及矣既而果为所败六子皆死押剌伊而乘胜杀莫拿伦灭其家唯一长孙海都尚幼乳母匿诸积木中得免孛兰奚传孛兰奚幼孤能自刻厉如成人暇日习弓马夜则读书其母尝训之曰汝父忠勇绝人天不假年汝能自立则汝父殁无憾矣孔思晦传思晦游京师祭酒耶律有尚欲荐之以母老辞而归母卧病躬进药饵衣不解带居丧勺水不入口者五日董文炳传文炳字彦明俊之长子也父殁时年始十六率诸幼弟事母李夫人夫人有贤行治家严笃于教子文炳师侍如先生郝经传经字伯常金末河南乱居民匿窖中乱兵以火熏灼之民多死经母许亦死经以蜜和寒葅汁抉母齿饮之即苏时经九岁人皆异之乌古孙泽传泽为海南海北廉访使以母年逾八十求归养长沙岁余母丧泽以哀毁卒王恂传恂字敬甫性颖悟生三岁家人示以书帙辄识风丁二字母刘氏授以千字文再过目即成诵刘哈剌八都鲁传哈剌八都鲁献俘行宫帝见其瘠甚辍御膳羊胾以赐既拜受先割其美者怀之帝问其故对曰臣始与母诀今归母幸存请以君赐遗之帝嘉其志命自今凡赐之食必先赐其母雷膺传膺字彦正浑源人父渊金监察御史膺生七岁而孤金末母侯氏挈膺北归浑源艰险备□织以为业课膺读书膺笃志于学事母以孝闻吴澄传澄生三岁颖悟日发五岁夜读书至旦母忧其过勤节膏火不多与澄候母寝燃火复诵习廉惠山海牙传惠山海牙幼孤言及父辄泣下独养母而家日不给垢衣粝食不以为耻母丧哀毁过礼负丧渡江而风涛作舟人以神龙忌尸为言即仰天大呼曰吾将祔母于先人神奈何厄我也风遂止伯颜不花的斤传伯颜不花的斤之援信州也尝南望泣下曰我为天子司宪视彼城之危急忍坐视乎吾知上报天子下拯生民余皆无可恤所念者太夫人耳即日入拜其母鲜于氏曰儿今不得事母矣母曰尔为忠臣吾即死复何憾鲜于氏太常典簿枢之女也伯颜不花的斤因命子也先不花奉其母间道入福建以江东廉访司印送行御史台遂力守孤城而死孙辙传辙字履常幼孤母蔡氏教之知警策自树立比长学行纯笃事母甚孝杨赛因不花传赛因不花初名汉英邦宪子也生五岁而父卒母田氏携至上京见世祖于大安殿帝呼至御榻前熟视其眸子抚其顶者久之乃谕宰臣曰杨氏母子孤寡万里来庭朕甚悯之遂命袭父职赐名赛因不花靳德进传德进父祥金末兵乱与母相失母悲泣而盲祥访得之舐其目百日复明人称其孝奥敦世英传世英倜傥有武略由万户迁德兴府尹时金经略使苗道润率众欲复山西世英与战克之将尽杀所俘其母责之曰汝华族也畏死而降此卒伍尔驱之死战何忍杀之耶遂止岳柱传柱字止所自幼容止端严性颖悟有远识方八岁观画师何澄画母剪发图岳柱指陶母手中金钏诘之曰金钏可易酒何用剪发为也何大惊即异之岳柱天资孝友母弟久住早卒丧之尽哀母郜氏亦常称之曰吾子古人也拜降传拜降父忽都卒时拜降生甫数月母徐氏鞠育教诲甚至每曰吾惟一子已童丱矣不可使不知学顾县僻左无良师友遂遣从师大名城中官至资国院使母徐氏卒遂奔丧于杭时酒禁方严帝特命以酒十罂官给传致墓所以备奠礼初徐氏盛年守节教子甚严比拜降贵事上于朝特旌其门及老见拜降历官有声誉喜曰有子如是吾死可瞑目矣拜降居丧尽礼李忠传忠晋宁人幼孤事母至孝大德七年地大震郇保山移所过居民庐舍皆摧压倾圯将近忠家分为二行五十余步复合忠家独完阿沙不花传阿沙不花者康里国王族也初太祖拔康里时其祖母苫灭古麻里氏新寡有二子曰曲律牙牙皆幼而国乱家破无所依欲去而归朝廷念无以自达一夕有数□皆重负突入营中驱之不去乃发视其装皆西域重宝遂驱驰载二子越数国至京师时太祖已崩太宗立尽献其所有帝深异之居二年闻国中已定谒帝欲归帝曰汝昔何为而来今何为而去且问其所欲对曰臣妾昔以国乱无主远归陛下今赖陛下威德闻国已定欲归守坟墓耳妾惟二子虽愚无知愿留事陛下帝大喜立召二子入宿卫而礼遣之后十三年复来则二子已从宪宗伐蜀矣逮至和宁闻宪宗崩诸将皆还而二子独后心方以为忧过一古庙因入祷焉若闻神语连称好好而不知其故问其国人通汉语者知为吉语还至舍则二子已至矣遂留居焉姚天福传天福拜御史时其母戒之曰古称公尔忘私委质为臣当罄所衷以塞其职勿以未亡人为恤俾吾追踪陵母死之日犹生之年也天福亦请于宪府曰监察责当言路有犯无隐苟获谴乞不为亲累或以闻帝叹曰巴儿思母子虽生今世其义烈之言当于古人中求之虞集传集父汲娶杨氏国子祭酒文仲女集三岁即知读书岁乙亥汲挈家趋岭外干戈中无书册可携杨氏口授论语孟子左氏传欧苏文闻辄成诵比还长沙就外傅始得刻本则已尽读诸经通其大义矣文仲世以春秋名家而族弟参知政事栋明于性理之学杨氏在室即尽通其说故集与弟盘皆受业家庭出则以契家子从吴澄游授受具有源委武用妻苏氏传苏氏真定人徙家京师用疾苏氏刲股为粥以进疾即愈生子德政四岁而寡夫之兄利其资欲逼而嫁之不听未几夫兄举家死惟余三弱孙苏氏取而育之德政长事苏氏至孝苏氏死时天大旱德政方掘地求水以供葬事忽二蛇跃出德政因默祷焉二蛇一东一北随其地掘之果得泉有司上其事旌复其家张正蒙妻韩氏传何氏者处之龙泉县季锐妻也因避兵于邑之绳门岩贼至何氏被执欲污之乃与子荣儿女回娘投崖而死王荐传荐福宁人性孝母沈氏病渴语荐曰得瓜以啖我渴可止时冬月求于乡不得行至深奥岭值大雪荐避雪树下思母病仰天而哭忽见岩石间青蔓离披有二瓜焉因摘归奉母母食之渴顿止吕佑传佑字伯通晋安人至正二十六年郡城破有卒入其室拔白刃胁其母林氏索财宝不得挥刃欲斫母佑急以身蔽母而夺其刃手指尽裂被伤仆地良久而苏开目视母曰母幸无恙我死无憾矣遂瞑目死康里脱脱传大德三年武宗以皇子抚军北鄙脱脱从行成宗大渐脱脱适以使事至京师即俾驰告武宗时仁宗奉兴圣太后至自怀孟既定内难而太后以两太子星命付阴阳家推筭问所宜立者于是太后颇惑其言遣近臣朵耳谕旨武宗曰汝兄弟二人皆我所出岂有亲□阴阳家所言不容不思武宗闻之默然进脱脱而言曰我捍御边邮勤劳十年又次序居长神器所归灼然何疑今太后以星命休咎为言天道茫昧谁能豫知此盖近日任事之臣擅权专杀恐我他日或治其罪故为是奸谋摇动大本耳脱脱汝为我往察事机疾归报我脱脱承命即行武宗亲率大军由西道进脱脱驰至大都入见太后道武宗所授旨以闻太后愕然曰宗王大臣议已定太子不速来何为既而太后仁宗屏左右留脱脱与语曰太子天性孝友中外属望今闻汝所致言殆有谗间汝归速为我弥缝阙失使我骨肉无间相见怡愉则汝功为不细矣脱脱顿首谢曰太母太弟不烦过虑今归当即推诚竭忠以开释太子后日三宫共处靡有嫌隙斯为脱脱所报□矣先是太后以武宗迟回不至已遣阿沙不花往道诸王群臣推戴之意及是脱脱继往行至旺古察武宗在马轿中望见其来趣使疾驰与之共载脱脱具致太后仁宗之语武宗乃大感悟释然无疑遂遣阿沙不花还报仁宗即日命驾奉迎于上都武宗正位宸极尊太后为皇太后立仁宗为皇太子三宫协和脱脱兄弟之力为多陈祜传祜一名天佑字庆甫少好学家贫母张氏尝剪发易书使读之长遂博通经史汪泽民传泽民授平江州以母年八十上书愿夺所授官一等或二等得近地以便养不允南归奉母之官合剌普华传合剌普华岳璘帖睦尔子也李叛其母携季子脱烈普华避地登莱间音问隔绝号泣彻昼夜继从从叔父撒吉思平贼山东卒奉其母以归聂炳传炳字韫夫知平昌州事炳蚤孤其母改适自平昌还始知之即迎其母以归忙哥撒儿传忙哥撒儿孙伯荅沙薨子八郎期而孤其母乞咬契氏二十而寡守节不他适八郎后为大宗正府札鲁忽赤能继其先有成立者母氏之教也布鲁海牙传布鲁海牙畏吾人也性孝友造大宅于燕京自畏吾国迎母来居事之得禄不入私室铁哥传铁哥父斡脱赤叔父那摩铁哥甫四岁性颖悟不为嬉戏从那摩入见帝问谁氏子对曰兄斡脱赤子也帝方食鸡辍以赐铁哥铁哥捧而不食帝问之对曰将以遗母帝奇之加赐一鸡铁哥年十七诏择贵家女妻之辞曰臣母汉人每欲求汉人女为妇臣不敢伤母心乃为娶冉氏女拜住传拜住安童孙也五岁而孤太夫人教养之稍长宏远端亮有祖风母怯烈氏年二十二寡居守节初拜住为太常礼仪院使年方二十吏就第请署字适在后圃阅群戏出稍后母厉声呵之曰官事不治若尔所为岂大人事耶拜住深自克责一日入侍宴英宗素知其不饮是日强以数卮既归母戒之曰天子试汝量故强汝饮汝当日益戒惧无酣于酒又常代祀睿宗原庙归侍左右母问之曰真定官府待汝若何对曰所待甚重母曰彼以天子威灵汝先世勋德故耳汝何有焉拜住之贤母之教也后封东平王夫人迭里弥实传弥实字子初回回人性刚介事母至孝年四十犹不仕或问之曰吾不忍舍吾母以去也田改住传改住汶上人同县王住儿母病卧冰上半月王庸传庸字伯常雄州归信人事母李氏以孝闻母有疾庸夜祷北辰至叩头出血母疾遂愈及母卒哀毁几绝露处墓前旦夕悲号一夕雷雨暴至邻人持寝席往欲蔽之见庸所坐卧之地独不沾湿咸叹异而去复有蜜蜂数十房来止其家岁得蜜蜡以供祭祀石明三传明三与母居余姚山中一日明三自外归□母不见见壁穿而卧内有三虎子知母为虎所害乃尽杀虎子砺巨斧立壁侧伺母虎至斫其脑裂而死复往倚岩石傍执斧伺候斫杀牡虎明三亦立死不仆张目如生所执斧牢不可拔张恭传恭河南偃师人父丧过哀侍母冯氏尤谨岁凶恭夫妇采野菜为食而营奉甘旨无乏母有疾恭手除混秽喂哺饮食且尝粪以验疾势天历初西兵至河南居民悉窜恭守视母病项中一剑不去母惊悸而殁恭居丧尽礼人称孝焉訾汝道传汝道德州齐河人母高氏治家严汝道承顺甚恭母尝寝疾昼夜不去侧一日母屏人授以金珠若干曰汝素孝室无私蓄我一旦不讳此物非汝有矣可善藏之毋令他兄弟知也汝道泣拜曰吾父母起艰难成家业今田宅牛羊已多汝道恨无以报大恩尚敢受此以重不孝之罪乎竟辞之萧道寿传道寿京兆兴平人家贫鬻□以自给母年八十余道寿事养尽礼每旦候母起夫妇亲侍盥栉日三饭必待母食然后退就食至夕必待母寝然后退就寝出外必以告母许乃敢出母或怒欲罚之道寿自进杖伏地以受杖足母命起乃起起复再拜谢违教拱立左右俟色喜乃退母尝有疾医累岁不能疗道寿刲股肉啖之而愈至元八年赐羊酒表其门赵荣传荣扶风人母强氏有疾荣刲股啖之者三复负母登太白山祷于神得圣水饮之乃痊后年七十五卒荣号痛不食三日方饮水七日乃食粥葬之日白云庇其墓前后十五里葬毕而散荣负土成坟庐其侧终丧崔氏传崔氏周朮忽妻也丁亥岁从朮忽官平阳金将来攻城克之下令官属妻子敢匿者死时朮忽以使事在上党崔氏急即抱幼子祯以诡计自言于将将信之使军吏书其臂出之崔氏曰妇人臂使人执而书非礼也以金赂吏使书之纸吏曰吾知汝诚贤妇然令不敢违令崔自揎袖吏悬笔而书焉既出有言其诈者将怒命追之崔与祯伏土窖三日得免既与朮忽会未几朮忽以病亡崔年二十九即大恸柩前誓不更嫁斥去丽饰服皂布弊衣放散婢仆躬自纺绩悉以资产遗亲旧有权贵使人讽求娶辄自爬毁其面不欲生四十年未尝妄言笑预吉会治家教子有法周氏传周氏滦平石城人年十六适李伯通生一子名易金末伯通监丰润县国兵攻之城破不知所终周氏与易被虏谓偕行者曰人苟爱其生万一受辱不如死也即自投于堑主者怒拔佩刀三刃其体而去得不死遂携易而逃间关至汴绩□以自给教易读书有成张缉传缉字士明益都胶州人性孝友能诗文至正七年与兄绅弟经同领乡荐由泽州儒学正转泰州幕职弃之养亲居扬州十五年扬州乱缉母姬氏方卧病贼突入卧内举枪欲刺姬缉以身蔽姬枪中缉□三日而死脱脱尼雍吉剌氏传氏有色善女工年二十六夫哈剌不花卒前妻有二子皆壮无妇欲以本俗制收继之脱脱尼以死自誓二子复百计求遂脱脱尼恚且骂曰汝禽兽行欲妻母耶若死何面目见汝父地下二子惭惧谢罪乃析业而居三十年以贞操闻刘廷让传廷让大宁武平人至顺初北方兵起民被杀掠廷让挈家避山中有幼弟方乳母王氏置于怀兵急廷让乃弃己子一手抱幼弟一手扶母疾驱得免事闻旌之张旺舅传旺舅安丰霍丘人幼失父母陈氏居贫守志旺舅九岁卖饧以养及长母病伏枕数月旺舅无赀命医惟日夜痛哭礼天求代未几遂愈又自以生业微不能多给竟不娶以终母年县令言于朝旌之史彦斌传彦斌邳州人嗜学有孝行至正十四年河溢金乡鱼台坟墓多坏彦斌母卒虑有后患乃为厚棺刻铭曰邳州沙河店史彦斌母柩仍以四铁环钉其上然后葬明年墓果为水所漂彦斌縳草为人置水中仰天呼曰母棺被水不知其处愿天矜怜哀子之心假此刍灵指示母棺言讫涕泣横流乃乘舟随草人所之经十余日行三百余里草人止桑林中视之母柩在焉载归复葬之尹莘传有高唐孙希贤母病痢希贤阅方书有曰血温身热者死血冷身□者生希贤尝之其血温乃号泣祈天求身代之母遂愈高邮卜胜荣母痢不能药日尝痢以求愈兄疾礼北辰乞减己年延之并痊刘通传通亳州谯县人家贫业农母卜氏好声乐每衒技者以箫鼓至门必令娱侍或自歌舞以悦母心卜氏目失明通誓断酒肉祷之三十年不懈卜氏年八十五忽复明至大间鄱阳黄镒皇庆间诸暨丁祥一皆以亲丧明以舌舐之复能视并命褒表汤霖传霖字伯雨龙兴新建人早丧父事母至孝母尝病热更数医弗能□母不肯饮药曰惟得冰我疾乃可愈尔时天气甚燠霖求冰不得累日号哭于池上忽闻池中戛戛有声拭泪视之乃冰澌也亟取以奉母其疾果愈刘源传源归德中牟人母吴氏年七十余病甚不能行适兵火起且延至其家邻里俱逃源力不能救乃呼天号泣趋入抱母为火所焚而死曾德传德渔阳人宗圣公五十七代孙父仲祥母早亡仲祥再娶左氏仲祥游襄阳乐其土俗因携左氏家焉乱兵陷襄阳遂失左氏德遍往南土求之五年乃得于广海间奉迎以归孝养甚至有司以闻旌复其家靳昺传昺字克昌绛州曲沃人兄荣为奎章阁承制学士奉母王氏官于朝母殁昺与兄荣护丧还家至平定大雷雨流水骤至昺伏柩上荣呼之避水昺不忍舍去遂为水所漂没后得王氏柩于三里外得昺尸于五里外诏赐孝子靳昺碑高源传源迁行台都事佥江南浙西道提刑按察司事劾常州路达鲁花赤马恕夺民田及他不法事恕惧走赂权臣阿合马以他事诬源既系狱一日忽释之莫知所由先时源所居邻里多阿合马姻戚素知源事母至孝至是闻源坐非辜悉诣阿合马曰源孝子也非但我知之天必知之况谋孽之罪非实若妄杀源悖天不祥阿合马感悟得不死汪琰妻潘氏传氏徽州婺源人年二十八而琰卒氏誓不他适以其夫从兄之子元圭为后元圭时始三岁鞠之不啻己出郭全传全阳人幼丧母哀戚如成人及壮父庭玉又卒居庐三载啜粥面墨事继母唐古氏甚孝唐古氏生四子皆幼全躬耕以养既长娶妇各求分财异居全不能止凡田庐器物悉自取朽弊者奉唐古氏以居甘旨无乏唐古氏卒全年六十余哀痛毁瘠庐其墓终丧又有刘德奉元人父娶后妻何氏德事之如所生家贫佣工取直寸钱尺帛皆上之马押忽也里可温氏素贫事继母张氏庶母吕氏克尽子职刘居敬大都人年十岁继母郝氏病居敬忧之恳天以求代状闻并褒表之羊仁传有黄觉经建昌人五岁因乱失母稍长誓天诵佛书愿求母所在乃渡江涉淮行乞而往冲冒风雪备历艰苦至汝州梁县春店得其母以归章卿孙蜀人本刘氏幼为章提刑养子与母富氏相失三十八年遍访于江西诸郡迎归养之俞全杭州人幼被掠卖为刘家奴后获为良自汴归杭寻其母及姊得之事母以孝闻李鹏飞池州人生母姚氏为嫡母不容改嫁为朱氏妻鹏飞幼不知也年十九思慕哀痛誓学医以济人愿早见母行求三岁至蕲州罗田县得焉时朱氏家方疫鹏飞起之遂迎还奉养久之复归朱氏时渡江省觐既卒岁时子孙往祭墓终其身并以有司所请旌其闾□猪狗传猪狗山丹州人母年七十余患风疾药饵不□猪狗刲股肉进啖遂愈岁余复作不能行猪狗手涤混秽护视甚周造板舆载母夫妇共舁行园田以娱之后卒居丧有礼乡闾称焉樊渊传渊建康句容人幼失父事母笃孝至元十二年奉母避兵茅山兵至欲杀其母渊抱母号哭以身代死兵两释之三十年江东廉访使者辟为吏母亡奔丧哀感行路服阕奉神主事之起居饮食十年如平生台宪交荐渊不忍去坟墓终不起延佑间汀州宁化人赖禄孙母病值蔡五九作乱负母从邑人避南山盗至众散走禄孙守母不去盗将刃其母禄孙以身翼蔽曰勿伤吾母宁杀我母渴不得水禄孙含唾煦之盗相顾骇叹不忍害反取水与之胡光远传光远太平人母丧庐墓一夕梦母欲食鱼晨起号天将求鱼以祭见生鱼五尾列墓前俱有啮痕邻里惊异方共聚观有獭出草中浮水去众知獭所献以状闻于官表其闾至顺间永平遵母病肿三年不能起忽思食鱼遵求于市不得归途叹恨忽有鲤跃入舟作羹以献母悦病瘥李茂传茂大名人徙家扬州父兴寿临卒语茂曰吾病且死尔善事母茂泣受命奉母孟氏益谨母尝病目失明茂祷于泰安山三年复明又愿母寿每夕祝天乞损己年益母孟氏竟年八十四而殁居丧哀恸闻者伤之陆思孝传思孝绍兴山阴樵者性至孝母老病痢思孝医祷久之不□思孝方欲刲股肉为糜以进忽梦寐间恍若有神人者授以药剂思孝得而异之即以奉母其疾遂愈姜兼传兼严州淳安人七岁而孤与二兄养母至孝母死兼哀慕几绝既葬独居墓下朝夕哭奠寂焉荒山中躬自樵爨蔬食饮水一衰麻寒暑不易同里陈氏戴氏子不能事其父母闻兼之行惭感而悔皆迎养焉秦闰夫妻柴氏传柴氏晋宁人闰夫前妻遗一子尚幼柴氏鞠如己出未几柴氏有子闰夫病且死嘱柴氏曰我病不复起家贫惟二幼子汝能抚其成立我死亦无憾矣闰夫死家事日微柴氏辛勤纺绩遣二子就学至正十八年贼犯晋宁其长子为贼驱迫在围中既而得脱初在贼时有恶少与张福为仇往灭其家及官军至福诉其事事连柴氏长子法当诛柴氏引次子诣官泣诉曰往从恶者吾次子非吾长子也次子曰我之罪可加于兄乎鞫之至死不易其言官反疑次子非柴氏所出讯之他囚始得其情官义柴氏之行为之言曰妇执义不忘其夫之命子趋死而能成母之志此天理人情之至也遂释免其长子而次子亦得不死时人皆以为难二十四年有司上其事旌其门而复其家哈都赤传哈都赤大都固安州人天性笃孝幼孤养母母尝有疾医治不痊哈都赤砺其所佩小刀拜天泣曰慈母生我劬劳今当捐身报之乃割开左□取肉一片作羹进母母曰此何肉也其甘如是数日而病愈金民传金氏详定使四明程徐妻也京城既破谓其女曰汝父出捍城我三品命妇汝儒家女又进士妻不可受辱抱二岁子及女赴井死黄仲起妻朱氏传朱氏杭州人至正十六年张士诚寇杭州其女临安奴仓皇言曰贼至矣我别母求一死也俄而贼驱诸妇至其家且指朱氏母子曰为我看守日暮我当至也朱氏闻之惧受辱遂与女俱缢死继而仲起弟妻蔡氏抱幼子元童与乳母汤氏皆自缢山房随笔天台陈刚中孚在燕端阳日当母诞作大常引二章云彩丝堂上簇兰翘记生母正今朝无地捧金焦奈烟水龙沙路遥碧天迢递白云何处急雨萧萧万里梦魂消待飞逐钱塘夜潮其二短衣孤剑客乾坤奈无策报亲恩三载隔晨昏更□雨寒灯断魂赤城霞外西风鹤发犹想倚柴门蒲醑漫盈樽倩谁写青山泪痕时为编修云诚斋杂记杨威少失父事母至孝尝与母入山采薪为虎所逼自计不能御于是抱母且号且行虎见其情遂佴耳而去
