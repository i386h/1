<!-- { "loadSidebar": true } -->
为县阳遂亭长好行教化人陈元凶恶不孝其母诣览言元览呼元诮责以子道与一卷孝经使诵读之元深改悔到母□下谢罪曰元少孤为母所骄谚曰孤犊触乳骄子骂母乞今自改母子更相向泣于是元遂修孝道后成佳士也陈文矩妻传汉中陈文矩妻者同郡李法之姊也字穆姜有二男而前妻四子文矩为安众令丧于官四子以母非所生憎毁日积而穆姜慈爱温仁抚字益隆衣食资供皆兼倍所生或谓母曰四子不孝甚矣何不别居以远之对曰吾方以义相导使其自迁善也及前妻长子兴遇疾困笃母恻隐自然亲调药膳恩情笃密兴疾久乃瘳于是呼三弟谓曰继母慈仁出自天授吾兄弟不识恩养禽兽其心虽母道益隆我曹过恶亦已深矣遂将三弟诣南郑狱陈母之德状己之过乞就刑辟县言之于郡郡守表异其母蠲除家徭遣散四子许以修革自后训导愈明并为良士穆姜年八十余卒临终敕诸子曰吾弟伯度智达士也所论薄葬其义至矣又临亡遗令贤圣法也今汝曹遵承勿与俗同增吾之累诸子奉行焉崔骃传骃高祖父朝生子舒舒小子篆王莽时为郡文学时篆兄发以佞巧幸于莽位至大司空母师氏能通经学百家之言莽宠以殊礼赐号义成夫人金印紫绶文轩丹毂显于新世后以篆为建新大尹篆不得已乃叹曰吾生无妄之世值浇羿之君上有老母下有兄弟安得独洁己而危所生哉乃遂单车到官称疾不视事三年不行县黄宪传宪世贫贱父为牛医同郡戴良才高倨□而见宪未常不正容及归罔然若有失也其母问曰汝复从牛医儿来邪对曰良不见叔度不自以为不及既睹其人则瞻之在前忽焉在后固难得而测矣范式传式字巨卿山阳金乡人也一名汜少游太学为诸生与汝南张劭为友劭字元伯二人并告归乡里式谓元伯曰后二年当还将过拜尊亲见孺子焉乃共克期日后期方至元伯具以白母请设馔以候之母曰二年之别千里结言尔何相信之审邪对曰巨卿信士必不乖违母曰若然当为尔酝酒至其日巨卿果到升堂拜饮尽欢而别后元伯寝疾卒丧已发引既至圹将窆而柩不肯进其母抚之曰元伯岂有望邪遂停柩移时乃见有素车白马号哭而来其母望之曰是必范巨卿也巨卿既至叩丧言曰行矣元伯死生路异永从此辞会葬者千人咸为挥涕式因执绋而引柩于是乃前式遂留止冢次为修坟树然后乃去徐□传李昙字云少孤继母严酷昙事之愈谨注谢
承书曰昙少丧父躬事继母继母酷烈昙性纯孝定省恪勤妻子恭奉寒苦执劳不以为怨得四时珍玩先以进母姜肱传注谢承书曰肱性笃孝事继母恪勤母既年少又严厉肱感凯风之孝兄弟同被而寝不入房室以慰母心也吴佑传佑官酒泉太守安丘男子毋丘长与母俱行市道遇醉客辱其母长杀之而亡安丘追踪于胶东得之佑呼长谓曰子母见辱人情所耻然孝子忿必虑难动不累亲今若背亲逞怒白日杀人赦若非义刑若不忍将如之何长以械自系曰国家制法囚身犯之明府虽加哀矜恩无所施佑问长有妻子乎对曰有妻未有子也即移安丘逮长妻到解其桎梏使同宿狱中妻遂怀孕至冬尽行刑长泣为母曰负母应死当何以报吴君乎乃啮指而吞之含血言曰妻若生子名之吴生言我临死吞指为誓属儿以报吴君因投缳而死朱□传□字公伟会稽上虞人也少孤母常贩缯为业□以孝养致名为县门下书佐好义轻财乡闾敬之时同郡周规辟公府当行假郡库钱百万以为冠帻费而后仓卒督责规家贫无以备□乃穷母缯帛为规解对母既失产业深恚责之□曰小损当大益初贫后富必然理也陆续传续会稽吴人仕郡户曹史楚王英谋反显宗得其录有太守尹兴名乃征兴诣廷尉狱续与主簿梁宏功曹史驷勋及掾史五百余人诣洛阳诏狱就考诸吏不堪痛楚死者大半唯续宏勋掠考五毒肌肉消烂终无异辞续母远至京师觇候消息狱事持急无缘与续相闻母但作馈食付门卒以进之续虽见考苦毒而辞色慷慨未尝易容唯对食悲泣不能自胜使者怪而问其故续曰母来不得相见故泣耳使者大怒以为狱门吏卒通传意气召将案之续曰因食饷羹识母所自调和故知来耳非人告也使者问何以知母所作乎续曰母常截肉未尝不方断□以寸为度是以知之使者问诸谒舍续母果来于是阴嘉之上书说续行状帝即赦兴等事还乡里赵苞传苞为辽西太守抗厉威严名振边俗以到官明年遣使迎母及妻子垂当到郡道经柳城值鲜卑万余人入塞寇钞苞母及妻子遂为所质载以击郡苞率骑二万与贼对阵贼出母以示苞苞悲号谓母曰为子无状欲以微禄奉养朝夕不图为母作祸昔为母子今为王臣义不得顾私恩毁忠节唯当万死无以塞罪母遥谓曰威豪人各有命何得相顾以亏忠义昔王陵母对汉使伏剑以固其志尔其勉之苞即时进战贼悉摧破其母妻皆为所害苞殡殓母毕自上归葬灵帝遣策吊慰封鄃侯苞葬讫谓乡人曰食禄而避难非忠也杀母以全义非孝也如是有何面目立于天下遂欧血而死范滂传滂字孟博汝南征羌人也建宁二年大诛党人诏下急捕滂等督邮吴导至县抱诏书闭传舍伏□而泣滂闻之曰必为我也即自诣狱县令郭揖大惊出解印绶引与俱亡曰天下大矣子何为在此滂曰滂死则祸塞何敢以罪累君又令老母流离乎其母就与之诀滂白母曰仲博孝敬足以供养滂从龙舒君归黄泉存亡各得其所惟大人割不可忍之恩勿增感戚母曰汝今得与李杜齐名死亦何恨既有令名复求寿考可兼得乎滂跪受教再拜而辞江革传革字次翁齐国临淄人也少失父独与母居遭天下乱盗贼并起革负母逃难备经险阻常采拾以为养数遇贼或劫欲将去革辄涕泣求哀言有老母辞气愿款有足感动人者贼以是不忍犯之或乃指避兵之方遂得俱全于难革转客下邳穷贫裸跣行佣以供母便身之物莫不毕给建武末年与母归乡里每至岁时县当案比革以母老不欲摇动自在辕中挽车不用牛马由是乡里称之曰江巨孝太守尝备礼召革以母老不应及母终至性殆灭尝寝伏冢庐服竟不忍除赵咨传咨字文楚东郡燕人也少孤有孝行举高第累迁敦煌太守以病免还躬率子孙耕农为养盗尝夜往劫之咨恐母惊惧乃先至门迎盗因请为设食谢曰老母八十疾病须养居贫朝夕无储乞少置衣粮妻子物余一无所请盗皆惭叹跪而辞曰所犯无状干暴贤者言毕奔出咨追以物与之不及由此益知名毛义传义少节家贫以孝行称南阳人张奉慕其名往候之坐定而府檄适至以义守令义奉檄而入喜动颜色奉者志尚士心贱之自恨来固辞而去及义母死去官行服数辟公府为县令进退必以礼后举贤良公车征遂不至张奉叹曰贤者固不可测往日之喜乃为亲屈也蔡邕传邕性笃孝母尝滞病三年邕自非寒暑节变未尝解襟带不寝寐者十旬母卒庐于冢侧动静以礼有兔驯扰其室傍又木生连理远近奇之多往观焉郭太传太字林宗家世贫贱早孤母欲使给事县廷林宗曰大丈夫焉能处斗筲之役乎后遭母忧有至孝称茅容传容字季伟陈留人也年四十余耕于野时与等辈避雨树下众皆夷踞相对容独危坐愈恭林宗行见之而奇其异遂与共言因请寓宿旦日容杀鸡为馔林宗谓为己设既而以供其母自以草蔬与客同饭林宗起拜之曰卿贤乎哉因劝令学卒以成德郑元别传元年十一二随母还家正腊会同列十数人皆美服盛饰语言闲通元独漠然如不及母私督教之乃曰此非我志不在所愿也谢承汉书赵昱年十三母尝病经三月昱惨戚消瘠至目不交睫握粟出卜祈祷泣血乡党称其孝黄恭广南记吴甫举茂才累年不迁甫有老母年九十有余乃上书自乞减品为四百石长庶得其俸禄以养母诏听除甫南阳新蔡长随以甫为准率减交趾茂才皆为四品也世说新语陈元方遭父忧哭泣甚哀容体骨立其母愍之窃以锦被蒙之郭林宗吊而见之谓曰卿海内之俊四方是则如何当丧蒙以锦被焉因奋衣而去自后宾客绝数百日汝南先贤传蔡顺事母至孝并桔槔朽在母生年上而顺忧不敢理之俄而有扶老藤生绕之遂坚固焉东观汉记姜诗字士游广汉雒人母好饮江水儿常取水溺死妇痛惜恐母知诳云行学岁岁作衣投于江中俄而泉涌出于舍侧味如江水甘美旦出鲤鱼一双
　母子部纪事二
