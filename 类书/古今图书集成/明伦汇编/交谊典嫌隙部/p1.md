<!-- { "loadSidebar": true } -->

　嫌隙部总论
易经
　　比卦
上六比之□首凶

程
传
上六阴柔不中处险之极固非克终者也始比　不以道隙于终者天下多矣诗经
　　小雅谷风
习习谷风维山崔嵬无草不死无木不萎忘我大德思我小怨
朱
注
比也习习谷风维山崔嵬则风之所被者广矣　然犹无不死之草无不萎之木况于朋友岂可以　忘大德而思小怨乎大
全
庆源辅氏曰大德谓朋友
　之义出于大者小怨谓怼语忿色生于人者忘大　德思小怨必是当时人有实事故末章因风以为　比而明言之以戒其不可如是也刘卲人物志
　　材理
善难者务释事本

注
每得理而止住
不善难者舍本而理末
　逐其言而接之
舍本而理末则辞构矣
　不寻其本理而以烦辞相文
善攻强者下其盛锐
　对家强梁始气必盛故善攻强者避其初鼓也扶其本指以渐攻之　三鼓气胜衰则攻易
不善攻强者引其误辞以挫其锐意
　强者意锐辞或暂误击误挫锐理之难也
挫其锐意则气构矣
　非徒群言交错遂至动其声色
善蹑失者指其所跌
　彼有跌失暂指不逼
不善蹑失者因屈而抵其性
　陵其屈跌而抵挫之
因屈而抵其性则怨构矣
　非徒声色而已怨恨逆结于心
或常所思求久乃得之仓卒谕人人不速知则以为难谕　己自久思而不恕人
以为难谕则忿构矣
　非徒怨恨遂生忿争
夫盛难之时其误难迫
　气盛辞误且当避之
故善难者征之使还
　气折意还自相应接
不善难者凌而激之虽欲顾藉其势无由
　弃误顾藉不听其言
其势无由则妄构矣
　妄言非訾纵横恣口
凡人心有所思则耳不能听
　思心一至不闻雷霆
是故并思俱说竞相制止欲人之听己
　止他人之言欲使听己
人亦以其方思之故不了己意则以为不解
　非不解也当己出言由彼方思故人不解
人情莫不讳不解
　谓其不解则性讳怒
讳不解则怒构矣
　不顾道理是非于其凶怒忿肆
凡此六构变之所由兴也
刘子
　　慎□
过者怨之梯也怨者祸之府也祸之所生必由积怨过之所始多因忽小小过之来出于意表积怨之成在于虑外故其来也不可悔其成也不可防防怨不密而祸害臻焉故登峭□而不跌坠者慎于大也跨阜垤而好颠□者轻于小也苟竞其步虽履险能安轻易其足虽夷路亦踬智者识轻小之为害故慎微细之危患每畏轻微懔懔焉若朽索之驭六马也鸿毳性轻积之沈舟缯缟质薄迭之折轴以毳缟之轻微能败舟轴者积多之所致也故墙之崩隤必因其□剑之毁折皆由于璺尺蚓穿堤能漂一邑寸烟泄突致灰千室怨之始也微于□璺及其为害大于墙剑祸之所伤甚于邑室将防其萌急于水火夏书曰怨岂在明不见是图故怨不在大亦不在小荧荧不灭能焚昆山涓涓不绝能成江河怨之所生不可类推祸之所延非可情测或怨大而成小或憾轻而至重深雠不必危而睚□未可易也譬如风焉披云飞石卷水撅木而人血脉不为之伤□穴之风轻尘不动毛发不摇及中肌肤以为深疾大不为害小而成患者大风散漫小风激射也故汉祖免贯高之逆魏后泄张绣之雠韩信削少年之辱安国释田甲之慢此皆遇英达之主宽廓之衿得以深怨而不为雠也鲁酒薄而邯郸围羊羹偏而宋师败郈孙以斗鸡亡身齐侯以笑宾破国皆以轻蔑细怨忘树祸端以酒食戏笑之故败国灭身为天下笑不慎始也代之暗者皆以小害易微之事以至于大患祸之至也人自生之福之来也人自成之祸与福同门害与利同邻若非至精莫能分矣是以智虑者祸福之门户动静者利害之枢机不可不慎也

　嫌隙部艺文一
