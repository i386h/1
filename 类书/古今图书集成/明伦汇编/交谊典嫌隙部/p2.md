<!-- { "loadSidebar": true } -->
　　与少府孔融书　　　　　　后汉曹操　献帝尝见郗虑及孔融问虑何所优长融曰可与　适道未可与权虑曰融昔宰北海政散人流其权　安在遂与融互相长短操以书解之盖闻唐虞之朝有克让之臣故麟凤来而颂声作也后世德薄犹有杀身为君破家为国及至其敝睚□之怨必雠一餐之惠必报故错念国遘祸于袁盎屈平悼楚受谮于椒兰彭宠倾乱起自朱浮邓禹威损失于宗冯由此言之喜怒怨爱祸福所因可不慎与昔廉蔺小国之臣犹能相下寇贾仓卒武夫屈节崇好光武不问伯升之怨齐侯不疑射钩之卤夫立大操者岂累细故哉往闻二君有执法之平以为小介当收旧好而怨毒渐积志相危害闻之怃然中夜而起昔国家东迁文举盛叹鸿豫名实相副综达经学出于郑元又明司马法鸿豫亦称文举奇逸博闻诚怪今者与始相违孤与文举既非旧好又于鸿豫亦无恩纪然愿人之相美不乐人之相伤是以区区思协欢好又知二君群小所构孤为人臣进不能风化海内退不能建德和人然抚养战士杀身为国破浮华交会之徒计有余矣　　报曹操书　　　　　　　　　　孔融猥惠书教告所不逮融与鸿豫州里比邻知之最早虽尝陈其功美欲以厚于见私信于为国不求其覆过掩恶有罪望不坐也前者黜退欢欣受之昔赵宣子朝登韩厥夕被其戮喜而求贺况无彼人之功而敢枉当官之平哉忠非三闾智非错窃位为过免罪为幸乃使余论远闻所以惭惧也朱彭寇贾为世壮士爱恶相攻能为国忧至于轻弱薄劣犹昆虫之相啮适足还害其身诚无所至也晋侯嘉其臣所争者大而师旷以为不如心竞性既迟缓与人无伤虽出胯下之负榆次之辱不知贬毁之于己犹蚊之一过也子产谓人心不相似或矜埶者欲以取胜为荣不念宋人待四海之客大垆不欲令酒酸也至于屈□巨瓠坚而无窍当以无用罪之耳它者奉尊严教不敢失坠郗为故吏融所推进赵衰之拔郄縠不轻公叔之升臣也知同其爱训诲发中虽懿伯之忌犹不得念况恃旧交而欲自外于贤吏哉辄布腹心修好如初苦言至意终身诵之　　与黄宗贤五　　　　　　　明王守仁书来及纯甫事恳恳不一而足足知朋友忠爱之至世衰俗降友朋中虽平日最所爱敬者亦多改头换面持两端之说以希俗取容意思殊为衰飒可悯若吾兄真可谓信道之笃而执德之弘矣何幸何幸仆在留都与纯甫住密迩或一月一见或间月不一见辄有所规切皆发于诚爱恳恻中心未尝怀纤毫较计纯甫或有所疏外此心直可质诸鬼神其后纯甫转官北上始觉其有恝然者寻亦痛自悔责以为吾人相与岂宜有如此芥蒂却是堕入世间较计坑陷中亦成何等胸次当下冰消雾释矣其后人言屡屡而至至有为我愤辞厉色者仆皆惟以前意处之实是未忍一日而忘纯甫盖平日相爱之极情之所锺自如此也旬月间复有相知自北京来备传纯甫所谕仆窃疑有浮薄之徒幸吾党间隙鼓弄交构增饰其间未必尽出于纯甫之口仆非矫为此说实是故人情厚不忍以此相疑耳仆平日之厚纯甫本非私厚纵纯甫今日薄我当亦非私薄然则仆未尝厚纯甫纯甫未尝薄仆也亦何所容心于其间哉往时见世俗朋友易生嫌隙以为彼盖苟合于外而非有性分之契是以如此私窃叹悯自谓我党数人纵使散处敌国雠家当亦断不至是不谓今日亦有此等议论此亦惟宜自反自责而已孟子云爱人不亲反其仁行有不得者皆反求诸己自非履涉亲切应未识斯言味永而意恳也　　内外不和疏　　　　　　　　　周怡题为内外不和乞赐天语严责以敦国体共济时艰事臣惟人臣事君无分崇卑无分内外皆以尽心体国为忠协力济事为和舍己从人为虚忘雠序贤为公自古及今未有不由此而臻治理者也况卿辅大臣争于朝抚总大臣争于边而求修内治御外侮万万无是理也近如内阁大学士翟銮严嵩与吏部尚书许赞不和互相诋讦及查兵部先因大同总兵周尚文奏讨钱粮马匹题覆疏内知巡抚总兵不相协和近据督理粮饷右侍郎赵廷瑞之疏又知总兵张凤周尚文与总制侍郎翟鹏及督饷侍郎赵廷瑞俱各不和人持己见各自为心此大不祥之事误国大祸目前立见臣请先论其理而后及其事易曰天地感而万物化生圣人感人心而天下和平传曰阴阳和而雨泽降其论兵则曰天时不如地利地利不如人和和之时义大矣天地阴阳不能违也近验之一身尤见亲切今夫心志宁静则目之所视耳亦听焉足之所至手亦从焉各从心所欲而效其职能然或目视而耳不听则见闻不相顾手持而足不行则物位阻而事废其于心志所欲曷克由济人君犹心志也内外群臣犹耳目手足也人臣苟知尊奉心志宁肯耳目自相违手足自相贼耶故曰同寅协恭和衷哉风教之大礼让为先礼让之行朝廷为大臣闻之朝廷者万方之所宗仰大臣者群臣之所楷模观而效焉必有甚者朝廷有违言之隙则谗谮之衅长于外大臣有动色之争则攻斗之祸流于下由今□昔未之或易也皇上临御以来二十三年于兹矣由初年求治之锐以及今日忧民之切宜乎天地位而万物育太平有象而四远来王也今陛下日事祷祀而四方之水旱灾伤未能消也岁开纳银之例而府库未能充也岁颁蠲租之令而百姓未能苏也时下选将练士之命而边境未能宁也此其故何也良由陛下劳心焦虑于上而下未有肯将命之臣也今何时也以内则财货匮甚而百役繁兴以外则兵将骄甚而九边虚耗为辅臣者宜如丙魏同心辅政房杜谋断相资夙夜匪懈畏天命而悲人穷凡可以利国家惠小民安边侥者无不精思详画上以启君心下以励群工可也夫何大学士翟銮严嵩凭借宠灵崇己徇私播弄威福市恩修怨闻二辅臣在内阁有违言失色入见陛下各有私陈背诋是二臣已不和矣何望其同寅协恭和衷以事上而风下也辅臣以至九卿百执事位有尊卑均之为耳目手足听命心志以共成一身者也宜相济而不可以相贼也辅臣真知人之贤不肖宜明告吏部进之退之则人心攸服不宜挟势徇私以不可服人者属之进退吏部宜有真心直节如贞女烈士使人望之知畏虽权贵不敢以非义相干不宜依阿奉承一启顺端而后不可逆也今严嵩威灵气焰凌逼百司招权揽威使凡有陈乞疑畏罔不奔走其门先得其意而后敢闻于陛下中外之臣不畏陛下而惟知畏嵩也翟銮则依阿委靡不能张主而气势之弱犹不足以驱人之趋附名位之先亦足以为嵩之妨碍尚书许赞两世三居吏部亦可谓世臣矣虽曰小心谨畏而直气正色不能预销权位要求之心弱亦甚矣凡此皆陛下之洞照知臣言之非诬也诗曰有来雍雍至止肃肃相维辟公天子穆穆此盛世之气象也今卿辅大臣阴挤阳排互相诋讦以陛下为何如主当此之时不思培植元气爱护人材共图折冲御侮之计而务修私怨果何心哉臣恐大臣不和则憸邪细人乘间抵隙互相党比媒孽启衅非国之福可惧之甚也往时论劾辅臣御史如谢瑜童汉臣相继假公事而罪谪之去矣其伊敏生喻时等亦已露于声色直言敢谏之臣于权贵虽不利于朝廷则大有力也今皆假以公事奉有明命罪之谪之臣恐自是无言者矣陛下之臣虽有如梼杌欢兜谁复言之非国之福可惧之甚也今入秋宣大已报声息而文武总制大臣各立门户各持意见平时既藩篱扞格不相和协则必无长驭远驾之策临敌掣兵按伏对垒将见甲可乙否彼是此非正臣所谓目视而耳不听手持而足不行其不误事败谋臣不敢言也初设总制总督大臣欲其权力足以制三军之命如颐气指使可无不如意也今乃以相抗各自为大而耻相下各自为是而耻相用是假之权位以相角而非为卫国御寇谋也大敌在前而文武构衅非国之福可惧之甚也臣又见总督两广兵部尚书兼右都御史蔡经举劾方面守令官员内举布按两司而劾一都指挥佥事又以去任逾年逾月二知府劾以塞责举文劾武苟且欺罔殊负朝廷简命重臣抚绥遐方之心殊失鼓舞文武经略地方之术今于忠勇将官宜折节优礼下之结其死心庶可得死力也使韩淮阴无萧相国国士之知终于遁去岳武穆不有内制其擒兀朮强宋室当无难也今诚有韩岳之将宁肯低眉俯首受制于文墨刀笔之吏耶务须推赤心置人腹中明大义激其烈志有所异同明白晓谕不宜辄为裁抑以挫辱之为将臣者亦宜乘时立功奋勇先登以作三军之倡不宜妄自尊大自取悔辱也臣又闻近日边事内外掣肘文武诸臣诚喜于被论而退信如是则上负朝廷推毂之心下解三军死绥之志庸懦不忠召敌人轻视之侮为国大辱误事非小也臣愚无知伏乞陛下大明离照赫施干断无惑近论无忽远图戒辅臣毋务修怨以窃威福戒吏部毋务依阿以轻黜陟戒抚臣毋辱将官以离士心戒将官毋怀小忿以误大事此皆目前紧要不可一日缓者也更望陛下优容言官博采群策虚心听纳先务和德于上则大臣自尔公忠为国虚己忘雠各务和让于下群臣肃雍百姓泰和人和熏蒸神之听之终和且平区区外侮有不足攘矣此皆系于陛下建中和之极以先之臣微小无知窃见时事大伤国体私切愤郁恨力不能排闼以号诉于扆前诚得天听而见之施行则亦可以报陛下禄养洪恩万分之一即日赐死所甘心也他日暧昧制于辅臣之手如谢瑜童汉臣辈陛下能知之乎臣愚无任战栗陨越之至惟圣明覆照宗社幸甚天下幸甚缘系内外大臣不和乞赐天语严责以敦国体共济时艰事理未敢擅便谨题请旨　　答茅知县鹿门　　　　　　　唐顺之兄始至邑而巽峰公有所龃龉仆深疑于两贤之不相厄故尝恳恳以下交之说劝之巽峰以上交之说为吾兄言之既而同心共济欢然无间则既免于睽孤之吝而果获遇元夫之吉矣不谓中路乃复猜嫌如兄所示令人太息则是既脱之弧而又张之弧也若有鬼神焉交斗其间奈何虽然在巽峰则不免为不能容才在吾兄则不失为动心忍性之大助也自古上下相顺则为益犹少惟上下相忤则操心虑危委曲相济为益尢多此昔人以爱恶比之药石美疢而益之为卦益用凶事反胜于益之以十朋之龟也兄更参透此关则何往而非受益之地哉乞归一节虽所谓冷暖自知非人所能劝阻然愿兄更忍性其间而审处焉勿轻为去就也不能得一面谈耿耿何极

　嫌隙部艺文二
诗

　　何人斯八章
　暴公为卿士而谮苏公故苏公作诗以绝之然不　欲直斥暴公故但指其从行者而言彼何人斯其心孔艰胡逝我梁不入我门伊谁云从维暴之云赋
也

二人从行谁为此祸胡逝我梁不入唁我始者不如今云不我可彼何人斯胡逝我陈我闻其声不见其身不愧于人不畏于天彼何人斯其为飘风胡不自北胡不自南胡逝我梁祇搅我心尔之安行亦不遑舍尔之亟行遑脂尔车壹者之来云何其盱尔还而入我心易也还而不入否难知也壹者之来俾我祇也伯氏吹埙仲氏吹篪及尔如贯谅不我知出此三物以诅尔斯为鬼为蜮则不可得有腼面目视人罔极作此好歌以极反侧　　杂感寄都门旧知
此诗为李于
鳞隙末而作
　明谢榛
瞻彼终南山松萝幽且邃中有一真人超然远朝市手握神龙珠照夜光自秘石苔积古色斗室廓天地涧泉为谁清蕙花为谁媚西望徒遐思书札何由寄嗟哉处流俗冥心可无醉鸱鸮为家祥凤鸾非世瑞奈何君子交中道两弃置不见针与石相合似同类文字生瑕疵邓林纷叶坠有家早归与独歌以卒岁岁寒元气塞偃仰待春事

　嫌隙部纪事一
