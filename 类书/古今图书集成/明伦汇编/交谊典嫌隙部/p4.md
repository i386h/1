<!-- { "loadSidebar": true } -->
吴所以反愿至前口对状婴入言上乃召盎入见竟言吴所以反独急斩错以谢吴吴可罢错传诏召爰盎入见上方与错调兵食上问爰盎曰君常为吴相知吴臣田禄伯为人乎今吴楚反于公意何如对曰不足忧也今破矣上曰吴王即山铸钱煮海不为盐诱天下豪杰白头举事若此其计不百全岂发乎何以言其无能为也爰盎对曰吴有铜盐利则有之安得豪杰而诱之诚令吴得豪杰亦且辅王为义不反矣吴所诱皆无赖子弟亡命铸钱奸人故相率以反错曰爰盎策之善上问曰计安出盎对曰愿屏左右上屏人独错在盎曰臣所言人臣不得知也乃屏错错趋避东厢恨甚上卒问盎盎对曰吴楚相遗书曰高帝王子弟各有分地今贼臣错擅适诸侯削夺之地故以反为名西共诛错复故地而罢方今计独斩错发使赦吴楚七国复其故削地则兵可无血刃而俱罢于是上默然良久曰顾诚何如吾不爱一人以谢天下盎曰臣愚计无出此愿上熟计之乃拜盎为太常盎装治行后十余日召错绐载行斩东市张汤传汤为御史大夫七岁河东人李文尝与汤有隙已而为御史中丞荐数从中文书事有可以伤汤者不能为地汤有所爱史鲁谒居知汤弗平使人上飞变告文奸事下汤汤治论杀文萧望之传望之子育少与陈咸朱博为友着闻当世往者有王阳贡禹故长安人语曰萧朱结绶王贡弹冠言其相荐达也始育与陈咸俱以公卿子显名咸最先进年十八为左曹二十余为御史中丞时朱博尚为杜陵亭长为咸育所攀援后遂并历刺史郡守相及为九卿而博先至将军上卿历位多于咸育遂至丞相育与博后有隙不能终故世以交为难陈万年传万年子咸为御史中丞是时中书令石显用事颛权咸颇言显短显等恨之时槐里令朱云残酷杀不辜有司举奏未下咸素善云云从刺侯教令上书自讼于是石显微伺知之白奏咸漏泄省中语下狱掠治减死髡为城旦因废成帝初即位大将军王凤以咸前指言石显有忠直节奏请咸补长史薛宣传哀帝初即位博士申咸给事中亦东海人也毁宣不供养行丧服薄于骨肉前以不忠孝免不宜复列封侯在朝省宣子况为右曹侍郎数闻其语赇客杨明欲令创咸面目使不居位会司隶缺况恐咸为之遂令明遮斫咸宫门外断鼻唇身八创事下有司况徙敦煌宣坐免为庶人后汉书寇恂传恂为颍川太守执金吾贾复在汝南部将杀人于颍川恂捕得系狱时尚草创军营犯法率多相容恂乃戮之于市复以为耻还过颍川谓左右曰吾与寇恂并列将帅而今为其所陷大丈夫岂有怀侵怨而不决之者乎今见恂必手剑之恂知其谋不欲与相见谷崇曰崇将也得带剑侍侧卒有变足以相当恂曰不然昔蔺相如不畏秦王而屈于廉颇者为国也区区之赵尚有此义吾安可以忘之乎乃敕属县盛供具储酒醪执金吾军入界一人皆兼二人之馔恂乃出迎于道称疾而还贾复勒兵欲追之而吏士皆醉遂过去恂遣谷崇以状闻帝乃征恂恂至引见时复先在坐欲起相避帝曰天下未定两虎安得私斗今日朕分之于是并坐极欢遂共车同出结友而去朱浮传浮字叔元沛国萧人也初从光武为大司马主簿迁偏将军从破邯郸光武遣吴汉诛更始幽州牧苗曾乃拜浮为大将军幽州牧守蓟城遂讨定北边建武二年封武阳侯食三县浮年少有才能颇欲厉风节收士心辟召州中名宿涿郡王岑之属以为从事及王莽时故吏二千石皆引置幕府乃多发诸郡仓□廪赡其妻子渔阳太守彭宠以为天下未定师旅方起不宜多置官属以损军实不从其令浮性矜急自多颇有不平因以峻文诋之宠亦狠强兼负其功嫌怨转积浮密奏宠遣吏迎妻而不迎其母又受货贿杀害友人多聚兵□意计难量宠既积怨闻之遂大怒而举兵攻浮浮以书质责之曰盖闻知者顺时而谋愚者逆理而动常窃悲京城太叔以不知足而无贤辅卒自弃于郑也伯通以名字典郡有佐命之功临人亲职爱惜仓库而浮秉征伐之任欲权时救急二者皆为国耳即疑浮相谮何不诣阙自陈而为族灭之计乎朝廷之于伯通恩亦厚矣委以大郡任以威武事有柱石之寄情同子孙之亲匹夫媵母尚能致命一餐岂有身带三绶职典大邦而不顾恩义生心外畔者乎伯通与吏人语何以为颜行步拜起何以为容坐卧念之何以为心引镜窥影何施眉目举措建功何以为人惜乎弃休令之嘉名造枭鸱之逆谋捐传世之庆祚招破败之重灾高论尧舜之道不忍桀纣之性生为世笑死为愚鬼不亦哀乎伯通与耿侠游俱起佐命同被国恩侠游谦让屡有降挹之言而伯通自伐以为功高天下往时辽东有豕生子白头异而献之行至河东见群豕皆白怀惭而还若以子之功论于朝廷则为辽东豕也今乃愚妄自比六国六国之时其埶各盛廓土数千里胜兵将百万故能据国相持多历年世今天下几里列郡几城奈何以区区渔阳而结怨天子此犹河滨之人捧土以塞孟津多见其不知量也方今天下适定海内愿安士无贤不肖皆乐立名于世而伯通独中风狂走自损盛时内听骄妇之失计外信谗邪之谀言长为群后恶法永为功臣鉴戒岂不误哉定海内者无私雠勿以前事自误愿留意顾老母幼弟凡举事无为亲厚者所痛而为见雠者所快宠得书愈怒攻浮转急明年涿郡太守张丰亦举兵反时二郡畔戾北州忧恐浮以为天子必自将兵讨之而但遣游击将军邓隆阴助浮浮怀惧以为帝怠于敌不能救之乃上疏曰昔楚宋列国俱为诸侯庄王以宋执其使遂有投袂之师魏公子顾朋友之要触冒强秦之锋夫楚魏非有分职匡正之大义也庄王但为争强而发忿公子以一言而立信耳今彭宠反叛张丰逆节以为陛下必弃捐它事以时灭之既历时月寂漠无音从围城而不救放逆卤而不讨臣诚惑之昔高祖圣武天下既定犹身自征伐未尝宁居陛下虽兴大业海内未集而独逸豫不顾北垂百姓遑遑无所系心三河冀州曷足以传后哉今秋稼已熟复为渔阳所掠张丰狂悖奸党日增连年拒守吏士疲劳甲冑生虮虱弓弩不得弛上下焦心相望救护仰希陛下生活之恩诏报曰往年赤眉跋扈长安吾策其无□必东果来归降今度此反卤埶无久全其中必有内相斩者今军资未充故须后麦耳浮城中粮尽人相食会上谷太守耿况遣骑来救浮浮乃得遁走南至良乡其兵长反遮之浮恐不得脱乃下马刺杀其妻仅以身免城降于宠尚书令侯霸奏浮败乱幽州构成宠罪徒劳军师不能死节罪当伏诛帝不忍以浮代贾复为执金吾徙封父城侯后丰宠并自败第五伦传伦曾孙种迁兖州刺史中常侍单超兄子匡为济阴太守负埶贪放种欲收举未知所使会闻从事卫羽素抗厉乃召羽具告之羽遂驰至定陶收匡宾客亲吏四十余人纠发其臧五十六万种即奏匡并以劾超匡窘迫遣刺客刺羽羽觉其奸乃收系客具得情状朝廷嗟叹之单超积怀忿恨遂以事陷种竟坐徙朔方超外孙董援为朔方太守□怒以待之张奂传奂为度辽将军与段颎争击羌不相平及颎为司隶校尉欲逐奂归敦煌将害之奂忧惧奏记谢颎曰小人不明得过州将千里委命以情相归足下仁笃照其辛苦使人未反复获邮书恩诏分明前以写白而州期切促郡县惶惧屏营延企侧待归命父母朽骨孤魂相托若蒙矜怜壹惠咳唾则泽流黄泉施及冥寞非奂生死所能报塞夫无毛发之劳而欲求入丘山之用此淳于髡所以拍髀仰天而笑者也诚知言必见讥然犹未能无望何者朽骨无益于人而文王葬之死马无所复用而燕昭宝之傥同文昭之德岂不大哉凡人之情冤则呼天穷则叩心今呼天不闻叩心无益诚自伤痛俱生圣世独为匪人孤微之人无所告诉如不哀怜便为鱼肉企心东望无所复言颎虽刚猛省书哀之卒不忍也盖勋传勋字元固敦煌广至人也家世二千石初举孝廉为汉阳长史时武威太守倚恃权埶恣行贪横从事武都苏正和案致其罪凉州刺史梁鹄畏惧贵戚欲杀正和以免其负乃访之于勋勋素与正和有雠或劝勋可因此报隙勋曰不可谋事杀良非忠也乘人之危非仁也乃谏鹄曰夫绁食鹰鸢欲其鸷鸷而亨之将何用哉鹄从其言正和喜于得免而诣勋求谢勋不见曰吾为梁使君谋不为苏正和也怨之如初袁绍传绍官度之败审配二子为曹操所禽孟岱与配有隙因蒋奇言于绍曰配在位专政族大兵强且二子在南必怀反畔郭图辛评亦为然绍遂以岱为监军代配守邺护军逄纪与配不睦绍以问之纪对曰配天性烈直每所言行慕古人之节不以二子在南为不义也公勿疑之绍曰君不恶之邪纪曰先所争者私情今所陈者国事绍曰善乃不废配配由是更协冀州城邑多畔绍复击定之孔融传曹操攻屠邺城袁氏妇子多见侵略而操子丕私纳袁熙妻甄氏融乃与操书称武王伐纣以妲己赐周公操不悟后问出何经典对曰以今度之想当然耳后操讨乌桓又嘲之曰大将军远征萧条海外昔肃慎不贡楛矢丁零盗苏武牛羊可并案也时年饥兵兴操表制酒禁融频书争之多侮慢之辞既见操雄诈渐着数不能堪故发辞偏宕多致乖忤又尝奏宜准古王畿之制千里寰内不以封建诸侯操疑其所论建渐广益惮之然以融名重天下外相容忍而潜忌正议虑鲠大业山阳郗虑承望风旨以微法奏免融官岁余复拜大中大夫性宽容少忌好士喜诱益后进及退闲职宾客日盈其门常叹曰坐上客常满尊中酒不空吾无忧矣曹操既积嫌忌而郗虑复构成其罪遂令丞相军谋祭酒路粹枉状奏融曰少府孔融昔在北海见王室不静而招合徒众欲规不轨云我大圣之后而见灭于宋有天下者何必卯金刀及与孙权使语谤讪朝廷又融为九列不遵朝议秃巾微行唐突宫掖又前与白衣祢衡跌荡放言云父之于子当有何亲论其本意实为情欲发耳子之于母亦复奚为譬如寄物瓶中出则离矣既而与衡更相赞扬衡谓融曰仲尼不死融答曰颜回复生大逆不道宜极重诛书奏下狱弃市三国魏志吕布传卓以布为骑都尉誓为父子常以布自卫然卓性褊忿常小失意拔手戟掷布布拳捷避之繇是阴怨卓卓常使布守中合布与卓侍婢私通恐事发觉心不自安先是司徒王允以布州里壮健厚接纳之后布诣允陈卓几见杀状允与仆射士孙瑞密谋卓是以告布使为内应布曰奈如父子何允曰君自姓吕本非骨肉今忧死不暇何谓父子布遂许之手刃刺卓允以布为奋威将军假节仪比三司进封温侯共秉朝政布自杀卓后畏恶凉州人凉州人皆怨繇是李傕等遂相结还攻长安城布不能拒傕等遂入长安卓死后六旬布亦败李典传典迁破虏将军与张辽乐进屯合肥孙权率众围之辽欲奉教出战进典辽皆素不睦辽恐其不从典慨然曰此国家大事顾君计何如耳吾不可以私憾而忘公义乎乃率众与辽破走权陶谦传注吴书曰西羌寇边皇甫嵩为征西将军表请武将召拜谦扬武都尉与嵩征羌大破之后边章韩遂为乱司空张温衔命征讨又请谦为参军事接遇甚厚而谦轻其行事心怀不服及军罢还百寮高会温属谦行酒谦众辱温温怒徙谦于边或说温曰陶恭祖本以才略见重于公一朝以醉饮过失不蒙容贷远弃不毛厚德不终四方人士安所归望不如释憾除恨克复初分于以远闻德美温然其言乃追还谦谦至或又谓谦曰足下轻辱三公罪自己作今蒙释宥德莫厚矣宜降志卑辞以谢之谦曰诺又谓温曰陶恭祖今深自罪责思在变革谢天子礼毕必诣公门公宜见之以慰其意时温于宫门见谦谦仰曰谦自谢朝廷岂为公邪温曰恭祖痴病尚未除邪遂为之置酒待之如初胡质传质为丞相东曹议令史州请为治中将军张辽与其护军武周有隙辽见刺史温恢求请质质辞以疾辽出谓质曰仆委意于君何以相辜如此质曰古人之交也取多知其不贪奔北知其不怯闻流言而不信故可终也武伯南身为雅士往者将军称之不容于口今以睚□之恨乃成嫌隙况质才薄岂能终好是以不愿也辽感言复与周平张既传注魏略曰初既为郡小吏功曹徐英尝自鞭既三十英字伯济溤翊着姓建安初为蒲阪令英性刚爽自见族氏胜既于乡里名行在前加以前辱既虽知既贵显终不肯求于既既虽得志亦不顾计本原犹欲与英和尝因醉欲亲狎英英故抗意不纳英由此遂不复进用故时人善既不挟旧怨而壮英之不挠蜀志费袆传袆为丞相诸葛亮司马值军师魏延与长史杨仪相憎恶每至并坐争论延或举刃拟仪仪涕泣横集袆尝入其坐间谏喻分别终亮之世各尽延仪之用者袆匡救之力也吴志孙皎传皎迁都护征虏将军代程普督夏口尝以小故与甘宁忿争或以谏宁宁曰臣子一例征虏虽公子何可专行侮人邪吾值明主但当输效力命以报所天诚不能随俗屈曲矣权闻之以书让皎曰自吾与北方为敌中间十年初时相持年小今者且三十矣孔子言三十而立非但谓五经也授卿以精兵委卿以大任都护诸将于千里之外欲使如楚任昭奚恤扬威于北境非徒相使逞私志而已近闻卿与甘兴霸饮因酒发作侵陵其人其人求属吕蒙督中此人虽粗豪有不如人意时然其较略大丈夫也吾亲之者非私之也我亲爱之卿疏憎之卿所为每与吾违其可久乎夫居敬而行简可以临民爱人多容可以得众二者尚不能知安可董督在远御寇济难乎卿行长大特受重任上有远方瞻望之视下有部曲朝夕从事何可恣意有盛怒邪人谁无过贵其能改宜追前愆深自咎责今故烦诸葛子瑜重宣吾意临书摧怆心悲泪下皎得书上疏陈谢遂与宁结厚甘宁传宁厨下儿曾有过走投吕蒙蒙恐宁杀之故不即还后宁赍礼礼蒙母临当与升堂乃出厨下儿还宁宁许蒙不杀斯须还船缚置桑树自挽弓射杀之毕敕船人更增舸缆解衣卧船中蒙大怒击鼓会兵欲就船攻宁宁闻之故卧不起蒙母徒跣出谏蒙曰至尊待汝如骨肉属汝以大事何有以私怨而欲攻杀甘宁宁死之日纵至尊不问汝是为臣下非法蒙素至孝闻母言即豁然意释自至宁船笑呼之曰兴霸老母待卿食急上宁涕泣歔欷曰负卿与蒙俱还见母欢宴竟日甘宁传注吴书曰凌统怨宁杀其父操宁常备统不与相见权亦命统不得雠之尝于吕蒙舍会酒酣统乃以刀舞宁起曰宁能双戟舞蒙曰宁虽能未若蒙之巧也因操刀持楯以身分之后权知统意因令宁将兵遂徙屯于半州胡综传综拜偏将军兼左执法领词讼辽东之事辅吴将军张昭以谏权言辞切至权亦大怒其和协彼此使之无隙综有力焉赵俨传俨为太祖司空掾属主簿时于禁屯颍阴乐进屯阳翟张辽屯长社诸将任气多共不协使俨并参三军每事训喻遂相亲睦
