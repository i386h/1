<!-- { "loadSidebar": true } -->
新序管仲言齐桓公曰决狱折中不诬无罪不杀无辜则臣不若弦宁请置以为大理说苑楚令尹子文之族有干法者廷理拘之闻其令尹之族也而释之子文召廷理而责之曰凡立廷理者将以司犯王令而察触国法也夫直士持法柔而不挠刚而不折今弃法而背令而释犯法者是为理不端怀心不公也岂吾营私之意也何廷理之驳于法也吾在上位以率士民士民或怨而吾不能免之于法今吾族犯法甚明而使廷理因缘吾心而释之是吾不公之心明着于国也执一国之柄而以私闻与吾生不以义不若吾死也遂致其族人于廷理曰不是刑也吾将死廷理惧遂刑其族人成王闻之不及履而至于子文之室曰寡人幼少置理失其人以违夫子之意于是黜廷理而尊子文使及内政国人闻之曰若令尹之公也吾党何忧乎乃相与作歌曰子文之族犯国法程廷理释之子文不听恤顾怨萌方正公平新序晋文公反国李离为大理过杀不辜自系曰臣之罪当死文公令之曰官有上下法有轻重是下吏之罪也非子之过也李离曰臣居官为长不与下让位受禄为多不与下分利过听杀无辜委下畏死非义也臣之罪当死矣文公曰子必自以为有罪则寡人亦有过矣李离曰君量能而授官臣奉职而任事臣受印绶之日君命曰必以仁义辅政宁过于生无失于杀臣受命不称壅惠蔽恩如臣之罪乃当死君何过之有且理有法失生即生失杀即死君以臣为能听微决疑故任臣以理今离刻深不顾仁义信文墨不察是非听他辞不精事实掠服无罪使百姓怨天下闻之必议吾君诸侯闻之必轻吾国怨积于百姓恶扬于天下权轻于诸侯如臣之罪是当重死文公曰吾闻之也直而不枉不可与往方而不圆不可与长存愿子以此听寡人也李离曰君以所私害公法杀无罪而生当死二者非所以教于国也离不敢受命文公曰子独不闻管仲之为人臣邪身辱而君肆行污而霸成李离曰臣无管仲之贤而有辱污之名无霸王之功而有射钩之累夫无能以临官藉污以治人君虽不忍加之于法臣亦不敢污官乱治以生臣闻命矣遂伏剑而死韩诗外传楚昭王有士曰石奢其为人也公而好直王使为理于是道有杀人者石奢追之则父也还返于廷曰杀人者臣之父也以父成政非孝也不行君法非忠也弛罪废法而伏其辜臣之所守也遂伏鈇锧曰命在君君曰追而不及庸有罪乎子其治事矣石奢曰不然不私其父非孝也不行君法非忠也以死罪生不廉也君欲赦之上之惠也臣不能失法下之义也遂不去鈇锧刎颈而死说苑卫灵公问于史曰政孰为务对曰大理为务听狱不中死者不可生也断者不可属也故曰大理为务韩子荆庄王有茅门之法曰群臣大夫诸公子入朝马蹄践溜者廷理斩其辀戮其御于是太子入朝马蹄践溜廷理斩其辀戮其御太子怒入为王泣曰必为我诛戮廷理王曰法者所以敬宗庙尊社稷故能立法从令尊敬社稷者社稷之臣也焉可诛也夫犯法废令不尊敬社稷者是臣乘君而下尚校也臣乘君则失主威下尚校则上位危威失位危社稷不守吾将何以遗子孙于是太子乃还走避舍露宿三日北面再拜请死罪汉书张汤传汤为延尉是时上方乡文学汤决大狱欲傅古义乃请博士弟子治尚书春秋补廷尉史平亭疑法奏谳疑必奏先为上分别其原上所是受而着谳法廷尉挈令扬主之明奏事即谴汤摧谢乡上意所便必引正监掾史贤者曰固为臣议如此上责臣臣弗用愚抵此罪常释间即奏事上善之曰臣非知为此奏乃监掾史某所为其欲荐吏扬人之善解人之过如此所治即上意所欲□予监吏深刻者即上意所欲释予监吏轻平者所治即豪必舞文巧诋即下户羸弱时口言虽文致法上裁察于是往往释汤所言丞相弘数称其美及治淮南衡山江都反狱皆穷根本严助伍被上欲释之汤争曰伍被本造反谋而助亲幸出入禁闼腹心之臣乃交私诸侯如此弗诛后不可治上可论之其治狱所巧排大臣自以为功多此类由是益尊任迁御史大夫儿宽传宽以射策为掌故功次补廷尉文学卒史宽为人温良有廉知自将善属文然懦于武口弗能发明也时张汤为廷尉廷尉府尽用文史法律之吏而宽以儒生在其间见谓不习事不署曹除为从史之北地视畜数年还至府上畜簿会廷尉时有疑奏已再见却矣掾史莫知所为宽为言其意掾史因使宽为奏奏成读之皆服以白廷尉汤汤大惊召宽与语乃奇其材以为掾上宽所作奏即时得可异日汤见上问曰前奏非俗吏所及谁为之者汤言儿宽上曰吾固闻之久矣汤由是乡学以宽为奏谳掾以古法义决疑狱甚重之杜周传周为廷尉其治大抵放张汤而善候司上所欲挤者因而之上所欲释久系待问而微见其冤状客有谓周曰君为天下决平不循三尺法专以人主意指为狱狱者固如是乎周曰三尺安出哉前主所是着为律后主所是疏为令当时为是何古之法乎至周为廷尉诏狱亦益多矣二千石系者新故相因不减百余人郡吏太府举之廷尉一岁至千余章章大者连逮证案数百小者数十人远者数千里近者数百里会狱吏因责如章告劾不服以掠笞定之于是闻有逮证皆亡匿狱久者至更数赦十余岁而相告言大抵尽诋以不道以上廷尉及中都官诏狱逮至六七万人吏所增加十有余万孔光传光左迁廷尉久典尚书练法令号称详平时定陵侯淳于长坐大逆诛长小妻乃始等六人皆以长事未发觉时弃去或更嫁及长事发丞相方进大司空武议以为令犯法者各以法时律令论之明有所讫也长犯大逆时乃始等见为长妻已有当坐之罪与身犯法无异后乃弃去于法无以解请论光议以为大逆无道父母妻子同产无少长皆弃市欲惩后犯法者也夫妇之道有义则合无义则离长未自知当坐大逆之法而弃去乃始等或更嫁义已绝而欲以为长妻论杀之名不正不当坐有诏光议是朱博传博迁廷尉职典决疑当谳平天下狱博恐为官属所诬视事召见正监典法掾史谓曰廷尉本起于武吏不通法律幸有众贤亦何忧然廷尉治郡断狱以来且二十年亦独耳剽日久三尺律令人事出其中掾史试与正监共撰前世决事吏议难知者数十事持以问廷尉得为诸君覆意之正监以为博苟强意未必能然即共条白焉博皆召掾史并坐而问为平处其轻重十中八九官属咸服博之疏略材过人也每迁徙易官所到辄出奇谲如此以明示下为不可欺者三辅决录茂陵何比干汉武时丞相公孙弘举为廷尉右平世无冤民号曰何公后汉书陈宠传永元六年宠代郭躬为廷尉性仁矜及为理官数议疑狱常亲自为奏每附经典务从宽恕帝辄从之济活者甚众其深文刻敝于此少衰宠又钩校律令条法溢于甫刑者除之曰臣闻礼经三百威仪三千故甫刑大辟二百五刑之属三千礼之所去刑之所取失礼则入刑相为表里者也今律令死刑六百一十耐罪千六百九十八赎罪以下二千六百八十一溢于甫刑者一千九百八十九其四百一十大辟一千五百耐罪七十九赎罪春秋保干图曰王者三百年一蠲法汉兴以来三百二年宪令稍增科条无限又律有三家其说各异宜令三公廷尉平定律令应经合义者可使大辟二百而耐罪赎罪二千八百并为三千悉删除其余令与礼相应以易万人视听以致刑措之美传之无穷未及施行会坐诏狱吏与囚交通抵罪诏特免刑陈忠传忠字伯始永初中辟司徒府三迁廷尉正以才能有声称司徒刘恺举忠明习法律宜备机密于是擢拜尚书使居三公曹忠自以世典刑法用心务在宽详初父宠在廷尉上除汉法溢于甫刑者未施行及宠免后遂寝而苛法稍繁人不堪之忠略依宠意奏上二十三条为决事比以省请谳之敝又上除蚕室刑解臧吏三世禁锢狂易杀人得减重论母子兄弟相代死听赦所代者事皆施行杨赐传赐拜尚书令数日出为廷尉赐自以代非法家言曰三后成功惟殷于民皋陶不与焉盖吝之也遂固辞以特进就第何敞传敞六世祖比干武帝时为廷尉正与张汤同时汤持法深而比干务仁恕数与汤虽不能尽得然所济活者以千数会稽典录盛吉字君达为廷尉性多哀怜其妻谓吉曰君为天下执法不可使一人滥罪殃及子孙其囚无后嗣者令其妻妾得入使有遗类视事十二年天下称有恩也述异记后汉季子长为政欲知囚情以梧桐木为之像囚形穿地为坎卧木囚于其中祝之罪正者不动冤者木囚动出时谓精诚所应子长时为大理卿三国魏志司马芝传芝为大理正有盗官练置都□上者吏疑女工收以付狱芝曰夫刑罪之失失在苛暴今赃物先得而后讯其辞若不胜掠或至诬服诬服之情不可以折狱且简而易从大人之化也不失有罪庸世之治耳今宥所疑以隆易从之义不亦可乎太祖从其议锺毓传毓为御史中丞侍中廷尉听君父己没臣子得为理谤晋书刘颂传颂迁议郎守廷尉时尚书令史扈寅非罪下狱诏使考竟颂执据无罪寅遂得免时人以颂比张释之在职六年号为详平会灭吴诸将争功遣颂校其事以王浑为上功王浚为中功帝以颂持法失理左迁京兆太守王彪之传彪之为侍中廷尉时永嘉太守谢毅赦后杀郡人周矫矫从兄球诣州诉冤扬州刺史殷浩遣从事收毅付廷尉彪之以球为狱主身无王爵非廷尉所料不受与州相反复穆帝发诏令受之彪之又上疏执据时人比之张释之时当南郊简文帝为抚军执政访彪之应有赦不答曰中兴以来郊祀往往有赦愚意常谓非宜何者黎庶不达其意将谓郊祀必赦至此时凶愚之辈复生心于侥幸矣遂从之南史顾协传协少清介有志操初为廷尉正冬服单薄寺卿蔡法度欲解襦与之惮其清严不敢发口魏书游明根传明根子肇肇之为廷尉也世宗常私敕肇有所降恕肇执而不从曰陛下自能恕之岂足令臣曲笔也其执意如此隋书卢思道传思道为散骑侍郎奏内史侍郎事于时议置六卿将除大理思道上奏曰省有驾部寺留太仆省有刑部寺除大理斯则重畜产而贱刑名诚为未可又陈殿庭非杖罚之所朝臣犯笞罪请以赎论上悉嘉纳之刑法志大理寺丞杨远刘子通等性爱深文每随牙奏狱能承顺帝旨帝大悦并遣于殿庭三品行中供奉每有诏狱专使主之候帝所不快则案以重抵无殊罪而死者不可胜原远又能附杨素每于涂中接候而以囚名白之皆随素所为轻重其临终赴市者莫不涂中呼枉仰天而哭文帝尝发怒六月棒杀人大理少卿赵绰固争曰季夏之月天地成长庶类不可以此时诛杀帝报曰六月虽曰生长此时必有雷霆天道既于炎阳之时震其威怒我则天而行有何不可遂杀之大理掌固来旷上封事言大理官司恩宽帝以旷为忠直遣每旦于五品行中参见旷又告少卿赵绰滥免徒囚帝使信臣推验初无阿曲帝又怒旷命斩之绰因固争以为旷不合死帝乃拂衣入阁绰又矫言臣更不理旷自有他事未及奏闻帝命引入阁绰再拜请曰臣有死罪三臣为大理少卿不能制驭掌固使旷触挂天刑死罪一也囚不合死而臣不能死争死罪二也臣本无他事而妄言求入死罪三也帝解颜会献皇后在坐帝赐绰二金杯酒饮讫并以杯赐之旷因免死配徒广州唐书孙伏伽传伏伽累迁大理卿时司农市木橦倍直与民右丞韦悰劾吏隐没事下大理讯鞫伏伽曰缘官市贵故民直贱臣见司农识大体不见其罪帝悟顾悰曰卿不逮伏伽远矣刘德威传德威为大理卿太宗问曰比刑网密咎安在德威曰在君不在臣下之宽猛视主之好律失入者减三失出者减五今坐入者无辜坐出者有罪所以吏务深文为自营计非有教使然也帝然其言后迁刑部尚书戴胄传秦王引胄为参军封武昌县男大理少卿缺太宗曰大理人命所系胄清直其人哉即日命胄长孙无忌被召不解佩刀入东上阁尚书右仆射封德彝论监门校尉不觉罪死当无忌赎胄曰校尉与无忌罪均臣子于尊极不称误法着御汤剂饮食舟□虽误皆死陛下录无忌功原之可也若罚无忌杀校尉不可谓刑帝曰法为天下公朕安可阿亲戚诏复议德彝固执帝将可胄曰不然校尉缘无忌以致罪法当轻若皆误不得独死由是校尉皆免时选者盛集有诡资荫冒牒取调者诏许自首不首罪当死俄有诈得者狱具胄以法当流帝曰朕诏不首者死而今当流是示天下不以信卿卖狱邪胄曰陛下登杀之非臣所及既属臣敢亏法乎帝曰卿自守法而使我失信奈何胄曰法者布大信于人言乃一时喜怒所发陛下以一朝忿将杀之既知不可而置于法此忍小忿存大信也若阿忿违信臣为陛下惜之帝大感寤从其言胄犯颜正数查参处法意至析秋毫随类指擿言若泉涌帝益重之迁尚书左丞矜其贫特诏赐钱十万唐临传临迁大理卿高宗尝录囚临占对无不尽帝喜曰为国之要在用法刻则人残宽则失有罪唯是折中以称朕意他日复讯余司断者辄纷诉不已独临所讯无一言帝问故答曰唐卿断囚不冤所以绝意帝叹曰为狱者固当如是乃自述其考曰形如死灰心若铁石云张文瓘传文瓘改黄门侍郎秉太子右庶子又兼大理卿下旬日断疑狱四百抵罪者无怨言尝有小疾囚相与斋祷愿亟视事时以执法平恕方戴胄后拜侍中兼太子宾客诸囚闻其迁皆垂泣其得人心如此尹思贞传思贞擢大理卿雍人韦月将告武三思大逆中宗命斩之思贞以方发生月固奏不可乃决杖流岭南三思讽所司加法杀之复固争御史大夫李承嘉助三思而以他事劾思贞不得谒思贞谓承嘉曰公为天子执法乃擅威福慢宪度谀附奸臣图不轨今将除忠良以自恣邪承嘉惭怒劾思贞为青州刺史或问曰公敏行何与承嘉辩答曰石非能言者而或有言承嘉恃权而侮吾义不辱亦不知言何从而至倪若水传若水出为汴州刺史时天下久平朝廷尊荣人皆重内任虽自冗官擢方面皆自谓下迁班景倩自扬州采访使入为大理少卿过州若水饯于郊顾左右曰班公是行若登仙吾恨不得为驺仆李朝隐传朝隐入为大理卿武强令裴景仙丐赃五千匹亡命帝怒诏杀之朝隐曰景仙其先寂有国功载初时家为酷吏所破诛夷略尽而景仙独存且承嫡于法当请又丐乞赃无死比藉当死坐犹将宥之使私庙之祀无馁魂可也帝不许固请曰生杀之柄人主专之条别轻重有司当守且赃唯枉法抵死今丐赃即斩后有枉法抑又何加且近发德音杖者听减流者给程岂一景仙独过常法有诏决杖百流岭南大唐新语权善才高宗朝为将军中郎将范怀义宿卫昭陵有飞骑犯法善才绳之飞骑因番请见先涕泣不自胜言善才等伐陵柏大不敬高宗悲泣不自胜命杀之大理丞狄仁杰断善才罪止免官高宗大怒命促刑仁杰曰法是陛下法臣仅守之奈何以数株小柏而杀大臣请不奉诏高宗涕泣曰善才斫我父陵上柏我为子不孝以至是知卿好法官善才等终须死仁杰固谏侍中张文瓘以笏筑令出仁杰乃引张释之高庙辛毗牵裾之例曰臣闻逆龙鳞忤人主自古以为难臣以为不难居桀纣时则难尧舜时则不难臣今幸逢尧舜不惧比干之诛陛下不纳臣言臣瞑目之后羞见释之辛毗于地下高宗曰善才情不可容法虽不死朕之恨深矣须法外杀之仁杰曰陛下作法悬诸象魏徒流及死具有等差岂有罪非极刑特令赐死法既无恒万方何所措其手足陛下必欲变法请今日为始高宗意乃解曰卿能守法朕有法官命编入史又曰仁杰为善才正朕岂不能为朕正天下耶授侍御史后因谏事高宗笑曰卿得权善才便也时左司郎中王本立恃宠用事朝廷惧之仁杰按之请付法高宗特原之仁杰奏曰虽国之英秀岂少本立之类陛下何惜罪人而亏王法必不欲推问请曲赦之弃臣于无人之境以为忠贞将来之戒高宗乃许之由是朝廷肃然延和中沂州人有反者诖误坐者四百余人将隶于司农未即路系州狱大理评事敬昭道援赦文刊而免之时宰相切责大理奈何免反者家口大理及正等失色引昭道以见执政执政怒而责之昭道曰赦云见禁囚徒沂州反者家口并系在州狱此即见禁也反复诘对至于五六执政无以夺之诖误者悉免昭道迁监察御史先是中州征人舒万福等十人次于巴阳滩溺死昭道因使巴渝至万春驿方睡见此十人祈哀纔寐觉至于再三乃召驿吏问之驿人对如梦昭道即募善游者出其尸具酒殽以酹之观者莫不歔欷乃移牒近县备槥榇归之故乡征人闻者无不感激天中记王正雅字光谦穆宗时为大理卿会宋申锡事起狱自内出卒无证验是时王守澄之威权郑注之宠势虽宰相重臣无敢显言其事者唯正雅与京兆尹崔绾上疏请出造事者付外考验其事别具状闻由是申锡止于贬官中外翕然推重之辽史刘伸传伸字济时宛平人少□悟长以辞翰闻重熙五年登进士第历彰武军节度使掌书记大理正因奏狱上适与近臣语不顾伸进曰臣闻自古帝王必重民命愿陛下省臣之奏上大惊异擢枢密都承旨权中京副留守诏徙富民以实春泰二州伸以为不可奏罢之迁大理少卿人以不冤升大理卿改西京副留守以父忧终制为三司副使加谏议大夫提点大理寺以伸明法而恕案冤狱全活者众徙南京副留守宋史崔台符传台符字平反入判大理寺初王安石定按问欲举法举朝以为非台符独举手加额曰数百年误用刑名今乃得正安石喜其附己故用之历知审刑院判少府监复置大理狱拜右谏议大夫为大理卿时中官石得一以皇城侦逻为狱台符与少卿杨汲辄伺其意所向以锻炼笞掠成之都人惴栗至不敢偶语数年间毙文法者且万人王济传济为盐铁判官时选官判大理寺上曰法寺宜择当官不回者苟非其人或有冤滥即感伤和气王济近数言事似有操持可试之遂令济权判大理寺事福津尉刘莹集僧舍屠狗群饮杖一伶官致死济论以大辟遇赦从流时王钦若知审刑与济素不相得又以济常忤齐贤乃奏莹当以德音原释齐贤王钦若议济坐故入停官逾年复为监察御史国老谈苑雷德让判大理寺适有疑谳非次请对时太祖放鸷禽于后苑见德让奏曰陛下以放禽为急刑狱为常臣切未谕上怒举持玉针撞之二齿坠地德让拾结于带中上谓曰汝待诉我耶德让曰臣安敢诉陛下自有史官书之上从而悔厚赐以遣之渑水燕谈录咸平三年大理寺上言曰本寺案牍未决者常几百事近日逾月并无公案汉文决死刑四百唐太宗决死罪三百史臣书之以为刑措今以四海之广而奏牍不闻动辄逾月足以知民识礼义而不犯于有司也请载之史笔东观奏记大理寺司直王景初与刑部郎中唐技议谳不平景初坐贬潭州司户参军制下景初挝登闻鼓称冤再贬昭州司户制曰不遵严谴辄冒登闻以惩不恭也甲申记陈刑部缜公密云祖宗刑部大理寺每半年一次断讫天下案牍至神宗朝以春秋二时差铨试官遂四季各断讫上等赐绢十五匹中等十匹下等七匹恩赐止如此今年乙酉于例十二月五日合断绝但移先一月至十一月五日断讫宰府及刑寺称贺自侍郎刘赓大理曹调李孝称而下各迁两官簿一官乃非常之恩也挥麈后录靖康末驸马都尉王师约之子球为龙德宫都监佑陵北狩御府器玩服御不能尽从者悉为其掩有携以南渡事露下廷尉伏罪高宗欲戮之时叔祖子裳为棘卿启于上曰球诚可杀但倘非其隐匿则诸物悉为金人得无从复归天上矣上于是贷而不诛先人摹得其古玉印数十今假于杨伯虎文昺未归建炎己酉高宗蹔驻跸于建康闽中擒苗傅刘正彦献俘于朝槛车几百两先付之大理狱将尽尸诸市子裳请对以陈云在律俱当诛死然其中妇女有雇买及卤掠以从者倘杀之未免无辜愿赐哀矜上矍然曰卿言极是朕思虑之所不到即诏除二凶妻子之外余皆释放欢呼而出金史移剌慥传慥为大理卿被诏典领更定制条初皇统间参酌隋唐辽宋律令以为皇统制条海陵虐法率意更改或同罪异罚或轻重不伦或共条重出或虚文赘意吏不知适从夤缘舞法慥取皇统旧制及海陵续降通类校定通其窒碍略其繁碎有例该而条不载者用例补之特阙者用律增之凡制律不该及疑不能参决者取旨画定凡特旨处分及权宜条例内有可常行者收为永格其余未可削去者别为一部大凡一千一百九十余为十二卷书奏诏颁行之邹谷传谷字应仲密州诸城人中大定十三年进士第累官渖王府文学尚书省奏议大理司直上曰司直争论情法折正疑难谷非所长也宰臣曰谷有吏才陕西河南访察及定课皆称职上以谷为同知曹州军事召为刑部主事转北京临潢提刑判官入为大理寺丞尚书省点差接送伴宋国使官令史周昂具数员呈请左司都事李炳乘醉见之怒曰吾口举两人即是安用许为命左右揽昂衣欲杖之会左司官召昂去乃已詈诸令史为奴畜明日语权令史李秉钧曰吾岂惟棰骂汝进退去留亦皆在我群吏将陈诉会官劾奏事下大理寺议差接送伴官事当奏闻炳谓口举两人当科违制谷曰口举两人一时之言当杖赎揽昂衣欲加杖当决三十上曰李炳读书人何乃至是宰臣对曰李炳疾恶众人不能容耳上曰炳诚过矣告者未必是也乃从谷议掾曹名臣录杨时习江西人永乐二十二年仁庙初即位大理卿虞谦奏事侍臣有言此当榻前密请旨不当于朝班对众敷奏为卖恩者又有言其属官杨时习先导之密陈而谦不从者遂降谦为大理寺少卿而升时习为卿其后大学士杨士奇独进奏事毕未退上问士奇曰汝有欲言者否对曰有非虞谦乎对曰然上曰吾亦颇悔之汝试言之对曰外间皆云时习实无先导之言时习是臣江西人亦亲语臣本无此言今冒居卿位惭惧不安士奇又言谦历事三朝皆居通显颇为得大臣体者且今所犯小过上曰吾之悔亦念此因问时习其人若何对曰虽起于吏然明习法律公正廉洁上喜曰吾有以处之会以吏部言交址阙按察使上乃复虞谦大理卿取时习交址宪使吾学编胡闰鄱阳人建文中进大理少卿靖难兵起数与齐黄议军国事壬午七月不屈死之籍其家子传道论死传庆戌边一女得释归贫甚无依乡人竞遗钱谷曰此忠臣女也明诗小传薛瑄历大理少卿时人呼为薛夫子后忤王振下狱振老奴伏下抱薪而泣人问之曰闻欲杀薛夫子故泣耳振心动乃免春明梦余录林俊罪人送大理寺疏嘉靖元年十月管牛房尚膳监左少监贾全奉御王大安郭文王川长随段仲张仲堂姜辅阎川内使任信等侵盗喂养牛只料豆三十九石仓官徐钧失于觉察该本部浙江司问拟贾全等俱犯斩罪徐钧减等杖罪具奏送审奉旨是贾全送司礼监奏请发落徐钧等送大理寺审了来说钦此看得刑部大理寺皆古刑官虞谓之士师周谓之司寇我太祖慎重刑狱鞫于刑部而谳于大理寺然后告成于天子而听之成法也近者内侍有犯多付司礼监似无刑部也今付刑部又即付司礼监又似无大理也窃意终非祖宗成法伏望圣明将贾全等仍同徐钧送大理寺审录然后付之司礼监庶几成法具存为圣子神孙万世不易之定守臣等可胜愿幸
