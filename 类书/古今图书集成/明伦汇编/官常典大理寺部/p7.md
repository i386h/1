<!-- { "loadSidebar": true } -->
按宋史本传纯字孝锡濮州甄城人少有成人之操伯父没官南海上其孤弱柩不能还纯白父请往如期而丧至以荫为泉州司法参军泉有蕃舶之饶杂货山积时官于州者私与为市价十不偿一唯知州关咏与纯无私买人亦莫知后事败狱治多相牵系独两人无与咏犹以不察免且檄参对纯愤懑陈书使者为讼冤咏得不坐熙宁初以河西令上书言政王安石异之引置条例司数与论事荐于朝充审刑详议官或议复肉刑先以刖代死刑之轻者纯言今盗贼抵死岁不减五十以死惧民民常不畏而况于刖乎人知不死犯者益众是为名轻而实重也事遂寝秦帅郭逵与其属王韶成讼纯受诏推鞫得韶罪安石主韶变其狱免纯官韩绛为相以检详三司会计安石再来乃请监池州酒久之为大理正上言朝廷非不恶告讦而有觇事者以擿抉隐微盖京师聚万姓易以宿奸于计当然非扰人也比来或徒隶觖望或民相怨仇或意冒告赏但泛云某有罪某知状官不识所逮之囚囚不省见逮之故若许有司先计其实而坐为欺者以诬告当无不竟矣隰州商尹奇贸温泉矾有羡数云官润之寺欲械讯河东纯曰奇情止尔若傅致其罪恐自是民无复敢货矾则数百万之储皆为土石请姑没其羡而释其人曹州民王坦避水患以车载货入京征商者以为匿税将议黥坦纯复争之卿杨汲奏为立异又废于家元佑元年范纯仁韩维王存孙永交荐之除河北转运判官初更役书司马光称其论议详尽予之书曰足下在彼朝廷无河北忧纯因建言河防旧隶转运今乃领属都水外丞计其决溢之变前日不加多今日不加少然出财之司则常忧费而缓不急用财之官则宁过计而无不及不如使之归一后如其言召为刑部员外郎大理少卿擢侍御史言者诋其不由科第改右司郎中寻知相州徙徐州陕西转运使还拜鸿胪光禄卿权兵部侍郎谢病以集贤院学士提举崇福宫改修撰卒年六十四　　韩晋卿
按宋史本传晋卿字伯修密州安丘人为童子时日诵书数千言长以五经中第历肥乡嘉兴主簿安肃军司法参军平城令大理详断审刑详议官通判应天府知同州寿州奏课第一擢刑部郎中元佑初知明州两浙转运使差役法复行诸道处画多仓卒失叙独晋卿视民所宜而不戾法指入为大理少卿迁卿晋卿自仁宗朝已典讼臬时朝廷有疑议辄下公卿杂议开封民争鹑杀人王安石以为盗拒捕斗而死杀之无罪晋卿曰是斗杀也登州妇人谋杀夫郡守许遵执为按问安石复主之晋卿曰当死事久不决争论盈庭终持之不肯变用是知名元丰置大理狱多内庭所付晋卿持平考核无所上下神宗称其才每谳狱虽明若事连贵要屡鞫弗成者必以委之常被诏按治宁州狱循故事当入对晋卿曰奉使有指三尺法具在岂应刺候主意轻重其心乎受命即行诸州请谳大辟执政恶其多将劾不应谳者晋卿曰听断求所以生之仁恩之至也苟谳而获谴后不来矣议者又欲引唐日覆奏令天下庶戮悉奏决晋卿言可疑可矜者许上请祖宗之制也四海万里必须系以听朝命恐自今瘐死者多于伏辜者矣朝廷皆行其说故士大夫间推其忠厚不以法家名之卒于官　　王吉甫
按宋史本传吉甫字邦宪同州人举明经练习法律试断刑入等为大理评事累迁丞正刑部员外郎大理少卿舒亶以官烛引至第执政欲坐以自盗吉甫谓不可执政怒移狱他所吉甫亦就辨亶乃用饮食论罪不以烛也南郊起幔城役卒急于毕事董役者责之曰此殆类白露屋耳卒诉之吏当非所宜言论死吉甫谓非□诅不应死遂求对神宗怒曰得非为白露屋事来耶吉甫从容敷陈不少慑帝为霁怒其人得释苏轼南迁所过郡守有延馆之者走马使上闻诏鞫之吉甫议当笞宰相章惇不悦吉甫曰法如是难以增加成罪卒从笞太仓火议诛守者十余人亦争之皆得不死其持论宽平大抵类此请知齐州梓州梓在东州为壮藩户口最盛转运使欲增折配以取羡余吉甫谓其僚曰民力竭矣一增之后不可复减吾宁贻使者怒忍为国敛怨为民基祸哉竟却之历提点梓州路京畿刑狱开封少尹知同邢汉三州以中大夫卒年七十吉甫老于为吏廉介不回但一于用法士恨其少缘饰云　　李伯宗
按宋史本传伯宗字会之河阳人第进士知内丘咸阳太康县建言朝廷行方田均税之法令以丰岁推行今州县吏苟简怀异者指熟为灾而贪进幸赏者掩灾为熟望深察其违戾而置诸罚括县壮丁为兵得千人上其名数与按阅之法知枢密院蔡卞喜而荐之提举京畿保甲使行其说增籍二万已而有诉者陈牒至八百七十左迁通判相州提举白波辇运提点江淮坑冶铸钱入为将作少监开封民有鬻神祠故帽饰以龙者吏以为乘舆服御伯宗曰此无他当坐不应为尔尹不从具以请如伯宗议历大理卿入对言今情重法轻者许奏请而情轻法重者不得焉恐非仁圣忠恕之意徽宗纳之迁刑部侍郎与王黼不相能用胥吏微过罢提举崇福宫明年知同州徙陕西都转运使以通奉大夫显谟阁待制卒赠光禄大夫谥曰荣　　王衣
按宋史本传衣字子裳济南历城人以门荫仕中明法科历深冀二州法曹掾入为大理评事升寺正林灵素得幸将毁释氏以逞其私襄州僧杜德宝毁体然香有司观望灵素意捕以闻衣阅之曰律自伤者杖而已灵素求内批坐以害风教窜流之停衣官寻予祠为陕西都转运司主管文字详定一司□令所删定官通判袭庆府知濠州未行召为刑部员外郎建炎初为司勋郎中迁大理少卿三年韩世忠执苗傅刘正彦献俘槛车几百两先付大理狱将尽尸诸市衣奏曰此曹在律当诛顾其中妇女有顾买及卤掠以从者高宗矍然曰卿言极是朕虑不及此也即诏自傅正彦妻子外皆释之范琼有罪下大理寺衣奉诏鞫之琼不伏衣责以靖康围城中逼迁上皇擅杀吴革迎立张邦昌事琼称死罪衣顾吏曰囚词服矣遂赐死释其亲属将佐四年升大理卿初带御器械王球为龙德宫都监尽盗本宫宝玉器玩事觉帝大怒欲诛之衣曰球固可杀然非其所隐匿则尽为敌有何从复归国家乎乃宽之先是百司愆戾付寺劾之至三问取伏状被劾者惧对莫敢辨衣奏曰伏与辨二事也若一切取伏是以威迫之不使自直非法意也乞三问未承者听辨从之同详定一司□令删杂犯死罪四十七条书成帝嘉其议法详明绍兴元年权刑部侍郎二年除集英殿修撰奉祠既而赵令畤应诏荐之复召为刑部侍郎为言者所格四年卒于家衣质直和易持法不阿议者贤之　　金
　　移剌慥
按金史本传慥本名移敌列契丹虞吕部人通契丹汉字尚书省辟契丹令史摄知除擢右司都事正隆南伐兼领契丹汉字两司都事大定二年除真定少尹入为侍御史母忧去官起复右司员外郎累官陈州防御使左丞相纥石烈良弼致仕上问谁可代卿者对曰陈州防御使移剌慥清干忠正臣不及也遂召为太府监改刑部侍郎十九年以按出虎等八猛安自河南徙置大名东平之境还为大理卿被诏典领更定制条初皇统间参酌隋唐辽宋律令以为皇统制条海陵虐法率意更改或同罪异罚或轻重不伦或共条重出或虚文赘意吏不知适从夤缘舞法慥取皇统旧制及海陵续降通类校定通其窒碍略其繁碎有例该而条不载者用例补之特阙者用律增之凡制律不该及疑不能参决者取旨画定凡特旨处分及权宜条例内有可常行者收为永格其余未可削去者别为一部大凡一千一百九十余为十二卷书奏诏颁行之赐银币有差顷之摘徙山东猛安八谋克于河北东路置之□干青狗儿两猛安旧居之地诏无牛耕者买牛给之摄御史大夫数月改御史中丞兼同修国史迁刑部尚书改吏部尚书寻改大兴尹驾幸上京显宗守国使人谕之曰自大驾东巡京尹所治甚善我将有春水之行当益勤乃事还以所获鹅鸭赐之有疾在告遣官医诊视复为刑部尚书上还自上京以为西京留守改临洮尹卒　　明　　汤宗
按明外史本传宗字正传浙江平阳人洪武末由太学生擢河南按察佥事改北平建文时上变告言按察使陈瑛受燕王金钱有异谋诏逮瑛安置广西而迁宗山东按察使坐事左迁刑部郎中出知苏州府时苏连岁大水民流逋租至十余万石宗不忍迫促谕富民出米代输民素德宗从之不三月逋租悉完永乐元年有谮其坐视水患者逮下狱谪判潞州以黄淮荐召还为大理守丞或言宗曾发潜邸事者帝曰帝王惟才是使何论旧嫌竟擢用之寻奉命赈饥河南还署户部事解缙下狱词连宗坐系十余年仁宗立复大理丞进左少卿再进南大理卿宣宗初清军山东会天久不雨宗极陈民间饥困之状帝为蠲租免役罢不急之务宣德二年卒　　王概
按明外史本传概字同节庐陵人正统七年进士授刑部主事历郎中景泰初迁湖广右参政调河南概迈负气习于刑名每行部辄立决疑狱转按察使时多系囚概讯鞫三日狱为之空天顺初帝甚重封诰长吏非政绩着闻未尝滥予唯概与布政使胡本惠得之朝觐入都校尉发其纳属官贿下诏狱既有奏其纵子侄索贿者遣官按问皆无验初概之在湖广也襄宪王才之至是王入朝帝问所过长吏贤否对曰臣道出河南百姓数千遮道言王廉使冤幸奏天子还我王廉使帝喜立命概复任有弘农千户陈安者与同僚争殴诉于指挥李斌斌不问安□之欲奏陷斌斌文致安罪缢之狱中安家诉冤下巡按御史邢宥讯治斌惧厚赂石亨适概考满至京亨属概言于宥薄斌罪已而事露概已忧去逮下诏狱会赦得释六年起复为右副都御史巡抚陕西时关中洊饥盗贼窃发概督所司发廪赈贷流移复业召为大理卿成化初奏言旧制天下狱讼无不由州县近法司每宽越诉者致狱益繁请仍禁之便诏可久之奏行处置条例十事概居大理十年多所平反审驳奏当会文切理谳狱者传为式九年代陆瑜为刑部尚书明年卒谥恭毅
　大理寺部艺文一
