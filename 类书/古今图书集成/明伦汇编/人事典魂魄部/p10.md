<!-- { "loadSidebar": true } -->
　魂魄部杂录
尚书舜典二十有八载帝乃殂落按注死者魂气归于天故曰殂体魄归于地故曰落礼记礼运作其祝号元酒以祭君与夫人交献以嘉魂魄是谓合莫左传昭公七年子产曰人生始化曰魄既生魄阳曰魂用物精多则魂魄强是以有精爽至于神明文子自然篇天气为魂地气为魄越绝书越王问于范子曰寡人闻人失其魂魄者死得其魂魄者生物皆有之将人也范子曰人有之万物亦然天地之间人最为贵物之生谷为贵以生人与魂魄无异可得豫知也孝经援神契情者魂之使性者魄之主情生于阴以计念性生于阳以理契抱朴子师言欲求长生当勤服大药欲得通神当金水分形形分则自见其身三魂七魄而天灵地祇皆可接山川之神皆可役也人无贤愚皆知己身之魂魄魂魄分去则人病尽去则人死故分去术家有录之之说尽去则礼典有招魂之义此之为物至近者也然与人俱生至于终身莫或有闻见之者岂可以不闻见复言无乎轸星逐鬼张星拘魂东井还魂
