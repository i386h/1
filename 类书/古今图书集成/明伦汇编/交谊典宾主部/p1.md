<!-- { "loadSidebar": true } -->

　宾主部总论
易经
　　需卦
上六入于穴有不速之客三人来敬之终吉

本
义
阴居险极□复有需有陷而入穴之象下应九　三九三与下二阳需极并进为不速客三人之象　柔不能御而能顺之有敬之之象占者当陷险中　然于非意之来敬以待之则得终吉也象曰不速之客来敬之终吉虽不当位未大失也　　姤卦九二包有鱼□咎不利宾

程
传
包者苴裹也鱼阴物之美者阳之于阴其所悦　美故取鱼象二于初若能固畜之如包苴之有鱼　则于遇为□咎矣宾外来者也不利宾包苴之鱼　岂能及宾谓不可更及外人也象曰包有鱼义不及宾也
王符潜夫论
　　交际
势有常趣理有固然富贵则人争附之此势之常趣也贫贱则人争去之此理之固然也夫与富贵交上有称誉之用下有货财之益与贫贱交大有赈贷之费小有假借之损是故富贵虽新其势日亲贫贱虽旧其势日隙昔魏其之客流于武安长平之吏移于冠军廉颇翟公载盈载虚夫以四君之贤客犹若此况乎生贫贱者哉颜氏家训
　　风操篇
昔者周公一沐三握发一饭三吐餐以接白屋之士一日所见七十余人晋文公以沐辞竖头须致有图反之诮门不停宾古所贵也失教之家阍寺无礼或以主君寝食嗔怒拒客未通江南深以为耻黄门侍郎裴之礼号善为士大夫有如此辈对宾杖之其门生僮仆接于他人折旋俯仰辞色应对莫不肃敬与主无别也册府元龟
　　好客
自战国之世四豪竞逐莫不倾意下士以致千里之客繇是方来之宾入者悦出者誉而光名满于天下矣汉氏之后游谈滋甚乃有虚怀曲意翘思延□孜孜以款接区区而忘势以至门无停轮坐无空席浆酒藿肉撞钟舞女以极其宴喜从车飞盖名园别墅以纵乎游娱骋文翰以为适资气侠以自任斯固倜傥磊落夸迈流俗者之所为也若乃群居之谈不能及义逾侈之咎见讥于时此又不足尚矣宋尚宫女论语
　　待客章
大抵人家皆有宾主蔟滚汤瓶抹光橐子准备人来点汤递水退立堂前听夫言语若欲传杯即时办去若欲相留待夫回步细与商量杀鸡为黍物味调和菜蔬济楚五酌三杯有光门户红日含山晚留居住点烛擎灯安排坐具枕席纱厨铺毡拥被钦敬相承温凉得趣次晓相看客如辞去别酒殷勤十分注意夫喜能家家称晓事莫学他人不持家务客来无汤慌忙无措夫若留人妻怀嗔怒有筋无匙有盐无醋争啜争哺打男骂女夫受惭惶客怀羞愧有客到门无人在户须遣家童问其来处客若殷勤即通名字却整容仪出厅延住点茶递汤莫缺礼数借问姓名询其事务记得夫归即当说与客下□去即当回步奉劝后人切须学取
　宾主部艺文一
　　孟尝君列传赞　　　　　　　　史记太史公曰吾尝过薛其俗闾里率多暴桀子弟与邹鲁殊问其故曰孟尝君招致天下任侠奸人入薛中盖六万余家矣世之传孟尝君好客自喜名不虚矣　　信陵君列传赞　　　　　　　　同前太史公曰吾过大梁之墟求问其所谓夷门夷门者城之东门也天下诸公子亦有喜士者矣然信陵君之接岩穴隐者不耻下交有以也名冠诸侯不虚耳高祖每过之而令民奉祠不绝也　　汲郑列传赞　　　　　　　　　同前太史公曰夫以汲黯之贤有势则宾客十倍无势则否况众人乎下邽翟公有言始翟公为廷尉宾客阗门及废门外可张雀罗翟公复为廷尉宾客欲往翟公乃大署其门曰一死一生乃见交情一贫一富乃见交态一贵一贱情态乃见汲郑亦云悲夫　　娱宾赋　　　　　　　　　　魏曹植遂衎宾而高会兮丹帏晔以四张办中厨之丰膳兮作齐郑之妍倡文人骋其妙说兮飞翰墨而成章谈在昔之清风兮总圣贤之纪纲欣公子之高义兮德芬芳其若兰扬仁德于白屋兮逾周公之弃餐听仁风以忘忧兮美酒清而肴甘　　延宾赋　　　　　　　　　晋成公绥延宾命客集我友生高谈清宴讲道研精誾誾□□娱心肆情　　程杵　　　　　　　　　　　　陶潜遗生良难士为知己望义如归允伊二子程生挥剑惧兹余耻令德永闻百代见纪　　连珠　　　　　　　　　　北周庾信盖闻廉将军之客馆翟廷尉之高门盈虚倏忽贵贱何论是以平生故人灌夫不去门下宾客任安独存　　孟尝君列传索隐述赞　　　唐司马贞靖郭之子威王之孙既强其国实高其门好客喜士见重平原鸡鸣狗盗魏子冯欢如何承睫薛县徒存　　信陵君列传索隐述赞　　　　　前人信陵下士邻国相倾以公子故不敢加兵颇知朱亥尽礼侯嬴逐却晋鄙终辞赵城毛薛见重万古希声　　答吕医山人书　　　　　　　　韩愈愈白惠书责以不能如信陵执辔者夫信陵战国公子欲以取士声势倾天下而然耳如仆者自度若世无孔子不当在弟子之列以吾子始自山出有朴茂之美意恐未砻磨以世事又自周后文弊百子为书各自名家乱圣人之宗后生习传杂而不贯故设问以观吾子其已成熟乎将以为友也其未成熟乎将以讲去其非而趋是耳不如六国公子有市于道者也方今天下入仕惟以进士明经及卿大夫之世耳其人率皆习熟时俗工于语言识形势善候人主意故天下靡靡日入于衰坏恐不复振起务欲进足下趋死不顾利害去就之人于朝以争救之耳非谓当今公卿间无足下辈文学知识也不得以信陵比然足下衣破衣系麻鞋率然叩吾门吾待足下虽未尽宾主之道不可谓无意者足下行天下得此于人盖寡乃遂能责不足于我此真仆所汲汲求者议虽未中节其不肯阿曲以事人者灼灼明矣方将坐足下三浴而三熏之听仆之所为少安无躁愈顿首　　宾客论　　　　　　　　　　李德裕古人称周公吐握下士而天下归心惟周公则可何也文王之子武王之弟成王之叔父于天下无嫌矣故惟周公则可禀上圣之资邪不得入是以好士不为累也汉武为戾太子立博望苑通宾客多以异端进者始皆欲招贤人而天下贤人少小人多贤人难进小人易合难进者鸿冥易合者胶固矣何以知之刘濞有枚乘邹阳不用其言而应高田禄伯为其羽翼刘武有邹阳韩安国不用其谋而羊胜公孙诡为其腹心刘安行阴德好文辞虽爱神仙黄白未害为善终以左吴伍被而败以是而知虽骨肉之亲非周公圣德皆不可也班固称四豪者六国之罪人也今不复论矣吕不韦习战国之余风陈豨值汉网之疏阔逮乎魏其武安终以权势相倾自武安之后天子切齿卫霍改节则宾客之为害固可知矣公孙弘起客馆开东阁以延贤人与参谋议非也然谓之贤人必非党附朝宰交乱将相者矣其时武帝躬亲万机严明御下人自守法不敢为非宰相唯有平津政出一家自然无倾夺之势其食客故人不居显位似未足为朝廷患也然主父偃言朔方地肥饶阻河蒙恬筑城以逐匈奴灭胡之本公孙弘以为不可朱买臣发十难弘不能得其一又奏人不得挟弓弩吾丘寿王以为不便上以难丞相丞相诎服则知平津之宾客不及天子之近臣明矣虽有宾客何益于谋议哉况近臣秉大政者常不下三四人而轻薄游相门与柳槐齐列所谋以倾夺为首所议以势利为先是以魏其武安之徒共成祸败刘班殷铁之客不相往来又役奸智献其计者导其邪径苟合匪人世道险巇无不由此昔汉武谓田蚡曰君除吏尽未吾亦欲除吏哀帝责郑崇曰君门如市人何以欲禁切主上皆宾客之害也余谓丞相闭关谢绝宾客则朝廷静矣　　辞宣武郑尚书启　　　　　　　罗隐某启某闻郑司农之东去绛纱感深吾道谢记室之西辞朱邸恋切所知虽定名之分则殊而怀德之心不异其有栖赢乐厩养病医门海燕辞巢即摧萍影林鸟绕树忽轸蓬心又安得下弃席于诗人感崩波于行客某也风尘下物天地中材光逸门寒无因自进扬雄口吃徒欲解嘲属者尚书置驿恩宽敦风志大孔文举之千元礼既忝登门徐孺子之谒陈蕃俄蒙下榻淹延馆宇荏苒春秋稻粱有异于他人觞豆时陪于上客那言此际遽怆离声背重德于丘山揖红尘于道路缅怀今日杳不胜情加以贡部伤心名场落羽兽因斗困羊以多亡前瞻既倦于吹虀内顾徒悲于求剑昔也来惭赋雪谬称梁苑之游今则去类乞师已抱秦庭之哭倚征轮而怅望指断鞭以夷犹尚书倘或仙客壶中旁均日月山公启里别借篇题无令一叶先秋遂对满堂垂泣舍此丹须九转桃指千年天也如何时乎不再谨启　　论宰执不许接客　　　　　　宋谢泌伏睹间诏宰执枢密使不许接见宾客是疑大臣以私也书曰任贤勿贰去邪勿疑张说谓姚元崇外则疏而接物内则谨以事君此真得大臣之体今天下至广万几至繁陛下以聪明寄于辅臣自非接见群官何以悉知外事若令都堂候见则群官请见咨事略无解衣之暇古人有曰疑则勿用用则勿疑若政在大夫禄去公室国祚衰季强臣擅权当此之时乃为可虑今陛下鞭挞宇宙总揽豪杰朝廷无巧言之士方面无姑息之人礼乐征伐自天子出书曰无偏无党王道荡荡今日之谓也奈何疑执政为衰世之事乎昔孔光不言温室中树顾雍封侯三日家人不知谢安石对客围棋捷书至而客不觉大臣当密慎如此虽妻子犹不得闻况它人乎使非其人当斥去之既得其人任之以政又何疑也设若杜公堂谒见之礼岂无私室乎塞相府请托之渐岂无官径乎此非陛下推赤心以待大臣大臣展四体以报陛下之道也王禹偁昧于大体妄有陈述上累圣德蒙蔽聪明狂躁之言不可听用　　浣俗约　　　　　　　　　明李日华戏作主人俗状揭之斋壁以告宾友曰浣俗主人甚喜客客亦喜与之游颇洁一室杂置图史又于庭际稍艺蕙兰列松石为客谈笑之侑期于熏德领益以浣俗情顾颛鄙之性有百浣不能去者每一触发则悒悒不自制或恐终以迕客不敢不暴其俗状以希高明之宥维海纳污维山藏疾庶几终事君子架有书帙不喜人翻阅几有文玩就视无不可或拈弄颠倒则意甚不怿间出法书名画相赏阅评骘臧否无不可诘所从来与其直之几何则意甚不怿客娱意主人之艺征诗征缯征书无不可若转馈当路与为不识人号与授意旨与刻期敦逼则雅不能奉命客所征索书绘或绢或纸或便面无不可然绢或疏薄纸或粗厉扇或熏金滥恶与深青老黄大红诸俗笺则不能奉命庭际芳草可步奇石可抚幽花可玩或折茎掏瓣甚或乞分移植则意甚□惜或忿然见词色客或过宠主人肯飨主人之疏粝即倾床头酿无所□醉而假榻无不可过纵而至作灌夫状则嗣后不敢复进杯水客或坌集户外履满主人益快躬炼茗以进无倦色客或令从者拥侍则不能从命凡此皆主人不可医之俗也然又有甚俗甚痼即和扁无所效其治者曰借书借帖客或念卜商吝盖尼父曲全不深督过之乎则奉教何穷极矣浣俗主人顿首白
　宾主部艺文二
诗
词
