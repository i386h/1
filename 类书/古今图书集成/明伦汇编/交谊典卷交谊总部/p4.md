<!-- { "loadSidebar": true } -->
相先犹相让也久相待谓其友久在下位不升　己则待之乃进也远相致者谓己得明君而仕友　在小国不得志则相致远也孔子家语
　　好生
曾子曰狎甚则相简庄甚则不亲是故君子之狎足以交欢其庄足以成礼孔子闻斯言也曰二三子志之孰谓参也不知礼乎　　六本
齐高庭问于孔子曰庭不旷山不直地衣穰而提贽精气以问事君子之道愿夫子告之孔子曰贞以干之敬以辅之施仁无倦见君子则举之见小人则退之去女恶心而忠与之效其行修其礼千里之外亲如兄弟行不效礼不修则对门不女通矣庄子
　　人间世
凡交近则必相靡以信远则必忠之以言言必或传之夫传两喜两怒之言天下之难者也夫两喜必多溢美之言两怒必多溢恶之言凡溢之类也妄妄则其信之也莫莫则传言者殃故法言曰传其常情无传其溢言则几乎全　　天地
至德之世端正而不知以为义相爱而不知以为仁实而不知以为忠当而不知以为信蠢动而相使不以为赐是故行而无迹事而无传　　刻意
无所于迕虚之至也不与物交淡之至也无所于逆粹之至也　　渔父
人有八疵非其事而事之谓之总莫之顾而进之谓之佞希意道言谓之谄不择是非而言谓之谀好言人之恶谓之谗析交离亲谓之贼称誉诈伪以败恶人谓之慝不择善否两容颊适偷拔其所欲谓之险此八疵者外以乱人内以伤身君子不友明君不臣荀子　　不苟
君子易知而难狎易惧而难胁畏患而不避义死欲利而不为所非交亲而不比言辩而不辞荡荡乎其有以殊于世也君子能亦好不能亦好小人能亦丑不能亦丑君子能则宽容易直以开导人不能则恭敬繜绌以畏事人小人能则倨傲僻违以骄溢人不能则□嫉怨诽以倾覆人故曰君子能则人荣学焉不能则人乐告之小人能则人贱学焉不能则人羞告之是君子小人之分也君子宽而不僈廉而不刿辩而不争察而不激宽立而不胜坚强而不暴柔从而不流恭敬谨慎而容夫是之谓至文诗曰温温恭人维德之基此之谓矣君子崇人之德扬人之善非谄谀也正义直指举人之过恶非毁疵也言己之光美拟于舜禹参于天地非夸诞也与时屈伸柔从若蒲苇非慑怯也刚强猛毅靡所不信非骄暴也以义变应知当曲直故也诗曰左之左之君子宜之右之右之君子有之此言君子之能以义屈伸变应也　　非相人有三不祥幼而不肯事长贱而不肯事贵不肖而不肯事贤是人之三不祥也人有三必穷为上则不能爱下为下则好非其上是人之一必穷也乡则不若背则谩之是人之二必穷也知行浅薄曲直有以县矣然而仁人不能推知士不能明是人之三必穷也　　臣道
仁者必敬人敬人有道贤者则贵而敬之不肖者则畏而敬之贤者则亲而敬之不肖者则疏而敬之其敬一也其情二也若夫忠信端□而不害伤则无接而不然是仁人之质也忠信以为质端□以为统礼义以为文伦类以为理喘而言臑而动而一可以为法则诗曰不僭不贼鲜不为则此之谓也恭敬礼也调和乐也谨慎利也斗怒害也故君子安礼乐利谨慎而无斗怒是以百举不过也　　法行
曾子曰同游而不见爱者吾必不仁也交而不见敬者吾必不长也临财而不见信者吾必不信也三者在身曷怨人怨人者穷怨天者无识失诸己而反诸人岂不亦迂哉
　交谊总部总论二
韩诗外传
　　论交
传曰君子洁其身而同者合焉善其音而类者应焉马鸣而马应之牛鸣而牛应之非和也其势然也故新沐者必弹冠新浴者必振衣莫能以己之皭皭容人之混污然诗曰我心匪鉴不可以茹子路曰人善我我亦善之人不善我我亦不善之子贡曰人善我我亦善之人不善我我则引之进退而已耳颜回曰人善我我亦善之不善我我亦善之三子所持各异问于夫子夫子曰由之所言蛮貊之言也赐之所言朋友之言也回之所言亲属之言也诗曰人之无良我以为兄与人以实虽疏必密与人以虚虽戚必疏夫实之与实如胶如漆虚之与虚如薄冰之见昼日君子可不留意哉诗曰神之听之终和且平大戴礼
　　曾子制言
蓬生麻中不扶自直白沙在泥与之皆黑是故人之相与也譬如舟车然相济达也己先则援之彼先则推之是故人非人不济马非马不走土非土不高水非水不流　　曾子疾病
与君子游苾乎如入兰芷之室久而不闻则与之化矣与小人游贷乎如入鲍鱼之次久而不闻则与之化矣是故君子慎其所去就与君子游如长日加益而不自知也与小人游如履薄冰每履而下几何而不陷乎哉　　文王官人
阴行以取名比周以相誉明知贤可以征与左右不同而交交必重己心说之而身不近之身近之而实不至而欢忠不尽欢忠尽见于众而貌克如此者隐于交友者也合志如同方共其忧而任其难行忠信而不相疑迷隐远而不相舍曰至友者也心色辞气其入人甚俞进退工故其与人甚巧其就人甚速其叛人甚易曰位志者也饮食以亲货贿以交接利以合故得望誉征利而依隐于物曰贪鄙者也刘向说苑
　　杂言
孔子曰不知其子视其所友不知其君视其所使又曰与善人居如入兰芷之室久而不闻其香则与之化矣与恶人居如入鲍鱼之肆久而不闻其臭亦与之化矣故曰丹之所藏者赤乌之所藏者黑君子慎所藏曾子从孔子于齐齐景公以下卿礼聘曾子曾子固辞将行晏子送之曰吾闻君子赠人以财不若以言今夫兰本三年湛之以鹿醢既成则易以匹马非兰本美也愿子详其所湛既得所湛亦求所湛吾闻君子居必择处游必择士居必择处所以求士也游必择士所以修道也吾闻反常移性者欲也故不可不慎也后汉王符潜夫论
　　交际
语曰人惟旧器惟新昆弟世疏朋友世亲此交际之理人之情也今则不然多思远而忘近背故而向新或历载而益疏或中路而相捐悟先圣之典戒负久要之誓言斯何故哉退而省之亦可知也势有常趣理有固然富贵则人争附之此势之常趣也贫贱则争去之此理之固然也夫与富贵交者上有称誉之用下有货财之益与贫贱交者大有赈贷之费小有假借之损今使官人虽兼桀跖之恶苟结驷而过士士犹以荣而归焉况其实有益者乎使处子虽抱颜闵之贤苟被褐而造门人犹以为辱而恐其复来况其实有损者乎故富贵易得宜贫贱难得适好服谓之奢僭恶衣谓之困厄徐行谓之饥馁疾行谓之逃责不候谓之倨慢数来谓之求食空造以为无意奉贽以为欲贷恭谦以为不肖抗扬以为不得此处子之羇薄贫贱之苦酷也夫处卑下之位怀北门之殷忧内见谪于妻子外蒙讥于士夫嘉会不从礼饯御不逮众货财不足以合好力势不足以仗急欢忻久交情好旷而不接则人无故自废疏矣渐疏则贱者逾自嫌而日引贵人逾务党而忘之夫以逾疏之贱伏于下流而望日忘之贵此谷风所为内摧伤而介推所以赴深山也夫交利相亲交害相疏是故长誓而废必无用者也交渐而亲必有益者也俗人之相与也有利生亲积亲生爱积爱生是积是生贤情苟贤之则不自觉心之亲之口之誉之也无利生疏积疏生憎积憎生非积非生恶情苟恶之则不自觉心之外之口之毁之也是故富贵虽新其势日亲贫贱虽旧其势日除此处子所以不能与官人竞也世主不察朋友之所至而苟信贵臣之言此洁士所以独隐翳而奸雄所以党能臣也昔魏其之客流于武安长平之吏移于冠军廉颇翟公载盈载虚夫以四君之贤藉旧贵之夙恩客犹若此则又况乎生贫贱者哉唯有古烈之风志义之士为不然尔恩有所结终身无解心有所矜贱而益笃诗云淑人君子其仪一兮心如结兮故岁寒然后知松柏之后雕也隘然后知其人之笃固也侯嬴豫让出身以报恩鱄诸荆轲奋命以效用故死可为也处之难尔庞勋勃貂一旦见收亦立为义报况累旧乎故邹阳称之曰桀之狗可使吠尧跖之客可使刺由岂虚言哉俗士浅短急于目前见赴有益则先至顾无用则后辈是以欲速之徒竞推上而不暇接下争逐前而不遑恤后是故韩安国能遗田蚡五百金而不能赈一穷翟方进称淳于长而不能荐一士夫安国方进前世之忠良也而犹若此则又况乎末涂之下相哉此奸雄所以逐党进而处子所以愈壅蔽也非明圣之君孰能昭察且夫怨恶之生若二人偶焉苟相对也恩情相向推极其意精诚相射贯心达髓爱乐之隆轻相为死是故侯生豫子刎颈而不恨苟相背也心情乖平推极其意分背奔驰穷东极西心尚未决是故陈余张耳老相全灭而无感痛从此观之交际之理其情大矣非独朋友为然君臣夫妇亦犹是也当其欢也父子不能间及其乖也怨雠不能先是故圣人常慎微以敦其终富贵未必可重贫贱未必可轻人心不同好度量相万亿许由让其帝位俗人有争县职孟轲辞禄万锺小夫贪于升食故曰鹑鷃群游终日不休乱举聚跱不离蒿茆鸿鹄高飞双别乖离通千达万志在陂池鸾凤翱翔黄历之上徘徊太清之中随景风而飘飖时抑扬以从容意犹未得喈喈然长鸣蹶号振翼陵朱云薄升极呼吸阳露旷旬不食其意尚犹嗛嗛如也三者殊务各安所为是以伯夷采薇而不恨巢父木栖而自愿由斯观诸士之志量固难测度凡百君子未可以富贵骄贫贱谓贫贱之必我屈也诗云德輶如毛民鲜克举之世有大难者四而人莫之能行也一曰恕二曰平三曰恭四曰守夫恕者仁之本也平者义之本也恭者礼之本也守者信之本也四者并立四行乃具四行具存是谓真贤四本不立四行不成四行无一是谓小人所谓恕者君子之人论彼恕于我动作友声故人君不开精诚以示贤忠贤忠亦无以得达易曰王明并受其福是以忠臣必待明君乃能显其节良吏必得察主乃能成其功君不明则大臣隐下不竭忠又群司舍法而阿贵夫忠言所以为安也不贡必危法禁所以为治也不奉必乱忠之贡与不贡法之奉与不奉其秉皆在于君非臣下之所能为也是故圣人求之于己不以责下凡为人上法术明而赏罚必者虽无言语而势自治治贾一倍以相高苟能富贵虽积狡恶争称誉之终不见非苟处贫贱恭谨为不肖终不见是此俗化之所以浸败而礼义之所以消衰也世有可患者三三者何曰情实薄而辞称厚念实忽而文想忧怀不来而外克期不信则惧失贤信之则诖误人此俗士可厌之甚者也是故孔子疾夫言之过其行者诗伤蛇蛇硕言出自口矣巧言如簧颜之厚矣今世俗之交也未相照察而求深固探怀扼腕拊心祝诅苟欲相护论议而已分背之日既得之后则相弃忘或受人恩德先以济度不能拔举则因毁之为生瑕衅明言我不遗力无奈自不可尔诗云知我如此不如无生先合而后忤有初而无终不若本无生意强自誓也君子屡盟乱是用长大人之道周而不比微言相感掩若同符又焉用盟孔子恂恂似不能言者又称誾誾言唯谨也士贵有辞亦憎多口故曰文质彬彬然后君子与其不忠刚毅木讷尚近于仁呜呼哀哉凡今之人言方行圆口正心邪行与言谬心与口违论古则知称夷齐原颜言今则必官爵职位虚谈则知以德义为贤贡荐则必阀阅为前处子虽躬颜闵之行性劳谦之质秉伊吕之才怀救民之道其不见资于斯世也亦已明矣荀悦申鉴
　　杂言下
