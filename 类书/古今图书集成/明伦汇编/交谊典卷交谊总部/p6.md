<!-- { "loadSidebar": true } -->
抱朴子曰余以朋友之交不宜杂浮面而不心扬云攸讥故虽位显名美门齐年敌而趋舍异规业尚乖互者未尝结焉或有矜其先达步高视远或遗忽陵迟之旧好或简弃后门之类味或取人以官而不能德其不遭知己零沦丘园者虽才深智远操清节高者不可也其进趋偶合位显官通者虽面墙庸琐必及也如此之徒虽能令壤虫云飞斥鷃戾天手捉刀尺口为祸福得之则排冰吐华失之则当春雕悴余代其踧蹐耻与共世穷之与达不能求也然而轻薄之人无分之子曾无疾非俄然之节星言宵征守其门庭翕然谄笑卑辞悦色提壶执贽时行索媚勤苦积久犹见嫌拒乃行因托长者以构合之其见受也则踊悦过于幽系之遇赦其不合也则懊悴剧于丧病之逮己也通塞有命道遗正直否泰付之自然津涂何足多咨嗟乎细人岂不鄙哉每为慨然助彼羞之昔庄周见惠子从车之多而弃其余鱼余感俗士不汲汲于攀及至也瞻彼云云驰骋风尘者不懋建德业务本求己而偏循高交以结朋党谓人理莫此之要当世莫此急也以岳峙独立者为涩吝疏拙以奴颜婢膝者为晓解当世风成俗习莫不逐末流遁遂往可慨者也或有德薄位高器盈志溢闻财利则惊掉见奇士则坐睡□缕杖策被褐负笈者虽文艳相雄学优融元同之埃芥不加接引若夫程郑王孙罗褒之徒乘肥衣轻怀金挟玉者虽笔不集札菽麦不辨为之倒屣吐食握发余徒恨不在其位有斧无柯无以为国家流秽浊于四裔投负人于北波虽势力足以移山拔海吹呼能令泥像登云造其门庭我则未暇也而多有下意怡颜匍匐膝进求交于若人以图其益悲夫生民用心之不钧何其辽邈之不肖也哉余所以同生圣世而抱困贱本后顾而不见者今皆追瞻而不及岂不有以乎然性苟不堪各从所好以此存亡予不能易也或又曰时移势变古今别务行立乎己名成乎人金玉经于不测者托于轻舟也灵鸟萃于元霄者扶摇之力也芳兰之芬烈者清风之功也屈士起于丘园者知己之助也今先生所交必清澄其行业所厚必沙汰其心性孑然只跱失弃名□结雠一世招怨流俗岂合和光同尘之义乎若比智而交则白屋不降公旦之贵若钧才而游则尼父必无入室之客矣抱朴子曰吾闻详交者不失人而泛结者多后悔故曩哲先择而后交不先交而后择也子之所论出人之计也吾之所守退士之志也子云玉浮鸟高皆有所因诚复别理一家之说也吾以为宁作不载之宝不飞之鹏不扬之兰无党之士亦损于夜光之质垂天之大含芳之卉不朽之兰乎且夫名多其实位过其才处之者犹□免于祸辱交之者何足以为荣福哉由兹论之则交彼而遇者虽得达不足贵芘之而□者譬如荫朽树之被笮也彼尚不能自止其颠厥亦安能救我之碎首哉吾闻大丈夫之自得而外物者其于庸人也盖逼迫不获已而与之形接虽以千计犹蚤虱之积乎衣而赘疣之攒乎体也失之虽以万数犹飞尘之去嵩岱邓林之堕朽条耳岂以有之为益无之觉损乎且夫朋友也者必取乎直亮多闻拾遗斥谬生无请言死无托辞终始一契寒暑不渝者然而此人良未易得而或默语殊涂或憎爱异心或盛合衰离或见利忘信其处人也譬犹禽鱼之结侣冰炭之同器欲其久合安可得哉夫父子天性好恶宜钧而子政子骏平论异隔南山伯奇辩讼有无面别心殊其来尚矣总而混之不亦难哉世俗之人交不论志逐名趋势热来冷去见过不改视迷不救有利则独专而不相分有害则苟免而不相恤或事便则先取而不让值机会则卖彼以安此凡如是则有不如无也天下不为尽不中交也率于为益者寡而生累者众知人之明上圣所难而欲力厉近才短于鉴物者务广其交又欲使悉得可与经夷险而不易情历危苦而相负荷者吾未见其可多得也虽搜琬琰于培塿之上索鸾凤乎鹪鹩之巢未为难也吾亦岂敢谓蓝田之阳丹穴之中为无此物哉亦直言其稀已矣夫操尚不同犹金沉羽浮也志好之乖次犹火升而水降也苟不可同虽造化之灵大块之匠不可使同也何可强乎余禀讷骀加之以天挺笃懒诸戏弄之事弹□博奕皆所恶见及飞轻走迅游猎傲览咸所不为殊不喜嘲凡此数者皆时势所好莫不□之而余悉阙焉故亲交所以尤辽也加以挟直好吐忠荩药石所集甘心者鲜又欲勉之以学问谏之以驰竞止其樗蒱节其沉湎此又常人所不能悦也毁方瓦合违情偶俗人之爱力其所不堪而欲好日新安可得哉知其如此而不辩改之可不谓之暗于当世拙于用大乎夫交而不卒合而又离则两受不弘之名俱失克终之美夫厚则亲爱生焉薄则嫌隙结焉自然之理也可不详择乎为可临觞拊背执手须臾欲多其数而必其全吾所惧也或曰然则都可以无交乎抱朴子答曰何其然哉夫畏水者何必废舟楫忌伤者何必弃斧斤交之为道其来尚矣天地不交则不泰上下不交即乖志夫不泰则二气隔并矣志乖则天下无国矣然始之甚易终之觉难患乎所结非其人败于争小以忘大也易美金兰诗咏百朋虽有兄弟不如友生切思三益大圣所嘉门人所以增亲恶言所以不至管仲所以免诛戮而立霸功子元所以去亭长而驱朱轩者交之力也单弦不能发韶下之和音子色不能成衮龙之玮煜一味不能合伊鼎之甘独木不能致邓林之茂元圃极天盖由众石之积南溟浩瀁实须群流之赴明镜举则倾冠见矣羲和照则曲影觉矣括修则枉刺之疾消矣良友结则辅仁之道弘矣达者知其然也所企及则必简乎胜己所降结必料乎同志其处也则讲道进德其出也则齐心比翼否则钧鱼钓之业泰则协经世之务安则有以精义危则有以相恤耻令谭肯专面地之笃不使王贡擅弹冠之美夫然故交道可贵也然实未易知势利生去就毁坏刎颈之契渐渍释胶漆之坚于是有忘素情之调叹或睚眦而不思遂令元伯巨卿之好独着于昔张耳陈余之变屡构于今推往寻来良可叹也夫梧禽不与鸱枭同枝麟虞不与豺狼连群清源不与浊潦混流仁明不与凶暗同处何者渐染积而移直道暴迫则生害也或人曰敢问全交之道可得闻乎抱朴子答曰君子交绝犹无恶言岂肯向所异辞乎杀身犹以许友岂名位之是竞乎善交狎而不慢和而不同见彼有失则正色而谏之告我以过则速改而不惮不以忤彼心而不言不以逆我耳而不纳不以巧辩饰其非不以华辞文其失不形同而神乖不匿情而口合不面从而背憎不疾人之胜己护其短而引其长隐其失而宣其得外无计数之诤内遗心竞之累夫然故鹿鸣之好全而伐木之刺息若乃轻合而不重离易厚而不难薄始如形影终为参辰至欢变为笃恨接援化成雠敌不祥之悔亦无及矣往者汉季陵迟皇辔不振在公之义替纷竞之俗成以违时为清高以救世为辱身尊卑礼坏大伦遂乱在位之人不务尽节委本趋末背实寻声王事废者其誉美奸过积者其功多莫不飞轮兼策星言假寐冒寒触暑以走权门市虚华之名于秉势之口买非分之位于卖官之家或争所欲还相屠灭于是公叔伟长疾其若彼力不能正不忍见之尔乃发愤着论杜门绝交斯诚感激有为而然盖矫枉而过正非经常之永训也徒当远非类之党慎谄黩之源何必裸袒以诡彼己断粒以刺玉食哉夫反之为非重谏而不止遂致大乱故礼义之所弃可以绝矣嵇中散集
　　家诫
人无志非人也但君子用心所欲准行自当量其善者必拟议而后动若志之所之则口与心誓守死无二耻躬不逮期于必济若心疲体懈或牵于外物或累于内欲不堪近患不忍小情则议于去就议于去就则二心交争二心交争则向所见役之情胜矣或有中道而废或有不成一篑而败以之守则不固以之攻则怯弱与之誓则多违与之谋则善泄临乐则肆情处逸则极意故虽繁华熠熠无结秀之勋终年之勤无一旦之功斯君子所以叹息也若夫申胥之长吟夷齐之全洁展季之执信苏武之守节可谓固矣故以无心守之安而体之若自然也乃是守志之盛者可耳所居长吏但宜敬之而已矣不当极亲密不宜数往往当有时其众人又不当宿留所以然者长吏喜问外事或时发举则怨或者谓人所说无以自免也若行寡言慎备自守则怨责之路解矣其立身当清远若有烦辱欲人之尽命托人之请求当谦辞逊谢其素不预此辈事当相亮耳若有怨急心所不忍可外违拒密为济之所以然者上远宜适之几中绝常人淫辈之求下全束修无玷之称此又秉志之一隅也凡行事先自审其可不差于宜宜行此事而人欲易之当说宜易之理若使彼语殊佳者勿羞折遂非也若其理不足而更以情求来守人虽复云云当坚执所守此又秉志之一隅也不须行小小束修之意气若见穷乏而有可以赈济者便见义而作若人从我欲有所求先自思省若有所损废多于今日所济之义少则当权其轻重而拒之虽复守辱不已犹当绝之然大率人之告求皆彼无我有故来求我此为与之多也自不如此而为轻竭不忍面言强逼小情未为有志也夫言语君子之机机动物应则是非之形着矣故不可不慎若于意不善了而本意欲言则当惧有不了之失且权忍之后视向不言此事无他不可则向言或有不可然则能不言全得其可矣且俗人传吉迟传凶疾又好议人之过阙此常人之议也坐言所言自非高议但是动静消息小小异同但当高视不足和答也非义不言详静敬道岂非寡悔之谓人有相与变争未知得失所在慎勿预也且默以观之其非行自可见或有小是不足是小非不足非至竟可不言以待之就有人问者犹当辞以不解近论议亦然若会酒坐见人争语其形势似欲转盛便当亟舍去之此将斗之兆也坐视必见曲直党不能不有言有言必是在一人其不是者方自谓为直则谓曲我者有私于彼便怨恶之情生矣或便获悖辱之言正坐视之大见是非而争不了则仁而无武于义无可当远之也然大都争讼者小人耳正复有是非共济汗漫难胜可足称哉就不得远取醉为佳若意中偶有所讳而彼必欲知者若守大不已或劫以鄙情不可惮此小辈而为所搀引以尽其言今正坚语不知不识方为有志耳自非知旧邻比庶几以下欲请呼者当辞以他故勿往也外荣华则少欲自非至急终无求欲上美也不须作小小卑恭当大谦裕不须作小小廉耻当全夫让若临朝让官临义让生若孔文举求代兄死此忠臣烈士之节凡人自有公私慎勿强知人知彼知我知之则有忌于我今知而不言则便是不知矣若见窃语私议便舍起勿使人忌也或时逼迫强与我共说若其言邪险则当正色以道义正之何者君子不容伪薄之言故也一旦事败便言某甲昔知吾事以宜备之深也凡人私语无所不有宜预以为意见之而走者何哉或偶知其私事与同则可不同则彼恐事泄思害人以灭迹也非意所钦者而来戏调嗤笑人之阙者但莫应从少共转至于不共而勿大冰矜趋以不言答之势不得久行自止也自非所监临相与无他宜适有壶榼之意束修之好此人道所通不须逆也过此以往是非通穆匹帛之馈车服之赠当深绝之何者常人皆薄义而重利今以自竭者必有为而作鬻货侥欢施而求报其俗人之所甘愿而君子之所大恶也阙七字
又愦不须离搂强劝人酒不饮自已若人来劝己辄当为持之勿诮勿逆也见醉熏熏便止慎不当至困醉不能自裁也梁刘勰新论
　　去情
