<!-- { "loadSidebar": true } -->
闻善言则拜告有过则喜有圣贤气象
和以处众宽以接下恕以待人君子人也
诚无悔恕无怨和无雠忍无辱
以责人之心责己则寡过以恕己之心恕人则全交寡言省谤寡欲保身耳不闻人之非目不视人之短口不言人之过庶几为君子性理会通
　　人伦
程氏曰人之于朋友修身诚意以待之疏戚在人而已不巧言令色曲从苟合以求人之与己也虽乡党亲戚亦然华阳范氏曰与贤于己者处则自以为不足与不如己者处则自以为有余自以为不足则日益自以为有余则日损续性理会通
　　三山丽泽录
遵岩王子曰仲尼终岁周流随地讲习上则见其邦君中则交其公卿大夫下则进其凡民如丈人渔父之属皆有意焉故光辉所及在乡满乡在国满国先生之出游亦似之按此先生
指王阳明
先生曰鸟兽不可与同
群非斯人而谁与此原是孔门家法吾人不论出处潜见取友求益原是吾人分内事予岂敢望古人之光辉傲然以教人传道为事取友求益窃有志焉若夫人之信否与此学之明与不明则存乎所遇非人所能强也至于闭门逾垣踽踽然洁身独行自以为高则又非予之初心薛瑄读书录
　　接人
圣人接人惟一诚
处己事上接下皆当以诚敬为主
待人当宽而有节
恭而不近于谀和而不至于流事上处众之道常人见贵人则加敬见敌者则敬稍衰于下人则慢之而已圣人于上下人己之间皆一诚敬之心接物大宜含弘如行旷野而有展步之地不然太狭而无以自容矣待人极当忠而不可欺我一致欺人乃所以自欺也行有不得反求诸己乃接物之要觉人诈而不形于言有余味
处人之难处者正不必厉声色与之辨是非较长短惟谨于自修愈谦愈约彼将自服不服者妄人也又何校焉先儒曰他山之石可以攻玉与小人处则动心忍性增修豫防而德乃进于人无憎恶之私惟公好恶而行之和而敬敬而和处众之道
不可因人曲为承顺而遂与之合惟以义相接则可以与之合人有不及者不可以己能病之
自敬则人敬之自慢则人慢之
防小人密于自修
谦以自牧安往而不善
自修笃敬所以远小人不恶而严
宁人负我毋我负人此言当留心
人未己知不可急求其知人未己合不可急与之合人以说而动未有不失其正者未合者不可强言以钩之若然则近于谲
心诚色温气和辞婉必能动人
虚心接人则于人无忤自满者反是
处乡党尤宜谨其所为道无不在故也
接人皆当以诚意
于人之微贱皆当以诚敬待之不可忽慢
处乡人皆当敬而爱之虽三尺童子亦当以诚心爱之不可侮慢也一失人则人皆莫之与孤立而无助矣
无妄主于人庶几不失所守
　　器量
天无不包地无不载君子法之
人须有容乃大古谓山薮藏疾川泽纳污瑾瑜掩瑕有容之谓也程子谓人天资有量者虽江海之大皆有满唯圣人之量道也自无满时近观人素称有量者不能不满益信程子之言矣忍所不能忍容所不能容惟识过人者能之
经曰有容德乃大有忍事乃济者宜深体之
惟宽可以容人惟厚可以载物
凡深藏者必重器而显露者必贱物
持盈惟有德者能之
人有才而露只是浅深则不露方为一事即欲人知浅之尤甚者也识高则量大气盛则声宏
识量大则毁誉欣戚不足以动其中
必能忍人不能忍之触忤斯能为人不能为之事功凡事分所当为不可有一毫矜伐之意德冠古今功满天下皆分内事与人一毫殊不相干何矜伐之有凡事皆当推功让能于人不可有一毫自德自能之意天地公共之理人得之为性人能尽其性是亦公共之理耳无可矜伐者故程子曰达理则乐天而不竞内充故退让而不矜闻人毁己而怒则誉己者至矣
人誉己果有善但当持其善不可有自喜之心无善则增修焉可也人毁己果有恶即当去其恶不可有恶闻之意无恶则加勉焉可也外物得亦不喜失亦不怒则心定矣得失而喜怒生焉是犹累于外物而心未定也闻人毁己即怫然怒是水不可矶也其小也固矣不为众誉而加喜不为众毁而加戚其过人远矣疑人轻己者皆内不足略有与人计较短长意即是渣滓消融未尽
王达笔畴
　　交道
先淡后浓先疏后亲先远后近交朋友之道也世之人喜于目前而不虑于日后一言稍合杀羔羊具美酒出妻子倾肝胆虽丝竹无以喻其和虽金石无以喻其坚惟恐心之不结颈之不刎情之不通也及乎片言不合一利不均一食不至则怒心斯生各相厌斁凡昔日出妻子者造之为是非之根倾肝胆者畜之为哗诘之本其和且坚者变之为干戈矛盾之相仇矣不亦深可戒哉是故晏平仲善与人交久而敬之者不过以义相合尔吁君子之交淡如水小人之交浓如醴水虽淡久而味长醴虽浓久而怨起吾闻之古人云察其言观其色究其心约交之道也圣人云泛爱众而亲仁泛爱众固美事也然不亲仁则流于旷荡无节而不知所归今有人焉其言甚甘未足信也必也察其色其色甚和未足信也必也究其心心与色同色与言合此必正直忠孝之士也与之交则无悔其有欲言不言而藏钩钳之机欲笑不笑而含捭阖之意此必奸人也由是而知其心矣欲与我交其可哉远之可也敬之可也交乎心则不可也我以厚待人人以薄待我匪薄也我厚之未至也我以礼接人人以虐加我匪虐也我礼之未至也厚也礼也自我行之薄也虐也由我召之彼何罪耶然则厚矣礼矣彼复薄虐者乃我命也彼何罪耶是故不怨天不尤人庶几君子乎以言讥人此学者之大病取祸之大端也夫君子之存心皆天理也天理存则心平而气和心平而气和则人有过自能容之矣尚何用言讥之哉大抵好以言讥人者必其忮心之重者也惟其忮心之重也所以见人富贵则忌之见人声名则疾之忌之疾之之心蓄之于平日讥之激之之言发之于寻常殊不知结怨已深构祸已稔身亡家破不可已矣是故君子贵乎养心焉稠人广坐之中不可极口议论逞己之长非惟惹□抑亦伤人岂无有过者在其中耶议论到彼则彼不言而心憾且如对官长而言清则不清者见怒对朋友而言直则不直者见憎彼不自责其将谓我有意而为之矣彼或有祸我能免乎惟有简言语和颜色随问即答者庶几耳君子不可以己之长露人之短天地间长短不齐物之自然也蕞尔之躯岂能事事而长哉必欲炫己之长露人之短则跬步而成雠矣何也讳莫讳乎己之短乐莫乐于人之掩其短彼既扬我短矣不憾者千百人一人耳然则言人之短者可谓之种祸君子之处世不可有轻人之心亦不可有上人之心怀轻人之心者类乎薄挟上人之心者类乎狂贵乎平而不贵乎紊有轻人上人之心则客气常在而心无顷刻之乐矣世之文士见愚人得富贵则不惟颜色轻之而心实轻之见君子得声名则不特念虑□之而动静亦□之是大可叹也天之生物物不能齐吾当平心酬酢于贤愚之间可也彼徒有轻人之心而造物者窃笑之彼徒有上人之心而学问日损之又曷若虚己接物以为进德修业之基耶贵人之前莫言穷彼将谓我求其荐矣富人之前莫言贫彼将谓我求其济矣是以群众之中淡然漠然付之谨默可也穷也贫也皆命也非告人而可脱者也遵生八笺
　　高子论交友
毛诗序云自天子以至庶人未有不须友道以成者也但今之世友道日偷交情日薄见则握手相亲背则反舌相诋何人心之不古乃尔此辈自薄非薄我也不知诋我以悦他人他人有心亦防尔诋自己辗转猜忌智巧百出视友道为路尘宜管鲍陈雷之绝世也吾意初与人交深情厚貌不易洞晓何术以知其心地之善恶情性之邪正也但以吾心之美恶邪正以交其人彼虽奸险欲伺吾隙吾无隙可伺彼将奈何彼虽贪婪欲窥我败我无败可窥彼将奈何与之谈必先以仁义彼之愚我邪我之言勿听也与之饮必敬以酒食彼之诱我乱我之事勿行也我无私彼将何以行其私我无好彼将何以投我好自防谨密则郛郭坚完外操矛盾何以祸我但今之人自作恶业丑行始欲人协已谋取必与乃厚人若骨肉虽父母妻子不若也苟所谋幸成则人必挟我求不遂即变交好为寇雠非金帛货殖不祸也果人祸我抑果自祸而然耶人心孰不乐为善但以正感正以邪感邪邪正分于应感岂果人人皆小人而世无君子耶道谊之在天下亦未全灭也但千百中一二耳奈何移君子之道谊而近全于市人在在有之也此又何说哉近辈有与胜己者谈不问其言之是非啧啧是赞听彼大言不惭与不若己者谈不问其言之可否嘐嘐是诋愧彼缄言似讷遂使过无从知善无从进直谅之道三益之友淹没无闻矣夫贵者能以直友为可重则事功日进而望誉日隆富者能以直友为可宝则家业日昌而声名日着奈何对贵者而言直不惟交疏且目为妄人语富者而言直不惟友薄且名为恶客求其德贤者而亲之耻佞人而远之者几人哉古者贵择交且交以心匪交以面也交不能择友不以心是诚面交矣何能久且敬哉故君子宁寡交以自全抱德以自重鄙泛交以求荣趋附以自贱也同门同业一贵一贫在贵者当念其穷勿以路人视故人分所有以周急厚道也在穷者亦当安其穷勿羡人以怨人希所有以自足亦厚道也奈何贵者不古而穷者不明昧此二者何得于友耶举世皆尔尔果何人为丈夫哉图书编
　　论仪礼士相见礼
古者士之相见仪文曲折而心本忠诚体貌谦恭而事实简易如摰用雉雁羔麛达其情耳后世渐加以货币遂至视多寡为厚薄尚德之风微矣宾主相接揖让有度尊揖卑者拱手卑揖尊者磬折稍有差等恭敬自存今则折腰扫地卑伏失容足恭过礼虚文盛而实德衰矣夫相见之礼止于再拜后世以亲师尊长加至四拜前辈习以为常近则漫无隆杀增益日多恭而无礼则劳何为者哉古人接谈随在皆有规警使人正听而无邪思近世忠信薄而人心叵测忌讳多而直道难行面谀背憎言不由衷喋喋何益哉夫尊卑相交瞻视有式古人容貌辞气罔不将之以令仪故卒度卒获一以敬为主耳若夫心志靡定自游目失常斯有上傲下忧倾奸之病可不慎欤　交谊总部选句
乐毅报燕惠王书古之君子交绝不出恶声
邹阳书白头如新倾盖如故何则知与不知也屈原离骚乐莫乐兮新相知悲莫悲兮生别离汉东方朔答宾戏皆俟命而神交有匪言之所信后汉荀悦三游论立气势作威福结私交以立强于世者谓之游侠蔡邕真定直父碑其接友也审辨真伪明于知人度终始而后交情不疏而貌亲又范史云碑游集太学知人审友苟非其类无所容纳诸葛亮交论埶力之交难以经远士之相知温不增华寒不改叶能贯四时而不衰历夷险而益固晋陆云与杨彦明书永耀已葬冥冥远矣存想其人痛切肝怀奈何奈何闻伯华善佳深慰存亡人生有终谁得免此且使继嗣克胜堂构有绍亦存亡之愿也朋类丧索同好日尽如此生辈那可复多耶陶潜归去来辞请息交以绝游世与我而相遗复驾言兮焉求阮孚正论夫交游者俦党结于家威权倾其国或以利厚而结或以名高相求同则誉广异则毁深朝有两端之议家有不协之论至令父子不相好兄弟异交游破和睦之道长争讼之源宋王僧达祭颜光禄文清交素友比景共波
梁昭明太子七契陶嘉月而结交游藉芳辰而宴朋友唐王勃滕王阁序胜友如云高朋满座
柳宗元先友记君之所与凡天下善士举集焉信让而大显道博而无杂今之世言交者以为端敢悉书所尢厚者附兹石以铭于背汉苏武诗骨肉绿枝叶结交亦相因
晋阮籍诗如何金石交一旦更离伤
