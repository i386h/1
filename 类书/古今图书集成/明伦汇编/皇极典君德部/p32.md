<!-- { "loadSidebar": true } -->
诗经大雅下武王配于京世德作求永言配命成王之孚媚兹一人应侯顺德永言孝思昭哉嗣服
假乐假乐君子显显令德宜民宜人受禄于天威仪抑抑德音秩秩无怨无恶率由群匹周颂烈文无竞维人四方其训之不显维德百辟其刑之左传子产曰夫令名德之舆也德国家之基也有基无坏毋亦是务乎有德则乐乐则能久诗云乐只君子邦家之基有令德也夫上帝临汝无贰尔心有令名也夫恕思以明德则令名载而行之是以远至迩安易川灵图黄气抱日辅臣纳忠德至于天日抱戴至德之萌五星若贯珠诗含神雾德化充塞照润八冥则鸾臻也
春秋孔演图王者德政海内富昌则镇星入阙春秋潜潭巴君德应阳君臣得道□度则日含王字含王字者日中有王字也王者德象日光所照无不及也君德应阳则醴泉出
孝经内事君有德天下欣心大丰盛
