<!-- { "loadSidebar": true } -->
高帝建元元年夏四月甲午以齐王受宋禅即皇帝位按南齐书高帝本纪太祖高皇帝讳道成字绍伯姓萧氏小讳斗将汉相国萧何二十四世孙也何子酇定侯延生侍中彪彪生公府掾章章生皓皓生仰仰生御史大夫望之望之生光禄大夫育育生御史中丞绍绍生光禄勋闳闳生济阴太守阐阐生吴郡太守永永生中山相苞苞生博士周周生蛇丘长矫矫生州从事逵逵生孝廉休休生广陵府丞豹豹生大中大夫裔裔生淮阴令整整生即丘令生辅国参军乐子宋升明二年九月赠太常生皇考萧何居沛侍中彪免官居东海兰陵县中都乡中都里晋元康元年分东海为兰陵郡中朝乱淮阴令整字公齐过江居晋陵武进县之东城里寓居江左者皆侨置本土加以南名于是为南兰陵兰陵人也皇考讳承之字嗣伯少有大志才力过人宗人丹阳尹摹之北兖州刺史源之并见知重初为建威府参军义熙中蜀贼谯纵初平皇考迁扬武将军安固汶山二郡太守善于绥抚元嘉初徙为威烈将军济南太守七年右将军到彦之北伐大败敌乘胜破青部诸郡国别帅安平公乙旃眷寇济南皇考率数百人拒战退之敌众大集皇考使偃兵开城门众谏曰贼众我寡何轻敌之甚皇考曰今日悬守穷城事已危急若复示弱必为所屠惟当见强待之耳敌疑有伏兵遂引去青州刺史萧思话欲委镇保险皇考固谏不从思话失据溃走明年征南大将军檀道济于寿张转战班师滑台陷没兖州刺史竺灵秀抵罪宋文帝以皇考有全城功手书与都督长沙王义欣曰承之理民直亦不在武干后今拟为兖州刺史檀征南详之皇考与道济无素故事遂寝迁辅国镇北中兵参军员外郎十年萧思话为梁州刺史皇考为其横野府司马汉中太守氐帅杨难当寇汉川梁州刺史甄法护弃城走思话至襄阳不进皇考轻军前行攻氐伪魏兴太守薛健于黄金山□之黄金山张鲁旧戍南接汉川北枕驿道险固之极健既溃散皇考即据之氐伪梁秦二州刺史赵温先据州城闻皇考至退据小城薛健退屯下桃城立柴营皇考引军与对垒相去二里健与伪冯翊太守蒲旱子悉力出战皇考大破之健等闭营自守不敢出思话继至贼乃稍退皇考进至峨公山为左卫将军沙州刺史吕平大众所围积日建武将军萧汪之平西督护段虬等至表里奋击大破之难当又遣息和领步骑万余夹汉水两岸援赵温攻逼皇考相拒四十余日贼皆衣犀甲刀箭不能伤皇考命军中断槊长数尺以大斧捶其后贼不能当乃焚营退皇考追至南城众军自后而进连战皆捷梁州平诏曰承之□命先驱蒙险深入全军屡□奋其忠果可龙骧将军随府转宁朔司马太守如故入为太子屯骑校尉文帝以平氐之劳青州缺将欲授用彭城王义康秉政皇考不附乃转为江夏王司徒中兵参军龙骧将军南泰山太守封晋兴县五等男邑三百四十户迁右军将军元嘉二十四年殂年六十四梁土民思之于峨公山立庙祭祀升明二年赠散骑常侍金紫光禄大夫太祖以元嘉四年丁卯岁生姿表英异龙颡钟声鳞文遍体儒士雷次宗立学于鸡笼山太祖年十三受业治礼及左氏春秋十七年宋大将军彭城王义康被黜镇豫章皇考领兵防守太祖舍业南行十九年竟陵蛮动文帝遣太祖领偏军讨沔北蛮二十一年伐魏至丘槛山并破走二十三年雍州刺史萧思话镇襄阳启太祖自随戍沔北讨樊邓诸山蛮破其聚落初为左军中兵参军二十七年魏围汝南戍主陈宪台遣宁朔将军臧质安蛮司马刘康祖救之文帝使太祖宣旨授节度闻魏主拓跋焘向彭城质等回军救援至盱眙太祖与质别军主胡宗之等五军步骑数千人前驱焘已潜过淮卒相遇于莞山下合战败绩缘淮奔退宗之等皆陷没太祖还就质固守为敌所攻围甚危急事宁还京师二十九年领偏军征仇池梁州西界旧有武兴戍晋隆安中没属氐武兴西北有兰□戍去仇池二百里太祖击二垒皆破之遂从谷口入关未至长安八十里梁州刺史刘秀之遣司马马注助太祖攻谈堤城拔之伪河间公奔走敌救兵至太祖军力疲少又闻文帝崩乃烧城还南郑袭爵晋兴县五等男孝建初除江夏王大司马参军随府转太宰迁员外郎直阁中书舍人西陵王抚军参军建康令新安王子鸾有盛宠简选僚佐为北军中郎中兵参军陈太后忧起为武烈将军复为建康令中兵如故景和世除后军将军值明帝立为右军将军时四方反叛会稽太守寻阳王子房及东诸郡皆起兵明帝加太祖辅国将军率众东讨至晋陵与贼前锋将程杆孙昙瓘等战一日破贼十二垒分军定诸县晋陵太守袁摽弃城走东境诸城相继奔散徐州刺史薛安都反彭城从子索儿寇淮阴山阳太守程天祚举城叛徐州刺史申令孙又降征太祖讨之时太祖平东贼还又将南讨出次新亭前军已发而索儿自雎陵渡淮马步万余人击杀台军主孙耿纵兵逼前军张永营告急明帝闻贼渡遽追太祖往救之屯破釜索儿向锺离永遣宁朔将军王宽据盱眙遏其归路索儿击破台军主高道庆走之于石□将西归王宽与军主任农夫先据白鹄涧张永遣太祖驰督宽索儿东要击太祖使不得前太祖鼓行结阵直入宽垒索儿望见不敢发经数日索儿引军顿石梁太祖追之至葛冢候骑还云贼至太祖乃顿军引管分两马军夹营外以待之俄顷贼马步奄至又推火车数道攻战相持移日乃出轻兵攻贼西使马军合击其后贼众大败追奔获其器仗进屯石梁涧北索儿夜遣千人来斫营营中惊太祖卧不起宣令左右案部不得动须臾贼散太祖议欲于石梁西南高地筑垒通南道断贼走路索儿果来争之太祖率军击破之贼马自相践藉死索儿走向锺离太祖追至黯黮而还除骁骑将军封西阳县侯邑六百户迁巴陵王卫军司马随镇会稽江州刺史晋安王子勖遣临川内史张淹自鄱阳峤道入三吴台军主沈思仁与伪龙骧将军任皇镇西参军刘越绪各据险相守明帝遣太祖领三千人讨之时朝廷器甲皆充南讨太祖军容寡阙乃编□皮为马具装析竹为寄生夜举火进军贼望见恐惧未战而走还除桂阳王征北司马南东海太守行南徐州事初明帝遣张永沈攸之以众喻降薛安都谓太祖曰吾今因此北讨卿意以为何如太祖对曰安都才识不足狡猾有余若长辔缓御则必遣子入朝今以兵逼之彼将惧而为计恐非国之利也帝曰众军猛锐何往不□卿每杖策幸勿多言安都见兵至果引北敌永等败于彭城淮南孤弱以太祖为假冠军将军持节都督北讨前锋诸军事镇淮阴泰始三年沈攸之吴喜北败于睢口诸城戍大小悉奔归敌遂进至淮北围角城戍主贾法度力弱不敌诸将劝太祖渡岸救之太祖不许遣军主高道庆将数百张弩浮舰淮中遥射城外敌弩一发数百箭俱去敌骑相引避之乃命进战城围即解迁督南兖徐二州诸军事南兖州刺史持节假冠军督北讨如故五年进督兖青冀三州六年除黄门侍郎领越骑校尉不拜复授冠军将军留本任明帝常嫌太祖非人臣相而民间流言云萧道成当为天子明帝愈以为疑遣冠军将军吴喜以三千人北使令喜留军破釜自持银壶酒封赐太祖太祖戎衣出门迎即酌饮之喜还帝意乃悦七年征还京师部下劝勿就征太祖曰诸卿暗于见事主上自诛诸弟为太子稚弱作万岁后计何关佗族惟应速发事缓必见疑今骨肉相害自非灵长之运祸难将兴方与卿等□力耳拜散骑常侍太子左卫率时世祖以功当别封赣县太祖以一门二封固辞不受诏许之食邑二百户明帝崩遗诏为右卫将军领卫尉加兵五百人与尚书令袁粲护军褚渊领军刘□共掌机事又别领东北选事寻解卫尉加侍中领石头戍军事明帝诛戮蕃戚江州刺史桂阳王休范以人凡获全及苍梧王立更有窥伺觊望密与左右阉人于后堂习驰马招聚士众元徽二年五月举兵于寻阳收略官民数日得士众二万人骑五百匹发盆口悉乘商旅船舰大雷戍主杜道欣鹊头戍主刘期告变朝廷惶骇太祖与护军褚渊征北张永领军刘□仆射刘秉游击将军戴明宝骁骑将军阮佃夫右军将军王道隆中书舍人孙千龄员外郎杨运长集中书省计议莫有言者太祖曰昔上流谋逆皆因淹缓至于覆败休范必远惩前失轻兵急下乘我无备今应变之术不宜念远若偏师失律则太沮众心宜顿新亭白下坚守宫掖东府石头以待贼千里孤军后无委积求战不得自然瓦解我请顿新亭以当其锋征北可以见甲守白下中堂旧是置兵地领军宜屯宣阳门为诸军节度诸贵安坐殿中右军诸人不须竞出我自前驱破贼必矣因索笔下议并注同中书舍人孙千龄与休范有密契独曰宜依旧遣军据梁山鲁显闲右卫若不出白下则应进顿南州太祖正色曰贼今已近梁山岂可得至新亭既是兵冲所以欲死报国耳常曰乃可屈曲相从今不得也座起太祖顾谓刘□曰领军已同鄙议不可改易乃单车白服出新亭加太祖使持节都督征讨诸军事平南将军加鼓吹一部治新亭城垒未毕贼前军已至太祖方解衣高卧以安众心乃索白虎幡登西垣使宁朔将军高道庆羽林监陈显达员外郎王敬则浮舸与贼水战自新林至赤岸大破之烧其船舰死伤甚众贼步上新林太祖驰使报刘□急开大小桁拨淮中船舫悉渡北岸休范乘肩舆率众至垒南上遣宁朔将军黄回马军主周盘龙将步骑出垒对阵休范分兵攻垒东短兵接战自已至午众皆失色太祖曰贼虽多而乱寻破也杨运长领三齐射手七百人引强命中故贼不得逼城未时张敬儿斩休范首太祖遣队主陈灵宝送首还台灵宝路中遇贼军埋首道侧台军不见休范首愈疑惧贼众亦不知休范已死别率杜黑蠡急攻垒东司空主簿萧惠领数百人突入东门叫噪至堂下城上守门兵披退太祖挺身上马率数百人出战贼皆推楯而前相去数丈分兵横射太祖引满将发左右将戴仲绪举楯扞之箭应手饮羽伤百余人贼死战不能当乃却众军复得保城与黑蠡拒战自晡达明旦矢石不息其夜大雨鼓叫不复相闻将士积日不得寝食军中马夜惊城内乱走太祖秉烛正坐厉声呵止之如此者数四贼帅丁文豪设伏破台军于皂荚桥直至朱雀桁刘□欲开桁王道隆不从□及道隆并战没初□高尚其意托造园宅名为东山颇忽世务太祖谓之曰将军以顾命之重任兼内外主上春秋未几诸王并幼冲上流声议遐迩所闻此是将军艰难之日而将军深尚从容废省羽翼一朝事至虽悔何追□竟不纳贼进至杜姥宅车骑典签茅恬开东府纳贼冠军将军沈怀明于石头奔散张永溃于白下宫内传新亭亦陷太后执苍梧王手泣曰天下败矣太祖遣军主陈显达任农夫张敬儿周盘龙等从石头济淮间道从承明门入卫宫阙休范既死典签许公与诈称休范在新亭士庶惶惑诣垒投名者千数太祖随得□烧之乃列兵登城北谓曰刘休范父子先昨皆已即戮尸在南冈下身是萧平南诸君善见观君等名皆已焚除勿有惧也台分遣众军击杜姥宅宣阳门诸贼皆破平之太祖振旅凯入百姓缘道聚观曰全国家者此公也太祖与袁粲褚渊刘秉引咎解职不许迁散骑常侍中领军都督南兖徐兖青冀五州军事镇军将军南兖州刺史持节如故进爵为公增邑二千户太祖欲分其功请益粲等户更日入直决事号为四贵秦时有太后穰侯泾阳高陵君称为四贵至是乃复有焉四年加太祖尚书左仆射本官如故休范平后苍梧王渐行凶暴南徐州刺史建平王景素少有令誉朝野归心景素亦潜为自全之计布款诚于太祖太祖拒而不纳七月羽林监袁祗奔景素便举兵太祖出屯元武湖遣众军北讨事平乃还太祖威名既重苍梧王深相猜忌几加大祸陈太妃骂之曰萧道成有功于国今若害之后谁复为汝着力者乃止太祖密谋废立五年七月戊子帝微行出北湖常单马先走羽仪禁卫随后追之于堤塘相蹈藉左右张互儿马坠湖帝怒取马置光明亭前自驰骑刺杀之因共屠割与左右作羌胡伎为乐又于蛮冈赌跳际夕乃还仁寿殿东阿毡屋中寝语左右杨玉夫伺织女度报我时杀害无常人怀危惧玉夫与其党陈奉伯等二十五人同谋于毡屋中取千牛刀杀苍梧王称敕使厢下奏伎因将首出与王敬则敬则送太祖太祖夜从承明门乘常所骑赤马入殿内惊怖既知苍梧王死咸称万岁及太祖践阼号此马为龙骧将军世谓为龙骧赤明日太祖戎服出殿庭槐树下召四贵集议太祖谓刘秉曰丹阳国家重戚今日之事属有所归秉让不当太祖次让袁粲粲又不受太祖乃下议备法驾诣东城迎立顺帝于是长刀遮粲秉等各失色而去甲午太祖移镇东府与袁粲褚渊刘秉各甲仗五十人入殿丙申进位侍中司空录尚书事骠骑大将军持节都督刺史如故封竟陵郡公邑五千户给油幢络车班剑三十人太祖固辞上命即骠骑大将军开府仪同三司庚戌进督南徐州刺史封杨玉夫等二十五人爵邑各有差十月戊辰又进督豫司二州初荆州刺史沈攸之与太祖于景和世同直殿省申以欢好以长女义兴公主妻攸之第三子元和攸之为郢州值明帝晚运阴有异图自郢州迁为荆州聚敛兵力将吏逃亡□讨质邻伍养马至二千余匹皆分赋戍逻将士使耕田而食廪财悉充仓储荆州作部岁送数千人仗攸之割留簿上供讨四山蛮装治战舰数百千艘沈之灵溪里钱帛器械巨积朝廷畏之高道庆家在华容假还过江陵道庆素便马攸之与宴饮于听事前合马槊道庆槊中破攸之马鞍攸之怒索刃槊道庆驰马而出还都说攸之反状请三千人袭之朝议虑其事难济太祖又保持不许太祖既废立遣攸之子司徒左长史元琰苍梧王诸虐害器物示之攸之未得即起兵乃上表称庆并与太祖书推功攸之有素书十数行常韬在裲裆角云是明帝与己约誓十二月遂举兵其妾崔氏许氏谏攸之曰官年已老那不为百口计攸之指裲裆角示之称太后令召己下都京师恐惧乙卯太祖入居朝堂命诸将西讨平西将军黄回为都督前驱前湘州刺史王蕴太后兄子少有□力以父揩名宦不达欲以将途自奋每抚刀曰龙渊太阿汝知我者叔父景文诫之曰阿答汝灭我门户蕴曰答与童乌贵贱觉异童乌景文子绚小字答蕴小字也蕴遭母丧罢任还至巴陵停舟一月日与攸之密相交构时攸之未便举兵蕴乃下达郢州世祖为郢州长史蕴期世祖出吊因作乱据郢城世祖知之不出蕴还至东府前又期太祖出太祖又不出吊再计不行外谋愈固司徒袁粲尚书令刘秉见太祖威权稍盛虑不自安与蕴及黄回等相结举事殿内宿卫主帅无不协同攸之反问初至太祖往石头与粲谋议粲称疾不相见□壬申夜起兵据石头刘秉恇怯晡时从丹阳郡载妇女入石头朝廷不知也其夜丹阳丞王逊告变秉从弟领军韬及直阁将军卜伯兴等严兵为内应太祖命王敬则于宫内诛之遣诸将攻石头王蕴将数百精手带甲赴粲城门已闭官军又至乃散众军攻石头斩粲刘秉走雒檐湖蕴逃斗场并擒斩之粲位任虽重无经世之略疏放好酒步屧白杨郊野闲道遇一士大夫便呼与酣饮明日此人谓被知顾到门求通粲曰昨饮酒无偶聊相要耳竟不与相见尝作五言诗云访迹虽中宇循寄乃沧州盖其志也刘秉少以宗室清谨见知孝武世秉弟遐坐通嫡母殷氏养女殷舌中血出众疑行毒害孝武使秉从弟祗讽秉启证其事秉曰行路之人尚不应尔今日乃可一门同尽无容奉敕众以此称之故为明帝所任苍梧废秉出集议于路逢弟韫韫开车迎问秉曰今日之事固当归兄邪秉曰吾等已让领军矣韫槌胸曰君肉中讵有血粲典签莫嗣祖知粲谋太祖召问嗣祖袁谋反何不启闻嗣祖曰事主义无二心虽死不敢泄也蕴嬖人张承伯藏匿蕴太祖并赦而用之黄回顿新亭闻石头鼓噪率兵来赴之朱雀有戍军受节度不听夜过会石头已平因称救援太祖知而不言抚之愈厚遣回西上流涕告别太祖屯阅武堂驰结军旅闰月辛丑诏假黄钺率大众出屯新亭中兴堂治严筑垒教曰河南称慈谅由掩胔广汉流仁实存殡朽近袤制兹营崇沟浚堑古墟曩隧时有湮移深松茂草或致刊剃凭轩动怀巡惶增怆宜并为收改葬并设薄祀二年正月沈攸之攻郢城不□众溃自经死传首京邑丙子太祖旋镇东府二月癸未进太祖太尉增封三千户都督南徐南兖徐兖青冀司豫荆雍湘郢梁益广越十六州诸军事太祖解骠骑辞都督不许乃表送黄钺三月己酉增班剑为四十人甲仗百人入殿丙子加羽葆鼓吹余并如故辛卯太祖诛镇北将军黄回大明泰始以来相承奢侈百姓成俗太祖辅政罢御府省二尚方诸饰玩至是又上表禁民间华伪杂物不得以金银为箔马乘具不得金银度不得织成绣裙道路不得着锦履不得用红色为幡盖衣服不得剪彩帛为杂花不得以绫作杂服饰不得作鹿行锦及局脚柽柏□牙箱笼杂物彩帛作屏障锦缘荐席不得私作器仗不得以七宝饰乐器又诸杂漆物不得以金银为花兽不得□铸金铜为像皆须墨敕凡十七条其中宫及诸王服用虽依旧例亦请详衷九月丙午进位假黄钺都督中外诸军事太傅领扬州牧剑履上殿入朝不趋赞拜不名置左右长史司马从事中郎掾属各四人使持节太尉骠骑大将军录尚书南徐州刺史如故固辞诏遣敦劝乃受黄钺辞殊礼甲寅给三望车三年正月乙巳太祖表蠲百姓逋负丙辰加前部羽葆鼓吹丁巳命太傅府依旧辟召丁卯给太祖甲仗五百人出入殿省甲午重申前命剑履上殿入朝不趋赞拜不名三月甲辰诏进位相国总百揆封十郡为齐公备九锡之礼加玺绂远游冠位在诸侯王上加相国绿綟绶其骠骑大将军扬州牧南徐州刺史如故太祖三让公卿敦劝固请乃受甲寅策相国齐公曰天地变通莫大乎炎凉悬象着明莫崇乎日月严冬播气贞松之操自高光景时昏若华之□弥显是故英睿当乱而不移忠贤临危而尽节自景和昏虐王纲弛紊太宗受命绍开中兴运属屯难四郊多垒萧将军震威华戎实资义烈康国济民于是乎在朕以不造夙罹闵凶嗣君失德书契未纪威侮五行虔刘九县神厌灵绎海水群飞彝器已尘宗禋谁主缀旒之殆未足为譬岂直小宛兴刺黍离作歌而已哉天赞皇宋实启明宰爰登寡昧纂承大业鸿绪再维闳基重造高勋至德振古绝伦昔保衡翼殷博陆匡汉方斯蔑如也今将授公典礼其敬听朕命乃者袁刘构祸实繁有徒子房不臣称兵协乱跨蹈五湖凭陵吴越浮祲亏辰沈氛晦景桴鼓振于王畿锋镝交乎天邑顾瞻宫掖将成茂草言念邦国剪为仇雠当此之时人无固志投袂殉难超然奋发执金板而先驰登寅军而戒路军政端严卒乘辑睦麾钺一临凶党冰泮此则霸业之基勤王之始也安都背叛窃据徐方敢率群凶陵虐淮浒索儿愚悖同恶相济天祚无象背顺归逆北鄙黔黎奄坠涂炭均人废职边师告警公受命宗祊精贯朝日拥节和门气逾霄汉破釜之捷斩馘蔽野石梁之战禽其渠帅保境全民江阳即序此又公之功也张淹迷昧弗顾本朝受自南区志图东夏潜军闲入窃觊不虞于时江服未夷皇涂荐阻公忠诚慷慨在险弥亮深识九变妙察五色以寡制众所向风偃朝廷无东顾之忧闽越有来苏之庆此又公之功也匈奴野心侵掠疆场前师失律王旅崩挠洒血成川伏尸千里寇焰侜张势振彭泗乘胜长驱窥觎京甸公奉辞伐罪戒旦晨征兵车始交氛祲时荡吊死抚伤弘宣皇泽俾我淮肥复沾盛化此又公之功也自兹厥后猃狁孔炽封豕长蛇重窥上国而世故相仍师出日老战士无临阵之心戎卒有怀归之思是以下邳精甲望气振恐角城高垒指日沦陷公眷言王事发愤忘食躬擐甲冑视险若夷短兵纔接巨猾鸟散分疆画界开创青兖此又公之功也泰始之末入参禁旅任兼军国事同顾命桂阳负众轻问九鼎裂冠毁冕拔本塞源入兵万乘之国顿戟象魏之下烈火焚于王城飞矢集乎君屋机变倏忽终古莫二群后忧惶元戎无主公按剑凝神则奇谋贯世秉旄指麾则懦夫成勇曾不崇朝新亭献捷信宿之间宣阳底定云雾廓清区宇康乂此又公之功也皇室多难舋起戚蕃邗晋应韩翻为雠敌建平失图兴兵内侮公又指授六师义形乎色役未逾旬朱方宁晏此又公之功也苍梧肆虐诸夏麋沸淫刑以逞谁则无罪火炎昆冈玉石俱焚黔首相悲朝不谋夕高祖之业已沦大明之轨谁嗣公远稽殷汉之义近遵魏晋之典猥以眇身入奉宗祏七庙清谧九区反政此又公之功也袁粲无质刘秉携贰韬述相扇成此乱阶丑图潜构危机窃发据有石头志犯应路公神谋内运霜锋外举妖沴载澄国涂悦穆此又公之功也沈攸之苞祸岁月滋彰蜂目豺声阻兵安忍哀彼荆汉独为匪民乃眷西顾缅同异域而经纶维始九伐未申长恶不悛遂逞凶逆驱合奸回势过虓虎朝野忧疑三军沮气公秉钺出关凝威江甸正情与曒日同亮明略与秋云竞爽至义所感人百其心鼓一麾夏首宁谧云梯未举鲁山克定积年逋诛一朝显戮沮浦安流章台顺轨此又公之功也公有济天下之勋重之以明哲道庇生民志匡宇宙戮力肆心劬劳王室自东徂西靡有宁晏险阻艰难备尝之矣若乃缔构宗稷之勤造物资始之泽云布雾散光被六幽弼予一人永清四海是以秬草腾芳于郊园景星垂晖于清汉遐方款关而慕义荒服重译而来庭往哉邈乎无得而名焉朕闻畴庸表德前王盛典崇树侯伯有国攸同所以文命成功元珪显锡姬旦秉哲曲阜启蕃或改玉以弘风或胙土以宣化礼绝常班宠冠群辟爰逮桓文车服异数惟公勋业超于先烈而赏阙于旧章古今之道何其爽欤静言钦叹良有缺然今进授相国以青州之齐郡徐州之梁郡南徐州之兰陵鲁郡琅邪东海晋陵义兴扬州之吴郡会稽凡十郡封公为齐公锡兹元士苴以白茅定尔邦家用建冢社斯实尚父故藩世作盟主纪纲侯甸率由旧则往者周召建国师保兼任毛毕执珪入作卿士内外之宠同规在昔今命使持节兼太尉侍中中书监司空卫将军雩都县开国侯渊授公相国印绶齐公玺绂持节兼司空守尚书令僧虔授齐公茅土金虎符第一至第五左竹使符第一至第十左相国位总百辟秩逾三事职以礼移号随事革其以相国总百揆去录尚书之称送所假节侍中貂蝉中外都督太傅太尉印绶竟陵公印策其骠骑大将军扬州牧南徐州刺史如故加公九锡其敬听后命以公执礼弘律仪形区宇遐迩一体人无异业是用锡公大辂戎辂各一元牡二驷公崇修南亩所宝惟谷王府充实百姓繁衍是用锡公衮冕之服赤副焉公居身以谦导物以义镕钧庶品罔不和悦是用锡公轩县之乐六佾之□公翼赞王猷声教远洽蛮夷竭欢回首内附是用锡公朱户以居公明鉴人伦澄辨泾渭官方与能英乂克举是用锡公纳陛以登公保佑皇朝厉身化下杜渐防萌含生夤式是用锡公虎贲之士三百人公御宄以刑御奸以德君亲无将将而必诛是用锡公鈇钺各一公凤举四维龙骞八表威灵所振异域同文是用锡公彤弓一彤矢百玈弓十玈矢千公明发载怀肃恭禋祀孝敬之重义感灵祇是用锡公秬鬯一卣珪瓒副焉齐国置丞相以下一遵旧式往钦哉其祗服朕命经纬乾坤宏亮洪业茂昭尔大德阐扬我高祖之休命太祖三让公卿敦劝固请乃受之丁巳下令赦国内殊死以下今月十五日昧爽以前一皆原赦鳏寡孤独不能自存者赐谷五斛府州所领亦同荡然宋帝诏齐公十郡之外随宜除用以齐国初建给钱五百万布五千匹绢五千匹四月癸酉诏进齐公爵为王以豫州之南梁陈郡颍川陈留南兖州之盱眙山阳秦郡广陵海陵南沛十郡增封使持节司空卫将军褚渊奉策授玺绂金虎符第一至第五左竹使符第一至第十左锡兹元土苴白茅改立王社相国扬州牧骠骑大将军南徐州刺史如故丙戌命齐王冕十有二□建天子旌旗出警入跸乘金根车驾六马备五时逼车置旄头云乐舞八佾设钟虡宫县王世子为太子王女王孙爵命一如旧仪辛卯宋帝禅位下诏曰惟德动天玉衡所以载序穷神知化亿兆所以归心用能经纬乾坤弥纶宇宙阐扬鸿烈大庇生民晦往明来积代同轨前王踵武世必由之宋德湮微昏毁相袭景和骋悖于前元徽肆虐于后三光再霾七庙将坠璇极委驭含识知泯我文武之祚眇焉如缀静惟此紊夕惕疚心相国齐王天诞睿圣河岳炳灵拯倾提危澄氛静乱匡济艰难功均造物宏谋霜照秘算云回旌□所临一麾必捷英风所拂无思不偃表里清夷遐迩宁谥既而光启宪章弘宣礼教奸宄之类睹隆威而隔情慕善之俦仰徽猷而增厉道迈于重华勋超乎文命荡荡乎无得而称焉是以辫发左□之酋款关请吏木衣卉服之长航海来庭岂惟肃慎献楛越裳荐翚而已哉故四隩载宅六府克和川陆效珍祯祥鳞集卿烟玉露旦夕扬藻嘉穟芝英晷刻呈茂革运斯炳代终弥亮负扆握枢允归明哲固以狱讼去宋讴歌适齐昔金政既沦水德缔构天之历数皎焉攸征朕虽寡昧暗于大道稽览隆替为日已久敢忘列代遗则人神至愿乎便逊位别宫敬禅于齐一依唐虞魏晋故事是日宋帝逊于东邸备羽仪乘画轮车出东掖门问今日何不奏鼓吹左右莫有答者壬辰策命齐王曰伊太古初陈万物纷纶开耀灵以鉴品物立元后以驭蒸人若夫容成大庭之世宓羲五龙之辰靡得而详焉自轩黄以降坟索所纪略可言者莫崇乎尧舜披金绳而握天镜开玉匣而总地维德之休明宸居灵极期运有终归禅与能所以大唐逊位然兴歌有虞揖让卿云发采亮符命之攸臻坦至公以成务怀生载怿灵祗□祉遗风余烈光被无垠汉魏因循弗敢失坠爰逮晋氏亦遵前仪惟我祖宗英睿勋格幽显从天人而齐七政凝至德而抚四维末叶不造仍世多故日蚀星陨山沦川竭惟王圣哲渊明莹镜宙体望日之威资就云之泽临下以简御众以宽仁育群生义征不譓国涂荐阻弘五虑而乂宁皇绪将湮秉六术以匡济及至权臣内侮藩屏陵上兵革云翔万邦震骇裁之以武风绶之以文化遐迩清夷表里肃穆戢雕戈而事黼黻委旌门而恭儒馆声化远洎荒服无尘殊类同规华戎一揆是以五光来仪于轩庭九穗含芳于郊牧象纬昭澈布新之符已显图谶彪炳受终之义既彰灵祇乃眷兆民引领朕闻至道深微惟人是弘天命无常惟德是与所以仰鉴元情俯察群望敬禅神器授帝位于尔躬四海困穷天禄永终于戏王其允执厥中仪刑前式以副率土之欣望命司裘而谒苍昊奏云门而升圜丘时膺大礼永保洪业岂不盛欤再命玺书曰皇帝敬问相国齐王大道之行与三代之英朕虽暗昧而有志焉夫昏明相袭晷景之恒度春秋递运时岁之常序求诸天数犹且隆替矧伊在人能无终谢是故勋华弘风于上叶汉魏垂式于后昆昔我高祖钦明文思振民育德皇灵眷命奄有四海晚世多难奸宄实繁鼓宵闻元戎旦警亿兆夷人启处靡厝加以嗣君荒怠敷虐万方神鼎将迁宝策无主实赖英圣匡济艰危惟王体天则地含弘光大明并日月惠均云雨国步斯梗则棱威外发王猷不造则渊谟内昭重构闽吴再宁淮济静九江之洪波卷海沂之氛沴放斥凶昧存我宗祀旧物惟新三光改照逮至宠臣裂冠则裁以庙略荆汉反噬则震以雷霆麾□所临风行草靡神算所指龙举云属诸夏廓清戎翟思韪兴文偃武阐扬洪烈明保冲昧翱翔礼乐之场抚柔黔首咸跻仁寿之域自霜露所坠星辰所经正朔不通人迹罕至者莫不逾山越海北面称蕃款关重译修其职贡是以祯祥发采左史载其奇元象垂文保章审其度凤书表肆类之运龙图显班瑞之期重以珠衡日角神姿特挺君人之义在事必彰书不云乎皇天无亲惟德是辅民心无常惟惠之怀神祇之眷如彼苍生之愿如此笙管变声钟石改调朕所以拥璇持衡倾伫明哲昔金德既沦而传祚于我有宋历数告终实在兹日亦以水德而传于齐式遵前典广询群议王公卿士咸曰惟宜今遣使持节兼太保侍中中书监司空卫将军雩都县侯渊兼太尉守尚书令僧虔奉皇帝玺绶受终之礼一依唐虞故事王其允副幽明时登元后宠绥八表以酬昊天之休命太祖三辞宋帝王公以下固请兼太史令将作匠陈文建奏符命曰六亢位也后汉自建武至建安二十五年一百九十六年而禅魏魏自黄初至咸熙二年四十六年而禅晋晋自泰始至元熙二年一百五十六年而禅宋宋自永初元年至升明三年凡六十年咸以六终六受六亢位也验往揆今若斯昭著敢以职任备陈管穴伏愿顺天时膺符瑞二朝百辟又固请尚书右仆射王俭奏被宋诏逊位臣等参议宜□日舆驾受禅撰立仪注太祖乃许焉建元元年夏四月甲午上即皇帝位于南郊设坛柴燎告天曰皇帝臣道成取用元牡昭告皇皇后帝宋帝陟鉴干序钦若明命以命于道成夫肇自生民树以司牧所以阐极则天开元创物肆兹大道天下惟公命不于常昔在虞夏受终上代粤自汉魏揖让中叶咸炳诸典谟载在方册水德既微仍世多故实赖道成匡拯之功以弘济于厥艰大造颠坠再构区宇宣礼明刑缔仁缉义晷纬凝象川岳表灵诞惟天人罔弗和会乃仰协归运景属与能用集大命于兹辞德匪嗣至于累仍而群公卿士庶尹御事爰及黎献至于百戎佥曰皇天眷命不可以固违人神无托不可以旷主畏天之威敢不祗从鸿历敬简元辰虔奉皇符升坛受禅告类上帝以永答民衷式敷万国淮明灵是飨礼毕大驾还宫临太极前殿诏曰五德更绍帝迹所以代昌三正迭隆王度所以改耀世有质文时或因革其资元膺历经道振民固以异术同揆殊流共贯者矣朕以寡昧属值艰季推肆勤之诚藉乐治之数贤能悉心士民致力用获拯溺龛暴一匡天下业未参古功殆侔昔宋氏以陵夷有征历数攸及思弘乐推永鉴崇替爰集天禄于朕躬惟志菲薄辞弗获昭遂钦从天人式繇景命祗月正于文祖升禋鬯于上帝猥以寡德光宅四海纂革代之踪托王公之上若涉洲水罔知所济宝祚初启洪庆惟新思俾利泽宣被亿兆可大赦天下改升明三年为建元元年赐人爵二级文武进位二等鳏寡孤独不能自存者谷人五斛逋租宿债勿复收有犯乡论清议赃污淫盗一皆荡涤洗除先注与之更始长徒敕系之囚特皆原遣亡官失爵禁锢夺劳一依旧典封宋帝为汝阴王筑宫丹阳县故治行宋正朔车旗服色一如故事上书不为表答表不称诏建元四年三月壬戌武帝以皇太子即皇帝位按南齐书武帝本纪世祖武皇帝讳赜字宣远太祖长子也小讳龙儿生于建康青溪宅其夜陈孝后刘昭后同梦龙据屋上故字上焉初为寻阳国侍郎辟州西曹书佐出为赣令江州刺史晋安王子勋反上不从命南康相沈肃之絷上于郡狱族人萧欣祖门客桓康等破郡迎出上肃之率将吏数百人追击上与左右拒战生获肃之斩首百余级遂率部曲百余人举义兵始兴相殷孚将万兵赴子勋于寻阳或劝上击之上以众寡不敌避屯揭阳山中聚众至三千人子勋遣其将戴凯之为南康相及军主张宗之千余人助之上引兵向郡击凯之别军主程超数百人于南康口又进击宗之破斩之遂围郡城凯之以数千人固守上亲率将士尽日攻之城陷凯之奔走杀伪赣令陶冲之上即据郡城遣军主张应期邓惠真三千人袭豫章子勋遣军主谈秀之等七千人与应期相拒于西昌筑营垒交战不能决闻上将自下秀之等退散事平征为尚书库部郎征北中兵参军西阳县子带南东莞太守越骑校尉正员郎刘韫抚军长史襄阳太守别封赣县子邑三百户固辞不受转宁朔将军广兴相桂阳王休范反上遣军袭寻阳至北峤事平除晋熙王安西谘议不拜复还郡转司徒右长史黄门郎沈攸之在荆楚宋朝密为之备元徽四年以上为晋熙王镇西长史江夏内史行郢州事顺帝立征晋熙王燮为抚军扬州刺史以上为左卫将军辅燮俱下沈攸之事起未得朝廷处分上以中流可以待敌即据盆口城为战守之备太祖闻之喜曰此真我子也上表求西讨不许乃遣偏军援郢平西将军黄回等皆受上节度加上冠军将军持节升明二年事平转散骑常侍都督江州豫州之新蔡晋熙二郡军事征卤将军江州刺史持节如故封闻喜县侯邑二千户其年征侍中领军将军给鼓吹一部府置佐史领石头戍军事寻又加持节督京畿诸军事三年转散骑常侍尚书仆射中军大将军开府仪同三司进爵为公持节都督领军如故给班剑二十人齐国建为齐公世子改加侍中南豫州刺史给油络车羽葆鼓吹增班剑为四十人以石头为世子宫官置二率以下坊省服章一如东宫进爵王太子太祖即位为皇太子建元四年三月壬戌太祖崩上即位大赦武帝永明十一年秋七月郁林王以皇太孙即皇帝位按南齐书郁林王本纪郁林王昭业字元尚文惠太子长子也小名法身世祖即位封南郡王二千户永明五年十一月戊子冠于东宫崇政殿其日小会赐王公以下帛各有差给昭业扶二人七年有司奏给班剑二十人鼓吹一部高选友学十一年给皂轮三望车诏高选国官文惠太子薨立昭业为皇太孙居东宫世祖崩太孙即位　按王融传融自恃人地三十内望为公辅直中书省夜叹曰邓禹笑人行逢大开喧湫不得进又叹曰车前无八驺卒何得称为丈夫会竟陵王子良于东府募人板融宁朔将军军主融文辞辩捷尢善仓卒属缀有所造作援笔可待子良特相友好情分殊常晚节大习骑马才地既华兼藉子良之势倾意宾客劳问周款文武翕习辐凑之招集江西伧楚数百人并有干用世祖疾笃暂绝子良在殿内太孙未入融戎服绛衫于中书省阁口断东宫仗不得进欲立子良上既苏太孙入殿朝事委高宗融知子良不得立乃释服还省叹曰公误我郁林深忿疾融即位十余日收下廷尉郁林王隆昌元年秋七月丁酉海陵王以新安王入即皇帝位按南齐书海陵王本纪海陵恭王昭文字季尚文惠太子第二子也永明四年封临汝公邑千五百户初为辅国将军济阳太守十年转持节督南豫州诸军事南豫州刺史将军如故十一年进号冠军将军文惠太子薨还都郁林王即位为中军将军领兵置佐封新安王邑二千户隆昌元年为使持节都督扬南徐二州诸军事扬州刺史将军如故其年郁林王废尚书令西昌侯鸾议立昭文为帝延兴元年秋七月丁酉即皇帝位按通鉴纲目齐主昭业宠幸中书舍人綦毋珍之朱隆之直合将军曹道刚周奉叔宦者徐龙驹等有司相语云宁拒至尊敕不可违舍人命龙驹常居含章殿南面画敕左右侍直与齐主不异齐主自山陵之后即与左右微服游走市里掷涂赌跳作诸鄙戏世祖聚钱及金帛不可胜计未期岁用垂尽西昌侯鸾数谏不从心忌鸾欲除之以卫尉萧谌征南谘议萧坦之皆祖父旧人甚亲信之何后亦淫佚与左右杨通齐主恣之斋合夜开无复分别鸾遣坦之入奏诛何后流涕救之坦之固请齐主不得已而许之鸾又启诛徐龙驹齐主亦不能违而心忌鸾益甚谌坦之见齐主狂纵日甚恐祸及己乃更劝鸾废立阴为耳目齐主不之觉也周奉叔恃勇挟势陵轹公卿鸾忌之使二人说齐主出奉叔为外援以为青州刺史将之镇称敕召入殴杀之齐主为南郡王时杜文谦为侍读至是常说綦毋珍之曰天下事可知不早为计吾徒无类矣珍之曰计将安出文谦曰先帝旧人多见摈斥召而使之谁不慷慨若密报奉叔使杀萧谌则宫内之兵皆为我用勒兵入尚书斩萧令两都伯力耳珍之不能用及鸾杀奉叔并收杀之鸾既诛徐龙驹周奉叔而尼媪外入者颇传异语中书令何引以后之从叔为齐主昭业所亲使直殿省与谋诛鸾引不敢当依违谏说齐主意复止乃谋出鸾于西州中敕用事不复关咨于鸾是时萧谌萧坦之握兵权仆射王晏总尚书事鸾以废立之谋告晏及丹阳尹徐孝嗣皆从之骠骑录事乐豫谓孝嗣曰外传籍籍似有伊周之事君蒙武帝殊常之恩荷托付之重恐不得同人此举人笑褚公至今齿冷孝嗣不能从直合将军曹道刚疑外间有异密有处分谋未能发鸾虑事变以告坦之坦之驰谓谌曰废天子古来大事闻道刚等转已猜疑卫尉明日若不就事无所复及弟有百岁母岂能坐听祸败正应作余计耳谌惶遽从之鸾使谌先入遇道刚及朱隆之皆杀之鸾引兵入云龙门齐主闻变犹为手敕呼萧谌俄而谌引兵入合齐主拔剑自刺不入舆接而出行至西弄弒之舆尸出殡徐龙驹宅葬以王礼诸嬖幸皆伏诛以太后令追废昭业为郁林王迎立新安王昭文吏部尚书谢瀹方与客□闻变竟局还卧竟不问外事大匠虞悰窃叹曰王徐遂缚□废天子天下岂有此理邪朝臣被召入宫国子祭酒江至云龙门托药发吐车中而去鸾欲引中散大夫孙谦为腹心使兼卫尉给甲仗百人谦不欲与之同□发甲士鸾亦不之罪也新安王即位年十五以西昌侯鸾为骠骑大将军录尚书事扬州刺史封宣城郡公海陵王延兴元年冬十月癸亥明帝以宣城王即皇帝位按南齐书明帝本纪高宗明皇帝讳鸾字景栖始安贞王道生子也小讳元度少孤太祖抚育恩过诸子宋泰豫元年为安吉令有严能之名补武陵王左常侍不拜元徽二年为永世令升明二年为邵陵王安南记室参军未拜仍迁宁朔将军淮南宣城二郡太守寻进号辅国将军太祖践阼迁侍中封西昌侯邑千户建元二年为持节都督郢州司州之义阳诸军事冠军将军郢州刺史进号征卤将军世祖即位转度支尚书领右军将军永明元年迁侍中领骁骑将军王子侯旧乘缠帷车高宗独乘下帷仪从如素士公事混挠贩食人担火误烧牛鼻豫章王白世祖世祖笑焉转为散骑常侍左卫将军清道而行上甚悦二年出为征卤将军吴兴太守四年迁中领军常侍□如故五年为持节监豫州郢州之西阳司州之汝南二郡军事右将军豫州刺史七年为尚书右仆射八年加领卫尉十年转左仆射十二年领右卫将军世祖遗诏为侍中尚书令寻加镇军将军给班剑二十人隆昌元年即本号为大将军给鼓吹一部亲兵五百人寻又加中书监开府仪同三司郁林王废海陵王立为使持节都督扬南徐二州诸军事骠骑大将军录尚书事扬州刺史开府如故增班剑为三十人封宣城郡公二千户镇东府城给兵五千人钱二百万布千匹九江作难假黄钺事宁表送之寻加黄钺都督中外诸军事太傅领大将军扬州牧增班剑为四十人给幢络三望车前后部羽葆鼓吹剑履上殿入朝不趋赞拜不名置左右长史司马从事中郎掾属各四人封宣城王邑五千户持节侍中中书监录尚书□如故未拜太后令废海陵王以上入纂太祖为第三子群臣三请乃受命建武元年冬十月癸亥即皇帝位诏曰皇齐受终建极握镜临宸神武重辉钦明懿铄七百攸长盘石斯固而王度中蹇天阶荐阻嗣命多违蕃舋孔棘宏图景历将坠诸渊宣德皇后远鉴崇替宪章旧典畴咨台揆允定灵策用集宝命于予一人猥以虚薄缵承大业仰系鸿丕顾临兆民永怀先构若履春冰寅忧夕惕罔识攸济思与万国播此惟新大赦天下改元宿卫身普转一阶其余文武赐位二等逋租宿责换负官物在建武元年以前悉原除劫贼余口在台府者可悉原放负舋流徙□还本乡　按江祏传高宗为骠骑镇东府以祏为谘议参军领南昌太守与萧诔对直东府省内时新立海陵人情未服高宗胛上有赤志常秘不传祏劝帝出以示人晋寿太守王洪范罢任还上袒示之曰人皆谓此是日月相卿幸无泄言洪范曰公日月之相在躯如何可隐转当言之公卿上大悦会直后张伯尹瓒等屡谋窃发祏诔忧虞无计每夕□托事外出及入纂议定加祏宁朔将军高宗为宣城王太史密奏图纬云一号当得十四年祏入帝喜以示祏曰得此复何所望及即位迁守卫尉将军如故封安陆县侯邑千户明帝永泰元年七月己酉东昏侯以皇太子即皇帝位按南齐书东昏侯本纪东昏侯宝卷字智藏高宗第二子也本名明贤高宗辅政后改焉建武元年立为皇太子永泰元年七月己酉高宗崩太子即位东昏侯永元三年三月乙巳和帝以南康王入即皇帝位按南齐书和帝本纪和帝讳宝融字智昭高宗第八子也建武元年封随郡王邑二千户三年为冠军将军领石头戍军事永元元年改封南康王为持节督荆雍益宁梁南北秦七州军事西中郎将荆州刺史二年十一月甲寅长史萧□冑杀辅国将军巴西梓潼二郡太守刘山阳奉梁王举义乙卯教纂严又教曰吾躬率晋阳剪此凶孽戎事方勤宜覃泽惠所领内系囚见徒罪无轻重殊死已下皆原遣先有位署即复本职将吏转一阶从征身有家口停镇给廪食凡诸杂役见在诸军带甲之身克定之后悉免为民其功效赏报别有科条丙辰以雍州刺史梁王为使持节都督前锋诸军事左将军丁巳以萧□冑为右将军都督行留诸军事戊午梁王上表劝进十二月乙亥群僚劝进□不许壬辰骁骑将军夏侯亶自京师至江陵称宣德太后令西中郎将南康王宜纂承皇祚光临亿兆方俟清宫未即大号可且封宣城南琅邪南东海东阳临海新安寻阳南郡竟陵宜都十郡为宣城王相国荆州牧加黄钺置僚属选百官西中郎府南康国□如故须军次近路主者详依旧典法驾奉迎三年正月乙巳王受命大赦唯梅虫儿茹法珍等不在赦例右将军萧□冑为左长史进号镇军将军梁王进号征东将军甲戌以冠军将军杨公则为湘州刺史甲寅建牙子城南二月乙丑以冠军长史王茂先为江州刺史冠军将军曹景宗为郢州刺史右将军邵陵王宝攸为荆州刺史己巳群僚上尊号立宗庙及南北郊甲申梁王率大众屯沔口郢州刺史张冲拒守三月丁酉张冲死骠骑将军薛元嗣等固守中兴元年春三月乙巳即皇帝位大赦改元文武赐位二等鳏寡孤独不能自存者谷人五斛即永元三年也
