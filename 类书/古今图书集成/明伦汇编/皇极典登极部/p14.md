<!-- { "loadSidebar": true } -->
武帝泰始元年十二月丙寅以晋王受魏禅即皇帝位按晋书宣帝本纪宣皇帝讳懿字仲达河内温县孝敬里人姓司马氏其先出自帝高阳之子重黎为夏官祝融历唐虞夏商世序其职及周以夏官为司马其后程伯休父周宣王时以世官克平徐方锡以官族因而为氏楚汉间司马□为赵将与诸侯伐秦秦亡立为殷王都河内汉以其地为郡子孙遂家焉自□八世生征西将军钧字叔平钧生豫章太守量字公度量生颍川太守□字元异□生京兆尹防字建公帝即防之第二子也少有奇节聪明多大略汉末大乱常慨然有忧天下心建安六年郡举上计掾魏武帝为丞相辟为文学掾魏国既建迁太子中庶子每与大谋辄有奇策及魏受禅以帝为尚书顷之转都督御史中丞封安国乡侯黄初五年天子南巡观兵吴疆帝留镇许昌改封向乡侯转抚军假节领兵五千六年天子复大兴师征吴复命帝居守内镇百姓外供军资天子自广陵还洛阳帝留镇许昌明帝即位改封舞阳侯太和元年六月天子诏帝屯于宛加督荆豫二州诸军事蜀将孟达连吴固蜀潜图中国将举兵帝潜军进讨斩达俘获万余人振旅还于宛四年迁大将军加大都督假黄钺与曹真伐蜀拔其新丰县青龙三年迁太尉累增封邑四年辽东太守公孙文懿反征帝诣京师天子曰此不足以劳军事欲必克故以相烦耳景初二年帝率步骑万余击破之三战皆捷斩文懿于梁水之上遂班师齐王即位以帝为太傅入朝不趋赞拜不名剑履上殿嘉平元年二月天子以帝为丞相增封颍川之繁昌鄢陵新汲父城并前八县邑二万户奏事不名固让丞相十二月加九锡之礼朝会不拜固让九锡三年四月策命帝为相国封安平郡公前后食邑五万户固让相国郡公不受八月崩于京师　按景帝本纪景皇帝讳师字子元宣帝长子沉毅多大略魏景初中拜散骑常侍累迁中护军以功封长平乡侯食邑千户寻加卫将军宣帝薨天子命帝以抚军大将军辅政嘉平四年春正月迁大将军加侍中持节都督中外诸军录尚书事正元元年春正月天子与中书令李丰后父光禄大夫张缉黄门监苏铄永宁署令乐敦冗从仆射刘宝贤等谋以太常夏侯元代帝辅政帝密知之使舍人王羡以车迎丰丰至帝遣勇士以刀镮筑杀之逮捕元缉等皆夷三族三月讽天子废皇后张氏天子深不自安帝亦虑难作潜谋废立乃密讽魏永宁太后收皇帝玺绶以齐王归藩遣使迎高贵乡公立之天子诏帝登位相国增邑九千并前四万户进号大都督假黄钺入朝不趋奏事不名剑履上殿赐钱五百万帛五千匹以彰元勋帝固辞相国二年春正月镇东大将军毋丘俭扬州刺史文钦举兵作乱二月帝统中军步骑十余万以征之频陷钦阵钦父子与麾下走保项俭闻钦败弃众宵遁淮南安风津都尉追俭斩之传首京都钦遂奔吴淮南平闰月帝疾笃使文帝总统诸军辛亥崩于许昌　按文帝本纪文皇帝讳昭字子上景帝之母弟也魏景初二年封新城乡侯正始初为洛阳典农中郎将值魏明奢侈之后帝蠲除苛碎不夺农时百姓大悦转散骑常侍高贵乡公之立也以参定策进封高都侯增封二千户毋丘俭文钦之乱大军东征帝兼中领军留镇洛阳及景帝崩天子命帝镇许昌尚书傅嘏帅六军还京师帝用嘏及锺会策自帅军而还至洛阳进位大将军加侍中都督中外诸军录尚书事辅政□履上殿帝固辞不受甘露元年春正月加大都督奏事不名夏六月进封高都公地方七百里加之九锡假斧钺进号大都督□履上殿又固辞不受秋八月庚申加假黄钺增封三县二年夏五月辛未镇东大将军诸葛诞杀扬州刺史乐綝以淮南作乱秋七月帝奉天子及皇太后东征三年二月斩诞夷三族夏四月归于京师五月天子以并州之太原上党西河乐平新兴雁门司州之河东平阳八郡地方七百里封帝为晋公加九锡进位相国晋国置官司焉九让乃止于是增邑万户食三县诸子之无爵者皆封列侯景元元年夏四月天子复命帝爵秩如前又让不受天子既以帝三世宰辅政非己出情不能安又虑废辱将临轩召百寮而行放黜五月戊子夜使冗从仆射李昭等发甲于陵云台召侍中王沉散骑常侍王业尚书王经出怀中黄素诏示之戒严俟旦沉业驰告于帝帝召护军贾充为之备天子知事泄帅左右攻相府称有所讨敢有动者族诛相府兵将止不敢战贾充叱诸将曰公畜养汝辈正谓今日耳太子舍人成济抽戈犯跸刺之刃出于背天子崩于车中庚寅帝奏太后夷济三族与公卿议立常道乡公璜为帝六月天子进帝为相国封晋公增十郡加九锡如初群从子弟未侯者封亭侯赐钱千万帛万匹固让乃止二年秋八月甲寅天子使太尉高柔授帝相国印授司空郑冲致晋公茅土九锡固辞四年春二月丁丑天子复命帝如前又固让夏帝将伐蜀征四方之兵十八万使邓艾自狄道攻姜维于中雍州刺史诸葛绪自祁山军于武街绝维归路镇西将军锺会帅前将军李辅征蜀护军胡烈等自骆谷袭汉中秋八月军发洛阳大将士陈师誓众九月又使天水太守王颀攻维营陇西太守牵弘邀其前金城太守杨欣趋甘松锺会分为三队入自斜谷使李辅围王含于乐城又使步将易恺攻蒋斌于汉城会直指阳安护军胡烈攻陷关城姜维闻之引还王颀追败维于疆川维与张翼廖化合军守□阁锺会攻之冬十月天子以诸侯献捷交至乃申前命封公为晋公公卿将校皆诣府喻旨帝以礼辞让司空郑冲率群官劝进帝乃受命十一月邓艾帅万余人自阴平逾绝险至江油破蜀将诸葛瞻于绵竹进军雒县刘禅降天子命晋公以相国总百揆咸熙元年三月己卯进帝爵为王增封并前二十郡二年五月天子命帝冕十有二旒建天子旌旗出警入跸乘金根车驾六马备五时副车置旄头云罕乐舞八佾设钟虡宫悬进王妃为王后世子为太子王女王孙爵命之号皆如帝者之仪八月辛卯帝崩于露寝　按武帝本纪武皇帝讳炎字安世文帝长子也宽惠仁厚沉深有度魏嘉平中封北平亭侯历给事中奉车都尉中垒将军加散骑常侍累迁中护军假节迎常道乡公于东武阳迁中抚军进封新昌乡侯及晋国建立为世子拜抚军大将军开府副贰相国初文帝以景帝既宣帝之嫡早世无后以帝弟攸为嗣特加爱异自谓摄居相位百年之后大业宜归攸每曰此景王之天下也吾何与焉将议立世子属意于攸何曾等固争曰中抚军聪明神武有超世之才发委地手过膝此非人臣之相也由是遂定咸熙二年五月立为晋王太子八月辛卯文帝崩太子嗣相国晋王位下令宽刑宥罪抚众息役国内行服三日是月长人见于襄武长三丈告县人王始曰今当太平是时晋德既洽四海宅心于是天子知历数有在乃使太保郑冲奉策曰咨尔晋王我皇祖有虞氏诞膺灵运受终于陶唐亦以命于有夏惟三后陟配于天而咸用光敷圣德自兹厥后天又辑大命于汉火德既衰乃眷命我高祖方轨虞夏四代之明显我不敢知惟王乃祖乃父服膺明哲辅亮我皇家勋德光于四海格尔上下神祇罔不克顺地平天成万邦以乂应受上帝之命协皇极之中肆予一人祇承天序以敬授尔位历数实在尔躬允执其中天禄永终于戏王其钦顺天命率循训典底绥四方用保天休无替我二皇之弘烈帝初以礼让魏朝公卿何曾王沉等固请乃从之泰始元年冬十二月景寅设坛于南郊百僚在位及匈奴南单于四裔会者数万人柴燎告类于上帝曰皇帝臣炎敢用元牡明告于皇皇后帝魏帝稽协皇运绍天明命以命炎昔者唐尧熙隆大道禅位虞舜舜又以禅禹迈德垂训多历年载暨汉德既衰太祖武皇帝拨乱济时扶翼刘氏又用受命于汉粤在魏室仍世多故几于颠坠实赖有晋匡拯之德用获保厥肆祀弘济于艰难此则晋之有大造于魏也诞惟四方罔不祇顺廓清梁岷包怀扬越八纮同轨祥瑞屡臻天人协应无思不服肆予宪章三后用集大命于兹炎维德不嗣辞不获命于是群公卿士百辟庶僚黎献陪隶暨于百蛮君长佥曰皇天鉴下求人之瘼既有成命固非克让所得距违天序不可以无统人神不可以旷主炎虔奉皇运寅畏天威敬简元辰升坛受禅告类上帝永答众望礼毕即洛阳宫幸太极前殿诏曰昔朕皇祖宣王圣哲钦明诞应期运熙帝之载肇启洪基伯考景王履道宣猷缉熙诸夏至于皇考文王睿哲光远允协灵祇应天顺时受兹明命仁济于宇宙功格于上下肆魏氏弘鉴于古训仪刑于唐虞畴咨群后爰辑大命于朕身予一人畏天之命用不敢违惟朕寡德负荷洪烈托于王公之上以君临四海惴惴惟惧罔知所济惟尔股肱爪牙之佐文武不贰之臣乃祖乃父实左右我先王光隆我大业思与万国共飨休祚于是大赦改元赐天下爵人五级鳏寡孤独不能自存者谷人五斛复天下租赋及关市之税一年逋债宿负皆勿收除旧嫌解禁锢亡官失爵者悉复之丁卯遣太仆刘原告于太庙封魏帝为陈留王邑万户居于邺宫魏氏诸王皆为县侯太熙元年四月己酉惠帝以皇太子即皇帝位按晋书惠帝本纪孝惠皇帝讳衷字正度武帝第二子也泰始三年立为皇太子时年九岁太熙元年四月己酉武帝崩是日皇太子即皇帝位大赦改元为永熙尊皇后杨氏曰皇太后立妃贾氏为皇后夏五月辛未葬武皇帝于峻阳陵景子增天下位一等预丧事者二等复租调一年二千石已上皆封关中侯以太尉杨骏为太傅辅政惠帝光熙元年十一月癸酉怀帝以皇太弟即皇帝位按晋书怀帝本纪孝怀皇帝讳炽字丰度武帝第二十五子也太熙元年封豫章郡王属孝惠之时宗室构祸帝冲素自守门绝宾游不交世事专玩史籍有誉于时初拜散骑常侍及赵王伦篡见收伦败为射声校尉累迁车骑大将军都督青州诸军事未之镇永兴元年改授镇北大将军都督邺城守诸军事十二月丁亥立为皇太弟以清河王覃本太子也惧不敢当典书令庐陵修肃曰二相经营王室志宁社稷储贰之重宜归时望亲贤之举非大王而谁清河幼弱未允众心是以既升东宫复赞藩国今乘舆播越二宫久旷常恐氐羌饮马于泾川蚁众控弦于霸水宜及吉辰时登储副上翼大驾早宁东京下允黔首喁喁之望帝曰卿吾之宋昌也乃从之光熙元年十一月庚午孝惠帝崩羊皇后以于太弟为嫂不得为太后催清河王覃入已至尚书合侍中华混等急召太弟癸酉即皇帝位大赦尊皇后羊后为惠皇后居弘训宫追尊所生太妃王氏为皇太后立妃梁氏为皇后　按惠帝贾皇后传初后诈有身内□物为产具遂取妹夫韩寿子慰祖养之托谅暗所生故弗显遂谋废太子以所养代立时洛中谣曰南风烈烈吹黄沙遥望鲁国□嵯峨前至三月灭汝家后母广城君以后无子甚敬重愍怀每劝厉后使加慈爱贾谧恃贵骄纵不能推崇太子广城君恒切责之及广城君病笃占术谓不宜封广城乃改封宜城后出侍疾十余日太子常往宜城第将医出入恂恂尽礼宜城临终执后手令尽意于太子言甚切至又曰赵粲及年必乱汝事我死后勿复听入深忆吾言后不能遵之遂专制天下威服内外更与粲午专为奸谋诬害太子众恶彰着初诛杨骏及汝南王亮太保卫瓘楚王玮等皆临机专断宦人董猛参预其事猛武帝时为寺人监侍东宫得亲信于后预诛杨骏封武安侯猛三兄皆为亭侯天下咸怨及太子废黜赵王伦孙秀等因众怨谋欲废后后数遣宫婢微服于人间视听其谋颇泄后甚惧遂害太子以绝众望怀帝永嘉七年夏四月壬申愍帝以秦王入即皇帝位按晋书愍帝本纪孝愍皇帝讳邺字彦旗武帝孙吴孝王晏之子也出继后伯父秦献王柬袭封秦王永嘉二年拜散骑常侍抚军将军及洛阳倾覆避难于荥阳密县与舅荀藩荀组相遇自密南趋许颍豫州刺史阎鼎与前抚军长史王毗司徒长史刘畴中书郎李昕及藩组等同谋奉帝归于长安而畴等中涂复叛鼎追杀之藩组仅而获免鼎遂挟帝乘牛车自宛趣武关频遇山贼士卒亡散次于蓝田鼎告雍州刺史贾匹匹遽遣州兵迎卫达于长安又使辅国将军梁综助守之时有玉龟出霸水神马鸣城南焉六年九月辛巳奉秦王为皇太子登坛告类建宗庙社稷大赦加匹征西大将军以秦州刺史南阳王保为大司马贾匹讨贼张连遇害众推始平太守曲允领雍州刺史为盟主承制选置建兴元年夏四月景午奉怀帝崩问举哀成礼壬申即皇帝位大赦改元以卫将军梁芬为司徒雍州刺史曲允为使持节领军将军录尚书事京兆太守索綝为尚书右仆射元帝承制江东太兴元年三月癸丑即皇帝位按晋书元帝本纪元皇帝讳睿字景文宣帝曾孙琅邪恭王觐之子也咸宁二年生于洛阳有神光之异一室尽明所藉□如始刈及长白豪生于日角之左隆准龙颜目有精曜顾盻伟如也年十五嗣位琅邪王幼有令闻及惠皇之际王室多故帝每恭俭退让以免于祸沉敏有度量不显灼然之迹故时人未之识焉惟侍中嵇绍异之谓人曰琅邪王毛骨非常殆非人臣之相也元康二年拜员外散骑常侍累迁左将军从讨成都王□荡阴之败也叔父东安王繇为□所害帝惧祸及将出奔其夜月正明而禁卫严警帝无由得去甚窘迫有顷云雾晦冥雷雨暴至侥者皆弛因得潜出□先令诸关无得出贵人帝既至河阳为津吏所止从者宋典后来以策鞭帝马而笑曰舍长官禁贵人汝亦被拘邪吏乃听过至洛阳迎太妃俱归国东海王越之收兵下邳也假帝辅国将军寻加平东将军监徐州诸军事镇下邳俄迁安东将军都督扬州诸军事越西迎大驾留帝居守永嘉初用王导计始镇建邺以顾荣为军司马贺循为参佐王敦王导周顗刁协并为腹心股肱宾礼名贤存问风俗江东归心焉属太妃薨于国自表奔丧葬毕还镇增封宣城郡二万户加镇东大将军开府仪同三司受越命讨征东将军周馥走之及怀帝蒙尘于平阳司空荀藩等移檄天下推帝为盟主江州刺史华轶不从使豫章内史周广前江州刺史卫展讨禽之愍帝即位加左丞相岁余进位丞相大都督中外诸军事遣诸将分定江东斩叛者孙□于宣城平杜弢于湘州承制赦荆扬及西都不守帝出师露次躬擐甲冑移檄四方征天下之兵□日进讨于时有玉册见于临安白玉麒麟神玺出于江宁其文曰长寿万年日有重晕皆以为中兴之象焉建武元年春二月辛巳平东将军宋哲至宣愍帝诏曰遭运迍否皇纲不振朕以寡德奉承洪绪不能祈天永命绍隆中兴至使凶顽敢帅徒众逼迫京辇朕今幽塞穷城忧虑万端恐一旦奔溃卿指诣丞相具宣朕意使摄万几时据旧都修复陵庙以雪大耻三月帝素服出次举哀三日西阳王及群僚参佐州征牧守等上尊号帝不许等以死固请至于再三帝慨然流涕曰孤罪人也惟有蹈节死义以雪天下之耻庶赎鈇钺之诛吾本琅邪王诸贤见逼不已乃呼私奴命驾将反国群臣乃不敢逼请依魏晋故事为晋王许之辛卯即王位大赦改元其杀祖父母父母及刘聪石勒不从此令诸参军拜奉车都尉掾属驸马都尉辟掾属百余人时人谓之百六掾乃备百官立宗庙社稷于建康时四方竞上符瑞帝曰孤负四海之责未能思何征祥之有景辰立世子绍为晋王太子以抚军大将军西阳王为太保征南大将军汉安侯王敦为大将军右将军王导都督中外诸军事骠骑将军左长史刁协为尚书左仆射封王子宣成公裒为琅邪王六月景寅司空并州刺史广武侯刘琨幽州刺史左贤王渤海公段匹磾领护乌丸校尉镇北将军刘翰单于广□公段辰辽西公段眷冀州刺史祝阿子邵续青州刺史广饶侯曹嶷兖州刺史定襄侯刘演东裔校尉崔毖鲜卑大都督慕容廆等一百八十人上书劝进曰臣闻天生蒸民树之以君所以对越天地司牧黎元圣帝明王监其若此知天地不可以乏飨故屈其身以奉之知蒸黎不可以无主故不得已而临之社稷时难则戚藩定其倾郊庙或替则宗哲纂其祀是以弘振遐风式固万世三五以降靡不由之伏惟高祖宣皇帝肇基景命世祖武皇帝遂造区夏三叶重光四圣继轨惠泽侔于有虞卜世过于周氏自元康以来艰难繁兴永嘉之际氛厉弥昏宸极失御登遐丑裔国家之危有若缀旒赖先后之德宗庙之灵皇帝嗣建旧物克甄诞授钦明服膺聪哲玉质幼彰金声夙振冢宰摄其纲百辟辅其政四海想中兴之美群生怀来苏之望不图天不悔祸大灾荐臻国未忘难寇害寻兴逆贼刘曜纵逸西都敢肆凶恶陵虐天邑臣奉表使还乃承西朝以去年十一月不守主上幽劫复沉寇庭神器流离再辱荒逆臣每览史籍观之前载厄运之极古今未有苟在食土之毛含血之类莫不叩心绝气行号巷哭况臣等荷宠三世位厕鼎司闻问震惶精爽飞越且惊且惋五情无主举哀朔垂上下泣血臣闻昏明迭用否泰相济天命无改历数有归或多难以固邦国或殷忧以启圣明是以齐有无知之祸而小白为五霸之长晋有骊姬之难而重耳以主诸侯之盟社稷靡安必将有以扶其危黔首几绝必将有以继其绪伏惟陛下元德通于神明圣姿合于两仪应命世之期绍千载之运符瑞之表天人有征中兴之兆图谶垂典自京畿陨丧九服崩离天下嚣然无所归怀虽有夏之遘夷羿宗姬之离犬戎蔑以过之陛下抚征江左奄有旧吴柔服以德伐叛以刑抗明威以摄不类杖大顺以号宇内纯化既敷则率土宅心义风既畅则遐方企踵百揆时叙于上四门穆穆于下昔少康之隆夏训以为美谈宣王中兴周诗以为休咏况茂勋格于皇天清晖光于四海苍生颙然莫不欣戴声教所加愿为臣妾者哉且宣皇之惟有陛下亿兆攸归曾无与二天祚大晋必将有主主晋祀者非陛下而谁是以迩无异言远无异望讴歌者无不吟讽徽猷狱讼者无不思于圣德天地之际既交中外之情允洽一角之兽连理之木以为休征者盖有百数冠带之伦要荒之众不谋同辞者动以万计是以臣等敢考天地之心因函夏之趣昧死上尊号愿陛下存舜禹至公之情狭由巢抗矫之节以社稷为务不以小行为先以黔首为忧不以克让为事上慰宗庙乃顾之怀下释普天倾首之勤则所谓生繁华于枯荑育丰肌于朽骨神人获安无不幸甚臣闻尊位不可久虚万几不可久旷虚之一日则尊位以殆旷之浃辰则万几以乱方今踵百王之季当阳九之会狡寇窥窬伺国瑕隙黎元波荡无所系心安可废而不恤哉陛下虽欲逡巡其若宗庙何其若百姓何昔者惠公掳秦晋国震骇吕郄之谋欲立子圉外以绝敌人之志内以固阖境之情故曰丧君有君群臣辑睦好我者劝恶我者□前事之不忘后代之元龟也陛下明并日月无幽不烛深谋远猷出自□怀不胜犬马忧国之情迟□人神开泰之路是以陈其乃诚布之执事臣等忝于方任久在遐外不得以陪列阙庭与□盛礼踊跃之怀南望罔极帝优令答之石勒将石季龙围谯城平西将军祖逖击走之己巳帝传檄天下曰逆贼石勒肆虐河朔逋诛历载游魂纵逸复遣凶党石季龙悖逆之众越河南渡纵其鸩毒平西将军祖逖帅众讨击应时溃散今遣车骑将军琅邪王裒等九军锐卒三万水陆四道径造贼场受逖节度有能枭季龙首者赏绢三千匹金五十斤封县侯食邑二千户又贼党能枭送季龙首封赏亦同之七月散骑侍郎朱嵩尚书郎顾球卒帝痛之将为举哀有司奏旧尚书郎不在举哀之例帝曰衰乱之弊特相痛悼于是遂举哀哭之甚恸丁未梁王悝薨以太尉荀缉为司徒弛山泽之禁八月甲午封梁王世子翘为梁王荆州刺史第五猗为贼帅杜曾所推遂与曾同反九月戊寅王敦使武昌太守赵诱襄阳太守朱轨陵江将军黄峻讨猗为其将杜曾所败诱等皆死之石勒害京兆太守华諿梁州刺史周访讨杜曾大破之十月丁未琅邪王裒薨十一月甲子封汝南王子□为新蔡王丁卯以司空刘琨为太尉置史官立太学是岁扬州大旱太兴元年春正月戊申朔临朝悬而不乐三月癸丑愍帝崩问至帝斩缞居庐景辰百寮上尊号令曰孤以不德当厄运之极臣节未立匡救未举夙夜所以忘寝食也今宗庙废绝亿兆无系群官庶尹咸勉以大政亦何敢辞辄敬从所执是日即皇帝位诏曰昔我高祖宣皇帝诞膺期运廓开王基景文皇帝奕世重光缉熙诸夏爰暨世祖应天顺时受兹明命功格天地仁济宇宙昊天不融降此鞠凶怀帝短世越去王都天祸荐臻大行皇帝崩殂社稷无奉肆群后三司六事之人畴谘庶尹至于华戎致辑大命于朕躬予一人畏天之威用弗敢违遂登坛南岳受终文祖焚柴颁瑞告类上帝惟朕寡德缵我洪绪若涉大川罔知攸济惟尔股肱爪牙之佐文武熊罴之臣用能□宁晋室辅予一人思与万国共同休庆于是大赦改元文武增位二等　按王导传导少有风鉴识量清远时元帝为琅邪王与导素相亲善导知天下已乱遂倾心推奉潜有兴复之志帝亦雅相器重契同友执帝之在洛阳也导每劝令之国会帝出镇下邳请导为安东司马军谋密策知无不为及徙镇建康吴人不附居月余士庶莫有至者导患之会敦来朝导谓之曰琅邪王仁德虽厚而名论犹轻兄威已振宜有以匡济者会三月上巳帝亲观禊乘肩轝具威仪敦导及诸名胜皆骑从吴人纪瞻顾荣皆江南之望窃觇之见其如此咸惊惧乃相率拜于道左导因进许曰古之王者莫不宾礼故老存问风俗虚己倾心以招俊乂况天下丧乱九州分裂大业草创念于得人者乎顾荣贺循此土之望未若引之以结人心二子既至则无不来矣帝乃使导躬造循荣二人皆应命而至由是吴会风靡百姓归心焉自此之后渐相崇奉君臣之礼始定俄而洛京倾覆中州士女避乱江左者十六七导劝帝收其贤人君子与之图事时荆扬晏安户口殷实导为政务在清静每劝帝□己励节匡主宁邦于是尤见委仗情好日隆朝野倾心号为仲父帝常从容谓导曰卿吾之萧何也对曰昔秦为无道百姓厌乱巨猾陵暴人怀汉德革命反正易以为功自魏氏以来迄于太康之际公卿世族豪侈相高政教陵迟不遵法度群公卿士皆餍于安息遂使奸人乘衅有亏至道然否终斯泰天道之常大王方立命世之勋一匡九合管仲乐毅于是乎在岂区区国臣所可拟议愿弘深神虑广择良能顾荣贺循纪瞻周□皆南土之秀愿尽优礼则天下安矣帝纳焉永嘉末迁丹阳太守拜宁远将军寻加振威将军愍帝即位征吏部郎不拜晋国既建以导为丞相军谘祭酒桓彝初过江见朝廷微弱谓周顗曰我以中州多故来此欲求全活而寡弱如此将何以济忧惧不乐往见导极谈世事还谓顗曰向见管夷吾无复忧矣过江人士每至暇日相要出新亭饮宴周顗中坐而叹曰风景不殊举目有江山之异皆相视流涕惟导愀然变色曰当共戮力王室□复神州何至作楚囚相对泣邪众收泪而谢之俄拜右将军扬州刺史监江南诸军事迁骠骑将军加散骑常侍都督中外诸军领中书监录尚书事假节刺史如故导以敦统六州固辞中外都督后坐事除节于时军旅不息学校未修导上书曰夫风化之本在于正人伦人伦之政存乎设庠序庠序设五教明德礼洽通彝伦攸叙而有耻且格父子兄弟夫妇长幼之序顺而君臣之义固矣易所谓正家而天下定者也故圣王蒙以养正少而教之使化沾肌骨习以成性迁善远罪而不自知行成德立然后裁之以位虽王之世子犹与国子齿使知道而后贵其取才用使咸先本之于学故周礼卿大夫献贤能之书于王王拜而受之所以尊道而贵士也人知士之贵由道存则退而修其身以及家正其家以及乡学于乡以登朝反本复始各求诸己敦朴之业着浮伪之竞息教使然也故以之事君则忠用之莅下则仁孟轲所谓未有仁而遗其亲义而后其君者也自顷皇纲失统颂声不兴于今将二纪矣传曰三年不为礼礼必坏三年不为乐乐必崩而况如此之久乎先进忘揖让之容后生惟金鼓是闻干戈日寻俎豆不设先王之道弥远华伪之俗遂滋非所以端本靖末之谓也殿下以命世之资属阳九之运礼乐征伐翼成中兴诚宜经纶稽古建明学业以训后生渐之教义使文武之道坠而复兴俎豆之仪幽而更彰方今戎寇扇炽国耻未雪忠臣义夫所以扼腕拊心苟礼仪胶固淳风渐着则化之所感者深而德之所被者大使帝典阙而复补皇纲弛而更张兽心革面饕餮检情揖让而服四裔缓带而天下从得乎其道岂难也哉故有虞舞干戚而化三苗鲁僖作泮宫而服淮夷桓文之霸皆先教而后战今若聿遵前典兴复道教择朝之子弟并入于学选明博修礼之士而为之师化成俗定莫尚于斯帝甚纳之及帝登尊号百官陪列命导升御□共坐导固辞至于三四曰若太阳下同万物苍生何由仰照帝乃止进骠骑大将军仪同三司　按刘琨传西都不守元帝称制江左琨乃令长史温峤劝进于是河朔征镇裔夏一百八十人连名上表令报曰豺狼肆毒荐覆社稷亿兆颙颙延首罔系是以居于王位以答天下庶以□复圣主扫荡雠耻岂可猥当隆极此孤之至诚着于遐迩者也公受奕世之宠极人臣之位忠允义诚精感天地实赖远谋共济艰难南北迥邈同契一致万里之外心存咫尺公其抚宁华戎致罚丑类动静以闻　按纪瞻传瞻迁丞相军谘祭酒论讨陈敏功封临湘县侯西台除侍中不就及长安不守与王导俱入劝进帝不许瞻曰陛下性与天道犹复役机神于史籍观古人之成败今世事举目可知不为难见二帝失御宗庙虚废神器去晋于今二载樟宫未殡人神失御陛下膺箓受图特天所授使六合革面遐荒来庭宗庙既建神主复安亿兆向风殊俗毕至若列宿之绾北极百川之归巨海而犹欲守匹夫之谦非所以阐七庙隆中兴也但国贼宜诛当以此屈己谢天下耳而欲逆天时违人事失地利三者一去虽复倾匡于将来岂得救祖宗之危急哉适时之宜万端其可纲维大业者惟理与当晋祚屯否理尽于今促之则得可以隆中兴之祚纵之则失所以资奸寇之权此所谓理也陛下身当厄运纂承帝绪顾望宗室谁复与让当承大位此所谓当也四祖廓开宇宙大业如此今五都燔宗庙无主刘载窃弄神器于西北陛下方欲高让于东南此所谓揖让而救火也臣等区区尚所不许况大人与天地合德日月并明而可以失机后时哉帝犹不许使殿中将军韩绩彻去御座瞻叱绩曰帝座上应星宿敢有动者斩帝为之改容及帝践位拜侍中转尚书永昌元年闰十一月庚寅明帝以皇太子即皇帝位按晋书明帝本纪明皇帝讳绍字道畿元皇帝长子也幼而聪哲为元帝所宠异年数岁尝坐置膝前属长安使来因问帝曰汝谓日与长安孰远对曰长安近不闻人从日边来居然可知也元帝异之明日宴群寮又问之对曰日近元帝失色曰何乃异间者之言乎对曰举目则见日不见长安由是益奇之建兴初拜东中郎将镇广陵元帝为晋王立为晋王太子及帝即尊号立为皇太子性至孝有文武才略钦贤爱客雅好文辞当时名臣自王导庾亮温峤桓彝阮放等咸见亲待尝论圣人真假之意导等不能屈又习武艺善抚将士于时东朝济济远近属心焉及王敦之乱六军败绩帝欲帅将士决战升车将出中庶子温峤固谏抽剑斩鞅乃止敦素以帝神武明略朝野之所钦信欲诬以不孝而废焉大会百官而问温峤曰皇太子以何德称声色俱厉必欲使有言峤对曰钩深致远盖非浅局所量以礼观之可称为孝矣众皆以为信然敦谋遂止永昌元年闰十一月己丑元帝崩庚寅太子即皇帝位大赦尊所生荀氏为建安郡君　按王导传初帝爱琅邪王裒将有夺嫡之议以问导导曰夫立子以长且绍又贤不宜改革帝犹疑之导日夕陈谏故太子卒定及明帝即位导受遗诏辅政明帝太宁三年闰八月己丑成帝以皇太子即皇帝位按晋书明帝本纪太宁三年闰八月壬午帝不愈召太宰西阳王司徒王导尚书令卞壸车骑将军□鉴护军将军庾亮领军将军陆丹阳尹温峤并受遗诏辅太子丁亥诏曰自古有死贤圣所同寿夭穷达归于一□亦何足恃痛哉朕枕疾已久常虑忽然仰惟祖宗弘基不能克终堂构大耻未雪百姓涂炭所以有慨耳不幸之日敛以时服一遵先度务从简约劳众崇饰皆勿为也衍以幼弱猥当大重当赖忠贤训而成之昔周公匡辅成王霍氏拥育孝昭义存前典功冠二代岂非宗臣之道乎凡此公卿时之望也敬听顾命任托付之重同心断金以谋王室诸方岳征镇刺史将守皆朕干城推毂于外虽事有内外其致一也故不有行者谁扞牧圉譬若唇齿表里相资宜戮力一心若合符契思美焉之美以缉事为期百辟卿士其总己以听于冢宰保佑冲幼弘济艰难永令祖宗之灵宁于九天之上则朕没于地下无恨黄泉　按成帝本纪成皇帝讳衍字世根明帝长子也太宁三年三月戊辰立为皇太子闰月戊子明帝崩己丑太子即皇帝位大赦增文武位二等赐鳏寡孤老帛人二匹尊皇后庾氏为皇太后秋九月癸卯皇太后临朝称制司徒王导录尚书事与中书令庾亮参辅朝政以抚军将军南顿王宗为骠骑将军领军将军汝南王佑为卫将军辛丑葬明帝于武平陵　按明帝穆庾皇后传成帝即位尊后曰皇太后群臣奏天子幼冲宜依汉和熹皇后故事辞让数四不得已而临朝摄万几后兄中书令亮管诏命公卿奏事称皇太后陛下按通鉴纲目右卫将军虞引左卫将军南顿王宗俱为帝所亲任典禁兵直殿内多聚勇士以为羽翼王导庾亮颇以为言帝待之愈厚宫门管钥皆委之帝寝疾亮夜有所表从宗求钥宗不与叱亮使曰此汝家门户邪亮益忿之及帝疾笃群臣无得进者亮疑宗引有异谋排闼入见请黜之帝不纳引太宰西阳王司徒导及尚书令卞壸将军□鉴庾亮陆丹阳尹温峤并受遗诏辅太子更以亮为中书令而崩帝明敏有机断故能以弱制强诛剪逆臣克复大业太子即位生五年矣群臣进玺道以疾不至壸正色于朝曰王公非社稷之臣也大行在殡嗣皇未立岂人臣辞疾之时邪导闻之舆疾而至太后临朝以导录尚书事与亮壸参辅朝政然大要皆决于亮成帝咸康八年六月甲午康帝以琅邪王入即皇帝位按晋书成帝本纪咸康八年夏六月庚寅帝不悆诏曰朕以眇年获嗣洪绪托于王公之上于兹十有八年未能阐融政道剪除逋祲夙夜战兢匪遑宁处今遘疾殆不兴是用震悼于厥心千龄眇眇未堪艰难司徒琅邪王岳亲则母弟体则仁长君人之风允塞时望肆尔王公卿士其辅之以祇奉祖宗明祀协和内外允执其中呜呼敬之哉无坠祖宗之显命壬辰引武陵王晞会稽王昱中书监庾冰中书令何充尚书令诸葛恢并受顾命　按康帝本纪康皇帝讳岳字世同成帝母弟也咸和元年封吴王二年徙封琅邪王九年拜散骑常侍加骠骑将军咸康五年迁侍中司徒八年六月庚寅成帝不悆诏以琅邪王为嗣癸巳成帝崩甲午即皇帝位大赦诸屯戍文武及二千石官长不得辄离所局而来奔赴己亥封成帝子丕为琅邪王奕为东海王时帝谅阴不言委政于庾冰何充康帝建元二年九月己亥穆帝以皇太子即皇帝位按晋书穆帝本纪穆皇帝讳字彭子康帝子也建元二年九月景申立为皇太子戊戌康帝崩己亥太子即皇帝位时年二岁大赦尊皇后为皇太后壬寅皇太后临朝摄政　按康献褚皇后传穆帝即位尊后曰皇太后时帝幼冲未亲国政领司徒蔡谟等上奏曰嗣皇诞哲岐嶷继承天统率土宅心兆庶蒙赖陛下体兹坤道训隆文母昔涂山光夏简狄熙殷实由宣哲以隆休祚伏惟陛下德侔二妫淑美关睢临朝摄政以宁天下今社稷危急兆庶悬命臣等章惶一日万几事运之期天禄所锺非复冲虚高让之日汉和熹顺烈并亦临朝近明穆故事以为先制臣等不胜悲怖谨伏地上请乞陛下上顺祖宗下念臣吏推公弘道以协天人则万邦承庆群黎更生太后诏曰帝幼冲当赖群公卿士将顺匡救以酬先帝礼贤之意且是旧德世济之美则莫重之命不坠祖宗之基有奉是其所以欲正位乎内而已所奏恳到形于翰墨执省未究以悲以惧先后允恭谦抑思顺坤道所以不距群情固为国计岂敢执守冲暗以违先旨辄敬从所奏于是临朝称制穆帝升平五年五月庚申哀帝以琅邪王入即皇帝位按晋书哀帝本纪哀皇帝讳丕字千龄成帝长子也咸康八年封为琅邪王永和元年拜散骑常侍十二年加中军将军升平三年除骠骑将军五年五月丁巳穆帝崩皇太后令曰帝奄不救疾继嗣未建琅邪王丕中兴正统明德懋亲昔在咸康属当储贰以年在幼冲未堪国难故显宗高让今义望情地莫与为比其以王奉大统于是百官备法驾迎于琅邪第庚申即皇帝位大赦壬戌诏曰朕获承明命入纂大统顾惟先王宗庙蒸尝无主太妃丧庭廓然靡寄悲痛感摧五内抽割宗国之尊情礼兼隆继嗣之重义无与二东海王奕戚属亲近宜奉大统其以奕为琅邪王十一月景辰诏曰显宗成皇帝顾命以时事多艰弘高世之风树德博重以隆社稷而国故不巳康穆早世嗣祚不融朕以寡德复承先绪感惟永慕悲痛兼摧夫昭穆之义固宜本之天属继体承基古今常道宜上嗣显宗以修本统哀帝兴宁三年二月丁酉废帝以琅邪王入即皇帝位按晋书废帝本纪废帝讳奕字延龄哀帝之母弟也咸康八年封为东海王永和八年拜散骑常侍寻加镇军将军升平四年拜车骑将军五年改封琅邪王隆和初转侍中骠骑大将军开府仪同三司兴宁三年二月景申哀帝崩无嗣丁酉皇太后诏曰帝遂不救厥疾艰祸仍臻遗绪泯然哀恸切心琅邪王奕明德茂亲属当储嗣宜奉祖宗纂承大统便速正大礼以宁人神于是百官奉迎于琅邪第是日即皇帝位大赦废帝太和六年十一月己酉简文帝以会稽王入即皇帝位按晋书简文帝本纪简文皇帝讳昱字道万元帝之少子也幼而岐嶷为元帝所爱郭璞见而谓人曰兴晋祚者必此人也及长清虚寡欲尤善元言永昌元年元帝诏曰先公武王先考恭王君临琅邪继世相承国嗣未立蒸尝靡主朕常悼心子昱仁明有智度可以虔奉宗庙以慰罔极之恩其封昱为琅邪王食会稽宣城如旧咸和元年所生郑夫人薨帝时年七岁号慕泣血固请服重元帝哀而许之故徙封会稽王拜散骑常侍九年迁右将军加侍中咸康六年进抚军将军领秘书监建元元年夏五月癸丑康帝诏曰太常职奉天地兼掌宗庙其为任也可谓重矣是以古今选建未尝不妙简时望兼之儒雅会稽王叔履尚清虚志道无倦优游上列讽议朝肆其领太常本官如故永和元年崇德太后临朝进位抚军大将军录尚书六条事二年骠骑何充卒康帝崩崇德太后诏帝专总万几八年进位司徒固让不拜穆帝始冠帝稽首归政不许废帝即位以琅邪王绝嗣复徙封琅邪而封王子昌明为会稽王帝固让故虽封琅邪而不去会稽之号太和元年进位丞相录尚书事入朝不趋赞拜不名剑履上殿给羽葆鼓吹班剑六十人又固让及废帝废皇太后诏曰丞相录尚书会稽王体自中宗明德劭令英秀元虚神栖事外以具瞻允塞故阿衡三世道化宣流人望攸归为日巳久宜从天人之心以统皇极主者明依旧典以时施行于是大司马桓温率百官进太极前殿具乘舆法驾奉迎帝于会稽邸于朝堂变服着平巾帻单衣东向拜受玺绶咸安元年冬十一月己酉即皇帝位桓温出次中堂令兵屯卫乙卯温奏废太宰武陵王晞及子总诏魏郡太守毛安之帅所领宿卫殿内改元为咸安庚戌使兼太尉周颐告于太庙辛亥桓温遣弟秘逼新蔡王晃诣西堂自列与太宰武陵王晞等谋反帝对之流涕温皆收付廷尉癸丑杀东海王二子及其母初帝以冲虚简贵历宰三世温素所敬惮及初即位温乃撰辞欲自陈述帝引见对之悲泣温惧不能言至是有司承其旨奏诛武陵王晞帝不许温固执至于再三帝手诏报曰若晋祚灵长公便宜奉行前诏如其大运去矣请避贤路温览之流汗变色不复敢言乙卯废晞及其三子徙于新安景辰放新蔡王晃于衡阳戊午诏曰王室多故穆哀早世皇嗣夙迁神器无主东海王以母弟近属入纂大统嗣位经年昏暗乱常人伦亏丧大祸将及则我祖宗之灵靡知所托皇太后深惧皇基时定大计大司马因顺天人协同神略亲帅群后恭承明命云雾既除皇极载清乃顾朕躬仰承洪绪虽伊尹之宁殷朝博陆之安汉室无以尚也朕以寡德猥居元首实惧眇然不克负荷战战兢兢罔知攸济思与兆庶更始其大赦天下大酺五日增文武位二等孝顺忠贞鳏寡孤独米人五斛己未赐温军三万人人布一匹米一斛庚申加大司马桓温为丞相不受按通鉴纪事简文帝咸安元年大司马温恃其才略位望阴蓄不臣之志尝抚枕叹曰男子不能流芳百世亦当遗臭万年术士杜炅能知人贵贱温问炅以己禄位所至炅曰明公勋格宇宙位极人臣温不悦温先欲立功河朔以收时望还受九锡及枋头之败威名顿挫既克寿春谓参军郗超曰足以雪枋头之耻乎超曰未也久之超就温宿中夜谓温曰明公都无所虑乎温曰卿欲有言邪超曰明公当天下重任今以六十之年败于大举不建不世之勋不足以镇惬民望温曰然则奈何超曰明公不为伊霍之举无以立大威权镇压四海温素有心深以为然遂与之定议以帝素谨无过而□笫易诬乃言帝早有痿疾嬖人相龙计好朱灵宝等参侍内寝二美人田氏孟氏生三男将建储立王倾移皇基密播此言于民间时人莫能审其虚实十一月癸卯温自广陵将还姑孰屯于白石丁未诣建康讽褚太后请废帝立丞相会稽王昱并作令草呈之太后方在佛屋烧香内侍启云外有急奏太后出倚户视奏数行乃曰我本自疑此至半便止索笔益之曰未亡人不幸罹此百忧感念存没心焉如割己酉温集百官于朝堂废立既旷代所无莫有识其故典者百官震栗温亦色动不知所为尚书仆射王彪之知事不可止乃谓温曰公阿衡皇家当倚傍先代乃命取霍光传礼度仪制定于须臾彪之朝服当阶神采毅然曾无惧容文武仪准莫不取定朝廷以此服之于是宣太后令废帝为东海王以丞相录尚书事会稽王昱统承皇极百官入太极前殿温使督护竺瑶散骑侍郎刘亨收帝玺绶帝着白帢单衣步下西堂乘犊车出神虎门群臣拜辞莫不歔欷侍御史殿中监将兵百人卫送东海第温帅百官具乘舆法驾迎会稽王于会稽邸王于朝堂变服着平巾帻单衣东向流涕拜受玺绶是日即皇帝位改元咸安二年秋七月己未孝武帝以皇太子即皇帝位按晋书孝武帝本纪孝武皇帝讳曜字昌明简文帝第三子也兴宁三年七月甲申初封会稽王咸安二年秋七月己未立为皇太子是日简文帝崩太子即皇帝位诏曰朕以不造奄丁闵凶号天扣地靡知所诉藐然幼冲眇若缀旒深惟社稷之重大惧不克负荷仰凭祖宗之灵积德之祀先帝淳风元化遗咏在民宰辅英贤勋隆德盛顾命之托实赖匡训群后率职百僚勤政冀孤弱之躬有寄皇极之基不坠先恩遗惠播于四海思弘余润以康黎庶其大赦天下与民更始九月甲寅追尊皇妣会稽王妃曰顺皇后冬十月丁卯葬简文皇帝于高平陵　按桓温传简文帝不豫诏温曰吾遂委笃足下便入冀得相见便来便来于是一日一夜频有四诏温上疏曰圣体不和以经积日愚心惶恐无所寄情夫盛衰常理过备无害故汉高枕疾吕后问相孝武不豫霍光启嗣呜噎以问身后盖所存者大也今皇子幼稚而朝贤时誉惟谢安王坦之才识智能皆简在圣鉴内辅幼君外御强寇实群情之大惧然理尽于此陛下便宜崇授使群下知所寄而安等奉命陈力公私为宜至如臣温位兼将相加陛下垂布衣之顾但朽迈疾病惧不支久无所复堪托以后事疏未及奏而帝崩遗诏家国事一禀之于公如诸葛武侯王丞相故事孝武即位诏曰先帝遗□云事大司马如事吾令答表便可尽敬又诏大司马社稷所寄先帝托以国家内外众事便就关公施行　按王彪之传简文崩群臣疑惑未敢立嗣或云宜当须大司马处分彪之正色曰君崩太子代立大司马何容得异若先面谘必反为所责矣于是朝议乃定及孝武帝即位太皇太后令以帝冲幼加在谅暗令温依周公居摄故事事已施行彪之曰此异常大事大司马必当固让使万几停滞稽废山陵未敢奉令谨具封还内请停事遂不行时桓冲及谢安夹辅朝政以新丧元辅主上未能亲览万几时太皇太后宜临朝彪之曰先代前朝主在襁抱母子一体故可临朝太后亦不能决政事终是顾问仆与君诸人耳今上年出十岁垂婚冠反令从嫂临朝示人君幼弱岂是翼戴赞扬立德之谓乎二君必行此事岂仆所制所惜者大体耳时安不欲委任桓冲故使太后临朝决政献替专在乎己彪之不达安旨故以为言安竟不从孝武帝太元二十一年九月辛酉安帝以皇太子即皇帝位按晋书安帝本纪安皇帝讳德宗字德宗孝武帝长子也太元十二年八月辛巳立为皇太子二十一年九月庚申孝武帝崩辛酉太子即皇帝位大赦癸亥以司徒会稽王道子为太傅摄政冬十月甲申葬孝武皇帝于隆平陵按通鉴纲目孝武帝嗜酒流连内殿外人罕得进见张贵人宠冠后宫时年近三十帝戏之曰汝以年亦当废矣吾意更属少者已而醉寝清暑殿贵人使婢以被蒙帝面而□之重赂左右曰因魇暴崩时太子暗弱会稽王道子昏荒遂不复推问王国宝夜叩禁门欲入为遗诏侍中王爽拒之曰大行晏驾皇太子未至敢入者斩国宝乃止爽恭之弟也太子即位道子进位太傅扬州牧假黄钺太子幼而不慧口不能言至于寒暑饥饱亦不能辨饮食寝兴皆非己出母弟琅邪王德文尝侍左右为之节适安帝义熙十四年十二月戊寅安帝以琅邪王入即皇帝位按晋书安帝本纪安帝不慧自少及长口不能言虽寒暑之变无以辨也凡所动止皆非己出故桓元之篡因此获全初谶云昌明之后有二帝刘裕将为禅代故密使王韶之缢帝而立恭帝以应二帝云　按恭帝本纪恭帝讳德文字德文安帝之母弟也初封琅邪王历中军将军散骑常侍卫将军开府仪同三司加侍中领司徒录尚书六条事元兴初迁车骑大将军桓元执政进位太宰加衮冕之服绿綟绶元纂位以帝为石阳县公与安帝俱居寻阳及元败随至江陵元死桓振奄至跃马奋戈直至阶下瞋目谓安帝曰臣门户何负国家而屠灭若是帝乃下□谓振曰此岂我兄弟意邪振乃下马致拜振平复为琅邪王又领徐州刺史寻拜大司马领司徒加殊礼义熙五年置左右长史司马从事中郎四人加羽葆鼓吹十二年诏曰大司马明德懋亲太尉道勋光大并徽序彝伦燮和二气髦俊引领思佐鼎□而雅尚冲挹四门弗辟诚合大雅谦虚之道实违急贤赞世之务昔蒲轮载征异人并出东平开府奇士向臻济济之盛朕有钦焉可□二府依旧辟召必将明□俊乂嗣轨前贤矣于是始辟召掾属时太尉裕都督中外诸军诏曰大司马地隆任重亲贤莫贰虽府受节度可身无致敬刘裕之北征也帝上疏请帅所莅启行戎路修敬山陵朝廷从之乃与裕俱发及有司以即戎不得奉辞陵庙帝复上疏曰臣推毂阃外将革寒暑不获展情埏私心罔极伏愿天慈特垂听许使臣微诚粗申即路无恨许之及姚泓灭归于京都十四年十二月戊寅安帝崩刘裕矫称诏曰唯我有晋诞膺明命业隆九有光宅四海朕以不德属当多难幸赖宰辅拯厥颠覆仍恃保佑克黜祸乱遂冕旒辰极混一六合方凭阿衡维新洪业而遘疾大渐将遂弗兴仰惟祖宗灵命亲贤是荷咨尔大司马琅邪王体自先皇明德光懋属惟储贰众望攸集其君临晋邦奉系宗祀允执其中燮和天下阐扬末诰无废我高祖之景命是日即帝位大赦
