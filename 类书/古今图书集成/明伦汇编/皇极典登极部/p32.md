<!-- { "loadSidebar": true } -->
文宣帝天保元年五月戊午以齐王受魏禅即皇帝位按北齐书神武帝本纪高祖神武皇帝姓高名欢字贺六浑渤海蓨人也六世祖隐晋元菟太守隐生庆庆生泰泰生湖三世仕慕容氏及慕容宝败国乱湖率众归魏为右将军湖生四子第三子谧仕魏位侍御史坐法徙居怀朔镇谧生皇考树性通率不事家业住居白道南数有赤光紫气之异邻人以为怪劝徙居以避之皇考曰安知非吉居之自若及神武生而皇妣韩氏殂养于同产姊婿镇狱队尉景家长而深沉有大度轻财重士为豪侠所宗目有精光长头高颧齿白如玉少有人杰表家贫及聘武明皇后始有马得给镇为队主镇将辽西段长常奇神武貌谓曰君有康济才终不徒然便以子孙为托及贵擢其子宁用之神武自队主转为函使尝乘驿过建兴云雾昼晦雷声随之半日乃绝若有神应者每行道路往来无风尘之色又尝梦履众星而行觉而内喜为函使六年每至洛阳给令史麻祥使祥尝以肉啖神武神武性不立食坐而进之祥以为慢己笞神武四十及自洛阳还倾产以结客亲故怪问之答曰吾至洛阳宿卫羽林相率焚领军张彝宅朝廷惧其乱而不问为政若此事可知也财物岂可常守邪自是乃有澄清天下之志与怀朔省事云中司马子如及秀容人刘贵中山人贾显智为奔走之友怀朔户曹史孙腾外兵史侯景亦相友结刘贵尝得一白鹰与神武及尉景蔡子如贾显智等猎于沃野见一赤兔每搏辄逸遂至回泽泽中有茆屋将奔入有狗自屋中出噬之鹰兔俱死神武怒以鸣镝射之狗毙屋中有二人出持神武襟甚急其母两目盲曳杖呵其二子曰何故触大家出瓮中酒烹羊以饭客因自言善暗相遍扪诸人皆贵而指麾俱由神武又曰子如历位显智不善终饭竟出行数里还更访之则本无人居乃向非人也由是诸人益皆敬异孝昌元年柔元镇人杜洛周反于上谷神武乃与同志从之丑其行事私与尉景段荣蔡图之不果逃奔葛荣荣访时事神武曰方今天子愚弱太后淫乱孽宠擅命朝政不行以明公雄武乘时奋发讨郑俨徐纥而清帝侧霸业可举鞭而成荣大悦语自日中至夜半乃出自是每参军谋后从荣徙据并州抵扬州邑人庞苍鹰止团焦中每从外归主人遥闻行响动地苍鹰母数见团焦赤气赫然属天又苍鹰尝夜欲入有青衣人拔刀叱曰何故触王言讫不见始以为异密觇之唯见赤□蟠□上乃益惊异因杀牛分肉厚以相奉既而荣以神武为亲信都督孝庄帝立以定策勋封铜鞮伯及尔朱荣击葛荣乃以神武为晋州刺史及兆入洛封神武为平阳郡公委统并州初魏真君内学者奏言上党有天子气云在壶关大王山武帝于是南巡以厌当之累石为三封斩其北凤凰山以毁兵形后上党人居晋阳者号上党坊神武实居之及是行舍大王山六旬而进将出滏口倍加约束纤毫之物不听侵犯将过麦地神武辄步牵马远近闻之益归心焉魏普泰元年二月神武军次信都高干封隆之开门以待遂据冀州是月尔朱度律立节闵帝欲羁縻神武三月乃白节闵帝封神武为渤海王征使入觐神武乃建义于信都奉章武王融子渤海太守朗为皇帝是为废帝永熙元年正月壬午拔邺城据之废帝进神武大丞相柱国大将军太师闰三月尔朱天光自长安兆自并州度律自洛阳仲远自东郡同会邺众号二十万挟洹水而军神武合战大破之初普泰元年十月岁星荧惑镇星太白聚于觜参色甚明太史占云当有王者兴是时神武起于信都至是而破兆等既而神武至洛阳废节闵及中兴主而立孝武孝武既即位授神武大丞相天柱大将军太师世袭定州□史增封并前十五万户神武辞天柱减户五万神武以晋阳四塞乃建大丞相府而定居焉魏帝与神武隙魏帝逊于长安神武遂议立清河王世子善见是为孝静帝魏于是始分为二神武以孝武既西恐逼崤陕洛阳复在河外接近梁境如向晋阳形势不能相接乃议迁邺诏下三日车驾便发神武留洛阳部分事毕还晋阳自是军国政务皆归相府先是童谣曰可怜青雀子飞来邺城里羽翮垂欲成化作鹦鹉子好事者窃言雀子谓魏帝清河王子鹦鹉谓神武也二年正月魏帝以神武为相国假黄钺剑履上殿入朝不趋神武固辞兴和元年七月丁丑魏帝进神武为相国录尚书事固让乃止武定元年八月辛未魏帝诏神武为相国录尚书事大行台余如故固辞乃止五年正月崩于晋阳　按文襄帝本纪世宗文襄皇帝讳澄字子惠神武长子母曰娄太后生而岐嶷神武异之魏中兴元年立为渤海王世子二年加侍中开府仪同三司尚孝静帝妺冯翊长公主天平元年加使持节尚书令大行台并州剌史三年入辅朝政加领军左右京畿大都督元象元年摄吏部尚书兴和二年加大将军令中书监武定五年七月魏帝诏以文襄为使持节大丞相都督中外诸军录尚书事大行台渤海王文襄启辞位顾停王爵八月朝邺固辞丞相魏帝诏曰既朝野攸凭安危所系不得令遂本怀须有权夺可复前大将军余如故七月辛卯遇盗而殂　按文宣帝本纪显祖文宣皇帝讳洋字子进高祖第二子世宗之母弟后初孕每夜有赤光照室后私尝怪之初高祖之归尔朱荣时经危乱家徒壁立后与亲姻相对共忧寒馁帝时尚未能言欻然应曰得活太后及左右大惊而不敢言及长黑色大颊兑下鳞身重踝不好戏弄深沉有大度晋阳有沙门乍愚乍智时人不测呼为阿秃师帝曾与诸童共见之历问禄位至帝举手再三指天而已口无所言见者异之高祖尝试观诸子意识各使治乱丝帝独抽刀斩之曰乱者须斩高祖是之又各配兵四出而使甲骑伪攻之世宗等怖挠帝乃勒众与彭乐敌乐免冑言情犹擒之以献后从世宗行过辽阳山独见天门开余人无见者内虽明敏貌若不足世宗每之云此人亦得富贵相法亦何由可解唯高祖异之谓薛琡曰此儿意识过我幼时师事范阳卢景裕默识过人景裕不能测也天平二年授散骑常侍骠骑大将军仪同三司左光禄大夫太原郡开国公武定元年加侍中二年转尚书左仆射领军将军五年授尚书令中书监京畿大都督武定七年八月世宗遇害事出仓卒内外震骇帝神色不变指麾部分自脔斩群贼而漆其头徐宣言曰奴反大将军被伤无大苦也当时内外莫不惊异焉乃赴晋阳亲总庶政务从宽厚事有不便者咸蠲省焉冬十月癸未朔以咸阳王坦为太傅潘相乐为司空十一月戊午吐谷浑国遣使朝贡梁齐州刺史茅灵斌德州刺史刘领队南豫州刺史皇甫□等并以州内属十二月己酉以并州刺史彭乐为司徒太保贺拔仁为并州刺史八年春正月庚申梁楚州刺史宋安顾以州内属辛酉魏帝为世宗举哀于东堂梁定州刺史田聪能洪州刺史张显等以州内属戊辰魏诏进帝位使持节丞相都督中外诸军事录尚书事大行台齐郡王食邑一万户甲戌地豆于国遣使朝贡三月辛酉又进封齐王食冀州之渤海长乐安德武邑瀛州之河间五郡邑十万户自居晋阳寝室夜有光如昼既为王梦人以笔点己额旦以告馆客王昙哲曰吾其退乎昙哲再拜贺曰王上加点便成主字乃当进也夏五月辛亥帝如邺甲寅进相国总百揆封冀州之渤海长乐安德武邑瀛州之河间高阳章武定州之中山常山博陵十郡邑二十万户加九锡殊礼齐王如故魏帝遣兼太尉彭城王韶司空潘相乐册命曰于戏敬听朕命夫惟天为大列晷宿而垂象谓地盖厚疏川岳以阜物所以四时代序万类并罗庶品得性群形不夭然则皇王统历深视高居拱默垂衣寄成师相此则夏伯殷尹竭其股肱周成汉昭无为而治顷者天下多难国命如旒则我建国之业将坠于地齐献武王奋迅风云大济艰危爰翼朕躬国为再造经营庶土以至勤忧及文襄承构愈广前业康邦夷难道格穹苍王纵德应期千龄一出惟几惟深乃神乃圣大崇霸德实广相猷虽冥功妙实藐绝言象摽声示迹典礼宜宣今申后命其敬虚受王抟风初举建旟上地庇民立政时雨滂流下识廉耻仁加水陆移风易俗自齐变鲁此王之功也仍摄天台总参戎律策出若神威行朔土引弓窜迹松塞无烟此又王之功也逮光统前绪持衡匡合华戎混一风海调夷日月光华天地清晏声接响随无思不偃此又王之功也逖矣炎方逋违正朔怀文曜武授略申规淮楚连城漼然桑落此又王之功也关岘衿带跨蹑萧条肠胃之地岳立跱偏师纔指涣同冰散此又王之功也晋熙之所险薄江雷迥隔声教迷方未改命将鞠旅覆其巢穴威略风腾倾慑南海此又王之功也群蛮跋扈世绝南疆摇荡边陲亟为尘梗怀德畏威向风请顺倾陬尽落其至如云此又王之功也远人别种延蔓山谷酋渠万旅广袤千里凭险不恭恣其桀黠有乐淳风相携叩款粟帛之调王府充积此又王之功也茫茫涉海世敌诸华风行鸟逝倏来忽往既饮醇醪附同胶漆毡裘委仞奇兽衔尾此又王之功也秦川尚阻作我仇雠爰挹椒兰飞书请好天动其衷辞卑礼厚区宇乂宁遐迩毕至此又王之功也江阴告祸民无适归萧宗子弟尚相投庇如鸟还山犹川赴海荆江十部俄而献割乘此会也将混来方此又王之功也天平地成率土咸茂祯符显见史不停笔既连百木兼呈九尾素过秦雀苍比周乌此又王之功也搜扬管库衣冠获序礼云乐云销沉俱振轻徭彻赋矜狱宽刑大信外彰深仁远洽此又王之功也王有安日下之大勋加以表光明之盛德宣赞洪猷以左右朕言昔旦奭外分毛毕入佐出内之任王宜总之人谋鬼谋两仪协契锡命之行义申公道以王践律蹈礼轨物苍生圆首安志率心归道是以锡王大路戎路各一元壮二驷王深重民天唯本是务衣食之用荣辱所由是用锡王衮冕之服赤舄副焉王深广惠和易调风化神祗且格功德可象是用锡王轩悬之乐六佾之舞王风声振赫九域咸绥远人率俾奔走委赆是用锡王朱户以居王求贤选众草莱以尽陈力就列罔非其人是用锡王纳陛以登王英图猛概抑扬千品毅然之节肃是非违是用锡王武贲之士三百人王兴亡所系制极幽显□行天讨罪人咸得是用锡王鈇钺各一王鹰扬豹变实扶下土狼顾张罔不弹射是用锡王彤弓一彤矢百卢弓十卢矢千王孝悌之至通于神明率民兴行感达区宇是用锡王秬一卣珪瓒副焉往钦哉其祗顺往册保弼皇家用终尔休德对扬我太祖之显命魏帝以天人之望有归景辰下诏曰三才剖判百王代兴治天静地和神敬鬼庇民造物咸自灵符非一人之大宝实有道之神器者我宗祖应运奄一区宇历圣重光暨于九叶德之不嗣仍离屯圮盗名字者遍于九服擅制命者非止三公主杀朝危人神靡系天下之大将非魏有赖齐献武王奋扬灵武□剪多难重悬日月更缀参辰庙以扫除国由再造鸿勋巨业无得而称逮文襄承构世业逾广迩安远服海内晏如国命已康生生得性迄相国齐王纬文经武统兹大业尽睿穷几研深测化思随冥运智与神行恩比春天威同夏日坦至心于万物被大道于八方故百僚师师朝无秕政网疏泽洽率主归心外尽江淮风靡屈膝辟地怀人百城奔走关陇慕义而请好瀚漠仰德而致诚伊所谓命世应期实抚千载祯符杂沓异物同途讴颂填委殊方一致代终之迹斯表人灵之契已合天道不远我不独知朕入纂鸿休将承世祀籍授立之厚延宗社之算静言大运欣于避贤远惟唐虞禅代之典近想魏晋揖让之风其可昧兴替之礼稽神祇之望今便逊于别宫归帝位于齐国推圣与能眇符前轨主者宣布天下以时施行又使兼太尉彭城王韶兼司空敬显奉册曰咨尔相国齐王夫气分形化物系君长皇王递兴人非一姓昔放勋驭世沉璧属子重华握历持衡拥璇所以英贤茂实昭晰千古岂盛衰有运兴废在时知命不得不授畏天不可不受是故汉刘告否当涂顺民曹历不永金行纳禅此皆重规袭矩率由旧章者也我祖宗光宅混一万迄于正光之末奸孽乘权厥政多僻九域离荡永安运穷人灵殄瘁群逆淊天割裂四海国土臣民行非魏有齐献武王应期授手凤举龙骧举废极以立天扶倾柱而镇地剪灭黎毒匡我坠历有大德于魏室被博利于苍生及文襄继轨诞光前业内剿凶权外摧侵叛遐迩肃晏功格上元王神祇协德舟梁一世体文昭武追变穷微自举迹藩旟颂歌总集入统机衡风猷弘远及大承世业扶国昌家相德日跻霸风愈邈威灵斯畅则荒远奔驰声略所播而邻敌顺款以富有之资运英特之气顾盼之间无思不服图谍潜蕴千祀彰明嘉祯幽秘一朝纷委以表代德之期用启兴拜之迹苍苍在上照临不远朕以虚昧犹未逡巡静言愧之坐而待旦且时来运往妫舜不暇以当阳世革命改伯禹不容于北面况于寡薄而可踟蹰是以仰协穹昊俯从百姓敬以帝位式授于王天禄永终大命格矣于戏其祗承历数允执其中对扬天休斯年千万岂不盛欤又致玺书于帝遣兼太保彭城王韶兼司空敬显奉皇帝玺绶禅代之礼一依唐虞汉魏故事又尚书令高隆之率百寮劝进戊午乃即皇帝位于南郊升坛柴燎告天曰皇帝臣洋敢用元牡昭告于皇皇后帝否泰相沿废兴迭用至道无亲应运斯辅上览唐虞下稽魏晋莫不先天揖让考历归终魏氏多难年将三十孝昌已后内外去之世道横流苍生涂炭赖我献武拯其将溺三建元首再立宗祧扫绝群凶芟夷奸宄德被黔黎勋光宇宙文襄嗣武克构鸿基功浃寰宇威棱海外穷发怀音西寇纳款青丘保候丹穴来庭扶翼危机重匡颓运是则有大造于魏室也魏帝以卜世告终上灵厌德钦若昊天允归大命以禅于臣洋夫四海至公天下为一总民宰世树之以君既川岳启符人神效祉群公卿士八方兆庶佥曰皇极乃顾于上魏朝推进于下天位不可以暂虚遂逼群议恭膺大典猥以寡薄托于兆民之上虽天威在颜咫尺无远循躬自省实怀祗惕敬简元辰升坛受禅肆类上帝以答万国之心永隆嘉祚保佑有齐以被于无穷之祚是日京师获赤雀献于南郊事毕还宫御太极前殿诏曰无德而称代刑以礼不言而信先春后秋故知恻隐之化天人一揆弘宥之道今古同风朕以虚薄功业无纪昔先献武王值魏世不造九鼎行出乃驱御侯伯大号燕赵拯厥颠坠俾亡则存文襄王外挺武功内资明德纂戎先业辟土服远年逾二纪世历两都狱讼有适讴歌斯在故魏帝俯遵历数爰念褰裳远取唐虞终同脱屣实幽忧未已志在阳城而群公卿士诚守愈切遂属代终居于民上如涉深水有眷终朝始发晋阳九尾呈瑞外坛告天赤雀效祉惟尔文武不贰心之臣股肱爪牙之将左右先王克隆大业永言诚节共斯休祉思与亿兆同始兹日其大赦天下改武定八年为天保元年其百官进阶男子赐爵鳏寡六疾义夫节妇旌赏各有差己未诏封魏帝为中山王食邑万户上书不称臣答不称诏载天子旌旗行魏正朔乘五时副车封王诸子为县公邑一千户奉绢万匹钱千万粟二万石奴婢二百人水碾一具田百顷园一所诏追尊皇祖文穆王为文穆皇帝妣为文穆皇后皇考献武王为献武皇帝皇兄文襄王为文襄皇帝祖宗之称付外速议以闻辛酉尊王太后为皇太后乙丑诏降魏朝封爵各有差　按高德政传德政字士贞渤海蓨人父显魏沧州刺史德政幼而敏慧有风神仪表显祖引为开府参军知管记事甚相亲狎高祖又擢为相府掾委以腹心迁黄门侍郎世宗嗣业如晋阳显祖在京居守令德政参掌机密弥见亲重世宗暴崩事出仓卒群情草草勋将等以缵戎事重劝帝早赴晋阳帝亦回遑不能自决夜中召杨愔杜□崔季舒及德政等始定策焉以杨愔居守德政与帝旧相昵爱言无不尽散骑常侍徐之才馆客宋景业先为天文图谶之学又陈山提家客杨子术有所援引并因德政劝显祖行禅代之事德政又披心固请帝乃手书与杨愔具论诸人劝进意德政恐愔犹豫不决自请驰驿赴京托以余事唯与杨愔言愔方相应和德政还未至帝便发晋阳至平都城召诸勋将入告以禅让之事诸将等忽闻皆愕然莫敢答者时杜□为长史密启显祖云关西是国家勍敌若今受魏禅恐其称兵挟天子而东向王将何以待之显祖入召□入与徐之才相告之才云今与王争天下者彼意亦欲为帝譬如逐兔满市一人得之众心皆定今若先受魏禅关西自应息心纵欲屈强止当逐我称帝必宜知几先觉无容后以人□无以答帝已遣驰驿向邺书与太尉高岳尚书令高隆之领军娄睿侍中张亮黄门赵彦深杨愔等岳等驰传至高阳驿帝使约曰知诸贵等意不须来唯杨愔见高岳等并还帝以众人意未协又先得太后旨云汝父如龙汝兄如虎尚以人臣终汝何容欲行舜禹事此亦非汝意正是高德政教汝又说者以为昔周武王再驾孟津然始革命于是乃旋晋阳自是居常不悦徐之才宋景业等每言卜筮杂占阴阳纬候必宜五月应天顺人德政亦敦劝不已仍白帝追魏收收至令撰禅让诏册九锡建台及劝进文表至五月初帝发晋阳德政又录在邺诸事条进于帝帝令陈山提驰驿赍事条并密书与杨愔大略令撰仪注防察魏室诸王山提以五月至邺杨愔即召太常卿邢邵七兵尚书崔度支尚书陆操詹事王昕黄门侍郎杨休之中书侍郎裴让之等议撰仪注六日要魏太傅咸阳王坦等总集引入北宫留于东斋受禅后乃放还宅帝初发至亭前所乘马忽倒意甚恶之大以沉吟至平城都便不复肯进德政徐之才苦请帝曰山提先去若为形容恐其漏泄不果即命司马子如杜□驰驿续入观察物情七日子如等至邺众人以事势已决无敢异言八日杨愔书中旨以魏襄城王昶并司空公潘相乐侍中张亮黄门赵彦深入通奏事魏孝静在昭阳殿引见昶云五行递运有始有终齐王圣德钦明万方归仰臣等昧死闻奏愿陛下则尧禅舜魏帝便敛容曰此事推挹已久谨当逊避又道若尔须作诏中书侍郎崔劼奏云诏已作讫即付杨愔进于魏静帝凡有十余条悉书魏静帝云安置朕何所复若为去杨愔对在北城别有馆宇还备法驾依常仗卫而去魏静帝于是下御座就东廊口咏范蔚宗后汉书赞云献生不辰身播国屯终我四百永作虞宾所司寻奏请发魏静帝曰人念遗簪敝屦欲与六宫别可乎乃入与夫人嫔御以下诀别莫不歔欷掩涕嫔赵国李氏口诵陈思王诗云王其爱玉体俱享黄发期魏静帝登车出万春门直长赵道德在车中陪侍百官在门外拜辞遂入北城下司马子如南宅帝至城南顿所受禅之日除德政为侍中天保十年十一月癸卯废帝以皇太子即皇帝位按北齐书废帝本纪废帝殷字正道文宣帝之长子也母曰李皇后天保元年立为皇太子时年六岁性敏慧初学反语于迹字下注云自反时侍者未达其故太子曰迹字足傍亦为迹岂非自反耶尝宴北宫独令河间王勿入左右问其故太子曰世宗遇贼处河间王复何宜在此文宣每言太子得汉家性质不似我欲废之立太原王初诏国子博士李宝鼎傅之宝鼎卒复诏国子博士邢峙侍讲太子虽富于春秋而温裕开朗有人君之度贯综经业省览时政甚有美名七年冬文宣召朝臣文学者及礼学官于宫宴会令以经义相质亲自临听太子手笔措问在坐莫不叹美九年文宣在晋阳太子监国集诸儒讲孝经令杨愔传旨谓国子助教许散愁曰先生在世何以自资对曰散愁自少以来不登娈童之□不入季女之室服膺简策不知老之将至平生素怀若斯而已太子曰颜子缩屋称贞柳下妪而不乱未若此翁白首不娶者也乃赉绢百匹后文宣登凤台召太子使手刃囚太子恻然有难色再三不断其首文宣怒亲以马鞭撞太子三下由是气悸语吃精神时复□扰十年十一月文宣崩癸卯太子即帝位于晋阳宣德殿大赦内外百官普加汛级亡官失爵听复资品庚戌尊皇太后为太皇太后皇后为皇太后诏九州军人七十已上授以板职武官年六十已上及隆病不堪驱使者□皆放免土木营造金铜铁诸杂作工一切停罢废帝干明元年八月壬午孝昭帝以常山王入即皇帝位按北齐书孝昭帝本纪孝昭皇帝演字延安神武皇帝第六子文宣皇帝之母弟也幼而英特早有大成之量武明皇太后早所爱重魏元象元年封常山郡公及文襄执政遣中书侍郎李同轨就霸府为诸弟师帝所览文籍原其指归而不好辞彩每叹云虽盟津之师左骖震而不□同轨以为能遂笃志读汉书至李陵传恒壮其所为焉聪敏过人所与游处一知其家讳终身未尝误犯同轨病卒又命开府长流参军刁柔代之性严褊不适诱训之宜中被遣出帝送出合惨然敛容泪数行下左右莫不欷歔其敬业重旧也如此天保初进爵为王五年除并省尚书令帝善断割长于文理省内畏服七年从文宣还邺文宣以尚书奏事多有异同令帝与朝臣先论定得失然后敷奏帝长于政术剖断咸尽其理文宣叹重之八年转司空录尚书事九年除大司马仍录尚书时文宣溺于游宴帝忧愤表于神色文宣觉之谓帝曰但令汝在我何为不纵乐帝唯啼泣拜伏竟无所言文宣亦大悲抵杯于地曰汝以此嫌我自今敢进酒者斩之因取所御杯尽皆坏弃后益沉湎或入诸贵戚家角力批拉不限贵贱唯常山王至内外肃然帝又密撰事条将谏其友王晞以为不可帝不从因间极言遂逢大怒顺成后本魏朝宗室文宣欲帝离之阴为帝广求淑媛望移其宠帝虽承旨有纳而情义弥重帝性颇严尚书郎中剖断有失辄加捶楚令史奸慝便即考竟文宣乃立帝于前以刀环拟□召被帝罚者临以白刃求帝之短咸无所陈方见解释自是不许笞棰郎中后赐帝魏时宫人醒而忘之谓帝擅取遂以刀环乱筑因此致困皇太后日夜啼泣文宣不知所为先是禁友王晞乃舍之令侍帝帝月余渐瘳不敢复谏及文宣崩帝居禁中护丧事幼主即位乃即朝班除太傅录尚书朝政皆决于帝月余乃居藩邸自是诏□多不关帝客或言于帝曰鸷鸟舍巢必有探卵之患今日之地何宜屡出干明元年从废帝赴邺居于领军府时杨愔燕子献可朱浑天和宋钦道郑子默等以帝威望既重内惧权逼请以帝为太师司州牧录尚书事张广王湛为大司马录并省尚书事解京畿大都督帝时以尊亲而见猜斥乃与长广王期猎谋之于野三月甲戌帝初上省旦发领军府大风暴起坏所御车幔帝甚恶之及至省朝士咸集坐定酒数行于坐执尚书令杨愔右仆射燕子献领军可朱浑天和侍中宋钦道等于坐帝戎服与平原王段韶平秦王高归彦领军刘洪徽入自云龙门于中书省前遇散骑常侍郑子默又执之同斩于御府之内帝至东合门都督成休宁抽刃呵帝帝令高归彦喻之休宁厉声大呼不从归彦既为领军素为兵士所服悉皆弛仗休宁叹息而罢帝入至昭阳殿幼主太皇太后皇太后□出临御坐帝奏愔等罪求伏专擅之辜时庭中及两廊下卫士二千余人皆被甲待诏武卫娥永乐武力绝伦又被文宣重遇抚刃思效废帝性吃讷兼仓卒不知所言太皇太后又为皇太后誓言帝无异志唯去逼而已高归彦□劳卫士解严永乐乃内刀而泣帝乃令归彦引侍卫之士向华林园以京畿军入守门合斩娥永乐于园诏以帝为大丞相都督中外诸军录尚书事相府佐史进位一等帝寻如晋阳有诏军国大政咸谘决焉帝既当大位知无不为择其令典考综名实废帝恭己以听政太皇太后寻下令废少主命帝统大业皇建元年八月壬午皇帝即位于晋阳宣德殿大赦改干明元年为皇建诏奉太皇太后还称皇太后皇太后称文宣皇后宫曰昭信　按王晞传文宣昏逸常山王数谏帝疑王假辞于晞欲加大辟王私谓晞曰博士明日当作一条事为欲相活亦图自全宜深体勿怪乃于众中杖晞二十帝寻发怒闻晞得杖以故不杀髡鞭钳配甲方居三年王又固谏争大被殴挞闭口不食太后极忧之帝谓左右曰傥小儿死奈我老母何于是每问王疾谓曰努力强食当以王晞还汝乃释晞令往王抱晞曰吾气息惙然恐不复相见晞流涕曰天道神明岂令殿下遂毙此舍至尊亲为人兄尊为人主安可与校计殿下不食太后亦不食殿下纵不自惜不惜太后乎言未卒王强坐而饭晞由是得免徒还为王友王复录尚书事新除官者必诣王谢职去必辞晞言于王曰受爵天朝拜恩私第自古以为干纪朝廷文武出入辞谢宜一约绝主上颙颙赖殿下扶翼王纳焉常从容谓晞曰主上起居不恒卿耳目所具吾岂可以前逢一怒遂尔结舌卿宜为撰谏草吾当伺便极谏晞遂条十余事以呈因切谏王曰今朝廷乃尔欲学介子匹夫轻一朝之命狂药令人不自觉刀箭岂复识亲□一旦祸出理外将奈殿下家业何奈皇太后何乞且将顺日慎一日王歔欷不自胜曰乃至是乎明日见晞曰吾长夜九思今便息意便命火对晞焚之后王承间苦谏遂至忤旨帝使力士反接拔白刃注颈骂曰小子何知欲以吏才非我是谁教汝王曰天下噤口除臣谁敢有言帝催遣捶楚乱杖抶数十会醉卧得解尔后黩之好遍于宗戚所往留连俾昼作夜唯常山邸多无适而去及帝崩济南嗣立王谓晞曰一人垂拱吾曹亦保优闲因言朝廷宽仁慈恕真守文良主晞曰天保享祚东宫委一胡人今卒览万几驾驭雄杰如圣德幼冲未堪多难而使他姓出纳诏命必权有所归殿下虽欲守藩职其可得也假令得遂冲退自审保家祚得灵长不王默然思念久之曰何以处我晞曰周公抱成王朝诸侯摄政七年然后复子明辟幸有故事惟殿下虑之王曰我安敢自拟周公晞曰殿下今日地望欲避周公得耶王不答帝临发□王从驾除晞并州长史及王至邺诛杨燕等诏以王为大丞相都督中外诸军事都督摄文武还并州及至乃延晞谓曰不早用卿言使群小弄权几至倾覆今君侧虽获暂清终当何以处我晞曰殿下将往时地位犹可以名教出处今日事势遂关天时非复人理所及有顷奏赵郡王睿为左长史晞为司马每夜载入昼则不与语以晞懦缓恐不允武将之意后进晞密室曰比王侯诸贵每见煎迫言我违天不祥恐当或有变起吾正欲以法绳之晞曰朝廷比者□远亲戚宁思骨血之重殿下仓卒所行非复人臣之事芒刺在背交戟入颈上下相疑何由可久且天道不恒亏盈迭至神几变化蠁斯集虽执谦挹□糠神器便是违上元之意坠先帝之基王曰卿何敢发非所宜言须致卿于法晞曰窃谓天时人事同无异揆是以冒犯雷霆不惮斧钺今日得披肝胆抑亦神明攸赞王曰拯难匡时方俟圣哲吾何敢私议幸勿多言寻有诏以丞相任重普进府僚一班晞以司马领吏部郎中丞相从事中郎陆杳将出使临别握晞手曰相王功格区宇天下乐推歌谣满道物无异望杳等愿披赤心而忽奉外使无由面尽短诚寸心谨以仰白晞寻述杳言王曰若内外咸有异望赵彦深朝夕左右何因都无所论自以卿意试密与言之晞以事隙问彦深彦深曰我比亦惊此音谣每欲陈问则口噤心战第既发论吾亦昧死一披肝胆因亦同劝是时诸王公将校四方岳牧表陈符命干明元年八月昭帝践祚九月除晞散骑常侍仍领兼吏部郎中孝昭帝皇建二年十一月癸丑武成帝以长广王入即皇帝位按北齐书武成帝本纪世祖武成皇帝讳湛神武皇帝第九子孝昭皇帝之母弟也仪表杰神武尤所钟爱神武方招怀荒远乃为帝聘蠕蠕太子庵罗辰女号邻和公主帝时年八岁冠服端严神情闲远华戎叹异元象中封长广郡公天保初进爵为王拜尚书令寻兼司徒迁太尉干明初杨愔等密相□忌以帝为大司马领并州刺史帝既与孝昭谋诛诸执政迁太傅录尚书事领京畿大都督皇建初进位右丞相孝昭幸晋阳帝以懿亲居守邺政事咸见委托二年孝昭崩遗诏征帝入统大位及晋阳宫发丧于崇德殿皇太后令所司宣遗诏左丞相斛律金率百僚敦劝三奏乃许之大宁元年冬十一月癸丑即皇帝位于南宫大赦改皇建二年为大宁　按上洛王思宗传思宗子元海除领军器小志大颇以智谋自许皇建末孝昭幸晋阳武成居守元海以散骑常侍留典机密初孝昭之诛杨愔等谓武成云事成以尔为皇太弟及践祚乃使武成在邺主兵立子百年为皇太子武成甚不平先是恒留济南于邺除领军厍狄伏连为幽州刺史以斛律丰乐为领军以分武成之权武成留伏连而不听丰乐视事乃与河阳王孝瑜伪猎谋于野暗乃归先是童谣云中兴寺内白凫翁四方侧听声雍雍道人闻之夜打钟时丞相府在北城中即旧中兴寺也凫翁谓雄鸡盖指武成小字步落稽也道人济南王小名打钟言将被击也既而太史奏言北城有天子气昭帝以为济南应之乃使平泰王归彦之邺迎济南赴并州武成王先咨元海并问自安之计元海曰皇太后万福至尊孝性非常殿下不须别虑武成曰岂我推诚之意耶元海乞还省一夜思之武成即留元海后堂元海达旦不眠唯绕□徐步夜漏未曙武成遽出曰神策如何答云夜中得三策恐不堪用耳因说梁孝王惧诛入关事请乘数骑入晋阳先见太后求哀后见主上请去兵权以死为限求不干朝政必保泰山之安此上策也若不然当具表云威权太盛恐取谤众口请青齐二州刺史沈静自居必不招物议此中策也更问下策曰发言即恐族诛因逼之答曰济南世嫡主上假太后令而夺之今集文武示以此□执丰乐斩归彦尊济南号令天下以顺讨逆此万世一时也武成大悦狐疑竟未能用乃使郑道谦卜之皆曰不利举事静则吉又召曹魏祖问之国事对曰当有大凶又时有林虑令姓潘知占候密谓武成曰宫车当晏驾殿下为天下主武成拘之于内以候之又令巫觋卜之多云不须举兵自有大庆武成乃奉诏令数百骑送济南于晋阳及孝昭崩武成即位除元海侍中开府仪同三司太子詹事河清二年元海为和士开所谮被捶马鞭六十责云尔在邺城说我以弟反兄几许不义以邺城兵马抗并州几许无智不为可使出为兖州刺史武成帝河清四年夏四月丙子武成帝以皇太子即皇帝位按北齐书武成帝本纪河清四年三月彗星见物陨于殿庭如赤漆鼓带小铃殿上石自起两两相对又有神见于后园万寿堂前山穴中其体壮大不辨其面两齿绝白长出于唇帝直宿嫔御已下七百人咸见焉帝又梦之夏四月乙亥太史奏天文有变其占当有易主景子乃使太宰段韶兼太尉持节奉皇帝玺绶传位于皇太子大赦改元为天统元年百官进级降罪各有差又诏皇太子妃斛律氏为皇后于是群公上尊号为太上皇帝军国大事咸以奏闻始将传政使内参乘子尚乘驲送诏书于邺子尚出晋阳城见人骑随后忽失之尚未至邺而其言已布矣按后主本纪后主讳纬字仁纲武成皇帝之长子也母曰胡皇后梦于海上坐玉盆日入裙下遂有娠天保七年五月五日生帝于并州邸帝少美容仪武成特所爱宠拜王世子及武成入纂大业大宁二年正月景戌立为皇太子河清四年武成禅位于帝天统元年夏四月景子皇帝即位于晋阳宫大赦改河清四年为天统　按祖珽传珽为太常少卿散骑常侍时皇后爱少子东平王俨愿以为嗣武成以后主体正居长难于移易珽私于士开曰君之宠幸振古无二宫车一日晚驾欲何以克终士开因求策焉珽曰宜说主上云襄宣昭帝子俱不得立今宜命皇太子早践大位以定君臣若事成中宫少主皆德君此万全计也君且微说令主上粗解珽当自外上表论之士开许诺因有彗星出太史奏云除旧布新之征珽于是上书言陛下虽为天子未是极贵按春秋元命苞云乙酉之岁除革旧政今年太岁乙酉宜传位东宫令君臣之分早定且以上应天道并上魏献文禅子故事帝从之由是拜秘书监加仪同三司大被亲宠后主隆化二年春正月乙亥幼主以皇太子受内禅即皇帝位按北齐书后主本纪隆化元年穆提婆降周诏除安德王延宗为相国委以备御延宗流涕受命帝乃夜斩五龙门而出欲走突厥从官多散领军梅胜郎叩马谏乃回之邺时唯高阿那肱等十余骑广宁王孝珩襄城王彦道续至得数十人同行戊午延宗从众议即皇帝位于晋阳改隆化为德昌元年庚申帝入邺辛酉延宗与周师战于晋阳大败为周师所掳帝遣募人重加官赏虽有此言而竟不出物广宁王孝珩奏请出宫人及珍宝班赐将士帝不悦斛律孝卿居中受委带甲以处分请帝亲劳为帝撰辞且曰宜慷慨流涕感激人心帝既出临众将令之不复记所受言遂大笑左右亦群咍将士莫不解体于是自大丞相已下太宰三师大司马大将军三公等官□增员而授或三或四不可胜数甲子皇太后从北道至引文武一品已上入朱华门赐酒食给纸笔问以御周之方群臣各异议帝莫知所从又引高元海宋士素卢思道李德林等欲议禅位皇太子先是望气者言当有革易于是依天统故事授位幼主　按幼主本纪幼主名恒帝之长子也母曰穆皇后武平元年六月生于邺其年十月立为皇太子隆化二年春正月乙亥即皇帝位时八岁改元为承光元年大赦尊皇太后为太皇太后帝为太上皇帝后为太上皇后　　北周孝闵帝元年春正月辛丑以周公受魏禅即皇帝位按周书文帝本纪太祖文皇帝姓宇文氏讳泰字黑獭代武川人也其先出自炎帝神农氏为黄帝所灭子孙遁居朔野有葛乌菟者雄武多筭略鲜卑慕之奉以为主遂总十二部落世为大人其后曰普回因狩得玉玺三纽有文曰皇帝玺普回心异之以为天授其俗谓天曰宇谓君曰文因号宇文国并以为氏焉普回子莫□自阴山南徙始居辽西是曰献侯为魏舅生之国九世至侯豆归为慕容晃所灭其子陵仕燕拜驸马都尉封元菟公魏道武将攻中山陵率甲骑五百归魏拜都牧主赐爵安定侯天兴初迁武川陵生系系生韬并以武略称韬生肱肱任侠有气干武成初追尊曰德皇帝太祖德皇帝少子母曰王氏孕五月夜梦抱子升天纔不至而止寤而告德皇帝德皇帝喜曰虽不至天贵亦极矣生而有黑气如盖下覆其身及长身长八尺方颡广额美须髯发长委地垂手过膝背有黑子宛转若龙盘之形面有紫光人望而敬畏之少有大度不事家人生业轻财好施以交结贤士大夫尔朱荣定河北太祖随例迁晋阳孝昌二年燕州乱太祖以统军从荣征之魏孝庄帝出居河内荣遣贺拔岳迎帝太祖以别将从岳孝庄帝反正以功封宁都子邑三百户迁镇远将军步兵校尉寻迁征西将军金紫光禄大夫增邑三百户加直阁将军行原州事太昌元年岳为关西大行台以太祖为左丞领岳府司马加散骑常侍事无巨细皆委决焉齐神武既破尔朱遂专朝政太祖请往观之还谓岳曰高欢非人臣也逆谋所以未发者惮公兄弟耳今若移军近陇扼其要害示之以威服之以德即可收其士马以实吾军西辑氐羌北抚沙塞还军长安匡辅魏室此桓文举也岳大悦遣太祖诣阙请事密陈其状魏帝深纳之加太祖武卫将军还令报岳岳遂引军西次平凉表太祖为使持节武卫将军夏州刺史魏永熙三年岳为侯莫陈悦所害大都督赵贵率部曲还营命赫连达驰至夏州告太祖太祖乃率帐下轻骑驰赴平凉将以讨悦与诸将刑牲盟誓同奖王室初贺拔岳营于河曲有军吏独行忽见一老翁须眉皓素谓之曰贺拔岳虽复据有此众然终无所成当有一宇文家从东北来后必大盛言讫不见此吏恒与所亲言之至是方验魏帝诏太祖曰贺拔岳既殒士众未有所归卿可为大都督即相统领三月太祖进军至原州众军悉集夏四月引兵上陇太祖军令严肃秋毫无犯百姓大悦识者知其有成太祖知悦怯而多猜乃倍道兼行出其不意趣略阳以临悦军纵兵奋击大破之悦与其子弟及麾下数十骑遁走至牵屯山追及悦斩之太祖入上邽收悦府库财物山积皆以赏士卒毫厘无所取众大悦时齐神武已有异志故魏帝深仗太祖进太祖侍中骠骑大将军开府仪同三司关西大都督略阳县公承制封拜使持节如故魏帝方图齐神武征兵太祖乃命前秦州刺史骆超为大都督率轻骑一千赴洛进授太祖兼尚书仆射关西大行台余官封如故太祖乃传檄方镇秋七月太祖师众发自高平前军至于弘农而齐神武稍逼京邑魏帝率轻骑入关太祖备仪卫奉迎谒见东阳驿奉帝都长安披草莱立朝廷军国之政咸取太祖决焉仍加授大将军雍州刺史兼尚书令进封略阳县公拜驸马都尉进位丞相十二月魏孝武帝崩太祖立魏南阳王宝炬为嗣是为文皇帝魏大统元年春正月进太祖督中外诸军事录尚书事大行台改封安定郡王太祖固让及录尚书事魏帝许之乃改封安定郡公三月太祖以戎役屡兴民吏劳敝乃为十四条新制奏魏帝行之三年东魏遣其将窦泰趣潼关高敖曹围洛州太祖击破之斩泰高敖曹陷洛州闻泰殁弃城走六月命太祖受录尚书事八月太祖率李□等十二将东伐至沙苑齐神武引军来会太祖召诸将进军至渭曲背水东西为阵齐神武至太祖奋击大破之神武夜遁献俘长安还军渭南进太祖柱国大将军增邑并前五千户太祖进军蒲□略定汾绛四年七月东魏遣将围独孤信于洛阳太祖率军救信大捷七年太祖奏行十二条制恐百官不勉于职事又下令申明之八年冬十月齐神武渡河据邙山为阵太祖击之大破齐神武军齐神武复合太祖不利引还十四年夏五月进授太祖太师十七年春三月魏文帝崩皇太子嗣位太祖以冢宰总百揆魏废帝二年诏太祖为都督中外诸军事三年太祖废帝立齐王廓是为恭帝恭帝三年春正月以太祖为太师大冢宰柱国冬十月太祖崩于云阳宫　按孝闵帝本纪孝闵皇帝讳觉字□罗尼太祖第三子也母曰元皇后大统八年生于同州官舍九岁封略阳郡公时有善相者史元华见帝退谓所亲曰此公子有至贵之相但恨其寿不足以称之耳魏恭帝三年三月命为安定公世子四月拜大将军十月乙亥太祖崩景子嗣位太师大冢宰十二月丁亥魏帝诏以岐阳之地封帝为周公庚子禅位于帝诏曰予闻皇天之命不于常惟归于德故尧授舜舜授禹时其宜也天厌我魏邦垂变以告惟尔罔弗知予虽不明敢弗龚天命格有德哉今踵唐虞旧典禅位于周庸布告遐迩焉使大宗伯赵贵持节奉册书曰咨尔周公帝王之位弗有常有德者受命时乃天道予式时庸荒求于唐虞之彝踵曰我魏德之终旧矣我邦小大罔弗知今其可久怫于天道而不归有德欤时用询谋佥曰公昭考文公格勋德于天地丕济生民洎公躬又宣重光故元象征见于上讴讼奔走于下天之历数用实在焉予安敢弗若是以钦祗圣典逊位于公公其享兹大命保有万国可不慎欤魏帝临朝遣民部中大夫济北公元迪致皇帝玺绶固辞公卿百辟劝进太师陈祥瑞乃从之是日魏帝逊于大司马府元年春正月辛丑即天王位柴燎告天朝百官于路门追尊皇考文公为文王皇妣为文后大赦天下封魏帝为宋公按李贤传贤弟远除尚书仆射时太祖嫡嗣未建明帝居长已有成德孝闵处嫡年尚幼冲乃召群公谓之曰孤欲立子以嫡恐大司马有疑大司马即独孤信明帝敬后父也众皆默未有言者远曰夫立子以嫡不以长礼经明义略阳公为世子公何所疑若以信为嫌请即斩信便拔刀而起太祖亦起曰何事至此信又自陈说远乃止于是群公并从远议出外拜谢信曰临大事不得不尔信亦谢远曰今日赖公决此大议　按晋荡公护传护太祖兄子也拜小司空太祖西巡至牵屯山遇疾驰驿召护护至泾州见太祖而太祖疾已绵笃谓护曰吾形容若此必是不济诸子幼小寇贼未宁天下之事属之于汝宜勉力以成吾志护涕泣奉命行至云阳而太祖崩护秘之至长安乃发丧时嗣子冲弱强寇在近人情不安护纲纪内外抚循文武于是众心乃定先是太祖常云我得胡力当时莫晓其旨至是人以护字当之寻拜柱国太祖山陵毕护以天命有归遣人讽魏帝遂行禅代之事孝闵帝践阼拜大司马封晋国公孝闵帝元年九月甲子明帝以宁都郡公入即皇帝位按周书明帝本纪世宗明皇帝讳毓小名统万突太祖长子也母曰姚夫人永熙三年太祖临夏州生帝于统万城因以名焉大统十四年封宁都郡公十六年行华州事寻拜开府仪同三司宜州诸军事宜州刺史魏恭帝三年授大将军镇陇右孝闵帝践祚进位柱国转岐州诸军事岐州刺史治有美政黎民怀之及孝闵帝废晋公护遣使迎帝于岐州秋九月癸亥至京师止于旧邸甲子群臣上表劝进备法驾奉迎帝固让群臣固请是日即天王位大赦天下乙丑朝群臣于延寿殿　按晋荡公护传孝闵帝践阼护拜大冢宰时司会李植军司马孙恒等在太祖之朝允居权要见护执政恐不见容乃密要宫伯乙弗凤张光洛贺拔提元进等为腹心说帝曰护诛朝贵以来威权日盛谋臣宿将争往附之大小政事皆决于护以臣观之将不守臣节恐其滋蔓愿早图之帝然其言凤等又曰以先王之圣明犹委植恒以朝政今若左提右挈何向不成且晋公常云我今夹辅陛下欲行周公之事臣闻周公摄政七年然后复子明辟陛下今日岂能七年若此乎深愿不疑帝愈信之数将武士于后园讲习为执缚之势护微知之乃出植为梁州刺史恒为潼州刺史欲遏其谋后帝思植等每欲召之护谏曰天下至亲不过兄弟若兄弟自构嫌隙他人何易可亲太祖以陛下富于春秋顾命托臣以后事臣既情兼家国实愿竭其股肱若使陛下亲览万几威加四海臣死之日犹生之年但恐除臣之后奸回得逞其欲非唯不利陛下亦恐社稷危亡臣所以勤勤恳恳干触天威者但不负太祖之顾托保安国家之鼎祚耳不意陛下不照愚臣款诚忽生疑阻且臣既为天子兄复为国家宰辅知更何求而怀冀望伏愿陛下有以明臣无惑谗人之口因泣涕久之乃止帝犹猜之凤等益惧密谋滋甚遂克日将召群公入燕执护诛之光洛具以其前后谋告护护乃召柱国贺兰祥小司马尉迟纲等以凤谋告之祥等并劝护废帝时纲总领禁兵护乃遣纲入宫召凤等议事及出以次执送护第因罢散宿卫兵遣祥逼帝幽于旧邸于是召诸公卿毕集护流涕谓曰先王起自布衣躬亲行阵勤劳王业三十余年寇贼未平奄弃万国寡人地则犹子亲受顾命以略阳公既居正嫡与公等立而奉之革魏兴周为四海主自即位以来荒淫无度昵近群小□忌骨肉大臣重将咸欲诛灭若此谋遂行社稷必致倾覆寡人若死将何面目以见先王今日宁负略阳不负社稷角宁鄀公年德兼茂仁孝圣慈四海归心万方注意今欲废昏立明公等以为何如群臣咸曰此公之家事敢不惟命是听于是斩凤等于门外并诛植恒等寻亦弒帝迎世宗于岐州而立之明帝武成二年夏四月壬寅武帝以鲁国公即皇帝位按周书武帝本纪高祖武皇帝讳邕字祢罗突太祖第四子也母曰此奴太后大统九年生于同州有神光照室幼而孝敬聪敏有器质太祖异之曰成吾志者必此儿也年十二封辅城郡公孝闵帝践祚拜大将军出镇同州世宗即位迁柱国授蒲州诸军事蒲州刺史武成元年入为大司空治御正进封鲁国公领宗师甚为世宗所亲爱朝廷大事多共参议性沉深有远识非因顾问终不辄言世宗每叹曰夫人不言言必有中武成二年夏四月世宗崩遗诏传帝位于高祖高祖固让百官劝进乃从之壬寅即皇帝位大赦天下　按崔猷传猷深为晋公护所重世宗即位征拜御正中大夫武成二年除司会中大夫御正如故世宗崩遗诏立高祖晋公护谓猷曰鲁国公禀性宽仁太祖诸子之中年又居长今奉遵遗旨翊戴为主君以为何如猷对曰殷道尊尊周道亲亲今朝廷既遵周礼无容辄违此义护曰天下事大但恐毕公冲幼耳猷曰昔周公辅成王以朝诸侯况明公亲贤莫二若行周公之事方为不负顾托事虽不行当时称其守正　按晋荡公护传世宗性聪睿有识量护深惮之有李安者本以鼎俎得宠于护稍被升擢位至膳部下大夫至是护乃密令安因进食于帝加以毒药帝遂寝疾而崩护立高祖百官总己以听于护武帝宣政元年六月戊戌宣帝以皇太子即皇帝位按周书宣帝本纪宣皇帝讳赟字干伯高祖长子也母曰李太后武成元年生于同州保定元年五月丙午封鲁国公建德元年四月癸巳高祖亲告庙冠于阼阶立为皇太子诏皇太子巡抚西土文宣皇后崩高祖谅暗诏太子总朝政五旬而罢高祖每巡幸四方太子当留监国五年二月又诏皇太子巡西土因讨土谷浑宣政元年六月丁酉高祖崩戊戌皇太子即皇帝位尊皇后为皇太后宣帝大象二年二月辛巳静帝以皇太子受内禅即皇帝位按周书静帝本纪静皇帝讳衍后改为阐宣帝长子也母曰朱皇后建德二年六月生于东宫大象元年正月癸卯封鲁王戊午立为皇太子二月辛巳宣帝于邺宫传位授帝居正阳宫二年夏五月乙未宣帝寝疾诏帝入宿于露门学己酉宣帝崩帝入居天台废正阳宫大赦天下停洛阳宫作庚戌上天元上皇太后尊号为太皇太后天元圣皇太后李氏为太帝太后天元大皇后杨氏为皇太后天大皇后朱氏为帝太后其天中大皇后陈氏天右大皇后元氏天左大皇后尉迟氏并出俗为尼按册府元龟静帝宣帝长子大象元年正月封鲁王是月立为皇太子二月宣帝诏曰有圣大宝实惟重器元天表命人事与能幽显同谋确乎不易域中之大实悬定于杳冥天下为公盖不避于内举我大周感苍昊之精受河雒之锡武功文德光格区宇创业垂统永惟无穷朕以寡薄祗承洪绪上赖先朝得一之迹下藉群后不贰之心职贡与云雨俱通宪章共光华并旦圆首方足咸豋仁寿兴隆国本用弘天历皇太子地居上嗣正统所归远惟积德之休允□无疆之祚帝王之量未肃而成天禄之期不谋已至朕今传位于衍乃眷四海深合讴歌之望俾予一人高蹈风尘之表万方兆庶知朕意焉
