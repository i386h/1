<!-- { "loadSidebar": true } -->
太祖平定天下洪武元年春正月乙亥即皇帝位按明昭代典则太祖高皇帝之先江东句容朱家巷人宋季时大父熙祖始徙家渡淮居泗州父仁祖又徙居锺离之东乡生四子高皇帝其季也已而徙居锺离西乡后迁太平乡之孤庄村甲申高皇帝年十七值四方旱蝗民饥疠疫仁祖及太后陈氏俱崩既葬追念仁祖太后尝因梦许从释氏乃入皇觉寺仅五十日寺僧以食不给散遣其徒游四方高皇帝西游合肥历光固汝颍诸州凡三年时汝颍兵起列郡骚动高皇帝复还皇觉寺至是定远人郭子兴与其党孙德崖等自称元帅率宾客子弟攻濠州城据之于是乱兵焚皇觉寺寺僧逃散高皇帝亦出避兵方卜从雄未决蒙古将彻里不花率兵欲复濠城惮不敢进惟日掠良民为盗以侥赏皆恟恟相扇动不自安高皇帝乃以壬辰闰三月朔旦抵濠州入门门者疑以为谍执欲害之人以告子兴子兴遣人追至见高皇帝状貌奇伟大异常人因问所以来之故遂留与谋事久之凡有攻伐即命以往往辄胜子兴由是兵势益盛初宿州闵子乡人马公素刚直重然诺爱人喜施避仇定远与子兴为刎颈交马公有季女甚爱之术谓此女当大贵马公谋还宿州起兵应子兴即以女托子兴曰幸公善抚视子兴抚之如己子已而马公死子兴欲为女择良配谓高皇帝度量豁达有智略宜配之子兴妻张氏曰今天下乱君举大事正当收集豪杰与成功业一旦彼为他人所亲谁与共成事者子兴遂以其女妻之即高皇后也高皇帝既在甥馆遂日治兵掌征讨之事时汤和委心推翊为万夫长八月蒙古右丞相脱脱破萧县李二于徐州屠其城十二月李二将赵均用彭早住率余众奔濠郭子兴孙德崖纳之二人本以穷蹙来奔子兴德崖反屈己下之事皆□命遂为所制蒙古脱脱命将贾鲁追赵均用等围濠城均用等与子兴德崖极力拒守会贾鲁死蒙古兵亦解去均用早住遂据濠州挟德崖等为己用均用自称永义王早住称鲁淮王癸巳五月太祖高皇帝徇定远下滁阳濠城自蒙古兵退军士多死伤高皇帝乃归乡里募兵得七百余人凤阳人徐达沉雄有智略与耿再成耿秉文郭英等皆来归时彭赵二人驭下无道所部多暴横高皇帝乃与徐达等南略定远中途遇贼还居是月有告定远张家堡民兵号驴牌寨者孤军乏食欲归降未决高皇帝以告子兴子兴选骑士费聚等从行入其营营中遣二将迎既至其帅遂出迎曰公远来郭公必有所命高皇帝曰郭公与足下有旧闻足下军艰食他敌欲来攻特遣吾相报能相从即与俱往否则移兵避之其帅许诺请留物以为信高皇帝解所佩香囊与之彼以牛脯为献后三日费聚还告曰彼且欲他往矣高皇帝即率兵三百人复抵其营使有勇力者往诱其帅来会帅至遂缚之令壮士五十人拥之以行十余里乃遣人谕其营中曰尔帅已往可移军来就于是营兵皆出焚其营垒悉驱其众以还得壮士三千人遂率之而东夜袭蒙古知院老张于横涧山黎明入其营老张弃军遁去降其民兵男女七万得精壮二万悉加训练于是率之南略滁阳道遇定远人李善长来谒与语悦之留置幕下俾掌书记遂与俱攻滁阳下之彭早住赵均用遣人邀高皇帝将兵守盱泗以二人粗暴浅谋难与共事辞不往二人寻相吞并战士多死早住亦亡惟均用专据濠州狠戾益甚子兴势孤遂将其所部万人至滁州见高皇帝所将兵号令严明军容整肃乃大悦甲午冬十月元帅脱脱克高邮分兵围六合六合遣使求救于滁郭子兴不答高皇帝曰六合受围无救必毙六合既毙次将及滁时元兵号百万诸将畏之子兴属高皇帝往令祷于神高皇帝曰事之可否当断之于心何必祷也遂率师东至六合与耿再成守瓦梁垒元兵攻垒数四每垂陷辄又完垒苦战元兵疑之高皇帝又以计绐之元兵不敢迫遂引去既而元兵复大至将攻滁州高皇帝设伏涧侧令再成佯走诱之渡涧伏发城中鼓噪而出内外夹击元兵大败获其马甚众由是滁城得完时冯胜赵德胜胡大海皆来从子兴欲据滁称王高皇帝察知其意因说曰滁山城也舟楫不通商贾不集无形胜可居不足据也子兴默然乙未闰正月滁城乏粮诸将谋所向高皇帝曰固守孤城非计今欲谋所向惟和阳可图然其城小而坚可以计取难以力胜子兴遂命张天佑将兵前行耿再成将兵继后约相距十余里俟天佑兵薄城举火为应再成兵即鼓行而趋天佑兵从他道就食遂误前约再成候之过期不见举火意天佑必已进遽率众直抵城下蒙古平章也先帖木儿出急战再成不利中矢退走众皆溃会日暮蒙古收兵还天佑等始至急击之追至和州小西门城中抽桥急我军夺其桥而上天佑等登城大呼也先帖木儿乘夜遁去天佑遂据其城子兴闻再成败急属高皇帝将兵及率徐达李善长等进至和阳始知天佑已破城据之高皇帝遂入抚定城中遣人报子兴子兴属高皇帝总守和阳是时濠城旧帅孙德崖等亦乏粮率所部就食和州德崖因求入城假居数月高皇帝虑其彼众我寡力不能抗不得已许之适有谗高皇帝于子兴者子兴怒即自滁来欲督过之子兴至馆高皇帝往见之子兴怒不言高皇帝曰家事缓急皆可理外事当速谋孙德崖在此昔与公有宿憾此为可忧子兴默然德崖闻子兴至心不自安欲他往高皇帝疑有变急报子兴备之德崖军既发高皇帝出城欲饯德崖行二十余里忽城中走报子兴德崖两军相斗高皇帝亟骑还德崖军在道者即来追高皇帝一人直前忿曰城中杀害我军士汝宁不预谋高皇帝曰吾以送友故出城城中争斗何由知之众弗听持高皇帝马衔拥之行展转十五余里遇德崖弟麾兵欲加害有语者曰孙公在和阳存亡未可知万一无事而先害朱公郭公必逞憾于孙公得无两伤乎乃往观之见子兴系德崖项与之对饮即还告曰若从众所为几害两人众怒犹未释明日复拘入麻湖中又明日子兴闻高皇帝被执如失左右手亟遣徐达等往代达至谓众曰不如释朱公令之还以出孙公于是高皇帝得还既至和阳子兴亦释德崖去徐达等亦还初子兴既执德崖欲杀之以报旧憾及闻高皇帝被执乃释德崖然心常怏怏忧闷致疾久不起遂卒德崖欲袭其军子兴之子闻之惧不能当乃请高皇帝代统之而常遇春邓愈等皆来从时汝颍刘福通等迎韩林儿为帝居亳遣人诣和阳招诸将张天佑遂往时高皇帝发兵及亲率将士取和阳西南民寨次第平之天佑寻自亳归赍刘福通檄推子兴之子为都元帅天佑及高皇帝皆副元帅高皇帝曰大丈夫宁能受制于人耶不受八月太祖高皇帝自和阳渡江取太平路诸将谋渡江患无舟楫时俞通海通源廖永忠永安等各拥众据巢湖张德胜亦集义众结水寨自保五月丁亥皆间道来附高皇帝谓徐达等曰方谋渡江而巢湖水军至吾事济矣时铜城闸马□湖等隘口皆为蒙古中丞蛮子海牙水寨所扼惟一小港可达然浅涸不可通舰已而大雨兼旬川谷流溢素非行舟鱼贯而出诸舟悉至和阳命廖永安张德胜俞通海等将之壬寅高皇帝帅舟师攻蛮子海牙于峪路口大败其众遂与诸将定渡江之计诸将咸欲直趋金陵高皇帝曰取金陵必自采石始采石南北襟喉得采石金陵可图也六月乙卯高皇帝率徐达汤和李善长常遇春廖永安冯国用邵荣邓愈耿君用毛广各引舟渡江时西北风顺舳舻齐发军士皆欢跃永安请所向高皇帝曰采石大镇其备必固牛渚矶前临大江彼难为御今往攻之其势必克乃引帆向牛渚风力稍劲顷刻及崖守者惊骇出拒不支即走常遇春奋戈先登诸军鼓勇继之采石镇兵惊溃遂拔之绿江诸垒望风迎附乃令军中皆食食已即率众自官渡向太平桥直趋城下元平章完者不花万户万钧达鲁花赤普里罕忽里闭城拒守高皇帝命将急攻遂拔之完者不花等弃城走耆儒李习陶安等率父老出城迎安见高皇帝状貌谓习等曰龙姿凤质非常人也我辈今有主矣高皇帝之发采石也先令李善长为戒戢军士榜比入城即张之士卒欲摽掠见榜揭通衢皆愕然不敢动有一卒违令即斩以徇城中肃然高皇帝召陶安李习与语时事安因献言曰方今四海鼎沸豪杰并争攻城屠邑互相雄长然其志皆在子女玉帛取快一时非有拨乱救民安天下之心明公率众渡江神武不杀人心悦服以此顺天应人而行吊伐天下不足平也高皇帝曰足下之言甚善吾欲取金陵足下以为何如安曰金陵古帝王之都龙蟠虎踞限以长江之险若取而有之据其形胜出兵以临四方则何向不克其言合高皇帝意由是礼遇安甚厚事多与议焉乃改太平路为太平府以李习知府事置太平兴国翼元帅府诸将奉高皇帝为大元帅高皇帝命李善长为帅府都事潘廷坚为帅府教授汪广洋为帅府令史以陶安□幕府事命诸将分守各门修城浚河以固守御初元将蛮子海牙与元右丞阿鲁灰等以巨舟截采石江闭姑孰口而方山寨民兵元帅陈野先则以众数万来攻太平高皇帝遣徐达邓愈汤和引兵迎战复命别将潜师由间道绕出其后夹击之野先腹背受敌大败遂擒野先高皇帝释不杀与之语野先曰生我谓何高皇帝曰天下大乱豪杰并起假号令据城邑者不知其几然胜则人附败则附人尔既以豪杰自负必能识事机岂不知生尔之故野先曰然则欲吾军降乎此易尔军之将校皆吾亲故喻之即来乃为书招之明日众皆降蛮子海牙阿鲁灰等见野先兵败不敢复进攻率其兵还驻峪溪口我师进克溧水州将攻集庆路野先之为书也意其众未必从阳为招辞阴实激之不意其众遽降自念失计心不自安及闻欲攻集庆私谓其部曲曰汝等攻集庆毋力战俟我得脱还当与元兵合有以其谋告者高皇帝曰吾久知其不诚然杀之恐失豪杰心乃召野先谓曰人各有心从元从我任汝所适不相强也纵之还我师克溧阳县遂进攻集庆元帅张天佑等至方山野先遂叛与元福寿合兵来拒战于秦淮水上王师失利天佑郭元帅皆战死郭元帅子兴之子也野先追袭我军于汉阳经葛山乡乡寨民兵百户卢德茂恶野先反复谋杀之遣壮士五十人衣青出迎野先野先不虞其图己与十余骑先行青衣兵自后击之仆地攒槊刺之野先死我师克芜湖置永昌翼丙申二年元中丞蛮子海牙复率舟师扼采石江以阻绝南北欲伺间攻太平高皇帝率常遇春等击之时元舟联络江上势甚盛乃令遇春设疑兵以分敌势而以大兵薄之及战遇春率舟师冲其中敌舟分为二我师左右纵击飞□中敌舟辄糜碎自辰至午战益急敌大败俘获万计尽得其舟舰蛮子海牙以余众走集庆自是元人扼江之势遂衰三月太祖高皇帝克金陵改集庆路为应天府陈野先之子兆先合淮兵二十万屯营方山与海牙茂才等相望高皇帝命廖永安冯国用先攻兆先营大破之进拔其栅擒兆先尽降其众得兵三万六千人择其骁勇者五百人置麾下五百人者多疑惧不自安高皇帝觉其意至暮令其悉入卫屏旧人于外独留冯国用侍卧榻旁高皇帝解甲酣寝达旦疑惧者始安乃相语曰既活我又以腹心待我何可不尽力图报庚寅进兵集庆未及城五里诸军鼓噪而进元兵皆破胆行台御史大夫福寿督兵战我师击败之福寿闭门拒守大军薄城下将士以云梯登城城中莫能支遂克之福寿又督兵巷战兵溃坐伏龟楼前指挥左右更欲拒战或劝之遁福寿叱而射之督战不已遂死于兵平章阿鲁灰□政伯家奴及集庆路达鲁花赤达尼达思等皆战死获其御史王稷元帅李宁等三百余人蛮子海牙走投张士诚水寨元帅康茂才苗军元帅寻朝佐许成刘哈剌不花海军元帅叶撒及阿鲁灰部将完都等各率众降凡得民五十余万高皇帝入城悉召官吏父老人民谕之曰元失其政所在纷扰兵戈并起生民涂炭汝等处危时朝夕惴惴不能自保吾率众至此为民除乱耳汝宜各安职业毋怀疑惧贤人君子有能相从立功业者礼用之居官慎毋暴横以殃吾民旧政有不便者吾为汝除之于是城中军民皆喜悦更相庆慰辛卯高皇帝周览城郭谓徐达等曰金陵险固古所谓长江天堑真形胜地也仓廪实人民足吾今有之诸公又能同心共力以相左右何功不成达曰成功立业非偶然今得此殆天授也乃改集庆路为应天府置天兴建康翼统军大元帅府以廖永安为统军元帅命赵忠为兴国翼元帅以守太平得儒士夏煜孙炎杨宪等十余人皆录用之置上元江宁二县是月我师克镇江改镇江路为江淮府金陵既定高皇帝欲发兵取镇江虑诸将不能禁戢士卒为民患明日召诸将数以尝纵士卒之过欲置之法李善长恳救乃免于是命徐达等将兵以往戒之曰吾自起兵未妄杀今汝等当体吾心戒戢将士城下之日毋焚掠毋杀戮有犯令者处以军法纵之者罚无赦达等顿首受命丙申徐达汤和张德麟廖永安等进兵攻镇江丁酉克之苗军元帅完者图出走达等自仁和门入号令严肃城中晏然民不知有兵己亥以镇江为淮兴镇江翼元帅府命徐达汤和为统军元帅改镇江路为江淮府元康茂才自集庆奔江口俞通海以舟师追及之茂才遂率所部三千解甲来降顿首言前日之战各为其主今日屡败乃天数也事至于此死生惟命苟得生全尚竭犬马之力高皇帝释之俾率所部三千余人以从征夏六月王师克广德路改为广兴府秋七月诸将奉太祖高皇帝为吴国公以元御史台为公府置江南行省中书省高皇帝总吴国事以李善长宋思颜为□议李梦庚郭景祥为左右司郎中侯原善杨原杲陶安阮弘道为员外郎孔克仁陈善吾王恺为都司王为照磨栾凤为管勾夏煜韩子鲁为博士置江南行枢密院以元帅汤和摄同佥枢密院事置帐前总制亲兵都指挥使司以冯国用为都指挥使置左右等翼元帅府以华云龙唐胜宗陆仲亨邓愈陈兆先张彪王玉陈本等为元帅置五部都先锋以陶文兴陈德等为之置省都镇抚司以孙养浩为镇抚置理问所以刘祯秦裕为理问置提刑按察使司以王习古王德芳为佥事置兵马指挥司讥察奸伪以达必大为指挥王师攻常州获张士诚弟张九六诛之初常州奔牛坝人陈保二聚众以黄帕裹首号黄包军汤和等兵下镇江徇奔牛吕城保二以众降至是复叛降于张士诚乙亥张士诚以舟师攻镇江统军元帅徐达等御之败其军于龙潭高皇帝闻之使谕徐达曰张士诚起于负贩谲诈多端今来寇镇是其交已变当速出军攻毗陵先机进取沮其诈谋于是达帅师攻常州进薄其垒且遣使来告贼已窘迫请益师以薄之高皇帝复遣兵三万往助之于是达军于城西北汤和军城北张彪军于城东南士诚遣其弟张九六以数万众来援达曰张九六狡而善斗使其胜势不可当吾当以计取之乃去城十八里设伏以待仍命总管赵均用率铁骑为奇兵达亲督师与九六战锋既交均用铁骑横冲其阵阵乱九六退走遇伏马蹶为先锋刁国宝王虎子所获并擒其将张汤二将军九六即士德枭鸷有谋士诚陷诸郡九六力为多既被擒士诚气沮高皇帝欲留九六以诱致士诚九六间遗书士诚俾降元以谋我乃诛之十一月我师围常州及张士诚战于城南大破之十二月戊申高皇帝复以江淮府为镇江府丁酉二月戊申我师克长兴改长兴州为长安州二月丙午遣耿炳文克长兴获战船三百余艘擒士诚守将李福安荅失蛮等义兵万户蒋毅率所部二百人降乙亥改长兴州为长安州立永兴翼元帅府以耿炳文为总兵都元帅刘成为左副元帅李景元为右元帅守之三月戊午我师克常州改常州路为长春府丁亥置毗陵翼以汤和为枢密院同佥总管张吓为元帅守之命镇抚孙继达浚治城隍改常州路为长春府以高复权知府事寻复改长春府为常州府夏四月我师克宁国路徐达常遇春率兵取宁国元守臣别不华杨仲英等闭门拒守攻之久不下遇春中矢裹创与战高皇帝亲往督师命造飞车前编竹为重蔽数道并进仲英不能支开门请降其百户张文贵杀妻子自刎死擒其元帅朱亮祖并得军士十余万马二千余匹于是属县太平旌德南陵泾县相继皆下我师克泰兴铜陵县尹罗得泰来降丙申我师克青阳县六月己未命赵继祖郭天禄吴良取江阴张士诚兵据秦望山以扼我师继祖引兵攻之会大风雨其兵奔溃我师据其山翌日进攻州之西门克其城命良守之先是士诚北有淮海南有浙西长兴江阴二邑皆其要害长兴据太湖口陆走广德诸郡江阴枕大江扼姑苏通州济渡之处得长兴则士诚步骑不敢出广德窥宣歙得江阴则士诚舟师不敢溯大江上金焦至是并为我有士诚侵轶路绝秋七月丁丑我师徇宜兴取常熟戊寅我师取绩溪庚辰元帅胡大海等进兵徽州元守将八思尔不花及万户吴讷等拒战大海击败之遂拔其城讷等退走欲守遂安县大海引兵追及白际岭复击败之讷自杀乙酉改徽州路为兴安府立雄峰翼元帅府命邓愈守之丙戌命大海克休宁进攻婺源元将杨完者率兵十万欲复徽州大海还师与战于城下大败之杀其镇抚李才完者遁去婺源元帅汪同黟县尹叶茂祁门元帅马国宝俱诣雄峰翼降高皇帝命皆仍其官九月丙申我师取武康冬十一月壬申中翼大元帅常遇春率廖永安等自铜陵进攻池州永安去城十里而军遇春及吴国宝帅舟师抵城下合攻之自辰至已破其北门遂入其城敌众败走得粮九千余石薄暮敌众复以战船百余艘来迎战复大败之克池州甲申高皇帝阅军于大通江遂命元帅缪大亨率师取扬州克之青军元帅张明鉴以其众降得其众数万战马二千余匹报至高皇帝命悉送其将校妻子至建康赈给之置淮海翼元帅府命元帅张德林耿再成等守之改扬州路为淮海府以李德成知府事按籍城中民仅余十八家德林以旧城虚旷难守截城西南隅筑而守之戊戌春正月乙卯我师克婺源州二月高皇帝以康茂才为营田使茂才自奏淮翼水军元帅迁都水营田使高皇帝谕之曰比因兵乱堤防颓圮民废耕耨故设营田使以修筑堤防专掌水利今军务实殷用度为急理财之道莫先于农春作方兴虑旱涝不时有妨农事故命尔此职分巡各处俾高无患干卑不病涝务在蓄泄得宜大抵设官为民非以病民若但使有司增饰馆舍迎送奔走所至纷扰无益于民而反害之非付任之意三月丙辰我师克建德路以杨璟寻朝佐为帐前总制亲军副都指挥使壬戌改建德路为建安府立德兴翼元帅府元江浙行省左丞杨完者遣兵来攻邓愈出兵击之杀其将李副枢众溃降其溪洞兵三万人升愈为同佥行枢密院事大海为行枢密院判官留文忠镇守寻复为建德府六月癸酉我师取江浦县九月蒙古江浙同佥员成率其元帅李福等诣我德兴翼降冬十月辛未我师进攻兰溪敌兵千余出战败之克其城获元廉访使赵秉仁等十四人马牛羊万头立闽越翼元帅府分兵守其要害遂进攻婺州甲戌我师克宜兴先是徐达邵荣攻宜兴久不下高皇帝遣使谓达等曰宜兴城小而坚猝未易拔闻其城西通太湖口张士诚饷道所由出若以兵断其饷道彼军食内乏破之必矣达等乃分兵绝太湖口而并力急攻城遂拔之同知枢密院事廖永安复率舟师击士诚众于太湖乘胜深入遇吕珍与战不利遂为所获戊寅改宜兴州为建宁州置全吴翼以元帅杨国兴等守之寻复以为宜兴州张士诚欲降永安永安不屈遂拘囚之至丙午岁秋七月竟被囚死云十一月蒙古搠思监有罪免以纽的该为左丞相十二月枢密院判胡大海帅兵攻婺州不克高皇帝自将亲军副都指挥使杨璟等师十万往征之壬辰自宣历徽道兰溪至婺命掾史周德远入城招谕不下乃督兵围之先是元□知政事石宜孙守处州闻大军克徽州进攻婺城与□谋胡深章溢议为守备造狮子战车数百辆以弟石厚孙守婺继令深等将车师为援自率众万余出缙云以应之深至松溪观望不敢进高皇帝谓诸将曰婺倚石宜孙故未肯即下闻彼以车战兵来援此岂知变者松溪山多路狭车不可行今以精兵遏之其势必破援兵既破则城中绝望可不劳而下之翌日命佥院胡大海养子济诱其兵于梅花门外纵击大败之擒其前锋元帅李弥章并获其所制惊马器仗深等遁去深之来也晨起见西山有黑气东南有白气其长亘天顷之白气为黑气所荡深知其不吉恐众心惊惧谬曰今日有杀气战必胜已而战败城中势益孤台宪将臣画界分守意复不相能于是枢密院同佥□安庆都事李相开门纳大兵浙东廉访使杨惠婺州达鲁花赤僧住皆战死执其南台侍御史帖木烈思院判石厚孙廉访佥事安庆以下官甲申高皇帝入婺州下令禁戢军士摽掠民皆安堵未破先一日有五色云见城西氤氲似盖城中望之以为祥及城下乃知为高皇帝驻兵之地丙辰置中书分省于婺州立金华翼元帅府以袁贵为元帅吴德真副之改婺州路为宁越府以儒士王宗显为知府帐前总管陈从贵兼知东阳县事总兵三百戍之义兵元帅吕兼明兼永康知县帐前总管王道同为义乌知县杨苟为武义知县命□安庆仍同佥枢密院事随军征进高皇帝既抚定宁越欲遂取浙东未下都郡集诸将谕之曰克城虽以武而安民必以仁吾比入建康秋毫无犯故一举而遂定今新克婺城民始获苏政当抚恤使民乐于归附则彼未下郡县亦必闻风而归吾每闻诸将下一城得一郡不妄杀人辄喜不自胜盖师旅之行势如烈火火烈则人必避之为将者能以不杀为心非惟国家所利在己亦蒙其福尔等从吾言则事不难就而大功可成矣己亥春正月佥院胡大海帅兵取诸暨张士诚守将华元帅战败宵遁万户沈胜以众降我师入城其众汹汹不定复作乱大海复击败之生擒四千余人马六十匹遂改诸暨为诸全州以帐前元帅张彪为统军元帅兼本州同知又立枢密分院于诸全州置明海翼元帅府升谢再兴为院判王玉等为元帅守之三月方国珍以庆元温台三郡来归且以次子关为质高皇帝曰古者虑人不从则为盟誓盟誓变而为交质由未能相信故也今既诚信来归便当推诚相与如青天白日何自怀疑而以质子为哉乃厚赐关而遣之五月高皇帝自宁越还建康辛酉高皇帝将还建康召胡大海谕之曰宁越为浙东重地必得其人守之吾将归建康以尔为才故特命尔守其衢处绍兴进取之宜悉以付尔宋伯颜不花在衢其人多智术石抹宜孙守处州善用士绍兴为张士诚将吕珍所据数郡与宁越密迩尔宜与同佥常遇春同心协力俟间取之此三人皆勍敌不可忽也仍命左右司员外郎侯原善都事王恺管勾栾凤综理钱粮军务事八月我师取无为州九月癸巳徐达张德胜率兵自无为登陆夜至浮山寨击走赵普胜部将胡总管败之于青山追至潜山界陈友谅□政郭泰引兵渡沙河迎战德胜复大破之斩郭泰获马骡牛畜千余遂克潜山县令詹元帅守之庚子秋七月乙巳常遇春率兵攻衢州建奉天旗树栅围其六门造吕公车仙人桥长木梯懒龙爪拥至城下高与城齐欲阶以登城又于大西门城下掘地道攻之元守臣宋伯颜不花等悉力备御以束苇灌油烧吕公车驾千秤钓懒龙爪用长斧以砍木梯筑夹城防穴道遇春攻之弗克乃以奇兵出其不意突入南门瓮城毁其所架炮督将士攻围益急九月丁未克之时遇春围城两月余攻击无虚日元枢密院判张斌度不能守密遣其下诣遇春约降是夕引军十余人出小西门迎大军入城众溃总管冯浩赴水死擒宋伯颜不花及院判朵粘等得粮八千石改衢州为龙游府以武义知县杨苟知府事立金斗翼元帅府以唐君用为元帅夏义为副元帅朱亮祖为枢密分院判官命宁越分省都事王恺兼理军储遇春还宁越十一月壬寅我师克处州初高皇帝既定婺州即命耿再成驻兵缙云之黄龙山谋取处州元州守将石抹宜孙遣元帅叶琛屯桃花岭□谋林彬祖屯葛渡镇抚陈真仲照磨陈安屯樊岭元帅胡深守龙泉以拒我师久之将士怠弛皆无斗志至是胡深叛宜孙间道来降且言处州兵弱易取大海闻之大喜即出军抵樊岭与再成合攻之大败其兵连拔桃花岭葛渡二岩遂薄城下石抹宜孙战败弃城走建宁遂克处州林彬祖走温州于是处州七邑皆下辛亥改处州路为安南府以义乌知县王道知府事立安南翼元帅府以朱文刚为元帅李佑之为副元帅耿再成为枢密分院判官守之以分省都事孙炎总理军储高皇帝初在婺州即召见宋濂至是克处州又有荐青田刘基龙泉章溢丽水叶琛者即遣使以书币征四人同赴建康入见高皇帝大喜赐坐从容问曰四海分争何时而定溢起对曰天道无常惟德是辅惟不嗜杀人者能一之高皇帝善其言甚礼貌之庚子春正月乙卯复以宁越府为金华府二月庚申蒙古守福宁州福建行省□政袁天禄遣古田县尹林文广来纳款福清州同知张希伯亦遣其属张景仁李世忠来请降高皇帝皆厚赏之遣还招谕闰五月陈友谅来寇太平府陷之院判花云知府许瑗皆不屈死云死于难年三十九妻郜氏一子炜生始三岁云被执郜氏赴水死侍婢孙氏抱儿欲逃他所为陈氏兵所掳至九江陈氏军中恶儿啼孙氏恐儿被害以簪珥付渔家妪鞠之及陈氏败孙氏脱身至渔家见儿遂窃负之夜出宿陶穴中明日出江浒僦舟以渡适陈氏溃卒还争舟捽孙氏及儿投之江方出没波中有断木自上流至孙氏挟儿附木浮入芦渚中渚有莲实孙氏取儿凡七日得不死忽夜半闻一人呼之一老父令与俱行得达高皇帝所闻花云儿也即呼入见孙氏抱儿拜且泣高皇帝亦泣置儿膝上曰此花云子将种也命赐老父衣老父已不见追之无所得众以为神云炜既长命为水军卫指挥佥事陈友谅弒其主徐寿辉于采石自称帝陈友谅既僭号乃潜遣人约张士诚欲犯建康群议皆请先复太平以牵制之高皇帝曰不可太平吾新筑垒濠堑深固向使彼陆地来攻必不能胜乃以巨舰乘城遂为所陷今彼既居上流顺势来寇舟师十倍于我猝难敌也或劝高皇帝自将击之高皇帝曰此亦不可敌知我出以偏师缀我我欲战彼不交锋而以舟师顺流直趋建康半日可达吾步骑亟回非一日可至纵能得达百里趋战兵法所忌皆非良策也吾有一计足以破之于是召指挥康茂才谕之曰有事命汝能之乎茂才曰惟所命高皇帝曰陈友谅欲来为寇吾欲速其来非汝不可汝与友谅旧且佯欲为叛遣人致书约其来当为内应彼必从茂才曰诺吾家有老阍者尝事友谅颇信之且忠谨不泄吾书令赍以往则必信无疑将行以所谋问李善长善长曰方以寇来为忧何为更诱致之也高皇帝曰此策不可失失今不为久则患深遂遣阍者持书乘小舸径至友谅军友谅见阍者即呼问之曰尔何为来阍者曰康相公令我来友谅曰康公何言阍者出书进之友谅观书毕甚喜问阍者曰康公今何在曰见守江东桥又问江东桥何如曰木桥也乃与酒食遣还谓曰归语康公吾即至至则呼老康为号阍者诺归具以告高皇帝曰落吾壳中矣乃命李善长撒江东桥易以铁石通宵治之及旦而成适有富民自友谅军逸归言友谅开新河道路又令于新河口跨水筑虎口城以兵守之命冯国胜常遇春率帐前五翼军三万人伏于石灰山侧徐达军于南门外杨璟驻兵大胜港张德胜朱虎帅舟师出龙江关外高皇帝总大军于卢龙山令持帜者偃黄帜于山之左偃赤帜于山之右戒曰寇至则举赤帜及举黄帜则伏兵皆起各严师以待乙丑友谅果引舟师东下至大胜港璟整兵御之时水路狭隘仅容三舟入港友谅以舟不得并进遽引退出大江径以舟冲江东桥见桥皆铁石乃惊疑连呼老康老康无应之者始知阍者之谬已即与其弟号五王者率舟十余向龙湾先遣万人登岸立栅其势锐甚时暑热高皇帝衣紫茸甲张盖督兵见士卒流汗命去盖众欲战高皇帝曰天将雨诸军且就食当乘雨击之时天无云众莫之信忽云起东北须臾雨大至赤帜举高皇帝下令拔栅诸军竞前拔栅友谅麾其军来争战方合适雨至命伐鼓鼓震黄帜举冯国胜常遇春伏兵起徐达兵亦至张德胜朱虎舟师并集内外合击友谅军披靡不能支遂大败溃兵走趋舟值潮退舟胶浅卒不能动杀溺死者无算俘其卒二万余人其将张志雄梁铉俞国兴梁世衍等皆降获巨舰名混江龙塞断江撞倒山江海鳌者百余艘及战舸数百友谅乘别舸脱走于其所乘舟卧席下得茂才所遗书高皇帝笑曰彼愚至此诚可也张志雄者故赵普胜部将善战号长张尝怨友谅杀普胜故龙湾之战无斗志及降言于高皇帝曰友谅之东下尽并安庆兵以从今之降卒皆安庆之兵友谅既败走安庆无守御者高皇帝乃遣徐达冯国胜张德胜等将兵追友谅德胜追及友谅于慈湖纵火焚其舟至采石又与大战德胜死之国胜以五翼军蹴之友谅与其将张定边出皂旗军号黑旋风者迎战又败之友谅昼夜不得息遂收余兵弃太平遁去达率舟师追至池州而还余元帅遂取安庆守之戊寅我师克信州改信州路为广信府初友谅之寇龙江也高皇帝命胡大海出兵捣广信以牵制之大海遣元帅葛俊率兵以往道过衢州都事王恺止俊乘驿至金华谓大海曰广信为友谅门户彼既倾国入寇宁不以重兵为守非大将统军以临之不可今出偏师设若□败非独广信不可下吾衢先驿骚矣大海从之乃亲率兵攻信州至灵溪城中步骑数千出迎战大海击败之督兵攻城守不能御众溃遂克之甲申改信州路为广信府以段伯文为知府立龙虎翼元帅府以葛俊为元帅周隆为副元帅守之辛丑秋七月壬申陈友谅知院张定边复陷安庆八月甲申我师克浮梁遂克乐平州先是元帅王思义克鄱阳之利阳镇擒贼首杨文友戮之遂会佥院邓愈兵于三洞源议取浮梁既而邓愈兵攻浮梁不下高皇帝命理问谷继先院判刘文旺率兵助之至是克浮梁陈友谅守将侯邦佐等弃城走院判于光复攻乐平州友谅总管萧明率将拒战光击败之擒其万户彭寿等六十余人遂克之我师伐陈友谅复取安庆大破之于江州友谅走武昌先是陈友谅将李明道寇信州胡大海率兵击破之擒明道送建康高皇帝命仍旧职用为乡道以取江西高皇帝问陈氏何如明道具言友谅自弒寿辉将士皆离心且政令不一擅权者多骁勇之将如赵普胜者又忌而杀之虽有众不足用也及安庆之陷高皇帝遂决伐之召诸将谕之曰陈友谅杀徐寿辉僭称大号天理人情所不容乃不度德量力肆骋凶暴侵我太平犯我建康既自取祸败不知悔悟今乃以兵陷安庆观其所为不灭不已尔等各厉士卒以从徐达进曰师直为壮今我直而彼曲焉有不克刘基亦言昨观天象金星在前火星在后此胜师之兆愿顺天应人早行吊伐高皇帝曰吾亦夜观天象正如尔言遂率徐达常遇春等各将舟师发龙湾高皇帝御龙骧巨舰建大旗于前署曰吊民伐罪纳顺招降诸军乘风溯流而上时友谅江上斥候望风奔遁戊戌我师至安庆敌固守不战乃以陆兵疑之敌兵动遂命廖永忠张志雄以舟师击其水寨破敌舟八十余艘获战船二十有七遂克安庆长驱至小孤友谅守将傅友德及丁普郎迎降壬寅师次湖口遇友谅舟出江侦逻常遇春击之敌舟退走乘胜追至江州友谅亲率兵督战高皇帝分舟师为两翼夹击又大破之获其舟百余艘友谅穷蹙夜半挈妻子弃城走武昌癸卯我师入江州获粮数十万甲辰我师克南康以星子县尹陈子亨守之丙午蕲黄兴国沔阳来降戊申陈友谅平章吴宏以饶州来降命仍其官守之九月辛亥陈友谅平章王溥以建昌来降命仍其官守之甲寅我师克德兴壬戌王溥复遣检校刘巨川以南丰州及临川金溪等八县来献冬十一月张士诚遣其司徒李伯升寇我长兴□政常遇春率兵守之伯升遁去张士诚遣李伯升率众十万水陆并进直薄长兴城下城中兵仅七千耿炳文婴城拒守遣左副元帅刘成出西门迎击败之追至东门敌反兵力斗炳文不能救成遂战死于是寇复围城结九寨为楼车下瞰城中运土石填濠湟放火船烧水关攻城益急城中昼夜应敌凡月余高皇帝在江州闻报命常遇春往救之遇春兵至长兴李伯升弃营遁去遇春追击之俘斩五千余人己未命平章吴宏等率兵取抚州时友谅右丞邓克明据城拒守宏遣人招之克明意欲缓师以款我闻佥院邓愈驻兵临川之平唐乃遣人诣愈诈献其地请降愈察其意非诚即率兵由渔阳鼓间道夜袭之黎明至其城下兵由东西北三门入克明不意我师至仓卒计无所出单骑出南门走又自度不能免乃遣其员外罗天锡以分省印及所掠抚州建昌临江汀州四路南丰宁都富川三州临川乐安等十八县印诣愈降愈留克明于军中令其弟志明还新淦收其故部曲克明因请往九江见高皇帝愈以兵送之至中途克明复逃归新淦乙卯改抚州路为临州府建昌路为肇庆府未几皆复其旧十二月己亥陈友谅江西行省丞相胡廷瑞平章祝宗来降廷瑞遣郑仁杰诣九江纳款仁杰因以廷瑞之意言于高皇帝曰明公英武盖世海内豪杰皆延颈倾心乐为任使廷瑞等欲归命久矣然无路以请今特遣仁杰输款但所领将校久居部曲人情相安恐既降而以此辈属之他人则非所愿故预陈本意高皇帝以书报之曰郑仁杰至言足下有效顺之诚此足下之明达也又恐分散所部属之他将此足下之过虑也吾治兵以来十年于兹奇才英士得之四方多矣其有能审天时料事机不待交兵挺然委身而来者盖其意亦欲立功当时垂名后世大丈夫相遇磊磊落落一语契合洞见肺腑故常赤心以待之随其材而任使兵少则益之以兵位卑则隆之以爵财乏则厚之以赏初无彼此之分此吾待将士之心也安肯散其部属使人自疑而负其来归之心哉且以陈氏诸将观之如赵普胜骁勇善战以疑见僇猜忌若此事竟何成近建康龙湾之役予所获长张梁铉彭指挥诸人用之如故视吾诸将恩均义一无有所间及长张破安庆水寨梁铉等收江北功绩茂着并膺厚赏此数人者其自视无复生理尚待之如此况如足下不劳一卒以完城归来者也然得失之机间不容发足下当早为之计又闻彼守御之将相持累岁彼此之际各怀嫌疑不能自安书至宜以昔日相疑之心一时解释同其和好作磊落丈夫岂不可以保全富贵光荣祖宗贻及子孙哉若各持己见不察事机是非同异焉能免祸足下其审之廷瑞得书遂决意遣其同佥康泰至九江降壬寅正月辛酉江西行省丞相胡廷瑞既降高皇帝遂发九江如龙兴辛酉胡廷瑞祝宗等俱迎新城门外高皇帝慰劳之俾各仍旧官壬戌入城存恤鳏寡孤独放陈友谅所蓄鹿于西山戊辰筑台于城北龙沙之上召城中父老民人悉集台下谕之曰自古攻城掠地锋镝之下民罹其殃今尔民得保骨肉安生理无所苦者皆丞相胡廷瑞灼见天道先机来归为尔民之福陈氏据此军旅百需之供尔民甚苦之今吾悉去其弊军需供亿俱不以相劳尔等各事本业毋游惰毋作非为以陷刑辟毋结交权贵以扰害良善各保父母妻子为吾良民于是士民皆感悦乃改龙兴路为洪都府以叶琛知府事邓克明既□归新淦复收集旧部曲仍肆劫掠高皇帝至龙兴远近皆降克明惧不自安欲复降恐见诛乃诈为商贾乘小舟至龙兴城下潜使人觇视可否为去就事觉被执并获克明高皇帝责其反复不诚囚送建康辛未宁州土豪陈龙以分宁奉新通城靖安德安武宁六县来降癸酉陈友谅守吉安土军元帅孙本立曾万中曾粹中来降以本立为江西行省□政万中为都元帅粹中为行军指挥命还守吉安故徐寿辉袁州守将欧晋祥来降命以本部军马仍守袁州乙亥陈友谅平章彭时中以龙泉来降二月癸未金华贼蒋英等杀我守臣胡大海降于张士诚严州守臣朱文忠寻抚定之丁亥处州贼李佑之等杀守臣耿再成平章邵荣等率兵讨平之辛卯高皇帝还建康高皇帝既定洪都乃经度城守以旧城西南临水不利守御命移入三十步东南空旷复展二里以邓愈为江西□政留守洪都万思诚为行省都事以佐之胡廷瑞等还建康夏四月癸亥祝宗康泰叛攻陷洪都府初洪都之降非二人本心既降数有叛意时出语咎胡廷瑞廷瑞反复开谕之故未即发及高皇帝还建康廷瑞恐二人为变不利于己乃微言于高皇帝即发使诣洪都令二人将所部兵往湖广从徐达听征二人舟次女儿港遂以其众叛适遇商人布船因掠其布为旗号反兵劫洪都是日暮至城下发□举火攻破新城门贼杀官军时邓愈居故廉访司闻变仓卒以数十骑出走数与贼遇且战且走从者多遇害愈窘甚连跳跨三马马辄踣几不免后得养子所乘马始得脱从抚州门出走还建康于是都事万思诚知府叶琛皆死于难愈至建康具言康祝之叛高皇帝命徐达等还讨之达等师抵城下祝宗康泰分兵拒守达攻破之复取洪都祝宗走新依邓志明后为志明所杀函其首来建康泰走康信为追兵所获送建康泰胡廷瑞之甥高皇帝以廷瑞故特宥之丙午命大都督朱文正统元帅赵德胜等同□政邓愈镇洪都八月陈友谅遣将熊天瑞寇吉安守将孙本立战败走永新天瑞复攻破永新执本立至赣州斩之友谅使其知院饶鼎臣守吉安鼎臣慓悍有胆略所至害毒人呼为饶大胆初天瑞寇吉安本立遣元帅曾万中粹中间道走建康求救时大都督朱文正镇洪都高皇帝遂命文正往救之师未发而吉安陷文正遣裨将率兵取吉安饶鼎臣出走遂以□政刘齐陈海同李明道曾万中粹中共守之以朱叔华知府事兵还洪都癸卯三月张士诚入安丰杀刘福通据其城我师击走之三月辛丑高皇帝率右丞徐达□政常遇春等击安丰吕珍闻大军至乃水陆连营战舰蔽河沙际皆树木棚缭以竹篱外掘重堑极力以拒我师先攻拔其中垒入据之吕珍急攻我师殊死战高皇帝命遇春以兵横击其阵三战三胜珍兵大败时庐州左君□以兵助珍遇春又击败之珍与君□皆遁走帝还命徐达等移师庐州围之五月朔陈友谅知院饶鼎臣等复陷吉安执□政刘齐知府朱叔华遂破临江执同知赵天麟皆不屈友谅以三人徇于洪都下陈友谅兵陷无为州知州董曾死之四月壬戌陈友谅忿其疆场日蹙乃作大舰来攻洪都舰高数丈饰以丹漆上下三级级置走马棚下设板房为蔽置橹数十其中上下人语不相闻橹箱皆裹以铁自为必胜之计载其家属百官空国而来洪都城始瞰大江友谅前攻城以大舰乘水涨附城而登故为所破高皇帝既定洪都命移城去江三十步以是友谅巨舰不复得近乃以兵围城其气甚盛都督朱文正与诸将谋分城拒守□政邓愈守抚州门元帅赵德胜守宫步士步桥步三门指挥薛显等守章江新城二门元帅牛龙海等守琉璃台二门文正居中节制诸军自将精锐二千往来以御之丙寅友谅攻抚州门其兵各戴竹盾如箕状以御矢石极力来攻城坏三十余丈邓愈以火铳击退其军随□木栅敌争栅都督朱文正督诸将死战且战且筑通夕城完于是总管李继先元帅牛海龙赵国旺许珪朱潜万户程国胜等皆战死五月丙子陈友谅复攻新城门指挥薛显将锐卒开门突战斩其平章刘震昭敌兵乃退百户徐明被执死之六月辛亥陈友谅增修攻具攻水关欲破栅以入都督朱文正使壮士以长槊从栅内刺之敌夺槊更进文正乃命煅铁戟铁钩穿栅更刺敌复来夺手皆灼烂不得进友谅尽攻击之术而城中备御随方应之友谅计穷又以兵攻宫步士步二门元帅赵德胜御之暮坐宫步门楼指挥士卒中流矢死洪都被围既久内外阻绝音问不通文正乃遣千户张子明告急于建康子明取东湖小渔舟夜从水关潜出越石头口夜行昼止至是凡半月始得达见高皇帝具言其故帝问友谅兵势何如子明对曰友谅兵虽盛而战斗死者亦不少今江水日涸贼之巨舰将不利用又师久粮乏若援兵至必可破也帝谓子明曰汝归语文正但坚守一月吾自当取之不足虑也子明还至湖口为友谅所获友谅谓曰若能诱城降非但不死且得富贵子明伪许之至城下大呼曰大军且至但固守以待友谅怒遂杀之先是徐达常遇春攻围庐州城三面阻水攻之凡三月不下帝乃召徐达常遇春于庐州令还师援洪都秋七月癸酉帝自将救洪都达遇春亦自庐州还帝召诸将谕之曰陈友谅构兵不已复围洪都彼累败不悟是天夺其魄而促之亡也吾当亲往尔诸将其各整舟楫率士马以从是日会师禡纛于龙江舟师凡二十万俱发癸未师次湖口先遣指挥戴德以一军屯于泾江口复以一军屯南湖觜以遏友谅归师又遣人调信州兵守武阳渡防其奔逸丙戌陈友谅围洪都至是凡八十有五日闻大军至即解围东出鄱阳湖以迎我师高皇帝帅舟军由松门入鄱阳湖谕诸将曰两军相斗诸公当尽力有进无退剪灭此寇正在今日诸将受命皆自奋丁亥遂与友谅师遇于康郎山友谅列巨舟以当我师帝见之谓诸将曰彼巨舟首尾连接不利进退可破也乃命舟师为十一队火器弓弩以次而列戒诸将近寇舟先发火器次弓弩及其舟则短兵及之戊子命徐达常遇春廖永忠等进兵薄战达身先诸将击败其前军杀千五百人获一巨舟而还军威大振俞通海复乘风发火炮焚寇舟二十余艘彼军杀溺者甚众元帅宋贵陈兆先等亦战死徐达等搏战不已火延及达舟敌遂乘之达搏火更战帝急遣舟援达达力战敌乃退友谅骁将张定边奋前欲犯帝舟舟适胶浅我军格斗计无所出牙将韩成进曰古人杀身以成仁臣不敢爱其死乃服上冠袍对敌自投水中敌人信之攻少缓遇春从旁射中定边定边舟始却通海来援舟骤进水涌帝舟遂脱永忠遂以飞舸追定边定边走身被百余矢士卒多死伤既而遇春舟亦胶浅帝麾兵救之俄有败舟顺流而下触遇春舟舟亦脱会日暮诸军欲退帝御楼船鸣钲集诸将申明约束喻以死生利害诸将咸以手加额以死自誓是日命徐达还守建康己丑旦帝命鸣角舟师毕集乃亲布阵复与友谅战诸军奋击敌舟敌不能当杀溺死无算院判张志雄所乘舟樯折为敌所觉以数舟攒兵钩刺之志雄窘迫自刎丁普郎余昶陈□徐公辅皆战死普郎身被十余创首脱犹执兵若战状植立舟中不仆敌兵舟舰相连至晡东北风起帝命以七舟载荻苇置火药其中束草为人饰以甲冑各持兵戟若斗敌者令敢死士操之备走舸于后将迫敌舟乘风纵火风急火烈须臾抵敌舟焚水寨舟数百艘燔烟涨天湖水尽赤死者大半友谅弟友仁友贵及其平章陈普略等皆焚死我师乘之又斩二千余级明日帝复谕诸将曰友谅战败气沮亡在旦夕今当并力蹙之于是诸将亦自奋是时帝所乘舟樯白友谅觉欲并力来攻帝知之夜令诸船尽白其樯旦时莫能辨敌益惊骇辛卯复连舟大战敌兵巨舰艰于运转我舟环攻之杀其卒殆尽而操舟犹不知尚呼号摇橹如故已而焚其舟皆死俞通海廖永忠张兴祖赵庸等以六舟深入搏击敌连大舰极力拒战我师望六舟无所见意谓已陷没有顷六舟旋绕敌船而出我师见之勇气增倍合战益力呼声动天地波涛起立日为之晦自辰至午敌兵大败弃旗鼓器仗浮蔽湖面友谅遂夺气张定边自以战不利欲挟友谅退保鞋山为我师所扼不得出乃敛舟自守不敢更战通海等还帝劳之曰今日之捷诸公之力也是日移舟泊柴栅去敌船五里许复遣人往挑战敌不敢应诸将议欲退师少休士卒帝曰两军相持我若先退彼必以为怯而来追非讨也必先移舟出湖乃可无失时水路狭隘舟不得并进恐为敌所乘至夜令船置一灯相随渡浅比明已尽渡矣乃泊于左蠡友谅遂亦移舟出泊潴矶相持者三日友谅左右二金吾将军率所部来降友谅失此二将自是兵力益衰帝驻师左蠡友谅建金字旗周围巡寨令获我战士皆杀之帝闻之命悉出所俘友谅军视其军有伤者赐药疗之皆遣还下令曰但获彼军皆勿杀又令祭其弟侄及将之战死者我师遂出湖口命遇春永忠诸将统舟师横截湖口邀其归路又令一军立栅于岸控湖口旬有五日友谅不敢出帝与博士夏煜等日草檄赋诗意气弥壮友谅住湖中既久食尽遣舟五百艘掠粮于都昌都督朱文正复使舍人陈方亮潜往燔其舟友谅粮绝势益困八月壬戌陈友谅穷蹙进退失据欲奔还武昌及率楼船百余艘趋南湖觜为我军所遏遂欲突出湖口帝麾诸将邀击之我舟与敌舟联比随流而下自辰至酉力战不已至泾江口泾江之兵复击之张铁冠大笑贺帝曰友谅死矣帝笑曰无妄言复戏铁冠曰缚汝水滨以俟乃遣乐人具牲酒往祭友谅以觇其死生且曰如其生往者必还若不还其死必矣而往者俱被杀未几有降卒来奔言友谅在别舸中流矢贯睛及颅而死诸军闻之大呼喜跃杀敌益奋敌众大溃于是擒其太子善儿平章姚天祥等明日友谅平章陈荣及指挥以下悉以其楼船军马来降得士卒五万余人惟太尉张定边及杨丞相韩副枢乘夜以小舟窃载友谅尸及其子理径走武昌遣使追之不及定边等至武昌复立理为帝改元德寿乃改洪都府为南昌府遣兵追陈理于武昌九月壬申帝至建康告庙饮至论功行赏因与诸将谕鄱阳之战诸将请曰自古水战必得天时地利若周瑜之破曹操因风水之便陈友谅兵据鄱阳先处上流而待我是得地利矣况我劳而彼佚今胜之诚未喻也帝曰汝不闻古人云天时不如地利地利不如人和陈友谅兵虽众人各一心上下猜疑矧用兵连年数败无功不能养威俟时今日适劳于东明日又驰于西失众心也夫师贵时动动则威威则胜我以时动之师威不震之敌将士一心人百其勇如鸷鸟搏击巢卵俱覆此所以为我破也诸将皆叹服壬午我高皇帝复率常遇春等讨陈理于武昌壬寅帝至武昌马步舟师水陆并进既抵其城命遇春等兵分于四门立栅围之又于江中联舟为长寨以绝其出入之路分兵徇汉阳德安州郡于是湖北诸郡皆来降十二月丙申朔帝发武昌至建康命常遇春总督诸将守营栅谕之曰彼犹孤处牢中欲出无由久当自服若来冲突慎勿与战但坚守营栅以防之不患城不下也甲寅帝至建康戊午阅武于鸡笼山还坐西苑召指挥华云龙等谕之曰今日所阅骑士汝能知其数否对曰不知帝曰阵势或员或方或从或横敛合布散倏忽往来使人莫测善用兵者以少为众以弱为强逸己而劳人伐谋而制胜运乎阴阳行乎鬼神虽有勇者莫敢施其力智者莫能用其谋斯为妙矣大抵两敌相对在审其强弱识其多寡以正应以奇变奇正之用合宜应变之方弗失百战百胜之道也汝其识之
