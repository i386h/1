<!-- { "loadSidebar": true } -->
　登极部汇考五
　　魏
文帝黄初元年十一月庚午以魏王受汉禅即皇帝位按魏志武帝本纪太祖武皇帝沛国谯人也姓曹讳操字孟德汉相国参之后桓帝世曹腾为中常侍大长秋封费亭侯养子嵩嗣官至太尉嵩生太祖太祖少机警有权数年二十举孝廉为郎除洛阳北部尉迁顿丘令征拜议郎光和末黄巾起拜骑都尉计颍川贼迁为济南相国有十余县久之征还为东郡太守不就称疾归乡里董卓废立太祖散家财合义兵以诛卓初平二年袁绍表太祖为东郡太守兴平二年天子拜太祖兖州牧建安元年天子拜太祖建德将军迁镇东将军封费亭侯太祖至洛阳卫京都天子假太祖节钺录尚书事洛阳残破董昭等劝太祖都许九月车驾出轘辕而东以太祖为大将军封武平侯以大将军让绍拜司空行车骑将军九年领冀州牧十三年为丞相十八年天子使御史大夫郗虑持节策命公为魏公加九锡二十一年进爵为王二十二年夏四月天子命王设天子旌旗出入称警跸冬十月天子命王冕十有二□乘金根车驾六马设五时副车二十五年春正月王崩于洛阳　按文帝本纪文皇帝讳丕字子桓武帝太子也中平四年冬生于谯建安十六年为五官中郎将副丞相二十二年立为魏太子太祖崩嗣位为丞相魏王尊王后曰王太后改建安二十五年为延康元年元年二月壬戌以太中大夫贾诩为太尉御史大夫华歆为相国大理王朗为御史大夫置散骑常侍侍郎各四人其宦人为官者不得过诸署令为金策着令藏之石室初汉□平五年黄龙见谯光禄大夫桥元问太史令单扬此何祥也扬曰其国后当有王者兴不及五十年亦当复见天事恒象此其应也内黄殷登默而记之至四十五年登尚在三月黄龙见谯登闻之曰单扬之言其验兹乎己卯以前将军夏侯惇为大将军濊貊扶余单于焉耆于阗王皆各遣使奉献夏四月丁巳饶安县言白雉见庚午大将军夏侯惇薨五月戊寅天子命王追尊皇祖太尉曰太王夫人丁氏曰太王后封王子睿为武德侯是月冯翊山贼郑甘王照率众降皆封列侯酒泉黄华张掖张进等各执太守以叛金城太守苏则讨进斩之华降六月辛亥治兵于东郊庚午遂南征秋七月庚辰令曰轩辕有明台之议放勋有衢室之问皆所以广询于下也百官有司其务以职尽规谏将率陈军法朝士明制度牧守申政事搢绅考六艺吾将兼览焉孙权遣使奉献蜀将孟达率众降武都氐王杨仆率种人内附居汉阳郡甲午军次于谯大飨六军及谯父老百姓于邑东八月石邑县言凤皇集冬十一月癸卯令曰诸将征伐士卒死亡者或未收敛吾甚哀之其告郡国给槥椟殡敛送至其家官为设祭丙午行至曲蠡汉帝以众望在魏乃召群公卿士
注
