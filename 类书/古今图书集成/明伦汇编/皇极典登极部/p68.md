<!-- { "loadSidebar": true } -->
按明昭代典则甲辰春正月高皇帝建国号曰吴丙寅朔李善长徐达等屡表劝进帝曰戎马未息疮痍未苏天命难必人心未定若遽称尊号诚所未遑今日之议且止俟天下大定行之未晚群臣固请不已乃即吴王位置中书省官属以李善长为右相国徐达为左相国常遇春俞通海为平章政事汪广洋为右司郎中张昶为左司郎中谕达等曰卿等为生民计推戴予然建国之初当先正纪纲元氏昏乱纪纲不正主荒臣专威福下移由是法度不行人心涣散遂致天下骚乱今将相大臣当鉴其失宜协心为治以成功业毋苟且因循徒取充位而已又曰礼法国之纪纲礼注立则人志定上下安建国之初此为先务吾昔起兵濠梁见当时主将皆无礼法恣情任私纵为暴乱不知驭下之道是以卒至于亡今吾所任将帅皆昔时同功一体之人自其归心于我即与之定名分明号令故诸将皆听命无有异者尔等为吾辅相当守此道无谨于始而忽于终也二月乙未帝以诸将围武昌久不下复亲往视师辛亥至武昌督兵攻城先是陈理太尉张定边见事急遣卒夜由观音阁缒城走岳州告其丞相张必先使入援至是必先引兵至去城二十里军于洪山帝命常遇春率精锐五千乘其众未集击之敌兵大败遂擒必先必先骁勇善战人号为泼张城中倚以为重至是缚至城下示之曰汝所恃者泼张今已为我擒尚何恃而不降耶必先亦呼定边谓之曰吾已至此事不济矣兄宜自图速降为善定边气索不能言武昌城东南高冠山下瞰城中帝问诸将谁能奋此傅友德请行遂率数百人一鼓夺之城中益丧气后数日帝乃遣友谅旧臣罗复仁入城谕陈理及张定边等曰理若来降当不失富贵复仁因请曰主上推好生之仁惠此一方使陈氏之孤得保首领而臣不食言臣虽死不憾矣帝曰吾兵力非不足所以久驻此者欲待其自归免伤生灵耳汝行必不汝误复仁至城下号哭理惊召之入复相持痛哭哭止问故复仁谕以帝意词旨恳切理与定边等遂请降癸丑陈理衔璧肉袒率其太尉张定边等出降理至军门俯伏战栗不敢仰视帝见其幼弱起挈其手曰吾不尔罪勿自惧也命宦者入其宫传命慰谕友谅父母凡府库储蓄令理悉自取之遣其文武官僚以次出门妻子资装皆俾自随王师围武昌凡六阅月而降士卒无敢入城市井晏然城中民饥困帝命给米赈之召其父老复抚慰之民大悦于是汉沔利岳郡县相继降乙卯立湖广行中书省以枢密院判杨璟为参政故陈友谅兄友才来降友才始以友谅命与左丞王忠信守潭州闻帝亲征武昌遣忠信援之忠信战败而降帝授忠信参政俾仍守潭州友才闻其降而复来率兵拒于益阳之高山忠信巽辞开谕之于是友才亦降与其子大俱送建康二月丙辰帝发武昌命常遇春发遣陈理官属赴建康三月乙丑帝至建康丙寅封陈理为归德侯下令谕臣民曰予以眇躬荷天地百神之眷托于亿兆臣民之上戡定绥宁疆宇日阔乃者陈友谅弒主僭逆罪恶贯盈自起兵端犯我边境爰举问罪之师以慰来苏之望赖天地之灵兵之所至罔不克捷江西诸郡一鼓而下友谅稔恶不悛仍合余烬于癸卯七月顿兵洪都城下予乃总率舟师亲与决战友谅败死将士悉降进攻武昌其子理归命于是湖广诸郡次第皆平滔淊江汉遂底安流总总黎元克全生乐布告中外咸使闻知六月丁丑我师克庐州执其部将吴副使并左君□母妻及子送建康以指挥戴德守之己卯左君□部将许荣以舒城来降帝令荣还守舒城改庐州路为府令江淮行省平章俞通海摄省事以镇之八月戊戌我师复吉安乃引兵取赣州九月我师取江陵故陈友谅平章姜珏以城降且曰当死者珏耳百姓无辜达善其言下令安辑居民禁民侵优列郡闻之望风归附寻改江陵为荆州府乙酉我师取夷陵故陈友谅守将杨以德率耆民出降归州故陈友谅守将杨兴以城来降十月己未张士诚丞相张士信以兵侵长兴守将耿炳文破之获其元帅宋兴祖士信恚怒复益兵围长兴是月辛巳命平章汤和率师救长兴汤和师至张士信以兵拒战自巳至申我师内外夹击败之掳其士卒八千余人获马五百余匹汤和师还十二月庚寅我师克辰州遂克衡州乙巳春正月王师克赣州故陈友谅守将熊天瑞出降常遇春兵至赣州熊天瑞固守不下高皇帝命平章彭时中以兵会遇春等共击之又命中书右司郎中汪广洋参谋军事谕广洋曰汝至赣如城未下可与遇春等言熊天瑞固处孤城犹笼禽阱兽岂能逃逸但恐城破之日杀伤过多要当以保全生民为心一则可以为国家用一则为未附者劝且如汉将邓禹不妄诛杀得享高爵子孙昌盛此可为法向者鄱阳湖之战陈友谅既败生降其兵至今为我用纵有逃归者亦我之民我前克湖广禁军士无入城故能全一郡之民苟得郡无民何益广洋至赣见遇春等传帝命时天瑞拒守益坚遇春乃浚濠立栅以困之遇春围赣州久以帝命勿杀故欲困服之天瑞子元震窃出觇兵势遇春亦从数骑出猝与相遇元震来袭遇春遣将士挥刀击之元震奋铁挝以拒且斗且却遇春曰壮男子也舍之至是天瑞援绝粮尽遣元震出降天瑞寻亦肉袒诣军门尽献其地遇春送天瑞至建康帝闻遇春克赣不杀喜甚遣使谕之曰予闻仁者之师无敌非仁者之将不能行也今将军破敌不杀是天赐将军隆我国家千载相遇非偶然也捷书至予甚为将军喜虽曹彬之下江南何以加之将军能广宣威德保全生灵予深有赖焉先是天瑞据赣常加赋横敛民财及其既降有司仍旧征之帝曰此岂可为额耶命罢之并免甲辰秋粮之未输者元震本姓田氏为天瑞养子善战有名遇春喜其才勇荐之指挥后复姓田氏左相国徐达遣千户胡海洋取宝庆路克之元守将唐道隆遁去于是靖州军民安抚司及诸长官司皆来降达等赏赉而遣之帝以湖湘既平命达班师还京甲戌故陈友谅韶州守将张秉彝等南雄守将孙荣祖等皆来降平章常遇春进师南安遣麾下危止逾岭南招谕韶州诸郡未下于是韶州守将同佥张秉彝院判郭容参政李如章佥事张鹏飞总管钱旭及南雄守将张荣祖等各籍其兵粮来降遇春令指挥王玙守南雄令秉彝仍守韶州常遇春军还帝御戟门颁赏劳之二月己丑蒙古福建行省平章陈友定侵我处州参军胡深击遁之复追败之遂下浦城丙午张士诚遣李伯升寇诸全之新城严州右丞朱文忠击败之夏四月己丑参军胡深进攻建宁之松溪克之获陈友定守将张子玉而还庚寅命平章常遇春取湖广襄汉诸郡帝尝与徐达常遇春论襄汉形势谓曰安陆襄阳跨连荆蜀乃南北之喉襟英雄所必争之地今置不取将遗后忧况沔阳新附城中人民多皆陈氏旧卒壤地相邻易于扇动譬之树木安陆襄阳为枝沔阳为干干若有损枝叶亦何有焉今宜增兵守沔阳而出师取安陆襄阳庶几不失其宜至是遂命遇春将兵以往五月乙亥我师克安陆遂克襄阳先是帝命遇春往取安陆及襄阳谕之曰坚城之下难以猝攻缓之则顿三军之锐气急之恐驱人以冒矢石宜相机招徕以辑宁其民复调江西行省右丞邓愈为湖广平章政事领兵继其后使人谓愈曰今遣遇春取安陆襄阳汝当以兵继之凡得州郡汝宜驻兵以抚降附近闻王保保集兵汝宁彼之所为如筑堤壅水惟恐渗漏汝之往也能爱军恤民则仁声义闻被于远迩人心之归犹水走下正如穿穴其堤使所聚之水泄漏用力少而成功多愈奉命遂行至是遇春攻安陆其守将任亮出拒战遇春击败之执亮遂克其城以沔阳卫指挥吴复守之己卯常遇春至襄阳守将弃城遁遇春追击之俘其众五千获马一千八百余匹粮八百余石元佥院张德山罗明以谷城降遇春遣人送德山等赴建康丁酉我师克安福故陈友谅将饶鼎臣射死壬子我师克温之乐清擒方国珍镇抚周清等械送建康命戍常州我师克崇安遂进攻建宁参军胡深为陈友定将阮德柔所执遇害秋七月丁巳命降将张德山归襄阳招徕未附山寨帝谕之曰自古豪杰识几于未形故夏将亡而终古先奔于商殷将亡而向艺先归于周若待其迹之着见而后来归者此常人非豪杰也汝能审存亡之机推诚归我实有可嘉汝之才如美箭利镞必求善射者用之庶不枉其才傥付之于不善射者岂不重可惜哉今令尔归襄阳招徕未附当晓以大义告以成败之由俾知所以图存能全众而来功亦不细矣因厚赐而遣之又赐邓愈书曰予命尔戍守襄阳法度既定切宜谨守已遣张德山招徕山寨若其来降尝为兵者仍俾为兵旧为民者宜归之有司俾安农业军人小校亦令屯种且耕且战古有成规可以取法且尔所守之地邻于王保保若汝之惠爱加于民法度行于军则彼之部曲协从者望风来归如脱虎口以就慈母吾之与汝义虽君臣恩同骨肉所以谆谆告语以成事甚难而偾事甚易故欲汝谨法度施惠爱勿妄杀无罪若有罪者亦宜详审古之良将以仁义为先勇略次之汝能自勉则边境可宁而予无外顾之忧矣辛酉以王天锡为湖广行省都事谕之曰汝往襄阳赞助邓平章设施政治当参酌事宜修城池练甲兵樽节财用抚绥人民处事贵于果断御众必以镇静密以防奸谨以待敌敌至则坚壁清野以乘其弊慎勿轻犯其锋方镇之寄固在将帅赞画之助实资幕僚恪尽厥心毋负吾委任之意乙丑元思州宣抚使兼湖广行省左丞田仁厚遣其都事林宪万户张思温来献镇远吉州军民二府婺川功水常宁等十县龙泉瑞溪沿河等三十四州皆其所守地也于是命改宣抚使为思南镇西等处宣慰使司以仁厚为宣慰使八月平章邓愈取襄阳之竹山县蒙古平章余思志以其众降冬十月戊戌帝以张士诚屡犯疆场欲举兵征之下令曰王者征伐应天顺人所以平祸乱而安生民也张士诚假元之命叛服不常天将假手于我是用行师以致天讨况士诚启衅多端袭我安丰寇我诸全连兵构祸罪不可逭今我大军致讨止于罪首在彼军民无恐无畏毋妄逃窜毋废农业已敕大将军约束官军毋致杀掠违者以军律论罪布告中外体予至怀辛丑命左相国徐达平章常遇春等取泰州时张士诚所据郡县南至绍兴与方国珍接境北有通泰高邮安徐宿濠泗又北至济宁与山东相距帝欲先取通泰诸郡县剪士诚肘翼然后专取浙西故命达总兵取之达兵既出江口帝遣使谕达曰迩闻王保保兵入关中为李思齐张良□逐出潼关还至汴梁复东取乐安又为俞宝所败追过清河溺死者甚众今王保保驱其人民已北遁矣孔兴脱烈伯妖保奴兵走三晋汴梁唐邓南阳之间余兵据守尚未宁息河南洛河水决漂荡三千余家天下扰扰如此当何时可定也此迤北消息汝宜知之夫军旅重事尤宜加慎如获张士诚将校遣来吾自处之乙巳徐达兵趋泰州浚河通州师遇张士诚兵击败之获马三十匹船二百艘遂驻军于海安坝上丁未徐达兵围泰州新城击败士诚湖北援兵获其元帅王成卒四百余人己酉士诚淮安李院判来援泰州常遇春又击败之擒万户吴聚等一百二十九人时江阴水寨守将康茂才报张士诚以舟师四百艘出大江次范蔡港别以小舟于江中孤山往来出没无常疑有他谋请为之备帝即日遣使谕徐达曰近得康茂才报张士诚以舟师往来江中吾度此寇非有次江阴直趋上流之计不过设诈疑我使我陆寨之兵还备水寨我兵既分彼将乘我水军疾趋陆寨捣吾之虚此寇一计也尔宜备之又闻常遇春出海安七十余里击寇之兵不过万人此非抗我大军之势盖欲诱遇春深入俟我军去泰州既远彼必潜师以趋海安或趋泰州令我军势分首尾横决不及救援此又寇一计也兵法致人而不致于人尔宜审虑使至即令遇春驻师海安慎守新城坐以待寇彼若远来趋敌吾以逸待劳可一战而克泰兴以南并江寇舟宜亦设法备之又占候此月二十九日坚壁勿轻出若彼来攻则当速战及十一月初十日十一日皆慎勿出兵至二十三日乃可用师己未帝复遣使谕徐达曰寇兵初驻范蔡港吾度其有诈今观望犹豫不敢即溯上流其为诈益明然寇计不过欲分我势非有决机攻战之谋宜遣廖永忠还兵水寨大军勿轻动此寇徘徊江上自老其师乘其怠慢此月必克泰州泰州既克江北瓦解寇不战自溃但宜谨备之耳闰十月戊辰王师克永新执周安等送建康伏诛初周安据永新陈友谅亡安即来附命仍守永新及我师入安福讨饶鼎臣安疑而复叛仍与诸山寨相结拒命平章汤和进兵攻之安出拒战和击败之克其十七寨遂围其城帝遣使谕周安曰尔本我之武臣分守境土近因大军征讨逆贼饶鼎臣尔等心怀疑惧故至于此逆拒王师已及三月粮尽力绝欲遁则无所归欲降则惧不受以此偷生旦暮予闻之恻然于怀恐城下之日玉石不分使我赤子肝脑涂地咎有所归令到之日果能革心效顺弃甲来归悉宥前愆安等仍犹豫未决至是汤和克永新执周安等送建康斩之庚辰徐达常遇春克泰州掳张士诚将严再兴夏思忠张士俊等凡十四人卒五千马一百六十余匹以所俘五千人送建康报捷复以守城事宜为请帝遣使谕达曰新旧二城自度可否以便宜处之其未下诸城宜乘胜进取癸未命以徐达所送泰州俘五千人安置潭辰二州时天寒命人赐衣一袭妇女亦皆赐衣履针线布帛初众自以抗拒必不免及得赐又妻子完聚咸感悦拜呼万岁而去十一月张士诚遣兵寇宜兴命徐达率兵击败之十二月张士诚遣兵寇吉安我守将费子贤击却之丙午三月徐达自宜兴还兵攻高邮其守将俞同佥坚守不下时张士诚遣其左丞徐义由海道入淮援高邮义怨士诚以为己死地屯昆山之太仓三月不进徐达遣使请以指挥孙兴祖守海安平章常遇春督水军以为高邮声援帝皆可之复敕徐达曰张士诚兵多有渡江者宜且收兵驻泰州彼若来攻海安则击之庚辰复遣使谕徐达曰张士诚由高邮啸聚以有吴越高邮盖其巢穴也大军攻之彼必来救今闻徐义兵已入海徐义舟师或由鄱阳湖或出瓠子角或出宝应以趋高邮不可不备通州有士诚从子火眼张乃疑兵必不敢出然军之胜败在主将贤否徐义狠愎自用军无纪律以我节制之师当之可以必胜尔但秣马厉兵谨俟其至而已三月庚寅复遣使谕徐达曰闻寇在高邮者不过五千淮安兵仅六千兴化民自为守宜令常遇春还军海安埧巡略四境别遣将以兵三千守海安城通州盐场诸处亦宜慎守汝于扬州泰州二军分取二万以攻高邮令别将取淮安兴化敌见吾兵攻淮安深入重地必来乘我若不攻海安与常遇春求战必将攻掠镇江此须令常遇春知之凡军马除攻高邮及取淮安兴化余悉以付遇春使得有以备之吾料其势如此尔等又当临机处置毋执一也先是徐达援宜兴令冯国胜统兵围高邮张士诚将俞同佥诈遣人来降约推女墙为应国胜信之夜遣康泰率兵五千人逾城而入皆为所杀帝闻之怒责国胜及达自宜兴还益督兵攻之至是遂拔其城戮俞同佥等俘其官将一百三十七人士卒一千一百七十五人马三百七十三匹民一千三百九十七户粮八千石帝命以所俘将士悉遣戍沔阳辰州仍给衣粮有妻子者赐夏布人五匹无者半之夏四月师克淮安遂克兴化三月丁未帝遣使以书谕徐达曰近大军下高邮可乘胜取淮安兵不在众当择取精者而用之宜以步骑一万五千舟师一万水陆并进勿失机也其余军马悉令常遇春统之令守泰州海安应援江上徐达兵至淮安张士诚将徐义军在马骡港夜率兵往袭之破其水军义泛海遁去获船百余艘俘其院判钱富等及兵二千余人舟师进薄城下其右丞梅思祖副枢唐英萧成籍军马府库出降得粮四万石兵万人马五百匹民四千余户达宿兵城上民皆安堵令指挥蔡仙华云龙守其城戊午徐达率兵取兴化先是帝命达图泰州兴化海安通州高邮山川地形要害以进览之见瓠子角为兴化要地寇兵所出之路令达以兵绝其隘达如旨进兵至是遂取兴化淮地悉平辛酉命朱文忠往达军会议淮安城守事宜谕达曰大军既克淮安足以保障江淮控制齐鲁然将士新附军士移戍者多留镇者少今就于其属选将简卒人人望长其属不得则易怨将军在处置得所使上下相安则吾无阃外之忧矣淮安降将梅思祖等至建康帝谕之曰汝等多故赵均用部曲往往皆受重名继归张氏复食其禄今来归我宁无旧主之思乎思祖等对曰草昧之际诚欲择豪杰以自附今幸去彼而从主上犹出昏暗睹天日岂敢有反复乎帝曰汝岂真知我之可附哉思祖等曰臣观主上豁达大度英明果断推赤心以任人辍衣食以赏士令行禁止真命世之主臣等诚得所归帝曰尔等既无二心当戮力建功以保富贵思祖等皆顿首谢庚申我师□濠州得军一千四百九十民九百三十九户马一百五十匹甲子高皇帝发建康往濠州省陵墓增土以培其封陵旁居民汪文刘英于帝有旧召至慰抚之遂令招致邻党二十家以守陵墓命有司复其家濠州父老经济等来见帝与之宴谓济等曰吾与诸父老不相见久矣今还故乡念父老乡人遭罹兵难以来未遂生息吾甚悯焉济等对曰久苦兵争莫获宁居今赖主上威德各得安息劳主上忧念帝曰濠吾乡父母坟墓所在岂得忘之诸父老宴饮极欢帝又谓之曰诸父老皆吾故人岂不欲朝夕相见然吾不得久留此父老归宜教导子孙为善立身孝弟勤俭养生乡有善人由家有贤父兄也济等顿首拜帝又曰乡人耕作交易且令无远出滨淮诸郡尚有寇兵恐为所抄掠父老等亦宜厚自爱以乐高年于是济等皆欢醉而去方国珍遣其经历刘庸来贡白金元徐州守将枢密院同知陆聚闻徐达已克淮安以徐宿二州诣达军请降事闻帝甚喜以聚为江淮行省参政仍守徐州赐文绮三十匹白金三百两劳之陆聚寻遣院判曹国器攻沛县渔台下之获张同佥等官五十人聚又遣院判司正率兵取邳州败其守将张侍郎于是邳萧宿迁雎宁诸县皆降辛未我师克安丰初帝往濠州遣使谕徐达曰闻元将竹贞领马步兵万余自柳滩渡入安丰其部将漕运自陈州而南给其馈饷我庐州俞平章见驻师东正阳修城守御宜令遣兵巡逻绝其粮道安丰粮既不给而竹贞远来之军野无所掠与我军相持师老力疲尔宜选刘平章薛参政部下骑五百并庐州之兵速与之战一鼓可克不然事机一失为我后患达闻命即统率马步舟师三万余至安丰分遣平章韩政等以兵扼其四门昼夜攻之不下乃于城东龙尾坝潜穿其城二十余丈城坏遂破之忻都竹昌左君□皆出走我师追奔四十余里获忻都并贲元帅而还竹昌君□皆走汴梁至日晡时元将竹贞引兵来援政等复与战于南门外大败之竹贞遁去凡得兵四千马千匹遂立安丰卫留指挥赵胜宗守之癸酉帝遣使谕徐达曰比闻王保保欲侵徐州今将攻安丰吾料以大军蹴之必有余力可分精锐急趋徐州为陆参政应援彼不知吾有备轻来侵犯破之必矣仍具军势虚实以闻比使者至达已克安丰即分兵趋徐州既而王保保兵至徐州果大败而去五月壬午高皇帝还自濠州谕中书省臣曰吾往濠州所经州县见百姓稀少田野荒芜由兵兴以来人民死亡或流徙他郡不得以归乡里骨肉离散生业荡尽此辈宁无怨嗟怨嗟之起皆足以伤和气尔中书其命有司遍加体访俾之各还乡土仍复旧业以遂生业庶几斯民不致失所癸亥帝谕群臣曰国家休戚我与卿等同之曩者群雄并起东西角立孰不欲成大业然不数年徐氏以柔懦灭陈氏以刚暴亡今惟张氏存来者咸谓政事纵弛亲昵奸回上下蒙蔽民心离乱而费用无经士卒困败而征调不息此将亡之时也夫察于亡者然后可与图存审于危者然后可以求安彼昧乎存亡安危之机而能有成者鲜矣若吾之君臣傲怠不戒亦终蹈其覆辙岂可不慎卿等宜竭忠宣力以匡不逮钦哉毋怠八月辛亥命中书左相国徐达为大将军平章常遇春为副将军帅师二十万伐张士诚帝御戟门集将佐谕之曰古人立大功于天地间者必因其时以行其志如伊尹佐汤以伐桀吕望佐武王以剪商皆得其时而志在于天下苍生也自大乱以来豪杰并起所在割据称名号者不可胜数江南乱雄西有陈友谅东有张士诚皆连地千里拥众数十万吾介乎二人之间相与抗者十余年观二人所为其志岂在于民不过贪富贵聚渊薮劫夺寇攘而已友谅败灭独士诚据有浙西北连两淮恃其强力数侵吾之疆场赖诸将连岁征讨克取两淮之地今惟浙西姑苏诸郡未下故命卿等讨之卿等宜戒饬士卒毋肆掳掠毋妄杀戮毋发丘陇毋毁庐舍闻张士诚母葬姑苏城外慎毋侵毁其墓汝等毋忘吾言诸将帅务在辑睦勿纵左右欺陵军士凡为将之功必资士卒善抚恤之大抵克敌者必以成功为效树德者必以广恩为务卿等勉之诸将皆再拜受命遂为戒约军中事命人给一纸既而帝御西苑复召达遇春谕之曰今师行苟张氏全城归命不劳吾师吾必全之若用师城破之日收其将士抚其人民毋妄杀戮有可用者即选用之达等既受命将发帝问诸将曰尔等此行用师孰先遇春对曰逐枭者必覆其巢去鼠者必熏其穴此行当直捣姑苏姑苏既破其余诸郡可不劳而下矣帝曰不然士诚起盐贩与张天骐潘原明等皆强梗之徒相为手足士诚苟至穷蹙天骐辈惧俱毙必并力救之今不先分其势而遽攻姑苏若天骐出湖州原明出杭州援兵四合难以取胜莫若出兵先攻湖州使其疲于奔命羽翼既破然后移兵姑苏取之必矣遇春犹执前议帝作色曰攻湖州失利吾自任之若先攻姑苏而失利吾不汝贷也遇春不敢复言帝乃屏左右谓达遇春曰吾欲遣熊天瑞从行俾为吾反间也天瑞之降非其本意心常怏怏适来之谋戒诸将勿令天瑞知之但云直捣姑苏天瑞知之必叛从张氏以谕此言如此则堕吾计矣癸丑大将军徐达等率诸将发龙江辛酉师至太湖己巳常遇春击张士诚兵于太湖港内擒其将尹义陈旺遂次洞庭山帝闻之喜曰胜可必矣癸酉进湖州之毗山又击败士诚将石清汪梅擒之张士信驻军湖上不敢战而退指挥熊天瑞叛降于士诚甲戌师至湖州之三里桥士诚右丞张天骐分兵三路以拒我师参政黄宝当南路院判陶子宝当中路天骐自当北路同佥唐杰为后继达兵进攻之有术者言今日不宜战常遇春怒曰两军相当不战何待于是达遣遇春攻黄宝王□攻天骐达自中路攻陶院判别遣骁将王国宝率长枪军直扼其城遇春与黄宝战宝败走欲入城城下钓桥已断不得入复还力战又败被擒并获其元帅胡贵以下官二百余人张天骐陶子宝皆不敢战敛兵而退士诚又遣司徒李伯升来援由荻港潜入城我军复四面围之伯升天骐闭门拒守达遣国宝攻南门自以大军继之其同佥余得全院判张德义陶子宝出战复败走士诚又遣平章朱暹王晟同佥戴茂吕珍院判李茂及其第五子号五太子者率兵六万来援号三十万屯城东之旧馆筑五寨自固达与遇春汤和等分兵营于东阡镇南姑嫂桥连筑十垒以绝旧馆之援李茂唐杰李成惧不敌遁去士诚□潘元绍时驻兵于乌镇之东为吕珍等声援我师乘夜击之元绍亦遁遂填塞沟港绝其粮道士诚知事急乃亲率兵来援达等与战于皂林之野又败之掳其戴元帅及甲士三千余人张士诚复遣其同佥徐志坚以轻舟出东阡镇觇我师欲攻姑嫂桥常遇春遇之与战会大风雨天晦甚遇春令勇士乘划船数百突击之复破其兵擒志坚得众二千余人乙未帝谕朱文忠曰徐达等取姑苏张士诚必集兵以拒今命汝攻杭州是掣制之也我师或冲其东或击其西使其疲于应战其中必有自溃者尔往宜慎方略己亥蜀明升遣使来聘冬十一月甲申我师克湖州左丞廖永忠参政薛显将游军至湖州之德清遂取之获船四十艘擒其院判锺正张士诚自徐志坚兵败惧甚乃遣其右丞徐义至旧馆觇形势将还报常遇春以兵扼其归路义不得出乃阴遣人约士诚弟士信出兵与旧馆兵合力来战士诚又遣赤龙船亲兵援之义始得脱与潘元绍率赤龙船兵屯于平望复乘小舟潜至乌镇欲援旧馆遇春由别港追袭之至平望纵火焚其赤龙船军资器械一时俱尽众军散走自是张氏旧馆兵援绝馈饷不继多出降十月辛亥徐达以所获张士诚将士徇于湖州城下城中大震壬子常遇春兵攻乌镇张士诚将徐义潘元绍拒战不胜复退走遇春追至升山遂攻破其平章王晟六寨余军奔入旧馆之东壁其同佥戴茂乞降我师驰入之是夕王晟亦降戊寅徐达复攻升山水寨顾时引数舟绕张士诚兵船船上人俯视而笑时觉其懈率壮士数人跃入其舟大呼奋击余舟竞进薄之士诚五太子盛兵来援常遇春稍却薛显率舟师直前奋击烧其船其众大败其五太子及朱暹吕珍等以旧馆降得兵六万人遇春谓薛显曰今日之战将军之力居多吾固不如也五太子者士诚养子也本姓梁短小精悍能平地跃起丈余又善没水朱暹吕珍亦善战士诚倚之至是皆来降士诚为之奋气十一月甲申徐达遣冯国胜以降将吕珍王晟等徇于湖州城下语李伯升出降伯升在城上对曰张太尉养我厚我不忍背之抽刀欲自杀为左右抱持得不死左右语伯升曰援绝势孤久困城中不如降伯升俯首不能言其左丞张骐总管陈昧等以城降伯升遂亦降己丑朱文忠率指挥朱亮祖耿天璧攻桐庐降其将戴元帅复遣袁洪孙虎略富阳擒其同佥李天禄遂合兵围余杭遣人语谢五曰尔兄以李梦庚小隙归于张氏非尔谋也尔乃我之戚臣若降可保以不死仍享富贵谢五答曰我诚误计若保我以不死我即降文忠许之乃与弟侄五人出降文忠遂进兵杭州未至张士诚平章潘原明惧遣员外郎方彝诣军门请纳款文忠曰吾兵远至此胜负未分而遽约降无乃计太早乎对曰此城百万生灵所系今天兵如雷霆当者无不摧破若军至城下虽欲降恐无及故使彝先来请命文忠留之宿明日遣还报而驻兵以待原明即日以款状来献文忠至杭州潘原明及同佥李胜奉士诚所授行省及枢密院浙西江东两道廉访印并执蒋英刘震出降伏谒道左以女乐导文忠叱去之进原明等宣帝命慰谕之禁戢士卒城中晏然凡得兵二万粮十一万马六百匹执元平章丑的长寿等与蒋英刘震皆送建康并遣原明以下官属入朝帝以丑的长寿归之于元而诛蒋英于市以潘原明全城归降民不受锋镝仍授平章守旧城从朱文忠节制庚子张士诚绍兴守将李思忠以城降命驸马都尉王恭千户陈清李遇守之张士诚嘉兴守将宋兴以城降壬寅海陵州降癸卯王师围苏州徐达既下湖州即引兵向姑苏至南浔张士诚元帅王胜降辛卯至吴江州围其城参政李福知州杨彝降癸卯徐达等兵至姑苏城南□鱼口击张士诚将窦义走之康茂才至尹山桥遇士诚兵又击败之焚其战船千余艘及积聚甚众达遂进兵围其城达军葑门常遇春军虎丘郭子兴军娄门华云龙军胥门汤和军阊门王弼军盘门张温军西门康茂才军北门耿炳文军城东北仇成军城西南何文辉军城西北四面筑长围困之又架木塔与城中浮屠对筑台三层下瞰城中名曰敌楼每层施弓弩火铳于上又设襄阳□以击之城中震恐有杨茂者无锡莫天佑部将也善没水天佑潜令入姑苏与士诚相通逻卒获之于阊门水栅旁送达军达释而用之时姑苏城坚不可破天佑又阻兵无锡为士诚声援达因纵茂出入往来因得其彼此所遗蜡丸书由是悉知士诚天佑虚实而攻困之计益备达时督兵攻娄门士诚出兵拒战武德卫指挥副使茅成战死十二月帝以国之所重莫先宗庙郊社遂定议以明年为吴元年命有司建圜丘于钟山之阳以冬至祀昊天上帝建方丘于钟山之阴以夏至祀皇土地祇及建庙社立宫室己巳典营缮者以宫室图来进帝见其有雕琢奇丽者即去之我师围沅州故陈友谅守将李兴祖出降丁末吴元年三月我师取沣州石门县故陈友谅守将邓义亨来降九月甲戌朔命参政朱亮祖帅师讨方国珍方国珍既入贡复阴泛海北通元扩廓帖木儿南交陈友定王师讨姑苏而国珍拥兵坐视实假贡献觇胜败为叛服计帝以国珍反复命参政朱亮祖帅马步舟师讨之辛巳我师克姑苏执张士诚以归徐达之围姑苏也帝初不欲烦兵但困服之耳至是久不下乃以书遗张士诚曰成汤放桀武王伐纣汉祖灭秦历代帝王之兴兵势相加乃为常事当王莽之亡隋之失国豪杰乘时蜂起图王业据土地及其定也惟归于一天命所在岂容纷然虽有智者事业弗成亦当革心畏天顺民以全身保族若汉之窦融宋之钱俶是也自古皆然非今独异尔能顺附其福有余毋为困守孤城危其兵民自取败亡为天下笑士诚不报士诚被围既久欲突围以战觇城左方见阵严整不敢犯欲掩袭大军转至阊门将奔常遇春营遇春觉其至分兵北濠截其兵复遣兵与斗战良久未决士诚复遣参政黄哈喇八都等兵千余人助之又自出兵山塘为援山塘路狭塞不可进麾令稍却遇春抚王□背曰军中皆称尔为猛将能为我取此乎□应曰诺即驰铁骑挥双刀往击之敌众稍却遇春因率众乘之士诚兵大败人马溺死沙盆潭甚众士诚马惊堕水几不救肩舆入城壬子士诚复率兵突出胥门索战锋甚锐遇春御之兵稍却士诚弟士信方在城楼上督战忽大呼曰军士疲矣且止且止遂鸣金牧军遇春因乘势奋击大破之追至城下攻之益急复筑垒迫其城自是士诚不复得出矣士信张幕城上踞银椅与参政谢节等会食左右方进桃未及尝忽飞□碎其首而死时城围既久而天瑞教城中作严□以击我师多所中伤城中木石俱尽至拆祠庙民居为□具徐达令军中架木若屋状承以竹军伏其下载以攻城矢石不得伤至是达督将士破葑门常遇春亦破阊门新寨遂率众渡桥进薄城下其枢密唐杰登城拒战士诚驻军门内令参政谢节周仁立栅以补外城杰知不能敌投兵降周仁徐义潘元绍及钱参政皆降晡时士诚军大溃诸将遂蚁附登城城已破士诚犹使副枢刘毅收余兵尚二三万亲率之战于万寿寺东街复败刘毅降士诚仓惶归从者仅数骑初士诚见兵败谓其妻刘氏曰我败且死若曹何为刘氏曰君勿忧妾必不负君乃积薪齐云楼下及城破驱其群妾侍女登楼趣其自尽令养子辰保纵火焚之刘氏遂自缢死士诚独坐室中左右皆散走达遣士诚旧将李伯升至士诚所谕意时日已暮士诚距户经伯升决户令降将赵世雄抱解之气未绝复苏达又令潘元绍以理晓之反复数四士诚瞑目不言乃以旧盾舁之出葑门途中易以户扉舁至舟中凡获其官属平章李行素徐义左丞饶介参政马玉麟谢节王原恭董绶陈恭周佥高礼内史陈基石丞潘元绍等所部将校及杭湖嘉兴松江等府官吏家属及郡流寓之人凡二十余万皆送建康士诚在舟中闭目不食至龙江坚卧不肯起舁中书省相国李善长问之不语已而士诚言不逊善长怒骂之帝欲全士诚而士诚竟自缢死赐棺以葬之叛将熊天瑞伏诛乙酉我师克通州故张士诚守将张右丞以城降姑苏捷至帝即命平章政事胡廷瑞帅师取无锡丁亥无锡莫天佑以城降辛丑朱亮祖师至天台县尹汤盘以城降亮祖进攻台州方国瑛出兵拒战我师击败之指挥严德战死亮祖入其城遂徇下善居诸县冬十月王师克黄岩守将哈儿普降方国瑛遁之海上癸丑命汤和为征南将军吴去疾为副将军帅师讨方国珍于庆元甲子帝将命诸将北伐谓信国公徐达等曰自元失其政君昏臣悖兵戈四兴民坠涂炭予与诸公仗义而起初为保身之谋冀有奠安生民者出岂意大难不解为众所附乃率众渡江与群雄相角逐遂平陈友谅灭张士诚闽广之地将以次而定尚念中原扰攘人民离散山东则有王宣父子狗偷鼠窃反侧不常河南则有王保保名虽尊元实则跋扈擅爵专赋上疑下叛关陇则有李思齐张思道彼此猜忌势不两定且与王保保互相嫌隙元之将亡其机在此今欲命诸公北伐计将如何鄂国公常遇春对曰今南方已定兵力有余直捣元都以我百战之师敌彼久逸之卒挺竿而可以胜也都城既克有破竹之势乘胜长驱余皆建瓴而下矣帝曰元建都百年城守必固若如卿言悬师深入不能即破顿于坚城之下馈饷不继援兵四集进不得战退无所据非我利也吾欲先取山东撤其屏蔽旋师河南断其羽翼拔潼关而守之据其户槛天下形势入我掌握然后进兵元都则彼势孤援绝不战可克既克其都鼓行而西云中九原以及关陇可席卷而下诸将皆曰善帝顾谓信国公徐达曰兵法以庙算胜者得算多也卿其识之于是命达为大将军遇春为副将军率甲士二十五万由淮入河北取中原复召诸将谕之曰征伐所以奉天命平祸乱安生民故命将出师必在得人今诸将非不健斗然能持重师有纪律战胜攻取得为将之体者莫如大将军达当百万之众勇敢先登摧锋阵所向披靡莫如副将军遇春然吾不患遇春不能战但患其轻敌耳吾前在武昌亲见遇春纔遇数骑挑战即轻身赴之彼陈氏如张定边者何足称数尚据城指挥遇春为大将顾与小校争能甚非所望切宜戒之若临大敌遇春须领前锋或敌势强则遇春与参将冯宗异分为左右翼各将精锐以击之右丞薛显参政傅友德皆勇略冠诸军可各领一军使当一面或有孤城小敌但遣一将有胆略者付以总制之权皆可成功达则专主中军策励群帅运筹决胜不可轻动古云将在军君不与者胜汝等其识之又谕达曰阃外之事汝实任之兹行必自山东次第进取山东古云十二山河之地师行之际须严部伍明分数一众心审进退之机适通变之宜战必胜攻必取我虚而彼实则避我实而彼虚则击之将者三军之司命立威者胜任势者强威立则士用命势重则敌不敢犯吾与诸豪杰并驰观其取败者未有不由威不立而势轻也汝其慎之又谕友德曰此行汝当努力昔汉高与项羽争衡彭越宣力山东今用师自山东始汝其勉之是日帝亲祭上下神祗于北门之屯里山祝毕复大召诸将士谕之曰今命尔诸将各率所部以定中原尔等师行非必略地攻城而已要在削平祸乱以安生民凡遇敌则战若所经之处及城下之日勿妄杀人勿夺民财勿毁民居勿废农具勿杀耕牛勿掠人子女民间或有遗弃孤幼在营父母亲戚来求者即还之此阴骘美事好共为之命中书平章胡廷瑞为征南将军江西行省左丞何文辉为副将军率师取福建以湖广参政赵德随征命湖广平章杨璟左丞周德兴参政张彬率师取广西帝谕廷瑞曰汝以陈氏丞相来归事吾数年忠实无过故命汝总兵往取福建何文辉为汝之副湖广参政戴德从汝调发二人皆吾亲近之人勿以此故废军政凡号令征战一以军法从事吾昔微时在行伍中见将帅统驭无法心窃鄙之及后握兵柄所领一军皆新附之士一日驱之野战有二人犯令即斩以徇众皆股栗莫敢违吾节度人能立志何事不可为闻汝往年尝攻闽中必深知其地理险易今总大军进征凡攻围城邑必择便利可否为之进退无失机宜克定之功全赖于汝复谕璟等曰南方之地皆入版图惟淮北山东尚未宁一两广八闽尚未归附已命丞相徐达平章常遇春等北定中原平章胡廷瑞分道南征以取八闽俟八闽既定就以其师航海取广东故命尔等率荆湘之众进取广西两军合势何征不克何坚不摧尔其务靖乱止暴抚绥顺附使远人畏服懋建乃勋毋替予命诸将皆顿首受命各引兵发十一月徐达克徐州初扬州兴化人王宣元末为司农掾会黄河决元以宣为淮南淮北都元帅府都事赍楮币募丁夫统领治河功成命为招讨使率丁夫从也速复徐州授淮南淮北义兵都元帅移镇山东益都田丰兵侵益都宣子信从察罕帖木儿田丰复令宣与信还镇沂州于是权势日重因乘隙收掠山东遂窃据沂州至是徐达师至淮安遣人往沂州以书谕王宣父子使来降王信得书乃遣使纳款且奏表贺平张士诚帝遣徐唐臣李侍仪等往沂州授信为荣禄大夫江淮行中书省平章政事令以兵从大将军征讨信与其父阴持两端内实修备外佯请降帝知之乃遣人密谕徐达曰王信父子反复不可遽信宜勒兵趋沂州以观其变如王信父子开门纳款即分两卫军守其地王信父子及部将各同家属遣至淮安若益都济宁济南俱下各令信军五千及我军万人守之其余军马分调于徐邳各州守城然后发遣其家属与居惟土兵勿遣分调之后仍选其马步精锐者从大军北伐苟闭门拒守即攻之唐臣等至沂州宣意不欲从征乃令其子信密往莒密等州寡兵为备御计而遣其员外郎王仲刚及信妻父老冯等诈来犒师以缓大军大将军徐达受而遣之仲刚等既还宣即以兵夜劫徐唐臣等欲杀之众乱唐臣得脱走达军达闻之即日率师径抵沂州营于北门达犹欲降之复遣梁镇抚往说宣宣曰吾降吾降梁既还报达宣复闭门拒守达怒遂进攻分兵营其南门都督冯宗异令军士开埧放水明日达督军急攻其城宣待信募兵未还自度不能支甲申乃开西门以元所授沂国公印及子信宣命出降达令宣为书遣镇抚孙惟德招降信信不从杀孙镇抚与其兄仁走山西于是峄州右丞赵蛮子莒州周黼海州马骊及沐阳日照□榆诸县并随信将士皆相继来降达以宣反复并怒其子杀孙镇抚遂执宣杖而戮之并戮王仲刚常郎中等命指挥韩温守沂州汤和克庆元朱亮祖自黄岩进兵温州陈于城南七里方国珍部将率兵拒战我师击败之追北至城下余兵奔入城亮祖复遣指挥张俊汤克明攻其西门徐秀攻东门指挥柴虎将游兵往来应援晡时克其城方明善先已挈其妻子遁去亮祖入城抚安其民分兵徇瑞安枢密同佥谢伯通以城降亮祖遂率舟师袭方明善于乐清之盘屿败之追至楚门海口遣百户李德招谕之汤和兵先自绍兴渡曹娥江进次余姚降其知州李枢及上虞县尹沈煜遂进兵庆元城下攻其西门府判徐善等率官属耆老自西门出降方国珍部下乘海舟遁去汤和率兵追之国珍以众逆战我师击败之擒其伪副枢方惟益元帅戴廷芳等获海舟二十五艘马四十一匹国珍率余众入海汤和徇下定海慈溪等县得军上三千人战舰六十三艘马二百余匹银印三铜印十六金印二银六千九百余锭粮三十五万四千六百石方国珍部将徐元帅李佥院等率所部诣汤和降国珍见诸将叛不得已于是亦遣郎中承广员外郎陈永奉书于汤和乞降已而又遣其子明克明则从子明巩等纳其省院及诸银印铜印二十六并银一万两钱二千缗于和丙申朱亮祖兵至黄岩方国瑛及其兄子明善率家来降送之建康于是方国珍及弟国率部属谒见汤和于军门得其部卒九千二百人水军一万四千三百人官吏六百五十人马一百九十匹海舟四百二十艘粮一十五万一千九百石他物称是继而元昌国州达鲁花赤阔里吉思亦来降得粮六万九千石马五十匹船四百八十二艘送国珍等赴京师帝以国珍为广西行省左丞不之官食禄居京师辛丑徐达克益都先是帝遣使谕大将军徐达曰闻将军已下沂州未知勒兵何向如向益都当遣精锐将军于黄河扼冲要断其援兵使彼外不得进内无所望我军势重力专可以必克若未下益都即宜进取济宁济南二城既下益都山东势穷力竭如囊中之物可不攻而自下矣然兵难遥度随机应变尢在将军时金火二星会于丑分望后火逐金齐鲁之分占曰宜大展兵威故有是谕徐达先命平章韩政略榆行梁城诸镇寨继又令政分兵扼黄河以断山东援兵政遣千户赵实率兵略滕州元守将杨琼遁去遂克其城徐达师至临城守将丁玉明遁及至益都玉明复来降达因遣玉明入城谕平章老保等不下达谓诸将曰老保所恃者河上援兵耳吾已分兵扼黄河断其右臂彼尚不知为釜鱼之计即督兵填坝攻其城拔之执老保等平章普颜不花不屈死遂徇下寿光临淄昌乐高苑等县及潍胶博兴等州获将士一万五百余人马骡一千六百余匹粮一十八万九千余石令指挥叶国珍守之老保送建康壬寅胡廷瑞度杉关略光泽县下之十二月丁未大都督同知汪兴祖率师至东平元平章马德弃城遁兴祖遣指挥常守道千户许秉进至东阿元参政陈璧以所部五万余人降秉复以舟师趋安山镇元右丞杜天佑左丞蒋兴以众降孔希学者孔子五十六世孙也闻大军至率曲阜县尹孔希举邹县簿孟思谅等迎见兴祖于军门兴祖礼之于是兖州以东州县皆降以希学袭封衍圣公己酉大将军徐达至济南元平章忽林台詹同脱因帖木儿闻之先驱人民引军遁去平章达朵儿只进巴等以城降收其将士二千八百五十五人马四百二十九匹命指挥陈胜守之帝遣人谕大将军徐达副将军常遇春曰闻将军已下齐鲁诸郡中外皆庆予独谓胜而能戒者可以常胜安而能警者可以常安戒者虽胜若死战警者虽安若履危夫屡胜之兵易骄久劳之师易溃能虑于败乃可以无败能慎于成乃可以有成必须固防谨密常若临敌勿生懈怠为人所乘慎之慎之胡廷瑞克邵武蒙古守将李宗茂以城降庚戌汪兴祖克济宁蒙古守将陈秉直弃城遁癸丑中书省左相国李善长等劝上即帝位上未之许善长等力请曰陛下起濠梁不阶尺土遂成大业四方群雄□削殆尽远近之人莫不归心诚见天命所在愿早正位号以慰臣民之望帝曰我思功未覆于天下德未孚于人心一统之势未成四方之涂尚梗若遽称大号未惬舆情自古帝王之有天下知天命之已归察人心之无外犹且谦让未遑以俟有德常笑陈友谅初得一隅妄自称尊志骄气盈卒致亡灭贻讥于后吾岂得更自蹈之若天命在我固自有时无庸汲汲也至是复率文武百官奉表劝进曰开基创业既宏盛世之舆图应天顺人宜正大君之宝位苍生咸仰红日方升盖闻以道化民者谓之皇以德教民者谓之帝惟首出于庶物用光建于鸿名由是继百王而立国家定四海而总纲纪事闻在昔运际当今钦惟陛下智勇自天聪明冠世扫除六合之风尘拯救兆民于水火拥楼船而西上孺子奉玺而出迎命将帅以东征伪主束身而受缚由是天下归赴若江海之朝宗邦域肇隆如金汤之巩固既膺在躬之历数必当临御于宸居上以答于天心下以符于民望俯从众请早定尊称臣善长等爰顺群情躬自劝进对明廷而虎拜翊圣主之龙飞发政施仁参赞两间之化育制礼作乐开拓万世之太平谨奉表劝进以闻帝曰始吾即王位亦不得已勉从众言今卿等复劝即帝位吾恐德薄不足以当之群臣皆顿首请曰天生圣人以为民主殿下之即王位天命已有归矣今又三四年若不正大位何以慰天下臣民之望昔汉高帝既诛项籍群下劝进亦不违其请今殿下除暴乱救生民功塞宇宙德协天人天命所在诚不可违臣等敢以死请帝固却之明日善长等复请曰殿下谦让之德着于四方感于生民愿为天下计早徇群臣之请帝曰中原未平军旅未息吾意天下大定然后议此而卿等屡请不已此大事当斟酌礼仪而行不可草草丁巳胡廷瑞克建阳蒙古守将曹复畴出降戊午敕征南将军汤和副将军廖永忠帅舟师自海道取福州帝御戟门与大都督府臣谕各处用兵曰胡廷瑞已得邵武今命汤和又从海上取福州其势必得既得福建当留兵守要害俾由海道取广东杨璟兵取广西既克就以其兵西取蜀中原赤地千里人民艰食军马所经粮饷最急当令往徐邳运粮兵精粮足所向必克卿等以为何如皆曰善己未广信卫指挥沐英破分水关略崇安县克之辛酉中书省左相国李善长率礼官进即位礼仪甲子大将军徐达遣参政傅友德取莱阳庚午汤和克福州初陈友定环福州城外皆筑垒为备每五十步更筑一台严兵守之闻我师入杉关乃留同佥赖正孙副枢谢英辅院判邓益以众二万守福州友定自率精锐守延平以拒时汤和等舟楫自明州乘东北风径抵福州之五虎门驻师南台河口遣人入城招谕为元平章曲出所杀我师登岸将围城曲出领众出南门拒战指挥谢得成等击败之众溃入城拒守是夜参政袁仁密遣人纳款黎明我师于台蚁附登城遂开南门和拥兵入邓益拒战于水部门击杀之正孙英辅自西门走延平曲出搭海木儿杭者不花左丞邓住中丞铁木烈思等皆怀印绶挈妻子遁去参政尹克仁赴水死时佥枢柏铁木儿居候官闻大军攻城急遂自刭汤和入省署抚辑军民获马六百三十九匹海舟一百五十艘粮一十九万九千五百余石金一千四百五两银二万四千余两胡椒六千三百余斤和遣袁仁暨员外余善招谕兴化漳泉诸路其福宁等州县之未附者分兵徇略之戊申洪武元年春二月乙亥高皇帝祀天地于南郊即皇帝位定有天下之号曰大明建元洪武追尊四代祖考皇高祖考尊号曰元皇帝庙号德祖妣曰元皇后皇曾祖考尊号曰恒皇帝庙号懿祖妣曰恒皇后皇祖考尊号曰佑皇帝庙号熙祖妣曰佑皇后皇考尊号曰淳皇帝庙号仁祖皇妣陈氏曰淳皇后立妃马氏为皇后世子标为皇太子大赦天下按明会典高皇帝登极仪洪武元年圜丘告祭礼成校尉设金椅于郊坛前之东南向设冕服案于金椅前候望瘗毕丞相诸大臣率百官于望瘗位跪奏曰告祭礼成请即皇帝位群臣扶拥至金椅上坐百官先排班执事官举冕服案宝案至前丞相诸大臣奉衮冕跪进置于案上丞相等就取衮冕加于圣躬丞相等入班通赞唱排班班齐鞠躬乐作拜兴拜兴拜兴拜兴平身乐止百官拜兴如之通赞唱班首诣前引礼引丞相至上位前通赞唱跪搢笏丞相跪搢笏承传唱众官皆跪百官跪捧宝官开盝取玉宝跪授丞相丞相捧宝上言皇帝进登大位臣等谨上御宝尚宝卿受宝收入盝内通赞唱就位拜兴平身百官拜兴如之通赞唱复位引礼官引丞相自西降复位通赞唱鞠躬拜兴拜兴平身搢笏鞠躬三舞蹈跪左膝三叩头山呼山呼再山呼跪右膝出笏赞俯伏兴平身鞠躬拜兴拜兴拜兴拜兴平身皇帝解严通赞唱卷班百官退礼毕具卤簿导从诣太庙奉上册宝追尊四代考妣仍告祀社稷还具衮冕御奉天殿百官上表称贺前期侍仪司设表案于丹墀中内道之西北设丞相以下百官拜位于内道上下之东西每等异位重行北面捧表官宣表官展表官位于表案之西东向纠仪御史二人位于表案之南东西相向宿卫镇抚二人位于东西陛下护卫百户二十四人位于宿卫镇抚之南稍后知班二人位于文武官拜位之北东西相向通赞赞礼二人位于知班之北通赞在西赞礼在东引文武班四人位于文武官拜位之北稍后皆东西相向引殿前班二人位于引武班之南举表案二人位于引武班之北举殿上表案二人位于西阶之下东向其丹陛上设殿前班指挥司官三员侍立位于陛上之西东向宣徽院官三员侍立位于陛下之东西向仪鸾司官位于殿中门之左右护卫千户八人位于殿东西之左右俱东西相向鸣鞭四人列于殿前班之南北向将军六人位于殿门之左右天武将军四人位于升上之四隅皆东西相向殿上尚宝司设宝案于正中侍仪司设表案于宝案之南文官侍从班起居注给事中殿中侍御史尚宝卿位于殿上之东西向武官侍从班悬刀指挥位于殿上之西东向受表官位于文官侍从班之南西向内赞二人位于受表官之南卷帘将军二人位于帘前俱东西相向是日清晨拱卫司陈设卤簿列甲士于午门外之东西列旗仗于奉天门外之东西龙旗十二分左右用甲士十二人北斗旗一纛一居前豹尾一居后俱用甲士三人虎豹各二驯象六分左右左右布旗六十四门旗日旗月旗青龙白虎旗风云雷雨江河淮济旗天马天禄白泽朱雀元武等旗木火土金水五星五岳旗熊旗鸾旗及二十八宿旗各六行每旗用甲士五人一人执旗四人执弓弩设五辂于奉天门外玉辂居中左金辂次革辂右象辂次木辂俱并列丹墀左右布黄麾仗黄盖华盖曲盖紫方伞红方伞雉扇朱团扇羽葆幢豹尾龙头竿信旛传教旛告止旛绛引旛戟氅戈氅仪锽氅等各三行丹陛左右陈幢节响节金节烛笼青龙白虎幢班剑吾杖立爪卧爪仪刀铠杖戟骨朵朱雀元武幢等各三行殿门左右设圆盖一金交椅金脚踏水盆水罐团黄扇红扇皆校尉擎执侍仪舍人二人举表案入就殿上鼓初严百官具朝服次严各依品从齐班于午门外以北为上东西相向通班赞礼及宿卫镇抚等官入就位诸侍卫官各服其器服及尚宝卿侍从官入鼓三严丞相以下文武官以次入各就位皇帝衮冕升御座大乐鼓吹振作乐止将军卷帘尚宝卿以宝置于案拱卫司鸣鞭引班引文武百官入丹墀拜位北面立初行乐作至位乐止知班唱班齐赞礼唱鞠躬拜乐作四拜兴平身乐止捧表以下官由殿西门入内赞唱进表捧表官捧表跪进于案前受表官搢笏跪于案东受表置于案出笏兴退立于殿内之西东向内赞唱宣表宣表官至案前搢笏取表跪宣于殿内之西展表官搢笏同跪展宣讫展表官出笏一人以表复置于案俱退立于位宣表官俯伏兴同捧表以下官出殿西门降自西阶复位赞礼唱鞠躬乐作四拜乐止唱搢笏鞠躬三舞蹈唱跪唱山呼各拱手加额呼万岁者三乐工军校齐声击鼓应之唱出笏俯伏兴乐作四拜贺毕遂遣官册皇后册立皇太子以即位诏诰天下
