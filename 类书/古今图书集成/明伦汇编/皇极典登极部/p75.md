<!-- { "loadSidebar": true } -->
臣闻天生蒸民树之以君所以对越天地司牧黎元圣帝明王鉴其若此知天地不可以无飨故屈其身以奉之知黎元不可以无主故不得已而临之社稷时难则戚藩定其倾郊庙或替则宗哲纂其祀所以弘振遐风式固万世自元康已来艰祸繁兴永嘉之际氛厉弥昏宸极失御登遐丑裔国家之危有若缀旒天不悔祸大灾荐臻国未亡难寇害寻兴逆寇刘曜纵逸西都主上幽劫复沉寇庭神器流离再寻荒逆臣每览史籍观之前载厄运之极古今未有在食土之毛含气之类莫不叩心绝气行号巷哭况臣荷宠二世位厕鼎司承问震惶精爽飞越臣闻昏明迭用否泰相济天命无改历数有归或多难以固邦国或隐忧以启圣明是以齐有无知之祸而小白为五伯之长晋有骊姬之难而重耳以主诸侯陛下元德通于神明圣德合于两仪应命世之期绍千载之运瑞符之表天人有征中兴之肇图谶垂典自京畿殒丧九服崩离陛下抚宁江左奄有旧吴柔服以德伐叛以刑抗明威以慑不类仗大顺以肃宇内纯化既敷则率土宅心义风既畅则遐方企踵昔少康之隆夏训以为美谈宣王之兴周诗以为休咏况茂勋格于皇天清晖光于四海苍生颙然莫不欣戴声教所加愿为臣妾者哉且宣皇之唯有陛下亿兆攸归曾无与二天祚大晋必将有主主晋祀者非陛下而谁是以迩无异言远无异望讴歌者无不吟□徽猷讼狱者无不思于圣德天地之际既交华裔之情允洽一角之兽连理之木以为休征者盖有百数冠带之伦要荒之众不谋而同辞者动以万计是以臣等敢考天地之心因函夏之趣昧死上尊号愿陛下存舜禹至公之情狭巢由矫抗之节以社稷为务不以小行为先以黔首为忧不以克让为事上以慰宗庙乃顾之怀下以释普天倾首之望臣闻尊位不可久虚万几不可久旷虚之一日则尊位以殆旷之浃辰则万几以乱陛下虽欲逡巡其若宗庙何其若百姓何　　为百官劝进齐明帝表　　　　齐谢脁臣闻时乘在御必待先天之业神化为皇乃□应期之运况复汤孙有绪纂尧惟德旧邦伫新复禹归祉大齐之权舆宝历孕育前古昭假四海克酬三灵而嗣命疾威蕃鄙叛涣委裘御彝鼎如忽陛下文思体道徇齐作圣剪应龙于冀州戮长蛇于沮水荣光之瑞昭回延喜之宝润色天眷爰发人谋咸赞伏愿陛下仰答灵祗弘宣景命诞受多方奄宅万国　　为齐宣德皇后答梁王令　　　梁任昉承固兹谦揖未膺大典敬复雅旨良有怃然夫至寂难原言象所绝教思有律感通斯在所以异人者神明同人者用舍王诞兹上睿对越天行德冠二仪化周群动生民以来一人而已但达节弘道每濡迹于中庸神照惟几不抑心于钻仰范宣既让其下取则况圣图睿范歌思是归廉约虽弘庆赏遂替诚贤者悦义长难进之风不肖者矜功阻竭力之效劝阻之间所差已远王何得不暂纡雅尚允答天人使朕夜艾以安早朝有豫今遣率兹百辟申荐诚款万致一涂烦言可略　　为宣德太后再敦劝梁王令　　　前人宣德皇后敬问具位夫功在不赏故庸勋之典盖阙施侔造物则谢德之途已寡要不得不强为之名使荃宰有寄公实天生德齐圣广渊不改参辰而九星仰止不易日月而二仪贞观在昔晦明隐鳞戢翼博通群籍而让齿乎一卷之师剑气凌云而屈迹于万夫之下辩折矢口而似不能言文擅雕龙而成辄削□爰在弱冠首应弓旌客游梁朝则声华籍甚荐名宰府则延誉自高隆昌季年勤王始着建武维新缔构斯在功隆赏薄嘉庸莫畴一马之田介山之志愈厉六百之秩大树之号斯存及拥旄司部代马不敢南牧推毂樊邓边尘罕尝夕起惟彼狡童穷凶极虐衣冠灭绝礼乐崩丧既而鞠旅誓众言谋王室白羽一麾黄鸟底定甲既鳞下车亦瓦裂致天之届拱揖群后丰功厚利无得而称是以祥光总至休气四塞五老游河飞星入昴元功茂勋若斯之盛而地狭乎四履势卑乎九伯帝有恧焉輶轩萃止今遣某位某甲等率兹百辟人致其诫庶匪席之旨不远而复　　为宣德太后重敦劝梁王令　　　前人朕闻匹夫好仁义在磨踵君子行道达斯兼济未有尽器穷神蕴徽章乎天植高奠中樽睹倾罍而勿拯惟王德冠往初功无与二四时等契两曜齐明拟度天行取则干健而运距艰季道极百王援义而起一戎大定罗山革草罔不率从用使商庭产谷周阙树梓倾宫既散鹿台靡蓄盛德大业巍巍若此日者事岐之号爰发帝言殊物备礼率由寡昧虽复云竿载路清跸启行昭德报功未臻其极而高揖天休远存克让俾予未忘兴□日昃今遣率兹百辟人致诚情庶有感睿心霈然降志　　梁国府僚劝进笺　　　　　　　前人伏承嘉命显至伫策明公逡巡盛礼斯实谦尊之旨未穷远大之致何者嗣君弃常自绝宗社国命民生剪为仇雠折栋崩榱压焉自及卿士怀脯斫之痛黔首惧比屋之诛明公亮格天之功拯水火之切再躔日月重缀参辰反龟玉于涂泥济斯民于坑岸使夫匹妇童叟羞言伊吕乡校里塾耻谈五伯而位卑乎阿衡地狭于曲阜庆赏之道尚其未洽夫大宝公器非要非距至公至平当仁推让明公宜祗奉天人允膺大礼无使后予之歌同彼胥怨兼济之仁□为独善　　府僚重请笺　　　　　　　　　前人近以朝命蕴隆冒奏丹诚奉被还令未蒙虚受搢绅颙颙深所未达盖闻受金于府通人之弘致高蹈海隅匹夫之小节是以履承石而周公不以为疑赠玉璜而太公不以为让况世哲继轨先德在民经纶草昧叹深微管加以朱方之役荆河是依班师振旅大造王室虽复累迹救宋重胝从楚居今观古曾何足云而惑甚盗钟功疑不赏皇天后土不胜其酷是以玉马骏奔表微子之去金版出地告龙逢之怨明公据鞍辍哭厉三军之志独居掩涕激义士之心故能使海若登祗罄图效祉山戎孤竹束马景从伐罪吊民匡时靖乱匪叨天功实勤濡足且明公本自诸生取乐名教道风素论坐振雅俗不习孙吴遘兹神武驱尽诛之民济必封之俗龟玉不毁谁之功欤独为君子将使伊周何地某等不达通变实有愚诚不任悾款棘心重谒伏愿特膺典策式副民望　　梁武帝践祚与州郡敕　　　　　沈约钦惟邃古爰及近代虽禅代异时而成功一揆岂惟静民宁乱实由符运总集故能启业垂统光宅区夏齐氏遘兹昏诐斯亡奄及民命蠢蠢倒悬非喻朕大惧四海舟覆二象云倾亿兆与□冈□燎搢绅与蕴崇共日永言凄悼发愤经营摧锋投袂电击风扫藉上天之灵因熊罴之用德未半古功侔前烈齐氏既钦若虞夏高揖万邦兼以冥符先着乐推攸在幽显宅心辞不获命猥以虚寡君临万国川壑之怀寤寐盈虑方欲昧旦丕显日昃忘劳思与贤能康济世道卿拥旄万里共治是寄当求民瘼留念狱市威断以御强猾仁惠以抚贫孤使远近幽深咸得其所方虚位钦能悬爵伫效勿令汉代玺书独行于自古晋世班条靡用于兹日想加克勉副其侧席　　贺齐明帝登祚启　　　　　　　前人窃惟皇源浚远帝宝连晖基深庆厚道贯万叶而郁林凶德早树行悖人经逖听之所未尽宗庙之殆如缀百灵耸动九服回遑结后来之望思庇民之主日月以冀遐迩翘心伏惟陛下大圣在躬君德夙表龙章日彩焕若丽天纳麓宾门道风遐被睿化神行无思不洽狱讼允归天人戴仰屈飞龙之眇辔纡汾阳之远情运尧心以临亿兆敷舜烈以膺宝命虽中宗之兴殷道宣后之隆汉德异世同符千载一揆刑措之业方远隆平之基在焉率土含欣怀生戴赖况臣早蒙覆润夙荷恩灵踊跃外畿心不胜庆谨缉民和式流皇泽涂歌里抃载怀凫藻　　为建平王庆少帝登祚章　　　　江淹上书皇帝陛下伏承肇嗣天震云飞璇极戎夏归服民灵以戴臣闻黄旗纡藻瑞益于姬帝紫云垂盖效异于刘后实乃深赐天衷广映祗迹伏惟陛下骞英驾圣涵灵纵睿矩心明裁绳道□时遥裔雒符杂河纪是以膺符宝宫辑命珍殿谊洗云密德徽妫夏浚发鸿源长禘伟业方绚声金图腾华玉历波渰下氓炎躔上汉臣沿莩缔宠诚兼亲屏礼升之日守官楚甸不获勉躬储外奉颛行间魂泣江郊心泫京国不任悲仰哽慰之情　　为齐王让禅表　　　　　　　　前人陛下远规唐虞永揖之典近汉魏高谢之礼既览金水昏明之数又协云雷隆替之征激风太上扇采至公闻命惊爽心灵殒越臣闻天地草昧而树之君所以平对二仪显临万国膺符受历明司幽轩辕陟祈首出庶物颛顼登庸作为民纪虽五德迭兴十代继运非贤非睿莫预斯位若乃与能之交禅锡之会岂伊虚薄所可遵拟昔傅岩佐商秩终上公磻溪翼周名极列伯臣才非半古功愧逮圣狱讼不往讴歌宁归河乏马图之宝天无乘龙之锡元首股肱誓不可异而旷乘之轨忽臻于兹□慨忧灼罔识其际伏愿陛下遗舜禹之心臣守巢由之节则道耀日月泽浸飞泳声振开辟仁动今古四三王而六五帝不亦休哉　　为百官劝进陈武帝表　　　　陈沈炯臣闻春荣秋落四时所以迭代金行水流五德所以互序昔陶唐告终有虞氏作汉魏禅让晋宋以之登庸夫有非常之功有非常之赏能利天下者受天下之利陛下造化之功日月之德褰裳去之物谁仰诉顷五星夜聚八风通吹丰露呈甘卿云舒簇白狼远至素雉朝飞天意显然灵贶可睹　　文帝登祚尊皇太后诏　　　　　徐陵朕以虚薄才非弘济窃守藩维常惧盈满岂图苍昊不吊国步艰难皇嗣元良藐在崤渭二臣奉迎川涂靡从六傅还朝淹留永日今国图无主家业事隆上奉父母之严规下逼群公之廷诤遂以庸质升纂帝基对扬大化弥憎号惧今宜式遵旧则奉上皇后尊号为皇太后御慈训宫一依前典若中流静晏皇嗣归来辄当解绂于箕山之阳归老于琅邪之国复子明辟还承宝图若问与夷无愧园寝　　贺传位皇太子表　　　　　北周庾信臣某言伏见二月十九日诏传位于皇太子昔者降居弱水登庸有优劣之殊来朝栎阳继体有君臣之异不得与夫天之两日日之再中并曜联辉重明双照同年而语矣伏惟天元皇帝惟圣作圣惟亲尊亲降意于与能鸣谦于神器欲令百工相和先闻揖让之风天下无为早识吾君之子是以运独见之明行非常之事先天不违后天而奉皇太子身贞万国道照四门夙膺再命之符实允基天之命非关复子明辟异于迁虞事夏既损既益尚或二天为离为火何妨两日且平阳蒲□贤臣则二十五人颛顼高辛才子则一十六与此计事何遽无成鼚乎鼓之轩乎舞之自当八风通庆云聚五老同游三星运曜岂直双龙再赐九雉重飞而已哉皇帝藐然姑射正当乘云驭龙问道崆峒岂复先秋木落臣生预尧年时逢舜日睹维新之庆实倍万恒情　　唐高祖受禅郊天文　　　　　　阙名伏以生人以来树之司牧眷命所瞩谓之大宝历数所在罔或偷安故舜禹至公揖让而兴虞夏汤武兼济干戈以定殷周事乃殊途功成一致后之创业咸取则焉臣恭承家庆世禄降及曰祖曰考累功累德赐履参墟建侯唐社地居戚里门号公宫丕绪隆基足为荣矣但有隋爽德属餍大业饥馑师旅民胥怨咨□见咎征昭于元鉴备闻卑听所不忍言臣恭守晋阳驰心魏阙被首濡足拯溺救焚大举义兵式宁区宇征要荒之辫发辑兆庶之离心誓以捐躯救兹人命指陈丧乱期之乂安有功继世无希九五惟身与子竭诚尽力率先锋镝誓以无贰载蒙弘诱克济艰难电扫风驱廓清天邑传檄而定岷峨拱手而平关陇西戎即叙东裔底定非启非赞孰能兹速尊位世嫡翊奉宗隋戮力辅政无戏臣节值鼎祚云革天禄告移讴歌狱讼聿来唐邸人符神瑞辐辏微躬远近宅心华夷请命少帝知期运已去大命有适逊位而禅若隋之初让德不嗣群臣逼请今六宗乏嗣七政未齐罪有所归恐当天谴请因吉日设坛告类祗畏上帝惠兹下民翼子谋孙罔敢愆德则小则大无惑无违对越鸿休伏深□惧　　代张仁亶贺中宗登极表　　　吴少微臣仁亶言今月一日春官牒至皇帝陛下去月二十五日光临宝极诞告万方亿兆群生抃舞欣贺中贺臣闻皇天爱人则有非常之主圣人受命必复先王之业伏惟皇帝陛下明德动天辑宁国家张乾坤之重位绍文武之耿光日月再贞正朔惟序百神启佑九服咸若天下元元不胜庆戴臣夙仕皇朝被荷恩化荏苒勤役复遇圣朝枝朽再生庆抃之情特万恒品臣忝庆州域未获驰贺阙庭　　睿宗即位赦制　　　　　　　　苏颋门下朕闻自古帝王光膺图箓则尊尊亲亲之义着于典谟谅在至公盖非获已我大唐乘时抚运累圣重光当四海之乐推受三灵之眷命大行皇帝奄弃县痛结仇雠朕志扫巨逆保宁嗣主今皇帝哀茕在疚托于朕躬勤恳再三愿成兹意朕以不德猥承丕绪念今追昔载感于怀若涉大川罔知修济思荷宗祧之业属此惟新式扬涣汗之恩与之更始可大赦天下　　睿宗禅位制　　　　　　　　　前人门下天下神器非上圣无以运其机域中大业非元良无以固其本钦若灵命寅奉神宗屈己顺人用安四海承祧主鬯实贞万国顷者家臻大悯在疚惟忧枭獍满衢豺狼塞路武职戎政必任凶国要时权咸升逆党社稷之守但望包桑忠义之怀谁期艾棘阶祸稔恶伺隙乘间烦言碎辞所不胜述皇太子隆基正气凝姿端命毓德自家刑国英徽日甚移孝为忠雄谟电发北军驰入扫欃枪于紫微南宫反正开日月于黄道平乱宁国翼戴朕躬一旅不劳功逾复禹七德咸举事邈兴周声应吹铜望当归璧令司空读册侍中授玺实由立义岂曰尚亲承华肇开元嗣以建方流乐风之绪宜申洊雷之泽朕爰初践极喜气呈祥天人叫心象纬昭贶官名有纪年号用凭可大赦天下　　开元皇帝受禅制　　　　　　　前人门下继明嗣德王者所以承天尊祖奉先圣人所以崇孝敬上之礼着乎重华月朔之祠袭乎文命猗欤作颂发流浚哲之祥清庙升歌思表配天之业历选前载可得而言我国家首出开元继文膺统七代观德至道洽于生人三后在天垂裕光于后嗣太上皇帝道超寰表功轶帝先名言不测于干行仁智不知于日用累让神器非以黄屋为尊俯膺大宝盖为苍生屈志黎人于变淳化斯登载怀脱屣畴咨菲薄竭让德之志天眷莫回陈拜首之诚冲襟逾邈遂以寡昧祗践宸居循顾绍庭载深寅畏爰撰初吉躬展肃雍虔肆献之仪申大号之典神保之飨斯洽介福之道攸宜亿兆同欢人祇同庆恭承圣训申兹霈泽可大赦天下　　肃宗皇帝即位册文　　　　　　贾至维天宝十五载岁次丙申七月癸丑朔十二日甲子皇帝若曰咨尔元子某惟天为大惟人君则之顺乃德故舜禹揖让而履皇极咈乃道故丹朱商均不能保鸿业是以启有惠迪而夏嗣焉隋有乱纪而唐受焉五圣之御极皆以勤俭兢业日慎一日故能享祚长久垂庆无穷洎于六叶恭位四纪厌于勤倦缅慕汾阳当保静怡神思我烈祖元素之道是用命尔元子某当位嗣统于戏尔有忠孝之诚极于君父尔有友爱之义信于兄弟尔有仁恕之行通于神明尔有戡难之才彰于兆庶予懋乃懿绩嘉乃神武天之历数在尔躬汝惟推诚祸乱将冀尔而能清尔惟从谏社稷将冀尔而复宁佞言惟疵直言惟师任贤勿贰去邪勿疑民非后孰理后非贤罔与守邦钦哉慎乃有位无忝我祖宗之丕烈矣　　贺肃宗即位上元宗表　　　　颜真卿臣真卿言六月二十七日伏承贼陷潼关驾幸蜀郡李光弼郭子仪等正围博陵郡收兵入土门王师既还百姓震恐忧惶危惧若无所归臣不胜悲愤之深遂遣脚力人张云子间道上表犹恐不达又差招讨判官信都郡武邑县主簿李诜相继间行诜及云子前后并到灵武郡奉皇帝七月十二敕伏承陛下命皇太子践祚改元皇帝上陛下尊号曰上皇天帝臣及官吏僧道耆寿百姓等蹈舞抃跃不胜感咽其张云子回皇帝授臣工部尚书兼御史大夫其李诜回又授臣银青光禄大夫顾以庸微预叨宠命道路隔绝辞让无由进退失图伏增惶惧窃以逆贼安禄山孤负圣恩凭临县祸盈恶稔尚稽天诛今皇帝抚军苍生贾勇丰镐河洛指期可平伏愿陛下垂拱颐神以睹廓清之庆臣官守有限不获随例阙庭无任恳款悲恋之至　　代崔冀公贺登极表　　　　　于公异臣某言今月五日寅时大理少卿马炫至未时监军使判官奚官局丞程仙望至累承恩命宣慰臣及军府将吏僧道百姓等半日之间二使连至六辰之内五奉诏书恩旨便繁顾问稠迭感惧交集兢陨失图中贺
