<!-- { "loadSidebar": true } -->
按唐书睿宗本纪睿宗讳旦高宗第八子也始封殷王领冀州大都督单于大都护长而温恭好学通诂训工草隶书徙封豫王又封冀王累迁右金吾卫大将军洛州牧徙封相王复封豫王武后废中宗立为皇帝其改国号周以为皇嗣居于东宫中宗自房州还复为皇太子武后封皇嗣为相王授太子右卫率累迁右羽林卫大将军并州牧安北大都护诸道元帅中宗复位进号安国相王景云元年六月壬午韦皇后弒中宗矫诏立温王重茂为皇太子以刑部尚书裴谈工部尚书张锡同中书门下三品吏部尚书张嘉福中书侍郎岑羲吏部侍郎崔湜同中书门下平章事发诸府兵五万屯京师以韦温总知内外兵马甲申乃发丧又矫遗诏自立为皇太后皇太子即皇帝位以睿宗参谋政事大赦改元曰唐隆太后临朝摄政罢睿宗参谋政事以为太尉封嗣雍王守礼为邠王寿春郡王成器宋王丁亥温王妃陆氏为皇后壬辰纪处纳张嘉福岑羲持节巡抚关内河南北庚子临淄郡王隆基率万骑兵入北军讨乱诛韦氏安乐公主及韦巨源马秦客驸马都尉武延秀光禄少卿杨均辛丑睿宗奉皇帝御安福门大赦赐文武官阶勋爵免天下岁租之半进封隆基为平王朝邑尉刘幽求为中书舍人苑总监锺绍京为中书侍郎参知机务壬寅绍京及黄门侍郎李日知同中书门下三品纪处讷韦温宗楚客将作大匠宗晋卿司农卿赵履温伏诛贬汴王邕为沁州刺史萧志忠许州刺史韦嗣立宋州刺史赵彦昭绛州刺史崔湜华州刺史癸卯太白昼见平王隆基同中书门下三品锺绍京行中书令张嘉福伏诛甲辰安国相王即皇帝位于承天门大赦长流长任及流人未达者还之赐内外官阶爵复重茂为温王立平王隆基为皇太子复则天大圣皇后号曰天后按册府元龟睿宗中宗母弟龙朔二年封殷王干封元年改豫王总章二年徙冀王上元三年改相王嗣圣元年皇太后武氏废中宗为庐陵王文明元年二月立为皇帝太后临朝天授元年降为皇嗣圣历元年让位于中宗复降为相王景龙四年六月少帝即位年十六韦庶人专政庚子帝第三子临淄王隆基率朝邑县尉刘幽求长上折冲麻嗣宗内苑总监锺绍京等讨捕韦氏并其党与诛之辛丑奉少主御安福门楼大赦天下癸卯王公卿士咸以王室多故义择长君以帝众望所归固请即尊位是日少帝让于叔父甲辰帝自两仪殿出于太极殿少帝于殿东隅次幕内西面帝于梓宫侧东向太平公主曰少帝欲以此位让叔父合否幽求跪曰少帝仁孝追踪舜禹大王恩慈倍过之矣今家国事重有此推让诚为至公也是日少帝制曰有古帝王必有符命兄弟相及存诸典礼朕以孤藐遭家多难顾兹蒙识不晓政途茫茫四海将何所属累圣丕业各坠于地王室多故义择长君思与群公推崇明圣叔父相王高宗之子昔以天下让于先帝孝友宽简彰信兆人神龙之初巳有明旨将立太弟以为嗣君因王恳辞未行册命所以东宫旷位于今历年缀衣在辰祸变仓卒后掖称制计立冲人钦奉前怀愿遵理命上申平昔之文仰复祖宗之烈起今日请叔父相王即皇帝位朕退守旧藩归于外邸凡百卿士敬承朕意赞我天人之休期光我有唐之洪业帝固让有制不许是日即皇帝位大赦天下于是降少帝为温王丙午帝缟服于太极东廊引群公卿士谓曰朕与苍生有幸且得社稷安宁自大行晏驾韦氏篡逆元恶大憝并从诛剪嗣皇年幼未晓政途推让朕躬事非获已今与卿等相见不胜悲感甲戌命温王重茂于内宅安厝明年正月以温王重茂为襄王食巴集等州实封二千户于集州安置
　登极部汇考十八
　　唐三
