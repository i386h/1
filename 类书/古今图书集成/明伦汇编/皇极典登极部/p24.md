<!-- { "loadSidebar": true } -->
武帝天监元年夏四月丙寅以梁王受齐禅即皇帝位按梁书武帝本纪高祖武皇帝讳衍字叔达小字练儿南兰陵中都里人汉相国何之后也何生酇定侯延延生侍中彪彪生公府掾章章生皓皓生仰仰生太傅望之望之生光禄大夫育育生御史中丞绍绍生光禄勋闳闳生济阴太守阐阐生吴郡太守冰冰生中山相苞苞生博士周周生□丘长矫矫生州从事逵逵生孝廉休休生广陵郡丞豹豹生太中大夫裔裔生淮阴令整整生济阴太守生州治中副子副子生南台治书道赐道赐生皇考讳顺之齐高帝族弟也参预佐命封临湘县侯历官侍中卫尉太子詹事领军将军丹阳尹赠镇北将军高祖以宋孝武大明八年甲辰岁生于秣陵县同夏里三桥宅生而有奇异两跨骈骨顶上隆起有文在右手曰武帝及长博学多通好筹略有文武才干时流名辈咸推许焉所居室常若云气人或过者体□肃然起家巴陵王南中郎法曹行参军迁卫将军王俭东阁祭酒俭一见深相器异谓庐江何宪曰此萧郎三十内当作侍中出此则贵不可言竟临王子良开西邸招文学高祖与沈约谢脁王融萧琛范云任昉陆倕等□游焉号曰八友融俊爽识鉴过人尤敬异高祖每谓所亲曰宰制天下必在此人累迁随王镇西谘议参军寻以皇考艰去职隆昌初明帝辅政起高祖为宁朔将军镇寿春服阕除太子庶子给事黄门侍郎入直殿省预萧谌等定策勋封建阳县男邑三百户建武二年魏遣将刘昶王肃帅众寇司州以高祖为冠军将军军主隶江州刺史王广为援距义阳百余里众以魏军盛趄莫敢前高祖请为先启广即分麾下精兵配高祖尔夜便进去魏军数里径上贤首山魏军不测多少未敢逼黎明城内见援至因出军攻魏栅高祖率所领自外进战魏军表里受敌乃弃重围退走军罢以高祖为右军晋安王司马淮陵太守还为太子中庶子领羽林监顷之出镇石头四年魏帝自率大众寇雍州明帝令高祖赴援十月至襄阳诏又遣左民尚书崔慧景总督诸军高祖及雍州刺史曹武等并受节度明年三月慧景与高祖进行邓城魏主帅十万余骑奄至慧景失色欲引退高祖固止之不从乃狼狈自拔魏骑乘之于是大败高祖独帅众距战杀数十百人魏骑稍却因得结阵断后至夕得下船慧景军死伤略尽惟高祖全师而归俄以高祖行雍州府事七月仍授持节都督雍梁南北秦四州郢州之竟陵司州之随郡诸军事辅国将军雍州刺史其月明帝崩东昏即位扬州刺史始安王遥光尚书令徐孝嗣尚书右仆射江祏右将军萧坦之侍中江祀卫尉刘暄更直内省分日帖敕高祖闻之谓从舅张弘策曰政出多门乱其阶矣诗云一国三公吾谁适从况今有六而可得乎嫌隙若成方相诛灭当今避祸惟有此地勤行仁义可坐作西伯但诸弟在都恐罹世患须与益州图之耳时高祖长兄懿罢益州还仍行郢州事乃使弘策诣郢陈计于懿曰昔晋惠庸主诸王争权遂内难九兴外寇三作今六贵争权人握王宪制主画敕各欲专威睚□成憾理相屠灭且嗣主在东宫本无令誉媟近左右蜂目忍人一总万几恣其所欲岂肯虚坐主诺委政朝臣积相嫌贰必大诛戮始安欲为赵伦形迹已见蹇人上天信无此理且性甚猜狭徒取乱机所可当轴惟有江刘而已祏怯而无断暄弱而不才折鼎覆餗翘足可待萧坦之胸怀猜忌动言相伤徐孝嗣才非柱石听人穿鼻若隙开衅起必中外土崩今得守外藩幸图身计智者见机不俟终日及今猜防未生宜召诸弟以时聚集后相防疑拔足无路郢州控带荆湘西注汉沔雍州士马呼吸数万虎□其间以观天下世治则竭诚本朝时乱则为国剪暴可得与时进退此盖万全之策如不早图悔无及也懿闻之变色心弗之许弘策还高祖乃启迎弟伟及憺是岁至襄阳于是潜造器械多伐竹木沈于檀溪密为舟装之备时所住斋常有五色回转状若蟠龙其上紫气腾起形如伞盖望者莫不异焉永元二年冬懿被害信至高祖密召长史王茂中兵吕僧珍别驾柳庆远功曹史吉士瞻等谋之既定以十一月乙巳召僚佐集于厅事谓曰昔武王会孟津皆曰纣可伐今□主恶稔穷虐极暴诛戮朝贤罕有遗育生人涂炭天命殛之卿等同心疾恶共兴义举公侯将相良在兹日各尽勋效我不食言是日建牙于是收集得甲士万余人马千余匹船三千艘出檀溪竹木装舰先是东昏以刘山阳为巴陵太守配精兵三千使过荆州就行事萧颖冑以袭襄阳高祖知其谋乃遣参军王天虎庞庆国诣江陵遍与州府书及山阳西上高祖谓诸将曰荆州本畏襄阳人如唇亡齿寒自有伤弦之急宁不暗同邪我若总荆雍之兵扫定东夏韩白重出不能为计况以无筭之□主役御刀应敕之徒哉我能使山阳至荆便即授首诸君试观何如及山阳至巴陵高祖复令天虎赍书与颖冑兄弟去后高祖谓张弘策曰夫用兵之道攻心为上攻城次之心战为上兵战次之今日是也近遣天虎往州府人皆有书今段乘驿甚急止有两封与行事兄弟云天虎口具及问天虎而口无所说行事不得相闻不容妄有所道天虎是行事心膂彼闻必谓行事与天虎共隐其事则人人生疑山阳惑于众口判相嫌贰则行事进退无以自明必漏吾谋内是驰两空函定一州矣山阳至江安闻之果疑不上颖冑大惧乃斩天虎送首山阳山阳信之将数十人驰入颖胄伏甲斩之送首高祖仍以南康王尊号之议来告且曰时月未利当须来年二月遽便进兵恐非庙筭高祖答曰今坐甲十万粮用自竭况所藉义心一时骁锐事事相接犹恐疑怠若顿兵十旬必生悔吝童儿立异便大事不成今太白出西方仗义而动天时人谋有何不利处分已定安可中息昔武王伐纣行逆太岁复须待年月乎竟陵太守曹景宗遣杜思冲劝高祖迎南康王都襄阳待正尊号然后进军高祖不从王茂又私于张弘策曰我奉事节下义无进退然今者以南康置人手中彼便挟天子以令诸侯而节下前去为人所使此岂岁寒之计弘策言之高祖曰若使前途大事不捷故自兰艾同焚若功业克建威詟四海号令天下谁敢不从岂是碌碌受人处分待至石城当面晓王茂曹景宗也于沔南立新野郡以集新附三年二月南康王为相国以高祖为征东将军给鼓吹一部戊申高祖发襄阳留弟伟守襄阳城总州府事弟憺守垒城府司马庄丘黑守樊城功曹史吉士询兼长史白马戍主黄嗣祖兼司马鄀令杜永兼别驾小府录事郭俨知转漕移檄京邑曰夫道不常夷时无永化险泰相沿晦明非一皆屯困而后亨资多难以启圣故昌邑悖德孝宣聿兴海西乱政简文升历□拓绪开基绍隆宝命理验前经事昭往策独夫扰乱天常毁弃君德奸回淫纵岁月滋甚挻虐于鬌剪之年植险于髫髫之日猜忌凶毒触途而着暴戾□荒与事而发自大行告渐喜容前见梓宫在殡腼无哀色欢娱游宴有过平常奇服异衣更极夸丽至于选采妃嫔姊妹无别招侍巾栉姑侄莫辨掖庭有裨贩之名姬姜被干殳之服至乃形体宣露衣颠倒斩斫其间以为欢笑骋肆淫放驱屏郊邑老弱波流士女涂炭行产盈路舆尸竟道母不及抱子不遑哭劫掠剽掳以日继夜昼伏宵游曾无休息淫酗醟肆酣歌垆邸宠恣愚竖乱惑妖嬖梅虫儿茹法珍臧获厮小专制威柄诛剪忠良屠灭卿宰刘镇军舅氏之尊尽忠奉国江仆射外戚之重竭诚事上萧领军葭莩之宗志存柱石徐司空沈仆射搢绅冠冕人望攸归或渭阳余感或勋庸允穆或诚着艰难或劬劳王室并受遗托同参顾命送往事居俱竭心力宜其庆溢当年祚隆后裔而一朝齑粉孩稚无遗人神怨结行路嗟愤萧令君忠公干伐诚贯幽显往年寇贼游魂南郑危逼拔刃飞泉孤城独振及中流逆命凭陵京邑谋猷禁省指授群帅□剪鲸鲵清我王度崔彗景奇锋迅骇兵交象魏武力丧魂义夫夺胆投名送款比屋交驰负粮景从愚智竞赴复誓旅江甸奋不顾身奖厉义徒电掩强敌□歼大憝以固皇基功出桓文勋超伊吕而劳谦省己事昭心迹功遂身退不祈荣满敦赏未闻祸酷遄及预禀精灵孰不冤痛而群孽放命蜂虿怀毒乃遣刘山阳驱扇逋逃招逼亡命潜图密构规见掩袭萧右军夏侯征卤忠断夙举义形于色奇谋宏振应手枭悬天道祸淫罪不容戮至于悖理违教伤化虐人射天弹路比之犹善刳胎斫胫方之非酷尽县之竹未足纪其过穷山泽之兔不能书其罪自草昧以来图牒所记□君暴后未有若斯之甚者也既人神乏主宗稷阽危海内沸腾氓庶板荡百姓懔懔如崩厥角苍生喁喁投足无地莫府荷眷前朝义均休戚上怀委付之重下惟在原之痛岂可卧薪引火坐观倾覆至尊体自高宗特锺慈宠明并日月粹昭灵神祥启元龟符验当璧作镇陕藩化流西夏讴歌攸奉万有乐推右军萧颖冑征卤将军夏侯详□同心翼戴即宫旧楚三灵再朗九县更新升平之运此焉复始康哉之盛在乎兹日帝德虽彰区宇未定元恶未黜天邑犹梗仰禀宸规率前启路即日遣冠军竟陵内史曹景宗等二十军主长槊五万骥騄为群鹗视争先龙骧并驱步出横江直指朱雀长史冠军将军襄阳太守王茂等三十军主戈船七万乘流电激摧锋扼险斜趣白城南中郎谘议参军军主萧伟等三十九军主巨舰迅□冲波噎水旗鼓八万焱集石头南中郎谘议参军军主萧憺等四十二军主熊罴之士甲楯十万沿波驰艓掩据新亭益州刺史刘季连梁州刺史柳惔司州刺史王僧景魏兴太守裴师仁上庸太守韦睿新城太守崔僧季并肃奉明诏龚行天罚蜀汉果锐沿流而下淮汝劲勇望波遄骛幕府总率貔貅骁勇百万缮甲燕弧屯兵冀马摐金沸地鸣鞞聒天霜锋曜日朱旗绛方舟千里骆驿系进萧右军吁谟上才兼资文武英略峻远执钧匡世拥荆南之众督四方之师宣赞中权奉卫舆辇铃麾所指威棱无外龙骧虎步并集建业黜放愚狡均礼海□廓清神甸扫定京宇譬犹崩泰山而压蚁壤决悬河而注熛烬岂有不殄灭者哉今锧斧所加止梅虫儿茹法珍而已诸君咸世冑羽仪书勋王府皆俯眉奸党受制凶威若能因变立功转祸为福并誓河岳永纡青紫若执迷不悟距逆王师大众一临刑兹罔赦所谓火烈高原芝兰同泯勉求多福无贻后悔赏罚之科有如白水高祖至竟陵命长史王茂与太守曹景宗为前军中兵参军张法安守竟陵城茂等至汉口轻兵济江逼郢城其刺史张冲置阵据石桥浦义师与战不利军主朱僧起死之诸将议欲并军围郢分兵以袭西阳武昌高祖曰汉口不阔一里箭道交至房僧寄以重兵固守为郢城人掎角若悉众前进贼必绝我军后一朝为阻则悔无所及今欲遣王曹诸军济江与荆州军相会以逼贼垒吾自后围鲁山以通沔汉郧城竟陵间粟方舟而下江陵湘中之兵连旗继至粮食既足士众稍多围守两城不攻自拔天下之事卧取之耳诸将皆曰善乃命王茂曹景宗帅众济岸进顿九里其日张冲出军迎战茂等邀击大破之皆弃甲奔走荆州遣冠军将军邓元起军主王世兴田安等数千人会大军于夏首高祖筑汉口城以守鲁山命水军主张惠绍朱思远等游遏江中绝郢鲁二城信使三月乃命元起进据南堂西陼田安之顿城北王世兴顿曲水故城是时张冲死其众复推军主薛元嗣及冲长史程葴为主乙巳南康王即帝位于江陵改永元三年为中兴元年遥废东□为涪陵王以高祖为尚书左仆射加征东大将军都督征讨诸军事假黄钺西台又遣冠军将军萧颖达领兵会于军是日元嗣军主沈难当率轻舸数千乱流来战张惠绍等击破尽擒之四月高祖出沔命王茂萧颖达等进军逼郢城元嗣战颇疲因不敢出诸将欲攻之高祖不许五月东昏遣宁朔将军吴子阳军主光子衿等十三军救郢州进据巴口六月西台遣卫尉席阐文劳君赍萧颖胄等议谓高祖曰今顿兵两岸不并军围郢定西阳武昌取江州此机已失莫若请救于魏与北连和犹为上策高祖谓阐文曰汉口路通荆雍控引秦梁粮运资储听此气息所以兵厌汉口连络数州今若并军围城又分兵前进鲁山必阻沔路所谓搤喉若粮运不通自然离散何谓持久邓元起近欲以三千兵往定寻阳彼若欢然悟机一郦生亦足脱距王师故非三千能下进退无据未见其可西阳武昌取便得耳得便应镇守守两城不减万人粮储称是卒无所出脱贼军有上者万人攻一城两城势不得相救我若分军应援则尾首俱弱如其不遣孤城必陷一城既没诸城相次土崩天下大事于是去矣若郢州既拔席卷沿流西阳武昌自然风靡何遽分兵散众自贻其忧且丈夫举动言静天步况拥数州之兵以诛群竖悬河注火奚有不灭岂容北面请救以自示弱彼未必能信徒贻我丑声此之下计何为上策卿为我白镇军前途攻取俱以见付事在目中无患不捷恃镇军静镇之耳吴子阳等进军武口高祖乃命军主梁天惠蔡道佑据渔湖城唐修期刘道曼屯白阳垒夹两岸而待之子阳又进据加湖去郢三十里傍山带水筑垒栅以自固鲁山城主房僧寄死众复推助防张乐祖代之七月高祖命王茂帅军主曹仲宗康绚武会超等潜师袭加湖将逼子阳水涸不通舰其夜暴长众军乘流齐进鼓噪攻之贼俄而大溃子阳等窜走众尽溺于江王茂掳其余而旋于是郢鲁二城相视夺气先是东昏遣冠军将军陈伯之镇江州为子阳等声援高祖乃谓诸将曰夫征讨未必须实力所听威声耳今加湖之败谁不弭服陈虎牙即伯之子狼狈奔归彼间人情理当恟惧我谓九江传檄可定也因命搜所获俘囚得伯之幢主苏隆之厚加赏赐使致命焉鲁山城主张乐祖郢城主程茂薛元嗣相继请降初郢城之闭将佐文武男女口十余万人疾疫流肿死者十七八及城开高祖并加隐恤其死者命给棺槥先是汝南人胡文超起义于滠阳求讨义阳安陆等郡以自效高祖又遣军主唐修期攻随郡并□之司州刺史王僧景遣子贞孙入质司部悉平陈伯之遣苏隆之反命求未便进军高祖曰伯之此言意怀首鼠及其犹豫急往过之计无所出势不得暴乃命邓元起率众即日沿流八月天子遣黄门郎苏回劳军高祖登舟命诸将以次进路留上庸太守韦睿守郢城行州事邓元起将至寻阳陈伯之犹猜惧乃收兵退保湖口留其子虎牙守盆城及高祖至乃束甲请罪九月天子诏高祖平定东夏并以便宜从事是月留少府长史郑绍叔守江州城前军次芜湖南豫州刺史申胄弃姑熟走至是时大军进据之仍遣曹景宗萧颖达领马步进顿江宁东昏遣征卤将军李居士率步军迎战景宗击走之于是王茂邓元起吕僧珍进据赤鼻逻曹景宗陈伯之为游兵是日新亭城主江道林率兵出战众军擒之于阵大军次新林命王茂进据越城曹景宗据皂荚桥邓元起据道士墩陈伯之据篱门道林余众退屯航南义军迫之因复散走退保朱爵凭淮以自固时李居士犹据新亭垒请东昏烧南岸邑屋以开战场自大航以西新亭以北荡然矣十月东昏石头军主朱僧勇率水军二千人归降东昏又遣征卤将军王珍国率军胡虎牙等列阵于航南大路悉配精手利器尚十余万人阉人王伥子持白虎幡督率诸军又开航背水以绝归路王茂曹景宗等掎角奔之将士皆殊死战无不一当百鼓噪震天地珍国之众一时土崩投淮死者积尸与航等后至者乘之以济于是朱爵诸军望之皆溃义军追至宣阳门李居士以新亭垒徐元瑜以东府城降石头白下诸军并宵溃壬午高祖镇石头命众军围六门东昏悉焚烧门内驱逼营署官府并入城有众二十万青州刺史桓和绐东昏出战因以其众来降高祖命诸军筑长围初义师之逼东昏遣军主左僧庆镇京口常僧景镇广陵李叔献屯瓜步及申胄自姑熟奔归又使屯破墩以为东北声援至是高祖遣使晓谕并率众降乃遣弟辅国将军秀镇京口辅国将军恢屯破墩从弟宁朔将军景镇广陵吴郡太守蔡夤弃郡赴义师十二月丙寅旦兼卫尉张稷北徐州刺史王珍国斩东昏送首义师高祖命吕僧珍勒兵封府库及图籍收嬖妾潘妃及凶党王咺之以下四十一人属吏诛之宣德皇后令废涪陵王为东昏侯依汉海昏侯故事授高祖中书监都督扬南徐二州诸军事大司马录尚书骠骑大将军扬州刺史封建安郡公食邑万户给班剑四十人黄钺侍中征讨诸军事并如故依晋武陵王遵承制故事己卯高祖入屯阅武堂下令曰皇家不造遘此昏凶祸挺动植虐被人鬼社庙之危蠢焉如缀吾身籍皇宗曲荷先顾受任边疆推毂万里眷言瞻乌痛心在目故率其尊主之情厉其忘生之志虽宝历重升明命有绍而独夫丑纵方煽京邑投袂援戈克弭多难虐政横流为日既久同恶相济谅非一族仰禀朝命任在专征思播皇泽被之率土凡厥负舋咸与惟新可大赦天下唯王咺之等四十一人不在赦例又令曰夫树以司牧非役物以养生视人如伤岂肆上以纵虐废主弃常自绝宗庙穷凶极悖书契未有征赋不一苛酷滋章缇绣土木菽粟犬马征发闾左以充缮筑流离寒暑继以疫厉转死沟渠曾莫救恤朽肉枯骸乌鸢是厌加以天灾人火屡焚宫掖官府台寺尺椽无遗悲甚黍离痛兼麦秀遂使亿兆离心疆侥侵弱斯人何辜离此涂炭今明昏递运大道公行思治之氓来苏兹日猥以寡薄属当大宠虽运距中兴艰同草昧思阐皇休与之更始凡昏制谬赋淫刑滥役外可详检前源悉皆除荡其主守散失诸所损耗精立科条咸从原例又曰永元之季干维落纽政实多门有殊卫文之代权移于下事等曹恭之时遂使阉尹有翁媪之称高安有法尧之指鬻狱贩官锢山护泽开塞之机奏成小丑直道正义拥抑弥年怀冤抱理莫知谁诉奸吏因之笔削自己岂直贾生流涕许伯泣时而已哉今理运惟新政刑得所矫革流弊实在兹日可通检尚书众曹东昏时诸诤讼失理及主者淹停不时施行者精加讯辨依事议奏又令以义师临阵致命及疾病死亡者并加葬敛收恤遗孤又令曰朱爵之捷逆徒送死者特许家人殡葬若无亲属或有贫苦二县长尉即为埋掩建康城内不达天命自取沦灭亦同此科二年正月天子遣兼侍中席阐文兼黄门侍郎乐法才慰劳京邑追赠高祖祖散骑常侍左光禄大夫考侍中丞相高祖下令曰夫在上化下草偃风从世之浇淳恒由此作自永元失德书契未纪穷凶极悖焉可胜言既而璇室外构倾宫内积奇技异服殚所未见上慢下暴淫侈竞驰国命朝权尽移近习贩官鬻爵贿货公行并甲第康衢渐台广室长袖低昂等和戎之赐珍馐百品同伐冰之家愚人因之浸以成俗骄艳竞爽夸丽相高至乃市井之家貂狐在御工商之子缇绣是袭日入之次夜分未反昧爽之朝期之清旦圣明肇运厉精惟始虽曰缵戎殆同创革且淫费之后继以兴师巨桥鹿台雕罄不一孤忝荷大宠务在澄清思所以仰述皇朝大帛之旨俯厉微躬鹿裘之义解而更张斫雕为朴自非可以奉粢盛修绂冕习礼乐之容缮甲兵之备此外众费一皆禁绝御府中署量宜罢省掖庭备御妾之数大享绝郑卫之音其中有可以率先卿士准的甿庶菲食薄衣请自孤始加群才并轨九官咸事若能人务退食竞存约己移风易俗庶□月有成昔毛玠在朝士大夫不敢靡衣偷食魏武叹曰孤之法不如毛尚书孤虽德谢往贤任重先达实望多士得其此心外可详为条格戊戌宣德皇后临朝入居内殿拜帝大司马解承制百僚致敬如前诏进高祖都督中外诸军事剑履上殿入朝不趋赞拜不名加前后部羽葆鼓吹置左右长史司马从事中郎掾属各四人并依旧辟士余并如故诏曰夫日月丽天高明所以表德山岳题地柔博所以成功故能庶物出而资始河海振而不泄二象贞观代之者人是以七辅四叔致无为于轩昊韦彭齐晋靖衰乱于殷周大司马攸纵自天体兹齐圣文洽九功武苞七德钦惟厥始徽猷早树诚着艰难功参帷幕锡赋开壤式表厥庸建武升历边隙屡启公释书辍讲经营四方司豫悬切樊汉危殆覆强寇于沔滨僵戎马于邓汭永元肇号难结群丑专威擅虐毒被含灵溥天惴惴命悬晷刻否终有期神谟载挺首建大策惟新鼎祚投袂勤王沿流电举鲁城云撒夏汭露披加湖群盗一鼓殄拔姑孰连旍倏焉冰泮取新垒其如拾芥扑朱爵其犹扫尘霆电外骇省闼内倾除丑歼蠹蚔蝝必尽援彼已溺解此倒悬涂欢里抃自近及远畿甸夷穆方外肃宁解兹虐网被以宽政积弊穷昏一朝载廓声教遐渐无思不被虽伊尹之执兹一德姬旦之光于四海方斯蔑如也昔吕望翼佐圣君犹享四履之命文侯立功平后尚荷二弓之锡况于盛德元勋超迈自古黔首惵惵待以为命救其已然拯其方斫式闾表墓未或能比而大辂渠门辍而莫授眷言前训无忘终食便宜敬升大典式允群望其进位相国总百揆扬州刺史封十郡为梁公备九锡之礼加玺绂远游冠位在诸王上加相国绿綟绶其骠骑大将军如故依旧置梁百司策曰二仪寂寞由寒暑而代行三才并用资立人以为宝故能流形品物仰代天工允兹元辅应期挺秀裁成天地之功幽协神明之德拨乱反正济俗宁人盛烈光于有道大勋振于无外虽伊陟之保乂王家姬公之有此丕训方之蔑如也今将授公典策其敬听朕命上天不造难锺皇室元帝以休明早崩简文以仁弱不嗣高宗袭统宸居弗永虽夙夜劬劳而隆平不洽嗣君昏暴书契弗睹朝权国柄委之群孽剿戮忠贤诛残台辅含冤抱痛□类靡余实繁非一并专国命嚬笑致灾睚□及祸严科毒赋载离比屋溥天熬熬置身无所冤颈引决道树相望无近无远号天靡告公藉昏明之期因兆人之愿爰帅群后翊成中兴宗社之危已固天人之望允塞此实公纽我绝纲大造皇家者也永明季年边隙大启荆河连率招引戎荒江淮扰逼势同履虎公受言本朝轻兵赴袭縻以长算制之环中排危冒险强柔递用坦然一方还成藩服此又公之功也在昔隆昌洪基已谢高宗虑深社稷将行权道公定策帷帐激扬大节废帝立王谋猷深着此又公之功也建武阐业厥猷虽远外寇内侵凭陵关塞司部危逼沦陷指期公治兵外讨卷甲长骛接距交绥电激风扫拥坚覆锐咽水涂原执俘象魏献馘海渚焚庐毁帐号哭言归此又公之功也樊汉阽切羽书续至公星言鞠旅禀命徂征而军机戎统事非己出善策嘉谋抑而莫允邓城之役戎马卒至元帅潜及不相告报弃甲捐师饵之虎口公南收散卒北御雕骑全众方轨案路徐归拯我边危重获安堵此又公之功也汉南迥弱咫尺勍寇兵粮尽阙器甲靡遗公作藩爰始因资靡托整兵训卒搜狩有序俾我危城□为强镇此又公之功也永元纪号瞻乌已及虽废昏有典而伊霍称难公首建大策爰立明圣义逾邑纶勋高代入易乱以化俾昏作明此又公之功也文王之风虽被江汉京邑蠢动湮为洪流句吴于越巢幕匪喻公投袂万里事惟拯溺义声所覃无思不韪此又公之功也鲁城夏汭梗据中流乘山置垒萦川自固公御此乌集陵兹地险顿兵坐甲寒往暑移我行永久士忘归愿经以远图御以长策费无遗矢战未穷兵践华之固相望俱拔此又公之功也惟此群凶同恶相济缘江负险蚁聚加湖水陆盘据规援夏首桴旝一临应时褫溃此又公之功也奸孽震皇复怀举斧蓄兵九派用拟勤王公棱威直指势逾风电旌□未临全州稽服此又公之功也姑孰冲要密迩京畿凶徒炽聚断塞津路公偏师启涂排方继及兵威所震望旗自骇焚舟委壁卷甲宵遁此又公之功也群竖猖狂志在借一豕突淮涘武骑如云公爰命英勇因机骋锐气冠版泉势逾洹水追奔逐北奄有通津熊耳比峻未足云拟睢水不流曷其能及此又公之功也琅邪石首襟带阻固新垒东墉金汤是埒凭险作守兵食兼资风激电骇莫不震迭城复于隍于是乎在此又公之功也独夫昏狠凭城靡惧鼓钟镗鞳憿若有余狎是邪孽忌斯冠冕凶狡因之将逞孥戮公奇谟密运盛略潜通忠勇之徒得申厥效白旗宣室未之或比此又公之功也公有拯亿兆之勋重之以明德爰初厉志服道儒门濯缨来仕清猷映代时运艰难宗社危殆昆冈已燎玉石同焚驱率貔貅抑扬霆电义等南巢功齐牧野若夫禹功寂寞微管谁嗣拯其将鱼驱其被发解兹乱网理此棼丝复礼□席反乐河海永平故事闻之者叹息司隶旧章见之者陨涕请我民命还之斗极悯悯搢绅重荷戴天之庆哀哀黔首复蒙履地之恩德逾嵩岱功邻造物超哉邈矣越无得而言焉朕又闻之畴庸命德建侯作屏咸用□固四维永隆万叶是以二南流化九伯斯征王道淳洽刑错罔用覆政弗兴历兹永久如毁既及晋郑靡依惟公经纶天地宁济区夏道冠乎伊稷赏薄于桓文岂所以宪章齐鲁长辔宇宙敬惟前烈朕甚惧焉今进授相国改扬州刺史为牧以豫州之梁郡历阳南徐州之义兴扬州之淮南宣城吴吴兴会稽新安东阳十郡封公为梁公锡兹白土苴以白茅爰定尔邦用建冢社在昔旦奭入居保佑逮于毕毛亦作卿士任兼内外礼实宜之今命使持节兼太尉王亮授相国扬州牧印授梁公玺绂使持节兼司空王志授梁公茅土金虎符第一至第五左竹使符第一至第十左相国位冠群后任总百司恒典彝数宜与事革其以相国总百揆去录尚书之号上所假节侍中貂蝉中书监印中外都督大司马印绶建安公印策骠骑大将军如故又加公九锡其敬听后命以公礼律兼修刑德备举哀矜折狱罔不用情是用钖公大辂戎辂各一元牡二驷公劳心稼穑念在民天丕崇本务惟谷是宝是用锡公衮冕之服赤舄副焉公镕钧所被变风以雅易俗陶民载和邦国是用锡公轩悬之乐六佾之舞公文德广覃义声远洽椎髻髽首夷歌请吏是用锡公朱户以居公扬清抑浊官方有序多士聿兴棫朴流咏是用锡公纳陛以登公正色御下以身轨物式遏不虞折冲惟远是用锡公虎贲之士三百人公威同夏日志清奸宄放命圯族刑兹罔赦是用锡公鈇钺各一公跨蹑嵩溟陵厉区字譬诸日月容光必至是用锡公彤弓一彤矢百卢弓十卢矢千公永言惟孝至感通神恭严祀典祭有余敬是用锡公秬鬯一卣圭瓒副焉梁国置丞相以下一遵旧式钦哉其敬循往策祗服大礼对扬天眷用膺多福以弘我太祖之休命高祖固辞府僚劝进曰伏承嘉命显至伫策明公逡巡盛礼斯实谦尊之旨未穷远大之致何者嗣君弃常自绝宗社国命民生剪为仇雠折栋崩榱压焉自及卿士怀脯斫之痛黔首惧比屋之诛明公亮格天之功拯水火之切再躔日月重缀参辰反龟玉于涂泥济斯民于坑岸使夫匹妇童儿羞言伊吕乡校里塾耻谈五霸而位卑乎阿衡地狭于曲阜庆赏之道尚其未洽夫大宝公器非要非距至公至平当仁谁让明公宜祗奉天人允膺大礼无使后予之歌同彼胥怨兼济之人翻为独善公不许二月辛酉府僚重请曰近以朝命蕴策冒奏丹诚奉被还令未蒙虚受搢绅颙颙深所未达盖闻受金于府通人弘致高蹈海隅匹夫小节是以履乘石而周公不以为疑赠玉璜而太公不以为让况世哲继轨先德在民经纶草昧叹深微管加以朱方之役荆河是依班师振旅大造王室虽复累茧救宋重胝存楚居今观古曾何足云而惑甚盗锺功疑不赏皇天后土不胜其酷是以玉马骏奔表微子之去金板出地告龙逢之冤明公据鞍辍哭厉三军之志独居掩涕激义士之心故能使海若登祗罄图效祉山戎孤竹束马景从伐罪吊民一匡靖乱匪叨天功实勤濡足且明公本自诸生取乐名教道风素论坐镇雅俗不习孙吴遘兹神武驱尽诛之氓济必封之俗龟玉不毁谁之功与独为君子将使伊周何地于是始受相国梁公之命是日焚东昏淫奢异服六十二种于都街湘东王宝晊谋反赐死诏追赠梁公故夫人为梁妃乙丑南兖州队主陈文兴于桓城内凿井得玉镂骐驎金镂玉璧水精环各二枚又建康令羊瞻解称凤皇见县之桐下里宣德皇后称美符瑞归于相国府景寅诏梁国初建宜须综理可依旧选诸要职悉依天朝之制高祖上表曰臣闻以言取士士饰其言以行取人人竭其行所谓才生于代穷达惟时而风流遂往驰骛成俗媒孽夸衒利尽锥刀遂使官人之门肩摩毂击岂直暴盖露冠不避寒暑遂乃戢屦杖策风雨必至良由乡举里选不师古始称肉度骨遗之管库加以山河梁毕阙舆征之恩金张许史忘旧业之替吁可伤哉且夫谱谍讹误诈伪多绪人物雅俗莫肯留心是以冒袭良家即成冠族妄修边幅便为雅士负俗深累遽遭宠擢墓木已拱方被徽荣故前代选官皆立选簿应在贯鱼自有铨次胄籍升降行能臧否或素定怀抱或得之余论故得简通宾客无事扫门顷代陵夷九流乖失其有勇退忘进怀质抱真者选部或以未经朝谒难于进用或有晦善藏声自埋衡荜又以名不素着绝其阶绪必须画刺投状然后弹冠则是驱迫廉撝奖成浇竞愚谓自今选曹宜精括依旧立簿使冠屦无爽名实不违庶人识涯涘造请自息且闻中间立格甲族以二十登仕后门以过立试吏求之愚怀抑有未达何者设官分职惟才是务若八元立年居皂隶而见抑四凶弱冠处鼎族而宜甄是则世禄之家无意为善布衣之士肆心为恶岂所以弘奖风流希向后进此实巨□尤宜刊革不然将使周人有路傍之泣晋臣兴渔猎之叹且俗长浮竞人寡退情若限岁登朝必增年就宦故貌实昏童籍已逾立滓濊名教于斯为甚臣总司内外忧责是任朝政得失义不容隐伏愿陛下垂圣淑之姿降听览之末则彝伦自穆宪章惟允诏依高祖表施行丙戌诏曰嵩高惟岳配天所以流称大启南阳霸德所以光阐忠诚简帝番君膺上爵之尊勤劳王室姬公增附庸之地前王令典布诸方策长祚字甿罔不由此相国梁公体兹上哲齐圣广渊文教内洽武功外畅推毂作藩则威怀被于殊俗治兵教战则霆雷赫于万里道丧时昏谗邪孔炽岂徒宗社如缀神器莫主而已哉至于兆庶歼亡衣冠殄灭余类残喘指命崇朝含生业业投足无所遂乃山川反复草木涂地与夫仁被行苇之时信及豚鱼之日何其辽敻相去之远欤公命师鞠旅指景长骛而本朝危切樊邓遐远凶徒盘据水陆相望爰自姑孰届于夏首严城劲卒凭川为固公沿汉浮江电激风扫舟徒水覆地险云倾藉兹义勇前无强阵拯危京邑清我帝畿扑既燎于原火免将诛于比屋悠悠兆庶命不在天茫茫六合咸受其赐匡俗正本人不失职仁信并行礼乐同畅伊周未足方轨桓文远有惭德而爵后藩牧地终秦楚非所以式酬光烈允答元勋实由公履谦为本形于造次嘉数未申晦朔增伫便宜崇斯礼秩允副遐迩之望可进梁公爵为王以豫州之南谯庐江江州之寻阳郢州之武昌西阳南徐州之南琅邪南东海晋陵扬州之临海永嘉十郡益梁国并前为二十郡其相国扬州牧骠骑大将军如故公固辞有诏断表相国左长史王莹等率百僚敦请三月辛卯延陵县华阳逻主载车牒称云十二月乙酉甘露降茅山弥漫数里正月己酉逻将潘道盖于山石穴中得毛龟一二月辛酉逻将徐灵符又于山东见白□一景寅平旦山上云雾四合须臾有元黄之色状如龙形长十余丈乍隐乍显久乃从西北升天丁卯兖州刺史马元和签所领东平郡寿张县见驺虞一癸巳受梁王之命令曰孤以虚昧任执国钧虽夙夜勤止念在兴治而育德振民邈然尚远圣朝永言旧式隆此眷命侯伯盛典方轨前烈嘉锡隆被礼数昭崇徒守愿节终隔体谅群后百司重兹敦奖勉兹厚颜当此休祚望昆彭以长想钦桓文而叹息思弘政涂莫知津济邦甸初启藩宇惟新思覃嘉庆被之下国国内殊死以下今月十五日昧爽以前一皆原赦鳏寡孤独不能自存者赐谷五斛府州所统亦同蠲荡景午命王冕十有二旒建天子旌旗出警入跸乘金根车驾六马备五时副车置旄头云罕乐舞八佾设锺虡宫县王妃王子王女爵命之号一依旧仪景辰齐帝禅位于梁王诏曰夫五德更始三正迭兴驭物资贤登庸启圣故帝迹所以代昌王度所以改耀革晦以明由来尚矣齐德沦微危亡荐袭隆昌凶虐实违天地永元昏暴取紊人神三光再沈七庙如缀鼎业几移含识知泯我高明之祚渺焉将坠永惟屯难冰谷载怀相国梁王天诞睿哲神纵灵武德格元祗功钧造物止宗社之横流反生人之涂炭扶倾颓构之下拯溺逝川之中九区重缉四维更纽绝礼还纪崩乐复张文馆盈绅戎亭息警浃海以驰风罄轮裳而□朔八表呈祥五灵效祉岂止鳞羽祯奇云星瑞色而已哉勋茂于百王道昭乎万代固以明配上天光华日月者也河岳表革命之符图谶纪代终之运乐推之心幽显共积颂之诚华裔同着昔水政既微木德升绪天之历数实有所归握镜琁枢允集明哲朕虽庸蔽暗于大道永鉴崇替为日已久敢忘列代之高义人祇之至愿乎今便敬禅于梁即安姑孰依唐虞晋宋故事四月辛酉宣德皇后令曰西诏至帝宪章前代敬禅神器于梁明可临轩遣使恭授玺绂未亡人便归于别宫壬戌策曰咨尔梁王惟昔邃古之载肇有生人皇雄大庭之辟赫胥尊卢之后斯并龙图鸟迹以前慌惚沓冥之世固无得而详焉洎乎农轩炎□之代放勋重华之主莫不以大道君万姓公器御八纮居之如执朽索去之若捐重负一驾汾阳便有窅然之志蹔适箕岭即动让王之心故知戴黄屋服玉玺非所以示贵称尊乘大辂建旌旗盖欲令归趣有地是故忘己而字兆人殉物而君四海及于精华内竭畚橇外劳则抚兹归运惟能是与况兼乎笙管革文威图启瑞摄提夜朗荧光昼发者哉四百告终有汉所以高揖黄德既谢魏氏所以乐推爰及晋宋亦弘斯典我太祖握河受历应符启运二叶重光三圣系轨嗣君丧德昏弃纪度毁紊天纲雕绝地纽茫茫九域剪为仇雠溥天相顾命悬晷刻斫涉刳孕于事已轻求鸡征杖曾何足譬是以谷满川枯山飞鬼哭七庙已危人神无主惟王体兹上哲明圣在躬禀灵五纬明并日月彝伦攸序则端冕而协邕熙时难孔棘则摧锋而拯涂炭功逾造物德济苍生泽无不渐仁无不被上达苍昊下及川泉文教与鹏翼齐举武功与日车并运固以幽显宅心讴讼斯属岂徒桴鼓播地卿云丛天而已哉至如昼睹争明夜飞枉矢土沦彗刺日既星亡除旧之征必显更姓之符允集是以义师初践芳露凝甘仁风既被素文自扰北阙□街之使风车火侥之民膜拜稽首愿为臣妾锺石毕变事表于迁虞蛟鱼并出义彰于事夏若夫长人御众为之司牧本同己于万物乃因心于百姓宝命无常主帝王非一族今仰祗干象俯藉人愿敬禅神器授帝位于尔躬大祚告穷天禄永终于戏王允执其中式遵前典以副昊天之望禋上帝而临亿兆格文祖而膺大业以传无疆之祚岂不盛欤又玺书曰夫生者天地之大德人者含生之通称并首同本未知所以异也而禀灵造化贤愚之情不一托性五常强弱之分或舛群后靡一争犯交兴是故建君立长用相司牧非谓尊骄在上以天下为私者也兼以三正迭改五运相迁绿文赤字征河表洛在昔勋华深达兹义眷求明哲授以蒸人迁虞事夏本因心于百姓化殷为周实受命于苍昊爰自汉魏罔不率由降及晋宋亦遵斯典我高皇所以格文祖而抚归运畏上天而恭宝历者也至于季世祸乱荐臻王度纷纠奸回炽积亿兆夷人刀俎为命已然之逼若□之危局天蹐地逃形无所群凶挟煽志逞残戮将欲先殄衣冠次移龟鼎衡保周召并列宵人巢幕累卵方此非切自非英圣远图仁为己任则鸱枭厉吻剪焉已及惟王崇高则天博厚仪地镕铸六合陶甄万有锋驲交驰振灵武以遐略云雷方扇鞠义旅以勤王扬旍□于远路戮奸宄于魏阙德冠往初功无与二弘济艰难缉熙王道怀柔万姓经营四方举直措枉较如画一待旦同乎殷后日昃过于周文风化肃穆礼乐交畅加以赦过宥罪神武不杀盛德昭于景纬至义感于鬼神若夫纳彼大麓膺此归运烈风不迷乐推攸在治五韪于已乱重九鼎于既轻自声教所及车书所至革面回首讴吟德泽九山灭祲四渎安流祥风扇起淫雨静息元甲游于芳荃素文驯于郊苑跃九川于清汉鸣六象于高冈灵瑞杂沓元符昭著至于星孛紫宫水效孟月飞鸿满野长彗横天取新之应既昭革故之征必显加以天表秀特轩状尧姿君临之符谅非一揆书云天鉴厥德用集大命诗云文王在上于昭于天所以二仪乃眷幽明允□岂惟宅是万邦缉兹讴讼而已哉朕是用拥琁沈首属怀圣哲昔水行告厌我太祖既受命代终在日天禄云谢亦以木德而传于梁远寻前典降惟近代百辟遐迩莫违朕心今遣使持节兼太保侍中中书监兼尚书令汝南县开国侯亮兼太尉散骑常侍中书令新吴县开国侯志奉皇帝玺绂受终之礼一依唐虞故事王其陟兹元后君临万方式传洪烈以答上天之休命高祖抗表陈让表不获通于是齐百官豫章王元琳等八百一十九人及梁台侍中臣云等一百一十七人□上表劝进高祖谦让不受是日太史令蒋道秀陈天文符谶六十四条事□明着群臣重表固请乃从之天监元年夏四月景寅高祖即皇帝位于南郊设坛柴燎告类于天曰皇帝臣衍敢用元牡昭告于皇天后帝齐氏以历运斯既否终则亨钦若天应以命于衍夫任是司牧惟能是授天命不于常帝王非一族唐谢虞受汉替魏升爰及晋宋宪章在昔咸以君德驭四海元功子万姓故能大庇氓黎光宅区宇齐代云季世主昏凶狡焉群慝是崇是长肆厥奸回暴乱以播虐于我有邦俾溥天惴惴将坠于深壑九服八荒之内连率岳牧之君蹶角顿颡匡救无术卧薪待然援天靡诉衍投袂星言摧锋万里厉其挂冠之情用拯兆民之切衔胆誓众覆锐屠坚建立人主克剪昏乱遂因时来宰司邦国济民康世实有厥劳而晷纬呈祥川岳效祉朝夕垧牧日月郊畿代终之符既显革运之期已萃殊俗百蛮重译献款人神远迩罔不和会于是群公卿士咸致厥诚□以皇干降命难以谦拒齐帝脱屣万邦授以神器衍自惟匪德辞不获许仰迫上元之眷俯惟亿兆之心宸极不可久旷民神不可乏主遂藉乐推膺此嘉祚以兹寡薄临御万方顾求夙志永言祗惕敬简元辰恭兹大礼升坛受禅告类上帝克播休祉以弘盛烈式传厥后用永保于我有梁惟明灵是飨礼毕备法驾即建康宫临太极前殿诏曰五精递袭皇王所以受命四海乐推殷周所以改物虽禅代相舛遭会异时而微明迭用其流远矣莫不振民育德光被黎元朕以寡暗命不先后宁济之功属当期运乘此时来因心万物遂振厥弛维大造区夏永言前踪义均惭德齐氏以代终有征历数云改钦若前载集大命于朕躬顾惟菲德辞不获命寅畏上灵用膺景业执禋柴之礼当与能之祚继迹百王君临四海若涉大川罔知攸济洪基初兆万品权舆思俾庆泽覃被率土可大赦天下改齐中兴二年为天监元年赐民爵二级文武加位二等鳏寡孤独不能自存者人谷五斛逋布口钱宿债勿复收其犯乡论清议赃污淫盗一皆荡涤洗除前注与之更始封齐帝为巴陵王全食一郡载天子旌旗乘五时副车行齐正朔郊祀天地礼乐制度皆用齐典齐宣德皇后为齐文帝妃齐后王氏为巴陵王妃诏曰兴运升降前代旧章齐世王侯封爵悉皆降省其有效着艰难者别有后命惟宋汝阴王不在除例又诏曰大运肇升嘉庆惟始劫贼余口没在台府者悉可蠲放诸流徙之家并听还本追尊皇考为文皇帝庙曰太祖皇妣为献皇后追谥妃郗氏为德皇后追封兄太傅懿为长沙郡王谥曰宣武齐后军谘议敷为永阳郡王谥曰昭弟齐太常畅为衡阳郡王谥曰宣齐给事黄门侍郎融为桂阳郡王谥曰简是日诏封文武功臣新除车骑将军夏侯详等十五人为公侯食邑各有差
