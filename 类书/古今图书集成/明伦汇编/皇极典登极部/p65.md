<!-- { "loadSidebar": true } -->
按元史宁宗本纪宁宗讳懿璘质班明宗第二子也母曰皇后乃蛮真氏初武宗有子二人长明宗次文宗延佑中明宗封周王出居朔漠泰定之际正统遂偏天历元年文宗入绍大统内难既平即遣使奉皇帝玺绶北迎明宗明宗崩文宗复即皇帝位明宗有子二人长妥欢帖木耳次即帝也天历二年二月己巳封帝为鄜王至顺三年八月己酉文宗崩于上都皇后导扬末命申固让初志传位于明宗之子时妥欢帖木耳出居静江帝以文宗眷爱之笃留京师太师太平王右丞相燕铁木儿请立帝以继大统于是遣使征诸王会京师中书百司政务咸启中宫取进止八月甲寅中书省臣奉中宫旨预备大朝会赏赐金银币帛等物乙卯燕铁木儿奉中宫旨赐驸马也不干子欢忒哈赤太尉孛兰奚句容郡王荅邻荅里佥事小薛呵麻剌台之子秃帖木儿公主本荅里诸王丑汉妃公主台忽都鲁诸王卯泽妃公主完者台及公主本荅里彻里帖木儿等金银币钞有差是月浑源云内二州陨霜杀禾冀宁路之阳曲河曲二县及荆门州皆旱江水又溢高邮府之宝应兴化二县德安府之云梦应城二县大雨水九月丁丑填星犯太微垣左执法辛巳修皇太后仪仗是夜地震有声来自北是月益都路之莒沂二州泰安州之奉符县济宁路之鱼台丰县曹州之楚丘县平江常州镇江三路松江府江阴州中兴路之江陵县皆大水河南府之洛阳县旱十月庚子帝即位于大明殿大赦天下诏曰洪惟太祖皇帝启辟疆宇世祖皇帝统一万方列圣相承法度明着我曲律皇帝入纂大统修举庶政动合成法授天宝位于普颜笃皇帝以及格坚皇帝历数之归实当在我忽都笃皇帝扎牙笃皇帝而各播越辽远时则有若燕铁木儿建义效忠戢平内难以定邦国协恭推戴扎牙笃皇帝登极之始即以让兄之诏明告天下随奉玺绶远迓忽都笃皇帝朔方言还奄弃臣庶扎牙笃皇帝荐正宸极仁义之至视民如伤恩泽旁被无间远迩顾育眇躬尤笃慈爱宾天之日皇后传顾命于太师太平王右丞相荅剌罕燕铁木儿太保浚宁王知枢密院事伯颜等谓圣体弥留益推固让之初志以宗社之重属诸大兄忽都笃皇帝之世嫡乃遣使召诸王宗亲以十月一日来会于大都与宗王大臣同奉遗诏揆诸成宪宜御神器以至顺三年十月初四日即皇帝位于大明殿可大赦天下自至顺三年十月初四日昧爽以前除谋反大逆谋杀祖父母父母妻妾杀夫奴婢杀主谋故杀人但犯强盗印造伪钞蛊毒魇魅犯上者不赦外其余一切罪犯咸赦除之大都上都兴和三路差税免三年腹里差发并其余诸郡不纳差发去处税粮十分为率免二分江淮以南夏税亦免二分土木工役除仓库必合修理外毋复刱造以纾民力民间在前应有逋欠差税课程尽行蠲免监察御史肃政廉访司官并内外三品以上正官岁举才堪守令者一人申达省部先行录用如果称职举官优加旌擢一任之内或犯赃私者量其轻重黜罚其不该原免重囚淹禁三年以上疑不能决者申达省部详谳释放学校农桑孝义贞节科举取士国学贡试并依旧制广海云南梗化之民诏书到日限六十日内出官与免本罪许以自新于戏肆予冲人托于天下臣民之上任大守重若涉渊冰尚赖宗王大臣百司庶府交修乃职思尽厥忠嘉与亿兆之民共保承平之治咨尔多方体予至意故兹诏示想知悉至顺四年六月己巳顺帝以明宗长子即皇帝位按元史顺帝本纪顺帝名妥欢贴睦尔明宗之长子母罕禄鲁氏名迈来迪郡王阿儿□兰之裔孙也初太祖取西北诸国阿儿□兰率其众来降乃封为郡王俾领其部族及明宗北狩过其地纳罕禄鲁氏延佑七年四月丙寅生帝于北方当泰定帝之崩太师燕铁木儿与诸王大臣迎立文宗文宗既即位以明宗嫡长复遣使迎立之明宗即位于和宁之北而立文宗为皇太子及明宗崩文宗复正大位至顺元年四月辛丑明宗后八不沙被谗遇害遂徙帝于高丽使居大青岛中不与人接阅一载复诏天下言明宗在朔漠之时素谓非其己子移于广西之静江三年八月己酉文宗崩燕铁木儿请文宗后立太子燕帖古思后不从而命立明宗次子懿璘质班是为宁宗十一月壬辰宁宗崩燕铁木儿复请立燕帖古思文宗后曰吾子尚幼妥欢贴睦尔在广西今年十三矣且明宗之长子礼当立之乃命中书左丞阔里吉思迎帝于静江至良乡具卤簿以迓之燕铁木儿既见帝并马徐行具陈迎立之意帝幼且畏之一无所答于是燕铁木儿疑之故帝至京久不得立适太史亦言帝不可立立则天下乱以故议未决迁延者数月国事皆决于燕铁木儿奏文宗后而行之俄而燕铁木儿死后乃与大臣定议立帝且曰万岁之后其传位于燕帖古思若武宗仁宗故事诸王宗戚奉上玺绶劝进四年六月己巳帝即位于上都诏曰洪惟我太祖皇帝受命于天肇造区夏世祖皇帝奄有四海治功大备列圣相传丕承前烈我皇祖武宗皇帝入纂大统及致和之季皇考明宗皇帝远居沙漠札牙笃皇帝戡定内难让以天下我皇考宾天札牙笃皇帝复正宸极治化方隆奄弃臣庶今皇太后召大臣燕铁木儿伯颜等曰昔者阔彻脱脱木儿只儿哈郎等谋逆以明宗太子为名又先为八不沙始以□忌妄构诬言□离骨肉逆臣等既正其罪太子遂迁于外札牙笃皇帝后知其妄寻至大渐顾命有曰朕之大位其以朕兄子继之时以朕远征南服以朕弟懿璘质班登大位以安百姓乃遽至大故皇太后体承札牙笃皇帝遗意以武宗皇帝之元孙明宗皇帝之世嫡以贤以长在予一人遣使迎还征集宗室诸王来会合辞推戴今奉皇太后勉进之笃宗亲大臣恳请之至以至顺四年六月初八日即皇帝位于上都于戏惟天惟祖宗全付予有家栗栗危惧若涉渊冰罔知攸济尚赖宗亲臣邻交修不逮以底隆平其赦天下　按燕铁木儿传文宗大渐遗诏立兄明宗之子已而文宗崩明宗次子懿璘质班即位四十三日而崩文宗后临朝燕铁木儿与群臣议立文宗子燕帖古思文宗后曰天位至重吾儿年方幼冲岂能任耶明宗有子妥欢贴睦尔出居广西今年十三矣可嗣大统于是奉太后命召还京师至良乡具卤簿迎之燕铁木儿与之并马而行于马上举鞭指画告以国家多难遣使奉迎之故而妥欢贴睦尔卒无一语酬之燕铁木儿疑其意不可测且明宗之崩实与逆谋恐其即位之后追举前事故宿留数月而心志日以瞀乱荒淫日甚体羸溺血而薨燕铁木儿既死妥欢贴睦尔始即位是为顺帝
　登极部汇考二十五
　　明一
