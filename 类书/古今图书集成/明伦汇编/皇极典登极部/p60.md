<!-- { "loadSidebar": true } -->
太祖起蒙古部元年即皇帝位于斡难河之源按元史太祖本纪太祖讳铁木真姓奇渥温氏蒙古部人其十世祖孛端叉儿母曰阿兰果火嫁脱奔咩哩犍生二子长曰博寒葛荅黑次曰博合睹撒里直既而夫亡阿兰寡居夜寝帐中梦白光自天窗中入化为金色神人来趋卧榻阿兰惊觉遂有娠产一子即孛端叉儿也孛端叉儿状貌奇异沉默寡言家人谓之痴独阿兰语人曰此儿非痴后世子孙必有大贵者阿兰没诸兄分家赀不及之孛端叉儿曰贫贱富贵命也赀财何足道独乘青白马至八里屯阿懒之地居焉食饮无所得适有苍鹰搏野兽而食孛端叉儿以缗设机取之鹰即驯狎乃臂鹰猎兔禽以为□或阙即继似有天相之居数月有民数十家自统急里忽鲁之野逐水草来迁孛端叉儿结茅与之居出入相资自此生理稍足一日仲兄忽思之曰孛端叉儿独出而无赍近者得无冻馁乎即自来访邀与俱归孛端叉儿中路谓其兄曰统急里忽鲁之民无所属附若临之以兵可服也兄以为然至家即选壮士令孛端叉儿帅之前行果尽降之孛端叉儿殁子八林昔黑剌秃合必畜嗣生子曰咩捻笃敦咩捻笃敦妻曰莫拿伦生七子而寡莫拿伦性刚急时押剌伊而部有群小儿掘田间草根以为食莫拿伦乘车出适见之怒曰此田乃我子驰马之所群儿辄敢坏之邪驱车径出辗伤诸儿有至死者押剌伊而忿怨尽驱莫拿伦马群以去莫拿伦诸子闻之不及被甲往追之莫拿伦私忧曰吾儿不甲以往恐不能胜敌令子妇载甲赴之已无及矣既而果为所败六子皆死押剌伊而乘胜杀莫拿伦灭其家唯一长孙海都尚幼乳母匿诸积木中得免先是莫拿伦第七子纳真于八剌忽民家为赘□故不及难闻其家被祸来视之见病妪十数与海都尚在其计无所出幸驱马时兄之黄马三次掣套竿逸归纳真至是得乘之乃伪为牧马者诣押剌伊而路逢父子二骑先后行臂鹰而猎纳真识其鹰曰此吾兄所擎者也趋前绐其少者曰有赤马引群马而东汝见之乎曰否少者乃问曰尔所经过有凫雁乎曰有曰汝可为吾前导乎曰可遂同行转一河隈度后骑相去稍远刺杀之絷马与鹰趋迎后骑绐之如初后骑问曰前射凫雁者吾子也何为久卧不起耶纳真以鼻□对骑者方怒纳真乘隙刺杀之复前行至一山下有马数百牧者唯童子数人方击髀石为戏纳真熟视之亦兄家物也绐问童子亦如之于是登山四顾悄无来人尽杀童子驱马臂鹰而还取海都并病妪归八剌忽之地止焉海都稍长纳真率八剌忽怯谷诸民共立为君海都既立以兵攻押剌伊而臣属之形势寖大列营帐于八剌合黑河上跨河为梁以便往来由是四傍部族归之者渐众海都殁子拜姓忽儿嗣拜姓忽儿殁子敦必乃嗣敦必乃殁子葛不律寒嗣葛不律寒殁子八哩丹嗣八哩丹殁子也速该嗣并吞诸部落势愈盛大也速该崩至元三年十月追谥烈祖神元皇帝初烈祖征塔塔儿部获其部长铁木真宣懿太后月伦适生帝手握凝血如赤石烈祖异之因以所获铁木真名之志武功也族人泰赤乌部旧与烈祖相善后因塔儿不台用事遂生嫌隙绝不与通及烈祖崩帝方幼冲部众多归泰赤乌近侍有脱端火儿真者亦将叛帝自泣留之脱端曰深池已干矣坚石已碎矣留复何为竟帅众驰去宣懿太后怒其弱己也麾旗将兵躬自追叛者驱其大半而还时帝麾下搠只别居萨里河札木合部人秃台察儿居玉律哥泉时欲相侵陵掠萨里河牧马以去搠只麾左右匿群马中射杀之札木合以为怨遂与泰赤乌诸部合谋以众三万来战帝时驻军荅阑版朱思之野闻变大集诸部兵分十有三翼以俟已而札木合至帝与大战破走之当是时诸部之中唯泰赤乌地广民众号为最强其族照烈部与帝所居相近帝常出猎偶与照烈猎骑相属帝谓之曰今夕可同宿乎照烈曰同宿固所愿但从者四百因糗粮不具已遣半还矣今将奈何帝固邀与宿凡其留者悉饮食之明日再合围帝使左右驱兽向照烈照烈得多获以归其众感之私相语曰泰赤乌与我虽兄弟常攘我车马夺我饮食无人君之度有人君之度者其惟铁木真太子乎照烈之长玉律时为泰赤乌所虐不能堪遂与塔海荅鲁领所部来归将杀泰赤乌以自□帝曰我方熟寐幸汝觉我自今车辙人迹之涂当尽夺以与汝矣已而二人不能践其言复叛去塔海荅鲁至中路为泰赤乌部人所杀照烈部遂亡时帝功德日盛泰赤乌诸部多苦其主非法见帝宽仁时赐人以裘马心悦之若赤老温若哲别若失力哥也不干诸人若朵郎鈌若札剌儿若忙兀诸部皆慕义来降帝会诸族薛彻大丑及薛彻别吉等各以旄车载湩酪宴于斡难河上帝与诸族及薛彻别吉之母忽儿真之前共置马湩一革囊薛彻别吉次母野别该之前独置一革囊忽儿真怒曰今不尊我而贵野别该乎疑帝之主□者失丘儿所为遂笞之于是颇有隙时皇弟别里古台掌帝乞列思事播里掌薛彻别吉乞列思事播里从者因盗去马靷别里古台执之播里怒斫别里古台伤其背左右欲斗别里古台止之曰汝等欲即复仇乎我伤幸未甚姑待之不听各持马乳橦疾斗夺忽儿真火里真二哈敦以归薛彻别吉遣使请和因令二哈敦还会塔塔儿部长蔑兀真笑里徒背金约金主遣丞相完颜襄帅兵逐之北走帝闻之发近兵自斡难河迎击仍谕薛彻别吉帅部人来助候六日不至帝自与战杀蔑兀真笑里徒尽掳其辎重帝之麾下有为乃蛮部人所掠者帝欲讨之复遣六十人征兵于薛彻别吉薛彻别吉以旧怨之故杀其十人去五十人衣而归之帝怒曰薛彻别吉囊笞我失丘儿斫伤我别里古台今又敢乘敌势以陵我耶因帅兵逾沙碛攻之杀掳其部众唯薛彻大丑仅以妻孥免越数月帝复伐薛彻大丑追至帖烈徒之隘灭之克烈部札阿绀孛来归札阿绀孛者部长汪罕之弟也汪罕名脱里受金封爵为王番言音重故称王为汪罕初汪罕之父忽儿札胡思杯禄既卒汪罕嗣位多杀戮昆弟其叔父菊儿帅兵与汪罕战逼于哈剌温隘败之仅以百余骑脱走奔于烈祖烈祖亲将兵逐菊儿走西夏复夺部众归汪罕汪罕德之遂相与盟称为按荅烈祖崩汪罕之弟也力可哈剌怨汪罕多杀之故复叛归乃蛮部乃蛮部长亦难赤为发兵伐汪罕尽夺其部众与之汪罕走河西回鹘回回三国奔契丹既而复叛归中道粮绝捋羊乳为饮刺橐□血为食困乏之甚帝以其与烈祖交好遣近侍往招之帝亲迎抚劳安置军中振给之遂会于土兀剌河上尊汪罕为父未几帝伐蔑里乞部与其部长脱脱战于莫那察山遂掠其资财田禾以遗汪罕汪罕因此部众稍集居亡何汪罕自以其势足以有为不告于帝独率兵复攻蔑里乞部部人败走脱脱奔八儿忽真之隘汪罕大掠而还于帝一无所遗帝不以屑意会乃蛮部长不鲁欲罕不服帝复与汪罕征之至黑辛八石之野遇其前锋也的脱孛鲁者领百骑来战见军势渐逼走据高山其马鞍转坠擒之曾未几何帝复与乃蛮骁将曲薛吾撒八剌二人遇会日暮各还营垒约明日战是夜汪罕多燃火营中示人不疑潜移部众于别所及且帝始知之因颇疑其有异志退师萨里河既而汪罕亦还至土兀剌河汪罕子亦剌合及札阿绀孛来会曲薛吾等察知之乘其不备袭掳其部众于道亦剌合奔告汪罕汪罕命亦剌合与卜鲁忽共追之且遣使来曰乃蛮不道掠我人民太子有四良将能假我以雪耻乎帝顿释前憾遂遣博尔朮木华黎博罗浑赤老温四人帅师以往师未至亦剌合已追及曲薛吾与之战大败卜鲁忽成擒流矢中亦剌合马胯几为所获须臾四将至击乃蛮走尽夺所掠归汪罕已而与皇弟哈撒儿再伐乃蛮拒斗于忽阑盏侧山大败之尽杀其诸将族众积尸以为京观乃蛮之势遂弱时泰赤乌犹强帝会汪罕于萨里河与泰赤乌部长沆忽等大战斡难河上败走之斩获无算哈荅斤部散只兀部朵鲁班部塔塔儿部弘吉剌部闻乃蛮泰赤乌败皆畏威不自安会于阿雷泉斩白马为誓欲袭帝及汪罕弘吉剌部长迭夷恐事不成潜遣人告变帝与汪罕自虎图泽逆战于杯亦烈川又大败之汪罕遂分兵自由绿怜河而行札阿绀孛谋于按敦阿述燕火脱儿等曰我兄性行不常既屠绝我昆弟我辈又岂得独全乎按敦阿述泄其言汪罕令执燕火脱儿等至帐下解其缚且谓燕火脱儿曰吾辈由西夏而来道路饥困其相誓之语遽忘之乎因唾其面坐上之人皆起而唾之汪罕又屡责札阿绀孛至于不能堪札阿绀孛与燕火脱儿等俱奔乃蛮帝驻军于彻彻儿山起兵伐塔塔儿部部长阿剌兀都儿等来逆战大败之时弘吉剌部欲来附哈撒儿不知其意往掠之于是弘吉剌归札木合部与朵鲁班亦乞剌思哈荅斤火鲁剌思塔塔儿散只兀诸部会于犍河共立札木合为局儿罕盟于秃律别儿河岸为誓曰凡我同盟有泄此谋者如岸之摧如林之伐誓毕共举足蹋岸挥刀斫林驱士卒来侵塔海哈时在众中与帝麾下抄吾儿连姻抄吾儿偶往视之具知其谋即还至帝所悉以其谋告之帝即起兵逆战于海剌儿帖尼火鲁罕之地破之札木合脱走弘吉剌部来降岁壬戌帝发兵于兀鲁回失连真河伐按赤塔塔儿察罕塔塔儿二部先誓师曰苟破敌逐北见弃遗物慎无获俟军事毕散之既而果胜族人按弹火察儿荅力台三人背约帝怒尽夺其所获分之军中初脱脱败走八儿忽真隘既而复出为患帝率兵讨走之至是又会乃蛮部不鲁欲罕约朵鲁班塔塔儿哈荅斤散只兀诸部来侵帝遣骑乘高四望知乃蛮兵渐至帝与汪罕移军入塞亦剌合自北边来据高山结营乃蛮军冲之不动遂还亦剌合寻亦入塞将战帝迁辎重于他所与汪罕倚阿兰塞为壁大战于阙奕坛之野乃蛮使神巫祭风雪欲因其势进攻既而反风逆击其阵乃蛮军不能战欲引还雪满沟涧帝勒兵乘之乃蛮大败是时札木合部起兵援乃蛮见其败即还道经诸部之立己者大纵掠而去帝欲为长子木赤求婚于汪罕女抄儿伯姬汪罕之子秃撒合亦欲尚帝女火阿真伯姬俱不谐自是颇有违言初帝与汪罕合军攻乃蛮约明日战札木合言于汪罕曰我于君是白翎雀他人是鸿雁耳白翎雀寒暑常在北方鸿雁遇寒则南飞就暖耳意谓帝心不可保也汪罕闻之疑遂移部众于别所及议婚不成札木合复乘隙谓亦剌合曰太子虽言是汪罕之子尝通信于乃蛮将不利于君父子君若能加兵我当从傍助君也亦剌合信之会荅力台火察儿按弹等叛归亦剌合亦说之曰我等愿佐君讨宣懿太后诸子也亦剌合大喜遣使言于汪罕汪罕曰札木合巧言寡信人也不足听亦剌合力言之使者往返者数四汪罕曰吾身之存实太子是赖髭须已白遗骸冀得安寝汝乃喋喋不已耶汝善自为之毋贻吾忧可也札木合遂纵火焚帝牧地而去岁癸丑汪罕父子谋欲害帝乃遣使者来曰向者所议□事今当相从请求饮布浑察儿帝以为然率十骑赴之至中道心有所疑命一骑往谢帝遂还汪罕谋既不成即议举兵来侵圉人乞力失闻其事密与弟把带告帝帝即驰军阿兰塞悉移辎重于他所遣折里麦为前锋俟汪罕至即整兵出战先与朱力斤部遇次与董哀部遇又次与火力失烈门部遇皆败之最后与汪罕亲兵遇又败之亦剌合见势急突来冲阵射之中颊即敛兵而退怯里亦部人遂弃汪罕来降汪罕既败而归帝亦将兵还至董哥泽驻军遣阿里海致责于汪罕曰君为叔父菊儿所逐困迫来归我父即攻菊儿败之于河西其土地人民尽收与君此大有功于君一也君为乃蛮所攻西奔日没处君弟札阿绀孛在金境我亟遣人召还比至又为蔑里乞部人所逼我请我兄薛彻别及及我弟大丑往杀之此大有功于君二也君困迫来归时我过哈丁里历掠诸部羊马资财尽以奉君不半月间令君饥者饱瘠者肥此大有功于君三也君不告我往掠蔑里乞部大获而还未尝以毫发分我我不以为意及君为乃蛮所倾覆我遣四将夺还尔民人重立尔国家此大有功于君四也我征朵鲁班塔塔儿哈荅斤散只兀弘吉剌五部如海东鸷禽之于鹅雁见无不获获则必致于君此大有功于君五也是五者皆有明验君不报我则已今乃易恩为仇而遽加兵于我哉汪罕闻之语亦剌合曰我向者之言何如吾儿宜识之亦剌合曰事势至今日必不可已唯有竭力战斗我胜则并彼彼胜则并我耳多言何为时帝诸族按弹火察儿皆在汪罕左右帝因遣阿里海诮责汪罕就令告之曰昔者吾国无主以薛彻太丑二人实我伯祖八剌哈之裔欲立之二人既已固辞乃以汝火察儿为伯父聂坤之子又欲立之汝又固辞然事不可中辍复以汝按弹为我祖忽都剌之子又欲立之汝又固辞于是汝等推戴吾为之主初岂我之本心哉不自意相迫至于如此也三河祖宗肇基之地毋为他人所有汝善事汪罕汪罕性无常遇我尚如此况汝辈乎我今去矣我今去矣按弹等无一言帝既遣使于汪罕遂进兵掳弘吉利别部溺儿斤以行至班朱尼河河水方浑帝饮之以誓众有亦乞烈部人孛徒者为火鲁剌部所败因遇帝与之同盟哈撒儿别居哈剌浑山妻子为汪罕所掳挟幼子脱虎走粮绝探鸟卵为食来会于河上时汪罕形势盛强帝微弱胜败未可知众颇危惧凡与饮河水者谓之饮浑水言其曾同艰难也汪罕兵至帝与战于哈阑真沙陀之地汪罕大败其臣按弹火察儿札木合等谋弒汪罕弗克往奔乃蛮荅力台把怜等部稽颡来降帝移军斡难河源谋攻汪罕复遣二使往汪罕伪为哈撒儿之言曰我兄太子今既不知所在我之妻孥又在王所纵我欲往将安所之耶王傥弃我前愆念我旧好即束手来归矣汪罕信之因遣人随三使来以皮囊盛血与之盟及至即以二使为向导令军士衔枚夜趋折折运都山出其不意袭汪罕败之尽降克烈部众汪罕与亦剌哈挺身遁去汪罕叹曰我为吾儿所误今日之祸悔将何及汪罕出走路逢乃蛮部将遂为其所杀亦剌哈走西夏日剽掠以自资既而亦为西夏所攻走至龟兹国龟兹国主以兵讨杀之帝既灭汪罕大猎于帖麦该川宣布号令振凯而归时乃蛮部长太阳罕心忌帝能遣使谋于白达达部主阿剌忽思曰吾闻东方有称帝者天无二日民岂有二王耶君能益吾右翼吾将夺其弧矢也阿剌忽思即以是谋报帝居无何举部来归岁甲子帝大会于帖麦该川议伐乃蛮群臣以方春马瘦宜俟秋高为言皇弟斡赤斤曰事所当为断之在早何可以马瘦为辞别里古台亦曰乃蛮欲夺我弧矢是小我也我辈义当同死彼时其国大而言夸苟乘其不备而攻之功当可成也帝悦曰以此众战何忧不胜遂进兵伐乃蛮驻兵于建忒该山先遣虎必来哲别二人为前锋太阳罕至自按台营于沆海山与蔑里乞部长脱脱克烈部长阿怜太石猥剌部长忽都花别吉暨秃鲁班塔塔儿哈荅斤散只兀诸部合兵势颇盛时我队中羸马有惊入乃蛮营中者太阳罕见之与众谋曰蒙古之马瘦弱如此今当诱其深入然后战而擒之其将火力速八赤对曰先王战伐勇进不回马尾人背不使敌人见之今为此迁延之计得非心中有所惧乎苟惧之何不令后妃来统军也太阳罕怒即跃马索战帝以哈撒儿主中军时札木合从太阳罕来见帝军容整肃谓左右曰乃蛮初举兵视蒙古军若羔儿意谓蹄皮亦不留今吾观其气势殆非往时矣遂引所部兵遁去是日帝与乃蛮军大战至晡禽杀太阳罕诸部军一时皆溃夜走绝险坠崖死者不可胜计明日余众悉降于是朵鲁班塔塔儿哈荅斤散只兀四部亦来降已而复征蔑里乞部其长脱脱奔太阳罕之兄卜鲁欲罕其属带儿兀孙献女迎降俄复叛去帝至泰寒寨遣孛罗欢沈白二人领右军往平之岁乙丑帝征西夏拔力吉里寨经落思城大掠人民及其□□而还元年丙寅帝大会诸王群臣建九斿白旗即皇帝位于斡难河之源诸王群臣共上尊号曰成吉思皇帝是岁实金泰和之六年也太宗元年秋八月己未以皇子即皇帝位
