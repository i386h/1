<!-- { "loadSidebar": true } -->
成祖永乐二十二年八月丁巳仁宗以皇太子即皇帝位按名山藏典谟记仁宗皇帝讳高炽太宗嫡长子也以高帝十一年生凤阳二十八年册为燕世子端重沈静嗜学亡厌时晋秦燕周四世子高帝皆教而试之异日者使分阅卫士帝还奏后问之对曰寒甚士方食高皇帝喜使阅章奏择其有大体可施行者报命高帝益爱之燕王起靖难帝居守北平坚拒李景隆兵燕王既为皇帝尚以世子守北平既二年召立为皇太子成祖有三子长帝次汉王高次赵王高燧赵王幼以聪敏爱而汉王用靖难功几得立为太子谋夺嫡者数矣寺人俨寺人保数为赵王短太子于成祖成祖迁都北京五出塞南京事悉付太子施行晚节多疾小人谗构太子几危者屡宫僚若杨士奇辈者为太子下狱赞善梁潜司训周冕至死狱中然太子益恭慎亦赖士奇蹇义夏原吉羽翼之有白曰殿下知谗人乎曰吾不知知为子太子监国遇水旱饥荒军民失所戚焉赈恤之暇与宫僚邹济王汝玉徐善述等讲说诗书修词赋之业日记万言辞翰并精车驾崩榆木川遗命至太子恸绝强拜受遂命皇太孙迎梓宫开平臣民三劝进以八月望日丁巳即皇帝位大赦天下以明年为洪熙元年按明昭代典则永乐二年夏四月立世子高炽为皇太子二十二年春正月阿鲁台寇大同三月戊寅帝大阅北征夏四月诏皇太子监国车驾发京师六月车驾驻荅兰纳木儿河诸将奏阿鲁台久遁遂班师秋七月丁亥次翠微冈上御幄殿□几而坐大学士杨荣金幼孜侍上顾内侍海寿问曰计程何日至北京对曰其八月中矣上颔之既而谕杨荣曰东宫涉历年久政务已熟还京后军国事悉付之朕惟优游暮年享安和之福矣荣对曰殿下孝友仁厚天下属心允称皇上付托上喜赐荣等羊酒而退戊子上次双流泺以旋师遣礼部尚书吕震赍书谕皇太子并诏告天下己丑次苍崖上不豫下令大营五军将士严部伍谨哨瞭庚寅次榆木川上大渐召英国公张辅受遗命传位皇太子且云丧服礼仪一遵太祖皇帝遗制辛卯上崩内臣马云孟骥等以六师在远外秘不发丧密召大学士杨荣金幼孜入议丧事遂一遵古礼含敛毕载以龙轝所至朝夕上食如常仪壬辰次双笔峰大学士杨荣少监海寿奉遗命驰讣皇太子遣皇太孙出居庸关赴开平迎驾时京师诸卫军皆随征聚行在惟赵府三护卫军留京师一时浮议籍籍虑护卫为变遂秘未发丧皇太孙临行启皇太子曰出外有封章白事非印识无以防伪皇太子曰渠言良是但行急新制不及士奇曰殿下未践阼有事自应行常用之宝其东宫小图书可假之行此出一时之权归即纳上皇太子即取付太孙曰有启事以此封识来此亦久当归汝汝就留之皇太子曰大行临御储位久未定浮议喧腾吾今就以付之浮议何由兴八月己酉次雕鹗皇太孙至军中始发丧六军号痛声彻天地辛亥入居庸关文武百官缞服哭迎壬子及郊皇太子亲王以下素服哭迎至宫中奏安仁智殿加敛纳梓宫丁巳皇太子即皇帝位改明年元曰洪熙大赦天下按明会典昭皇帝登极仪永乐二十二年七月公侯驸马伯文武百官及军民耆老等上笺劝进者三令旨俞允乃命礼部择日具仪先期司设监等衙门于华盖殿陈御座于中仍于奉天殿设宝座钦天监设定时鼓尚宝司设宝案于奉天殿鸿胪寺设表案于丹陛上教坊司设中和韶乐设而不作鸿胪寺设诏案及锦衣卫设云盖云盘于奉天殿内东别设云盖于承天门上设云舆于午门外设宣读案于承天门上西南向是日早遣官祗告天地宗庙社稷上具孝服设酒果亲诣大行皇帝几筵前祗告受命毕即于奉天殿前设香案酒果等物具冕服行告天地礼随赴奉先殿谒告祖宗毕仍具衮冕诣大行皇帝几筵前行五拜三叩头礼毕诣母后前行五拜三叩头礼毕诣奉天殿即位是日早鸣钟鼓锦衣卫设卤簿大驾上服衮冕御华盖殿文武百官各具朝服入丹墀内候鸿胪寺引执事官进至华盖殿行礼毕赞各供事奏请升殿上由中门出升宝座锦衣卫鸣鞭文武百官上表称贺上命百官免贺免宣表上行五拜三叩头礼百官出至承天门外候翰林院官赍诏书用宝讫鸿胪寺官请颁诏翰林院官捧诏授礼部官由奉天殿左门出锦衣卫于午门前候捧诏置云盖中导至承天门开读行礼如常仪仁宗洪熙元年六月癸卯宣宗以皇太子即皇帝位按名山藏典谟记宣宗章皇帝讳瞻基仁宗嫡长子也生之夕成祖梦高祖授以大圭命曰传之子孙永世其昌既数岁试之事辄剸决称旨成祖爱之年十一以从狩北京日侍左右随事训教尝命从过观田家问所疾苦作务本训授上上读书一目数行尽□皆举经史百家莫不涉意永乐九年立为皇太孙自少晓兵略善骑射仁宗即位册为皇太子其春以南京地屡震命往抚治上旋不豫既大行宫中秘不发丧以遗命召上顾臣下稍稍闻上崩其时汉庶人蓄反谋传言将要劫群臣或请整兵旋或请出间道上曰君父在上天下归心岂有他虑遂传诣京师六月乙亥朔至芦沟既乃闻恸绝左右掖听遗诏行哭入宫门诣梓宫拜哭尽哀颁遗诏天下癸卯臣民三劝进庚戌即皇帝位太赦宣宗宣德十年春正月壬午英宗以皇太子即皇帝位按名山藏典谟记英宗睿皇帝讳祈镇宣宗皇帝嫡长子以宣德二年生生之日日下五色云见光灼殿陛既二年立为皇太子能言宣宗抱置膝上问他日为天子能令天下太平乎曰能问有干国之纪者敢亲总六师讨之乎曰敢宣宗大喜解所御龙袍宝带加上体置宝座左右皆呼万岁上天姿秀杰龙颅魁硕顾盻有威立其侧者皆若傍睨之宣宗崩以正月壬午即皇帝位九岁矣颁诏大赦天下以明年为正统元年英宗正统十四年九月癸未代宗以郕王即皇帝位遥尊帝为太上皇帝按名山藏典谟记正统十四年七月北敌分道入寇上议亲征吏部尚书王直率廷臣谏司礼太监王振从中劝成上不听命郕王祁钰居守驸马都尉焦敬辅之甲午车驾发京师夕次康家岭乙未次龙虎台夜惊丁酉过居庸关风雨连朝六军患苦文武将士皆无纪律群臣请驻跸不许戊戌次榆林站己亥次怀来庚子次雷家站辛丑驾至宣府风雨大至边报益急扈从群臣复交章请驻跸王振怒俱令略陈壬寅次鸡鸣山众皆危惧上素以事付振振益肆威拒言折辱诸大臣必进师我师渐进敌渐退伏塞外癸卯次万全峪甲辰次怀安是夜黑云四塞乙巳次天城西丙午次阳和丁未次聚落驲八月戊申朔次大同己酉雨益骤始议旋师庚戌东还其夕营于双寨有黑云覆营如盖须臾大雷电风雨彻夜惊乱辛亥次滴水壬子次洪州方城癸丑次白登月犯心宿甲寅次怀安城西乙卯次万全峪丙辰次阳和北沙岭丁巳次宣府庚申将发宣府谍报敌袭我军后遂驻跸恭顺侯克忠殿战败没遣成国公勇永顺伯绶领军往救遇伏鸡儿岭亦陷没辛酉次土木绝水壬戌移营近水阵劲敌四面至我军大溃上敌中遂邀车驾北行唯中官喜宁忠勇伯蒋信从振等皆死士卒死者数十万张辅陈瀛井源陈怀李珍沈荣梁成王贵王佐邝野曹鼐丁铉王永和邓棨张益龚全安黄养正戴庆祖王居一刘容凌寿及给事中包良佐姚铣鲍辉中书舍人俞拱潘澄钱昺监察御史张洪黄裳魏贞夏诚申佑尹竑章存德孙庆林祥凤郎中齐旺冯学明滕员员外郎王健程思温程式逯端主事俞鉴张瑭郑瑄大理寺左寺副马豫行人司正尹昌行人罗如墉钦天监夏官正刘信序班李恭石玉等皆死焉当是时也京师戒严羸马疲卒不满十万人心汹汹群臣聚哭于朝议战议守未有所决侍讲徐珵晓天文好谈兵倡南迁礼部尚书胡曰文皇帝定鼎于此示子孙不拔也而尚可迁刑部侍郎江渊曰当固守兵部侍郎于谦曰言迁者可斩也速召勤王兵死守之学士陈循曰于侍郎言是众皆是皇太后禁中疑惧问太监李永昌永昌对曰是也陵庙宫阙在此仓廪府库百官万姓在此南迁大事去矣且陛下不闻宋靖康乎因为皇太后述靖康事皇太后悟甲子也先奉车驾宣府城南守宣府者昌平侯洪先避去上命诸将开门登陴遥对曰天暮矣所守者陛下城池也上涉河北乙丑皇太后命郕王祁钰摄总百官戊辰奉车驾大同城下守大同者定襄伯登亦闭门不纳上曰传谕郭登与朕姻亲何得便尔袁彬持驾牌触门而呼大同人缒之广宁伯刘安给事中孙祥知府霍瑄出见上曰勿疑汝主也安等伏哭上前上使入登亦出见伏哭上曰奏报皇太后朕无恙也先欲送朕还使来厚赏之迟之益深入矣因取库金二万二千两以二千赐也先五千赐伯颜帖木儿若赛刊大同王余以与众置酒大劳上召定襄伯固守刈秋稼饱士慎警报是夕上驻跸城西二十里定襄伯欲使壮士辇上过石佛寺乘间迎入城上曰我命在天勿取败道是时郕王以于谦为兵部尚书庚午王御午门诸大臣廷启王振罪王曰待取旨百官趋进伏地不起曰王振罪不容诛殿下不即正典刑族灭之臣等今日皆死此廷中痛哭呼号不辨人声郕长史仪铭膝行前锦衣卫指挥马顺叱退之给事中王竑起直前捽顺发啮其肉曰尔昔倚王振奸横今尚敢尔群起摮之或就脱顺击出顺眼洒血于廷顺遂死朝班大乱守卫之士皆哭王环视屡起于谦掖止之王竟入将阖门百官随之太监金英传令且退众欲捽英英惧即传令曰许籍没王振家矣尚何言百官曰犹有毛贵王长随亦振党请付外王令出二人门隙中又捶死之顷之众执振侄指挥山至相戒勿捶使伏法与天下共知之王遂命缚山赴都市坐凌迟之诛下谕曰阉寺颛权国家多难已如百官请其各出□事皆拜退曳弃三尸东安门外道上军民争击之卫士提水来涤血廷中仪铭曰留其影可以鉴是日也进都督杨洪为昌平伯辛未升石亨为武清侯充总兵官练兵京师是日奉车驾至威宁海子壬申廷臣交劾随驾失机总兵官镇远侯顾兴祖等王下兴祖狱禁锢之是日奉车驾次九十九个海子癸酉次柳原甲戌次黑河丙子群臣合请皇太后国有长君社稷之福宜立郕王为皇帝是日奉车驾次八宝山九月癸未郕王即位遥尊上为太上皇立太上皇子见深为皇太子以明年为景泰元年诏赦天下代宗景泰八年春正月壬午上皇复即皇帝位按名山藏典谟记正统十四年七月上北征敌中九月癸未郕王即位遥尊上为太上皇癸巳也先奉车驾断头山也先故得赏赐厚有德中国之心其送上皇也第欲得汉物无他意中国不敢信既扣诸关无所入乃奉车驾以北上皇无阻怯之容隐处幄居时时见征表也先繇此奉上皇甚恭乙巳遣都指挥季铎起居太上皇告即位及立皇子王奉太上皇书若送驾来可五七骑拥众大入则不敢许大兄还居天位无所不可但恐降尊就卑他日非所以正名亦致书于也先也先曰明立皇帝矣终无和意复往迫扰令彼南迁取我故元大都不亦善乎庚戌杀马设宴共立太上皇为皇帝以白马贺壬子复送车驾还京十一月甲寅至大同东门也先遣伯颜帖木儿及喜宁岳谦言于城下曰不纳上皇者久久必雠杀霍瑄出水窦以见控御马献鹅酒诸物上皇密谕瑄告郭登毋开门也转至阳和阳和不敢纳喜宁语之曰二边不纳今可从紫荆关进腹里以入京师遂奉车驾入关杀关指挥韩清等副都御史孙祥守关出走死时京师戒严命诸将分陈九门受石亨节制于谦督亨军丁巳奉上皇过易次良乡父老献茶果羊酒戊午次芦沟果园署官献果品上皇奉太后与帝谕群臣凡三书书命固守顷之遣岳谦与敌使纳哈出答话彰武门外守门官军击杀谦纳哈出奔还也先遂列阵西直门外上皇御幄止德胜门外己未奉上皇土城邀大臣迎帝疑焉即日升通政司右参议王复为右通政中书舍人赵荣为太常寺少卿赍敕出见进羊酒诸物也先伯颜帖木儿擐甲冑属弓矢取敕视蕃书太上皇带刀取敕视汉书上皇曰大臣何不来也先问曰是皆何官上皇曰小臣也也先曰大臣不迎而使小臣我送皇帝到门乃诸大臣不迎皇帝上皇曰尔归则使于谦石亨王直胡来复荣反命下廷议言谦等国所仗竟不遣庚申谦亨伏兵德胜门两旁要击也先也先怒壬戌奉车驾出土城北去与伯颜帖木儿大同王谋送太上皇出紫荆自往攻居庸居庸不守即迎太上皇还入京师而曰中朝大臣无一人出迎驾但随皇帝者皆归于是独袁彬与通事哈铭随太上皇驾癸亥也先先行驾后失所向袁彬大哭家有老母而不得归哈铭曰兄切勿言万岁金身然且在此我等草木沙土也又何足道太上皇使铭笼马左右行过沟河山崖铭下马扶持甲子伯颜帖木儿大同王来护太上皇道见曰太师诚心送皇帝归皇帝家兄弟立为皇帝皇帝臣宰背皇帝恩不一出见太师所以怒而西还今欲到阳和使使臣送皇帝从居庸关以归毋令皇帝望见京师思念皇太后万一皇帝念太后病悸至有不可知乃使我留恶名后世晚至易卒刘婆儿取水作饭铭煮肉纳皮袋防太上皇道饥乙丑过紫荆铭请过视其亲太上皇曰如何舍我铭曰铭死不敢他丙寅次蔚丁卯次顺圣川己巳至阳和是时也先已攻居庸不下喜宁曰太师云于此送驾矣忠勇伯把台曰太师又谓于此送驾是轻也意欲奉太上皇至其营还求中朝使臣来迎乃成礼耳庚午奉车驾出阳和西行雪太上皇帐寝雪中辛未次猫儿庄壬申往即宁海子东岸行甲戌至敌营乙亥往西北行曰小黄河东伯颜帖木儿小营在焉伯颜帖木儿妻急使人设毡帐止宿供具数日复西行是月也致书也先曰太师送太上皇还京具悉厚意闻军马从西剽众心惊疑以此整槊堤备太师若退札山下解甲置兵送驾中途人有额数此亦当解甲置兵迎驾人如太师之人抑太师之人有厚赉焉以敌退进封石亨武清侯于谦少保兼兵部尚书十一月上皇至敌营也先杀马设宴稽首行君臣礼妻妾四人次第上寿伯颜帖木儿亦与其妻见上皇如也先礼也先七日一献马伯颜帖木儿七日一献牛日一献羊马牛潼射生则献野马黄牛上皇道行或乘马或坐暖车男女途见皆马上叩头时或进生也先时时设宴手上酒大同赛刊二王上酒皆跪曰中国圣人天之姤也也先请上皇曰今得明遣使来迎皇帝归矣上皇曰即汝自送我求我使臣徒费往返耳喜宁不悦谓忠勇伯曰求急归者袁彬也合杀之上皇乃谓喜宁我自谓也居数日也先奉上皇转西行至八宝山喜宁复言从此还到甘使其守将迎入即转入陕西取陕骑卒以入南京遂居于南京彬铭候喜宁去白上皇曰天寒甚陛下又不能骑空取冻冷到时守将亦必不受上皇曰是也喜宁曰此又哈铭谋直杀铭耳上皇道渴铭觅阳泉凿冰进水上皇居哈铭求车一辆骆驼一只展猫皮褥坐上皇车中伯颜帖木儿所畜奴窃上皇物喜宁闻上皇使铭往索之铭曰我今在困中索窃取物如虎口夺食徒生怨耳上怒使袁彬鞭铭鞭已就叩头毡帐前上皇曰鞭何叩头也铭曰臣弃父母兄弟妻子而从陛下尚谁攀耶是月也也先遣使来求使臣不见报因自来掠宁夏竟归归则请尚妹上皇固却之上皇处居益庄敌大服圣敬云是月以甲申诏天下诏书言敌驾辞讲和迎请太上大臣出见遍历营中失驾所在乃焚书斩使捣之六军斩获甚盛京城内外人心帖然用告天下以彰杀伐之威太常寺少卿习嘉言孝弟慈爱人道所先推以化成天下虞氏之为政也太上未还皇太后宫中岂能纾树萱之忧割悬旌之心愿陛下朝夕惓惓口不释迎复语皇太子幼冲不时存问孝弟慈爱昭著内外自然天下之人有所感动以济大功十二月庚戌尊皇太后为上圣皇太后母贤妃吴氏为皇太后封妃汪氏为皇后云南金齿军民指挥使司知事袁敏言太上皇帝曩居九重之上所服衮绣所食珍羞所居璚瑶之宫芙蓉之阙今远处沙漠岁且更始凡有人心孰不思痛臣闻主辱臣死上皇辱至是为人臣子朝夕思念碎骨刳心乞遣人起居将奉御寒衣具若饮食之物或就令臣同通事人伴赍往臣虽死亦甘心　景泰八年上居南城七年矣景帝伐宫树锢宫门已无复天下意景帝病所立太子薨上太子久废司礼监太监王诚与大学士王文等谋迎立襄王子未定群臣且上章请惟景帝所立都督张軏与其弟輗武清侯石亨大监曹吉祥谋请上复位鸿胪主簿万祺知禄命告亨曰皇帝在宫奚事他求亨告太常卿许彬彬曰社稷功也虽然彬老矣徐元玉才有胆盍图之元玉者副都御史徐有贞也亨等夜过有贞有贞曰太上出狩非以游畋为国家耳南宫虽锢民无离心奉以复辟天人同符在此时也一再日亨等复过有贞有贞升屋步干象曰可矣在今夕相与密定计有贞曰今寇骑薄都城公总兵也莫若名备非常纳兵阙中皆曰善遂仓皇出会曹吉祥及靖远伯王骥都御史杨善兵部侍郎陈汝言等至长安门下门开亨等以兵千人入有出入者辄呵止之宿卫皆惊有贞收诸门钥投水窦中时方四鼓天晦亨等亦恇惑有贞大呼曰时可矣勿退率众薄南宫门锢俄隐隐有开户声有贞使数人举梁厉以冲门勇士逾垣入毁之城中黯翳軏等入乃烛太上皇烛下独出曰尔何为俯伏合声请陛下登位挥士进辇皆惊颤莫能举有贞挽之前拥上皇登遂夹辇行忽月星明穊上皇顾问有贞卿等为谁各具官对舁导入自东华门门者呵之上曰吾太上皇也遂翼升奉天门诸臣推御座门中上升座鸣钟鼓群臣之请立太子也景帝许以是日朝群臣皆待而帝不可起有贞等号曰太上皇复辟矣趋入贺举朝震骇遂皆呼万岁日中群臣各朝服奉上登奉天殿行即位礼时正月壬午日也是日命徐有贞兼翰林院学士参预机务于内阁执少保兼太子太傅兵部尚书于谦少保兼太子太保吏部尚书谨身殿大学士王文司礼监太监王诚舒良张永王勤等付锦衣狱按复辟录景泰八年春正月上染疾免百官朝数日内外群臣患之十有一日左都御史萧维祯左副都御史徐有贞率十三道同百官问安于左顺门外太监兴安自内出问曰若皆何官维祯答曰乃都御史六科十三道给事中御史五府六部堂上官圣体不宁谨来问安兴安以指作十字谓病之笃不过是日耳又曰若皆朝廷大臣耳目不能为社稷计日日徒问安耳众乃惶惶而起即日维祯同有贞集十三道御史议曰今日兴安之言若皆达其意否众曰皇储一立无他患矣请早立之二公喜曰斯议得矣众还道中作封事草其略曰圣躬不宁五日未朝内外忧惧京民震恐盖为皇储未立以致如此伏望皇上早建元良正位东宫以镇人心草具呈堂二公是之会□于朝集文武群臣石亨张輗张軏于谦王文胡杨善等于左掖门议允佥题维祯举笔曰我更一字乃更建字为择字笑曰吾带亦欲更也是日进奏十有三日本出奉圣旨朕这几日偶染寒疾是以不曾视朝待正月十七日早朝请择元良一节难准部院科道皆勃勃忧虑瑄与同官监察御史钱琎樊英同曰斯当复请未几礼部尚书胡令一办事官赴道报曰请立东宫事今本部会阁下及文武大小群臣于十七日待上视朝合辞恳请令来报知佥名瑄与琎英不胜忻忻约曰上再不可吾等皆免冠叩头辞职乞还田里满朝若是上亦心动事无不可皆会议于礼部学士商辂主笔草奏其略曰天下者太祖太宗之天下传之于宣宗陛下宣宗之子沂王宣宗之孙以祖父之天下传之子孙此万古不易之常法□成登正本会佥因姓氏众字画多讹至十六日晡时方完十七日四鼓时众集于朝人人谨待上出以期事济顷之南城呼噪震地群臣失色须臾鸣钟鼓上皇御极矣于是朝野欢腾以为复见太平本遂不进旨下擒于谦王文等以其迎立外藩故也有贞亨等皆进爵有差英宗天顺八年春正月乙亥宪宗以皇太子即皇帝位按名山藏典谟记宪宗纯皇帝讳见深英宗皇帝长子也母周太后生时红光满室其岁天下大稔英宗北狩郕王监国慈寿皇太后立为皇太子方三岁郕王即位立其子见济降封沂王英宗复辟上复立为皇太子上广额丰颐方面大耳目睛如漆光彩射人左右莫敢仰视出阁讲学敏于读书便习骑射侍膳问安孝敬备至英宗大渐召属后事既崩群臣三劝进以正月乙亥即皇帝位下诏以明年为成化元年大赦天下宪宗成化二十三年九月壬寅孝宗以皇太子即皇帝位按名山藏典谟记孝宗敬皇帝讳佑樘宪宗子也母曰纪淑妃宪宗王皇后无子万贵妃宠而妒他妃不得子淑妃一幸上为万贵妃所谮逐既有身及生上周皇太后王皇后私育之而不敢以闻及六岁宪宗方知有上即册立为皇太子宪宗崩以其年九月壬寅即位大赦天下以明年为弘治元年始宪宗册上为太子时诏至南京瑞云见孝陵如车盖既稍长仁孝恭俭闻于东宫及是持麻衰绝酒肉日侍灵幄哀擗有加时览记孝经尚书家礼大明律四种书皆有日课有疑义即召问法吏儒臣天下翕然望治于是放省内苑鸟兽虎豹之属勿饲之使自毙追夺李孜省邓常恩赵玉芝凌中顾玒顾经曾克彰黄大经江怀李成等故所赐冠剑印章谪戍之降太监梁芳陈喜韦兴于南京闲住其余以左道附孜省进者悉罢黜癸卯上大行皇帝尊谥庙号诏天下按明昭代典则成化十一年十一月立皇长子佑樘为皇太子二十三年八月庚辰上不豫命皇太子暂视朝于文华殿己丑上崩于干清宫九月壬寅皇太子即皇帝位改明年元曰弘治孝宗弘治十八年五月壬寅武宗以皇太子即皇帝位按名山藏典谟记武宗毅皇帝讳厚孝宗嫡长子也生二岁立为太子稍长英敏好骑射孝宗大渐召大学士刘健李东阳谢迁榻前执健手以托孝宗崩上以五月壬寅即皇帝位大赦诏天下以明年为正德元年按昭代典则弘治五年三月立皇长子厚为皇太子十八年五月上不豫初六日昧爽司礼监太监戴仪出左掖门宣内阁臣东阳臣健臣迁入干清宫至寝殿穿重幔上仙桥见御榻上着黄色便服坐榻中南面健等叩头上令近前者再于是直叩头榻下上曰朕承祖宗大统在位十八年今年三十六岁乃得此疾殆不能兴朕蒙皇考厚恩选张氏为皇后生东宫今十五岁矣尚未选婚社稷事重可急会礼部举行皆应曰诺时司礼监太监陈宽李荣萧敬等以次毕至皆罗跪榻外上曰授遗旨太监扶案李璋捧笔砚戴仪就榻前书之上曰东宫聪明但年幼好逸乐先生每劝他读些书辅导他做个好人健等皆叩头仰奏曰臣等敢不尽力上复加慰谕而退健等出至后左门调旨传礼部行之戴仪送出东阁而入越一夕而龙驭上宾矣壬寅皇太子即皇帝位大赦诏曰惟我皇明诞受天命为天下民物主祖宗列圣鸿规大训传在子孙皇考嗣统十有八年深仁至德覃被海内治化之盛在古罕闻间复悯念民穷励精新政访求利弊方将大有兴革纶音未布遽至弥留叩地吁天无所逮及天下之恸矧予一人比有亲承遗命谓主器不可久虚而宗亲文武群臣军民耆老累笺劝进拒之至再情益恳切谨以是月十八日祗告天地宗庙社稷即皇帝位顾国家创造之难眇躬荷负之重惟正道是遵惟古训成宪是守其以明年为正德元年大赦天下与民更始武宗正德十六年夏四月癸卯世宗以兴献王长子入即皇帝位按名山藏典谟记世宗肃皇帝讳厚熜与献王长子也宪宗十子长孝宗次贵妃邵氏子兴献王封楚安陆上生之年为正德二年翼轸见庆云楚分也正德十六年三月武宗崩无子慈寿张太后使驸马都尉元皇亲喜轮持遗诏召上时兴献王薨上已除丧年十五矣度河拿舟父老相告曰昔圣天子生年此河清三百里者三日兹其征夫四月壬寅上至自安陆大学士杨廷和请从东安门入居文华殿俟劝进上曰此皇太子礼我奉遗诏嗣皇帝遂以癸卯受臣民笺于行殿入大明门日中即位颁诏除旧以明年为嘉靖元年按永陵编年史正德十六年三月丙寅日武宗崩无子廷议以兴献王长子为宪宗纯皇帝孙伦序当立乃撰为遗诏曰朕承祖宗丕业惟在继统得人皇考孝宗敬皇帝亲弟兴献王长子聪明仁孝德器夙成伦序当立遵祖训兄终弟及之文告于宗庙请于慈寿皇太后遣官迎取来嗣皇帝位越丁卯遣司礼大监韦霖寿宁侯张鹤龄驸马都尉崔元大学士梁储礼部尚书毛澄赍诏金符往迎戊寅至兴邸帝迎于国门外既得诏已乃登座受符朝群臣四月壬午辞园寝癸未发安陆帝母蒋妃戒曰吾儿行荷重任毋轻言帝呜咽曰谨受教辇道所经屏绝诸王有司馈献命从官约束藩卫毋扰民丁亥内阁杨廷和令仪制郎中余才拟仪状由东安门入翼日百官朝见劝进择日即位帝览之谓长史袁宗皋曰遗诏以吾嗣皇帝位此状云何癸卯至京师乃御行殿受笺由大明门入日中即位时久旱俄而大雨沾溉顷复开霁景象一新识者知为中兴之兆云翼日诏曰朕承皇天眷命属以伦序入奉宗祧四月二十二日祗告天地宗庙社稷即皇帝位惟我皇兄大行皇帝运抚盈成业承熙洽励精虽切化理未孚中遭权奸蒙蔽潜弄政柄大播凶威朕在藩邸已知非皇兄之意兹欲兴道致治必当革故鼎新率由旧章敬承先志其以明年为嘉靖元年凡正德间冒滥军匠传升乞升监织榷税尽行厘革直言贬戍诸臣存者擢用亡者赠荫旧逋悉蠲仍免元年田租之半弊政一洗中外鼓舞若更生云按明会典肃皇帝登极仪正德十六年三月十四日奉武宗皇帝遗诏迎上入承大统次日皇亲驸马司礼监太监内阁大学士礼部尚书等官赍捧诏谕金符驰诣安陆藩府奉迎内官监工部盖行殿于宣武门外南向司设监设帷幄御座于中尚衣监备翼善冠服锦衣卫备卤簿大驾以候四月二十一日早文武百官出郊各具青绿锦绣服迎驾入行殿朝见行四拜礼明日即皇帝位先期司设监设御座于华盖殿设宝座于奉天殿钦天监设定时鼓锦衣卫设卤簿大驾尚宝司设宝案于奉天殿鸿胪寺设表案于丹陛上教坊司设中和韶乐设而不作鸿胪寺设诏案锦衣卫设云盖云盘于奉天殿内之东别设云盖于承天门设云舆于午门外设宣读案于承天门上西南向至日遣官祭告天地宗庙社稷驾由大明门入至文华殿省定诏草钦改年号毕设酒果于大行皇帝几筵前上具素服谒告毕设香案酒果等物于奉天殿丹陛上上具衮冕服行告天地礼毕诣奉先殿奉慈殿谒告毕仍诣大行皇帝几筵前行礼毕诣慈寿皇太后庄肃皇后前各行礼毕上御华盖殿文武百官各具朝服入丹墀内序立鸿胪寺引执事官进至华盖殿传旨百官免贺止行五拜三叩头礼传毕赞执事官行礼赞各供事鸿胪寺正官跪奏请升殿上由中门出升宝座锦衣卫鸣鞭钦天监报时鸿胪寺赞行五拜三叩头礼讫百官出至承天门外俟翰林院官赍诏用宝讫鸿胪寺官奏请颁诏翰林院官捧诏授礼部官由奉天殿左门出锦衣卫于午门前候捧诏置云盖云盘中导云舆至承天门开读行礼如常仪世宗嘉靖四十五年十二月穆宗以裕王入即皇帝位按名山藏典谟记穆宗皇帝讳载世宗皇帝第三子也母杜太后帝晬盘之日首取龙旗画鼓及五行志每取辄进世宗世宗奇之长而丰神秀朗举止端庄见者谓有帝王之度始封裕王与庄敬太子同日受册中官误送皇太子册宝帝所而裕王册宝乃在太子宫是时庄敬已属疾竟薨中外曰天所启也世宗两立太子皆薨其后春秋高益恶言立储事诸方士有言于世宗者曰二龙不相见于是帝仍为王出居邸者十余年绝不得召入中外莫测屡有言者然而世宗意固自定世宗末年海瑞上疏切直上私命锦衣毋死之世宗崩乃入践天子位焉是为嘉靖四十五年十二月壬子颁诏赦以明年为隆庆元年按昭代典则嘉靖十八年春立元子为皇太子第二子为裕王四十五年十二月十有四日上崩于干清宫遗诏曰朕以宗人入继大统获奉宗庙四十五年深惟享国长久累朝未有乃兹弗起夫复何憾但念朕远奉列圣之家法近承皇考之身教一念惓惓本惟敬天勤民是务祇缘多病过求长生遂致奸人乘机诳惑祷祈日举土木岁兴郊庙之祀不亲朝讲之仪久废既违成宪亦负初心迩者天启朕衷方图改辙而遽婴疢疾补过无由每一追思惟增愧恨盖愆成美端仗后贤皇子裕王载仁孝天植睿知夙成宜上遵祖训下顺群情即皇帝位勉修令德勿过毁伤丧礼依旧制皇子裕王即皇帝位诏曰惟我祖宗圣圣相承至治鸿功超越千古暨我皇考大行皇帝以经文纬武之德建安内攘外之勋增光先朝垂庇后世方表俱赖遽尔上宾特□凭几而言属以神器之重朕茕茕在疚本不忍闻而文武群臣下及耆老军民合词劝进至于再三辞拒弗获乃遵遗诏以是月二十六日祗告天地宗庙社稷即皇帝位以明年为隆庆元年仰惟末命之昭垂深望继述之兼善俯焉自省岂所能胜然而先志不可不成圣训不敢不奉是用推类以尽义通变以宜时期衍旧恩遹新弘化按泳化类编世宗自兴邸入京御文华殿文武百官英国公张龠等上笺劝进其一笺曰大德受命继统得人奉皇明祖训之文稽兄终弟及之典佑启圣人传授神器敬惟聪明天纵仁孝性成以宪宗皇帝之孙继孝宗皇帝之统九庙不可乏享万几不可暂虚虽在谅暗之中当以继入为大其二笺曰大行皇帝承祧践祚奉天临民虽在戎马不暇之时已有天位当传之语既凭玉几而扬末命遂奉神器以授圣人敬惟天表清明圣心仁孝勿事南向西向之再让深惟一日二日之万几其三笺曰人君之大宝曰位上天之历数在躬敬惟日表殊资天潢近派万方快睹九有攸从顾哀痛之孔殷岂继承之可缓伏望仰遵祖训俯顺群情穆宗隆庆六年六月神宗以皇太子即皇帝位按明通纪隆庆元年正月礼部尚书高仪请册立皇太子上谕皇子尚幼先册名而后册立二年正月张居正高仪等复请立东宫命择日具仪以闻三月册立皇太子无何太子遇阁臣于御道西召谓曰先生良苦翊赞阁臣顿首谢曰愿殿下勤学答曰方读三字经既而曰先生且休矣睿音清粹步履幽闲举朝称庆以为后日之太平天子也六年五月上不豫二十五日召阁臣高拱张居正高仪至干清宫受顾命上倚坐御榻后及皇贵妃咸侍东宫立于左拱等跪于御榻下命宣顾命曰朕嗣祖宗大统六年偶得此疾遂不能起有负先帝付托东宫幼小朕今付之卿等宜协心辅佐遵守祖训保固皇图卿等功在社稷万世不泯拱等咸痛哭叩首而出翌日上崩于干清宫六月皇太子即皇帝位时年十龄诏以明年为万历元年神宗万历四十八年八月丙午朔光宗以皇太子即皇帝位按明通纪万历二十九年冬册立元子
