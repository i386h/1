<!-- { "loadSidebar": true } -->
　中和殿升座鸿胪寺官引内大臣侍卫内阁礼部　　都察院执事各官行三跪九叩头礼毕不赞礼　　部堂官奏请上御
　太和殿
上由中门出升座鸣钟鼓不作乐王以下公以上齐　　集　丹陛上文武百官齐集丹墀内俱朝服序班排立　　銮仪卫官赞鸣鞭丹墀内三鸣鞭鸣赞官赞排　　班赞进赞跪诸王以下各官俱跪赞上表称贺上命免宣贺表鸣赞官赞跪叩头诸王以下各官行　　三跪九叩头礼兴赞退俱复原位立内阁官捧　诏至　宝案前用宝讫大学士捧
　诏出
　太和殿授礼部堂官礼部堂官跪受由中阶降安　　设云盘内张黄盖由中道出行礼开读如常仪　　王以下公以上进殿内一跪一叩头坐赐茶毕鸣鞭
上还宫王等皆出

　登极部艺文
　　庆文帝受禅表　　　　　魏陈思王植陛下以圣德龙飞顺天革命允答神符诞作民主乃祖先后积德累仁世济其美以暨于先王勤恤民隐劬劳□力以除其害经营四方不遑启处是用隆兹福庆光启于魏陛下承统赞成前绪克广德音绥静内外绍先周之旧迹袭文武之懿德保大定功海内为一岂不休哉　　庆受禅上礼表　　　　　　　　同前陛下以明圣之德受天显命良辰即祚以临天下洪化宣流洋溢宇内是以普天率土莫不承风欣庆执贽奔走奉贺阙下况臣亲体至戚怀欢踊跃　　劝进元帝表　　　　　　　　晋刘琨否泰之运古今迭有宗子有明德曷尝不由多难以隆中兴故猃狁残周以启宣王巨猾窃汉乃发光武陛下天授至德聪明神武劳谦恭己卑以自牧体伯禽经营之诚行公旦吐握之事上崇勤王之义下垂庇民之量收罗俊乂任贤以能绥爰陕东化流无外异域荒服请事率职重译纳贡不远万里功高德卲遐迩归心况陛下道迈大宗勋莫与二且以亲以贤义实兼之是以琨敢缘天文人事征祥之应昧死上事以奉尊号愿陛下无常心以群心为心忘其身以万物为公则宗庙蒸尝不替于今逆臣逋寇一讨而灭无负于天下无愧于七后矣　　又
臣闻台宿在天实承辰极股肱虽卑同体元首臣负乘前朝过充三吏国之崇替有与忧喜臣闻德合两仪者固以四海为公智周万物者不以一身为私舜禹揖让以陟帝位汤武征伐以济时难彼四王者遘会不同登受有异至夫外己存物忧世遗躬其致一也期于爱民治国应变合道以为天下利而已矣况宗庙是陛下之宗庙百姓是大晋之百姓耶陛下若忽七庙之重拒天人之心绝而不继困而不拯则宗庙不歆其禋祀群生无所措其手足矣况臣班具臣之列荷累世之恩上怀国家之统俯绝乌鸟之情者哉昔伍员发怒手挞平王之墓灌夫慷慨身搴吴濞之旗皆能宣其臣节摅其私忿戮尸斩将存亡罔恨臣诚无若人之才实有此人之愤苟得上凭天威展其微效虽陨九泉犹以明白　　又
陛下之躬执谦光允恭克让俯从吏议示总万机而荡旷之诏开自新之路海隅渐惠朔南暨声有生之伦咸备嘉庆陛下量包宇宙明侔三辰灵祇稽应中外同戴加以王室中微邦基将绝遗民元元属命陛下陛下以德则无所与让言事固所负荷诚宜遗小礼存大务援据图录居正宸极上副祖宗之心下一兆庶之望臣闻必也正名前圣大之春秋传曰名以出信名苟不正则事有不从信苟不立则礼义或愆乃载籍之明诫开塞之所由也　　又
