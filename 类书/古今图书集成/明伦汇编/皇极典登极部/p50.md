<!-- { "loadSidebar": true } -->
辽自葛乌菟世雄朔陲历汉迄唐至太祖功业勃兴遂即皇帝位按辽史世表考之宇文周之书辽本炎帝之后而耶律俨称辽为轩辕后俨志晚出盍从周书盖炎帝之裔曰葛乌菟者世雄朔陲后为冒顿可汗所袭保鲜卑山以居号鲜卑氏既而慕容燕破之析其部曰宇文曰库莫奚曰契丹契丹之名昉见于此隋唐之际契丹之君号大贺氏武后遣将击溃其众大贺氏微别部长过折代之过折寻灭迭剌部长涅里立迪辇组里为阻午可汗更号遥辇氏唐赐国姓曰李怀秀既而怀秀叛唐更封楷落为王而涅里之后曰耨里思者左右怀秀楷落至于屈戌几百年国势复振至耨里思之孙曰阿保机功业勃兴号世里氏是为辽太祖于是世里氏与大贺遥辇号三耶律自时厥后国日益大起唐季涉五代宋二百余年名随代迁字传音转此其言语文字之相通可考而知者若奇首可汗胡剌可汗苏可汗昭古可汗皆辽之先而世次不可考摭其可知者作辽世表汉□顿可汗以兵袭东国灭之余众保鲜卑山因号鲜卑魏青龙中部长比能稍桀骜为幽州刺史王雄所害散徙潢水之南黄龙之北晋鲜卑葛乌菟之后曰普回普回有子莫那自阴山南徙始居辽西九世为慕容晃所灭鲜卑众散为宇文氏或为库莫奚或为契丹元魏契丹国在库莫奚东异族同类东部鲜卑之别支也至是始自号契丹为慕容氏所破俱窜松漠之间道武帝登国间大破之遂与库莫奚分背经数十年稍滋蔓有部落于和龙之北数百里太武帝太平真君以来岁致名马献文时使莫弗纥何辰来献始班诸国末欣服万丹部何大何部伏弗郁部羽陵部日速部匹絜部黎部吐六于部以名马文皮来贡得交市于和龙密云之间太和三年高句丽与蠕蠕谋取地豆于以分之契丹惧莫弗贺勿于率其部落车三千乘众万余口内附止于白狼水东北齐天保四年九月契丹犯塞文宣帝亲讨之至平州乃趋长渐司徒潘相乐率精骑五千自东道趋青山安德王韩轨帅骑四千东断走路帝亲逾山岭奋击掳男女十余万杂畜数十万相乐又于青山大破别部所掳生口分置诸州复为突厥所逼又以万家寄处高丽境内隋开皇四年率诸莫弗贺来谒五年悉众款塞高祖纳之听居故地六年诸部相攻不止又与突厥相侵高祖使使谕解之别部出伏等违高丽率众内附置于渴奚那颉之北开皇末别部四千余户违突厥来降高祖给粮遣还固辞不去部落渐众遂北徙逐水草当辽西正北二百里依纥臣水而居东西亘五百里南北三百里分为十部兵多者三千少者千余有征伐酋帅相与议之兴兵则合符契突厥沙□略可汗遣吐屯潘垤统之契丹杀吐屯大业七年贡方物唐契丹地直京师东北五千里而嬴东距高丽西奚南营州北鞨室韦阻冷陉山以自固射猎居处无常其君大贺氏有胜兵四万析八部臣于突厥以为俟斤凡调发攻战则诸部毕会猎则部得自行与奚不平每斗不利辄遁保鲜卑山武德中大帅孙敖曹与鞨长突地稽俱来朝二年入犯平州境六年君长咄罗献名马丰貂贞观二年摩会来降突厥请以梁师都易契丹太宗曰契丹突厥不同类师都唐编户我将擒之不可易降者三年摩会入朝赐鼓纛由是有常贡帝伐高丽悉发契丹奚首领从军还过营州以窟哥为左武卫将军大帅纥主据曲率众来归即其部为元州以据曲为刺史隶营州都督府窟哥举部内属乃置松漠都督府以窟哥为都督封无极男赐姓李氏以达稽部为峭落州纥便部为弹汗州独活部为无逢州芬问部为羽陵州突便部为日连州芮奚部为徒河州坠斤部为万丹州伏部为匹黎赤二州俱隶松漠府以辱纥主为刺史窟哥死与奚叛行军总管阿史德枢宾执松漠都督阿不固献于东都窟哥二孙曰枯莫离弹汗州刺史归顺郡王曰尽忠松漠都督敖曹曾孙曰万荣归诚州刺史时营州都督赵文翙数侵侮其下尽忠等怨望与万荣共举兵杀文翙据营州自号无上可汗推万荣为帅不二旬众数万攻崇州执击讨副使许钦寂武后怒诏将军曹仁师等二十八将击之更号万荣曰万斩尽忠曰尽灭战西硖石黄獐谷王师败绩进攻平州不克武后益发兵击契丹万荣夜袭檀州清边道副总管张九节拒战万荣败走俄尽忠死突厥默啜袭破其部万荣收散兵复振别将骆务整何阿小入冀州杀刺史陆宝积掠数千人武后闻尽忠死诏夏官尚书王孝杰等率兵十七万讨万荣战东硖石败绩孝杰死之万荣进屠幽州又诏御史大夫娄师德等率兵二十万击之万荣乘锐鼓行而南残瀛州属县神兵总管杨立基率奚兵掩击大破万荣执何阿小别将李楷固骆务整降万荣委军走立基与奚四面合击万荣众溃东走张九节设三伏待之万荣穷蹙与家奴轻骑走潞河东惫甚卧林下奴斩其首以献九节传东都契丹余众不能立遂附突厥开元二年尽忠从父弟失活率部落归唐失活元宗赐丹书铁券开元四年与奚长李大酺偕来诏复置松漠府以失活为都督封松漠郡王仍置静析军以失活为经略大使八部长皆为刺史五年以杨氏为永乐公主下嫁失活六年卒娑固失活之弟帝以娑固袭爵开元七年十一月娑固与公主来朝衙官可突于勇悍得众心娑固欲除之事泄可突于攻之娑固奔营州都督许钦淡及奚君李大酺攻可突于不胜娑固大酺皆死郁于娑固从父弟也可突于推以为主遣使谢罪元宗册立袭娑固位开元十年郁于入朝以慕容氏为燕郡公主下嫁郁于卒咄于郁于之弟袭官爵开元十三年咄于复与可突于猜阻与公主来奔改封辽阳王邵固咄于之弟国人共立之开元十三年冬朝于行在封禅泰山改封广化郡王以陈氏为东光公主下嫁邵固十八年为可突于所弒以其众降突厥东光公主走平卢屈列不知其世系可突于立之开元二十二年六月幽州节度使张守珪大破可突于十二月又破之斩屈列及可突于等传首东都余众散走山谷过折本契丹部长为松漠府衙官斩可突于及屈列归唐幽州节度使张守珪立之封北平郡王是年可突于余党泥礼弒过折屠其家一子剌干走安东拜左骁卫将军自此契丹中衰大贺氏附庸于奚王以通于唐朝贡岁至至德宝应间再至大历十二年贞元九年十年十一年三至元和中七至太和开成间四至泥礼耶律俨辽史书为涅里陈大任书为雅里盖辽太祖之始祖也李怀秀唐赐姓名契丹名迪辇俎里本八部大帅天宝四年降唐拜松漠都督安禄山表请讨契丹怀秀发兵十万与禄山战潢水南禄山大败自是与禄山兵连不解耶律俨纪云太祖四代祖耨里思为迭剌部夷离堇遣将只里姑括里大败范阳安禄山于潢水适当怀秀之世则怀秀固遥辇氏之首君为阻午可汗明矣楷落以唐封恭仁王代松漠都督遂称契丹王其后寖大贞元四年犯北边幽州以闻自禄山反河北割据道隔不通世次不可悉考契丹王屈戌武宗会昌二年授云麾将军幽州节度使是为耶澜可汗张仲武奏契丹旧用回鹘印乞赐圣造诏以奉国契丹为文契丹王习尔是为巴剌可汗咸通中再遣使贡献部落寖强契丹王钦德习尔之族也是为痕德堇可汗光启中钞掠奚室韦诸部皆役服之数与刘仁恭相攻晚年政衰八部大人法常三岁代迭刺部耶律阿保机建鼓旗自为一部不肯受代自号为王尽有契丹国遥辇氏遂亡萧韩家奴有言先世遥辇可汗洼之后国祚中绝自夷离堇雅里立阻午可汗大位始定今以唐史辽史参考大贺氏绝于邵固雅里所立则怀秀也其间唯屈列过折二世屈列乃可突于所立过折以别部长为雅里所杀唐史称泥里为可突于余党则洼可汗者殆为屈列耶　按太祖本纪太祖姓耶律氏讳亿字阿保机小字啜里只契丹迭剌部霞濑益石烈乡耶律弥里人德祖皇帝长子母曰宣简皇后萧氏唐咸通十三年生初母梦日堕怀中有娠及生室有神光异香体如三岁儿即能匍匐祖母简献皇后异之鞠为己子常匿于别幕涂其面不令他人见三月能行晬而能言知未然事自谓左右若有神人翼卫虽龆□言必及世务时伯父当国疑□咨焉既长身长九尺丰上锐下目光射人关弓三百斤为挞马狘沙里时小黄室韦不附太祖以讨降之伐越兀及乌古六奚比沙狘诸部克之国人号阿主沙里唐天复元年岁辛酉痕德堇可汗立以太祖为本部夷离堇专征讨连破室韦于厥及奚帅辖剌哥俘获甚众冬十月授大迭烈府夷离堇明年秋七月以兵四十万伐河东河北攻下九郡获生口九万五千□马牛羊不可胜纪九月城龙化州于潢河之南始建开教寺明年春伐女直下之获其户三百九月复攻下河东怀远等军冬十月引军略至蓟北俘获以还先是德祖俘奚七千户徙饶乐之清河至是创为奚迭剌部分十三县遂拜太祖于越总知军国事明年岁甲子三月广龙化州之东城九月讨黑车子室韦唐卢龙军节度使刘仁恭发兵数万遣养子赵霸来拒霸至武州太祖谍知之伏劲兵桃山下遣室韦人牟里诈称其酋长所遣约霸兵会平原既至四面伏发擒霸歼其众乘胜大破室韦明年七月复讨黑车子室韦唐河东节度使李克用遣通事康令德乞盟冬十月太祖以骑兵七万会克用于云州宴酣克用借兵以报刘仁恭木瓜涧之役太祖许之易袍马约为兄弟及进兵击仁恭拔数州尽徙其民以归明年二月复击刘仁恭还袭山北奚破之汴州朱全忠遣人浮海奉书币衣带珍玩来聘十一月遣偏师讨奚霫诸部及东北女直之未附者悉破降之十二月痕德堇可汗殂群臣奉遗命请立太祖曷鲁等劝进太祖三让从之元年春正月庚寅命有司设坛于如迓王集会埚燔柴告天即皇帝位尊母萧氏为皇太后立皇后萧氏北宰相萧辖剌南宰相耶律欧里思率群臣上尊号曰天皇帝后曰地皇后　按耶律曷鲁传遥辇痕德堇可汗殁群臣奉遗命请立太祖太祖辞曰昔我祖夷离堇雅里尝以不当立而辞今若等复为是言何欤曷鲁进曰曩吾祖之辞遗命弗及符瑞未见第为国人所推戴耳今先君言犹在耳天人所与若合符契天不可逆人不可拂而君命不可违也太祖曰遗命固然汝焉知天道曷鲁曰闻于越之生也神光属天异香盈幄梦受神诲龙锡金佩天道无私必应有德我国削弱齮龁于邻部日久以故生圣人以兴法之可汗知天意故有是命且遥辇九营基布非无可立者小大臣民属心于越天也昔者于越伯父释鲁尝曰吾犹蛇儿犹龙也天时人事几不可失太祖犹未许是夜独召曷鲁责曰众以遗命迫我汝不明吾心而亦俯随邪曷鲁曰在昔夷离堇雅里虽摧戴者众辞之而立阻午为可汗相传十余世君臣之分乱纪纲之统隳委质他国若缀斿然羽檄□午民疲奔命兴王之运实在今日应天顺人以答顾命不可失也太祖乃许明日即皇帝位命曷鲁总军国事天显元年十一月壬戌太宗以皇子即皇帝位按辽史太宗本纪太宗讳德光字德谨小字尧骨太祖第二子母淳钦皇后萧氏唐天复二年生神光异常猎者获白鹿白鹰人以为瑞及长貌严重而性宽仁军国之务多所取决天赞元年授天下兵马大元帅寻诏统六军南徇地明年下平州获赵思温张崇回破箭笴山胡逊奚诸部悉降复以兵掠镇定所至皆坚壁不敢战师次幽州符存审拒于州南纵兵邀击大破之擒裨将裴信等数十人及从太祖破于厥里诸部定河壖党项下山西诸镇取回鹘单于城东平渤海破达卢古部东西万里所向皆有功天显元年七月太祖崩皇后摄军国事明年秋治祖陵毕冬十一月壬戌人皇王倍率群臣请于后曰皇子大元帅勋望中外攸属宜承大统后从之是日即皇帝位癸亥谒太祖庙丙寅行柴册礼戊辰还都壬申御宣政殿群臣上尊号曰嗣圣皇帝大赦有司请改元不许十二月庚辰尊皇太后为太皇太后皇后为应天皇太后立妃萧氏为皇后　按礼志柴册仪择吉日前期置柴册殿及坛坛之制厚积薪以木为三级坛置其上席百尺毡龙文方茵又置再生母后搜索之室皇帝入再生室行再生仪毕八部之叟前导后扈左右扶翼皇帝册殿之东北隅拜日毕乘马选外戚之老者御皇帝疾驰仆御者从者以毡覆之皇帝诣高阜地大臣诸部帅列仪仗遥望以拜皇帝遣使□曰先帝升遐有伯叔父兄在当选贤者冲人不德何以为谍群臣对曰臣等以先帝厚恩陛下明德咸愿尽心敢有他图皇帝令曰必从汝等所愿我将信明赏罚尔有功陟而任之尔有罪黜而弃之若听朕命则当谟之佥曰唯帝命是从皇帝于所识之地封土石以志之遂行拜先帝御容宴飨群臣翼日皇帝出册殿护卫太保扶翼升坛奉七庙神主置龙文方茵北南府宰相率群臣圜立冬举毡边赞祝讫枢密使奉玉宝玉册入有司读册讫枢密使称尊号以进群臣三称万岁皆拜宰相北南院大王诸部帅进赭白羊各一群皇帝更衣拜诸帝御容遂宴群臣赐各有差太宗大同元年夏四月丁丑世宗以永康王即皇帝位按辽史世宗本纪世宗讳阮小字兀欲让国皇帝长子母柔贞皇后萧氏帝仪观丰伟内宽外严善骑射乐施予人望归之太宗爱之如子会同九年从伐晋大同元年二月封永康王四月丁丑太宗崩于栾城戊寅梓宫次镇阳即皇帝位于柩前甲申次定州命天德朔古解里等护梓宫先赴上京太后闻帝即位遣太弟李胡率兵拒之六月甲寅朔次南京五院夷离堇安端祥稳刘哥遣人驰报请为前锋至泰德泉遇李胡军战败之上遣郎君勤德等诣两军谕解秋闰七月次潢河太后李胡整兵拒于横渡相持数日用屋质之谋各罢兵趋上京既而闻太后李胡复有异谋迁于祖州诛司徒划设及楚补里八月壬午朔尊母萧氏为皇太后以太后族剌只撒古鲁为国舅帐立详稳以总焉以崇德宫户分赐翼戴功臣及北院大王洼南院大王吼各五十安搏楚补各百的鲁铁剌子孙先以非罪籍没者归之癸未始置北院枢密使以安搏为之九月壬子朔葬嗣圣皇帝于怀陵丁卯行柴册礼群臣上尊号曰天授皇帝大赦改大同元年为天禄元年追谥皇考曰让国皇帝　按章肃皇帝传章肃皇帝小字李胡一名洪古字奚隐太祖第三子母淳钦皇后萧氏少勇悍多力而性残酷小怒辄黥人面或投水火中太祖尝观诸子寝李胡缩项卧内曰是必在诸子下又尝大寒命三子采薪太宗不择而取最先至人皇王取其干者束而归后至李胡取少而弃多既至袖手而立太祖曰长巧而次成少不及矣而母笃爱李胡天显五年遣徇地代北攻寰州多俘而还遂立为皇太弟兼天下兵马大元帅太宗亲征常留守京师世宗即位镇阳太后怒遣李胡将兵击之至泰德泉为安端留哥所败太后与世宗隔潢河而阵各言举兵意耶律屋质入谏太后曰主上已立宜许之时李胡在侧作色曰我在兀欲安得立屋质曰奈公酷暴失人心何太后顾李胡曰昔我与太祖爱汝异于诸子谚云偏怜之子不保业难得之妇不主家我非不欲立汝汝自不能矣及会议世宗使解剑而言和约既定趋上京会有告李胡与太后谋废立者徙李胡祖州禁其出入穆宗时其子喜隐谋反辞逮李胡囚之死狱中　按耶律屋质传屋质博学知天文会同间为惕隐太宗崩诸大臣立世宗太后闻之怒甚遣皇子李胡以兵逆击遇安端刘哥等于泰德泉败归李胡尽执世宗臣僚家属谓守者曰我战不克先殪此曹人皆汹汹相谓曰若果战则是父子兄弟相夷矣军次潢河横渡隔岸相拒时屋质从太后世宗以屋质善筹欲行间乃设事奉书以试太后太后得书以示屋质屋质读竟言曰太后佐太祖定天下故臣愿竭死力若太后见疑臣虽欲尽忠得乎为今之计莫若以言和解事必有成否即宜速战以决胜负然人心一摇国祸不浅惟太后裁察太后曰我若疑卿安肯以书示汝屋质对曰李胡永康王皆太祖子孙神器非移他族何不可之有太后宜思长策与永康王和议太后曰谁可遣者对曰太后不疑臣臣请往万一永康王见听庙社之福太后乃遣屋质授书于帝帝遣宣徽使耶律海思复书辞多不逊屋质谏曰书意如此国家之忧未艾也能释怨以安社稷则臣以为莫若和好帝曰彼众乌合安能敌我屋质曰即不敌奈骨肉何况未知孰胜借曰幸胜诸臣之族执于李胡者无□类矣以此计之惟和为善左右闻者失色帝良久问曰若何而和屋质对曰与太后相见各纾忿恚和之不难不然决战非晚帝然之遂遣海思诣太后约和往返数日议乃定始相见怨言交让殊无和意太后谓屋质曰汝当为我画之屋质进曰太后与大王若能释怨臣乃敢进说太后曰汝第言之屋质借谒者筹执之谓太后曰昔人皇王在何故立嗣圣太后曰立嗣圣者太祖遗旨又曰大王何故擅立不禀尊亲帝曰人皇王当立而不立所以去之屋质正色曰人皇王舍父母之国而奔唐子道当如是耶大王见太后不少逊谢惟怨是寻太后牵于偏爱托先帝遗命妄授神器如此何敢望和当速交战掷筹而退太后泣曰向太祖遭诸弟乱天下荼毒疮痍未复庸可再乎乃索筹一帝曰父不为而子为又谁咎也亦取筹而执左右感激大恸太后复谓屋质曰议既定神器复谁归屋质曰太后若授永康王顺天合人复何疑李胡厉声曰我在兀欲安得立屋质曰礼有世嫡不传诸弟昔嗣圣之立尚以为非况公暴戾残忍人多怨讟万口一词愿立永康王不可夺也太后顾李胡曰汝亦闻此言乎汝实自为之乃许立永康帝谓屋质曰汝与朕属尢近何反助太后屋质对曰臣以社稷至重不可轻付故如是耳上喜其忠　按耶律吼传吼字曷鲁六院部夷离堇蒲古只之后会同六年为南院大王帝崩于栾城无遗诏军中忧惧不知所为吼诣北院大王耶律洼议曰天位不可一日旷若请于太后则必属李胡李胡暴戾残忍讵能子民必欲厌人望则当立永康王洼然之会耶律安搏来意与吼合遂定议立永康王是为世宗　按耶律安搏传安搏父迭里太祖崩淳钦皇后称制欲以大元帅嗣位迭里建言帝位宜先嫡长今东丹王赴朝当立由是忤旨以党附东丹王诏下狱词鞫加以炮烙不伏杀之籍其家安搏自幼若成人居父丧哀毁过礼见者伤之太宗屡加慰谕尝曰此儿必为令器既长寡言笑重然诺动遵绳矩事母至孝以父死非罪未葬不与宴乐世宗在藩邸尢加怜恤安搏密自结纳太宗伐晋还至栾城崩诸将欲立世宗以李胡及寿安王在朝犹豫未决时安搏直宿卫世宗密召问计安搏曰大王聪安宽恕人皇王之嫡长先帝虽有寿安天下属意多在大王今若不断后悔无及会有自京师来者安搏诈以李胡死传报军中皆以为信于是安搏诣北南二大王计之北院大王洼闻而遽起曰吾两人方议此事先帝尝欲以永康王为储贰今日之事有我辈在孰敢不从但恐不白太后而立为国家启衅安搏对曰大王既知先帝欲以永康王为储副况永康王贤明人心乐附今天下甫定稍缓则大事去矣若白太后必立李胡且李胡残暴行路共知果嗣位如社稷何南院大王吼曰此言是也吾计决矣乃整军召诸将奉世宗即位于太宗柩前帝立以安搏为腹心总知宿卫是岁约和于潢河横渡太后问安搏曰吾与汝有何隙安搏以父死为对太后默然按耶律洼传太宗崩于栾城南方州郡多叛士马困乏军中不知所为洼与耶律吼定策立世宗乃令诸将曰大行上宾神器无主永康王人皇王之嫡长天人所属当立有不从者以军法从事诸将皆曰诺世宗即位赐官户五十拜于越世宗天禄五年九月丁卯穆宗以寿安王即皇帝位按辽史穆宗本纪穆宗讳璟小字述律太宗皇帝长子母曰靖安皇后萧氏会同二年封寿安王天禄五年九月癸亥世宗遇害逆臣察割等伏诛丁卯即皇帝位群臣上尊号曰天顺皇帝改元应历　按耶律屋质传屋质天禄五年为右皮室详稳秋上祭让国皇帝于行宫与群臣皆醉察割弒帝屋质闻有言衣紫者不可失乃易衣而出亟遣人召诸王及喻禁卫长皮室等同力讨贼时寿安王归帐屋质遣弟冲迎之王至尚犹豫屋质曰大王嗣圣子贼若得之必不容群臣将谁事社稷将谁赖万一落贼手悔将何及王始悟诸将闻屋质出相继而至迟明整兵出贼不意围之遂诛察割乱既平穆宗即位谓屋质曰朕之性命实出卿手命知国事以逆党财产尽赐之屋质固辞穆宗应历十九年二月景宗以皇子即皇帝位按辽史景宗本纪景宗讳贤字贤宁小字明扆世宗皇帝第二子母曰怀节皇后萧氏察割之乱帝甫四岁穆宗即位养永兴宫既长穆宗酗酒怠政帝一日与韩匡嗣语及时事耶律贤适止之帝悟不复言应历十九年二月戊辰入见穆宗曰吾儿已成人可付以政己巳穆宗遇弒帝率飞龙使女里侍中萧思温南院枢密使高勋率甲骑千人驰赴黎明至行在哭之恸群臣劝进遂即皇帝位于柩前百官上尊号曰天赞皇帝大赦改元保宁景宗干亨三年九月癸丑圣宗以梁王即皇帝位按辽史圣宗本纪圣宗讳隆绪小字文殊奴景宗皇帝长子母曰睿智皇后萧氏帝幼喜书翰十岁能诗既长精射法晓音律好绘画干亨二年封梁王四年九月壬子景宗崩癸丑即皇帝位于柩前时年十二皇后奉遗诏摄政诏谕诸道冬十月己未朔帝始临朝辛酉群臣上尊号曰昭圣皇帝尊皇后为皇太后大赦圣宗太平十一年六月己卯兴宗以皇太子即皇帝位按辽史兴宗本纪兴宗讳宗真字夷不堇小字只骨圣宗长子母曰钦哀皇后萧氏上始生齐天皇后取养之幼而聪明长而魁伟龙颜日角豁达大度善骑射好儒术通音律三岁封梁王太平元年册为皇太子十年六月判北南院枢密使事十一年六月己卯圣宗崩即皇帝位于柩前壬午尊母元妃萧氏为皇太后兴宗重熙二十四年八月己丑道宗以赵王即皇帝位按辽史道宗本纪道宗讳洪基字涅邻小字查剌兴宗皇帝长子母曰仁懿皇后萧氏六岁封梁王重熙十一年进封燕国总领中丞司事明年总北南院枢密使事加尚书令进封燕赵国王二十一年为天下兵马大元帅知惕隐事预朝政帝性沉静严毅每朝兴宗为之敛容二十四年八月己丑兴宗崩即皇帝位于柩前哀恸不听政辛卯百僚上表固请许之诏曰朕以菲德托居士民之上第恐知识有不及群下有未信赋敛妄兴赏罚不中上恩不能及下下情不能达上凡尔士庶直言无讳可则择用否则不以为愆卿等其体朕意道宗寿隆七年春正月甲戌天祚帝以燕王即皇帝位按辽史天祚帝本纪天祚皇帝讳延禧字延宁小字阿果道宗之孙父顺宗大孝顺圣皇帝母贞顺皇后萧氏大康元年生六岁封梁王加守太尉兼中书令后三年进封燕国王大安七年总北南院枢密使事加尚书令为天下兵马大元帅寿隆七年正月甲戌道宗崩奉遗诏即皇帝位于柩前群臣上尊号曰天祚皇帝二月壬辰朔改元干统大赦
