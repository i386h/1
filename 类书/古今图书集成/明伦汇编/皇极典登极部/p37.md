<!-- { "loadSidebar": true } -->
艺与
渔阳上谷北平柳城等郡诸官民遣使送款先是平原贼窦建德聚众数万人充斥河右渤海高阳等郡大将军府使人张道源所定赵郡襄国武安清河等郡至是并陷于贼道源亦随而没焉建德遂僣称王自号夏国又南阳朱祭众有所望并好食人自称可达汗莫知可达汗之名有何义理酷害异常又有贼萧铣起兵于江陵于是以华阳公郑元为太常卿封沛国公遣将兵出商山上洛道定南阳以东诸郡并遣使人左领军大都督府司兵马元规慰抚安陆及荆襄间三月左右二元帅军招谕东都城门不启李密又不敢西寇时逼农月遂奉令旋师宜阳新安二郡而还留行军总管史万宝盛彦师镇宜阳吕绍宗任怀镇新安少帝以帝功德日懋天历有归欲行禅让之礼乃进帝为相国加九锡赐殊物加殊礼焉册曰于戏维尔假黄钺使持节大都督内外诸军事录尚书大丞相新除相国总百揆唐王夫干道贞观四象所以运行坤德含弘万有冯其载育是以天地交泰资始由乎圣人阴阳顺成总己归其元辅故能陶甄品物代彼天工息四海之群飞回三灵之掩耀百揆时序五典克从虽伊尹格于皇天周公光于四表方斯蔑如也今将受王典册其敬听朕命上天不造降祸于我国家高祖弃盛业而升龙太上释宝图以委御王室如毁丧乱弘多数属道消时锺代季郊庙绝主有若缀旒则我祖宗之业已坠于地矣王应休明之运从兆人之欲奉七玺于代邸飞六辔于周京此乃纲我绝维有大造于皇家者也曩者塞表省方群凶反噬矢流君侧围甚平城沦陷指期阽危莫恤王释位同谋总伐千里晨炊蓐食倍道兼行匈奴远迹乘舆反正此则王之功也历山飞称兵燕赵妄假名号河朔响应山西屯结王首启戎行大歼丑类此又王之功也边寇犯关驱迫良善王鞠旅理兵卷甲长驾追奔逐北扫地无遗此又王之功也王威徒党潜谋逆乱外交适裔内骋奸回实繁有徒倾覆宗社王收戮凶渠罪人斯得此又王之功也四郊多垒三辅倒悬黄巾示宫阙之名赤眉为园陵之祸凶荒仍岁荆棘旅庭王投袂义举星言电迈取霍邑如摧枯举秦关如反掌克清河渭志存匡复此又王之功也北荒獯鬻事藉羁縻比者中原多故龙堆道绝王式遏有方款关请吏更敦邻睦复我旧藩此又王之功也汾晋地险逋逃攸聚山藏川量负罪稽诛类马腾之乞活同严尤之尽赦王怀柔伏叛杖信示威交臂屈膝申其向化此又王之功也河潼转漕密迩关畿京坻委积由来尚矣群凶据窃一鼓而崩此又王之功也京师危迫奸臣放命异一相之居内同四凶之扇祸王大誓师旅兴言感慨荡清上国拯厥赘旒暴市焚尸并枭元恶此又王之功也上天贻爱莫甚乎人爰祚圣哲弼予冲幼官守司存社稷有奉济方割于下垫烁员光于上参此又王之功也唐弼凶竖草窃岐阳吞噬旧邦侵逼都鄙王制以□策观其携贰亲离众叛我尽收之此又王之功也华阳黑水控接岷嶓山川阻深尽为逋薮义风所靡化行江汉此又王之功也薛举崇奸同恶相济僭拟舆服滔天泯夏西土游魂秦山肆毒赫斯授律咸俘丑类岐陇齐筑京观汧渭为之不流此又王之功也三蜀奥区一都之会裔民纷杂蛮陬荒梗王发一介之使降咫尺之书而灵关洞开剑阁无隘此又王之功也弘农甸服襟带河陕鞠为寇场连城阻乱长策远振不征而服此又王之功也王有济天下之勋重之以明德爰初发迹肇自鸿阶峻极比于嵩华清澜运于溟渤体兹将圣道被如仁在物不失其宜含灵咸安其所春生夏长信及四时地平天成义兼得一总万几之务因百姓之心保乂我皇家弘济乎多难者也是以济济多士庶政缉熙穆穆四时要荒式序激清风以厉俗畅和气以调时神功侔于造化积德高于垂象朕又闻之先王之宰物也尊贤尚德茂赏畴庸五侯专征九命作伯周襄光锡桓文是膺大启南阳以表东海况乃道冠伊稷功高晋郑酬勋蔑尔朕甚惧焉今晋授相国以河内汲郡清河武安魏郡信都高阳平原赵郡襄国通前三十郡增封唐国锡兹黑土苴以白茅爰定尔邦用建冢社昔周邵分陕咸为保傅毛毕诸侯入作卿士内外之任礼实攸宜今授相国印绶唐王玺绂茅土金兽符第一至第五竹使符第一至第十相国礼绝群后任总所司朝班彝数宜以事革其以相国总百揆去录尚书之号上所假黄钺内外都督丞相印绶又加王九锡其敬听后命以王绳纪礼度哀矜折狱罔不用情无或迁志是用锡王大辂戎辂各一元牡二驷以王分地敦本人天是赖疏爵务农所宝惟谷是用锡王衮冕之服赤舄副焉以王风雅所被獯戎咸格阴阳顺理遐迩宅心是用锡王轩悬之乐六佾之舞以王翼宣皇道义声遐畅三才所运四海攸归是用锡王朱户以居以王登贤命秩裒德升朝思帝所难能官流咏是用锡王纳陛以登以王正色持衡镕范御下式遏奸宄荡清华夏是用锡王武贲之士三百人以王威同夏日志厉秋霜刑厝有期宽而不漏是用锡王鈇钺各一彤弓一彤矢百玈弓十玈矢千以王霜露履践禋祀恭严天地幽通孝思至感是用锡王秬一逌珪瓒副焉唐国宜置丞相已下一遵旧式往钦哉祗奉大礼用膺多福以光我高祖之休命可不慎欤侍中陈叔
达之词也
帝私谓
