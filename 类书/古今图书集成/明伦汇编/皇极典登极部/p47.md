<!-- { "loadSidebar": true } -->
按五代史唐明宗本纪明宗父电为雁门部将生子邈佶烈以骑射事太祖为人质厚寡言执事恭谨太祖养以为子赐名嗣源梁攻兖郓朱宣朱瑾来乞师太祖遣李存信将兵三万救之存信留莘县不进使嗣源别以兵三千先击梁兵梁兵解去存信留莘县久之为罗弘信所袭存信败走嗣源独殿而还太祖以嗣源所将骑五百号横冲都光化三年李嗣昭攻梁邢洺出青山遇葛从周兵嗣昭大败走梁兵追之嗣源从间道后至谓嗣昭曰为公一战乃解鞍砺镞凭高为阵左右指画梁追兵望之莫测嗣源急呼曰吾取葛公士卒可无动乃驰骑犯之出入奋击嗣昭继进梁兵解去嗣源身中四矢太祖解衣赐药以劳之由是李横冲名重四方梁晋相拒于柏乡梁龙骧军以赤白马为两阵旗帜铠仗皆如马色晋兵望之皆惧庄宗举锺以饮嗣源曰卿望梁家赤白马惧乎虽吾亦怯也嗣源笑曰有其表尔翌日归吾□也庄宗大喜曰卿当以气吞之因引锺饮釂奋檛驰骑犯其白马挟二裨将而还梁兵败以功拜代州刺史庄宗攻刘守光嗣源及李嗣昭将兵三万别出飞狐定山后取武妫儒三州庄宗已平魏州因徇下磁相拜相州刺史昭德军节度使久之徙镇安国契丹攻幽州庄宗遣嗣源与阎宝等击走之同光元年徙镇横海是时梁唐相拒于河上李继韬以潞州叛降梁庄宗有忧色召嗣源帐中谓曰继韬以上党降梁而梁方急攻泽州吾出不意袭其郓州以断梁右臂可乎嗣源对曰夹河之兵久矣苟非出奇则大计不决臣请独当之乃以步骑五千涉济至郓州郓人无备遂袭破之即拜天平军节度使蕃汉马步军副都总管梁军攻破德胜南栅庄宗退保杨刘王彦章急攻郓州庄宗悉军救之嗣源为前锋击败梁军追至中都擒彦章及梁监军张汉杰彦章虽败而段凝悉将梁兵屯河上庄宗未知所向诸将多言乘胜以取青齐嗣源曰彦章之败凝犹未知使其闻之迟疑定计亦须三日纵使料吾所向亟发救兵必渡黎阳数万之众舟楫非一日具也此去汴州不数百里前无险阻方阵而行信宿可至汴州已破段凝岂足顾哉而郭崇韬亦劝庄宗入汴庄宗以为然遣嗣源以千骑先至汴州攻封丘门王瓒开门降庄宗后至见嗣源大喜手揽其衣以头触之曰天下与尔共之拜中书令二年庄宗祀天南郊赐以铁券五月破杨立于潞州六月徙镇宣武兼蕃汉内外马步军总管冬契丹侵渔阳嗣源败之于涿州三年徙镇成德庄宗幸邺请朝行在不许贞简太后疾请入省又不许太后崩请赴山陵许之而契丹侵边乃止十二月遂朝于洛阳天成元年郭崇韬朱友谦皆以谗死嗣源以名位高亦见疑忌赵在礼反于魏大臣皆请遣嗣源讨贼庄宗不许群臣屡请庄宗不得已遣之三月壬子嗣源至魏屯御河南在礼登楼谢罪甲寅军变嗣源入于魏与在礼合夕出止魏县丁巳以其兵南遣石敬塘将三百骑为先锋嗣源行过巨鹿掠小坊马二千匹以益军壬申入汴州四月丁亥庄宗崩己丑入洛阳甲午监国朝群臣于兴圣宫乙未中门使安重诲为枢密使杀元行钦及租庸使孔谦壬寅左骁卫大将军孔循为枢密使丙午始奠于西宫皇帝即位于柩前易斩衰以衮冕壬子魏王继岌薨甲寅大赦改元　按李琪传庄宗崩明宗入洛阳群臣劝进有司具仪用柩前即位故事霍彦威孔循等请改国号绝土德明宗武君不晓其说问曰何谓改号对曰庄宗受唐锡姓为宗属继昭宗以立而号国曰唐今唐天命已绝宜改号以自新明宗疑之下其事群臣群臣依违不决琪议曰殿下宗室之贤立功三世今兴兵向阙以赴难为名而欲更易统号使先帝便为路人则茕然梓宫何所依往明宗以为然乃发丧成服而后即位明宗长兴四年十二月癸卯愍宗以宋王即皇帝位按五代史唐愍帝本纪愍皇帝明宗第五子从厚也为人形质丰厚寡言好礼明宗以其貌类己特爱之天成二年以检校司徒拜河南尹判六军诸卫事加检校太保同中书门下平章事从厚妃孔循女也安重诲怒循以女妻从厚三年罢循枢密使出从厚为宣武军节度使明年徙镇河东长兴元年封从厚宋王徙镇成德二年徙镇天雄累加兼中书令四年十一月秦王从荣伏诛明宗病甚遣宦者孟汉琼召王于邺而明宗崩秘其丧六日十二月癸卯朔发丧于西宫皇帝即位于柩前群臣见于东阶复于丧位丙午成服于西宫庚戌登光政门楼存问军民辛亥杀司衣王氏癸丑始听政废帝清泰元年夏四月乙亥以潞王即皇帝位按五代史唐废帝本纪废帝镇州平山人也本姓王氏其世微贱母魏氏少寡明宗为骑将过平山掠得之魏氏有子阿三已十余岁明宗养以为子名曰从珂及长状貌雄伟谨信寡言而骁勇善战明宗甚爱之自晋兵战梁于河上从珂常立战功庄宗呼其小字曰阿三不徒与我同年其敢战亦类我同光二年为卫州刺史突骑指挥使戍于石门明宗讨赵在礼自魏反兵而南从珂率戍兵自曲阳盂县驰出常山以追明宗明宗之南也兵少得从珂兵在后而军声大振明宗入立拜从珂河中节度使封潞王是时明宗春秋已高王于诸子次最长枢密使安重诲患之乃矫诏河中裨将杨彦温使图之王阅马于黄龙庄彦温即闭门拒之王止于虞乡以闻明宗召王还京师居之清化里第重诲数请行军法明宗不听后重诲见杀乃起王为左卫大将军西京留守长兴三年为凤翔节度使王子重吉自明宗时典禁兵为控鹤指挥使愍帝即位朱弘昭冯贽用事乃罢重吉兵职出为亳州团练使又徙王为北京留守不降制书而宣授又以李从璋为代初安重诲得罪罢河中以从璋为代而重诲见杀故王益自疑遂据城反愍帝遣王师同会诸镇兵讨之思同战败走诸镇兵皆溃清泰元年三月丁巳王以兵东庚申次长安西京副留守刘遂雍叛于唐来降甲子次华州执药彦稠丙寅次灵宝河中安彦威陕州康思立叛于唐来降己巳次陕州康义诚叛于唐来降杀宣徽使孟汉琼愍帝出居于卫州夏四月壬申入京师冯道率百官迎王于蒋桥王辞不见入哭于西宫遂见群臣道拜王答拜入居于至德宫癸酉以太后令降天子为鄂王命王监国乙亥皇帝即位丙子率河南民财以赏军丁丑借民房课五月以赏军戊寅弒鄂王慈州刺史宋令询死之乙酉大赦改元按册府元龟末帝明宗养子天成初除河东节度使二年加同平章事长兴二年授京兆尹西京留守三年移凤翔节度使四年五月封潞王闵帝即位加侍中应顺元年二月移镇太原是时不降制书惟以宣授帝闻之召宾佐将吏谋之皆曰主上年幼未亲庶事军国大政悉委朱弘昭等王必无保全之理判官马裔孙曰君命召不俟驾行焉诸君凶言荧惑闻听非令图也乃罢是夕召行军副使谋令判官李专美草檄书乞援于诸道藩侯请助兵问罪闵帝命王思同率兵攻凤翔三月十五日大集城下十六日帝登城垂泣告谕于外曰我年未二十从先帝征伐出生入死金疮满身树立社稷军士从我登阵者多矣今朝廷信任贼臣残害骨肉且我有何罪因恸哭闻者哀之时羽林都指挥使杨思权谓众曰大相公我主也遂引军自西门入严卫都指挥使尹晖亦引军自东门入外军悉溃十七日索居民家财以赏军士是日建大将旗鼓整齐而东二十日次长安副留守刘遂雍以城降二十三日次灵口驾下军执王思同来降是日诛之二十四日次华州收节度使乐彦稠系狱二十五日次阌乡王仲皋父子迎谒命诛之二十六日次灵宝河中节度使安彦威来降待罪宥之是日陕州节度使康思立奉迎二十七日次陜州二十八日闵帝招讨使康义诚前军弃甲结队累累而至二十九日义诚至泥首请罪帝上太后残取进止三十日太后传令至并内史迎奉是夜闵帝出奔四月壬申帝至蒋桥文武百官立班奉迎教旨以未拜梓宫未可相见是日入谒太后太妃伏梓宫恸哭宰臣冯道等上笺劝进癸酉太后下令以帝为监国甲戌叉下令曰先皇帝栉风沐雨平定华夏嗣洪业于艰难致苍生于富庶八年临御万汇舒苏归牛休马方期于偃戢宵衣旰食久积于忧劳竟至倦勤俄悲厌代爰自鄂王嗣位奸臣弄权作福作灾不诚不信离间我骨肉猜忌我亲贤不自制书擅移藩邸而又遽兴戈甲大挠军民遂致鄂王轻释宗祧不克负荷洪基大宝危若缀旒须立长君以绍丕构皇长子潞王从珂日跻孝敬天纵聪明有神武之英姿有宽仁之伟量先朝经纶草昧廓静寰区辛勤有百战之劳竭尽赞一平之运臣诚子道冠古越今而又克己化民推心抚事率土之讴歌有属上元之眷命攸临一日万几不可以暂旷九州四海不可以无归况因山有期同轨斯至永言嗣守属在元良宜即皇帝位是日暴雨乙亥帝赴西宫告奠遂即帝位　　后晋
