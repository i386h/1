<!-- { "loadSidebar": true } -->
魏自成帝启疆历二十七帝至道武帝天兴元年定都平城即皇帝位按魏书序纪昔黄帝有子二十五人或内列诸华或外分荒服昌意少子受封北土国有大鲜卑山因以为号其后世为君长统幽都之北广漠之野畜牧迁徙射猎为业淳朴为俗简易为化不为文字刻木记契而已世事远近人相传授如史官之纪录焉黄帝以土德王北俗谓土为托谓后为跋故以为氏其裔始均入仕尧世逐女魃于弱水之北民赖其勤帝舜嘉之命为田祖爰历三代以及秦汉獯鬻猃狁山戎匈奴之属累代残暴作害中州而始均之裔不交南夏是以载籍无闻焉积六十七世至成皇帝讳毛立聪明武略远近所推统国三十六大姓九十九威振北方莫不率服崩节皇帝讳贷立崩庄皇帝讳观立崩明皇帝讳楼立崩安皇帝讳越立崩宣皇帝讳推寅立南迁大泽方千余里厥土昏冥沮洳谋更南徙未行而崩景皇帝讳利立崩元皇帝讳俟立崩和皇帝讳肆立崩定皇帝讳机立崩僖皇帝讳盖立崩威皇帝讳侩立崩献皇帝讳邻立时有神人言于国曰此土荒遐未足以建都邑宜复徙居帝时年衰老乃以位授子圣武皇帝讳诘汾献帝命南移山谷高深九难八阻于是欲止有神兽其形似马其声类牛先行导引历年乃出始居匈奴之故地其迁徙策略多出宣献二帝故人并号曰推寅盖俗云钻研之义初圣武帝尝率数万骑田于山泽欻见辎軿自天而下既至见美妇人侍卫甚盛帝异而问之对曰我天女也受命相偶遂同寝宿旦请还曰明年周时复会此处言终而别去如风雨及期帝至先所田处果复相见天女以所生男授帝曰此君之子也善养视之子孙相承当世为帝王语讫而去子即始祖也故时人谚曰诘汾皇帝无妇家力微皇帝无舅家帝崩始祖神元皇帝讳力微立生而英睿元年岁在庚子先是西部内侵国民离散依于没鹿回部大人窦宾始祖有雄杰之度时人莫测后与宾攻西部军败失马步走始祖使人以所乘骏马给之宾归令其部内求与马之人当加重赏始祖隐而不言久之宾乃知大惊将分国之半以奉始祖始祖不受乃进其爱女宾犹思报恩固问所欲始祖请率所部北居长川宾乃敬从积十数岁德化大洽诸旧部民咸来归附二十九年宾临终戒其二子使谨奉始祖其子不从乃阴谋为逆始祖召杀之尽并其众诸部大人悉皆款服控弦上马二十余万三十九年迁于定襄之盛乐夏四月祭天诸部君长皆来助祭唯白部大人观望不至于是征而戮之远近肃然莫不震慑始祖乃告诸大人曰我历观前世匈奴蹋顿之徒苟贪财利抄掠边民虽有所得而其死伤不足相补更招寇雠百姓涂炭非长计也于是与魏和亲四十二年遣子文帝如魏且观风土魏景元二年也文皇帝讳沙漠汗以国太子留洛阳为魏宾之冠聘问交市往来不绝魏人奉遗金帛缯絮岁以万计始祖与邻国交接笃信推诚不为倚伏以要一时之利宽恕任真而遐迩归仰魏晋禅代和好仍密始祖春秋已迈帝以父老求归晋武帝具礼护送四十八年帝至自晋五十六年帝复如晋其年冬还国晋遗帝锦罽缯彩绵绢诸物咸出丰厚车牛百乘行达并州晋征北将军卫瓘以帝为人雄异恐为后患乃密启晋帝请留不遣晋帝难于失信不许瓘复请以金锦赂国之大人令致间隙使相危害晋帝从之遂留帝于是国之执事及外部大人皆受瓘货五十八年方遣帝始祖闻帝归大悦使诸部大人诣阴馆迎之酒酣帝仰视飞鸟谓诸大人曰我为汝曹取之援弹飞丸应弦而落时国俗无弹众咸大惊乃相谓曰太子风采被服同于南夏兼奇术绝世若继国统变易旧俗吾等必不得志不若在国诸子习本淳朴咸以为然且离间素行乃谋危害并先驰还始祖问曰我子既历他国进德何如皆对曰太子才艺非常引空弓而落飞鸟是似得晋人异法怪术乱国害民之兆惟愿察之自帝在晋之后诸子爱宠日进始祖年逾期颐颇有所惑闻诸大人之语意乃有疑因曰不可容者便当除之于是诸大人乃驰诣塞南矫害帝既而始祖甚悔之帝身长八尺英姿伟在晋之日朝士英俊多与亲善雅为人物归仰后乃追谥焉其年始祖不豫乌丸王库贤亲近任势先受卫瓘之货故欲沮动诸部因在庭中砺钺斧诸大人问欲何为答曰上恨汝曹谗杀太子今欲尽收诸大人长子杀之大人皆信各各散走始祖寻崩凡飨国五十八年年一百四岁太祖即位尊为始祖章皇帝讳悉鹿立始祖之子也诸部离叛国内纷扰飨国九年而崩平皇帝讳绰立章帝之少弟也雄武有智略威德复举七年匈奴宇文部大人莫槐为其下所杀更立莫槐弟普拨为大人帝以女妻拨子丘不勤帝飨国七年而崩思皇帝讳弗立文帝之少子也聪哲有大度为诸父兄所重政崇宽简百姓怀服飨国一年而崩昭皇帝讳禄官立始祖之子也分国为三部帝自以一部居东在上谷北濡源之西东接宇文部以文帝之长子桓皇帝讳猗统一部居代郡之参合陂北以桓帝之弟穆皇帝讳猗卢统一部居定襄之盛乐故城自始祖以来与晋和好百姓乂安财畜富实控弦骑士四十余万是岁穆帝始出并州迁杂胡北徙云中五原朔方又西渡河击匈奴乌桓诸部自杏城以北八十里迄长城原夹道立碣与晋分界二年葬文帝及皇后封氏初思帝欲改葬未果而崩至是述成前意焉晋成都王司马颖遣从事中郎田思河间王司马颙遣司马靳利并州刺史司马腾遣主簿梁天并来会葬远近赴者二十万人二年桓帝度漠北巡因西略诸国四年东部未耐娄大人倍斤入居辽东五年宇文莫廆之子逊昵延朝贡帝嘉其诚款以长女妻焉七年桓帝至自西略诸降附者二十余国凡积五岁今始东还十年晋惠帝为成都王颖逼留在邺匈奴别种刘渊反于离石自号汉王并州刺史司马腾来乞师桓帝率十余万骑帝亦同时大举以助之大破渊众于西河上党会惠帝还洛腾乃辞师桓帝与腾盟于汾东而还乃使辅相卫雄段繁于参合陂西累石为亭树碑以记行焉十一年刘渊攻司马腾腾复乞师桓帝以轻骑数千救之斩渊将綦毋腞渊南走蒲子晋假桓帝大单于金印紫绶是岁桓帝崩帝英杰魁岸马不能胜常乘安车驾大牛牛角容一石帝曾中蛊呕吐之地仍生榆木参合陂土无榆树故世人异之至今传记帝统部凡十一年后定襄侯卫操树碑于大邗城以颂功德子普根代立十二年賨人李雄僣帝号于蜀自称大成十三年昭帝崩徒何大单于慕容廆遣使朝贡是岁石勒与晋马牧帅汲桑反穆皇帝天姿英特勇略过人昭帝崩后遂总摄三部以为一统元年刘渊僣帝号自称大汉三年晋并州刺史刘琨遣使以子遵为质帝嘉其意厚报馈之白部大人叛入西河铁弗刘虎举众于雁门以应之攻琨新兴雁门二部琨来乞师帝使弟子平文皇帝将骑二万助琨击之大破白部次攻刘虎屠其营落虎收其余烬西走渡河窜居朔方晋怀帝进帝大单于封代公帝以封邑去国悬远民不相接乃从琨求句主陉北之地琨自以托附闻之大喜乃徙马邑阴馆楼烦繁畤五县之民于陉南更立城邑尽献其地东接代部西连西河朔方方数百里帝乃徙十万家以充之刘琨又遣使乞师救洛阳帝遣步骑二万助之晋太傅东海王司马越辞以洛中饥馑师及还是年刘渊死子聪僣立四年刘琨牙门将邪延据新兴叛招引刘聪帝遣军讨之聪退走五年刘琨遣使乞师以讨刘聪石勒帝以琨忠义矜而许之会聪遣其子粲袭晋阳害琨父母而据其城琨来告难帝大怒遣长子六修桓帝子普根及卫雄范班姬淡等为前锋帝躬统大众二十万为后继粲惧焚辎重突围遁走纵骑追之斩其将刘儒刘丰简令张平邢延伏尸数百里琨来拜谢帝以礼待之琨固请进军帝曰吾不早来致卿父母见害诚以相愧今卿已复州境然吾远来士马疲敝且待终举贼矣可尽乎馈琨马牛羊各千余车令百乘又面动锐戍之而还是年晋雍州刺史贾匹京兆太守阎鼎以晋怀帝为刘聪所执共立怀帝兄子秦王业为太子于长安称行台帝复戒严与琨更克大举命琨自列晋行台部分诸军帝将遣十万骑从西河鉴谷南出晋军从蒲□东度会于平阳就食聪粟迎复晋帝事不果待六年城盛乐以为北都修故平城以为南都帝登平城西山观望地势乃更南百里于灅水之阳黄瓜堆筑新平城晋人谓之小平城使长子六修镇之统领南部七年帝复与刘琨约期会于平阳会石勒擒王浚国有匈奴杂部万余家多勒种类闻勒破幽州乃谋为乱欲以应勒发觉伏诛讨聪之计于是中止八年晋愍帝进帝为代王置官属食代常山二郡帝忿聪勒之乱志欲平之先是国俗宽简民未知禁至是明刑峻法诸部民多以违命得罪凡后期者皆举部戮之或有室家相携而赴死所人问何之答曰当往就诛其威严伏物皆此类也九年帝召六修六修不至帝怒讨之失利乃微服民间遂崩普根先守外境闻难来赴攻六修灭之卫雄姬淡率晋人及乌丸三百余家随刘遵南奔并州普根立月余而薨普根子始生桓帝后立之其冬普根子又薨是年李雄遣使朝贡平文皇帝讳郁律立思帝之子也姿质雄壮甚有威略元年岁在丁丑二年刘虎据朔方来侵西部帝逆击大破之虎单骑迸走其从弟路孤率部落内附帝以女妻之西兼乌孙故地东吞勿吉以西控弦上马将有百万刘聪死子粲僭立为其将靳准所杀渊族子曜僣立帝闻晋愍帝为曜所害顾谓大臣曰今中原无主天其资我乎刘曜遣使请和帝不纳是年司马睿僣称大位于江南三年石勒自称赵王遣使乞和请为兄弟帝斩其使以绝之四年私署凉州刺史张茂遣使朝贡五年僣晋司马睿遣使韩畅加崇爵服帝绝之治兵讲武有平南夏之意桓帝后以帝得众心恐不利于己子害帝遂崩大人死者数十人天兴初尊曰太祖惠皇帝讳贺立桓帝之中子也以五年为元年未亲政事太后临朝遣使与石勒通和时人谓之女国使二年司马睿死子绍僭立四年帝始临朝以诸部人情未悉款顺乃筑城于东木根山徙都之是年张茂死兄实子骏立遣使朝贡五年帝崩是年司马绍死子衍僣立炀皇帝讳纥那立惠帝之弟也以五年为元年三年石勒遣石虎率骑五千来寇边部帝御之于句注陉北不利迁于大□时烈帝居于舅贺兰部帝遣使求之贺兰部帅蔼头拥护不遣帝怒召宇文部并势击蔼头宇文众败帝还大□四年石勒擒刘曜五年帝出居于宇文部贺兰及诸部大人共立烈帝烈皇帝讳翳槐立平文之长子也以五年为元年石勒遣使求和帝遣弟昭成皇帝如襄国从者五千余家二年石勒僭立自称大赵王五年勒死子大雅僭立慕容廆死子元真代立六年石虎废大雅僭立李雄死兄子班立雄子期杀班自立七年蔼头不修臣职召而戮之国人复贰炀帝自宇文部还入诸部大人复奉之炀皇帝复立以七年为后元年烈帝出居于邺石虎奉第宅伎妾奴婢什物三年石虎遣将李穆率骑五千纳烈帝于大□国人六千余落叛炀帝炀帝出居于慕容部烈皇帝复立以三年为后元年城新盛乐城在故城东南十里一年而崩昭成皇帝讳什翼犍立平文之次子也生而奇伟宽仁大度喜怒不形于色身长八尺隆准龙颜立发委地卧则乳垂至席烈帝临崩顾命曰必迎立什翼犍社稷可安烈帝崩帝弟孤乃自诣邺奉迎与帝俱还十一月帝即位于繁畤之北时年十九称建国元年是年李雄从弟杀期僭立自号曰汉二年春始置百官分掌众职东自濊貊西及破洛那莫不款附夏五月朝诸大人于参合陂议欲定都灅源川连日不决乃从太后计而止慕容元真妹为皇后三年春移都于云中之盛乐宫四年秋九月筑盛乐城于故城南八里皇后慕容氏崩冬十月刘虎寇西境帝遣军逆讨大破之虎仅以身免虎死子务桓立始来归顺帝以女妻之十二月慕容元真遣使朝贡并荐其宗女五年夏五月幸参合陂秋七月七日诸部毕集设坛埒讲武驰射因以为常八月还云中是年秋司马衍死弟岳僭立六年秋八月慕容元真遣使请荐女是年李寿死子势僭立遣使朝贡七年春二月遣大人长孙秩迎后慕容氏元真之女于境夏六月皇帝至自和龙秋七月慕容元真遣使奉聘求交婚帝许之九月以烈帝女妻之其年司马岳死子僭立八年慕容元真遣使朝贡是年张骏私署假凉王九年石虎遣使朝贡是年张骏死子重华代立十年遣使诣邺观衅是年司马擒李势张重华遣使朝贡十一年慕容元真死子代立十二年西巡至河而还是年石虎死子世立世兄遵杀世自立遵兄鉴杀遵自立十三年魏郡人冉闵杀石鉴僭立十四年帝曰石胡衰灭冉闵肆祸中州纷梗莫有匡救吾将亲率六军廓定四海乃□诸部各率所统以俟大期诸大人谏曰今中州大乱诚宜进取如闻豪强并起不可一举而定若或留连经历岁稔恐无永逸之利或有亏损之忧帝乃止是岁氐苻健僭称大位自号大秦十五年慕容灭冉闵僭尊号十六年慕容遣使朝贡是年张重华死子曜灵立重华庶兄祚杀曜灵而自立称凉公十七年遣使于慕容张祚复称凉王置百官遣使朝贡十八年太后王氏崩是年苻健死子生僭立羌姚襄自称大将军大单于张瓘宋混杀张祚立重华少子元靖称凉王十九年春正月刘务桓死其弟阏头立潜谋反叛二月帝西巡因而临河使人招谕阏头从命冬慕容来请婚许之二十年夏五月慕容奉纳礼币是年苻坚杀苻生而僭立姚襄为苻眉所杀二十一年阏头部民多叛惧而东走渡河半济而冰陷后众尽归阏头兄子悉勿祈初阏头之叛悉勿祈兄弟十二人在帝左右尽遣归欲其自相猜离至是悉勿祈夺其众阏头穷而归命帝待之如初二十二年春帝东巡至于桑干川三月慕容遣使朝贡夏四月帝还云中悉勿祈死弟卫辰立秋八月卫辰遣子朝贡二十三年夏六月皇后慕容氏崩秋七月卫辰来会葬因而求婚许之是岁慕容死子暐立遣使致赙二十四年春卫辰遣使朝聘是年司马死衍子千龄僭立二十五年帝南巡至君子津冬十月行幸代十一月慕容暐荐女备后宫二十六年冬十月帝讨高车大破之获万口马牛羊百余万头是年张重华弟天锡杀元靖而自立二十七年春车驾还云中冬十一月讨没歌部破之获牛马羊数百万头二十八年春正月卫辰谋反东渡河帝讨之卫辰惧而遁走冬十二月苻坚遣使朝贡是岁司马千龄死弟奕僭立二十九年夏五月遣燕凤使苻坚三十年冬十月帝征卫辰时河冰未成帝乃以苇□约澌俄然冰合犹未能坚乃散苇于上冰草相结如浮桥焉众军利涉出其不意卫辰与宗族西走收其部落而还俘获生口及马牛羊数十万头三十一年春帝至自西伐班赏各有差三十二年正月帝南幸君子津冬十月幸代三十三年冬十一月征高车大破之是年苻坚擒慕容暐三十四年春长孙斤谋反伏诛斤之反也拔刃向御座太子献明皇帝讳实格之伤□夏五月薨后追谥焉秋七月皇孙珪生大赦是年司马奕臣桓温废奕为海西公立睿子昱三十五年司马昱死子昌明僭立三十六年夏五月遣燕凤使苻坚三十七年帝征卫辰卫辰南走三十八年卫辰求援于苻坚三十九年苻坚遣其大司马苻洛率众二十万及朱彤张蚝邓羌等诸道来寇侵逼南境冬十一月白部独孤部御之败绩南部大人刘库仁走云中帝复遣库仁率骑十万逆战于石子领王师不利帝时不豫群臣莫可任者乃率国人避于阴山之北高车杂种尽叛四面寇钞不得刍牧复渡漠南坚军稍退乃还十二月至云中旬有二日帝崩时年五十七太祖即位尊曰高祖帝雅性宽厚智勇仁恕时国中少缯帛代人许谦盗绢二匹守者以告帝匿之谓燕凤曰吾不忍视谦之面卿勿泄言谦或惭而自杀为财辱士非也帝尝击西部叛贼流矢中目贼破之后诸大臣执射者各持锥刀欲屠割之帝曰彼各为其主何罪也乃释之是岁苻坚灭张天锡　按道武帝本纪太祖道武皇帝讳珪昭成皇帝之嫡孙献明皇帝之子也母曰献明贺皇后初因迁徙游于云泽既而寝息梦日出室内寤而见光自牖属天欻然有感以建国三十四年七月七日生太祖于参合陂北其夜复有光明昭成大悦群臣称贺大赦告于祖宗保者以帝体重倍于常儿窃独奇怪明年有榆生于埋胞之坎后遂成林弱而能言目有光曜广颡大耳众咸异之年六岁昭成崩苻坚遣将内侮将迁帝于长安既而获免坚军既还国众离散坚使刘库仁刘卫辰分摄国事南部大人长孙嵩及元他等尽将故民南依库仁帝于是转幸独孤部元年葬昭成皇帝于金陵营梓宫木尽生成林帝虽冲幼而嶷然不群库仁常谓其子曰帝有高天下之志兴复洪业光扬祖宗者必此主也二年冬十月苻坚败于淮南是月慕容文等杀库仁库仁弟眷摄国部八年慕容暐弟冲僭立姚苌自称大单于万年秦王慕容垂僭称燕王九年库仁子显杀眷而代之乃将谋逆商人王霸知之履帝足于众中帝乃驰还是时故大人梁盖盆子六眷为显谋主尽知其计密使部人穆崇驰告帝乃阴结旧臣长孙犍元他等秋八月乃幸贺兰部其日显果使人求帝不及是岁鲜卑乞伏国仁私署大单于苻坚为姚苌所杀子丕僭立登国元年春正月戊申帝即代王位郊大建元大会于牛川复以长孙嵩为南部大人以叔孙普洛为北部大人班爵叙勋各有差二月幸定襄之盛乐息众课农三月刘显自善无南走马邑其族奴真率所部来降夏四月改称魏王五月车驾东幸陵石护佛侯部帅侯辰乙弗部帅代题叛走诸将追之帝曰侯辰等世修职役虽有小愆宜且忍之当今草创人情未一愚近者固应趄不足追也秋七月己酉车驾还盛乐代题复以部落来降旬有数日亡奔刘显帝使其孙倍斤代领部落是月刘显弟亢泥率骑掠奴真部落既而率以来降初帝叔父窟咄为苻坚徙于长安因随慕容永永以为新兴太守八月刘显遣弟亢泥迎窟咄以兵随之来逼南境于是诸部骚动人心顾望帝左右于植等与诸部人谋为逆以应之事泄诛造谋者五人余悉不问帝虑内难乃北逾阴山幸贺兰部阻山为固遣行人安同长孙贺使于慕容垂以征师垂遣使朝贡并令其子贺驎帅步骑以随同等冬十月贺驎军未至而寇已前逼于是北部大人叔孙普洛等十三人及诸乌丸亡奔卫辰帝自弩山迁幸牛川屯于延水南出伐谷会贺驎于高柳大破窟咄窟咄奔卫辰卫辰杀之帝悉收其众十二月慕容垂遣使朝贡奉帝西单于印绶封上谷王帝不纳是岁慕容垂僭称皇帝于中山自号大燕苻丕死苻登自立于陇东姚苌称皇帝于长安自号大秦慕容冲为部下所杀慕容永僭立二年春正月班赐功臣长孙嵩等七十三人各有差二月帝幸□川夏五月遣行人安同征兵于慕容垂垂使子贺驎率众来会六月帝亲征刘显于马邑南追至弥泽大破之显南奔慕容永尽收其部落秋八月帝至自伐显冬十月癸卯幸濡源遣外朝大人王建使于慕容垂十一月幸遂赤城十有二月巡松汉还幸牛川三年春二月帝东巡夏四月幸东赤城五月癸亥北征库莫奚六月大破之获其四部杂畜十余万渡弱落水班赏将士各有差秋七月庚申库莫部帅鸠集遗散夜犯行宫纵骑扑讨尽杀之其月帝还赤城八月使九原公元仪使于慕容垂冬十月慕容垂遣使朝贡十有二月辛卯车驾西征至女水讨解如部大破之获男女杂畜十数万是岁乞伏国仁死弟干归立私署河南王四年春正月甲寅袭高车诸部落大破之二月癸巳至女水讨叱突邻部大破之戊戌贺染干兄弟率诸部来救与大军相遇逆击走之夏四月行还赤城五月陈留公元虔使于慕容垂冬十月垂遣使朝贡是岁氐吕光自称三河王遣使朝贡五年春三月甲申帝西征次鹿浑海袭高车袁纥部大破之掳获生口马牛羊二十余万慕容垂遣子贺驎率众来会夏四月丙寅行幸意辛山与贺驎讨贺兰纥突邻纥奚诸部落大破之六月还幸牛川卫辰遣子直力鞮寇贺兰部围之贺讷等请降告困秋七月丙子帝引兵救之至羊山直力鞮退走八月还幸牛川遣秦王觚使于慕容垂九月壬申讨叱奴部于囊曲河大破之冬十月迁云中讨高车豆陈部于狼山破之十有一月纥奚部大人库寒举部内属十有二月纥突邻大人屈地鞬举部内属帝还次白漠六年春二月幸纽垤川三月遣九原公元仪陈留公元虔等西讨黜弗部大破之夏四月祠天六月慕容贺驎破贺讷于赤城帝引兵救之驎退走秋七月壬申讲武于牛川行还纽垤川慕容垂止元觚而求名马帝绝之乃遣使于慕容永永使其大鸿胪慕容钧奉表劝进尊号其月卫辰遣子直力鞮出棝阳塞侵及黑城九月帝袭五原屠之收其积谷还纽垤川于棝阳塞北树碑记功冬十月戊戌北征蠕蠕追之及于大碛南□山下大破之班赐从臣各有差其东西二部主匹候及缊纥提斩别帅屋击于十有一月戊辰还幸纽垤川戊寅卫辰遣子直力鞮寇南部己卯车驾出讨壬午大破直力鞮军于铁岐山南获其器械辎重牛羊二十余万戊子自五原金津南渡河辛卯次其所居悦跋城卫辰父子奔遁壬辰诏诸将追之擒直力鞮十有二月获卫辰尸斩以徇遂灭之卫辰少子屈丐亡奔薛于部车驾次于盐池自河以南诸部悉平簿其珍宝畜产名马二十余万匹牛羊四百余万头班赐大臣各有差收卫辰子弟宗党无少长五千余人尽杀之山胡酋大幡颓业易于等率三千余家降附出居于马邑是岁起河南宫七年春正月幸木根山遂次黑盐池飨宴群臣觐诸国贡使北之美水三月甲子宴群臣于水滨还幸河南宫西部泣黎大人茂鲜判走遣南部大人长孙嵩追讨大破之夏五月班赐诸官马牛羊各有差秋八月行幸汉南仍筑巡台冬十有二月慕容永遣使朝贡是岁皇子嗣生八年春正月帝南巡二月幸羖羊原赴白楼三月车驾西征侯吕邻部夏四月至苦水大破之五月还幸白楼慕容垂讨慕容永于长子六月车驾北巡永来告急遣陈留公元虔将军庾岳率骑五万东渡河救之破类拔部帅刘曜等徙其部落元虔等因屯秀容慕容垂遂围长子秋七月车驾临幸新坛庚寅宴群臣仍讲武先是卫辰子屈丐奔薛于部征之不送八月帝南征薛于部帅太悉佛于三城会其先出击曹覆帝乘虚屠其城获太悉佛子珍宝徙其民而还太悉佛闻之来赴不及遂奔姚兴九月还幸河南宫是岁姚苌死九年春三月帝北巡使东平公元仪屯田于河北五原至于棝阳塞外夏五月田于河东秋七月还幸河南宫冬十月蠕蠕社□等率部落西走是岁姚苌子兴僭立杀苻登慕容垂灭永十年春正月太悉佛自长安还岭北上郡以西皆应之夏五月幸盐池六月还幸河南宫秋七月慕容垂遣其子宝来寇五原造舟收谷帝遣右司马许谦征兵于姚兴东平公元仪徙据朔方八月帝亲治兵于河南九月进师临河筑台告津连旌沿河东西千里有余是时陈留公元虔五万骑在东以绝其左元仪五万骑在河北以承其后略阳公元遵七万骑塞其中山之路冬十月辛未宝烧船夜遁十一月己卯帝进军济河乙酉夕至参合陂丙戌大破之语在宝传生擒其陈留王绍鲁阳王倭奴桂林王道成济阴公尹国北地王世子锺葵安定王世子羊儿以下文武将吏数千人器甲辎重军资杂财十余万计于俘掳之中擢其才识者贾彝贾闰晁崇等与参谋议宪章故实班赏大臣将校各有差十有二月还幸云中之盛乐皇始元年春正月大搜于定襄之虎山因东幸善无北陂三月慕容垂来寇桑干川陈留公元虔先镇平城时征兵未集虔率麾下邀击失利死之垂遂至平城西北逾山结营闻帝将至乃筑城自守疾甚遂遁走死于上谷子宝匿丧而还至中山乃僭立夏六月癸酉遣将军王建等三军讨宝广□太守刘亢泥斩之徙其部落宝上谷太守慕容普邻捐郡奔走丁亥皇太后贺氏崩是月葬献明太后秋七月左司马许谦上书劝进尊号帝始建天子旌旗出入警跸于是改元八月庚寅治兵于东郊己亥大举讨慕容宝帝亲勒六军四十余万南出马邑逾于句注旌旗骆驿二千余里鼓行而前民屋皆震别诏将军封真等三军从东道出袭幽州围蓟九月戊午次阳曲乘西山临观晋阳命诸将引骑围□已而罢还宝并州牧辽西王农大惧将妻子弃城夜出东遁并州平初建台省置百官封公侯将军刺史太守尚书郎已下悉用文人帝初拓中原留心慰纳诸士大夫诣军门者无少长皆引入赐见存问周悉人得自尽苟有微能咸蒙叙用己未诏辅国将军奚牧略地晋川获慕容宝丹阳王买得等于平陶城冬十月乙酉车驾出井陉使冠军将军王建左军将军李栗五万骑先驱启行十有一月庚子朔帝至真定自常山以东守宰或捐城奔窜或稽颡军门唯中山邺信都三城不下别诏征东大将军东平公仪五万骑南攻邺冠军将军王建左军将军李栗等攻信都军之所行不得伤民桑枣戊午进军中山己未引骑围之帝谓诸将曰朕量宝不能出战必当凭城自守偷延日月急攻则伤士久守则费粮不如先平邺信都然后还取中山于计为便若移军远去宝必散众求食民间如此则人心离阻攻之易克诸将称善丁卯车驾幸鲁口城是岁司马昌明死子德宗僭立遣使朝贡吕光僭称天王号大凉遣使朝贡二年春正月己亥朔大飨群臣于鲁口慕容宝遣其左卫将军慕容腾寇博陵杀中山太守及高阳诸县令长抄掠租运是时信都未下庚申乃进军壬戌引骑围之其夜宝冀州刺史宜都王慕容凤逾城奔走归于中山癸亥宝辅国将军张骧护军将军徐超率将吏已下举城降宝闻帝幸信都乃趣博陵之深泽屯滹水遣弟贺驎寇杨城杀常山守兵三百余人宝悉出珍宝及宫人招募郡县群盗无赖者多应之二月己巳帝进幸杨城丁丑军于巨鹿之柏肆坞临滹水其夜宝悉众犯营燎及行宫兵人骇散帝惊起不及衣冠跣出击鼓俄而左右及中军将士稍稍来集帝设奇陈列烽营外纵骑冲之宝众大败斩首万余级擒其将军高长等四千余人戊寅宝走中山获其器仗辎重数十万计宝尚书闵亮秘书监崔逞太常孙沂殿中侍御史孟辅等并降降者相属赐拜职爵各有差平原徐超聚众反于畔城诏将军奚辱捕斩之并州守将封真率其种族与徒何为逆将攻刺史元延延讨平之是时柏肆之役远近流言贺兰部帅附力眷纥突邻部帅匿物尼纥奚部帅叱奴根聚党反于阴馆南安公元顺率军讨之不克死者数千诏安远将军庾岳万骑还讨叱奴根等灭之三月己酉车驾次于卢奴宝遣使求和请送元觚割常山以西奉国乞守中山以东帝许之已而宝背约辛亥车驾次中山命诸将围之是夜宝弟贺驎将妻子出走西山宝见贺驎走恐先据和龙壬子夜遂将其妻子及兄弟宗族数千骑北遁宝将李沈王次多张超贾归等来降遣将军长孙肥追之至范阳不及而还城内共立慕容普邻为主夏四月帝以军粮未继乃诏征东大将军东平公元仪罢邺围徙屯巨鹿积租杨城普邻出步卒六千余人伺间犯诸屯兵诏将军长孙肥等轻骑挑之帝以虎队五千横截其后斩首五千生掳七百人宥而遣之夏五月庚子大赏功臣帝以中山城内为普邻所□而大军迫之欲降无路乃密招喻之甲辰曜兵扬威以示城内命诸军罢围南徙以待其变甲寅以东平公元仪为骠骑大将军都督中外诸军事兖豫雍荆徐扬六州牧左丞相封卫王襄城公元题进封为王秋七月普邻遣乌丸张骧率五千余人出城求食寇常山之灵寿杀害吏民贺驎自丁零中入于骧军因其众复入中山杀普邻而自立帝还幸鲁口遣将军长孙肥一千骑袭中山入其郛而还八月丙寅朔帝自鲁口进军常山之九门时大疫人马牛多死帝问疫于诸将对曰在者纔十四五是时中山犹拒守而饥疫并臻群下咸思还北帝知其意因谓之曰斯固天命将若之何四海之人皆可与为国在吾所以抚之耳何恤乎无民群臣乃不敢复言遣抚军大将军略阳公元遵袭中山芟其禾入郛而还九月贺驎饥穷率三万余人出寇新市甲子晦帝进军讨之太史令晁崇奏曰不吉帝曰其义云何对曰昔纣以甲子亡兵家忌之帝曰纣以甲子亡周武不以甲子胜乎崇无以对冬十月丙寅帝进军新市贺驎退阻泒水依渐洳泽以自固甲戌帝临其营战于义台坞大破之斩首九千余级贺驎单马走西山遂奔邺慕容德杀之甲申其所署公卿尚书将吏士卒降者二万余人其将张骧李沈慕容文等先来降寻皆亡还是日复获之皆赦而不问获其所传皇帝玺绶图书府库珍宝簿列数万班赐功臣及将士各有差中山平乙酉襄城王题薨丁亥遣三万骑赴卫王仪将以攻邺是岁鲜卑秃发乌孤私署大单于西平王天兴元年春正月慕容德走保滑台仪克邺收其仓库诏赏将士各有差仪追德至于河不及而还庚子车驾自中山行幸常山之真定次赵郡之高邑遂幸于邺民有老不能自存者诏郡县赈恤之帝至邺巡登台榭遍览宫城将有定都之意乃置行台以龙骧将军日南公和跋为尚书与左丞贾彝率郎吏及兵五千人镇邺车驾自邺还中山所过存问百姓诏大军所经州郡复赀租一年除山东民租赋之半车驾将北还发卒万人治直道自望都铁关凿恒岭至代五百余里帝虑还后山东有变乃置行台于中山诏左丞相守尚书令卫王仪镇中山抚军大将军略阳公元遵镇渤海之合口右军将军尹国先督租于冀州闻帝将还谋反欲袭信都安南将军长孙嵩执送斩之辛酉车驾发自中山至于望都尧山徙山东六州民吏及徒何高丽杂裔三十六万百工伎巧十万余口以充京师车驾次于恒山之阳博陵渤海章武群盗并起略阳公元遵等讨平之广川太守贺卢杀冀州刺史王辅驱勒守兵抄掠阳平顿丘诸郡遂南渡河奔慕容德二月车驾自中山幸繁畤宫更选屯卫诏给内徙新民耕牛计口受田三月离石胡帅呼延铁西河胡帅张崇等聚党数千人叛诏安远将军庾岳讨平之渔阳群盗库官韬聚众反诏中坚将军伊谓讨之征左丞相卫王仪还京师诏略阳公遵代镇中山夏四月壬戌进遵封常山王南安公元顺进封毗陵王征卤将军历阳公穆崇为太尉安南将军巨鹿公长孙嵩为司徒帝祀天于西郊旗帜有加焉广平太守辽西公元意烈谋反于郡赐死原其妻子鄜城屠各董羌杏城卢水郝奴河东蜀薛榆氐帅苻兴各率其种内附六月丙子诏有司议定国号群臣曰昔周秦以前世居所生之土有国有家及王天下即承为号自汉以来罢侯置守时无世继其应运而起者皆不由尺土之资今国家万世相承启基云代臣等以为若取长远应以代为号诏曰昔朕远祖总御幽都控制遐国虽践王位未定九州逮于朕躬处百代之季天下分裂诸华之主民俗虽殊抚之在德故躬率六军扫平中土凶逆荡除遐迩率服宜仍先号以为魏焉布告天下咸知朕意秋七月迁都平城始营宫室建宗庙立社稷渔阳乌凡库官韬复聚党为寇诏冠军将军王建讨平之八月诏有司正封畿制郊甸端径术摽道里平五权较五量定五度遣使循行郡国举奏守宰不法者亲览察黜陟之九月乌九张骧子超收合亡命聚党二千余家据渤海之南皮自号征东大将军乌丸王抄掠诸郡诏将军庾岳讨之冬十月起天文殿十有一月辛亥诏尚书吏部郎中邓渊典官制立爵品定律吕协音乐仪曹郎中董谧撰郊庙社稷朝觐飨宴之仪三公郎中王德定律令申科禁太史令晁崇造浑仪考天象吏部尚书崔元伯总而裁之闰月左丞相骠骑大将军卫王仪及诸王公卿士诣阙上书曰臣等闻宸极居中则列宿齐其晷帝王顺天则群后仰其度伏惟陛下德协二仪道隆三五仁风被于四海盛化塞于大区泽及昆虫恩沾行苇讴歌所属八表归心军威所及如风靡草万姓颙颙咸思系命而躬履谦虚退身后己宸仪未彰衮服未御非所以上允皇天之意下副乐推之心宜光崇圣烈示轨宪于万世臣等谨昧死以闻帝三让乃许之十有二月己丑帝临天文殿太尉司徒进玺绶百官咸称万岁大赦改年追尊成帝已下及后号谥乐用皇始之舞诏百司议定行次尚书崔元伯等奏从土德服色尚黄数用五未祖辰腊牺牲用白五郊立气宣赞时令敬授民时行夏之正徙六州二十二郡守宰豪杰吏民二千家于代都　按礼志太祖登国元年即代王位于牛川西向设祭告天成礼天兴元年定都平城即皇帝位立坛兆告祭天地祝曰皇帝臣珪敢用元牡昭告于皇天后土之灵上天降命乃眷我祖宗世王幽都珪以不德纂戎前绪思宁黎元龚行天罚殪刘显屠卫辰平慕容定中夏群下劝进谓宜正位居尊以副天人之望珪以天时人谋不可久替谨命礼官择吉日受皇帝玺绶惟神祇其丕祚于魏室永绥四方事毕诏有司定行次正服色群臣奏以国家继黄帝之后宜为土德故神兽如牛牛土畜又黄星显曜其符也于是始从土德数用五服尚黄牺牲用白祀天之礼用周典以夏四月亲祀于西郊徽帜有加焉道武帝天赐六年冬十月壬申明元帝以齐王入即皇帝位按魏书明元帝本纪太宗明元皇帝讳嗣太祖长子也母曰刘贵人登国七年生于云中宫太祖晚有子闻而大悦乃大赦天下帝明睿宽毅非礼不动太祖甚奇之天兴六年封齐王拜相国加车骑大将军初帝母刘贵人赐死太祖告帝曰昔汉武帝将立其子而杀其母不令妇人后与国政使外家为乱汝当继统故吾远同汉武为长久之计帝素纯孝哀泣不能自胜太祖怒之帝还宫哀不自止日夜号泣太祖知而又召之帝欲入左右曰孝子事父小杖则受大杖避之今陛下怒盛入或不测陷帝于不义不如且出待怒解而进不晚也帝惧从之乃游行逃于外天赐六年冬十月清河王绍作逆太祖崩帝入诛绍壬申即皇帝位大赦改年为永兴元年追尊皇妣为宣穆皇后公卿大臣先罢归第不与朝政者悉复登用之诏南平公长孙嵩北新侯安同对理民讼简贤任能彝伦攸叙　按王洛儿传洛儿少善骑射太宗在东宫给事帐下侍从游猎夙夜无怠性谨愿未尝有过太宗尝猎于灅南乘冰而济冰没马洛儿投水奉太宗出岸水没洛儿殆将冻死太宗解衣以赐之自是恩宠日隆天赐末太宗出居于外洛儿晨夜侍卫无须臾违离恭勤发于至诚元绍之逆太宗左右唯洛儿与车路头而已昼居山岭夜还洛儿家洛儿邻人李道潜相奉给晨昏往复众庶颇知喜而相告绍闻收道斩之洛儿犹冒难往返京都通问于大臣大臣遂出奉迎百姓奔赴太宗还宫社稷获全洛儿有功焉太宗即位拜散骑常侍　按清河王绍传绍凶狠险悖不遵教训好轻游里巷劫剥行人斫射犬豕以为戏乐太祖尝怒之倒悬井中垂死乃出太宗常以义方责之遂与不协恒惧其为变而绍母夫人贺氏有谴太祖幽之于宫将杀之会日暮未决贺氏密告绍曰汝将何以救吾绍乃夜与帐下及宦者数人逾宫犯禁左右侍卫呼曰贼至太祖惊起求弓刀不获遂暴崩明日宫门至日中不开绍称诏召百寮于西宫端门前北面而立绍从门扇间谓群臣曰我有父亦有兄公卿欲从谁耶王公已下皆惊愕失色莫有对者良久南平公长孙嵩曰从王群臣乃知宫车晏驾而不审登遐之状唯阴平公元烈哭泣而去于是朝野凶凶人怀异志肥如侯贺护举烽于安阳城北故贺兰部人皆往赴之其余旧部亦率子弟招集族人往往相聚绍闻人情不安乃出布帛班赐王公以下上者数百匹下者十匹先是太宗在外闻变乃还潜于山中使人夜告北新侯安同众皆响应太宗至城西卫士执送绍于是赐绍母子死诛帐下阉官宫人为内应者十数人其先犯乘舆者群臣于城南都街生脔割而食之绍时年十六绍母即献明皇后妹也美而丽初太祖如贺兰部见而悦之告献明后请纳焉后曰不可此过美不善且已有夫太祖密令人杀其夫而纳之生绍终致大逆焉明元帝泰常八年冬十月壬申太武帝以泰平王即皇帝位按魏书太武帝本纪世祖太武皇帝讳焘太宗明元皇帝之长子也母曰杜贵嫔天赐五年生于东宫体貌异太祖奇而悦之曰成吾业者必此子也泰常七年四月封泰平王五月为监国太宗有疾命帝总摄百揆聪明大度意豁如也八年十月壬申即皇帝位大赦天下　按长孙嵩傅嵩听理万几太宗寝疾问后事于嵩嵩曰立长则顺以德则人服今长皇子贤而世嫡天所命也请立乃定策禁中于是诏世祖临朝监国嵩为佐辅世祖即位进爵北平王太武帝正平二年冬十月戊申文成帝以皇孙即皇帝位按魏书文成帝本纪高宗文成皇帝讳浚恭宗景穆皇帝之长子也母曰闾氏真君元年六月生于东宫帝少聪达世祖爱之常置左右号世嫡皇孙年五岁世祖北巡帝从在后逢虏帅桎一奴欲加其罚帝谓之曰奴今迈我汝宜释之帅奉命解缚世祖闻之曰此儿虽小欲以天子自处意奇之既长风格异常每有大政常参决可否正平二年十月戊申即皇帝位于永安前殿大赦改年　按源贺传贺拜殿中尚书南安王余为宗爱所杀也贺部勒禁兵静遏外内与南部尚书陆丽决议定策翼戴高宗令丽与刘尼驰诣苑中奉迎高宗贺守禁中为之内应俄而丽抱高宗单骑而至贺乃开门高宗即位社稷大安贺有力焉转征北将军加给事中以定策之勋进爵西平王　按刘尼传尼少壮健有膂力勇果善射世祖见而善之拜羽林中郎赐爵昌国子加振威将军宗爱既杀南安王余于东庙秘之惟尼知状尼劝爱立高宗爱自以负罪于景穆闻而惊曰君大痴人皇孙若立岂忘正平时事乎尼曰若尔今欲立谁爱曰待还宫擢诸王子贤者而立之尼惧其有变密以状告殿中尚书源贺贺时与尼俱典兵宿卫仍共南部尚书陆丽谋曰宗爱既立南安还复杀之今不能奉戴皇孙以顺民望社稷危矣将欲如何丽曰唯有密奉皇孙耳于是贺与尚书长孙曷侯严兵守卫尼与丽迎高宗于苑中丽抱高宗于马上入京城尼驰还东庙大呼曰宗爱杀南安王大逆不道皇孙已登大位有诏宿卫之士皆可还宫众咸唱万岁贺及曷侯登执宗爱贾周等勒兵而入奉高宗于宫门外入登永安殿以尼为内行长进爵建昌侯　按宗爱传宗爱不知其所由来以罪为阉人历碎职至中常侍正平元年正月世祖大会于江上班赏群臣以爱为秦郡公恭宗之监国也每事精察爱天性险暴行多非法恭宗每衔之给事仇尼道盛侍郎任平城等任事东宫微为权势世祖颇闻之二人与爱□不睦为惧道盛等案其事遂构告其罪诏斩道盛等于都街时世祖震怒恭宗遂以忧薨是后世祖追悼恭宗爱惧诛遂谋逆二年春世祖暴崩爱所为也尚书左仆射兰延侍中吴兴公和匹侍中太原公薛提等秘不发丧延匹二人议以高宗冲幼欲立长子征秦王翰置之秘室提以高宗有世嫡之重不可废所宜立而更求君延等犹豫未决爱知其谋始爱负罪于东宫而与吴王余素协乃密迎余自中宫便门入矫皇后令征延等以爱素贱弗之疑皆随之入爱先使阉竖三十人持仗于宫内及延等入以次收缚斩于殿堂执秦王翰杀之于永巷而立余余以爱为大司马大将军大师都督中外诸军事领中秘书封冯翊王爱既立余位居元辅录三省兼总戎禁坐召公卿权恣日甚内外惮之群情咸以为爱必有赵高阎乐之祸余疑之遂谋夺其权爱愤怒使小黄门贾周等夜杀余高宗立诛爱周等皆具五刑夷三族　按陆丽传丽少以忠谨入侍左右太武特亲昵之举动审慎而无愆失赐爵章安子稍迁南部尚书太武崩南安王余立既而为中常侍宗爱等所杀百寮忧惶莫知所立丽以高宗世嫡之重民望所系乃首建大义与殿中尚书长孙渴侯尚书源贺羽林郎刘尼奉迎高宗以苑中立之社稷获安丽之谋矣由是受心膂之任在朝者无出其右兴安初封平原王加抚军将军文成帝和平六年五月甲辰献文帝以皇太子即皇帝位按魏书献文帝本纪显祖献文皇帝讳弘高宗文成皇帝之长子也母曰李贵人兴光元年秋七月生于阴山之北太安二年二月立为皇太子聪睿机悟幼而有济民神武之规仁孝纯至礼敬师友和平六年夏五月甲辰即皇帝位大赦天下尊皇后曰皇太后　按顺阳公郁传郁桓帝之后也少忠正亢直初以羽林中郎内侍勤干有称高宗时位殿中尚书从高宗东巡临海以劳赐爵顺阳公高宗崩乙浑专权隔绝内外百官震恐计无所出郁率殿中卫士数百人从顺德门入欲诛浑浑惧逆出问郁曰君入何意郁曰不见天子群臣忧惧求见主上浑窘怖谓郁曰今大行在殡天子谅暗故未接百官诸君何疑遂奉显祖临朝献文帝皇兴五年八月丙午孝文帝以皇太子受内禅即皇帝位按魏书献文帝本纪皇兴五年六月丁未行幸河西秋七月丙寅遂至阴山八月丁亥车驾还宫帝雅薄时务常有遗世之心欲禅位于叔父京兆王子推群臣固请帝乃止丙午册命太子曰昔尧舜之禅天下也皆由其子不肖若丹朱商均能负荷者岂搜扬仄陋而授之哉尔虽冲弱有君人之表必能恢隆王道以济兆民今使太保建安王陆太尉源贺持节奉皇帝玺绶致位于尔躬其践升帝位克广洪业以光祖宗之烈使朕优游履道颐神养性可不善欤丁未诏曰朕承洪业运属太平淮岱率从四海清晏是以希心元古志存淡泊躬览万务则损颐神之和一日或旷政有淹滞之失但子有天下归尊于父父有天下传之于子今稽协灵运考会群心爰命储宫践升大位朕方优游恭己栖心浩然社稷乂安克广其业不亦善乎百官有司其祗奉嗣子以答天休宣布内咸使闻悉于是群公奏曰昔三皇之世淡泊无为故称皇是以汉高祖既称皇帝尊其父为太上皇明不统天下今皇帝幼冲万几大政犹宜陛下总之谨上尊号太上皇帝乃从之己酉太上皇帝徙御崇光宫采椽不斫土阶而已国之大事咸以闻　按孝文帝本纪高祖孝文皇帝讳宏显祖献文皇帝之长子母曰李夫人皇兴元年八月戊申生于平城紫宫神光照于室内天地氛氲和气充塞帝生而洁白有异姿襁褓岐嶷长而渊裕仁孝绰然有君人之表显祖尤爱异之三年夏六月辛未立为皇太子五年秋八月丙午即皇帝位于太华前殿大赦改元延兴　按任城王云传云年五岁恭宗崩号哭不绝声世祖闻之而呼抱之泣曰汝何知而有成人之意也显祖时拜都督中外诸军事延兴中显祖集群寮欲禅位于京兆王子推王公卿士莫敢先言云进曰陛下方隆太平临覆四海岂得上违宗庙下弃兆民父子相传其来久矣皇魏之兴未之有革皇储正统圣德夙章陛下必欲割捐尘务颐神清旷者冢副之寄宜绍宝历若欲舍储轻移宸极恐非先圣之意骇动人情又天下是祖宗之天下而陛下辄改神器上乖七庙之灵下长奸乱之道此是祸福所由愿深思慎之太尉源贺又进曰陛下今欲外选诸王而禅位于皇叔者臣恐春秋蒸尝昭穆有乱脱万世之后必有逆飨之讥深愿思任城之言东阳公元丕等进曰皇太子虽圣德夙彰然实冲幼陛下富于春秋始览几政普天景仰率土傒心欲隆独善不以万物为意其若宗庙何其若亿兆何显祖曰储宫正统受终文祖群公相之有何不可于是传位于高祖　按陆俟传俟长子为选部尚书显祖将禅位于京兆王子推任城王云陇西王源贺等□皆固谏抗言曰皇太子圣德承基四海属望不可横议干国之纪臣请刎颈殿庭有死无贰久之帝意乃解诏曰真臣也其能保吾子乎遂以为太保与太尉源贺持节奉皇帝玺绶传位于高祖　按源贺传显祖将传位于京兆王子推时贺都督诸军屯汉南乃驰传征贺贺既至乃命公卿议之贺正色固执不可即诏贺持节奉皇帝玺绶以授高祖　按赵黑传黑进爵河内公显祖将传位京兆王子推访诸群臣百官唯唯莫敢先言者唯源贺等词义正直不肯奉诏显祖怒变色复以问黑黑曰臣愚无识信情率意伏惟陛下春秋始富如日方中天下说其盛明万物怀其光景元元之心愿终万岁若圣性渊远欲颐神味道者臣黑以死奉戴皇太子不知其佗显祖默然良久遂传祚于高祖　按高允传显祖时有不豫以高祖冲幼欲立京兆王子推集诸大臣以次召问允进跪上前涕泣曰臣不敢多言以劳神听愿陛下上思宗庙托付之重追念周公抱成王之事显祖于是传位于高祖赐帛千匹以标忠亮孝文帝太和二十三年夏四月丁巳宣武帝以皇太子即皇帝位按魏书宣武帝本纪世宗宣武皇帝讳恪高祖孝文皇帝第二子母曰高夫人初梦为日所逐避于林下日化为龙绕己数匝寤而惊悸既而有娠太和七年闰四月生帝于平城宫二十一年正月丙申立为皇太子二十三年夏四月丁巳即皇帝位于鲁阳大赦天下帝居谅暗委政宰辅宣武帝延昌四年春正月丁巳孝明帝以皇太子即皇帝位按魏书孝明帝本纪肃宗孝明皇帝讳诩世宗宣武皇帝之第二子母曰胡充华永平三年三月丙戌帝生于宣光殿之东北有光照于庭中延昌元年十月乙亥立为皇太子四年春正月丁巳夜即皇帝位戊午大赦天下　按礼志延昌四年春正月丁巳夜世宗崩于式干殿侍中中书监太子少傅崔光侍中领军将军于忠与詹事王显中庶子侯纲奉迎肃宗于东宫入自万岁门至显扬殿哭踊久之乃复王显欲须明乃行即位之礼崔明谓显曰天位不可暂旷何待至明显曰须奏中宫光曰帝崩而太子立国之常典何须中宫令也光与于忠使小黄门曲集奏置兼官行事于是光兼太尉黄门郎元昭兼侍中显兼吏部尚书中庶子裴兼吏部郎中书舍人穆□兼谒者仆射光等请肃宗止哭立于东序于忠元昭扶肃宗西向哭十数声止服太子之服太尉光奉策进玺绶肃宗跽受服皇帝用衮冕服御太极前殿太尉光等降自西阶夜直群官于庭中北面稽首称万岁按崔光传延昌二年世宗幸东宫召光与黄门甄琛广阳王渊等□赐坐诏光曰卿是朕西台大臣今当为太子师傅光起拜固辞诏不许即命肃宗出从者十余人□以光为傅之意令肃宗拜光光又拜辞不当受太子拜复不蒙许肃宗遂南面再拜詹事王显启请从太子拜于是宫臣毕拜光北面立不敢答拜唯西面拜谢而出于是赐光绣彩一百匹琛渊等各有差寻授太子少傅三年迁右光禄大夫侍中监如故四年正月世宗夜崩光与侍中领军将军于忠迎肃宗于东宫安抚内外光有力焉帝崩后二日广平王怀扶疾入临以母弟之亲径至太极西庑哀恸禁内呼侍中黄门领军二卫云身欲上殿哭大行又须入见主上诸人皆愕然相视无敢抗对者光独攘衰振杖引汉光武初崩太尉赵□横剑当□推下亲王故事辞色甚厉闻者莫不称善壮光理义有据怀声泪俱止云侍中以古事裁我我不敢不服于是遂还频遣左右致谢孝明帝武泰元年夏四月戊戌孝庄帝以长乐王入即皇帝位按魏书孝庄帝本纪孝庄皇帝讳子攸彭城王勰之第三子母曰李妃肃宗初以勰有鲁阳翼卫之勋封武城县开国公幼侍肃宗书于禁内及长风神秀慧姿貌甚美拜中书侍郎城门校尉兼给事黄门侍郎雅为肃宗所亲待长直禁中迁散骑常侍御史中尉孝昌二年八月进封长乐王转侍中中军将军三年十月以兄彭城王劭事转为卫将军左光禄大夫中书监实见出也及武泰元年春二月肃宗崩大都督尔朱荣将向京师谋欲废立以帝家有忠勋且兼民望阴与帝通荣乃率众来赴夏四月丙申帝与兄弟夜北渡河丁酉会荣于河阳戊戌南济河即帝位以兄彭城王劭为无上王弟霸城公子正为始平王以荣为使持节侍中都督中外诸军事大将军尚书令领军将军领左右封太原王己亥百寮相率有司奉玺绂备法驾奉迎于河梁庚子车驾巡河西至陶渚荣以兵权在己遂有异志乃害灵太后及幼主次害无上王劭始平王子正又害丞相高阳王雍司空公元钦仪同三司元恒芝仪同三司东平王略广平王悌常山王卲北平王超任城王彝赵郡王敏中山王叔仁齐郡王温公卿已下二千余人列骑卫帝迁于便幕既而荣悔稽颡谢罪辛丑车驾入宫御太极殿诏曰太祖诞命应期龙飞燕代累世重光载隆帝绪冀欲阐兹洪业永在无穷岂图多难遘兹百六致使妖悖四起内外竞侵朝无恤政之臣野多怨酷之士实由女主专朝致兹颠覆孝明皇帝大情冲顺深存隐忍奄弃万国众用疑焉苟求胡出入守神器凡厥有心莫不解体太原王荣世抱忠孝攻格古今赴义晋阳大会河洛乃推翼朕躬应兹大命德谢少康道愧前绪猥以眇身君临万国如涉渊海罔知所济可大赦天下改武泰为建义元年从太原王督将军士普加五阶在京文官两阶武官三级复天下租役三年　按尔朱荣传荣进号征东将军都督并肆汾广恒云六军诸军事进为大都督寻属肃宗崩事出仓卒荣闻之大怒谓郑俨徐纥为之与元天穆等密叙称兵入匡朝廷讨定之乃抗表曰伏承大行皇帝背弃万方奉讳号踊五内摧剥仰寻诏旨实用惊惋今海内草草异口一言皆云大行皇帝鸩毒致祸臣等外听讼言内自造测去月二十五日圣体康愈至于二十六日奄忽升遐即事观望实有所惑且天子寝疾侍臣不离左右亲贵名医瞻仰患状面奉音旨亲承顾托岂容不豫初不召医崩弃曾无亲奉欲使天下不为怪愕四海不为丧气岂可得乎复皇后女生称为储两疑惑朝野虚行庆宥宗庙之灵见欺兆民之望已失使七百危于累卵社稷坠于一朝方选君婴孩之中寄治乳抱之日使奸竖专朝贼臣乱纪惟欲指影以行权假形而弄诏此则掩眼捕雀塞耳盗钟今秦陇尘飞赵魏雾合宝夤丑奴势逼豳雍葛荣就德凭陵河海楚兵吴卒密迩在郊古人有言邦之不臧邻之福也一旦闻此谁不窥窃惟大行皇帝圣德驭宇继体正君犹边烽迭举妖寇不灭况今从佞臣之计随亲戚之谈举潘嫔之女以诳百姓奉未言之儿而临四海欲使海内安乂愚臣所未闻也伏愿留圣善之慈回须臾之虑照臣忠诚录臣至款听臣赴阙预参大议问侍臣帝崩之由访禁旅不知之状以徐郑之徒付之司败雪同天之耻谢远近之怨然后更召宗亲推其年德声逼远迩改承宝祚则四海更苏百姓幸甚于是遂勒所统将赴京师灵太后甚惧诏以李神轨为大都督将于大行杜防荣抗表之始遣从子天光亲信奚毅及仓头王相入洛与从弟世隆密议废立天光乃见庄帝具论荣心帝许之天光等还北荣发晋阳犹疑所立乃以铜铸高祖及咸阳王禧等六王子孙像成者当奉为主惟庄帝独就师次河内重遣王相密来奉迎帝与兄彭城王劭弟始平王子正于高渚潜渡以赴之荣军将士咸称万岁于时武泰元年四月九日也十一日荣奉帝为主诏以荣为使持节侍中都督中外诸军事大将军开府兼尚书令领军将军领左右太原王食邑二万户十二日百官皆朝于行宫十三日荣惑武卫将军费穆之说乃引迎驾百官于行宫西北云欲祭天朝士既集列骑围绕责天下丧乱明帝卒崩之由云皆缘此等贪虐不相匡弼所致因纵兵乱害王公卿士皆敛手就戮死者千三百余人皇弟皇兄□亦见害灵太后少主其日暴崩荣遂有大志令御史赵元则造禅文遣数十人迁帝于河桥至夜四更中复奉帝南还营幕帝忧愤无计乃令人喻旨于荣曰帝王迭袭盛衰无常既属屯运四方瓦解将军仗义而起前无横陈此乃天意非人力也我本相投规存性命帝王重位岂敢妄希直是将军见逼权顺所请耳今玺运已移大命有在宜时即尊号将军必若推而不居存魏社稷亦任更择亲贤共相辅戴荣既有异图遂铸金为己像数四不成时幽州人刘灵助善卜占为荣所信言天时人事必不可尔荣亦精神恍惚不自支持久而方悟遂便愧悔于是献武王荣外兵参军司马子如等切谏陈不可之理荣曰愆误若是惟当以死谢朝廷今日安危之机计将何出献武王等曰未若还奉长乐以安天下于是还奉庄帝十四日舆驾入宫于时或云荣欲迁都晋阳或云欲肆兵大掠迭相惊恐人情骇震京邑士子不一存率皆逃窜无敢出者直卫空虚官守废旷荣闻之上书曰臣世荷蕃寄征讨累年奉忠王室存效死直以太后淫乱孝明暴崩遂率义兵扶立社稷陛下登祚之始人情未安大兵交际难可齐一诸王朝贵横死者众臣今粉躯不足塞往责以谢亡者然追荣褒德谓之不朽乞降天慈微申私责无上王请追尊帝号诸王刺史乞赠三司其位班三品请赠令仆五品之官各赠方伯六品已下及白民赠以镇郡诸死者无后听继即授封爵均其高下节级别科使恩洽存亡有慰生死诏曰览表不胜鲠塞朕德行无感致滋酷滥寻绎往事实切于怀可如所表自兹已后赠终叨滥庸人贱品动至大官为识者所不贵武定中齐文襄王始革其失追褒有典焉荣启帝遣使循城劳问于是人情遂安朝士逃亡者亦稍来归阙孝庄帝建义三年冬十月尔朱世隆奉长广王即皇帝位按魏书孝庄帝本纪建义三年九月辛卯天柱大将军尔朱荣上党王天穆自晋阳来朝戊戌帝杀荣天穆于光极殿是夜仆射尔朱世隆荣妻乡郡长公主率荣部曲焚西阳门出屯河阴己亥攻河桥据北中城南逼京邑冬十月癸卯朔封安南将军大鸿胪卿元宝炬为南阳王大宗正卿汝阳县开国公元修为平阳王通直散骑常侍龙骧将军新阳县开国伯元诞为昌乐王复通直散骑常侍琅邪县开国公李叔仁官爵仍为使持节大都督以讨世隆乙卯通直散骑常侍假平西将军都督李苗以火船焚河桥尔朱世隆退走壬申世隆停建兴之高都尔朱兆自晋阳来会之共推太原太守并州刺史长广王为主大赦所部号年建明普泛四汲　按东海王传东海王字华兴小字盆子性轻躁有膂力起家秘书郎稍迁通直散骑常侍庄帝初封长广王邑一千户出为太原太守行并州事尔朱荣之死也世隆等奔还并州与尔朱兆会于建兴乃推为主大赦所部号年建明按尔朱世隆传世隆字荣宗肃宗末为直斋转直寝后兼直合加前将军尔朱荣表请入朝灵太后恶之令世隆诣晋阳慰喻荣荣因欲留之世隆曰朝廷疑兄故令世隆来今若遂住便有内备非计之善者荣乃遣之荣举兵南出世隆遂遁走会荣于上党建义初除给事黄门侍郎庄帝即位特除侍中加散骑常侍庄帝之将图尔朱荣也或有榜世隆门以陈其状者世隆封以呈荣劝其不入荣自恃威强不以为意遂手毁密书唾地曰世隆无胆谁敢生心及荣死世隆奉荣妻烧西阳门率众夜走北攻河桥杀武卫将军奚毅率众还战大夏门外朝野震惧忧在不测庄帝遣前华阳太守段育慰喻世隆斩之以徇会李苗烧绝河梁世隆乃北遁建州刺史陆希质闭城拒守世隆攻克３３之尽杀城人以肆其忿及至长子与度律等共推长广王为主以世隆为开府仪同三司尚书令乐平郡王东海王建明二年春三月尔朱世隆奉广陵王即皇帝位按魏书前废帝本纪前废帝讳恭字修业广陵惠王羽之子也母曰王氏少端谨有志度长而好学事祖母嫡母以孝闻正始中袭爵延昌中拜通直散骑常侍神龟中进兼散骑常侍正光二年正常侍领给事黄门侍郎帝以元乂檀权遂称疾不起久之因托喑病五年执除金紫光禄大夫加散骑常侍建义元年除仪同三司王既绝言垂将一纪居于龙花寺无所交通永安末有白庄帝者言王不语将有异图民间游声又云有天子之气王惧祸逃匿上洛寻见追蹑执送京师拘禁多日以无状获免及庄帝崩尔朱世隆等以长广王□远又非人望所推以王潜嘿晦身有过人之量将谋废立恐实不语乃令王所亲申其意且兼迫胁王遂答曰天何言哉世隆等大悦春三月己巳世隆等奉王东郭之外行禅让之礼群臣上表曰否泰沿时殷忧启圣故六飞在御三石兴符伏惟陛下运属千龄智周万物独昭系象妙极天人宝历有归光宅攸属而将安独善不务兼济灵命徘徊幽明载伫伏愿时顺讴谣念兹宗祏用舍劳疾允答人神王答曰自量眇身是以让执然王公勤至不可拒违今敬承所陈惟愧弗堪负荷耳太尉公尔朱度律奉进玺绶衮冕之服乃就辂车百官侍卫入自建春云龙门升太极前殿群臣拜贺礼毕登阊阖门诏曰朕以寡薄抚临万邦思与亿兆同兹庆泰可大赦天下以魏为大魏改建明二年为普泰元年其税市及税盐之官可悉废之百杂之户贷赐民名官任仍旧天下调绢四百一匹内外文武普泛四阶合叙未定第者亦沾级除名免官者特复本资品封依旧颍川王尔朱兆彭城王尔朱仲远陇西王尔朱天光乐平王尔朱世隆常山王尔朱度律车骑大将军仪同三司齐献武王都督斛斯桩下军士普泛六级庚午诏曰朕以眇身临王公之上夕惕祗怀若履冰谷赖七庙之灵百辟忠诚之举庶免坠殁夫三皇称皇五帝云帝三代称王迭冲挹也自秦之末竞为皇帝忘负乘之深殃垂贪鄙于万叶予今称帝已为褒矣可普告令知前废帝普泰元年冬十月壬寅高欢奉安定王即皇帝位按魏书后废帝本纪后废帝讳朗字仲哲章武王融第三子也母曰程氏少称明悟永安二年为肆州鲁郡王后军府录事参军仪同开府司马元之建明二年正月戊子为冀州渤海太守为齐献武王起义兵将诛暴逆乃推戴之冬十月壬寅即皇帝位于信都城西升坛焚燎大赦称中兴元年后废帝中兴二年夏四月戊子出帝以平阳王即皇帝位按魏书出帝本纪出帝讳修字孝则广平武穆王怀之第三子也母李氏性沉厚少言好武事始封汝阳县开国公拜通直散骑侍郎转中书侍郎建义初除散骑常侍寻迁平东将军兼太常卿又为镇东将军宗正卿永安三年封平阳王普泰初转侍中镇东将军仪同三司兼尚书右仆射又加侍中尚书左仆射中兴二年夏四月安定王自以□远未允四海之心请逊大位齐献武王与百寮会议佥谓高祖不可无后乃共奉王戊子即帝位于东郭之外入自东阳云龙门御太极前殿群臣朝贺礼毕升阊阖门诏曰否泰相沿废兴互有元天无所隐精灵弗能谕大魏统干德渐区牢笼九服旁礡三光而上天降祸运踵多难礼乐崩沦宪章漂没赫赫宗周剪为戎寇肃肃清庙将成茂草外寇乘机肆其昏虐杀君害王刳剔海内竞其吞噬之意不识醉饱之心自书契以来未有若斯者已大丞相渤海王忠存本朝精贯白日爰举义旗志雪国耻故广阿之军貔虎夺气邺下之师金汤失险近者群凶相率实繁有徒驱天下之兵尽华戎之锐桴鼓暂交一朝荡灭元凶授首大憝斯擒扬□济河扫清伊洛士民安堵不失旧章社稷危而复安洪基毁而还构朕以托体宸极猥当乐推祗握宝图承兹大业得以眇身托于王公之上若涉渊罔识攸津思与兆民同兹嘉庆可大赦天下改中兴二年为太昌元年出帝永熙三年冬十月丙寅高欢奉孝静帝即皇帝位于洛阳是为东魏按魏书孝静帝本纪孝静皇帝讳善见清河文宣王亶之世子也母曰胡妃永熙三年拜通直散骑常侍八月为骠骑大将军开府仪同三司出帝既入关齐献武王奉迎不克乃与百寮会议推帝以奉肃宗之后时年十一冬十月丙寅即位于城东北大赦天下改永熙三年为天平元年文帝大统元年春正月戊申宇文泰奉即皇帝位于关中是为西魏按魏书文帝本纪阙　按京兆王愉传愉子宝炬轻躁薄行耽□酒色孝庄时特封南阳王从出帝没于关西宇文黑獭害出帝宝炬乃僭大号按周书文帝本纪魏永熙三年魏孝武帝崩太祖与群公定策尊立魏南阳王宝炬为嗣是为文皇帝按郑樵通志文皇帝讳宝炬孝文皇帝之孙京兆王愉之子也母曰杨氏帝正始初坐父愉罪兄弟皆幽宗正寺及宣武崩乃得雪正光中拜直阁将军时胡太后多嬖宠帝与明帝谋诛之事泄免官武泰中封邵县侯永安三年进封南阳王孝武即位拜太尉加侍中永熙二年进位太保开府尚书令三年孝武与高欢构难以帝为中军四面大都督及从入关拜太宰录尚书事孝武崩丞相略阳公宇文泰率群公卿士奉表劝进三让乃许焉大统元年春正月戊申皇帝即位于城西大赦改元追尊皇考为文景皇帝皇妣杨氏为皇后大统十七年三月废帝以皇太子即皇帝位
