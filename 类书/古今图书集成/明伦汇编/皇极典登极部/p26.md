<!-- { "loadSidebar": true } -->
武帝太清三年五月丙辰简文帝以皇太子即皇帝位按梁书简文帝本纪太宗简文皇帝讳纲字世缵小字六通高祖第三子昭明太子母弟也天监二年十月丁未生于显扬殿五年封晋安王食邑八千户八年为云麾将军领石头戍军事量置佐吏九年迁使持节都督南北兖青徐冀五州诸军事宣毅将军南兖州刺史十二年入为宣惠将军丹阳尹十三年出为使持节都督荆雍梁南北秦益宁七州诸军事南蛮校尉荆州刺史将军如故十四年徙为都督江州诸军事云麾将军江州刺史持节如故十七年征为西中郎将领石头戍军事寻复为宣惠将军丹阳尹加侍中普通元年出为使持节都督益宁雍梁南北秦沙七州诸军事益州刺史未拜改授云麾将军南徐州刺史四年徙为使持节都督雍梁南北秦四州郢州之竟陵司州之随郡诸军事平西将军宁蛮校尉雍州刺史五年进号安北将军七年权进都督荆益南梁三州诸军事是岁丁所生穆贵嫔丧上表陈解诏还摄本任中大通元年诏依先给鼓吹一部二年征为都督南扬徐二州诸军事骠骑将军扬州刺史三年四月乙巳昭明太子薨五月景申诏曰非至公无以主天下非博爱无以临四海所以尧舜克让惟德是与文王舍伯邑考而立武王格于上下光于四表今岱宗牢落天步艰难淳风犹郁黎民未乂自非克明克哲允武允文岂得荷神器之重嗣龙图之尊晋安王纲文义生知孝敬自然威惠外宣德行内敏群后归美率土宅心可立为皇太子七月乙亥临轩策拜以修缮东宫权居东府四年九月移还东宫太清三年五月景辰高祖崩辛巳即皇帝位诏曰朕以不造夙丁闵凶大行皇帝奄弃万国攀慕号□厝身靡所猥以寡德越居民上茕茕在疚罔知所托方赖藩辅社稷用安谨遵先旨顾命遗泽宜加亿兆可大赦天下简文帝大宝三年十一月丙子元帝以湘东王即皇帝位于江陵按梁书元帝本纪世祖孝元皇帝讳绎字世诚小字七符高祖第七子也天监七年八月丁巳生十三年封湘东郡王邑二千户初为宁远将军会稽太守入为侍中宣威将军丹阳尹普通七年出为使持节都督荆湘郢益宁南梁六州诸军事西中郎将荆州刺史中大通四年进号平西将军大同元年进号安西将军三年进号镇西将军五年入为安右将军护军将军领石头戍军事六年出为使持节都督江州诸军事镇南将军江州刺史太清元年徙为使持节都督荆雍湘司郢宁梁南北秦九州诸军事镇西将军荆州刺史三年三月侯景寇没京师四月太子舍人萧歆至江陵宣密诏以世祖为侍中假黄钺大都督中外诸军事司徒承制余如故是月世祖征兵于湘州湘州刺史河东王誉拒不遣十月景午遣世子方等帅众讨誉战所败死是月又遣镇兵将军鲍泉代讨誉九月丁卯雍州刺史岳阳王□举兵反来寇江陵世祖婴城拒守乙丑□将杜崱与其兄弟及杨混各率其众来降景寅□遁走鲍泉攻湘州不克又遣左卫将军王僧辩代将大宝元年世祖犹称太清四年正月辛亥朔左卫将军王僧辩获橘三十子共蒂以献二月甲戌衡阳内史周弘直表言凤皇见郡界夏五月辛未王僧辩克湘州斩河东王誉湘州平六月江夏王大款山阳王大成宜都王大封自信安间道来奔九月辛酉以前郢州刺史南平王恪为中卫将军尚书令开府仪同三司中抚军将军世子方诸为郢州刺史左卫将军王僧辩为领军将军改封大款为临川郡王大成为桂阳郡王大封为汝南郡王是月任约进寇西阳武昌遣左卫将军徐文盛右卫将军阴子春太子右卫率萧慧正巂州刺史席文献等下武昌拒约以中卫将军尚书令开府仪同三司南平王恪为荆州刺史镇武陵十一月甲子南平王恪侍中临川王大款桂阳王大成散骑常侍江安侯圆正侍中左卫将军张绾司徒左长史昙等府州国一千人奉笺曰窃以嵩岳既峻山川出云大国有蕃申甫惟翰岂非皇建斯极以位为宝圣教辨方□名与器是知太尉佐帝重华表黄玉之符司空相土伯禹降元珪之锡伏惟明公大王殿下命世应期挺生将圣忠为令德孝实天经地切应韩寄深旦奭五品斯训七政以齐志存社稷功济屯险外寇内侵枕戈泣血鲸鲵未扫投袂勤王能使游魂请盟以屈膝丑徒衔璧而詟气亲蕃外叛衅均吴楚义讨申威兵不血刃湘波自息非筑杜弢之垒岘山离贰不伐刘表之城九江致梗二别殊派纔命戈船底定灊霍溯流穷讨路绝窥窬寇兵侵界铁马雾合神规独运皆即枭悬翻同翅折遂修职贡梁汉合契肆犀利之兵巴汉俱下竭骁勇之阵南通五岭北出力原东裔不怨西戎即序可谓上流千里持戟百万天下之至贵四海之所推也今海水飞云昆山起燎魏文悲乐推之岁韩宣叹成礼之日阳台之下独有冠盖相趋梦水之傍尚致车舆结辙麰麦两穗出于南平之邦甘露泥枝降乎当阳之境野蚕自绩何谢欧丝闲田生稻宁殊雨粟莫非品物咸亨是称文明光大岂可徽号不彰于彝典明试不陈乎车服者哉昔晋郑入周尚作卿士萧曹佐汉且居相国宜崇兹盛礼显答群望恪等稽寻甲令博询惇史谨再拜上进位相国总百揆竹使符一别准恒仪杖金斧以剪逆暴乘玉辂而定社稷傍罗丽于日月贞明合于天地扶危翼治岂不休哉恪等不通大体自昧伏奏以闻世祖令答曰数锺阳九时惟百六鲸鲵未剪寤寐痛心周粤天官秦称相国东至于海西至于河南次朱鸢北渐元塞率兹小宰弘斯大德将何用继踪曲阜拟迹桓文终建一匡肃其五拜虽义属随时事无虚纪传称皆让象着鸣谦瞻言前典再怀哽恧十二月壬辰以定州刺史萧勃为镇南将军广州刺史遣护军将军尹悦巴州刺史王珣定州刺史杜多安帅众下武昌助徐文盛大宝二年世祖犹称太清五年二月己亥魏遣使来聘三月侯景悉兵西上会任约军闰四月景午景遣其将宋子仙任约袭郢州执刺史萧方诸戊申徐文盛阴子春等奔归王珣尹悦杜多安□降贼庚戌领军将军王僧辩帅众屯巴陵甲子景进寇巴陵五月癸未世祖遣游击将军胡僧佑信州刺史陆法和帅众下援巴陵任约败景遂遁走以王僧辩为征东将军开府仪同三司尚书令胡僧佑为领军将军陆法和为护军将军仍令僧辩率众军追景所至皆捷八月甲辰僧辩下次湓城辛亥以镇南将军湘州刺史萧方矩为中卫将军司空征南将军南平王恪进号征南大将军湘州刺史余如故九月己亥以征东将军开府仪同三司尚书令王僧辩为江州刺史余如故冬十月辛丑朔有紫云如车盖临江陵城是月太宗崩侍中征东将军开府仪同三司江州刺史尚书令长宁县侯王僧辩奉表曰众军薄伐涂次九水即日获临城县使人报称侯景弒逆皇帝贼害太子宗室在寇庭者□罹祸酷六军恸哭三辰改曜哀我皇极四海崩心我大梁纂尧构绪基商启祚太祖文皇帝徇齐作圣肇有六州高祖武皇帝聪明神武奄龛天下依日月而和四时履至尊而制六合丽正居贞大横固祉四叶相系三圣同基蠢尔凶渠遂凭天邑阊阖受白登之辱象魏致尧城之疑云扆承华一朝俱酷金桢玉干莫不同冤悠悠彼苍何其罔极臣闻丧君有君春秋之茂典以德以长先王之通训少康则牧众抚职祀夏所以配天平王则居正东迁宗周所以卜世汉光以能捕不道故景历重昌中宗以不违群议故江东可立俦今考古更无二谋伏惟陛下至孝通幽英武灵断当七九之厄而应千载之期启殷忧之明而居百王之会取威定霸崄阻艰难建社治兵载循古道家国之事一至于斯天祚大梁必将有主轩辕得姓存者二人高祖五王代实居长乘屈完而陈诸侯拜子武而服大辂功齐九有道济生民非奉圣明谁嗣下武臣闻日月贞明太阳不可以阙照天地贞观干道不可以久愓黄屋左纛本为亿兆而尊鸾辂龙章盖以郊禋而贵宝器存乎至重介石慎于易差黔首岂可少选无君宗祏岂可一日无主伏愿陛下扫地升中柴天改物事迫凶危运锺扰攘盖不劳宗正奉诏博士择时南面即可居尊西向无所让德四方既知有奉八百始可同期残寇潜居器藏社处干象既倾坤仪已覆斩莽輗车烧卓照市廓清函夏正为茔陵开雪宫闱庶存锺鼎彼季离离伊何可言陛下继明阐祚即宫旧楚左庙右社之制可以权宜五礼六乐之容岁时取备金芝九茎琼茅三脊要卫率职尉候相望坐庙堂以朝四裔登灵台而望云物禅梁甫而封泰山临东滨而礼日观然后与三事大夫更谋都鄙左瀍右涧夹雒可以为居抗殿疏龙惟王可以在镐何必勤勤建业也哉臣等不胜控款之至谨拜表以闻世祖奉讳大临三日百官缟素乃答曰孤以不德天降之灾枕戈饮胆扣心泣血风树之酷万始不追霜露之哀百忧总萃甫闻伯升之祸弥切仲谋之悲若封豕既歼长□即戮方欲追延陵之逸轨继子臧之高让岂资秋亭之坛安事繁阳之石侯景项籍也萧栋殷辛也赤泉未赏刘邦尚曰汉王白旗弗悬周发犹称太子飞龙之位孰谓可跻附凤之徒既闻来议辟公卿士其谕孤之志无忽司空南平王恪率宗室五千余人领军将军胡僧佑率群僚二百余人江州别驾张佚率吏民三百余人□奉笺劝进世祖固让十一月乙亥王僧辩又奉表曰紫宸旷位赤县无主百灵耸动万国回皇虽醉醒相扶同归景亳式歌且诵总赴唐郊犹惧陛下俯首然让德不嗣传车在道方慎宋昌之谋法驾已陈尚杜耿纯之劝岳牧翘首天民累息臣闻星回日薄击雷鞭电者之谓天岳立川流吐雾蒸云者之谓地苞天地之混成洞阴阳之不测而以裁成万物者其在圣人乎故云天地之大德曰生圣人之大宝曰位黄屋庙堂之下本非获己而居明镜四衢之□盖由应物取驯伏惟陛下稽古文思英雄特达比以周旦则文王之子方之放勋则帝挚之季千年旦暮可不在斯庭阙湮亡锺鼎沦覆嗣膺景历非陛下而谁岂可使赤眉更立盆子隗嚣托置高庙陛下方复从容高让用执谦光展其矫行伪书诬罔正朔见机而作断可识矣匪疑何上无待蓍龟日者公卿失驭祸缠霄极侯景凭陵奸臣互起率戎伐颖无处不然劝明诛晋侧足皆尔刁斗夜鸣烽火相照中朝人士相顾衔悲凉州义徒东望殒涕惵惵黔首将欲安归陛下英略纬天沈明内断横剑泣血枕戈尝胆农山圯下之策金匮玉鼎之谋莫不定算扆帷决胜千里击灵鼍之鼓而建翠华之旗驱六州之兵而总九伯之伐四方虽虞一战以霸斩其鲸鲵既章大戮荷校灭耳莫匪奸回史不绝书府无虚月自洞庭安波彭蠡底定文昭武穆芳若椒兰敌国降城和如亲戚九服同谋百道俱进国耻家怨计期就雪社稷不坠繄在圣明今也何时而申帝启之避凶危若此方陈泰伯之辞国有具臣谁敢奉诏天下者高祖之天下陛下者万国之欢心万国岂可无君高祖岂可废祀即日五星夜聚八风通吹云烟纷郁日月光华百官象物而动军政不戒而备飞舻巨舰竟水浮川铁马银鞍陵山跨谷英杰接踵忠勇相顾湛宗族以酬恩焚妻子以报主莫不覆楯衔威提斧击众风飞电耀志灭凶丑所待陛下昭告后土虔奉上帝广发明诏师出以名五行夕返六军晓进便当尽司寇之威穷蚩尤之伐执石赵而求玺斩姚秦而取锺修扫茔陵奉迎宗庙陛下岂得不仰存国计俯从民请汉宣嗣位之后即遣蒲类之军光武登极既竟始有长安之捷由此言之不无前准臣等或世受朝恩或身荷重遇同休等戚自国刑家苟有腹心敢以死夺不任慺慺之至谨重奉表以闻世祖答曰省示复具一二孤闻天生蒸民而树之以君所以对扬天休司牧黔首摄提合雒以前栗陆骊连之外书契不传无得称也自阪泉彰其武功丹陵表其文德有人民焉有社稷焉或歌谣所归或惟天所相孤遭家多难大耻未雪国贼则蚩尤弗剪同姓则有扈不宾卧而思之坐以待旦何以应宝历何以嗣龙图庶一戎既定罪人斯得祀夏配天方申来仪也是时巨寇尚存未欲即位而四方表劝前后相属乃下令曰大壮乘干明夷垂翼璇度亟移玉律屡徙四岳频遣劝进九棘比者表闻谯沛未复茔陵永远于居于处寤寐疚怀何心何颜抚兹归运自今表奏所由□断若有启疏可写此令施行是日贼司空东南道大行台刘神茂率仪同刘归义留异赴义奉表请降大宝三年世祖犹称太清六年正月甲戌世祖下令曰军国多虞戎旃未静青领虽炽黔首宜安时惟星鸟表年祥于东秩春纪宿龙歌岁取于南畯况三农务业尚看夭桃敷水四人有令犹及落杏飞花化俗移风常在所急劝耕且战弥须自许岂直燕垂寒谷积黍自温宁可堕此元苗坐□红粒不值燕颔空候蝉鸣可悉深耕溉种安堵复业无弃民力□分地利班勒州郡咸使遵承以智武将军南平内史王为吏部尚书二月王僧辩众军发自寻阳世祖驰檄告四方曰夫剥极生灾乃及龙战师贞终吉方制□豕岂不以侵阳荡薄源之者乱阶定龛艰难成之者忠义故羿浇灭于前莽卓诛于后是故使桓文之勋复兴于周代温陶之绩弥盛于金行粤若梁兴五十余载平一内德惠悠长仁育苍生义征不服左伊右瀍咸皆仰化浊泾清渭靡不向风建翠凤之旗则六龙骧首击灵鼍之鼓则百神警肃风牧方卲之贤卫霍辛赵之将羽林黄头之士虎贲缇骑之夫叱□则风云兴起鼓动则嵩华倒拔自桐柏以北孤竹以南碣石之前流沙之后延颈举踵交臂屈膝远人不敢牧马秦士不敢弯弓□和万邦平章百姓十尧九舜曷足云也贼臣侯景匈奴叛臣鸣镝余□悬弧空城本非国宝寿春畿要赏不逾月开海陵之仓赈常平之米檄九府之费锡三宫之钱冒干货贿不知纪极敢兴逆乱梗我王畿贼臣正德阻兵安忍日者结怨江芊远适单于简牍屡彰彭生之魂未弭聚敛无度景卿之诮已及为虎傅翼远相招致虔刘我生民离散我兄弟我是以董率□貔躬擐甲冑霜戈照日则晨离夺晖龙骑蔽野则平原掩色信与江水同流气与寒风俱愤凶丑畏威委命下吏乞活淮肥苟存徐兖涣汗既行丝纶爰被我是以班师凯归休牛息马贼犹不悛遂复矢流王屋兵躔象魏总章之观非复听讼之堂甘泉之宫永乖避暑之地坐召宪司卧制朝宰矫托天命伪作符书重增赋敛肆意裒剥生者逃窜死者暴尸道路以目庶僚钳口刑戮失衷爵赏由心老弱波流士女涂炭臧获之人五宗及赏缙绅之士三族见诛谷粟腾踊自相吞噬惵惵黔首路有衔索之哀蠢蠢黎民家有陨山之泣偃师南望无复储胥露寒河阳北临或有穹庐毡帐南山之竹未足言其愆西山之兔不足书其罪外监陈莹之至伏承先帝登遐宫车晏驾奉讳惊号五内摧裂州冤本毒无地容身景阻饥既甚民且狼顾遂侵轶我彭蠡凭陵我郡邑窃据我江夏掩袭我巴丘我是以义勇争先忠贞尽力斩馘凶渠不可称算沙同赤岸水若绛河任约泥首于安南化仁面缚于汉口子仙乞活于鄢郢希荣败绩于柴桑侯景奔窜十鼠争穴郭默清夷晋熙附义计穷力屈反杀后主毕原酆郇□离祸患凡蒋邢茅皆伏鈇锧是可忍也孰不可容莫府据有上流实惟分陕投袂荷戈志在毕命昔周依晋郑汉有虚牟彼惟末属犹能如此况联华日月天下不贱为臣为子兼国兼家者哉咸以义旗既建宜须总一共推莫府实用主盟粤以不佞谬董连率远惟国艰不遑宁处中权后劲龚行天罚提戈蒙险陨越以之天马千群长戟百万驱贲获之士资智勇之力大楚逾荆山浅源度彭蠡舳舻泛水以掎其南辎軿委输以冲其北华夷百濮赢粮影从雷震风骇直指建业按剑而叱江水为之倒流抽戈而挥皎日为之退舍方驾长驱百道俱入夷山殄谷充原蔽野挟辀曳牛之侣拔距磔石之夫骑则逐日追风弓则吟猿落雁捧昆仑而压卵倾渤海而灌荧如驷马之载鸿毛若奔牛之触鲁缟以此众战谁能御之脱复蜂虿若毒兽穷则斗谓山盖高则四郊多垒谓地盖远则三千弗违如彼怒蛙譬诸鼷鼠岂费万钧无劳百溢加以日临黄道兵起绛宫三门既启五将咸发举整整之旗扫亭亭之气故以临机密运非贼所解奉义而诛何罪不服今遣使持节大都督征东将军开府仪同三司江州刺史尚书令长宁县开国侯王僧辩率众十万直扫金陵鸣鼓聒天摐金振地朱旗夕建如赤城之霞起戈船夜动若沧海之奔流计其同恶不盈一旅君子在野小人比周荷校灭耳匪朝伊夕舂长狄之喉系郅支之颈今司寇明罚锧鈇所诛止侯景而已黎元何辜一无所问诸君或世树忠贞身荷宠爵羽仪鼎族书勋王府俯眉猾竖无由自效岂不下惭泉壤上愧皇天失忠与义难以自立想诚南风乃眷西顾因变立功转祸为福有能缚侯景及送首者封万户开国公绢布五万匹有能率动义众以应官军保全城邑不为贼用上赏方伯下赏剖符□裂山河以纡青紫昔由余入秦礼同卿佐日磾降汉且珥金貂必有其才何恤无位若执迷不反拒逆王师大军一临刑兹罔赦孟诸焚燎芝艾俱尽宣房河决玉石同沈信赏之科有如皎日黜陟之制事均白水檄布远近咸使知闻三月王僧辩等平侯景传其首于江陵戊子以贼平告明堂大社己丑王僧辩等又奉表曰众军以今月戊子总集建康贼景鸟伏兽穷频击频挫奸竭诈尽深沟自固臣等分勒武旅百道同趣突骑短兵犀函铁楯结队千群持戟百万止纣七步围项三重轰然大溃群凶四灭京师少长俱称万岁长安酒食于此价高九县云开六合清朗矧伊黔首谁不载跃伏惟陛下咀痛茹哀婴愤忍酷自紫庭绛阙烟尘四起壖垣好畤冀马云屯泣血治兵尝胆誓众而吴楚一家方与七国俱反管蔡流言又以三监作乱西凉义众阻强秦而不通并州遗民跨飞狐而见泯豺狼当路非止一人鲸鲵不枭倏焉五载英武克振怨耻□雪永寻霜露如何可言臣等辄依故实奉修社庙使者持节分告茔陵嗣后升遐龙輴未殡承华掩耀梓宫莫测□即随由备办礼具凶荒四海同哀六军袒哭圣情孝友理当感恸日者百司岳牧祈仰宸鉴以锡珪之功既归有道当璧之礼允属圣明而优诏谦冲窅然凝邈飞龙可跻而干爻在四帝阍云叫而阊阖未开讴歌再驰是用翘首所以越人固执熏丹穴以求君周民乐推逾岐山而事主汉王不即位无以贵功臣光武不止戈岂谓绍宗庙黄帝游于襄城尚访治民之道放勋入于姑射犹使□俎有归伊此傥来岂圣人所欲帝王所应不获已而然伏读玺书寻讽制旨顾怀物外未奉慈衷陛下日角龙颜之姿表于徇齐之日彤云素气之瑞基于应物之初博览则大哉无所与名深言则晔乎昭章之观忠为令德孝实动天加以英威茂略雄图武算指麾则丹浦不战顾盼则阪泉自荡地维绝而重纽天柱倾而更植凿河津于孟门百川复启补穹仪以五石万物再生纵陛下拂袗衣而游广成登揜山而去东土群臣安得仰诉兆庶何所归仁况郊祀配天罍篚礼旷斋宫清庙匏竹不陈仰望銮舆匪朝伊夕瞻言法驾载渴且饥岂可久稽众议有旷彝则旧郊既复函雒已平高奴栎阳宫馆虽毁浊河清渭佳气犹存□门有伉甘泉四敞土圭测景仙人承露斯盖九州之赤县六合之枢机博士捧图书而稍还太常定礼仪而已列岂得不扬清驾而赴名都具玉銮而游正寝昔东周既迁镐京遂其不复长安一乱郏洛永以为居夏后以万国朝诸侯文王以六州匡天下迹基百里剑杖三尺以残楚之地抗拒九戎一旅之师剪灭三叛坦然大定御辇东归解五牛于冀州秣六马于谯郡缅求前古其可得欤对扬天命何所让德有理存焉敢重所奏相国答曰省表复具一二群公卿士亿兆夷人咸以皇天眷命归运所属用集宝位于予一人文叔金吾之官事均往愿孟德征西之位且符前说今淮海长鲸虽云授首襄阳短狐未全革面太平玉烛尔乃议之辛卯宣猛将军朱买臣密害豫章嗣王栋及其二弟桥樛世祖志也四月乙巳益州刺史新除假黄钺太尉武陵王纪窃位于蜀改号天正元年世祖遣兼司空萧太祠部尚书乐子云拜谒茔陵修复社庙丁巳世祖令曰军容不入国国容不入军虽子产献捷戎服从事亚夫勿拜义止将兵今凶丑歼夷逆徒殄溃九有既截四海乂安汉官威仪方陈盛礼卫多君子寄是式瞻便可解严以时宣敕是月以东阳太守张彪为安东将军五月庚午司空南平王恪及宗室王侯大都督王僧辩等复拜表上尊号世祖犹固让不受庚辰以征南将军湘州刺史司空南平嗣王恪为镇东将军扬州刺史余如故甲申以尚书令征东将军开府仪同三司江州刺史王僧辩为司徒镇卫将军乙酉斩贼左仆射王伟尚书吕季略少卿周石珍舍人严亶于江陵市是日世祖令曰君子赦过着在周经圣人解网闻之汤令自猃狁孔炽长□荐食赤县阽危黔黎涂炭终宵不寐志在雪耻元恶稽诛本属侯景王伟是其心膂周石珍背负恩义今□烹诸鼎镬肆之市朝但比屯邅寇扰为岁已积衣冠旧贵被逼偷生猛士勋豪和光苟免凡诸恶侣谅非一族今特阐以王泽削以刑书自太清六年五月二十日昧爽以前咸使惟新是月魏遣太师潘洛辛等寇秦郡王僧辩遣杜崱帅众拒之以陈霸先为征北大将军开府仪同三司南徐州刺史是月魏遣使贺平侯景八月萧纪率巴蜀大众连舟东下遣护军陆法和屯巴峡以拒之兼通直散骑常侍聘魏使徐陵于邺奉表曰臣闻封唐有圣还承帝喾之家居代惟贤终纂高皇之祚无为称于革至治表于垂衣而拨乱反正非间前古至如金行重作源出东莞炎运犹昌枝分南顿岂得掩显姓于轩辕非才子于颛顼莫不时因多难俱继神宗者也伏惟陛下出震等于勋华明让同于旦奭握图执钺将在御天玉縢珠衡先彰元后神祇所命非惟太室之祥图画斯归何止尧门之瑞若夫大孝圣人之心中庸君子之德固以作训生民贻风多士一日二日研览万几允文允武包罗群艺拟兹三大宾是四门历试诸难咸熙庶绩斯无得而称也自无妄兴暴皇祚寖微封狶修蛇行灾中国灵心所宅下武其兴望紫极而长号瞻丹陵而殒恸家冤将报天赐黄鸟之旗国害宜诛神奉元狐之箓滕公拥树雄气方严张绣交兵风神弥勇忠诚贯于日月孝义感于冰霜如霆如雷如貔如虎前驱效命元恶斯歼既挂胆于西州方燃脐于东市蚩尤三冢宁谓严诛王莽千剸非云明罚邦畿济济还见隆平宗庙愔愔方承多福自氤氲浑沌之世骊连栗陆之君封起龙图文因鸟迹云师火帝非无战阵之风尧誓汤征咸用干戈之道星躔东井时破崤潼雷震南阳初平寻邑未有援三灵之已坠救四海之群飞赫赫明明龚行天罚如当今之盛者也于是卿云似盖晨映姚乡甘露如珠朝华景寝芝房感德咸出铜池蓂荚伺辰无劳银箭重以东渐元兔西逾白狼高柳生风扶桑盛日莫不编名属国归质鸿胪荒服来宾遐迩同福其文昭武穆跗萼也如彼天平地成功业也如此久应旁求掌固谘询天官斟酌系昌经营高邑宋王启霸非劳阳武之侯清跸无虞何事长安之邸正应扬銮旗以飨帝仰凤扆以承天历数在躬畴与为让去月二十日兼散骑常侍柳晖等至邺伏承圣旨谦冲为而勿宰或云泾阳未复函谷无泥旋驾金陵方膺天眷愚谓大庭少昊非有定居汉祖殷宗皆无恒宅登封岱岳犹置明堂巡狩章陵时行司隶何必西瞻虎据乃建王宫南望牛头方称天阙抑又闻之元圭既锡苍玉无陈乃棫朴之愆期非苞茅之不贡云和之瑟久废甘泉孤竹之管无闻方泽岂不惧欤伏愿陛下因百姓之心拯万邦之命岂可逡巡固让方求石户之农高谢君临徒引箕山之客未知上德之不德惟见圣人之不仁率土翘翘苍生何望昔苏季张仪违乡负俗尚复招三方以事赵请六国以尊秦况臣等显奉皇华亲承朝命珪璋特达通聘河阳貂珥雍容寻盟漳水加牢贬馆随势污隆瞻望乡关诚均休戚但轻生不造命与时乖忝一介之行人同三危之远摈承闲内殿事绝耿弇之恩封奏边城私等刘琨之哭不胜区区之至谨拜表以闻九月甲戌司空镇东将军扬州刺史南平王恪薨冬十月乙未前梁州刺史萧循自魏至于江陵以循为平北将军开府仪同三司戊申执湘州刺史王琳于殿内琳副将殷晏下狱死辛酉以子方略为湘州刺史庚戌林州长史陆纳及其将潘乌累等举兵反袭陷湘州是月四方征镇王公卿士复劝世祖即尊号犹谦让未许表三上乃从之承圣元年冬十一月丙子世祖即皇帝位于江陵诏曰夫树之以君司牧黔首帝尧之心岂贵黄屋诚弗获已而临□之朕皇祖太祖文皇帝积德岐梁化行江汉道映在田具瞻斯属皇考高祖武皇帝明□日月功格区宇应天从民惟睿作圣太宗简文皇帝地侔启诵方符文景外寇凭陵时难孔棘朕大拯横流克复宗社群公卿士百辟庶僚咸以皇灵眷命归运斯及天命不可以久淹宸极不可以久旷粤若前载宪章令范畏天之威算隆宝历用集神器于予一人昔虞夏商周年无嘉号汉魏晋宋因循以久朕虽云拨乱且非创业思得上系宗祧下惠亿兆可改太清六年为承圣元年逋租宿责□许弘贷孝子义孙可悉赐爵长徒□士特加原宥禁锢夺劳一皆旷荡是日世祖不升正殿公卿陪列而已　按王僧辩传僧辩为湘东王国左常侍迁竟陵太守号雄信将军属侯景反王命僧辩假节总督舟师一万兼粮馈赴援纔至京都宫城陷没天子蒙尘僧辩与柳仲礼兄弟及赵伯超等先屈膝于景然后入朝景悉收其军实而厚加绥抚未几遣僧辩归于竟陵于是倍道兼行西就世祖世祖承制以僧辩为领军将军及荆湘疑贰军师失律世祖又命僧辩及鲍泉统军讨之分给兵粮□日就道时僧辩以竟陵部下犹未尽来意欲待集然后上顿谓鲍泉曰我与君俱受命南讨而军容若此计将安之泉曰既禀庙算驱率骁勇事等沃雪何所多虑僧辩曰不然君之所言故是文士之常谈耳河东少有武干兵刃又强新破军师养锐待敌自非精兵一万不足以制之我竟陵甲士数经行阵已遣召之不久当及虽期日有限犹可重申欲与卿共入言之望相佐也泉曰成败之举系此一行迟速之宜终当仰听世祖性严忌微闻其言以为迁延不肯去稍已含怒及僧辩将入谓泉曰我先发言君可见系泉又许之及见世祖世祖迎问曰卿已办乎何日当发僧辩具对如向所言世祖大怒按剑厉声曰卿惮行邪因起入内泉震怖失色竟不敢言须臾遣左右数十人收僧辩既至谓曰卿拒命不行是欲同贼今唯有死耳僧辩对曰僧辩食禄既深忧责实重今日就戮岂敢怀恨但恨不见老母世祖因斫之中其左髀流血至地僧辩闷绝久之方苏即送付廷尉并收其子侄并皆系之会岳阳王军袭江陵人情骚扰未知其备世祖遣左右往狱问计于僧辩僧辩具陈方略登即赦为城内都督俄而岳阳奔退而鲍泉力不能□长沙世祖乃命僧辩代之数泉以十罪遣舍人罗重欢领斋仗三百人与僧辩俱发既至遣通泉云罗舍人被令送王竟陵来泉甚愕然顾左右曰得王竟陵助我经略贼不足平俄而重欢赍令书先入僧辩从斋仗继进泉方拂席坐而待之僧辩既入背泉而坐曰鲍郎卿有罪令旨使我□卿勿以故意见待因语重欢出令泉即下地□于□侧僧辩仍部分将帅并力攻围遂平湘土还复领军将军侯景浮江西寇军次夏首僧辩为大都督率巴州刺史淳于量定州刺史杜龛宜州刺史王琳郴州刺史裴之横等俱赴西阳军次巴陵闻郢州已没僧辩因据巴陵城世祖乃命罗州刺史徐嗣徽武州刺史杜崱并会僧辩于巴陵景既陷郢城兵众益广徒党甚锐将进寇荆州乃使伪仪同丁和统兵五千守江夏大将宋子仙前驱一万造巴陵景悉凶徒水步继进于是缘江戍逻望风请服贼拓逻至于隐矶僧辩悉上江渚米粮并沈公私船于水及贼前锋次江口僧辩乃分命众军乘城固守偃旗卧鼓安若无人翌日贼众济江轻骑至城下问城内是谁答曰是王领军贼曰语王领军事势如此何不早降僧辩使人答曰大军但向荆州此城自当非碍僧辩百口在人掌握岂得便降贼骑既去俄尔又来曰我王已至王领军何为不出与王相见邪僧辩不答顷之又执王珣等至于城下珣为书诱说城内景帅船舰并集北寺又分入港中登岸治道广设毡屋耀军城东陇上芟除草□开八道向城遣五千兔头肉薄苦攻城内同时鼓噪矢石雨下杀贼既多贼乃引退世祖又命平北将军胡僧佑率兵下援僧辩是日贼复攻巴陵水步十处鸣鼓吹唇肉薄斫上城上放木掷火爨礨石杀伤甚多午后贼退乃更起长栅绕城大列舸舰以楼船攻水城西南角又遣人渡洲岸引柯推虾蟆车填□引障车临城二日方止贼又于舰上竖木桔槔聚茅置火以烧水栅风势不利自焚而退既频战挫□贼帅任约又为陆法和所擒景乃烧营夜遁旋军夏首世祖策勋行赏以僧辩为征东将军开府仪同三司江州刺史封长宁县公于是世祖命僧辩即率巴陵诸军沿流讨景师次郢城步攻鲁山鲁山城主支化仁景之骑将也率其党力战众军大破之化仁乃降僧辩仍督诸军渡兵攻郢即入罗城宋子仙蚁聚金城拒守攻之未□子仙使其党时灵护率众三千开门出战僧辩又大破之生擒灵护斩首千级子仙众退据仓门带江阻险众军攻之频战不□景既闻鲁山已没郢镇复失罗城乃率余众倍道归建业子仙等困蹙计无所之乞输郢城身还就景僧辩伪许之命给船百艘以老其意子仙谓为信然浮舟将发僧辩命杜龛率精勇千人攀堞而上同时鼓噪掩至仓门水军主宋遥率楼船暗江四面云合子仙行战行走至于白杨浦乃大破之生擒子仙送江陵即率诸军进师九水贼伪仪同范希荣卢晖略尚据湓城及僧辩军至希荣等因挟江州刺史临城公弃城奔走世祖加僧辩侍中尚书令征东大将军给鼓吹一部仍令僧辩且顿江州须众军齐集得时更进顷之世祖命江州众军悉同大举僧辩乃表皇帝凶问告于江陵仍率大将百余人连名劝世祖即位将欲进军又重奉表虽未见从并蒙优答僧辩于是发自江州直指建业乃先命南兖州刺史侯瑱率锐卒轻舸袭南陵鹊头等戍至即□之先是陈霸先率众五万出自南江前军五千行至湓口霸先倜傥多谋策名盖僧辩僧辩畏之既至湓口与僧辩会于白茅洲登坛盟誓霸先为其文曰贼臣侯景逆天无状构造奸恶违背我恩义破掠我国家毒害我生民移毁我社庙我高祖武皇帝灵圣聪明光宅天下劬劳兆庶亭育万民如我考妣五十所载哀景以穷见归全景将戮之首置景要害之地崇景非次之荣我高祖于景何薄我百姓于景何怨而景长戟强弩陵蹙朝廷锯牙郊甸残食含灵刳肝斫趾不其快曝骨焚尸不谓为酷高祖菲食卑宫春秋九十屈志凝威愤终贼手大行皇帝温严恭默丕守鸿名于景何有复加忍毒皇枝襁抱已上缌功以还穷刀极俎既屠且鲙岂有率土之滨谓为王臣食人之禾饮人之水忍闻此痛而不悼心况臣僧辩臣霸先等荷称国藩湘东王臣绎泣血衔哀之寄摩顶至足之恩世受先朝之德身当将帅之任而不能沥胆抽肠共诛奸逆雪天地之痛报君父之仇则不可以□灵含识戴天履地今日相国至孝元感灵武斯发已破贼徒获其元帅止余景身尚在京邑臣僧辩与臣霸先协和将帅同心共契必诛凶竖尊奉相国嗣膺鸿业以主郊祭前途若有一功获一赏臣僧辩等不推己让物先身帅众则天地宗庙百神之灵共诛共责臣僧辩臣霸先同心共事不相欺负若有违戾明神殛之于是升坛歃血共读盟文皆泪下沾襟辞色慷慨及王师次于南洲贼帅侯子鉴等率步骑万余人于岸挑战又以鸼千艘并载土两边悉八十棹棹手皆越人去来趣袭捷过风电僧辩乃麾细船皆令退缩悉使大舰夹泊两岸贼谓水军欲退争出趋之众军乃棹大舰截其归路鼓噪大呼合战中江贼悉赴水僧辩即督诸军沿流而下进军于石头之斗城作连营以逼贼贼乃横岭上筑五城拒守侯景自出与王师大战于石头城北霸先谓僧辩曰丑逆游魂贯盈已稔逋诛送死欲为一决我众贼寡宜分其势即遣强弩二千张攻贼西面两城仍使结阵以当贼僧辩在后麾军而进复大破之卢晖略闻景战败以石头城降僧辩引军入据之景之退也北走朱方于是景散兵走告僧辩僧辩令众将入据台城其夜军人采梠失火烧太极殿及东西堂等时军人掳掠京邑剥剔士庶民为其执缚者袒衣不免尽驱逼居民以求购赎自石头至于东城缘淮号呼之声震响京邑于是百姓失望僧辩命侯瑱裴之横率精甲五千东入讨景僧辩收贼党王伟等二十余人送于江陵伪行台赵伯超自吴松江降于侯瑱瑱时送至僧辩僧辩谓伯超曰赵公卿荷国重恩遂复同逆今日之事将欲何如因命送江陵伯超既出僧辩顾坐客曰朝廷昔惟知有赵伯超耳岂识王僧辩社稷既倾为我所复人之兴废亦复何常宾客皆前称叹功德僧辩瞿然乃谬答曰此乃圣上之威德群帅之用命老夫虽滥居戎首何力之有焉于是逆寇悉平京都□定世祖即帝位以僧辩功进授镇卫将军司徒加班剑二十人改封永宁郡公食邑五千户侍中尚书令鼓吹并如故元帝承圣三年九月丙午敬帝以皇太子即皇帝位按梁书敬帝本纪敬皇帝讳方智字慧相小字法真世祖第九子也太清三年封兴梁侯承圣元年封晋安王邑二千户二年出为平南将军江州刺史三年十一月江陵陷太尉扬州刺史王僧辩司空南徐州刺史陈霸先定议以帝为太宰承制奉迎还京师四年二月癸丑至自寻阳入居朝堂以太尉王僧辩为中书监录尚书骠骑将军都督中外诸军事加司空陈霸先班剑三十人以豫州刺史侯瑱为江州刺史仪同三司湘州刺史萧循为太尉仪同三司广州刺史萧勃为司徒镇东将军张彪为郢州剌史三月齐遣其上党王高涣送贞阳侯萧渊明来主梁嗣至东关遣吴兴太守裴之横与战败绩之横死太尉王僧辩率众出屯姑孰四月司徒陆法和以郢州附于齐遣江州刺史侯瑱讨之七月辛丑王僧辩纳贞阳侯萧渊明自采石济江甲辰入于京师以帝为皇太子九月甲辰司空陈霸先举义袭杀王僧辩黜萧渊明景午帝即皇帝位绍泰元年冬十月己巳诏曰王室不造婴罹祸衅西都失守朝廷沦覆先帝梓宫播越非所王基倾弛率土罔戴朕以荒幼仍属艰难泣血枕戈志复雠逆大耻未雪夙宵鲠愤群公卿尹勉以大义越登寡暗嗣奉洪业顾惟夙心念不至此庶仰凭元灵傍资将相克清元恶谢冤陵寝今坠命载新宗祊更祀庆流亿兆岂予一人可改承圣四年为绍泰元年大赦天下内外文武赐位一等以贞阳侯渊明为司徒封建安郡公食邑三千户壬子以司空陈霸先为尚书令都督中外诸军事车骑将军扬南徐二州刺史司空如故　按王僧辩传僧辩进骠骑大将军中书监都督中外诸军事录尚书与陈霸先参谋讨伐时齐主高洋又欲纳贞阳侯渊明以为梁嗣因与僧辩书曰梁国不造祸难相仍侯景倾荡建业武陵弯弓巴汉卿志格元穹精贯白日戮力齐心芟夷逆丑凡在有情莫不嗟尚况我邻国缉事言前而西寇乘间复相掩袭梁主不能固守江陵殒身宗祏王师未及便已降败士民小大皆毕于寇乃眷南顾愤叹盈怀卿臣子之情念当鲠裂如闻权立枝子号令江陵年甫十余极为冲藐梁舋未已负荷谅难祭则卫君政由宁氏干弱枝强终古所忌朕以天下为家大道济物以梁国沦灭有怀旧好存亡拯坠义在今辰扶危嗣事非长伊德彼贞阳侯梁武犹子长沙之裔以年以望堪保金陵故置为梁主纳于彼国便诏上党王涣总摄群将扶送江表雷动风驰助扫冤逆清河王岳前救荆城军度安陆既不相及愤惋良深恐及西寇乘流复蹑江左今转次汉口与陆居士相会卿宜协我良规厉彼群帅部分舟舻迎接今王鸠勒劲勇并心一力西羌乌合本非勍寇直是湘东怯弱致此沦胥今者之师何往不□善建良图副朕所望也贞阳承齐遣送将届寿阳贞阳前后频与僧辩书论还国继统之意僧辩不纳及贞阳高涣至于东关散骑常侍裴之横率众拒战败绩僧辩因遂谋纳贞阳仍定君臣之礼启曰自秦兵寇陕臣便营赴援纔及下船荆城陷没即遣刘周入国具表丹诚左右勋豪初并同契周既多时不还人情疑阻比册降中使复遣诸处询谋物论参差未甚决定始得侯瑱信示西寇权景宣书令以真迹上呈观视将帅恣欲同泰若一朝仰违大国臣不辞灰粉悲梁祚永绝中兴伏愿陛下便事济江仰藉皇齐之威凭陛下至圣之略树君以长雪报可期社稷再辉死且非请狎别使曹冲驰表齐都续启事以闻伏迟拜奉在促贞阳答曰姜皓至枉示具公忠义之怀家国丧乱于今积年三后蒙尘四海腾沸天命元辅匡救本朝弘济艰难建武宗祏至于丘园板筑尚想来仪公室皇枝岂不虚迟闻孤还国理会高怀但近再命行人或不宣具公既询谋卿士访逮藩维沿溯往来理淹旬月使乎届止殊副所期便是再立我萧宗重兴我梁国亿兆黎庶咸蒙此恩社稷宗祧曾不相愧近军次东关频遣信裴之横处示其可否答对骄凶殊骇闻瞩上党王陈兵见卫欲叙安危无识之徒忽然逆战前旌未举即自披猖惊悼之情弥以伤恻上党王深自矜嗟不传首级更蒙封树饰棺厚殡务使优礼齐朝大德信感神明方仰藉皇威敬凭元宰讨逆贼于咸阳诛叛子于云梦同心□力克定邦家览所示权景宣书上流诸将本有忠略弃亲向雠庶当不尔防奸定乱终在于公今且顿东关更待来信未知水陆何处见迎夫建国立君布在方策入盟出质有自来矣若公之忠节上感苍旻群帅同谋必匪携贰则齐师反□义不陵江如致爽言誓以无克韬旗侧席迟复行人曹冲奉表齐都即押送也渭桥之下惟迟叙言汜水之阳预有号惧僧辩又重启曰员外常侍姜皓还奉敕伏具动止大齐仁义之风曲被邻国恤灾救难申此大猷皇家枝戚莫不荣荷江东冠冕俱知凭赖今歃不忘信信实由衷谨遣臣第七息显显所生刘并弟子世珍往彼充质仍遣左民尚书周弘正至历阳奉迎舻舳浮江俟一龙之渡清宫丹陛候六传之入万国倾心同荣晋文之反三善克宣方流宋昌之议国祚既隆社稷有奉则群臣竭节报厚施于大齐戮力展愚效忠诚于陛下今遣吏部尚书王通奉启以闻僧辩因求以敬帝为皇太子贞阳又答曰王尚书通至复枉示知欲遣贤弟世珍以表诚质具悉忧国之怀复以庭中玉树掌内明珠无累胸怀志在匡救岂非劬劳我社稷弘济我邦家惭叹之怀用忘兴寝晋安王东京贻厥之重西都继体之贤嗣守皇家宁非民望但世道丧乱宜立长君以其蒙孽难可承业成昭之德自古希俦冲质之危何代无此孤身当否运志不图生忽荷不世之恩仍致非常之举自惟虚薄兢惧已深若建承华本归皇胄心口相誓惟拟晋安如或虚言神明所殛览今所示深遂本怀戢慰之情无寄言象但公忧劳之重既□齐恩忠义之情复及梁贰华夷兆庶岂不怀风宗庙明灵岂不相感正尔回□仍向历阳所期质累便望来彼众军不渡已着盟书斯则大齐圣主之恩规上党英主之然诺得原失信终不为也惟迟相见使在不赊乡国非遥触目号咽僧辩使送质于邺贞阳求渡卫士三千僧辩虑其为变止受散卒千人而已并遣龙舟法驾往迎贞阳济江之日僧辩拥楫中流不敢就岸后乃同会于江宁浦贞阳既践伪位仍授僧辩大司马领太子太傅扬州牧余悉如故陈霸先时为司空南徐州刺史恶其□覆与诸将议因自京口举兵十万水陆俱至袭于建康于是水军到僧辩常处于石头城是日正视事军人已逾城北而入南门又驰白有兵来僧辩与其子頠遽走出合左右心腹尚数十人众军悉至僧辩计无所出乃据南门楼乞命拜请霸先因命纵火焚之方共頠下就执霸先曰我有何辜公欲与齐师赐讨又曰何意全无防备僧辩曰委公北门何谓无备尔夜斩之按陈书高祖本纪承圣三年进高祖位司空十一月西魏攻江陵高祖与王僧辩等进启江州请晋安王以太宰承制又遣长史谢哲奉笺劝进十二月晋安王至自寻阳入居朝堂给高祖班剑二十人四年五月齐送贞阳侯渊明还主社稷王僧辩纳之即位改元曰天成以晋安王为皇太子初齐之请纳贞阳也高祖以为不可遣使诣僧辩苦争之往返数四僧辩竟不从高祖居常愤叹密谓所亲曰武皇虽盘石之宗远布四海至于□雪雠耻宁济艰难唯孝元而已功业茂盛前代未闻我与王公俱受重寄语未绝音声犹在耳岂期一旦便有异图嗣主高祖之孙元皇之子海内属目天下宅心竟有何辜坐致废黜远求外国假立非次观其此情亦可知矣乃密具袍数千领及锦彩金银以为赏赐之具九月壬寅高祖召徐度侯安都周文育等谋之仍部列将士分赏金帛水陆俱进是夜发南徐州讨王僧辩甲辰高祖步军至石头前遣勇士自城北逾入时僧辩方视事外白有兵俄而兵自内出僧辩遽走与其第三子頠相遇俱出合左右尚数十人苦战高祖大兵寻至僧辩众寡不敌走登城南门楼高祖因风纵火僧辩穷迫乃就擒是夜缢僧辩及頠丙午贞阳侯逊位百僚奉晋安王上表劝进十月乙酉晋安王即位改承圣四年为绍泰元年
