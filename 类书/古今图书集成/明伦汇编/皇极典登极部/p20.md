<!-- { "loadSidebar": true } -->
少帝景平二年八月丁酉文帝以宜都王入即皇帝位按宋书文帝本纪太祖文皇帝讳义隆小字车儿武帝第三子也晋安帝义熙三年生于京口卢循之难上年四岁高祖使谘议参军刘粹辅上镇京城十一年封彭城县公高祖伐羌至彭城将进路板上行冠军将军留守晋朝加授使持节监徐兖青冀四州诸军事徐州刺史将军如故关中平定高祖还彭城又授监司州豫州之淮西兖州之陈留诸军事前将军司州刺史持节如故将镇洛阳仍改授都督荆益宁雍梁秦六州豫州之河南广平扬州之义成松滋四郡诸军事西中郎将荆州刺史持节如故永初元年封宜都王食邑三千户进督北秦并前七州进号镇西将军给鼓吹一部又进督湘州是岁入朝时年十四长七尺五寸傅涉经史善隶书景平二年七月中少帝废百官备法驾奉迎入奉皇统行台至江陵进玺绂侍中臣琇散骑常侍臣嶷之中书监尚书令护军将军建城县公臣亮左卫将军臣景仁给事中游击将军龙乡县侯臣隆越骑校尉都亭侯臣纲给事黄门侍郎臣孔璩之散骑侍郎臣刘思考员外散骑侍郎臣潘盛中书侍郎臣何尚之羽林监封阳县开国侯臣萧思话长兼尚书左丞德阳县侯臣孙康吏部郎中骑都尉臣张茂度仪曹郎中臣徐长琳仓部郎中臣庾俊之都官郎中臣袁洵等上表曰臣闻否泰相革数穷则变天道所以不卜世所以灵长乃者运距陵夷王室艰晦九服之命靡所适归高祖之业将坠于地赖基厚德深人神同奖社稷以宁有生获乂伏惟陛下君德自然圣明在御孝悌着于家邦风猷宣于蕃牧是以征祥杂沓符瑞辉宗庙神灵乃眷西顾万邦黎献望景托生臣等忝荷朝列豫充将命复集休明之运再睹太平之业行台至止瞻望城关不胜喜悦凫藻之情谨诣门拜表以闻上答曰皇运艰弊数锺屯夷仰惟崇基感寻国故永慕厥躬悲慨交集赖七百祚永股肱忠贤故能休否以泰天人式序猥以不德谬降大命顾己兢悸何以克堪□当暂归朝廷展哀陵寝并与贤彦申写所怀望体其心勿为辞费府州佐史并称臣请题榜诸门一依宫省上不许甲戌发江陵八月丙申车驾至京城丁酉谒初宁陵还于中堂即皇帝位丁酉大赦天下改景平二年为元嘉元年文武赐位二等逋租宿债勿复收　按徐羡之传羡之进位司空录尚书事少帝失德羡之等将谋废立而庐陵王义真轻动多过不任四海乃先废义真然后废帝时谢晦为领军以府舍内屋败应治悉移家人出宅聚将士于府内镇北将军南兖州刺史檀道济先朝旧将威服殿省但有兵众召使入朝告之以谋事将发道济入宿领军府中书舍人邢安泰潘盛为内应其日守关道济领兵居前羡之等继其后由东掖门云龙门入宿卫先受处分莫有动者先是帝于华林园为列肆亲自酤卖又开渎聚土以像破冈率左右唱呼引船为乐是夕寝于龙舟在天渊池兵士进杀二人又伤帝指扶帝出东阁收玺绶群臣拜辞卫送故太子宫迁于吴郡侍中程道惠劝立第五皇弟义恭羡之不许遣使杀义真于新安杀帝于吴县时为帝筑宫未成权居金昌亭帝突走出昌门追者以门关击之倒地然后加害太祖即祚进羡之司徒按通鉴纲目宋徐羡之傅亮谢晦废其主义符为营阳王侍中程道惠劝羡之等立南豫州刺史义恭羡之等以宜都王义隆素有令望乃称皇太后令数义符过恶废为营阳王以义隆纂承大统迁义符于吴使邢安泰就弒之义符多力突走出昌门追者以门关踣而弒之宜都王义隆至建康群臣迎拜于新亭徐羡之问傅亮曰王可方谁亮曰王文景以上人羡之曰必能明我赤心亮曰不然义隆谒初宁陵还止中堂百官奉玺绶义隆辞让数四乃受之遂即位大赦谒太庙复庐陵王先封迎其柩还建康以行荆州刺史谢晦为真晦将行问蔡廓曰吾其免乎廓曰卿受先帝顾命任以社稷废□立明义无不可但杀人二兄而以之北面挟震主之威据上流之重以古推今自免为难晦始惧不得去既发喜曰今得脱矣徐羡之等进位有差有司奏车驾依故事临华林园听讼诏曰政刑多所未悉可如先者二公推讯乃以王昙首王华为侍中竟陵王义宣镇石头羡之等欲遂以到彦之为雍州不许征为中领军委以戎政彦之自襄阳南下谢晦虑彦之不过己彦之至杨口步往江陵深布诚款晦亦厚自结纳由此大安文帝元嘉三十年夏四月己巳孝武帝以武陵王入即皇帝位按宋书孝武帝本纪世祖孝武皇帝讳骏字休龙小字道民文帝第三子也元嘉七年秋八月庚午生十二年立为武陵王食邑二千户十六年都督湘州诸军事征卤将军湘州刺史领石头戍事十七年迁使持节都督南豫豫司雍并五州诸军事南豫州刺史将军如故犹戍石头二十一年加督秦州进号抚军将军明年徙都督雍梁南北秦四州荆州之襄阳竟陵南陵顺阳新野随六郡诸军事宁蛮校尉雍州刺史持节将军如故自晋氏江左以来襄阳未有皇子重镇时太祖欲经略关河故有此授寻给鼓吹一部二十五年改授都督南兖徐兖青冀幽六州豫州之梁郡诸军事安北将军徐州刺史持节如故北镇彭城寻领兖州刺史始兴王浚为南兖州上解督南兖二十七年坐汝阳战败降号镇军将军又以拓跋南侵降为北中郎将二十八年进督南兖州南兖州刺史当镇山阳寻迁都督江州荆州之江夏豫州之西阳晋熙新蔡四郡诸军事南中郎将江州刺史持节如故时缘江蛮为寇太祖遣太子步兵校尉沈庆之等伐之使上总统众军三十年正月上出次西阳之五洲会元凶弒逆以上为征南将军加散骑常侍上率众入讨荆州刺史南谯王义宣雍州刺史臧质并举义兵四月辛酉上次溧洲癸亥冠军将军柳元景前锋至新亭修建营垒甲子贼劭亲率众攻元景大败退走丙寅上次江宁丁卯大将军江夏王义恭来奔奉表上尊号戊辰上至于新亭己巳即皇帝位大赦天下文武赐爵一等从军者二等赃污清议悉皆荡除高年鳏寡孤幼六疾不能自存人赐谷五斛逋租宿债勿复收长徒之身优量降宥崇改太祖号谥　按江夏王义恭传元嘉二十九年元凶肆逆世祖入讨义恭单马南奔世祖时在新林浦义恭既至上表劝世祖即位曰臣闻治乱无兆倚伏相因干灵降祸二凶极逆深酷巨痛终古未有陛下忠孝自天赫然电发投袂泣血四海顺轨是以诸侯云赴数均八百义奋之旅其会如林神祚明德有所底止而冲居或跃未登天祚非所以严重宗社绍延七百昔张武抗辞代王顺请耿纯陈款光武正位况今罪逆无亲恶盈衅满阻兵安忍戮善崇奸履地戴天毕命俄顷宜早定尊号以固社稷景平之季实惟乐推王室之乱天命有在故抱拜兆于压璧赤龙表于霄征伏惟大命无私远存家国七庙之灵近哀黔首涂炭之切时陟帝祚永慰群心臣负衅婴罚偷生天壤幸及宽政待罪有司敢以漏刻视息披露肝胆世祖即祚授使持节侍中都督扬南徐二州诸军事孝武帝大明八年闰五月庚申前废帝以皇太子即皇帝位按宋书前废帝本纪前废帝讳子业小字法师孝武帝长子也元嘉二十六年正月甲申生世祖镇寻阳子业留京邑三十年世祖入伐元凶被囚侍中下省将见害者数矣卒得无恙世祖践祚立为皇太子始未之东宫中庶子二率并入直永福省大明二年出东宫四年讲孝经于崇正殿七年加元服八年闰五月庚申世祖崩其日太子即皇帝位大赦天下六月辛未诏曰朕以眇身夙绍洪业敬御天威钦对灵命仰尊凝绪日鉴前图实可以拱默守成诒风长世而宝位告始万改属惟德弗明昧于大道思宣睿范引兹简恤可具询执事详访民隐凡曲令密文繁而作治关市僦税事施一时而奸吏舞文妄兴威福加以气纬舛元偏颇滋甚宜其宽徭轻宪以救民切御府诸署事不须广雕文篆刻无施于今悉宜并省以酬氓愿藩王货壹皆禁断外便具条以闻前废帝景和元年十二月丙寅明帝以湘东王入即皇帝位按宋书明帝本纪太宗明皇帝讳彧字休炳小字荣期文帝第十一子也元嘉十六年十月戊寅生二十五年封淮阳王食邑二千户二十九年改封湘东王元凶弒立以为骁骑将军加给事中世祖践祚为秘书监迁冠军将军南兰陵下邳二郡太守领石头戍事孝建元年徙为南彭城东海二郡太守将军如故镇京口其年征为中护军二年迁侍中领游击将军三年徙卫尉侍中如故又为左卫将军卫尉如故大明元年转中护军卫尉如故三年为都官尚书领游击将军卫尉如故七年迁领军将军八年出为使持节都督徐兖二州豫州之梁郡诸军事镇北将军徐州刺史给鼓吹一部其年征为侍中护军将军未拜复为领军将军侍中如故永光元年又出为使持节散骑常侍都督南豫豫司江四州扬州之宣城诸军事以将军南豫州刺史镇姑熟又徙为都督雍梁南北秦四州郢州之竟陵诸军事宁蛮校尉雍州刺史持节常侍将军如故未拜复本位寻以本号开府仪同三司废帝景和末上入朝被留停都废帝诛害宰辅杀戮大臣恒虑有图之者疑畏诸父并拘之殿内遇上无礼事在文诸王传遂收上付廷尉一宿被原将加祸害者前后非一既而害上意定明旦便应就祸上先已与腹心阮佃夫李道儿等密共合谋于时废帝左右常虑祸及人人有异志唯有直合将军宋越谭金童太一等数人为其腹心并虓虎有干力在殿省久众并畏服之故莫敢动是夕越等并外宿佃夫道儿因结寿寂之等殒废帝于后堂十一月二十九日夜也事定上未知所为建安王休仁便称臣奉引升西堂登御座召见诸大臣于时事起仓卒上失履跣至西堂犹着乌帽坐定休仁呼主衣以白帽代之令备羽仪虽未即位凡众事悉称令书施行己未司徒扬州刺史豫章王子尚山阴公主并赐死宋越谭金童太一谋反伏诛十二月庚申朔令书以司空东海王袆为中书监太尉镇军将军江州刺史晋安王子勋进号车骑将军开府仪同三司癸亥以新除骠骑大将军建安王休仁为司徒尚书令扬州刺史镇军将军开府仪同三司山阳王休佑进号骠骑大将军荆州刺史崇宪卫尉桂阳王休范为镇北将军南徐州刺史乙丑改封安陵王子绥为江夏王泰始元年冬十二月丙寅上即皇帝位诏曰高祖武皇帝德洞四瀛化绵九服太祖文皇帝以大明定基世祖孝武皇帝以下武宁乱日月所照梯山航海风雨所均削□袭带所以业固盛汉声溢隆周子业凶嚚自天忍悖成性人面兽心见于龆日反道败德着自比年其狎侮五常怠弃三正矫诬上天毒流下国实开辟所未有书契所未闻再罹遏密而无一日之哀齐斩在躬方深北里之乐虎难匣凭河必彰遂谋灭上宰穷舋逆之酷虐害国辅究孥戮之刑子鸾同生以昔憾殄殪敬猷兄弟以睚□歼夷征逼义阳将加屠脍陵辱戚藩槚楚妃主夺立左右窃子置储肆酗于朝宣淫于国事秽东陵行污飞走积舋罔极日月滋深比遂图犯元宫志窥题凑将肆枭獍之祸骋商顿之心又欲鸩毒崇宪虐加诸父事均宫阃声遍国都鸱枭小竖莫不宠昵朝廷忠诚必加戮挫收掩之旨虓虎结辙掠夺之使白刃相望百僚危气首领无有全地万姓崩心妻子不复相保所以鬼哭山鸣星钩血降神器殆于驭索景祚危于缀旒朕假寐凝忧泣血待旦虑大宋之基于焉而泯武文之业将坠于渊赖七庙之灵藉八百之庆巨猾斯殄鸿沴时褰皇纲绝而复纽天纬缺而更张猥以寡薄属承干统上缉三光之重俯顾庶民之艰业业兢兢若履冰谷思与亿兆同此维新可大赦天下改景和元年为泰始元年赐民爵二级鳏寡孤独不能自存者人谷五斛逋租宿债勿复收犯乡谕清议赃污淫盗并悉先除长徒之身特赐原遣亡官失爵禁锢旧劳一依旧典其□制谬封并皆刊削　按始安王休仁传时废帝狂悖无道诛害群公忌惮诸父并囚之殿内殴捶凌曳无复人理休仁及太宗山阳王休佑形体并肥壮帝乃以竹笼盛而称之以太宗尤肥号为猪王号休仁为杀王休佑为贼王以三王年长尤所畏惮故常录以自近不离左右东海王袆凡劣号为驴王桂阳王林范巴陵王休若年少故并得从容尝以木槽盛饭内诸杂食揽令和合掘地为坑□实之以泥水□太宗内坑中和槽食置前令太宗以口就槽中食用之为欢笑欲害太宗及休仁休佑前后以十数休仁多计数每以笑调佞谀悦故得推迁常于休仁前使左右淫逼休仁所生杨太妃左右并不得已顺命以至右卫将军刘道隆道隆欢以奉旨尽诸丑状时廷尉刘妾孕临月迎入后宫冀其生男欲立为太子太宗尝忤旨帝怒乃□之缚其手脚以杖贯手脚内使人檐付太官曰即日屠猪休仁笑谓帝曰猪今日未应死帝问其故休仁曰待皇太子生杀猪取其肝肺帝意乃解曰且付廷尉一宿出之帝将南游荆湘二州明旦欲杀诸父便发其夕太宗克定祸难殒帝于华林园休仁即日推崇太宗便执臣礼明帝泰豫元年四月庚子后废帝以皇太子即皇帝位按宋书后废帝本纪废帝讳昱字德融小字慧震明帝长子也大明七年正月辛丑生于卫尉府太宗诸子在孕皆以周易筮之即以所得之封为小字故帝字慧震其余皇子亦如此泰始二年立为皇太子三年始制太子改名昱安车乘象辂六年出东宫又制太子元正朝贺服衮冕九章衣泰豫元年四月己亥太宗崩庚子太子即皇帝位大赦天下按通鉴纲目泰豫元年夏四月宋王病笃以桂阳王休范为司空褚渊为护军将军刘□为右仆射与尚书令袁粲荆州刺史蔡兴宗郢州刺史沈攸之并受顾命渊素与萧道成善荐之诏以为右卫将军共掌机事宋主遂殂太子昱即位生十年矣粲等秉政后废帝元徽五年七月壬辰顺帝以安成王入即皇帝位按宋书顺帝本纪顺皇帝讳准字仲谋小字智观明帝第三子也泰始五年七月癸丑生七年封安成王食邑三千户仍拜抚军将军置佐史废帝即位为扬州刺史元徽二年进号车骑将军都督扬南豫二州诸军事给鼓吹一部刺史如故四年又进号骠骑大将军开府仪同三司班剑三十人都督刺史如故元徽五年七月戊子夜废帝殒奉迎王入居朝堂壬辰即皇帝位大赦天下赐文武位二等按南齐书太祖本纪太祖威名既重苍梧王昱深相猜忌几加大祸陈太妃骂之曰萧道成有功于国今若害之后谁复为汝着力者乃止太祖密谋废立五年七月戊子帝微行出北湖常单马先走羽仪禁卫随后追之于堤塘相蹈藉左右张互儿马坠湖帝怒取马置光明亭前自驰骑刺杀之因共屠割又于蛮冈赌跳际夕乃还仁寿殿东阿毡屋中寝语左右杨玉夫伺织女度报我时杀害无常人怀危惧玉夫与其党陈奉伯等二十五人同谋于毡屋中取千牛刀杀苍梧王称敕使厢下奏伎因将首出与王敬则敬则送太祖太祖夜从承明门乘常所骑赤马入殿内惊怖既知苍梧王死咸称万岁及太祖践阼号此马为龙骧将军世谓为龙骧赤明日太祖戎服出殿庭槐树下召四贵集议太祖谓刘秉曰丹阳国家重戚今日之事属有所归秉让不当太祖次让袁粲粲又不受太祖乃下议备法驾诣东城迎立顺帝于是长刀遮粲秉等各失色而去按通鉴纲目宋主昱自京口既平骄恣尤甚无日不出从者并执鋋矛逢无免者民间扰惧行人殆绝针椎凿锯不离左右一日不杀则惨然不乐殿省忧惶食息不保阮佃夫等谋因其出执而废之事觉被杀太后数训戒昱昱欲鸩之未果尝直入领军府道成昼卧裸袒昱令起立画腹为的引满将射之道成敛板曰老臣无罪乃更以箭射中其脐投弓大笑道成忧惧密与袁粲褚渊谋废立粲曰主上幼年微过易改伊霍之事非季世所行纵使功成亦终无全地渊默然功曹纪僧真言于道成曰今朝廷猖狂人不自保天下之望不在袁褚明公岂得坐受诛灭道成然之或劝道成奔广陵起兵青冀刺史刘善明曰宋氏将亡愚智共知公神武高世唯当静以待之因机奋发功业自定不可远去根本自贻猖蹶道成乃止越郡校尉王敬则潜自结于道成道成命敬则阴结昱左右杨玉夫杨万年陈奉伯等使伺机便至是昱乘露车与左右于台冈赌跳仍往青园尼寺晚至新安寺偷狗饮酒醉还玉夫万年刎其首奉伯袖之称敕开门出与敬则敬则驰诣领军府道成戎服乘马而出敬则等从入宫殿中闻昱已死咸称万岁道成以太后令召诸大臣入议道成谓刘秉曰此使君家事何以断之秉未答道成须□尽张目光如电秉曰尚书众事可以见付军旅处分一委领军道成让袁粲粲不敢当王敬则拔刃跳跃曰天下事皆应关萧公敢有开一言者血染敬则刃仍手取白纱帽加道成首令即位曰事须及热道成正色呵之褚渊曰非萧公无以了此道成乃下议迎立安成王秉出逢从弟韫问曰事当归兄邪曰已让领军矣韫拊膺曰兄肉中讵有血邪今年族矣遂以太后令数昱罪恶追废为苍梧王仪卫至东府门安成王令门者勿开以待袁司徒粲至乃入即位时年十一以道成为司空录尚书事骠骑大将军出镇东府刘秉为尚书令袁粲镇石头秉始谓尚书万几本以宗室居之则天下无变既而道成兼总军国布置心膂与夺自专褚渊素相凭附秉粲阁手仰成矣粲性冲静每有朝命常固辞不得已乃就职至是知萧道成有不臣之志阴欲图之即日受命
