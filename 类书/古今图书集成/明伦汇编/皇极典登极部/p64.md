<!-- { "loadSidebar": true } -->
武宗至大四年三月庚寅仁宗以皇太子即皇帝位按元史仁宗本纪仁宗讳爱育黎拔力八达顺宗次子武宗之弟也母曰兴圣太后弘吉剌氏至元二十二年三月丙子生大德九年冬十月成宗不豫中宫秉政诏帝与太后出居怀州十年冬十二月至怀州所过郡县供帐华侈悉令撤去严饬扈从毋扰于民且谕佥事王毅察而言之民皆感悦十一年春正月成宗崩时武宗为怀宁王总兵北边戊子帝与太后闻哀奔赴庚寅至卫辉经比干墓顾左右曰纣内荒于色毒痡四海比干谏纣刳其心遂失天下令祠比干于墓为后世劝至漳河值大风雪田叟有以盂粥进者近侍却不受帝曰昔汉光武尝为寇兵所迫食豆粥大丈夫不备尝艰阻往往不知稼穑艰难以致骄惰命取食之赐叟绫一匹慰遣之行次邯郸谕县官曰吾虑卫士不法胥吏科敛重为民困乃命王傅巡行察之二月辛亥至大都与太后入内哭尽哀复出居旧邸日朝夕入哭奠左丞相阿忽台等潜谋推皇后伯要真氏称制安西王阿难荅辅之时左丞相哈剌哈孙荅剌罕称疾守宿掖门凡三月密持其机阳许之夜遣人启帝曰怀宁王远不能猝至恐变生不测当先事而发三月丙寅帝率卫士入内召阿忽台等责以乱祖宗家法命执之鞫问辞服戊辰伏诛诸王阔阔出牙忽都等曰今罪人斯得太子实世祖之孙宜早正天位帝曰王何为出此言也彼恶人潜结宫壸构乱我家故诛之岂欲作威觊望神器耶怀宁王吾兄也正位为宜乃遣使迎武宗于北边五月乙丑帝与太后会武宗于上都甲申武宗即位六月癸巳诏立帝为皇太子受金宝十一月戊寅受玉册领中书省枢密院至大二年八月立尚书省诏太子兼尚书令戒饬百官有司振纪纲重名器夙夜以赴事功詹事院臣启金州献瑟瑟洞请遣使采之帝曰所宝惟贤瑟瑟何用焉若此者后勿复闻先是近侍言贾人有售美珠者帝曰吾服御雅不喜饰以珠玑生民膏血不可轻耗汝等当广进贤才以恭俭爱人相规不可以奢靡□财相导言者惭而退淮东宣慰使撒都献玉观音七宝帽顶宝带宝鞍却之戒谕如初四年春正月庚辰武宗崩三月庚寅即皇帝位于大明殿受诸王百官朝贺诏曰惟昔先帝事皇太后抚朕眇躬孝友天至由朕得托顺考遗体重以母弟之嫡加有削平内难之功于其践阼曾未逾月授以皇太子宝领中书令枢密使百揆机务听所总裁于今五年先帝奄弃天下勋戚元老咸谓大宝之承既有成命非与前圣宾天而始征集宗亲议所宜立者比当稽周汉晋唐故事正位宸极朕以国恤方新诚有未忍是用经时今则上奉皇太后勉进之命下徇诸王劝戴之勤三月十八日于大都大明殿即皇帝位凡尚书省误国之臣先已伏诛同恶之徒亦已放殛百司庶政悉归中书命丞相铁木迭儿平章政事李道复等从新拯治可大赦天下敢以赦前事相告言者罪以其罪诸衙门及近侍人等毋隔越中书奏事诸上书陈言者量加旌擢其侥幸献地土并山场□冶及中宝之人□禁止之诸王驸马经过州郡不得非理需索应和顾和买随即给价毋困我民　按王约传仁宗正位宸极欲用阴阳家言即位光天殿即东宫也约言于太保曲枢曰正名定分当御大内太保入奏遂即位于大明殿　按囊加歹传成宗崩昭圣元献太后与仁宗在怀州太后召囊加歹不怜吉歹脱因不花八思台等谕之曰今宫车晏驾皇后欲立安西王阿难荅尔等当毋忘世祖裕宗在天之灵尽力奉二皇子囊加歹顿首曰臣等虽碎身不能仰报两朝之恩愿效死力既至京师仁宗遣囊加歹与八恩台诣诸王秃剌议事宜时内外汹汹犹豫莫敢言囊加歹独赞秃剌定计先发归白仁宗意犹迟疑固问可否对曰事贵速成后将受制于人矣太后与仁宗意乃决内难既平仁宗监国命同知枢密院事武宗即位真拜同知枢密事阶资德大夫赐以七宝束带鞍辔衣甲弓矢黄金五十两以旌其定策之功寻授幵县万户府达鲁花赤仍同知枢密院事仁宗尝语近臣曰今春之事吾与太后疑不能主赖囊加歹一语而定吾闻周文王有姜太公囊加歹亦予家姜太公也其见称许如此仁宗延佑七年三月庚寅英宗以皇太子即皇帝位按元史英宗本纪英宗讳硕德八剌仁宗嫡子也母庄懿慈圣皇后弘吉剌氏以大德七年二月甲子生仁宗欲立为太子帝入谒太后固辞曰臣幼无能且有兄在宜立兄以臣辅之太后不许延佑三年十二月丁亥立为皇太子授金宝开府置官属监察御史段辅太子詹事郭贯等首请近贤人择师傅帝嘉纳之六年十月戊午受玉册诏命百司庶务必先启太子然后奏闻帝谓中书省臣曰至尊委我以天下事日夜寅畏惟恐弗堪卿等亦当洗心涤虑恪勤乃职勿有隳坏以贻君父忧七年春正月戊戌仁宗不豫帝忧形于色夜则焚香泣曰至尊以仁慈御天下庶绩顺成四海清晏今天降大厉不如罚殛我身使至尊永为民主辛丑仁宗崩帝哀毁过礼素服寝于地日歠一粥癸卯太阴犯斗甲辰太子太师铁木迭儿以太后命为右丞相丙午遣使分谳内外刑狱戊申赈通漷二州蒙古贫民汰知枢密院事四员禁巫祝日者交通宗戚大官二月壬午罢造永福寺赈大同丰州诸驿饥以江浙行省左丞相黑驴为中书平章政事丁巳修佛事戊午祭社稷建御容殿于永福寺汰富民窜名宿卫者给役蒙古诸驿己未命储粮于宣德开平和林诸仓以备赈贷供亿复以都水监隶中书辛丑太阴犯轩辕御女平章政事赤斤铁木儿御史大夫脱欢罢为集贤大学士壬戌太阴犯灵台甲子铁木迭儿阿散请捕逮四川行省平章政事赵世延赴京参议中书省事乞失监坐鬻官刑部以法当杖太后命笞之帝曰不可法者天下之公徇私而轻重之非示天下以公也卒正其罪丙寅以陕西行省平章政事赵世荣为中书平章政事江西行省右丞木八剌为中书右丞参知政事张思明为中书左丞中书左丞换住罢为岭北行省右丞丁卯太阴犯日星白云宗摄沈明仁为不法坐罪诏籍江南冒为白云僧者为民己巳修镇雷佛事于京城四门罢上都干元寺规运总管府庚午太阴犯斗辛未括民间系官山场河泊□冶庐舍壬申召陕西行台御史大夫荅失铁木儿赴阙以辽阳大同上都甘肃官牧羊马牛□给朔方民户仍给旷地屯种癸酉括勘崇祥院地其冒以官地献者追其直以民地献者归其主决开平重囚丙子定京城环卫更番法准五卫汉军岁例丁丑夺前中书平章政事李孟所受秦国公制命仍仆其先墓碑戊寅中书平章政事兀伯都剌罢为甘肃行省平章政事阿礼海牙罢为湖广行省平章政事铁木迭儿以前御史中丞杨朵儿只中书平章政事萧拜住违太后旨矫命杀之□籍其家徽政院使失列门以太后命请更朝官帝曰此岂除官时耶且先帝旧臣岂宜轻动俟予即位议于宗亲元老贤者任之邪者黜之可也司农卿完者不花言先帝以土田颁赐诸臣者宜悉归之官帝问曰所赐为谁对曰左丞相阿散所得为多帝曰予尝谕卿等当以公心辅弼卿于先朝尝请海泊之税以阿散奏而止今卿所言乃复私憾耳非公议也岂辅弼之道耶遂出完者不花为湖南宣慰使夺僧辇真吃剌思等所受司徒国公制仍销其印三月辛巳以中书礼部领教坊司壬午赈陈州嘉定州饥瓜哇遣使入贡戊子太阴犯酒旗上星荧惑犯进贤征诸王驸马流窜者给侍从遣就分邑庚寅帝即位诏曰洪惟太祖皇帝膺期抚运肇开帝业世祖皇帝神机睿略统一四海以圣继圣迨我先皇帝至仁厚德涵濡群生君临万国十年于兹以社稷之远图定天下之大本□谋宗亲授予册宝方春宫之与政遽昭考之宾天诸王贵戚元勋硕辅咸谓朕宜体先帝付托之重皇太后拥护之慈既深系于人心讵可虚于神器合辞劝进诚意交孚乃于三月十一日即皇帝位于大明殿大赦天下尊太后为太皇太后英宗至治三年九月癸巳泰定帝以晋王即皇帝位于龙居河按元史泰定帝本纪泰定皇帝讳也孙铁木儿显宗甘麻剌之长子裕宗之嫡孙也初世祖以第四子那木罕为北安王镇北边北安王薨显宗以长孙封晋王代之统领太祖四大斡耳朵及军马达达国土至元十三年十月二十九日帝生于晋邸大德六年晋王薨帝袭封是为嗣晋王仍镇北边成宗武宗仁宗之立咸与翊戴之谋有盟书焉王府内史倒剌沙得幸于帝常侦伺朝廷事机以其子哈散事丞相拜住且入宿卫久之哈散归言御史大夫铁失与拜住意相忤欲倾害之至治三年三月宣徽使探忒来王邸为倒剌沙言主上将不容于晋王汝盍思之于是倒剌沙与探忒深相要结八月二日晋王猎于秃剌之地铁失密遣斡罗思来告曰我与哈散也先铁木儿失秃儿谋已定事成推立王为皇帝又命斡罗思以其事告倒剌沙且言汝与马速忽知之勿令旭迈杰得闻也于是王命囚斡罗思遣别烈迷失等赴上都以逆谋告未至癸亥英宗南还驻跸南坡是夕铁失等矫杀拜住英宗遂遇弒于幄殿诸王按梯不花及也先铁木儿奉皇帝玺绶北迎帝于镇所癸巳即皇帝位于龙居河大赦天下诏曰薛禅皇帝可怜见嫡孙裕宗皇帝长子我仁慈甘麻剌爷爷根底封授晋王统领成吉思皇帝四个大斡耳朵及军马达达国土都付来依着薛禅皇帝圣旨小心谨慎但凡军马人民的不拣甚么勾当里遵守正道行来的上头数年之间百姓得安业在后完泽笃皇帝教我继承位次大斡耳朵里委付了来已委付了的大营盘看守着扶立了两个哥哥曲律皇帝普颜笃皇帝侄硕德八剌皇帝我累朝皇帝根底不谋异心不图位次依本分与国家出气力行来诸王哥哥兄弟每众百姓每也都理会的也者今我的侄皇帝生天了也么道迤南诸王大臣军士的诸王驸马臣僚达达百姓每众人商量着大位次不宜久虚惟我是薛禅皇帝嫡派裕宗皇帝长孙大位次里合坐地的体例有其余争立的哥哥兄弟也无有这般晏驾其间比及整治以来人心难测宜安抚百姓使天下人心得宁早就这里即位提说上头从着众人的心九月初四日于成吉思皇帝的大斡耳朵里大位次里坐了也交众百姓每心安的上头赦书行有泰定帝致和元年九月壬申文宗以怀王袭皇帝位按元史文宗本纪文宗讳图帖睦尔武宗之次子明宗之弟也母曰文献昭圣皇后唐兀氏大德三年武宗总兵北边帝以八年春正月癸亥生十一年武宗入继大统至大四年武宗崩传位于弟仁宗延佑三年丞相铁木迭儿等议立英宗为皇太子明宗以武宗长子乃出之居于朔漠及英宗即位铁木迭儿复为丞相怀私固宠构衅骨肉诸王大臣莫不自危至治元年五月中政使咬住告脱欢察儿等交通亲王于是出帝居于海南三年六月英宗在上都谓丞相拜住曰朕兄弟实相友爱曩以小人谮诉俾居远方当亟召还明正小人离间之罪未几铁失也先铁木儿等为逆而晋王遂立为皇帝改元泰定召帝于海南之琼州还至潭州复命止之居数月乃还京师十月封怀王赐黄金印二年正月又命出居建康以殊祥院使也先捏掌其卫士初晋王既为皇帝以内史倒剌沙为中书平章政事遂为丞相狡愎自用灾异数见而帝兄弟播越南北人心思之致和元年春大驾出畋柳林以疾还宫诸王满秃阿马剌台太常礼仪使哈海宗正扎鲁忽赤阔阔出等与佥枢密院事燕铁木儿谋曰今主上之疾日臻将往上都如有不讳吾党扈从者执诸王大臣杀之居大都者即缚大都省台官宣言太子已至正位宸极传檄守御诸关则大事济矣三月大驾至上都满秃阔阔出等扈从西安王阿剌忒纳失里居守燕铁木儿亦留大都时也先捏私至上都与倒剌沙等图弗利于帝乃遣宗正扎鲁忽赤雍古台迁帝居江陵七月庚午泰定皇帝崩于上都倒剌沙及梁王王禅辽王脱脱因结党害政人皆不平时燕铁木儿实掌大都枢密符印谋于西安王阿剌忒纳失里阴结勇士以图举义八月甲午黎明百官集兴圣宫燕铁木儿率阿剌铁木儿孛伦赤等十七人兵皆露刃号于众曰武宗皇帝有圣子二人孝友仁文天下正统当归之今尔一二臣敢紊邦纪有不顺者斩乃手缚平章政事乌伯都剌伯颜察儿分命勇士执中书左丞朵朵参知政事王士熙参议中书省事脱脱吴秉道侍御史铁木哥丘世杰治书侍御史脱欢太子詹事丞王恒等皆下之狱燕铁木儿与西安王阿剌忒纳失里共守内廷籍府库录符印召百官入内听命即遣前河南行省参知政事明里董阿前宣政使荅里麻失里驰驿迎帝于江陵密以意谕河南行省平章政事伯颜令简兵以备扈从是日前湖广行省左丞相别不花为中书左丞相太子詹事塔失海涯为中书平章政事前湖广行省右丞速速为中书左丞前陕西行省参知政事王不怜吉台为枢密副使与中书右丞赵世延同签枢密院事燕铁木儿翰林学士承旨亦列赤通政院使寒食分典机务调兵守御关要征诸卫兵屯京师下郡县造兵器出府库犒军士燕铁木儿直宿禁中达旦不寐一夕或再徙人莫知其处乙未以西安王令给宿卫京城军士钞有差调诸卫兵守居庸关及卢儿岭丙申遣左卫率使秃鲁将兵屯白马甸隆镇卫指挥使斡都蛮将兵屯泰和岭丁酉发中卫兵守迁民镇又遣撒里不花等往迎帝且令塔失帖木儿矫为使者自南来言帝已次近郊使民毋惊疑戊戌征宣靖王买奴诸王燕不花于山东己亥征兵辽阳明里董阿至汴梁执行省臣皆下之狱又收肃政廉访司万户府及郡县印庚子发宗仁卫兵增守迁民镇辛丑遣万户彻里帖木儿将兵屯河中壬寅河南行省以郡县阙人权署官摄其事癸卯燕铁木儿之弟撒敦子唐其势自上都来归河南行省杀平章曲烈右丞别铁木儿是日明里董阿等至江陵甲辰帝发江陵遣使召镇南王铁木儿不花威顺王宽彻不花湖广行省平章政事高昌王铁木儿补化来会执湖广行省左丞马合某送京师以别薛代之河南行省出府库金千两银四千两钞七万一千锭分给官吏将士又命有司造乘舆供张仪仗等物乙巳遣隆镇卫指挥使也速台儿将兵守碑楼口河南行省杀其参政脱孛台召陕西行台侍御史马札儿台及行省平章政事探马赤不至丙午诸王按浑察至京师遣前西台御史剌马黑巴等谕陕西丁未撒敦守居庸关唐其势屯古北口命河南行省造银符以给军士有功者戊申燕铁木儿又令乃马台矫为使者北来言周王整兵南行闻者皆悦帝命河南行省平章政事伯颜为本省左丞相河南行省遣前万户孛罗等将兵守潼关己酉诸王满秃阿马剌台宗正扎鲁忽赤阔阔出前河南行省平章政事买闾集贤侍读学士兀鲁思不花太常礼仪院使哈海赤等十八人同谋援大都事觉倒剌沙杀之庚戌帝至汴梁伯颜等扈从北行以前翰林学士承旨阿不海牙为河南行省平章政事发平滦民堑迁民镇以御辽东军辛亥以燕铁木儿知枢密院事亦列赤为御史中丞壬子阿速卫指挥使脱脱木儿帅其军自上都来归即命守古北口癸丑铸枢密分院印是日上都诸王及用事臣以兵分道犯京畿留辽王脱脱诸王孛罗帖木儿太师朵带左丞相倒剌沙知枢密院事铁木儿脱居守甲寅剌马黑巴等至陕西皆见杀乙卯脱脱木儿及上都诸王失剌平章政事乃马台詹事钦察战于宜兴斩钦察于阵禽乃马台送京师戮之失剌败走丙辰燕铁木儿奉法驾郊迎丁巳帝至京师入居大内责赤卫指挥使脱迭出自上都率其军来归命守古北口戊午以速速为中书平章政事前御史中丞曹立为中书右丞江浙行省参知政事张友谅为中书参知政事河南行省左丞相伯颜为御史大夫中书右丞赵世延为御史中丞己未以河南万户也速台儿同知枢密院事罢回回掌教哈的所上都梁王王禅右丞相塔失铁木儿太尉不花平章政事买闾御史大夫纽泽等兵次榆林升宜兴县为州隆镇卫指挥使黑汉谋附上都坐弃市籍其家九月庚申朔燕铁木儿督师居庸关遣撒敦以兵袭上都兵于榆林击败之追至怀来而还隆镇卫指挥使干都蛮以兵袭上都诸王灭里铁木儿脱木赤于陀罗台执之归于京师遣使即军中赐脱脱木儿等银各千两以分给军士有功者赐京师耆老七十人币帛命有司括马中书左丞相别不花言回回人哈哈的自至治间贷官钞违制别往番邦得宝货无算法当没官而倒剌沙私其种人不许今请籍其家从之燕铁木儿请释马合某从之陕西兵入河中府劫行用库钞万八千锭杀同知府事不伦秃壬戌遣使祭五岳四渎命速速宣谕中外曰昔在世祖以及列圣临御咸命中书省钢维百司总裁庶政凡钱谷铨选刑罚兴造罔不司之自今除枢密院御史台其余诸司及左右近侍敢有隔越中书奏请政务者以违制论监察御史其纠言之以高昌王铁木儿补化知枢密院事也先捏为宣徽使绐居庸关军士糗粮赐镇南王铁木儿不花等钞有差征五卫屯田兵赴京师安南国来贡方物赐上都将士来归者钞各有差枢密院臣言河南行省军列戍淮西距潼关河中不远湖广行省军唯平阳保定两万户号称精锐请发蕲黄戍军一万人及两万户军为三万命湖广参政郑昂霄万户脱脱木儿将之并黄河为营以便征遣从之召燕铁木儿赴阙上都诸王也先帖木儿平章秃满迭儿自辽东以兵入迁民镇诸王八剌马也先帖木儿以所部兵入管州杀掠吏民丙寅命造兵器江浙江西湖广三省六万事内郡四万事丁卯燕铁木儿率诸王大臣伏阙请早正大位以安天下帝固辞曰大兄在朔方朕敢紊天序乎燕铁木儿曰人心向背之机间不容发一或失之噬脐无及帝曰必不得已必明着朕意以示天下而后可赐西安王阿剌忒纳失里镇南王帖木儿不花威顺王宽彻不花宣靖王买奴等金各五十两银各五百两币各三十匹遣撒敦拒辽东兵于蓟州东流沙河元帅阿兀剌守居庸关上都军攻碑楼口指挥使也速台儿御之不克戊辰大司农明里董阿大都留守阔阔台并为中书平章政事募勇士从军遣使分行河间保定真定及河南等路括民马征鄢陵县河西军赴阙命襄阳万户杨克忠邓州万户孙节以兵守武关命海道万户府来年运米三百一十万石造金符八十己巳铸御宝成立行枢密院于汴梁以同知枢密院事也速台儿知行枢密院事将兵行视太行诸关西击河中潼关军以折迭弩分给守关军士上都诸王忽剌台等引兵犯崞州庚午命有司和市粟豆十六万五千石分给居庸等关军马遣军民守归峡诸隘辛未常服谒太庙云南孟定路土官来贡方物乌伯都剌铁木哥弃市朵朵王士熙伯颜察儿脱欢等各流于远州并籍其家同知枢密院事脱脱木儿与辽东秃满迭儿战于蓟州两家店壬申帝即位于大明殿受诸王百官朝贺大赦诏曰洪惟我太祖皇帝混一海宇爰立定制以一统绪宗亲各受分地勿敢妄生觊觎此不易之成规万世所共守者也世祖之后成宗武宗仁宗英宗以公天下之心以次相传宗王贵戚咸遵祖训至于晋邸具有盟书愿守藩服而与贼臣铁失也先帖木儿等潜通阴谋冒干宝位使英宗不幸罹于大故朕兄弟播越南北备历艰险临御之事岂获与闻朕以叔父之故顺承惟谨于今六年灾异迭见权臣倒剌沙乌伯都剌等专权自用□远勋旧废弃忠良变乱祖宗法度空府库以私其党类大行上宾利于立幼显握国柄用成其奸宗王大臣以宗社之重统绪之正协谋推戴属于眇躬朕以菲德宜俟大兄固让再三宗戚将相百僚耆老以为神器不可以久虚天下不可以无主周王辽隔朔漠民庶皇皇已及三月诚恳迫切朕故从其请谨俟大兄之至以遂朕固让之心已于致和元年九月十三日即皇帝位于大明殿其以致和元年为天历元年可大赦天下自九月十三日昧爽已前除谋杀祖父母父母妻妾杀夫奴婢杀主谋故杀人但犯强盗印造伪钞不赦外其余罪无轻重咸赦除之于戏朕岂有意于天下哉重念祖宗开创之艰恐隳大业是以勉徇舆情尚赖尔中外文武臣僚协心相予辑宁亿兆以成治功咨尔多方体予至意　按任速哥传泰定中倒剌沙用事天变数见速哥乃密与平章政事速速谋曰先帝之仇孤臣朝夕痛心而不能报者以未有善策也今吾思之武宗有子二人长子周王正统所属然远居朔方难以达意次子怀王人望所归而近在金陵易于传命若能同心推戴以图大计则先帝之仇可雪也速速深然之时燕帖木儿方佥枢密院事握兵柄二人深结纳之冬乃告以所谋燕帖木儿初闻之矍然因徐说之曰天下之事惟顺逆两涂以顺讨逆何患不克况公国家世臣与国同休戚今国难不恤他日有先我而谋者祸必及矣于是燕帖木儿许之致和元年怀王自金陵迁江陵俄而泰定帝崩倒剌沙逾月不立君物情汹汹速哥乃与速速从燕帖木儿奉豫王令率诸豪杰乘时奋义以八月四日执居守省臣发兵塞居庸诸关召文武百僚集阙下谕以翊戴大义遣使迎怀王于江陵怀王至京师群臣请正大统遂即皇帝位是为文宗论功行赏擢速哥为礼部尚书速哥辞曰臣曩备宿卫南坡之变不能勇效一死以报国士之知今日之举皆诸将相之力在臣未足赎罪又曷敢言功乎文宗慰勉之乃拜命而其他赏赉一无所受　按伯颜传致和元年七月泰定帝崩八月丞相燕铁木儿遣明里董阿迎立武宗子怀王于江陵道过河南使以谋密告伯颜伯颜叹曰此吾君之子也吾夙荷武皇厚恩委以心膂今爵位至此非觊万一为己富贵计大义所临曷敢愿望即集僚属明告以故于是会计仓廪府库谷粟金帛之数乘舆供御牢饩膳羞徒旅委积士马刍糒供亿之须以及赏赉犒劳之用靡不备至不足则檄州县募民折谕明年田租及贷商人货赀约倍息以偿又不足则邀东南常赋之经河南者辄止之以给其费征发民丁增置驿马补城橹浚濠池修战守之具严侥逻斥堠日被坚执锐与僚佐曹掾筹其便宜即遣蒙哥不花以其事驰告怀王又使罗里报燕铁木儿曰公尽力京师河南事我当自效伯颜别募勇士五千人以迎帝于南而躬勒兵以俟参政脱别台曰今蒙古军马与宿卫之士皆在上都而令探马赤军守诸隘吾恐此事之不可成也我等图保性命他何计哉伯颜不从其言其夜脱别台手刃欲杀伯颜为变伯颜觉遂拔剑杀之夺其所部军器收马千二百骑怀王命撒里不花拜伯颜河南行省左丞相怀王至河南伯颜属櫜鞬擐甲冑与百官父老导入咸俯伏称万岁即上前叩头劝进怀王解金铠御服宝刀及海东白鹘文豹赐伯颜明日扈从北行九月怀王即皇帝位是为文宗文宗天历二年春正月丙戌明宗以皇长子即皇帝位于漠北按元史明宗本纪明宗讳和世武宗长子也母曰仁献章圣皇后亦乞烈氏成宗大德三年命武宗抚军北边帝以四年十一月壬子生成宗崩十一年武宗入继大统立仁宗为皇太子命以次传于帝武宗崩仁宗立延佑三年春议建东宫时丞相铁木迭儿欲固位取宠乃议立英宗为皇太子又与太后幸臣识烈门谮帝于两宫浸润久之其计遂行于是封帝为周王出镇云南置常侍府官属以遥授中书左丞相秃忽鲁大司徒斡耳朵中政使尚家奴山北辽阳等路蒙古军万户孛罗翰林侍讲学士教化等□为常侍中卫亲军都指挥使唐兀兵部尚书赛罕八都鲁为中尉仍置谘议记室各二员遣就镇是年冬十一月帝次延安秃忽鲁尚家奴孛罗及武宗旧臣厘日沙不丁哈八儿秃等皆来会教化谋曰天下者我武皇之天下也出镇之事本非上意由左右构间致然请以其故白行省俾闻之朝廷庶可杜塞离间不然事变叵测遂与数骑驰去先是阿思罕为太师铁木迭儿夺其位出之为陕西行省丞相及教化等至即与平章政事塔察儿行台御史大夫脱里伯中丞脱欢悉发关中兵分道自潼关河中府入已而塔察儿脱欢袭杀阿思罕教化于河中帝遂西行至北边金山西北诸王察阿台等闻帝至咸率众来附帝至其部与定约束每岁冬居扎颜夏居斡罗斡察山春则命从者耕于野泥十余年间边境宁谧延佑七年仁宗崩英宗嗣立是岁夏四月丙寅子妥欢帖木尔生是为至正帝至治三年八月癸亥御史大夫铁失等弒英宗晋王也孙铁木儿自立为皇帝改元泰定五月遣使扈从皇后八不沙至自京师二年帝弟图帖睦尔以怀王出居于建康三年三月癸酉子懿璘质班生是为宁宗岁戊辰七月庚午泰定皇帝崩于上都倒剌沙专权自用逾月不立君朝野疑惧时佥枢密院事燕铁木儿留守京师遂谋举义八月甲午黎明召百官集兴圣宫兵皆露刃号于众曰武皇有圣子二人孝友仁文天下归心大统所在当迎立之不从者死乃缚平章乌伯都剌伯颜察儿以中书左丞朵朵参知政事王士熙等下于狱燕铁木儿与西安王阿剌忒纳失里固守内廷于是帝方远在沙漠猝未能至虑生他变乃迎帝弟怀王于江陵且宣言已遣使北迎帝以安众心复矫称帝所遣使者自北方来云周王从诸王兵整驾南辕旦夕即至矣丁巳怀王入京师群臣请正大统固让曰大兄在北以长以德当有天下必不得已当明以朕志播告中外九月壬申怀王即位是为文宗改元天历诏天下曰谨俟大兄之至以遂朕固让之心时倒剌沙在上都立泰定皇帝子为皇帝乃遣兵分道犯大都而梁王王禅右丞相荅失铁木儿御史大夫纽泽太尉不花等兵皆次于榆林燕帖木儿与其弟撒敦子唐其势等帅师与战屡败之上都兵皆溃十月辛丑齐王月鲁帖木儿元帅不花帖木儿以兵围上都倒剌沙乃奉皇帝宝出降两京道路始通于是文宗遣哈散及撒迪等相继来迎朔漠诸王皆劝帝南还京师遂发北边诸王察阿台沿边元帅朵烈捏万户买驴等咸帅师扈行旧臣孛罗尚家奴哈八儿秃皆从至金山岭北行省平章政事泼皮奉迎武宁王彻彻秃佥枢密院事帖木儿不花继至乃命孛罗如京师两京之民闻帝使者至欢呼鼓舞曰吾天子实自北来矣诸王旧臣争先迎谒所至成聚天历二年正月乙丑文宗复遣中书左丞跃里帖木儿来迎乙酉撒迪等至入见帝于行幄以文宗命劝进丙戌帝即位于和宁之北扈行诸王大臣咸入贺乃命撒迪遣人还报京师天历二年八月庚寅文宗复以皇太子袭皇帝位按元史明宗本纪天历二年正月丙戌帝即位于和宁之北扈行诸王大臣咸入贺乃命撒迪遣人还报京师二月文宗立奎章阁学士院于京师遣人以除目来奏帝并从之三月戊午朔次洁坚察罕之地辛酉文宗遣右丞相燕铁木儿奉皇帝宝来上御史中丞八即剌知枢密院事秃儿哈帖木儿等各率其属以从四月癸巳燕铁木儿见帝于行在率百官上皇帝宝帝嘉其勋拜太师复谕燕铁木儿等曰凡京师百官朕弟所用者并仍其旧卿等其以朕意谕之辛丑文宗立都督府于京师遣使来奏又以台宪官除目来上并从之癸卯遣使如京师卜日命中书左丞相铁木儿补化摄告即位于郊庙社稷遣武宁王彻彻秃及哈八儿秃立文宗为皇太子仍立詹事院五月乙亥次秃忽剌敕大都省臣铸皇太子宝时求太子故宝不知所在近侍伯不花言宝藏于上都行幄遣人至上都索之无所得乃命更铸之丁丑皇太子发京师镇南王帖木儿不花诸王也速斡即荅来不花朵来只班伯颜也不千驸马别阇里及扈卫百官悉从行七月丙子文宗受皇太子宝戊寅次小只之地壬午遣使诣京师八月乙酉朔次王忽察都之地丙戌皇太子入见是日宴皇太子及诸王大臣于行殿庚寅帝暴崩乙亥皇太子复即皇帝位　按文宗本纪天历二年夏四月癸卯明宗遣武宁王彻彻秃中书平章政事哈八儿秃来锡命立帝为皇太子五月丙子彻彻秃哈八儿秃至自行在所致立皇太子之命赐彻彻秃金五百两余有差改储庆使司为詹事院伯颜铁木儿补化及江南行台御史大夫阿儿思兰海牙江浙行省平章政事曹立并为太子詹事又除副詹事詹事丞及断事官家令司典宝典用典医等官丁丑帝发京师北迎明宗皇帝戊寅次于大口征诸王鼎八入朝庚辰次香水园六月丁亥朔明宗遣近侍马驹塔台别不花至丁酉铁木儿补化以旱乞避宰相位有旨谕之曰皇帝远居沙漠未能即至京师是以勉摄大位今亢阳为灾皆予阙失所致汝其勉修厥职祗修实政可以上答天变仍命驰奏于行在八月乙酉朔明宗次于王忽察都丙戌帝入见明宗宴帝及诸王大臣于行殿庚寅明宗崩帝入临哭尽哀燕铁木儿以明宗后之命奉皇帝宝授于帝遂还壬辰次孛罗察罕以伯颜为中书左丞相依前太保钦察台阿儿思兰海牙赵世廷并中书平章政事甘肃行省平章朵儿只为中书右丞中书参议阿荣太子詹事丞赵世安并中书参知政事前右丞相塔失铁木儿知枢密院事铁木儿补化及上都留守铁木儿脱并为御史大夫癸巳帝至上都乙未赐护守大行皇帝山陵官御史大夫孛罗等钞各有差焚四川伪造盐茶引丙申监察御史徐奭言天下不可一日无君神器不可一时而旷先皇帝奄弃臣庶已逾数日伏望圣上早正宸极以安亿兆之心实宗社无疆之福流诸王忽剌出于海南丁酉命阿荣赵世安提调通政院事一切给驿事皆关白然后给遣戊戌四川囊加台以指斥乘舆坐大不道弃市己亥帝复即位于上都大安阁大赦天下诏曰朕惟昔上天启我太祖皇帝肇造帝业列圣相承世祖皇帝既大一统即建储贰而我裕皇天不假年成宗入继纔十余载我皇考武宗归膺大宝克享天心志存不私以仁庙居东宫遂嗣宸极甫及英皇降割我家晋邸违盟构逆据有神器天示谴告竟陨厥身于是宗戚旧臣协谋以举义正名以讨罪揆诸统绪属在眇躬朕兴念大兄播迁朔漠以贤以长历数宜归力拒群言至于再四乃曰艰难之际天位久虚则众志弗固恐隳大业朕虽从请而临御秉初志之不移是以固让之诏始颁奉迎之使已遣寻命阿剌忒纳失里燕铁木儿奉皇帝宝玺远迓于途受宝即位之日即遣使授朕皇太子宝朕幸释重负实获素心乃率臣民北迎大驾而先皇帝跋涉山川蒙犯霜露道里辽远自春徂秋怀艰阻于历年望都邑而增慨徒御弗慎屡爽节宣信使往来相望于道路彼此思见交切于衷怀八月一日大驾次王忽察都朕欣瞻对之有期独兼程而先进相见之顷悲喜交集何数日之间而宫车弗驾国家多难遽至于斯念之痛心以夜继日诸王大臣以为祖宗基业之隆先帝付托之重天命所在诚不可违请即正位以安九有朕以先皇帝奄弃方新摧怛何忍衔哀辞对固请弥坚执谊伏阙者三日皆宗社大计乃以八月十五日即皇帝位于上都可大赦天下自天历二年八月十五日昧爽以前罪无轻重咸赦除之于戏戡定之余莫急乎与民休息丕变之道莫大乎使民知义亦惟尔中外大小之臣各究乃心以称朕意　按燕铁木儿传燕铁木儿钦察氏□兀儿第三子世系见土土哈传武宗镇朔方备宿卫十余年特爱幸之及即位拜正奉大夫同知宣徽院事皇庆元年袭左卫亲军都指挥使泰定二年加太仆卿三年迁同佥枢密院事致和元年进佥书枢密院事泰定帝崩于上都丞相倒剌沙专政宗室诸王脱脱王禅附之利于立幼燕铁木儿时总环卫事留大都自以身受武宗宠拔之恩其子宜纂大位而一居朔漠一处南陲实天之所置将以启之由是与公主察吉儿族党阿剌帖木儿及腹心之士孛伦赤剌剌等议以八月甲午昧爽率勇士纳秃鲁等入兴圣宫会集百官执中书平章乌伯都剌伯颜察儿兵皆露刃誓众曰祖宗正统属在武皇帝之子敢有不顺者斩众皆溃散遂捕奸党下狱而与西安王阿剌忒纳失里入守内庭分处腹心于枢密自东华门夹道重列军士使人传命往来其中以防漏泄即命前河南行省参知政事明里董阿前宣政院使荅剌麻失里乘驿迎文宗于中兴且令密以意喻河南行省平章伯颜选兵备扈从于是封府库拘百司印遣兵守诸要害推前湖广行省左丞相别不花为中书左丞相詹事塔失海涯为平章前湖广行省右丞速速为中书左丞前陕西行省参政王不怜吉台为枢密副使萧忙古仍为通政院使与中书右丞赵世延枢密同佥燕铁木儿通政院使寒食分典庶务贷在京寺观钞募死士买战马运京仓粟以饷守御士卒复遣使于各行省征发钱帛兵器当时有诸卫军无统属者又有谒选及罢退军官皆给之符牌以待调遣既受命未知所谢注目而立乃指使南向拜众皆愕然始知有定向矣燕铁木儿宿卫禁中夜则更迁无定居坐以待旦者将一月弟撒敦子唐其势时留上都密遣塔失帖木儿召之皆弃其妻子来归丁酉再遣撒里不花锁南班往中兴趣大驾早发令塔失帖木儿设为南使云诸王帖木儿不花宽彻普化湖广河南省臣及河南都万户合军扈驾旦夕且至民勿疑惧丁未命撒敦以兵守居庸关唐其势屯古北口戊申复令乃马台为北使称明宗从诸王兵整驾南辕中外乃安辛亥撒里不花至自中兴云乘舆已启涂诏拜燕铁木儿知枢密院事丙辰率百官备法驾郊迎丁巳文宗至京师入居大内己未上都王禅及太尉不花丞相塔失帖木儿平章买闾御史大夫纽泽等军次榆林九月庚申诏燕铁木儿帅师御之撒敦先驱至榆林西乘其未阵薄之北军大败甲子诏还都戊辰辽东平章秃满迭儿以兵犯迁民镇斩关以入遣撒敦往拒至蓟州东沙流河累战败之燕铁木儿以为扰攘之际不正大名不足以系天下之志与诸王大臣伏阙劝进文宗固辞曰大兄在朔方朕敢紊天序乎燕铁木儿曰人心向背之机间不容发一或失之噬脐无及文宗悟乃曰必不得已当明诏天下以着予退让之意而后可壬申文宗即位改元天历赦天下癸酉封燕铁木儿为太平王以太平路为其食邑甲戌加开府仪同三司上柱国录军国重事中书右丞相监修国史知枢密院事赐黄金五百两白金二千五百两钞一万锭金素织段色缯二千匹海东白鹘一青鹘二豹一平江官地五百顷即日诏将兵出蓟州拒秃满迭儿乙亥次三河而王禅等军已破居庸关遂进屯三冢丙子燕铁木儿蓐食倍道而还丁丑抵榆河关帝出都城将亲督战燕铁木儿单骑请见曰陛下出民心必惊凡剪寇事一以责臣愿陛下亟还宫以安黎庶文宗乃还明日丁丑阿速卫指挥使忽都不花塔海帖木儿同知太不花构变事觉械送京师斩以徇己卯与王禅前军遇于榆河北我师奋击败之追至红桥北王禅将枢密副使阿剌帖木儿指挥忽都帖木儿引兵会战阿剌帖木儿执戈入刺燕铁木儿侧身以刀格其戈就斫之中左臂部将和尚驰击忽都帖木儿亦中左臂二人骁将也敌为夺气遂却因据红桥两军阻水而阵命善射者射之遂退师于白浮南命知院也速荅儿八都儿亦讷思等分为三队张两翼以角之敌军败走辛巳敌军复合鏖战于白浮之野周旋驰突戈戟戛摩燕铁木儿手毙七人会日晡对垒而宿夜二鼓遣阿剌帖木儿孛伦赤岳来吉将精锐百骑鼓噪射其营敌众惊扰互自相击至旦始悟人马死伤无数明日天大雾获敌卒二人云王禅等脱身窜山谷矣癸未天清明王禅集散卒成列出山我师驻白浮西坚壁不动是夜又命撒敦潜军绕其后部曲八都儿压其前夹营吹铜角以震荡之敌不悟而乱自相挝击三鼓后乃西遁迟明追及昌平北斩首数千级降者万余人帝遣赐上尊谕旨曰丞相每战亲冒矢石脱有不虞其若宗社何自今后但凭高督战察将士之用命不用命者以赏罚之可也对曰臣以身先之为诸将法敢后者军法从事托之诸将万一失利悔将何及是日敌军再战再北王禅单骑亡命也速荅儿也不伦撒敦追之就命也速荅儿及佥院彻里帖木儿统卒三万守居庸关还至昌平南俄报古北口不守上都军掠石槽丙戌遣撒敦为先驱燕铁木儿以大军继其后至石槽敌军方炊掩其不备直蹂之大军并进追击四十里至牛头山擒驸马孛罗帖木儿平章蒙古荅失牙失帖木儿院使撒儿讨温等献俘阙下戮之各卫将士降者不可胜纪余兵奔窜夜遣撒敦袭之逐出古北口丁亥秃满迭儿及诸王也先帖木儿军陷通州将袭京师燕铁木儿急引军还十月己丑朔日将昏至通州乘其初至击之敌军狼狈走渡潞河庚寅夹河而军敌列植黍□衣以□衣然火为疑兵夜遁辛卯率师渡河追之癸巳驻檀子山之枣林也速帖木儿秃满迭儿合阳翟王太平国王朵罗台平章塔海军来斗士皆殊死战至晚唐其势陷阵杀太平死者蔽野余兵宵溃已而撒敦将轻兵要之弗及而还乙未上都诸王忽剌台指挥阿剌铁木儿安童入紫荆关犯良乡游骑逼南城燕铁木儿即率诸将兵循北山而西令脱衔系囊盛莝豆以饲马士行且食晨夜兼程至于卢沟河忽剌台闻之望风西走是日凯旋入自肃清门都人罗拜马首以谢更生之惠燕铁木儿曰此皆天子威灵吾何力焉入见帝大悦赐燕兴圣殿尽欢而罢赐太平王黄金印并降制书赐玉盘龙衣珠衣宝珠金腰带等物是日撒敦遣报秃满迭儿军复入古北口燕铁木儿遂以师赴之战于檀州南野败之东路蒙古万户哈剌那怀率麾下万人降余兵东溃秃满迭儿走还辽东获忽剌台阿剌帖木儿安童朵罗台塔海等戮之先是齐王月鲁帖木儿东路蒙古元帅不花帖木儿闻文宗即位乃起兵趋上都围之时上都屡败势蹙壬寅倒剌沙肉袒奉皇帝宝出请死齐王调兵护送至京师庚戌文宗御兴圣殿受皇帝宝下倒剌沙于狱两都平丁巳加燕铁木儿以荅剌罕之号使其世世子孙袭之仍赐珠衣二七宝束带一白金瓮一黄金瓶二海东白鹘一青鹘三白鹰一豹二十十二月置龙翊卫命领其事先是至治二年以钦察卫士多为千户所者凡三十五故分置左右二卫至是又折为龙翊卫二年立都督府以统左右钦察龙翊三卫哈剌鲁东路蒙古二万户府东路蒙古元帅府而以燕铁木儿兼统之寻升为大都督府燕铁木儿乞解相印还宿卫帝勉之曰卿已为省院惟未入台其听后命二月迁御史大夫依前开府仪同三司上柱国录军国重事太平王未几复拜中书右丞相监修国史知枢密院事领都督府龙翊侍卫亲军都指挥使司事就佩元降虎符依前开府仪同三司上柱国录军国重事荅剌罕太平王先是文宗以天下既定可行初志遣治书侍御史撒迪迎大兄明宗于漠北三月辛酉乃诏燕铁木儿护玺宝北上明宗嘉其功五月特拜开府仪同三司上柱国录军国重事中书右丞相监修国史大都督领龙翊亲军都指挥使事荅剌罕太平王六月加拜太师余如故从明宗南还八月朔明宗次王忽察都之地文宗以皇太子见庚寅明宗暴崩燕铁木儿以皇后命奉皇帝玺宝授文宗疾驱而还昼则率宿卫士以扈从夜则躬擐甲冑绕幄殿巡护癸巳达上都遂与诸王大臣陈劝复正大位己亥文宗复即位于上都至顺三年十月庚子宁宗以鄜王即皇帝位
