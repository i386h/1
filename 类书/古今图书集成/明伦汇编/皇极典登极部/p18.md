<!-- { "loadSidebar": true } -->
社稷固以四维是荷万邦攸赖者矣暨桓元僭逆倾荡四海公深秉大节灵武霆震弘济朕躬再造王室每惟勋德铭于厥心遂北清海岱南夷百越荆雍稽服庸岷顺轨克黜方难式遏寇虐及阿衡王猷班序内外仰兴绝风傍嗣逸业秉礼以整俗遵王以垂训声教远被无思不洽爰暨木居海处之首被发雕题之长莫不忘其陋险九译来庭此盖播诸徽策靡究其详者也曩者永嘉不纲诸夏幅裂终古帝居沦胥群寇永言园陵率土同慕公明发遐慨抚机电征亲董侯伯棱威致讨旗旝首涂则八表响震偏师先路则多垒云彻旧都载清五陵复礼百城屈膝千落影从自篇籍所载生民以来勋德懋功未有若此之盛者也昔周吕佐睿圣之主因三分之形把旄仗钺一时指麾皆大启疆宇跨州兼国其在桓文方兹犹俭然亦显被宠章光锡殊品况乃独绝百代顾邈前烈者哉朕每弘鉴古训思遵令图以公深秉冲挹用阙大礼天人引领于兹历载况今禹迹齐轨九隩同文司勋抗策普天增伫遂公高挹大愆国章三灵眷属朕实祗惧便宜显答群望允崇盛典进位相国总百揆扬州牧封十郡为宋公备九锡之礼加玺绶远游冠位在诸侯王上加相国绿綟绶策曰朕以寡昧仰缵洪基夷羿乘舋荡覆王室越在南鄙迁于九江宗祀绝飨人神无位提挈群凶寄命江浒则我祖宗之业奄坠于地七百之祚剪焉既倾若涉渊海罔知攸济天未绝晋诞育英辅振厥弛维再造区物兴亡继绝俾□作明元勋至德朕实赖焉今将授公典策其敬听朕命乃者桓元肆僭滔天泯夏拔本塞源颠倒六位庶僚俯眉四方莫恤公精贯朝日气凌霄汉奋其灵武大歼群慝克复皇邑奉帝歆神此公之节始于勤王者也授律群后溯流长骛薄伐峥嵘献捷南郢大憝折首群逆毕夷三光旋采旧物反正此又公之功也出藩入辅弘兹保弼阜财利用繁殖生民编户岁滋疆宇日启导德明刑四境有截此又公之功也鲜卑负众僭盗三齐狼噬冀青虔刘沂岱介恃遐阻仍为边毒公搜乘秣驷敻入远疆冲橹四临万雉俱溃窃号之国显戮司寇拓土三千申威龙漠此又公之功也卢循妖凶伺隙五岭乘虚肆逆侵覆江豫旍拂寰内矢及王城朝野丧沮莫有固志家献徙卜之计国议迁都之规公乘辕南济义形于色嶷然内湛视崄若夷摅略运奇英谟不世狡寇穷□丧旗宵遁俾我畿甸拯于将坠此又公之功也追奔逐北扬旍江濆偏旅浮海指日遄至番禺之功俘级万数左里之捷鱼溃鸟散元凶远迸传首万里海南肃清荒服来款此又公之功也刘毅叛涣负舋西夏凌上罔主志肆奸暴附丽协党扇荡王畿公御轨以刑消之不日仓电溯神兵风扫罪人斯得荆衡清晏此又公之功也谯纵怙乱寇窃一隅王化阻阂三巴沦溺公指命偏师授以良图凌波浮湍致届井络僭竖伏锧梁岷革偃此又公之功也马休鲁宗阻兵内侮驱率二方连旗称乱公投袂星言研其上略江津之师势逾风电回□沔川实繁震慑二叛奔迸荆雍来苏元泽浸育温风潜被此又公之功也永嘉不竞四裔擅华五都幅裂山陵幽辱祖宗怀没世之愤遗氓有匪风之思公远齐伊宰纳隍之仁近同卜白灭亡之耻鞠旅陈师赫然大号分命群帅北徇司兖许郑风靡巩洛载清伪牧逆藩交臂请罪百年榛秽一朝扫济此又公之功也公有康宇内之勋重之以明德爰初发迹则奇谟冠古电击强妖则锋无前对聿宁东畿大造黔首若乃草昧经纶化融于岁月扶危静乱道固于苞桑辩方正位纳之轨度蠲削烦苛较若画一淳风美化盈塞宇宙是以绝域献琛遐裔纳贡王略所宣九服率从虽文命之东渐西被咎繇之迈于种德何以尚兹朕闻先王之宰世也庸勋尊贤建侯胙土褒以宠章崇其徽物所以协辅皇家永隆藩屏故曲阜光启遂荒徐宅营丘表海四履有闻其在襄王亦赖匡霸又命晋文备物光锡惟公道冠前烈勋高振古而殊典未加朕甚懵焉今进授相国以徐州之彭城沛兰陵下邳淮阳山阳广陵兖州之高平鲁泰山十郡封公为宋公锡兹元土苴以白茅爰定尔居用建冢社昔晋郑启藩入作卿士周召保傅出总二南内外之重公实兼之命使持节太尉尚书左仆射晋宁县五等男湛授相国印绶宋公玺绂使持节兼司空散骑常侍尚书阳遂乡侯泰授宋公茅土金虎符第一至第十左竹使符第一至第十左相国位无不总礼绝朝班居常之名宜与事革其相国总百揆去录尚书之号上送所假节侍中中外都督太傅太尉印绶豫章公印策进扬州牧领征西将军司豫北徐雍四州刺史如故公纪纲礼度万国是式秉介蹈方罔有迁志是以锡公大辂戎辂各一元壮二驷公抑末敦本务农重积采蘩实殷稼穑惟阜是用锡公衮冕之服赤副焉公闲邪纳正移风改俗陶钧品物如乐之和是用锡公轩县之乐六佾之舞公宣美王化导扬休风中外企踵远人胥萃是用锡公朱户以居公官方任能网罗幽滞九□辞野髦士盈朝是用锡公纳陛以登公当轴处中率下以义式遏寇雠清除苛慝是用锡公虎贲之士三百人公明罚恤刑庶狱详允放命干纪罔有攸纵是用锡公鈇钺各一公龙骧凤矫咫尺八纮括囊四海折冲无外是用锡公彤弓一彤矢百卢弓十卢矢千公温恭孝思致虔禋祀忠肃之志仪刑万方是用锡公秬鬯一卣圭瓒副焉宋国置丞相已下一遵旧仪钦哉其祗服往命茂对天休简恤庶邦敬敷显德以终我高祖之嘉命置宋国侍中黄门侍郎尚书左丞相随大使奉迎枹罕乞佛炽盘遣使诣公求效力讨羌拜西平将军河南公十三年正月公以舟师进讨留彭城公义隆镇彭城军次留城经张良庙令曰夫盛德不泯义在祀典微管之叹抚事弥深张子房道亚黄中照邻殆庶风云言感蔚为帝师大拯横流夷项定汉固以参轨伊望冠德如仁若乃神交圯上道契商洛显晦之间窈然难究源流渊浩莫测其端矣涂次旧沛伫驾留城灵庙荒残遗象陈昧抚迹怀人慨然永叹过大梁者或伫想于夷门游九原者亦流连于随会可改构榱桷修饰丹青苹蘩行潦以时致荐以纾怀古之情用存不刊之烈天子追赠公祖为太常父为左光禄大夫让不受二月冠军将军檀道济等次潼关三月庚辰大军入河魏人步骑十万营据河津公命诸军济河击破之公至洛阳七月至陕城龙骧将军王镇恶伐木为舟自河浮渭八月扶风太守沈田子大破姚泓于蓝田王镇恶克长安生擒泓九月公至长安长安丰稔帑藏盈积公先收其彝器浑仪土圭之献于京师其余珍宝珠玉以班赐将帅执送姚泓斩于建康市谒汉高帝陵大会文武于未央殿十月天子诏曰朕闻先王之□天下也上则大宝以尊德下则建侯以褒功是以成勋告就文命有元圭之锡四海来王姬旦飨龟蒙之封夫翼圣宣绩辅德弘猷礼穷元赏宠章希世况明保冲昧独运陶钧者哉朕以不德遭家多难云雷作屯夷羿窃命失位京邑遂播蛮荆艰难卑约制命凶丑相国宋公天纵睿圣命世应期诚贯三灵大节宏发拯朕穷于巢幕回灵命于已崩固已道穷北面晖格八表者矣及外积全国之勋内累戡黎之伐芟夷强妖之始蕴崇奸猾之源显仁藏用之道六府孔修之绩莫不云行雨施能事必举谅已方轨于三五不容于典策者焉自永嘉丧师绵逾十纪五都分崩然正朔时暨唯三秦悬隔未之暂宾至令羌寇袭乱淫名三世资百二之易守恃函谷之可关庙算韬略不谋之日久矣公命世抚运阐曜威灵内研诸侯之虑外致上天之罚故能仓甫训则许郑风偃钲钺未指则瀍洛雾披俾旧阙之阳复集万国之轸东京父老重睹司隶之章俾朕负扆高拱而保大洪烈是用远鉴前典延即群谋敬授殊锡光启疆宇乘马之制有陋旧章徽称之美未穷上爵岂足以显报懋功允塞民望藩辅王畿长辔六合者乎实以公每秉谦德卑不可逾难进之道以宠为戚是故降损盛制且有后命也自兹迄今洪勋弥劭棱威九河魏赵底服回辕崤潼连城冰泮遂长驱灞浐悬旍龙门逆寇姚泓系颈就擒百稔梗秽涤于崇朝祖宗遗愤雪于一旦涉禹之迹方行天下至于海外罔有不服功固万世其宁惟永岂金石雅颂所能赞扬实可以告于神明勒铭嵩岱者已朕又闻之周道方远则鸑鷟鸣岐二南播德则麟驺呈瑞自公大号初发爰暨告成灵祥炳焕不可胜纪岂伊素雉远至嘉禾近归而已哉朕每仰鉴元应俯察人谋进惟道勋退惟国典岂得遂公冲挹而久蕴盛策便宜敬行大礼允副幽显之望其进宋公爵为王以徐州之海陵东安北琅邪北东莞北东海北谯北梁豫州之汝南北颍川北南顿凡十郡益宋国其相国扬州牧领征西将军司豫北徐雍四州刺史如故十一月前将军刘穆之卒以司马徐羡之代掌留任大事皆所决于穆之者皆悉以谘公欲息驾长安经略赵魏会穆之卒乃归十二月庚子发自长安以桂阳公义真为安西将军雍州刺史留腹心将佐以辅之闰月公自洛入河开汴渠以归十四年正月壬戌公至彭城解严息甲以辅国将军刘遵考为并州刺史领河东太守镇蒲□公解司州领徐冀二州刺史固让进爵六月受相国宋公九锡之命令曰孤以寡薄负荷殊重守位奉藩危溢是惧朝恩隆泰委美推功遂方轨齐晋拟议国典虽亮诚守分十稔于今而成命弗回百辟胥暨内外庶僚敦免周至籍运来之功参休明之迹乘菲薄之资同盛德之事监寐永言未知攸托隆祚之始思覃斯庆其赦国内殊死以下今月二十三日昧爽以前悉皆原宥鳏寡孤独不能自存者人赐粟五斛府州刑罪亦同荡然其余详依旧准诏崇豫章公太夫人为宋公太妃世子为中军将军副贰相国府以太尉军谘祭酒孔季恭为宋国尚书令青州刺史檀祗为领军将军相国左长史王弘为尚书仆射其余百官悉依天朝之制又诏宋国所封十郡之外悉得除用先是安西中兵参军沈田子杀安西司马王镇恶诸将军复杀安西长史王修关中乱十月公遣右将军朱龄石代安西将军桂阳公义真为雍州刺史义真既还为佛佛寇所追大败仅以身免诸将帅及龄石并没领军檀祗卒以中军司马檀道济为中领军十二月天子崩大司马琅邪王即帝位元熙元年正月诏遣大使征公入辅又申前命进公爵为王以徐州之海陵东海北谯北梁豫州之新蔡兖州之北陈留司州之陈郡汝南颍川荥阳十郡增宋国七月乃受命赦国内五岁刑以下迁都寿阳以尚书刘怀慎为北徐州刺史镇彭城九月解扬州十二月天子命王冕十有二旒建天子旌旗出警入跸乘金根车驾六马备五时副车置旄头云罕乐舞八佾设钟宫县进王太妃为太后王妃为王后世子为太子王子王孙爵命之号一如旧仪二年四月征王入辅六月至京师晋帝禅位于王诏曰夫天造草昧树之司牧所以陶钧三极统天施化故大道之行选贤与能隆替无常期禅代非一族贯之百王由来尚矣晋道陵迟仍世多故爰暨元兴祸难既积至三光贸位冠履易所安皇播越宗祀堕泯则我宣元之祚永坠于地顾瞻区域剪焉已倾相国宋王天纵圣德灵武秀世一匡颓运再造区夏固以兴灭继绝舟航沦溺矣若夫仰在璇玑旁穆七政薄伐不庭开复疆宇遂乃三俘伪主开涤五都雕颜卉服之乡龙荒朔漠之长莫不回首朝阳沐浴元泽故四灵效瑞川岳启图嘉祥杂沓休应炳着元象表革命之期华裔注乐推之愿代德之符着乎幽显瞻乌爰止允集明哲夫岂延康有归咸熙告谢而已哉昔火德既微魏祖底绩黄运不竞三后肆勤故天之历数实有攸在朕虽庸暗昧于大道永鉴废兴为日已久念四代之高义稽天人之至望予其逊位别宫归禅于宋一依唐虞汉魏故事诏草既成送呈天子使书之天子即便操笔谓左右曰桓元之时天命已改重为刘公所延将二十载今日之事本所甘心甲子策曰咨尔宋王夫元古权舆悠哉邈矣其详靡得而闻爰自书契降逮三五莫不以上圣君四海止戈定大业然则帝王者宰物之通器君道者天下之至公昔在上叶深鉴兹道是以天禄既终唐虞弗得传其嗣符命来格舜禹不获全其谦所以经纬三才澄序彝化作范振古垂风万叶莫尚于兹自是厥后历代弥劭汉既嗣德于放勋魏亦方轨于重华谅以协谋乎人鬼而以百姓为心者也昔我祖宗钦明辰居其极而明晦代序盈亏有期剪商兆祸非唯一世曾是弗克矧伊在今天之所废有自来矣唯王体上圣之姿苞二仪之德明齐日月道合四时乃者社稷倾覆王拯而存之中原芜梗又济而复之自负固不宾干纪放命肆逆滔天窃据万里靡不润之以风雨震之以雷霆九伐之道既敷八法之化自理岂伊博施于民济斯黔庶固以义洽四海道威八荒者矣至于上天垂象四灵效征图谶之文既明人神之望已改百工歌于朝庶民颂于野亿兆抃踊倾伫惟新自非百姓乐推天命攸集岂伊在予所得独专是用仰祗皇灵俯顺群议敬禅神器授帝位于尔躬大祚告穷天禄永终于戏王其允执其中敬遵典训副率土之嘉愿恢洪业于无穷时膺休佑以答三灵之眷望又玺书曰盖闻天生蒸民树之以君帝王寄世实公四海崇替系于勋德升降存乎其人故有国必亡卜年着其数代谢无常圣哲握其符昔在上世三圣系轨畴咨四岳以弘揖让惟先王之有作永垂范于无穷及刘氏致禅实尧是法有魏告终亦宪兹典我世祖所以抚归运而顺人事乘利见而定天保者也而道不常泰丧我洛京蹙国江表仍遘否运沦没相因逮于元兴遂倾宗祀幸赖神武光天大节宏发匡复我社稷重造我国家惟王圣德钦明则天光大应期诞载明保王室内纾国难外播宏略诛大憝于汉阳逋僭盗于沂渚澄氛西岷肃清南越再静江湘拓定樊沔若乃永怀区宇思一声教王师首路则伊洛澄流棱威崤潼则华岳褰霭伪酋衔璧咸阳即序虽彝器所铭诗书所咏庸勋之盛莫之与二也遂偃武修文诞敷德政八统以驭万民九职以刑邦国思兼三王以施四事故能信着幽显义感殊方自历世所宾舟车所暨靡不讴歌仁德抃舞来庭朕每敬惟道勋永察符运天之历数实在尔躬是以五纬升度屡示除旧之迹三光协数必昭布新之祥图谶祯瑞皎然斯在加以龙颜英特天授殊姿君人之表焕如日月传称惟天为大惟尧则之诗云有命自天命此文王夫或跃在渊者终飨九五之位勋格天地者必膺大宝之业昔土德告沴传祚于我有晋今历运改卜永终于兹亦以金德而传于宋仰四代之休义鉴明□之定期询于群公爰逮庶尹咸曰休哉罔违朕志今遣使持节兼太保散骑常侍光禄大夫淡兼太尉尚书宣范奉皇帝玺绶受终之礼一如唐虞汉魏故事王其允答人神君临万国时膺灵祉酬于上天之眷命王奉表陈让晋帝已逊琅邪王第表不获通于是陈留王度嗣等二百七十人及宋台群臣并上表劝进上犹不许太史令骆达陈天文符瑞数十条群臣又固请王乃从之永初元年夏六月丁卯设坛于南郊即皇帝位柴燎告天策曰皇帝臣裕敢用元牡昭告皇天后帝晋帝以卜世告终历数有归钦若景运以命于裕夫树君宰世天下为公德充帝王乐推攸集越俶唐虞降暨汉魏靡不以上哲格文祖元勋陟帝位故能大拯黔首垂训无穷晋自东迁四维不振宰辅凭依为日已久难棘隆安祸成元兴遂至帝主迁播宗祀湮灭裕虽地非齐晋众无一旅仰愤时难俯悼横流投袂一援则皇祀克复及危而能持颠而能扶奸宄具歼僭伪必灭诚兴废有期否终有数至于大造晋室拨乱济民因藉时来实尸其重加以殊俗慕义重译来庭正朔所暨咸服声教至乃三灵垂象山川告祥人神协祉岁月滋着是以群公卿士亿兆夷人佥曰皇灵降鉴于上晋朝款诚于下天命不可以久淹宸极不可以暂旷遂逼群议恭兹大礼猥以寡德托于兆民之上虽仰畏天威略是小节顾探永怀祗惧若霣敬简元辰升坛受禅告类上帝用酬万国之情克隆天保永祚于有宋惟明灵是飨礼毕备法驾幸建康宫临太极前殿诏曰夫世代迭兴承天统极虽遭遇异涂因革殊事若乃功济区宇道振生民兴废所阶异世一揆朕以寡薄属当艰运藉否终之期因士民之力用获拯溺匡世拨乱安国宁民业未半古功参曩烈晋氏以多难仍遘历运已移钦若前王宪章令轨用集大命于朕躬惟德匪嗣辞不获申遂祗顺三灵飨兹景祚燔柴于南郊受终于文祖猥当与能之期爰集乐推之运嘉祚肇开隆庆惟始思俾休嘉惠兹兆庶其大赦天下改晋元熙二年为永初元年赐民爵二级鳏寡孤独不能自存者人谷五斛逋租宿债勿复收其有犯乡论清议赃污淫盗一皆荡涤洗除与之更始长徒之身特皆原遣亡官失爵禁锢夺劳一依旧准封晋帝为零陵王令食一郡载天子旍旗乘五时副车行晋正朔郊祀天地礼乐制度皆用晋典上书不为表答表勿称诏追尊皇考为孝穆皇帝皇妣为穆皇后尊王太后为皇太后　按傅亮传亮从征关洛还至彭城宋国初建令书除侍中领世子中庶子徙中书令从还寿阳高祖有受禅意而难于发言乃集朝臣燕饮从容言曰桓元暴篡鼎命已移我首唱大义复兴皇室南征北伐平定四海功成业着遂荷九锡今年将衰暮崇极如此物戒盛满非可久安今欲奉还爵位归老京师群臣唯盛称功德莫晓此意日晚坐散亮还外乃悟旨而宫门已闭亮于是叩扉请见高祖即开门见之亮入便曰臣暂宜还都高祖达解此意无复他言直云须几人自送亮曰须数十人便足于是即便奉辞亮既出已夜见长星竟天亮拊髀曰我常不信天文今始验矣至都即征高祖入辅永初元年迁太子詹事中书令如故以佐命功封建城县公食邑二千户武帝永初三年夏五月癸亥少帝以皇太子即皇帝位按宋书少帝本纪少帝讳义符小字车兵武帝长子也母曰张夫人晋义熙二年生于京口武帝晚无男及帝生甚悦年十岁拜豫章公世子帝有膂力善骑射解音律宋台建拜宋世子元熙元年进为宋太子武帝受禅立为皇太子永初三年五月癸亥武帝崩是日太子即皇帝位大赦尊皇太后曰太皇太后六月壬申以尚书仆射傅亮为中书监司空徐羡之领军将军谢晦及亮辅政
