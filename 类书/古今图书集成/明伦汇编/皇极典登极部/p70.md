<!-- { "loadSidebar": true } -->
太祖洪武三十一年闰五月辛卯惠宗以皇太孙即皇帝位按名山藏典谟记建文君者懿文皇太子次子而高皇帝孙也懿文太子先高帝薨高帝崩君以太孙嗣君名允炆生而偏颅高帝弗喜成童聪□能诗初懿文太子仁柔亡武君亦文弱好诗书不任法律太子薨高帝属心燕王以学士刘三吾言乃立君为太孙使预政太孙时时尚宽大中外有欣欣之心高帝末年其诸子存而壮者成祖若周王橚皆与太子同出高皇后胡妃子楚王槙达妃子齐王榑郭妃子蜀王椿代王桂谷王橞胡妃子湘王柏郜妃子肃王韩妃子辽王植余妃子庆王杨妃子宁王权周妃子岷王楩始高帝王诸子多国边陲以为陲固令置三护卫其王中原者亦皆有土大方太孙既立诸王以兄子易之太孙以为忧尝谓其傅黄子澄曰诸王皆尊属拥重兵即陛下千秋万岁后曷制之黄子澄曰诸王虽有三护卫仅足自固明兵满天下其孰能当太孙曰善高皇帝大渐以齐泰为兵部尚书受遗诏洪武三十一年闰五月辛卯太孙即皇帝位其以明年为建文元年大赦天下按明昭代典则洪武二十五年九月庚寅立皇孙允炆为皇太孙懿文太子薨上御东角门对群臣泣翰林学士刘三吾进曰皇孙世嫡富于春秋正位储极四海系心皇上无过忧上曰善至是立为皇太孙诏曰曩者列圣相继驭宇者首建储君朕甲辰即王位戊申即帝位于今二十五年前者选将练兵奠生民于田野统一以来除奸贪去豪强用心多矣迩来苍颜皓首储嗣为重九月十三日册嫡孙允炆为皇太孙奉上下神祇以安黎庶太孙英明仁厚好文章典礼既为太孙中外万几时付裁决当是时政治严毅太孙济以宽大中外欣然爱戴三十一年闰五月辛卯皇太孙即皇帝位诏曰天降下民作之君我太祖高皇帝受天明命统有万邦宵衣旰食弘济斯民凡事有益于天下者无所不用其心政教休明规模弘远朕以眇躬纂承大统恭依遗诏于洪武三十一年闰五月十六日即皇帝位夙夜祗惧思所以克相上帝宠绥四方以无忝我皇祖之大命永维宽猛之宜诞布维新之政其以明年为建文元年大赦天下于戏德惟善政政在养民当遵先圣之言期致雍熙之盛百辟卿士体朕至怀惠宗建文四年六月乙丑成祖以燕王即皇帝位按名山藏典谟记成祖文皇帝讳棣太祖第四子也太祖分王诸王以燕元旧京近边择可镇服者居之以封上洪武末年使诸王出塞捕寇燕晋二王壮而近常被命同行独上深入有功尝一擒乃儿不花再擒孛林帖木儿等数十人自是边境得安上状貌奇伟美髭□英武宽仁豪杰乐用其精熟武事老将皆谓不及也太祖以威武治天下心柔太子注意上凉国公玉时进间太子曰主上诸子中殿下度谁最爱者太子曰莫若燕王玉曰臣亦知之臣闻望气者言燕地有天子气殿下审之太子曰燕王事我甚恭久之太子薨太祖益属意以学士刘三吾对立太孙太孙虑诸王太盛既即位听齐泰黄子澄计未改元而迁周王云南拘齐王京师改元而湘王自焚齐王废代王幽岷王流遂日夜防燕建文元年六月授密诏北平都指挥谢贵逼围王城栅断端礼门四门路杀王城卒七月且逮上都指挥张信密以告上遣朱能觇之还报曰救死于颈不可后也上乃用张玉朱能言擒谢贵及北平布政使张昺上书建文君请遵高皇帝祖训起兵诛泰子澄二奸臣建文君不报遂起兵去其年纪但称元年于是以丘福张玉朱能为都指挥佥事擢布政司吏李友直本司右参议而布政司参政郭资按察副使墨麟都指挥同知李浚陈恭等皆从上上谕将士曰我国家至亲受祚以来守法循分尔曹共见少主信任奸臣残害骨肉削夺五王又及于我高皇帝后创业艰难封建诸子以嗣以续皇天后土实则何辜吾义与奸臣不共戴天矣言已垂涕将士感动风雨四起咫尺昏昧少焉东方云开露青天尺许有光烛地映彻上下将士皆喜谓上得天一战而夺九门再战而破坝上三战而火白沟四战而拔沧州五战而蹂夹河六战而得□城七战而掩灵壁凡七大战遂涉泗济淮克盱眙下扬州渡江取镇江至金川门谷王橞开门以迎王师上按兵入建文君燔宫赴火死四年六月乙丑也丙寅诸王群臣请即天子位三劝进己巳谒孝陵欷歔感慕揽辔回营诸王群臣备法驾奉宝玺道迎遮拥登辇军卒耆老万众夹道拜俯欢呼称万岁遂即位初建文时有道士歌于途曰莫逐燕逐燕日高飞高飞上帝畿已忽不见至是验云复周王橚齐王榑爵土政由洪武之旧召用洪武旧人称今年为洪武三十五年凡从征靖难之臣迁叙有差戮齐泰黄子澄方孝孺等于市秋七月壬午朔大祀天地南郊还御奉天殿告即位大赦天下以明年为永乐元年按明昭代典则洪武三十一年闰五月以兵部尚书齐泰太常寺卿黄子澄受顾命辅皇太孙时诸王皆尊属拥重兵专制地嫌势迫诏诸王临邸中毋奔丧王国所在吏民悉听朝廷节制诏下诸王不悦谓此齐尚书□间我也建文为皇太孙时坐东角门谓子澄曰诸王尊属拥重兵奈何对曰诸王仅有护兵纔足自守万一有变以六师临之谁其能支汉七国非不强卒抵亡灭小大强弱之势不同而顺逆之理异也太孙喜每呼子澄黄先生太孙即位倚任子澄谓曰先生无忘东角门之言子澄顿首应曰不敢遂出与齐泰议削夺诸王兵权秋七月废周定王为庶人建文元年春正月令亲王不得节制文武吏士文皇来朝行皇道入登陛不拜监察御史曾凤韶劾王不敬帝曰至亲勿问户部侍郎卓敬密奏曰燕王智虑绝人酷类先帝夫北平者强干之地金元所由兴也宜徙燕封南昌以绝祸本夫萌而未动者几也量时而为者势也势非至劲莫能断几非至明莫能察帝览奏大惊袖翼日语敬曰燕王骨肉至亲何得及此曰杨广隋文非父子耶帝默然良久曰卿休矣事竟寝夏四月召湘王柏于荆州柏自焚卒召齐王榑留京师诛其护卫指挥柴真等幽代王桂于大同絷岷王楩于云南并废为庶人秋七月文皇起兵于燕号靖难兵北平右布政使郭资都指挥张信遂降掌布政司事侍郎张昺都指挥使谢贵燕府长史葛诚伴读余逢辰皆死之先是文皇入朝还国即托疾久之佥事汤宗百户倪谅等屡上变告燕府长史葛诚伴读余逢辰颇闻其谋尝谏之文皇称病笃大暑围火炉摇颤曰寒甚寒甚宫中亦杖而行北平三司官入问疾葛诚余逢辰密告张昺谢贵曰殿下本无恙公等勿解防恐一旦不可测初昺至北平以吏李友直机警寄心腹令诇府中事友直辄先事泄昺谋以故府中得为备时苏州妙智庵僧姚广孝洪武中以诏选高僧待文皇文皇尝出对联云天寒地冻水无一点不成冰广孝对云国乱时危王不出头谁作主又承运殿吻坠地文皇心恶之广孝云他要换颜色矣谓以黄易绿也因赞助出师运筹帷幄有燕山右护卫指挥佥事张玉及燕山中护卫副千户朱能遂请文皇起兵文皇曰昺贵已先防非计禽二人不可会葛诚密疏闻建文帝适燕府遣人奏事京师遂执下狱得其密谋踪迹即发符逮府中官校又令昺贵以兵内应文皇尽缚官校置庭中召昺贵入与械去昺意文皇见兵大集窘不得已缚府中人献朝廷不妄与谢贵入至端礼门内伏兵起缚昺贵二人文皇掷杖起立曰我何病为尔辈所逼耳昺贵不服皆死之北平都指挥彭二闻杀昺贵急跨马大呼市中集兵得千余人欲入端礼门文皇遣健卒庞来兴丁胜格杀二兵亦散文皇大恨葛诚遂杀诚族其家余逢辰泣谏死之北平九门谢贵先皆立栅朱能张玉遂焚诸栅夺九门抚绥城内外三日悉定都指挥使余瑱既与谢贵合谋不遂乃走守居庸关马宣巷战不胜东走蓟州宋忠自开平率兵三万至居庸关不敢进退保怀来文皇上书言皇考太祖高皇帝艰难百战万死一生定天下成帝业传之万世封建诸子巩固宗社为盘石安不幸皇考宾天陛下嗣承大宝而奸臣齐泰黄子澄辈包蓄祸心恣谗奋毒假陛下之威权剪皇家之枝叶橚榑柏桂楩五弟不数年间并见削夺虽有愆过未闻不轨辄削王爵夺王土转徙流离行路矜恻柏尤可悯阖室自焚圣仁在上胡宁忍此盖非陛下之心皆奸臣所为也心尚未足又以加臣臣守藩于燕二十余年寅畏小心奉法循分陛下嗣统以来臣事君之诚明于皎日臣以君臣大分骨肉至亲恒思加慎为诸王先而奸臣扈蔽陛下之聪明诬直为枉加祸无辜执臣奏事人棰楚刺爇备极苦毒迫言臣谋不轨遂分布宋忠谢贵张昺等于北平城内外甲马驰突于街衢钲鼓喧鞠于远迩围守臣府周匝严密小大凛凛如临汤火已而护卫人执贵昺始询知奸臣欺诈之谋号地呼天擗踊无诉窃念臣于懿文皇太子同父母兄弟也今事陛下如事天也权奸之心不止害臣譬伐大树先剪附枝亲藩诛灭朝廷孤立奸臣得志社稷危矣伏望陛下廓日月之明奋雷霆之断涣发德音去此凶慝以肃清朝廷以永安宗社以保全亲藩遥仰天门敬摅愚恳惟陛下念之臣又窃计奸权之党必已蟠结深固恐陛下未易除之伏睹祖训有云如朝无正臣内有奸恶则亲王训兵待命天子密诏诸王统领镇兵讨平之臣谨俯伏俟命惟陛下念之念之甲戌通州卫指挥房胜以城降于靖难兵丙子北平都指挥使马宣起兵蓟州出战被执死之遵化卫指挥蒋玉密云卫指挥郑亨皆以城降于靖难兵甲申靖难兵攻怀来锦衣卫指挥宋忠北平都指挥使余瑱彭聚孙泰兵败皆死之丙戌永平指挥赵彝郭亮以城降于靖难兵庚寅都指挥卜万与其部将陈亨刘贞引大宁兵号十万出松亭关驻沙河进攻遵化文皇闻之援遵化万等退保松亭关陈亨阴欲输款于燕畏万不敢发文皇贻万书盛称万而极诋毁亨缄识牢密召所获大宁卒解缚厚赏之置书衣中俾归密与万故使同获卒见之寻遣与俱而不与赏其不得赏者大恚至即发其事陈亨刘贞搜赏卒衣得与万书遂缚万下狱闻于朝籍其家以长兴侯耿炳文为征卤大将军驸马都尉李坚为左副将军都督□忠为右副将军帅师北进诏天下曰朕奉高皇帝遗诏纂承大统宵衣旰食思图善以安民岂意国家不幸骨肉之亲屡谋僭逆去年周庶人橚潜为不轨辞连燕齐湘三王朕以亲亲之故不忍暴其过止正橚罪余皆不问今年齐王榑谋逆事觉推问犯者又言与湘王柏燕王棣同谋大逆柏自知罪恶难逃先自焚死榑已废为庶人朕以燕王于亲最近未忍究其事今乃称兵犯阙不得已遣长兴侯耿炳文等率兵三十六万往讨其罪咨尔中外臣民军士各宜怀忠守义与国同心永安至治祭告天地宗庙社稷书谕诸王命安陆侯吴杰江阴侯吴高都督指挥盛庸潘忠杨松顾成徐凯李文陈晖平安等率师并进八月靖难兵克雄县执都督潘忠杨松靖难兵至真定耿炳文逆战败绩李坚□忠顾成皆被执顾成遂降于靖难兵建文帝闻炳文败谓黄子澄曰奈何子澄对曰胜败军家常事无足虑今天下全盛士马精强兵甲坚利粮饷充足区区一隅岂足当天下之力调兵五十万四面攻之众寡不敌必成擒矣曰孰堪将者乎子澄曰李景隆可以当之前不用炳文而用景隆岂有此失遂遣景隆代炳文命高巍参赞李景隆军务九月吴高总兵守辽东与都督耿瓛杨文率辽东兵围永平文皇遂还众援永平高等退保山海关文皇曰高虽怯行事差密文勇而无谋去高文不足虑也乃遣人遗二人书盛誉高诋文故易其函投二人所二人得书并闻之建文帝竟疑高削爵徙广西独命文守辽东耿瓛数请攻永平以动北平文不听李景隆进营河间吴杰兵溃于真定杰遁还京谪为宁海卫指挥使冬十月靖难兵袭破大宁都指挥朱鉴死之李景隆攻北平靖难兵以大宁诸军三卫骑兵趣援景隆败奔德州十二月庚申靖难兵攻广昌守将杨宗以城降蓟州镇抚曾璇起兵攻北平不克死之参赞军务高巍上书言臣愿使燕披忠胆大陈义理晓以祸福及亲亲之谊遂遣往燕自称国朝处士臣某上书燕国大王其词曰志慕仲连子善与人排难解纷名世不朽我太祖升遐遗诏内外臣民同心辅政我圣明天子嗣登宝位诞布维新之政下养老之诏天下感戴奚啻考妣朝野皆曰内有圣明君王外有骨肉藩翰帝王之治可待不意大王与朝廷有隙张皇三军抗御六师竟不知其意何出在朝诸臣执言仗义以顺讨逆臣以为动干戈孰若和解使帝者复帝王者复王君臣之义大明骨肉之亲愈厚臣所以得奉明诏置死度外来见大王欲尽一言求颈血污地者称臣宿许太祖生当殒首死当结草之愿也昔周公闻流言即避位居东若大王始知谋逆者擒送京师或戮而奏闻或解其护卫或质所爱子孙释骨肉猜忌之疑塞谗贼离间之口不与周公比隆哉虑不及此遂檄远迩大兴甲兵袭疆宇任事者得借口以为殿下假诛左班文臣实欲效汉吴王倡七国以诛晁错为名家必自毁然后人毁之恐一奸雄豪杰鸠集无赖因时乘衅率众数万突起而横击之万一有失大王获罪先帝矣今大王据北平取密云下永平袭雄县掩真定易若建瓴但自兴兵以来经今数月尚不能出区区蕞尔一隅之地较以天下十五而未有一焉大王将士殆亦疲矣况朝廷天下无限之师大王以一国有限之众应之大王同心之士大约不过三十万大王与我圣天子义则君臣亲则骨肉尚生离间之疑况三十万异姓之士可保终身困迫而死于殿下乎大王信臣言上表谢罪按甲休兵朝廷宽宥再修亲好天意顺人心和太祖在天之灵亦安矣不然执迷不回侥幸悖事恐与伯夷叔齐泰伯仲雍求仁让国之义径庭矣幸而兵胜得成后世公论谓何倘有蹉跌取讥万世于是时也追复臣言可得乎巍白发书生蜉蝣微命生死不惧者但久蒙太祖教养无能补报洪武十七年旌表愚臣孝行臣窃自负既为孝子当为忠臣死忠死孝臣至愿也书再上不报二年春正月丙寅靖难兵攻蔚州守将王忠李远以城降二月靖难兵进攻大同李景隆率兵援大同文皇还北平保定知府雒佥降于靖难兵三月武臣犯法被黜者皆叛走降于靖难兵尽复故官夏四月李景隆郭英等约攻北平及靖难兵大战于白沟河败绩景隆走德州遂奔济南先是建文帝遣中官赐景隆玺书及斧钺渡江忽大风雷雨暴至舟破尽沉诸江至是复赐景隆景隆益专恣纪律不严号令烦数诸将玩之夏四月景隆与郭英吴杰等约日合兵进攻北平辛丑文皇率众渡马驹桥南驻武清癸丑景隆军至河间先锋参将平安至白沟河郭英等自真定移营保定期会白沟河文皇进至固安乙卯营中大雨平地水深二尺己未文皇率众渡白沟河平安伏精兵万骑邀击之文皇曰平安竖子从吾出塞北征识吾用兵以故敢为先锋今日吾且破之使心胆俱丧安骁勇善战互有胜负俄都指挥何清阵动战败被执安乃收兵还营景隆郭英吴杰等合兵六十万联营白沟河藏火器一窠蜂揣马丹地中人马遇之辄烂夜与靖难兵大战文皇从三骑殿后迷失道下马伏地视河流辨东西始知营在上流仓卒渡河而北庚申文皇复率众渡河景隆诸军进战破文皇后军房宽狼狈走文皇率众复战骁将瞿能父子皆战没景隆麾诸骑兵乘敌后文皇见张王朱能丘福阵动急又见阵后尘起曰敌绕出我后矣驰骑赴之战甚力左右曰敌众我寡难与持久宜退就玉等并力景隆等呼噪益进矢石俱发注如雨文皇马三易三被创矢三服并射尽乃持剑奋击剑又缺折急走登堤佯麾鞭若招后继者景隆等疑有伏不敢上堤而文皇复率众驰入阵阵动会旋风折大将旗景隆军大乱文皇乘风纵火燔诸营郭英等溃而西景隆溃而南委弃辎重器械孳畜万万计景隆玺书斧钺尽为靖难所获杀溺死者二十万人文皇复追至月样桥降十万余人景隆单骑走德州壬戌文皇遣人攻德州五月辛未景隆自德州奔济南癸酉靖难将陈亨张信入德州夺军饷百万转掠济阳儒学教谕王省被执从容引譬词义慷慨众乃舍省省归坐明伦堂伐鼓聚诸生谓曰若等知此堂何为名明伦今且只说君臣之义何如省大哭诸生亦哭遂以头触柱死参赞高巍参政铁铉皆自临邑入济南五月丁丑文皇率众趋济南己卯景隆出兵合战城下败绩奔入城文皇围济南攻之急铁参政高参军徐将军盛统兵高佥宪宋参军张都统王太守王府校悉力防御大挫靖难兵辛巳文皇堤水灌济南济南人大惧铁参政曰无恐计且破之不三日遁矣令登陴人皆哭呼曰旦日且降尽辍守具出千人城外伏地请降又请退兵十里无惊动城中人文皇大喜是时文皇在军逾年往来战守甚苦仅得永平保定及北平三府诸府县旋破旋坚守不肯降至是闻济南降曰济南中原要会得济南断南北即不下金陵画中原自守徐图江淮遂下令退军受降军中大喜呼万岁铁参政悬铁板城门上伏壮士闉堵中约候文皇入城呼千岁即下铁板拔桥文皇乘肩舆张盖率劲骑数人渡桥直至城下城门开守陴者皆登城伏堵间文皇比入门门中人即呼千岁铁板亟下伤文皇马首文皇弃马取从马走走至桥桥下伏兵发断桥桥不可动文皇得过桥复合兵围济南铁参政守陴者骂文皇靖难军大怒攻益急铁参政随机应敌间出兵累败靖难兵都督佥事朱荣弃师还京伏诛六月遣尚宝司丞李得成使燕议罢兵秋七月李得成还自济南下狱既而释之平安率兵进次单家桥八月靖难兵攻济南不克解去文皇攻济南急铁参政铉盛统兵庸夜出劫战昼凭城防御尽毁靖难诸攻具靖难兵解南去建文帝即军中升铉兵部尚书封庸历城侯食禄千石宋参军说铉曰济南天下之中北兵今南去其留守北平者类老弱且永平保定虽叛诸郡守坚守者实多郭布政辈书生公能出奇兵陆行抵真定南朝诸将溃逸者稍稍收合不数日可至北平其间豪杰有闻义而起者公便宜部署号召招徕之北平可破也北平破北兵回顾家室必散归徐沛间素称骁勇公檄诸守臣倡义集勇候北兵归合南兵征进者昼夜蹑之公馆谷北平休养士马迎其至击之彼背腹受敌大难旦夕平耳铉以军饷尽于德州城守五月士卒困甚而南将皆驽材无足恃莫若固守济南牵率北兵使江淮有备北兵不能越淮归必道济吾邀而击之以逸待劳全胜计也乃设宴天心水面亭犒问辛苦述赋赓歌激发忠义盛庸进兵德州逐靖难将陈旭遁归北平九月乙丑文皇至北平平安及靖难兵战于铧山斩靖难将陈亨靖难兵破沧州守将徐凯降于靖难兵时平安吴杰驻定州盛庸驻德州徐凯陶铭驻沧州相为掎角以困北平沧州城溃凯铭督士卒修城文皇佯出攻辽东至通州循河而南渡直沽昼夜兼行至沧州城下列营凯等始觉仓卒收筑城具出战败绩入城守文皇攻破其东北凯及都督程暹都指挥赵浒胡原李英张杰皆被执文皇饮凯等酒遣归凯等谢愿留事殿下遣至北平仍其官禄召李景隆还京赦不诛景隆昏懦奸邪屡战辄败弃其师遁至是召还京赦不诛黄子澄恸哭曰景隆出师观望怀二心不亟诛何以谢祖宗励将士御史大夫练子宁亦执景隆于朝数其罪请诛之不听子宁愤激叩首言此卖国贼臣臣备员执法不能除奸请先伏诛遂罢朝以盛庸为平燕将军充总兵官陈晖平安为左右副总兵马溥徐真为左右参将铁铉参赞军务督诸兵北进十二月靖难兵至东昌盛庸率兵大战斩靖难将张玉文皇移直沽之舟至长芦载降获辎重顺流而北文皇自率众循河而南盛庸出兵袭后不克文皇遂至临清移屯馆陶掠大名焚我军饷十二月申午文皇至汶上掠济宁盛庸铁铉率兵蹑其后营于东昌先锋将孙霖营滑口靖难将朱荣刘江袭破霖军都指挥唐礼被执霖走乙卯文皇至东昌盛庸背城而阵靖难兵击其左翼不动退而冲其中坚盛庸麾兵围文皇数重文皇易服奋跃马出西南去靖难兵为火器所乘大败盛庸兵大呼噪奋击杀靖难大将张玉丙辰复战靖难步卒先走盛庸乘之杀伤万计北平震动文皇退驻馆陶盛庸飞檄真定沧德诸将水陆掎角邀文皇归路三年二月乙巳文皇复率众南出己酉至保定盛庸合诸军二十万驻德州约吴杰平安出真定攻北平三月辛未盛庸兵至单家桥己卯营于夹河辛巳文皇率众至夹河庸结阵甚坚文皇掠庸阵阵旁火车大锐强弩战盾固匝不能动文皇退庸出千骑追袭文皇即率万骑步兵半之直薄庸阵庸阵坚不动靖难步卒攻左掖骑兵捣中坚庸始麾诸军力战斩其大将谭渊文皇复以劲骑掩庸阵后靖难将朱能张武等从文皇合战庸军火器不及发战盾又中铁相牵率不能先后遂却都指挥庄得陷阵没骁将楚智被执不屈死之张皂旗者力战而死犹执皂旗不仆靖难军皆异之是夕战酣迫暮各敛兵入营文皇以十余骑逼庸营野宿明日引马鸣角穿营而去以帝尝有诏无使余负杀叔父名也诸将相顾不敢发一矢文皇既还营复严阵约战文皇军东北庸军西南自辰合战至未两军相胜负屡退屡进将士皆疲各坐息少顷复起战相持不退忽东北风大起尘埃涨天沙砾击面庸军昏暗不辨咫尺靖难兵大呼乘风纵左右翼横击庸军大败文皇追奔至滹沱河庸走还德州当是时庸恃东昌之捷轻敌谓此举必破北平将士咸携金银扣器锦绣衣袍曰破北平张筵痛饮至是尽为靖难兵所获罢兵部尚书徐泰太常寺卿黄子澄以谢文皇吴杰平安自真定率师驻单家桥甲申文皇率众径趋桥与平安等大战安擒靖难将薛禄禄脱走吴杰平安初欲与盛庸合势北出真定闻庸败又闻靖难兵散遣健儿四出索饷遂进兵袭文皇闰三月乙未靖难兵掠真定吴杰移军滹沱河文皇令骑遏河上流步卒辎重从下流渡遇杰兵不战杰移营□城文皇亦至□城戊戌合战互有胜负己亥吴杰平安方列阵西南靖难兵攻其东北文皇以骁骑循河出其军后大战杰安发火器火弩射文皇下如雨矢集王旗如猬毛平安阵间缚楼高数丈安登望靖难兵见战胜大喜麾诸军力战文皇见安登楼率精骑直趋攻楼安见文皇驰至急下楼坠而走会大风发屋拔树杰军亦败都指挥邓戬陈鹏等皆被执平安吴杰还真定己酉靖难兵掠顺德广平大名以谪斥齐泰黄子澄贻书文皇罢兵文皇上书请召吴杰等还曰臣闻虞舜用辟首诛四凶殷汤之圣不吝改过皆帝王之盛美万世所师法也臣奉藩以来今历二纪栗栗不敢违越皆缘奸臣齐泰黄子澄怀莽操之逆图志倾危于宗社造滔天之祸剪藩辅之亲屡削诸王次及于臣诬直为枉饰虚为实加之大恶冒以深诛发天下之兵殚府库之财挤臣一家并置死地臣尝沥忠恳号噭诉于天天居甚高略无见听夫小杖则受大杖则走臣虽至愚岂忍父子俱被无辜之戮而令陛下受枉杀亲王之名哉故以兵自防甚非得已上赖天地祖宗之灵鉴臣忠诚悯臣非罪俯垂庇佑大军之至每自摧□然臣不敢为喜恒用伤悼诚念此皆皇考所养兵民而奸臣一旦尽驱之白刃之下使溅血成川曝骸蔽野呜呼冤哉彼实何罪故夙夜拳拳秉诚摅敬吁天地吁祖考冀开发圣明助震威断早戮奸贼用除祸本庶几以清朝廷以安宗社以全亲族以息兵民而天下有太平之望比闻奸臣泰子澄皆已窜逐于外臣一家长幼皆欣喜舞忭有更生之庆谓陛下日月之明已宣雷霆之威已震朝廷可以遂清宗社可以绥安亲可望保全生灵可望休息天下可望太平帝舜之去四凶成汤之改过不吝陛下兼而有之然臣犹未能尽释于心者初闻齐黄被黜即以遍告三军将士曰明天子已洞察我之非辜而去权奸矣且旦夕必下宽贷洗雪之恩吾与若等可以解甲而休帖席而卧矣将士皆曰诚所愿但虑非出诚心而奸臣姑为退避之计以饵我耳然我岂可辄自弛以束手就缚哉如其果出诚心则吴杰平安盛庸之兵当悉召还而今犹聚境土侵迫不已则是奸臣之身虽出而奸臣之计实行臣思其言恐亦人事之或然者也夫圣人感人至诚而已至诚可孚豚鱼而况人乎陛下推诚待下谁不悦从若徒示以去奸臣之名而实仍用奸臣之计此非独欲撤陛下之藩篱将遂倾陛下之堂室莽操之事前鉴甚明此不待智者而后知也奸臣之计臣前书陈奏已详如陛下不信但试察其所行所言果忠于朝廷乎果其自为乎惟陛下明之于心度之于理参之于古验之于今力断而行之无终为奸邪所蔽天下幸甚宗社幸甚非独臣一家一国之幸也文皇书至帝召孝孺视书对曰今诸军大集燕兵久羁大名暑雨为沴不战自罢急令辽东诸将入山海关攻永平真定诸将渡芦沟桥捣北平彼顾巢穴归援我以大军蹑其后必成擒矣我固欲缓彼奏适至宜且与报书往返逾月彼心解而众离我谋定而势合帝曰善立命孝孺草诏言罢兵遣大理少卿薛□持报文皇又为榜谕数千言刻印万张授□令至燕军中密散诸将士□见文皇问帝意云何对曰朝廷言殿下旦释甲暮即旋师文皇怒曰是绐我也□惶惧不能对燕将士哗欲杀□□战栗流汗伏地文皇令护□南还夏四月□至自燕军言燕军强盛孝孺恶之曰此为燕游说也五月吴杰平安盛庸出兵扼靖难饷道不克文皇遣其指挥武胜奉书于朝曰比荷圣明允臣所奏特遣大理少卿薛□下诏军中谕以偃兵息民虽臣将士不能无疑于权奸之欺臣之父子盖已欣戴陛下之仁矣而□归末十日吴杰平安盛庸频迭发兵绝臣粮运要杀臣将校数百人臣将士守臣约束不敢赴斗而彼必欲求衅略不见舍与比所下诏旨背驰诚有以中臣将士之所疑孤臣父子之所欣幸也如谓朝廷息兵之命杰等有所不知不闻薛□之来往复皆经其军中其可谓不知不闻耶此皆奸臣之所为而陛下深居九重有所不知不闻也臣之所恃者惟陛下至尊至亲也今为奸臣所恶陛下虽有怜之之心而不能见庇则臣自救之计敢一日而忽哉臣之忠诚计薛□归必能详达但前日诏旨如此今日奸臣矫制如彼外情恟恟不敢不闻伏惟扩明奋断以固皇业以安天下斯臣亦有保全之望臣无任战兢俟命之至帝览书曰燕王本皇考孝康皇帝母弟于朕为叔父奈何必用兵为也召谕孝孺意孝孺对曰陛下即欲罢兵兵一散即难复聚彼或长驱犯阙何以御之今军声大振不日有捷书来闻愿陛下无惑甘言遂缚胜等下锦衣狱六月靖难将李远等兵至济沛焚艚饷都督袁宇率兵御之败绩秋七月靖难兵掠彰德都督赵清御之败绩遣锦衣卫千户张安遗书于燕世子先是孝孺门人林嘉猷尝被文皇召至北平居邸中久之知高煦及三郡王不睦于世子屡谗于父内臣黄俨素奸险世子恶俨俨曲事三郡王三郡王与世子守北平高煦从文皇军中时时倾世子孝孺言于帝曰兵家贵间燕父子兄弟可间而离也帝问云何孝孺言其故帝曰奈何间之孝孺曰世子见疑必北归而吾饷道通矣帝曰善立命孝孺草诏贻世子今归朝且许王燕地世子得书不启封并安致文皇所三郡王俨先已驰使告文皇世子且反文皇疑之问高煦高煦曰世子故与太孙善厚语未竟世子书至文皇曰嗟乎几杀吾子大同守将房昭引兵掠保定驻西水寨文皇还援保定八月丁巳文皇渡滹沱河留其将孟善守保定丙子真定总兵遣都指挥韦谅率兵援房昭丁丑文皇围西水寨遣其别将朱荣围定州九月甲辰文皇攻定州冬十月丙辰真定诸将都指挥花英郑琦率步骑三万援西水寨文皇自定州驰还英等列阵峨眉山下文皇潜兵出阵后合战英等败绩英琦及都指挥王恭指挥詹忠等被执房昭韦谅皆走遂破西水寨文皇还北平十一月辽东总兵官杨文围永平不克因与靖难将刘江战于昌黎文败绩指挥王雄等七十一人被执平安败靖难将李彬于杨村十二月文皇复出北平四年春正月平安率兵复通州不克戊戌靖难兵破东平指挥詹璟被执吏目郑华死之庚戌靖难兵攻沛县指挥王显以城降知县颜伯玮主簿唐子清典史黄谦皆死之靖难兵攻徐州徐兵出战败绩三月甲申文皇自徐州进攻宿州平安统精兵四万追蹑文皇壬辰文皇至涡河平安兵进至淝河遇伏战败胡骑指挥使火耳灰哈三帖木儿皆被执平安兵驻宿州靖难兵破萧县知县陈恕死之夏四月甲寅平安兵营于小河亘十余里张左右翼缘河而东遇文皇骑兵合战斩其将陈文再战又胜斩其将王真文皇督战急几为安槊所及安马蹶弗得前靖难番将王麒跃马入阵援文皇得脱裨将丁良朱彬被执是役也靖难军中大惧平安诸将营于小河南燕兵据河北甲戌大战齐眉山自午至酉会大雾敛兵还营乙亥燕诸将欲还北平不敢显言辄请退屯小河东就麦观隙而动文皇不听朱能郑亨又力言渡河非计诸将多不肯从文皇曰欲渡河者左不欲渡河者右诸将多趋左文皇大怒曰任汝所之诸将始不敢言何福引兵会平安燕军中益惧文皇数日不解甲矢辛巳何福平安等及靖难兵大战于灵壁宋瑄战死何福败走平安陈辉马溥徐真及礼部侍郎陈性善大理寺丞彭与明皆被执五月己丑文皇至泗州守将周景初降盛庸营于淮靖难将丘福朱庸潜出庸后庸走文皇遂渡淮至盱眙庚子文皇至天长扬州指挥王礼千户徐政张胜江都知县张本皆降守将崇刚监察御史王彬死之时诸将分屯凤阳淮安以遏燕兵文皇欲从淮安取道渡江遣使驸马梅殷殷割使人耳鼻授词答文皇曰留汝口与殿下言君父恩义文皇竟不得道淮安欲从灵壁出凤阳渡河凤阳知府徐安谍知拆浮桥绝舟楫拒守亦不得渡文皇遂径趋扬州庚子至天长时监察御史王彬巡江淮治扬州倚任指挥崇刚练兵缮浚城濠刚闻靖难兵至昼夜不解甲与彬共守扬城指挥王礼欲举城降彬与刚知之执礼及其党系狱有力士能举千斤彬常以自随靖难兵飞书城中有缚王御史降者官三品左右惮力士莫敢缚礼弟宗者厚赂力士母诱其子出会彬解甲浴盘中为千户徐政张胜所缚舁至城上投靖难兵中不屈死之政遂出礼等于狱与江都知县张本开城门降刚亦不屈而死文皇至扬州高邮指挥王杰降文皇遂至仪真诏天下勤王诏曰燕兵势将犯关中外臣民坐视予之困苦而不予救乎凡文武吏士宜即日勤王共除大难宗社再安予不敢忘报诏下京城内外臣民恸哭遣礼部侍郎黄观翰林修撰王叔英等分道征兵入援州知府姚善宁波知府王琎率师勤王遣庆成郡王至文皇所议割地罢兵不听敕刑部尚书侯太转饷淮安六月癸丑朔文皇至浦子口盛庸等迎战败绩遣都督佥事陈瑄援庸遂率舟师降于靖难兵乙卯文皇渡江盛庸率海艘出高资港迎战败走镇江守将童俊遂降于靖难兵庚申文皇营于龙潭复遣李景隆都督王佐尚书茹□至龙潭议割地罢兵不听景隆等见文皇伏地纳款顿首称臣呼万岁不已壬戌景隆等归言文皇必欲得齐泰黄子澄辈建文帝令景隆等再往言诸臣皆窜逐外郡俟缚至遣来景隆等惶惧不敢行帝令诸王与景隆等偕行文皇曰勿多言不得奸臣吾必不己诸王归帝会群臣恸哭或劝帝且幸浙或曰不若幸湘湖孝孺请坚守京城以待四方之援议不决太常少卿廖升闻茹□等还遂恸哭与家人诀自缢死遣诸王分守京城诸门命魏国公徐辉祖开国公常升分道出师御战甲子遣人赍蜡书四出促勤王兵皆为靖难游骑所获乙丑文皇至金川门都给事中龚泰死之谷王穗开金川门降文皇遂入京城内宫火发文皇入城建文帝手诛都督徐增寿于左顺门靖难兵起增寿兄徐辉祖谋议督兵北进增寿独以百口保文皇无他故今诛之又欲诛李景隆不果诸内臣哗言不如逊位去有翰林编修程济者先为岳池教谕上言某月某日西北兵起朝廷谓非所宜言系至京将杀之济仰面大呼曰陛下且囚臣至期无兵臣死未晚遂下狱已而兵果起赦为翰林编修至是急召济入问计济曰天数已定惟可走出免难耳初太祖临崩密封一柜召太孙曰此柜不可妄启汝若遇难时速启视之即无害也至是启视其柜见一刃一度牒有上敕曰汝欲生可将此牒投往他处为僧后宫某处有密地可通不然将刃自尽于是急召僧为建文帝落发宫中火发传言帝崩程济从帝出每遇险几不能脱济辄以术脱去相从数十年天下皆不知其生也文皇为建文帝发丧治葬遂谒孝陵即皇帝位召文学博士方孝孺草诏不屈死之文皇入城金川门蹇义夏原吉皆赴迎戴杨荣亦见马首曰翰林编修臣杨荣曰如何曰臣请殿下今始入城当先谒陵乎先入庙乎上哑然曰固当先谒陵遽从之曰非若言几误乃事矣文皇既登极工部尚书茹□首入殿贺文皇呼谓之曰□吾今日得罪于天地祖宗奈何□叩首曰陛下应天顺人何谓之得罪乎文皇大悦进忠诚伯初靖难兵南行姚广孝送道旁言江南有方孝孺者学行负盛名即不肯降幸勿杀至是以广孝言即召用之孝孺不肯屈系狱一日遣人谕再三终不从又召孝孺草诏孝孺斩缞而见悲恸彻殿陛文皇降榻劳曰先生无劳苦余欲法周公辅成王耳孝孺曰成王今安在文皇曰渠自焚死孝孺曰成王即不存何不立成王之子文皇曰国赖长君孝孺曰何不立成王之弟又曰先生无过劳苦命左右授笔札又曰诏天下非先生草不可孝孺大批数字云云投笔于地又大哭且骂且哭曰死即死诏不可草文皇大怒磔诸市孝孺慨然就戮为绝命词曰天降乱离兮孰知其由奸臣得计兮谋国用犹忠臣发愤兮血泪交流以此徇君兮亦有何求呜呼哀哉庶不我尤时年四十六复诏收其妻郑郑已经死宗族坐死者八百七十三人
