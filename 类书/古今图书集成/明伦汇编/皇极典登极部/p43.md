<!-- { "loadSidebar": true } -->
睿宗太极元年八月庚子皇太子隆基受内禅即皇帝位按唐书元宗本纪元宗讳隆基睿宗第三子也母曰昭成皇后窦氏性英武善骑射通音律历象之学始封楚王后为临淄郡王累迁卫尉少卿潞州别驾景龙四年朝于京师遂留不遣庶人韦氏已弒中宗矫诏称制元宗乃与太平公主子薛崇简尚衣奉御王崇晔公主府典签王师虔朝邑尉刘幽求苑总监锺绍京长上折冲麻嗣宗押万骑果毅葛福顺李仙凫道士冯处澄僧普润定策讨乱或请先启相王元宗曰请而从是王与危事不从则吾计失矣乃夜率幽求等入苑中福顺仙凫以万骑兵攻元武门斩左羽林将军韦播中郎将高嵩以徇左万骑由左入右万骑由右入元宗率总监羽林兵会两仪殿梓宫宿卫兵皆起应之遂诛韦氏黎明驰谒相王谢不先启相王泣曰赖汝以免不然吾且及难乃拜元宗殿中监兼知内外闲□检校陇右群牧大使押左右万骑进封平王同中书门下三品睿宗即位立为皇太子景云二年监国听除六品以下官延和元年星官言帝坐前星有变睿宗曰传德避灾吾意决矣七月壬辰制皇太子宜即皇帝位太子惶惧入请睿宗曰此吾所以答天戒也皇太子乃御武德殿除三品以下官八月庚子即皇帝位先天元年十月庚子享于太庙大赦按旧唐书元宗本纪神龙元年上迁卫尉少卿景龙二年四月兼潞州别驾州境有黄龙白日升天尝出畋有紫云在其上后从者望而得之前后符瑞凡一十九事四年中宗将祀南郊来朝京师将行使术士韩礼筮之蓍一茎孑然独立礼惊曰蓍立奇瑞非常也不可言属中宗末年王室多故上常阳引材力之士以自助上所居宅外有水池浸溢顷余望气者以为龙气四年四月中宗幸其第因游其池结彩为楼船令巨象踏之至六月中宗暴崩韦后临朝称制韦温宗楚客纪处讷等谋倾宗社以睿宗介弟之重先谋不利道士冯道力处士刘承祖皆善于占兆诣上布诚款上所居里名隆庆时人语讹隆以为龙韦庶人称制改元又为唐隆皆符御名上益自负乃与太平公主谋之公主喜以子崇简从上乃定策诛之睿宗即位与侍臣议立皇太子佥曰除天下之祸者享天下之福拯天下之危者受天下之安平王有圣德定天下又闻成器以下皆有推让宜膺主鬯以副群心睿宗从之丙午制曰舜去四凶而功格天地武有七德而戡定黎人故知有大勋者必受神明之福仗高义者必为匕鬯之主朕恭临宝位亭育寰区以万物之心为心以兆人之命为命虽承继之道咸以冢嫡居尊而无私之怀必推功业为首然后可保安社稷永奉宗祧第三子平王基孝而克忠义而能勇比以朕居藩邸虔守国彝贵戚中人都无引接群邪害正凶党实繁利口巧言谗说罔极韦温延秀朋党竞起晋卿楚客交构其间潜结回邪排挤端善潜贮兵甲将害朕躬基密闻其期先难奋发推身鞠弭众应如归呼吸之间凶渠殄灭安七庙于几坠拯群臣于将殒方舜之功过四比武之德逾七灵祗望在昆弟乐推一人元良万邦以定为副君者非此而谁可立为皇太子有司择日备礼册命七月己巳睿宗御承天门皇太子诣朝堂受册是日有景云之瑞改元为景云大赦天下二月又制曰惟天生烝人牧以元后维皇立国副以储君将以保绥家邦安固后嗣者也朕纂承洪业钦奉宝图夜分不寝日昃忘倦茫茫四海惧一人之未周烝烝万姓恐一物之失所虽卿士竭诚守宰宣化缅怀庶域仍未小康是以求下人之变风遵先朝之故事皇太子基仁孝因心温恭成德深达礼体能辨皇宜令监国俾尔为政其六品已下除授及徒罪已下并取基处分延和元年六月凶党因术人闻睿宗曰据元象帝座及前星有灾皇太子合作天子不合更居东宫矣睿宗曰传德避灾吾意决矣七月壬午制曰朕以寡昧虔奉鸿休本殊王季之贤早达延陵之节昔在圣历已让皇嗣之尊爰暨神龙终辞太弟之授岂惟衣冠所都抑亦兆庶咸知顷属国步不夷时艰主幼大业有缀旒之惧宝位深坠地之忧议迫公卿遂司契篆日慎一日以至于今一纪之劳勤亦至矣万方之俗化渐行矣将成宿愿脱屣寰区昔尧之禅舜唯能是与禹以命启匪私其亲神器之重允归公授皇太子基有大功于天地定阽危于社稷温文既习圣敬克跻委之监国已移岁年时政益明庶工惟序朕之知子庶不负时历数在躬宜陟元后可令即皇帝位有司择日授册朕方比迹洪古希风太皇神与化游思与道合无为无事岂不美与王公百寮宜识朕意上意惶惧驰见叩头请所以传位之旨睿宗曰吾因汝功业得宗社今帝座有眚思欲逊避唯圣德大勋始转祸为福易位于汝吾知晚矣上始居武德殿视事三品已下除授及徒罪皆自决之按册府元龟延和元年七月壬辰睿宗传位于皇太子先是彗星从西方经轩辕入太微至于大角数日乃灭睿宗以为革旧布新之政又太子仁爱日闻故顺天传位乃谓太平公主曰昔中宗之朝悖逆骄纵擅权侈靡天变屡臻我当时极谏请择贤子立之以应灾异中宗不悦我忧惶数日不食岂在彼能谏于己不行是日将军庞承宗左拾遗韩朝宗谏曰自顷国家多难赖陛下圣德保存社稷绥抚四方今日忽有此让臣等不知所出皇太子虽圣明且应养德春宫依前监抚未宜即位睿宗不听皇太子自东宫驰入请见自投于地叩头曰臣以微功非次见擢偏守储贰日夜兢惶不知陛下何以传位于臣睿宗曰往以韦氏弒逆社稷危殆汝以弱年夷凶静乱安我宗庙尔之力也今天意人事汝合当之太子固辞睿宗曰不有此让何以禳灾汝若行孝岂宜于柩前即位耶于是太子流涕而出丙申皇太子让表曰神器者天下之大宝与受者帝王之大节臣义兼隐犯诚深爱敬凡所上陈理无苟免国家盛德创物垂范虽时始百年而运经厄会陛下振清庙之徽光荡欃枪之氛慝绍膺永命导扬洪休千载一期实仰元造便欲抗心太素独善鸿元登平之俗未跻于下武卜代之期取亏于一篑伏愿霈然易虑俯顺群心则区宇永宁人神胥悦若命在必遂诚无所感必将殒越为期窜伏无地书奏不许皇太子累让睿宗答曰汝为孝友须遵朕命用陟元后无宜固辞汝为季俗多虞淳风未洽欲朕回虑兼理万几昔舜之禅禹犹躬行巡狩况朕授汝岂忘家国其军国大务及授三品已上并重刑狱当兼省之八月庚子册太子为皇帝受册悲涕左右莫不感动又奉册睿宗为太上皇命皇帝听朝于武德殿上皇称朕有命称诰皇帝称予有命称制□五日一受朝于太极殿元宗天宝十五载秋七月甲子肃宗以皇太子即皇帝位按唐书肃宗本纪肃宗讳亨元宗第三子也母曰元献皇后杨氏初名嗣升封陕王开元四年为安西大都护性仁孝好学元宗尤爱之遣贺知章潘肃吕向皇甫彬邢等侍读左右十五年更名浚徙封忠王为朔方节度大使单于大都护十八年奚契丹寇边乃以肃宗为河北道行军元帅遣御史大夫李朝隐等八总管兵十万以伐之居二岁朝隐等败奚契丹于范阳北肃宗以统帅功迁司徒二十三年又更名玙二十五年皇太子瑛废死明年立为皇太子有司行册礼其仪有中严外办其服绛纱太子曰此天子礼也乃下公卿议太师萧嵩左丞相裴耀卿请改外办为外备绛纱衣为朱明服乃从之二十八年又更名绍天宝三载又更名亨安禄山来朝太子识其有反相请以罪诛之元宗不听禄山反十五载元宗避贼行至马嵬父老遮道请留太子讨贼元宗许之遣寿王瑁及内侍高力士谕太子太子乃还六月丁酉至渭北便桥桥绝募水滨居民得三千余人涉而济遇潼关散卒以为贼与战多伤既而觉之收其余以涉后军多没者夕次永寿县吏民稍持牛酒来献新平郡太守薛羽保定郡太守徐□闻贼且至皆弃城走己亥太子次保定捕得羽□斩之辛丑次平□郡得牧马牛羊兵始振朔方留后支度副使杜鸿渐六城水陆运使魏少游节度判官崔漪支度判官崔简金关内盐池判官李涵河西行军司马裴冕迎太子治兵于朔方庚戌次丰宁见大河之险将保之会天大风回趋灵武七月辛酉至于灵武壬戌裴冕等请皇太子即皇帝位甲子即皇帝位于灵武尊皇帝曰上皇天帝大赦改元至德　按杜鸿渐传鸿渐第进士解褐延王府参军安思顺表为朔方判官禄山乱皇太子按军平□未知所适议出萧关趣丰安鸿渐与六城水运使魏少游节度判官崔漪支度判官卢简金关内盐池判官李涵谋曰二京覆没太子治兵平□然散地难恃也今朔方制胜之会若奉迎太子西诏河陇北结回纥回纥固与国收其劲骑与大兵合鼓而南雪社稷之耻不亦易乎即具上兵马招辑之势且录军资器械储廥凡最使涵诣平□见太子太子大悦会裴冕至自河西亦劝之朔方而鸿渐与漪至白草顿迎谒说曰朔方天下劲兵灵州用武地今回纥请和吐蕃结附天下列城坚守以待王命纵为贼据日夜望官军以图收复殿下治兵长驱逆寇不足灭也太子喜曰灵武我之关中卿乃吾萧何也既至灵武鸿渐即与冕等劝即皇帝位以系中外望六请见听鸿渐明习朝章采旧仪设坛壝城南先一日草其仪上之太子曰圣皇在远寇逆方结宜罢坛场它如奏太子即位是为肃宗　按裴冕传河西节度使哥舒翰辟行军司马元宗入蜀诏皇太子为天下兵马元帅拜冕御史中丞兼左庶子副之初冕在河西方召还而道遇太子平□遂从至灵武与杜鸿渐崔漪同辞进曰主上厌于勤且南狩蜀宗社神器要须有归今天意人事属在殿下宜正位号有如逡巡失亿兆心则大事去矣太子曰我平寇逆奉迎乘舆还京师退居储贰以侍膳左右岂不乐哉公等何言之过对曰殿下居东宫二十年今多难启圣以安社稷而所从将士皆关辅人日夜思归大众一骚不可复集不如因而抚之以就大功臣等昧死请太子固让凡五请卒见听太子即位进冕中书侍郎同中书门下平章事按册府元龟肃宗开元二十六年立为皇太子天宝十五载六月安禄山犯长安元宗幸蜀将发马嵬百姓数百人遮道攀附元宗迟留久之乃令皇太子后殿宣慰百姓因请皇太子留曰愿得戮力以从却收长安今者主上殿下皆入蜀川则宗社谁主万姓何归殿下不纳臣言臣等皆死于此矣宦者高力士驰以告元宗元宗曰是天启也乃命后军及飞龙□马与东宫内人等留太子因宣口□谓将士曰太子仁孝可奉宗庙汝等善辅导之又语太子曰汝好去百姓属望慎勿违之莫以吾为意又西戎北狄吾昔厚之今闻难必得其用汝勉之哉皇太子既至灵武群臣称马嵬传言之命劝进以七月甲子即位改元为至德元年道路险涩表疏未达八月丁亥北使至蜀具陈群臣恳请太子辞避之旨元宗乃下诏曰元子亨睿哲聪明恪慎克孝才备文武量吞海岳付之神器不曰宜然今宗社未安国家多难宜令即皇帝位朕称太上皇且天下兵权宜制在中夏朕据巴蜀应卒则难其四海军权先取皇帝处分然后奏朕知待克复上京朕将凝神静虑偃息大庭也是月命宰相韦见素崔涣房管持节赍玉册赴灵武宣传位之命亲语见素等曰皇帝自幼聪明与诸子有异朕岂不知大限往十三载冬已有传位之意属水旱年饥左右劝朕且俟丰岁二载便属禄山构逆方隅震扰未遂此心昨者马嵬亦潜有处分今皇帝受命慰朕之心如释负担劳卿等去以辅佐之多难兴王自古皆有卿等乃心在王室以宗社为念早定中原朕之望也九月丙子见素等至顺化郡奉册书及传国宝帝不敢受二年十月平西京车驾发凤翔还京丁卯入长安道俗士女百姓万众出国门二十里路傍不断持幡花鼓车歌舞音乐望车趋拜抃跃蹈舞呼万岁欢叫声振原野长老皆悲喜涕泣曰不图今日复见我圣君帝亦感恻而劳徕之关内夹路缚栅幕青翠相连亘于子城帝自朱雀门入居大明宫十二月元宗至自蜀都甲子元宗御宣政殿羽仪容卫陈九宾于庭授传国玺于殿上帝于殿下涕泣拜受入幕次百僚称贺蹈舞呼万岁肃宗宝应元年夏四月己巳代宗以皇太子即皇帝位按唐书代宗本纪代宗讳豫肃宗长子也母曰章敬皇后吴氏元宗诸孙百余人代宗最长为嫡皇孙聪明宽厚喜愠不形于色而好学强记通易象初名俶封广平郡王安禄山反元宗幸蜀肃宗留讨贼代宗常从于兵间肃宗已即位郭子仪等兵讨安庆绪未克肃宗在岐至德二载九月以广平郡王为天下兵马元帅率朔方安西回纥南蛮大食等兵二十万以进讨百官送于朝堂过阙而下步出木马门然后复骑以安西北庭行营节度使李嗣业为前军朔方河西陇右节度使郭子仪为中军关内行营节度使王思礼为后军屯于香积寺败贼将安守忠斩首六万级贼将张通儒守长安闻守忠败弃城走遂克京城乃留思礼屯于苑中代宗率大军以东安庆绪遣其将严庄拒于陜州代宗及子仪嗣业战陕西大败之庆绪奔于河北遂克东都肃宗还京师十二月进封楚王干元元年三月徙封成王四月立为皇太子初太子生之岁豫州献嘉禾于是以为祥乃更名豫肃宗去上元三年号止称元年月以斗所建辰为名元年建巳月肃宗寝疾乃诏皇太子监国而楚州献定国宝十有三因曰楚者太子之所封今天降宝于楚宜以建元乃以元年为宝应元年肃宗张皇后恶李辅国欲图之召问太子太子不许乃与越王系谋之肃宗疾革四月丁卯皇后与系将召太子入宫飞龙副使程元振得其谋以告辅国辅国止太子无入率兵入杀系及兖王僩幽皇后于别殿是夕肃宗崩乃迎太子见群臣于九仙门明日发丧己巳即皇帝位于柩前癸酉始听政　按张皇后传肃宗废后庶人张氏邓州向城人家徙新丰祖母窦昭成皇后女弟也干元初立为皇后帝不豫后自针血写佛书以示诚初建宁王倓数短后于帝上皇在蜀以七宝鞍赐后而李泌请分以赏战士倓助泌请故后怨卒被谮死繇是太子深畏事后谨甚后犹欲危之然以子早世而侗幼故太子得无患宝应元年帝大渐后与内官朱辉光等谋立越王系而李辅国程元振以兵卫太子幽后别殿代宗已立群臣白帝请废为庶人　按程元振传元振少以宦人直内侍省迁内射生使飞龙□副使张皇后谋立越王元振见太子发其奸与李辅国助讨难立太子是为代宗按册府元龟代宗肃宗长子也开元二十八年封为广平郡王肃宗即位改封楚王徙代王干元元年四月立为皇太子元年建巳月肃宗寝疾时皇后张氏有宠无子虑宫车晏驾失权势结少子越王系密构异谋将图废立乙丑皇后矫诏召太子会宦官程元振知之潜发于李辅国辅国久掌禁兵素与皇后嫌隙又闻元振言有自得色乃与元振定策伏兵于凌霄门拥太子请不赴召以兵翼太子入飞龙□俟变而动既夜辅国元振乃勒兵会于三殿收捕越王系及同谋中宫朱光辉马英俊等百余人禁锢之逼皇后幽于别殿丁卯肃宗崩元振等始迎太子于九仙门见群臣行监国之礼翌日宣制太子擗踊尽哀群臣劝进太子益哀号群臣又陈顾命大旨祖宗洪业未宜以情自私己巳即皇帝位于两仪殿初有司陈御座于殿之中间帝号泣逊不敢当哀感左右有司乃徙座于殿之左然后从之百辟卿士洎南北军仗卫万余人咸呼万岁左仆射摄太尉裴冕升殿跪上诫曰我国家奄有四海惟天下君伏惟皇帝陛下敬之以扬累圣之丕烈群臣再拜呼万岁庚午群臣等上表请听政帝不答以侍中苗晋卿摄冢宰于太极殿钟楼之东张幄视事百官以听辛未晋卿固辞上言曰伏奉今月二十一日恩敕令臣摄冢宰臣以昔者天子居丧之时百官听于冢宰盖君幼小御极事殷理众然沿革不一今古异宜而周武汉文合于通变垂范作则可举而行又事或墨缞时遇金革岂哀非衔恤而义在于斯且百善之至无以加于孝也其有容累心绝指景悼生此匹夫守节之常情殊非王者嗣续之大计昨二十日陛下即位是承先帝遗顾之言亦前代不易之典则知所略不为害所存是适权防微灭端所利者大陛下因此纯至天地明察伏以报劬劳之恩申罔极之思终身之痛岂计朝夕以一日之内万务在中须达宸聪始成国政今百寮万姓及僧道耆寿相顾聚言以臣老且无能愚岂测圣况久无居摄臣不敢奉诏特乞陛下遵遗命三日而听政众情不胜恳愿伏望割痛抑哀为天下幸又不答宰臣及文武百官表三上从之代宗大历十四年五月癸亥德宗以皇太子即皇帝位按唐书德宗本纪德宗讳适代宗长子也母曰睿真皇太后沈氏初沈氏以开元末选入代宗宫安禄山之乱元宗避贼于蜀诸王妃妾不及从者皆为贼所得拘之东都之掖庭代宗克东都得沈氏留之宫中史思明再陷东都遂失所在肃宗元年建丑月封德宗奉节郡王代宗即位史朝义据东都乃以德宗为天下兵马元帅进封鲁王八月徙封雍王宝应元年十月屯于陜州诸将进击史朝义败之朝义走河北遂克东都十一月史朝义死幽州守将李怀仙斩其首来献河北平以功兼尚书令与功臣郭子仪李光弼等皆赐铁券图形凌烟阁广德二年二月立为皇太子大历十四年五月辛酉代宗崩癸亥即皇帝位于太极殿德宗贞元二十一年春正月丙申顺宗以皇太子即皇帝位按唐书顺宗本纪顺宗讳诵德宗长子也母曰昭德皇后王氏始封宣城郡王大历十四年六月进封宣王十二月乙卯立为皇太子为人宽仁喜学艺善隶书礼重师傅见□先拜从德宗幸奉天常执弓矢居左右郜国公主以蛊事得罪太子妃其女也德宗疑之几废者屡矣赖李泌保护乃免后侍宴鱼藻宫张水嬉彩舰宫人为棹歌众乐间发德宗欢甚顾太子曰今日何如太子诵诗好乐无荒以为对及裴延龄韦渠牟用事世皆畏其为相太子每候颜色陈其不可故二人者卒不得用贞元二十年太子病风且喑二十一年正月不能朝是时德宗不豫诸王皆侍左右惟太子卧病不能得见德宗悲伤涕泣疾有加癸巳德宗崩丙申即皇帝位于太极殿二月癸卯朝群臣于紫宸门　按卫次公传次公擢左补阙翰林学士德宗崩与郑絪皆召至金銮殿时皇太子久疾禁中或传更议所立众失色次公曰太子虽久疾冢嫡也内外系心久矣必不得已宜立广陵王絪随赞之议乃定　按李泌传贞元三年泌拜中书侍郎同中书门下平章事太子妃萧母郜国公主也坐蛊媚幽禁中帝怒责太子太子不知所对泌入帝数称舒王贤泌揣帝有废立意因曰陛下有一子而疑之乃欲立弟之子臣不敢以古事争且十宅诸叔陛下奉之若何帝赫然曰卿何知舒王非朕子对曰陛下昔为臣言之陛下有嫡子以为疑弟之子敢自信于陛下乎帝曰卿违朕意不顾家族邪对曰臣衰老位宰相以谏而诛分也使太子废他日陛下悔曰我惟一子杀之泌不我谏我亦杀尔子则臣绝祀矣虽有兄弟子非所歆也即噫呜流涕因称昔太宗诏太子不道藩王窥伺者两废之陛下疑东宫而称舒王贤得无窥伺乎若太子得罪请亦废之而立皇孙千秋万岁后天下犹陛下子孙有也且郜国为其女□忌而蛊惑东宫岂可以妻母累太子乎执争数十意益坚帝寤太子乃得安按册府元龟顺宗立为皇太子贞元二十一年正月丙申即位于太极殿册曰维贞元二十一年岁次乙酉正月辛未朔二十三日癸巳皇帝若曰于戏天下之大实惟重器祖宗之业允为元良咨尔皇太子诵睿哲温恭宽仁慈惠文武之道□自生知孝友之诚发于天性自膺上嗣毓德春闱恪慎于厥躬祗勤于大训必能诞敷至化安劝庶邦朕寝疾弥留弗兴弗寤是用命尔继统俾绍前烈宜陟元后永绥兆人其令中书侍郎同平章事高郢奉册即皇帝位尔惟奉若天道以康四海懋建皇极以熙庶工无我高祖太宗之休命初帝自二十年九月得风疾因不能言使四面出求医药海内皆闻知德宗忧戚形于颜色数自临视二十一年正月朔含元殿受朝贺还至别殿诸王亲戚进贺独皇太子疾不能朝德宗为之涕泣悲伤叹息因感疾恍惚益甚二十余日中外不通不知两宫安否朝臣咸惧莫知所为虽翰林内臣亦无知者二十三日帝知内外忧疑紫衣麻鞋不俟正冠出九仙门召见诸军使京师稍安二十四日宣遗诏帝缞服见百寮二十六日即位军士尚疑皆企足引颈瞻视既而曰真太子也喜且泣内外遂安以检校司空平章事杜佑摄冢宰顺宗永贞元年八月乙巳宪宗以皇太子受内禅即皇帝位按唐书宪宗本纪宪宗讳纯顺宗长子也母曰庄宪皇太后王氏贞元四年六月己亥封广陵郡王二十一年三月立为皇太子永贞元年八月顺宗诏立为皇帝乙巳即皇帝位于太极殿丁未始听政按旧唐书顺宗本纪贞元二十一年正月即皇帝位三月诏册广陵郡王淳为皇太子改名纯七月乙未诏军国政事令皇太子勾当八月庚子诏曰惟皇天佑命烈祖诞受方国九圣储祉万邦咸休肆予一人获缵至业严恭守位不遑暇逸而天佑不降疾恙弗瘳将何以奉宗庙之灵展郊禋之礼畴咨庶尹对越上元内愧于朕心上畏于天命夙夜祗栗深惟永图一日万几不可以久旷天工人代不可以久违皇太子纯睿哲温文宽和仁惠孝友之德爱敬之诚通乎神明格于上下是用皇王至公之道遵父子传归之制付之重器以抚兆人必能宣祖宗之重光荷天地之休命奉若成宪抚绥四方宜令皇太子即皇帝位朕称太上皇居兴庆宫制称诰辛丑诰有天下传归于子前王之制也钦若大典斯为至公式扬耿光用休文德朕获奉宗庙临御万方降疾不瘳庶政多阙乃命元子代予守邦爰以令辰光膺册礼宜以今月九日册皇帝于宣政殿国有大命恩俾惟新宜因纪元之庆用覃在宥之泽宜改贞元二十一年为永贞元年自贞元二十一年八月五日已前天下死罪降从流流以下递减一等宪宗元和十五年闰正月丙午穆宗以皇太子即皇帝位按唐书穆宗本纪穆宗讳恒宪宗第三子也母曰懿安皇太后郭氏始封建安郡王进封遂王遥领彰义军节度使元和七年惠昭太子薨左神策军中尉吐突承璀欲立澧王恽而恽母贱不当立乃立遂王为皇太子十五年正月庚子宪宗崩陈弘志杀吐突承璀及澧王辛丑遗诏皇太子即皇帝位于柩前司空兼中书令韩弘摄冢宰闰月丙午皇太子即皇帝位于太极殿穆宗长庆四年春正月丙子敬宗以皇太子即皇帝位按唐书敬宗本纪敬宗讳湛穆宗长子也母曰恭僖皇太后王氏始封鄂王徙封景王长庆二年十二月穆宗因击球暴得疾不见群臣者三日左仆射裴度三上疏请立皇太子而翰林学士两省官相次皆以为言居数日穆宗疾少间宰相李逢吉请立景王为皇太子四年正月穆宗崩癸酉门下侍郎平章事李逢吉摄冢宰丙子皇太子即皇帝位于太极殿二月辛巳始听政癸未尊母为皇太后皇太后为太皇太后按册府元龟敬宗穆宗长子长庆二年十二月立为皇太子四年正月癸酉即帝位时年十六以门下侍郎平章事李逢吉摄冢宰其日移仗西宫发哀于太极殿分命摄太尉告天地社稷太清宫太庙丙子帝即位于太极殿东序册曰维长庆四年岁次甲辰正月辛亥朔二十六日丙子皇帝若曰惟天辅唐德我祖宗克答天意迈德勤道绍休大业予一人嗣守四海祗事天地爱育万物罔或怠惰于兹五年今寝疾弥留不兴不寤获以重器付之元良咨尔皇太子湛列祖储爱自天生德孝友慈惠温良肃恭必能辑宁邦家辉光绪业是用命尔陟于元后宜令中书侍郎平章事牛僧孺奉册即皇帝位尔有孝敬之志可以奉宗庙尔有广厚之量可以奉神祇和惠可以抚万邦仁爱可以亲九族任贤尚德远去邪尔惟钦承无忝我祖宗之休烈于是中书侍郎平章事牛僧孺读册进册门下侍郎平章事李逢吉宣制进宝太常少卿冯宿导引乘舆刑部尚书段文昌率百寮奉诫辞敬宗宝历二年十二月乙巳文宗以江王即皇帝位按唐书文宗本纪文宗讳昂穆宗第二子也母曰贞献皇太后萧氏始封江王宝历二年十二月敬宗崩刘克明等矫诏以绛王悟句当军国事壬寅内枢密使王守澄杨承和神策护军中尉魏从简梁守谦奉江王而立之率神策六军飞龙兵诛克明杀绛王乙巳江王即皇帝位于宣政殿戊申始听政尊母为皇太后按册府元龟文宗敬宗弟初封江王宝历二年十二月辛丑敬宗夜猎还宫遇中官刘克明之逆壬寅枢密使王守澄以兵卫迎江王入宫癸卯教曰大行皇帝聪断英明临下以法方将致理以一区夏而妖凶构祸矫宣遗言不询群臣专断神器恃近而迫众倚兵而取威谓天地可欺神明可罔既而奸谋发泄凶党彰闻寡人义重君臣毒甚手足拊膺号惋誓清凶徒果有义烈副此诚志遂以宰相定议乃亲率左右神策护军中尉心腹近臣及诸职事官并左右神策六军使兼诸军使及飞龙将士等搜摘伏匿大擒诸妖或血刃当辜或赴井自毙其刘克明田务澄苏佐明王嘉宪石定宽等二十八人并正刑书罔有漏逸欢呼震地忭快闻天此皆宗社威灵文武协力剪荡凶寇克有成算岂伊菲薄敢贪天功想于群公多士中外藩岳皆累朝勋绩先圣宠任致兹刷愤哀庆当同大行皇帝正柩于太极殿前率依光陵故事有司条上务尽诚信其冢宰司空平章事裴度当摄立功将士节级各有优赏布告遐迩咸使闻知宣讫宰臣裴度窦易直率百寮于紫宸外廊上谒江王王以素服见度等再拜慰贺讫退又率百寮上劝进表三甲辰江王于少阳院对六军使段嶷左右神策军使何少哲等一十六人命移仗西内以太子太保赵宗儒为大明宫留后乙巳帝御宣政殿即位诸卫各勒兵屯诸门黄麾大仗陈于殿庭押册宝自西阶下文武群官入就位侍中板奏请中外严辨帝出自序门服具服远游冠绛纱袍执笏就中间南向位立定册使宣云伏奉太皇太后令江王即皇帝位礼仪使奉请再拜举册官奉册就皇帝前摄中书令司空兼门下侍郎平章事裴度进读曰维宝历二年岁次庚午十二月甲午朔十二日乙巳太皇太后若曰大行皇帝睿哲英能对天明命方夏底缉夷蛮贡庭宜荷九庙之灵永飨亿年之禄岂虞奸妖窃发矫专神器蛊惑中外扇诱群萌骇动神人衅深枭獍咨尔江王昂聪哲孕粹清明敏和智算机闲谋元电发躬率义勇太清凶徒且膺当璧之符爰摅枕戈之愤既歼巨害当飨丰福是用命尔陟于元后宜令司空平章事裴度奉册即皇帝位永惟高祖太宗之剪定隋乱元宗之寖渍利泽宪宗之坚拔蠹孽艰勤险阻勖乃负荷小心以事上帝恭俭以勤邦家懋于令闻持久如始敬之哉读册称贺帝受册以授左右侍中进宝帝受宝以授左右又奏请改服衮冕即御座受万方朝贺殿中监进镇珪内高品承旨索扇开帝正衮冕负扆南面侍中就升御座之右西面立符宝置于御座前群官在位者皆再拜摄太尉兵部尚书段文昌进当香案前跪奏曰我国家奄宅万方光被四表大行皇帝丕承祖业嗣唐配天伏惟皇帝陛下敬之哉百僚皆再拜摄侍中门下侍郎平章事窦易直承旨临阶西向称有制在位者皆再拜宣云顾以薄德嗣守鸿业祇奉诏命感惧良深在位者皆再拜侍中奏礼毕帝降座御辇还宫文宗开成五年春正月辛巳武宗以皇太弟即皇帝位按唐书武宗本纪武宗讳炎穆宗第五子也母曰宣懿皇太后韦氏始封颍王累加开府仪同三司检校吏部尚书开成五年正月文宗疾大渐神策军护军中尉仇士良鱼弘志矫诏废皇太子成美复为陈王立颍王为皇太弟辛巳即皇帝位于柩前辛卯杀陈王成美安王溶贤妃杨氏甲午始听政追尊母为皇太后按册府元龟武宗皇帝穆宗第五子文宗之弟也初封颍王本名瀍初文宗追悔庄恪太子殂不繇道乃以敬宗子陈王成美为皇太子开成四年冬十月宣制未遑册礼五年正月二日文宗暴疾宰相李珏知枢密刘弘季奉密旨以皇太子监国两军中尉仇士良鱼弘志矫诏迎颍王于十六宅曰朕自婴疾疢有加无瘳惧不能躬总万几日厘庶政稽于古训谋及大臣用建亲贤以贰神器亲弟颍王瀍昔在藩邸与朕尝同师训动成仪矩性□宽仁俾奉昌图必谐人欲可立为皇太弟一应军国政事便令权勾当百辟卿士中外庶臣宜竭乃心辅成予志陈王成美先立为皇太子以其年尚冲幼未渐师资比日重难不行册命回践朱邸式□至公可复封陈王是夜士良统兵士于十六宅迎太弟赴少阳院百官谒见于东宫思贤殿四日宣诏皇太弟宜即皇帝位宰相杨嗣复摄冢宰十四日受册于正殿时年二十武宗会昌六年三月甲子宣宗以皇太叔即皇帝位按唐书宣宗本纪宣宗讳忱宪宗第十三子也母曰孝明皇太后郑氏始封光王性严重寡言宫中或以为不惠会昌六年武宗疾大渐左神策军护军中尉马元贽立光王为皇太叔三月甲子即皇帝位于柩前四月乙亥始听政尊母为皇太后宣宗大中十三年八月癸巳懿宗以郓王即皇帝位按唐书懿宗本纪懿宗讳漼宣宗长子也母曰元昭皇太后氏始封郓王宣宗爱夔王滋欲立为皇太子而郓王长故久不决大中十三年八月宣宗疾大渐以夔王属内枢密使王归长马公儒宣徽南院使王居方等而左神策护军中尉王宗实副使丌元实矫诏立郓王为皇太子癸巳即皇帝位于柩前王宗实杀王归长马公儒王居方庚子始听政癸卯令狐绹为司空尊皇太后曰太皇太后九月庚申追尊母为皇太后十月辛卯大赦赐文武官阶勋爵耆老粟帛按东观奏记宣宗大渐顾命内枢密使王归长马公儒宣徽南院使王居方以夔王当璧为托三内臣皆上素所恩信者泣而受命时右军中尉王茂元心亦感上左军中尉王宗实素不同归长公儒居方患之乃矫诏出宗实为淮南监军使宣化门受命将由右银台出焉左军副使刑元实谓宗实曰圣人不豫逾月中尉止隔门起居今日除改未可辨也请一面圣人而出宗实始悟却入即诸门已踵故事添人守捉矣邢元实翼导宗实直至寝殿上已晏驾束头环泣宗实叱居方下责以矫宣皆捧足乞命遣宣徽北院使齐元简迎郓王于藩邸即位是为懿宗归长公儒居方皆诛死籍没其家懿宗咸通十四年秋七月辛巳僖宗以普王即皇帝位按唐书僖宗本纪僖宗讳儇懿宗第五子也母曰惠安皇太后王氏始封普王名俨咸通十四年七月懿宗疾大渐左右神策护军中尉刘行深韩文约立普王为皇太子辛巳即皇帝位于柩前八月癸巳始听政丁未追尊母为皇太后按册府元龟僖宗皇帝懿宗第五子初封普王咸通十四年七月十八日制曰朕守大器之重居兆人之上日慎一日如履如临旰昃劳怀寝兴思理涉道犹浅德化未孚而摄养乖方寒暑成疠实有虑于阙政且无暇于怡神竟未少瘳日加寖剧万务繁总须有主张考思旧章谋于卿士思阐鸿业式建皇储第五男普王俨改名儇孝恭温敬宽和博厚日新令德天假英姿言皆中规动必繇礼俾祟邦本允□人心宜立为皇太子权勾当军国政事咨尔中外卿士洎于腹心之臣敬保裔子辅成予志各竭乃心以安黎元告布中外知朕意焉二十日皇帝即位时年十二左军中尉刘行深右军中尉韩文约居中执军政僖宗文德元年三月乙巳昭宗以皇太弟即皇帝位按唐书昭宗本纪昭宗讳晔懿宗第七子也母曰恭宪皇太后王氏始封寿王干符三年领幽州卢龙军节度使僖宗遇乱再出奔寿王握兵侍左右尢见倚信文德元年三月僖宗疾大渐群臣以吉王长且欲立之观军容使杨复恭率兵迎寿王立为皇太弟改名敏乙巳即皇帝位于柩前按册府元龟昭宗皇帝懿宗第七子咸通十三年四月封寿王干符四年授开府仪同三司幽州大都督幽州卢龙等军节度押奚契丹管内观察处置等使帝于僖宗母弟也尤相亲睦自艰难播越尝随侍左右握兵中要皆奇而爱之文德元年二月僖宗暴不豫时初复宫闱元心倾瞩遽闻被疾军民骇愕及大渐之夕未知所立群臣以吉王最贤又在寿王之上将立之唯军容使杨复恭请以寿王监国三月六日宣诏立为皇太弟八日即位时年二十二昭宗天佑元年八月丙午昭宣帝以辉王即皇帝位按唐书昭宣帝本纪昭宣帝讳祝昭宗第九子也母曰皇太后何氏始封辉王朱全忠已弒昭宗矫诏立为皇太子监军国事天佑元年八月丙午即皇帝位于柩前按旧唐书哀帝本纪哀皇帝景福元年九月三日生于大内干宁四年二月封辉王名祚天复三年二月拜开府仪同三司充诸道兵马元帅天佑元年秋八月十二日昭宗遇弒翌日蒋元晖矫宣遗诏曰我国家化隋为唐奄有天下三百年之盛业十八叶之耿光朕自缵丕图垂将二纪虽恭勤无怠属运数多艰致寰宇之未宁睹兵戈之屡起赖勋贤协力宗社再安岂意宫闱之间祸乱忽作昭仪李渐荣河东夫人裴贞一潜怀逆节辄肆狂谋伤疻既深已及危革万几不可以久旷四海不可以乏君神鼎所归须有缵继辉王祚幼彰岐嶷长实端良褒然不群予所钟爱必能克奉丕训以安兆人宜立为皇太子仍改名柷监军国事于戏孝爱可以承九庙恭俭可以安万邦无乐逸游志康寰宇百辟卿士佑兹冲人载扬我高祖太宗之休烈是日迁神柩于西宫文武百僚班慰于延和门外其日午时又矫宣皇太后令曰予遭家不造急变爰臻祸生女职之徒事起官奚之辈皇帝自罹锋刃已至弥留不及顾遗号恸徒切定大计者安社稷纂丕图者择贤明议属未亡人须示建长策承高祖之宝运繄元勋之忠规伏示股肱以匡冲昧皇太子柷宜于柩前即皇帝位其哀制并依祖宗故事中书门下准前处分于戏送往事居古人令范行今报旧前哲格言抆泪敷宣言不能喻帝时年十三乞且监国柩前即位宜差太常卿王溥充礼仪使又令太子家令李能告哀于十六宅丙午大行皇帝大殓皇太子柩前即皇帝位己酉矫制曰昭仪李渐荣河东夫人裴贞一今月十一日夜持刃谋逆惧罪投井而死宜追削为悖逆庶人蒋元晖夜既□逆诘旦宣言于外曰夜来帝与昭仪博戏帝醉为昭仪所害归罪宫人以掩弒逆之迹然龙武军官健备传二夫人之言于市人寻用史太为棣州刺史以酬弒逆之功庚戌群臣上表请听政
