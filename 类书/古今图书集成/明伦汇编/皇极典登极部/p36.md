<!-- { "loadSidebar": true } -->
高祖武德元年五月甲子以唐王受隋禅即皇帝位按唐书高祖本纪高祖讳渊字叔德姓李氏陇西成纪人也其七世祖皓当晋末据秦凉以自王是为凉武昭王皓生歆歆为沮渠蒙逊所灭歆生重耳魏弘农太守重耳生熙金门镇将戍于武川因留家焉熙生天赐为幢主天赐生虎西魏时赐姓大野氏官至太尉与李□等八人佐周代魏有功皆为柱国号八柱国家周闵帝受魏禅虎已卒乃追录其功封唐国公谥曰襄襄公生□袭封唐公隋安州总管柱国大将军卒谥曰仁仁公生高祖于长安体有三乳性宽仁袭封唐公隋文帝独孤皇后高祖之从母也以故文帝与高祖相亲爱文帝相用复高祖姓李氏以为千牛备身事隋谯陇二州刺史大业中历岐州刺史荥阳楼烦二郡太守召为殿内少监卫尉少卿炀帝征辽东遣高祖督运粮于怀远镇杨元感将反其兄弟从征辽者皆逃归高祖先觉以闻炀帝遽班师以高祖为弘化留守以御元感诏关右诸郡兵皆受高祖节度是时隋政荒天下大乱炀帝多以猜忌杀戮大臣尝以事召高祖高祖遇疾不时谒高祖有甥王氏在后宫炀帝问之王氏对以疾炀帝曰可得死否高祖闻之益惧因纵酒纳赂以自晦十一年拜山西河东慰抚大使击龙门贼马端儿射七十发皆中贼败去而敛其尸以筑京观尽得其箭于其尸又击绛州贼柴保昌降其众数万人突厥犯塞高祖与马邑太守王仁恭击之隋兵少不敌高祖选精骑二千为游军居处饮食随水草如突厥而射猎驰骋示以闲暇别选善射者伏为奇兵敌见高祖疑不敢战高祖乘而击之突厥败走十三年拜太原留守击高阳历山飞贼甄翟儿于西河破之是时炀帝南游江都天下盗起高祖子世民知隋必亡阴结豪杰招纳亡命与晋阳令刘文静谋举大事计已决而高祖未之知欲以情告惧不见听高祖留守太原领晋阳宫监而所善客裴寂为副监世民阴与寂谋寂因选晋阳宫人私侍高祖高祖过寂饮酒酒酣从容寂具以大事告之高祖大惊寂曰正为宫人奉公事发当诛为此耳世民因亦入白其事高祖初阳不许欲执世民送官已而许之曰吾爱汝岂忍告汝邪然未有以发而所在盗贼益多突厥数犯边高祖兵出无功炀帝遣使者执高祖诣江都高祖大惧世民曰事急矣可举事已而炀帝复驰使者赦止高祖其事遂已是时刘武周起马邑林士弘起豫章刘元进起晋安皆称皇帝朱粲起南阳号楚帝李子通起海陵号楚王邵江海据岐州号新平王薛举起金城号西秦霸王郭子和起榆林号永乐王窦建德起河间号长乐王王须拔起恒定号漫天王汪华起新安杜伏威起淮南皆号吴王李密起巩号魏公王德仁起邺号太公左才相起齐郡号博山公罗艺据幽州左难当据泾冯盎据高罗皆号总管梁师都据朔方号大丞相孟海公据曹州号录事周文举据淮扬号柳叶军高开道据北平张长愻据五原周洮据上洛杨士林据山南徐圆朗据兖州杨仲达据豫州张善相据伊汝王要汉据汴州时德睿据尉氏李义满据平陵綦公顺据青莱淳于难据文登徐师顺据任城蒋弘度据东海王薄据齐郡蒋善合据郓州田留安据章丘张青特据济北臧君相据海州殷恭邃据舒州周法明据永安苗海潮据永嘉梅知岩据宣城邓文进据广州俚酋杨世略据循潮冉安昌据巴东□长真据郁林其别号诸盗往往屯聚山泽而刘武周攻汾阳宫高祖乃集将吏告曰今吾为留守而贼据离宫纵贼不诛罪当死然出兵必待报今江都隔远后期奈何将吏皆曰国家之利可专者公也高祖曰善乃募兵旬日间得众一万副留守虎贲郎将王威虎牙郎将高君雅见兵大集疑有变谋因祷雨晋祠以图高祖高祖觉之乃阴为备五月甲子高祖及威君雅视事开阳府司马刘政会告威君雅反即坐上执之丙寅突厥犯边高祖令军中曰人告威君雅召突厥今其果然遂杀之以起兵遣刘文静使突厥约连和六月己卯传檄诸郡称义兵开大将军府置三军以子建成为陇西公左领军大都督左军隶焉世民为炖煌公右领军大都督右军隶焉元吉为姑臧公中军隶焉裴寂为长史刘文静为司马石艾县长殷开山为掾刘政会为属长孙顺德王长谐刘弘基窦琮为统军开仓库赈穷乏七月壬子高祖杖白旗誓众于野有兵三万以元吉为太原留守癸丑发太原甲寅遣将张纶徇下离石龙泉文城三郡丙辰次灵石营于贾胡堡隋虎牙郎将宋老生屯于霍邑以拒义师丙寅隋鹰扬府司马李轨起武威号大凉王八月辛巳败宋老生于霍邑丙戌下临汾郡辛卯克绛郡癸巳次龙门突厥来助隋骁卫大将军屈突通守河东绝津梁壬寅冯翊贼孙华土门贼白元度皆具舟以来逆九月戊午高祖领太尉加置僚佐以少牢祀河乃济甲子次长春宫丙寅陇西公建成刘文静屯永丰仓守潼关炖煌公世民自渭北徇三辅从父弟神通起兵于鄠柴氏妇高祖女也亦起兵于司竹皆与世民会郿贼丘师利李仲文盩厔贼何潘仁向善思宜君贼刘炅等皆来降因略定鄠杜壬申高祖次冯翊乙亥炖煌公世民屯阿城陇西公建成自新丰趋霸上丙子高祖自下邽以西所经隋行宫苑□悉罢之出宫女还其家十月辛巳次长乐宫有众二十万隋留守卫文升等奉代王侑守京城高祖遣使谕之不报乃围城下令曰犯隋七庙及宗室者罪三族丙申隋罗山令萧铣自号梁公十一月丙辰克京城命主符郎宋公□收图籍约法十二条杀人劫盗背军叛者死癸亥遥尊隋帝为太上皇立代王为皇帝大赦改元义宁甲子高祖入京师至朝堂望阙而拜隋帝授高祖假黄钺使持节大都督内外诸军事大丞相录尚书事进封唐王以武德殿为丞相府下教曰令视事于虔化门十二月癸未隋帝赠唐襄公为景王仁公为元王夫人窦氏为唐国妃谥曰穆以建成为唐国世子世民为唐国内史徙封秦国公元吉为齐国公丞相府置长史司录以下官赵郡公孝恭徇山南甲辰云阳令詹俊徇巴蜀二年正月丁未隋帝诏唐王剑履上殿入朝不趋赞拜不名加前后羽葆鼓吹戊午周洮降戊辰世子建成为左元帅秦国公世民为右元帅徇地东都二月己卯太常卿郑元定樊邓使者马元规循荆襄三月己酉齐国公元吉为太原道行军元帅乙卯世民徙封赵国公丙辰隋右屯卫将军宇文化及弒太上皇于江都立秦王浩为皇帝吴兴郡守沈法兴据丹阳自称江南道总管乐安人卢祖尚据光州自称刺史戊辰隋帝进唐王位相国总百揆备九锡唐国置丞相等官立四庙四月己卯张长愻降五月乙巳隋帝命唐王冕十有二旒建天子旌旗出警入跸甲寅王德仁降戊午隋帝逊于位以刑部尚书萧造司农少卿裴之隐奉皇帝玺绂于唐王三让乃受武德元年五月甲子即皇帝位于太极殿命萧造兼太尉告于南郊大赦改元赐百官庶人爵一级义师所过给复三年其余给复一年按创业起居注初帝自卫尉卿转右骁卫将军奉诏为太原道安抚大使郡文武官治能不称职者并委帝黜陟选补焉河东已来兵马仍令帝征发讨捕所部盗贼隋大业十二年炀帝之幸楼烦时也帝以太原黎庶陶唐旧民奉使安抚不逾本封因私喜此行以为天授所经之处示以宽仁贤智归心有如影响炀帝自楼烦远至雁门为突厥始毕所围事甚平城之急赖太原兵马及帝所征兵声势继进故得解围仅而获免遂向东都仍幸江都宫以帝地居外戚赴难应机乃诏帝率太原部兵马与马邑郡守王仁恭北备边朔尝与突厥相遇帝击大破之突厥收其所部不敢南入时有贼帅王漫天别党众逾数万自号历山飞结营于太原之南境上党西河京都道路断绝炀帝后十三年□帝为太原留守仍遣兽贲郎将王威兽牙郎将高君雅为副帝遂私窃喜甚而谓第二子秦王等曰唐固吾国太原即其地焉今我来斯是为天与与而不取祸将斯及然历山飞不破突厥不和无以经邦济时也既而历山飞众数不少劫掠多年巧于攻城勇于力战南侵上党已破将军慕容将军罗侯之兵北寇太原又斩将军潘长文首频胜两将所向无前于是帝率王威等及河东太原兵马往讨之于河西雀鼠谷口与贼相遇帝所向摧陷斩级获生不可胜数而余贼党老幼男女数万人并来降附于是郡境无虞年谷丰稔感帝恩德若亢阳之逢膏雨焉后突厥知帝已还太原仁恭独留无援数侵马邑帝遣副留守高君雅将兵与仁恭并力拒之仁恭等违帝指踪遂为突厥所败既而隋主远闻以帝与仁恭不时捕寇纵为边患遂遣司直驰驿系帝而斩仁恭帝自以姓名着于图箓太原王者所在虑被猜忌因而祸及颇有所晦时皇太子在河东独有秦王侍侧耳谓王曰隋历将尽吾家继膺符命不早起兵者顾尔兄弟未集耳今遭羑里之厄尔昆季须会盟津之师不得同受孥戮家破身亡为英雄所笑王泣而启帝曰芒砀山泽是处容人请同汉祖以观时变帝曰今遇时来逢兹锢絷虽□机变何能为也然天命有在吾应会昌未必不以此相启今吾励谨当敬天之诫以卜兴亡自天佑吾彼焉能害天必亡我何所逃刑尔后数日果有诏使驰驿而至释帝而免仁恭各依旧检校所部炀帝之幸江都也所在路绝兵马讨掩来往不通信使行人无能自达惟有使自江都至于太原不逢劫掠依程而至众咸异焉初使以夜至太原温颜将宿于城西门楼上首先见之喜其灵速报兄彦弘驰以启帝帝时方卧闻而惊起执彦弘手而笑曰此后余年实为天假退谓秦王曰吾闻惟神也不行而至不疾而速此使之行可谓神也天其以此使促吾当见机而作雄断英从此遂定帝素怀济世之略有经纶天下之心接待人伦不限贵贱一面相遇十数年不忘山川冲要一览便忆远近承风咸思托附仍命皇太子于河东潜结英俊秦王于晋阳密招豪友太子及王俱禀圣略倾财赈施卑身下士逮乎鬻缯博徒监门□养一技可称一艺可取与之抗礼未尝云倦故得士庶之心无不至者十三年岁在丁亥正月丙子夜晋阳宫西北有光夜明自地属天若大烧火飞焰炎赫正当城西龙山上直指西南极望竟天俄而山上当童子寺左右有紫气如虹横绝火中上冲北斗自一更至三更而灭城上守更人咸见而莫能辨之皆不敢道大业初帝为楼烦郡守时有望气者云西北干门有天子气连太原甚盛故隋主于楼烦置宫以其地当东都西北因过太原取道龙山观风俗行幸以厌之云后又拜代王为郡守以厌之二月己丑马邑军人刘武周杀太守王仁恭据其郡而自称天子国号定杨帝闻而叹曰顷来群盗遍于天下攻略郡县未有自谓王侯者焉而武周竖子生于塞上一朝□起轻窃大名可谓陈涉狐鸣为沛公驱除者也三月丁卯武周南破楼烦郡进据汾源宫帝谓官僚曰兵可戒严城可守备粮可赈给三者当今废一不可乃以王威兼任太原郡丞为人清恕令与晋阳宫监裴寂相知检校仓粮赈给军户口高君雅当守高阳得无失脱遣巡行城池及捍御器械以兵马铠仗战守事机召募劝赏军民征发皆须决于帝太原左近闻帝部分募兵备边所在影赴旬日之顷少长得数千人兵司总帐以闻请安营处帝指兴国寺曰勤王之师不谋而至此其兴国者焉宜于此寺安处恐威雅猜觉亦不之阅问私谓秦王等曰纪纲三千足成霸业处之兴国可谓嘉名仍遣密使往蒲州催追皇太子等是月也朔方郡人梁师都又杀郡官而称天子初帝遣兽牙郎将高君雅与马邑守王仁恭防遏突厥雅违帝旨失利而还帝恐炀帝有责便欲据法绳雅雅是炀帝旧左右虑被猜嫌忍而弗问雅性庸佷不知惭屈帝甚得太原内外人心瞻仰龙颜疑有异志每与王威密伺帝□有乡长刘龙者晋阳之富人也先与宫监裴寂引之谒帝帝虽知其微细亦接待之以招客君雅又与龙相善龙感帝恩眄窃知雅等密意具以启闻帝谓龙曰此辈下愚暗于时事同恶违众必自毙也然卿能相报深有至诚幸勿有多言我为之所夏五月癸亥夜帝遣长孙顺德赵文恪等率兴国寺所集兵五百人总取秦王部分伏于晋阳宫城东门之左以自备甲子旦命晋阳县令刘文静导开阳府司马刘正会辞告高君雅王威等与北蕃私通引突厥南寇帝集文武官僚收威等系狱丙寅而突厥数万骑抄逼太原入自罗郭北门取东门而出帝分命裴寂文静等守备诸门并令大开不得辄闭而城上不张旗帜守城之人不许一人外看亦不得高声示以不测突厥夜遁帝手疏与突厥书曰何所闻而来何所见而去自去自来岂非天所为也我知天意故不遣追汝知天意亦须同我当今隋国丧乱苍生困穷若不救济总为上天所责我今大举义兵欲宁天下远迎主上还共突厥和亲更似开皇之时岂非好事且今日陛下虽失可汗之意可汗宁忘高祖之恩也若能从我不侵百姓征伐所得子女玉帛皆可汗有之必以路远不能深入见与和通坐受宝玩不劳兵马亦任可汗一二便宜任量取中遣使者驰驿送启始毕得书大喜其部达官等曰唐公自作天子我则从行觅大勋赏不避时热即以此意作书报帝帝开书叹息久之曰非有天命宁岂如此但孤为人臣须尽节主忧臣辱当未立功欲举义兵欲戴王室大名自署长恶无君可谓阶乱之人非复尊隋之事本虑兵行以后突厥南侵屈节连和以安居者不谓今日所报更相要逼乍可绝好无从所劝突厥之报帝书也谓使人曰唐公若从我语即宜急报我遣大达官往取进止官僚等以帝辞色懔然莫敢咨谏兴国寺兵知帝未从突厥所请往往偶语曰公若更不从突厥我亦不能从公裴寂刘文静等知此议以状启闻帝作色曰公等并是隋臣方来共事以此劝孤臣节安在裴寂等对曰傥使伊吕得尽诚于桀纣即不为汤武之臣寂等改以事君不敢拘于小节帝曰事不师古鲜能克成诸贤宜更三思以谋其次六月己卯太子与齐王至自河东帝欢甚裴寂等乃因太子秦王等入启请依伊尹放太甲霍光废昌邑故事废皇帝而立代王兴义兵以檄郡县改旗帜以示突厥师出有名以辑中外帝曰如此所作可谓掩耳盗钟事机相迫不得不尔虽失意于后主幸未负于先帝众议既同孤何能易所恨元首丛脞股肱堕哉欷歔不得已裴寂等曰文皇传嗣后主假权杨素亡国丧家其来渐矣民怨神怒降兹祸乱致天之罚理亦其宜于是遣使以众议驰报突厥始毕依旨即遣其柱国康鞘利级失热寒特勤达官等送马千匹来太原交市仍许遣兵送帝往西京多少惟命康鞘利将至军司以兵起甲子之日又符谶尚白请建武王所执白旗以示突厥帝曰诛纣之旗牧野临时所仗未入西郊无容预执宜兼以绛杂半续之诸军□旛皆放此营壁城垒幡旗四合赤白相映若花园开皇初太原童谣云法律存道德在白旗天子出东海常亦云白衣天子故隋主恒服白衣每向江都拟于东海常修律令笔削不停并以彩画五级木坛自随以事道又有桃李子歌曰桃李子莫浪语黄鹄绕山飞宛转花园里案李为国姓桃当作陶若言陶唐也配李而言故云桃花园宛转属旌幡汾晋老幼讴在耳忽□灵验不胜欢跃帝每顾旗幡笑而言曰花园可尔不知黄鹄如何吾当一举千里以符冥谶自尔已后义兵日有千余集焉二旬之间众得数万裴寂等启曰义军渐大宜有司存官僚所统须有肄属帝曰布衣之士或假名窃位孤实将军居唐大宇近舍于此更欲何求裴寂等请进位大将军以隆府号不乖古今权藉威名帝曰卿以二立相期欲孤为霍光之任威在将军何关大也必须仍旧亦任加之署置府僚长史已下功次取之量能受职裴寂等又请置诸军并兵士等总号帝曰诸侯三军春秋所许孤今霸业差拟晋文可作三军分置左右谋简统帅妙选其人诸军既是义兵还可呼为义士昔周武克殷义士非其薄德况今未有所克敢忘义士者乎太原辽山县令高斌廉拒不从命仍遣使间行往江都奏帝举兵炀帝恶李氏据有太原闻而甚惧乃□东都西京严为备御西河不时送款帝曰辽山守株未足为虑西河绕山之路当吾行道不得留之六月甲申乃命大郎二郎率众取之除程命赍三日之粮时文武官人并未署置军中以次第呼太子秦王为大郎二郎焉临行帝语二儿曰尔等少年未之更事先以此郡观尔所为人具尔瞻咸宜勉力大郎二郎跪而对曰儿等早蒙弘训禀教义方奉以周旋不敢失坠家国之事忠孝在焉故从严令事须称旨如或有违请先军法帝曰尔曹能尔吾复何忧于时义师初会未经讲阅大郎等虑其不攻以军法为言三军闻者人皆自肃兵向西河大郎二郎在路一同义士等其甘苦齐其休息风尘警急身即前行民间近道果菜已上非买不食义士有窃取者即遣求主为还价亦不诘所窃之人路左有长老或进蔬食壶浆者重伤其意非其所见军人等同分未尝独受如有牛酒馈遗案舆来者劳而遣之曰此隋法也吾不敢颇虑前人有限遂为终日不食以谢之于是将士见而感悦人百其勇至西河城下大郎二郎不甲亲往喻之城外欲入城人无问男女小大并皆放入城内既见义军宽容至此咸思奔赴唯有郡丞高德儒执迷不反己丑以兵临之飞梯纔进众皆争上郡司法书佐朱知瑾等从城上引兵而入执德儒以送军门德儒即隋之见鸾人也大郎二郎等数之曰卿逢野鸟谬道见鸾佞惑隋侯以为祥瑞赵高指鹿为马何相似哉义兵今奖王室理无不杀赵高之辈仍命斩焉自外不戮一人秋毫不犯往还九日西河遂定师归帝闻喜曰以此用兵天下横行可也是日即定入关之策癸巳以世子为陇西公为左领军大都督左三统军等隶焉二郎为炖煌公为右领军大都督右三统军等隶焉世子乃为太原郡守命裴寂刘文静为大将军府长史司马以殷开山刘正会温大雅唐俭权弘寿卢阶思德平武士等为掾属记室参左等官以鹰扬王长阶姜宝谊扬毛京兆长孙顺德窦琮刘弘基等分为左右统军副统军自外文武职员随才铨用其平旦有僧俗姓李氏获白雀而献之至日未时又有白雀来止帝牙前树上左右复捕获焉明旦有紫云见于天当帝所坐处移时不去既而欲散变为五色皆若龙兽之象如此三朝百姓咸见文武谒贺帝皆抑而不受丙申突厥柱国康鞘利等并马而至舍之于城东兴国元坛丁酉帝引康鞘利等礼见于晋阳宫东门之侧舍受始毕所送书信帝为貌恭厚加飨贿鞘利等大悦退相谓曰唐公见我能屈意敬人者人皆敬爱天下敬爱必为人主我等见之人不觉自敬从此以后帝每见鞘利等愈加敬畏其马千匹唯市好者而取其半已而高阳郡灵寿贼帅□士陵以其党数千人款附即授镇东将军封燕郡公仍置镇东府具补僚属以招抚山东郡县乙巳康鞘利等还蕃乃命司马刘文静报使并取其兵秋七月壬子以四郎元吉为太原郡守留守晋阳宫文武后事并委焉义师欲西入关移营于武德南癸丑将引帝立军门仗白旗大号誓众帝性简质大度豁如前代自矜远嫌之事皆以恕实行之不为欺绐自然反经合义妙尽机权其义士等各以名到先后为次第泛加宣惠绥德二尉官帝谓行之等曰吾未特为此官示宣行惠知绥抚以德使远者知有征无战见我心焉是夕次于清源牧马置营皆据高险老弱樵采丁壮休息虞候觇守之地飞鸟不通勿论人也帝乃将世子及敦煌公等率家僮十数巡行营幕次比器仗精粗坐卧饮食粮禀升斗马驴饥饱逮乎仆隶皆亲阅之如有不周即令从人借助亦不责所属典司顾谓二儿曰天下神器圣人大宝非符命所属大功济世不可妄居所以纳揆试艰虞登帝位栉风沐雨夏会诸侯自时厥后膺图甚众启基创业未有无功而得帝王者也吾生自公宫长于贵戚牧州典郡少年所为晏乐从容欢娱事极饥寒贱役见而未经险阻艰难闻而不冒在兹行也并欲备尝如弗躬亲恐违天旨尔等从吾勿欲懈怠今欲不言而治故无所尤庶愚者悦我宽容智者惭而改过世子及敦煌公请曰经纶机务一日万端取决英四方辐辏麾下驱驰儿等承之自余常事请付司存巨细以闻恐疲神思又虑将佐等不被委任颇以自疑帝曰是何言与是何言与远近不附爵赏不行吾之责也摧锋蹈刃斩将搴旗尔之务也深沟高垒谈笑从容将吏之逸也吾忧责尔急于务逸乐推下功名与之贤自当内省不贤吾无所愧然晋阳从我可谓同心之人俱非致命之士汉初有萧曹而无尔辈今我有尔辈而无萧曹天道平分乃复如是行矣自爱吾知尔怀自是以后记室奉命宣旨称教部伍间事给付一物军书羽檄赏罚科条接抚初附慰悦远近帝或口陈事绪手疏意谓发言折中下笔当理非奉进旨所司莫能裁答义旗之下每日千有余人请赏论勋告□申屈附文希旨百计千端来众如云观者如堵帝处断若流尝无疑滞人人得所咸尽欢心皆叹神明谓为天下主也壬寅遣通议大夫张纶等率师经略离石龙泉文成等诸郡丙辰至于西河引见民庶等礼敬耆老哀抚茕独赈贷穷困擢任贤能平章狱讼日昃而罢罔有所遗顾谓左右曰向之五条惟皇要道聪明文思以之建极孤所以自强不息为义兵之先声也仍自注授老人七十已上通议朝请朝散三大夫等官教曰乞言将智事属高年耄耋杖乡礼宜优异老人等年余七十匍匐垒壁见我义旗欢逾击壤筋力之礼知不可为肉帛之资虑其多阙式如荣秩以赒其养节级并如前授自外当土豪隽以资除授各有差官之大小并帝自手注量才叙效咸得厥宜口问功能笔不停辍所司唯给告身面已尔后遂为恒式帝特善书工而且疾真草不拘常体而草迹韶媚可爱尝一日注授千许人官更案遇得好纸走笔若飞食顷而讫得官人等不敢取告符乞宝神笔之迹遂各分所授官名而去乙丑张纶等下离石郡其太守杨子崇为乱兵所害崇即后主从弟也颇有学识性理帝甚惜之崇性怯而无谟故及于难入自雀鼠谷次于灵石县壬戌霖雨甚顿营于贾湖堡去霍邑五十余里此县西北抗汾水东拒霍太山守险之冲是为襟带西京留守代王遣骁将兽牙郎将宋老生率精兵二万拒守又遣左武候大将军屈突通将辽东兵及骁果等数万余人据河东与老生相影响仍命临汾以东诸郡所在军民城守并随便受老生屈突等征发帝闻而笑曰亿兆离心此何为也老生乳臭未知师老之谋屈突胆薄尝无曲突之虑自防轻敌二子有之阃外相时俱非其事且屈突尝破元感时人谓其能兵老生数胜群盗自许堪当勍敌无识之徒因相附谓其必能制我不遣援兵我若缓以持之彼必以吾为怯出其不意不过一两月间并当擒之吾无忧也于时秋霖未止道路泥深帝乃命府佐沈叔安崔善为等间遣羸兵往太原更运一月粮以待开霁甲子有白衣野老自云霍太山遣来诣帝请谒帝弘达至理不语神怪逮乎佛道亦以致疑未之深信门人不敢以闻此老乃伺帝行营路左拜见帝戏谓之曰神本不测卿何得见卿非神类岂共神言野老对曰某事山祠山中闻语遣语大唐皇帝云若往霍邑宜东南傍山取路八月初雨止我当为帝破之可为吾立祠广也帝试遣案行傍山向霍邑道路虽峻兵枉行而城中不见若取大路去县十里城上人即遥见兵来帝曰行逢滞雨人多疲湿甲仗非精何可令人远见且欲用权谲难为之朽山神示吾此路可谓指踪雨霁有征吾从神也然此神不欺赵襄子亦应无负于孤顾左右笑以为乐丙寅突厥始毕使达官级失特勤等先报已遣兵马上道计日当至己巳荥阳贼帅李密遣使送款致书请与帝合从帝大悦谓大郎二郎等曰桀贼南柔强寇北附所忧此辈今并归心主上志在过江京都忧死不暇天下可传檄而定何乐如之初李密与杨元感同逆感诛而密亡命投东郡贼帅翟让让知密是蒲山公之子颇读汉书纳而礼之推为谋主密以百姓饥敝说来据洛口仓屯守武牢之险密自复旧封为魏公号翟让为司徒公让所部兵并齐济间渔猎之手善用长枪华驺龙□细马所向江都者多为让所劫故其兵锐于他贼加以密是逃刑之人同守冲要隋主以李氏当王又有桃李之歌谓密应于符谶故不敢西顾尤加惮之密虽为让所推恐其图己恭俭自励布衣蔬食所居之室积书而已子女珍玩一无所取账贷贫乏敬礼宾客故河汴间绝粮之士多往依之密又形仪眇小让弗之忌遂谋杀让而并其众密以炀帝不来翟让已死坐对敖仓便有自矜之志作书与帝以天下为己任屡有大言其书多不录大略云欲帝为盟津之会殪商辛于牧野执子婴于咸阳其旨以杀后主执代王为意帝览书抵掌谓所亲曰密夸诞不达天命适所以为吾拒东都之兵守成皋之厄更□韩彭莫如用密宜卑辞推奖以骄其志使其不虞于我得入关据蒲津而屯永丰阻崤函而临伊洛东看群贼鹬蚌之势吾然后为秦人之渔父矣记室承旨报密书曰顷者□山火烈海水群飞赤县丘墟黔黎涂炭布衣戍卒耰锄棘矜争帝图王狐鸣□起翼翼京洛强弩围城膴膴周原僵尸满路主上南巡泛胶舟而忘返匈奴北炽将被发于伊川辇上无虞群下结舌大盗移国莫之敢指忽焉至此自贻伊戚七百年之基穷于二世周齐以往书契以还邦国沦胥未有如斯之酷者也则我高祖之业几坠于地吾虽庸劣幸承余绪出为八使入典八屯位未为高足成非贱素当世僶俯叨荣从容平勃之间谁云不可但颠而不扶通贤所责主忧臣辱无义徒然等袁公而流涕极贾生之恸哭所以仗旗投袂大会义兵绥抚河朔和亲蕃塞共匡天下志在尊隋以弟见机而作一日千里鸡鸣起舞豹变先鞭御宇当涂聿来中土兵临郏鄏将观周鼎营屯敖仓酷似汉王前遣简书屈为唇齿今辱来旨莫我肯顾天生蒸民必有司牧当今为牧非子而谁老夫年逾知命愿不及此欣戴大弟攀鳞附翼惟冀早膺图箓以宁兆庶宗盟之长属籍见容复封于唐斯足荣矣殪商辛于牧野所不忍言执子婴于咸阳非敢闻命汾晋左右尚须安辑盟津之会未暇卜期今日銮舆南幸恐同永嘉之势顾此中原鞠为茂草兴言感叹实疚于怀脱知动静迟数贻报未面虚襟用增劳轸名利之地锋镝纵横深慎垂堂勉兹鸿业密得帝书甚悦示其部下曰唐公见推天下不足定也遂注意东都无心外略刘文静之使蕃也来迟而突厥兵马未至时有流言者云突厥欲与武周南入乘虚掩袭太原帝集文武官人及大郎二郎等而谓之曰以天赞我而言应无此势以人事见机而发无有不为此行遣吾当突厥武周之地何有不来之理诸公意谓何议者以老生突厥相去不遥李密谲诳奸谋难测突厥见利则行武周事胡者也太原一都之会义兵家属在焉愚夫所虑伏听教旨帝顾谓大郎二郎等曰尔辈如何对曰武周位极而志满突厥少信而贪利外虽相附内实相猜突厥必欲远离太原宁肯近亡马邑武周悉其此势必未同谋又朝廷既闻唐国举兵忧虞不暇京都留守特畏义旗所以骁将精兵鳞次在近今若却还诸军不知其故更相恐动必有变生营之内外皆为勍敌于是突厥武周不谋同至老生屈突追奔竞来进阙图南退穷自北还无所入往无所之畏溺先沉近于斯矣且今来禾菽被野人马无忧坐足有粮行即得众李密恋于仓米未遑远略老生轻躁破之不疑定业取威在兹一决诸人保家爱命所谓言之者也儿等捐躯力战可谓行之者也耕织自有其人请无他问雨罢进军若不杀老生而取霍邑儿等敢以死谢帝喜曰尔谋得之吾其决矣三占从二何藉舆言懦夫之徒几败乃公事耳丙子太原运粮人等至八月己卯霖止帝指霍太山而言曰此神之语信而有征封内名山礼许诸侯有事乃命所部乡人设祠致祭焉庚辰命诸军曝行装整铠仗辛巳且发引取傍山道而趋霍邑七十余里初行雾甚俄而秋景澄明帝谓大郎二郎曰今日之行在卿两将景色如此天似为人唯恐老生怯而不战闭门城守其若之何大郎二郎启帝曰老生出自寒微勇而无智讨捕小盗颇有声名今来居此必当大蒙赏劳若不出战死在不疑轻骑挑之无忧不出如其固守便可诬其相引谬为诚节彼无识解不知远大为其左右体悉凡庸群小相猜自成疑阻无妨密相表奏不废传首京都小慧之人思此解事以此量之来战不惑帝曰老生不能逆战贾胡吾知无能为也尔等筹之妙尽其实是日未时帝将麾下左右轻骑数百先到霍邑城东去五六里以待步兵至方欲下营且遣大郎二郎各将数十骑逼其城行视战地帝分所将人为十数队巡其城东南而向西南往往指麾似若安营而攻城者仍遣殷开山急追马步等后军老生在城上遥见后军欲来真谓逼其城置营乃从南门东门两道引兵而出众将三万许人帝虑其背城不肯远斗乃部勒所将骑兵马左右军大郎领左军拟屯其东门二郎将右军拟断其南门之路仍命小缩伪若避之既而老生见帝兵却谓为畏己果引兵更前去城里余而阵殷开山等所追步兵前军统到方阵以当老生中军后军相续而至未及战帝命大郎二郎依前部分驰而向门义兵齐乎而前红尘暗合鼓未及动锋刃已交响若山崩城楼皆振帝乃传言已斩宋老生所部众闻而大乱舍仗而走争奔所出之门门已大郎二郎先所屯守悬门不发老生取入不得城上人下绳引之老生攀绳欲上去地丈余军头卢君谔所部人等跳跃及而斩之传首诣帝于是兵随所向奋击禁不可止数里之间血流蔽地僵尸相枕日欲将落帝见战士心锐仍命登城时无攻具肉薄而上自申至酉遂平霍邑帝视战地怆然谓左右曰河东已来孤之所使百姓见义旗有诚节老生所逼至于涂炭乱兵之下善恶不分火烧昆山谁论玉石无妨死人之内大有赤心于我者也取来不得及此战亡生未被知没有余恨静而思之良深痛惜从今已去当以文德来之不复用兵戈矣其破霍邑攻战人等有勋者并依格赏受事不逾日惟有徒隶一色勋司疑请教曰义兵取人山藏海纳逮乎徒隶亦无弃者及着勋绩所司致疑览其所请可为太息岂有矢石之间不辩贵贱庸勋之次便有等差以此论功将何以劝黥而为王亦何妨也赏宜从重吾其与之诸部曲及徒隶征战有功勋者并从本色勋授壬午帝引霍邑城内老生文武长幼见而劳之曰老生之外孤无所咎纵卿不诚于孤亦当以赤心相仰乃节级授官与元从人齐等其丁壮胜兵者即遣从军配左右领军大都督还取其同邑同党自相统处之不为疑异俘降之徒不胜喜跃欣若再生其有关中人欲还者即授五品散官放还内外咸悦咸思报□仍命葬宋老生以本官之礼自是以后未归附者无问乡村堡坞贤愚贵贱咸遗书招慰之无有不至其来诣军者帝并节级授朝散大夫以上官至于逸民道士亦请□力教曰义旗拨乱庶品来苏类聚群分无思不至乃有出自青溪远辞丹就人间而齐物从戎马以同尘咸愿解巾负兹羁鞢虽欲勿用重违其请逸民道士等诚有可嘉并依前授人或以授官太高谏帝者帝曰不□爵赏汉氏以兴比屋可封唐之盛德吾方稽古敢不遵行天下之利义无独飨率土皆贵于我岂不益尊乎且皇隋败坏各归于此雁门解围之□东都援台之勋在难即许授大夫免祸则惟加小尉所以士无斗志将有堕心版荡分崩至于今日覆车明鉴谁敢□尤然亦使外寇觊觎之徒尝授无过此也又加官慰抚何如用兵杀戮好生任赏吾觉其优当以不日而定天下非卿等小见所及丙戌入临汾郡劳抚任用郡内官民一如霍邑庚寅宿于绛郡西北之鼓山此山帝为讨捕大使时旧停营所故逗而宿焉去绛十余里绛城不下是日晓鼓山西北有大浮云色或紫或赤似华盖楼阙之形须臾有暴风吹来向营而临帝所居帐上帝指绛城而谓傍侍曰风云如此见从彼何不达之甚仍命厨人明日下城而后进食辛卯帝观兵于绛城将士等争欲先登因而纵上自卯及巳遂取之而食于正平县令李安远之宅通守陈叔达已下面缚请罪并舍而不问待之如初余依临汾郡部分癸巳至于龙门县刘文静康鞘利等来自北蕃突厥五百人马二千匹从鞘利等至帝喜其兵少而来迟藉之以关陇谓刘文静曰吾巳及河突厥始至马多人少甚惬本怀先是帝使时于此县界见河水清皇太子又于此界获元狐于往县西南宴见鞘利并与县内道俗等叙旧极欢丙申至汾阴遗书招冯翊贼帅孙华华所部强兵至余数千积年劫掠非常富实泺水以北莫敢当之帝书到华喜而从命己亥进营停于壶口分遣诸军问津水滨之人具舟争进日有数百仍署水军焉辛丑太原获青石龟形文有丹书四字曰李治万世齐王遣使献之翠石丹文天然映彻上方下锐宛若龟形神工器物见者咸惊奇异帝初弗之信也乃令水渍磨以验之所司浸而经宿久磨其字愈更鲜明于是内外毕贺帝曰上天明命贶以万吉恭承休祉须安万方孤以寡德宁堪预此既为人下不容以之颁告宜以少牢祀石龟而爵送龟人用彰休庆是日又有获嘉禾而献者教曰嘉禾为瑞闻诸往策逮乎唐氏世有兹祥放勋获之于前叔虞得之于后孤今纠合复逢灵贶出自兴平来因善乐休征伟兆何其美与顾循虚薄未堪当此呈形之处须表天休送嘉禾人兴平孔善乐宜授朝散大夫以旌嘉应壬寅孙华率其腹心轻骑数十至自合阳华年余弱冠言容质直帝见而轻之华每殷勤诚款请先立□帝乃厚加抚遇甚得其情谓华曰卿能渡河远来相见吾当贵卿不减邓仲华也关中卿辈不少名并劣卿卿今率先从我群雄当相继而至于是拜华左光禄大夫封武乡县公加冯翊郡守从其来者仍委华以次授官颁赐各有差仍命华先济为西道主人华大悦而去仍命左右统军王长谐刘弘基并左领军大都督府长史陈演寿等率师次华而渡据河西岸以待大兵九月乙卯张纶自离石道下龙泉文城等郡获文城太守莘公郑元送焉帝见元释而遣之初王长谐刘弘基陈演寿之济河也帝诫之曰屈突通今在河东精兵不少相去五十余里而不敢来足验人情不为之用然通虽不武久在戎行守法惧罪终无坐位不妨伺便时相邀袭宜为之备以折要冲通若不入关河东自然归我分兵向彼我即击其河东通若全兵守城卿其绝其桥道可谓前扼其喉后抚其背首尾相救非通所堪若不走之必成擒矣吾且按兵观其进退至是通闻孙华导长谐等渡河果遣兽牙郎将桑显和率骁果精骑数千人夜驰掩袭长谐等军营谐及孙华等奉教备预故并觉之伺和赴营设伏分击应时摧散追奔至于饮马泉斩首获生略以千计显和走入河东城仅以身免仍撤断蒲津桥帝闻而谓官属曰屈突遣兵此行事不获已今若进逼围之必不敢出使刘弘基孙华等至关门断其行路然后吾于壶口朝服济河利涉大川斯之谓矣戊午帝亲率诸军围河东郡分遣大郎二郎长史裴寂勒兵各守一面帝登城东原上西望城内所为屈突果不敢出兵闭门自守城高甚峻不易可攻帝观义士等志试遣登之南面千余人应时而上时值雨甚帝命旋师军人既得上城遂不时速下帝曰屈突宿卫旧人解安阵队野战非其所长婴城善为捍御我师常胜人必轻之骁锐先登恐无还路今且示威而已未是攻城之时杀人得城如何可用乃还命诸将移营河渚文武将佐等已下定河北众余十数万今欲入关请兼置公府观领太尉增选僚属帝曰兵临蒲□诸君欲以舜职见推此意可知未烦如此必为僚属增府任从便宜加置于是复领太尉丙辰冯翊太守萧造率官属举郡归义相继有华阴县令李孝常据永丰仓遣子弟妹夫窦轨等送款仍便应接河西关上兵马又京兆万年醴泉等诸县皆遣使至帝曰吾未济者正须此耳今既事办可以济乎乃命所司以少牢祀河庚申率诸军以次而渡甲子舍于朝邑长春宫三秦士庶衣冠子弟郡县长吏豪族弟兄老幼相来者如市帝皆引见亲劳问仍节级授官教曰义旗济河关中响应辕门辐凑赴者如归五陵豪杰三辅冠盖公卿将相之绪余侠少良家之子弟从吾投刺咸畏后时扼腕连争求立效縻之好爵以永今朝于是秦人大悦更相语曰真吾主也来何晚哉咸愿前驱以死自效丙寅遣世子陇西公将司马刘文静统军王长谐姜宝谊宝琮诸军数万人屯永丰仓守潼关备他盗慰抚使人窦轨等受节度焉遣敦煌公率统军刘弘基长孙顺德杨毛等诸军数万人往高陵道定泾阳云阳武功盩厔鄠诸县等慰抚使人掾殷开山等受节度焉先是帝从弟赵兴公神通起兵鄠县有众数千闻义旗渡河遣使迎帝又贼帅李仲文遣兄仲威送款仲文则魏密之从父也以密反于荥阳缘坐亡命招集无赖抄劫郿县之间众将四五千盩厔贼帅何潘儿向善志等亦各率众数千归附宜君贼帅刘旻又率其党数千人降帝并以不次封遗书劳之仍令各于当界率众便受敦煌公部署旬日间京兆诸贼四面而至相继归义罔有所遗商农工贾各安其业京城留守代王及尚书卫文升将军阴世师京兆丞骨仪等以帝威德遐振民愿所从恐京邑之人一旦去尽乃闭门拒守运粮入宫帝闻而叹曰吾既平戎于王翼尊隋室欲立孺子以报高皇今被见疑拒不相纳方知邵奭不悦于周旦非徒言耳阴卫群小负我之深己巳帝之蒲津观河东城庚午南过永丰仓是夜宿于临晋泺渭合流之处将渡渭津人以见船朽破不堪帝渡及于泺水上流数十里更取好船苦于水浅沙碛相次船行不进忧怖不知所为其夜三更天甚晴霁忽然觉水暴长数尺逆流而上船泛深波得达津次及明帝登船欲渡乃见逆流不已津司以闻众咸骇异以为光武滹沱之冰无以异此并于舟中拜贺帝曰此偶然耳吾何德以堪之乃命所司以少牢祀泺渭并有事于华山帝至仓所劳军见箱廪填实铭题数多喜谓从者曰千里远来急于此耳此既入手余复何论食之与兵今时且足信出于己久行诸将俱谨备守无为他虑未下马仍开仓大赈饥民辛未还宫壬申进屯冯翊郡过旧宅飨告五庙礼也初周齐战争之始周太祖数往同州侍从达官隋便各给田宅景皇帝与隋太祖并家于州治隋太祖宅在州城东南西临大路景皇帝宅居州城西北而面泺水东西相望二里之间数十年中两宅俱出受命之主相继代兴时人所见开辟已来未之有也乙亥敦煌公至盩厔所过诸县及诸贼界莫不风驰草靡裹粮卷甲唯命是从遣使启帝请期日赴京帝曰屈突东行不可西归无路观吾成败方有所之不可为虞矣乃命陇西公量简仓上精兵自新丰道趋长乐离宫令敦煌公率新附诸军自鄠县道屯长安故城至并各听教迨上郡睢阴以北咸遣使归款丙子大军西引历下邽过栎阳路左所有炀帝行宫园苑及宫人等并罢之教曰大业已来巡幸过度宿止之处好依山水经兹胜地每起离宫峻宇雕墙亟成壮丽良家子女充牣其间怨旷感于幽明縻费极于民产替否迭进将何□逖驰道所有宫室悉宜罢之其宫人等并放还亲属冬十月辛巳帝至灞上仍进营停于大兴城春明门之西北与陇西敦煌等二公诸军二十余万众会焉帝勒诸军各依垒壁勿入村居无为侵暴若无兵者恭以俟命代王与留守卫文升阴世卿等以义兵多而且肃不令而齐门防转严拒守愈固信使不通告喻事绝帝虽每遣使至城下申以尊隋夹辅之意愚人俗吏不达变通暗于事机往而无报如此向经旬日诸将相率启帝曰京城不启此是隋运其亡天既亡之非人能复违天弃日劳师费粮坐守愚夫恐非长策请进围之以观其意帝曰兵缠象魏矢及黄屋人其谓我何哉诸将对曰无成王之主不得行周公之事又恐巨猾之徒知义兵已定关中来争形胜请更思之帝乃逡巡未有报京兆旧贼帅等并以家近帝城不预元从耻无功乃各率所部兵分地逼城而上帝虑其轻脱失利辛卯命二公各将所统兵往为之援京城东面南面陇西公主之西面北面敦煌公主之城中见而失色更无他计惟冀屈突及东都救援而已甲午关中群帅等各请率骁锐登城二公莫之能止时帝在春明门外闻而驰入舍于罗郭安兴坊以镇之甲辰诸军各竞造攻具以临城帝又未之许二公及文武所司等固请曰太原以来所过未尝经宿长驱四塞罕有不克之城今至京师不时早定玩敌致寇以挫兵锋又虑初附之人私轻太原之兵无能为也此机不小请速部分帝曰弘弩长戟吾岂不许用之所冀内外共知以安天下斯志不果此外任诸公从民所欲然七庙及代王并宗室支戚不得有一惊犯乃下教有违此者罪及三族于是诸军各于所部营分角修攻战之具云梯竞耸楼橦争高百道齐来千里并进绕京竹木歼于斯矣十一日丙辰昧爽咸自逼城帝闻而驰往欲止之而弗及纔至景风门东面军头雷永吉等巳先登而入守城之人分崩帝乃遣二公率所统兵依城外部分封府库收图籍禁掳掠军人勿杂勿相惊恐太仓之外他无所干吏民安堵一如汉初入关故事代王先在东宫乃奉迎居于大兴后殿是日帝还移营舍于长乐宫浐川上先是隋主以枭灭作逆掘其坟垄而洿其室阴世师骨仪等遂以为恒准乃令京兆郡访帝之五庙茔域所在并发掘焉帝以此憾之言必流涕戊午收阴世师骨仪崔毗伽李仁政等并命陇西公斩于朱雀街道以不从义而又愎焉余无所问京邑士女欢娱道路华夷观听相顾欣欣乃命太常促择吉日告高庙定尊位立代王之礼文武将佐等议请曰天厌隋德历数在唐讴歌在路被于遐迩兵起晋阳远定秦雍百余日间廓清帝宅神武之速此谓若飞非天启圣孰能如是昔汉高入关不即自王项羽后至悔无所及公虽卑以自牧须安天下佥议请依符谶上尊号帝愀然改容曰举兵之始本为社稷社稷有主孤何敢二刘季不立子婴所以屈于项羽孤今尊奉世嫡复何忧哉壬戌乃率百僚备羽仪法物具法驾迎代王即位大赦天下改大业十二年为义宁元年复天下勿出今年租赋赐民子孙承后者爵一级是日仍遥尊后主为太上皇以少帝在不言废也义宁元年冬十一月甲子少帝以帝为丞相进封唐王位在王公上以武德殿为丞相府改教称令万几百度礼乐征伐兵马粮仗庶绩群官并责成于相府惟郊祀天地四时禘祫奏闻帝固辞不拜公卿将佐等请曰公负孺子当朝岂得辞乎摄政公不入相王室何依临兹大节义无小让帝叹曰王家失鹿遂使狐同老狼乃奉诏受册乙丑榆林灵武五原平源安定诸郡并举城降并遣使诣义军请命于是遣书发使慰喻巴蜀丙寅置丞相府长史已下属官还以大将军府僚裴寂等依次为之己卯以陇西公为唐王世子改封敦煌公为秦国公四郎元吉为齐国公仍改太原留守为镇北府总统山东诸郡十二月陇西金城郡奴贼薛举等破贼率唐□于扶风自称天子初□遣使诣帝归款投状扶风郡而为薛举所围帝遣援兵往扶风未至□党在郡城外为举所图□遂被郡守窦琎所杀俄而琎及河池郡守萧瑀相继归京师于是拜琎为户部尚书上柱国封燕国公瑀拜礼部尚书封宋公是月也屈突通自潼关都尉府欲奔东都关上刘文静等诸军追而获焉送之相府帝见通舍而礼之谓曰公以清贞奉上臣道不亏孤所翘心惟恨得卿之晚通拜款刘文静等仍定弘农郡及佐诸县义宁二年春正月蜀汉及氐羌所在诸郡雄豪并守长等奉帝书感悦竞遣子弟献款络绎而至所司报答日有百余梁益之间宴如也承诏封丞相长史裴寂为魏国公司马刘文静为鲁国公赵兴公神通为郑国公永安公孝基为蜀国公自余将佐殷开山刘弘基已下并以次封开国郡公县公焉其日令曰李密趄巩洛自许当涂王城如毁忧心孔棘东都危逼有若倒悬西人之子理本奔命其左右大都督府所统诸军并宜诫严以时式遏有征无战是谓义师招谕不从勿难还也初年孟月春作方兴不夺农时宜知其速于是以世子为左元帅秦王为右元帅左右二府诸军十余万众引于浐水之北仍以尚书萧瑀为相府司马刘文静为左元帅府长史尚书窦琎为掾殷开山为右元帅府长史司马又拜屈突通为上柱国封蒋国公检校行军左右虞候事军士以下僚佐等皆选知名者为之帝亲诣军劳而誓遣之二月涿郡太守缺
