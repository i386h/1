<!-- { "loadSidebar": true } -->
按明外史本传淮字宗豫永嘉人父性方国珍据温州遁迹避伪命淮以洪武三十年进士授中书舍人成祖即位召对称旨命入翰林使与解缙常立御榻左备顾问或至夜分帝就寝犹赐坐榻前语既而与缙等七人并直文渊阁迁翰林院编修进侍讲时有告党逆者淮言于帝曰洪武永年已&#禁矣不宜复理吏部追录南人官北地不即附者皆论戍淮曰得毋示人不广耶帝皆从其言罢之议立太子淮请立嫡以长太子立迁左庶子兼侍读永乐五年迁左春坊大学士兼辅导太孙七年帝北巡诏皇太子监国淮及蹇义金忠杨士奇留守京师明年长沙妖人李法良作乱皇太子命丰城侯李彬讨之汉王高煦忌太子有功阻彬师淮曰彬老将必能克贼愿急遣彬卒擒法良阿鲁台纳款请得役属吐番诸部且求刻金作誓辞因磨其金酒中饮诸酋长以盟朝议欲许之淮曰不可此狼子野心力分则易制一则难图也帝顾左右曰黄淮论事如立高冈无远不见帝刻玉印赐西域僧大宝法王淮曰朝廷赐诸番制敕用敕命广运二宝今此玉大过之非所以示西人尊朝廷帝嘉纳之十一年帝再北巡淮居守迁翰林学士汉王谮太子益急帝还太子遣使迎稍缓又书奏失辞遂悉征东宫官属淮先至行在诸臣交劾下诏狱淮在诏狱十年仁宗即位释为通政使兼武英殿大学士仍领内阁事丁母忧命乘传奔丧乞终制不许寻进少保户部尚书兼武英殿大学士命三俸兼支辞尚书俸许之时皇太子谒孝陵遂留南京监国而帝疾甚命淮等书诏召太子未至帝崩大臣疑惧淮佐郑王襄王居守待太子至始发丧及宣宗即位亲征汉庶人淮病不从留守如故既而上疏乞骸骨归许之初永乐间淮与解缙胡广杨荣杨士奇等俱在内阁帝从容问广曰士奇文学于今难得而淮数不容之何也广对曰淮有政事才士奇文学胜缙每重士奇及臣而轻淮故致憾帝曰固知尔亦不容于淮朕终不为所惑后缙之谪或言淮有力焉至是诸臣入侍淮适未至宣帝问淮何在杨荣以病瘵对且言此疾能染人帝故不时召因从其请淮归父性年九十矣淮奉养甚欢性卒赐葬祭淮诣阙谢值灯时赐大臣侍从西苑诏淮得乘肩舆登万岁山下宴山麓又召其子采从行寻命充会试主考官及辞归饯之太液池帝作长歌送之且曰朕生日卿宜复来明年入贺至英宗立再朝皆宴赐极欢乃罢淮历事六帝致仕二十余年正统十四年卒年八十三谥文简有省愆集盖在系十年所作　　马愉
按明外史本传愉字性和临胊人宣德二年进士第一授翰林修撰九年秋特简史官及庶吉士三十七七人进学文渊阁以愉为首正统元年以杨士奇荐与苗衷高谷曹鼐同直经筵进侍读预修宣宗实录成进侍读学士五年诏以本官入内阁参预机务寻进礼部右侍郎十二年卒赠尚书兼学士赠官兼职自愉始愉以文学受知两朝端重简默门无私谒论事务宽厚尝奏天下狱久者多瘐死宜简使者分道决遣帝纳焉边警方命将而别部使至众议执之愉言赏善罚恶为治之本波及于善非法乘人之来执之不武帝然之厚遣其使　　高谷
按明外史本传谷字世用扬州兴化人永乐十三年进士选庶吉士授中书舍人仁宗即位改春坊司直郎寻迁翰林侍讲正统十年由侍讲学士进工部右侍郎入内阁典机务景泰初进工部尚书兼翰林学士掌阁务如故英宗将还奉迎礼薄千户龚遂荣投书于谷具言礼宜从厚谷袖之入朝遍示廷臣曰武夫尚知礼况儒臣乎众善其言欲以闻王文不可已而言官奏之诘所从得谷对曰自臣所因抗章恳请如遂荣指帝虽不从亦不之罪景泰二年进少保东阁大学士易储加太子太傅应天凤阳灾命祀三陵且赈贫民七年进谨身殿大学士仍兼东阁内阁七人言论多龃龉谷清直持议正王文由谷荐数挤谷谷屡请解机务不许都给事中林聪忤权要论死谷力救得薄谴陈循及文构考官刘俨黄谏帝命礼部会谷覆阅试卷谷力言俨等无私且曰贵冑与寒士竞进已不可况不安义命欲因此构考官乎帝乃赐循文子中式但黜林挺一人事得已英宗复位循文等皆诛窜谷谢病英宗谓谷长者语廷臣曰谷在内阁议迎驾及南内事常左右朕其赐金帛袭衣给驿舟以归寻复赐敕奖谕谷既去位杜门绝宾客有问景泰天顺间事辄不应居四年卒年七十谷美丰仪乐俭素位至台司敝庐瘠田而已成化初赠太保谥文义　　商辂
按明外史本传辂字弘载淳安人举乡试第一正统十年会试殿试皆第一终明之世三试第一者辂一人而已除修撰寻与刘俨等十人进学东阁辂丰姿伟帝亲简为展书官郕王监国以陈循高谷荐命入内阁参机务徐珵倡南迁议辂力沮之其冬进侍讲景泰元年遣迎上皇于居庸进学士三年锦衣指挥卢忠与尚衣太监高平令校尉上变告上皇与少监阮浪内使王瑶图复位帝震怒捕二人下诏狱穷治之忠筮于术者同寅寅以大义折之且曰此大凶兆死不足赎忠惧佯狂以冀免辂及中官王诚言于帝曰忠病风无足信不宜听妄言伤大伦帝意少解乃并下忠狱坐以他罪降为事官立功杀瑶锢浪于狱事得不竟帝将易太子辂曰此国大事皇太后在上臣子谁敢轻议然竟不能止进兵部左侍郎兼左春坊大学士如故赐第南熏里塞上腴田率为势豪侵据辂请核还之军开封凤阳诸府饥民流济宁临清者为有司驱逐辂忧其为变请拨畿内八府闲田召耕垦给以粮种锺同章纶下狱辂力救得无死寰宇通志成加兼太常卿景帝不豫廷臣请建东宫不许将继奏辂援笔曰陛下宣宗章皇帝之子当立章皇帝子孙闻者感动以日暮奏未及入而石亨辈已迎复上皇王文于谦等被收召辂与高谷入便殿温旨谕之命草复位诏亨密语辂赦文不须别具条款辂曰旧制也不敢易亨辈不悦讽言官劾辂朋奸下之狱上书自诉言复储疏在礼部可覆验不省中官兴安稍解之帝愈怒安曰向者此辈创议南迁不审置陛下何地帝意渐释乃斥为民然帝每独念辂朕所取士尝与姚夔&#力东宫不忍弃之以忌者竟不复用成化三年驿召至京复以故官入阁首陈勤学纳谏储将防边省冗官设社仓崇先圣号广造士法凡八事帝嘉纳之其言纳谏也请召复元年以后建言贬斥者于是罗伦孔公恂等悉复官彗星见给事中董旻御史胡深等劾不职大臣并及辂御史林诚诋辂曾与易储不宜用辂力求罢帝曰昔唐太宗用王珪魏征朕今用辂何不可乃下言者狱欲加重谴辂曰臣尝请优容言官今论臣反责之如公论何帝悦旻等得不问寻进兵部尚书久之进户部宋元通鉴纲目成改兼文渊阁大学士皇太子立加太子少保进吏部尚书十三年进谨身殿大学士辂为人平粹简重宽厚有容至临大事决大议毅然莫能夺仁寿太后庄户与民争田帝欲徙民塞外辂曰天子以天下为家安用皇庄为事遂寝干清宫门灾工部请采木川湖辂言宜少缓以存警畏从之悼恭太子薨帝以储位为忧纪妃生皇子六岁矣左右畏万贵妃莫敢言久之稍闻于帝帝立召见皇子留宫中而纪妃仍居西宫辂恐有他患难显言偕同官上疏曰皇子聪明岐嶷国本攸系重以贵妃保护恩逾己出但外议者谓皇子母因病别居久不得见宜移就近所俾母子朝夕相接而皇子仍藉抚育于贵妃宗社幸甚于是纪妃迁永寿宫辂又请皇子出见群臣敕礼部拟名以闻越数日帝御文华门皇子侍群臣见辂趋御坐前顿首曰陛下践阼十年储位尚虚天下引领望久矣当即立为皇太子安中外心帝颔之曰朕知卿意逾月纪妃薨辂请如宋李宸妃故事殡葬谥号悉如礼是冬遂立皇子为皇太子帝将复郕王位号下廷议辂极言王有社稷功位号当复帝意遂决帝建玉皇阁于宫北命内臣执事礼与郊祀等辂等争毁之黑眚见疏弭灾八事曰番僧国师法王无滥赐印章四方常贡外勿受玩好许诸臣直言分遣部使虑囚省冤狱停不急营造实三边军储守沿边关隘设云南巡抚帝优诏褒纳中官汪直之督西厂也数兴大狱辂率同官条直十一罪言由陛下委听断于直直又寄耳目于群小如韦瑛辈皆自言承密旨得颛刑杀擅作威福贼虐善良陛下若谓擿奸禁乱法不得已则前此数年何以帖然无事且曹钦之变由逯杲刺事激成可为惩鉴自直用事士大夫不安其职商贾不安于途庶民不安于业若不亟去天下安危未可知也帝愠曰用一内竖何遽危天下谁主此奏者命太监怀恩传旨诘责厉甚辂正色曰朝臣无大小有罪皆请旨逮问直擅抄没三品以上京官大同宣府边城要害守备俄顷不可缺直一日械数人南京祖宗根本地留守大臣直擅收捕诸近侍在帝左右直辄易置直不去天下安得无危万安刘珝刘吉亦俱对引义慷慨恩等屈服辂顾同列谢曰诸公皆为国如此辂复何忧会九卿项忠等亦劾直是日遂罢西厂然直虽不视厂事宠幸如故谮辂尝纳指挥杨晔贿欲脱其罪辂不自安而御史戴缙复颂直功请复西厂辂遂力求去诏加少保赐敕驰传归辂既去士大夫益俯首事直无敢与抗者矣辂常以迁官抑钱溥溥为秃妇传讥之高瑶请复景帝位号黎淳疏驳极言诋辂辂皆不为较待之如平时万贵妃重辂名出父像属为赞遗金帛甚厚辂力辞使者告以妃意辂曰非上命不敢承也贵妃不悦辂终不顾其和而有执如此及刘政刘吉过之见其子孙林立叹曰吉与公同事历年未尝见公笔下妄杀一人宜天之报公厚也居十年卒年七十三赠太傅谥文毅子良臣成化初进士翰林侍讲　　彭时
