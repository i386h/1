<!-- { "loadSidebar": true } -->
按晋书本传光字宣茂陈留围城人魏太尉柔之子也光少习家业明练刑理初以太子舍人累迁尚书郎出为幽州刺史颍川太守是时武帝置长沙狱以典诏囚以光历世明法用为长沙御史秩与中丞同迁廷尉元康中拜尚书典三公曹时赵王伦篡逆光于其际守道贞全及伦赐死齐王冏辅政复以光为廷尉迁尚书加奉车都尉后从驾讨成都王颖有勋封延陵县公邑千八百户于时朝廷咸推光明于用法故频典理官惠帝为张方所逼幸长安朝臣奔散莫有从者光独侍帝而西迁尚书左仆射加散骑常待光兄诞为上官己等所用历徐雍温州刺史诞性任放无伦次而决烈过人与光异操常谓光小节恒轻侮之光事诞愈谨帝既还洛阳时太弟新立重选傅训以光为少傅加光禄大夫常侍如故及怀帝即位加光禄大夫金章紫绶与傅祗&#见推崇寻为尚书令本官如故以疾卒赠司空侍中属京洛倾覆竟未加谥子韬字子远放佚无检光为廷尉时韬受货赇有司奏案之而光不知时人虽非光不能防闲其子以其用心有素不以为累初光诣长安留台以韬兼右卫将军韬与殿省小人交通及光卒仍于丧中往来不绝时东海王越辅政不朝觐韬知人心有望密与太傅参军姜颐京兆杜概等谋讨越事泄伏诛　　裴楷按晋书裴秀传秀从弟楷字叔则父徽魏冀州刺史楷明悟有识量弱冠知名尤精老易少与王戎齐名锺会荐之于文帝辟相国掾迁尚书郎贾充改定律令以楷为定科郎事毕诏楷于御前执读平议当否楷善宣吐左右属目听者忘倦武帝为抚军妙选僚采以楷为参军事吏部郎阙文帝问其人于锺会会曰裴楷清通王戎简要皆其选也于是以楷为吏部郎楷风神高迈容仪俊爽博涉群书特精理义时人谓之玉人又称见裴叔则如近玉山照&#人也转中书郎出入宫省见者肃然改容武帝初登阼探策以卜世数多少而得一帝不悦群臣失色莫有言者楷正容仪和其声气从容进曰臣闻天得一以清地得一以宁王侯得一以为天下贞武帝大悦群臣皆称万岁俄拜散骑侍郎累迁散骑常侍河内太守入为屯骑校尉右军将军转侍中石崇以功臣子有才气与楷志趣各异不与之交长水校尉孙季舒尝与崇酣燕慢傲过度崇欲表免之楷闻之谓崇曰足下饮人狂药责人正礼不亦乖乎崇乃止楷性宽厚与物无忤不持俭素每游荣贵辄取其珍玩虽车马器服宿昔之间便以施诸穷乏尝营别宅其从兄衍见而悦之即以宅与衍梁赵二王国之近属贵重当时楷岁请二国租钱百万以散亲族人或讥之楷曰损有余以补不足天之道也安于毁誉其行己任率皆此类也与山涛和峤并以盛德居位帝尝问曰朕应天顺时海内更始天下风声何得何失楷对曰陛下受命四海承风所以未比德于尧舜者但以贾充之徒尚在朝耳方宜引天下贤人与弘政道不宜示人以私时任恺庾纯亦以充为言帝乃出充为关中都督充纳女于太子乃止平吴之后帝乃修太平之化每延公卿与论政道楷陈三五之风次序汉魏盛衰之迹帝称善坐者叹服焉楷子瓒娶杨骏女然楷素轻骏与之不平骏既执政乃转为卫尉迁太子少师优游无事默如也及骏诛楷以婚亲收付廷尉将加法是日事起仓卒诛戮纵横众人为之震恐楷容色不变举动自若索纸笔与亲故书赖侍中傅祗救护得免犹坐去官太保卫瓘太宰亮称楷真正不阿附宜蒙爵土乃封临海侯食邑二千户代楚王玮为北军中候加散骑常侍玮怨瓘亮斥己任楷楷闻之不敢拜转为尚书楷长子舆先娶亮女女适卫瓘子楷虑内难未已求出外镇除安南将军假节都督荆州诸军事垂当发而玮果矫诏诛亮瓘玮以前夺己中候又与亮瓘婚亲密遣讨楷楷素知玮有望于己闻有变单车入城匿于妻父王浑家与亮小子一夜八徙故得免难玮既伏诛以楷为中书令加侍中与张华王戎并管机要楷有渴利疾不乐处势王浑为楷请曰楷受先帝拔擢之恩复蒙陛下宠遇诚竭节之秋也然楷性不竞于物昔为常侍求出为河内太守后为侍中复求出为河南尹与杨骏不平求为卫尉及转东宫班在时类之下安于淡退有识有以见其心也楷今委顿臣深忧之光禄勋缺以为可用今张华在中书王戎在尚书足举其契无为复令楷入名臣不多当见将养勿违其志要其远济之益不听就加光禄大夫开府仪同三司及疾笃诏遣黄门郎王衍省疾楷回眸瞩之曰竟未相识衍深叹其神&#楷有知人之鉴初在河南乐广侨居郡界未知名楷见而奇之致之于宰府尝目夏侯元云肃肃如入宗庙中但见礼乐器锺会如观武库森森但见矛在前傅嘏汪翔靡所不见山涛若登山临下幽然深远初楷家炊黍在甑或变为拳或作血或作芜菁子其年而卒时年五十五谥曰元有子五舆瓒宪礼逊　　温羡
按晋书本传羡字长卿太原祁人汉护羌校尉序之后也祖魏扬州刺史父恭济南太守兄弟六人并知名于世号曰六龙羡少以朗悟见称齐王攸辟为掾迁尚书郎惠帝即位拜豫州刺史入为散骑常侍累迁尚书及齐王冏辅政以羡攸之故吏意特亲之转吏部尚书先是张华被诛冏建议欲复其官爵论者或以为非羡驳之曰自天子以下争臣各有差不得归罪于一人也故晏子曰为己死亡非其亲昵谁能任之里克之杀二庶陈乞之立阳生汉朝之诛诸吕皆积年之后乃得立事未有事主见存而得行其志于数月之内者也式干之会张华独谏上宰不和不能承风赞善望其指麾从命不亦难乎况今皇后谮害其子内难不预礼非所任且后体齐于帝尊同皇极罪在枉子事不为逆义非所讨今以华不能废枉子之后与赵盾不讨杀君之贼同而贬责之于义不经通也华竟得追复爵位其后以从驾讨成都王颖有勋封大陵县公邑千八百户出为冀州刺史加后将军范阳王败于许昌也自牧冀州羡乃避之惠帝之幸长安以羡为中书令不就及帝还洛阳征为中书监加散骑常侍未拜会帝崩怀帝即位迁左光禄大夫开府领司徒论者佥谓为速在位未几病卒赠司徒谥曰元有三子祗允裕
　公辅部名臣列传十二
　　晋二
　　王导
