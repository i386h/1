<!-- { "loadSidebar": true } -->
按晋书本传字士光吴郡吴人也伯父喜吴吏部尚书父英高平相员外散骑常侍少有雅望从兄机每称之曰我家世不乏公矣居丧以孝闻同郡顾荣与乡人书曰士光气息裁属虑其性命言之伤心矣后察孝廉除永世乌江二县令皆不就元帝初镇江左辟为祭酒寻补振威将军义兴太守以疾不拜预讨华轶功封平望亭侯累迁散骑常侍本郡大中正太兴元年迁太子詹事时帝以侍中皆北士宜兼用南人以清贞着称遂拜侍中徙尚书领州大中正明帝即位转光禄勋迁太常代纪瞻为尚书左仆射领太子少傅寻加金紫光禄大夫代卞壸为领军将军以平钱凤功进爵江陵伯帝不豫与王导卞壸庾亮温峤&#鉴并受顾命辅皇太子更入殿将兵直宿遗诏曰清操忠贞历职显允且其兄弟事君如父忧国如家岁寒不雕体自门风既委以六军可录尚书事加散骑常侍成帝践阼拜左光禄大夫开府仪同三司给亲兵百人常侍如故苏峻之难随帝在石头举动方正不以凶威变节峻以吴士之望不敢加害使守留台匡术以苑城归顺时共推督宫城军事峻平加卫将军给千兵百骑以勋进爵为公封次子嘏新康子咸和中求归乡里拜坟墓有司奏旧制假六十日侍中颜含黄门侍郎冯怀驳曰内蕴至德清一其心受托付之重居台司之位既蒙诏许归省坟茔大臣之义本在忘己岂容有期而反无期必违愚谓宜还自还不须制日帝从之因归以疾卒时年七十四追赠侍中车骑大将军谥曰穆　　陆玩
按晋书陆传弟玩字士瑶器量淹雅弱冠有美名贺循每称其清允平当郡檄纲纪东海王越辟为掾皆不就元帝引为丞相参军时王导初至江左思结人情请婚于玩玩对曰培塿无松柏熏莸不同器玩虽不才义不能为乱伦之始导乃止玩尝诣导食酪因而得疾与导笺曰仆虽吴人几为伧鬼其轻易权贵如此累加奋武将军征拜侍中以疾辞王敦请为长史逼以军期不得已乃从命敦平尚书令郗鉴议敦佐吏不能匡正奸恶宜皆免官禁锢会温峤上表申理得不坐复拜侍中迁吏部尚书领会稽王师让不拜转尚书左仆射领本州大中正及苏峻反遣玩与兄俱守宫城玩潜说匡术归顺以功封兴平伯转尚书令又诏曰玩体道清纯雅量弘远历位内外风绩显着宜居台司以允众望授左光禄大夫开府仪同三司加散骑常侍余如故玩频自表优诏褒扬重复自陈曰臣实凡短风操不立阶缘嘉会便蕃荣显遂总括台宪豫闻政道竟不能敷融元风清一朝序咎责之来于臣已重诚以身许国义忘曲让而慺慺所守终于陈诉者特以端右机要事务殷多臣已盈六十之年智力有限疾患深重体气日弊朝夕自励非复所堪若偃息苟免职事并废则莫大之悔天下将谓臣何乞陛下披豁圣怀霈然垂允诏不许玩重表曰臣比披诚款不足上畅天聪圣恩徘徊厉以体国臣闻至公之道上下元同用才不负其长量力不受其短虽加官重禄无世不有皆庸勋亲贤时所须赖兼统以济世务非优崇以荣一人臣受遇三世恩隆宠厚岂敢辞职事之劳求冲让之誉徒以端右要重兴替所存久以无任妨贤旷职臣犹自知不可况天下之人乎今复外参论道内统百揆不堪之名有如皎日愿陛下少垂哀矜使四海知官不可以私于人人不可以私取官则天工弘坦谁不谓允犹不许寻而王导&#鉴庾亮相继而薨朝野咸以为三良既没国家殄瘁以玩有德望乃迁侍中司空给羽林四十人玩既拜有人诣之索杯酒泻置柱梁之间咒曰当今乏才以尔为柱石莫倾人梁栋邪玩笑曰戢卿良箴既而叹息谓宾客曰以我为三公是天下为无人谈者以为知言玩虽登公辅谦让不辟掾属成帝闻而劝之玩不得已而从命所辟皆寒素有行之士玩翼亮累世常以弘重为人主所贵加性通雅不以名位格物诱纳后进谦若布衣由是缙绅之徒莫不荫其德宇后疾甚上表曰臣婴遘疾疢沈顿历月不蒙痊损而日夕渐笃自省微绵无复生望荷恩不报孤负已及仰瞻天覆伏枕霣涕臣年向中寿穷极宠荣终身归全将复何恨惟愿陛下崇明圣德弘敷洪化会构祖宗之基道济群生之命臣不胜临命遗恋之情贪及视息上表以闻薨年六十四谥曰康给兵千人守冢七十家太元中功臣普被减削司空何充等止得六家以玩有佐命之勋先陪陵而葬由是特置兴平伯官属以卫墓子始嗣　　王劭
按晋书王导传导子劭字敬伦历东阳太守吏部郎司徒左长史丹杨尹劭美姿容有风操虽家人近习未尝见其堕替之容桓温甚器之迁吏部尚书尚书仆射领中领军出为建威将军吴国内史卒赠车骑将军谥曰简　　陆纳
按晋书陆传弟玩玩子纳纳字祖言少有清操贞厉绝俗初辟镇军大将军武陵王掾州举秀才太原王述雅敬重之引为建威长史累迁黄门侍郎本州别驾尚书吏部郎出为吴兴太守将之郡先至姑孰辞桓温因问温曰公致醉可饮几酒食肉多少温曰年大来饮三升便醉白肉不过十脔卿复云何纳曰素不能饮止可二升肉亦不足言后伺温闲谓之曰外有微礼方守远郡欲与公一醉以展下情温欣然纳之时王坦之刁彝在坐及受礼唯酒一斗鹿肉一柈坐客愕然纳徐曰明公近云饮酒三升纳止可二升今有一斗以备杯杓余沥温及宾客并叹其率素更敕中厨设精馔酣饮极欢而罢纳至郡不受俸禄顷之征拜左民尚书领州大中正将应召外白宜装几船纳曰私奴装粮食来无所复须也临发止有被幞而已其余并封以还官迁太常徙吏部尚书加奉车都尉卫将军谢安尝欲诣纳而纳殊无供办其兄子俶不敢问之乃密为之具安既至纳所设惟茶果而已俶遂陈盛馔珍羞毕具客罢纳大怒曰汝不能光益父叔乃复秽我素业邪于是杖之四十其举措多此类后以爱子长生有疾求解官营视兄子禽又犯法应刑乞免官谢罪诏特许轻降顷长生小佳喻还摄职寻迁尚书仆射转左仆射加散骑常侍俄拜尚书令常侍如故恪勤贞固始终不渝时会稽王道子以少年专政委任群小纳望阙而叹曰好家居纤儿欲撞坏之邪朝士咸服其忠亮寻除左光禄大夫开府仪同三司未拜而卒即以为赠长生先卒无子以弟子道隆嗣　　蔡谟
