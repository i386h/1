<!-- { "loadSidebar": true } -->
按晋书本传苞字仲容渤海南皮人也雅旷有智局容仪伟丽不修小节故时人为之语曰石仲容姣无双县召为吏给农司马会谒者阳翟郭元信奉使求人为御司马以苞及邓艾给之行十余里元信谓二人曰子后并当至卿相苞曰御隶也何卿相乎既而又被使到邺事久不决乃贩铁于邺市市长沛国赵元儒名知人见苞异之因与结交叹苞远量当至公辅由是知名见吏部郎许允求为小县允谓苞曰卿是我辈人当相引在朝廷何欲小县乎苞还叹息不意允之知己乃如此也稍迁景帝中护军司马宣帝闻苞好色薄行以让景帝帝答曰苞虽细行不足而有经国才略夫贞廉之士未必能经济世务是以齐桓忘管仲之奢僭而录其匡合之大谋汉高舍陈平之污行而取其六奇之妙算苞虽未可以上俦二子亦今日之选也意乃释徙邺典农中郎将时魏世王侯多居邺下尚书丁谧贵倾一时并较时利苞奏列其事由是益见称历东莱琅邪太守所在皆有威惠迁徐州刺史文帝之败于东关也苞独全军而退帝指所持节谓苞曰恨不以此授卿以究大事乃迁苞为奋武将军假节监青州诸军事及诸葛诞举兵淮南苞统青州诸军督兖州刺史周泰徐州刺史胡质简锐卒为游军以备外寇吴遣大将朱异丁奉等来迎诞等留辎重于都陆轻兵渡黎水苞等迎击大破之泰山太守胡烈以奇兵诡道袭都陆尽焚其委输异等收余众而退寿春平拜苞镇东将军封东光侯假节顷之代王基都督扬州诸军事苞因入朝当还辞高贵乡公留语尽日既出白文帝曰非常主也数日而有成济之事后进位征东大将军俄迁骠骑将军文帝崩贾充荀勖议葬礼未定苞时奔丧恸哭曰基业如此而以人臣终乎葬礼乃定后每与陈骞讽魏帝以历数已终天命有在及禅位苞有力焉武帝践祚迁大司马进封乐陵郡公加侍中羽葆鼓吹自诸葛诞破灭苞便镇抚淮南士马强盛边境多务苞既勤庶事又以威惠服物淮北监军王琛轻苞素微又闻童谣曰宫中大马几作驴大石压之不得舒因是密表苞与吴人交通先时望气者云东南有大兵起及琛表至武帝甚疑之会荆州刺史胡烈表吴人欲大出为寇苞亦闻吴师将入乃筑垒遏水以自固帝闻之谓羊祜曰吴人每来常东西相应无缘偏尔岂石苞果有不顺乎祜深明之而帝犹疑焉会苞子乔为尚书郎上召之经日不至帝谓为必叛欲讨苞而隐其事遂下诏以苞不料贼势筑垒遏水劳扰百姓策免其官遣太尉义阳王望率大军征之以备非常又敕征东将军琅邪王自下邳会寿春苞用掾孙铄计放兵步出住都亭待罪帝闻之意解及苞诣阙以公还第苞自耻受任无效而无怨色时邺奚官督郭廙上书理苞帝诏曰前大司马苞忠允清亮才经世务干用之绩所历可纪宜掌教典以赞时政其以苞为司徒有司奏苞前有折挠不堪其任以公还第已为弘厚不宜擢用诏曰吴人轻脆终无能为故疆场之事但欲完固守备使不得越逸而已以苞计画不同虑敌过甚故征还更授昔邓禹挠于关中而终辅汉室岂以一眚而掩大德哉于是就位苞奏州郡农桑未有赏罚之制宜选掾属循行皆当均其土宜举其殿最然后黜陟焉诏曰农殖者为政之本有国之大务也虽欲安时兴化不先富而教之其道无由而至今四海多事军国用广加承征伐之后屡有水旱之事仓库不充百姓无积古者稼穑树艺司徒掌之今虽登论道然经国立政惟时所急故陶唐之世稷官为重今司徒位当其任乃心王事有毁家纾国干干匪躬之志其使司徒督察州郡播殖将委事任成垂拱仰办若宜有所循行者其增置掾属十人听取王官更练事业者苞在位称为忠勤帝每委任焉泰始八年薨帝发哀于朝堂赐秘器朝服一具衣一袭钱三十万布百匹及葬给节幢麾曲盖追锋车鼓吹介士大车皆如魏司空陈泰故事车驾临送于东掖门外策谥曰武咸宁初诏苞等并为王功列于铭飨苞豫为终制曰延陵薄葬孔子以为达礼华元厚葬春秋以为不臣古之明义也自今死亡者皆敛以时服不得兼重又不得饭唅为愚俗所为又不得设&#帐明器也定窆之后复土满坎一不得起坟种树昔王孙祼葬矫时其子奉命君子不讥况于合礼典者耶诸子皆奉遵遗令又断亲戚故吏设祭有六子越乔统浚&#崇以统为嗣统字弘绪历位射声校尉大鸿胪子顺为尚书郎越字弘伦早卒乔字弘祖历尚书郎散骑侍郎帝既召乔不得深疑苞反及苞至有惭色谓之曰卿子几破卿门苞遂废之终身不听仕又以有秽行徙顿丘与弟崇同被害二子超熙亡走得免　　陈骞
按晋书本传骞临淮东阳人也父矫魏司徒矫本广陵刘氏为外祖陈氏所养因而改焉骞沉厚有智谋初矫为尚书令侍中刘见幸于魏明帝谮矫专权矫忧惧以问骞骞曰主上明圣大人大臣今若不合意不过不作公耳后帝意果释骞尚少为夏侯元所侮意色自若元以此异之起家尚书郎迁中山安平太守并着称绩征为相国司马长史御史中丞迁尚书封安国亭侯蜀贼寇陇右以尚书持节行征蜀将军破贼而还会诸葛诞之乱复以尚书行安东将军寿春平拜使持节都督淮北诸军事安东将军进爵广陵侯转都督豫州诸军事豫州刺史持节将军如故又转都督江南诸军事徙都督荆州诸军事征南大将军封郯侯武帝受禅以佐命之勋进车骑将军封高平郡公迁侍中大将军出为都督扬州诸军事余如故假黄钺攻拔吴枳里城破涂中屯戍赐骞兄子悝爵关中侯咸宁初迁太尉转大司马骞因入朝言于帝曰胡烈牵弘皆勇而无谋强于自用非绥边之材将为国之耻愿陛下详之时弘为扬州刺史不承顺骞命帝以为不协相构于是征弘既至寻复以为凉州刺史骞窃叹息以为必败二人后果失羌戎之和皆被寇丧没征讨连岁仅而得定帝乃悔之骞少有度量含垢匿瑕所在有绩与贾充石苞裴秀等俱为心膂而骞智度过之充等亦自以为不及也累处方任为士庶所怀既位极人臣年逾致仕思欲退身咸宁三年求入朝因乞骸骨赐衮冕之服诏曰骞元勋旧德统乂东夏方弘远绩以一吴会而所苦未除每表恳切重劳以方事今听留京城以前太尉府为大司马府增置祭酒二人帐下司马官骑大军鼓吹皆如前亲兵百人厨田十顷厨园五十亩厨士十人器物经用皆留给焉又给乘舆辇出入殿中加鼓吹如汉萧何故事骞累称疾辞位诏曰骞履德论道朕所谘询方赖谋猷以弘庶绩宜时视事可遣散骑常侍谕意骞辄归第诏又遣侍中敦谕还府遂固请许之位同保傅在三司之上赐以几杖不朝安车驷马以高平公还第帝以其勋旧耆老礼之甚重又以骞有疾听乘舆上殿骞素无蹇谔之风然与帝语傲及见皇太子加敬时人以为弟稚与其子舆忿争遂说骞子女秽行骞表徙弟以此获讥于世元康二年薨年八十一加以衮敛赠太傅谥曰武及葬帝于大司马门临丧望柩流涕礼依大司马石苞故事子舆嗣爵　　武陔
按晋书本传陔字元夏沛国竹邑人也父周魏卫尉陔沉敏有器量早获时誉与二弟韶叔夏茂季夏并总角知名虽诸父兄弟及乡闾宿望莫能觉其优劣同郡刘公荣有知人之鉴常造周周见其三子焉公荣曰皆国士也元夏最优有辅佐之才陈力就列可为亚公叔夏季夏不减常伯纳言也陔少好人伦与颍川陈泰友善魏明帝世累迁下邳太守景帝为大将军引为从事中郎累迁司隶校尉转太仆卿初封亭侯五等建改封薛县侯文帝甚亲重之数与诠论时人常问陈泰孰若其父群陔各称其所长以为群泰略无优劣帝然之泰始初拜尚书掌吏部迁左仆射右光禄大夫开府仪同三司陔以宿齿旧臣名位隆重自以无佐命之功又在魏已为大臣不得已而居位深怀逊让终始全洁当世以为美谈卒于位谥曰定子辅嗣　　任恺
按晋书本传恺字元褒乐安博昌人也父昊魏太常恺少有识量尚魏明帝女累迁中书侍郎员外散骑常侍晋国建为侍中封昌国县侯恺有经国之干万机大小多管综之性忠正以社稷为己任帝器而昵之政事多谘焉泰始初郑冲王祥何曾荀顗裴秀等各以老疾归第帝优宠大臣不欲劳以筋力数遣恺谕旨于诸公谘以当世大政参议得失恺恶贾充之为人也不欲令久执朝政每裁抑焉充病之不知所为后承间言恺忠贞局正宜在东宫使护太子帝从之以为太子少傅而侍中如故充计画不行会秦雍寇扰天子以为忧恺因曰秦凉覆败关右骚动此诚国家之所深虑宜速镇抚使人心有庇自非威望重臣有计略者无以康西土也帝曰谁可任者恺曰贾充其人也中书令庾纯亦言之于是诏充西镇长安充用荀勖计得留充既为帝所遇欲专名势而庾纯张华温颙向秀和峤之徒皆与恺善杨珧王恂华廙等充所亲敬于是朋党纷然帝知之召充恺宴于式干殿而谓充等曰朝廷宜一大臣当和充恺各拜谢而罢既而充恺等以帝已知之而不责结怨愈深外相崇重内甚不平或为充谋曰恺总门下枢要得与上亲接宜启令典选便得渐疏此一都令史事耳且九流难精间隙易乘充因称恺才能宜在官人之职帝不之疑谓充举得其才即日以恺为吏部尚书加奉车都尉恺既在尚书选举公平尽心所职然侍觐转希充与荀勖冯紞承间浸润谓恺豪侈用御食器充遣尚书右仆射高阳王珪奏恺遂免官有司收太官宰人检核是恺妻齐长公主得赐魏时御器也恺既免而毁谤益至帝渐薄之然山涛明恺为人通敏有智局举为河南尹坐贼发不获又免官复迁光禄勋恺素有识鉴加以在公勤恪甚得朝野称誉而贾充朋党又讽有司奏恺与立进令刘友交关事下尚书恺对不伏尚书杜友廷尉刘良并忠公士也知恺为充所抑欲申理之故迟留而未断以是恺及友良皆免官恺既失职乃纵酒耽乐极滋味以自奉养初何劭以公子奢侈每食必尽四方珍馔恺乃逾之一食万钱犹云无可下筋处恺时因朝请帝或慰谕之恺初无复言惟泣而已后起为太仆转太常初魏舒虽历位郡守而未被任遇恺为侍中荐舒为散骑常侍至是舒为右光禄开府领司徒帝临轩使恺拜授舒虽以弘量宽简为称时以恺有佐世器局而舒登三公恺止守散卿莫不为之愤叹也恺不得志竟以忧卒时年六十一谥曰元子罕嗣　　李&#
