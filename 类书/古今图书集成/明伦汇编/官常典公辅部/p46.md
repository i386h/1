<!-- { "loadSidebar": true } -->
按后汉书本传元字公祖梁国睢阳人也七世祖仁从同郡戴德学着礼记章句四十九篇号曰桥君学成帝时为大鸿胪祖父基广陵太守父肃东莱太守元少为县功曹时豫州刺史周景行部到梁国元谒景因伏地言陈相羊昌罪恶乞为部陈从事穷案其奸景壮元意署而遣之元到悉收昌宾客具考臧罪昌素为大将军梁冀所厚冀为驰檄救之景承旨召元元还檄不发案之益急昌坐槛车征元由是著名举孝廉补洛阳左尉时梁不疑为河南尹元以公事当诣府受对耻为所辱弃官还乡里后四迁为齐相坐事为城旦刑竟征再迁上谷太守又为汉阳太守时上邽令皇甫祯有臧罪元收考髡笞死于冀市一境皆震郡人上邽姜歧守道隐居名闻西州元召以为吏称疾不就元怒&#督邮尹益逼致之曰歧若不至趣嫁其母益固争不能得遽晓譬歧歧坚卧不起郡内士大夫亦竞往谏元乃止时颇以为讥后谢病免复公车征为司徒长史拜将作大匠桓帝末鲜卑南匈奴及高句骊嗣子伯固并畔为寇钞四府举元为度辽将军假黄钺元至镇休兵养士然后督诸将守讨击胡虏及伯固等皆破散退走在职三年边境安静灵帝初征入为河南尹转少府大鸿胪建宁三年迁司空转司徒素与南阳太守陈球有隙及在公位而荐球为廷尉元以国家方弱自度力无所用乃称疾上疏引众灾以自劾遂策罢岁余拜尚书令时太中大夫盖升与帝有旧恩前为南阳太守臧数亿以上元奏免升禁锢没入财贿帝不从而迁升侍中元托病免拜光禄大夫光和元年迁太尉数月复以疾罢拜太中大夫就医里舍元少子十岁独游门次卒有三人持杖劫执之入舍登楼就元求货元不与有顷司隶校尉阳球率河南尹洛阳令围守元家球等恐并杀其子未欲迫之元瞋目呼曰奸人无状元岂以一子之命而纵国贼乎促令兵进于是攻之元子亦死元乃诣阙谢罪乞下天下凡有劫质皆并杀之不得赎以财宝开张奸路诏书下其章初自安帝以后法禁稍弛京师劫质不避豪贵自是遂绝元以光和六年卒时年七十五元性刚急无大体然谦俭下士子弟亲宗无在大官者及卒家无居业丧无所殡当时称之初曹操微时人莫知者尝往候元元见而异焉谓曰今天下将乱安生民者其在君乎操常感其知己及后经过元墓辄凄怆致祭奠自为其文曰故太尉桥公懿德高轨泛爱博容国念明训士思令谟幽灵潜翳恳哉缅矣操以幼年逮升堂室特以顽质见纳君子增荣益观皆由奖勖犹仲尼称不如颜渊李生厚叹贾复士死知己怀此无忘又承从容约誓之言徂没之后路有经由不以斗酒只&#过相沃酹车过三步腹痛勿怨虽临时戏笑之言非至亲之笃好胡肯为此辞哉怀旧惟顾念之凄怆奉命东征屯次乡里北望贵土乃心陵墓裁致薄奠公其享之元子羽官至任城相　　杨赐
按后汉书杨震传震中子秉秉子赐字伯献少传家学笃志博闻常退居隐约教授门徒不答州郡礼命后辟大将军梁冀府非其好也出除陈仓令因病不行公车征不至连辞三公之命后以司空高第再迁侍中越骑校尉建宁初灵帝当受学诏太傅三公选通尚书桓君章句宿有重名者三公举赐乃侍讲于华光殿中迁少府光禄勋熹平元年青蛇见御坐帝以问赐赐上封事曰臣闻和气致祥乖气致灾休征则五福应咎征则六极至夫善不妄来灾不空发王者心有所惟意有所想虽未形颜色而五星以之推移阴阳为其变度以此而观天之与人岂不符哉尚书曰天齐乎人假我一日是其明征也夫皇极不建则有蛇龙之孽诗云惟虺惟蛇女子之祥故春秋两蛇斗于郑门昭公殆以女败康王一朝晏起关雎见几而作夫女谒行则谗夫昌谗夫昌则苞苴通故殷汤以之自戒终济亢旱之灾惟陛下思干刚之道别内外之宜崇帝乙之制受元吉之祉抑皇甫之权割艳妻之爱则蛇变可消祯祥立应殷戊宋景其事甚明二年代唐珍为司空以灾异免复拜光禄大夫秩中二千石五年代袁隗为司徒是时朝廷爵授多不以次而帝好微行游幸外苑赐复上疏曰臣闻天生蒸民不能自理故立君长使司牧之是以唐虞兢兢业业周文日昃不暇明慎庶官俊乂在职三载考绩以观厥成而今所序用无他德有形埶者旬日累迁守真之徒历载不转劳逸无别善恶同流北山之诗所为训作又闻数微行出幸苑囿观鹰犬之埶极盘游之荒政事日堕大化陵迟陛下不顾二祖之勤止追慕五宗之美踪而欲以望太平是由曲表而欲直景却行而求及前人也宜绝慢&#之戏念官人之重割用板之恩慎贯鱼之次无令丑女有四殆之叹遐迩有愤怨之声臣受恩偏特忝任师傅不敢自同凡臣括囊避咎谨自手书密上后坐辟党人免复拜光禄大夫光和元年有虹霓昼降于嘉德殿前帝恶之引赐及议郎蔡邕等入金商门崇德署使中常侍曹节王甫问以祥异祸福所在赐仰天而叹谓节等曰吾每读张禹传未尝不愤恚叹息不能竭忠尽情极言其要而反留意少子乞还女婿朱游欲得尚方斩马剑以理之固其宜也吾以微薄之学充先师之末累世见宠无以报国猥当大问死而后已乃书对曰臣闻之经传或得神以昌或得神以亡国家休明则鉴其德邪辟昏乱则视其祸今殿前之气应为虹霓皆妖邪所生不正之象诗人所谓蝃蝀者也于中孚经曰霓之比无德以色亲方今内多嬖幸外任小臣上下并怨喧哗盈路是以灾异屡见前后丁宁今复投霓可谓熟矣案春秋谶曰天投霓天下怨海内乱加四百之期亦复垂及昔虹贯牛山管仲谏桓公无近妃宫易曰天垂象见吉凶圣人则之今妾媵嬖人阉尹之徒共专国朝欺罔日月又鸿都门下招会群小造作赋说以虫篆小技见宠于时如欢兜共工更相荐说旬月之间并各拔擢乐松处常伯任芝居纳言&#俭梁鹄俱以便辟之性佞辩之心各受丰爵不次之宠而令缙绅之徒委伏畎亩口诵尧舜之言身蹈绝俗之行弃捐沟壑不见逮及冠履倒易陵谷代处从小人之邪意顺无知之私欲不念板荡之作虺蜴之诫殆哉之危莫过于今幸赖皇天垂象谴告周书曰天子见怪则修德诸侯见怪则修政卿大夫见怪则修职士庶人见怪则修身惟陛下慎经典之诫图变复之道斥远佞巧之臣速征鹤鸣之士内亲张仲外任山甫断绝尺一抑止盘游留思庶政无敢怠遑冀上天还威众变可弭老臣过受师傅之任数蒙宠异之恩岂敢爱惜垂没之年而不尽其慺慺之心哉书奏甚忤曹节等蔡邕坐直对抵罪徙朔方赐以师傅之恩故得免咎其冬行辟雍礼引赐为三老复拜少府光禄勋代刘却为司徒帝欲造毕圭灵琨苑赐复上疏谏曰窃闻使者并出规度城南人田欲以为苑昔先王造囿裁足以修三驱之礼薪莱刍牧皆悉往焉先帝之制左开鸿池右作上林不奢不约以合礼中今猥规郊城之地以为苑囿坏沃衍废田园驱居人畜禽兽殆非所谓若保赤子之义今城外之苑已有五六可以逞情意顺四节也宜惟夏禹卑宫太宗露台之意以慰下民之劳书奏帝欲止以问侍中任芝中常侍乐松松等曰昔文王之囿百里人以为小齐宣五里人以为大今与百姓共之无害于政也帝悦遂令筑苑四年赐以病罢居无何拜太常诏赐御府衣一袭自所服冠帻绶玉壶革带金错钩佩五年冬复拜太尉中平元年黄巾贼起赐被召会议诣省合切谏忤旨因以寇贼免先是黄巾帅张角等执左道称大贤以诳耀百姓天下襁负归之赐时在司徒召掾刘陶告曰张角等遭赦不悔而稍益滋蔓今若下州郡捕讨恐更骚扰速成其患且欲切&#刺史二千石简别流人各护归本郡以孤弱其党然后诛其渠帅可不劳而定何如陶对曰此孙子所谓不战而屈人之兵庙胜之术也赐遂上书言之会去位事留中后帝徙南宫阅录故事得赐所上张角奏及前侍讲注籍乃感悟下诏封赐临晋侯邑千五百户初赐与太尉刘宽司空张济并入侍讲自以不宜独受封赏上书愿分户邑于宽济帝嘉叹复封宽及济子拜赐尚书令数日出为廷尉赐自以代非法家言曰三后成功惟殷于民皋陶不与焉盖吝之也遂固辞以特进就第二年九月复代张温为司空其月薨天子素服三日不临朝赠东园梓器襚服赐钱三百万缯五百匹策曰故司空临晋侯赐华岳所挺九德纯备三叶宰相辅国以忠朕昔初载授道帷幄遂阶成勋以陟大猷师范之功昭于内外庶官之务劳亦勤止七在卿校殊位特进五登衮职弭难乂宁虽受茅土未答厥勋哲人其萎将谁谘度朕甚惧焉礼设殊等物有服章今使左中郎将郭仪持节追位特进赠司空骠骑将军印绶及葬又使侍御史持节送丧兰台令史十人发羽林骑轻车介士前后部鼓吹又&#骠骑将军官属司空法驾送至旧茔公卿以下会葬谥文烈侯及小祥又会焉子彪嗣　　刘宽
按后汉书本传宽字文饶弘农华阴人也父崎顺帝时为司徒宽尝行有人失牛者乃就宽车中认之宽无所言下驾步归有顷认者得牛而送还叩头谢曰惭负长者随所刑罪宽曰物有相类事容脱误幸劳见归何为谢之州里服其不校桓帝时大将军辟五迁司徒长史时京师地震特见询问再迁出为东海相延熹八年征拜尚书令迁南阳太守典历三郡温仁多恕虽在仓卒未尝疾言遽色常以为齐之以刑民免而无耻吏人有过但用蒲鞭罚之示辱而已终不加苦事有功善推之自下灾异或见引躬克责每行县止息亭传辄引学官祭酒及处士诸生执经对讲见父老慰以农里之言少年勉以孝悌之训人感德兴行日有所化灵帝初征拜大中大夫侍讲华光殿迁侍中赐衣一袭转屯骑校尉迁宗正转光禄勋熹平五年代许训为太尉灵帝颇好学蓺每引见宽常令讲经宽常于坐被酒睡伏帝问太尉醉邪宽仰对曰臣不敢醉但任重责大忧心如醉帝重其言宽简略嗜酒不好盥浴京师以为谚尝坐客遣苍头市酒迂久大醉而还客不堪之骂曰畜产宽须臾遣人视奴疑必自杀顾左右曰此人也骂言畜产辱孰甚焉故吾惧其死也夫人欲试宽令恚伺当朝会装严已讫使侍婢奉肉羹&#污朝衣婢遽收之宽神色不异乃徐言曰羹烂汝手其性度如此海内称为长者后以日食策免拜卫尉光和三年复代段颎为太尉在职三年以日变免又拜永乐少府迁光禄勋以先策黄巾逆谋以事上闻封逯乡侯六百户中平二年卒年六十六赠车骑将军印绶位特进谥曰昭列侯子松嗣官至宗正　　杨彪
