<!-- { "loadSidebar": true } -->
按明外史本传讷字敏卿常熟人举乡试以主司试录触忌一榜皆不得会试嘉靖二十年成进士改庶吉士授编修迁侍读三吴数中倭患岁复大祲民死徙几半有司征敛益急讷疏陈民困请蠲贷帝得疏感动报如其请寻与李春芳入直西苑撰青词超授翰林学士历太常少卿礼部左右侍郎改吏部皆兼学士仍直西苑所撰青词皆称旨礼部尚书郭朴迁吏部遂以讷代之朴遭父丧复代为吏部尚书严嵩当国吏道汗杂嵩败朴典铨犹未能尽变讷雅意振饬徐阶亦推心任之讷乃与朝士约有事白于朝房毋谒私邸慎择曹郎务抑奔竞振淹滞又以资格太拘人才不能尽仿先朝三途并用法州县吏政绩异者破格超擢铨政一新寻录供奉劳加太子太保袁炜罢命兼武英殿大学士入参机务以代者郭朴未至仍掌铨政帝斋居西苑侍臣直庐皆在苑中讷晨出理部事暮宿直庐供奉青词小心谨畏至成疾久不愈遂乞归逾年世宗崩遂不复出讷既归里父母皆在晨夕备物孝养人以为荣讷尝语人曰铨臣与辅臣必同心乃有济吾掌铨二年适华亭当国事无阻且所任选郎贤举无失人华亭谓徐阶选郎则陆光祖也家居二十年卒年七十有四赠少保谥文靖　　李春芳按明外史本传春芳字子实扬州兴化人嘉靖二十六年举进士第一除修撰入西苑撰青词大被帝眷与侍读严讷超擢翰林学士寻迁太常少卿拜礼部右侍郎俱兼学士直西苑如故佐理部事进左侍郎转吏部代讷为礼部尚书时宗室蕃衍岁禄苦不继春芳考故事为书上之诸吉凶大礼及岁时给赐皆严为之制帝嘉之赐名宗藩条例寻加太子太保四十四年命兼武英殿大学士与讷并参机务世宗眷侍直诸臣厚凡迁除皆出特旨春芳自学士至柄政凡六迁未尝一由廷推春芳恭慎不以势陵人居政府持论平不事操切时人比之李时其才力不及也而洁廉过之时徐阶为首辅得君甚春芳每事必推阶阶亦雅重之隆庆元年春有诏修凤翔楼春芳曰上新即位而遽兴土木可乎事遂止齐康之劾徐阶也语侵春芳春芳疏辨求去帝慰留之及代阶为首辅益务以安静称帝意时同列者陈以勤张居正以勤端谨而居正恃才陵物视春芳蔑如也始阶以人言罢春芳叹曰徐公尚尔我安能久容旦夕乞身耳居正遽曰如此庶保令名春芳愕然三疏乞休帝不允既而赵贞吉入代以勤刚而负气及高拱再入直陵春芳出其上春芳不能与争谨自饬而已俺荅款塞求封春芳偕拱居正即帝前决之会贞吉为拱逐拱益张修阶故怨春芳尝从容为阶解拱益不悦时春芳已累加少师兼太子太师进吏部尚书改中极殿度拱辈终不容己两疏请归养不允南京给事中王祯希拱意疏诋之春芳求去益力赐敕乘传遣官护行有司给夫廪如故事阅一岁拱复为居正所挤几不免而春芳归父母尚无恙晨夕置酒食为乐乡里艳之父母殁数年乃卒年七十五赠太师谥文定　　高拱
按明外史本传拱字肃卿新郑人貌修伟有才略未弱冠举乡试嘉靖二十年成进士选庶吉士逾年授编修三十一年八月穆宗居裕邸出阁讲读拱与检讨陈以勤并为侍讲官历官侍讲学士在裕邸九年敷陈剀切王甚重之世宗讳言立太子而景王未之国中外危疑拱启王益敦孝谨王深德焉手书怀贤忠贞等字赐之严嵩徐阶递当国以拱他日当得重荐于世宗拜太常卿掌国子监祭酒事拱辞王王哽咽不能别赐金缯甚厚有所质疑时遣中使造门询之四十一年擢礼部左侍郎寻改吏部左侍郎兼学士掌詹事府事进礼部尚书召入直庐撰斋词赐飞鱼服四十五年进文渊阁大学士与郭朴同入阁拱与朴皆阶所荐也世宗居西苑阁臣直庐在苑中拱未有子移家近直庐时窃出一日帝不豫误传非常拱遽移具出始阶甚亲拱引入直拱骤贵负气颇忤阶给事中胡应嘉阶乡人也以劾拱姻亲自危且&#阶方与拱&#遂劾拱不守直庐移器用于外世宗病亟勿省也拱疑应嘉受阶指大憾之穆宗即位进少保兼太子太保阶虽为首辅而拱自以帝旧臣屡与之抗朴复助之阶渐不能堪而是时以勤与张居正皆入阁居正亦侍裕邸讲阶草遗诏独与居正计拱心不能平会议登极赏军及请上裁去留大臣事阶悉不从拱议嫌益深应嘉掌吏科佐部院考察事将竣忽有所论救帝责其抵牾下阁臣议罚朴奋然曰应嘉无人臣礼当编氓阶旁睨拱见拱方怒勉从之言路谓拱以私怨逐应嘉交章劾之给事中欧阳一敬劾拱尤力阶于拱辨疏拟旨慰留而不甚谴言者拱益怒相与忿诋阁中御史齐康为拱劾阶康坐黜于是言路论拱者无虚日南京科道至拾遗及之拱不自安乞归帝谓左右高先生诚病耶勉许之遂以少傅兼太子太傅尚书大学士养病归隆庆元年五月也拱以旧学蒙眷注性强直自遂颇快恩怨不能和众卒不安其位去既而阶亦乞归三年冬帝召拱以大学士掌吏部事兼理阁务明年正月至辞掌部事不许拱乃尽反阶所为凡先朝得罪诸臣未经录用赠恤者诸所陈乞一切报罢前刑部主事唐枢以大狱得罪给事中王汝梅以言事杖死部议进枢一官荫汝梅子拱既寝格且上疏极论之曰先帝亲定大礼正睿宗尊号明伦大典颁示已久今假托诏旨于议礼得罪诸臣凡先帝所怒者悉从褒显将使献皇在庙之灵何以为享先帝在天之灵何以为心而陛下岁时入庙亦何以对越二圣乎陛下先帝之子也议事之臣先帝所以遗陛下者也乃敢悖君臣之义伤父子之恩臣以为未可帝深然之方士王金等以进药不效论死法司坐金子弒父律会冬朝审拱当主笔复上疏曰臣阅法司谳王金牍不禁隐痛流涕曰先帝之受诬一至此哉人君陨于非命不得正终其名至不美先帝临御四十五载得岁六十有余末年抱病经岁上宾寿考令终曾无暴遽今谓先帝为王金所害诬以不得正终天下后世视先帝为何如主乞下法司改议其罪帝复然拱言命金等减戍拱之再出专与阶修&#所云假托诏旨厚诬先帝皆所以重阶罪赖帝仁柔弗之竟也阶富甲吴中子弟颇横乡里巡抚海瑞操之急拱复以前知府蔡国熙为监司簿录其诸子皆编戍所扼阶者无不至事虽旋解说者谓拱报复为己甚拱练习政体负经济才所建白皆可行其在吏部欲遍识人才授诸司以籍使署贤否志爵里姓氏月要而岁会之仓猝举用皆得其人又以时方忧边事请增置兵部侍郎以储总督之选由侍郎而总督由总督而本兵中外更番边材自裕又以兵者专门之学非素习不可应卒储养本兵当自兵部司属始宜慎选司属多得智谋才力晓畅军旅者久而任之勿迁他曹他日边方兵备督抚之选皆于是取之更各取边地之人以备司属如铨司分省故事则题覆情形可无扞格并重其赏罚以鼓励之凡边地有司其责颇重不宜付杂流及迁谪者皆报可着为令拱又奏请科贡与进士并用勿循资格其在部考察多所参伍不尽凭文书为黜陟亦不拘人数多寡或众否独留或众可独黜黜者必告以故使众咸服古田猺贼乱用殷正茂总督两广曰是虽贪可以集事贵州抚臣奏土司安国亨将叛命阮文中代为巡抚临行语之曰国亨必不叛若往无激变也既而如其言以广东有司多贪者特请旌廉能知府侯必登以厉其余又言马政盐政之官名为卿为使而实以闲局视之失人废事渐不可训惟教官驿递诸司职卑禄薄远道为难宜铨注近地以恤其私诏皆从之拱所经画皆此类也是时李春芳为首辅而拱掌吏部用人行政皆自拱出边警猝至拱请命侍郎曹邦辅王遴督师列阵以待以都御史栗永禄守昌平护陵寝起刘焘于天津守通州储命总督王崇古谭纶主进剿机宜戴才理粮饷边境得无事未几俺荅孙把汉那吉来降崇古受之请于朝乞授以官朝议多以为不可拱独力主之春芳与居正亦如拱指遂排众议请于上而封贡以成事具崇古传进拱少师兼太子太师尚书大学士改建极殿拱乃与同官上疏曰俺荅自庚子猖獗以来先帝屡下明诏劳师费财迄无成功今既效顺受封边壤宁谧及此闲暇之时积我糗粮修我险隘整我士马戈甲开我盐屯出什一之赀收边马之利招贰之人散勾通之党沉几密画次第举而措之虽彼叛服靡常必无久不渝盟之理但得数年之中幸而无事我之布置已定兵食已充彼服则羁縻之否则兴师问罪进退有余彼桀黠难逞此久安之图本计所在也若内而枢臣外而镇巡将领不思社稷之长虑制驭之微权苟见一时宁息遂尔沿习偷安不惟未雨绸缪时不再得而边备寖弛久愈难振猝然有变何以应之利未得而已傅于害欲制人而反制于人所谓病加于小愈乃大乱之道也而今日谋国之臣反成误国之罪矣请敕边臣及时闲暇严为整顿仍遣大臣时阅视之整饬者与克敌同功因循者与失机同罪如是而臣等区区谋国之诚乃克有终帝皆从之自是三十余年边陲晏然拱之力为多辽东奏捷进拱柱国中极殿大学士寻命考察科道拱请与都察院同事事竣科道官降谪有差时大学士赵贞吉掌都察院持议稍异同给事中韩楫劾贞吉有所私庇贞吉疑拱嗾之遂抗章劾拱拱亦疏辨帝不直贞吉令致仕去拱既逐贞吉专横益着尚宝卿刘奋庸上疏阴斥之给事中曹大野疏劾其不忠十事皆谪外拱初持清操后渐以贿闻盖其门生亲串为之而拱以此致物议帝终眷拱不衰也拱荐杨博高仪仪遂入阁始拱为祭酒居正为司业相友善拱亟称居正才曰胜我及是春芳以勤皆去拱为首辅居正肩随之拱性直而傲同官殷士儋辈不能堪居正独退然下之拱不之察也冯保者中人性黠次当掌司礼监帝以问拱拱荐陈洪及孟冲帝从之保以是怨拱居正亦耻出拱下媚事保两人深相结六年春帝得疾越月稍平将视朝登陛忽眩几仆亟召拱居正至帝见拱喜执其手款语备至居正在傍帝勿顾也帝谓拱扶掖还宫寻命宿干清门拱与居正同止焉未几帝大渐召拱与居正仪受顾命而崩初帝意专属阁臣而中官矫遗诏命与冯保共事神宗即位拱以主上幼冲惩中官专政条奏请诎司礼权还之内阁又命给事中雒遵程文合疏攻保而己从中拟旨逐之拱使人报居正居正阳诺之而私以语保保诉于太后谓拱擅权不可容太后颔之明日召群臣入宣两宫及帝诏拱意必逐保也急趋入比宣诏则数拱罪而逐之拱伏地不能起居正掖之出僦骡车出宣武门居正乃与仪请留拱弗许请得乘传许之拱既去保憾未释复构王大臣狱居正亦从中主之已而事竟寝居家数年卒居正请复其官与祭葬如侧中旨给半葬祭文仍寓贬词云久之廷议论拱功赠太师谥文襄荫嗣子务观为尚宝丞　　郭朴
