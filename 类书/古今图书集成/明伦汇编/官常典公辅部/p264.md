<!-- { "loadSidebar": true } -->
按元史本传爱薛西域弗林人通西域诸部语工星历医药初事定宗直言敢谏时世祖在藩邸器之中统四年命掌西域星历医药二司事后改广惠司仍命领之世祖尝诏都城大作佛事集教坊妓乐及仪仗以迎导爱薛奏曰高丽新附山东初定江南未下天下疲弊此无益之费甚无谓也帝嘉纳之至元五年从猎保定日且久乃容从于帝前语供给之民曰得无妨尔耕乎帝为罢猎至元十三年丞相伯颜平江南还奸臣以飞语谗之爱薛叩头谏得解寻奉诏使西北宗王阿鲁浑所既还拜平章政事固辞擢秘书监领崇福使迁翰林学士承旨兼修国史大德元年授平章政事八年京师地震上弗豫中宫召问灾异殆下民所致耶对曰天地示警民何与焉成宗崩内旨索星历秘文爱薛厉色拒之仁宗时封秦国公卒追封太师开府仪同三司上柱国拂林忠献王　　哈剌哈孙按元史本传哈剌哈孙斡剌纳儿氏曾祖启昔礼始事王可汗脱斡璘王可汗与太祖约为兄弟及太祖得众阴忌之谋害太祖启昔礼潜以其谋来告太祖乃与二十余人一夕遁去诸部闻者多归之还攻灭王可汗并其众擢启昔礼为千户赐号荅剌罕从平河西西域诸国祖博理察太宗时从太弟睿宗攻河南取汴蔡灭金赐顺德以为分邑父囊加台从宪宗伐蜀卒于军哈剌哈孙威重不妄言笑善骑射工国书又雅重儒术至元九年世祖录勋臣后命掌宿卫袭号荅剌罕自是人称荅剌罕而不名帝尝谕之曰汝家勋载王府行且大用汝矣又语皇太子曰荅剌罕非常人比可善遇之十八年割钦廉二州益其食邑二十二年拜大宗正用法平允审录冤滞所活数百人时相请以江南狱隶宗正哈剌哈孙曰江南新附教令未孚且相去数千里欲遥制其刑狱得无冤乎事遂止二十八年拜荣禄大夫湖广行省平章政事台臣言其在宗正决狱平即去恐难其继者帝曰湖广之地朕尝驻跸非斯人不可遂行时江湖间盗贼出没剽取商旅货财哈剌哈孙至则发卒悉擒诛之水陆之途始皆无梗初枢密置行院于各省分兵民为二奸人植党自蔽后因入觐极陈其不便帝为罢之因问曰风宪之职人多言其挠吏治信乎对曰朝廷设此以纠奸慝贪吏疾之妄为谤耳帝然其言三十年平章刘国杰将兵征交趾哈剌哈孙戒将吏无扰民会有夺民鱼菜者杖其千户军中肃然俄有旨发湖湘富民万家屯田广西以图交趾哈剌哈孙密遣使奏曰往年远征无功疮痍未复今徙民瘴乡必将怨叛吏莫知其奏抱卷请署弗答吏再请则曰姑缓之未几使还报罢民皆感悦及广西元帅府请募南丹五千户屯田事上行省哈剌哈孙曰此土著之民诚为便之内足以实空地外足以制交趾之寇可不烦士卒而馈饷有余即命度地立为五屯统以屯长给牛种农具与之湖南宣慰张国纪建言欲按唐宋末征民间夏税哈剌哈孙曰亡国弊政失宽大之意圣朝可行耶奏止其议大德二年入朝上都成宗拜光禄大夫江浙行省左丞相视政七曰征拜中书左丞相进阶银青光禄大夫既拜命斥言利之徒一以节用爱民为务有大政事必引儒臣杂议京师久阙孔子庙而国学寓他署乃奏建庙学选名儒为学官采近臣子弟入学又集群议建南郊为一代定制五年同列有以云南行省左丞刘深计倡议曰世祖以神武一海内功盖万世今上嗣大历服未有武功以彰休烈西南夷有八百媳妇国未奉正朔请往征之哈剌哈孙曰山峤小夷辽绝万里可谕之使来不足以烦中国不听竟发兵二万命深将以往道出湖广民疲于馈饷及次顺元深胁蛇节求金三千两马三千匹蛇节因民不堪举兵围深于空谷首尾不能相救事闻遣平章刘国杰往援擒蛇节斩军中然士卒存者纔十一二转饷者亦如之讫无成功帝始悔不用其言会赦有司议释深罪哈剌哈孙曰侥民首衅丧师辱国非常罪比不诛无以谢天下奏诛之七年进中书右丞相尝言治道必先守令近用多不得其人于是精加遴选定官吏赃罪十二章及丁忧婚聘盗贼等制禁献户及山泽之利每岁车驾幸上都哈剌哈孙必留守京师时帝弗豫制出中宫群邪党附哈剌哈孙以身匡之天下宴然十年加开府仪同三司监修国史置僚属冬十一月帝寝疾笃甚入侍医药出总宿卫藩王欲入侍疾者不听日理机务如故十一年春成宗崩时武宗抚军北边仁宗侍太后在怀庆诸奸臣谋断北道请成后垂帘听政立安西王阿难荅剌哈剌哈孙密遣使北迎武宗南迎仁宗悉收京城百司符印封府库称疾卧阙下内旨日数至并不听文书皆不署众欲害之未敢发及仁宗至近郊众犹未知也三月朔列牍请署后决以三月三日御殿听政乃立署之众大喜莫知所为明日迎仁宗入执左丞相阿忽台及安西王阿难荅等就诛内难悉平自冬至春未尝一至家休沐夏五月武宗至自北即皇帝位拜太傅录军国重事仍总百揆赐宅一区以其子脱欢入侍初仁宗之入也阿忽台有勇力人莫敢近诸王秃剌实手缚之以功封越王三宫尽幸其第赐与甚厚以庆元路为其食邑哈剌哈孙力争之曰祖宗之制非亲王不得加一字之封秃剌疏属岂得以一日之功废万世之制哉帝不听秃剌因谮于帝曰方安西王谋干大统哈剌哈孙亦尝署文书由是罢相出镇北边诏曰和林为北边重镇今诸部降者又百余万非重臣不足以镇之念无以易哈刺哈孙者赐黄金三百两白银三千五百两钞十五万贯帛四万端乳马六十匹以太傅右丞相行和林省事太后亦赐帛二百端钞五万贯至镇斩为盗者一人分遣使者赈降户奏出钞帛易牛羊以给之近水者教取鱼食会大雪民无取得食命诸部置传车相去各三百里凡十传转米数万石以饷饥民不足则益以牛羊又度地置内仓积粟以待来者浚古渠溉田数千顷治称海屯田教部落杂耕其间岁得米二十余万北边大治至大元年赐大帐如诸王诸藩礼十一月寝疾语其属曰吾不能复佐理国事矣行省之务汝曹勉之毋贻朝廷忧薨年五十二帝闻之惊悼曰丧我贤相赙钞二万五千贯诏归葬昌平追赠推诚履政佐运功臣太师开府仪同三司上柱国追封顺德王谥忠献　　阿沙不花
