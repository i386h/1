<!-- { "loadSidebar": true } -->
按明外史本传善长字百室定远人少有智计习法家言稍文墨策事多中太祖略地滁阳善长迎谒与语悦之留幕下掌书记尝从容问曰四方战斗何时定乎对曰秦乱汉高起布衣豁达大度知人善任使不嗜杀人五载成帝业今元纲既紊黎民思乱土崩瓦解公濠产距沛不远山川王气公当受之法其所为天下不足定也太祖善其言寻迁为参谋预机画主馈饷甚见亲信太祖威名日盛诸将来归者善长察其材言之太祖复为太祖布款诚皆使得自安有以事力相龃龉者委曲为调护太祖深倚之郭子兴中流言内疑太祖稍稍夺其兵又召善长善长固谢弗往子兴死太祖代总其兵镇和阳元兵分屯境上太祖出击&#笼山寨留少兵佐善长元将谍知亟来袭设伏败之太祖以为能既渡江拔采石趋太平与善长谋预书榜禁戢士卒太平下即揭之通衢肃然无敢犯者太祖为太平翼大元帅以为元帅府都事从克集庆路将取镇江太祖虑诸将不戢下召数其过欲置诸法善长力救得解镇江下民不知兵太祖为江南行中书省平章以为参议时宋思贤李梦庚郭景祥等俱为省僚而军机进退赏罚章程十九决于善长太祖欲有所招纳辄令善长为书征婺州善长留守应天改枢密院为大都督府命兼领府司马进行省参知政事太祖亲征江州平洪都援安丰讨庐州下武昌善长皆居守将吏帖服居民安堵转调兵饷无乏太祖为吴王拜为右相国善长明习故事裁决如流请榷两淮盐立茶法皆斟酌元制去其弊政既复制钱法开铁冶定鱼税国用益饶而民不困吴元年九月论平吴功封善长宣国公改官制尚左以为左相国太祖初渡江颇用重典一日谓善长法有连坐三条不已甚乎善长因请除之遂命与中丞刘基等裁定律令颁示中外善长数劝太祖即大位未许至是复率群臣劝进表三上乃许既即帝位追帝祖考及册立后妃太子诸王皆以善长充大礼使置东宫官属以善长兼太子少师授银青荣禄大夫上柱国录军国重事余如故已率礼官定郊社宗庙礼帝幸汴梁善长留守一切听便宜行事寻奏定六部官制议官民丧服及朝贺东宫仪奉命监修元史编祖训录大明集礼诸书定天下岳渎神祇封号封建藩邸爵赏功臣事无巨细悉委善长与诸儒臣谋议而行之洪武三年大封功臣诸将大者定中原次亦取闽越州郡善长无汗马劳帝言事朕久给军食功甚大宜进封大国乃授开国辅运推诚守正文臣特进光禄大夫左柱国太师中书左丞相封韩国公岁禄四千石子孙世袭予铁券免二死子免一死时封公者六人善长位第一制词比之萧何善长外宽和内多忮刻参议李饮冰杨希圣恣而&#侵善长权善长按其罪奏黜之又与中丞刘基争法而&#基不自安请告归帝所任中书张昶杨宪汪广洋胡惟庸昶宪以事诛广洋亦被遣善长事寄如故贵富极意稍骄帝始微厌之四年以疾致仕赐临濠地若干顷置守冢户百五十给佃户千五百家守仗士二十家逾年病愈命董建临濠宫殿徙江南富民十四万田濠州以善长经理之留濠者数年七年擢善长弟存义为太仆丞存义子伸佑皆为群牧所官九年以临安公主归其子祺拜驸马都尉初定婚礼公主修妇道甚肃光宠赫奕时人艳之居亡何御史大夫汪广洋陈宁疏言善长自子祺尚主狎宠自恣陛下病不视朝几及旬不候问都尉祺六日不朝宣至殿又不引罪大不敬坐削岁禄千八百石寻起与曹国公李文忠同议军国大事督工圜丘丞相胡惟庸为宁国知县时善长荐为太常少卿惟庸以黄金三百两谢后为丞相因相与往来有迹而善长弟存义之子佑惟庸从女婿也十三年惟庸败伏诛坐党死者甚众善长如故御史台缺中丞以善长理台事数有所建白十八年有告存义父子实惟庸党者诏免死安置崇明善长不谢帝心衔之而未发也二十三年善长年七十七矣耄不检下尝欲营第宅从信国公汤和假卫卒三百人役和探得帝旨攘臂曰太师教擅发兵耶密以闻四月京民坐罪应徙者善长数请免其亲丁斌等帝怒按斌斌故给事惟庸家因言存义等往时交通惟庸状命逮存义父子鞫之狱辞连善长云惟庸有反谋使存义阴说善长善长惊叱曰尔言何为者审尔九族皆灭已又使善长故人杨文裕说之事成当以淮西地封为王善长惊不许然颇心动惟庸乃自往说善长善长犹不许居久之惟庸复遣存义进说善长叹曰吾老矣吾死汝等自为之或又告善长云将军蓝玉出塞至捕鱼儿海获惟庸所遣使沙漠者封绩善长匿不以闻于是御史交章劾善长而善长奴卢仲谦等亦告善长与惟庸通赂遗交私语狱具谓善长元勋国戚知逆谋不发举狐疑观望怀两端大逆不道会有言星变其占当移大臣遂并其妻女弟侄家口七十余人诛之而吉安延安平凉南雄诸侯坐胡党死者又若干人帝手诏条列其罪傅着狱辞为昭示奸党三录布告天下焉善长子祺先一年卒祺子芳茂以公主恩得不坐芳为留守中卫指挥茂为旗手卫镇抚罢世袭善长死之明年虞部郎中王国用上言善长与陛下同心出万死以取天下勋臣第一生封公死封王男尚公主亲戚拜官人臣之分极矣藉令欲自图不轨未可知而今谓其欲佐胡惟庸者则大谬不然人情爱其子必甚于兄弟之子安享万全之富贵必不侥幸万一之富贵善长与惟庸犹子之亲耳于陛下则亲子女也使善长佐惟庸成不过勋臣第一而已矣太师国公封王而已矣尚主纳妃而已矣宁复有加于今日且善长岂不知天下之不可幸取取天下之百危当元之季欲为此者何限莫不身为虀粉覆宗绝祀能保首领者几何人哉善长胡乃身见之而以衰倦之年身蹈之也凡为此者必有深雠激变大不得已父子之间或至相挟以求脱祸今善长之子祺备陛下骨肉亲无纤芥嫌何苦而忽为此若谓天象大臣当灾则尤不可天下闻之孰不解体臣亦知善长已死言之无益所愿陛下作戒将来耳帝竟不罪也福王时追谥襄愍　　安然
按明外史本传然祥符人徙居颍州元季以左丞守莱州明兵下山东率众归附洪武元年授起居注转给事中寻擢山东参政抚绥流移俸余悉给公用帝闻而嘉之召为工部尚书除河南参政历浙江布政使入为御史台右大夫改左中丞坐事免十四年复召为四辅官先是帝罢中书省散其职掌于六部诏天下举贤才户部尚书范敏荐耆儒王本杜佑龚杜赵民望吴源等召至告之太庙以本佑龚为春官杜民望源为夏官秋冬阙命本等摄之兼太子宾客位公侯伯都督之次屡赐&#谕隆以坐论之礼命协赞政事均调四时会立冬朔风酿寒成冬令帝以为本等功赐&#嘉勉又月分三旬人各司之以雨旸时若验其称职与否刑官议狱四辅及谏院覆核奏行有疑谳四辅官封驳居无何等四人相继致仕召然代之而本后亦坐事诛诸人皆老儒起田家惇朴无他长独然久历中外练达庶务眷注特隆寻卒继然为四辅者李干何显周干出为知府佑显周俱罢去是官遂废不复设本不详其籍里佑安邑人尝三主本布政司乡试称得人龚铅山人以行谊重于乡致仕后复起为国子司业历祭酒坐放诸生假不奏闻免杜字致道壶关人举元乡试第一除高平教谕迁台州学正归家教授通易诗书三经源莆田人亦再征为国子司业卒于官民望&#城人干绛州人显周内黄人　　吴伯宗
按明外史本传伯宗名佑以字行金溪人洪武三年庚戌乡荐举首明年辛亥廷对擢进士第一时开科之始得伯宗帝甚喜赐冠带袍笏授礼部员外郎与修大明日历胡惟庸用事欲人附己伯宗性刚直不肯相屈下惟庸衔之中伤以事谪居凤阳伯宗上书论时政因言惟庸专恣不法不宜独任以事久之必为国患辞甚剀切帝得奏召还赐衣钞奉使安南得驯象方物以献除国子助教命进讲东宫首陈正心诚意之说改翰林典籍帝制十题命赋援笔立就词旨峻洁帝称曰才子赐织金锦衣除太常寺丞辞改国子司业又辞忤旨贬金县教谕至淮安召还为翰林检讨十五年进武英殿大学士明年冬坐弟仲实为三河知县荐举不实词连伯宗降检讨伯宗温厚详雅不苟媕阿故屡获谴逾年卒于官　　吴沉
按明外史本传沉字浚仲兰溪人元国子博士师道子也早以学行闻太祖下婺州召沉及同郡许元叶瓒玉胡翰汪仲山李公常金信徐孳童冀戴良吴履孙履张起敬会食省中日令二人进讲经史敷陈治道已命沉为郡学训导洪武初郡以儒士举误上其名曰信仲授翰林院待制沉谓修撰王厘曰名误不更是欺罔也将白于朝厘言恐触上怒沉不从牒请改正帝喜曰诚&#人也遂眷遇之召侍左右论说书史以事降编修复待制再降编修给事中郑相同言尊无二上故事启事东宫惟东宫官属称臣朝臣则否今一体称臣于礼未安沉驳之曰东宫国之大本继圣体承天位者也尊东宫所以尊主上相同言非是帝从之寻以奏对失旨降渭源县教谕未行复为翰林院典籍寻擢东阁大学士初帝谓沉曰圣贤立教有三曰敬天曰忠君曰孝亲散在经传未易会其要领尔等以三事编辑至是书成赐名精诚录命沉撰序居一年降翰林侍书寻改国子博士逾年以老乞归卒沉尝着辨言孔子封王为非礼后布政使夏寅祭酒丘浚皆以封孔子王及谥为非礼至嘉靖九年更定祀典改称至圣先师实祖沉说也　　朱善
按明外史本传善字备万丰城人九岁通经史大义能属文元末兵乱隐山中着诗经解颐史辑事继母以孝闻洪武初为南昌教授八年对廷试第一授翰林院修撰奏对失旨谪辽东教授未至放还乡召为翰林待诏上疏论婚姻律曰民间姑舅子若女及两姨子若女法不得为婚雠家诋讼或已聘见绝或既婚复离或成婚有年儿女成行有司逼夺按旧律尊长卑幼相与为婚者有禁若谓母之姊妹与己之身是为姑舅两姨不可以卑幼上匹尊属姑舅两姨子女无尊卑之嫌成周时王朝所与为婚者不过齐宋陈杞称异姓大国曰伯舅小国曰叔舅其世为婚姻可知列国齐宋鲁秦晋亦各自为甥舅之国后世晋王谢唐崔卢潘杨之睦朱陈之好皆世为婚媾温峤以舅子娶姑女吕荣公夫人张氏乃待制张&#女待制夫人即荣公母申国夫人姊也今江浙此事尤多以致讼狱系兴愿下群臣议弛其禁帝是之十八年擢文渊阁大学士论说多称旨尝讲家人卦心箴帝大悦未几请告归卒年七十二卒之前有星如虹坠其舍正德中谥文恪　　解缙
