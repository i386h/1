<!-- { "loadSidebar": true } -->
按明外史本传浚字仲深琼山人幼孤母李氏教之读书过目成诵家贫无书尝走数百里借书必得乃已举乡试第一景泰五年成进士改庶吉士授编修浚既官翰林见闻益广尢熟国家典故成化中秩满进侍讲与修英宗实录进侍讲学士续通鉴纲目成擢学士迁国子祭酒经生作文尚险怪浚主南畿乡试分考会试皆痛抑之及是尢谆切告诫返文体于正寻进礼部右侍郎掌祭酒事浚以真德秀大学衍义止述修身齐家事而于治国平天下阙焉乃博采群书以补之书成适孝宗嗣位表上其书帝称善特进礼部尚书掌詹事府事金币下诏刊行修宪宗实录充副总裁弘治四年书成加太子太保寻命兼文渊阁大学士参与机务尚书入内阁者自浚始时年七十一矣浚以衍义补所载皆可见之行事请摘其要者奏闻下内阁议行之帝报可明年浚上言臣见成化时彗星三见遍埽三垣地凡五六百震迩者彗星见天津地震天鸣无虚日异鸟三鸣于禁中春秋二百四十年书彗孛者三地震者五飞禽者三今乃屡见于二十余年之间甚可畏也愿陛下体上天之仁爱念祖宗之艰难正身清心以立本而应务谨好尚不惑于异端节财用不至于耗国公任使不失于偏听禁私谒明义理慎俭德勤政务则承风希宠左道乱政之徒自不敢肆其奸而天灾弭矣因列时弊二十二事帝纳之六年以目疾免朝参浚在位常以宽大启上心忠厚变士习顾性褊隘尝与刘健议事不合至投冠于地言官建白不当意多面折之抑陈献章庄昶与王恕不相得至不交一言六年大计群吏恕所奏罢几二千人浚请留九十人恕争之不得而浚令太医院判刘文泰讦恕为润色其疏稿恕竟坐罢人以是大不直浚给事中毛珵御史宋&#周津等交章劾浚不可居相位帝不问逾年加少保八年卒年七十六赠太傅谥文庄浚廉介所居邸第极湫隘四十年不易性嗜学既老右目失明犹披览不辍然议论多偏激而博辩足以济之&#讥范仲淹生事谓岳飞未必能恢复秦桧有再造功闻者不无骇正德中以巡按御史言赐祠于乡曰景贤　　谢迁
按明外史本传迁字于乔余姚人成化十年乡试第一明年举进士复第一授修撰累迁左庶子弘治元年春中官郭镛请豫选妃嫔备六宫迁上言三年之忧岂容顿忘祥禫之期岁亦不远请俟谅阴既终徐议未晚尚书周洪谟等如迁议从之帝居东宫时迁已为讲官及是复与日讲务积诚开帝意前夕必正衣冠习诵及进讲敷词详切帝数称善进少詹事兼侍读学士八年诏同李东阳入内阁参预机务迁时居忧力辞服除始拜命进詹事兼官如故皇太子出阁加太子少保兵部尚书兼东阁大学士上疏劝太子亲贤远勤学问戒逸豫帝嘉之尚书马文升以大同边警饷馈不足请加南方两税折银迁曰先朝以南方赋重故折银以宽之今议加恐民不堪命且足国在节用苟用度无节虽加赋奚益会尚书倪岳亦争之议遂寝孝宗晚年慨然欲厘弊政而内府诸库及仓场马坊中官作奸骫法不可究诘御马监腾骧四卫勇士自以禁军不隶兵部率空名支饷其弊尢甚迁承间言之帝令拟旨禁约迁曰虚言设禁无益宜令曹司搜剔弊端明白奏闻然后严立条约有犯必诛庶积蠹可去帝俞允之迁仪观俊伟秉节直谅与刘健李东阳同心辅政而迁见事尤敏天下称贤相武宗嗣位屡加少傅兼太子太傅既数谏弗听因天变求去甚力帝辄慰留及请诛刘瑾不克遂与健同致仕归颁敕礼数俱如健而瑾怨迁未已焦芳既附瑾亦憾迁&#举王鏊自代不及已乃取中旨勒罢其弟兵部主事迪斥其子编修丕为民遣使四出侦察无所得则摭迁前为内阁时浙江应诏举怀才抱德士余姚周礼徐子元许龙上虞徐文彪皆迁同乡而草诏由健欲因此为罪矫旨谓天下至大岂无应诏者何余姚隐士之多耶遂下礼等诏狱属主者词连健迁瑾持至合欲逮二人籍其家赖东阳力解瑾意少释芳从旁厉声曰纵轻贷亦当除名既而旨下果如芳言礼等咸戍边吏部尚书刘宇阿瑾意劾两司以下访举失实皆得罪坐罚米有削籍者且诏自今余姚人毋选京官着为令未几给事中李宪御史颜正等请夺健迁及尚书马文升刘大夏韩文许进等诰命为奸回小人戒夺者六百七十五人当是时人皆为迁危而迁与客围棋赋诗自若瑾诛复职致仕世宗即位遣使存问起迪参议丕复官翰林迁乃遣子正入谢劝帝勤学法祖听谏优旨荅之嘉靖二年复诏有司存问六年大学士费宏举迁自代杨一清欲阻张璁亦力举迁帝乃遣行人赍手敕即家起之命抚按官敦促上道时迁年七十九矣不得已拜命比至而璁已入阁一清以官尊于迁无相下意迁居位数月力求去帝待迁愈厚以天寒免朝参除夕赐御制诗及以病告则遣医赐药饵光禄致酒饩使者相望于道迁竟以次年正月辞归十年卒于家年八十有三赠太傅谥文正迪仕至广东布政使丕乡试第一进士及第历官吏部左侍郎赠礼部尚书　　李东阳按明外史本传东阳字宾之茶陵人以戍籍居京师四岁能径尺书景帝召试之甚喜抱置膝上赐果钞还其家后两召讲尚书大义称旨命入京学天顺六年年十六举顺天乡试遂成进士选庶吉士授编修累迁侍讲学士充东宫讲官弘治四年宪宗实录成由左庶子兼侍讲学士进太常少卿兼官如故东阳盛有文名不为当轴所喜至五年始得与讲筵旱灾求言东阳条摘孟子七篇大义附以时政得失累数千言上之帝称善阁臣徐溥等以诏敕繁请如先朝王直故事设官专领乃擢东阳礼部右侍郎兼侍读学士入内阁专典诰敕八年以本官直文渊阁参预机务与谢迁同日登用时政阙失辄偕溥等尽言极谏东阳工古文辞阁中疏草必属之疏出多为人传诵久之进太子少保礼部尚书兼文渊阁大学士十七年重建阙里庙成奉命往祭还上疏言臣奉使遄行适遇亢旱天津一路夏麦已枯秋禾未种挽舟者无完衣荷锄者有菜色盗贼纵横青州尤甚南来人言淮扬诸府流亡载道掘胔而食江南浙东方数千里户口消耗军伍空虚库无旬日之储官缺累岁之俸东南财赋所出一岁之饥已至于此北地呰窳素无积聚今秋再歉何以堪之事变之生恐不可测言及于斯可为痛哭臣自非经过其地则虽久处官曹日理章疏犹不得其详况陛下高居九重之上者耶道路言&#食太众国用无经差役频烦科派重迭京城土木繁兴供役军士财力交殚每遇班操宁死不赴势家巨族田连郡县犹请乞不已亲王之国供亿至二三十万游手之徒托名皇亲仆从每于关津都会大张市肆网罗商税国家建都于北仰给东南商贾惊散大非细故更有织造内官纵群小掊击闸河官吏莫不奔骇鬻贩穷民所在骚然此又臣所目击者夫闾阎之情郡县不得而知也郡县之情庙堂不得而知也庙堂之情九重亦不得而知也始于容隐成于蒙蔽容隐之端甚小蒙蔽之祸甚深臣在山东伏闻陛下以灾异屡见敕群臣尽言无讳然诏旨频降章疏毕陈而事关内廷贵戚者动为掣肘累岁经时俱见遏罢诚恐今日所言又为虚文乞取从前内外条奏详加采择断在必行帝嘉叹悉付所司因再疏自劾求退不许明年与刘健谢迁同受顾命武宗立屡加少傅兼太子太傅数谏帝失德不见省及刘瑾入司礼与健等即日辞位而东阳独留耻之再疏恳请不许健等濒行东阳祖饯泣下健正色曰何哭为使当日力争与我辈同去矣东阳嘿然是时中外大权皆归瑾务摧抑缙绅而焦芳既入阁助之虐老成忠直士放逐殆尽东阳悒悒不得志然遇传免日讲日晏视朝每拜疏切谏瑾凶暴日甚无所不讪侮于东阳犹阳礼敬凡瑾所为乱政弥缝其间亦多所补救尚宝卿崔璇副使姚祥郎中张玮以违制乘肩舆给事中安奎御史张彧以核边饷失瑾意皆荷重校几死东阳力救璇等谪戍奎彧得释三年六月朝退有遗匿名书于御道数瑾罪者诏百官悉跪奉天门外顷之令大僚及翰林皆出执庶僚三百余人下诏狱次日东阳等力救未报瑾廉知乃同类所为众获宥东阳又疏言数事章下所司覆奏有所轻减瑾大怒矫旨诘责数百言中外骇叹瑾患盗贼日滋欲戍其家属东阳力争或自陈捕盗七十人功所司乞诘邻伍及为之囊&#者将以新例处之东阳言如是则百年之案皆可追论也由是俱得免东阳既求去不得委蛇避祸而焦芳疾东阳位已上日夕构之瑾瑾乃令人摘通鉴纂要小疵为东阳等罪而除誊录官数人名欲因以及东阳东阳大窘度势不能争属芳与张彩为解乃已瑾久亦安之当其威虐烜赫时东阳婉言晓譬屡见听从刘健谢迁刘大夏杨一清及平江伯陈熊辈几得危祸皆赖东阳而解其潜移默夺保全善类天下亦阴受其庇而气节之士多非之侍郎罗&#上书劝其早退至请削门生籍东阳得书俯首长叹而已焦芳既与中人为一王鏊虽持正亦不能与瑾抗东阳乃援杨廷和共事差倚以自强已而鏊辞位刘宇代之未几去继以曹元皆瑾党也以故东阳势益孤东阳前已加少师兼太子太师后瑾欲加芳官诏东阳食正一品禄久之摘会典中谬夺所加禄居数日以李宗实录成旋复之盖东阳亦不免狎侮矣五年春帝以久旱下诏恤刑东阳等因上诏书所未及者数条帝悉从之巳法司刘璟等畏瑾减死者止二人其秋瑾诛东阳乃上疏自列曰臣备员禁近与瑾职掌相关凡调职撰敕或被驳再三或径自改窜或持回私室假手他人或递出誊黄逼令落&#真假混淆无从别白臣虽委曲匡持期于少济而因循隐忍所损亦多理宜黜罢帝慰留之以平置鐇加特进左柱国荫一子尚宝司丞为御史张芹所劾帝怒夺芹俸东阳亦乞休辞荫不许时焦芳曹元已罢而刘忠梁储入政事一新然张永魏彬马永成谷大用等犹用事帝嬉游如故皇子未生多居宿于外又议大兴豹房之役建寺观于禁中东阳等忧之前后上章切谏不报霸州盗刘六等乱起侍郎陆完方出师涿州贼已至固安京师震动帝乃召对东阳廷和储于左顺门欲召还完军东阳称善因言贼本乌合朝廷赏罚明信使诸将&#力贼自不足平帝曰然遂慰劳赐羊酒而退时帝久不接大臣及是但答问数言无所献替人益责望东阳七年东阳等以京师及山西陕西云南福建相继地震而帝讲筵不举视朝久旷宗社祭享不亲禁门出入无度谷大用仍开西厂屡上疏极谏帝亦终不听九载秩满兼支大学士俸河南贼平荫子世锦衣千户再疏力辞改荫六品文官其冬帝欲调宣府军三千入卫而以京军更番戍边东阳等力持不可大臣台谏皆以为言中官旁午索草敕帝坐干清宫门趣之东阳等终不奉诏明日竟出内降行之江彬等遂以边兵入卫豹房小人愈得志矣东阳以老疾乞休前后章数上至是始许赐敕给廪隶如故事又四年卒年七十赠太师谥文正东阳事父淳有孝行初官翰林时常饮酒至夜深父不就寝忍寒待其归自此终身不夜饮于外为文典雅流丽朝廷大著作多出其手工篆隶书碑版篇翰照耀四裔奖成后进推挽才彦学士大夫出其门者率粲然有所成就自明兴以来宰臣以文章领袖缙绅者杨士奇之后东阳而已立朝五十年清节不渝既罢政居家购请诗文书篆者填塞户限颇资以给朝夕一日夫人方进纸墨东阳有倦色夫人笑曰今日设客可使案无鱼菜耶乃欣然命笔移时而罢其风操如此故与杨一清善及疾亟一清视之东阳以谥为忧一清曰本朝无谥文正者请以奉公东阳自&#上顿首谢竟得之　　王鏊
