<!-- { "loadSidebar": true } -->
按明外史高拱传郭朴字质夫安阳人嘉靖十四年进士庶吉士授编修累官礼部右侍郎入直西苑历吏部左右侍郎兼太子宾客南京礼部缺尚书帝怜朴久次特加太子少保擢任之朴辞曰幸与撰述不欲远离阙下帝大喜命即以太子少保礼部尚书詹事府侍直如故吏部拟朴还理部事帝以撰文诸臣不当擅迁擢责吏部对状而竟允用朴顷之吏部尚书欧阳必进罢即以朴代之越二年以父丧去及严讷由吏部入阁帝谋代者时董份以工部尚书行吏部左侍郎事故与朴同直西苑受帝眷而为人贪狡无行徐阶虑其代讷急言于帝起朴故官朴犹未除丧固请终制帝复诏不许乃拜命寻以考绩加太子太保四十五年兼武英殿大学士入预机务与高拱并命袁炜李春芳严讷并以供奉青词得入政府至是朴继之世所谓青词宰相也阶早贵权重春芳讷事之谨侧行伛偻至不敢讲钧礼而朴与拱乡里相得事阶稍倨拱尤负才自恣及世宗崩阶草遗诏尽反时政之不便者不谋之同列拱与朴大恚朴且语人曰徐公谤先帝可斩也两人遂与阶有隙及给事中胡应嘉谪言者谓朴比拱修旧怨争劾拱并及朴拱谢病归朴不自安亦求去帝固留之时朴已加至少傅太子太傅矣御史庞尚鹏凌儒等探阶意交劾朴朴遂三疏乞归家居二十余年卒赠太傅谥文朴为人长者两典铨衡以廉着辅政二年无过特以拱故不容于朝时颇有惜之者　　陈以勤
按明外史本传以勤字逸甫南充人嘉靖二十年进士选庶吉士授检讨久之充裕王讲官迁修撰进洗马时东宫位号未定群小多构衅世宗于父子素薄王岁时不得燕见常禄外例有给赐王亦不敢请积三岁邸中窘甚王左右以千金贿严世蕃世蕃喜以属户部得并给三岁资然世蕃常自疑一日屏人语以勤及高拱曰闻殿下近有惑志谓家大人何拱故为谑语以勤正色曰国本默定久矣生而命名从后从土首出九域此君意也故事诸王讲官止用检讨今兼用编修独异他邸此相意也殿下每谓首辅社稷臣君安从受此言世蕃默然去裕邸乃安为讲官九年有羽翼功而深自晦匿王尝书忠贞二字赐之父丧除还为侍读学士掌翰林院进太常卿领国子监擢礼部右侍郎寻转左改吏部掌詹事府穆宗即位以勤自以潜邸旧臣条上谨始十事曰定志保位畏天法祖爱民崇俭揽权用人接下听言其言揽权听言尤切诏嘉其忠恳隆庆元年春擢礼部尚书兼文渊阁大学士入参机务累加少傅兼太子太傅改武英殿穆宗朝讲希御政无所裁决近幸多缘内降得厚恩以勤请励精修政帝心动欲有所举措卒为内侍所阻疏亦留中四年条上时务因循之弊请慎擢用酌久任治赃吏广用人练民兵重农谷帝嘉之下所司议高拱掌吏部恶所言侵己职寝其奏惟都察院议行赃吏一事而已初以勤之入阁也徐阶为首辅而拱方向用朝士各有附交相攻以勤中立无所比亦无私人竟阶与拱去无訾及之者及拱再入与赵贞吉相轧张居正复中构之以勤与拱旧僚贞吉其乡人而居正则所举士也度不能为解恐终不为诸人所容力引疾求罢遂进兼太子太师吏部尚书赐敕驰传归诏其子编修于陛侍行后二年拱被逐仓皇出国门叹曰南充哲人也以勤归十年年七十复颁上方银币命于陛驰归赐之且敕有司存问又六年卒赠太保谥文端于陛别有传　　赵贞吉
按明外史本传贞吉字孟静内江人六岁日诵书一卷及长以博洽名最善王守仁学举嘉靖十四年进士选庶吉士授编修时方士初进用贞吉请求真儒赞大业执政不怿因请急归还朝迁中允掌司业事俺荅薄都城谩书求贡诏百官廷议贞吉奋袖大言曰城下之盟春秋耻之既许贡则必入城倘要索无已内外夹击奈何徐阶曰君必有良策贞吉曰为今之计请至尊速御正殿下诏引咎录周尚文功以励边帅出沈束于狱以开言路轻损军之令重赏功之格遣官宣谕诸将监督力战退敌易易耳时帝遣中使&#廷臣日中莫发一语独闻贞吉言心壮之召入左顺门令手疏便宜贞吉请遣近臣有才略者入军颁赏激励士气得首功一即百金观望不前者诛无赦帝大悦立擢左谕德兼监察御史奉敕宣谕诸军给白金五万两听随宜劳赏初贞吉廷议罢盛气谒严嵩嵩辞不见贞吉怒叱门者适赵文华至谓贞吉公休矣天下事当徐议之贞吉厉声曰汝辈安知天下事嵩闻之大恨及撰敕不令督战以轻其权且不与一卒护行时敌骑充斥贞吉驰入诸将营散金犒士宣谕德意明日即复命帝大怒谓贞吉漫无区画徒为尚文束游说下之诏狱杖于廷谪荔波典史稍迁徽州通判进南京吏部主事四十年迁至户部右侍郎廷议遣大臣赴蓟州督饷练兵嵩欲用贞吉召饮示之意贞吉语不合嵩怫然罢会嵩予告吏部用仓场侍郎林应亮嵩出益怒令都给事中张益劾应亮调之南京而改用佥都御史霍冀益又言督饷户部专职今贞吉与左侍郎刘大实廷推不及是不职也宜罢于是二人皆夺官隆庆初起礼部左侍郎掌詹事府穆宗幸太学祭酒胡杰适论罢以贞吉摄事讲大禹谟称旨命充日讲官贞吉年逾六十而议论侃直进止有仪帝深注意焉寻迁南京礼部尚书既行帝念之仍留直讲三年秋命兼文渊阁大学士参预机务贞吉入谢奏朝纲边务一切废弛臣欲捐躯任事惟陛下主之帝益喜会寇入大同总兵官赵岢失事总督陈其学反以捷闻为御史燕如宦所发贞吉欲置重罚兵部尚书霍冀仅议贬秩贞吉与同官争不得因上言边帅失律祖宗法具在今当事者屈法徇人如公论何臣老矣效忠无术乞赐罢不许俄加太子太保贞吉以先朝禁军列三大营营各有帅今以一人总三营权重难制因极言其弊请分五营各统以大将稍复祖宗之旧帝善之命兵部会廷臣议尚书冀前与贞吉议不合颇不然其言廷臣亦多谓强兵在择将不在变法冀等乃上议三大营宜如故惟以一人为总督权太重宜三营各设一大将而罢总督以文臣为总理报可初给事中杨镕劾冀贪庸帝已留冀冀以镕贞吉乡人疑出贞吉意疏辨乞罢且诋贞吉贞吉亦疏辨求去诏留贞吉褫冀官其后营制屡更未逾年即复其旧贞吉亦不能争俺荅款塞求封贞吉力赞其议先是高拱再入阁即掌吏部贞吉言于李春芳亦得掌都察院拱以私憾欲考察科道贞吉与同事上言顷因御史叶梦熊言事忤旨陛下严谕考核言官并及升任在籍者应考近二百人其中岂无怀忠报主謇谔敢言之士今一以放肆奸邪罪之窃恐所司奉行过当忠邪不分致塞言路沮士气非国家福也帝不从拱以贞吉得其情憾甚及考察拱欲去贞吉所厚者贞吉亦持拱所厚以解于是斥者二十七人而拱所恶者咸与拱犹以为憾也嗾门生给事中韩楫劾贞吉庸横考察时有私贞吉疏辨乞休因言人臣庸则不横横非庸臣之所能也臣自掌院务仅以考察一事与拱相左其他坏乱选法纵肆作奸昭然耳目者臣噤口不能一言有负任使臣真庸臣也若拱者斯可谓横也已楫乃背公死党之臣为拱羽翼他日助成其势将不可制臣放归之后幸仍还拱内阁毋令久专大权广树众党疏入竟允贞吉去而拱握吏部权如故贞吉学博才高然好刚使气动与物迕九列大臣或名呼之人亦以是多怨高拱张居正名辈出贞吉后而进用居先咸负才好胜不相下竟龃龉而去万历十年卒赠少保谥文肃　　高仪
按明外史高拱传仪字子象钱塘人嘉靖二十年进士选庶吉士授编修历侍讲学士掌南京翰林院召为太常卿掌国子监事擢礼部右侍郎改吏部教习庶吉士代高拱为礼部尚书穆宗即位诸大典礼皆仪所酌定世宗遗命郊社及祔享祔葬诸礼悉稽祖制更定仪乃会廷臣议天地分祀不必改既祭先农不当复行祈谷西苑帝社帝稷睿宗明堂配天与玉芝宫专祀当废孝洁皇后当祔庙别祀孝烈于他所帝皆报可既而中官李芳复请天地合祀如洪武制御史张槚请易皇极诸殿名尽复其旧仪皆持不可帝践阼四月未召对大臣仪屡请隆庆二年正月飨太庙帝将遣代仪偕僚属谏阁臣亦以为言乃亲祀如礼庆府辅国将军缙请袭王爵仪执不从太子生七龄仪疏请出阁帝命待十龄行之诏取光禄银二十万两仪力争初世宗崇道教太常多滥员仪奏汰四十八人寺卿陈庆奏供事乏缺仪坚持不可掌礼部四年每岁暮类奏四方灾异遇事秉礼循法居职甚称引疾章六上卒见留会御史傅宠以先帝时撰文叩坛事劾仪四疏求去乃加太子少保驰传归归二年用高拱荐命以故官侍东宫讲读掌詹事府六年四月诏兼文渊阁大学士入阁办事逾月帝崩预顾命及拱为张居正所逐仪已病太息而已未几卒赠太子太保谥文端仪性静寡嗜好室无妾媵旧庐毁于火终身假馆于人及殁几无以殓
　公辅部名臣列传六十七
　　明五
　　马自强
按明外史本传自强字体干同州人嘉靖三十二年进士改庶吉士授检讨秩满进修撰隆庆中历洗马直经筵迁国子祭酒振饬学政请寄不行迁少詹事兼侍读学士掌翰林院神宗为皇太子出合首被命为讲官敷陈明切遂受眷及即位自强已迁詹事教习庶吉士乃擢礼部右侍郎为日讲官寻以左侍郎掌詹事府直讲如故丁继母忧归帝念自强尝语张居正称之又数问服阕期既阕诏以故官协理詹事府至则迁吏部左侍郎仍直经筵甫两月廷推礼部尚书帝遣使询居正尚书得兼讲官否居正言事繁不得兼乃用为尚书罢日讲充经筵讲官礼官所掌宗藩事最多先后条例自相抵牾黠吏得恣为奸利自强择其当者俾僚吏遵守诸不可用者悉屏之每藩府疏至榜之部门明示行止吏无所牟利龙虎山正一真人隆庆时已降为提点夺印敕至是张国祥求复故号自强寝其奏国祥乃重贿冯保固求复自强力持不可卒以中旨许之及居正谋夺情自强拊膺太息居正将杖吴中行赵用贤自强诣其邸力救居正怫然俄长跪以手捻须曰公恕我公恕我自强遂趋出初俺荅通贡市赏有定额后边臣徇其求额渐溢自强请申故约滥乞者勿与岁省费不赀世宗实录成加太子少保六年三月居正将归葬父念阁臣在乡里者高拱与己有隙殷士儋多奥援或乘间以出惟徐阶老易与拟荐之自代已遣使报阶既念阶前辈已还当位其下乃请增置阁臣帝即令居正推择遂以人望荐自强及所厚申时行诏加自强太子太保兼文渊阁大学士与时行并参机务自强既数忤居正自分不敢望及制下人更以是多居正时吕调阳张四维先在阁调阳衰数寝疾不出小事四维代拟旨大事则驰报居正于江陵听其裁决自强虽持正亦不能有为守位而已已居正还朝调阳谢政自强亦得疾卒诏赠少保谥文庄遣行人护丧还子怡举人参议慥进士尚宝卿关中人入阁者自自强始其后薛国观继之终明世惟二人　　申时行
