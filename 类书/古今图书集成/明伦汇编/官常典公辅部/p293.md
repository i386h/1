<!-- { "loadSidebar": true } -->
按明外史本传阶字子升松江华亭人生甫周岁堕井出三日而苏五岁从父道括苍堕高岭下衣挂于树不死嘉靖二年对策第三人阶为人短小白晰秀眉目善容止大学士杨廷和语其寮曰此少年名位不在我辈下授翰林院编修予归娶丁父忧服除补故官阶性颖敏读书为古文辞倾身事贤豪长者王守仁以讲学倾东南阶与其门人欧阳德善遂为王氏学有声士夫夫间帝用张孚敬议欲去孔子王号易像为木主豆礼乐皆有所抑损下儒臣议阶独条不可改者五不必改者三词甚辨孚敬召阶盛气诘之阶曰高皇帝尽革岳渎号而独不革孔子者何也孚敬曰高帝少时作何可据阶曰高帝定天下而后议礼宁少耶果尔公议四郊何以据高帝孚敬颊尽赤曰塑像非古礼阶曰塑像诚非古然既肖而师之何忍毁也孚敬曰程氏云一豪发不似吾亲可以亲名之乎阶曰有一豪发似吾亲毁之可乎且公能必列圣御容无毫发不似否孚敬语塞怒曰若叛我阶正色曰叛生于附阶未尝附公何得言叛长揖出于是帝亦缘孚敬意为或问以难阶而斥之外为延平府推官连摄郡事出系囚三百毁淫祠刱乡社学捕剧盗百二十人迁黄州府同知擢浙江按察佥事进江西按察副使俱视学政皇太子出阁召拜司经局洗马兼翰林院侍讲丁母忧归服除擢国子祭酒迁礼部右侍郎寻改吏部故事吏部率鐍门所接见庶官不数语阶痛折节下之见必深坐咨边腹要害吏治民瘼皆自喜得阶意愿为用尚书熊浃重阶相与励廉节奖恬退时议翕然会浃忤旨去而唐龙周用代其重阶犹浃用老多病阶数署部事所引用宋景张岳王道欧阳德范皆长者用卒闻渊代自处前辈取立断阶意不乐求出避之命兼翰林院学士教习庶吉士寻掌院事进礼部尚书帝察阶勤又所撰青词独称旨召直无逸殿与大学士张治季本俱赐飞鱼服及上方珍馔上尊无虚日吏部阙尚书廷推阶为首帝不悦曰阶方侍左右何外拟也阶遂请立皇太子不报复连请之皆不报后当冠婚阶复请先裕王后景王帝不怿寻以推恩加太子太保俺答犯京师阶请释周尚文及戴纶欧阳安等自效报可已请帝还大内召群臣计兵事从之中官陷寇归以俺答求贡书进帝以示严嵩及阶召对便殿嵩曰饥贼耳不足患阶曰傅城而军杀人若刈菅何谓饥贼帝然之问求贡书安在嵩出诸袖曰礼部事也帝复问阶阶曰寇深矣不许恐激之怒许则彼厚要我请遣译者绐缓之我得益为备援兵集寇且走帝称善者再嵩阶因请帝出视朝帝讦责言事者甚厉寇寻饱去乃下阶疏弗许贡阶因荐故按察副使聂豹都御史何栋才即召用之又陈善后数策皆报可阶所陈颇议用事者嵩故与夏言仇置之死而言尝荐阶以是恨且忌之初孝烈皇后崩帝欲祔之庙念压于先孝洁皇后又睿宗入太庙非公议恐后世议祧之遂欲当己世预祧仁宗以孝烈先祔庙自为一世下礼部议阶抗言女后无先入庙者请祀之奉先殿礼科都给事中杨思忠亦以为然疏上帝大怒阶皇恐谢罪不能守前议帝又使阶往邯郸落成吕仙祠阶心知其非不欲行乃以议祔庙解既改议祔庙俾缓期阶遂不复请至寇逼城帝意益懈乃使尚书顾可学行而内衔阶摘思忠元旦贺表误廷杖之百斥为民以怵阶嵩因谓阶可间也中伤之百方一日独召对语及阶嵩徐曰阶所乏非才但多二心耳盖以其尝请立太子也阶危甚不知所为益精治斋词迎帝意左右亦多为地者帝怒渐解未几加少保寻进兼文渊阁大学士参预机务咸宁侯仇鸾有殊宠尝与阶同直舍颇昵鸾骄恣甚阶知帝厌之密白鸾输情误国状夺其大将军印鸾自恨死帝命戮鸾尸嵩以阶与鸾同直也欲因鸾以倾阶及闻鸾罪发自阶乃愕然止而忌阶益甚帝既诛鸾益亲重阶数与谋边事时议减鸾所益卫卒阶言不可减又言京营积弱之故卒不在乏而在&#宜精汰之取其廪以资赏费又请罢提督侍郎孙襘帝始格于嵩久而皆用之一品满三载进勋为柱国再进兼太子太傅武英殿大学士满六载兼食大学士俸再录子为中书舍人加少傅九载改兼吏部尚书赐宴礼部玺书褒谕有加帝虽重阶稍示形迹尝以五色芝授嵩使炼药谓阶政本所关不以相及阶皇恐请乃得之益精伺帝所向不复能自持帝亦委任阶亚于嵩杨继盛论嵩罪状中有二王皆知其奸语帝下继盛锦衣狱嵩属陆炳根究主使者阶戒炳曰即不慎一及皇子如宗社何又为危语动嵩曰上惟二子必不忍以谢公所罪左右耳公奈何显结宫邸怨也嵩惧乃寝倭躏东南帝数以问阶阶力主发兵江南总督张经得罪及杨宜周珫之斥巡抚彭黯屠大山李天宠之逮阶皆有力阶又念边卒苦饥请收畿内麦数十万石自居庸输宣府紫荆输大同帝大悦密传谕行之亲阶愈甚杨继盛之劾嵩也嵩固疑阶赵锦王宗茂劾嵩阶又议薄其罚及是给事中吴时来主事董传策张翀劾嵩不胜皆下狱传策阶里人时来翀阶门生也嵩遂疏辨显谓主使阶度嵩必不相容益谨以奉帝每出直辄称病谢客专治应制笔札帝察知之有所密询皆舍嵩而之阶寻加兼太子太师帝所居永寿宫灾徙居玉熙殿隘甚欲有所营建以问嵩嵩忽持正论请还大内帝不怿问阶阶曰帝今所居玉熙犹露宿耳臣何忍安枕请以三殿所余材责尚书雷礼营之可计月而就帝悦如阶议命阶子尚宝丞璠兼工部主事董其役十旬而工成帝即日徙居之命曰万寿宫以阶忠进少师兼支尚书俸予一子中书舍人子璠亦超擢太常少卿嵩乃日屈阶阴重有权略初事嵩甚谨知帝闻嵩贪及世蕃奸恣状乃令御史邹应龙劾之帝勒嵩致仕谪戍世蕃擢应龙通政司参议阶遂代嵩为首辅已而帝念嵩供奉劳怜之又以嵩去忽忽不乐乃降谕欲退而修真且传嗣复责阶等奈何以官与邪物谓应龙也阶言退而传嗣臣等不敢奉命应龙之转乃二部臣奉旨行之帝乃已帝以嵩在直久而世蕃顾为奸于外因命阶无久直阶窥帝意言苟为奸在外犹在内固请入直帝喜即以嵩直庐赐阶阶榜三语其中曰以威福还主上以政务还诸司以用舍刑赏还公论于是朝士侃侃得行其意袁炜数出直阶请召与共拟旨因言事同众则公公则百美基专则私私则百弊生帝颔之阶以张孚敬及嵩等导帝猜刻力反之务以宽大开帝意帝恶给事御史抨击过当欲有所行遣阶委曲调剂得轻论会问阶知人之难阶对曰大奸似忠大诈似信惟广听纳则穷凶极恶人为我撄之深情隐慝人为我发之故圣帝明王有言必察言实者行之其不实者小则置之大则薄责而容之以鼓来者帝称善良久言路益发舒广东大寇张琏平帝以运筹功赏阶阶念阁臣预边功赏自夏言始至严嵩时益滥及乃拟旨军功论赏非亲战守者不得与阁臣始不预边功赏寇繇墙子岭入直趋通州帝方祠厘兵部尚书杨博不敢奏谋之阶檄宣府总兵马芳宣大总督江东入援芳兵先至阶请亟赏之又请重东权俾诸道兵俱属寇从通掠香河阶请亟备顺义而以奇兵邀之古北口寇趋顺义不得入乃走古北口其后军遇参将郭琥伏而败颇得其所掳人畜辎重始帝怒博不蚤闻与总督杨选之任寇入也欲罪之未发阶言博虽以祠厘禁不敢闻而二镇兵皆其所先檄若选则非尾寇乃送之出境耳帝竟诛选不罪博阶又为博画策每先帝所向陈便宜已乃从容言博贤博遂得安其位久之进阶建极殿大学士袁炜以疾归道卒阶独当国屡请增阁臣且乞骸骨乃命严讷李春芳入阁而待阶益隆以一品十五载考恩礼特厚复赐玉带绣蟒珍药不绝帝手书问阶疾谆恳如家人阶益恭谨帝或有所委通夕不假寐应制之文未尝逾顷刻期帝日益爱阶阶益采舆论利便者白而行之嘉靖中叶南北用兵边镇大臣小不当帝指辄逮下狱诛夷窜谪无虚岁阁臣复窃颜色为威福人惴惴不自保阶当国后缇骑省减诏狱渐虚任事者亦得以功名终于是论者翕然推阶为名相焉严讷请告归命郭朴高拱入阁与春芳同辅政事仍决于阶阶数请立太子帝辄寝不报已而景王之藩病薨裕王虽未正东宫位由此定阶遂不复请奏夺景府所占陂田数万顷还之民楚人大悦帝欲建雩坛及兴都宫殿阶力止之鄢懋卿骤增盐课四十万金阶风御史请复故额方士胡大顺等劝帝饵金丹阶力陈其矫诬状大顺等寻伏法帝服饵病躁户部主事海瑞极陈帝失帝恚甚欲即杀之阶力救得系帝病甚忽欲幸兴都阶力争乃止未几帝崩阶草遗诏凡斋醮土木珠宝织作悉罢大礼大狱言事得罪诸臣悉牵复之夜召门人学士张居正与谋质明裕王入临毕阶遂以诏草上令旨报可诏下朝野号恸感激比之杨廷和所拟登极诏书为世宗始终盛事云同列高拱郭朴以阶不与共谋不乐朴曰徐公谤先帝可斩也拱初侍穆宗裕邸阶引之辅政然阶独柄国拱心不平世宗不豫时给事中胡应嘉尝劾拱拱疑阶嗾之隆庆元年应嘉救考察被黜者朴言上甫即位而应嘉敢越法无人臣礼宜削籍阶睨拱方怒不得已从之言者谓拱修旧&#胁阶斥应嘉阶复请薄应嘉罚言者又相继劾拱拱欲阶拟杖阶从容譬解拱益不悦令御史齐康劾阶言其二子多干请及家人横里中状阶疏辨乞休九卿以下交章劾拱誉阶拱遂引疾归康竟斥朴亦以言者攻之乞身去给事御史多起废籍恃阶而强言辄过激帝不能堪谕阶等处之同列欲拟谴阶曰上欲谴我曹当力争乃可导之谴乎请传谕令省改帝亦勿之罪是年诏翰林撰中秋宴致语阶言先帝未撤几筵不可宴乐帝为罢宴帝命中官分督团营阶力陈不可而止南京振武营兵屡哗阶欲汰之虑其据孝陵不可攻也先令操江都御史唐继禄督江防兵驻陵傍而徐下兵部分散之事遂定群小珰殴御史于午门都御史王廷将纠之阶曰不得主名劾何益且虑彼先诬我乃使人以好语诱大珰先录其主名廷疏上乃分别逮治有差阶之持正应变多此类也然阶所持诤多宫禁事伸者十八九中官多侧目会帝幸南海子阶谏不从方乞休而给事中张齐以私怨劾阶阶因请归帝意亦渐移许之赐驰驿以春芳请给夫廪玺书褒美行人导行如故事阶辞赐白金宝钞彩币袭衣举朝皆疏留报闻而已王廷后刺得张齐纳贿事劾戍之边阶既行春芳为首辅未几亦归拱复出厄阶不遗余力诋阶所草遗诏为悖逆郡邑有司希拱指争齮龁阶尽夺其田戍其二子会拱复为居正所倾而罢事乃解万历元年阶年八十诏遣行人存问赐玺书金币明年卒赠太师谥文贞阶少好学素爱礼士大夫立朝有相度保全善类嘉隆之政多所匡救间有委蛇亦不失大节万历后东林持论者指摘当时宰辅之非往往称誉阶以为质的焉　　严讷
