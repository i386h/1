<!-- { "loadSidebar": true } -->
按明外史本传言字公谨贵溪人父鼎临清知州言举正德十二年进士授行人擢兵科给事中性警敏善属文及居言路蹇谔自负世宗嗣位疏言太祖有训朝堂决政众论称善即与施行正德时壅蔽已极今陛下维新庶政请日视朝后御文华殿阅章疏召阁臣面决或事关大利害则下廷臣集议不宜谋及近径发中旨圣意所予夺亦必下内阁议而后行绝壅蔽矫诈之弊帝嘉纳之奉诏偕御史郑本公主事汪文盛核亲军及京卫&#员汰三千二百人复条九事以上辇下为肃清嘉靖初偕御史樊继祖等出按庄田悉夺还民产劾中官赵霦建昌侯张延龄疏凡七上请改后宫负郭庄田为亲蚕厂公桑园一切禁戚里求请及河南山东奸人献民田王府者贫民尽复业日本贡使宋素卿杀人于宁波勘者多遁词言劾之乃遣给事中刘穆往按永平知府郭九&#被诬逮言抗章救庄奉夫人弟邢福海肃奉夫人弟顾福传旨授锦衣世千户言力争不可诸疏率谔谔为人传诵屡迁兵科都给事中勘青羊山平贼功罪论奏悉当副使牛鸾获贼中交通名籍言请毁之以安众心孝宗朝令吏兵二部每季具两京大臣及在外文武方面官履历进御正德后渐废以言请复之七年调吏科当是时帝锐意礼文事以天地合祀非礼欲分建二郊并日月而四大学士张孚敬不敢决帝卜之太祖亦不吉议且寝会言上疏请帝亲耕南郊后亲蚕北郊为天下倡帝以南北郊之说与分建二郊合令孚敬谕旨言乃请分祀天地廷臣持不可孚敬亦难之詹事霍韬诋尤力帝大怒下韬狱降玺书奖言赐四品服俸卒从其请又赞成二郊配飨议语详礼志言自是大蒙帝眷郊坛工兴即命言监之延绥饥言荐佥都御史李如圭为巡抚吏部推代如圭者帝不用再推及言御史熊爵谓言出如圭为己地至比之张彩帝切责爵令言毋辨而言不平讦爵且辞新命帝乃止孚敬颐指百寮无敢与抗者言自以受帝知独不为下孚敬乃大害言宠言亦怨孚敬骤用彭泽为太常卿不右己两人遂有隙言抗疏劾孚敬及吏部尚书方献夫孚敬献夫皆疏辨求去帝顾诸人厚为两解之言既显与孚敬献夫韬为难益以强直厚自结帝欲辑郊礼为成书擢言侍读学士充纂修官直经筵日讲仍兼吏科都给事中言又赞帝更定文庙祀典及大禘礼帝益喜十年三月遂擢少詹事兼翰林学士掌院事直讲如故言眉目&#朗美须&#音吐弘畅不操乡音每进讲帝必目属欲大用之孚敬忌弥甚遂与彭泽构薛侃狱下言法司已帝觉孚敬曲罢之戍泽边言获释八月四郊工成进言礼部左侍郎仍掌院事逾月代李时为本部尚书去谏官未浃岁拜六卿前此未有也时士大夫犹恶孚敬恃言抗之言既以开敏结帝知又折节下士御史喻希礼石金请宥大礼大狱得罪诸臣帝大怒令言劾言谓希礼金无他肠请帝宽恕帝责言对状逮二人诏狱远窜之言引罪乃已以是大得公卿间声御史冯恩疏论诸大臣独称言救时宰相帝所制作礼乐多言为尚书时定之阁臣李时翟銮取充位帝每作诗辄赐言悉酬和勒石以进帝益喜奏对应制倚待立办亦善窥帝旨有所傅会数召见谘政事赐银章一俾密封言事文曰学博才优先后赐绣蟒飞鱼麒麟服玉带兼金上尊珍馔时物无虚月孚敬献夫复相继入辅知帝眷言厚亦不敢与较已而皆谢事议礼诸人独霍韬在雠言不置十五年以顺天府尹刘淑相事韬言相攻讦韬卒不胜事详韬传中言坐是稍稍骄郎中张元孝李遂与小忤即奏谪之皇子生帝赐言甚渥初加太子太保进少傅兼太子太傅十二月遂兼武英殿大学士入参机务扈跸谒陵还至沙河言庖中火延郭勋李时帐帝付言疏六亦焚言当独引罪与勋等合谢帝责之言惶恐乞罢乃已言自谏官受知未尝一忤至是始被责焉时李时为首辅政多自言出顾鼎臣入恃先达且年长颇欲有所可否言意不悦鼎臣遂不敢与争其冬时卒言为首辅十八年以祗荐皇天上帝册表加少师特进光禄大夫上柱国明世人臣无有加上柱国者言所自拟也武定侯郭勋得幸害言宠而礼部尚书严嵩亦心妒言言与嵩扈跸承天帝谒显陵毕嵩再请表贺言乞俟还京帝报罢意大不怿嵩知帝指固以请帝乃曰礼乐自天子出可也令表贺帝自是不悦言帝幸大峪山言进居守敕稍迟帝责让言惧请罪帝大怒曰言自卑官因孚敬议郊礼进乃怠慢不恭进密疏不用赐章其悉还累所降手敕言益惧疏谢请免追银章手敕为子孙百世荣词甚哀帝怒不解疑言毁损令礼部追取削少师勋阶以少保尚书大学士致仕言乃以手敕四百余并银章上之居数日怒解命止行复以少傅太子太傅入直言疏谢帝悦谕令励初忠秉公持正免众怨言心知所云众怨者郭勋辈也再疏谢谓自处不敢后他人一志孤立为众所忌帝复不悦诘责之惶恐谢乃已未几雷震奉天殿召言及鼎臣不时至帝复诘让令礼部劾之言等请罪帝复让言傲慢并责鼎臣已乃还所追银章御书陕西奏捷复少师太子太师进吏部尚书华盖殿江淮贼平玺书奖励赐金币兼支大学士俸鼎臣已殁翟銮再入恂恂若属吏然不敢少龃龉而霍韬入掌詹事府数修怨以郭勋与言有隙结令助己三人日相构有训导萧时芳者言三人皆元佐心迹未协宜召赐杯酒释其衅语多不经御史舒鹏翼亦言二三大臣相攻讦以报纤介疑有小人煽其间帝怒下时芳诏狱谪鹏翼于外既而韬死言勋交恶自若九庙灾言方以疾在告自陈乞罢不允昭圣太后崩诏问太子服制言报疏有字帝切责言言谢罪且乞还家治疾帝益怒令以少保尚书大学士致仕言始闻帝怒之上御边十四策冀以解帝曰言既蕴忠谋何坚自爱负朕眷倚姑不问初言撰青词及他文最当帝意言罢独翟銮在非帝所急也及将出都诣西苑斋宫叩首谢帝闻而怜之特赐酒馔俾还私第治疾俟后命会郭勋以言官重劾亦引疾在告京山侯崔元新有宠直内苑忌勋帝从容问元言勋皆朕股肱相妒何也元不对帝问言归何时曰俟圣诞后始敢请又问勋何疾曰勋无疾言归即出耳帝颔之言官知帝眷言恶勋因共劾勋勋辨语悖谩帝怒削勋同事王廷相籍给事中高时者言所厚也尽发勋贪纵不法十数事遂下勋狱复言少傅太子太师礼部尚书武英殿大学士疾愈入直言虽在告阁事多取裁治勋狱排根批柢悉其指授朝士方恶勋不以咎言也二十一年春一品九年满遣中使赐银币宝钞羊酒内馔尽复其官阶玺书奖美赐宴礼部尚书侍郎都御史陪侍当是时帝虽优礼言然恩眷不及初矣慈庆慈宁两宫晏驾勋尝请改其一居太子言不可合帝意至是帝猝问太子当何居言忘前语念兴作费烦对如勋指帝不悦又疑言官劾勋出言意及建大享殿命中官高忠监视言不进敕&#入直西苑诸臣帝皆令乘马又赐香叶束发巾用皮帛为履言谓非人臣法服不受又独乘腰舆帝积数憾欲去言而严嵩因得间之嵩与言同乡称先达言骤贵为礼部长嵩为之贰事言甚谨言入阁援嵩自代以门客畜之嵩心恨甚言既失帝意嵩日以柔佞宠言惧斥呼嵩与谋嵩则已潜造陶仲文第谋齮言代其位言知甚愠讽言官屡劾嵩帝方怜嵩不听也两人遂大&#六月嵩燕见顿首雨泣诉言见陵状帝使悉陈言罪嵩因振暴其短帝大怒手敕礼部历数言罪且曰郭勋已下狱犹千罗百织言官为朝廷耳目专听言主使朕不早朝言亦不入阁军国重事取裁私家王言要密视等戏玩言官不一言徒欺谤君上致神鬼怒雨甚伤禾言大惧请罪居十余日献帝讳辰犹召入拜候直西苑言因谢恩乞骸骨语极哀疏留八日下手诏曰日食过分正坐下慢上之咎其落言职闲住又自引三失布告天下御史乔佑给事中沈良才等皆具疏论言且请罪帝大怒贬黜十三人高时以劾勋故独谪边远于是严嵩遂代言入阁而郭勋瘐死狱中竟还其子孙侯爵云言久贵用事家富厚高甍雕题广池曲榭姬侍乐部皆选服御膳羞如王公其始海内士大夫意其复用问遗踵接久之不召渐稀监司府县吏亦稍慢易之悒悒不乐遇元旦圣寿必上表贺称草土臣帝亦渐怜之稍复尚书大学士至二十四年帝微觉嵩贪恣复思言遣官赍敕召还尽复少师诸官阶亦加嵩少师若与言并者言至直陵嵩出其上凡所批荅略不顾嵩嵩噤不敢吐一语所引用私人言斥逐之亦不敢救衔次骨嵩黩贿报复睚&#海内咸怨之谓言能压嵩制其命深以为快而言以废弃久务张权文选郎高之戍唐龙许成名崔桐王用宾黄佐之罢王杲王暐孙继鲁之狱皆言主之贵州巡抚王学益山东巡抚何鳌为言官论劾辄拟旨逮讯龙故与嵩善暐事牵世蕃其他所谴逐不尽当朝士畏言仄目言自如最后御史陈其学以盐法事劾崔元及锦衣都督陆炳言拟旨令陈状皆造言请死炳长跪乃得解以故二人与嵩比朋构言万端言未之悟也帝数使小竖诣言所言负气岸奴视之其诣嵩嵩必延坐亲纳金钱袖中以故日誉嵩而短言言进青词取具而已往往失帝旨嵩闻益精治其事未几河套议起言故慷慨以经济自许念一书生片言当上意至鼎贵非建立奇功不足报称曩议抚大同讨安南平潞寇皆尝显露其策未尽展因陕西总督曾铣请复河套赞决之嵩与元炳媒&#其间竟以此败江都人苏纲者言继妻父也雅与铣善铣方请复河套纲亟称于言言倚铣可办密疏荐之谓群臣无如铣忠者帝令言拟旨优奖之者再铣喜益锐意出师帝忽降旨诘责语甚厉嵩揣知帝意遂力言河套不可复语侵言言始大惧谢罪且言嵩未尝异议今乃尽诿于臣帝责言强君胁众嵩复腾疏攻言言亦力辨而帝怒已不可解二十七年正月尽夺言官阶以尚书致仕犹无意杀之也会有蜚语闻禁中谓言去时怨谤嵩复代仇鸾草奏讦言纳铣金交关为奸利事连苏纲遂下铣纲诏狱嵩与元炳谋坐铣交结近侍律斩纲戍边遣官校逮言言抵通州闻铣所坐大惊堕车曰噫吾死矣再疏讼冤言鸾方就逮上降谕不两日鸾何以知上语又何知嵩疏而附丽若此盖嵩与崔元辈诈为之以倾臣嵩静言庸违似共工谦恭下士似王莽奸巧弄权父子专政似司马懿在内诸臣受其牢笼知有嵩不知有陛下在外诸臣受其箝制亦知有嵩不知有陛下臣生死系嵩掌握惟归命圣慈曲赐保全而已其语极痛切帝不省狱成刑部尚书喻茂坚左都御史屠侨等当言死援议贵议能条以上帝不从切责茂坚等夺其俸犹及言前不戴香冠事其年十月竟弃言市妻苏流广西从子主事克承从孙尚宝丞朝庆削籍为民言死时年六十有七言豪迈有俊才纵横辨博人莫能屈既受特眷揣帝意不欲臣下党比遂日与诸议礼贵人抗帝以为不党益厚遇之驯至大用日蹇傲帝寖不能堪呵叱去留无复体貌及再入政府度前此与己角者皆不胜己忽嵩不为防卒被陷以死天下皆恶嵩而亦嫉言骄恣不甚惜然言故刚直以却香冠不礼内竖致重祸本无显恶居相位亦颇能持争帝尝欲退处西内立太子监国言答帝谕云臣年六十全数已尽死不敢奉诏帝乃止嵩奸贪甚独言能裁之言死嵩卒祸天下久乃多惜言者而言所推毂徐阶后卒能去嵩为名相隆庆初其家上书白&#状诏复其官赐祭葬谥文愍言始无子妾有身妻忌而嫁之生一子言死妻逆之归貌甚类言且得官矣忽病死言竟无后　　徐阶
