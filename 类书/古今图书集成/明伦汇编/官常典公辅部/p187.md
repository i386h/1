<!-- { "loadSidebar": true } -->
按宋史本传抃字阅道衢州西安人进士及第为武安军节度推官人有赦前伪造印更赦而用者法吏当以死抃曰赦前不用赦后不造不当死谳而生之知崇安海陵江原三县通判泗州濠守给士卒廪赐不如法声欲变守惧日未入辄闭门不出转运使檄抃摄治之抃至从容如平时州以无事翰林学士曾公亮未之识荐为殿中侍御史弹劾不避权幸声称凛然京师目为铁面御史其言务欲朝廷别白君子小人以谓小人虽小过当力遏而绝之君子不幸诖误当保全爱惜以成就其德温成皇后之丧刘沆以参知政事监护及为相领事如初抃论其当罢以全国体又言宰相陈执中不学无术且多过失宣徽使王拱辰平生所为及奉使不法枢密使王德用翰林学士李淑不称职皆罢去吴充鞠真卿刁约以治礼院吏马遵吕景初吴中复以论梁适相继被逐抃言其故悉召还吕溱蔡襄吴奎韩绛既出守欧阳修贾黯复求郡抃言近日正人端士纷纷引去侍从之贤如修辈无几今皆欲去者以正色立朝不能谄事权要伤之者众耳修黯由是得留一时名臣赖以安焉请知睦州移梓州路转运使改益州蜀地远民弱吏肆为不法州郡公相馈饷抃以身帅之蜀风为变穷城小邑民或生而不识使者抃行部无不至父老喜相慰奸吏服召为右司谏内侍邓保信引退兵起吉烧炼禁中抃引文成五利郑注为比力论之陈升之副枢密抃与唐介吕诲范师道言升之奸邪交结宦官进不以道章二十余上升之去位抃与言者亦罢出知虔州虔素难治抃御之严而不苛召戒诸县令使人自为治令皆喜争尽力狱以屡空岭外仕者死多无以为归抃造舟百艘移告诸郡曰仕宦之家有不能归者皆于我乎出于是至者相继悉授以舟并给其道里费召为侍御史知杂事改度支副使进天章阁待制河北都转运使时贾昌朝以故相守魏抃将按视府库昌朝使来告曰前此监司未有按视吾藏者恐事无比若何抃曰舍是则他郡不服竟往焉昌朝不悦初有诏募义勇过期不能办官吏当坐者八百余人抃被旨督之奏言河朔频岁丰故应募者少请宽其罪以俟农隙从之坐者获免而募亦随足昌朝始愧服加龙图阁直学士知成都以宽为治抃向使蜀日有聚为妖祀者治以峻法及是复有此狱皆谓不免抃察其亡他曰是特酒食过耳刑首恶而释余人蜀民大悦会荣諲除转运使英宗论諲曰赵抃为成都中和之政也神宗立召知谏院故事近臣还自成都者将大用必更省府不为谏官大臣以为疑帝曰吾赖其言耳苟欲用之无伤也及谢帝曰闻卿匹马入蜀以一琴一鹤自随为政简易亦称是乎未几擢参知政事抃感顾知遇朝政有未协者必密启闻帝手诏褒答王安石用事抃屡斥其不便韩琦上疏极论青苗法帝语执政令罢之时安石家居求去汴曰新法皆安石所建不若俟其出既出安石持之愈坚抃大悔恨即上言制置条例司建使者四十辈骚动天下安石强辨自用诋天下公论以为流俗违众罔民顺非文过近者台谏侍从多以言不听而去司马光除枢密不肯拜且事有轻重体有大小财利于事为轻而民心得失为重青苗使者于体为小而禁近耳目之臣用舍为大今去重而取轻失大而得小惧非宗庙社稷之福也奏入恳乞去位拜资政殿学士知杭州改青州时东京旱蝗青独多麦蝗来及境遇风退飞尽堕水死成都以戍卒为忧遂以大学士复知成都召见劳之曰前此未有自政府往者能为朕行乎对曰陛下有言即法也奚例之问因乞以便宜从事既至蜀治益尚宽有卒长立堂下呼谕之曰吾与汝年相若吾以一身入蜀为天子抚一方汝亦宜清谨畏戢以率众比戍还得余赀持归为室家计可也人喜转相告莫敢为恶蜀郡晏然剑州民私作僧度牒或以为谋逆告抃不畀狱吏以意决之悉从轻比谤者谓其纵逆党朝廷取具狱阅之皆与法合茂州夷剽境上惧讨乞降乃缚奴将杀之取血以受盟抃使易用牲皆欢呼听命乞归知越州吴越大饥疫死者过半抃尽救荒之术疗病埋死而生者以全下令修城使得食其力复徙杭以太子少保致仕而官其子屼提举两浙常平以便养屼奉抃遍游诸名山吴人以为荣元丰七年薨年七十七赠太子少师谥曰清献抃长厚清修人不见其喜愠平生不治赀业不畜声伎嫁兄弟之女十数他孤女二十余人施德惸贫盖不可胜数日所为事入夜必衣冠露香以告于天不可告则不敢为也其为政善因俗施设猛宽不同在处与成都尤为世所称道神宗每诏二郡守必以抃为言要之以惠利为本晚学道有得将终与屼诀词气不乱安坐而没宰相韩琦尝称抃真世人标表盖以为不可及云　初抃庐母墓三年县榜其里曰孝弟处士孙侔为作孝子传及屼执父丧而甘露降墓木屼卒子云又以毁死人称其世孝　　韩绛
按宋史本传绛字子华举进士甲科通判陈州直集贤院为开封府推官有男子冷青妄称其母顷在掖庭得幸有娠而出生己府以为狂奏流汝州绛言留之在外将惑众追责穷治盖其母尝执役宫禁嫁民冷绪生一女乃生青遂论弃市历户部判官江南饥为体量安抚使行便民事数十条宣州守廖询贪暴不法下吏置诸理民大悦使还同修起居注擢右正言仁宗谓绛曰用卿出自朕卿凡论事不宜过激当存朝廷大体要令可行毋使朕为不听谏者入内都知王守中兼判内行省绛言判名太重且国朝以来未有兼判两省者诏自今勿复除道士赵清贶出入宰相庞籍家以赂败开封杖流之道死绛言籍讽府杀之籍与尹俱谪去未几复进绛力争不得遂解言职明年知制诰乞守河阳召判流内铨河决商湖用李仲昌议开六塔河而患滋甚命绛宣抚河北时宰主仲昌人莫敢异绛劾其蠹国害民罪不可贷仲昌遂窜岭表迁龙图阁学士知瀛州欧阳修率同列言绛宜在朝廷瀛非所处也留知谏院纠察在京刑狱为翰林学士御史中丞帝祷茅山求嗣绛草祝辞因劝帝汰出宫人及限内臣养子以重绝人之世皆从之掖庭刘氏通请谒为奸绛以告帝帝曰非卿言朕无由知不数日出刘氏及他不谨者真定守吕溱犯法从官通章请贳之绛曰法行当自贵者始更相请援则公道废矣并劾诸请者溱遂绌富弼用张茂实掌禁兵绛言人谓茂实为先帝子岂宜用典宿卫不报阖门待罪自言不敢复称御史中丞诏召之及出不秉笏穿朝堂谏官论之罢知蔡州数月以翰林侍读学士知庆州熟羌据堡为乱即日讨平之加端明殿学士知成都府张咏镇蜀日春粜米秋粜盐官给券以惠贫弱历岁久权归豪右中人奉使至蜀使酒吏主贸易因附益以取悦绛悉奏罢之召知开封府为三司使请以川陕职田谷输常平仓而随其事任道里差次给直帝叹曰众方姑息卿独不能徇时邪即行之内诸司吏数干恩泽绛辄执不可为帝言身犯众怒惧有飞语帝曰朕在藩邸日颇闻有司以国事为人情卿所守固善何惮于谗神宗立韩琦荐绛有公辅器拜枢密副使始请建审官西院掌武臣升朝者以息吏奸神宗尝问天下遗利绛请尽地力因言差役之弊愿更定其法役议自此始矣代陈升之同制置三司条例王安石每奏事必曰臣见安石所陈非一皆至当可用陛下宜省察安石恃以为助熙宁三年参知政事夏人犯塞绛请行边安石亦请往绛曰朝廷方赖安石臣宜行乃以为陕西宣抚使既又兼河东几事不可待报者听便宜施行授以空名告敕得自除吏十二月即军中拜同中书门下平章事昭文馆大学士开幕府于延安绛素不习兵事注措乖方选蕃兵为七军用知青涧城种谔策欲取横山令诸将听命于谔厚赏犒蕃兵众皆怨望又夺骑兵马以与之有抱马首以泣者既城啰兀又冒雪筑抚宁堡调发骚然已而二城陷趣诸道兵出援庆卒遂作乱议者罪绛罢知邓州明年以观文殿学士徙许州进大学士徙大名府七年复代王安石相既颛处中书事多稽留不决且数与吕惠卿争论乃密请帝再用安石安石至颇与绛异有刘佐者坐法免安石欲抆拭用佐绛不可议帝前未决即再拜求去帝惊曰此小事何必尔对曰小事尚不伸况大事乎帝为逐佐未几绛亦出知许州元丰元年拜建雄军节度使知定州入为西太一宫使六年知河南府夏大雨伊洛间民被溺者十五六绛发廪赈恤环城筑堤数月水复至民赖以免哲宗立更镇江军节度使开府仪同三司封康国公为北京留守河决小吴都水议傍魏城凿渠东趋金堤役甚棘绛言功必不成徒耗费民力而使魏人流徙非计也三奏讫罢之元佑二年请老以司空检校太尉致仕明年卒年七十七赠太傅谥曰献肃绛临事果敢不为后虑好延接士大夫数荐司马光可用终以党王安石复得政是以清议少之　　司马光
