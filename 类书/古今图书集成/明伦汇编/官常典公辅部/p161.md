<!-- { "loadSidebar": true } -->
按宋史本传黄中字娲民沧州南皮人唐相耽四世孙父玭字仲宝晋天福三年进士解褐宋初为刑部郎中终水部员外郎知浚仪县年七十卒玭严毅善教子士大夫子弟来谒必谆谆诲诱之初通判镇州葬乡党群从之未葬者十五丧孤贫不自给者咸教育而婚嫁之黄中幼聪悟方五岁玭每旦令正立展书卷比之谓之等身书课其诵读六岁举童子科七岁能属文触类赋咏父常令蔬食曰俟业成乃得食肉十五举进士授校书郎集贤校理迁著作佐郎直史馆建隆三年迁左拾遗历左补阙开宝八年通判定州判太常礼院黄中多识典故每详定礼文损益得中号为称职岭南平以黄中为采访使廉直平恕远人便之还奏利害数十事皆称旨会克江表选知宣州岁饥民多为盗黄中出己奉造糜粥赖全活者以千数仍设法弭盗因悉解去太宗即位迁礼部员外郎太平兴国二年知升州时金陵初附黄中为政简易部内甚治一日案行府署中见一室扃钥甚固命发视之得金宝数十匮计直数百万乃李氏宫合中遗物也即表上之上览表谓侍臣曰非黄中廉恪则亡国之宝将污法而害人矣赐钱三十万丁父忧起复视事五年召归阙有荐黄中文学高第召试中书拜驾部员外郎知制诰八年与宋白吕蒙正等同知贡举迁司封郎中充翰林学士雍熙二年又知贡举俄掌吏部选端拱初加中书舍人二年兼史馆修撰凡再典贡部多拣拔寒俊除拟官吏品藻精当淳化二年秋与李沆并拜给事中参知政事太宗召见其母王氏命坐谓曰教子如是真孟母矣作诗以赐之颁赐甚厚黄中素重吕端为人属端出镇襄阳黄中力荐于上因留为枢密直学士遂参知政事当世文行之士多黄中所荐引而未尝言人莫之知也然畏慎过甚中书政事颇留不决四年冬与沆并罢守本官明年知襄州上言母老乞留京改知澶州辞日上戒之曰夫小心翼翼君臣皆当然若太过则失大臣之体黄中顿首谢上因谓侍臣曰朕尝念其母有贤德七十余年未觉老每与之语甚明敏黄中终日忧畏必先其母老矣因目参知政事苏易简曰易简之母亦如之自古贤母不可多得易简前谢曰陛下以孝治天下奖及人亲臣实何人膺兹荣遇至道初黄中遘疾诏令归阙会建储宫择大臣有德望者为宾友黄中在选中以久疾改命李至李沆兼宾客黄中亦特拜礼部侍郎代至兼秘书监黄中素嗜文籍既居内阁甚以为慰二年以疾卒年五十六其母尚无恙卒如上言赠礼部尚书上闻其素贫别赐钱三十万既葬其母入谢又赐白金三百两上谓之曰勿以诸孙为念朕当不忘也黄中端谨能守家法廉白无私多知台阁故事谈论亹亹听者忘倦焉在翰林日太宗召见访以时政得失黄中但言臣职典书诏思不出位军国政事非臣所知上益重之以为谨厚及知政事卒无所建明时论不之许有文集三十卷　　寇准按宋史本传准字平仲华州下邽人也父相晋开运中应辟为魏王府记室参军准少英迈通春秋三传年十九举进士太宗取人多临轩顾问年少者往往罢去或教准增年答曰准方进取可欺君邪后中第授大理评事知归州巴东大名府成安县每期会赋役未尝辄出符移唯具乡里姓名揭县门百姓莫敢后期累迁殿中丞通判郓州召试学士院授右正言直史馆为三司度支推官转盐铁判官会诏百官言事而准极陈利害帝益器重之擢尚书虞部郎中枢密院直学士判吏部东铨尝奏事殿中语不合帝怒起准辄引帝衣令帝复坐事决乃退上由是嘉之曰朕得寇准犹文皇之得魏征也淳化二年春大旱太宗延近臣问时政得失众以天数对准对曰洪范天人之际应若影响大旱之证盖刑有所不平也太宗怒起入禁中顷之召准问所以不平状准曰愿召二府至臣即言之有诏召二府入准乃言曰顷者祖吉王淮皆侮法受赇吉赃少乃伏诛淮以参政沔之弟盗主守财至千万止杖仍复其官非不平而何太宗以问沔沔顿首谢于是切责沔而知准为可用矣即拜准左谏议大夫枢密副使改同知院事准与知院张逊数争事上前他日与温仲舒偕行道逢狂人迎马呼万岁判左金吾王宾与逊雅相善逊嗾上其事准引仲舒为证逊令宾独奏其辞颇厉且互斥其短帝怒谪逊准亦罢知青州帝顾准厚既行念之常不乐语左右曰寇准在青州乐乎对曰准得善藩当不苦也数日辄复问左右揣帝意且复召用准因对曰陛下思准不少忘闻准日纵酒未知亦念陛下乎帝默然明年召拜参知政事自唐末蕃户有居渭南者温仲舒知秦州驱之渭北立堡栅以限其往来太宗览奏不怿曰古羌戎尚杂处伊洛彼蕃夷易动难安一有调发将重困吾关中矣准言唐宋璟不赏边功卒致开元太平疆场之臣邀功以稔祸深可戒也帝因命准使渭北安抚族帐而徙仲舒凤翔至道元年加给事中时太宗在位久冯拯等上疏乞立储贰帝怒斥之岭南中外无敢言者准初自青州召还入见帝足创甚自褰衣以示准且曰卿来何缓耶准对曰臣非召不得至京师帝曰朕诸子孰可以付神器者准曰陛下为天下择君谋及妇人中官不可也谋及近臣不可也唯陛下择所以副天下望者帝俯首久之屏左右曰襄王可乎准曰知子莫若父圣虑既以为可愿即决定帝遂以襄王为开封尹改封寿王于是立为皇太子庙见还京师之人拥道喜跃曰少年天子也帝闻之不怿召准谓曰人心遽属太子欲置我何地准再拜贺曰此社稷之福也帝入语后嫔宫中皆前贺复出延准饮极醉而罢二年祠南郊中外官皆进秩准素所喜者多得台省清要官所恶不及知者退序进之彭惟节位素居冯拯下拯转虞部员外郎惟节转屯田员外郎章奏列衔惟节犹处其下准怒堂帖戒拯毋乱朝制拯愤极陈准擅权又条上岭南官吏除拜不平数事广东转运使康戬亦言吕端张洎李昌龄皆准所引端德之洎能曲奉准而昌龄畏&#不敢与准抗故得以任胸臆乱经制太宗怒准适祀太庙摄事召责端等端曰准性刚自任臣等不欲数争虑伤国体因再拜请罪及准入对帝语及冯拯事自辩帝曰若廷辩失执政体准犹力争不已又持中书簿论曲直于帝前帝益不悦因叹曰鼠雀尚知人意况人乎遂罢准知邓州真宗即位迁尚书工部侍郎咸平初徙河阳改同州三年朝京师行次阌乡又徙凤翔府帝幸大名诏赴行在所迁刑部权知开封府六年迁兵部为三司使时合盐铁度支户部为一使真宗命准裁定遂以六判官分掌之繁简始适中帝久欲相准患其刚直难独任景德元年以毕士安参知政事逾月并命同中书门下平章事准以集贤殿大学士位士安下是时契丹内寇纵游骑掠深祁间小不利辄引去徜徉无斗意准曰是狃我也请练师命将简骁锐据要害以备之是冬契丹果大入急书一夕凡五至准不发饮笑自如明日同列以闻帝大骇以问准准曰陛下欲了此不过五日耳因请帝幸澶州同列惧欲退准止之令候驾起帝难之欲还内准曰陛下入则臣不得见大事去矣请毋还而行帝乃议亲征召群臣问方略既而契丹围瀛州直犯贝魏中外震骇参知政事王钦若江南人也请幸金陵陈尧叟蜀人也请幸成都帝问准准心知二人谋乃阳若不知曰谁为陛下画此策者罪可诛也今陛下神武将臣协和若大驾亲征贼自当遁去不然出奇以挠其谋坚守以老其师劳佚之势我得胜算矣奈何弃庙社欲幸楚蜀远地所在人心崩溃贼乘势深入天下可复保邪遂请帝幸澶州及至南城契丹兵方盛众请驻驆以觇军势准固请曰陛下不过河则人心益危敌气未慑非所以取威决胜也且王超领劲兵屯中山以扼其亢李继隆石保吉分大阵以扼其左右肘四方征镇赴援者日至何疑而不进众议皆惧准力争之不决出遇高琼于屏间谓曰太尉受国恩今日有以报乎对曰琼武人愿效死准复入对琼随立庭下准厉声曰陛下不以臣言为然盍试问琼等琼即仰奏曰寇准言是准曰机不可失宜趣驾琼即麾卫士进辇帝遂渡河御北城门楼远近望见御盖踊跃欢呼声闻数十里契丹相视惊愕不能成列帝尽以军事委准准承制专决号令明肃士卒喜悦敌数千骑乘胜薄城下诏士卒迎击斩获大半乃引去上还行宫留准居城上徐使人视准何为准方与杨亿饮博歌谑欢呼帝喜曰准如此吾复何忧相持十余日其统军挞览出督战时威虎军头张瑰守&#子弩弩撼机发矢中挞览额挞览死乃密奉书请盟准不从而使者来请益坚帝将许之准欲邀使称臣且献幽州地帝厌兵欲羁縻不绝而已有谮准幸兵以自取重者准不得已许之帝遣曹利用如军中议岁币曰百万以下皆可许也准召利用至幄语曰虽有敕汝所许毋过三十万过三十万吾斩汝矣利用至军果以三十万成约而还河北罢兵准之力也准在相位用人不以次同列颇不悦它日又除官同列因吏持例簿以进准曰宰相所以进贤退不肖也若用例一吏职耳二年加中书侍郎兼工部尚书准颇自矜澶渊之功虽帝亦以此待准甚厚王钦若深嫉之一日会朝准先退帝目送之钦若因进曰陛下敬寇准为其有社稷功邪帝曰然钦若曰澶渊之役陛下不以为耻而谓准有社稷功何也帝愕然曰何故钦若曰城下之盟春秋耻之澶渊之举是城下之盟也以万乘之贵而为城下之盟其何耻如之帝愀然为之不悦钦若曰陛下闻博乎博者输钱欲尽乃罄所有出之谓之孤注陛下寇准之孤注也斯亦危矣由是帝顾准寖衰明年罢为刑部尚书知峡州遂用王旦为相帝谓旦曰寇准多许人官以为己恩俟行当深戒之从封泰山迁户部尚书知天雄军祀汾阴命提举贝德博召滨棣巡检捉贼公事迁兵部尚书入判都省幸亳州权东京留守为枢密院使同平章事林特为三司使以河北岁输绢阙督之甚急而准素恶特颇助转运使李士衡而沮特具言在魏时尝进河北绢五万而三司不纳以至阙供请劾主吏以下然京师岁费绢百万准所助纔五万帝不悦谓王旦曰准刚忿如昔旦曰准好人怀惠又欲人畏威皆大臣所避而准乃为己任此其短也未几罢为武胜军节度使同平章事判河南府徙永兴军天禧元年改山南东道节度使时巡检朱能挟内侍都知周怀政诈为天书上以问王旦旦曰始不信天书者准也今天书降颁命准上之准从上其书中外皆以为非遂拜中书侍郎兼吏部尚书同平章事景陵宫使三年祀南郊进尚书右仆射集贤殿大学士时真宗得风疾刘太后预政于内准请间曰皇太子人所属望愿陛下思宗庙之重传以神器择方正大臣为羽翼丁谓钱惟演佞人也不可以辅少主帝然之准密令翰林学士杨亿草表请太子监国且欲援亿辅政已而谋泄罢为太子太傅封莱国公时怀政反侧不自安且忧得罪乃谋杀大臣请罢皇后预政奉帝为太上皇而传位太子复相准客省使杨崇勋等以告丁谓谓微服夜乘犊车诣曹利用计事明日以闻乃诛怀政降准为太常卿知相州徙安州贬道州司马帝初不知也他日问左右曰吾目中久不见寇准何也左右莫敢对帝崩时亦言惟准与李迪可托其见重如此干兴元年再贬雷州司户参军初丁谓出准门至参政事准甚谨尝会食中书羹污准须谓起徐拂之准笑曰参政国之大臣乃为官长拂须邪谓甚愧之由是倾构日深及准贬未几谓亦南窜道雷州准遣人以一蒸羊逆境上谓欲见准准拒绝之闻家僮谋欲报雠者乃杜门使纵博毋得出伺谓行远乃罢天圣元年徙衡州司马初太宗尝得通天犀命工为二带一以赐准及是准遣人取自洛中既至数日沐浴具朝服束带北面再拜呼左右趣设卧具就榻而卒初张咏在成都闻准入相谓其僚属曰寇公奇材惜学术不足耳及准出陕咏适自成都罢还准严供帐大为具待咏将去准送之郊问曰何以教准咏徐曰霍光传不可不读也准莫谕其意归取其传读之至不学无术笑曰此张公谓我矣准少年富贵性豪侈喜剧饮每宴宾客多阖扉脱骖家未尝爇油灯虽庖匽所在必然炬烛在雷州逾年既卒衡州之命乃至遂归葬西京道出京南公安县人皆设祭哭于路折竹植地挂纸钱逾月视之枯竹尽生笋众因为立庙岁时享之无子以从子随为嗣准殁后十一年复太子太傅赠中书令莱国公后又赐谥曰忠愍皇佑四年诏翰林学士孙抃撰神道碑帝为篆其首曰旌忠
