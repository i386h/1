<!-- { "loadSidebar": true } -->
按明外史本传健字希贤洛阳人父亮三原教谕有学行健少端重与同邑阎禹锡白良辅游从事伊洛之学举天顺四年进士改庶吉士授编修谢交游键户读书人以木强目之然练习典故有经济志成化初修英宗实录从忧中起复固辞不许书成进修撰三迁至少詹事充东宫讲官受知于孝宗既即位进礼部右侍郎兼翰林院学士入内阁参预机务弘治四年进尚书兼文渊阁大学士寻加太子太保十一年代徐溥为首辅健骨相奇古学问深粹正色敢言无所依违廉靖自守独以身任天下之重时太监李广已死清宁宫及军器库番经厂相继灾健与同列李东阳谢迁疏言古帝王未有不遇灾而惧者比来奸邪荧惑圣听慢天欺君今元恶殄丧圣心开悟而余慝未尽除宿弊未尽革望乘修省之际进贤斥奸明示赏罚凡所当行断在不疑毋更因循以贻大患帝方嘉纳其言而广党蔡昭等旋取旨予广祭葬祠额健等力谏仅寝祠额南北言官指陈时政频有所论劾一切皆不问国子生江瑢因劾健东阳杜抑言路二人引罪求罢帝慰留之下瑢于狱二人力救释瑢清宁宫成命灌顶国师那卜坚参等设坛作庆赞事健等极谏不纳十二年四月大同告警京师戒严兵部请甄别京营诸将帝乃召健及东阳迁至平台出英国公张懋等自陈疏面议去留乃去遂安伯陈韶等三人而召镇远侯顾溥督团营时帝视朝颇晏健等以为言颔之而已十四年秋帝以军兴缺饷屡下廷议健等言天下之财其生有限今光禄岁供增数十倍诸方织作务为新巧斋醮日费巨万太仓所储不足饷战士而内府取入动四五十万宗藩贵戚之求土田夺盐利者亦数千万计土木日兴科敛不已传奉冗官之俸薪内府工匠之饩廪岁增月积无有穷期财安得不匮今陕西辽东边患方殷湖广贵州军旅继动不知何以应之望陛下绝无益之费躬行节俭为中外倡而令群臣得毕献其诚讲求革弊之策天下幸甚居数日诏遣中官王瑞赍真武像及旛幢之属建醮武当山令阁臣撰敕及祝辞健等切谏不从明年诏拟释迦哑塔像赞健等争之乃止先是五月以灾异陈勤朝讲节财用罢斋醮公赏罚数事及冬南京凤阳大水廷臣多言时政阙失久之不下健等因极陈怠政之失请励精图治章数上竟不能尽从帝事两宫太后甚谨而两宫皆好佛老以故宫中多设斋醮数遣中使进神袍于泰山或白昼散灯市上健等力谏明年二月诏建延寿塔朝阳门外又除道士杜永祺等五人为真人令内阁撰诰健等力谏皆得寝罢夏小王子谋犯大同帝召见阁臣健请简京营大帅因言京军怯不任战请自今罢其役作以养锐气帝然之退乃条上防边事宜悉报允未几边警狎至帝惑中官苗逵言锐欲出师健与东阳迁委曲阻之帝意犹未回兵部尚书刘大夏亦言京军不可动乃止帝自十二年召对健等后阁臣希得进见及是在位久益明习政事数召见大臣欲以次革烦苛除宿弊尝论及理财东阳极言盐法弊坏由陈乞者众因而私贩数倍健进曰太祖时茶法始行驸马欧阳伦以私贩坐死高皇后不能救如伦事孰敢为陛下言者帝曰非不敢言不肯言耳遂诏户部核利弊具议以闻当是时健等三人同心辅政竭情尽虑知无不言初或有从有不从既乃益见信所奏请无不纳每进见帝辄屏左右左右不得闻从屏间窃听但闻帝数数称善时人为之语曰李公谋刘公断谢公尤侃侃及帝晚年诸进退文武大臣厘饬屯田盐马诸政悉召阁臣面议健翊赞为多马文升刘大夏韩文戴珊等悉布要地健亦屡加少师兼太子太师与东阳迁同赐蟒衣阁臣赐蟒自健等始帝宠任健等特甚天下方想望太平未几帝疾大渐召健等入干清宫受顾命力疾起坐自叙即位始末甚详令近侍书之已执健手曰先生辈辅导良苦东宫聪明但年尚幼好逸乐先生辈常劝之读书辅为贤主健等欷歔顿首受命而出翊日帝崩武宗嗣位东宫旧竖刘瑾马永成谷大用魏彬张永丘聚高凤罗祥等八人用事时谓之八党日导帝游戏由是怠于政事健等厘诸弊政凡孝宗所欲兴罢者悉以遗诏行之而久废格不举京师淫雨自六月至八月健等乃上言陛下登极诏出中外欢呼今两月矣未闻汰冗员几何省冗费几何诏书所载徒为空文此阴阳所以失调雨旸所以不若也如监局仓库城门及四方守备内臣增置数倍朝廷养军若匠费巨万计仅足供其役使宁可不汰文武臣旷职偾事虚糜廪禄者宁可不黜画史工匠滥授官职者多至数百人宁可不罢内承运库岁支银百余万初无文簿司钥库贮钱数百万未知有无宁可不勾校至如纵内苑珍禽奇兽放遣先朝宫人皆新政所当先而陛下悉牵制不行何以慰四海之望帝虽温诏答之而狎近群小左右宦竖日恣增益且日众享祀郊庙带刀被甲簇拥驾后侈逾旧制内府诸监局佥书多者至百数十人光禄日供骤益数倍蟒衣玉带乘马者难以悉数健等极陈其弊报闻而已正德元年二月帝纳户部言畿甸皇庄令有司征课每庄仍留宦官一人主之健等言皇庄既以进奉两宫自宜悉委有司不当仍主以私人不省吏户兵三部及都察院各有疏争职掌为近习所挠传示帝意令阁臣调旨健等不奉命别拟以奏帝不听健等力谏谓奸商谭景清之坏乱盐政北征将士之无功授官武臣神英之负罪玩法御用监书篆之滥用匪人皆宜痛抑今陛下不信大臣而信群小欲以一二人私恩坏百年定制臣等岂敢苟从哉迩者地震天鸣白虹贯日恒星昼见太阳无光内贼纵横外寇猖獗财匮民穷怨谤交作而中外臣仆方且乘机作奸排忠直犹仇雠保奸回如骨肉日复一日愈甚于前祸变之来恐当不远臣等受知先帝叨任腹心乃迩者旨从中下略不与闻有所拟议竟从改易职既旷矣若复顾惜身家共为阿顺则罔上&#国死有余辜所拟四疏不敢更易谨以原拟封进不报居数日又言臣等遭逢先帝临终顾命以陛下为托刻骨铭心誓以死报迩者群灾迭异并萃一时天变于上人怨于下京师白昼杀人边塞巨寇犯顺战则有兵守则无食军民困敝政务替弛名器滥猥风俗颓败历观载籍未有如此而不乱者也方且&#溺晏安恬不觉悟建言者以为多言干事者以为生事累章执奏谓之渎扰厘剔弊政谓之纷更忧在于民生国计则若罔闻知事涉于近幸贵戚则牢不可破徇小人之词排举朝之公论臣等心知不可义当尽言比为盐法赏功诸事极陈利害拱俟数日未闻玉音若以臣等言是宜赐施行所言非耶亦当明加斥责乃留中不报视之若无政出多门咎归臣等宋儒朱熹有言一日立乎其位则一日业乎其官一日不得乎其官则不敢一日立乎其位伏乞圣明矜察特赐退休帝优旨慰留之疏仍不下又数日历数政令十失指斥贵戚近幸尤切因再申前请帝不得已始下前疏令所司详议健等知志终不行各上章乞骸骨帝不许既而所司议上一如健等指帝勉从之由是诸失利者咸切齿初孝宗山陵甫毕健等即请开经筵及是帝失德滋甚每当日讲率云朝谒两宫或云择日乘马军国大政悉委近昵中外莫不失望健等深以为忧三月丁亥上疏极陈怠学之失且具述先帝弥留惓惓属以勤学词甚哀切冀感动帝竟不报六月复因灾异上言近日以来免朝太多游戏渐广经筵日讲直命停止不知陛下宫中复有何事急于此者夫滥赏妄费非所以崇俭德弹射钓猎非所以养人心鹰犬狐兔田野之物不可育于朝廷弓矢甲冑战斗之象不可施于宫禁今圣学久旷正人不亲直言不闻下情不达而此数者杂交于前臣不胜忧惑帝曰朕闻帝王不能无过贵改过卿等言是朕当行之健等乃录廷臣所陈时政尤要者请置之坐隅朝夕省览曰无单骑驰驱轻出宫禁曰无频幸监局泛舟海子曰无事鹰犬弹射曰无纳内侍供食疏入报闻至八月帝既大婚健等请开讲筵命俟九月至期又命停午讲健等言先帝时每日必二讲今不可废不从当是时健等恳切疏谏者屡矣帝终不能改既而遣中官崔杲等督织造乞盐万二千引所司执奏健等亦言不可帝召至暖阁面议颇有所诘问健等皆以正对帝不能难最后正色曰天下事岂皆内官所坏朝臣坏事者十常六七先生辈亦自知之因言盐引务依杲请健等退再上章言不可帝自愧失言竟俞健等所奏于是中外咸悦以帝庶几改过健等乃谋去八党会言官交章请除之健等持其章甚力帝遣司礼诣阁曰朕将改矣其为朕曲赦若曹健等不可言此皆得罪祖宗非陛下所得赦乞付法司未报复上言曰人君之于小人不知而误用天下尚望其知而去之若既知而不治则小人愈肆君子愈危不至于乱亡不已且邪正无并立今举朝欲决去此数人陛下又知其罪而故留之左右非特朝臣疑惧此数人亦不自安上下相猜中外不协祸乱之机始此矣不听健等以去就争永成等窘甚相对涕泣而尚书韩文等疏复入于是帝命司礼八人皆诣阁议一日三至欲安置之南京迁欲遂诛之谓处之未尽健推案哭曰先帝临崩执老臣手付以大事今陵土未干使若辈败坏至此臣死何面目见先帝健迁声色俱厉惟东阳语少缓八人中有王岳者素刚厉疾邪慨然曰阁议是健乃密属岳令与其侪范亨徐智助己明日帝召诸大臣于左顺门健逆谓之曰事且济公等第坚持既而韩文抗声数八人罪岳等复为帝言如健指帝不得已许之会暮期明旦逮捕顷之事变收岳等下诏狱令瑾掌司礼健迁遂乞致仕赐敕给驿归月廪岁夫犹如故事健去瑾憾不已寻矫旨列五十三人为奸党榜示朝堂以健为首又二年削籍为民追夺诰命健家居杜门谢客亲知罕见其面瑾诛复官致仕后闻帝数巡游辄叹息不食曰吾负先帝世宗立命行人赍敕存问以司马光文彦博为比赐有加及年跻九十诏抚臣就其第致束帛饩羊上尊酒官其孙成学为中书舍人嘉靖五年卒年九十四遗表数千言劝帝正身勤学亲贤远帝震悼赐恤甚厚赠太师谥文靖健器局严整正己率下无党无偏朝退寮采私谒不交一言许进辈七人欲推焦芳入吏部健曰老夫不久归田此座即焦有恐诸公俱受其害耳后七人者俱为芳所挤如健言东阳以诗文引后进海内士皆抵掌谈文学健若不闻独教人治经穷理其事业光明俊伟为明世辅臣第一杨一清罢相世宗初起官兵部尚书提督三边军务道洛阳谒健健出见语曰汝尝为阁老今复出为总制内阁体统为汝一人坏尽矣我老不能对客命二孙进一清茶一清大惭而出其伉直如此孙望之进士
　公辅部名臣列传六十五
　　明三
　　丘浚
