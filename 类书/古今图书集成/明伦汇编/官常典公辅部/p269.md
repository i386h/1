<!-- { "loadSidebar": true } -->
按元史本传贯字安道保定人以才行见推择为枢密中书掾调南康路经历擢广西道提刑按察司判官会例格授济南路经历至元二十七年拜监察御史承诏分江北沿淮草地劾淮西宣慰使昂吉儿父子专权久不迁调&#政害民三十年佥湖南肃政廉访司事大德初迁湖北道言令四省军马以数万计征八百媳妇国深入炎瘴万里不毛之地无益于国五年迁江西道赈恤饥民有惠政入为御史台都事八年迁集贤待制进翰林直学士奉诏与辽阳行省平章政事别速合彻里帖木儿往镇高丽十一年召为河东廉访副使至大二年仁宗至五台山贯进见仁宗因问廉访使灭里吉歹何以有善政左右对曰皆副使郭贯之教也因赐贯玛瑙数珠金织文币入为吏部考功郎遂拜治书侍御史四年除礼部尚书帝亲书其官阶曰嘉议大夫以授有司皇庆元年擢淮西廉访使寻留不遣改侍御史俄迁翰林侍讲学士明年出为淮西廉访使建言宜置常平仓考校各路农事延佑二年召拜中书参知政事明年升左丞加集贤大学士五年除太子詹事贯言皇太子受金宝已三年宜行册礼又辅导之官早宜选置从之六年加太子宾客谒告还家至治元年复起为集贤大学士寻致仕泰定元年迁翰林学士承旨不起至顺二年以疾卒年八十有二赠光禄大夫河南行省平章政事柱国追封蔡国公谥文宪贯博学精于篆籀当世册宝碑额多出其手云
　公辅部名臣列传六十二
　　元四
　　赵世延
按元史本传世延字子敬其先雍古族人居云中北边曾祖公为金群牧使太祖得其所牧马公死之祖按竺迩幼孤鞠于外大父朮要甲为赵家因氏为赵骁勇善骑射从太祖征伐有功为蒙古汉军征行大元帅镇蜀因家成都父黑梓以门功袭父元帅职兼文州吐蕃万户达鲁花赤世延天资秀发喜读书究心儒者体用之学弱冠世祖召见俾入枢密院御史台肄习官政至元二十一年授承事郎云南诸路提刑按察司判官时年二十有四乌蒙蛮酋叛世延会省臣以军讨之蛮兵大溃即请降二十六年擢监察御史与同列五人劾丞相桑哥不法中丞赵国辅桑哥党也抑不以闻更以告桑哥于是五人者悉为其所挤世延幸免奉旨按平阳郡监也先忽都赃巨万鞫左司郎中董仲威杀人狱皆明允二十九年转奉议大夫出佥江南湖北道肃政廉访司事敦儒学立义仓撤淫祠修澧阳县坏堤严常澧掠卖良民之禁部内晏然元贞元年除江南行御史台都事丁内艰不赴大德元年复除前官三年移中台都事俄改中书左司都事台臣奏仍为都事中台六年由山东肃政廉访副使改江南行台治书侍御史十年除安西路总管安西故京兆省台所治号称会府前政壅滞者三千牍世延既至不三月剖决殆尽陕民饥省台议请于朝赈之世延曰救荒如救火愿先发廪以赈朝廷设不允世延当倾家财若身以偿省台从之所活者众至大元年除绍兴路总管改四川肃政廉访使蒙古军士科差繁重而军士就戍往来者多害人且军官或抑良为奴世延皆除其弊而正其罪又修都江堰民尤便之四年升中奉大夫陕西行台侍御史先是八百媳妇为边患右丞刘深往讨之兵败而还坐罪弃市及是右丞阿忽台当继行世延言蛮夷事在羁縻而重烦天讨致军旅亡失诛戮省臣藉使尽得其地何补于国今穷兵黩武实伤圣治朝廷第当选重臣知治体者付以边寄兵宜止勿用事闻枢密院臣以为用兵国家大事不宜以一人之言为兴辍世延闻之章再上事卒罢皇庆二年拜江浙行省参知政事寻召还拜侍御史延佑元年省臣奏比奉诏汉人参政用儒者赵世延其人也帝曰世延诚可用然雍古氏非汉人其署宜居右遂拜中书参知政事居中书二十月迁御史中丞有旨省臣自平章以下率送之官其礼前所无有由是为权臣所忌乃用皇太后旨出世延为云南行省右丞陛辞帝特命仍还御史台为中丞三年世延劾奏权臣太师右丞相帖木迭儿罪恶十有三诏夺其官职寻升翰林学士承旨兼御史中丞世延固辞乃解中丞五年进光禄大夫昭文馆学士守大都留守乞补外拜四川行省平章政事世延议即重庆路立屯田物色江津巴县闲田七百八十三顷摘军千二百人垦之岁得粟万一千七百石明年仁宗崩帖木迭儿复居相位锐意报复属其党何志道诱世延从弟胥益儿哈呼诬告世延罪逮世延置对至夔路遇赦世延以疾抵荆门留就医帖木迭儿遣使督追至京师俾其党&#炼使成狱会有旨事经赦原勿复问帖木迭儿更以他事白帝系之刑曹逼令自裁世延不为动居囚再岁胥益儿哈呼自以所诉涉诬欺亡去中书左丞相拜住屡言世延亡辜得旨出狱就舍以养疾先是帝猎北凉亭顾谓侍臣曰赵世延先帝所尊礼而帖木迭儿妄入其罪数请诛之此殆报私怨耳朕岂能从之侍臣皆叩头称万岁帖木迭儿在上京闻世延出狱索省牍视之怒曰此左丞相罔上所为也事闻帝语之曰此朕意耳未几帖木迭儿死事乃释世延出居于金陵泰定元年召还朝除集贤大学士明年出为江南行台御史中丞四年入朝复为御史中丞又迁中书右丞明年有旨赵世延顷为权奸所诬中书宜遍移天下昭雪其非辜仍加翰林学士承旨光禄大夫经筵开兼知经筵事选拣劝讲者皆一时名流又加同知枢密院事泰定帝崩燕铁木儿与宗王大臣议武宗二子周王怀王于法当立周王远在朔漠而怀王久居民间备尝艰险民必归之天位不可久虚不如先迎怀王以从民望八月即定策迎之于江陵怀王即位是为文宗当是时世延赞画之功为多文宗即位世延仍以御史中丞兼翰林学士承旨以疾乞归田里诏不允天历二年正月复除江南行台御史中丞行次济州三月改集贤大学士六月又加奎章阁大学士八月拜中书平章政事冬世延至京固辞不允诏以世延年高多疾许乘小车入内至顺元年诏世延与虞集等纂修皇朝经世大典世延屡奏臣衰老乞解中书政务专意纂修帝曰老臣如卿者无几求退之言后勿复陈四月仍加翰林学士承旨封鲁国公秋以疾移文中书致其事明日即行养疾于金陵之茅山诏征还朝不能行二年改封凉国公元统二年诏赐世延钱凡四万缗至元改元仍除奎章阁大学士翰林学士承旨中书平章政事鲁国公明年五月至成都十一月卒享年七十有七至正二年赠世延执法佐运翊亮功臣太保金紫光禄大夫上柱国追封鲁国公谥文忠世延历事凡九朝历省台五十余年负经济之资而将之以忠义守之以清介饰之以文学凡军国利病生民休戚知无不言而于儒者名教尤拳拳焉为文章波澜浩瀚一根于理尝较定律令汇次风宪宏纲行于世　　伯荅沙
按元史忙哥撤儿传忙哥撤儿孙伯荅沙幼入宿卫为宝儿赤历事成宗武宗由光禄少卿擢同知宣徽院事升银青光禄大夫宣徽院使遥授左丞相武宗崩护梓宫葬于北守山陵三年乃还仁宗即位眷顾益厚延佑二年拜中书右丞相时承平日久朝廷清明君臣端拱庙堂之上而百姓乂安于下一时号称极治仁宗崩帖木迭儿执政改授集贤大学士仍开府仪同三司录军国重事未几以大宗正札鲁忽赤出镇北方亦以清静为治边民按堵泰定间还朝加太保及倒剌沙构兵上都兵溃伯荅沙奉玺绂来上文宗嘉之拜太傅仍为札鲁忽赤至顺三年薨伯荅沙为人清慎宽厚号称长者其殁也贫无以为敛人皆叹其廉诏赠推忠佐理正德秉义功臣开府仪同三司太师上柱国追封威平王三子长马马的斤次泼皮次八郎八郎&#而孤其母乞咬契氏二十而寡守节不他适八郎后为大宗正府札鲁忽赤能继其先有成立者母氏之教也　　萧拜住
按元史本传拜住契丹石氏哈剌帖木儿之子也尝从成宗北征特授檀州知州入为礼部郎中擢同知大都路总管府事出知中山府以忧去官属仁宗过中山有同官者谮于近侍曰知州去官实惮迎候烦劳耳帝颔之适行田野间见老妪问之曰府中官孰贤妪对曰有萧知府余不知也复过神祠有数老人焚香罗拜遣问之曰汝辈何所祷合辞对曰萧知府奔丧还欲速其来是以祷也帝意遂释武宗即位起复为中书左司郎中出为河间路总管召为右卫率使迁户部尚书遂拜御史中丞皇庆元年迁陕西行中书省右丞延佑三年进中书平章政事除典瑞院使超授银青荣禄大夫崇祥院使英宗即位之十有九日右丞相铁木迭儿怨拜住在省中牵制其所为又发其奸赃专制等事遂请依皇太后旨并前御史中丞杨朵儿只皆杀之帝曰人命至重刑杀非轻不宜仓卒二人罪状未明当白太后使详谳之若果无冤诛之未晚竟杀之并籍其家语见杨朵儿只及铁木迭儿传泰定间赠守正佐治功臣太保仪同三司柱国追封蓟国公谥忠愍拜住之死有吴仲者潜守其尸三日不去竟收葬之　　察罕
