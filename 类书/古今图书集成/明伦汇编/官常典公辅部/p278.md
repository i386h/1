<!-- { "loadSidebar": true } -->
按明外史本传士奇名寓以字行泰和人早孤母陈改适罗氏携士奇往已复宗贫甚力学授徒自给多游湖湘间馆于江夏最久建文初集诸儒修太祖实录士奇已用荐征教授当行王叔英复以史才荐遂入翰林与编纂事寻命吏部考第史馆诸儒尚书张紞得士奇策曰此非经生言也奏第一授吴王府审理副仍供职翰林成祖即位改编修已简入内阁典机务士奇善应对举止恭慎筹天下事辄微中帝甚嘉之数月进侍讲永乐二年选东宫官以士奇为左中允进左谕德士奇奉职甚谨私居不言公事虽至亲厚不得闻论事帝前不为亢言激论视帝所向因而成之又善掩覆人过广东布政徐奇载岭南土物馈廷臣或得其目以进帝阅无士奇名召问对曰方奇赴广群臣皆作诗赠行臣病弗能往以故独不及今受否未可知且物微当无他意帝遽命毁其目帝北巡士奇留辅太子从容规劝太子待之甚恭太子喜文辞赞善王汝玉以诗法进士奇曰殿下听治暇当留意六经否则两汉诏令可观雕虫小技不足效也太子称善初帝起兵时汉王数力战有功帝许以事成立为太子既而不得立不能无望而帝又怜赵王少宠异之由是两王合而间太子帝颇心动九年还南京召士奇问监国状士奇以孝敬对且曰殿下天资高即有过必知知必改存心爱人决不负陛下托帝悦十一年正旦日食礼部尚书吕震请勿罢朝贺士奇不可引宋仁宗事以讽帝免贺及宴明年帝北征士奇仍留辅太子汉王谮太子益急帝颇信之会太子所使迎帝者缓且奏书失辞遂下侍读黄淮狱士奇后至帝宥之召讯太子事士奇顿首言太子孝敬如初凡所稽迟皆臣等罪帝意解行在诸臣交章劾士奇不当独宥系锦衣卫寻释之十四年帝还南京微闻汉王谋夺嫡及诸不轨状以问蹇义义不对乃问士奇士奇亦不敢言帝诘之对曰臣与义俱侍东宫外人无敢为臣言臣故不知然汉王两遣就藩皆不肯行又知陛下将徙都辄请留守南京意叵测惟陛下善处全父子恩帝默然起还宫居数日帝已尽得汉王事削两护卫处之乐安寻进士奇翰林学士兼故官留辅如故十九年改左春坊大学士仍兼学士明年复坐辅导有阙再系锦衣狱旬日而释又明年帝崩于军讣至太子与士奇谋命太孙出居庸关至开平迎丧与之东宫故章而遣之谓士奇曰卿与蹇义劳苦吾自知之今且重用士奇曰大行见背陛下宜收人心恩当先扈从征行之臣臣两人不应先及已而梓宫至太子发丧即位立擢士奇礼部侍郎兼华盖殿大学士帝御便殿蹇义夏原吉奏事未退士奇至帝望见谓二人曰新华盖学士必有谠言共听之士奇言恩诏甫下二日惜薪司传诏赋枣八十万斤民何以堪帝喜立命减其半易月制满吕震请即吉士奇不可震厉声叱之蹇义兼取二说进明日帝素冠麻衣绖而视朝廷臣惟士奇及英公辅服如之朝罢帝谓左右曰梓宫在殡易服岂臣子忍言士奇执是也寻进少保与同官杨荣金幼孜并赐银章得密封言事文如蹇夏二尚书大理卿虞谦言事过激帝怒降谦一官士奇言谦不当降帝立复之寻进少傅密疏言事帝悦玺书奖劳赐钞币自粲时藩司守令皆朝京师尚书李庆言于帝发军伍余马给有司岁课其驹士奇持不可庆恚不听士奇独奏曰朝廷选贤授官乃使牧马是贵畜而贱士也何以示天下后世且贤者谁肯复仕乎帝许中旨罢之已而寂然士奇言之又不报有顷按察使陈智又上章言畜马非是帝乃御思善门召士奇谓曰朕向者非真忘之闻李庆吕震皆不喜卿朕念卿孤立恐为所伤不欲因卿言罢耳因出智章使草&#行之士奇顿首曰陛下知臣臣不孤矣帝曰今事有不便密与朕言李庆辈不识大体不足语也已群臣习朝正仪诏勿用乐吕震建议仍用之士奇与黄淮疏止未报乃复奏待庭中至夜漏十刻报可越日帝召语曰震每事误朕非卿等言悔无及明年命兼兵部尚书并食三禄士奇辞不允乃辞尚书禄于是黄淮亦辞尚书禄帝监国时憾御史舒仲成至是欲治其罪士奇曰若治仲成则诏书不信前得罪者皆惧矣汉景待卫绾事足法也帝即罢弗治而劳士奇厚赐之寻与田二顷士奇又辞且曰臣起寒微受恩尝恐不胜幸延残喘得更事陛下二三年获全首领归故里为赐多矣帝曰朕在卿无忧乃勿予田寻修太宗实录士奇与黄淮杨荣金幼孜杨溥并为总裁官赐士奇图印曰贞一并以玺书褒之人有上书颂太平者帝召诸大臣示之皆以为然士奇独曰未也陆下虽泽被天下然流徙尚未归疮痍尚未复耕凿之民尚未给必加数年休息庶几人各得其所帝笑曰此朕意也朕待卿等以至诚望匡弼惟士奇尝有论说余无一言岂果朝政无阙臣民皆安乎诸臣惭谢亡何帝崩士奇等入受遗诏辅太子宣宗即位修仁宗实录士奇等仍为总裁宣德元年汉王反帝亲征破擒之师还次单桥侍郎陈山迎谒因请乘胜袭彰德执赵王荣力赞决义原吉亦以为然荣遂以帝意令士奇草&#数赵王罪士奇曰事当有实天地鬼神可欺乎吾不能为辞也荣厉声曰汝欲挠大计邪今逆党言实与赵谋何患无辞士奇曰太宗皇帝惟三子今上惟两叔父有罪者不可赦其无罪者厚待之疑则严防之使无虞而已何遽加兵伤皇祖在天意乎时惟杨溥与士奇合请皆入以死诤荣已先入二人继之阍者不纳寻召义原吉入以士奇言白帝帝意不怿而移兵事亦罢自是道中有顾问士奇溥皆不及比至京师帝始思士奇言谓曰今议者喋喋多言赵王事奈何士奇曰赵最亲陛下当保全之毋惑群言帝曰吾欲封群臣章示王令自处何如士奇曰善更得一玺书幸甚于是发使奉书至赵赵王得书大喜泣曰吾生矣即上表谢且献护卫言者顿息帝待赵王日益亲而薄陈山谓士奇曰赵王所以全卿力也赐白金文绮楮币时交址数叛再发大军征讨皆败没交址黎利遣人伪请立陈氏后帝亦厌兵欲许之英公辅以下皆言此贼狡不可听当益发兵诛之与之无名徒示弱天下帝召士奇荣谋力言许黎利便且以汉弃珠&#专恤关东为法帝意遂决夏原吉初言不当弃继亦言弃之便于是尽以十七府地黎利乃罢兵岁省军兴巨万而中国兵威亦小诎诸远夷朝贡多不至者帝以四方屡水旱召士奇议首免灾伤租税及畜产亏额者士奇因请并蠲逋负薪刍钱减官田额罢征求平冤狱汰工役以广德意皆从之诏下民大悦当是时帝方励精图治而士奇等亦同心夹辅海内号为治平帝乃仿古君臣豫游事每岁首许百官旬休选胜宴乐帝亦时游西苑万岁山诸学士皆从问民间疾苦甚悉赋诗赓倡一日帝奉皇太后谒陵召士奇荣幼孜溥及蹇义于行殿传太后命慰劳之已又语士奇曰太后为朕言先帝在青宫惟卿不惮蠲忤先帝能从以不败事又诲朕当受直言士奇对曰此皇太后盛德之言愿陛下念之帝尝微行夜幸士奇宅士奇仓皇出迎顿首曰陛下奈何以社稷宗庙之身自轻帝曰朕思卿一言故来耳居数日使太监范弘问士奇微行何为不可对曰陛下尊居九重幽隐岂能&#洽万一有冤夫怨卒窥间窃发诚不可不虑又数日果获二盗有异谋帝召士奇告之故且曰今而后知卿之爱朕也帝谓士奇曰恤民诏下已再期今更有可恤者乎士奇曰陛下前减官田租户部征如故帝咈然曰今必首行之废格者论法士奇乃复请抚逃民减课税察贪吏举文学武勇士令极刑家子孙皆得进用京官三品以上及二司官各举所知备方面郡守之选报绩黜陟举者与焉帝皆报可由是所举周忱于谦况锺之属居官至一二十年吏称其职百姓便安而士之侥幸速化者亦多奔走辇下请托盛行久乃罢之凡士奇等所敷奏帝未尝不虚心纳听然帝英明有所不可士奇等亦不敢强谏中涓承宠&#使旁午侈宴游索玩好无虚岁月甚者胡后以无罪黜其后帝甚悔之而士奇等不能力诤也帝初即位内阁臣七人陈山张瑛以东宫旧恩入不称出为他官黄淮以老致仕已而金幼孜卒阁中惟士奇荣溥三人在荣疏闿果毅遇事敢为数从成祖北征典戎旅能知边将贤否扼塞险易远近敌情顺逆然颇通馈遗边将岁时致良马畜产甚饶帝颇知之问士奇士奇力言荣无他晓畅边务臣等不及不宜以小眚介意帝笑曰荣尝短卿及原吉卿乃为之地耶士奇曰愿陛下以曲容臣者容荣帝意乃解其后语稍稍闻荣以此愧士奇相得甚欢帝亦益亲厚之所赐珍果牢醴金绮衣币书器无算宣德十年帝崩皇太子方九龄内廷颇有异议士奇荣与英公辅入临退请见太子于文华殿顿首呼万岁群臣皆贺浮言乃止英宗即位幼冲军国大政辄关白太皇太后太后推心任士奇等三人有事遣中使诣阁谘议然后裁决三人者亦自信侃侃行意首请练士卒严边防设南京参赞机务大臣分遣文武镇抚江西湖广河南山东罢侦事校尉设屯田减漕运开经筵择儒臣讲学太后甚喜又以次蠲租慎狱严核百司以故正统之初朝政清明中外臣民翕然皆称三杨以居第目士奇曰西杨荣曰东杨而溥尝自书郡望曰南郡因目为南杨三年士奇进少师四年归省墓未几还是时中官王振颇机警能得帝欢思揽外廷事畏太后不敢肆靖江王佐敬私馈荣金荣先省墓归不之知而振欲借倾荣士奇力解之得已振自此捃摭大臣短势渐炽比荣卒士奇溥益孤其明年遂大兴师讨麓川蛮幸而胜之帑藏耗费而士马物故亦数万振乃自以为功其明年太皇太后崩振益轻二人不复咨白大作威福黜陟百官小有抵牾辄执而鞭系之廷臣人人惴恐而士奇溥依违其间无所救正士奇既耄子稷傲很尝陵长吏至侵暴杀人或告士奇稷乃讦告者私事诳士奇士奇辄信稷稷恶日甚士奇不得闻于是言官交章劾稷朝议以士奇故不即加法而封其状示士奇已复有发稷横虐数十事下之理士奇已老疾在告天子恐伤其意降诏慰勉士奇感泣忧不能起九年遂卒年八十赠太师谥文贞有司乃论杀稷乡人豫为祭文数其恶天下传诵士奇能推毂寒士见一诗一文善辄荐达之有初未识面者次子导字叔简少豪放后折节向学博涉经史能诗赋谈论娓娓一时大臣子能文者称导以荫补尚宝丞成化中迁为卿久之上言尚宝司官才可用者宜以例推举报可竟不举导不能平乞改南京秩满进太常少卿仍掌司事卒　　杨荣
