<!-- { "loadSidebar": true } -->
按金史本传挚初名师尹避讳改今名字莘卿东阿人明昌二年进士入官慷慨有为承安间积迁山东路盐使司判官泰和元年以课增四分特命迁官二阶八年七月追官一阶降授长武县令初挚为户部主事与王说规措西北路军储以代张炜挚上章论本路财用不实至是降除焉贞佑初大兵围燕都时挚为中都曲使请出幕军已而婴城有功擢为右补阙二年正月诏挚与少府监丞李迥秀分诣西山招抚宣宗南渡转劝农副使提控紫荆等关俄迁行六部侍郎三年四月同签枢密院阿勒根讹论等以谓今车驾驻南京河南兵不可易动且兵不在多以将为本侯挚有过人之才傥假以便宜之权使募兵转粮事无不克可升为尚书以总制永锡庆寿两军于是以挚为太常卿行尚书六部事往来应给之挚遂上章言九事其一曰省部所以总天下之纪纲今随路宣差便宜从事往往不遵条格辄札付六部及三品以下官其于纪纲岂不紊乱宜革其弊其二曰近置四帅府所统兵校不为不众然而弗克取胜者盖一处受敌余徒傍观未尝发一卒以为援稍见小却则弃戈遁去此师老将怯故也将将之道惟陛下察之其三曰率兵御寇督民运粮各有所职本不可以兼行而帅府每令杂进累遇寇至军未战而丁夫已遁行伍错乱败之由也夫前阵虽胜而后必更者恐为敌所料耳况不胜哉用兵尚变本无定形今乃因循不改覆辙臣虽素不知兵妄谓率由此失其四曰雄保安肃诸郡据白沟易水西山之固今多阙员又所任者皆柔懦不武宜亟选勇猛才干者分典之其五曰漳水自卫至海宜沿流设备以固山东使力穑之民安服田亩其六曰近都州县官吏往往逋逃盖以往来敌中失身者多兼转输频并民力困敝应给不前复遭责罚秩满乃与他处一体计资考实负其人乞诏有司优定等级以别异之其七曰兵威不振罪在将帅轻敌妄举如近日李英为帅临阵之际酒犹未醒是以取败臣谓英既无功其滥注官爵并宜削夺其八曰大河之北民失稼穑官无俸给上下不安皆欲逃窜加以溃散军卒还相剽掠以致平民愈不聊生宜优加矜恤亟招抚之其九曰从来掌兵者多用世袭之官此属自幼骄惰不任劳苦且心胆懦怯何足倚办宜选骁勇过人众所推服者不考其素用之上略施行焉时元帅蒲察七斤以通州叛累遣谍者间挚挚恐为所陷上章自辩诏谕之曰卿朕素知岂容间耶其一意于职无以猜嫌自沮也八月权参知政事俄拜参知政事行尚书省于河北先是挚言河北东西两路最为要地而真定守帅胡论出辄弃城南奔州县危惧今防秋在迩甚为可忧臣愿募兵与旧部西山忠义军往安抚之制可故有是命十一月入见壬申遣祭河神于宜村十二月复行省于河北四年正月进拜尚书右丞尝上言宜开沁水以便馈运至是诏有司开之是时河北大饥挚上言曰今河朔饥甚人至相食观沧等州斗米银十余两殍殣相属伏见沿河上下许贩粟北渡然每石官籴其八彼商人非有济物之心也所以涉河往来者特利其厚息而已利既无有谁复为之是虽有济物之名而实无所渡之物其与不渡何异昔春秋列国各列疆界然晋饥则秦输之粟及秦饥晋闭之籴千古讥之况今天下一家河朔之民皆陛下赤子而遭罹兵革尤为可哀其忍坐视其死而不救欤人心惟危臣恐弄兵之徒得以借口而起也愿止其籴纵民输贩为便诏尚书省行之时红袄贼数万人入临沂费县之境官军败之生擒伪宣徽使李寿甫讯之则云其众皆杨安儿刘三祖散亡之余今复聚及六万贼首郝定者兖州泗水人署置百官僭称大汉皇帝已攻泰安滕兖单诸州及莱芜新泰等十余县又破邳州碙子堌得船数百艘近遣人北构南连皆成约行将跨河为乱挚以其言闻于上且曰今邳滕之路不通恐实有此谋遂诏挚行省事于东平权本路兵马都总管以招诱之若不从即率兵捕讨兴定元年四月济南泰安滕兖等州土贼并起肆行剽掠挚遣提控遥授棣州防御使完颜霆率兵讨之前后斩首千余招降伪元帅石花五夏全余党壮士二万人老幼五万口是年冬升资德大夫兼三司使二年二月挚上言山东河北数罹兵乱遗民嗷嗷实可哀恤近朝廷遣官分往抚辑其惠大矣然臣忝预执政敢请继行以宣布国家德信使疲瘵者得以少苏是亦图报之一也宰臣难之无何诏遣挚行省于河北兼行三司安抚事既行又上言曰臣近历黄陵冈南岸多有贫乏老幼自陈本河北农民因敌惊扰故南迁以避今欲复归本土及春耕种而河禁邀阻臣谓河禁本以防闲自北来者耳此乃由南而往安所容奸乞令有司验实放渡诏付尚书省宰臣奏宜令枢府讲究上曰民饥且死而尚为次第何耶其令速放之四月招抚副使黄掴阿鲁答破李全于密州初贼首李全据密州及胶西高密诸县挚督兵讨之会高密贼陈全等四人默白招抚副使黄掴阿鲁答愿为内应阿鲁答乃遣提控朱琛率兵五百赴之时李全暨其党于忙儿者皆在城中闻官军且西来全潜逸去忙儿不知所为阿鲁答驰抵城下鼓噪逼之贼守陴者八百人皆下乞降余贼四千出走进军邀击之斩首千级俘百余人所获军实甚众遂复其城是夜琛又用陈全计拔高密焉六月上遣谕挚曰卿勤劳王家不避患难身居相职而往来山堌水寨之间保庇农民收获二麦忠恪之意朕所具知虽然大臣也防秋之际亦须择安地而处不可堕其计中挚对曰臣蒙大恩死莫能报然承圣训敢不奉行拟驻兵于长清县之灵岩寺有屋三百余间且接连泰安之天胜寨介于东平益都之间万一兵来足相应援上恐分其兵粮乃诏权移邳州行省九月挚上言东平以东累经残毁至于邳海尤甚海之民户会不满百而屯军五千邳户仅及八百军以万计夫古之取兵以八家为率一家充军七家给之犹有伤生废业疲于道路之难今兵多而民不足使萧何刘晏复生亦无所施其术况于臣者何能为哉伏见邳海之间贫民失业者甚众日食野菜无所依倚恐因而啸聚以益敌挚乞募选为兵自十月给粮使充戍役至二月罢之人授地三十亩贷之种粒而验所收获量数取之逮秋复隶兵伍且战且耕公私俱利亦望被俘之民易于招集也诏施行之是时枢密院以海州军实不足艰于转输奏乞迁于内地诏问挚挚奏曰海州连山阻海与沂莒邳密皆边隅冲要之地比年以来为贼渊薮者宋人资给之故若弃南他徙则直抵东平无非敌境地大气增后难图矣臣未见其可且朝廷所以欲迁者止虑粮储不给耳臣请尽力规画劝喻农民趋时耕种且令煮盐易粮或置场宿迁以通商旅可不劳民力而办仍择沐阳之地可以为营屯者分兵护逻虽不迁无患也上是其言乃止十月先是邳州副提控王汝霖以州廪将乏扇其军为乱山东东路转运副使兼同知沂州防御使程戬惧祸及遂与同谋因结宋兵以为外应挚闻即遣兵捕之讯竟具伏汝霖及戬并其党弹压崔荣副统韩松万户戚谊等皆就诛至是以闻三年七月设汴京东西南三路行三司诏挚居中总其事焉十月以里城毕工迁官一阶四年七月迁荣禄大夫致仕大兴元年正月起复为大司农四月归大司农印复致仕八月复起为平章政事封萧国公行京东路尚书省事以军三千护送就舟张家渡行至封丘敌兵觉不能进诸将卒谋倒戈南奔留数骑卫挚挚知其谋遂下马坐语诸将曰敌兵环视进退在我汝曹不思持重吾宁死于汝曹之手不忍为乱兵所蹂以辱君父之命诸将诺而止得全师以还闻者壮之十一月复致仕居汴中有园亭蔡水滨日与耆旧燕饮及崔立以汴城降为大兵所杀挚为人威严御兵人莫敢犯在朝遇事敢言又喜荐士如张文举雷渊麻九畴辈皆由挚进用南渡后宰执中人望尤重　　张行信
