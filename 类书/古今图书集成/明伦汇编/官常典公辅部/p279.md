<!-- { "loadSidebar": true } -->
按明外史本传荣字勉仁建安人初名子荣建文二年进士授编修燕王初入京荣迎谒马首曰殿下先谒陵乎先即位乎王怃然曰先谒陵自是遂受知既即位简入内阁为更名荣同直七人荣最少最警敏一日晚宁夏报被围召七人皆已出独荣在帝示以奏曰今发何地兵荣曰不必发也臣尝使至彼城坚人习战奏上已十余日围解矣夜半奏围解上谓荣曰何料之审也帝尝御左顺门出江西抚贼奏示荣曰都督韩观宜劳荣曰计发奏时观未至不得论功帝益重之寻进修撰帝或与诸大臣谋未决至发怒荣至辄为霁威事亦随决进侍讲修列女传成赐袭衣钞币已进右谕德仍兼侍讲与在直诸臣同赐象笏朝衣及二品服召评议诸司事宜称旨复赐衣币有寒疾命医守之赐药饵五年命往甘肃经画军务所过览山川形势察军民阅城堡还奏武英殿帝大悦值盛暑亲剖瓜啖荣且赐牢醴寻进右庶子侍讲如故明年以父丧给传归既葬起复视事明年母丧乞归帝以北行期迫不许发京师与胡广金幼孜从甘肃守将何福言脱脱不花等部众请降需命于亦集乃以荣尝往甘肃得要领遣持节封福宁远侯因至宁夏与宁阳侯陈懋规画边务还陈便宜十事帝嘉纳之赐衣币明年从出塞赐衣衾鞍马道中给大官馔度野狐岭召荣及广指示山川聚落语良久奉制马上赋诗荣诗有寇自相残语已而谍言本雅失里与其下阿鲁台相攻皆窜走帝谓荣曰卿诗验矣复赐之牢醴已发凌霄&#与幼孜等陷山谷中帝令军中四出求得之喜动颜色知幼孜赖荣易马得还益多荣次胪胊河亲选勇士三百人为卫不以隶诸将而令荣领之班师军乏食荣请尽以供御之余给军而令军中有余者得相贷入塞官为倍偿军赖以济至开平使荣赍&#南报太子复返迎帝俱归京师帝与太子并厚赐之明年乞奔丧赐金币中官护行还询闽中民情及岁丰歉荣具以对给大官酒馔复其家已侍诸皇孙读书文华殿讲授有程度皇太子称之十年甘肃守臣宋琥言叛寇老的罕逃赤斤蒙古且为边患乃复使荣至陕西会丰城侯李彬议进兵方略荣以隆冬非用兵时且有罪不过数人归奏兵未可出状帝从其言叛者亦降明年复与广幼孜从北巡明年征瓦剌太孙侍行帝命荣以间陈说经史兼领尚宝事凡宣诏出令及旗志符验必得荣奏乃发帝常晚坐行幄召荣计兵食荣对曰择将屯田训练有方耕耨有时即兵食足矣比还北京命修五经四书性理大全书成宴劳之留北京二年进翰林学士仍兼庶子从还京师明年复从北巡十六年太祖实录成宴劳如初会胡广卒荣遂掌院事益见亲任诸大臣多忌荣欲&#之共举为祭酒帝曰吾固知其可第求代荣者诸大臣乃不敢言寻修天下郡邑志命荣总之荣知帝意向已悉发府部院寺诸曹积弊以闻帝曰尔言固当独不畏诸臣忌乎荣退密令御史邓真入奏帝因下诏切责诸大臣诸大臣皆免冠顿首请罪十八年进文渊阁大学士兼学士如故明年定都北京会三殿灾将及秘阁荣麾卫士使出图籍制诰舁东华门外帝召荣褒赐之荣因与幼孜陈便宜十事报可荣论事激发不能容人过然群臣或触帝怒致不测辄从旁宽譬之侍读李时勉尚书夏原吉皆以荣言得无死都御史刘观以荣言得无戍边荣善探人主意谈言微中以故其说得行尝谓人曰事君有体进谏有方为人臣以伉直贾祸吾不为也明年复从出塞军事大小令参决予优渥师还宴将士荣与幼孜皆受上赏已复下诏西征有言调建文时江西所集民兵帝问荣荣曰陛下许民复业且二十年一旦复征之非示天下信从之明年从征西驻万全军务悉委荣昼夜见无时帝时称杨学士不名也也先土干款塞群臣议莫定荣独请往受降而归师旋明年复北征当是时帝凡五出塞荣幼孜辄从周旋险阻未尝顷刻离大军抵答兰河敌远遁师亦敝帝问群臣当复前否群臣唯唯荣与幼孜独请班师帝许之时浙江守臣言浙丽水与闽政和山贼炽请发兵荣曰愚民苦有司不得已相聚兵出将益聚不可解遣一介往抚可不烦兵如其言盗果息帝御帐殿从容语荣幼孜曰东宫监国久明习政务今归当付以国事朕将老焉二人顿首还次榆木川帝崩中官马云等莫知所措密召荣幼孜入御幄议丧事二人议六师在外去京师尚远秘不发丧以礼敛载龙舆所至朝夕进膳如常仪益严军令人莫测或请因他事为&#遣人驰报太子二人曰谁敢尔先帝在则称&#宾天而称&#诈也罪不小众曰然乃命中官具大行崩月日及遗命传位意启太子荣遂与少监海寿先驰报太子复陈军中所宜行者太子颔之明日议赦诏荣首条民间不便二十余事并纳之即位赐荣金币杂物加等进太常卿余官如故寻进太子少傅谨身殿大学士既而有言荣当大行时所行丧礼及处分军事状帝玺书褒劳赐白金钞币白粲进工部尚书食三禄仁宗崩宣宗即位汉王反皇太后召荣等定计荣请亲征太后帝俱有难色荣曰彼谓陛下新立必不自行故敢尔出不意以天威临之事无不济臣请先驱太后壮之劝帝从其计荣即昼夜疾驰至乐安即合围督军中筑土山山成而车驾至众呼万岁声震城中汉王惧开门出降师还以决策功受上赏赐银章五褒予甚至宣德三年帝北征出喜&#口荣与杨溥皆从大获而还荣献诗十章又明年两朝实录成宴劳有加寻进少傅食三禄如故辞大学士禄九年复从北巡给名马光禄寺日供酒馔至洗马林而还英宗即位委寄如旧赐予相属五年乞归展墓帝使中涓辅行还至武林驿而卒年七十赠太师谥文敏授世都指挥使荣历事四朝谋而能断中官持文书至阁必问东杨在否不在即去尝会廷臣录囚片言立决众皆叹服尤喜宾客善交际虽贵盛无&#岸士多归心焉或谓荣处国家大事随机应变不愧唐姚崇而不拘小节亦颇类之家富曾孙晔为建安指挥以赀败　　胡俨
按明外史本传俨字若思南昌人博学于天文地理律历医卜无不究举洪武二十年乡试授华亭县教谕能以师道自任母忧服除改长垣乞便地就养复改余干因着为令许人乞便地自俨始建文元年荐授桐城知县凿桐陂水溉田为民利虎伤人俨斋沐告于神虎遁去桐人祀之朱邑祠四年副都御史练安荐于朝曰俨学足达天人智足资帷幄比召至燕师已渡江成祖即位曰俨知天文其令钦天监试既试奏俨实通象纬气候之学寻又以解缙荐授翰林院检讨与缙等俱直文渊阁迁侍讲进左春坊左庶子兼侍讲父忧起复俨在阁承顾问应对从容尝不欲先人然为人少&#虽委曲终不俯仰取容悦同列因言俨学行宜为师表乃解机务拜国子监祭酒时用法严峻国子生或托事告归辄坐戍边俨至即奏除之俨在国学凡朝廷著作多命俨修高皇帝实录永乐大典皆为总裁官帝幸北京以给事中胡署监事召俨赴行在八年帝北征命以祭酒兼侍讲掌翰林院事辅皇太孙留守北京十九年改北京国子监祭酒当是时海内混一垂五十年民物滋殖嘉祥毕至帝方内兴礼乐外怀要荒公卿大夫文学之士彬彬以润色鸿业为事俨馆阁宿儒为时冠冕以身率教动有师法居国学者二十余年洪熙改元以疾乞休帝赐&#奖劳进太子宾客仍兼祭酒致仕免子孙徭役宣宗即位以礼部侍郎召辞归先后家居亦二十年正统八年卒年八十三　　金幼孜
按明外史本传幼孜名善以字行新淦人建文二年进士授户科给事中成祖即位改翰林院检讨与解缙等同直文渊阁迁侍讲时翰林坊局臣讲书东宫皆先具经义阁臣阅正呈帝览乃进讲解缙书杨士奇易胡广诗幼孜春秋因进春秋要旨三卷五年迁右春坊右谕德兼侍讲七年从幸北京八年北征幼孜与广荣从驾驻清水源有出泉焉幼孜献铭荣献诗皆劳以上尊帝重幼孜文学所过山川要害辄命记之有&#旨属幼孜等据鞍起草立就使自瓦剌来帝召幼孜等傍驾行与语瓦剌事亲倚甚尝与广荣及侍郎金纯失道陷橐&#谷中暮夜帝遣使十余辈迹之不获时幼孜坠马广纯去不顾荣为结鞍行行又辄坠荣以所乘马予幼孜明日始及行在所帝尝轻骑逐利幼孜请从帝曰战非尔事也乃止自后北征皆扈从先后撰北征二录十二年迁翰林学士兼谕德十八年拜文渊阁大学士兼学士二十二年幼孜与荣从北征次开平帝谓荣幼孜曰朕梦神人语上帝好生者再是何祥也荣幼孜遽请班师帝然之即命草诏招谕诸部还军至榆木川帝崩军中戒严秘不发丧荣南讣幼孜留行在以待太孙至及仁宗即位拜户部右侍郎兼文渊阁大学士寻加太子少保兼武英殿大学士专典内制赐绳愆紏缪银章谕政有阙失密疏闻用此识洪熙改元迁礼部尚书大学士学士如故命与士奇荣会谳法司囚幼孜善律法多平反既乞还省母宣德元年母卒起复为总裁官修两朝实录明年持节宁夏册庆府两郡王妃还上封事从巡边度&#鸣山帝曰唐太宗恃其英武征辽常过此山幼孜对曰太宗寻悔是役故为建悯忠阁帝曰此山崩于元顺帝时为元亡征对曰顺帝亡国之主虽山不崩国亦必亡六年卒赠少保谥文靖幼孜临卒家人嘱请身后恩曰此君子所耻不听子昭伯宣德中进士
　公辅部名臣列传六十四
　　明二
　　杨溥
按明外史本传溥字弘济石首人与杨荣同举进士授编修永乐初侍皇太子为洗马太子尝读汉书称张释之贤溥曰释之诚贤非文帝宽仁未得行其志也采文帝事编类以献太子大悦久之溥以丧归太子命起视事十二年东宫遣使迎帝迟帝怒黄淮至系狱杨士奇及金问至帝益怒曰问何人得侍太子下法司鞫连溥逮系锦衣狱家人供食数绝而帝意不可测旦夕且死溥益奋读书不辍系十年读经史诸子数周仁宗即位释溥溥出狱哭大行伏地不能起帝亦哭擢翰林学士入阁典机务寻进太常卿仍兼学士尝密疏言事帝褒答之赐钞币已念溥繇己故久困尤怜之欲时接见明年遂建弘文阁于思善门左选诸臣有文学者侍直王进编修陈继杨敬给事中何澄日直其中命溥掌阁事亲授阁印曰朕用卿侍左右非止问学欲广知民事为治道助有所建白封识以进宣宗即位召还内阁与杨士奇等共事居四年以母丧去起复秩满迁礼部尚书学士如故英宗初立太皇太后临朝溥复入内阁首言圣帝明王莫不务学乞早开经筵预择讲官必得学识平正言行端谨老成厚重达大体者数人供其职且慎选宫中左右朝夕侍从之臣太后大喜一日太后坐便殿帝西面立后旁召士奇荣溥及英公辅尚书胡谕曰卿等老臣嗣君幼幸同心共安社稷又召溥前曰先帝念卿忠屡形愁叹不意今复得见卿溥泣太后亦泣左右皆悲怆始仁宗为太子居守时以谗故宫僚大臣多下诏狱溥及黄淮一系十年濒死者数矣仁宗每于宫中言及东宫时事惨然泣下以故太后言之太后又顾上曰此五臣三朝简任俾辅后人皇帝万机宜与五臣共计正统四年进少保武英殿大学士溥后士奇荣二十余年入阁又尝直弘文至是乃与士奇荣并六年归省墓寻还十一年进少师溥质直廉静无城府诸大臣论事争可否或至违言溥平心处之诸大臣皆服比荣与士奇相继卒越二年溥亦卒年七十五赠太师谥文定三杨既殁中外大权一归王振后三年遂挟天子北征乘舆陷没天下几失时人追思此三人者在当不及此而后起者争暴其短以为依违中旨内阁失柄酿成振祸者此三人也　　黄淮
