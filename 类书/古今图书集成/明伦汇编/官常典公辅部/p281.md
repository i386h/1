<!-- { "loadSidebar": true } -->
按明外史本传时字纯道安福人正统十三年进士第一授修撰明年郕王监国令同商辂入阁预机务时闻继母忧力辞不允乃拜命释褐逾年即秉政前此未有也寻进侍读景泰元年以兵事稍息得请终制然由此忤旨服除命供事翰林院不复与阁事易储擢左春坊大学士寰宇志成迁太常寺少卿俱兼侍读天顺元年徐有贞李贤下狱岳正许彬相继罢帝坐文华殿召见时曰汝非朕所擢状元乎时顿首明日仍命入阁兼翰林院学士阁臣自三杨后进退礼甚轻为帝所亲擢者唯时与正二人而帝方向用贤数召贤独对然贤雅重时退必咨之时引义争可否或至失色贤初小忤久之心折曰彭公真君子也慈寿皇太后上尊号诏告天下时欲推恩贤谓一年不宜再赦时曰非赦也宜行优老典朝臣父母七十与诰敕百姓八十给冠带是老吾老以及人之老也贤称善即奏行之帝爱时风度选庶吉士命贤尽用北人南人必若时者方可贤出语时俄中官牛玉宣旨时谓玉曰南士出时上者不少何可抑之玉笑而入已选十五人南六人与焉时力也门达构贤帝惑之曰去贤行专用时矣中贵以告时矍然曰李公有经济才何可去因力直之且曰李去时不得独留语闻帝意乃解帝大渐口占遗命付阁臣润色中言定后妃名分时读竟涕下中官复命曰彭时尤悲怆帝亦陨涕宪宗即位议上两宫尊号中官夏时欲独尊所生母周贵妃贤曰遗诏已定何事多言时曰李公言是也朝廷所以服天下在正纲常若不尔损圣德非小顷之中官传贵妃旨曰子为皇帝母当为太后岂有无子而称太后者宣德间有故事贤色变目时时曰今日事与宣德间不同胡后表让位退居别宫故正统初不加尊今名分固在安得为比中官曰如是何不草让表时曰先帝存未尝行今谁敢草若人臣阿意顺从是万世罪人也中官厉声怵以危语时拱手向天曰太祖太宗神灵在上孰敢有二心钱皇后无子何所规利而为之争不忍默者欲全主上圣德耳若推大孝之心则两宫并尊为宜贤亦极言之议定及将上宝册时曰两宫同称则无别钱太后宜加两字中官曰既并尊何复别为时曰加之以便称谓非有低昂也乃尊皇后为慈懿皇太后贵妃为皇太后数日中官覃包至阁曰上意固如是但迫于太后不敢自主非二公力争几&#大事时阁臣陈文嘿无语闻包言甚愧礼成进吏部右侍郎兼学士同知经筵成化改元进兵部尚书兼官如故明年秋乞归省会李贤卒手诏趋还朝英宗实录成加太子少保兼文渊阁大学士四年慈懿太后崩诏议山陵时及商辂刘定之言太后作配先帝正位中宫陛下尊为太后诏示天下先帝全夫妇之伦陛下尽母子之爱于义俱得今梓宫当合葬裕陵主当祔庙此不易之礼无可议者比闻欲别卜葬地臣等实怀疑惧窃谓皇上所以迟疑者必以今皇太后万寿后当与先帝同尊自嫌二后并配非祖宗制考之于古汉文帝尊所生母薄太后而吕后仍祔长陵宋仁宗追尊生母李宸妃而刘后仍祔太庙今若陵庙之制稍有未合则有乖前美贻讥来叶帝复犹豫时偕朝臣伏文华门泣请帝与太后皆感动始从时议彗见三台时等言外廷大政固所当先宫中根本尤为至急谚云子出多母今嫔嫱众多惟熊无兆必陛下爱有所专而专宠者已过生育之期故也望均恩爱为宗社大计时帝专宠万贵妃妃年已近四十时故云然又言大臣黜陟宜断自宸衷或集群臣佥议不可悉委臣下使大权旁落帝虽不能从而心嘉其忠都御史项忠讨满四不利朝议发京军命抚宁侯朱永将以往永故难其行多所邀请时恶其张大且度军可无行第令整军装待急报忠闻朝议驰奏已围石城帝遣中官怀恩黄赐偕兵部尚书白圭程信等赴阁议信曰事急矣师不可缓时曰贼四出攻剽锋诚不可当今入石城自保我军围甚固此困兽易禽耳信曰安知忠不退师时曰彼部分已定何故自退且今出师度何时到信曰来春时曰如此益缓不及事事成败决于冬月安能待来岁信忿出危言曰忠若败必斩一二人然后出师众危之问时何见曰观忠疏曲折知其能若闻别遣禁军将退避不敢任贼不可知矣时惟商辂然其言至冬贼果平人乃大服改吏部尚书五年得疾在告逾三月帝趋赴阁视事免朝参是冬无雪疏言光禄寺采办各城门抽分掊&#不堪而献珍珠宝石者倍估增直渔竭帑藏乞革其弊以惠小民帝优诏褒纳畿辅山东河南旱请免夏税盐钞及太仆寺赔课马京师米贵请发仓储五十万石平籴并从之时以旧臣见倚重遇事争执无所避而是时帝怠于政大臣希得见万安同在阁结中官戚畹上下壅隔时颇怀忧七年疾复作乞致仕帝慰留之不得去冬彗复见时言政本七事一崇正道毋惑佛事糜金钱二传旨专委司礼监毋令他人以防诈伪三退朝之暇延见大臣议政事四近幸赐予太多工匹冒官无纪而重囚死徙者法不蔽罪宜戒淫刑僭赏五虚怀受谏勿恶切直六戒廷臣毋依违凡政令失当直言论奏七清理牧马草地减退势要庄田皆切中时弊宁晋伯刘聚为从父太监永诚请封谥且乞祠额礼部言封谥无故事祠额惟王振有之亦非常例帝特赐额曰褒功命内阁拟封谥时等言即予永诚将来守边内臣皆援此陈乞是变祖宗法自今日始臣等不敢奉诏乃寝时每因灾变上言或留中或下所司多阻隔悒悒不得志五年以后凡七在告帝辄命医就视遣内臣赐者凡九十一年以言不见用力恳放还不许进少保逾月卒年六十赠太师谥文宪时立朝三十年孜孜奉国持正存大体公退未尝以政语子弟有所论荐不使其人知燕居无惰容服御俭约无声乐之奉非其义不取有古大臣风　　江渊按明外史本传渊字世用江津人宣德五年进士改庶吉士授编修正统十二年以侍讲与杜宁等十人同入文渊阁肄业郕王监国徐有贞倡议南迁太监金英叱出之踉跄过左掖门渊适入迎问之有贞曰以吾议南迁不合也于是渊入极陈固守之策遂见知于王超擢刑部右侍郎也先薄京师命渊参都督孙镗军事景泰元年出视紫荆倒马白羊诸关隘督修雁门关其秋遂以本官兼翰林学士入阁预机务明年上言今春土星入垣近太白昼见日食朔旦皆纪纲不振法度纵弛所致臣乞先黜罢则如臣冒滥者亦必自退帝优诏慰留又明年京师久雪渊上言汉刘向曰凡雨阴也雪又雨之阴也仲春少阳用事而寒气胁之占法谓人君刑法暴滥之象陛下恩威溥洽未尝不赦过宥罪窃恐有司奉行无状冤抑或有未伸且向者下明诏免景泰二年田租之三今复移檄追征则是朝廷自失大信于民怨气郁结良由此也帝乃令法司申冤滥诘户部违诏下尚书金濂于狱卒免税如诏东宫既易加太子少师四川巡抚李匡不职以渊言罢之母忧起复初侍讲学士倪谦遭丧渊荐谦为讲官谦遂夺哀至是御史周文言渊引谦正自为今日地既不尽孝安望尽忠帝以事既处分不问命自今群臣遭丧无滥保山东河南江北饥命同平江侯陈豫往抚渊请筑淮安月城以护常盈仓广徐州东城以护广运仓井上军民便宜数事悉议行时江北洊饥淮安粮运在涂者渊悉追还备赈漕卒乘机侵耗事闻遣御史按实渊被劾当削籍廷臣以渊守便宜不当罪帝宥之阁臣既不相协而陈循王文尤刻私渊好议论每为同官所抑意忽忽不乐会于谦以病在告诏推一人协理部事渊心欲得之循等佯推渊而密令商辂草奏示以石兵江工四字渊在旁不知也比诏下调工部尚书石璞于兵部而以渊代璞渊大失望英宗复位与陈循等俱谪戍辽东未几卒初黄之奏易储也或疑渊主之丘浚曰此易辨也广西纸与京师纸异索奏视之果广西纸其诬乃白成化初复官　　萧镃
按明外史陈循传循同邑萧镃字孟勤宣德二年进士需次于家八年帝命杨溥合选三科士拔二十八人为庶吉士镃为首授编修正统三年进侍读久之代李时勉为国子监祭酒景泰初以老疾辞监丞鲍相率监生三千人叩阙请留帝可其奏明年以本官兼翰林学士入直文渊阁进户部右侍郎兼官如故易储议起镃曰无易树子霸者所禁矧天朝乎不听加太子少师寰宇通志成进户部尚书帝不豫诸臣议复宪宗东宫李贤私问镃镃曰既退不可再也英宗复位遂削籍天顺八年卒成化中复官赐祭镃学问该博文章尔雅然性猜忌遇事多退避云　　吕原
按明外史本传原字逢原秀水人父嗣芳万泉教谕兄本景州训导嗣芳老就养景州与本相继卒贫不能归葬厝于景时至墓恸哭久之奉母南归家益贫知府黄懋奇原文补诸生遣入学是秋举乡试第一明年正统七年赐进士及第授编修为杨士奇溥所器十二年与侍讲裴论等十人同选入东阁肄业直经筵景泰初进侍讲与同官倪谦授小内侍书于文华殿东庑帝至命谦讲国风原讲尧典皆称旨问何官并以中允兼侍讲对帝曰品同耳何相兼为进二人侍讲学士兼中允寻进左春坊大学士天顺初改通政司右参议兼侍讲徐有贞李贤下狱命入内阁石亨曹吉祥贵倨独敬原原朝会衣青袍亨笑曰行为先生易之原不答寻与岳正列亨吉祥罪状疏留中二人怒摘敕谕中语谓阁臣谤讪帝大怒坐便殿召对近臣厉声曰正大胆敢尔原素恭谨阿正何也正罢去原得留佐李贤柄政贤通达遇事立断原守正济以持重而是时彭时亦入三人相得甚欢庶政称理其年冬进翰林院学士六年遭母丧水浆不入口三日诏葬毕即起视事原乞终制不允乃之景州启父兄殡归葬舟中寝苫哀毁体素丰至是羸瘠抵家甫襄事而卒年四十五赠礼部左侍郎谥文懿原内刚外和与物无竞性俭约身无纨绮归装惟赐衣数袭分禄恤宗姻既秉政愈好学　　李贤
