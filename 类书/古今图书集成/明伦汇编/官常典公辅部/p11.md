<!-- { "loadSidebar": true } -->
元以太师太傅太保为三公又间以大司徒司徒太尉为三公置中书令左右丞相又有平章政事而设左右丞及参政参议以佐之其属又有左右司郎中断事官客省使之属按元史百官志三公太师太傅太保各一员正一品银印以道燮阴阳经邦国有元袭其名号特示尊崇太祖十二年以国王置太师一员太宗即位建三公其拜罢岁月皆不可考世祖之世其职常缺而仅置太保一员至成宗武宗而后三公并建而无虚位矣又有所谓大司徒司徒太尉之属或置或不置其置者或开府或不开府而东宫尝置三师三少盖亦不恒有也中书令一员银印典领百官会决庶务太宗以相臣为之世祖以皇太子兼之至元十年立皇太子行中书令大德十一年以皇太子领中书令延佑三年复以皇太子行中书令置属监印二人右丞相左丞相各一员正一品银印统六官率百司居令之次令缺则总省事佐天子理万机国初职名未创太宗始置右丞相一员左丞相一员世祖中统元年置丞相一员二年复置右丞相二员左丞相二员至元二年增置丞相五员七年立尚书省置丞相二员八年罢尚书省乃置丞相二员二十四年复立尚书省其中书省丞相二员如故二十九年以尚书再罢专任一相武宗至大二年复置尚书省丞相二员中书丞相二员四年尚书省仍归中书丞相凡二员自后因之不易文宗至顺元年专任右相其一或置或不置平章政事四员从一品掌机务贰丞相凡军国重事无不由之世祖中统元年置平章二员二年置平章四员至元七年置尚书省设尚书平章二员八年尚书并入中书平章复设三员二十三年诏清冗职平章汰为二员二十四年复尚书省中书尚书两省平章各二员二十九年罢尚书省增中书平章为五员而一员为商议省事三十年又增平章为六员成宗元贞元年改商议省事为平章军国重事武宗至大二年再立尚书省平章三员中书五员四年罢尚书省归中书平章仍五员文宗至顺元年定置四员自后因之右丞一员正二品左丞一员正二品副宰相裁成庶务号左右辖世祖中统二年置左右丞各一员三年增置四员至元七年立尚书省中书右丞左丞仍四员八年尚书并入中书省左右丞各一员二十二年汰冗职右左丞如故二十四年复立尚书省右左丞各一而中书省缺员二十八年复罢尚书省三十年设右丞二员而一员为商议省事成宗元贞元年右丞商议省事者又以昭文大学士与中书省事武宗至大二年复立尚书省右左丞二员中书右左丞五员四年罢尚书右左丞中书右左丞止设四员文宗至顺元年定置右丞一员左丞一员而由是不复增损参政二员从二品副宰相以参大政而其职亚于右左丞世祖中统元年始置参政一员二年增为二员至元七年立尚书省参政三员八年尚书并入中书参政二员二十三年汰冗职参政二员如故二十四年复立尚书省参政二员中书参政二员二十八年罢尚书省参政武宗至大二年复置尚书省参政二员中书参政二员四年并尚书省入中书参政三员文宗至顺元年定参政为二员自后因之参议中书省事秩正四品典左右司文牍为六曹之管辖军国重事咸预决焉中统元年始置一员至元二十二年累增至六员大德元年止置四员后遂为定额其治曰参议府令史二人左司郎中二员正五品员外郎二员正六品都事二员正七品中统元年置左右司至元十五年分置两司左司所掌吏礼房之科有九一曰南吏二曰北吏三曰贴黄四曰保举五曰礼六曰时政记七曰封赠八曰牌印九曰好事知除房之科有五一曰次品二曰常选三曰台院选四曰见阙选五曰别里哥选户房之科有七一曰定俸二曰衣装三曰羊马四曰置计五曰田土六曰太府监七曰会总科粮房之科有六一曰海运二曰攒运三曰边远四曰赈济五曰事故六曰军匠银钞房之科有二一曰钞法二曰课程应办房之科有二一曰饮膳二曰草料令史二人蒙古书写一十人回回书写一人汉人书写七人典吏十五人右司郎中二员正五品员外郎二员正六品都事二员正七品中统元年置左右司至元十五年分置两司右司所掌兵房之科有五一曰边关二曰站赤三曰铺阙
四曰屯田五曰牧地刑房之科有六一曰法
令二曰弭盗三曰功赏四曰禁治五曰枉勘六曰斗讼工房之科有六一曰横造军器二曰常课段匹三曰岁赐四曰营造五曰应办六曰河道令史二人蒙古书写三人回回书写一人汉人书写一人典吏五人中书省掾属　监印二人掌监视省印有中书令则置知印四人掌执用省印
怯里马赤四人
蒙古必阇赤二十二人左司十六人右司六人汉人省掾六十人左司三十九人右司二十一人回回省掾十四人左司九人右司五人宣使五十人
省医三人
玉典赤四十一人
断事官秩三品掌刑政之属国初尝以相臣任之其名甚重其员数增损不常其人则皆御位下及中宫东宫诸王各投下怯薛丹等人为之中统元年一十六位下置三十一员至元六年十七位下置三十四员七年十八位下置三十五员八年始给印二十七年分立两省而断事官随省并置二十八年十八位下置三十六员并入中书三十一年增二员后定置自御位下及诸王位下共置四十一员首领官经历一员知事一员吏属蒙古必阇赤二人令史一十二人回回令史一人怯里马赤二人知印二人奏差八人典吏一人客省使秩正五品使四员正五品副使二员正六品令史一人掌直省舍人宣使等员选举差遣之事至元九年置使二员一员兼通事一员不兼大德元年增置四员副二员直省舍人二员至元七年始置后增至三十三员掌奏事给使差遣之役检校官四员正七品掌检校左右司六部公事程期文牍稽失之事书吏六人大德元年置照磨一员正八品掌磨勘左右司钱谷出纳营缮料例凡数计文牍簿籍之事中统元年置二员至元八年省为一员典吏八人管勾一员正八品掌出纳四方文移缄縢启拆之事邮&#之程期曹属之承受兼主之中统元年置二员至元三年定为一员典吏八人架阁库管勾二员正八品掌庋藏省府籍帐案牍凡备稽考之文即掌故之任至元三年始置二员其后增置员数不一至顺初定为二员典吏十人蒙古架阁库兼管勾一员典吏二人回回架阁库管勾一员典吏二人太宗三年始立中书省
按元史太宗本纪三年秋八月始立中书省改侍从官名以耶律楚材为中书令粘合重山为左丞相镇海为右丞相世祖中统元年夏四月戊戌朔立中书省以王文统为平章政事张文谦为左丞按元史世祖本纪云云
中统二年秋九月诏以忽究花宅为中书省署冬十二月庚寅诏封皇子真金为燕王领中书省事按元史世祖本纪云云中统三年冬十二月乙亥分中书左右部十二月甲寅封皇子真金为燕王守中书令按元史世祖本纪云云
中统四年夏五月乙酉初立枢密院以皇子燕王守中书令兼判枢密院事按元史世祖本纪云云
至元元年以刘秉忠同议枢密院并参领中书省事又罢领中书左右部并入中书省按元史世祖本纪至元元年秋八月癸丑命僧子聪同议枢密院事诏子聪复其姓刘氏易名秉忠拜太保参领中书省事丙辰刘秉忠王鹗张文谦商挺言燕王既署相衔宜于省中别置幕位每月一再至判署朝政冬十一月壬辰罢领中书左右部并入中书省以领中书省左右部兼诸路都转运使知太府监事阿合马为平章政事领中书省左右部兼诸路都转运使阿里为中书右丞至元四年定设二丞相老成人一二员同议省事按元史世祖本纪四年春三月壬寅安童言比者省官员数平章左丞各一员今丞相五人素无此例臣等议拟设二丞相臣等蒙古人三员惟陛下所命诏以安童为长史天泽次之其余蒙古汉人参用勿令员数过多又诏宜用老成人如姚枢等一二员同议省事至元五年敕中书枢密事与御史台官同奏
按元史世祖本纪五年冬十月己卯敕中书省枢密院凡有事与御史台官同奏至元七年立尚书省分置省臣置中书省署敕两省以已奏事报御史台按元史世祖本纪七年春正月丙午立尚书省罢制国用使司以平章政事忽荅儿为中书左丞相国子祭酒许衡为中书左丞制国用使阿合马平章尚书省事同知制国用使司事张易同平章尚书省事制国用使司副使张惠签制国用使司事李尧咨麦朮丁并参知尚书省事二月甲申置中书省署冬十月戊辰朔敕两省以已奏事报御史台至元八年春二月己亥以尚书省奏定条画颁天下三月命尚书省阅实天下户口颁条画谕天下按元史世祖本纪云云至元九年并尚书省入中书省
按元史世祖本纪九年春正月甲子并尚书省入中书省平章尚书省事阿合马同平章尚书省事张易并中书平章政事参知尚书省事张惠为中书左丞参知尚书省事李尧咨麦朮丁并参知中书政事罢给事中中书舍人检正等官仍设左右司省六部为四改称中书冬十一月并中书省左右司为一至元十九年冬十月乙巳罢屯田总管府以其事隶枢密院令管军万户兼之按元史世祖本纪云云
至元二十年并尚书省于中书省
按元史世祖本纪二十年春正月乙丑和礼霍孙言阿合马专政时衙门太冗虚费俸禄宜依刘秉忠许衡所定并省为便从之二月癸丑谕中书省大事奉闻小事便宜行之毋致稽缓至元二十二年春正月枢密臣言旧制四宿卫各选一人参决枢密院事请以脱列伯为签院从之按元史世祖本纪云云至元二十三年议定省臣
按元史世祖本纪二十三年秋七月壬午总制院使桑哥具省臣姓名以上帝曰右丞相安童右丞麦朮丁参知政事郭佑杨居宽并仍前职以铁木儿为左丞其左丞相瓮吉剌带平章政事阿必失合都忽鲁皆别议仍谕中书选可代者以闻癸巳铨定省院台部官诏谕中外中书省除中书令外左右丞相并一员平章政事二员左右丞并一员参知政事二员行中书省平章政事二员左右丞并一员参知政事签行省事并二员枢密院除枢密院使外同知枢密院事一员枢密院副使签枢密院事并二员枢密院判一员御史台御史大夫一员中丞侍御史治书侍御史并二员行台同六部尚书侍郎郎中员外郎并二员其余诸衙门并委中书省斟酌裁减至元二十四年仍分置两省各设官六员
按元史世祖本纪二十四年春闰二月乙丑麦朮丁言自制国用使司改尚书省颇有成效今仍分两省为便诏从之各设官六员其尚书以桑哥铁木儿平章政事阿鲁浑撒里右丞叶李左丞马绍参知政事余一人议选回回人充中书宜设丞相二员平章政事二员参知政事二员辛未以后置尚书省诏天下除行省与中书议行余并听尚书省从便以闻至元二十六年冬闰十月乙酉命自今所授宣敕并付尚书省按元史世祖本纪云云
至元二十八年罢尚书省事入中书改置诸官按元史世祖本纪二十八年夏五月癸丑罢尚书省事皆入中书改尚书右丞相右詹事完泽为中书右丞相平章政事麦朮丁不忽木并中书平章政事尚书右丞何荣祖中书右丞尚书左丞马绍中书左丞参知政事贺胜高翥并参知中书政事征东行尚书省左丞相驸马高丽国王王为征东行中书省左丞相乙卯以政事悉委中书仍遣使布告中外丁巳何荣祖以公规治民御盗理财等十事缉为一书名曰至元新格命刻板颁行使百司遵守秋八月己巳置中书省检校二员秩正七品俾考核户工部文案疏缓者至元三十年春正月丙寅命中书汰冗员凡省内外官府二百五十五所总六百六十九员按元史世祖本纪云云
