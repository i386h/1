<!-- { "loadSidebar": true } -->
按明外史本传缙字大绅一字缙绅吉水人祖子元为安福州判官元末兵乱守义死父开与弟阖有名称二解高帝尝召开论元事欲官之辞去缙年十九举乡试第一洪武二十一年与兄纶同举进士授中书庶吉士甚见爱重尝侍书帝前帝亲为持砚帝一日在大庖西室谕缙朕与尔义则君臣恩犹父子当知无不言缙遂立草万言略曰臣闻令数改则民疑刑太繁则民玩国初至今将三十载岁无不变之法日无无罪之人臣闻陛下震怒锄根剪蔓诛奸逆矣未闻诏书褒一大善赏延于世复及后昆始终相保者也或朝赏而暮戮或忽罪而忽赦间多自悔之时辄有无及之叹迩年以来台纲不肃以刑名轻重为能事以问囚多寡为勋劳御史纠弹皆承密旨不闻举善但曰除奸及有赦宥故为执持谬谓如此则上恩愈重何尝有持法固争谓某不当罪者臣知陛下轻天下士正由此辈无以塞上意也然入人之罪必谓无私出人之罪必疑受贿逢迎甚易而辄蒙福营救甚难而多得祸福仅及于一身祸必延于亲党又安有舍父母妻子之爱而犯不测者乎夫连坐起秦法孥戮本伪书唐虞之世四凶止流窜故殛鲧而相禹禹不以为仇舜不以为嫌况律以人伦为重而有给配妇女之条是驱之于不义教化之原所由失也陛下好观说苑韵府杂书与所谓道德经心经者臣谓甚非所宜也说苑刘向所作多战国纵横之说韵府出元阴氏猥鄙细儒钞辑芜陋言无可采愿集今之儒者臣请执笔随其后上溯唐虞夏商周孔下及关闽洛之传随事类别删其无益勒成一书上接经史备一代太平之制作又今六经残礼记出于汉儒踳驳尤甚宜及时改定更访求审乐之儒大集百王之典作乐书一经以惠万世尊祀伏羲神农尧舜禹汤文武皋陶稷契夷益伊尹傅说箕子太公周公于太学而孔子则自天子至于庶人通祀以为先师以颜曾思孟子配自闵子以下各祭于其乡鲁阙里仍建叔梁纥庙赠以王爵以颜路曾&#孔鲤配洗百世之因仍起昭代之文献岂不盛哉古者乡闾善恶必记今虽有申明旌善之举而无党庠乡学之规互知之法虽严训告之方未备序礼讲学必有其地有其时先之以仁义而后从之以法制今也应故事袭虚文纲纪不立节目无依臣欲取古人治家之礼睦邻之法若古蓝田吕氏乡约与今义门郑氏家范布之天下俾世臣大族身先以劝陛下勿视为迂阔而无当也陛下天资至高百家神怪诞妄荒忽既洞瞩之而犹不免愚天下若所谓神道设教者臣谓不必然也夫传国宝者潞王从珂已焚之矣屡求屡得真伪莫明即令真有之区区李斯之书秦政之制何足为宝周武之时未有神仙符应之说诗书所载可见今陛下舆图已定人心已服天无变灾民无患害圣躬康宁子孙万世可谓帝王之真符何必兴师以取宝愚众以神仙冀可孚佑国家者哉陛下进人不择贤否授职不量轻重建不为君用之法所谓取之尽锱铢置朋党倚法之条所谓用之如泥沙监生进士经明行修而困于州县孝廉人材纯盗虚声而或布朝省椎埋嚣悍之夫阘茸下愚之辈朝捐刀镊暮拥冠裳左弃筐箧右绾组符故贤者羞为之等列士气日流于颓败以苟兔为得计以廉洁为饰词出于吏部者无贤否之分入于刑部者无枉直之辨黜陟莫准举措乖方八议之条虚设五刑之律无常至内外百司棰楚属官甚于奴隶遂使柔懦之徒亦奴隶其行以求苟容非所以励节义也臣闻地有盛衰物有盈歉而商税之征皆为定额盈则奸黠得以侵牟歉则善良困于补纳夏税一也而茶椒有征果丝有税既税于所产之地又税于所过之津田有高下之殊科无轻重之别或膏腴而轻或瘠卤而重此缘里胥丈量之弊使贫下之家一遇饥馑逃亡弃失始卖产以供役终产去而役存是何夺民之利朘民之生如此其密也若夫配天宜复扫地之尊祖宜备七庙之制奉天非筵宴之所太常非俗乐之司禁绝倡优以防淫巧易置宦寺无近刑人执戟陛墀皆登吉士虎贲趣马悉用俊良大臣虽有罪勿辱妇女非犯淫不系驱释道之壮者使复人伦屏经咒之妄者无滋民惑绝孤虚之瞽说申播植之所宜立均田授田之法复常平义仓之制皆今政事之大且亟者唯陛下幸垂察焉书奏帝数称其才大臣皆恶之缙尝入兵部堂索皂隶语嫚尚书沈溍以闻帝曰缙以冗散自恣邪命改缙为御史会韩国公李善长死缙代郎中王国用草疏为善长申雪又为同官夏长文草疏劾都御史袁泰泰深衔之时诏近臣父皆得入觐缙父开至帝召谓曰大器晚成若以而子归益令进学后十年来用未晚也归八年帝崩缙入临京师有司劾非诏旨且言缙母丧未葬父老不当舍以行谪河州卫吏时建文帝任董伦缙乃遗伦书曰远违诲言遂将十稔天涯阔异感念何言缙率易狂愚动遭谤毁无所避忌数上封事所言分封势重辅导体轻万一不幸必有厉长吴濞之虞哈朮来归钦承顾问谓宜待之有礼稍忤机权其徒必贰此类非一颇皆亿中又尝为王国用草谏书言韩国事为詹徽所疾欲中以危法竟致排诬累迹深文皆与律令不合伏蒙圣恩数对便殿申之慰谕重以镪赐令以十年着述冠带来廷元史舛误承命改修及踵成宋书删定礼经凡例皆已留中奉亲之暇杜门纂述渐有次第洊将八载宾天之讣忽闻痛切欲绝母丧在殡未遑安厝家有九十之亲倚门望思皆不暇恋冀一拜山陵陨泪九土何图诖误蒙恩远行扬粤之人不耐寒暑复多疾病俯仰奔趋伍于吏卒低回服事诚不堪忍昼夜涕泣恒惧不测负平生之心抱万古之痛为羞于先生长者是以数鸣知感冀还京师得望天颜少陈情悃或遂南还父子相见即更生之日也伦乃荐缙为翰林待诏成祖入京师擢侍读命与黄淮杨士奇胡广金幼孜杨荣胡俨并直文渊阁预机务内阁预机务自此始寻进侍读学士帝尝召缙等曰尔七人朝夕左右朕嘉尔恪慎时言之宫中恒情慎初易保终难愿与尔等共勉之因各赐五品服命七人命妇朝中宫缙等妻遂谒后于柔仪殿后嘉劳备至赐冠服钞币而出帝又以立春日赐缙等金绮衣与尚书埒缙等入谢帝曰代言之司机密所系且旦夕侍朕裨益不在尚书下皇考初置翰林其长与尚书同品倚毗不轻卿等勉之已而胡俨出为祭酒缙等六人时进讲经史从容献纳帝尝虚已听之永乐二年立皇太子进缙翰林学士兼右春坊大学士缙少登朝才高任事直前笃旧故急患难引拔士类如不及文劲奇新意迭出工小楷狂草求文翰者辐辏表里洞达野夫子皆亲之然好臧否鲠直无顾忌廷臣多害其宠而定建储议忤汉王卒以此败先是帝与淇国公丘福等议建储福等言汉王有扈从功固请立之帝仿徨未决召缙密议缙言立嫡以长皇太子仁孝天下归心帝不应缙又顿首曰好圣孙帝颔之太子遂定汉王由是深恨缙谮缙泄禁中语帝欲大发兵讨交址缙谏不听卒发兵平之而皇太子既立时时失帝意帝宠汉王礼秩逾嫡缙又谏曰是启争也不可帝曰何乃离间我骨肉遂坐缙廷试读卷不公出为广西布政司参议既行礼部郎中李至刚奏缙怨望改交址命督饷化州翰林检讨王偁时亦谪交址在英国公张辅幕下缙与共览广东山川谓可凿&#江通南北九年具草奏之初缙奏事入京会帝北征见太子而还汉王言缙伺上出私觐太子径归无人臣礼帝怒比请凿江奏至帝益怒逮缙及偁下诏狱十三年锦衣帅纪纲上囚籍帝见缙姓名曰缙犹不死邪纲退醉缙酒埋积雪中立死诏籍其家徙妻子辽东并其族乌仔等皆徙缙所牵连大理丞汤宗宗人府经历高得晹中允李贯赞善王汝玉编修朱纮检讨蒋骥潘几萧引高等多太子宫僚并牵至刚下狱方缙居翰林内官张兴笞人左顺门外缙叱之兴敛手退帝尝书大臣名授缙令疏其短长缙因疏蹇义天资厚重中无定见夏原吉有德有量不远小人刘虽有才干不知顾义郑赐可谓君子颇短于才李至刚诞而附势虽才不端黄福秉心易直确有执守陈瑛刻于用法尚能持廉宋礼戆直而苛人怨不恤陈洽疏通警敏亦不失正方宾簿书之才驵侩之心帝以付太子太子亦问尹昌隆王汝玉缙对曰昌隆君子而量不宏汝玉文翰不易得惜有市心耳后仁宗即位出缙所疏示杨士奇曰人言缙狂观所论列皆有定见不狂也诏归缙妻子官其兄子祯期中书舍人缙初与胡广同侍宴帝曰尔二人生同里同学仕又同官缙有子广女可妻之广顿首曰臣妻方娠未卜男女帝笑曰定女矣已而果生女遂约婚缙子祯亮缙家徙辽东广欲离婚女截耳誓曰薄命之婚皇上主之大人面承之有死无二及赦还卒归祯亮正统元年诏悉还缙所籍产复官祯亮为中书舍人始缙言建储及讨交址事用是得祸缙惨死汉王高煦卒以叛诛而交址数反卒弃之终明世不能复取云缙兄纶监察御史改祠部主事太祖称其笃实改应天教授居三年以刚直迕权贵归养父竟不起祯期即纶子亦以书名　　胡广
按明外史本传广字光大吉水人父子祺自有传建文二年廷试策问尧舜之世亲则象傲臣则共鲧之凶意在燕王广对策有亲藩陆梁人心摇动语帝擢广第一更名靖授翰林修撰成祖即位广偕解缙迎附擢侍讲改侍读复名广迁右春坊右庶子兼侍读进翰林学士兼左春坊大学士寻拜文渊阁大学士兼官如故帝北征广与杨荣金幼孜从时时召语帐殿过山川&#塞立马议论或时失道必遣骑亟求诸学士诸学士追帝不及尝脱衣乘马渡河河水没马及腰以上帝顾劳良苦广善书每勒石皆令书之帝征瓦剌皇长孙从命讲经史行在所广以醇谨见幸时人以方汉胡广帝命西僧为法会言见诸异应广乃献圣孝瑞应颂帝缀为佛曲令宫中歌舞之礼部郎中周讷请封禅广言其不可遂不许广上却封禅颂帝益亲爱之广缜密帝前所言及所治职务出未尝语人侍讲王洪不得为学士密疏广父子祺知延平府以罪死广与修实录不当隐其事帝知子祺实死于官遂不直洪已而命广择主乡试者广以洪名上已得请而洪复讦子祺事帝怒夺其礼币出为礼部主事洪恚死广丁母忧召还帝问百姓安否广对曰安但郡县穷治建文时奸党株及支亲为民厉诏悉罢之永乐十六年卒年四十九赠礼部尚书谥文穆仁宗即位官其子穜为翰林检讨加赠广少师文臣得谥自姚广孝及广始　　杨士奇
