<!-- { "loadSidebar": true } -->
按明外史本传廷和字介夫新都人父春湖广提学佥事廷和年十二举于乡成化十九年年十九先其父成进士改庶吉士告归娶还朝授检讨廷和为人美风姿性沈静详审为文简畅有法不好为声律华藻之学惟考究掌故民瘼边事及一切法家言郁然负公辅望弘治二年进修撰宪宗实录成以预纂修进侍读改左春坊左中允日侍皇太子讲读修会典成超拜左春坊大学士充日讲官正德二年由詹事入东阁专典诰敕以讲筵指斥幸忤刘瑾传旨改南京吏部左侍郎既行有为廷和解者去詹事五月迁南京户部尚书又三月上问杨学士何在瑾以南京户部对乃召入进兼文渊阁大学士参预机务明年加少保兼太子太保瑾擿会典小误夺廷和与大学士李东阳等俸二级寻以成孝宗实录功还之明年加光禄大夫柱国迁改吏部尚书武英殿大学士时瑾横益甚而焦芳张彩为中外媾廷和与东阳委曲其间小有剂救而已安化王置鐇反以诛瑾为名廷和等乃稍自舒吐草赦诏且请擢边将仇钺以离贼党钺果执置鐇会瑾繇张永发其罪伏诛廷和等乃复论功进少傅兼太子太傅谨身殿大学士予一子中书舍人流贼刘六刘七齐彦明反杨一清荐马中锡讨之廷和言中锡文士也不任此时业已行果不能平贼廷和请逮中锡下狱以陆完代之而斩故受赇纵贼者参将桑玉已又荐彭泽将诸边兵讨河南贼赵鐩等东阳多病委廷和以是贼渐平论功录廷和一子锦衣卫千户辞特加少师太子太师华盖殿大学士东阳致政廷和遂为首辅张永既去瑾而骄捕得男子臂龙文者以为功援故中贵人刘永诚例觊封侯廷和言永诚从子聚自以战功封伯耳且非永诚身受之也乃止彭泽将西讨鄢本恕问计廷和廷和曰以君才贼不足平所戒者班师早耳泽后破诛本恕等即班师而余党复猬起不可制泽既发复留乃叹曰杨公先见吾不及也干清宫灾廷和请帝避殿下诏罪己求直言因与其僚上疏劝帝早朝晏罢深居简出躬九庙祭祀崇两宫孝养勤日讲复面奏开言路达下情还边兵革宫市罢皇店出西僧省工作减织造凡十余条皆切至帝不省寻以父春卒乞奔丧不许三请乃许使中官护行旋起复之三疏辞始许阁臣之得终父母丧者自廷和始也服甫事即召之帝方猎宣府使使赐廷和羊酒银币廷和疏谢因请回銮不报复与大学士蒋冕驰至居庸欲身出塞请帝令谷大用扼关门乃归当廷和柄政帝恒不视朝恣游大同宣府延绥间廷和等数上疏谏止不听它如复宁王护卫贵诸义子乃至自称威武大将军镇国公与诸失政之大者廷和未尝不谏俱不听廷和亦不能执罢之以是邑邑不自得数移疾乞骸骨帝亦不听帝于章疏不甚省而中官谷大用魏彬张雄义子钱宁江彬辈横甚廷和虽不为下然不能有所裁禁以是得稍自安御史萧淮发宁王宸濠反谋钱宁辈犹庇之诋淮离间廷和请如宣宗谕赵王故事遣贵戚大臣赍敕往谕收其护卫屯田于是命中官赖义驸马都尉崔元等往未至而宸濠反帝欲帅师亲征廷和等力阻之帝乃自称总督军务威武大将军总兵官后军都督府太师镇国公朱寿统各京边将士南讨而安边伯许泰为威武副将军左都督刘晖为平贼将军前驱镇守抚按悉听节制命廷和与大学士毛纪居守以干清坤宁二宫工成推恩录一子锦衣卫副千户辞时廷和当草大将军南征敕谕谢弗肯草帝心恚会推南京吏部尚书刘春理东阁诰敕以廷和私其乡人切责之廷和谢罪乞罢不许少师梁储等请与俱罢复不许廷和方引疾不入帝遂传旨行之帝既南两更岁朔廷和颇以镇静持重为中外所推服凡请上回銮者数十疏皆不复省帝归驻跸通州廷和等举故事请上还大内御殿受俘然后正宸濠等诛帝令趋召廷和等至通受事即行在执宸濠等僇之驾乃旋明年正月帝郊祀呕血舆疾归逾月益甚时帝无皇嗣司礼中官魏彬等至阁言国医力竭矣请损万金购之草泽廷和心知所谓不应而微以伦序之说风之彬等唯唯三月十四日丙寅谷大用张永至阁言帝崩于豹房以皇太后命移殡大内且议所当立廷和出皇明祖训于袖中示之曰兄终弟及谁能渎焉兴献王长子宪宗之孙孝宗之从子大行皇帝之从弟序当立梁储蒋冕毛纪咸赞之乃令中官入启廷和等候左顺门下吏部尚书王琼率九卿入左掖门厉声曰此岂小事我九卿长顾不与耶众不答顷之中官奉遗诏及太后懿旨宣谕群臣一如廷和请事乃定平虏伯江彬拥重兵在肘腋间知天下恶之势且反廷和谋以太后旨捕诛彬倚蒋冕为助时遣官迎兴世子故事当以内阁一人与中贵勋戚礼官偕往廷和念冕去则益孤而梁储老矣或惮往乃佯惜储惫者阻其行储奋曰事孰有大于迎天子者乎敢以惫辞储往而冕留廷和遂以遗诏令太监张永武定侯郭勋安边伯许泰尚书王宪选各营兵分布皇城四门京城九门及南北要害厂卫御史以其属扞掫传遗命罢威武营团练诸军各边兵入卫者俱重散归镇革皇店及军门办事官校悉还卫哈密土鲁番佛郎机诸贡使皆给赏遣还国豹房番僧及少林僧教坊乐人南京快马船诸非常例者一切罢遣又以遗诏释南京逮系囚放遣四方进献女子停京师不急工务收宣府行宫金宝归之内库中外大悦时江彬党都督佥事李琮尤很黠劝彬乘间以其家众反不胜则北走塞外彬犹豫未决而与廷和合谋者独蒋冕毛纪司礼中官温祥凡四人张永伺知其意亦密为备司礼魏彬者故与彬有连廷和以其弱可胁也乃因题大行铭旌与彬祥及他中官张锐陈严等为详言江彬反状以危语怵之彬心动惟锐力言彬无罪廷和面折之冕曰今日必了此乃临严亦从旁赞决因俾祥彬等入白皇太后良久未报廷和冕益自危顷之严至曰彬已擒矣彬方在家中使诱彬入安坤宁宫兽吻行礼入西华门过永所永饭之俾小缓以待彬且行礼而逮旨下彬返走西华门门闭转走北安门内监群追而缚之因并缚都督神周及李琮下诏狱籍其家中外相庆廷和总朝政者几四十日兴世子始入京师即帝位廷和草上登极诏书文书房官忽至阁中言欲去诏中不便者数事廷和曰往者事龃龉动称上意今亦新天子意耶吾侪贺登极后惟有一去且叩之上问左右谁欲削诏草者冕纪亦相继发危言其人语塞已而诏下正德中&#政厘抉且尽所革锦衣等诸卫内监局旗校工役为数十四万八千七百减漕粮百五十三万二千余石其中贵义子传升乞升一切恩幸得官者大半皆斥去中外莫不以手加额称新天子圣人且颂廷和功而诸失职之徒衔廷和剌骨廷和入朝有挟白刃伺舆傍者事闻诏以营卒百人卫出入帝御经筵廷和知经筵事修武庙实录充总裁廷和先已加特进一品满九载兼支大学士俸赐敕旌谕至是加左柱国帝召对者三慰劳备至廷和益欲有所发摅引用正人布列在位给事御史交章论王琼罪状下诏狱琼迫疏讦廷和以自解法司当琼奸党律论死琼力自辩得减戍边或疑法司承廷和指者会石&#自礼部尚书掌詹事府改吏部廷和复奏改之掌府使司诰敕人或谓廷和太专然廷和以帝虽冲年性英敏自信可辅太平事事有所持诤钱宁江彬虽伏诛而张锐张忠于经许泰等狱久不决贿于内亦减从戍廷和等言不诛此曹则国法不正公道不明九庙之灵不安万姓之心不服祸乱之机未息太平之治未臻帝乃籍没其赀产廷和复疏请敬天戒法祖训隆孝道保圣躬务民义勤学问慎命令明赏罚专委任纳谏诤亲善人节财用语多剀切皆优诏报可及议大礼廷和持论益不挠卒以此引去先是武宗崩廷和草遗诏言皇考孝宗敬皇帝亲弟兴献王长子某伦序当立遵奉祖训兄终弟及之文告于宗庙请于慈寿皇太后迎嗣皇帝位既令礼官上礼仪状请由东安门入居文华殿翼日百官三上笺劝进俟令旨俞允择日即位其笺文皆循皇子嗣位故事世宗览礼部状谓遗诏以吾嗣皇帝位非为皇子也及至京止城外廷和固请如礼部所具状世宗不听乃御行殿受笺由大明门直入告大行几筵日中即帝位诏草言奉皇兄遗诏入奉宗祧帝迟回久之始报可越三日遣官往迎帝母兴献妃未几命礼官议兴献王主祀称号廷和检汉定陶王宋濮王事授尚书毛澄曰是足为据宜尊孝宗曰皇考称献王为皇叔考兴国大王母妃为皇叔母兴国太妃自称侄皇帝名别立益王次子崇仁王为兴王奉献王祀有异议者即奸邪当斩进士张璁与侍郎王瓒言帝入继大统非为人后瓒微言之廷和恐其挠议改瓒官南京五月澄会廷臣议上如廷和言帝不悦然每召廷和从容赐茶慰谕欲有所更定廷和卒不肯顺帝指乃下廷臣再议廷和偕蒋冕毛纪奏言前代入继之君追崇所生者皆不合典礼惟宋儒程颐濮议最得义理之正可为万世法至兴献王祀今虽崇仁王主之他日皇嗣繁衍仍以第二子为兴献王后而改封崇仁王为亲王则天理人情两全无失帝益不悦命博考典礼务求至当廷和冕纪复言三代以前圣莫如舜未闻追崇其所生父瞽瞍也三代以后贤莫如汉光武未闻追崇其所生父南顿君也惟皇上取法二君则圣德无累圣孝有光矣澄等亦再三执奏帝留中不下七月张璁上疏显排廷议谓当继统不继嗣帝遣司礼太监持示廷和言此议遵祖训据古理宜从廷和曰秀才安知国家事体复持入无何帝御文华殿召廷和冕纪授以手敕令尊父母为帝后廷和退而上奏曰礼谓为所后者为父母而以其所生者为伯叔父母盖不惟降其服而又异其名也臣不敢阿谀顺旨仍封还手诏群臣亦皆执前议而帝为璁所动益欲尊所生迨九月母妃至京帝自定仪由中门入谒见太庙复连降谕欲加称兴献帝后为皇廷和言汉宣帝继孝昭后谥史皇孙王夫人曰悼考悼后光武上继元帝巨鹿南顿君以上立庙章陵皆未尝追尊今若加皇字与慈寿考庙并是忘所后而重本生任私恩而弃大义臣等不得辞其责因自请斥罢廷臣争者百余人帝不得已嘉靖元年称孝宗为皇考慈圣皇太后为圣母兴献帝后为本生父母不称皇当是时廷和先后封还御批者四执奏几三十疏帝常忽忽有所恨左右因乘间言廷和恣无人臣礼言官史道曹嘉遂交劾廷和帝为薄谪道嘉以安廷和然意内移矣寻论定册功封廷和冕纪伯爵岁禄千石廷和固辞改荫锦衣卫指挥使复辞帝以赏太轻加荫四品京职世袭复辞会满四考超拜太傅复四辞而止特赐敕旌异锡宴于礼部九卿皆与焉帝颇事斋醮廷和力言不可引梁武宋徽为喻优旨报纳江左比岁不登中官以御衣请遣官督织造工部及给事御史言之皆不听趣内阁撰敕廷和等不奉命因极言民困财竭请毋遣官帝趣愈急且戒毋渎扰执拗廷和力争言臣等与举朝大臣言官言之不听顾二三邪之言是听陛下能独与二三邪共治祖宗天下哉且陛下以织造为累朝旧例不知洪武以来何尝有之创自成化弘治耳宪宗孝宗爱民节财美政非一陛下不取法独法其不美者何也即位一诏中官之幸路绌塞殆尽天下方传诵圣德今忽有此何以取信因请究拟旨者何人疑有假御批以行其私者帝为谢不审俾戒所遣官毋纵肆而已不能止也廷和先累疏乞休其后请益力又以持考献帝议不合疏语露不平三年正月帝听之去责以因辞归咎非大臣道然犹赐玺书给舆廪邮护如例申前荫子锦衣卫指挥使之命给事御史请留廷和皆不报廷和去始议称孝宗为皇伯考于是廷和子修撰慎率群臣伏阙哭争杖谪云南既而王邦奇诬讦廷和指廷和次子兵部主事惇及&#修撰金承勋乡人侍读叶桂章与彭泽弟冲交关请属俱逮下诏狱鞫治无状乃得解七年明伦大典成诏定议礼诸臣罪言廷和谬主濮议自诡门生天子定策国老法当僇市始削职为民明年六月卒年七十一居久之帝问大学士李时大仓所积几何时曰可支数年由陛下初年诏书裁革&#员所致帝慨然曰此杨廷和功不可没也隆庆初复官赠太保谥文忠初廷和入阁东阳谓曰吾于文翰颇有一日之长若经济事须归介夫及武宗之终卒安社稷者廷和力也人以东阳为知言弟廷仪兵部右侍郎子慎惇孙有仁皆进士慎自有传　　刘忠按明外史本传忠字司直陈留人成化十四年进士改庶吉士授编修弘治四年宪宗实录成迁侍讲直经筵寻兼侍东宫讲读又九年进侍读学士武宗即位以宫寮擢学士掌翰林院仍直经筵正德二年刘瑾用事日导帝游戏乱祖宗旧章忠上言戒逸游崇正学数事已因进讲与杨廷和附经义规帝阙失而指斥近幸尤切帝谓瑾曰经筵讲书耳浮词何为瑾素恶两人因讽吏部尚书许进出之南京南京无缺员进特用为礼部左侍郎命下外议籍籍进患之甫两月即擢忠本部尚书其冬就改吏部时留都一御史素骄横一郎中张彩所昵也秩满皆署下考疾吏胥诡名寄籍督诸郎核汰千人大计京官所黜殊多于前又疏请不时纠劾以示劝惩无待六年考黜诏可之忠在南京正直有风采然是时瑾方以苛政折辱士大夫忠顾附会其意颇为时论所短未几焦芳荐之瑾瑾乃传旨召忠比至见忠负气岸悔之业已召遂改吏部尚书兼学士专典制诏两疏乞休不报瑾诛以本官兼文渊阁大学士入阁预机务甫数日以平宁夏功加少傅兼太子太傅故事阁臣加官无遽至三孤者忠无功骤得不自安连疏固辞不许瑾虽诛张永魏彬辈擅政大臣复争与交欢忠独无所顾永尝遣廖鹏谒忠忠仆隶遇之又却其馈以故与永辈左疏乞致仕前后七八上皆慰留明年以省墓请会张永摘忠会试录中语掎之李东阳力为解乃诏忠乘传还抵家再上章乞致仕报许给月廪岁隶终其身嘉靖初屡荐不起遣行人存问忠奏谢因有所献纳帝褒其忠爱嘉靖二年卒年七十二赠太保谥文肃　　费宏
