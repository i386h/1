<!-- { "loadSidebar": true } -->
　赠答部艺文三
诗
　　答元式　　　　　　　　　后汉蔡邕伊余有行爰戾兹邦先进博学同类率从济济群彦如云如龙君子博文贻我德音辞之辑矣穆如清风　　答卜元嗣　　　　　　　　　　前人斌斌硕人贻我以文辱此休辞非余所希敢不酬答赋诵以归　　赠徐干　　　　　　　　　　魏曹植惊风飘白日忽然归西山圆景光未满众星灿以繁志士营世业小人亦不闲聊且夜行游游彼双阙间文昌郁云兴迎风高中天春鸠鸣飞栋流猋激棂轩顾念蓬室士贫贱诚足怜薇藿弗充虚皮褐犹不全慷慨有悲心兴文自成篇宝弃怨何人和氏有其愆弹冠俟知己知己谁不然良田无晚岁膏泽多丰年亮怀璠玙美积久德逾宣亲交义在敦申章复何言　　赠丁仪　　　　　　　　　　　前人初秋凉气发庭树微销落凝霜依玉除清风飘飞阁朝云不归山霖雨成川泽黍稷委畴陇农夫安所获在贵多忘贱为恩谁能博狐白足御冬焉念无衣客思慕延陵子宝剑非所惜子其宁尔心亲交义不薄　　赠王粲　　　　　　　　　　　前人端坐苦愁思揽衣起西游树木发春华清池激长流中有孤鸳鸯哀鸣求匹俦我愿执此鸟惜哉无轻舟欲归忘故道顾望但怀愁悲风鸣我侧羲和逝不留重阴润万物何惧泽不周谁令君多念自使怀百忧　　赠丁仪王粲　　　　　　　　　前人从军度函谷驱马过西京山岑高无极泾渭扬浊清壮哉帝王居佳丽殊百城员阙出浮云承露概太清皇佐扬天惠四海无交兵权家虽爱胜全国为令名君子在末位不能歌德声丁生怨在朝王子欢自营欢怨非贞则中和诚可经　　赠丁廙　　　　　　　　　　　前人嘉宾填城阙丰膳出中厨吾与二三子曲宴此城隅秦筝发西气齐瑟扬东讴肴来不虚归觞至反无余我岂狎异人朋友与我俱大国多良材譬海出明珠君子义休偫小人德无储积善有余庆荣枯立可须滔荡固大节时俗多所拘君子通大道无愿为世儒　　赠五官中郎将四首　　　　　　刘桢昔我从元后整驾出南乡过彼丰沛都与君共翱翔四节相推斥季冬风且凉众宾会广坐明镫□炎光清歌制妙声万舞在中堂金罍含甘醴羽觞行无方长夜忘归来聊且为太康四牡向路驰欢悦诚未央余婴沈痼疾窜身清漳滨自夏涉元冬弥旷十余旬常恐游岱宗不复见故人所亲一何笃步趾慰我身清谈同日夕情盻叙忧勤便复为别辞游车归西邻素叶随风起广路扬埃尘逝者如流水哀此遂离分追问何时会要我以阳春望慕结不解贻尔新诗文勉哉修令德北面自宠珍秋日多悲怀感慨以长叹终夜不遑寐叙意于濡翰明灯耀闺中清风凄已寒白露涂前庭应门重其关四节相推斥岁月忽欲殚壮士远出征戎事将独难涕泣洒衣裳能不怀所欢凉风吹沙砾霜气何皑皑明月照缇幕华灯散炎辉赋诗连篇章极夜不知归君侯多壮思文雅纵横飞小臣信顽卤僶俯安能追　　赠徐干　　　　　　　　　　　前人谁谓相去远隔此西掖垣拘限清切禁中情无由宣思子沈心曲长叹不能言起坐失次第一日三四迁步出北寺门遥望西苑园细柳夹道生方塘含清源轻叶随风转飞鸟何翻翻乖人易感动涕下与襟连仰视白日光皦皦高且悬兼烛八纮内物类无颇偏我独抱深感不得与比焉　　赠蔡子笃诗　　　　　　　　　王粲　蔡睦字子笃为尚书仲宣与之同避难荆州子笃　还仲宣作此赠之翼翼飞鸾载飞载东我友云徂言戾旧邦舫舟翩翩以溯大江蔚矣荒涂时行靡通慨我怀慕君子所同悠悠世路乱离多阻济岱江行邈焉异处风流云散一别如雨人生实难愿其弗与旷望遐路允企伊伫烈烈冬日肃肃凄风潜鳞在渊归雁载轩苟非鸿雕孰能飞翻虽则追慕予思罔宣瞻望东路惨怆增叹率彼江流爰逝靡期君子信誓不迁于时及子同寮生死固之何以赠行言授斯诗中心孔悼涕泪涟洏嗟尔君子如何勿思　　答赠诗　　　　　　　　　　邯郸淳　淳一名竺字子淑博学有才初平时从三辅客荆　州荆州内附太祖素闻其名召见甚敬异之时五　官将博延英儒因启淳欲使在文学会临灾侯植　亦求淳太祖遣淳诣植黄初初以淳为博士给事　中我受上命来随临灾与君子处曾未盈期见召本朝驾言趣期群子重离首命于时饯我路隅赠我嘉辞既受德音敢不答之余惟薄德既局且鄙见养贤侯于今四祀既庇西伯永誓没齿今也被命义在不俟瞻恋我侯又慕君子行道迟迟体逝情止岂无好爵惧不我与圣主受命千载一遇攀龙附凤必在初举行矣去矣别易会难自强不息人谁获安愿子大夫勉篑成山天休方至万福尔臻　　赠嵇康五首　　　　　　　　郭遐叔每念遘会惟日不足昕往宵归常苦其速欢接无厌如川赴谷如何忽尔将适他俗言驾有日巾车命仆思念君子温其如玉心之忧矣视丹如绿如何忽尔超将远游情以怵惕惟思惟忧展转反侧寤寐追求驰情运想神往形留心之忧矣增其劳愁不见可欲使心不乱譬彼造化抗无崖畔封疆画界事利任难惟予与子鲜不同贯交重情亲欲面无算如何忽尔时适他馆明发不寐耿耿极旦心之忧矣增其愤怨天地悠长人生若忽苟非知命安保旦夕思与君子穷年卒岁优哉逍遥幸无陨越如何君子超将远迈我情愿关我言愿结心之忧矣良以忉怛君子交有义不必常相从天地有明理远近无异同三仁不齐迹贵在等贤踪众鸟群相追鸷鸟独无双何必相呴濡江海自可容愿各保遐心有缘复来东　　答嵇康四首一作答
弟叔夜
　嵇喜
饰车驻驷驾言出游南厉伊渚北登邙丘青林华茂青鸟群嬉感悟长怀能不永思永思伊何思齐大仪凌云轻迈托身灵螭遥集芝圃释辔华池华木夜光沙棠离离俯漱神泉仰叽璚枝结心皓素终始不亏华堂临浚沼灵芝茂清泉仰瞻青禽翔俯察绿水滨逍遥步兰渚感物怀古人李叟寄周朝庄生游漆园时至忽蝉蜕变化无常端君子体变通否泰非常理当流则义行时游则鹊起达者鉴通塞盛衰为表里列仙徇生命松乔安足齿纵躯任世度至人不私己达人与物化世俗安可论都邑可优游何必栖山原孔父策良驷不云世路难出处因时资潜跃无常端保心守道居视变安能迁　　答二郭三首　　　　　　　　　嵇康天下悠悠者下京趋上京二郭怀不群超然来北征乐道托莱庐雅志无所营良时遘其愿遂结欢爱情君子义是亲恩好笃平生寡志自生灾屡使众衅成豫子匿梁侧聂政变其形顾此怀怛惕虑在苟自宁今当寄他域严驾不得停本图终宴婉今更不克并二子赠嘉诗馥如幽兰馨恋土思所亲不知气愤盈　　其二昔蒙父兄祚少得离负荷因疏遂成懒寝迹北山阿但愿养性命终已靡有他良辰不我期当年值纷华坎壈趣世务尝恐婴网罗羲农邈已远拊膺独咨嗟朔戒贵尚容渔父好扬波虽逸亦已难非余心所嘉岂若翔区外餐琼漱朝霞遗物弃鄙累逍遥游太和结友集灵岳弹琴登清歌有能从此者古人岂足多　　其三详观凌世务屯险多忧虞施报更相市大道匿不舒夷路值枳棘安步将焉如权智相倾夺名位不可居鸾凤避罻罗远托昆仑墟庄周悼灵龟越穆嗟王舆至人存诸己隐璞乐元虚功名何足殉乃欲列简书所好亮若兹杨氏叹交衢去去从所志敢谢道不俱　　与阮德如　　　　　　　　　　前人含哀还旧庐感切伤心肝良时遘数子谈慰臭如兰畴昔恨不早既面侔旧欢不悟卒永离念隔增忧叹事故无不有别易会良难郢人忽已逝匠石寝不言泽雉穷野草灵龟乐泥蟠荣名秽人身高位多灾患未若捐外累肆志养浩然颜氏希有虞隰子慕黄轩涓彭独何人惟志在所安渐渍殉近欲一往不可攀生生在豫积勿以怵自宽南土旱不凉衿计宜早完君其爱德素行路慎风寒自力致所怀临文情辛酸　　答何劭三首　　　　　　　　晋张华吏道何其迫窘然坐自拘缨緌为徽纆文宪焉可逾恬旷若不足烦促每有余良朋贻新诗示我以游娱穆如洒清风焕若春华敷自昔同寮采于今比园庐衰疾近辱殆庶几并悬舆散发重阴下抱杖临清渠属耳听莺鸣流目玩鯈鱼从容养余日取乐于桑榆洪钧陶万类大块禀群生明暗信异姿静躁亦殊形自予及有识志不在功名虚恬窃所好文学少所经荷既过任白日已西倾道长苦智短责重困才轻周任有遗规其言明且清负乘为我戒夕愓坐自惊是用感嘉贶写心出中诚发篇虽温丽无乃违其情驾言归外庭放志永栖迟相伴步园畴春草郁郁滋荣观虽盈目亲友莫与偕悟物增隆思结恋慕同侪援翰属新诗永叹有余怀　　答潘尼诗
并
序
　　　　　　傅咸
　司州秀才潘正叔识通才高以文学温雅为博士　余性直而处清论褒贬之任作诗以见规虽褒饰　之举非所敢闻而斐粲之辞良可乐也答之虽不　足以相酬报所谓盍各言志也贻我妙文繁春之荣匪荣期尚乃新其声吉甫作颂有馥其馨实由樊仲其德克明授此瓦砾厕彼瑶琼贶非其喻闻宠若惊　　答栾弘诗
并
序
　　　　　　前人
　安乐令栾弘太傅巨平侯羊公辟未就而公薨后　应司州之命举秀才博文通济之士余失和于府　当换为护军司马赋诗见赠答之云尔巨平作宰是贵是钦弓旌仍招嘉命胥寻鸾凤养仪戢翼幽林未附雅调以和韶音巨平遐逝厉志弥深肃肃京司清风裁迈乃延群彦龙集凤会亦既斯降万里有赖声发响应好结倾盖　　赠何劭王济
并
序
　　　　　前人
