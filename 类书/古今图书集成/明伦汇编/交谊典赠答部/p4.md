<!-- { "loadSidebar": true } -->
　　与陈员外书　　　　　　　宋欧阳修修本愚无似固不足以希执友之游然而群居平日幸得肩从齿序跪拜起居窃兄弟行寓书存劳谓宜有所款曲以亲之之意奈何一幅之纸前名后书且状且牒如上公府退以寻度非谦即疏此乃世之浮道之交外阳相尊者之为非宜足下之所以赐修也古之书具惟有铅刀竹木而削札为刺止于达名姓寓书于简止于舒心意为问好惟官府吏曹凡公之事上而下者则曰符曰檄问讯列对下而上者则曰状位等相以往来曰移曰牒非公之事长吏或自以意晓其下以戒以饬者则曰教下吏以私自达于其属长而有所候问请谢者则曰笺记书启故非有状牒之仪施于非公之事相参如今所行者其原盖出唐世大臣或贵且尊或有权于时缙绅凑其门以传向者谓旧礼不足为重务稍增之然始于刺谒有参候起居因为之状及五代始复以候问请谢如状牒之仪如公之事然止施于官之尊贵及吏之长者其伪谬所从来既远世不根古以为当然居今之世无不知此而莫以易者盖常俗所为积习已牢而不得以更之也然士或同师友缔交游以道谊相期者尚有手书勤勤之意犹为近古噫候问请谢非公之事有状牒之仪以施于尊贵长吏犹曰非古之宜用况又用之于肩从齿序跪拜起居如兄弟者乎岂足下不以道义交游期我而惜手书之勤邪将待以牵俗积习者而姑用世礼以遇我之勤邪不然是为浮道以阳相尊也是以不胜拳拳之心谨布左右　　上郎侍郎书　　　　　　　　王安石某启昔者幸以先人之故得望步趋伏蒙抚存教道如亲子侄而去离门墙凡五六年一介之使一书之问不彻于隶人之听诚以苛礼不足报盛德空言不能输欲报之实顾不知执事察不察也去年得邑海上涂当出越而问听之缪谓执事在焉比至越而后知车马在杭行自念父党之尊而德施之隆去五六年而一书之不进又望门不造虽其心之勤企而欲报者犹在而执事之见察其可必也且悔且恐不知所云辄试陈不敏之罪于左右顾犹不敢必左右之察也不图执事遽然贬损手教重之蜀笺兖墨之赐文辞反复意指勤过然后知大人君子仁恩溥博度量之廓大如此小人无状不善隐度妄自悔恐而不知所以裁之也一官自缀势不得去欲趋而前其路无由唯其思报心尚不怠　　上小苏先生　　　　　　　　黄庭坚某顿首再拜诵执事之文章而愿见二十年矣宦学匏系一州辄数岁迄无参对之幸每得于师友昆弟间知执事治气养心之美大德不逾小物不废沈潜而乐易致曲以遂直欲亲之不可媟欲□之不能忘虽形迹阔□而平生咏叹如千载寂寥闻伯夷柳下惠之风而动心者然惟小人不裕于学仿徉尘垢之外朴拙无所可用既已成就虽造物之垆锤不能使之工也得邑极南幸执事在旁郡且当承教为万金良药使锢疾少愈而到官以来能薄不胜事剧陆沈簿领救过不暇笔墨不足以写心之精微故每欲作记而中休时因过宾有高安行李必问动静以其所言参其所不能言承典司管库之钥率职不怠怀璧混贫舍者争席良以自慰比得报伯氏书诗过辱不遗绪言见及故不自量菲薄辄承请左右敢问不肖既同于拙矣于事无□亲不了人之爱憎人谓我□愚非所恤独不知于道得少分否恭惟闻道先我为世和扁有病于此初固闻而知之因来尚赐药石之诲抱病呻吟仁者哀悯秋冷不审体力何如伏惟万福愿强饭自重不宣某再拜　　上东坡先生书　　　　　　　　前人某再拜某齿少且贱又不肖无一可以事君子故尝望见眉宇于众人之中而终不得备使令于前后伏惟阁下学问文章度越前辈大雅恺悌博约后来立朝以直言见排退补郡辄上课最可谓声实相当内外称职凡此数者在人为难兼而阁下所蕴海涵地负此特所见于一国一州者耳惟阁下之渊源如此而晚进之士不愿亲炙光烈以增益其所不能则非人之情也使有之彼非用心于富贵荣辱愿日暮计功道不同不相为谋则浅陋自是已无好学之志訑訑予既已知之者耳某天幸蚤有闻于父兄师友已立乎二累之外然独未尝得望履幕下则以齿少且贱又不肖耳知学已来又为禄仕所縻闻阁下之风乐承教而未得者也今日窃食于魏会阁下开幕外在彭门传音相闻阁下又不以未尝及门过誉斗筲使有黄钟大吕之重盖心亲则千里晤对情异则连屋不相往来是理之必然者也故敢坐通书于下执事夫以少事长士交于大夫不肖承贤礼固有数似不当如此恭惟古之贤者有以国士期人略去势位许通草书故窃取焉非阁下之恺悌素处何特不可直不敢也仰恃知察故又作古风诗二章赋诸从者诗云我思古人实获我心心之所期可为知者道难为俗人言不得于今人故求之古人中耳与我并时而能获我心思见之心宜何如哉诗云既见君子我心写兮今则未见而写我心矣气候暄冷失宜不审何如伏乞为道所重　　答黄鲁直书　　　　　　　　　苏轼轼始见足下诗文于莘老之坐上耸然异之以为非今世之人也莘老言此人人知之者尚少子可谓称扬其名轼笑曰此人如精金美玉不即人而人即之将逃名而不可得何以我称扬为然观其文以求其为人必轻外物而自重者今之君子莫能用也其后过李公择于济南则见足下之诗文愈多而得其为人益详意其超逸绝尘独立万物之表驭风骑气以与造物者游非独今世之君子所不能用虽如轼之放浪自弃与世阔□者亦莫得而友也今者辱书词累幅执礼恭甚如见所畏者何哉轼方以此求交于足下而惧其不可得岂意得此于足下乎喜愧之怀殆不可胜然自入夏以来家人辈更卧病忽忽至今裁答甚缓想未深讶也古风二首托物引类真得古诗人之风而轼非其人也聊复次韵以为一笑秋暑不审起居何如末由会见万万以时自重　　答廖季硕　　　　　　　　　　朱熹比两辱书良以为慰又深愧感尢异登闻士友咸喜修涂逸驾自此其可量耶累书下问勤恳顾何爱于一言但欲以其所以自信自守者为献则误贤者于迂阔而不可行之地欲舍其所以自信自守者为说则又不知所以言也是以久而不知所以对惟高明之有以择焉于此二柄其必有所处矣　　答廖季硕　　　　　　　　　　前人熹衰晚遭此大祸痛苦不可为怀请祠得归已及里门矣去家益近触目伤感尢不易堪也见刚之词三复悚叹足见厉志之笃至于见属之意则有所不敢承也诚斋直道孤立不容于朝然敛其惠于一路犹足以及人也知有讲评之乐尢以歆羡越上亲朋久不闻问泰州计亦不久当受代乃有悼亡之悲人生信鲜欢也　　答吴茂才书　　　　　　　　　前人熹衰缪亡状谬忝召除业已在官不容辞避然亦以病告而宿留前途以俟报罢之命矣所论时务众共知其如此而未知所以处之之方来诲又若有所难言而不欲尽者反复思之未得其要若便得请固无所预万一不免一到临安或恐当路有问焉者尚望高明不鄙而渎告之然必直书其事而勿为材语使愚者一见而晓然乃为厚幸不然又将有所不解而虚辱谆谆之诲矣至恳至望　　答杨廷秀　　　　　　　　　　前人程弟转示所惠书教如奉谈笑仰见放怀事外不以尘垢□糠累其胸次之超然者三复叹羡不能已已数日偶苦脾疾心腹挠闷意绪无聊值此便风不敢不附报自力布此仅能问何如他皆未暇及也时论纷纷未有底止契丈清德雅望朝野属心切冀眠食之间以时自重更能不以乐天知命之乐而忘与人同忧之忧毋过于优游毋决于遁思则区区者犹有望于斯世也　　与刘德修　　　　　　　　　　前人方念久不闻动静忽阅邸报有房陵之行为之怅然寝食俱废累日不能自释不审彼以何日就道自简至房道里几何取道何州阅几日而后至风土气候不至甚异否居处饮食能便安否官吏士民颇知相尊敬否吾道之穷一至于此然亦久知会有此事但不谓在目前耳偶有鄂便托刘公度转致此问如有的便亦望得一书之报使知动息少慰远怀千万之幸冯李亦复不容季章得郡而名见乃弟疏中恐亦非久安者李良仲鸿飞冥冥使人深羡第恨不得扣其元中之趣范文叔却幸未见物色想亦深自晦也熹足弱气痞已半年矣策杖人扶仅能略移跬步而腹□胀满不能俯案观书作字一切皆废独于长者未敢依例口占耳数日又加右臂作痛写字不成衰惫至此无复久存之理承教无期尚冀以时深为世道自爱耳熹随例纳禄幸已得请中间盖亦小有纷纷后虽粗定然犹不免为之之累亦可叹也　　答刘平甫书　　　　　　　　　前人领武昌五月下旬书知行李平安登览雄胜甚慰所怀而安国诸词更勤手笔读之使人飘然直有凌云之气也比日新秋尚热伏惟到荆已久侍奉万福熹请祠久不报昨得元履书云相君怒甚恐不可得然三得汪尚书书已两报之竭尽底蕴次第亦须见怒矣或恐更有备礼文字来即当再入文字强免一到衢婺间听朝命又不得请即烦一到面恳诸公恐到彼终无好出场耳元履竟不容于朝虽未发未为中节然比之尸位素餐口含瓦石者不可同年语矣陈固无可观汪亦碌碌知人之难乃如此此则拙者之误一兄也闻到鄂已有所处置威望隐然甚善甚善到荆不知又别有何施行想规模素定不劳而政举也边候既未耸统帅之命当且中止似亦不必切切以为言喜向两书为一兄言此知皆达否　　送喻秀才序　　　　　　　　元何中客有授中二赋及诗者读之体裁高雅音节清妥中异之曰此深于昌黎韩子之文者果谁氏耶则以清江喻立对中盖心之矣延佑丙辰夏始识于封溪之上貌□而神腴与之言信好古者中益异之问何师曰师皮李贤氏则中友人也比年又尝之武昌从王佐才龙观复游中又有以得其所从焉再见请曰立将造临川山拜吴先生能一言以绍立其可中笑曰子奚见吴先生为先生之学古学也科举取士囊工则得学先生之学殆将不利于子奚见吴先生为立曰科举外也虽求之不改必得先生之学内也非必求安得之且立取道于四方多矣冥然而趋不知其九折之阪欤其四达之衢欤今距先生不十舍许愿执箕膺揲而焉时先生之讲说或闻一言守之终其身而不失岂不可乎中叹曰呜呼世齾齾相浊相货财化居时逐虎噬而鸷攫山崇而海录赫然盛气势慑孱竖腐息目睒而耳项缩凡不可致者皆可以指嗾得初不必辨形声校点画于斯时也求其能事程试已若鲁麟□凤祥蹄而瑞跖矧能孤征重趼相从于寂寞之宅乎壮矣哉子之志也虽然中尝闻夫子弟子凡三千人而孔氏家语迁之列传纔七十有七至见于鲁论者无几人幸而亲遇圣人之时又幸亲游圣人之门姓名不少概见何哉岂非历聘诸国之际无智愚贤不肖群而进退一再识焉而已者不然何寡闻若是哉鲁论诸子以能答问故传曾点漆雕开亚于回参者其言仅一见点犹从容数语开则一语而已倘非夫子有以发之则虽半语不可得而闻又孰知其为见道也吾意孔门诸人固有胜于点开者世亦不得而悉也然则答问之功又何可少哉今吾非敢以夫子况先生亦非敢以孔门诸人拟子顾其理有相似者呜呼人尝患思古人而不可得见不知今人或胜于古人亦未可知也乃尝想慕于不可得见之时而每相忽于相值之日其得谓之智乎前乎先生者固不知世复有斯人也后乎先生者岂无羡子之得见斯人者乎然则子之见也非幸欤子志夫古学者也宜有以问先生先生之答子也宜可以终身守之而不失也非止乎子之所已能也由其答问而有传非幸而又幸者欤先生之见子也知子之尝交于中也将必中乎问则以中之说而进焉因是而中之说亦传非幸而又幸者欤　　怀君子赋　　　　　　　　　　杨襄繄岑楼之翼翼兮倚层城之隩隈敞八□以轩豁兮仰飞甍之崔嵬面云山之矗矗兮喧江声之若雷肆瑶席以郑重兮呈琅玕与瑰瑰诞延宾之翠馆兮倚吹箫之凤台搴罗帏之芙蓉兮盼美人而和偕羌素怀而耿耿兮望青鸾之不来谨修容以遥睇兮隔云軿乎徂徕宛清梦之缱绻兮忽中宵以惊猜步广庭以夷犹兮瞻牛女而徘徊援猗兰以写抱兮拂素琴之凝灰希盛年以绸缪兮何参辰之或乖忆黄鸟之嘤嘤兮感宾鸿之独哀炯予心之如璧兮怅远道而悠哉已矣乎燕议诎兮训狐是咍荃蕙□兮蔓草盈□曷归去兮剪故山之莱望玉京兮阊阖漫浮云兮不开整罗袜以彳亍沾白露兮苍苔仰碧虚之明月庶流影于君怀　　与彭方伯凤仪　　　　　　明何乔新去岁在晋阳忽得邸报乃知阁下转调贵州心窃骇之道远莫究其由近赴召至京叩其所以见士大夫往往讥阁下为好名仆窃以为不然君子为其所当为初非为名也但举世不为而己独为之众遂以为好名尔然好名何过哉先哲有言求士于三代之上惟恐其好名求士于三代之下惟恐其不好名使世之为士者皆知好名又安肯叩稽匍匐于宦寺之前以求美官乎田承君责邹志完有云愿君毋以此举自满士之所当为者未止此也仆亦愿阁下弗避好名之嫌力行其当为者耳举世不我知安知百世之下不有我知者乎不可因此自沮也仆年齿益长旧学日忘与时俯仰心窃不安引身肥遁势又未可阁下不忘久要愿赐忠告俾免天下后世之讥实为至幸思南守蔡哲仆之故人望垂青庇为感　　又　　　　　　　　　　　　　前人往岁同觐阙庭日聆清诲胸中鄙吝顿尔消释别后阁下荣迁岭南大藩而仆亦承乏湖广准拟仙舟过黄鹤矶头握手剧谈以罄所怀不意襄樊流潦为灾仆奉台檄往彼绥辑暨还则阁下已行矣询诸寮友虽辱寄声然独无片简以见规勉惕然惭悚自疑进修稍怠故见□于君子尔近者伻来乃辱手教词意谆恳视往时所惠尺牍有加焉第其间过为推重非所望于吾凤仪也朋友道废久矣自托交以来所冀吾兄抑吾过引吾不及俾不为庸人之归尔顾乃效世俗相称许邪可畏之机诚如来谕然吾曹欲进而有为则势有所未能欲引身而退则徒取好怪不情之诮惟静以俟之尔道与义存乎我用与舍由于人祸与福系于天在我者方与阁下共勉之在人与天者吾何知焉优哉游哉聊以卒岁而已阁下谓吾以身任重不知担子不在吾身且非吾绵薄所能担当也陈白沙出处自有深意阁下列荐于朝此实好贤之笃也然使白沙起而任事得无如魏桓之言乎志有不行安知不有闵仲叔之恨乎天下之宝当为天下惜之正不必强之出也不识吾兄以为何如朱摠制尝与仆同事仆素重其有任重致远之材每与交游道之比来议者纷纷得阁下书益信向所见非谬也会晤未龟临书不觉喋喋冬寒惟冀顺时珍燮以承天贶不宣　　答李鸿胪鐩　　　　　　　　　前人都门别后两辱手书眷兹隆厚兼惠香帕帽袜葡萄感愧之深无以云喻然因循两载不敢答书者正以林下之人不当与达者通书故耳昔富郑公致政之后虽韩魏公岁时问讯亦不答书富韩相得之深岂恝然无情哉诚以世议隘薄故也仆之鄙劣固不敢望富公之万一然愿学焉归田以来虽无裴晋公绿野之堂司马温公独乐之园乐天诸公把酒赋诗之乐然逍遥泉石之间忧患不干其心毁谤不入其耳视陆宣公之在忠州盖过之矣近闻屠大理上疏欲起之衰疾之中虽蒙过爱然殊未谅区区之心也方少壮时犹不如人况老且疾岂可再起以取后生描画哉倘相知有问及者烦告之曰老疾日侵不堪当世之用矣此实愚之至情深有望于阁下也自古及今再起者孰能善其终哉寇莱公王介庵且然况若仆者乎刑部旧人多有用之材连遭贬黜良可惜也本部谈赵顾曾胡五正郎施尹曾伍四主事最承相念不敢致书会间烦为道意并达鄙情不宣　　寄彭学士彦实　　　　　　　　前人去岁周佥宪回承寄着草今秋欧阳知县来又辱华翰仆远宦炎荒无足齿录而阁下惓惓不遐遗非笃于同年同乡之谊克尔邪仆居闽五年矣德薄材劣无裨圣时殊以为愧而来书奖予太过益增惭腼八闽自沙尢之变以来民桀骜下陵上贱犯贵相师成风而强宗大族依凭城社暴横尢甚盖吾江右所无也郡县吏宁违上司之令而不敢违势家之一言以为上司不过督责而势家能陷以重罪故也凡为政者脂韦媕婀辄得美誉不再岁而迁否则怨诽纷然或因以得罪仆不能随俗浮沉一切绳之以法桀骜之风虽少戢已不胜谤讟矣然谤与誉奚足恤哉仆之所虑有大于此者焉天下日入于弊而未知所以救之之方此大可虑也我朝惩前代藩镇之弊以都司典兵布政司理民按察司执法凡军戎调发之政布按二司不得专非有符验都司亦不听调也平居所以能前却之者恃有三尺法耳一旦有事白刃临其身厚利诱其心三尺法能制之邪愚以为宜稍变旧制特诏布政使按察使兼典戎政而妙选勇略素著者为都指挥使少宽擅兴之法缓急调发二司得以专之不由中制庶可以防患于未然且救尾大不掉之弊焉古之善观国者不观其国势之强弱而观其用人之贤否今则用人贤欤否欤愚不能知但见升一官进一秩士论辄哗然曰某以亲旧当道而得之或曰某以通书政府而得之或曰某以纳贿权门而得之仆始闻之以为人言不可信徐而察之巧宦者率皆超擢自守者往往沦弃亦不能不信也夫平居之时既徇利以进身多事之秋肯捐身以报国乎不待智者可知也愚切谓当崇奖恬退之士抑远奔竞之徒以共振名教于风颓俗靡之际夫知人固未易大抵刚介寡合者君子也善柔易亲者小人也于此察之十得七八矣果君子欤拔而用之不必亲也不必故也不必识其面也果小人欤黜而退之亲不可私也雠不可避也群言交属不可徇也以此处之庶几有招之不来麾之不去之士出焉此二者时弊之大者也阁下官为学士职号论思时政之孰得孰失人材之孰贤孰否知之素矣经筵进讲之余宜从容陈之使天下阴受其赐可也昔欧阳永叔司马君实为翰林学士所论奏者岂徒发挥经义而已哉舍二公而它取法焉非仆所望于阁下也尊兄少保先生实秉国钧古人云政将及子可不预虑而熟图之邪阁下试观今日治欤否欤在廷者孰为李纲张浚欤居方面者孰为宗泽张所欤缓急可倚者谁欤临难不易节者谁欤苟此数者未有其人抱火积薪殆未足喻也乞留意焉狂瞽之言不识当否恃爱妄发幸乞恕之不宣　　赠午山冯御史序　　　　　　　崔铣往年予闲居洹上则闻午山子之教南畿也屏诡诞斥支蔓敦本崇雅予后召为南礼官及午山子偕役句容其高明予钦之其温恭予乐之其析经辨古予又得三益焉午山子志不在达而求遐举养□于湖之浒其进为圣贤也孰御予少也承教于父师亦非安为人后者然而上拟古人研精典籍纷如错如苦其无要也又改而独契道真损书守墨恍乎惚乎苦其无准也久之乃喟然曰道无传矣适无徒矣将奚从曰师夫子圣之逝矣颜莫觌矣将奚求曰诵论语讽其文如面领至言考其行如目瞻睟容察其因人之教如亲诲我夫仁其本也忠信其功也仁吾之心忠信吾心之固然勿视以为高而避之勿轻以为平而躐之勿迟以为缓而棘之仰而见其茫茫然非高也履而觉其渊渊然非平也日驰驰焉而旬千里非缓也恶衣食之耻缊袍狐裘之并立关于道造次与颠沛之必是厚与爱之或过均于仁乞酰大言之疚于行过位之勃色师氏之相之纯不已也是故无隐显无小大无终始疏越之瑟谁调之而成声太古之尊谁勺之而知味故曰可与深造者道也　　与戚秀夫　　　　　　　　　王守仁德洪诸友时时谈及盛德深情追忆留都之会恍若梦寐中矣盛使远辱兼以书仪感怍何既此道之在人心皎如白日虽阴晴晦明千态万状而白日之光未尝增减变动足下以迈特之资而能笃志问学勤勤若是其于此道真如扫云雾而睹白日耳奚暇于区区之为问乎病废既久偶承两广之命方具辞疏使还正当纷沓草草不尽鄙怀　　与胡伯忠　　　　　　　　　　前人某往在京虽极歆慕彼此以事未及从容一叙别去以为憾期异时相遇决当尽意剧谈一番耳昨未出京师即已预期彭城之会谓所未决于心在兹行矣及相见又复匆匆而别别又复以为恨不知执事之心亦何如也君子与小人居决无苟同之理不幸势穷理极而为彼所中伤则安之而已处之未尽于道或过于疾恶或伤于愤激无益于事而致彼之怨恨雠毒则皆君子之过也昔人有言事之无害于义者从俗可也君子岂轻于从俗独不以异俗为心耳与恶人居如以朝衣朝冠坐于涂炭者伯夷之清也虽袒裼裸裎于我侧彼焉能浼我哉柳下惠之和也君子以变化气质为学则惠之和似亦执事之所宜从者不以三公易其介彼固未尝无伯夷之清也德輶如毛民鲜克举之我仪图之惟仲山甫举之爱莫助之仆于执事之谓矣正人难得正学难明流俗难变直道难容临笔惘然如有所失言不尽意惟心亮　　与陈国英　　　　　　　　　　前人别久矣虽彼此音问□阔而消息动静时时及闻国英天资笃厚加以静养日久其所造当必大异于畴昔惜无因一面叩之耳凡人之学不日进者必日退譬诸草木生意日滋则日益畅茂苟生意日息则亦日就衰落矣国英之于此学且十余年矣其日益畅茂者乎其日就衰落者乎君子之学非有同志之友日相规切则亦易以悠悠度日而无有乎激励警发之益山中友朋亦有以此学日相讲求者乎孔子云德之不修学之不讲是吾忧也而况于吾侪乎哉　　与黄宗贤六　　　　　　　　　前人宅老数承远来重以嘉贶相念之厚愧何以堪令兄又辱书惠礼恭而意笃意家庭旦夕之论必于此学有相发明者是以波及于仆喜幸之余愧何以堪别后工夫无因一扣如书中所云大略知之用力习熟然后居山之说昔人尝有此然亦须得其源吾辈通患正如池面浮萍随开随蔽未论江海但在活水浮萍即不能蔽何者活水有源池水无源有源者由己无源者从物故凡不息者有源作辍者皆无源故耳　　与王纯甫　　　　　　　　　　前人别后有人自武城来云纯甫始到家尊翁颇不喜归计尚多抵牾始闻而惋然已而复大喜久之又有人自南都来云纯甫已莅任上下多不相能始闻而惋然已而复大喜吾之惋然者世俗之私情所为大喜者纯甫当自知之吾安能小不忍于纯甫不使动心忍性以大其所就乎譬之金之在冶经烈焰受钳锤当此之时为金者甚苦然自他人视之方喜金之益精炼而惟恐火力锤锻之不至既其出冶金亦自喜其挫折锻炼之有成矣某平日亦每有傲视行辈轻忽世故之心后虽稍知惩创亦惟支持抵塞于外而已及谪贵州三年百难备尝然后能有所见始信孟氏生于忧患之言非欺我也尝以为君子素其位而行不愿乎其外素富贵行乎富贵素贫贱行乎贫贱素患难行乎患难故无入而不自得后之君子亦当素其位而学不愿乎其外素富贵学处乎富贵素贫贱患难学处乎贫贱患难则亦可以无入而不自得向尝为纯甫言之纯甫深以为然不审迩来用力却如何耳近日相与讲学者宗贤之外亦复数人每相聚辄叹纯甫之高明今复遭时磨励若此其进益不可量纯甫勉之汪景颜近亦出宰大名临行请益某告以变化气质居常无所见惟当利害经变故遭屈辱平时愤怒者到此能不愤怒忧惶失措者到此能不忧惶失措始是能有得力处亦便是用力处天下事虽万变吾所以应之不出乎喜怒哀乐四者此为学之要而为政亦在其中矣景颜闻之跃然如有所得也甘泉近有书来已卜居萧山之湘湖去阳明洞方数十里耳书屋亦将落成闻之喜极诚得良友相聚会共进此道人间更复有何乐区区在外之荣辱得丧又足挂之齿牙间哉　　答徐成之　　　　　　　　　　前人汝华相见于逆旅闻成之启居甚悉然无因一面徒增悒怏吾乡学者几人求其笃信好学如吾成之者谁欤求其喜闻过忠告善道如吾成之者谁欤过而莫吾告也学而莫吾与也非吾成之之思而谁思欤嗟吾成之幸自爱重自人之失其所好仁之难成也久矣向吾成之在乡党中刻厉自立众皆非笑以为迂腐成之不为少变仆时虽稍知爱敬不从众非笑然尚未知成之之难得如此也今知成之之难得则又不获朝夕相与岂非大可憾欤修己治人本无二道政事虽剧亦皆学问之地谅吾成之随在有得然何从一闻至论以洗凡近之见乎爱莫为助近为成之思进学之功微觉过苦先儒所谓志道恳切固是诚意然急迫求之则反为私己不可不察也日用间何莫非天理流行但此心常存而不放则义理自熟孟子所谓勿忘勿助深造自得者矣学问之功何可缓但恐着意把持振作纵复有得居之恐不能安耳成之之学想亦正不如此以仆所见微觉其有近似者是以不敢不尽亦以成之平日之乐闻且欲以是求教也　　赠王尧卿序　　　　　　　　　前人终南王尧卿为谏官三月以病致其事而去交游之赠言者以十数而犹乞言于予甚哉吾党之多言也夫言日茂而行益荒吾欲无言也久矣自学术之不明世之君子以名为实凡今之所谓务乎其实皆其务乎其名者也可无察乎尧卿之行人皆以为高矣才人皆以为美矣学人皆以为博矣是可以无察乎自喜于一节者不足与进于全德之地求免于乡人者不可以语于圣贤之途气浮者其志不确心□者其造不深外夸者其中日陋已矣吾恶夫言之多也虎谷有君子类无言者尧卿过焉其以予言质之　　与张龙坪兵备　　　　　　　唐顺之获侍同途又获侍同舟日夕奉教皆出邂逅非素所期然公久垂念于仆而仆未之知仆亦久欲晤公而公未之知则又不可谓非素所期也维扬班荆自此奉晤下邳分辔自此奉别长川举杯同于欢笑惊风折樯同于险厄数日之间而聚散惊喜之不可常世事大率如此达人观之可一解颐也别后承遣使致手书殊感相念兹过临清使者蒋继先王清等还附谢伏惟垂照　　赠彭石屋序　　　　　　　　　前人君子之仕也非以为利也其苦身以为人至于手足胼胝而不敢以为劳其忘身以从王事至于终窭且贫室人交谪而不敢怨此岂有一毫利之也哉宋儒程伯子之言曰孔子曰古之学者为己今之学者为人吾以谓古之仕者为人今之仕者为己其学也为己则其仕也必为人其学也为人则其仕也必为己顺之读其说而有感焉又尝观大史公循吏传至公仪休则独述其拔园葵辞馈鱼一二细事而略不及乎其他窃意休之所以能垂世而立名者必有经国之大计而此二事乃匹夫之小廉耳何太史公舍彼经国之大计而取其匹夫之小廉也其意可知矣盖以为苟不自利必能利人苟不为己必能为人也欤余从缙绅之后见世所谓贤士大夫者多矣未见有一毫无所利于官者也夫世之洁清好修者不啻几人而余以为未能无所利者非过欤盖检于耳目之所及而或忽于所不及慎于大或忽于细此仅愈于黩冒无耻者则可耳其去古之循吏不亦远乎今夫以小民供有司之饮食器具而不以为有司之浚我以有司受小民饮食器具之供而不以为小民之过奉我其来也久其习之也熟而恬然莫之怪也呜呼此岂非所谓耳目之所不及与其细者欤宜兴山县也里胥之供官岁为金者以百计通判彭侯来署县事公曰吾廪禄之外一钱亦私也况百金乎且我书生所须几何安用百金亟去之或谓侯曰公则可矣得无病后来者侯曰吾知自尽而已遑恤其后乎且后来者贤必不非我不然吾亦安能预为不贤者地乎侯为人貌古而气凝恬淡而寡欲其居处苦约有寒士所不能堪者推侯之志虽枯槁山泽对四壁之居亦可轩然无求于世而顾有一毫利于官也哉侯治宜兴数月有惠爱其利害所兴革多可书而余独称侯之节且侯之节其大者多矣而余独举其细者亦太史公载公仪休之意也以侯之仕不为己而其仕必为人者可知已以侯之仕能为人而其学必为己者又可知已或谓小节不足以观人岂其然耶于是新令且至侯还郡有日矣学官某与诸生某辈欲留侯不得则求予文为侯赠余不能辞也遂因侯之节而及于儒者为己为人之说以告于世之仕者非独以告为宜兴者也　　与两湖书　　　　　　　　　　前人兄自少才名已满海内六家九流之书几乎无所不诵庄骚太史之书亦无所不摹画而操纵之矣即使海内奇才伟士欲傲兄以所不知而亦不能也况如仆者才至驽下向在京师每同平凉赵景仁过兄论文久之兄慨然曰二子之言是也遂欲尽弃其旧学而更张之然当时犹谓兄之急于奖善而以口语相推云耳已而视兄之文则果脱然尽变于旧矣夫文人相倾在古则然景仁于兄未知何如也至于仆之读书则岂能若兄之博而其为文也亦安能望如兄之古哉然兄不惮降心屈己而从之推兄是心也设使不徒用之于文而用之反躬为己之间即古人所谓勇撤皋比一变至道者在兄亦何让乎仆未始不叹兄之高明不可及而亦每每惜兄有可以一变至道之力而仅用之于文也虽然此亦未有人焉以反躬为己之说而謦咳于吾兄之侧耳设使有人焉以反躬为己之说而謦咳于吾兄之侧如吾二子之论文也又安知兄之不降心而从之而翻然变于其旧之之为尢速也乎又未始不自罪吾二子者不能为古人反躬为己之说以告兄而徒以文字雕虫篆刻之论投兄之好也兄今之所谓狂者也而豁豁磊磊率情而言率情而貌言也宁触乎人而不肯违乎心貌也宁野于文而不色乎庄其直以肆则亦古之所谓狂者也是兄有可以一变至道之力而又有狂以进道之资也兄其能无意乎然兄之意必曰吾平生好适吾性而已矣吾不能为拘儒迂儒苦身缚体如尸如斋言貌如土木人不得动摇云耳夫古之所谓儒者岂尽律以苦身缚体如尸如斋言貌如土木人不得动摇而后可谓之为学也哉天机尽是圆活性地尽是洒落顾人情乐率易而恶拘束然人知安恣睢者之为率易矣而不知见天机者之尢为率易也人知任佚宕者之为无拘束矣而不知造性地者之尢为无拘束也人之病兄亦或以其乐率易苦拘束而仆则以为惟恐兄之不乐率易不苦拘束也如使果乐率易苦拘束也则必真求率易与无拘束之所在矣真求率易与无拘束之所在也则舍天机性地将何所求哉使兄不以仆为迂也愿继此而更进其说也仆自少亦颇不忍自埋没因循四十更无长进惟近来山中闲居体念此心于日用间觉意味比旧来颇深长耳以应酬之故亦时不免于为文每一抽思了了如见古人为文之意乃知千古作家别自有正法眼藏在盖其首尾节奏天然之度自不可差而得意于笔墨蹊径之外则惟神解者而后可以语此近时文人说秦说汉说班说马多是寐语耳庄定山之论文曰得乎心应乎手若轮扁之斫轮不疾不徐若伯乐之相马非牡非牝庶足以形容其妙乎顾自以精神短少不欲更弊之于此故不能穷其妙也何时得与吾兄一面谈之兄有近作可寄我兄向云居家有暇将来江东今能果此约否念庵兄时相会否弟数年间颇梦寐于江西之行今日侍家君百里之外亦无意矣会念庵兄并烦道鄙怀汉书批抹约四五十传亦颇尽之并奉返以全信
