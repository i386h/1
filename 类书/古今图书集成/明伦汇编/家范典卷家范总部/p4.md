<!-- { "loadSidebar": true } -->
父死子继何法法木终火王也兄死弟及何法法夏之承春也善善及子孙何法法春生待夏复长也　　又子之复雠何法法土胜水水胜火也子顺父臣顺君妻顺夫何法法地顺天也男不离父母何法法火不离木也女离父母何法法水流去金也娶妻亲迎何法法日入阳下阴也子谏父何法法火揉直木也　　又君子远子近孙何法法木远火近土也亲属臣谏不相去何法法水木枝叶不相离也父为子隐何法法木之藏火也子为父隐何法法水逃金也　　又
王者赐先亲近后疏远何法法天雨高者先得之也长幼何法法四时有孟仲叔季也　　又
父母生子养长子何法法水生木长大也子养父母何法法夏养长木此火养母也不以父命废主命何法法人不畏土而畏火也　　又
不娶同姓何法法五行异类乃相生也子丧父母何法法木不见水则憔悴也丧三年何法法三年一闰天道终也父丧子夫丧妻何法法一岁物有终始天气亦为之变也荀悦申鉴
　　政体
问明于治者其统近万物之本在身天下之本在家治乱之本在左右内正立而四表定矣　　时事
古有掌阴阳之礼之官以教后宫掌妇学之法妇德妇言妇功各率其属而以时御序于王先王礼也宜崇其教以先内政览列图诵列传遵典行内史执其彤管记善书过考行黜陟以章好恶男女正位乎内外正家而天下定矣故二仪立而大业成北齐颜氏家训
　　治家篇
夫风化者自上而行于下者也自先而施于后者也是以父不慈则子不孝兄不友则弟不恭夫不义则妇不顺矣父慈而子逆兄友而弟傲夫义而妇陵则天之凶民乃刑戮之所摄非训导之所移也笞怒废于家则竖子之过立见刑罚不中则民无所措手足治家之宽猛亦犹国焉孔子曰奢则不逊俭则固与其不逊也宁固又云虽有周公之才之□使骄且吝其余不足观也已然则可俭而不可吝也俭者省约为礼之谓也吝者穷急不恤之谓也今有奢则施俭则吝如能施而不奢俭而不□可矣生民之本要当稼穑而食桑麻以衣蔬果之蓄园场之所产鸡豚之善埘圈之所生爰及栋宇器械樵苏脂烛莫非种殖之物也至能守其业者闭门而为生之具以足但家无盐井耳今北土风俗率能躬俭节用以赡衣食江南奢侈多不逮焉　　又
世间名士但务宽仁至于饮食饷馈僮仆减损施惠然诺妻子节量狎侮宾客侵耗乡党此亦为家之巨□矣　　又
妇主中馈唯事酒食衣服之礼耳国不可使预政家不可使干蛊如有聪明才智识达古今正当辅佐君子助其不足必无牝鸡晨鸣以致祸也江东妇女略无交游其婚姻之家或十数年间未相识者唯以信命赠遗致殷勤焉邺下风俗专以妇持门户争讼曲直造请逢迎车乘填街衢绮罗盈府寺代子求官为夫诉屈此乃恒代之遗风乎南间贫素皆事外饰车乘衣服必贵齐整家人妻子不免饥寒河北人事多由内政绮罗金翠不可废阙羸马□奴仅充而已唱和之礼或尔汝之河北妇人织组紃之事黼黻锦绣罗绮之工大优于江东也太公曰养女太多一费也陈蕃云盗不过五女之门女之为累亦以深矣然天生蒸民先人传体其如之何世人多不举女贼行骨肉岂当如此而望福于天乎吾有疏亲家饶妓媵诞育将及使遣婚竖守之体有不安窥窗倚户若生女者辄持将去母随号泣莫敢救之使人不忍闻也妇人之性率宠子婿而虐儿妇宠婿则兄弟之怨生焉虐妇则姊妹之谗行焉然则女之行留皆得罪于其家者母实为之至有谚云落索阿姑此其相报也家之常弊可不诫哉婚姻素对靖侯成规近世嫁娶遂有卖女纳财买妇输绢比量父祖计校锱铢责多还少市井无异或猥婿在门或傲妇擅室贪荣求利反招羞耻可不慎欤　　又吾家巫觋祷请绝于言议符书章醮亦无祈焉并汝曹所见也勿妖妄之费　　风操篇
吾观礼经圣人之教箕帚匕箸咳唾唯诺执烛沃盥皆有节度亦为至矣但既残缺非复全书其有所不载及世事变改者学达君子自为节度相承行之故世号士大夫风操而家门颇有不同所见互称长短然其阡陌亦自可知昔在江南目能视而见之耳能听而闻之蓬生麻中不劳翰墨汝曹生于戎马之间视听之所不晓故聊记录以传示子孙礼云见似目瞿闻名心瞿有所感触恻怆心眼若在从容平常之地幸须申其情耳必不可避亦当忍之犹如伯叔兄弟酷类先人可得终身肠断与之绝耶又临文不讳庙中不讳君所无私讳盖知闻名须有消息不必期于颠沛而走也梁世谢举甚有声誉闻讳必哭为世所讥又臧逢世臧严之子也笃学修行不坠门风孝元经牧江州遣往建昌督事郡县民庶竞修笺书朝夕辐辏几案盈积书有称严寒者必对之流涕不省取记多废公事物情怨骇竟以不办而还此并过事也近在扬都有一士人讳审而与沈氏交结周厚沈与其书名而不姓此非人情也凡避讳者皆须得其同训以代换之桓公名白博有五皓之称厉王名长琴有修短之目不闻谓布帛为布皓呼肾肠为肾修也梁武小名阿练子孙皆呼练为绢乃谓销炼物为销绢物恐乖其义或有讳云者呼纷纭为纷烟有讳桐者呼梧桐树为白铁树便似戏笑耳周公名子曰禽孔子名儿曰鲤止在其身自可无禁至若卫侯魏公子楚太子皆名虮虱长卿名犬子王修名狗子上有连及理未为通古之所行今之所笑也北土多有名儿为驴驹豚子者使其自称及兄弟所名亦何忍哉前汉有尹翁归后汉有郑翁归梁家亦有孔翁归又有顾翁宠晋代有许思妣孟少孤如此名字幸当避之今人避讳更急于古名子者当为孙地吾亲识中有讳襄讳友讳同讳清讳和讳禹交疏造次一座百犯闻者辛苦无僇赖焉昔司马长卿慕蔺相如故名相如顾元歆慕蔡邕故名雍而后汉有朱张字孙卿许暹字颜回梁世有庾晏婴祖孙登连古人姓为名字亦鄙事也昔刘文饶不忍骂奴为畜产今世愚人遂以相戏或有指名为豚犊者有识旁观犹欲掩耳况名之者乎近在议曹共平章百官秩禄有一显贵当世名臣意嫌所议过厚齐朝有一两士族文学之人谓此贵曰今日天下大同须为百代典式岂得尚作关中旧意乎明公定是陶朱公大儿耳彼此欢笑不以为嫌昔侯霸之子孙称其祖父曰家公陈思王称其父为家父母为家母潘尼称其祖曰家祖古人之所行今人之所笑也及南北风俗言其祖及二亲无云家者田里猥人方有此言耳凡与人言言己世父以次第称之不云家者以尊于父不敢家也凡言姑姊妹女子子已嫁则以夫氏称之在室则以次第称之言礼成他族不得云家也子孙不得称家者轻略之也蔡邕书集呼其姑女为家姑家姊班固书集亦云家孙今并不行也凡与人言称彼祖父母世父母父母及长姑皆加尊字自叔父已下则加贤字尊卑之差也王羲之书称彼之母与自称己母同不云尊字今所非也　　又
言及先人理当感慕古者之所易今人之所难江南事不获已乃陈文墨无言者须言阀阅必以文翰罕有面论者北人无何便尔话说及相访问如此之事不可加于人也人加诸己则当避之名位未高如为勋贵所逼隐忍方便速报取了勿取烦重感辱祖父若没言须及者则敛容肃坐称大门中世父叔父则称从兄弟门中兄弟则称亡者子某门中各以其尊卑轻重为容色之节皆变于常若与君言虽变于色犹云亡祖亡伯亡叔也吾见名士亦有呼其亡兄弟为兄子弟子门中者亦未为安贴也北土都不行此太山羊□梁初入南吾近至邺其兄子肃访□委曲吾答之云卿从门中在梁如此如此肃曰是我亲第七亡叔非从也祖孝微在坐先知江南风俗乃谓之云贤从弟门中何故不解古人皆呼伯父叔父而今世多单呼伯叔从兄弟姊妹已孤而对其前呼其母为伯叔母此不可避者也兄弟之子已孤与他人言对孤者前呼为兄子弟子颇为不忍北土多呼为侄案尔雅丧服经左传侄名虽通男女并是对孤之称晋世已来始呼叔侄今呼为侄于理为胜也凡亲属名称皆须粉墨不可滥也无风教者其父已孤呼外祖父母与祖父母同使人为其不喜闻也虽质于面皆当加外以别之父母之世叔父皆当加其次第以别之父母之世叔母皆当加其姓以别之父母之群从世叔父母及从祖父母皆当加其爵位若姓以别之河北士人皆呼外祖父母为家公家母江南田里间亦言之以家代外非吾所识凡宗亲世数有从父有从祖有族祖江南风俗自兹已往高秩者通呼为尊同昭穆者虽百世犹称兄弟若对他人称之皆云族人河北士人虽三二十世犹呼为从伯从叔梁武帝尝问一中土人曰卿北人何故不知有族答云骨肉易疏不忍言族耳当时虽为敏对于礼未通吾尝问周弘让曰父母中外姊妹何以称之周曰亦呼为丈人自古未见丈人之称施于妇人也吾亲表所行若父属者为某姓姑母属者为某姓姨中外丈人之妇猥俗呼为丈母士大夫谓之王母谢母云而陆机集有与长沙顾母书乃其从叔母也今所不行齐朝士子皆呼祖仆射为祖公全不嫌有所涉也乃有对面以相戏者古者名以正体字以表德名终则讳之字乃可以为孙氏孔子弟子记事者皆称仲尼吕后微时尝字高祖为季至汉袁种字其叔父曰丝王丹与侯霸子语字霸为君房江南至今不讳字也河北士人全不辩之名亦呼为字字固因呼为字尚书王元之兄弟皆号名人其父名云字罗汉一皆讳之其余不足怪也　　又已孤而履岁及长至之节无父拜母祖父母世叔父母姑兄姊则皆泣无母拜父外祖父母舅姨兄姊亦如之此人情也宋周子通书
　　家人睽复论
治天下有本身之谓也治天下有则家之谓也注
则谓物之可视以为法者犹俗言则例则样也本必端端本诚心而已矣则必善善则和亲而已矣注
心不诚则身不可正亲不和则家不可齐
家难而天下易家亲而天下疏也

注
亲者难处疏者易裁然不先其难亦未有能其　易者家人离必起于妇人故睽次家人以二女同居而志不同行也
注
睽次家人易卦之序二女以下睽彖传文二女　谓睽卦兑下离上兑少女离中女也阴柔之性外　和悦而内猜嫌故同居而异志尧所以厘降二女于妫汭舜可禅乎吾兹试矣注
厘理也降下也妫水名汭水北舜所居也尧理　治下嫁二女于舜将以试舜而授之天下也是治天下观于家治家观于身而已矣身端心诚之谓也诚心复其不善之动而已矣
注
不善之动息于外则善心之生于内者无不实　矣　西山真氏曰心不诚则私意邪念纷纷交作　欲身之修得乎亲不和则闺门乖戾情意隔绝欲　家之正得乎夫治家之难所以甚于治国者门内　尚恩易于掩义世之人固有勉于治外者矣至其　处家则或狃于妻妾之私或牵于骨肉之爱鲜克　以正自检者而人君尤甚焉汉高帝能诛秦蹙项　而不能割戚姬如意之宠唐太宗能取孤隋攘群　盗而闺门惭德顾不免焉盖疏则公道易行亲则　私情易溺此其所以难也不先其难未有能其易　者汉唐之君立本作则既已如此何怪其治天下　不及三代哉夫女子阴柔之性鲜不妒忌而险诐　者故二女同居则猜嫌易生尧欲试舜必降以二　女者能处二女则能处天下矣舜之身正而刑家　如此故尧禅以天下而不疑也身之所以正者由　其心之诚诚者无他不善之萌动于中则亟反之　而已诚者天理之真妄者人为之伪妄去则诚存　矣诚存则身正身正则家治推之天下犹运之掌　也司马光涑水家仪
　　居家杂仪
