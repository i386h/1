<!-- { "loadSidebar": true } -->
　　元居释　　　　　　　　　　晋束□束□闲居门人□侍方下帷深谭隐机而咍含毫散藻考撰同异在侧者进而问之曰盖闻道向变通达者无穷世乱则救其纷时泰则扶其隆振天维以赞百务熙帝载而鼓皇风生则率土乐其存死则宇内哀其终是以君子屈已伸道不耻于时上国有不索何获之言周易着跃以求进之辞莘老负金铉以陈烹割之说齐客当康衢而咏白水之诗今先生耽道修艺嶷然山峙潜朗通微洽览深识夜兼忘寐之勤昼骋钻元之思旷年累稔不堕其志鳞翼成而愈伏术业优而不试乃欲阖阓辞价泥蟠深处永戢琳琅之耀匿首穷鱼之渚当唐年而慕长沮邦有道而反□武识彼迷此愚窃不取若乃士以援登进必待求附艺之党横擢则林薮之彦不抽丹墀步纨□之童东野遗白颠之叟盍亦因子都而事博陆凭鹢首以涉洪流蹈翠云以骇逸龙振光耀以惊沈徒屈蟠于坎井眄天路而不游学既种而身困夫何为乎秘丘且岁不我与时若奔驷有来无反难得易失先生不知盱豫之谶悔迟而忘夫朋盍之义务疾亦岂能登海湄而仰东流之水临虞泉而招西归之日徒以曲畏为梏儒学自桎囚大道于环堵苦形骸于蓬室岂能托身权戚凭势假力择栖芳林飞不待翼夕宿七娥之房朝享五鼎之食匡三正则太阶平赞五教而玉绳直孰若茹藿餐蔬终身以匿哉束子曰居吾将导尔以君子之道谕尔以出处之事尔其明受余训谨听余志昔元一既启两仪肇立离光夜隐望舒昼戢羽族翔林蟨蛁赴湿物从性之所安士乐志之所执或背丰荣以岩栖或排兰闼而求入在野者龙逸在朝者凤集虽其轨迹不同而道无贵贱必安其业交而相羡稷契奋庸以宣道巢由洗耳以避禅同垂不朽之称俱入贤者之流参名比誉谁劣谁优何必贪与二八为群而耻为七人之畴乎且道暌而通士不同趣吾窃缀处者之末行未敢闻子之高喻将忽蒲轮而不眄夫何权戚之云附哉昔周汉中衰时难自托福兆既开患端亦作朝游巍峨之宫夕坠峥嵘之壑昼笑夜叹晨华暮落忠不足以卫己祸不可以预度是士讳登朝而竞赴临薄或毁名自污或不食其禄比从政于匣笥之龟譬官者于郊庙之犊公孙泣涕而辞相扬雄抗论于赤族今大晋熙隆六合宁静蜂虿止毒熊罴辍猛五刑勿用八纮备整主无骄肆之怒臣无牦缨之请上下相安率礼从道朝养触邪之兽庭有指佞之草祸戮可以忠逃宠禄可以顺保且夫进无险惧而惟寂之务者率其性也两可俱是而舍彼趣此者从其志也盖无为可以解天下之纷淡泊可以救国家之急当位者事有所穷陈策者言有不入翟璜不能回西邻之寇平勃不能正如意之立乾木卧而秦师退四皓起而戚姬泣夫如是何舍何执何去何就谓山岑之林为芳谷底之莽为臭守分任可唯天所授鸟不假甲于龟鱼不假足于兽何必笑孤竹之贫而求齐景之富耻布衣以肆志宁文裘而拖绣且能约其躬则儋石之□以丰苟肆其欲则海陵之积不足存道德者则匹夫之身可荣忘大伦者则万乘之主犹辱将研六籍以训世守寂泊以镇俗偶郑老于海隅匹严叟于僻蜀且世以太虚为舆元垆为肆神游莫竞之林心存无营之室荣利不扰其觉殷忧不乾其寐捐夸者之所贪收躁务之所弃剃圣籍之荒芜总群言之一至全素履于丘园背缨緌而长逸请子课吾业于千载无听吾言于今日也　　抵疑　　　　　　　　　　　夏侯湛当路子有疑夏侯湛者而谓之曰吾闻有其才而不遇者时也有其时而不遇者命也吾子童幼而岐嶷弱冠而着德少而流声长而垂名拔萃始立而登宰相之朝挥翼初仪而受卿尹之举荡典籍之华谈先王之言入阊阖蹑丹墀染彤管吐洪辉乾当世之务触人主之威有效矣而官不过散郎举不过贤良凤栖五期龙蟠六年英耀秃落羽仪摧残而独雍容艺文荡骀儒林志不辍著述之业口不释雅颂之音徒费精而耗力劳神而苦心此术亦已薄矣而终莫之辩宜吾子之陆沈也且以言乎才则吾子优矣以言乎时则子之所与二三公者义则骨肉之固交则明道之观也富于德贵于官其所发明虽叩牛操筑之客佣赁抱关之隶负俗怀讥之士犹将登为大夫显为卿尹于何有宝咳唾之音爱锱珠之力向若垂一鳞回一翼令吾子扳其飞腾之势挂其羽翼之末犹奋迅于云霄之际腾骧于四极之外今乃金口玉音漠然沉默使吾子栖迟穷巷守此困极心有穷志貌有饥色吝江河之流不以濯舟船之畔惜东壁之光不以寓贫妇之目抑非二三公之蔽贤也实吾子之拙惑也夏侯子曰噫湛也幸有过人必知之矣吾子所以褒饰之大矣斟酌之喻非小丑之所堪也然过承古人之诲抑因子大夫之忝在敝室也敢布其腹心岂能隐几以览其概乎客曰敢祗以听夏侯子曰吾闻先大夫孔圣之言德之不修学之不讲闻义不能徙不善不能改是吾忧也四德具而名位不至者非吾任也是以君子求诸己小人求诸人仆也承门户之业受过庭之训是以得接冠带之末充乎士大夫之列颇窥六经之文览百家之学弱年而入公朝蒙蔽而当显举进不能拔群出萃却不能抗排当世志则乍显乍昧文则乍幽乍蔚知之者则谓之欲逍遥以养生不知之者则谓之欲遑遑以求达此皆未是仆之所匮也仆又闻世有道则士无所执其节黜陟明则下不在量其力是以当举而不辞入朝而酬问仆东野之鄙人顽直之陋生也不识当世之便不达朝廷之情不能依靡容悦出入崎倾逐巧点妍呕喁辩佞随群班之次伏简墨之后当此之时若失水之鱼丧家之狗行不胜衣言不出口安能乾当世之务触人主之威适足以露狂简而增尘垢纵使心有至言言有偏直此委巷之诚非朝廷之欲也今天子以茂德临天下以八方六合为四境海内无虞万国元静九夷之从王化犹洪声之收清响黎苗之乐函夏若游形之招惠景乡曲之徒一介之士曾讽急就习甲子者皆奋笔扬文议制论道出草茅起林薮御青琐入金墉者无日不有充三台之寺盈中书之阁有司不能竟其文当年不能编其籍此执政之所厌闻也若乃群公百辟卿士常伯被朱佩紫耀金带白坐而论道者又充路盈寝黄幄玉阶之内饱其尺牍矣若仆之言皆粪土之说消磨灰烂垢辱招秽适可充卫士之爨盈扫除之器譬犹投盈寸之胶而欲使江海易色烧一羽之毛而欲令大垆增势若燎原之烟弥天之云嘘之不益其热之不减其气今子见仆入朝蹔对便欲坐望高位吐言数百便谓陵嶒一世何吾子之失评也仆固脂车以须放秣马以待却反耕于枳落归志乎涡濑从容乎农夫优游乎卒岁矣古者天子画土以封群后群后受国以临其邦悬大赏以乐其成列九伐以讨其违兴衰相形安危相倾故在位者以求贤为务受任者以进才为急今也则九州为一家万国为百郡政有常道法有恒训因循而礼乐自定揖让而天下大顺夫道学之贵游闾邑之搢绅皆高门之子世臣之裔弘风长誉推成而进悠悠者皆天下之彦也讽诂训传诗书讲儒墨说元虚仆皆不如也二三公之简仆于凡庸之肆显仆于细猥之中则为功也重矣时而清谈则为亲也周矣且古之君子不知士则不明不安是以居逸而思危对食而肴乾今也则否居位者以善身为静以寡交为慎以弱断为重以怯言为信不知士者无公诽不得士者不私愧彼在位者皆稷契咎益伊吕周召之伦叔豹仲熊之俦稽古则逾黄唐经纬则越虞夏蔑昆吾之功嗤桓文之勋抵管仲蹉跎晏婴远升鼎湖近超太平方将保重啬神独善其身元白冲虚仡尔养真虽力挟泰山将不举一羽扬波万里将不濯一鳞哆唾成珠玉挥袂出风云岂肯鄙事取才进人此又吾子之失言也子独不闻夫神人乎风饮露不食五谷登太清游山岳靡芝草弄白玉不因而独备无假而自足不与人路同嗜欲不与世务齐荣辱故能入无穷之门享不死之年以此言之何待进贤客曰圣人有言曰邦有道贫且贱焉耻也今子值有道之世当太平之会不攘袂奋气发谋出奇使鸣鹤受和好爵见縻抑乃沈身郎署约志勤卑不亦羸哉且伊尹之乾成汤□戚之迕桓公或投己鼎俎或庸身饭牛明废兴之机歌白水之流德入殷王义感齐侯故伊尹起庖厨而登阿衡□戚出车下而阶大夫外无微介内无请谒矫身擢手径蹑名位吾子亦何不慕贤以自厉希古以慷慨乎夏侯子曰呜呼是何言欤富与贵是人之所欲非仆之所恶也夫乾将之剑陆断狗马水截蛟龙而铅刀不能入泥骐骥骅骝之乘一日而致千里而驽蹇不能迈亩百炼之鉴别须眉之数而壁土不见泰山鸿鹄一举横四海之区出青云之外而尺鷃不陵桑榆此利钝之较优劣之决也夫欲进其身者不过千万乘而仆已上朝堂答世问不过显所知而仆已竭心思尽才学意无雅正可准论无片言可采是以顿于鄙劣而莫之能起也以此言之仆何为其不自衒哉子不嫌仆德之不劭而疑其位之不到是犹反镜而索照登木而下钓仆未以此为不肖也若乃伊尹负鼎以乾汤吕尚隐游以僥文傅说操筑以寤主□戚击角以要君此非仆所能也庄周骀荡以放言君平卖卜以自贤接舆阳狂以蔽身梅福弃家以求仙又非仆之所安也若乃季札抗节于延陵扬雄覃思于太元伯玉和柔于仕怀柳惠三黜于士官仆虽不敏窃颇仿佛其清尘　　元守论　　　　　　　　　　皇甫谧或谓谧曰富贵人之所欲贫贱人之所恶何故委形待于穷而不变乎且道之所贵者理世也人之所美者及时也先生年迈齿变饥寒不赡转死沟壑其谁知乎谧曰人之所至惜者命也道之所必全者形也性形所不可犯者疾病也若扰全道以损性命安得去贫贱存所欲哉吾闻食人之禄者怀人之忧形强犹不堪况吾之弱疾乎且贫者士之常贱者道之实处常得实没齿不忧孰与富贵扰神耗精者乎又生为人所不知死为人所不惜至矣喑聋之徒天下之有道者也夫一人死而天下号者以为损也一人生而四海笑者以为益也然则号笑非益死损生也是以至道不损至德不益何哉体足也如回天下之念以追损生之福运四海之心以广非益之病岂道德之至乎夫唯无损则至坚矣夫唯无益则至厚矣坚故终不损厚故终不薄苟能体坚厚之实居不薄之真立乎损益之外游乎形骸之表则我道全矣　　释劝论　　　　　　　　　　　前人　魏郡召上计掾举孝廉景元初相国辟皆不行其　后乡亲劝令应命谧为释劝论以通志焉其辞曰　相国晋王辟余等三十七人及泰始登禅同命之　士莫不毕至皆拜骑都尉或锡爵关内侯进奉朝　请礼如侍臣唯余疾困不及国宠宗人父兄及我　寮类咸以为天下大庆万民赖之虽未成礼不宜　安寝纵其疾笃犹当致身余唯古今明王之制事　无巨细断之以情实力不堪岂慢也哉乃伏枕而　叹曰夫进者身之荣也退者命之实也设余不疾　执高箕山尚当容之况余实笃故尧舜之世士或　收迹林泽或过门不敢入咎繇之徒两遂其愿者　遇时也故朝贵致功之臣野美全志之士彼独何　人哉今圣帝龙兴配名前哲仁道不远斯亦然乎　客或以常言见逼或以逆世为虑余谓上有宽明　之主必有听意之人天网恢恢至否一也何尤于　出处哉遂究宾主之论以解难者名曰释劝客曰盖闻天以悬象致明地以含通吐灵故黄锺次序律吕分形是以春华发萼夏繁其实秋风逐暑冬冰乃结人道以之应机乃发三材连利明若符契故士或同升于唐朝或先觉于有莘或通梦以感主或释钓于渭滨或叩角以乾齐或解褐以相秦或冒谤以安郑或乘驷以救屯或班荆以求友或借术于黄神故能电飞景拔超次迈伦腾高声以奋远抗宇宙之清音由此观之进德贵乎及时何故屈此而不伸今子以英茂之才游精于六艺之府散意于众妙之门者有年矣既遭皇禅之朝又投禄利之际委圣明之主遇知己之会时清道真可以冲迈此真吾生濯发云汉鸿渐之秋也韬光逐薮含章未耀龙潜九泉然执高弃通道之远守介人之局操无乃乖于道之趣乎且吾闻招摇昏回则天位正五教班叙则人理定如今王命切至委虑有司上招迕主之累下致骇众之疑达者贵同何必独异群贤可从何必守意方今同命并臻饥不待□振藻皇涂咸秩天官子独栖迟衡门放形世表逊遁丘园不睨华好惠不加人行不合道身婴大疢性命难保若其羲和促辔大火西颓临川恨晚将复何阶夫贵阴贱璧圣所约也颠倒衣裳明所箴也子其鉴先哲之洪范副圣朝之虚心冲灵翼于云路浴天池以濯鳞排阊阖步玉岑登紫闼侍北辰翻然景耀杂沓英尘辅唐虞之主化尧舜之人宣刑措之政配殷周之臣铭功景钟参叙彝伦存则鼎食亡为贵臣不亦茂哉而忽金白之辉曜忘青紫之班瞵辞容服之光粲抱弊褐之终年无乃勤乎主人笑而应之曰吁若宾可谓习外观之晖晖未睹幽人之仿□也见俗人之不容未喻圣皇之兼爱也循方圆于规矩未知大形之无外也故曰天元而清地静而宁含罗万类旁薄群生寄身圣世托道之灵若夫春以阳散冬以阴凝泰液含光元气混蒸众品仰化诞制殊征故进者享天禄处者安丘陵是以寒暑相推四宿代中阴阳不治运化无穷自然分定两克厥中二物俱灵是谓大同彼此无怨是谓至通若乃衰周之末贵诈贱诚牵于权力以利要荣故苏子出而六主合张仪入而横势成廉颇存而赵重乐毅去而燕轻公叔没而魏败孙膑刖而齐宁蠡种亲而越霸屈子疏而楚倾是以君无常籍臣无定名损义放诚一虚一盈故冯以弹剑感主女有反赐之说项奋拔山之力蒯陈鼎足之势东郭劫于田荣颜阖耻于见逼斯皆弃礼丧真苟荣朝夕之急者也岂道化之本欤若乃圣帝之创化也参德乎二皇齐风乎虞夏欲温温而和畅不欲察察而明切也欲混混若源流不欲荡荡而名发也欲索索而条解不欲契契而绳结也欲茫茫而无垠不欲区区而分别也欲暗然而内章不欲示白若冰雪也欲醇醇而任德不欲琐琐而执法也是以见机者以动成好遁者无所迫故曰一明一昧得道之概一弛一张合体之方一浮一沈兼得其真故上有劳谦之爱下有不名之臣朝有聘贤之礼野有遁窜之人是以支伯以幽疾拒唐李老寄迹于西邻颜氏安陋以成名原思娱道于至贫荣期以三乐感尼父黔娄定谥于布衾乾木偃息以存魏荆莱志迈于江岑君平因蓍以道着四皓潜德于洛滨郑真躬耕以致誉幼安发令乎今人皆持难夺之节执不回之意遭拔俗之主全彼人之志故有独定之计者不借谋于众人守不动之安者不假虑于群宾故能弃外亲之华通内道之真去显显之明路入昧昧之埃尘宛转万情之形表排托虚寂以寄身居无事之宅交释利之人轻若鸿毛重若泥沈损之不得测之愈深真吾徒之师表余迫疾而不能及者也子议吾失宿而骇众吾亦怪子较论而不折中也夫才不周用众所斥也寝疾弥年朝所弃也是以胥克之废丘明列焉伯牛有疾孔子斯叹若黄帝创制于九经岐伯剖腹以蠲肠扁鹊造虢而尸起文挚徇命于齐王医和显术于秦晋仓公发秘于汉皇华佗存精于独识仲景垂妙于定方徒恨生不逢乎若人故乞命诉乎明王求绝编于天箓亮我躬之辛苦冀微诚之降霜故俟罪而穷处　　客傲　　　　　　　　　　　　郭璞客傲郭生曰玉以兼城为宝士以知名为贤明月不妄映兰葩岂虚鲜今足下既以拔文秀于荟荫弱根于庆云凌扶摇而竦翮挥清澜以濯鳞而响不彻于九皋价不登乎千金傲岸荣悴之际颉颃龙鱼之间进不为谐隐退不为放言无沈冥之韵而希风乎严光徒费思于钻□摹洞林乎连山尚何名乎夫攀骊龙之□抚翠禽之毛者而不得绝霞肆跨天津者未之前闻也郭生粲然而笑曰鹪鹩不可与论云翼井蛙难与量海鳌虽然将祛子之惑讯以未悟其可乎乃者地维中绝乾光坠采皇运暂回廓祚淮海龙德时乘群才云骇蔼若邓林之会逸翰烂若溟海之纳奔涛不烦咨嗟之访不假蒲帛之招羁九有之奇骏咸总之于一朝岂惟丰沛之英南阳之豪昆吾挺锋骕骦轩髦杞梓竞敷兰荑争翘嘤声冠于伐木援类繁乎拔茅是以水无浪士岩无幽人刈兰不暇爨桂不给安得错薪乎且夫窟泉之潜不思云翚熙冰之采不羡旭晞浑光曜于埃蔼者亦曷愿沧浪之深秋阳之映乎登降纷于九五沦涌悬乎龙津蚓蛾以不才陆槁蟒蛇以腾鹜暴鳞连城之宝藏于褐里三秀虽艳靡于丽采香恶乎芬贾恶乎在是以不尘不冥不骊不骍支离其神萧悴其形形废则神王迹粗而名生体全者为牺至独者不孤傲俗者不得以自得默觉者不足以涉无故不恢心而形遗不外累而智丧无岩穴而冥寂无江湖而放浪元悟不以应机洞不以昭旷不物物我我不是是非非忘意非我意得意非我怀寄群籁乎无象域万殊于一归不寿殇子不夭彭涓不壮秋毫不小太山蚊□与天地齐流蜉蝣与大椿齿年然一阖一开两仪之迹一冲一溢悬象之节涣冱期于寒暑雕蔚要乎春秋青阳之翠秀龙豹之委□骏狼之长晖元陆之短景故皋壤为悲欣之府蝴蝶为物化之器矣夫欣黎黄之音者不颦蟪蛄之吟豁云台之观者必閟带索之欢纵蹈而咏采荠拥壁而叹抱关战机心以外物不能得意于一弦悟往复于嗟叹安可与言乐天者乎若乃庄周偃蹇于漆园老莱婆娑于林窟严平澄漠于尘肆梅贞隐沦乎市卒梁生吟啸而矫迹焦先混沌而槁杌阮公昏酣而卖傲翟叟遁形以倏忽吾不能几韵于数贤故寂然玩此员策与智骨　　对儒　　　　　　　　　　　　曹毗或问曹子曰夫宝以含珍为贵士以藏器为峻麟以绝迹摽奇松以负霜称隽是以兰生幽涧玉辉千仞故子州浮沧澜而龙蟠吴季忽万乘以解印虞公潜崇岩以颐神梁生适南越以保慎故能全真养和夷迹洞庭陵冬扬芳披雪独振也今子少晞冥风弱挺秀容奇发幼龄翰披儒童吐辞则藻落扬班抗心则志拟高鸿味道则理贯庄肆研妙则□夺豪锋故以腾广莫而萋蒨排素薄而青□者矣何必以刑理为己任申韩为宏通既登东观染史笔又据太学理儒功曾无元韵淡泊逸气虚洞养采幽翳晦明蒙笼不追林栖之迹不希抱鳞之龙不营练真之术不慕内听之聪而处泛位以核物扇尘教以自蒙负盐车以显能饰一己以求恭退不居漆园之场出不蹑曾城之冲游不践绰约之室趠不希騄駬之踪徒以区区之怀而整名目之典覆篑之量而塞北川之洪检名实于俄顷之间定得失乎一管之锋子若谓我果是耶则是不必以合俗子若云俗果非耶则俗非不可以苟从俗我纷以交争利害浑而弥重何异执朽辔以御逸驷承劲风以握秋蓬役恬性以充劳府对群物以耦怨雠者乎子不闻乎终军之□贾生之才拔奇山东玉映汉台可谓响播六合声骇婴孩而见毁绛灌之口身离狼狈之灾由此言之名为实宾福萌祸胎朝敷荣华夕归尘埃未若澄虚心于元圃荫瑶林于蓬莱绝世事而隽黄绮鼓沧川而浪龙鳃者矣蒙窃惑焉主人焕耳而笑欣然而言白夫两仪既辟阴阳汗浩五才迭用化生纷扰万类芸芸孰测其兆故不登阆风安以瞻殊目之形不步景宿何以观恢廓之表是以迷粗者循一往之智狷介者守一方之矫岂知火林之蔚炎柯冰津之擢阳草故大人达观任化昏晓出不极劳处不巢皓在儒亦儒在道亦道运屈则纡其清晖时申则散其龙藻此盖员动之用舍非寻常之所宝也今三明互照二气载宣元教夕凝朗风晨鲜道以才畅化随理全故五典□明于百揆虞音齐响于五弦安期解褐于秀林渔父罢钓于长川如斯则化无不容道无不延风澄于俗波清于川方将舞黄虬于庆云招仪凤于灵山流玉醴于华闼秀朱草于庭前何有违理之患累真之嫌子徒知辨其说而未测其源明朝菌不可逾晦朔蟪蛄无以观大年固非管翰之所述聊敬对以终篇　　释时论　　　　　　　　　　　王沉东野丈人观时以居隐耕污□之墟有冰氏之子者出自冱寒之谷过而问涂丈人曰子奚自曰自涸阴之乡奚适曰欲适煌煌之堂丈人曰入煌煌之堂者必有赫赫之光今子困于寒而欲求诸热无得热之方冰子瞿然曰胡为其然也丈人曰融融者皆趋热之士其得炉冶之门者惟挟炭之子苟非斯人不如其巳冰子曰吾闻宗庙之器不要华林之木四门之宾何必冠盖之族前贤有解韦索而佩朱韨舍徒担而乘丹毂由此言之何恤而无禄惟先生告我涂之速也丈人曰呜呼子闻得之若是不知时之在彼吾将释子夫道有安危时有险易才有所应行有所适英奇奋于纵横之世贤智显于霸王之初当厄难则骋权谲以良图值制作则展儒道以畅摅是则衮龙出于缊褐卿相起于匹夫故有朝贱而夕贵先卷而后舒当斯时也岂计门资之高卑论势位之轻重乎今则不然上圣下明时隆道宁群后逸豫晏安守平百辟君子奕世相生公门有公卿门有卿指秃腐骨不简蚩狞多士丰于贵族爵命不出闺庭四门穆穆绮襦是盈仍叔之子皆为老成贱有常辱贵有常荣肉食继踵于华屋疏食袭迹于耨耕谈名位者以谄媚附势举高誉者因资而随形至乃空嚣者以泓噌为雅量璅慧者以浅利为槍槍脢胎者以无检为弘旷偻垢者以守意为坚贞嘲哮者以粗发为高亮韫
