<!-- { "loadSidebar": true } -->
凡人仕宦有稽留不进行节有毁伤不全罪过有累积不除声名有暗昧不明才非下行非悖也又知非□策非昧也逢遭外祸累害之也非唯人行凡物皆然生动之类咸被累害累害自外不由其内夫不本累害所从生起而徒归责于被累害者智不明暗塞于理者也物以春生人保之以秋成人必不能保之卒然牛马践根刀鐮割茎生者不育至秋不成不成之类遇害不遂不得生也夫鼠涉饭中捐而不食捐饭之味与彼不污者钧以鼠为害弃而不御君子之累害与彼不育之物不御之饭同一实也俱由外来故为累害修身正行不能来福战栗戒慎不能避祸祸福之至幸不幸也故曰得非己力故谓之福来不由我故谓之祸不由我者谓之何由由乡里与朝廷也夫乡里有三累朝廷有三害累生于乡里害发于朝廷古今才洪行淑之人遇此多矣何谓三累三害凡人操行不能慎择友友同心恩笃异心疏薄疏薄怨恨毁伤其行一累也人才高下不能钧同同时并进高者得荣下者渐恚毁伤其行二累也人之交游不能常欢欢则相亲忿则疏远疏远怨恨毁伤其行三累也位少人众仕者争进进者争位见将相毁增加傅致将昧不明然纳其言一害也将吏异好清浊殊操清吏增郁郁之白举涓涓之言浊吏怀恚恨徐求其过因纤微之谤被以罪罚二害也将或幸佐吏之身纳信其言佐吏非清节必拔人越次迕失其意毁之过度清正之仕抗行伸志遂为所憎毁伤于将三害也夫未进也身被三累已用也身蒙三害虽孔丘墨翟不能自免颜回曾参不能全身也动百行作万事嫉妒之人随而云起枳棘钩挂容体□虿之党喙螫怀操岂徒六哉六者章章世曾不见夫不原士之操行有三累仕宦有三害身完全者谓之洁被毁谤者谓之辱官升进者谓之善位废退者谓之恶完全升进幸也而□之毁谤废退不遇也而訾之用心若此必为三累三害也论者既不知累害者行贤洁也以涂抟泥以黑点缯孰有知之清受尘白取垢青蝇所污常在练素处颠者危势丰者亏颓坠之类常在悬垂屈平洁白邑犬群吠吠所怪也非俊疑杰固庸能也伟士坐以俊杰之才坐读
为生
招致群吠之声夫
如是岂宜更勉奴下循不肖哉不肖奴下非所勉也岂宜更偶俗全身以弭谤哉偶俗全身则乡原也乡原之人行全无阙非之无举刺之无刺也此又孔子之所罪孟轲之所愆也古贤美极无以卫身故循性行以俟累害者果贤洁之人也极累害之谤而贤洁之实见焉立贤洁之迹毁谤之尘安得不生弦者思折伯牙之指御者愿摧王良之手何则欲专良善之名恶彼之胜己也是故魏女色艳郑袖鼻之朝吴忠贞无忌逐之戚施弥妒蘧除多佞是故湿堂不洒尘卑屋不蔽风风冲之物不得育水湍之岸不得峭如是牖里陈蔡可得知而沉江蹈河也以轶才取容媚于俗求全功名于将不遭邓析之祸取子胥之诛幸矣孟贲之尸人不刃者气绝也死灰百斛人不沃者光灭也动身章智显光气于世奋志敖党立卓异于俗固常通人所谗嫉也以方心偶俗之累求益反损盖孔子所以忧心孟轲所以惆怅也德鸿者招谤为士者多口以休炽之声弥口舌之患求无危倾之害远矣臧仓之毁未尝绝也公伯寮之訴未尝灭也垤成丘山污为江河毫发之善小人不得有也以玷污言之清受尘而白取垢以毁谤言之贞良见妒高奇见噪以遇罪言之忠言招患高行招耻以不纯言之玉有瑕而珠有毁焦陈留君兄名称兖州行完迹洁无纤介之毁及其当为从事刺史焦康绌而不用夫未进也被三累已用也蒙三害虽孔丘墨翟不能自免颜回曾参不能全身也何则众好纯誉之人非真贤也公侯以下玉石杂糅贤士之行善恶相苞夫采玉者破石拔玉选士者弃恶取善夫如是累害之人负世以行指击之者从何往哉抱朴子
　　任命
抱朴子曰余之友人有居冷先生者恬愉静素形神相忘外不饰惊愚之容内不寄有为之心游精坟诰乐以忘忧昼竞羲和之末景夕照望舒之余耀道靡远而不究言无微而不研然车迹不轫权右之国尺牍不经贵势之庭是以名不出蓬户身不离畎亩于是翼亮大夫候而难之曰余闻渊蟠起则元云赴道化沾则逸才奋故康衢有角歌之音鼎俎发凌风之迹沽之则收不赀之贾踊之则超在天之举辉逸景于旸谷播大明乎九垓勋荫当时声扬罔极故寻仞之涂甚近而弗往者虽追风之脚不能到也楹梲之下至卑而不动者虽鸿鹍之翅未之及也况乎寝足于大荒之表敛羽于幽梧之枝安得效迅以寻景振轻乎苍霄哉年期奄冉而不久托世飘迅而不再智者履霜则知坚冰之必至处始则悟生物之有终六龙促轨于大浑华颠倏忽而告暮古人所以映顺流而寄叹眄过隙而兴悲矣先生资命世之逸量舍英伟以邈俗锐翰汪濊以波涌六奇抑郁而渊□然不能凌扶摇以高竦扬清耀于九元器不陈于瑚簋之末体不免于负薪之劳犹奏和音于聋俗之地鬻章甫于被发之域徒忘寤于翰林锐意以穷神崇琬琰于怀抱之内吐琳琅于毛墨之端躬困屡空之俭神劳坚高之间譬若埋尺璧于重壤之下封文锦于沓匮之中终无交易之富孰赏堙翳之珍哉夫龙骥维絷无以别乎蹇驴赤刀韬锋则曷用异于铅刃鳣鲔不居牛迹大鹏不滞蒿林愿先生委龙蛇之穴升利见之涂释户庭之独洁览二鼠而远寤越穷谷以登高袭丹藻以改素竞惊□于清晨不盘旋以诣夜收名器于崇高飨钟鼎之庆祚柏成一介之夫采薇何足多慕乎居冷先生应曰盖闻灵机冥缅混芒眇眛祸福交错乎倚伏之间兴亡□绵乎盈虚之会迅逝者不能脱逐身之景乐成者不能免理致之败匠流末者未若挺冶元兆之中整已然者不逮原本乎元朴之外是以学尺蠖者甘屈保伸识通塞者不惨悦于否泰且夫洪陶范物大象流形躁静异尚翔沉舛情金宝其重羽矜其轻笃隘者执束于滓浧达妙者逍遥于元清潢洿纳行潦而潘噎渤澥吞百川而不盈□□踊悦于泥泞赤螭凌厉乎高冥嚼香饵者快嗜欲而赴死味虚淡者含天和而趋生识机神者瞻无兆而弗惑暗休咎者触强弩而不惊各附攸好安肯改营吾闻五玉不能自剖于嵩岫螣蛇不能无雾而电征龙渊不能勿操而断犀兕景钟不能莫扣而扬洪声金芝须商风而激耀仓庚俟烟熅而修鸣骐騄不苟驰以赴险君子不诡遇以毁名运屯则沉沦于弗用时行则高乎天庭士以自衒为不高女以自媒为不贞何必委洗耳之峻标放负俎之千荣哉夫其穷也则有虞婆娑而陶钧尚父见逐于愚妪范生来辱于溺箦弘式匿奇于耕牧及其达也则淮阴投竿而称孤文种解屩而纡青傅说释筑而论道管子脱桎为上卿盖君子藏器以有待也□德以有为也非其时不见也非其君不事也穷达任所值出处无所系其静也则为逸民之宗其动也则为元凯之表或运思于立言或铭勋乎国器殊涂同归其致一焉士能为可贵之行而不能使俗必贵之也能为可用之才而不能使世必用之也被褐茹草垂纶罝兔则心欢意得如将终身服冕乘轺兼朱重紫则若固有之此至人之用怀也若席上之珍不积环堵之操不粹者予之过也知之者希名位不臻以玉为石谓凤曰鷃者非余罪也夫汲汲于见知悒悒于否滞者常民之情也浩然而养气淡尔而靡欲者无闷之志也时至道行器大者不悦天地之间知命者不忧若乃徇万金之货索百十之售多失骭毛我则未暇矣新论　　遇不遇
贤有常质遇有常分贤不贤性也遇不遇命也性见于人故贤愚可定命在于天则否泰难期命运应遇危不必祸愚不必穷命运不遇安不必福贤不必达故患齐而死生殊德同而荣辱异者遇不遇也春日丽天而隐者不照秋霜被地而蔽者不伤遇不遇也昔韩昭侯醉卧而寒典官加之衣觉而问之知典官有爱于己也以越职之故而加诛焉卫之骖乘见御者之非从后呼车有救危之意不蒙其罪加之以衣恐主之寒呼车忧君之危忠爱之情是同越职之愆亦等典官获罪呼车见德遇不遇也鸱堕腐鼠非虞氏之慢钘冰沃地非射姑之秽事出虑外固非其罪而侠客大怒虞氏见灭邾君大怒而射姑获免遇不遇也齐之华士栖志丘壑而太公诛之魏之乾木遁代幽居而文侯敬之太公之贤非有减于文侯乾木之德非有逾于华士而或荣或戮者遇不遇也董仲舒智德冠代位仅过士田千秋无他殊操以一言取相同遇明主而贵贱悬隔者遇不遇也庄姜适卫美而无宠宿瘤适齐丑而蒙幸遇不遇命也贤不贤性也怨不肖者不通性也伤不遇者不知命也如能临难而不慑贫贱而不忧可为达命者矣册府元龟
　　不遇
春秋之际礼乐丧坏列国争霸贤者不遇故宣父之言曰凤鸟不至河图不出吾已矣夫盖困于历聘不得行其道也若乃望庶几而出昼谓濡滞而见讥初学少年被毁于豪贵不修威仪多为于排抵矧复坐衣冠之不整为饥寒之所毙者哉
　遇合部艺文一
　　九章　　　　　　　　　　　周屈原　　惜诵惜诵以致愍兮发愤以抒情所非忠而言之兮指苍天以为正令五帝以折中兮戒六神与向服俾山川以备御兮命咎繇使听直竭忠诚以事君兮反离群而赘□忘儇媚以背众兮待明君其知之言与行其可迹兮情与貌其不变故相臣莫若君兮所以证之不远吾谊先君而后身兮羌众人之所仇也专惟君而无他兮又众兆之所仇也一心而不豫兮羌不可保也疾君亲而无他兮有招祸之道也思君其莫我忠兮忽忘身之贱贫事君而不贰兮迷不知宠之门忠何辜以遇罚兮亦非余之所志也行不群以颠越兮又众兆之所咍也纷逢尤以离谤兮謇不可释也情沈抑而不达兮又蔽而莫之白也心郁邑余侘傺兮又莫察余之中情固烦言不可结而诒兮愿陈志而无路退静默而莫余知兮进号呼又莫余闻申侘傺之烦惑兮中闷瞀之忳忳昔余梦登天兮魂中道而无杭吾使厉神占之兮曰有志极而无旁终危独以离异兮曰君可思而不可恃故众口其铄金兮初若是而逢殆惩热羹而吹兮何不变此志也欲释阶而登天兮犹有曩之态也众骇遽以离心兮又何以为此伴也同极而异路兮又何以为此援也晋申生之孝子兮父信谗而不好行婞直而不豫兮□功用而不就吾闻作忠以造怨兮忽谓之过言九折臂而成医兮吾至今乃知其信然矰弋机而在上兮罻罗张而在下误张辟以娱君兮愿侧身而无所欲儃佪以乾傺兮恐重患而离尤欲高飞而远集兮君罔谓女何之欲横奔而失路兮盖坚志而不忍背膺牉以交通兮心郁结而纡轸捣木兰以矫蕙兮□申椒以为粮播江离与滋菊兮愿春日以为糗芳恐情质之不信兮故重着以自明挢兹媚以私处兮愿曾思而远身　　涉江
