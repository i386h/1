<!-- { "loadSidebar": true } -->
　永平中为郎典校秘书专笃志于儒学以著述为　业或讥以无功又感东方朔扬雄自喻以不遭苏　张范蔡之时曾不折之以正道明君子之所守故　聊复应焉其辞曰宾戏主人曰盖闻圣人有一定之论烈士有不易之分亦云名而已矣故太上有立德其次有立功夫德不得后身而特盛功不得背时而独彰是以圣□之治栖栖遑遑孔席不暖墨突不黔由此言之取舍者昔人之上务著作者前烈之余事耳今吾子幸游帝王之世躬带绂冕之服浮英华湛道德矕龙虎之文旧矣卒不能摅首尾奋翼鳞振拔洿涂跨腾风云使见之者影骇闻之者响震徒乐枕经籍书纡体衡门上无所下无所根独摅意乎宇宙之外锐思于毫芒之内潜神默记緪以年岁然而器不贾于当已用不效于一世虽驰辩如涛波摛藻如春华犹无益于殿最也意者且运朝夕之策定合会之计使存有显号亡有美谥不亦优乎主人逌尔而笑曰若宾之言所谓见世利之华暗道德之实守窔奥之荧烛未仰天庭而睹白日也曩者王涂芜秽周失其驭侯伯方轨战国横骛于是七雄虓阚分裂诸夏龙战虎争游说之徒风飑电激□起而救之其余焱飞景附霅煜其间者盖不可胜载当此之时搦朽磨钝铅刀皆能一断是故鲁连飞一矢而蹶千金虞卿以顾盼而捐相印夫啾发投曲感耳之声合之律度淫而不可听者非韶夏之乐也因势合变偶时之会风移俗易乖迕而不可通者非君子之法也及至从人合之衡人散之亡命漂说羇旅骋辞商鞅挟三术以钻孝公李斯奋时务而要始皇彼皆蹑风尘之会履颠沛之势据僥乘邪以求一日之富贵朝为荣华夕为□□福不盈眦祸溢于世凶人且以自悔况吉士而是赖乎且功不可以虚成名不可以伪立韩设辩以激君吕行诈以贾国说难既遒其身乃囚秦货既贵厥宗亦坠是以仲尼抗浮云之志孟轲养浩然之气彼岂乐为迂阔哉道不可以贰也方今大汉洒扫群秽夷险芟荒廓帝纮恢皇纲基隆于羲农规广于黄唐其君天下也炎之如日威之如神涵之如海养之如春是以六合之内莫不同源其流沐浴元德禀仰太和枝附叶着譬犹草木之植山林鸟鱼之毓川泽得气者蕃滋失时者零落参天地而施化岂云人事之厚薄哉今吾子处皇代而论战国曜所闻而疑所觌欲从堥墩而度高乎泰山怀泛滥而测深乎重渊亦未至也宾曰若夫鞅斯之伦衰周之凶人既闻命矣敢问上古之士处身行道辅世成名可述于后者默而已乎主人曰何为其然也昔者咎繇谟虞箕子访周言通帝王谋合神圣殷说梦发于傅岩周望兆动于渭滨齐□激声于康衢汉良受书于邳垠皆俟命而神交匪词言之所信故能建必然之策展无穷之勋也近者陆子优游新语以兴董生下帷发藻儒林刘向司籍辩章旧闻扬雄谭思法言太元皆及时君之门闱究先圣之壸奥婆娑乎术艺之场休息乎篇籍之囿以全其质而发其文用纳乎圣德烈炳乎后人斯非其亚欤若乃伯夷抗行于首阳柳惠降志而辱仕颜潜乐于箪瓢孔终篇于西狩声盈塞于天渊真吾徒之师表也且吾闻之一阴一阳天地之方乃文乃质王道之纲有同有异圣哲之常故曰慎修所志守尔天符委命供己味道之腴神之听之名其舍诸宾又不闻和氏之璧韫于荆石隋侯之珠藏于蚌蛤乎历世莫□不知其将含景曜吐英精旷千载而流光也应龙潜于潢污鱼鼋媟之不睹其能奋灵德合风云超□荒而躆昊苍也故夫泥蟠而天飞者应龙之神也先贱而后贵者和隋之珍也时暗而久章者君子之真也若乃牙旷清耳于管弦离娄眇目于毫分逄蒙绝技于弧矢般输摧巧于斧斤良乐轶能于相驭乌获抗力于千钧和鹊发精于针石研桑心计于无垠走亦不任□技于彼列故密尔自娱于斯文　　达旨　　　　　　　　　　　　崔骃或说己曰易称备物致用可观而有所合故能扶阳以出顺阴而入春发其华秋收其实有始有极爰登其质今子韫椟六经服膺道术历世而游高谈有日俯钩深于重渊仰探远乎九乾穷至赜于幽微测潜隐之无源然下不步卿相之庭上不登王公之门进不党以赞己退不黩于庸人独师友道德合符曩真抱景特立与士不群盖高树靡阴独木不林随时之宜道贵从凡于时太上运天德以君世宪王僚而布官临雍泮以恢儒疏轩冕以崇贤率惇德以厉忠孝扬茂化以砥仁义选利器于良材求镆于明智不以此时攀台阶窥紫闼据高轩望朱阙夫欲千里而咫尺未发蒙窃惑焉故英人乘斯时也犹逸禽之赴深林□蚋之趋大沛胡为默默而久沉滞也答曰有是言乎子苟欲勉我以世路不知其跌而失吾之度也古者阴阳始分天地初制皇纲亡绪帝纪乃设传序历数三代兴灭昔大庭尚矣赫胥罔识淳朴散离人物错乖高辛攸降厥趣各违道无常稽与时张弛失仁为非得义为是君子通变各审所履故士或掩目而渊潜或盥耳而山栖或草耕而仅饱或木茹而长饥或重聘而不来或屡黜而不去或冒询以乾进或望色而斯举或以役夫发梦于王公或以渔父见兆于元龟若夫纷繷塞路凶虐播流人有昏垫之□主有畴咨之忧条垂藟蔓上下相求于是乎贤人授手援世之灾跋涉赴俗急斯时也昔尧含戚而□陶谟高祖叹而子房虑祸不散而曹绛奋结不解而陈平权及其策合道从克乱弭冲乃将镂元珪册显功铭昆吾之冶勒景襄之钟与其有事则褰裳濡足冠挂不顾人溺不拯则非仁也当其无事则躐缨整襟规矩其步德让不修则非忠也是以险则救俗平则守礼举以公心不私其体今圣上之育斯人也朴以皇质雕以唐文六合怡怡比屋为仁壹天下之众异齐品类之万殊参差同量坏冶一陶群生得理庶绩其凝家家有以乐和人人有以自优威械藏而俎豆布六典陈而九刑厝济兹兆庶出于平易之路虽有力牧之略尚父之厉伊□不论奚事范蔡夫广厦成而茂木畅远求存而良马絷阴事终而水宿藏场功毕而大火入方斯之际处士山积学者川流衣裳被宇冠盖云浮譬犹衡阳之林岱阴之麓伐寻抱不为之稀蓻拱把不为之数悠悠罔极亦各有得彼采其华我收其实舍之则藏己所学也故进动以道则不辞执珪而秉柱国复静以理则甘糟糠而安藜藿夫君子非不欲仕也耻夸毗以求举非不欲室也恶登墙而搂处叫呼衒鬻县旌自表非隋和之宝也暴智耀世因以乾禄非仲尼之道也游不伦党苟以徇己污血竞时利合而友子笑我之沉滞吾亦病子屑屑而不已也先人有则而我弗亏行有枉俓而我非随臧否在予唯世所议固将因天质之自然诵上哲之高训咏太平之清风行天下之至顺惧吾躬之秽德勤百亩之不耘絷余马以安行俟性命之所存昔孔子起威于夹谷晏婴发勇于崔杼曹刿举节于柯盟卞严克捷于强御范蠡错势于会稽伍□树功于柏举鲁连辩言以退燕包胥单辞而存楚唐且华颠以悟秦甘罗童牙而报赵原衰见廉于壶□宣孟收德于束脯吴札结信于丘木展季□贞于门女颜回明仁于度毂程婴显义于赵武仆诚不能编德于数者窃慕古人之所序　　七辨　　　　　　　　　　　　张衡无为先生祖述列仙背世绝俗唯诵道篇形虚年衰志犹不迁于是七辨谋焉曰无为先生淹在幽隅藏声隐景□迹穷居抑其不韪盍往辨诸乃偕而就之虚然子曰乐国之都设为闲馆公输制匠诡谲焕烂重屋百层连阁周漫应门锵锵华阙双建雕虫彤绿螭虹蜿蜒于是弹比翼落鹂黄加双鹍经鸳鸯然后棹云舫观中流搴芙蓉集芳洲纵文身搏潜鳞探水玉拔琼根收明月之照曜玩赤瑕之璘豳此宫室之丽也子盍归而处之乎安存子曰淮南清歌燕余材舞列乎前堂递奏代序结郑卫之遗风扬流哇而脉激楚鼙鼓协吹竽籁应律金石合奏妖冶邀会观者交目衣解忘带于是乐中日晚移即昏庭美人妖服变曲为清改赋新词转歌流声此音乐之丽也子盍归而听诸阙丘子曰西施之徒姿容修嫮弱颜固植妍姱闲暇形似削成腰如约素淑性窈窕秀色美艳鬒发元髻光可以靥辅巧笑清眸流盼皓齿朱唇的皪粲练于是红华曼理遗芳酷烈侍夕先生同兹宴衎假明兰灯指图观列蝉绵宜愧夭绍纡折此女色之丽也子盍归而从之空同子曰交趾緅絺筒中之纻京城阿缟譬之蝉羽制为时服以适寒暑驷秀骐之驳骏载軨猎之輶车建采虹之长旃系雌霓而为旗逸骇□于青丘超广汉而永逝此舆服之丽也子盍归而乘之雕华子曰元清白醴葡萄醲嘉肴杂醢三臡七葅荔支黄柑寒梨乾榛沙饧石蜜远国储珍于是乃有刍豢腯牲麋麛豹胎飞凫栖鷩养之以时审其齐和适其辛酸芳以姜椒拂以桂兰会稽之菇冀野之粱珍羞杂沓灼烁芳香此滋味之美也子盍归而食之依卫子曰若夫赤松王乔羡门安期嘘吸沆瀣饮醴茹芝驾应龙戴行云桴弱水越炎氛览八极度天垠上游紫宫下栖昆仑此神仙之丽也子盍行而求之先生乃兴而言曰吁美哉吾子之诲穆如清风启乃嘉实慰我心矫然倾首邪睨元圃轩臂矫翼将飞未举仿无子曰在我圣皇躬劳至思参天两地匪怠厥司率由旧章遵彼前谋正邪理谬靡有所疑旁窥八索仰镜三坟讲礼习乐仪则彬彬是以英人底材不赏而劝学而不厌诲而不倦于是二八之俦列乎帝庭揆事施教地平天成然后建明堂而班辟雍和邦国而说远人化明如日下应如神汉虽旧邦其政维新而先生乃翻然回面曰君子一言于是观智先民有言谈何容易予虽蒙蔽不敏指趣敬受教命敢不务诸　　应间
有序
附后
　　　　　　前人
