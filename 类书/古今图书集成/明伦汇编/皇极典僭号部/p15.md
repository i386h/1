<!-- { "loadSidebar": true } -->
晋书石勒载记勒字世龙初名上党武乡羯人也其先匈奴别部羌渠之冑祖耶奕于父周曷朱一名乞翼加并为部落小率勒生时赤光满室白气自天属于中庭见者咸异之年十四随邑人行贩洛阳倚啸上东门王衍见而异之顾谓左右曰向者此儿吾观其声视有奇志恐将为天下之患驰道收之会勒已去长而壮健有胆力雄武好骑射曷朱性凶粗不为诸部所附每使勒代己督摄部内爱信之所居武乡北原山下草木皆有铁骑之象家园中生人参花叶甚茂悉成人状父老及相者皆曰此人状貌奇异志度非常其终不可量也劝邑人厚遇之时多嗤笑唯邬人郭敬阳曲□驱以为信然并加资赡勒亦感其恩为之力耕每闻鞞铎之音归以告其母母曰作劳耳鸣非不祥也大安中并州饥乱勒与诸部人亡散乃自雁门还依□驱北泽都尉刘监欲缚卖之驱匿之获免勒于是潜诣纳降都尉李川路逢郭敬泣拜言饥寒敬对之流涕以带货鬻食之并给以衣服勒谓敬曰今日大饿不可守□诸部饥甚宜诱将冀州就谷因执卖之可以两济敬深然之会建威将军阎粹说并州刺史东瀛公腾执诸部于山东卖充军实腾使将军郭阳张隆掳诸部将诣冀州两人一枷勒时年二十余亦在其中数为隆所殴辱敬先以勒属郭阳及兄子时阳敬族兄也是以阳时每为解请道路饥病赖阳时而济既而卖与荏平人师欢为奴有一老父谓勒曰君鱼龙发际上四道已成当贵为人主甲戌之岁王彭祖可图勒曰若如公言弗敢忘德忽然不见每耕作于野常闻鼓角之声勒以告诸奴诸奴亦闻之因曰吾幼来在家恒闻如是诸奴归以告欢欢亦奇其状貌而免之欢家邻于马牧与牧率魏郡汲桑往来勒以能相马自托于桑尝佣于武安临水为游军所囚会有群鹿傍过军人竞逐之勒乃获免俄而又见一父老谓勒曰向群鹿者我也君应为中州主故相救尔勒拜而受命遂招集王阳夔安支雄冀保吴豫刘膺桃豹逯明等八骑为群盗后郭敖刘征刘宝张曀仆呼延莫郭黑略张越孔豚赵鹿支屈六等又赴之号为十八骑复东如赤龙騄骥诸苑中乘苑马远掠缯宝以赂汲桑及成都王颖败乘舆于荡阴逼帝如邺宫王浚以颖陵辱天子使鲜卑击之颖惧挟惠帝南奔洛阳帝复为张方所逼迁于长安关东所在兵起皆以诛颖为名河间王颙惧东师之盛欲辑怀东夏乃奏议废颖是岁刘元海称汉王于黎亭颖故将阳平人公师藩等自称将军起兵赵魏众至数万勒与汲桑帅牧人乘苑马数百骑以赴之桑始命勒以石为姓勒为名焉藩拜勒为前队督从攻平昌公模于邺模使将军冯嵩逆战败之藩济自白马而南濮阳太守苟晞讨藩斩之勒与桑□潜苑中桑以勒为伏夜牙门帅牧人劫掠郡县系囚又招山泽亡命多附勒勒率以应之桑乃自号大将军称为成都王颖诛东海王越东瀛公腾为名桑以勒为前驱屡有战功署为扫卤将军忠明亭侯桑进军攻邺以勒为前锋都督大败腾将冯嵩因长驱入邺遂害腾杀万余人掠妇女珍宝而去济自延津南击兖州越大惧使苟晞王赞等讨之桑勒攻幽州刺史石□于乐陵□死之乞活田禋帅众五万救□勒逆战败禋与晞等相持于平原阳平间数月大小三十余战互有胜负越惧次于官渡为晞声援桑勒为晞所败死者万余人乃收余众将奔刘元海冀州刺史丁绍要之于赤桥又大败之桑奔马牧勒奔乐平王师斩桑于平原时诸部大张督冯突莫等拥众数千壁于上党勒往从之深为所昵因说督曰刘单于举兵诛晋部大距而不从岂能独立乎曰不能勒曰如其不能者兵马当有所属今部落皆已被单于赏募往往聚议欲叛部大而归单于矣宜早为之计督等素无智略惧部众之贰己也乃潜随勒单骑归元海元海署督为亲汉王莫突为都督部大以勒为辅汉将军平晋王以统之勒于是命督为兄赐姓石氏名之曰会言其遇己也乌丸张伏利度亦有众二千壁于乐平元海屡招而不能致勒伪获罪于元海因奔伏利度伏利度大悦结为兄弟使勒率诸部寇掠所向无前诸部畏服勒知众心之附己也乃因会执伏利度告诸部曰今起大事我与伏利度孰堪为主诸部咸以推勒勒于是释伏利度率其部众归元海元海加勒督山东征讨诸军事以伏利度众配之元海使刘聪攻壶关命勒率所统七千为前锋都督刘琨遣护军黄秀等救壶关勒败秀于白田秀死之勒遂陷壶关元海命勒与刘零阎罴等七将率众三万寇魏郡顿丘诸垒壁多陷之假垒主将军都尉简强壮五万为军士老弱安堵如故军无私掠百姓怀之及元海僭号遣使授勒持节平东大将军校尉都督王如故勒并军寇邺邺溃和郁奔于卫国执魏郡太守王粹于三台进攻赵郡害冀州西部都尉冯冲攻乞活赦亭田禋于中丘皆杀之元海授勒安东大将军开府置左右长史司马从事中郎进军攻巨鹿常山害二郡守将陷冀州郡县堡壁百余众至十余万其衣冠人物集为君子营乃引张宾为谋主始署军功曹以刁膺张敬为股肱夔安孔苌为爪牙支雄呼延莫至杨桃豹逯明吴豫等为将率使其将张斯率骑诣并州山北诸郡县说诸部落晓以安危诸部惧勒威名多有附者进军常山分遣诸将攻中山博陵高阳诸县降之者数万人王浚使其将祁弘帅鲜卑没务尘等十余万骑讨勒大败勒于飞龙山死者万余勒退屯黎阳分命诸将攻诸未下及叛者降三十余壁置守宰以抚之进寇信都害冀州刺史王斌于是车骑将军王堪北中郎将裴宪自洛阳率众讨勒勒烧营并粮回军距之次于黄牛垒魏郡太守刘矩以郡附于勒勒使矩统其垒众为中军左翼勒至阳裴宪弃其军奔于淮南王堪退堡仓垣元海授勒镇东大将军封汲郡公持节都督王如故勒固让公不受与阎罴攻□圈苑市二垒陷之罴中流矢死勒并统其众潜自石桥济河攻陷白马坑男女三千余口东袭鄄城害兖州刺史袁孚因攻仓垣陷之遂害堪渡河攻广宗清河平原阳平诸县降勒者九万余口复南济河荥阳太守裴纯奔于建业时刘聪攻河内勒率骑会之攻冠军将军梁巨于武德怀帝遣兵救之勒留诸将守武德与王桑逆巨于长陵巨请降勒弗许巨逾城而遁军人执之勒驰如武德坑降卒万余数梁巨罪而害之王师退还河北诸堡壁大震皆请降送任于勒及元海死刘聪授勒征东大将军并州刺史汲郡公持节开府都督校尉王如故勒固辞将军乃止刘粲率众四万寇洛阳勒留辎重于重门率骑二万会粲于太阳大败王师于渑池遂至洛川粲出轘辕勒至成□关围陈留太守王赞于仓垣为赞所败退屯文石津将北攻王浚会浚将王甲始率辽西鲜卑万余骑败赵固于津北勒乃烧船弃营引军向柏门迎重门辎重至于石门济河攻襄城太守崔旷于繁昌害之先是雍州流人王如侯脱严嶷等起兵江淮间闻勒之来也惧遣众一万屯襄城以距勒击败之尽俘其众勒至南阳屯于宛北山如惧勒之攻襄也使送珍宝车马犒师结为兄弟勒纳之如与侯脱不平说勒攻脱勒夜令三军鸡鸣而驾晨压苑门攻之旬有二日而□严嶷率众救脱至则无及遂降于勒勒斩脱囚嶷送于平阳尽并其众军势弥盛勒南寇襄阳攻陷江西垒壁三十余所留刁膺守襄阳躬率精骑三万还攻王如惮如之盛遂趣襄城如知之遣弟璃率骑二万五千诈言犒军实欲袭勒勒迎击灭之复屯江西盖欲有雄据江汉之志也张宾以为不可劝勒北还弗从以宾为参军都尉领记室位次司马专居中总事元帝虑勒南寇使王导率众讨勒勒军粮不接死疫大半纳张宾之策乃焚辎重裹粮卷甲渡沔寇江夏太守杨岠弃郡而走北寇新蔡害新蔡王确于南顿朗陵公何袭广陵公陈轸上党太守羊综广平太守邵肇等率众降于勒勒进陷许昌害平东将军王康先是东海王越率洛阳之众二十余万讨勒越薨于军众推太尉王衍为主率众东下勒轻骑追及之衍遣将军钱端与勒战为勒所败端死之衍军大溃勒分骑围而射之相登如山无一免者于是执衍及襄阳王范任城王跻西河王喜梁王禧齐王韶吏部尚书刘望豫州刺史刘乔太傅长史庾敳等坐之于幕下问以晋故衍跻等惧死多自陈说惟范神色俨然意气自若顾呵之曰今日之事何复纷纭勒甚奇之勒于是引诸王公卿士于外害之死者甚众勒重衍清辩奇范神气不能加之兵刃夜使人排墙填杀之左卫何伦右卫李恽闻越薨奉越妃裴氏及越世子毗出自洛阳勒逆毗于洧仓军复大溃执毗及诸王公卿士皆害之死者甚众因率精骑三万入自成□关会刘曜王弥寇洛阳洛阳既陷勒归攻弥曜遂出轘辕屯于许昌刘聪署勒征东大将军勒固辞不受先是平阳人李洪有众数千垒于舞阳苟晞假洪雍州刺史勒进寇谷阳害冠军将军王兹破王赞于阳夏获赞以为从事中郎袭破大将军苟晞于蒙城执晞署为左司马刘聪授勒征东大将军幽州牧固辞将军不受先是王弥纳刘暾之说将先诛勒东王青州使暾征其将曹嶷于齐勒游骑获暾得弥所与嶷书勒杀之密有图弥之计矣会弥将徐邈辄引部兵去弥弥渐削弱及勒之获苟晞也弥恶之伪卑辞使谓勒曰公获苟晞而赦之何其神也使晞为公左弥为公右天下不足定勒谓张宾曰王弥位重言卑恐其遂成前狗意也宾曰观王公有青州之心桑梓本邦固人情之所乐明公独无并州之思乎王公迟回未发者惧明公踵其后已有规明公之志但未获便尔今不图之恐曹嶷复至共为羽翼后虽欲悔何所及邪徐邈既去军势稍弱观其控御之怀犹盛可诱而灭之勒以为然勒时与陈午相攻于蓬关王弥亦与刘瑞相持甚急弥请救于勒勒未之许张宾进曰明公常恐不得王公之便今天以其便授我矣陈午小竖何能为寇王弥人杰将为我害勒因回军击瑞斩之弥大悦谓勒深心推奉无复疑也勒引师攻陈午于肥泽午司马上党李头说勒曰公天生神武当平定四海四海士庶皆仰属明公望济于涂炭有与公争天下者公不早图之而反攻我曹流人我曹乡党终当奉戴何遽见逼乎勒心然之诘朝引退诡请王弥燕于已吾弥长史张嵩谏弥勿就恐有专诸孙峻之祸弥不从既入酒酣勒手斩弥而并其众启聪称弥叛逆之状聪署勒镇东大将军督并幽二州诸军事领并州刺史持节征讨都督校尉开府幽州牧公如故苟晞王赞谋叛勒勒害之以将军左伏肃为前锋都尉攻掠豫州诸郡临江而还屯于葛陵降诸裔楚署将军二千石以下税其义谷以供军士初勒被鬻平原与母王相失至是刘琨遣张儒送王于勒遗勒书曰将军发迹河朔席卷兖豫饮马江淮折冲汉沔虽自古名将未足为谕所以攻城而不有其人略地而不有其土翕尔云合忽复星散将军岂知其然哉存□决在得主成败要在所附得主则为义兵附逆则为贼众义兵虽败而功业必成贼众虽□而终归殄灭昔赤眉黄巾横逸宇宙所以一旦败亡者正以兵出无名聚而为乱将军以天挺之质威振宇内择有德而推崇随时望而归之勋义堂堂长享遐贵背聪则祸除向主则福至采纳往诲翻然改图天下不足定蚁寇不足扫今相授侍中持节车骑大将军领护匈奴中郎将襄城郡公总内外之任兼华戎之号显封大郡以表殊能将军其受之副远近之望也今天下大乱当须雄才遥闻将军攻城野战合于机神虽不视兵书暗与孙吴同契所谓生而知之者上学而知之者次但得精骑五千以将军之才何向不摧至心实事皆张儒所具勒报琨曰事功殊途非腐儒所闻君当逞节本朝吾自夷难为效遗琨名马珍宝厚宾其使谢归以绝之勒于葛陂缮室宇课农造舟将寇建邺会霖雨历三月不止元帝使诸将率江南之众大集寿春勒军中饥疫死者大半檄书朝夕继至勒会诸将计之右长史刁膺谏勒先送款于帝求扫平河朔待军退之后徐更计之勒愀然长啸中坚夔安劝勒就高避水勒曰将军何其怯乎孔苌支雄等三十余将进曰及吴军未集苌等请各将三百步卒乘船三十余道夜登其城斩吴将头得其城食其仓米今年要当破丹阳定江南尽生缚取司马家儿辈勒笑曰是勇将之计也各赐铠马一匹顾问张宾曰于君计何如宾曰将军攻陷帝都囚执天子杀害王侯妻略妃主擢将军之发不足以数将军之罪奈何复还相臣奉乎去年诛王弥之后不宜于此营建天降霖雨方数百里中示将军不应留也邺有三台之固西接平阳四塞山河有喉衿之势宜北徙据之伐叛怀服河朔既定莫有处将军之右者晋之保寿春惧将军之往击尔今卒闻回军必欣于敌去未遑奇兵掎击也辎重径从北道大军向寿春辎重既过大军徐回何惧进退无地乎勒攘袂鼓髯曰宾之计是也责刁膺曰君共相辅佐当规成功业如何便相劝降此计应斩然相明性怯所以宥君于是退膺为将军擢宾为右长史加中垒将军号曰右侯发自葛陂遣石季龙率骑二千距寿春会江南运船至获布米数十艘将士争之不设备晋伏兵大发败季龙于巨灵口赴水死者五百余人奔退百里及于勒军军中震扰谓王师大至勒阵以待之晋惧有伏兵退还寿春勒所过路次皆坚壁清野采掠无所获军中大饥士众相食行达东燕闻汲郡向冰有众数千壁于枋头勒将于棘津北渡惧冰邀之会诸将问计张宾进曰如闻冰船尽在渎中未上枋内可简壮勇者千人诡道潜渡袭取其船以济大军大军既济冰必可擒也勒从之使支雄孔苌等从文石津缚筏潜渡勒引其众自酸枣向棘津冰闻勒军至始欲内其船会雄等已渡屯其垒门下船三十余艘以济其军令主簿鲜于丰挑战设三伏以待之冰怒乃出军将战而三伏齐发夹击攻之又因其资军遂丰振长驱寇邺攻北中郎将刘演于三台演部将临深牟穆等率众数万降于勒时诸将佐议欲攻取三台以据之张宾进曰刘演众犹数千三台险固攻守未可卒下舍之则能自溃王彭祖刘越石大敌也宜及其未有备密规进据罕城广运粮储西禀平阳扫定并蓟桓文之业可以济也且今天下鼎沸战争方始游行羇旅人无定志难以保万全制天下也夫得地者昌失地者亡邯郸襄国赵之旧都依山凭险形胜之国可择此二邑而都之然后命将四出授以奇略推亡固存兼弱攻昧则群凶可除王业可图矣勒曰右侯之计是也于是进据襄国宾又言于勒曰今我都此越石彭祖深所忌也恐及吾城池未固资储未广送死于我闻广平诸县秋稼大成可分遣诸将收掠野谷遣使平阳陈宜镇此之意勒又然之于是上表于刘聪分命诸将攻冀州郡县垒壁率多降附运粮以输勒刘聪署勒使持节散骑常侍都督冀幽并营四州杂裔征讨诸军事冀州牧进封本国上党郡公邑五万户开府幽州牧东裔校尉如故广平游纶张豺拥众数万受王浚假署保据苑乡勒使夔安支雄等七将攻之破其外垒浚遣督护王昌及鲜卑段就六眷末柸匹磾等部众五万余以讨勒时城隍未修乃于襄国筑隔城重栅设障以待之就六眷屯于渚阳勒分遣诸将连出挑战频为就六眷所败又闻其大造攻具勒顾谓其将佐曰今寇来转逼彼众我寡恐攻围不解外救不至内粮罄绝纵孙吴重生亦不能固也吾将简练将士大阵于野以决之何如诸将皆曰宜固守以疲寇彼师老自退追而击之蔑不□矣勒顾谓张宾孔苌曰君以为何如宾苌俱曰闻就六眷□来月上旬送死北城其大众远来战守连日以我军势寡弱谓不敢出战意必懈怠今段氏种众之悍末柸尤最其卒之精勇悉在末柸所可勿复出战示之以弱速凿北垒为突门二十余道候贼列守未定出其不意直冲末柸帐敌必震惶计不及设所谓迅雷不及掩耳末柸之众既奔余自摧散擒末柸之后彭祖可指辰而定勒笑而纳之即以苌为攻战都督造突门于北城鲜卑入屯北垒勒候其阵未定躬率将士鼓噪于城上会孔苌督诸突门伏兵俱出击之生擒末柸就六眷等众遂奔散苌乘胜追击枕尸三十余里获铠马五千匹就六眷收其遗众屯于渚阳遣使求和送铠马金银并以末柸三弟为质而请末柸诸将并劝勒杀末柸以挫之勒曰辽西鲜卑健国也与我素无怨雠为王浚所使耳今杀一人结怨一国非计也放之必悦不复为王浚用矣于是纳质遣石季龙盟就六眷于渚阳结为兄弟就六眷等引还使参军阎综献捷于刘聪于是游纶张豺请降称藩勒将袭幽州务养将士权宜许之皆就署将军于是遣众寇信都害冀州刺史王象王浚复以邵举行冀州刺史保于信都建兴元年石季龙攻邺三台邺溃刘演奔于廪丘将军谢胥田青郎牧等率三台流人降于勒勒以桃豹为魏郡太守以抚之命段末柸为子署为使持节安北将军北平公遣还辽西末柸感勒厚恩在途日南面而拜者三段氏遂专心归附自是王浚威势渐衰勒袭苑乡执游纶以为主簿攻乞活李恽于上白斩之将坑其降卒见郭敬而识之曰汝郭季子乎敬叩头曰是也勒下马执其手泣曰今日相遇岂非天邪赐衣服车马署敬上将军悉免降者以配之其将孔苌寇定陵害兖州刺史田徽乌丸薄盛执渤海太守刘既率户五千降于勒刘聪授勒侍中征东大将军余如故拜其母王氏为上党国太夫人妻刘氏上党国夫人章绶首饰一同王妃段末柸任弟亡归辽西勒大怒所经令尉皆杀之乌丸审广渐裳郝袭背王浚密遣使降于勒勒厚加抚纳司冀渐宁人始租赋立太学简明经善书吏署为文学掾选将佐子弟三百人教之勒母王氏死潜窆山谷莫详其所既而备九牢之礼虚葬于襄国城南勒谓张宾曰邺魏之旧都吾将营建慨风俗殷杂须贤望以绥之谁可任也宾曰晋故东莱太守南阳赵彭忠亮笃敏有佐时良干将军若任之必能允副神规勒于是征彭署为魏郡太守彭至入泣而辞曰臣往策名晋室食其禄矣犬马恋主切不敢忘诚知晋之宗庙鞠为草亦犹洪川东逝往而不还明公应符受命可谓攀龙之会但受人之荣复事二姓臣志所不为恐亦明公之所不许若赐臣余年全臣一介之愿者明公大造之惠也勒默然张宾进曰自将军神旗所经衣冠之士靡不变节未有能以大义进退者至如此贤以将军为高祖自拟为四公所谓君臣相知此亦足成将军不世之高何必吏之勒大悦曰右侯之言得孤心矣于是赐安车驷马养以卿禄辟其子明为参军勒以石季龙为魏郡太守镇邺三台季龙篡夺之萌兆于此矣时王浚署置百官奢纵淫虐勒有吞并之意欲先遣使以观察之议者佥曰宜如羊祜与陆抗书相闻时张宾有疾勒就而谋之宾曰王浚假三部之力称制南面虽曰晋藩实怀僭逆之志必思协英雄图济事业将军威声震于海内去就为存亡所在为轻重浚之欲将军犹楚之招韩信也今权谲遣使无诚款之形脱生猜疑图之兆露后虽奇略无所设也夫立大事者必先为之卑当称藩推奉尚恐未信羊陆之事臣未见其可勒曰右侯之计是也乃遣其舍人王子春董肇等多赍珍宝奉表推崇浚为天子曰勒本小胡出于戎裔值晋纲弛御海内饥乱流离屯厄窜命冀州共相帅合以救性命今晋祚沦夷远播吴会中原无主苍生无系伏惟明公殿下州乡贵望四海所宗为帝王者非公复谁勒所以捐躯命兴义兵诛暴乱者正为明公驱除尔伏愿殿下应天顺时践登皇祚勒奉戴明公如天地父母明公当察勒微心慈眄如子也亦遗枣嵩书而厚赂之浚谓子春等曰石公一时英武据赵旧都成鼎峙之势何为称藩于孤其可信乎子春对曰石将军英才□拔士马雄盛实如圣旨仰惟明公州乡贵望累叶重光出镇藩岳威声播于八表固以胡越钦风戎裔歌德岂惟区区小府而敢不敛□神阙者乎昔陈婴岂其鄙王而不王韩信薄帝而不帝者哉但以知帝王不可以智力争故也石将军之拟明公犹阴精之比太阳江河之比洪海尔项籍子阳覆车不远是石将军之明鉴明公亦何怪乎且石将军非所以恶帝王而让明公也顾取之不为天人之所许耳愿公勿疑浚大悦封子春等为列侯遣使报勒答以方物浚司马游统时镇范阳阴叛浚驰使降干勒勒斩其使送于浚以表诚实浚虽不罪统弥信勒之忠诚无复疑矣子春等与王浚使至勒命匿劲卒精甲虚府羸师以示之北面拜使而受浚书浚遗勒麈尾勒伪不敢执悬之于壁朝夕拜之云我不得见王公见王公所赐如见公也复遣董肇奉表于浚期亲诣幽州奉上尊号亦修笺于枣嵩乞并州牧广平公以见必信之诚也勒将图浚引子春问之子春曰幽州自去岁大水人不粒食浚积粟百万不能赡恤刑政苛酷赋役殷烦贼害贤良诛斥谏士下不堪命流叛略尽鲜卑乌丸离贰于外枣嵩田矫贪暴于内人情沮扰甲士羸敝而浚犹置立台阁布列百官自言汉高魏武不足并也又幽州谣怪特甚闻者莫不为之寒心浚意气自若曾无惧容此□期之至也勒抚几笑曰王彭祖真可擒也浚使达幽州具陈勒形势寡弱款诚无二浚大悦以勒为信然勒纂兵戒期将袭浚而惧刘琨及鲜卑乌丸为其后患沈吟未几张宾进曰夫袭敌国当出其不意军严经日不行岂顾有三方之虑乎勒曰然为之奈何宾曰彭祖之据幽州唯仗三部今皆离叛还为寇雠此则外无声援以抗我也幽州饥俭人皆蔬食众叛亲离甲旅寡弱此则内无强兵以御我也若大军在郊必土崩瓦解今三方未靖将军便能悬军千里以征幽州也轻军往返不出二旬就使三方有动势足旋趾宜应机电发勿后时也且刘琨王浚虽同名晋藩其实仇敌若修笺于琨送质请和琨必欣于得我喜于浚灭终不救浚而袭我也勒曰吾所不了右侯已了复何疑哉于是轻骑袭幽州以火宵行至柏人杀主簿游纶以其兄统在范阳惧声军计故也遣张虑奉笺于刘琨陈己过深重求讨浚以自效琨既素疾浚乃檄诸州郡说勒知命思愆收累年之咎求拔幽都效善将来令听所请受任通和军达易水浚督护孙纬驰遣白浚将引军距勒游统禁之浚将佐咸请出击勒浚怒曰石公来正欲奉戴我也敢言击者斩乃命设飨以待之勒晨至蓟叱门者开门疑有伏兵先驱牛羊数千头声言上礼实欲填诸街巷使兵不得发浚乃惧或坐或起勒升其厅事命甲士执浚立之于前使徐光让浚曰君位冠元台爵列上公据幽都骁悍之国跨全燕突骑之乡手握强兵坐观京师倾覆不救天子而欲自尊又专任奸暴杀害忠良肆情恣欲毒遍燕壤自贻于此非为天也使其将王洛生驿送浚襄国市斩之于是分遣流人各还桑梓擢荀绰裴宪资给车服数朱硕枣嵩田矫等以贿乱政责游统以不忠于浚皆斩之迁乌丸审广渐裳郝袭靳市等于襄国焚烧晋宫殿以晋尚书刘翰为宁朔将军行幽州刺史戍蓟置守宰而还遣其东曹掾傅遘兼左长史封王浚首献捷于刘聪勒既还襄国刘翰叛勒奔段匹磾襄国大饥谷二升直银二斤肉一斤直银一两刘聪以平幽州之勋乃遣其使人柳纯持节署勒大都督陕东诸军事骠骑大将军东单于侍中使持节开府校尉二州牧公如故加金钲黄钺前后鼓吹二部增封十二郡勒固辞受二郡而已勒封左长史张敬等十一人为伯子侯文武进位有差勒将支雄攻刘演于廪丘为演所败演遣其将韩弘潘良袭顿丘斩勒所署太守邵攀支雄追击弘等害潘良于廪丘刘琨遣乐平太守焦球攻勒常山斩其太守邢泰琨司马温峤西讨山胡勒将逯明要之败峤于潞城勒以幽冀渐平始下州郡阅实人户户赀二匹租二斛勒将陈午以浚仪叛干勒逯明攻□黑于荏平降之因破东燕酸枣而还徙降人二万余户于襄国勒使其将葛薄寇濮阳陷之害太守韩弘刘聪遣其使人范龛持节策命勒赐以弓矢加崇为陕东伯得专征伐拜封刺史将军守宰列侯岁尽集上署其长子兴为上党国世子加翼军将军为骠骑副贰刘琨遣王旦攻中山逐勒所署太守秦固勒将刘□距旦败之执旦于望都关勒袭邵续于乐陵续尽众逆战大败而还章武人王脊起兵于科斗垒扰乱勒河间渤海诸郡勒以扬武张夷为河间太守参军临深为渤海太守各率步骑三千以镇静之使长乐太守程遐屯于昌亭为之声势徙平原乌丸展广刘哆等部落三万余户于襄国使石季龙奔袭乞活王平于梁城败绩而归又攻刘演于廪丘支雄逯明击□黑于东武阳陷之黑赴河而死徙其众万余于襄国邵续使文鸯救演季龙退止卢关津避之文鸯弗能进屯于景亭兖豫豪右张平等起兵救演季龙夜弃营设伏于外扬声将归河北等以为信然入于空营季龙回击败之遂陷廪丘演奔文鸯军获演弟启送于襄国演即刘琨之兄子也勒以琨抚存其母德之赐启田宅令儒官授其经时大蝗中山常山尢甚中山丁零翟鼠叛勒攻中山常山勒率骑讨之获其母妻而还鼠保于胥关遂奔代郡勒攻乐平太守韩据于姑城刘琨遣将军姬淡率众十余万讨勒琨次广牧为淡声援勒将距之或谏之曰淡兵精盛其锋不可当宜深沟高垒以挫其锐攻守势异必获万全勒曰淡大众远来体疲力竭号令不齐可一战而擒之何强之有寇已垂至胡可舍去大军一动岂易中还若淡乘我之退顾乃无暇焉得深沟高垒乎此为不战而自灭□之道立斩谏者以孔苌为前锋都督令三军后出者斩设疑兵于山上分为二伏勒轻骑与淡战伪收众而北淡纵兵追之勒前后伏发夹击淡军大败获铠马万匹淡奔代郡据奔刘琨琨长史李弘以并州降于勒琨遂奔于段匹磾勒迁阳曲乐平户于襄国置守宰而退孔苌追姬淡于桑干勒遣兼左长史张敷献捷于刘聪勒之征乐平也其南和令赵领招合广川平原渤海数千户叛勒奔于邵续河间邢嘏累征不至亦聚众数百以叛勒巡下冀州诸县以右司马程遐为宁朔将军监冀州七郡诸军事勒姊夫广威张越与诸将蒲博勒亲临观之越戏言忤勒勒大怒叱力士折其胫而杀之孔苌攻代郡淡死之时司冀并兖州流人数万户在于辽西迭相招引人不安业孔苌等攻马严冯久而不□勒问计于张宾宾对曰冯等本非明公之深仇辽西流人悉有恋本之思今宜班师息甲差选良守任之以龚遂之事不拘常制奉宣仁泽奋扬威武幽冀之寇可翘足而静辽西流人可指时而至勒曰右侯之计是也召苌等归署武遂令李回为易北督护振武将军高阳太守马严士众多李潜军人回先为潜府长史素服回威德多叛严归之严以部众离贰惧奔于幽州溺水而死冯率众降于勒回移居易凉流人降者岁常数千勒甚嘉之封回弋阳子邑三百户加宾封一千户进宾位前将军固辞不受河朔大蝗初穿地而生二旬则化状若蚕七八日而卧四日蜕而飞弥亘百草唯不食三豆及麻并冀尢甚石季龙济自长寿津寇梁国害内史荀阖刘琨与段匹磾涉复辰疾六眷段末柸等会于固安将谋讨勒勒使参军王续赍金宝遣末柸以间之末柸既思有以报勒恩又忻于厚赂乃说辰眷等引还琨匹磾亦退如蓟城邵续使兄子济攻勒渤海掳三千余人而还刘聪将赵固以洛阳归顺恐勒袭之遣参军高少奉书推崇勒请师讨聪勒以大义让之固深恨恚与郭默攻掠河内汲郡段末柸杀鲜卑单于截附真立忽跋邻为单于段匹磾自幽州攻末柸末柸逆击败之匹磾奔还幽州因害太尉刘琨琨将佐相继降勒末杯遣弟骑督击匹磾于幽州匹磾率其步众数千将奔邵续勒将石越要之于盐山大败之匹磾退保幽州越中流矢死勒为之屏乐三月赠南平将军初曹嶷据有青州既叛刘聪南禀王命以建邺悬远势援不接惧勒袭之故遣通和勒授嶷东州大将军青州牧封琅邪公刘聪疾甚驿召勒为大将军录尚书事授遗诏辅政勒固辞乃止聪又遣其使人持节署勒大将军持节钺都督侍中校尉二州牧公如故增封十郡勒不受聪死其子粲袭伪位其大将军靳准杀粲于平阳勒命张敬率骑五千为前锋以讨准勒统精锐五万继之据襄陵北原羌羯降者四万余落准数挑战勒坚壁以挫之刘曜自长安屯于蒲阪曜复僭号署勒大司马大将军加九锡增封十郡并前十三郡进爵赵公勒攻准于平阳小城平阳大尹周置等率杂户六千降于勒巴帅及诸羌羯降者十余万落徙之司州诸县准使卜泰送乘舆服御请和勒与刘曜竞有招怀之计乃送泰于曜使知城内无归曜之意以挫其军势曜潜与泰结盟使还平阳宣慰诸屠各勒疑泰与曜有谋欲斩泰以速降之诸将皆曰今斩卜泰准必不复降就令泰宣汉要盟于城中使相率诛靳准准必惧而速降矣勒久乃从诸将议遣之泰入平阳与准将乔泰马忠等起兵攻准杀之推靳明为盟主遣泰及卜元奉传国六玺送于刘曜勒大怒遣令史羊升使平阳责明杀准之状明怒斩升勒怒甚进军攻明明出战勒击败之枕尸二里明筑城门坚守不复出战勒遣其左长史王修献捷于刘曜晋彭城内史周坚害沛内史周默以彭沛降于勒石季龙率幽冀州兵会勒攻平阳刘曜遣征东刘畅救明勒命舍师于蒲上靳明率平阳之众奔于刘曜曜西奔粟邑勒焚平阳宫室使裴宪石会修复元海聪二墓收刘粲已下百余尸葬之徙浑仪乐器于襄国刘曜又遣其使人郭汜等持节署勒太宰领大将军进爵赵王增封七郡并前二十郡出入警跸冕十有二旒乘金根车驾六马如曹公辅汉故事夫人为王后世子为王太子勒舍人曹平乐因使留仕于曜言于曜曰大司马遣王修等来外表至虔内觇大驾强弱谋待修之返将轻袭乘舆时曜势实残弊惧修宣之曜大怒追汜等还斩修于粟邑停太宰之授刘茂逃归言王修死故勒大怒诛平乐三族赠修太常又知停殊礼之授怒甚下令曰孤兄弟之奉刘家人臣之道过矣若微孤兄弟岂能南面称朕哉根基既立便欲相图天不助恶使假手靳准孤惟事君之体当资舜求瞽叟之义故复推崇令主齐好如初何图长恶不悛杀奉诚之使帝王之起复何常邪赵王赵帝孤自取之名号大小岂其所节邪于是置太医尚方御府诸令命参军赞成正阳门俄而门崩勒大怒斩赞既怒刑仓卒寻亦悔之赐以棺服赠大鸿胪平西将军祖逖攻陈川于蓬关石季龙救川逖退屯梁国季龙使扬武左伏肃攻之勒增置宣文宣教崇儒崇训十余小学于襄国四门简将佐豪右子弟百余人以教之且备击柝之卫置挈壶署铸丰货钱河西鲜卑日六延叛于勒石季龙讨之败延于朔方斩首三万级俘二万余人获牛马十余万孔苌讨平幽州诸郡时段匹磾部众饥散弃其妻子匹磾奔邵续曹嶷遣使来聘献其方物请以河为断桃豹至蓬关祖逖退如淮南徙陈川部众五千余户王广宗石季龙与张敬张宾及诸将佐百余人劝勒称尊号勒下书曰孤猥以寡德忝荷崇宠夙夜战惶如临深薄岂可假尊窃号取讥四方昔周文以三分之重犹服事殷朝小白居一匡之盛而尊崇周室况国家道隆殷周孤德卑二伯哉其亟止斯议勿复纷纭自今敢言刑兹无赦乃止勒又下书曰今大乱之后律令滋烦其采集律令之要为施行条制于是命法曹令史贯志造辛亥制度五千文施行十余岁乃用律令晋太山太守徐龛叛降于勒石季龙及张敬张宾左右司马张屈六程遐文武等一百二十九人上疏曰臣等闻有非常之度必有非常之功有非常之功必有非常之事是以三代陵迟五伯迭兴靖难济时绩侔睿后伏惟殿下天纵圣哲诞应符运鞭挞宇宙弼成皇业普天率土莫不来苏嘉瑞征祥日月相继物望去刘氏威怀于明公者十分而九矣今山川夷静星辰不孛夏海重译天人系仰诚应升御中坛即皇帝位使攀附之徒蒙寸尺之润请依刘备在蜀魏王在邺故事以河内魏汲顿丘平原清河巨鹿常山中山长乐乐平十一郡并前赵国广平阳平章武渤海河间上党定襄范阳渔阳武邑燕国乐陵十三郡合二十四郡户二十九万为赵国封内依旧改为内史准禹贡魏武复冀州之境南至盟津西达龙门东至于河北至于塞垣以大单于镇抚百蛮罢并朔司三州通置部司以监之伏愿钦若昊天垂副群望也勒西面而让者五南面而让者四百寮皆叩头固请勒乃许之太兴二年勒伪称赵王赦殊死已下均百姓田租之半赐孝悌力田死义之孤帛各有差孤老鳏寡谷人三石大酺七日依春秋列国汉初侯王每世称元改称赵王元年始建社稷立宗庙营东西官署从事中郎裴宪参军傅畅杜嘏并领经学祭酒参军续咸庾景为律学祭酒任播崔浚为史学祭酒中垒支雄游击王阳并领门臣祭酒专明胡人辞讼以张离张良刘群刘谟等为门生主书司典胡人出内重其禁法不得侮易衣冠华族号胡为国人遣使循行州郡劝课农桑加张宾大执法专总朝政位冠寮首署石季龙为单于元辅都督禁卫诸军事署前将军李寒领司兵勋教国子击刺战射之法命记室佐明□程机撰上党国记中大夫傅彪贾蒲江轨撰大将军起居注参军石泰石同石谦孔隆撰大单于志自是朝会常以天子礼乐飨其群下威仪冠冕从容可观矣群臣议请论功勒曰自孤起军十六年于兹矣文武将士从孤征伐者莫不蒙犯矢石备尝艰阻其在葛陂之役厥功尤着宜为赏之先也若身见存爵封轻重随功位为差死事之孤赏加一等庶足以慰答存亡申孤之心也又下书禁国人不听报嫂及在丧婚娶其烧葬令如本俗孔苌攻邵续别营十一皆下之续寻为石季龙所获送于襄国刘曜将尹安宋始据洛阳降于勒晋徐州刺史蔡豹败徐龛于檀丘龛遣使诣勒陈讨豹之计勒遣将王步都为龛前锋使张敬率骑继之敬达东平龛疑敬之袭己也斩步都等三百余人复降于晋勒大怒命张敬据其襟要以守之大雨霖中山常山尢甚滹沱泛溢冲陷山谷巨松僵拔浮于滹沱东至渤海原隰之间皆如山积孔苌攻陷文鸯十余营苌不设备鸯夜击之大败而归勒始制轩悬之乐八佾之舞为金根大辂黄屋左纛天子车旗礼乐备矣使石季龙率步骑四万讨徐龛龛遣长史刘霄诣勒乞降送妻子为质纳之时蔡豹屯于谯城季龙攻豹豹夜遁季龙引军城封丘而旋徙朝臣掾属已上士族者三百户于襄国崇仁里置公族大夫以领之勒宫殿及诸门始就制法令甚严讳胡尤峻有醉胡乘马突入止车门勒大怒谓宫门小执法冯翥曰夫人君为令尚望威行天下况宫阙之间乎向驰马入门为是何人而不弹白耶翥惶惧忘讳对曰向有醉胡乘马驰入甚呵御之而不可与语勒笑曰胡人正自难与言恕而不罪使石季龙击托候部掘咄哪于北大破之俘获牛马二千余万勒清定五品以张宾领选复续定九品署张班为左执法郎孟卓为右执法郎典定士族副选举之任令群僚及州郡岁各举秀才至孝廉清贤良直言武勇之士各一人置署都部从事各一部一州秩二千石职准丞相司直勒下令曰去年水出巨材所在山积将皇天欲孤缮修宫宇也其拟洛阳之太极起建德殿遣从事中郎任汪帅使工匠五千采木以供之黎阳人陈武妻一产三男一女武□其妻子诣襄国上书自陈勒下书以为二仪谐畅和气所致赐其乳婢一口谷一百石杂彩四十匹石季龙攻段匹磾于厌次孔苌讨匹磾部内诸城之匹磾势穷乃率其臣下舆衬出降季龙送之襄国勒署匹磾为冠军将军以其弟文鸯亚将卫麟为左右中郎将皆金章紫绶散诸流人三万余户复其本业置守宰以抚之于是冀并幽州辽西巴西诸屯结皆陷于勒时晋征北将军祖逖据谯将平中原逖善于抚纳自河以南多背勒归顺勒惮之不敢为寇乃下书曰祖逖屡为边患逖北州士望也傥有首丘之思其下幽州修祖氏坟墓为置守冢二家冀逖如赵他感恩辍其寇暴逖闻之甚悦遣参军王愉使于勒赠以方物修结和好勒厚赏其使遣左常侍董树报聘以马百匹金五十斤答之自是兖豫乂安人得休息矣从事中郎刘奥坐营建德殿井木斜缩斩于殿中勒悔之赠太常建德校尉王和掘得员石铭曰律权石重四钧同律度量衡有新氏造议者未详或以为瑞参军续咸曰王莽时物也其时兵乱之后典度堙灭遂命下礼官为准程定式又得一鼎容四升中有大钱三十文曰百当千千当万鼎铭十三字篆书不可晓藏之于永丰仓因此令公私行钱而人情不乐乃出公绢市钱限中绢匹一千二百下绢八百然百姓私买中绢四千下绢二千巧利者贱买私钱贵卖于官坐死者十数人而钱终不行勒徙洛阳铜马翁仲二于襄国列之永丰门祖逖牙门童建害新蔡内史周密遣使降于勒勒斩之送首于祖逖曰天下之恶一也叛臣逃吏吾之深仇将军之恶犹吾恶也逖遣使报谢自是兖豫间垒壁叛者逖皆不纳二州之人率多两属矣勒令武乡耆旧赴襄国既至勒亲与乡老齿坐欢饮语及平生初勒与李阳邻居岁常争麻地迭相殴击至是谓父老曰李阳壮士也何以不来沤麻是布衣之恨孤方崇信于天下宁雠匹夫乎乃使召阳既至勒与酣谑引阳臂笑曰孤往日厌卿老拳卿亦饱孤毒手因赐甲第一区拜参军都尉令曰武乡吾之丰沛万岁之后魂灵当归之其复之三世勒以百姓始复业资储未丰于是重制禁酿郊祀宗庙皆以醴酒行之数年无复酿者寻署石季龙为车骑将军率骑三万讨鲜卑郁粥于离石俘获及牛马十余万郁粥奔乌丸悉降其众城先是勒世子兴死至是立子弘为世子领中领军遣季龙统中外精卒四万讨徐龛龛坚守不战于是筑室返耕列长围以守之晋镇北将军刘隗降于勒拜镇南将军封列侯石季龙攻陷徐龛送之襄国勒囊盛于百尺楼自上杀之令步都等妻子刳而食之坑龛降卒三千晋兖州刺史刘遐惧自邹山退屯于下邳琅邪内史孙默以琅邪叛降于勒徐兖间垒壁多送任请降皆就拜守宰清河张披为程遐长史遐甚委昵之张宾举为别驾引参政事遐疾披去己又恶宾之权盛勒世子弘即遐之甥也自以有援欲收威重于朝乃使弘之母谮之曰张披与张宾为游侠门客日百余乘物望皆归之非社稷之利也宜除披以便国家勒然之至是披取急召不时至因此遂杀之宾知遐之间己遂弗敢请无几以遐为右长史总执朝政自是朝臣莫不震惧赴于程氏矣时祖逖卒勒始侵寇边戍勒征卤石他败王师于酇西执将军卫荣而归征北将军祖约惧退如寿春勒境内大疫死者十二三乃罢徽文殿作遣其将王阳屯于豫州有窥之志于是兵难日寻梁郑之间骚然矣又遣季龙统中外步骑四万讨曹嶷先是嶷议欲徙海中保根余山会疾疫甚计未及就季龙进兵围广固东莱太守刘巴长广太守吕披皆以郡降以石他为征东将军击羌胡于河西左军石挺济师于广固曹嶷降送于襄国勒害之坑其众三万季龙将尽杀嶷众其青州刺史刘征曰今留征使牧人也无人焉牧征将归矣季龙乃留男女七百口配征镇广固青州诸郡县垒壁尽陷勒司马刺史石生攻晋扬武将军郭诵于阳翟不□进寇襄城俘获千余而还勒以参军樊坦清贫擢受章武内史既而入辞勒见坦衣冠弊坏大惊曰樊参军何贫之甚也坦性诚朴率然而对曰顷遭羯贼无道资财荡尽勒笑曰羯贼乃尔暴掠邪今当相偿耳坦大惧叩头泣谢勒曰孤律自防俗士不关卿辈老书生也赐车马衣物装钱三百万以励贪俗勒将兵都尉石瞻寇下邳败晋将军刘长遂寇兰陵又败彭城内史刘续东莞太守竺珍东海太守萧诞以郡叛降于勒勒亲临大小学考诸学生经义尤高者赏帛有差勒雅好文学虽在军旅常令儒生读史书而听之每以其意论古帝王善恶朝贤儒士听者莫不归美焉尝使人读汉书闻郦食其劝立六国后大惊曰此法当失何得遂成天下至留侯谏乃曰赖有此耳其天资英达如此勒征徐扬州兵会石瞻于下邳刘遐惧又自下邳奔于泗汭石生攻刘曜河内太守尹平于新安斩之□垒壁十余降掠五千余户而归自是刘石祸结兵戈日交河东弘农间百姓无聊矣以右常侍霍皓为劝课大夫与典农使者朱表典劝都尉陆充等循行州郡核定户籍劝课农桑农桑最修者赐爵五大夫使石生自延寿关出寇许颍俘获万余降者二万生遂攻陷康城晋将军郭诵追生生大败死者千余生收散卒屯于康城勒汲郡内史石聪闻生败驰救之进攻郭默俘获男女二千余人石聪攻败晋将李矩郭默等勒将狩于近郊主簿程琅谏曰刘马刺客离布如林变起仓卒帝王亦一夫之敌耳孙策之祸可不虑乎且枯木朽株尽能为害驰骋之弊古今戒之勒勃然曰吾干力自可足能裁量但知卿文书事不须白此辈也是日逐兽马触木而死勒亦几殆乃曰不用忠臣言吾之过也乃赐琅朝服锦绢爵关内侯于是朝臣谒见忠言竞进矣晋都尉鲁潜叛以许昌降于勒石瞻攻陷晋兖州刺史檀斌于邹山斌死之勒西夷中郎将王胜袭杀并州刺史崔琨上党内史王□以并州叛于勒先是石季龙攻刘曜将刘岳于石梁至是石梁溃执岳送襄国季龙又攻王胜于并州杀之李矩以刘岳之败也惧自荥阳遁归矩长史崔宣率矩众二千降于勒于是尽有司兖之地徐豫滨淮诸郡县皆降之勒命徙洛阳晷影于襄国列之单于庭铭佐命功臣三十九人于石函置于建德前殿立桑梓苑于襄国勒尝夜微行检察营卫赍缯帛金银以赂门者求出永昌门门候王假欲收捕之从者至乃止旦召假以为振忠都尉爵关内侯勒如苑乡召记室参军徐光光醉不至以光物情所凑常不平之因此发怒退为牙门勒自苑乡如邺徐光侍直愠然攘袂振纷仰视不顾勒因而恶之让光曰何负卿而敢怏怏邪于是幽光并其妻子于狱勒既将营邺宫又欲以其世子弘为镇密与程遐谋之石季龙自以勋效之重仗邺为基雅无去意及修构三台迁其家室季龙深恨遐遣左右数十人夜入遐宅奸其妻女掠衣物而去勒以弘镇邺配禁兵万人车骑所统五十四营悉配之以骁骑领门臣祭酒王阳专统六夷以辅之石聪攻寿春不□遂寇逡遒阜陵杀掠五千余人京师大震济岷太守刘闿将军张阖等叛害下邳内史夏嘉以下邳降于石生石瞻攻河南太守王羡于邾陷之龙骧将军王国叛以南郡降于勒晋彭城内史刘续复据兰陵石城石瞻攻陷之勒令州郡有坟发掘不掩覆者推劾之骸骨暴露者县为备棺衾之具以牙门将王波为记室参军典定九流始立秀孝试经之制茌平令师欢获黑兔献之于勒程遐等以为勒龙飞革命之祥于晋以水承金兔阴精之兽元为水色此示殿下宜速副天人之望也于是大赦以咸和三年改年曰太和石堪攻晋豫州刺史祖约于寿春屯师淮上晋龙骧将军王国以南郡叛降于堪南阳都尉董幼叛率襄阳之众又降于堪祖约诸将佐皆阴遣使附于勒石聪与堪济淮陷寿春祖约奔历阳寿春百姓陷于聪者二万余户刘曜败季龙于高候遂围洛阳勒荥阳太守尹矩野王太守张进等皆降之襄国大震勒将亲救洛阳左右长史司马郭敖程遐等固谏曰刘曜乘胜雄盛难与争锋金墉粮丰攻之未可卒拔曜悬军千里势不久支不可亲动动无万全大业去矣勒大怒按剑叱遐等出于是赦徐光召而谓之曰刘曜乘高候之势围守洛阳庸人之情皆谓其锋不可当也然曜带甲十万攻一城而百日不□师老卒殆以我初锐击之可一战而擒若洛阳不守曜必送死冀州自河已北席卷南向吾事去矣程遐等不欲吾亲行卿以为何如光对曰刘曜乘高候之势而不能进临襄国更守金墉此其无能为也悬军三时亡攻战之利若鸾旗亲驾必望旌奔败定天下之计在今一举今此机会所谓天授授而弗应祸之攸集勒笑曰光之言是也佛图澄亦谓勒曰大军若出必擒刘曜勒尢悦使内外戒严有谏者斩命石堪石聪及豫州刺史桃豹等各统见众会荥阳使石季龙进据石门以左卫石邃都督中军事勒统步骑四万赴金墉济自大堨先是流澌风猛军至冰泮清和济毕流澌大至勒以为神灵之助也命曰灵昌津勒顾谓徐光曰曜盛兵成□关上计也阻洛水其次也坐守洛阳者成擒也诸军集于成□步卒六万骑二万七千勒见曜无守军大悦举手指天又自指额曰天也乃卷甲衔枚而诡道兼路出于巩訾之间知曜陈其军十余万于城西弥悦谓左右曰可以贺我矣勒统步骑四万入自宣阳门升故太极前殿季龙步卒三万自城北而西攻其中军石堪石聪等各以精骑八千城西而北击其前锋大战于西阳门勒躬贯甲冑出自阊阖夹击之曜军大溃石堪执曜送之以徇于军斩首五万余级枕尸于金谷勒下令曰所欲擒者一人耳今已获之其敕将士抑锋止锐纵其归命之路乃旋师使征东石邃等帅骑卫曜而北及是祖约举兵败降于勒勒使王波让之曰卿逆极势穷方来归命吾朝岂逋逃之薮邪而卿敢有腼面目也示之以前后檄书乃赦之刘曜子熙等去长安奔于上邽遣季龙讨之勒巡行冀州诸郡引见高年孝悌力田文学之士班赐谷帛有差令远近牧守宣告属城诸所欲言靡有隐讳使知区区之朝虚渴谠言也季龙□上邽遣主簿赵封送传国玉玺金玺太子玉玺各一于勒季龙进攻集木且羌于河西□之俘获数万秦陇悉平凉州牧张骏大惧遣使称藩贡方物于勒徙氐羌十五万落于司冀州勒群臣议以勒功业既隆祥符并萃宜时革徽号以答乾坤之望于是石季龙等奉皇帝玺绶上尊号于勒勒弗许群臣固请勒乃以咸和五年僭号赵天王行皇帝事尊其祖邪曰宣王父周曰元王立其妻刘氏为王后世子弘为太子署其子宏为持节散骑常侍都督中外诸军事骠骑大将军大单于封秦王左卫将军斌太原王小子恢为辅国将军南阳王中山公季龙为太尉守尚书令中山王石生河东王石堪彭城王以季龙子邃为冀州刺史封齐王加散骑常侍武卫将军宣左将军挺侍中梁王署左长史郭敖为尚书左仆射右长史程遐为右仆射领吏部尚书左司马夔安右司马郭殷从事中郎李凤前郎中令裴宪为尚书署参军事徐光为中书令领秘书监论功封爵开国郡公文武二十一人侯二十四人县公二十六人侯二十二人其余文武各有差侍中任播等参议以赵承金为水德旗帜尚元牲牡尚白子社丑腊勒从之勒下书曰自今有疑难大事八座及委丞郎赍诣东堂诠详平决其有军国要务须启有令仆尚书随局入陈勿避寒暑昏夜也勒以祖约不忠于本朝诛之及其诸子侄亲属百余人群臣固请勒宜即尊号勒乃僭即皇帝位大赦境内改元曰建平自襄国都临漳追尊其高祖曰顺皇曾祖曰威皇祖曰宣皇父曰世宗元皇帝妣曰元昭皇太后文武封进各有差立其妻刘氏为皇后又定昭仪夫人位视上公贵嫔贵人视列侯员各一人三英九华视伯淑媛淑仪视子容华美人视男务简贤淑不限员数勒荆州监军郭敬南蛮校尉董幼寇襄阳勒驰敕敬退屯樊城戒之使偃藏旗帜寂若无人彼若使人观察则告之曰自爱坚守后七八日大骑将至相策不复得走矣敬使人浴马于津周而复始昼夜不绝侦谍还告南中郎将周抚抚以为勒军大至惧而奔武昌敬入襄阳军无私掠百姓安之晋平北将军魏该弟遐等率该部众自石城降于敬敬毁襄阳迁其百姓于沔北城樊城以戍之秦州休屠王羌叛于勒刺史临深遣司马管光帅州军讨之为羌所败陇右大扰氐羌悉叛勒遣石生进据陇城王羌兄子擢与羌有雠生乃赂擢与掎击之羌败奔凉州徙秦州夷豪五千余户于雍州勒下书曰自今诸有处法悉依科令吾所忿戮怒发中旨者若德位已高不宜训罚或服勤死事之孤邂逅罹谴门下皆各列奏之吾当思择而行也堂阳人陈猪妻一产三男赐其衣帛廪食乳婢一口复三岁勿事时高句丽肃慎致其楛矢宇文屋孤并献名马于勒凉州牧张骏遣长史马诜奉图送高昌于窴鄯善大宛使献其方物晋荆州牧陶侃遣兼长史王敷聘于勒致江南之珍宝奇兽秦州送白兽白鹿荆州送白雉白兔济阴木连理甘露降苑乡勒以休瑞并臻遐方慕义赦三岁刑已下均百姓去年逋调特赦凉州殊死凉州计吏皆拜郎中赐绢十匹绵十斤勒南郊有白气自坛属天勒大悦还宫赦四岁刑遣使封张骏武威郡公食凉州诸郡勒亲耕藉田还宫赦五岁刑赐其公卿已下金帛有差勒以日蚀避正殿三日令群公卿士各上封事禁州郡诸祠堂非正典者皆除之其能兴云致雨有益于百姓者郡县更为立祠堂殖嘉树准岳渎已下为差等勒将营邺宫廷尉续咸上书切谏勒大怒曰不斩此老臣朕宫不得成也敕御史收之中书令徐光进曰陛下天资聪睿超迈唐虞而更不欲闻忠臣之言岂夏癸商辛之君邪其言可用用之不可用故当容之奈何一旦以直言而斩列卿乎勒叹曰为人君不得自专如是岂不识此言之忠乎向戏之尔人家有百匹资尚欲市别宅况有天下之富万乘之尊乎终当缮之耳且敕停作成吾直臣之气也因赐咸绢百匹稻百斛又下书令公卿百寮岁荐贤良方正直言秀异至孝廉清各一人答策上第者拜议郎中第中郎下第郎中其举人得递相荐引广招贤之路起明堂辟雍灵台于襄国城西时大雨霖中山西北暴水流漂巨木百余万根集于堂阳勒大悦谓公卿曰诸卿知不此非为灾也天意欲吾营邺都耳于是令少府任汪都水使者张渐等监营邺宫勒亲授规模蜀梓潼建平汉固三郡蛮巴降于勒勒以成周土中汉晋旧京复欲有移都之意乃命洛阳为南都置行台治书侍御史于洛阳勒因飨高句丽宇文屋孤使酒酣谓徐光曰朕方自古开基何等主也对曰陛下神武筹略迈于高皇雄艺卓荦超绝魏祖自三王以来无可比也其轩辕之亚乎勒笑曰人岂不自知卿言亦以太过朕若逢高皇当北面而事之与韩彭竞鞭而争先耳脱遇光武当并驱于中原未知鹿死谁手大丈夫行事当礌礌落落如日月皎然终不能如曹孟德司马仲达父子欺他孤儿寡妇狐媚以取天下也朕当在二刘之间耳轩辕岂所拟乎其群臣皆顿首称万岁晋将军赵引攻□马头石堪遣将军韩雍救之至则无及遂寇南沙海虞俘获五千余人初郭敬之退据樊城也王师复戍襄阳至是敬又攻陷之留戍而归暴风大雨震电建德殿端门襄国市西门杀五人雹起西河介山大如鸡子平地三尺洿下丈余行人禽兽死者万数历太原乐平武乡赵郡广平巨鹿千余里树木摧折禾稼荡然勒正服于东堂以问徐光曰历代已来有斯灾几也光对曰周汉魏晋皆有之虽天地之常事然明主未始不为变所以敬天之怒也去年禁寒食介推帝乡之神也历代所尊或者以为未宜替也一人吁嗟王道尚为之亏况群神怨憾而不怒动上帝乎纵不能令天下同尔介山左右晋文之所封也宜任百姓奉之勒下书曰寒食既并州之旧风朕生其俗不能异也前者外议以子推诸侯之臣王者不应为忌故从其议傥或由之而致斯灾乎子推虽朕乡之神非法食者亦不得乱也尚书其促检旧典定议以闻有司奏以子推历代攸尊请普复寒食更为殖嘉树立祠堂给户奉祀勒黄门郎韦谀驳曰按春秋藏冰失道阴气发泄为雹自子推已前雹者复何所致此自阴阳乖错所为耳且子推贤者曷为暴害如此求之冥趣必不然矣今虽为冰室惧所藏之冰不在固阴冱寒之地多皆山川之侧气泄为雹也以子推忠贤令□介之间奉之为允于天下则不通矣勒从之于是迁冰室于重阴凝寒之所并州复寒食如初勒令其太子省可尚书奏事使中常侍严震参综可否征伐刑断大事乃呈之自是震威权之盛过于主相矣季龙之门可设雀罗季龙忿怏怏不悦郭敬南掠江西晋南中郎将桓宣承其虚攻樊城取城中之众而去敬旋师救樊追战于涅水敬前军大败宣亦死伤大半尽取所掠而止宣遂南取襄阳留军戍之勒如邺临石季龙第谓之曰功力不可并兴待宫殿成后当为王起第勿以卑小悒悒也季龙免冠拜谢勒曰与王共有天下何所谢也有流星大如象尾足蛇形自北极西南流五十余丈光明烛地坠于河声闻九百余里黑龙见邺井中勒观龙有喜色朝其群臣于邺命郡国立学官每郡置博士祭酒二人弟子百五十人三考修成显升台府于是擢拜太学生五人为佐著作郎录述时事时大旱勒亲临廷尉录囚徒五岁刑已下皆轻决遣之重者赐酒食听沐浴一须秋论还未及宫澍雨大降勒如其澧水宫因疾甚而还召石季龙与其太子弘中常侍严震等侍疾禁中季龙矫命绝弘震及内外群臣亲戚勒疾之增损莫有知者诈召石宏石堪还襄国勒疾小瘳见宏惊曰秦王何故来邪使王藩镇正备今日有呼者邪自来也有呼者诛之季龙大惧曰秦王思慕暂还耳今谨遣之数日复问之季龙曰奉诏即遣今已半路矣更谕宏在外遂不遣之广阿蝗季龙密遣其子邃率骑三千游于蝗所荧惑入昴星陨于邺东北六十里初赤黑黄云如幕长数十匹交错声如雷震坠地气热如火尘起连天时有耕者往视之土犹燃沸见有一石方尺余青色而轻击之音如磬勒疾甚遗令三日而葬内外百寮既葬除服无禁婚娶祭祀饮酒食肉征镇牧守不得辄离所司以奔丧敛以时服载以常车无藏金宝无内器玩大雅冲幼恐非能构荷朕志中山已下其各司所典无违朕命大雅与斌宜善相维持司马氏汝等之殷鉴其务于敦穆也中山王深可三思周霍勿为将来口实以咸和七年死时年六十在位十五年夜瘗山谷莫知其所备文物虚葬号高平陵伪谥明皇帝庙号高祖弘字大雅勒之第二子也幼有孝行以恭谦自守受经于杜嘏诵律于续咸勒曰今世非承平不可专以文业教也于是使刘征任播授以兵书王阳教之击刺立为世子领中领军寻署卫将军使领开府辟召后镇邺勒僭位立为太子虚襟爱士好为文咏其所亲昵莫非儒素勒谓徐光曰大雅愔愔殊不似将家子光曰汉祖以马上取天下孝文以元默守之圣人之后必世胜残天之道也勒大悦光因曰皇太子仁孝温恭中山王雄暴多诈陛下一旦不讳臣恐社稷必危宜渐夺中山威权使太子早参朝政勒纳之程遐又言于勒曰中山王勇武权智群臣莫有及者观其志也自陛下之外视之蔑如兼荷专征岁久威振外内性又不仁残忍无赖其诸子并长皆预兵权陛下在自当无他恐其怏怏不可辅少主也宜早除之以便大计勒曰今天下未平兵难未已大雅冲幼宜任弼辅中山佐命功臣亲同鲁卫方委以伊霍之任何至如卿言也卿当忠辅幼主之日不得独擅帝舅之权故耳吾亦当参卿于顾命勿为过惧也遐泣曰臣所言者至公陛下以私赐距岂明主开襟纳说忠臣必尽之义乎中山虽为皇太后所养非陛下天属不可以亲义期也仗陛下神规微建鹰犬之效陛下酬其父子以恩荣亦以足矣魏任司马懿父子终于鼎祚沦移以此而观中山岂将来有益者乎臣因缘多幸托瓜葛于东宫臣而不竭言于陛下而谁言之陛下若不除中山臣已见社稷不复血食矣勒不听遐退告徐光曰主上向言如此太子必危将若之何光曰中山常切齿于吾二人恐非但国危亦为家祸当为安国宁家之计不可坐而受祸也光复承间言于勒曰陛下廓平八州帝有海内而神色不悦者何也勒曰吴蜀未平书轨不一司马家犹不绝于丹杨恐后之人将以吾为不应符录每一思之不觉见于神色光曰臣以陛下为忧腹心之患而何暇更忧四支乎何则魏承汉运为正朔帝王刘备虽绍兴巴蜀亦不可谓汉不灭也吴虽跨江东岂有亏魏美陛下既包括二都为中国帝王彼司马家儿复何异元德李氏亦犹孙权符箓不在陛下竟欲安归此四支之轻患耳中山王藉陛下指授神略天下皆言其英武亚于陛下兼其残暴多奸见利忘义无伊霍之忠父子爵位之重势倾王室观其耿耿常有不满之心近于东宫曲燕有轻皇太子之色陛下隐忍容之臣恐陛下万年之后宗庙必生荆棘此心腹之重疾也惟陛下图之勒默然而竟不从及勒死季龙执弘使临轩命收程遐徐光下廷尉召其子邃率兵入宿卫文武靡不奔散弘大惧让位于季龙季龙曰君薨而世子立臣安敢乱之弘泣而固让季龙怒曰若其不堪天下自当有大议何足预论遂以咸和七年逼立之改年曰延熙文武百寮进位一等诛程遐徐光弘策拜季龙为丞相魏王大单于加九锡以魏郡等十三郡为邑总摄百揆季龙伪固让久而受命赦其境内殊死已下立季龙娶郑氏为魏王后子邃为魏太子加使持节侍中大都督中外诸军事大将军录尚书事宣为使持节车骑大将军冀州刺史封河间王韬为前锋将军司隶校尉封乐安王遵齐王鉴代王苞乐平王徙太原王斌为章武王勒文武旧臣皆补左右丞相闲任季龙府寮旧昵悉署台省禁要命太子宫曰崇训宫勒妻刘氏巳下皆徙居之简其美淑及勒车马珍宝服御之上者皆入于己署镇军夔安领左仆射尚书郭殷为右仆射刘氏谓石堪曰皇祚之灭不复久矣王将何以图之堪曰先帝旧臣皆已斥外众旅不复由人宫殿之内无所措筹臣请出奔兖州据廪丘挟南阳王为盟主宣太后诏于诸牧守征镇令各率义兵同讨桀逆蔑不济也刘氏曰事急矣便可速发恐事淹变生堪许诺微服轻骑袭兖州失期不□遂南奔谯城季龙遣其将郭太等追击之获堪于城父送襄国炙而杀之征石恢还于襄国刘氏谋泄季龙杀之尊弘母程氏为皇太后时石生镇关中石朗镇洛阳皆起兵于二镇季龙留子邃守襄国统步骑七万攻朗于金墉金墉溃获朗刖而斩之进师攻长安以石挺为前锋大都督生遣将军郭权率鲜卑涉□部众二万为前锋距之生统大军继发次于蒲□前锋及挺大战潼关败绩挺及丞相左长史刘隗皆战死季龙退奔渑池枕尸三百余里鲜卑密通于季龙背生而击之生时停蒲□不知挺之死也惧单马奔长安郭权乃复收众三千与越骑校尉石广相持于渭汭生遂去长安潜于鸡头山将军蒋英固守长安季龙闻生之奔也进师入关进攻长安旬余拔之斩蒋英等分遣诸将屯于汧徙雍秦州华戎十余万户于关东生部下斩生于鸡头山季龙还襄国大赦讽弘命己建魏台一如魏辅汉故事郭权以生败据上邽以归顺诏以权为镇西将军秦州刺史于是京兆新平扶风冯翊北地皆应之弘镇西石广与权战败绩季龙遣郭敖及其子斌等率步骑四万讨之次于华阴上邽豪族害权以降徙秦州三万余户于青并二州诸郡南氐杨难敌等送任通和长安陈良夫奔于黑羌招诱北羌四角王薄句大等扰北地冯翊与石斌相持石韬等率骑掎句大之后与斌夹击败之句大奔于马兰山郭敖等悬军追北为羌所败死者十七八斌等收军还于三城季龙闻而大怒遣使杀郭敖石宏有怨言季龙幽之弘赍玺绶亲诣季龙谕禅位意季龙曰天下人自当有议何为自论此也弘还宫对其母流涕曰先帝真无复遗矣俄而季龙遣丞相郭殷持节入废弘为海阳王弘安步就车容色自若谓群臣曰不堪纂承大统顾惭群后此亦天命去矣又何言百官莫不流涕宫人恸哭咸康元年幽弘及程氏并宏恢于崇训宫寻杀之在位时年二十二
