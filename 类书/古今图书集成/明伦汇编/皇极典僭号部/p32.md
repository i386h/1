<!-- { "loadSidebar": true } -->
晋书秃发乌孤载记乌孤河西鲜卑人也其先与后魏同出八世祖匹孤率其部自塞北迁于河西其地东至麦田牵屯西至湿罗南至浇河北接大漠匹孤卒子寿阗立初寿阗之在孕母胡掖氏因寝而产于被中鲜卑谓被为秃发因而氏焉寿阗卒孙树机能立壮果多谋略泰始中杀秦州刺史胡烈于万斛堆败凉州刺史愉于金山尽有凉州之地武帝为之旰食后为马隆所败部下杀之以降从弟务丸立死孙推斤立死子思复鞬立部众稍盛乌孤即思复鞬之子也及嗣位务农桑修邻好吕光遣使署为假节冠军大将军河西鲜卑大都统广武县侯乌孤谓诸将曰吕氏远来假授当可受不众咸曰吾士众不少何故属人乌孤将从之其将石真若留曰今本根未固理宜随时光德刑修明境内无虞若致死于我者大小不敌后虽悔之无所及也不如受而遵养之以待其衅耳乌孤乃受之乌孤讨乙弗折掘二部大破之遣其将石亦干筑廉川堡以都之乌孤登廉川大山泣而不言石亦干进曰臣闻主忧臣辱主辱臣死大王所为不乐者将非吕光乎光年已衰老师徒屡败今我以士马之盛保据大川乃可以一击百光何足惧也乌孤曰光之衰老亦吾所知但我祖宗以德怀远殊俗惮威庐陵契汗万里委顺及吾承业诸部背叛迩既乖违远何以附所以泣耳其将苻浑曰大王何不振旅誓众以讨其罪乌孤从之大破诸部吕光封乌孤广武郡公又讨意云鲜卑大破之光又遣使署乌孤征南大将军益州牧左贤王乌孤谓使者曰吕王昔以专征之威遂有此州不能以德柔远惠安庶诸子贪淫三甥肆暴郡县土崩下无生赖吾安可违天下之心受不义之爵帝王之起岂有常哉无道则灭有德则昌吾将顺天人之望为天下主留其鼓吹羽仪谢其使而遣之隆安元年自称大都督大将军大单于西平王赦其境内年号太初曜兵广武攻□金城光遣将军窦苟来伐战于街亭大败之降光乐都湟河浇河三郡岭南羌胡数万落皆附之光将杨轨王乞基率户数千来奔乌孤更称武威王后三岁徙于乐都署弟利鹿孤为骠骑大将军西平公镇安夷□檀为车骑大将军广武公镇西平以杨轨为宾客金石生时连珍四夷之豪隽阴训郭幸西州之德望杨统杨贞卫殷曲丞明郭黄郭奋史皓鹿嵩文武之秀杰梁昶韩匹张昶郭韶中州之才令金树薛翘赵振王忠赵晁苏霸秦雍之世门皆内居显位外宰郡县官方授才咸得其所乌孤从容谓其群下曰陇右区区数郡地耳因其兵乱分裂遂至十余干归擅命河南段业阻兵张掖虐氐假息偷据姑臧吾藉父兄遗烈思廓清西夏兼弱攻昧三者何先杨统进曰干归本我所部终必归服段业儒生才非经世权臣擅命制不由己千里伐人粮运悬绝且与我邻好许以分灾共患乘其危弊非义举也吕光衰老嗣绍冲暗二子纂弘虽颇有文武而内相猜忌若天威临之必应锋瓦解宜遣车骑镇浩舋镇北据廉川乘虚迭出多方以误之救右则击其左救左则击其右使纂疲于奔命人不得安其农业兼弱攻昧于是乎在不出二年可以坐定姑臧姑臧既拔二寇不待兵戈自然服矣乌孤然之遂阴有吞并之志段业为吕纂所侵遣利鹿孤救之纂惧烧氐池张掖谷麦而还以利鹿孤为凉州牧镇西平追□檀入录府国事是岁乌孤因酒坠马伤□笑曰几使吕光父子大喜俄而患甚顾谓群下曰方难未静宜立长君言终而死在王位三年伪谥武王庙号烈祖弟利鹿孤立秃发利鹿孤载记利鹿孤以隆安三年即伪位赦其境内殊死已下又徙居于西平使记室监曲梁明聘于段业业曰贵主先王创业启运功高先世宜为国之太祖有子何以不立梁明曰有子羌奴先王之命也业曰昔成王弱龄周召作宰汉昭八岁金霍夹辅虽嗣子冲幼而二叔休明左提右挈不亦可乎明曰宋宣能以国让春秋美之孙伯符委事仲谋终开有吴之业且兄终弟及殷汤之制也亦圣人之格言万代之通式何必嗣己为是绍兄为非业曰美哉使乎之义也利鹿孤闻吕光死遣其将金树苏翘率骑五千屯于昌松漠口既逾年赦其境内改元曰建和二千石长吏清高有惠化者皆封亭侯关内侯吕纂来伐使□檀距之纂士卒精锐进度三堆三军扰惧□檀下马据胡□而坐士众心乃始安与纂战败之斩二千余级纂西击段业□檀率骑一万乘虚袭姑臧纂弟纬守南北城以自固□檀置酒于朱明门上鸣钟鼓以飨将士耀兵于青阳门掳八千余户而归乞伏干归为姚兴所败率骑数百来奔处之晋兴待以上宾之礼干归遣子谦等质于西平镇北将军俱延言于利鹿孤曰干归本我之属国妄自尊立理穷归命非有款诚若奔东秦必引师西侵非我利也宜徙于乙弗之间防其越逸之路利鹿孤曰吾方弘信义以收天下之心干归投诚而徙之四海将谓我不可以诚信托也俄而干归果奔于姚兴利鹿孤谓延曰不用卿言干归果叛卿为吾行也延追干归至河不及而还利鹿孤立二年龙见于长宁麒麟游于绥羌于是群臣劝进以隆安五年僭称河西王其将勿□进曰昔我先君肇自幽朔被发左□无冠冕之仪迁徙不常无城邑之制用能中分天下威振殊境今建大号诚顺天心然宁居乐土非贻厥之规仓府粟帛生敌人之志且首兵始号事必无成陈胜项籍前鉴不远宜署晋人于诸城劝课农桑以供军国之用我则习战法以诛未宾若东西有变长筭以縻之如其敌强于我徙而以避其锋不亦善乎利鹿孤然其言于是率师伐吕隆大败之获其右仆射杨桓□檀谓之曰安寝危邦不思择木老为囚虏岂曰智也桓曰受吕氏厚恩位忝端贰虽洪水滔天犹欲济彼俱溺实耻为叛臣以见明主□檀曰卿忠臣也以为左司马利鹿孤谓其群下曰吾无经济之才忝承业统自负乘在位三载于兹虽夙夜惟寅思弘道化而刑政未能允中风俗尚多淍弊戎车屡驾无辟境之功务进贤彦而下犹蓄滞岂所任非才将吾不明所致也二三君子其极言无讳吾将览焉祠部郎中史皓对曰古之王者行师以全军为上破国次之拯溺救焚东征西怨今不以绥宁为先惟以徙户为务安土重迁故有离叛所以斩将□城土不加广今取士拔才必先弓马文章学艺为无用之条非所以来远人垂不朽也孔子曰不学礼无以立宜建学校开庠序选耆德硕儒以训冑子利鹿孤善之于是以田元冲赵诞为博士祭酒以教胄子时利鹿孤虽僭位尚臣姚兴杨桓兄经佐命姚苌早死兴闻桓有德望征之利鹿孤饯桓于城东谓之曰本期与卿共成大业事乖本图分岐之感实情深古人但鲲非溟海无以运其躯凤非修梧无以晞其翼卿有佐时之器夜光之宝当振缨云阁耀价连城区区河右未足以逞卿才力善勖日新以成大美桓泣曰臣往事吕氏情节不建陛下宥臣于俘掳之中显同贤旧每希攀龙附凤立尺寸之功龙门既开而臣违离公衡之恋岂曰忘之利鹿孤为之流涕遣□檀又攻吕隆昌松太守孟袆于显美□之□檀执袆而数之曰见几而作赏之所先守迷不变刑之所及吾方耀威玉门扫平秦陇卿固守穷城稽淹王宪国有常刑于分甘乎袆曰明公开剪河右声播宇内文德以绥远人威武以惩不恪况袆蔑尔敢距天命衅鼓之刑袆之分也但忠于彼者亦忠于此荷吕氏厚恩受藩屏之任明公至而归命恐获罪于执事惟公图之□檀大悦释其缚待以客礼徙显美丽靬二千余户而归嘉袆忠烈拜左司马袆请曰吕氏将亡圣朝之并河右昭然已定但为人守而不全复忝显任窃所未安明公之恩听袆就戮于姑臧死且不朽□檀义而许之吕隆为沮渠蒙逊所伐遣使乞师利鹿孤引群下议之尚书左丞婆衍□曰今姑臧饥荒残弊谷石万钱野无青艹资食无取蒙逊千里行师粮运不属使二寇相残以乘其衅若蒙逊拔姑臧亦不能守适可为吾取之不宜救也□檀曰□知其一未知其二姑臧今虽虚弊地居形胜河西一都之会不可使蒙逊据之宜在速救利鹿孤曰车骑之言吾之心也遂遣□檀率骑一万救之至昌松而蒙逊已退□檀徙凉泽段冢五百余家而归利鹿孤寝疾令曰内外多虞国机务广其令车骑嗣业以成先王之志在位三年而死葬于西平之东南伪谥曰康王弟□檀嗣秃发□檀载记□檀少机警有才略其父奇之谓诸子曰□檀明识干艺非汝等辈也是以诸兄不以授子欲传之于□檀及利鹿孤即位垂拱而已军国大事皆以委之以元兴元年僭号凉王迁于乐都改元曰弘昌初乞伏干归之在晋兴也以世子炽盘为质后炽盘逃归为追骑所执利鹿孤命杀之□檀曰臣子逃归君父振古通义故魏武善关羽之奔秦昭恕顷襄之逝炽盘虽逃叛孝心可加宜垂全宥以弘海岳之量乃赦之至是炽盘又奔允街□檀归其妻子姚兴遣使拜□檀车骑将军广武公□檀大城乐都姚兴遣将齐难率众迎吕隆于姑臧□檀摄昌松魏安二戍以避之兴凉州刺史王尚遣主簿宗敞来聘敞父燮吕光时自湟河太守入为尚书郎见□檀于广武执其手曰君神爽宏拔逸气凌云命世之杰也必当□清世难恨吾年老不及见耳以敞兄弟托君至是□檀谓敞曰孤以常才谬为尊先君所见称每自恐有累大人水镜之明及忝家业窃有怀君子诗云中心藏之何日忘之不图今日得见卿也敞曰大王仁侔魏祖存念先人虽朱晖眄张堪之孤叔向抚汝齐之子无以加也酒酣语及平生□檀曰卿鲁子敬之俦恨不与卿共成大业耳□檀以姚兴之盛又密图姑臧乃去其年号罢尚书丞郎官遣参军关尚聘于兴兴谓尚曰车骑投诚献款为国藩屏擅兴兵众辄造大城为臣之道固若是乎尚曰王侯设险以自固先王之制也所以安人卫众预备不虞车骑僻在遐藩密迩勍寇南则逆羌未宾西则蒙逊跋扈盖为国家重门之防不图陛下忽以为嫌兴笑曰卿言是也□檀遣其将文支讨南羌西寇大破之上表姚兴求凉州不许加□檀散骑常侍增邑二千户□檀于是率师伐沮渠蒙逊次于氐池蒙逊婴城固守芟其禾苗至于赤泉而还献兴马三千匹羊三万头兴乃署□檀为使持节都督河右诸军事车骑大将军领护匈奴中郎将凉州刺史常侍公如故镇姑臧□檀率步骑三万次于五涧兴凉州刺史王尚遣辛晁孟袆彭敏出迎尚出自清阳门镇南文支入自凉风门宗敞以别驾送尚还长安□檀曰吾得凉州三千余家情之所寄唯卿一人奈何舍我去乎敞曰今送旧君所以忠于殿下□檀曰吾今新牧贵州怀远安迩之略为之若何敞曰凉土虽弊形胜之地道由人弘实在殿下段懿孟袆武威之宿望辛晁彭敏秦陇之冠冕裴敏马辅中州之令族张昶凉国之旧裔张穆边宪文齐杨班梁崧赵昌武同飞羽以大王之神略抚之以威信农战并修文教兼设可以从横于天下河右岂足定乎□檀大悦赐敞马二十匹于是大飨文武于谦光殿班赐金马各有差遣西曹从事史皓聘于姚兴兴谓皓曰车骑坐定凉州衣锦本国其德我乎皓曰车骑积德河西少播英问王威未接投诚万里陛下官方任才量功授职彝伦之常何德之有兴曰朕不以州授车骑者车骑何从得之皓曰使河西云扰吕氏颠狈者实由车骑倾其根本陛下虽鸿罗遐被凉州犹在天网之外故征西以周召之重力屈姑臧齐难以王旅之盛势挫张掖王尚孤城独守外逼群狄陛下不连兵十年殚竭中国凉州未易取也今以虚名假人内收大利乃知妙算自天圣与道合虽云迁授盖亦时宜兴悦其言拜骑都尉□檀燕群寮于宣德堂仰视而叹曰古人言作者不居居者不作信矣孟袆进曰张文王筑城苑缮宗庙为贻厥之资万世之业秦师济河漼然瓦解梁熙据全州之地拥十万之众军败于酒泉身死于彭济吕氏以排山之势王有西夏率土崩离衔璧秦雍宽饶有言富贵无常忽辄易人此堂之建年垂百载十有二主唯信顺可以久安仁义可以永固愿大王勉之□檀曰非君无以闻谠言也□檀虽受制于姚兴然车服礼章一如王者以宗敞为太府主簿录记室事□檀伪游浇河袭徙西平湟河诸羌三万余户于武兴番禾武威昌松四郡征集戎夏之兵五万余人大阅于方亭遂伐沮渠蒙逊入西陕蒙逊率众来距战于均石为蒙逊所败□檀率骑二万运谷四万石以给西郡蒙逊攻西郡陷之其后□檀又与赫连勃勃战于阳武为勃勃所败将佐死者十余人□檀与数骑奔南山几为追骑所得□檀惧东西寇至徙三百里内百姓入于姑臧国中骇怨屠各成七儿因百姓之扰也率其属三百人叛□檀于北城推梁贵为盟主贵闭门不应一夜众至数千殿中都尉张猛大言于众曰主上阳武之败盖恃众故也责躬悔过明君之义诸君何故从此小人作不义之事殿内武旅正尔相寻目前之危悔将无及众闻之咸散七儿奔晏然殿中骑将白路等追斩之军谘祭酒梁裒辅国司马边宪等七人谋反□檀悉诛之姚兴以□檀外有阳武之败内有边梁之乱遣其尚书郎韦宗来观衅□檀与宗论六国纵横之规三家战争之略远言天命废兴近陈人事成败机变无穷辞致清辨宗出而叹曰命世大才经纶名教者不必华宗夏士拨烦理乱澄氛济世者亦未必八索九丘五经之外冠冕之表复自有人车骑神机秀发信一代之伟人由余日磾岂足为多也宗还长安言于兴曰凉州虽残弊之后风化未颓□檀权诈多方凭山河之固未可图也兴曰勃勃以乌合之众尚能破之吾以天下之兵何足□也宗曰形移势变终始殊途陵人者易败自守者难攻阳武之役□檀以轻勃勃致败今以大军临之必自固求全臣窃料群臣无□檀匹也虽以天威临之未见其利兴不从乃遣其将姚弼及敛成等率步骑三万来伐又使其将姚显为弼等后继遗□檀书云遣尚书左仆射齐难讨勃勃惧其西逸故令弼等于河西邀之□檀以为然遂不设备弼众至漠口昌松太守苏霸婴城固守弼喻霸令降霸曰汝违负盟誓伐委顺之藩天地有灵将不佑汝吾宁为凉鬼何降之有城陷斩霸弼至姑臧屯于西苑州人王锺宋锺王娥等密为内应候人执其使送之□檀欲诛其元首前军伊力延侯曰今强敌在外内有奸竖兵交势踧祸难不轻宜悉坑之以安内外□檀从之杀五千余人以妇女为军赏命诸郡县悉驱牛羊于野敛成纵兵掳掠□檀遣其镇北俱延镇军敬归等十将率骑分击大败之斩首七千余级姚弼固垒不出□檀攻之未□乃断水上流欲以持久毙之会雨甚堰坏弼军乃振姚显闻弼败兼道赴之军势甚盛遣射将孟钦等五人挑战于凉风门弦未及发材官将军宋益等驰击斩之显乃委罪敛成遣使谢□檀引师而归□檀于是僭即凉王位赦其境内改年为嘉平置百官立夫人折掘氏为王后世子武台为太子录尚书事左长史赵晁右长史郭幸为尚书左右仆射镇北俱延为太尉镇军敬归为司隶校尉自余封署各有差遣其左将军枯木驸马都尉胡康伐沮渠蒙逊掠临松人千余户而还蒙逊大怒率骑五千至于显美方亭破车盖鲜卑而还俱延又伐蒙逊大败而归□檀将亲率众伐蒙逊赵晁及太史令景保谏曰今太白未出岁星在西宜以自守难以伐人比年天文错乱风雾不时惟修德责躬可以宁吉□檀曰蒙逊往年无状入我封畿掠我边疆残我禾稼吾蓄力待时将报东门之耻今大军已集卿欲沮众邪保曰陛下不以臣不肖使臣主察干象若见事不言非为臣之体天文显然动必无利□檀曰吾以轻骑五万伐之蒙逊若以骑兵距我则众寡不敌兼步而来则舒疾不同救右则击其左赴前则攻其后终不与之交兵接战卿何惧乎保曰天文不虚必将有变□檀怒□保而行曰有功当杀汝以徇无功封汝百户侯既而蒙逊率众来距战于穷泉□檀大败单马奔还景保为蒙逊所擒让之曰卿明于天文为彼国所任违天犯顺智安在乎保曰臣匪为无智但言而不从蒙逊曰昔汉高祖困于平城以娄敬为功袁绍败于官渡而田丰为戮卿策同二子贵主未可量也卿必有娄敬之赏者吾今放卿但恐有田丰之祸耳保曰寡君虽才非汉祖犹不同本初正可不得封侯岂虑祸也蒙逊乃免之至姑臧□檀谢之曰卿孤之蓍龟也而不能从之孤之深罪封保安亭侯蒙逊进围姑臧百姓惩东苑之戮悉皆惊散迭掘麦田车盖诸部尽降于蒙逊□檀遣使请和蒙逊许之乃遣司隶校尉敬归及子他为质归至胡坑逃还他为追兵所执蒙逊徙其众八千余户而归右卫折掘奇镇据石驴山以叛□檀惧为蒙逊所灭又虑奇镇□岭南乃迁于乐都留大司农成公绪守姑臧□檀始出城焦谌王侯等闭门作难收合三千余家保据南城谌推焦朗为大都督龙骧大将军谌为凉州刺史降于蒙逊镇军敬归讨奇镇于石驴山战败死之蒙逊因□姑臧之威来伐□檀遣其安北段苟左将军云连乘虚出番禾以袭其后徙三千余家于西平蒙逊围乐都三旬不□遣使谓□檀曰若以宠子为质我当还师□檀曰去否任卿兵势卿违盟无信何质以供蒙逊怒筑室返耕为持久之计群臣固请乃以子安周为质蒙逊引归吐谷浑树洛干率众来伐□檀遣其太子武台距之为洛干所败□檀又将伐蒙逊邯川护军孟恺谏曰蒙逊初并姑臧凶势甚盛宜固守伺隙不可妄动不从五道俱进至番禾苕藋掠五千余户其将屈右进曰陛下转战千里前无完阵徙户资财盈溢衢路宜倍道旋师早度峻险蒙逊善于用兵士众习战若轻军卒至出吾虑表大敌外逼徙户内攻危之道也卫尉伊力延曰我军势方盛将士勇气自倍彼徒我骑势不相及若倍道旋师必捐弃资财示人以弱非计也屈右出而告其诸弟曰吾言不用天命也此吾兄弟死地俄而昏雾风雨蒙逊军大至□檀败绩而还蒙逊进围乐都□檀婴城固守以子染干为质蒙逊乃归久之遣安西纥勃耀兵西境蒙逊侵西平徙户掠牛马而还邯川护军孟恺表镇南湟河太守文支荒酒愎谏不恤政事□檀谓伊力延曰今州土倾覆所杖者文支而已将若之何延曰宜召而训之使改往修来□檀乃召文支既到让之曰二兄英姿早世吾以不才嗣统不能负荷大业颠狈如是胡颜视世虽存若陨庶凭子鲜存卫藉文种复吴卿之谓也闻卿唯酒是耽荒废署事吾年已老卿复若斯祖宗之业将谁寄也文支顿首陈谢邯川人卫章等谋杀孟恺南启乞伏炽盘郭越止之曰孟君宽以惠下何罪而杀之吾宁违众而死不负君以生乃密告之恺诱章等饮酒杀四十余人恺惧炽盘军之至驰告文支文支遣将军匹珍赴之炽盘军到城闻珍将至引归蒙逊又攻乐都二旬不□而还镇南文支以湟河降蒙逊徙五千余户于姑臧蒙逊又来伐□檀以太尉俱延为质蒙逊乃引还□檀议欲西征乙弗孟恺谏曰连年不收上下饥弊南逼炽盘北迫蒙逊百姓骚动下不安业今远征虽□后患必深不如结盟炽盘通籴济难慰喻杂部以广军资畜力缮兵相时而动易曰其亡其亡系于苞桑惟陛下图之□檀曰孤将略地卿无沮众谓其太子武台曰今不种多年内外俱窘事宜西行以拯此弊蒙逊近去不能卒来旦夕所虑唯在炽盘彼名微众寡易以讨御吾不过一月自足周旋汝谨守乐都无使失坠□檀乃率骑七千袭乙弗大破之获牛马羊四十余万炽盘乘虚来袭抚军从事中郎尉肃言于武台曰今外城广大难以固守宜聚国人于内城肃等率诸晋人距战于外如或不捷犹有万全武台曰小贼蕞尔旦夕当走卿何虑之过也武台惧晋人有二心也乃召豪望有勇谋者闭之于内孟恺泣曰炽盘不道人神同愤恺等进则荷恩重迁退顾妻子之累岂有二乎今事已急矣人思自效有何猜邪武台曰吾岂不知子忠实惧余人脱生虑丧以君等安之耳一旬而城溃安西樊尼自西平奔告□檀□檀谓众曰今乐都为炽盘所陷男夫尽杀女妇赏军虽欲归还无所赴也卿等能与吾籍乙弗之资取契汗以赎妻子是所望也不尔即归炽盘便为奴仆矣岂忍见妻子在他怀抱中遂引师而西众多逃返遣镇北段苟追还苟亦不还于是将士皆散惟中军纥勃后军洛肱安西樊尼散骑侍郎阴利鹿在焉□檀曰蒙逊炽盘昔皆委质于吾今而归之不亦鄙哉四海之广匹夫无所容其身何其痛也蒙逊与吾名齐年比炽盘姻好少年俱其所忌势皆不济与其聚而同死不如分而或全樊尼长兄之子宗部所寄吾众在北者户垂二万蒙逊方招怀遐迩存亡继绝汝其西也纥勃洛肱亦与尼俱吾年老矣所适不容宁见妻子而死遂归炽盘惟阴利鹿随之□檀谓利鹿曰去危就安人之常也吾亲属皆散卿何独留利鹿曰臣老母在家方寸实乱但忠孝之义势不俱全虽不能西哭沮渠申包胥之诚东感秦援展毛遂之操负羁靮而侍陛下者臣之分也惟愿开弘远猷审进止之筭□檀叹曰知人固未易人亦未易知大臣亲戚皆弃我去终始不亏者惟卿一人岁寒不雕见之于卿□檀至西平炽盘遣使郊迎待以上宾之礼初乐都之溃也诸城皆降于炽盘□檀将尉贤政固守浩亹不下炽盘呼之曰乐都已溃卿妻子皆在吾闻孤城独守何所为也贤政曰受凉王厚恩为国家藩屏虽知乐都已陷妻子为擒先归获赏后顺受诛然不知主上存亡未敢归命妻子小事岂足动怀昔罗宪待命晋文亮之文聘后来魏武不责邀一时之荣忘委付之重窃用耻焉大王亦安用之哉炽盘乃遣武台手书喻政政曰汝为国储不能尽节面缚于人弃父负君亏万世之业贤政义士岂如汝乎既而闻□檀至左南乃降炽盘以□檀为骠骑大将军封左南公岁余为炽盘所鸩左右劝□檀解药□檀曰吾病岂宜疗邪遂死时年五十一在位十三年伪谥景王武台后亦为炽盘所杀□檀少子保周腊于破羌俱延子覆龙鹿孤孙副周乌孤孙承□皆奔沮渠蒙逊久之归魏魏以保周为张掖王覆龙酒泉公破羌西平公副周永平公承□昌松公乌孤以安帝隆安元年僭立至□檀三世凡十九年以安帝义熙十年灭　　西凉
