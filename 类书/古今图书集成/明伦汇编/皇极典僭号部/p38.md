<!-- { "loadSidebar": true } -->
晋书苻洪载记洪字广世略阳临渭氐人也其先盖有扈之苗裔世为西戎酋长始其家池中蒲生长五丈五节如竹形时咸谓之蒲家因以为氏焉父怀归部落小帅先是陇右大雨百姓苦之谣曰雨若不止洪水必起故因名曰洪好施多权略骁武善骑射属永嘉之乱乃散千金召英杰之士访安危变通之术宗人蒲光蒲突遂推洪为盟主刘曜僭号长安光等逼洪归曜拜率义侯曜败洪西保陇山石季龙将攻上邽洪又请降季龙大悦拜冠军将军委以西方之事季龙灭石生洪说季龙宜徙关中豪杰及羌戎内实京师季龙从之以洪为龙骧将军流人都督处于枋头累有战功封西平郡公其部下赐爵关内侯者二千余人以洪为关内领侯将冉闵言于季龙曰苻洪雄果其诸子并非常才宜密除之季龙待之愈厚及石遵即位闵又以为言遵乃去洪都督余如前洪怨之乃遣使降晋后石鉴杀遵所在兵起洪有众十余万永和六年帝以洪为征北大将军都督河北诸军事冀州刺史广川郡公时有说洪称尊号者洪亦以谶文有草付应王又其孙坚背有草付字遂改姓苻氏自称大将军大单于三秦王洪谓博士胡文曰孤率众十万居形胜之地冉闵慕容可指辰而殄姚襄父子克之在吾数中孤取天下有易于汉祖初季龙以麻秋镇枹罕冉闵之乱秋归邺洪使子雄击而获之以秋为军师将军秋说洪西都长安洪深然之既而秋因宴鸩洪将并其众世子健收而斩之洪将死谓健曰所以未入关者言中州可指时而定今见困竖子中原非汝兄弟所能办关中形胜吾亡后便可鼓行而西言终而死年六十六健僭位伪谥惠武帝苻健载记健字建业洪第三子也初母羌氏梦大罴而孕之及长勇果便弓马好施善事人甚为石季龙父子所亲爱季龙虽外礼苻氏心实忌之乃阴杀其诸兄而不害健也及洪死健嗣位去秦王之号称晋爵遣使告丧于京师且听王命时京兆杜洪窃据长安自称晋征北将军雍州刺史戎夏多归之健密图关中惧洪知之乃伪受石祗官缮宫室于枋头课所部种麦示无西意有知而不种者健杀之以徇既而自称晋征西大将军都督关中诸军事雍州刺史尽众西行起浮桥于盟津以济遣其弟雄率步骑五千入潼关兄子菁自轵关入河东健执菁手曰事若不捷汝死河北我死河南比及黄泉无相见也既济焚桥自统大众继雄而进杜洪遣其将张先要健于潼关健逆击破之健虽战胜犹修笺于洪并送名马珍宝请至长安上尊号洪曰币重言甘诱我也乃尽召关中之众来距健筮之遇泰之临健曰小往大来吉亨昔往东而小今还东而大吉孰大焉是时众星夹河西流占者以为百姓还西之象健遂进军次赤水遣雄略地渭北又败张先于阴盘擒之诸城尽陷菁所至无不降者三辅略定健引兵至长安洪奔司竹健入而都之遣使献捷京师并修好于桓温健军师将军贾元硕等表健为侍中大都督关中诸军事大单于秦王健怒曰我官位轻重非若等所知既而潜使讽元硕等使上尊号永和七年僭称天王大单于赦境内死罪建元皇始缮宗庙社稷置百官于长安立妻强氏为天王皇后子苌为天王皇太子弟雄为丞相都督中外诸军事车骑大将军领雍州刺史自余封授各有差初杜洪之奔也招晋梁州刺史司马勋至是勋率步骑三万入秦川健败之于五丈原八年健僭即皇帝位于太极前殿诸公进为王以大单于授其子苌杜洪屯宜秋为其将张琚所杀琚自立为秦王置百官健率步骑二万攻琚斩其首健至自宜秋遣雄菁率众略关东并援石季龙豫州刺史张遇于许昌与晋镇西将军谢尚战于颍水之上王师败绩雄乘胜逐北至于垒门杀伤大半遂掳遇及其众归于长安拜遇司空豫州刺史镇许昌雄攻王擢于陇上擢奔凉州雄屯陇东张重华拜擢征东大将军使与其将张弘宋修连兵伐雄雄与菁率众击败之获弘修送长安初张遇自许昌来降健纳遇后母韩氏为昭仪每于众中谓遇曰卿吾子也遇惭恨引关中诸将欲以雍州归顺乃与健中黄门刘晃谋夜袭健事觉遇害于是孔特起池阳刘珍夏侯显起鄠乔景起雍胡阳赤起司竹呼延毒起霸城众数万人并遣使诣征西桓温中军殷浩请救雄遣菁掠上洛郡于丰阳县立荆州以引南金奇货弓竿漆蜡通关市来远商于是国用充足而异贿盈积矣十年温率众四万趋长安遣别将入淅川攻上洛执健荆州刺史郭敬而遣司马勋掠西鄙健遣其子苌宁雄菁等众五万距温于尧柳城愁思堆温转战而前次子灞上苌等退营城南健以羸兵六千固守长安小城遣精锐三万为游军以距温三辅郡县多降于温健别使雄领骑七千与桓冲战于白鹿原王师败绩又破司马勋于子午谷初健闻温之来也收麦清野以待之故温众大饥至是徙关中三千余户而归及至潼关又为苌等所败司马勋奔还汉中其年西国乞没军邪遣子入侍健于是置来宾馆于平朔门以怀远人起灵台于杜门与百姓约法三章薄赋卑宫垂心政事优礼耆老修尚儒学而关右称来苏焉新平有长人见语百姓张靖曰苻氏应天受命今当太平外面者归中而安泰问姓名弗答俄而不见新平令以闻健以为妖下靖狱会大雨霖河渭溢蒲津监寇登得一屐于河长七尺三寸人迹称之指长尺余文深一寸健叹曰覆载之中何所不有张靖所见定不虚也赦之蝗虫大起自华泽至陇山食百草无遗牛马相啖毛猛兽及狼食人行路断绝健自蠲百姓租税减膳彻悬素服避正殿初桓温之入关也其太子苌与温战为流矢所中死至是立其子生为太子健寝疾菁勒兵入东宫将杀苻生自立时生侍健疾菁以健为死回攻东掖门健闻变升端门陈兵众皆舍杖逃散执菁杀之数日健死时年三十九在位四年伪谥明皇帝庙号世宗后改曰高祖苻生载记生字长生健第三子也幼而无赖祖洪甚恶之生无一目为儿童时洪戏之问侍者曰吾闻瞎儿一泪信乎侍者曰然生怒引佩刀自刺出血曰此亦一泪也洪大惊鞭之生曰性耐刀槊不堪鞭捶洪曰汝为尔不已吾将以汝为奴生曰可不如石勒也洪惧跣而掩其口谓健曰此儿狂勃宜早除之不然长大必破人家健将杀之雄止之曰儿长成自当修改何至便可如此健乃止及长力举千钧雄勇好杀手格猛兽走及奔马击刺骑射冠绝一时桓温之来伐也生单马入阵搴旗斩将者前后十数苌既死健以谶言三羊五眼应符故立为太子健卒僭即皇帝位大赦境内改年寿光时永和十三年也尊其母强氏为皇太后立妻梁氏为皇后以吕婆楼为侍中左大将军苻安领大尉苻柳为征东大将军并州牧镇蒲□苻謏为镇东大将军豫州牧镇陕城自余封授有差初生将强怀与桓温战没其子延未及封而健死会生出游怀妻樊氏于道上书论怀忠烈请封其子生怒射而杀之伪中书监胡文中书令王鱼言于生曰比频有客星孛于大角荧惑入于东井大角为帝座东井秦之分野于占不出三年国有大丧大臣戮死愿陛下远追周文修德以禳之惠和群臣以成康哉之美生曰皇后与朕对临天下亦足以塞大丧之变毛太傅梁车骑梁仆射受遗辅政可谓大臣也于是杀其妻梁氏及太傅毛贵车骑尚书令梁楞左仆射梁安未几又诛侍中丞相雷弱儿及其九子二十七孙诸羌悉叛弱儿南安羌酋也刚鲠好直言见生嬖臣赵韶董荣乱政每大言于朝故荣等谮而诛之生虽在谅暗游饮自若荒耽□虐杀戮无道常弯弓露刃以见朝臣锤钳锯凿备置左右又纳董荣之言诛其司空王堕以应日蚀之灾飨群臣于太极前殿饮酣乐奏生亲歌以和之命其尚书令辛牢典劝既而怒曰何不强酒犹有坐者引弓射牢而杀之于是百僚大惧无不引满昏醉污服失冠蓬头僵仆生以为乐生闻张祚见杀元靓幼冲命其征东苻柳参军阎负梁殊使凉州以书喻之负殊至姑臧元靓年幼不见殊等其凉州牧张瓘谓负殊曰孤之本朝世执忠节远宗大晋臣无境外之交君等何为而至负殊曰晋王以邻藩义好有自来矣虽拥阻山河然风通道会不欲使羊陆二公独美于前主上以钦明绍统八表宅心光被四海格于天地晋王思与张王齐曜大明交玉帛之好兼与君公同金兰之契是以不远而来有何怪乎瓘曰羊陆一时之事亦非纯臣之义也本朝六世重光固忠不二若与苻征东交玉帛之好者便是上违先公纯诚雅志下乖河右遵奉之情负殊曰昔微子去殷项伯归汉虽背君违亲前史美其先觉□晋之余远逃江会天命去之故尊先王翻然改图北面二赵盖神筭无方鉴机而作君公若欲称制河西众旅非秦之敌如欲宗归遗晋深乖先君雅旨孰若远踪窦融附汉之规近述先王归赵之事垂祚无穷永享遐祉乎瓘曰中州无信好食誓言往与石氏通好旅见寇袭中国之风诫在昔日不足复论通和之事也负殊曰三王异政五帝殊风赵多奸诈秦以义信岂可同年而语哉张先杨初皆擅兵一方不供王贡先帝命将擒之宥其难恕之罪加以封爵之荣今上道合二仪慈弘山海信符阴阳御物无际不可以二赵相况也瓘曰秦若兵强化盛自可先取江南天下自然尽为秦有何辱征东之命负殊曰先帝以大圣神武开构鸿基强燕纳款八州顺轨主上钦明道必隆世慨徽号拥于河西正朔未加吴会以吴必须兵凉可以义故遣行人先申大好如君公不能蹈机而发者正可缓江南数年之命回师西□恐凉州弗可保也瓘曰我跨据三州带甲十万西包昆域东阻大河伐人有余而况自固秦何能为患负殊曰贵州险塞孰若崤函五郡之众何如秦雍张琚杜洪因赵之成资据天阻之固策三秦之锐藉陆海之饶劲士风集骁骑如云自谓天下可平关中可固先帝神矛一指望旗冰解人咏来苏不觉易主燕虽武视关东犹以地势之义逆顺之理北面称藩贡不逾月致肃慎楛矢通九裔之珍单于屈膝名王内附控弦之士百有余万鼓行而济西河者君公何以抗之盍追遵先王臣赵故事世享大美为秦之西藩瓘曰然秦之德义加于天下江南何以不宾负殊曰文身之俗负阻江山道洿先叛化盛后宾自古而然岂但今也故诗曰蠢尔蛮荆大邦为仇言其不可以德义怀也瓘曰秦据汉旧都地兼将相文武辅臣领袖一时者谁也负殊曰皇室懿藩忠若公旦者则大司马武都王安征东大将军晋王柳文武兼才神器秀拔入可允厘百工出能折冲万里者卫大将军广平王黄眉后将军清河王法龙骧将军东海王坚之兄弟其耆年硕德德侔尚父者则太师录尚书事广□公鱼遵其清素刚严骨鲠贞亮则左光禄大夫强平金紫光禄程肱牛夷博闻识探赜索幽则中书监胡文中书令王鱼黄门侍郎李柔雄毅厚重权智无方则左卫将军李威右卫将军苻雅才识明达令行禁止则特进领御史中丞梁平老特进光禄大夫强汪侍中尚书吕婆楼文史富赡郁为文宗则尚书右仆射董荣秘书监王扬著作郎梁谠骁勇多权略攻必取战必胜关张之流万人之敌者则前将军新兴王飞建节将军邓羌立忠将军彭越安远将军范俱难建武将军徐盛常伯纳言卿校牧守则人皆文武莫非才贤其余怀经世之才蕴佐时之略守南山之操遂而不夺者王猛朱彤之伦相望于岩谷济济多士焉可罄言姚襄张平一时之杰各拥众数万狼顾偏方皆委忠献款请为臣妾小不事大春秋所诛惟君公图之瓘笑曰此事决之主上非身所了负殊曰凉王虽天纵英睿然尚幼冲君公居伊霍之任安危所系见机之义实在君公瓘新辅政河西所在兵起惧秦师之至乃言于元靓遣使称藩生因其所称而授之慕容遣将慕舆长卿等率众七千入自轵关攻幽州刺史张哲于裴氏堡晋将军刘度等率众四千攻青州刺史袁朗于卢氏生遣其前将军苻飞距晋建节邓羌距燕飞未至而度退羌及长卿战于堡南大败之获长卿及甲首二千七百余级姚襄率众万余攻其平阳太守苻产于匈奴堡苻柳救之为襄所败引还蒲□襄遂攻堡□之杀苻产尽坑其众遣使从生假道将还陇西生将许之苻坚谏曰姚襄人杰也今还陇西必为深害不如诱以厚利伺隙而击之生乃止遣使拜襄官爵襄不受斩其使者焚所送章策寇掠河东生怒命其大将军张平讨之襄乃卑辞厚弊与平结为兄弟平更与襄通和生发三辅人营渭桥金紫光禄大夫程肱以妨农害时上疏极谏生怒杀之长安大风发屋拔树行人颠顿宫中奔扰或称贼至宫门昼闭五日乃止生推告贼者杀之刳而出其心左光禄大夫强平谏曰元正盛旦日有蚀之正阳神朔□风大起兼水旱不时兽灾未息此皆由陛下不勉强于政事乖和气所致也愿陛下务养元元平章百姓弃纤介之嫌含山岳之过致敬宗庙爱礼公卿去秋霜之威垂三春之泽则奸回寝止妖祲自消干灵祇佑皇家永保无穷之美矣生怒以为妖言凿其顶而杀之平之囚也伪卫将军苻黄眉前将军苻飞建节邓羌侍燕禁中叩头固谏以太后为言平即生母强氏之弟也生既弗许强氏忧恨而死生下书曰朕受皇天之命承祖宗之业君临万邦子育百姓嗣统以来有何不善而谤讟之音扇满天下杀不过千而谓刑虐行者比肩未足为稀方当峻刑极罚复如朕何时猛兽及狼大暴昼则断道夜则发屋惟害人而不食六畜自生立一年兽杀七百余人百姓苦之皆聚而邑居为害滋甚遂废农桑内外凶惧群臣奏请禳灾生曰野兽饥则食人饱当自止终不能累年为患也天岂不子爱群生而年年降罚正以百姓犯罪不已将助朕专杀而施刑教故耳但勿犯罪何为怨天而尤人哉生如阿房遇兄与妹俱行者逼令为非礼不从生怒杀之又燕群臣于咸阳故城有后至者皆斩之尝使太医令程延合安胎药问人参好恶并药分多少延曰虽小小不具自可堪用生以为讥其目凿延出目然后斩之有司奏太白犯东井东井秦之分也太白罚星必有暴兵起于京师生曰星入井者必将渴耳何所怪乎姚襄遣姚兰王钦卢等招动鄜城定阳北地芹川诸羌胡皆应之有众二万七千进据黄洛生遣苻黄眉苻坚邓羌率步骑万五千讨之襄深沟高垒固守不战邓羌说黄眉曰伤弓之鸟落于虚发襄频为桓温张平所败锐气丧矣今谋固垒不战是穷寇也襄性刚狠易以刚动若长驱鼓行直压其垒襄必忿而出师可一战擒也黄眉从之遣羌率骑三千军于垒门襄怒尽锐出战羌伪不胜引骑而退襄追之于三原羌回骑距襄俄而黄眉与坚至大战斩之尽俘其众黄眉等振旅而归黄眉虽有大功生不加旌赏每于众中辱之黄眉怒谋杀生自立事发伏诛其王公亲戚多有死者初生梦大鱼食蒲又长安谣曰东海大鱼化为龙男便为王女为公问在何所洛门东东海苻坚封也时为龙骧将军第在洛门之东生不知是坚以谣梦之故诛其侍中太师录尚书事鱼遵及其七子十孙时又谣曰百里望空城郁郁何青青瞎儿不知法仰不见天星于是悉坏诸空城以禳之金紫光禄大夫牛夷惧不免祸请出镇上洛生曰卿忠肃笃敬宜左右朕躬岂有外镇之理改授中军夷惧归而自杀初生少凶暴嗜酒健临死恐其不能保全家业诫之曰酋帅大臣若不从汝命可渐除之及即伪位残虐滋甚耽湎于酒无复昼夜群臣朔望朝谒罕有见者或至暮方出临朝辄怒惟行杀戮动连月昏醉文奏因之遂寝纳奸佞之言赏罚失中左右或言陛下圣明宰世天下惟歌太平生曰媚于我也引而斩之或言陛下刑罚微过曰汝谤我也亦斩之所幸妻妾少有忤旨便杀之流其尸于渭水又遣宫人与男子裸交于殿前生剥牛羊驴马活爓鸡豚鹅三五十为群放之殿中或剥死囚面皮令其歌舞引群臣观之以为嬉乐宗室勋旧亲戚忠良杀害略尽王公在位者悉以疾告归人情危骇道路以目既自有目疾其所讳者不足不具少无缺伤残毁偏只之言皆不得道左右忤旨而死者不可胜纪至于截胫刳胎拉胁锯颈者动有千数太史令康权言于生曰昨夜三月并出孛星入于太微遂入于东井兼自去月上旬沉阴不雨迄至于今将有下人谋上之祸深愿陛下修德以消之生怒以为妖言扑而杀之生夜对侍婢曰阿法兄弟亦不可信明当除之是夜清河王苻法梦神告之曰旦将祸集汝门惟先觉者可以免之寤而心悸会侍婢来告乃与特进梁平老强汪等率壮士数百人潜入云龙门苻坚与吕婆楼率麾下三百余人鼓噪继进卫将士皆舍杖归坚生犹昏寐未寤坚众继至引生置于别室废之为越王俄而杀之生临死犹饮酒数斗昏醉无所知矣时年二十三在位二年伪谥厉王苻雄字元才洪之季子也少善兵书而多谋略好施下士便弓马有政术健僭位为佐命元勋权侔人主而谦恭奉法健常曰元才吾姬旦也及卒健哭之呕血曰天不欲吾定四海邪何夺元才之速也子坚别有载记苻坚载记坚字永固一名文玉雄之子也祖洪从石季龙徙邺家于永贵里其母苟氏尝游漳水祈子于西门豹祠其夜梦与神交因而有孕十二月而生坚焉有神光自天烛其庭背有赤文隐起成字曰艹付臣又土王咸阳臂垂过膝目有紫光洪奇而爱之名曰坚头年七岁聪敏好施举止不逾规矩每侍洪侧辄量洪举指取与不失机候洪每曰此儿姿貌伟质性过人非常相也高平徐统有知人之鉴遇坚于路异之执其手曰苻郎此官之御街小儿敢戏于此不畏司隶缚邪坚曰司隶缚罪人不缚小儿戏也统谓左右曰此儿有霸王之相左右怪之统曰非尔所及也后又遇之统下车屏人密谓之曰苻郎骨相不恒后当大贵但仆不见如何坚曰诚如公言不敢忘德八岁请师就家学洪曰汝世知饮酒今乃求学邪欣而许之健之入关也梦天神遣使者朱衣赤冠命拜坚为龙骧将军健翼日为坛于曲沃以授之健泣谓坚曰汝祖昔受此号今汝复为神明所命可不勉之坚挥剑捶马志气感励士卒莫不惮服焉性至孝博学多才艺有经济大志要结英豪以图纬世之宜王猛吕婆楼强汪梁平老等并有王佐之才为其羽翼太原薛赞略阳权翼见而惊曰非常人也及苻生嗣伪位赞翼说坚曰今主上昏虐天下离心有德者昌无德受殃天之道也神器业重不可令他人取之愿君王行汤武之事以顺天人之心坚深然之纳为谋主生既残虐无度梁平老等亟以为言坚遂弒生以伪位让其兄法法自以庶孽不敢当坚及母苟氏并虑众心未服难居大位群寮固请乃从之以升平元年僭称大秦天王诛生佞幸臣董龙赵韶等二十余人赦其境内改元曰永兴追谥父雄为文桓皇帝尊母苟氏为皇太后妻苟氏为皇后子宏为皇太子兄法为使持节侍中都督中外诸军事丞相录尚书从祖侯为侯为太尉从兄柳为车骑大将军尚书令封弟融为阳平公双河南公子丕长乐公晖平原公熙广平公睿巨鹿公李威为卫将军尚书左仆射梁平老为右仆射强汪为领军将军仇腾为尚书领选席宝为丞相长史行太子詹事吕婆楼为司隶校尉王猛薛赞为中书侍郎权翼为给事黄门侍郎与猛赞并掌机密追复鱼遵雷弱儿毛贵王堕梁楞梁安段纯辛牢等本官以礼改葬之其子孙皆随才擢授初坚母以法长而贤又得众心惧终为变至此遣杀之坚性仁友与法诀于东堂恸哭呕血赠以本官谥曰哀封其子阳为东海公敷为清河公于是修废职继绝世礼神祇课农桑立学校鳏寡孤独高年不自存者赐榖帛有差其殊才异行孝友忠义德业可称者令在所以闻其将张平以并州叛坚率众讨之以其建节将军邓羌为前锋率骑五千据汾上坚至铜壁平尽众拒战为羌所败获其养子蚝送之平惧乃降于坚坚赦其罪署为右将军蚝武贲中郎将加广武将军徙其所部三千余户于长安坚自临晋登龙门顾谓其群臣曰美哉山河之固娄敬有言关中四塞之国真不虚也权翼薛赞对曰臣闻夏殷之都非不险也周秦之众非不多也终于身窜南巢首悬白旗躯残于犬戎国分于项籍者何也德之不修故耳吴起有言在德不在险深愿陛下追踪唐虞怀远以德山河之固不足恃也坚大悦乃还长安赐为父后者爵一级鳏寡高年谷帛有差丐所过田租之半是秋大旱坚减膳彻悬金玉绮绣皆散之戎士后宫悉去罗纨衣不曳地开山泽之利公私共之偃甲息兵与境内休息王猛亲宠愈密朝政莫不由之特进樊世氐豪也有大勋千苻氏负气倨傲众辱猛曰吾辈与先帝共兴事业而不预时权君无汗马之劳何敢专管大任是为我耕稼而君食之乎猛曰方当使君为宰夫安直耕稼而已世大怒曰要当悬汝头于长安城门不尔者终不处于世也猛言之于坚坚怒曰必须杀此老氐然后百寮可整俄而世入言事坚谓猛曰吾欲以杨壁尚主壁何如人也世勃然曰杨壁臣之婿也婚已久定陛下安得令之尚主乎猛让世曰陛下帝有海内而君敢竞婚是为二天子安有上下世怒起将击猛左右止之世遂丑言大骂坚由此发怒命斩之于西□诸氐纷纭竞陈猛短坚恚甚慢骂或有鞭挞于殿廷者权翼进曰陛下宏达大度善驭英豪神武卓荦录功舍过有汉祖之风然慢易之言所宜除之坚笑曰朕之过也自是公卿以下无不惮猛焉坚起明堂缮南北郊郊祀其祖洪以配天宗祀其伯健于明堂以配上帝亲耕籍田其妻苟氏亲蚕于近郊坚南游霸陵顾谓群臣曰汉祖起自布衣廓平四海佐命功臣孰谓首乎权翼进曰汉书以萧曹为功臣之冠坚曰汉祖与项羽争天下困于京索之间身被七十余创通中六七父母妻子为楚所囚平城之下七日不火食赖陈平之谋太上妻子克全免匈奴之祸二相何得独高也虽有人狗之喻岂黄中之言乎于是酣饮极欢命群臣赋诗大赦复改元曰甘露以王猛为侍中中书令京兆尹其特进强德健妻之弟也昏酒豪横为百姓之患猛捕而杀之陈尸于市其中丞邓羌性直不挠与猛协规齐志数旬之间贵戚强豪诛死者二十有余人于是百寮震肃豪右屏气路不拾遗风化大行坚叹曰吾今始知天下之有法也天子之为尊也于是遣使巡察四方及戎裔种落州郡有高年孤寡不能自存长吏刑罚失中为百姓所苦清修疾恶劝课农桑有便于俗笃学至孝义烈力田者皆令具条以闻时匈奴左贤王卫辰遣使降于坚遂请田内地坚许之云中护军贾雍遣其司马徐斌率骑袭之因纵兵掠夺坚怒曰朕方修魏绛和戎之术不可以小利忘大信昔荆吴之战事兴蚕妇浇瓜之惠梁宋息兵夫怨不在大事不在小扰边动众非国之利也所获资产其悉以归之免雍官以白衣领护军遣使修和示之信义辰于是入居塞内贡献相寻乌丸独孤鲜卑没弈于率众数万又降于坚坚初欲处之塞内苻融以匈奴为患其兴自古比寇马不敢南首者畏威故也今处之于内地见其弱矣方当窥兵郡县为北边之害不如徙之塞外以存荒服之义坚从之坚僭位五年凤皇集于东阙大赦其境内百寮进位一级初坚之将为赦也与王猛苻融密议于露堂悉屏左右坚亲为赦文猛融供进纸墨有一大苍蝇入自牖间鸣声甚大集于笔端驱而复来俄而长安街巷市里人相告曰官今大赦有司以闻坚惊谓融猛曰禁中无耳属之理事何从泄也于是□外穷推之咸言有一小人衣黑衣大呼于市曰官今大赦须臾不见坚叹曰其向苍蝇乎声状非常吾固恶之谚曰欲人勿知莫若勿为声无细而弗闻事未形而必彰者其此之谓也坚广修学宫召郡国学生通一经以上充之公卿已下子孙并遣受业其有学为通儒才堪干事清修廉直孝弟力田者皆旌表之于是人思劝励号称多士盗贼止息请托路绝田畴修辟帑藏充盈典章法物靡不悉备坚亲临太学考学生经义优劣品而第之问难五经博士多不能对坚谓博士王实曰朕一月三临太学黜陟幽明躬亲奖励罔敢□违庶几周孔微言不由朕而坠汉之二武其可追乎实对曰自刘石扰覆华畿二都鞠为茂草儒生罕有或存坟籍灭而莫纪经沦学废奄若秦皇陛下神武拨乱道隆虞夏开庠序之美弘儒教之风化盛隆周垂馨千祀汉之二武焉足论哉坚自是每月一临太学诸生竞劝焉屠各张罔聚众数千自称大单于寇掠郡县坚以其尚书邓羌为建节将军率众七千讨平之时商人赵掇丁妃邹等皆家累千金车服之盛拟则王侯坚之诸公竞引之为国二卿黄门侍郎程宪言于坚曰赵掇等皆商贩丑竖市郭小人车马衣服僭同王者官齐君子为藩国列卿伤风败俗有尘圣化宜肃明典法使清浊显分坚于是推捡引掇等为国卿者降其爵乃下制非命士已上不得乘车马于都城百里之内金银锦绣工商皂隶妇女不得服之犯者弃市兴宁三年坚又改元为建元慕容暐遣其太宰慕容恪攻拔洛阳略地至于崤渑坚惧其入关亲屯陕城以备之匈奴右贤王曹毂左贤王卫辰举兵叛率众二万攻其杏城已南郡县屯于马兰山拓跋乌延等亦叛坚而通于辰毂坚率中外精锐以讨之以其前将军杨安镇军毛盛等为前锋都督毂遣弟活距战于同川安大败之斩活并四千余级毂惧而降坚徙其酋豪六千余户于长安进击乌延斩之邓羌讨卫辰擒之于木根山坚自聪马城如朔方巡抚夷狄以卫辰为夏阳公以统其众毂寻死分其部落贰城已西二万余落封其长子玺为骆川侯贰城以东二万余落封其小子寅为力川侯故号东西曹秦雍二州地震裂水泉涌出金象生毛长安大风震电坏屋杀人坚惧而愈修德政焉使王猛杨安等率众二万寇荆州北鄙诸郡掠汉阳万余户而还羌敛岐叛坚自称益州刺史率部落四千余家西依张天锡叛将李俨坚遣王猛与陇西太守姜衡南安太守邵羌讨敛岐于略阳张天锡率步骑三万击李俨攻其大夏武始二郡□之天锡将掌据又败俨诸军于葵谷俨□遣兄子纯谢罪于坚仍请赦寻而猛攻破略阳敛岐奔白马坚遣杨安与建威王抚率众会猛以救俨猛遣邵羌追敛岐使王抚守侯和姜衡守白石猛与杨安救枹罕及天锡将杨遹战于枹罕东猛不利邵羌擒敛岐于白马送之长安天锡遂引师而归俨犹凭城未出猛乃服白乘舆从数十人请与相见俨开门延之未及设备而将士续入遂掳俨而还坚以其将军彭越为平西将军凉州刺史镇枹罕以俨为光禄勋归安侯是岁苻双据上邽苻柳据蒲□叛于坚苻庾据陕城苻武据安定并应之将共伐长安坚遣使谕之各啮梨以为信皆不受坚命阻兵自守坚遣后禁将军杨成世左将军毛嵩等讨双武王猛邓羌攻蒲□杨安张蚝攻陕城成世毛嵩为双武所败坚又遣其武卫王鉴宁朔吕光等率中外精锐以讨之左卫苻雄左禁窦冲率羽林骑七千继发双武乘胜至于榆眉鉴等击败之斩获万五千人武弃安定随双奔上邽鉴等攻之苻柳出挑战猛闭垒不应柳以猛为惮己留其世子良守蒲□率众二万将攻长安长安去蒲□百余里邓羌率劲骑七千夜袭败之柳引军还猛又尽众邀击悉俘其卒柳与数百骑入于蒲□鉴等攻上邽克之斩双武猛又寻破蒲□斩柳及其妻子传首长安猛屯蒲□遣邓羌与王鉴等攻陷陕城克之送庾于长安杀之太和四年晋大司马桓温伐慕容暐次于枋头暐众屡败遣使乞师于坚请割武牢以西之地坚亦欲与暐连横乃遣其将苟池等率步骑二万救暐王师寻败引归池乃还是时慕容垂避害奔于坚王猛言于坚曰慕容垂燕之戚属世雄东夏宽仁惠下恩结士庶燕赵之间咸有奉戴之意观其才略权智无方兼其诸子明毅有干艺人之杰也蛟龙猛兽非可驯之物不如除之坚曰吾方以义致英豪建不世之功且其初至吾告之至诚今而害之人将谓我何王师既旋慕容暐悔割武牢之地遣使谓坚曰顷者割地行人失辞有国有家分灾救患理之常也坚大怒遣王猛与建威梁成邓羌率步骑三万署慕容垂为冠军将军以为乡导攻暐洛州刺史慕容筑于洛阳暐遣其将慕容臧率精卒十万将解筑围猛使梁成等以精锐万人卷甲赴之大破臧于荥阳筑惧而请降猛陈师以受之留邵羌镇金墉猛振旅而归太和五年又遣猛率杨安张蚝邓羌等十将率步骑六万伐暐坚亲送猛于霸东谓曰今授卿精兵委以重任便可从壶关上党出潞川此捷济之机所谓疾雷不及掩耳吾当躬自率众以继卿后于邺相见已□运漕相继但忧贼不烦后虑也猛曰臣庸劣孤生操无豪介蒙陛下恩荣内侍帷幄出总戎旅藉宗庙之灵□陛下神筭残寇不足平也愿不烦銮轸冒犯霜露臣虽不武望克不淹时但愿速□有司部置鲜卑之所坚大悦于是进师杨安攻晋阳猛攻壶关执暐上党太守慕容越所经郡县皆降于猛猛留屯骑校尉苟苌戍壶关会杨安攻晋阳为地道遣张蚝率壮士数百人入其城中大呼斩关猛安遂入晋阳执暐并州刺史慕容庄暐遣其太傅慕容评率众四十余万以救二城评惮猛不敢进屯于潞川猛留将军毛当戍晋阳进师与评相持遣游击郭庆以锐卒五千夜从间道出评营后傍山起火烧其辎重火见邺中暐惧遣使让评催之速战猛知评卖水鬻薪有可乘之会评又求战乃阵于渭原而誓众曰王景略受国厚恩任兼内外今与诸军深入贼地宜各勉进不可退也愿□力行间以报恩顾受爵明君之朝庆觞父母之室不亦美乎众皆勇奋破釜弃粮大呼竞进猛望评师之众也恶之谓邓羌曰今日之事非将军莫可以捷成败之机在斯一举将军其勉之羌曰若以司隶见与者公无以为忧猛曰此非吾之所及也必以安定太守万户侯相处羌不悦而退俄而兵交猛召之羌寝而弗应猛驰就许之羌于是大饮帐中与张蚝徐成等跨马运矛驰入评军出入数四傍若无人搴旗斩将杀伤甚众及日中评众大败俘斩五万有余乘胜追击又降斩十万于是进师围邺坚闻之留李威辅其太子宏守长安以苻融镇洛阳躬率精锐十万向邺七日而至于安阳过旧闾引诸耆老语及祖父之事泫然流涕乃停信宿猛潜至安阳迎坚坚谓之曰昔亚夫不出军迎汉文将军何以临敌而弃众也猛曰臣每览亚夫之事常谓前却人主以此而为名将窃未多之臣奉陛下神算击垂亡之寇若摧枯拉朽何足虑也监国冲幼銮驾远临脱有不虞其如宗庙何坚遂攻邺陷之慕容暐出奔高阳坚将郭庆执而送之坚入邺宫阅其名籍凡郡百五十七县一千五百七十九户二百四十五万八千九百六十九口九百九十八万七千九百三十五诸州郡牧守及六夷渠帅尽降于坚郭庆穷追余烬慕容评奔于高句丽庆追至辽海句丽缚评送之坚散暐宫人珍宝以赐将士论功封赏各有差以王猛为使持节都督关东六州诸军事车骑大将军开府仪同三司冀州牧镇邺以郭庆为持节都督幽州诸军事扬武将军幽州刺史镇蓟坚自邺如枋头燕诸父老改枋头为永昌县复之终世坚至自永昌行饮至之礼歌劳止之诗以飨其群臣赦慕容暐及其王公已下皆徙于长安封授有差坚于是行礼于辟雍祀先师孔子其太子及公侯卿大夫士之元子皆束修释奠焉徙关东豪杰及诸杂夷十万户于关中处乌丸杂类于冯翊北地丁零翟斌于新安徙陈留东阿万户以实青州诸因乱流移避仇远徙欲还旧业者悉听之晋叛臣袁瑾固守寿春为大司马桓温所围遣使请救于坚坚遣王鉴张蚝率步骑二万救之鉴据洛涧蚝屯八公山桓温遣诸将夜袭鉴蚝败之鉴蚝屯慎城初仇池氐杨世以地降于坚坚署为平南将军秦州刺史仇池公既而归顺于晋世死子纂代立遂受天子爵命而绝于坚世弟统骁武得众起兵武都与纂分争坚遣其将苻雅杨安与益州刺史王统率步骑七万先取仇池进围宁益雅等次于鹫陕纂率众五万距雅晋梁州刺史杨亮遣督护郭宝率骑千余救之战于陕中为雅等所败纂收众奔还雅进攻仇池杨统帅武都之众降于雅纂将硕密降于雅请为内应纂惧面缚出降雅释其缚送之长安以杨统为平远将军南秦州刺史加杨安都督镇仇池先是王猛获张天锡将敦煌阴据及甲士五千坚既东平六州西擒杨纂欲以德怀远且跨威河右至是悉送所获还凉州天锡惧而遣使谢罪称藩坚大悦即署天锡为使持节散骑常侍都督河右诸军事骠骑大将军开府仪同三司凉州刺史西域都护西平公吐谷浑碎奚以杨纂既降惧而遣使送马五千匹金银五百斤坚拜纂安远将军漒川侯坚尝如邺狩于西山旬余乐而忘反伶人王洛叩马谏曰臣闻千金之子坐不垂堂万乘之主行不履危故文帝驰车袁公止辔孝武好田相如献规陛下为百姓父母苍生所系何可盘于游田以玷圣德若祸起须臾变在不测者其如宗庙何其如太后何坚曰善昔文公悟愆于虞人朕闻罪于王洛吾过也自是遂不复猎坚闻桓温废海西公也谓群臣曰温前败灞上后败枋头十五年间再倾国师六十岁公举动如此不能思愆免退以谢百姓方废君以自悦将如四海何谚云怒其室而作色于父者其桓温之谓乎坚以境内旱课百姓区种惧岁不登省节谷帛之费大官后宫减常度二等百寮之秩以次降之复魏晋士籍使役有常闻诸非正道典学一皆禁之坚临太学考学生经义上第擢叙者八十三人自永嘉之乱庠序无闻及坚之僭颇留心儒学王猛整齐风俗政理称举学校渐兴关陇清晏百姓丰乐自长安至于诸州皆夹路树槐柳二十里一亭四十里一驿旅行者取给于途工商贸贩于道百姓歌之曰长安大街夹树杨槐下走朱轮上有鸾栖英彦云集诲我萌黎是岁有大风从西南来俄而晦冥恒星皆见又有赤星见于西南太史令魏延言于坚曰于占西南国亡明年必当平蜀汉坚大悦命秦梁密严戎备乃以王猛为丞相以苻融为镇东大将军代猛为冀州牧融将发坚祖于霸东奏乐赋诗坚母苟氏以融少子甚爱之比发三至灞上其夕又窃如融所内外莫知是夜坚寝于前殿魏延上言天市南门屏内后妃星失明左右阍寺不见后妃移动之象坚推问知之惊曰天道与人何其不远遂重星官王猛至长安加都督中外诸军事猛辞让再三坚不许其后天鼓鸣有彗星出于尾箕长十余丈名尤旗经太微埽东井自夏及秋冬不灭太史令张孟言于坚彗起尾箕而埽东井此燕灭秦之象因劝坚诛慕容暐及其子弟坚不纳更以暐为尚书垂为京兆尹冲为平阳太守苻融闻之上疏于坚曰臣闻东裔在燕历数弥久逮于石乱遂据华夏跨有六州南面称帝陛下爰命六师大举征讨劳卒频年勤而后获本非慕义怀德归化而今父子兄弟列官满朝执权履职势倾劳旧陛下亲而幸之臣愚以为猛兽不可养狼子野心往年星异灾起于燕愿少留意以思天戒臣据可言之地不容嘿已诗曰兄弟急难朋友好合昔刘向以胏腑之亲尚能极言况于臣乎坚报之曰汝为德未充而怀是非立善未称而名过其实诗云德輶如毛人鲜克举君子处高戒惧倾败可不务乎今四海事旷兆庶未宁黎元应抚夷狄应和方将混六合以一家同有形于赤子汝其息之勿怀耿介夫天道助顺修德则禳灾苟求诸己何惧外患焉晋梁州刺史杨亮遣子广袭仇池与坚将杨安战广败绩晋沮水诸戍皆委城奔溃亮惧而退守磬险安遂进寇汉川坚遣王统朱彤率卒二万为前锋寇蜀前禁将军毛当鹰扬将军徐成率步骑三万入自剑阁杨亮率巴獠万余拒之战于青谷王师不利亮奔固西城彤乘胜陷汉中徐成又攻二剑克之杨安进据梓潼晋奋威将军西蛮校尉周虓降于彤扬武将军益州刺史周仲孙勒兵距彤等于绵竹闻坚将毛当将至成都仲孙率骑五千奔于南中安当进兵遂陷益州于是西南夷□莋夜郎等皆归之坚以安为右大将军益州牧镇成都毛当为镇西将军梁州刺史镇汉中姚苌为宁州刺史领西蛮校尉王统为南秦州刺史镇仇池蜀人张育杨光等起兵与巴獠相应以叛于坚晋益州刺史竺瑶威远将军桓石虔率众三万据垫江育乃自号蜀王遣使归顺与巴獠酋帅张重尹万等五万余人进围成都寻而育与万争权举兵相持坚遣邓羌与杨安等击败之育光退屯绵竹安又败张重尹万于成都南重死之及首级二万三千邓羌复击张育杨光于绵竹皆害之桓石虔败姚苌于垫江苌退据五城石虔与竺瑶移屯巴东时有人于坚明光殿大呼谓坚曰甲申乙酉鱼羊食人悲哉无复遗坚命执之俄而不见秘书监朱彤等因请诛鲜卑坚不从遣使巡行四方观风俗问政道明黜陟恤孤独不能自存者以安车蒲轮征隐士乐陵王劝为国子祭酒及王猛卒坚置听讼观于未央之南禁老庄图谶之学中外四禁二卫四军长上将士皆令修学课后宫置典学立内司以授于掖庭选阉人及女隶有聪识者置博士以授经遣其武卫苟苌左将军毛盛中书令梁熙步兵校尉姚苌等率骑十三万伐张天锡于姑臧遣尚书郎阎贞梁殊衔命军前下书征天锡坚严饰卤簿亲饯苌等于城西赏行将各有差又遣其秦州刺史苟池河州刺史李辩凉州刺史王统率三州之众以继之阎负等到凉州天锡自以晋之列藩志在保境命斩之遣将军马建出距苌等俄而梁熙王统等自清石津攻其将梁粲于河会城陷之苟苌济自石城津与梁熙等会攻缠缩城又陷之马建惧自扬川退还清塞天锡又遗将军掌据率众三万与马建阵于洪池苟苌遣姚苌以甲卒三千挑战诸将劝据击之以挫其锋据不从天锡乃率中军三万次金昌苌熙闻天锡来逼急攻据建建降于苌遂攻据害之及其军司席仂苌进军入清塞乘高列阵天锡又遣司兵赵充哲为前锋率劲勇五万与苌等战于赤岸哲大败天锡惧而奔还致笺请降苌至姑臧天锡乘素车白马面缚舆榇降于军门苌释缚焚榇送之于长安诸郡县悉降坚以梁熙为持节西中郎将凉州刺史领护西羌校尉镇姑臧徙豪右七千余户于关中五品税百姓金银一万三千斤以赏军士余皆安堵如故坚封天锡重光县之东宁乡二百户号归义侯初苌等将征天锡坚为其立第于长安至是而居之坚既平凉州又遣其安北将军幽州刺史苻洛为北讨大都督率幽州兵十万讨代王涉翼犍又遣后将军俱难与邓羌等率步骑二十万东出和龙西出上郡与洛会于涉翼犍庭翼犍战败遁于弱水苻洛逐之势窘迫退还阴山其子翼圭缚父请降洛等振旅而还封赏有差坚以翼犍荒俗未参仁义令入太学习礼以翼圭执父不孝迁之于蜀散其部落于汉鄣边故地立尉监行事官寮领押课之治业营生三五取丁优复三年无税租其渠帅岁终令朝献出入行来为之制限坚尝之太学召涉翼犍问曰中国以学养性而人寿考漠北啖牛羊而人不寿何也翼犍不能答又问卿种人有堪将者可召为国家用对曰漠北人能捕六畜善驰走逐水草而已何堪为将又问好学否对曰若不好学陛下用教臣何为坚善其答坚以关中水旱不时议依郑白故事发其王侯已下及豪望富室僮隶三万人开泾水上源凿山起堤通渠引渎以溉冈卤之田及春而成百姓赖其利以凉州新附复租赋一年为父后者赐爵一级孝弟力田爵二级孤寡高年谷帛有差女子百户牛酒大酺三日遣其尚书令苻丕率司马慕容暐苟苌等步骑七万寇襄阳使杨安将樊邓之众为前锋屯骑校尉石越率精骑一万出鲁阳关慕容垂与姚苌出自南乡苟池等与强弩王显将劲卒四万从武当继进大会汉阳师次沔北晋南中郎将朱序以丕军无舟□不以为虞石越遂游马以渡序大□固守中城越攻陷外郛获船百余艘以济军丕率诸将进攻中城遣苟池石越毛当以众五万屯于江陵晋车骑将军桓冲拥众七万为序声援惮池等不进保据上明兖州刺史彭超遣使上言于坚曰晋沛郡太守戴逯以卒数千戍彭城臣请率精锐五万攻之愿更遣重将讨淮南诸城坚于是又遣其后将军俱难率右将军毛当后禁毛盛陵江邵保等步骑七万寇淮阴盱眙杨武彭超寇彭城梁州刺史韦锺寇魏兴攻太守吉挹于西城晋将军毛武生率众五万距之与俱难等相持于淮南先是梁熙遣使西域称扬坚之威德并以彩缯赐诸国王于是朝献者十有余国大宛献天马千里驹皆汗血朱鬣五色凤膺麟身及诸珍异五百余种坚曰吾思汉文之返千里马咨嗟美咏今所献马其悉返之庶克念前王髣□古人矣乃命群臣作止马诗而遣之示无欲也其下以为盛德之事远同汉文于是献诗者四百余人是时苻丕久围襄阳御史中丞李柔劾丕以师老无功请征下廷尉坚曰丕等费广无成实宜贬戮但师已淹时不可虚然中返其特原之令以功成赎罪因遣其黄门郎韦华持节切让丕等仍赐以剑曰来春不捷者汝可自裁不足复持面见吾也初丕之寇襄阳也将急攻之苟苌谏曰今以十倍之众积粟如山但徙荆楚人内于许洛绝其粮运使外援不接粮尽无人不攻自溃何为促攻以伤将士之命丕从之及坚让至众咸疑□莫知所为征南主簿河东王施进曰以大将军英秀诸将勇锐以攻小城何异洪垆燎羽毛所以缓攻欲以计制之若决一旦之机可指日而定今破襄阳上明自遁复何所疑愿请一旬之期以展三军之势如其不捷施请为戮首丕于是促围攻之坚将亲率众助丕等使苻融将关东甲卒会于寿春梁熙统河西之众以继中军融熙并上言以为未可兴师乃止
