<!-- { "loadSidebar": true } -->
晋书石季龙载记季龙勒之从子也名犯太祖庙讳故称字焉祖曰邪父曰寇觅勒父朱幼而子季龙故或称勒弟焉年六七岁有善相者曰此儿貌奇有壮骨贵不可言永兴中与勒相失后刘琨送勒母王及季龙于葛陂时年十七矣性残忍好驰猎游荡无度尢善弹数弹人军中以为毒患勒白王将杀之王曰快牛为犊子时多能破车汝当小忍之年十八稍折节身长七尺五寸趫捷便弓马勇冠当时将佐亲戚莫不敬惮勒深嘉之拜征卤将军为聘将军郭荣妹为妻季龙宠惑优僮郑樱桃而杀郭氏更纳清河崔氏女樱桃又谮而杀之所为酷虐军中有勇干策略与己侔者辄方便害之前后所杀甚众至于降城陷垒不复断别善恶坑斩士女□有遗类勒虽屡加责诱而行意自若然御众严而不烦莫敢犯者指授攻讨所向无前故勒宠之信任弥隆仗以专征之任勒之居襄国署为魏郡太守镇邺三台后封繁阳侯勒即大单于赵王位署为单于元辅都督禁卫诸军事迁侍中开府进封中山公及勒僭号授太尉守尚书令进封为王邑万户季龙自以勋高一时谓勒即位之后大单于必在已而更以授其子弘季龙深恨之私谓其子邃曰主上自都襄国以来端拱指授而以吾躬当矢石二十余年南擒刘岳北走索头东平齐鲁西定秦雍克殄十有三州成大赵之业者我也大单于之望实在于我而授黄吻婢儿每一忆此令人不复能寝食待主上晏驾之后不足复留种也咸康元年季龙废勒子弘群臣己下劝其称尊号季龙下书曰王室多难海阳自弃四海业重故俯从推逼朕闻道合乾坤者称皇德协人神者称帝皇帝之号非所敢闻且可称居摄赵天王以副天人之望于是赦其境内改年曰建武以夔安为侍中太尉守尚书令郭殷为司空韩晞为尚书左仆射魏概冯莫张崇曹显为尚书申锺为侍中郎誾为光禄大夫王波为中书令文武封拜各有差立其子邃为太子季龙以谶文天子当从东北来于是备法驾行自信都而还以应之分瘿陶之柳乡立停驾县季龙徐州从事朱纵杀刺史郭祥以彭城归顺季龙遣将王朗击之纵奔淮南季龙荒游废政多所营缮使邃省可尚书奏事选牧守祀郊庙惟征伐刑断乃亲览之观省台崩杀典匠少府任汪复使修之倍于常度季龙自率众南寇历阳临江而旋京师大震遣其征卤石遇寇中庐遂围平北将军桓宣于襄阳辅国将军毛宝南中郎将王国征西司马王愆期等率荆州之众救之屯于章山遇攻守二旬军中饥疫而还季龙以租入殷广转输劳烦令中仓岁入百万斛余皆储之水次晋将军淳于安攻其琅邪费县俘获而归石邃保母刘芝初以巫术进既养邃遂有深宠通贿赂预言论权倾朝廷亲贵多出其门遂封芝为宜城君季龙下书令刑赎之家得以钱代财帛无钱听以谷麦皆随时价输水次仓冀州八郡雨雹大伤秋稼下书深自咎责遣御史所在发水次仓麦以给秋种尤甚之处差复一年季龙将迁于邺尚书请太常告庙季龙曰古者将有大事必告宗庙而不列社稷尚书可详议以闻公卿乃请使太尉告社稷从之及入邺宫澍雨周洽季龙大悦赦殊死已下尚方令解飞作司南车成季龙以其构思精微赐爵关内侯赏赐甚厚始制散骑常侍已上得乘轺轩王公郊祀乘副车驾四马龙旗八旒朔望朝会节乘轺轩时羌薄句大犹保险未宾遣其子章武王斌帅精骑二万并秦雍二州兵以讨之季龙如长乐卫国有田畴不辟桑业不修者贬其守宰而还咸康二年使牙门将张弥徙洛阳锺虡九龙翁仲铜驼飞廉于邺锺一没于河募浮没三百人入河系以竹□牛百头鹿栌引之乃出造万斛舟以渡之以四轮缠辋车辙广四尺深二尺运至邺季龙大悦赦二岁刑赉百官谷帛百姓爵一级下书曰三载考绩黜陟幽明斯则先王之令典政道之通塞魏始建九品之制三年一清定之虽未尽弘美亦搢绅之清律人伦之明镜从尔以来遵用无改先帝创临天下黄纸再定至于选举铨为首格自不清定三载于兹主者其更铨论务扬清激浊使九流咸允也吏部选举可依晋氏九班选制永为揆法选毕经中书门下宣示三省然后行之其着此诏书于令铨衡不奉行者御史弹坐以闻索头郁鞠率众三万降于季龙署鞠等一十三人亲通赵王皆封列侯散其部众于冀青等六州时众役烦兴军旅不息加以久旱谷贵金一斤直米二斗百姓嗷然无生赖矣又纳解飞之说于邺正南投石于河以起飞桥功费数千亿万桥竟不成役夫饥甚乃止使令长率丁壮随山泽采橡捕鱼以济老弱而复为权豪所夺人无所得焉又料殷富之家配饥人以食之公卿以下出谷以助振给奸吏因之侵割无已虽有贷赡之名而无其实改直荡为龙腾冠以绛帻于襄国起太武殿于邺造东西宫至是皆就太武殿基高二丈八尺以文石綷之下穿伏室置卫士五百人于其中东西七十五步南北六十五步皆漆瓦金铛银楹金柱珠帘玉壁穷极伎巧又起灵风台九殿于显阳殿后选士庶之女以充之后庭服绮縠玩珍奇者万余人内置女官十有八等教宫人星占及马步射置女太史于灵台仰观灾祥以考外太史之虚实又置女鼓吹羽仪杂伎工巧皆与外侔禁郡国不得私学星谶敢有犯者诛左校令成公段造庭燎于崇杠之末高十余丈上盘置燎下盘置人缴上下季龙试而悦之其太保夔安等文武五百九人劝季龙称尊号安等方入而庭燎油灌下盘死者七人季龙恶之大怒斩成公段于阊阖门于是依殷周之制以咸康三年僭称大赵天王即位于南郊大赦殊死已下追尊祖邪为武皇帝父寇觅为太宗孝皇帝立其郑氏为天王皇后以子邃为天王皇太子亲王皆贬封郡公藩王为县侯百官封署各有差太原徙人有五百余户叛入黑羌武乡长城徙人韩强获元玉玺方四寸七分龟纽金文诣邺献之拜强骑都尉复其一门夔安等又劝进曰臣等谨按大赵水德元龟者水之精也玉者石之宝也分之数以象七政寸之纪以准四极昊天成命不可久违辄下史官择吉日具礼仪谨昧死上皇帝尊号季龙下书曰过相褒美猥见推逼览增恧然非所望也其亟止兹议今东作告始自非京城内外皆不得表庆中书令王波上元玺颂以美之季龙以石弘时造此玺强遇而献之邃自总百揆之后荒酒淫色骄恣无道或盘游于田悬管而入或夜出于宫臣家淫其妻妾饰宫人美淑者斩首洗血置于盘上传共视之又内诸比丘尼有姿色者与其交而杀之合牛羊肉煮而食之亦赐左右欲以识其味也河间公宣乐安公韬有宠于季龙邃疾之如雠季龙荒耽内游威刑失度邃以事为可呈呈之季龙恚曰此小事何足呈也时有所不闻复怒曰何以不呈诮责杖捶月至再三邃甚恨私谓常从无穷长生中庶子李颜等曰官家难称吾欲行冒顿之事卿从我乎颜等伏不敢对邃称疾不省事率宫臣文武五百余骑宴于李颜别舍谓颜等曰我欲至冀州杀石宣有不从者斩行数里骑皆逃散李颜叩头固谏邃亦昏醉而归邃母郑氏闻之私遣中人责邃邃怒杀其使季龙闻邃有疾遣所亲任女尚书察之邃呼前与语抽剑击之季龙大怒收李颜等诘问颜具言始末诛颜等三十余人幽邃于东宫既而赦之引见太武东堂邃朝而不谢俄而便出季龙遣使谓邃曰太子应入朝中宫何以便去邃径出不顾季龙大怒废邃为庶人其夜杀邃及妻张氏并男女二十六人同埋于一棺之中诛其宫臣支党二百余人废郑氏为东海太妃立其子宣为天王皇太子宣母杜昭仪为天王皇后安定人侯子光弱冠美姿仪自称佛太子从大秦国来当王小秦国易姓名为李子杨游于鄠县爰赤眉家颇见其妖状事微有验赤眉信敬之妻以二女转相扇惑京兆樊经竺龙严谌谢乐子等聚众数千人于杜南山子杨称大黄帝建元曰龙兴赤眉与经为左右丞相龙谌为左右大司马乐子为大将军镇西石广击斩之子杨颈无血十余日而面色无异于生季龙将伐辽西鲜卑段辽募有勇力者三万人皆拜龙腾中郎辽遣从弟屈云袭幽州刺史李孟退奔易京季龙以桃豹为横海将军王华为渡辽将军统舟师十万出漂渝津支雄为龙骧大将军姚弋仲为冠军将军统步骑十万为前锋以伐段辽季龙众次金台支雄长驱入蓟辽渔阳太守马鲍代相张牧北平相阳裕上谷相侯龛等四十余城并率众降于季龙支雄攻安次斩其部大夫那楼奇辽惧弃令支奔于密云山辽左右长史刘群卢谌司马崔悦等封其府库遣使请降季龙遣将军郭太麻秋等轻骑二万追辽及之战于密云获其母妻斩级三千辽单马窜险遣子乞特真送表及名马季龙纳之乃迁其户二万余于雍司兖豫四州之地诸有才行者皆擢叙之先是北单于乙回为鲜卑敦那所逐既平辽西遣其将李穆击那破之复立乙回而还季龙入辽宫论功封赏各有差初慕容皝与段辽有隙遣使称藩于季龙陈辽宜伐请尽众来会及军至令支皝师不出季龙将伐之天竺佛图澄进曰燕福德之国未可加兵季龙作色曰以此攻城何城不克以此众战谁能御之区区小竖何所逃也太史令赵揽固谏曰燕地岁星所守行师无功必受其祸季龙怒鞭之黜为肥如长进师攻棘城旬余不克皝遣子恪帅胡骑二千晨出挑战诸门皆若有师出者四面如云季龙大惊弃甲而遁于是召赵揽复为太史令季龙旋自令支过易京恶其固而毁之还谒石勒墓朝其群臣于襄国建德前殿复从征文武有差至邺设饮至之礼赐俘遍于丞郎季龙谋伐昌黎遣渡辽曹伏将青州之众渡海戍蹋顿城无水而还因戍于海岛运谷三百万斛以给之又以船三百艘运谷三十万斛诣高句丽使典农中郎将王典率众万余屯田于海滨又令青州造船千艘使石宣率步骑二万击朔方鲜卑斛摩头破之斩首四万余级冀州八郡大蝗司隶请坐守宰季龙曰此政之失和朕之不德而欲委咎守宰岂禹汤罪己之义邪司隶不进谠言佐朕不逮而归咎无辜所以重吾之责可白衣领司隶加其子司徒韬金钲黄钺銮辂九旒先是使襄城公涉归上庸公曰归率众戍长安二归告镇西石广私树恩泽潜谋不轨季龙大怒追广至而杀之段辽于密云山遣使诈降季龙信之使征东麻秋百里郊迎□秋曰受降如待敌将军慎之辽又遣使降于慕容皝曰胡贪而无谋吾今请降求迎彼终不疑也若伏重军以要之可以得志皝遣子恪伏兵于密云麻秋统众三万迎辽为恪所袭死者十六七秋步遁而归季龙闻之惊怒方食吐餔乃削秋官爵下书令诸郡国立五经博士初勒置大小学博士至是复置国子博士助教季龙以吏部选举斥外耆德而势门童幼多为美官免郎中魏为庶人以其太子宣为大单于建天子旌旗以夔安为征讨大都督统五将步骑七万寇荆扬北鄙石闵败王师于沔阴将军蔡怀死之宣将朱保又败王师于白石将军郑豹谈元郝庄随相蔡熊皆遇害季龙将张贺度攻陷邾城败晋将毛宝于邾西死者万余人夔安进据胡亭晋将军黄冲历阳太守郑进皆降之安于是掠七万户而还时豪戚侵恣贿托公行季龙患之擢殿中御史李巨为御史中丞特亲任之自此百寮震摄州郡肃然季龙曰朕闻良臣如猛兽高步通衢而豺狼避路信矣哉镇远王擢表雍秦二州望族自东徙已来遂在戍役之例既衣冠华冑宜蒙优免从之自是皇甫胡梁韦杜牛辛等十有七姓蠲其兵贯一同旧族随才铨叙思欲分还桑梓者听之其非此等不得为例以其抚军李农为使持节监辽西北平诸军事征东将军营州牧镇令支于时大旱白虹经天季龙下书曰朕在位六载不能上和干象下济黎元以致星虹之变其令百寮各上封事解西山之禁蒲苇鱼盐除岁供之外皆无所固公侯卿牧不得规占山泽夺百姓之利又下书曰前以丰国渑池二冶初建徙刑徒配之权救时务而主者循为恒法致起怨声自今罪犯流徒皆当申奏不得辄配也京狱见囚非手杀人一皆原遣其日澍雨季龙将讨慕容皝令司冀青徐幽并雍兼复之家五丁取三四丁取二合邺城旧军满五十万具船万艘自河通海运谷豆千一百万斛于安乐城以备征军之调徙辽西北平渔阳万余户于兖豫雍洛四州之地季龙僭位之后有所调用皆选司拟官经令仆而后奏行不得其人案以为令仆之负尚书及郎不坐至是吏部尚书刘真以为失铨考之体而言之季龙责怒主者加真光禄大夫金章紫绶季龙如宛阳大阅于曜武场慕容皝袭幽冀略三万余家而去幽州刺史石光坐□弱征还赐征士辛谧几杖衣服谷五百斛□平原为起甲第先是李寿将李宏自晋奔子季龙寿致书请之题曰赵王石君季龙不悦付外议之多有异同中书监王波议曰今李宏以死自誓若得反魂蜀汉当鸠率宗族混同王化若遣而果也则不烦一旅之师而坐定梁益就有进退岂在逃命一夫寿既号并日月跨僭一方今若制诏或敢酬反则取诮戎裔宜书答之并赠以楛矢使寿知我遐荒必臻也于是遣宏备物以酬之以石韬为太尉与太子宣迭日省可尚书奏事自幽州东至白狼大兴屯田张骏惮季龙之盛遣其别驾马诜朝之季龙初大悦及览其表辞颇蹇傲季龙大怒将斩诜侍中石璞进曰为陛下之患者丹杨也区区河右焉能为有无今斩马诜必征张骏则南讨之师势分为二建业君臣延其数年之命矣胜之不为武弗□为四裔所笑不如因而厚之彼若改图谢罪率其臣职者则我又何求迷而不悟讨之未后也季龙乃止李宏既至蜀汉李寿欲夸其境内下令云羯使来庭献其楛矢季龙闻之怒甚黜王波以白衣守中书监季龙志在穷兵以其国内少马乃禁畜马匿者腰斩收百姓马四万余匹以入于公兼盛兴宫室于邺起台观四十余所营长安洛阳二宫作者四十余万人又□河南四州具南师之备并朔秦雍严西讨之资青冀幽州三五发卒诸州造甲者五十余人兼公侯牧宰竞兴私利百姓失业十室而七船夫十七万人为水所没猛兽所害三分而一贝丘人李弘因众心之怨自言姓名应谶遂连结奸党署置百寮事发诛之连坐者数千家季龙畋猎无度晨出夜归又多微行躬察作役之所侍中韦謏谏曰臣闻千金之子坐不垂堂万乘之主行不履危陛下虽天生神武雄据四海乾坤冥赞万无所虑然白龙鱼服有豫且之祸海若潜游罹葛陂之酷深愿陛下清宫跸路思二神为元鉴不可忽天下之重轻行斤斧之间一旦有狂夫之变龙腾之勇不暇施也智士之计岂及设哉又自古圣王之营建宫室未始不于三农之隙所以不夺农时也今或盛功于耘艺之辰或烦役于收获之月顿毙属途怨声塞路诚非圣君仁后所忍为也昔汉明贤君也锺离一言而德阳役止臣诚识惭昔士言无可采陛下道越前王所宜哀览季龙省而善之赐以谷帛而兴缮滋繁游察自若右仆射张离领五兵尚书专总兵要而欲求媚于石宣因说之曰今诸公侯吏兵过限宜渐削弱以盛储威宣素疾石韬之宠甚说其言乃使离奏夺诸公府吏秦燕义阳乐平四公听置吏一百九十七人帐下兵二百人自此已下三分置一余兵五万悉配东宫于是诸公咸怨为大衅之渐矣遣征北张举自雁门讨索头郁鞠克之制征士五人车一乘牛二头米各十五斛绢十匹调不办者以斩论将以图江表于是百姓穷窘鬻子以充军制犹不能赴自经于道路死者相望而求发无已会青州言济南平陵城北石兽一夜中忽移在城东南善石沟上有狼狐千余迹随之迹皆成路季龙大悦曰兽者朕也自平陵城北而东南者天意将使朕平荡江南之征也天命不可违其□诸州兵明年悉集朕当亲董六军以副成路之祥群臣皆贺上皇德颂者一百七人时祅怪尢多石然于泰山八日而灭东海有大石自立旁有血流邺西山石间血流出长十余步广二尺余太武殿画古贤悉变为胡旬余头悉缩入肩中季龙大恶之佛图澄对之流涕宁远刘宁攻武都狄道陷之使石宣讨鲜卑斛谷提大破之斩首三万级中谒者今申扁有宠于季龙而宣亦昵之扁聪辩明断专综机密之任季龙既不省奏案宣荒酒内游石韬沉湎好猎生杀除拜皆扁所决于是权倾内外刺史二千石多出其门九卿已下望尘而拜唯侍中郑系王谦常侍卢谌崔约等十余人与之抗礼季龙又取州郡吏马一万四千余匹以配曜武关将马主皆复一年镇北宇文归执送段辽之子兰降于季龙献骏马万匹季龙以平西张伏都为使持节都督征讨诸军事帅步骑三万击凉州既济河与张骏将谢艾大战于河西伏都败绩季龙虽昏虐无道而颇慕经学遣国子博士诣洛阳写石经校中经于秘书国子祭酒聂熊注谷梁春秋列于学宫燕公石斌淫酒荒猎常悬管而入征北张贺度以边防宜警每裁谏之斌怒辱贺度季龙闻之大怒杖斌一百遣主书礼仪持节监之斌行意自若仪持法呵禁斌怒杀之欲杀贺度贺度严卫驰白之季龙遣尚书张离持节帅骑追斌鞭之三百免官归第诛其亲任十余人建元初季龙飨群臣于太武前殿有白雁百余集于马道南季龙命射之无所获既将讨三方诸州兵至者百余万太史令赵揽私于季龙曰白雁集殿庭宫室将空不宜行也季龙纳之临宣武观大阅而解严以燕公斌为使持节侍中大司马录尚书事置左右戎昭曜武将军位在左右卫上东宫置左右统将军位左四率上置上中光禄大夫在左右光禄上置镇卫将军在车骑将军上时石宣淫虐日甚而莫敢以告领军王朗言之于季龙曰今隆冬雪寒而皇太子使人斫伐宫材引于漳水功役数万士众吁嗟陛下宜因游观而罢之也季龙如其言既而宣知朗所为怒欲杀之而无因会荧惑守房赵揽承宣旨言于季龙曰昴者赵之分也荧惑所在其主恶之房为天子此殃不小宜贵臣姓王者当之季龙曰谁可当者揽久而对曰无复贵于王领军也季龙既惜朗且猜之曰更言其次揽曰其次唯中书监王波耳季龙乃下书追波前议遣李宏及答楛矢之愆腰斩之及其四子投于漳水以厌荧惑之变寻愍波之无罪追赠司空封其孙为侯平北尹农攻慕容皝凡城不克而还黜农为庶人时白虹出自太社经凤阳门东南连天十余刻乃灭季龙下书曰盖古明王之理天下也政以均平为首化以仁惠为本故能允协人和缉熙神物朕以眇薄君临万邦夕惕干干思遵古烈是以每下书蠲除徭赋休息黎元庶俯怀百姓仰禀三光而中年已来变眚弥显天文错乱时气不应斯由人怨于下谴感皇天虽朕之不明亦群后不能翼奖之所致也昔楚相修政洪灾旋弭郑卿厉道氛祲自消皆股肱之良用康群变而群公卿士各怀道迷邦拱默成败岂所望于台辅百司哉其各上封事极言无隐于是闭凤阳门唯元日乃开立二畤于灵昌津祠天及五郊李寿以建宁上庸汉固巴征梓潼五郡降于季龙先是季龙起河桥于灵昌津采石为中济石无大小下辄随流用功五百余万而不成季龙遣使致祭沉璧于河俄而所沉璧流于渚上地震水波腾上津所殿观莫不倾坏压死者百余人季龙恚甚斩工匠而止作焉命石宣石韬生杀拜除皆迭日省决不复启也司徒申锺谏曰庆赏刑威后皇攸执名器至重不可以假人皆以防奸杜渐以示轨仪太子国之储贰朝夕视膳而不及政也庶人邃往以闻政致败殷鉴不远宜革而弗遵且二政分权□不及祸周有子颓之衅郑有叔段之难此皆由宠之不道所以乱国害亲惟陛下览之季龙不从太子詹事孙珍问侍中崔约曰吾患目疾何方疗之约素狎珍戏之曰溺中则愈珍曰目何可溺约曰卿目睕睕正耐溺中珍恨之以白宣宣诸子中最目深闻之大怒诛约父子珍有宠于宣颇预朝政自诛约之后公卿已下惮之侧目季龙子义阳公鉴时镇关中役烦赋重失关右之和其友李松劝鉴文武有长发者拔为冠缨余以给宫人长史取发白之季龙大怒以其右仆射张离为征西左长史龙骧将军雍州刺史以察之信然征鉴还邺收松下廷尉以石苞代镇长安发雍洛秦并州十六万人城长安未央宫季龙性既好猎其后体重不能跨鞍乃造猎车千乘辕长三丈高一丈八尺置高一丈七尺格兽车四十乘立三级行楼二层于其上克期将校猎自灵昌津南至荥阳东极阳都使御史监察其中禽兽有犯者罪至大辟御史因之擅作威福百姓有美女好牛马者求之不得便诬以犯兽论死者百余家海岱河济间人无宁志矣又发诸州二十六万人修洛阳宫发百姓牛二万余头配朔州牧官增置女官二十四等东宫十有二等诸公侯七十余国皆为置女官九等先是大发百姓女二十已下十三已上三万余人为三等之第以分配之郡县要媚其旨务于美淑夺人妇者九千余人百姓妻有美色豪势因而胁之率多自杀石宣及诸公又私令采发者亦垂一万总会邺宫季龙临轩简第诸女大悦封使者十二人皆为列侯自初发至邺诸杀其夫及夺而遣之缢死者三千余人荆楚扬徐间流叛略尽宰守坐不能绥怀下狱诛者五十余人金紫光禄大夫逯明因侍切谏季龙大怒遣龙腾拉而杀之自是朝臣杜口相招为禄仕而已季龙常以女骑一千为卤簿皆着紫纶巾熟锦□金银镂带五文织成游于戏马观观上安诏书五色纸在木凤之口鹿卢回转状若飞翔焉遣凉州刺史麻秋等伐张重华尚书朱轨与中黄门严生不协会大雨霖道路陷滞不通生因而谮轨不修道又讪谤朝政季龙遂杀之于是立私论之条偶语之律听吏告其君奴告其主威刑日滥公卿已下朝会以目吉凶之问自此而绝轨之囚也冠军苻洪谏曰臣闻圣主之驭天下也土阶三尺茅茨不剪食不累味刑措而不用亡君之驭海内也倾宫琼榭象箸玉杯截胫剖心脯贤刳孕故其亡也忽焉今襄国邺宫足康帝宇长安洛阳何为者哉盘于游田耽于女德三代之亡恒必由此而忽为猎车千乘养兽万里夺人妻女十万盈宫尚书朱轨纳言大臣以道路不修将加酷法此自陛下政之失和阴阳灾沴暴降霖雨七旬霁方二日纵有鬼兵百万尚未及修之而况人乎刑政如此其如史笔何其如四海何特愿止作徒休宫女赦朱轨允众望季龙省之不悦惮其强但寝而不纳弗之罪也乃停二京作役焉永和三年季龙亲耕籍田于其桑梓苑其妻杜氏祠先蚕于近郊遂如襄国谒勒墓以中书监石宁为征西将军率并司州兵二万余人为麻秋等后继张重华将宋秦等率户二万来降河湟间氐羌十余万落与张璩相首尾麻秋惮之不进重华金城太守张冲又以郡降石宁麻秋寻次曲柳刘宁王擢进攻始兴武街重华将杨康等与宁战于沙阜宁败绩乃引还金城王擢克武街执重华护军曹权胡宣徙七千余户于雍州季龙又以孙伏都为征西将军与麻秋率步骑三万长驱济河且城长最重华大惧遣将谢艾逆击败之秋退归金城勒及季龙并贪而无礼既王有十州之地金帛珠玉及外国珍奇异货不可胜纪而犹以为不足曩代帝王及先贤陵墓靡不发掘而取其宝货焉邯郸城西石子冈上有赵简子墓至是季龙令发之初得炭深丈余次得木板厚一尺积板厚八尺乃及泉其水清冷非常作绞车以牛皮囊汲之月余而水不尽不可发而止又使掘秦始皇冢取铜柱铸以为器时沙门吴进言于季龙曰胡运将衰晋当复兴宜苦役晋人以厌其气季龙于是使尚书张群发近郡男女十六万车十万乘运土筑华林苑及长墙于邺北广长数十里赵揽申锺石璞等上疏陈天文错乱苍生雕敝及因引见又面谏辞旨甚切季龙大怒曰墙朝成夕没吾无恨矣乃促张群以烛夜作起三观四门三门通漳水皆为铁扉暴风大雨死者数万人扬州送黄鹄雏五颈长一丈声闻十余里泛之于元武池郡国前后送苍麟十六白鹿七季龙命司虞张曷柱调之以驾芝盖列于充庭之乘凿北城引水于华林园城崩压死者百余人命石宣祈于山川因而游猎乘大辂羽葆华盖建天子旌旗十有六军戎卒十八万出自金明门季龙从其后宫升陵霄观望之笑曰我家父子如是自非天崩地陷当复何愁但抱子弄孙日为乐耳宣既驰逐无厌所在陈列行宫四面各以百里为度驱围禽兽皆莫集其所文武跪立围守重行烽炬星罗光烛如昼命劲骑百余驰射其中宣与嬖姬显德美人乘辇观之嬉娱忘反兽殚乃止其有禽兽奔逸当之者坐有爵者夺马步驱一日无爵者鞭之一百峻制严刑文武战栗士卒饥冻而死者万有余人宣弓马衣食皆号为御有乱其间者以冒禁罪罪之所过三州十五郡资储靡有孑遣季龙复命石韬亦如之出自并州游于秦晋宣素恶韬宠是行也疾之弥甚宦者赵生得幸于宣而无宠于韬微劝宣除之于是相图之计起矣麻秋又袭张重华将张瑁于河陕败之斩首三千余级枹罕护军李逵率众七千降于季龙自河以南氐羌皆降石韬起堂于太尉府号曰宣光殿梁长九丈宣视而大怒斩匠截梁而去韬怒增之十丈宣闻之恚甚谓所幸杨杯牟成曰韬凶竖勃逆敢违我如是汝能杀之者吾入西宫当尽以韬之国邑分封汝等韬既死主上必亲临丧因行大事蔑不济矣杯等许诺时东南有黄黑云大如数亩稍分为三状若匹布东西经天色黑而青酉时贯日日没后分为七道每相去数十丈间有白云如鱼鳞子时乃灭韬素解天文见而恶之顾谓左右曰此变不小当有刺客起于京师不知谁定当之是夜韬燕其寮属于东明观乐奏酒酣愀然长叹曰人居世无常别易会难各付一杯开意为吾饮令必醉知后会复何期而不饮乎因泫然流涕左右莫不歔欷因宿于佛精舍宣使杨杯牟皮牟成赵生等缘猕猴梯而入杀韬置其刀箭而去旦宣奏之季龙哀惊气绝久之方苏将出临之其司空李农谏曰害秦公者恐在萧墙之内虑生非常不可以出季龙乃止严兵发哀于大武殿宣乘素车从千人临韬丧不哭直言呵呵使举衾看尸大笑而去收大将军记室参军郑靖尹武等将委之以罪季龙疑宣之害韬也谋召之惧其不入乃伪言其母哀过危惙宣不虞己之见疑也入朝中宫因而止之建兴人史科告称韬死夜宿东宫长上杨杯家杯夜与五人从外来相与语曰大事已定但愿大家老寿吾等何患不富贵语讫便入科寝暗中杯不见也科寻出逃匿俄而杯与二人出求科不得杯曰宿客闻人向语当杀之断口舌今而得去作大事矣科逾墙获免季龙驰使收之获杨杯牟皮赵生等杯皮寻皆亡去执赵生而诘之生具首服季龙悲怒弥甚幽宣于席库以铁环穿其颔而□之作数斗木槽和羹饭以猪狗法食之取害韬刀箭舐其血哀号震动宫殿积柴邺北树摽于其上摽末置鹿卢穿之以绳倚梯柴积送宣于摽所使韬所亲宦者郝稚刘霸拔其发抽其舌牵之登梯上于柴积郝稚以绳贯其颔鹿卢纹上刘霸断其手足斫眼溃腹如韬之伤四面纵火烟炎际天季龙从昭仪已下数千登中台以观之火灭取灰分置诸门交道中杀其妻子九人宣小子年数岁季龙甚爱之抱之而泣儿曰非儿罪季龙欲赦之其大臣不听遂于抱中取而戮之儿犹挽季龙衣而大叫时人莫不为之流涕季龙因此发病又诛其四率已下三百人宦者五十人皆车裂节解弃之漳水洿其东宫养牛东宫卫士十余万人皆谪戍凉州先是散骑常侍赵揽言于季龙曰中宫将有变宜防之及宣之杀韬也季龙疑其知而不告亦诛之废宣母杜氏为庶人贵嫔柳氏尚书耆之女也以才色特幸坐其二兄有宠于宣亦杀之季龙追其姿色复纳耆少女于华林园季龙议立太子其太尉张举进曰燕公斌彭城公遵并有武艺文德陛下神齿已衰四海未一请择二公而树之初戎昭张豺之破上邽也获刘曜幼女年十二有殊色季龙得而嬖之生子世封齐公至是豺以季龙年长多疾规立世为嗣刘当为太后已得辅政说季龙曰陛下再立储宫皆出自倡贱是以祸乱相寻今宜择母贵子孝者立之季龙曰卿且勿言吾知太子处矣又议于东堂季龙曰吾欲以纯灰三斛洗吾腹肠秽恶故生凶子儿年二十余便欲杀公今世方十岁比其二十吾已老矣于是与张举李农定议□公卿上书请立世大司农曹莫不署名季龙使张豺问其故莫顿首曰天下业重不宜立少是以不敢署也季龙曰莫忠臣也然未达朕意张举李农知吾心矣其令谕之遂立世为皇太子刘氏为皇后季龙召太常条攸光禄勋杜嘏谓之曰烦卿傅太子实希改辙吾之相托卿宜明之署攸太傅嘏为少傅季龙时疾瘳以永和五年僭即皇帝位于南郊大赦境内建元曰大宁百官增位一等诸子进爵郡王以尚书张良为右仆射故东宫谪卒高力等万余人当戍凉州行达雍城既不在赦例又□雍州刺史张茂送之茂皆夺其马令步推鹿车致粮戍所高力督定阳梁犊等因众心之怨谋起兵东还阴令胡人颉独鹿微告戍者戍者皆踊抃大呼梁犊乃自称晋征东大将军率众攻陷下办逼张茂为大都督大司马载以轺车安西刘宁自安定击之大败而还秦雍间城戍无不摧陷斩二千石长史长驱而东高力等皆多力善射一当十余人虽无兵甲所在掠百姓大斧施一丈柯攻战若神所向崩溃戍卒皆随之比至长安众已十万其乐平王石苞时镇长安尽锐距之一战而败犊遂东出潼关进如洛川季龙以李农为大都督行大将军事统卫军张贺度征西张良征卤石闵等率步骑十万讨之战于新安农师不利又战于洛阳农师又败乃退壁成□犊东掠荥阳陈留诸郡季龙大惧以燕王石斌为大都督中外诸军事率精骑一万统姚弋仲符洪等击犊于荥阳东大败之斩犊首而还讨其余党尽灭之俄而晋将军王龛拔其浦郡始平人马起兵于洛氏葛谷自称将军石苞攻灭之诛三千余家时荧惑犯积尸又犯昴月及荧惑北犯河鼓未几季龙疾甚以石遵为大将军镇关右石斌为丞相录尚书事张豺为镇卫大将军领军将军吏部尚书并受遗辅政刘氏惧斌之辅政也害世与张豺谋诛之斌时在襄国乃遣使诈斌曰主上患已渐损王须猎者可小停也斌性好酒耽猎遂游畋纵饮刘氏矫命称斌无忠孝之心免斌官以王归第使张豺弟雄率龙腾五百人守之石遵自幽州至邺□朝堂受拜配禁兵三万遣之遵恸泣而去是日季龙疾小瘳问曰遵至未左右答言久已去矣季龙曰恨不见之季龙临于西阁龙腾将军中郎二百余人列拜于前季龙曰何所求也皆言圣躬不和宜令燕王入宿卫典兵马或言乞为皇太子季龙不知斌之废也责曰燕王不在内邪呼来左右言王酒病不能入季龙曰促持辇迎之当付其玺绶亦竟无行者寻惛眩而入张豺使弟雄等矫季龙命杀斌刘氏又矫命以豺为太保都督中外诸军录尚书事加千兵百骑一依霍光辅汉故事侍中徐统叹曰祸将作矣吾无为豫之乃仰药而死俄而季龙亦死季龙始以咸康元年僭位至此永和五年凡在位十五岁于是世即伪位尊刘氏为皇太后临朝进张豺为丞相豺请石遵石鉴为左右丞相以慰其心刘氏从之豺与张举谋诛李农而举与农素善以豺谋告之农惧率骑百余奔广宗率乞活数万家保于上白刘氏使张举等统宿卫精卒围之豺以张离为镇军大将军监中外诸军事司隶校尉为己之副邺中群盗大起迭相劫掠石遵闻季龙之死屯于河内姚弋仲苻洪石闵刘宁及武卫王鸾宁西王午石荥王铁立义将军段勤等既平秦洛班师而归遇遵于季城说遵曰殿下长而且贤先帝亦有意于殿下矣但以末年惛惑为张豺所误今上白相持未下京师宿卫空虚若声张豺之罪鼓行而讨之孰不倒戈开门而迎殿下者邪遵从之洛州刺史刘国等亦率洛阳之众至于季城遵檄至邺张豺大惧驰召上白之军遵次于荡阴戎卒九万石闵为前锋豺将出距之耆旧羯士皆曰天子儿来奔丧吾当出迎之不能为张豺城戍也逾城而出豺斩之不能止张离率龙腾二千斩关迎遵刘氏惧引张豺入对之悲哭曰先帝梓宫未殡而祸难繁兴今皇嗣冲幼托之于将军将军何以匡济邪加遵重官可以弭不豺惶怖失守无复筹计但言唯唯刘氏令以遵为丞相领大司马大都督中外诸军录尚书事加黄钺九锡增封十郡委以阿衡之任遵至安阳亭张豺惧而出迎遵命执之于是贯甲曜兵入自凤阳门升于太武前殿擗踊尽哀退如东阁斩张豺于平乐市夷其三族假刘氏令曰嗣子幼冲先帝私恩所授皇业至重非所克堪其以遵嗣位遵伪让至于再三群臣敦劝乃受之僭即尊位于太武前殿大赦殊死已下罢上白围封世为谯王邑万户待以不臣之礼废刘氏为太妃寻皆杀之世凡立三十三日于是李农归请罪遵复其位待之如初尊其母郑氏为皇太后其妻张氏为皇后以石斌子衍为皇太子石鉴为侍中石冲为太保石苞为大司马石琨为大将军石闵为中外诸军事辅国大将军录尚书事辅政暴风拔树震雷雨雹大如盂升太武晖华殿灾诸门观阁荡然其乘舆服御烧者大半光焰照天金石皆尽火月余乃灭雨血周遍邺城石冲时镇于蓟闻遵杀世而自立乃谓其寮佐曰世受先帝之命遵辄废杀罪逆莫大其□内外戒严孤将亲讨之于是留宁北沐坚戍幽州帅众五万自蓟讨遵传檄燕赵所在云集比及常山众十余万次于苑乡遇遵赦书谓左右曰吾弟一也死者不可复追何为复相残乎吾将归矣其将陈暹进曰彭城篡□自尊为罪大矣吴王虽北□臣将南辕乎京师擒彭城然后奉迎大驾冲从之遵驰遣王擢以书喻冲冲弗听遵假石闵黄钺金钲与李农等率精卒十万讨之战于平棘冲师大败获冲于元氏赐死坑其士卒三万余人始葬季龙号其墓为显原陵伪谥武皇帝庙号太祖遵扬州刺史王浃以淮南归顺晋西中郎将陈逵进据寿春征北将军褚裒率师伐遵次于下邳遵以李农为南讨大都督率骑二万来距裒不能进退屯广陵陈逵闻之惧遂焚寿春积聚毁城而还石苞时镇长安谋帅关中之众攻邺左长史石光司马曹曜等固谏苞怒诛光等百余人苞性贪而无谋雍州豪右知其无成并遣使告晋梁州刺史司马勋勋于是率众赴之壁于悬钩去长安二百余里使治中刘焕攻京兆太守刘季离斩之三辅豪右多杀其令长拥三十余壁有众五万以应勋苞辍攻邺之谋使麻秋姚国等率骑距勋遵遣车骑王朗率精骑二万外以讨勋为名因劫苞送之于邺勋又为朗所距释悬钩拔宛城杀遵南阳太守袁景而还初遵之发季城也谓石闵曰努力事成以尔为储贰既而立衍闵甚失望自以勋高一时规专朝政遵忌而不能任闵既为都督总内外兵权乃怀抚殿中将士及故东宫高力万余人皆奏为殿中员外将军爵关外侯赐以宫女树己之恩遵弗之猜也而更题名善恶以挫抑之众咸怨矣而又纳中书令孟准左卫将军王鸾之计颇疑惮于闵稍夺兵权闵益有恨色准等咸劝诛之遵召石鉴等入议于其太后郑氏之前皆请诛之郑氏曰季城回师无棘奴岂有今日小骄纵之不可便杀也鉴出遣宦者杨环驰以告闵闵遂劫李农及右卫王基密谋废遵使将军苏亥周成率甲士三十执遵于如意观遵时方与妇人弹棋问成等曰反者谁也成曰义阳王鉴当立遵曰我尚如是汝等立鉴复能几时乃杀之于琨华殿诛郑氏及其太子衍上光禄张斐中书令孟准左卫王鸾等遵凡在位一百八十三日鉴乃僭位大赦殊死以下以石闵为大将军封武德王李农为大司马并录尚书事郎闿为司空秦州刺史刘群为尚书左仆射侍中卢谌为中书监鉴使石苞及中书令李松殿中将军张才等夜诛闵农于琨华殿不克禁中扰乱鉴恐闵为变伪若不知者夜斩松才于西中华门并诛石苞时石祗在襄国与姚弋仲苻洪等通和连兵檄诛闵农鉴遣石琨为大都督与张举及侍中呼延盛率步骑七万分讨祗等中领军石成侍中石启前河东太守石晖谋诛闵农闵农杀之龙骧孙伏都刘铢等结羯士三千伏于胡天亦欲诛闵等时鉴在中台伏都率三十余人将升台挟鉴以攻之鉴见伏都毁阁道临问其故伏都曰李农等反已在东掖门臣严率卫士谨先启知鉴曰卿是功臣好为官陈力朕从台观卿勿虑无报也于是伏都及铢率众攻闵农不克屯于凤阳门闵农率众数千毁金明门而入鉴惧闵之诛己也驰招闵农开门内之谓曰孙伏都反卿宜速讨之闵农攻斩伏都等自凤阳至琨华横尸相枕流血成渠宣令内外六夷敢称兵杖者斩之胡人或斩关或逾城而出者不可胜数使尚书王简少府王郁帅众数千守鉴于御龙观悬食给之令城内曰与官同心者住不同心者各任所之□城门不复相禁于是赵人百里内悉入城胡羯去者填门闵知胡之不为己用也班令内外赵人斩一胡首送凤阳门者文官进位三等武职悉拜牙门一日之中斩首数万闵躬率赵人诛诸胡羯无贵贱男女少长皆斩之死者二十余万户诸城外悉为野犬豺狼所食屯据四方者所在承闵书诛之于时高鼻多须至有滥死者半太宰赵鹿太尉张举中军张春光禄石岳抚军石宁武卫张季及诸公侯卿校龙腾等万余人出奔襄国石琨奔据冀州抚军张沉屯口张贺度据石渎建义段勤据黎阳宁南杨群屯桑壁刘国据阳城段龛据陈留姚弋仲据混桥苻洪据枋头众各数万王朗麻秋自长安奔于洛阳秋承闵书诛朗部胡千余朗奔于襄国麻秋率众奔于苻洪石琨及张举王朗率众七万伐邺石闵率骑千余距之城北闵执两刃矛驰骑击之皆应锋摧溃斩级三千琨等大败遂归于冀州闵与李农率骑三万讨张贺度于石渎鉴密遣宦者赍书召张沉等使承虚袭邺宦者以告闵农闵农驰还废鉴杀之诛季龙孙三十八人尽殪石氏鉴在位一百三日季龙小男混永和八年将妻妾数人奔京师□收付廷尉俄而斩之于建康市季龙十三子五人为冉闵所杀八人自相残害混至此又死初谶言灭石者陵寻而石闵徙封兰陵公季龙恶之改兰陵为武兴郡至是终为闵所灭始勒以成帝咸和三年僭立二主四子凡二十三年以穆帝永和五年灭　　魏
