<!-- { "loadSidebar": true } -->
晋书姚泓载记泓字元子兴之长子也孝友宽和而无经世之用又多疾病兴将以为嗣而疑焉久之乃立为太子兴每征伐巡游常留总后事博学善谈论尤好诗咏尚书王尚黄门郎段章尚书郎富允文以儒术侍讲胡义周夏侯稚以文章游集时尚书王敏右丞郭播以刑政过宽议欲峻制泓曰人情挫辱则壮厉之心生政教烦苛则苟免之行立上之化下如风靡草君等参赞朝化弘昭政轨不务仁恕之道惟欲严法酷刑岂是安上驭下之理乎敏等遂止泓受经于博士淳于岐岐病泓亲诣省疾拜于□下自是公侯见师傅皆拜焉兴之如平凉也冯翊人刘厥聚众数千据万年以叛泓遣镇军彭白狼率东宫禁兵讨之斩厥赦其余党诸将咸劝泓曰殿下神算电发荡平丑逆宜露布表言广其首级以慰远近之情泓曰主上委吾后事使式遏寇逆吾绥御失和以长奸寇方当引咎责躬归罪行间安敢过自矜诬以重罪责乎其右仆射韦华闻而谓河南太守慕容筑曰皇太子实有恭惠之德社稷之福也其弟弼有夺嫡之谋泓恩抚如初未尝见于色姚绍每为弼羽翼泓亦推心宗事弗以为嫌及僭位任绍以兵权绍亦感而归诚卒守其忠烈其明识宽裕皆此类也兴既死秘不发丧南阳公姚愔及大将军尹元等谋为乱泓皆诛之命其齐公姚恢杀安定太守吕超恢久乃诛之泓疑恢有阴谋恢自是怀贰阴聚兵甲焉泓发丧以义熙十二年僭即帝位大赦殊死已下改元永和庐于谘议堂既葬乃亲庶政内外百僚增位一等令文武各尽直言政有不便于时事有光益宗庙者极言勿有所讳初兴徙李闰羌三千家于安定寻徙新支至是羌酋党容率所部叛还遣抚军姚赞讨之容降徙其豪右数百户于长安余遣还李闰北地太守毛雍据赵氏坞以叛于泓姚绍讨擒之姚宣时镇李闰未知雍败遣部将姚佛生等来卫长安众既发宣参军韦宗奸谄好乱说宣曰主上初立威化未着勃勃强盛侵害必深本朝之难未可弭也殿下居维城之任宜深虑之邢望地形险固总三方之要若能据之虚心抚御非但克固维城亦霸王之业也宣乃率户三万八千弃李闰南保邢望宣既南移诸羌据李闰以叛绍进讨破之宣诣绍归罪绍怒杀之初宣在邢望泓遣姚佛生谕宣佛生遂赞成宣计绍数其罪又戮之泓下书士卒死王事赠以爵位永复其家将封宫臣十六人五等子男姚赞谏曰东宫文武自当有守忠之诚未有赫然之效何受封之多乎泓曰悬爵于朝所以惩劝来效标明盛德元子遭家不造与宫臣同此百忧独享其福得不愧于心乎赞默然姚绍进曰陛下不忘报德封之是也古者敬其事命之以始可须来春然后议之乃止并州定阳二城胡数万落叛泓入于平阳攻立义姚成都于匈奴堡推匈奴曹弘为大单于所在残掠征东姚懿自蒲□讨弘战于平阳大破之执弘送于长安徙其豪右万五千落于雍州仇池公杨盛攻陷祁山执建节王总遂逼秦州泓遣后将军姚平救之盛引退姚嵩与平追盛及于竹岭姚赞率陇西太守姚秦都略阳太守王焕以禁兵赴之赞至清水嵩为盛所败嵩及秦都王焕皆战死赞至秦州退还仇池先是天水冀县石鼓鸣声闻数百里野雉皆雊秦州地震者三十二殷殷有声者八山崩舍坏咸以为不祥及嵩将出群僚固谏止之嵩曰若有不祥此乃命也安所逃乎遂及于难识者以为秦州泓之故乡将灭之征也赫连勃勃攻陷阴密执秦州刺史姚军都坑将士五千余人军都瞋目厉声数勃勃残忍之罪不为之屈勃勃怒而杀之勃勃既克阴密进兵侵雍岭北杂户悉奔五将山征北姚恢弃安定率户五千奔新平安定人胡俨华韬等率众距恢恢单骑归长安立节弥妲成建武裴岐为俨所杀镇西姚谌委镇东走勃勃遂据雍抄掠郿城姚绍及征卤尹昭镇军姚洽等率奔骑五万讨勃勃姚恢以精骑一万继之军次横水勃勃退保安定胡俨闭门距之杀鲜卑数千人据安定以降绍进兵蹑勃勃战于马鞍□败之追至朝□不及而还杨盛遣兄子倦入寇长□平阳氐苟渴聚众千余据五丈原以叛遣镇远姚万恢武姚难讨之为渴所败姚谌讨渴擒之泓使辅国敛曼嵬前将军姚光儿讨杨倦于陈仓倦奔于散关勃勃遣兄子提南侵池阳车骑姚裕前将军彭白狼建义□元距却之寻而晋太尉刘裕总大军伐泓次于彭城遣冠军将军檀道济龙骧将军王镇恶入自淮肥攻漆丘项城将军沈林子自汴入河攻仓垣泓将王苟生以漆丘降镇恶徐州刺史姚掌以项城降道济王师遂入颍口所至多降服惟新蔡太守董遵固守不降道济攻破之缚遵而致诸军门遵厉色曰古之王者伐国待士以礼君奈何以不义行师待国士以非礼乎道济怒杀之姚绍闻王师之至还长安言于泓曰晋师已过许昌豫州安定孤远卒难救卫宜迁诸镇户内实京畿可得精兵十万足以横行天下假使二寇交侵无深害也如其不尔晋侵豫州勃勃寇安定者将若之何事机已至宜在速决其左仆射梁喜曰齐公恢雄勇有威名为岭北所惮镇人已与勃勃深仇理应守死无二勃勃终不能弃安定远寇京畿若无安定虏马必及于郿雍今关中兵马足距晋师岂可未有忧危先自削损也泓从之吏部郎懿横密言于泓曰齐公恢于广平之难有忠勋于陛下自陛下龙飞绍统未有殊赏以答其意今外则致之死地内则不豫朝权安定人自以孤危逼寇欲思南迁者十室而九若拥精兵四万鼓行而向京师得不为社稷之累乎宜征还朝廷以慰其心泓曰恢若怀不逞之心征之适所以速祸耳又不从王师至城皋征南姚洸时镇洛阳驰使请救泓遣越骑校尉阎生率骑三千以赴之武卫姚益男将步卒一万助守洛阳又遣征东并州牧姚懿南屯陕津为之声援洸部将赵元说洸曰今寇逼已深百姓骇惧众寡势殊难以应敌宜摄诸戍兵士固守金墉以待京师之援不可出战如脱不捷大事去矣金墉既固师无损败吴寇终不敢越金墉而西困之于坚城之下可以坐制其弊时洸司马姚禹潜通于道济主簿阎恢杨虔等皆禹之党嫉元忠诚咸共毁之固劝洸出战洸从之乃遣元率精兵千余南守柏谷坞广武石无讳东戍巩城以距王师元泣谓洸曰元受三帝重恩所守正死耳但明公不用忠臣之言为奸孽所误后必悔之但无及耳会阳城及城皋荥阳武牢诸城悉降道济等长驱而至无讳至石关奔还元与晋将毛德祖战于柏谷以众寡而败被疮十余据地大呼元司马骞鉴冒刃抱元而泣元曰吾疮已重君宜速去鉴曰若将军不济当与俱死去将安之皆死于阵姚禹逾城奔于王师道济进至洛阳洸惧遂降时阎生至新安益男至湖城会洛阳已没遂留屯不进姚懿崄薄惑于信受其司马孙畅奸巧倾好乱乐祸劝懿袭长安诛姚绍废泓自立懿纳之乃引兵至陕津散谷以赐河北夷夏欲虚损国储招引和戎诸羌树己私惠懿左常侍张敞侍郎左雅固谏懿曰殿下以母弟之亲居分陕之重安危休戚与国共之汉有七国之难实赖梁王今吴寇内侵四州倾没西寇扰边秦凉覆败朝廷之危有同累卵正是诸侯勤王之日谷者国之本也而今散之若朝廷问殿下者将何辞以报懿怒笞而杀之泓闻之召姚绍等密谋于朝堂绍曰懿性识鄙近从物推移造成此事惟当孙畅耳但驰使征畅遣抚军赞据陕城臣向潼关为诸军节度若畅奉诏而至者臣当遣懿率河东见兵共平吴寇如其逆衅已成违距诏□者当明其罪于天下声鼓以击之泓曰叔父之言社稷之计也于是遣姚赞及冠军司马国璠建义□元屯陕津武卫姚驴屯潼关懿遂举兵僭号传檄州郡欲运匈奴堡谷以给镇人宁东姚成都距之懿乃卑辞招诱深自结托送佩刀为誓成都送以呈泓懿又遣骁骑王国率甲士数百攻成都成都擒国囚之遣让懿曰明公以母弟之亲受推毂之寄今社稷之危若缀旒然宜恭恪忧勤匡辅王室而更包藏奸宄谋危宗庙三祖之灵岂安公乎此镇之粮一方所寄镇人何功而欲给之王国为□画足国之罪人已就囚执听诏而戮之成都方纠合义众以惩明公之罪复须大兵悉集当以明公会于河上乃宣告诸城勉以忠义厉兵秣马征发义租河东之兵无诣懿者懿深患之临晋数千户叛应懿姚绍济自蒲津击临晋叛户大破之懿等震惧镇人安定郭纯王奴等率众围懿绍入于蒲□执懿囚之诛孙畅等泓以内外离叛王师渐逼岁旦朝群臣于其前殿凄然流涕群臣皆泣时征北姚恢率安定镇户三万八千焚烧室宇以车为方阵自北雍州趣长安自称大都督建议大将军移檄州郡欲除君侧之恶扬威姜纪率众奔之建节彭完都闻恢将至弃阴密奔还长安恢至新支姜纪说恢曰国家重将在东京师空虚公可轻兵径袭事必□矣恢不从乃南攻郿城镇西姚谌为恢所败恢军势弥盛长安大震泓驰使征绍遣姚裕及辅国胡翼度屯于沣西扶风太守姚□安夷护军姚墨蠡建威姚娥都扬威彭蚝皆惧而降恢恢舅苟和时为立节将军守忠不二泓召而谓之曰众人咸怀去就卿何能自安邪和曰若天纵妖贼得肆其逆节者舅甥之理不待奔驰而加亲如其罪极逆销天盈其罚者守忠执志臣之体也违亲叛君臣之所耻泓善其忠恕加金章紫绶姚绍率轻骑先赴难使姚洽司马国璠将步卒三万赴长安恢从曲牢进屯杜成绍与恢相持于灵台姚赞闻恢渐逼留宁朔尹雅为弘农太守守潼关率诸军还长安泓谢赞曰元子不能崇明德义导率群下致祸起萧墙变自同气既上负祖宗亦无颜见诸父懿始构逆灭亡恢复拥众内叛将若之何赞曰懿等所以敢称兵内侮者谅由臣等轻弱无防遏之方故也因攘袂大泣曰臣与大将军不灭此贼终不持面复见陛下泓于是班赐军士而遣之恢众见诸军悉集咸惧而思善其将齐黄等弃恢而降恢进军逼绍赞自后要击大破之杀恢及其三弟泓哭之悲恸葬以公礼至是王镇恶至宜阳毛德祖攻弘农太守尹雅于蠡吾城众溃德祖使骑追获之既而杀晋守者奔固潼关檀道济沈林子攻拔襄邑堡建威薛帛奔河东道济自陕北渡攻蒲□使将军苟卓攻匈奴堡为泓宁东姚成都所败泓遣姚驴救蒲□胡翼度据潼关泓进绍太宰大将军大都督都督中外诸军事假黄钺改封鲁公侍中司隶宗正节录并如故朝之大政皆往决焉绍固辞弗许于是遣绍率武卫姚鸾等步骑五万距王师于潼关姚驴与并州刺史尹昭为表里之势夹攻道济道济深壁不战沈林子说道济曰今蒲□城坚池浚非可卒克攻之伤众守之引日不如弃之先事潼关潼关天限形胜之地镇恶孤军势危力寡若使姚绍据之则难图矣如克潼关绍可不战而服道济从之乃弃蒲□南向潼关姚赞率禁兵七千自渭北而东进据蒲津刘裕使沈田子及傅弘之率众万余人入上洛所在多委城镇奔长安田子等进及青泥姚绍方阵而前以距道济道济固垒不战绍乃攻其西营不克遂以大众逼之道济率王敬沈林子等逆冲绍军将士惊散引还定城绍留姚鸾守崄绝道济粮道时裕别将姚珍入自子午窦霸入自洛谷众各数千人泓遣姚万距霸姚强距珍姚鸾遣将尹雅与道济司马徐琰战于潼关南为琰所获送之刘裕裕以雅前叛欲杀之雅曰前活本在望外今死宁不甘心明公将以大义平天下岂可使秦无守信之臣乎裕嘉而勉之泓遣给事黄门侍郎姚和都屯于尧柳以备田子姚绍谓诸将曰道济等远来送死众旅不多婴垒自固者正欲旷日持久以待继援耳吾欲分军径据阌乡以绝其粮运不至一月道济之首可悬之麾下矣济等既没裕计自沮诸将咸以为然其将胡翼度曰军势宜集不可以分若偏师不利人心骇惧胡可以战绍乃止薛帛据河曲以叛绍分道置诸军为掎角之势遣辅国胡翼度据东原武卫姚鸾营于大路与晋军相接沈林子简精锐衔枚夜袭之鸾众溃战死士卒死者九千余人姚赞屯于河上遣恢武姚难运蒲□谷以给其军至香城为王师所败时泓遣姚谌守尧柳姚和都讨薛帛于河东闻王师要难乃兼道赴救未至而难败因破裕裨将于河曲遂屯蒲□姚赞为林子所败单马奔定城绍遣左长史姚洽及姚墨蠡等率骑三千屯于河北之九原欲绝道济诸县租输洽辞曰夫小敌之坚大敌之擒今兵众单弱而远在河外虽明公神武然鞭短势殊恐无所及绍不听沈林子率众八千要洽于河上洽战死众皆没绍闻洽等败忿恚发病托姚赞以后事使姚难屯关西绍呕血而死泓以晋师之逼遣使乞师于魏魏遣司徒南平公拔拔嵩正直将军安平公乙旃眷进据河内游击将军王洛生屯于河东为泓声援刘裕次于陕城遣沈林子率精兵万余越山开道会沈田子等于青泥将攻尧柳泓使姚裕率步骑八千距之泓躬将大众继发裕为田子所败泓退次于灞上关中郡县多潜通于王师刘裕至潼关遣将军朱超石徐徛之会薛帛于河北以攻蒲□姚赞距裕于关西姚难屯于香城裕遣王镇恶王敬自秋社西渡渭以逼难军镇东姚璞及姚和都击败徛之等于蒲□徛之遇害超石弃其众奔于潼关姚赞遣司马休之及司马国璠自轵关向河内引魏军以蹑裕后姚难既为镇恶所逼引师而西时大霖雨渭水泛溢赞等不得北渡镇恶水陆兼进追及姚难泓自灞上还军次于石桥以援之赞退屯郑城镇北姚强率郡人数千与姚难阵于泾上以距镇恶镇恶遣毛德祖击强大败强战死难遁还长安刘裕进据郑城泓使姚裕尚书庞统屯兵宫中姚洸屯于澧西尚书姚白瓜徙四军杂户入长安姚丕守渭桥胡翼度屯石积姚赞屯霸东泓军于逍遥园镇恶夹渭进兵破姚丕于渭桥泓自逍遥园赴之逼水地狭因丕之败遂相践而退姚谌及前军姚烈左卫姚宝安散骑王帛建武姚进扬威姚蚝尚书右丞孙元等皆死于阵泓单马还宫镇恶入自平朔门泓与姚裕等数百骑出奔于石桥赞闻泓之败也召将士告之众皆以刀击地攘袂大泣胡翼度先与刘裕阴通是日弃众奔裕赞夜率诸军将会泓于石桥王师已固诸门赞军不得入众皆惊散泓计无所出谋欲降于裕其子佛念年十二谓泓曰晋人将逞其欲终必不全愿自裁决泓怃然不答佛念遂登宫墙自投而死泓将妻子诣垒门而降赞率宗室子弟百余人亦降于裕裕尽杀之余宗迁于江南送泓于建康市斩之时年三十在位二年建康百里之外草木皆燋死焉姚苌以孝武太元九年僭立至泓三世以安帝义熙十三年而灭凡三十二年　　西秦
