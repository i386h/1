<!-- { "loadSidebar": true } -->
吴志孙坚传坚字文台吴郡富春人盖孙武之后也少为县吏年十七与父共载船至钱唐会海贼胡玉等从匏里上掠取贾人财物方于岸上分之行旅皆住船不敢进坚谓父曰此贼可击请讨之父曰非尔所图也坚行操刀上岸以手东西指麾若分部人兵以罗遮贼状贼望见以为官兵捕之即委财物散走坚追斩得一级以还父大惊由是显闻府召署假尉会稽妖贼许昌起于句章自称阳明皇帝与其子韶扇动诸县众以万数坚以郡司马募召精勇得千余人与州郡合讨破之是岁熹平元年也刺史臧旻列上功状诏书除坚盐渎丞数岁徙盱眙丞又徙下邳丞中平元年黄巾贼帅张角起于魏郡托有神灵遣八使以善道教化天下而潜相连结自称黄天泰平三月甲子三十六万一旦俱发天下响应燔烧郡县杀害长吏汉遣车骑将军皇甫嵩中郎将朱□将兵讨击之□表请坚为左军司马乡里少年随在下邳者皆愿从坚又募诸商旅及淮泗精兵合千许人与□并力奋击所向无前汝颍贼困迫走保宛城坚身当一面登城先入众乃蚁附遂大破之□具以状闻上拜坚别部司马边章韩遂作乱凉州中郎将董卓拒讨无功中平三年遣司空张温行车骑将军西讨章等温表请坚与参军事屯长安温以诏书召卓卓良久乃诣温温责让卓卓对应不顺坚时在坐前耳语谓温曰卓不怖罪而鸱张大语宜以召不时至陈军法斩之温曰卓素着威名于陇蜀之间今日杀之西行无依坚曰明公亲率天兵威震天下何赖于卓观卓所言不假明公轻上无礼一罪也章遂扈经年当以时进讨而卓云未可沮军疑众二罪也卓受任无功应召稽留而轩昂自高三罪也古之名将仗钺临众未有不断斩以示威者也是以穰苴斩庄贾魏绛戮杨干今明公垂意于卓不即加诛亏损威刑于是在矣温不忍发举乃曰君且还卓将疑人坚因起出章遂闻大兵向至党众离散皆乞降军还议者以军未临敌不断功赏然闻坚数卓三罪劝温斩之无不叹息拜坚议郎时长沙贼区星自称将军众万余人攻围城邑乃以坚为长沙太守到郡亲率将士施设方略旬月之闲克破星等周朝郭石亦帅徒众起于零桂与星相应遂越境寻讨三郡肃然汉朝录前后功封坚乌程侯灵帝崩卓擅朝政横恣京城诸州郡□兴义兵欲以讨卓坚亦举兵荆州刺史王素遇坚无礼坚过杀之比至南阳众数万人南阳太守张咨闻军至晏然自若坚以牛酒礼咨咨明日亦答诣坚酒酣长沙主簿入白坚前移南阳而道路不治军资不具请收主簿推问意故咨大惧欲去兵陈四周不得出有顷主簿复入白坚南阳太守稽停义兵使贼不时讨请收出案军法从事便牵咨于军门斩之郡中震栗无求不获前到鲁阳与袁术相见术表坚行破卤将军领预州刺史遂治兵于鲁阳城当进军讨卓遣长史公仇称将兵从事还州督促军粮施帐幔于城东门外祖道送称官属□会卓遣步骑数万人逆坚轻骑数十先到坚方行酒谈笑敕部曲整顿行阵无得妄动后骑渐益坚徐罢坐导引入城乃谓左右曰向坚所以不即起者恐兵相蹈藉诸君不得入耳卓兵见坚士众甚整不敢攻城乃引还坚移屯梁东大为卓军所攻坚与数十骑溃围而出坚常着赤罽帻乃脱帻令亲近将祖茂着之卓骑争逐茂故坚从间道得免茂困迫下马以帻冠冢间烧柱因伏草中卓骑望见围绕数重定近觉是柱乃去坚复相收兵合战于阳人大破卓军枭其都督华雄等是时或间坚于术术怀疑不运军粮阳人去鲁阳百余里坚夜驰见术画地计校曰所以出身不顾上为国家讨贼下慰将军家门之私雠坚与卓非有骨肉之怨也而将军受谮润之言还相嫌疑术踧踖即调发军粮坚还屯卓惮坚猛壮乃遣将军李傕等来求和亲令坚列疏子弟任刺史郡守者许表用之坚曰卓逆天无道荡覆王室今不夷汝三族县示四海则吾死不瞑目岂将与乃和亲邪复进军大谷拒雒九十里卓寻徙都西入关焚烧雒邑坚乃前入至雒修诸陵平塞卓所发掘讫引军还住鲁阳初平三年术使坚征荆州击刘表表遣黄祖逆于樊邓之间坚击破之追渡汉水遂围襄阳单马行岘山为祖军士所射杀兄子贲帅将士众就术术复表贲为豫州刺史坚四子策权翊匡权既称尊号谥坚曰武烈皇帝孙策传策字伯符坚初兴义兵策将母从居舒与周瑜相友收合士大夫江淮间人咸向之坚薨还葬曲阿已乃渡江居江都徐州牧陶谦深忌策策舅吴景时为丹阳太守策乃载母徙曲阿与吕范孙河俱就景因缘召募得数百人兴平元年从袁术术甚奇之以坚部曲还策太傅马日磾杖节安集关东在寿春以礼辟策表拜怀义校尉术大将乔蕤张勋皆倾心敬焉术常叹曰使术有子如孙郎死复何恨策骑士有罪逃入术营隐于内□策指使人就斩之讫诣术谢术曰兵人好叛当共疾之何为谢也由是军中益畏惮之术初许策为九江太守已而更用丹阳陈纪后术欲攻徐州从庐江太守陆康求米三万斛康不与术大怒策昔曾诣康康不见使主簿接之策常衔恨术遣策攻康谓曰前错用陈纪每恨本意不遂今若得康庐江真卿有也策攻康拔之术复用其故吏刘勋为太守策益失望先是刘繇为扬州刺史州旧治寿春寿春术已据之繇乃渡江治曲阿时吴景尚在丹阳策从兄贲又为丹阳都尉繇至皆迫逐之景贲退舍历阳繇遣樊能于麋陈横屯江津张英屯当利口以拒术术自用故吏琅邪惠衢为扬州刺史更以景为督军中郎将与贲共将兵击英等连年不克策乃说术乞助景等平定江东术表策为折冲校尉行殄寇将军兵财千余骑数十匹宾客愿从者数百人比至历阳众五六千策母先自曲阿徙于历阳策又徙母阜陵渡江转斗所向皆破莫敢当其锋而军令整肃百姓怀之策为人美姿颜好笑语性阔达听受善于用人是以士民见者莫不尽心乐为致死刘繇弃军遁逃诸郡守皆捐城郭奔走吴人严白虎等众各万余人处处屯聚吴景等欲先击破虎等乃至会稽策曰虎等群盗非有大志此成禽耳遂引兵渡浙江据会稽屠东治乃攻破虎等尽更置长吏策自领会稽太守复以吴景为丹阳太守以孙贲为豫章太守分豫章为庐陵郡以贲弟辅为庐陵太守丹阳朱治为吴郡太守彭城张昭广陵张纮秦松陈端等为谋主时袁术僭号策以书责而绝之曹公表策为讨逆将军封为吴侯后术死长史杨弘大将张勋等将其众欲就策庐江太守刘勋要击悉掳之收其珍宝以归策闻之伪与勋好盟勋新得术众时豫章上缭宗民万余家在江东策劝勋攻取之勋既行策轻军晨夜袭拔庐江勋众尽降勋独与麾下数百人自归曹公是时袁绍方强而策并江东曹公力未能逞且欲抚之乃以弟女配策小弟匡又为子章取贲女皆礼辟策弟权翊又命扬州刺史严象举权茂才建安五年曹公与袁绍相拒于官渡策阴欲袭许迎汉帝密治兵部署诸将未发会为故吴郡太守许贡客所杀先是策杀贡贡小子与客亡匿江边策单骑出卒与客遇客击伤策创甚请张昭等谓曰中国方乱夫以吴越之众三江之固足以观成败公等善相吾弟呼权佩以印绶谓曰举江东之众决机于两陈之间与天下争衡卿不如我举贤任能各尽其心以保江东我不如卿至夜卒时年二十六权称尊号追谥策曰长沙桓王封子绍为吴侯后改封上虞侯绍卒子奉嗣孙□时讹言谓奉当立诛死孙权传权字仲谋兄策既定诸郡时权年十五以为阳羡长郡察孝廉州举茂才行奉义校尉汉以策远修职贡遣使者刘琬加锡命琬语人曰吾观孙氏兄弟虽各才秀明达然皆禄祚不终惟中弟孝廉形貌奇伟骨体不恒有大贵之表年又最寿尔试识之建安四年从策征庐江太守刘勋勋破进讨黄祖于沙羡五年策薨以事授权权哭未及息策长史张昭谓权曰孝廉此宁哭时邪且周公立法而伯禽不师非欲违父时不得行也况今奸宄竞逐豺狼满道乃欲哀亲戚顾礼制是犹开门而揖盗未可以为仁也乃改易权服扶令上马使出巡军是时惟有会稽吴郡丹阳豫章庐陵然深险之地犹未尽从而天下英豪布在州郡宾旅寄寓之士以安危去就为意未有君臣之固张昭周瑜等谓权可与共成大业故委心而服事焉曹公表权为讨卤将军领会稽太守屯吴使丞之郡行文书事待张昭以师傅之礼而周瑜程普吕范等为将率招延俊秀聘求名士肃诸葛瑾等始为宾客分部诸将镇抚山越讨不从命七年权母吴氏薨八年权西伐黄祖破其舟军惟城未克而山寇复动还过豫章使吕范平鄱阳会稽程普讨乐安太史慈领海昏韩当周泰吕蒙等为剧县令长九年权弟丹阳太守翊为左右所害以从兄瑜代翊十年权使贺齐讨上饶分为建平县十二年西征黄祖掳其人民而还十三年春权复征黄祖祖先遣舟兵拒军都尉吕蒙破其前锋而凌统董袭等尽锐攻之遂屠其城祖挺身亡走骑士冯则追枭其首掳其男女数万口是岁使贺齐讨黟歙分歙为始新新定犁阳休阳县以六县为新都郡荆州牧刘表死鲁肃乞奉命吊表二子且以观变肃未到而曹公已临其境表子琮举众以降刘备欲南济江肃与相见因传权旨为陈成败备进住夏口使诸葛亮诣权权遣周瑜程普等行是时曹公新得表众形势甚盛诸议者皆望风畏惧多劝权迎之惟瑜肃执拒之议意与权同瑜普为左右督各领万人与备俱进遇于赤壁大破曹公军公烧其余船引退士卒饥疫死者大半备瑜等复追至南郡曹公遂北还留曹仁徐晃于江陵使乐进守襄阳时甘宁在江陵为仁党所围用吕蒙计留凌统以拒仁以其半救宁军以胜反权自率众围合肥使张昭攻九江之当涂昭兵不利权攻城逾月不能下曹公自荆州还遣张喜将骑赴合肥未至权退十四年瑜仁相守岁余所杀伤甚众仁委城走权以瑜为南郡太守刘备表权行车骑将军领徐州牧备领荆州牧屯公安十五年分豫章为鄱阳郡分长沙为汉昌郡以鲁肃为太守屯陆口十六年权徙治秣陵明年城石头改秣陵为建业闻曹公将来侵作濡须坞十八年正月曹公攻濡须权与相拒月余曹公望权军叹其齐肃乃退初曹公恐江滨郡县为权所略征令内移民转相惊自庐江九江蕲春广陵户十余万皆东渡江江西遂虚合肥以南惟有皖城十九年五月权征皖城闰月克之获庐江太守朱光及参军董和男女数万口是岁刘备定蜀权以备已得益州令诸葛瑾从求荆州诸郡备不许曰吾方图凉州凉州定乃尽以荆州与吴耳权曰此假而不反而欲以虚辞引岁遂置南三郡长吏关羽尽逐之权大怒乃遣吕蒙督鲜于丹徐忠孙规等兵二万取长沙零陵桂阳三郡使鲁肃以万人屯巴丘以御关羽权住陆口为诸军节度蒙到二郡皆服惟零陵太守郝普未下会备到公安使关羽将三万兵至益阳权乃召蒙等使还助肃蒙使人诱普普降尽得三郡将守因引军还与孙皎潘璋并鲁肃兵□进拒羽于益阳未战会曹公入汉中备惧失益州使使求和权令诸葛瑾报更寻盟好遂分荆州长沙江夏桂阳以东属权南郡零陵武陵以西属备备归而曹公已还权反自陆口遂征合肥合肥未下彻军还兵皆就路权与凌统甘宁等在津北为魏将张辽所袭统等以死捍权权乘骏马越津桥得去二十一年冬曹公次于居巢遂攻濡须二十二年春权令都尉徐详诣曹公请降公报使修好誓重结婚二十三年十月权将如吴亲乘马射虎于庱亭马为虎所伤权投以双戟虎却废常从张世击以戈获之二十四年关羽围曹仁于襄阳曹公遣左将军于禁救之会汉水暴起羽以舟兵尽掳禁等步骑三万送江陵惟城未拔权内惮羽外欲以为己功笺与曹公乞以讨羽自效曹公且欲使羽与权相持以斗之驿传权书使曹仁以弩射示羽羽犹豫不能去闰月权征羽先遣吕蒙袭公安获将军士仁蒙到南郡南郡太守麋芳以城降蒙据江陵抚其老弱释于禁之囚陆逊别取宜都获秭归枝江夷道还屯夷陵守峡口以备蜀关羽还当阳西保麦城权使诱之羽伪降立幡旗为象人于城上因遁走兵皆解散尚十余骑权先使朱然潘璋断其径路十二月璋司马马忠获羽及其子平都督赵累等于章乡遂定荆州是岁大疫尽除荆州民租税曹公表权为骠骑将军假节领荆州牧封南昌侯权遣校尉梁寓奉贡于汉及令王惇市马又遣朱光等归二十五年春正月曹公薨太子丕代为丞相魏王改年为延康秋魏将梅敷使张俭求见抚纳南阳阴酇筑阳山都中庐五县民五千家来附冬魏嗣王称尊号改元为黄初二年四月刘备称帝于蜀权自公安都鄂改名武昌以武昌下雉寻阳阳新柴桑沙羡六县为武昌郡五月建业言甘露降八月城武昌下令诸将曰夫存不忘亡安必虑危古之善教昔隽不疑汉之名臣于安平之世而刀剑不离于身盖君子之于武备不可以已况今处身强畔豺狼交接而可轻忽不思变难哉顷闻诸将出入各尚谦约不从人兵甚非备虑爱身之谓夫保己遗名以安君亲孰与危辱宜深警戒务崇其大副孤意焉自魏文帝践祚权使命称藩及遣于禁等还十一月策命权曰盖圣王之法以德设爵以功制禄劳大者禄厚德盛者礼丰故叔旦有夹辅之勋太公有鹰扬之功□启土宇并受备物所以表章元功殊异贤哲也近汉高祖受命之初分裂膏腴以王八姓斯则前世之懿事后王之元龟也朕以不德承运革命君临万国秉统天机思齐先代坐而待旦惟君天资忠亮命世作佐深睹历数达见废兴远遣行人浮于潜汉望风影附抗疏称藩兼纳□絺南方之贡普遣诸将来还本朝忠肃内发款诚外昭信着金石义盖山河朕甚嘉焉今封君为吴王使使持节太常高平侯贞授君玺绶策书金虎符第一至第五左竹使符第一至第十以大将军使持节督交州领荆州牧事锡君青土苴以白茅对扬朕命以尹东夏其上故骠骑将军南昌侯印绶符策今又加君九锡其敬听后命以君绥安东南纲纪江外民夷安业无或携贰是用锡君大辂戎辂各一元牡二驷君务财劝农仓库盈积是用锡君衮冕之服赤舄副焉君化民以德礼教兴行是用锡君轩县之乐君宣导休风怀柔百越是用锡君朱户以居君运其才谋官方任贤是用锡君纳陛以登君忠勇□奋清除奸匿是用锡君虎贲之士百人君振威陵迈宣力荆南枭灭凶丑罪人斯得是用锡君鈇钺各一君文和于内武信于外是用锡君彤弓一彤矢百玈弓十玈矢千君以忠肃为基恭勤为德是用锡君秬鬯一卣圭瓒副焉钦哉敬敷训典以服朕命以勖相我国家永终尔显烈是岁刘备帅军来伐至巫山秭归使使诱导武陵蛮夷假与印传许之封赏于是诸县及五溪民皆反为蜀权以陆逊为督督朱然潘璋等以拒之遣都尉赵咨使魏魏帝问曰吴王何等主也咨对曰聪明仁智雄略之主也帝问其状咨曰纳鲁肃于凡品是其聪也拔吕蒙于行阵是其明也获于禁而不害是其仁也取荆州而兵不血刃是其智也据三州虎视于天下是其雄也屈身于陛下是其略也帝欲封权子登权以登年幼上书辞封重遣西曹掾沈珩陈谢并献方物立登为王太子黄武元年春正月陆逊部将军宋谦等攻蜀五屯皆破之斩其将三月鄱阳言黄龙见蜀军分据险地前后五十余营逊随轻重以兵应拒自正月至闰月大破之临阵所斩及投兵降首数万人刘备奔走仅以身免初权外托事魏而诚心不款魏欲遣侍中辛毗尚书桓阶往与盟誓并征任子权辞让不受秋九月魏乃命曹休张辽臧霸出洞口曹仁出濡须曹真夏侯尚张合徐晃围南郡权遣吕范等督五军以舟军拒休等诸葛瑾潘璋杨粲救南郡朱桓以濡须督拒仁时扬越蛮夷多未平集内难未弭故权卑辞上书求自改悔若罪在难除必不见置当奉还土地民人乞寄命交州以终余年文帝报曰君生于扰攘之际本有纵横之志降身奉国以享兹祚自君策名已来贡献盈路讨备之功国朝仰成埋而掘之古人之所耻朕之与君大义已定岂乐劳师远临江汉廊庙之议王者所不得专三公上君过失皆有本末朕以不明虽有曾母投杼之疑犹冀言者不信以为国福故先遣使者犒劳又遣尚书侍中践修前言以定任子君遂设辞不欲使进议者怪之又前都尉浩周劝君遣子乃实朝臣交谋以此卜君君果有辞外引隗嚣遣子不终内喻窦融守忠而已世殊时异人各有心浩周之还口陈指麾益令议者发明众嫌终始之本无所据仗故遂俯仰从群臣议今省上事款诚深至心用慨然凄怆动容即日下诏敕诸军但深沟高垒不得妄进若君必效忠节以解疑议登身朝到夕召兵还此言之诚有如大江权遂改年临江拒守冬十一月大风范等兵溺死者数千余军还江南曹休使臧霸以轻船五百敢死万人袭攻徐陵烧攻城车杀略数千人将军全琮徐盛追斩魏将尹卢杀获数百十二月权使太中大夫郑泉聘刘备于白帝始复通也然犹与魏文帝相往来至后年乃绝是岁改夷陵为西陵二年春正月曹真分军据江陵中州是月城江夏山改四分用干象历三月曹仁遣将军常雕等以兵五千乘油船晨渡濡须中州仁子泰因引军急攻朱桓桓兵拒之遣将军严圭等击破雕等是月魏军皆退夏四月权群臣劝即尊号权不许刘备薨于白帝五月曲阿言甘露降先是戏口守将晋宗杀将王直以众叛如魏魏以为蕲春太守数犯边境六月权令将军贺齐督麋芳刘邵等袭蕲春邵等生掳宗十一月蜀使中郎将邓芝来聘三年夏遣辅义中郎将张温聘于蜀秋八月赦死罪九月魏文帝出广陵望大江曰彼有人焉未可图也乃还四年夏五月丞相孙邵卒六月以太常顾雍为丞相皖口言木连理冬十二月鄱阳贼彭绮自称将军攻没诸县众数万人是岁地连震五年春令曰军兴日久民离农畔父子夫妇不能相恤孤甚愍之今北寇缩窜方外无事其下州郡有以宽息是时陆逊以所在少谷表令诸将增广农亩权报曰甚善今孤父子亲自受田车中八牛以为四耦虽未及古人亦欲与众均等其劳也秋七月权闻魏文帝崩征江夏围石阳不克而还仓梧言凤皇见分三郡恶地十县置东安郡以全琮为太守平讨山越冬十月陆逊陈便宜劝以施德缓刑宽赋息调又云忠谠之言不能极陈求容小臣数以利闻权报曰夫法令之设欲以遏恶防邪儆戒未然也焉得不有刑罚以威小人乎此为先令后诛不欲使有犯者耳君以为太重者孤亦何利其然但不得已而为之耳今承来意当重谘谋务从其可且近臣有尽规之谏亲戚有补察之箴所以匡君正主明忠信也书载予违汝□汝无面从孤岂不乐忠言以自裨补邪而云不敢极陈何得为忠谠哉若小臣之中有可纳用者宁得以人废言而不采择乎假但媚取容虽暗亦所明识也至于发调者徒以天下未定事以众济若徒守江东修崇宽政兵自足用复用多为顾坐自守可陋耳若不豫调恐临时未可便用也又孤与君分义特异荣戚实同来表云不敢随众容身苟免此实甘心所望于君也于是令有司尽写科条使郎中褚逢赍以就逊及诸葛瑾意所不安令损益之是岁分交州置广州俄复旧六年春正月诸将获彭绮闰月韩当子琮以其众降魏七年春三月封子虑为建昌侯罢东安郡夏五月鄱阳太守周鲂伪叛诱魏将曹休秋八月权至皖口使将军陆逊督诸将大破休于石亭大司马吕范卒是岁改合浦为珠官郡黄龙元年春公卿百司皆劝权正尊号夏四月夏口武昌□言黄龙凤皇见丙申南郊即皇帝位是日大赦改年追尊父破卤将军坚为武烈皇帝母吴氏为武烈皇后兄讨逆将军策为长沙桓王吴王太子登为皇太子将吏皆进爵加赏初兴平中吴中童谣曰黄金车班兰耳闿昌门出天子五月使校尉张刚管笃之辽东六月蜀遣卫尉陈震庆权践位权乃参分天下豫青徐幽属吴兖冀并凉属蜀其司州之土以函谷关为界为盟曰天降丧乱皇纲失叙逆臣承衅劫夺国柄始于董卓终于曹操穷凶极恶以覆四海至令九州幅裂普天无统民神痛怨靡所戾止及操子丕桀逆遗丑荐作奸回偷取天位而□么寻丕凶迹阻兵盗土未伏厥诛昔共工乱象而高辛行师三苗干度而虞舜征焉今日灭禽其徒党非汉与吴将复谁任夫讨恶剪暴必声其罪宜先分裂夺其土地使士民之心各知所归是以春秋晋侯伐卫先分其田以畀宋人斯其义也且古建大事必先盟誓故周礼有司盟之官尚书有告誓之文汉之与吴虽信由中然分土裂境宜有盟约诸葛丞相德威远着翼戴本国典戎在外信感阴阳诚动天地重复结盟广诚约誓使东西士民咸共闻知故立坛杀牲昭告神明再歃加书副之天府天高听下灵威棐谌司慎司盟群臣群祀莫不临之自今日汉吴既盟之后戮力一心同讨魏贼救危恤患分灾共庆好恶齐之无或携贰若有害汉则吴伐之若有害吴则汉伐之各守分土无相侵犯传之后叶克终若始凡百之约皆如载书信言不艳实居于好有渝此盟创祸先乱违贰不协慆慢天命明神上帝是讨是督山川百神是纠是殛俾坠其师无克祚国于尔大神其明鉴之秋九月权迁都建业因故府不改馆征上大将军陆逊辅太子登掌武昌留事二年春正月魏作合肥新城诏立都讲祭酒以教学诸子遣将军卫温诸葛直将甲士万人浮海求夷洲及亶洲亶洲在海中长老传言秦始皇帝遣方士徐福将童男童女数千人入海求蓬莱神山及仙药止此洲不还世相承有数万家其上人民时有至会稽货布会稽东县人海行亦有遭风流移至亶洲者所在绝远卒不可得至但得夷洲数千人还三年春二月遣太常潘浚率众五万讨武陵蛮夷卫温诸葛直皆以违诏无功下狱诛夏有野蚕成茧大如卵由拳野稻自生改为禾兴县中郎将孙布诈降以诱魏将王凌凌以军迎布冬十月权以大兵潜伏于阜陵俟之凌觉而走会稽南始平言嘉禾生十二月丁卯大赦改明年元也嘉禾元年春正月建昌侯虑卒三月遣将军周贺校尉裴潜乘海之辽东秋九月魏将田豫要击斩贺于成山冬十月魏辽东太守公孙渊遣校尉宿舒阆中令孙综称藩于权并献貂马权大悦加渊爵位二年春正月诏曰朕以不德肇受元命夙夜兢兢不遑假寝思平世难救济黎庶上答神祇下慰民望是以眷眷勤求俊杰将与戮力共定海内苟在同心与之偕老今使持节督幽州领青州牧辽东太守燕王久嗋贼寇隔在一方虽乃心于国其路靡缘今因天命远遣二使款诚显露章表殷勤朕之得此何喜如之虽汤遇伊尹周获吕望世祖未定而得河右方之今日岂复是过普天一统于是定矣书不云乎一人有庆兆民赖之其大赦天下与之更始其明下州郡咸使闻知特下燕国奉宣诏恩令普天率土备闻斯庆三月遣舒综还使太常张弥执金吾许晏将军贺达等将兵万人金宝珍货九锡备物乘海授渊举朝大臣自丞相雍已下皆谏以为渊未可信而宠待太厚但可遣吏兵数百护送舒综权终不听渊果斩弥等送其首于魏没其兵资权大怒欲自征渊尚书仆射薛综等切谏乃止是岁权向合肥新城遣将军全琮征六安皆不克还三年春正月诏曰兵久不辍民困于役岁或不登其宽诸逋勿复督课夏五月权遣陆逊诸葛瑾等屯江夏沔口孙韶张承等向广陵淮阳权率大众围合肥新城是时蜀相诸葛亮出武功权谓魏明帝不能远出而帝遣兵助司马宣王拒亮自率水军东征未至寿春权退还孙韶亦罢秋八月以诸葛恪为丹阳太守讨山越九月朔陨霜伤谷冬十一月太常潘浚平武陵蛮夷事毕还武昌诏复曲阿为云阳丹徒为武进庐陵贼李桓罗厉等为乱四年夏遣吕岱讨桓等秋七月有雹魏使以马求易珠玑翡翠□瑁权曰此皆孤所不用而可得马何苦而不听其交易五年春铸大钱一当五百诏使吏民输铜计铜畀直设盗铸之科二月武昌言甘露降于礼宾殿辅吴将军张昭卒中郎将吾粲获李桓将军唐咨获罗厉等自十月不雨至于夏冬十月彗星见于东方鄱阳贼彭旦等为乱六年春正月诏曰夫三年之丧天下之达制人情之极痛也贤者割哀以从礼不肖者勉而致之世治道泰上下无事君子不夺人情故三年不逮孝子之门至于有事则杀礼以从宜要绖而处事故圣人制法有礼无时则不行遭丧不奔非古也盖随时之宜以义断恩也前故设科长吏在官当须交代而故犯之虽随纠坐犹已废旷方事之殷国家多难凡在官司宜各尽节先公后私而不恭承甚非谓也中外群寮其更平议务令得中详为节度顾谭议以为奔丧立科轻则不足以禁孝子之情重则本非应死之罪虽严刑益设违夺必少若偶有犯者加其刑则恩所不忍有减则法废不行愚以为长吏在远苟不告语势不得知比选代之间若有传者必加大辟则长吏无废职之负孝子无犯重之刑将军胡综议以为丧纪之礼虽有典制苟无其时所不得行方今戎事军国异容而长吏遭丧知有科禁公敢干突苟念闻忧不奔之耻不计为臣犯禁之罪此由科防本轻所致忠节在国孝道立家出身为臣焉得兼之故为忠臣不得为孝子宜定科文示以大辟若故违犯有罪无赦以杀止杀行之一人其后必绝丞相雍奏从大辟其后吴令孟宗丧母奔赴已而自拘于武昌以听刑陆逊陈其素行因为之请权乃减宗一等后不得以为比因此遂绝二月陆逊讨彭旦等其年皆破之冬十月遣卫将军全琮袭六安不克诸葛恪平山越事毕北屯庐江赤乌元年春铸当千大钱夏吕岱讨庐陵贼毕还陆口秋八月武昌言麒麟见有司奏言麒麟者太平之应宜改年号诏曰间者赤乌集于殿前朕所亲见若神灵以为嘉祥者改年宜以赤乌为元群臣奏曰昔武王伐纣有赤乌之祥君臣观之遂有天下圣人书策载述最详者以为近事既嘉亲见又明也于是改年步夫人卒追赠皇后初权信任校事吕壹壹性苛惨用法深刻太子登数谏权不纳大臣由是莫敢言后壹奸罪发露伏诛权引咎责躬乃使中书郎袁礼告谢诸大将因问时事所当损益礼还复有诏责数诸葛瑾步骘朱然吕岱等曰袁礼还云与子瑜子山义封定公相见□以时事当有所先后各自以不掌民事不肯便有所陈悉推之伯言承明伯言承明见礼泣涕恳恻辞旨辛苦至乃怀执危怖有不自安之心闻此怅然深自刻怪何者夫惟圣人能无过行明者能自见耳人之举措何能悉中独当己有以伤拒众意忽不自觉故诸君有嫌难耳不尔何缘乃至于此乎自孤兴军五十年所役赋凡百皆出于民天下未定孽类犹存士民勤苦诚所贯知然劳百姓事不得已耳与诸君从事自少至长发有二色以谓表里足以明露公私分计足用相保尽言直谏所望诸君拾遗补阙孤亦望之昔卫武公年过志壮勤求辅□每独叹责且布衣韦带相与交结分成好合尚污垢不异今日诸君与孤从事虽君臣义存犹谓骨肉不复是过荣福喜戚相与共之忠不匿情智无遗计事统是非诸君岂得从容而已哉同船济水将谁与易齐桓诸侯之霸者耳有善管子未尝不叹有过未尝不谏谏而不得终谏不止今孤自省无桓公之德而诸君谏诤未出于口仍执嫌难以此言之孤于齐桓良优未知诸君于管子何如耳久不相见因事当陈共定大业整齐天下当复有谁凡百事要所当损益乐闻异计匡所不逮二年春三月遣使者羊□郑冑将军孙怡之辽东击魏守将张持高虑等掳得男女零陵言甘露降夏五月城沙羡冬十月将军蒋秘南讨夷贼秘所领都督廖式杀临贺太守严纲等自称平南将军与弟潜共攻零陵桂阳及摇动交州苍梧郁林诸郡众数万人遣将军吕岱唐咨讨之岁余皆破三年春正月诏曰盖君非民不立民非谷不生顷者以来民多征役岁又水旱年谷有损而吏不良侵夺民时以致饥困自今以来督军郡守其谨察非法当农桑时以役事扰民者举正以闻夏四月大赦诏诸郡县治城郭起谯楼穿□发渠以备盗贼冬十一月民饥诏开仓廪以赈贫穷四年春正月大雪平地深三尺鸟兽死者大半夏四月遣卫将军全琮略淮南决芍陂烧安城邸阁收其人民威北将军诸葛恪攻六安琮与魏将王凌战于芍陂中郎将秦晃等十余人战死车骑将军朱然围樊大将军诸葛瑾取相中五月太子登卒是月魏太傅司马宣王救樊六月军还闰月大将军瑾卒秋八月陆逊城邾五年春正月立子和为太子大赦改禾兴为嘉兴百官奏立皇后及四王诏曰今天下未定民物劳瘁且有功者或未录饥寒者尚未恤猥割土壤以丰子弟崇爵位以宠妃妾孤甚不取其释此议三月海盐县言黄龙见夏四月禁进献御减太官膳秋七月遣将军聂友校尉陆凯以兵三万讨珠崖儋耳是岁大疫有司又奏立后及诸王八月立子霸为鲁王六年春正月新都言白虎见诸葛恪征六安破魏将谢顺营收其民人冬十一月丞相顾雍卒十二月扶南王范旃遣使献乐人及方物是岁司马宣王率军入舒诸葛恪自皖迁于柴桑七年春正月以上大将军陆逊为丞相秋宛陵言嘉禾生是岁步骘朱然等各上疏云自蜀还者咸言欲背盟与魏交通多作舟船缮治城郭又蒋琬守汉中闻司马懿南向不出兵乘虚以犄角之反委汉中还近成都事已彰灼无所复疑宜为之备权揆其不然曰吾待蜀不薄聘享盟誓无所负之何以致此又司马懿前来入舒旬日便退蜀在万里何知缓急而便出兵乎昔魏欲入汉川此间始严亦未举动会闻魏还而止蜀宁可复以此有疑邪又人家治国舟船城郭何得不获今此间治军宁复欲以御蜀邪人言若不可信朕为诸君破家保之蜀竟自无谋如权所筹八年春二月丞相陆逊卒夏雷霆犯宫门柱又击南津大桥楹茶陵县鸿水溢出流漂居民二百余家秋七月将军马茂等图逆夷三族八月大赦遣校尉陈勋将屯田及作士三万人凿句容中道自卜其至云阳西城通会市作邸阁九年春二月车骑将军朱然征魏柤中斩获千余夏四月武昌言甘露降秋九月以骠骑步骘为丞相车骑朱然为左大司马卫将军全琮为右大司马镇南吕岱为上大将军威北将军诸葛恪为大将军十年春正月右大司马全琮卒二月权适南宫三月改作太初宫诸将及州郡皆义作夏五月丞相步骘卒冬十月赦死罪十一年春正月朱然城江陵二月地仍震三月宫成夏四月雨雹云阳言黄龙见五月鄱阳言白虎仁诏曰古者圣王积行累善修身行道以有天下故符瑞应之所以表德也朕以不明何以臻兹书云虽休勿休公卿百司其勉修所职以匡不逮十二年春三月左大司马朱然卒四月有两乌衔鹊堕东馆丙寅骠骑将军朱据领丞相燎鹊以祭十三年夏五月日至荧惑入南斗秋七月犯魁第二星而东八月丹阳句容及故鄣宁国诸山崩鸿水溢诏原逋责给贷种食废太子和处故鄣鲁王霸赐死冬十月魏将文钦伪叛以诱朱异权遣吕据就异以迎钦异等持重钦不敢进十一月立子亮为太子遣军十万作堂邑涂塘以淹北道十二月魏大将军王昶围南郡荆州刺史王基攻西陵遣将军戴烈陆凯往拒之皆引还是岁神人授书告以改年立后太元元年夏五月立皇后潘氏大赦改年初临海罗阳县有神自称王表周旋民间语言饮食与人无异然不见其形又有一婢名纺绩是月遣中书郎李崇赍辅国将军罗阳王印绶迎表表随崇俱出与崇及所在郡守令长谈论崇等无以易所历山川辄遣婢与其神相闻秋七月崇与表至权于苍龙门外为立第舍数使近臣赍酒食往表说水旱小事往往有验秋八月朔大风江海涌溢平地深八尺吴高陵松柏斯拔郡城南门飞落冬十一月大赦权祭南郊还寝疾十二月驿征大将军恪拜为太子太傅诏省繇役减征赋除民所患苦二年春正月立故太子和为南阳王居长沙子奋为齐王居武昌子休为琅邪王居虎林二月大赦改元为神凤皇后潘氏薨诸将吏数诣王表请福表亡去夏四月权薨时年七十一谥曰大皇帝秋七月葬蒋陵孙亮传亮字子明权少子也权春秋高而亮最少故尤留意姊全公主尝谮太子和子母心自不安因倚权意欲豫自结数称述全尚女劝为亮纳赤乌十三年和废权遂立亮为太子以全氏为妃太元元年夏亮母潘氏立为皇后冬权寝疾征大将军诸葛恪为太子太傅会稽太守滕引为太常并受诏辅太子明年四月权薨太子即尊号大赦改元是岁于魏嘉平四年也闰月以恪为帝太傅引为卫将军领尚书事上大将军吕岱为大司马诸文武在位皆进爵班赏冗官加等冬十月太傅恪率军遏巢湖城东兴使将军全端守西城都尉留略守东城十二月朔丙申大风雷电魏使将军诸葛诞胡遵等步骑七万围东兴将军王昶攻南郡毋丘俭向武昌甲寅恪以大兵赴敌戊午兵及东兴交战大破魏军杀将军韩综桓嘉等是月雷雨天灾武昌端门改作端门又灾内殿二年春正月丙寅立皇后全氏大赦庚午王昶等皆退二月军还自东兴大行封赏三月恪率军伐魏夏四月围新城大疫兵卒死者大半秋八月恪引军还冬十月大飨武卫将军孙峻伏兵杀恪于殿堂大赦以峻为丞相封富春侯十一月有大鸟五见于春申明年改元五凤元年夏大水秋吴侯英谋杀峻觉英自杀冬十一月星茀于斗牛二年春正月魏镇东将军毋丘俭前将军文钦以淮南之众西入战于乐嘉闰月壬辰峻及骠骑将军吕据左将军留赞率兵袭寿春军及东兴闻钦等败壬寅兵进于□皋钦诣峻降淮南余众数万口来奔魏诸葛诞入寿春峻引军还二月及魏将军曹珍遇于高亭交战珍败绩留赞为诞别将蒋班所败于菇陂赞及将军孙楞蒋修等皆遇害三月使镇南将军朱异袭安丰不克秋七月将军孙仪张怡林恂等谋杀峻发觉仪自杀恂等伏辜阳羡离里山大石自立使卫尉冯朝城广陵拜将军吴穰为广陵太守留略为东海太守是岁大旱十二月作太庙以冯朝为监军使者督徐州诸军事民饥军士怨畔太平元年春二月朔建业火峻用征北大将军文钦计将征魏八月先遣钦及骠骑吕据车骑刘纂镇南朱异前将军唐咨军自江都入淮泗九月丁亥峻卒以从弟偏将军綝为侍中武卫将军领中外诸军事召还据等闻綝代峻大怒己丑大司马吕岱卒壬辰太白犯南斗据钦咨等表荐卫将军滕引为丞相綝不听癸卯更以引为大司马代吕岱驻武昌据引兵还欲讨綝綝遣使以诏书告喻钦咨等使取据冬十月丁未遣孙宪及丁奉施宽等以舟兵逆据于江都遣将军刘丞督步骑攻引引兵败夷灭己酉大赦改年辛亥获吕据于新州十一月以綝为大将军假节封永康侯孙宪与将军王惇谋杀綝事觉綝杀惇迫宪令自杀十二月使五官中郎将刁元告乱于蜀二年春二月甲寅大雨震电乙卯雪大寒以长沙东部为湘东郡西部为衡阳郡会稽东部为临海郡豫章东部为临川郡夏四月亮临正殿大赦始亲政事綝所表奏多见难问又科兵子弟年十八已下十五已上得三千余人选大将子弟年少有勇力者为之将帅亮曰吾立此军欲与之俱长日于苑中习焉五月魏征东大将军诸葛诞以淮南之众保寿春城遣将军朱成称臣上疏又遣子靓长史吴纲诸牙门子弟为质六月使文钦唐咨全端等步骑三万救诞朱异自虎林率众袭夏口夏口督孙壹奔魏秋七月綝率众救寿春次于镬里朱异至自夏口綝使异为前部督与丁奉等将介士五万解围八月会稽南部反杀都尉鄱阳新都民为乱廷尉丁密部兵校尉郑曹将军锺离牧率军讨之朱异以军士乏食引还綝大怒九月朔己巳杀异于镬里辛未綝自镬里还建业甲申大赦十一月全绪子袆仪以其母奔魏十二月全端怿等寿春城诣司马文王三年春正月诸葛诞杀文钦三月司马文王克寿春诞及左右战死将吏已下皆降秋七月封故齐王奋为章安侯诏州郡伐官材自八月沈阴不雨四十余日亮以綝专恣与太常全尚将军刘丞谋诛綝九月戊午綝以兵取尚遣弟恩攻杀丞于苍龙门外召大臣会宫门黜亮为会稽王时年十六孙休传休字子烈权第六子年十三从中书郎射慈郎中盛冲受学太元二年正月封琅邪王居虎林四月权薨休弟亮承统诸葛恪秉政不欲诸王在滨江兵马之地徙休于丹阳郡太守李衡数以事侵休休上书乞徙他郡诏徙会稽居数岁梦乘龙上天顾不见尾觉而异之孙亮废己未孙綝使宗正孙楷与中书郎董朝迎休休初闻问意疑楷朝具述綝等所以奉迎本意留一日二夜遂发十月戊寅行至曲阿有老公于休叩头曰事久变生天下喁喁愿陛下速行休善之是日进及布塞亭武卫将军恩行丞相事率百僚以乘舆法驾迎于永昌亭筑宫以武帐为便殿设御座己卯休至望便殿止住使孙楷先见恩楷还休乘辇进群臣再拜称臣休升便殿谦不即御座止东厢户曹尚书前即阶下赞奏丞相奉玺符休三让群臣三请休曰将相诸侯咸推寡人寡人敢不承受玺符群臣以次奉引休就乘舆百官陪位綝以兵千人迎于半野拜于道侧休下车答拜即日御正殿大赦改元是岁于魏甘露三年也永安元年冬十月壬午诏曰夫褒德赏功古今通义其以大将军綝为丞相荆州牧增食五县武卫将军恩为御史大夫卫将军中军督封县侯威远将军授为右将军县侯偏将军干杂号将军亭侯长水校尉张布辅导勤劳以布为辅义将军封永康侯董朝亲迎封为乡侯又诏曰丹阳太守李衡以往事之嫌自拘有司夫射钩斩袪在君为君遣衡还郡勿令自疑己丑封孙□为乌程侯□弟德钱唐侯谦永安侯十一月甲午风四转五复蒙雾连日綝一门五侯皆典禁军权倾人主有所陈述敬而不违于是益恣休恐其变数加赏赐丙申诏曰大将军忠敬内发首建大计以安社稷卿士内外咸赞其议□有勋劳昔霍光定计百僚同心无复是过亟案前日与议定策告庙人名依故事应加爵位者促施行之戊戌诏曰大将军掌中外诸军事事统烦多其加卫将军御史大夫恩侍中与大将军分省诸事壬子诏曰诸吏家有五人三人兼重为役父兄在都子弟给郡县吏既出限米军出又从至于家事无经护者朕甚愍之其有五人三人为役听其父兄所欲留为留一人除其米限军出不从又曰诸将吏奉迎陪位在永昌亭者皆加位一级顷之休闻綝逆谋阴与张布图计十二月戊辰腊百僚朝贺公卿升殿诏武士缚綝即日伏诛己巳诏以左将军张布讨奸臣加布为中军督封布弟惇为都亭侯给兵三百人惇弟恂为校尉诏曰古者建国教学为先所以道世治性为时养器也自建兴以来时事多故吏民颇以目前趋务去本就末不循古道夫所尚不淳则伤化败俗其案古置学官立五经博士核取应选加其宠禄科见吏之中及将吏子弟有志好者各令就业一岁课试差其品第加以位赏使见之者乐其荣闻之者羡其誉以敦王化以隆风俗二年春正月震电三月备九卿官诏曰朕以不德托于王公之上夙夜战战忘寝与食今欲偃武修文以崇大化推此之道当由士民之赡必须农桑管子有言仓廪实知礼节衣食足知荣辱夫一夫不耕有受其饥一妇不织有受其寒饥寒并至而民不为非者未之有也自顷年已来州郡吏民及诸营兵多违此业皆浮船长江贾作上下良田渐废见谷日少欲求大定岂可得哉亦由租入过重农人利薄使之然乎今欲广开田业轻其赋税差科强羸课其田亩务令优均官私得所使家给户赡足相供养则爱身重命不犯科法然后刑罚不用风俗可整以群僚之忠贤若尽心于时虽太古盛化未可卒致汉文升平庶几可及及之则臣主俱荣不及则损削侵辱何可从容俯仰而已诸卿尚书可供咨度务取便佳田桑已至不可后时事定施行称朕意焉三年春三月西陵言赤乌见秋用都尉严密议作浦里塘会稽郡谣言王亮当还为天子而亮宫人告亮使巫祷祠有恶言有司以闻黜为候官侯遣之国道自杀卫送者伏罪以会稽南郡为建安郡分宜都置建平郡四年夏五月大雨水泉涌溢秋八月遣光禄大夫周奕石伟巡行风俗察将吏清浊民所疾苦为黜陟之诏九月布山言白龙见是岁安吴民陈焦死埋之六日更生穿土中出五年春二月白虎门北楼灾秋七月始新言黄龙见八月壬午大雨震电水泉涌溢乙酉立皇后朱氏戊子立子为太子大赦冬十月以卫将军濮阳兴为丞相廷尉丁密光禄勋孟宗为左右御史大夫休以丞相兴及左将军张布有旧恩委之以事布典宫省兴关军国休锐意于典籍欲毕览百家之言尤好射雉春夏之间常晨出夜还唯此时舍书休欲与博士祭酒韦曜博士盛冲讲论道艺曜冲素皆切直布恐入侍发其阴失令己不得专因妄饰说以拒遏之休答曰孤之涉学群书略遍所见不少也其明君暗主奸臣贼子古今贤惠成败之事无不览也今曜等入但欲与论讲书耳不为从蠷等始更受学也纵复如此亦何所损君特当以曜等恐道臣下奸变之事以此不欲令入耳如此之事孤已自备之不须曜等然后乃解也此都无所损君意特有所忌故耳布得诏陈谢重自序述又言惧妨政事休答曰书籍之事患人不好好之无伤也此无所为非而君以为不宜是以孤有所及耳政务学业其流各异不相妨也不图君今日在事更行此于孤也良所不取布拜表叩头休答曰聊相开悟耳何至叩头乎如君之忠诚远近所知往者所以相感今日之巍巍也诗云靡不有初鲜克有终终之实难君其终之初休为王时布为左右将督素见信爱及至践祚厚加宠待专擅国势多行无礼自嫌瑕短惧曜冲言之故尤患忌休虽解此旨心不能悦更恐其疑惧竟如布意废其讲业不复使冲等入是岁使察战到交址调孔爵大猪六年夏四月泉陵言黄龙见五月交址郡吏吕兴等反杀太守孙谞谞先是科郡上手工千余人送建业而察战至恐复见取故兴等因此扇动兵民招诱诸夷也冬十月蜀以魏见伐来告癸未建业石头小城火烧西南百八十丈甲申使大将军丁奉督诸军向魏寿春将军留平别诣施绩于南郡议兵所向将军丁封孙异如沔中皆救蜀蜀主刘禅降魏问至然后罢吕兴既杀孙谞使使如魏请太守及兵丞相兴建取屯田万人以为兵分武陵为天门郡七年春正月大赦二月镇军陆抗抚军步协征西将军留平建平太守盛曼率众围蜀巴东守将罗宪夏四月魏将新附督王稚浮海入句章略长吏赏林及男女二百余口将军孙越侥得一船获三十人秋七月海贼破海盐杀司盐校尉骆秀使中书郎刘川发兵庐陵豫章民张节等为乱众万余人魏使将军胡烈步骑二万侵西陵以救罗宪陆抗等引军退复分交州置广州壬午大赦癸未休薨时年三十谥曰景皇帝孙□传□字元宗权孙和子也一名彭祖字□宗孙休立封□为乌程侯遣就国西湖民景养相□当大贵□阴喜而不敢泄休薨是时蜀初亡而交址携叛国内震惧贪得长君左典军万彧昔为乌程令与□相善称□才识明断是长沙桓王之畴也又加之好学奉遵法度屡言之于丞相濮阳兴左将军张布兴布说休妃太后朱欲以□为嗣朱曰我寡妇人安知社稷之虑苟吴国无陨宗庙有赖可矣于是遂迎立□时年二十三改元大赦是岁于魏咸熙元年也元兴元年八月以上大将军施绩大将军丁奉为左右大司马张布为骠骑将军加侍中诸增位班赏一皆如旧九月贬太后为景皇后追谥父和曰文皇帝尊母何为太后十月封休太子为豫章王次子汝南王次子梁王次子陈王立皇后滕氏□既得志麤暴骄盈多忌讳好酒色大小失望兴布窃悔之或以谮□十一月诛兴布十二月孙休葬定陵封后父滕牧为高密侯舅何洪等三人皆列侯是岁魏置交址太守之郡晋文帝为魏相国遣昔吴寿春城降将徐绍孙彧衔命赍书陈事势利害以申喻□甘露元年三月□遣使随绍彧报书曰知以高世之才处宰辅之任渐导之功勤亦至矣孤以不德阶承统绪思与贤良共济世道而以壅隔未有所缘嘉意允着深用依依今遣光禄大夫纪陟五官中郎将弘璆宣明至怀绍行到濡须召还杀之徙其家属建安始有白绍称美中国者故也夏四月蒋陵言甘露降于是改元大赦秋七月□逼杀景后朱氏亡不在正殿于苑中小屋治丧众知其非疾病莫不痛切又送休四子于吴小城寻复追杀大者二人九月从西陵督步阐表徙都武昌御史大夫丁固右将军诸葛靓镇建业陟璆至洛遇晋文帝崩十一月乃遣还□至武昌又大赦以零陵南部为始安郡桂阳南部为始兴郡十二月晋受禅宝鼎元年正月遣大鸿胪张俨五官中郎将丁忠吊祭晋文帝及还俨道病死忠说□曰北方守战之具不设弋阳可袭而取□访群臣镇西大将军陆凯曰夫兵不得已而用之耳且三国鼎立已来更相侵伐无岁宁居今强敌新并巴蜀有兼土之实而遣使求亲欲息兵役不可谓其求援于我今敌形势方强而欲侥幸求胜未见其利也车骑将军刘纂曰天生五才谁能去兵谲诈相雄有自来矣若其有阙庸可弃乎宜遣间谍以观其势□阴纳纂言且以蜀新平故不行然遂自绝八月所在言得大鼎于是改年大赦以陆凯为左丞相常侍万彧为右丞相冬十月永安山贼施但等聚众数千人劫□庶弟永安侯谦出乌程取孙和陵上鼓吹曲盖比至建业众万余人丁固诸葛靓逆之于牛屯大战但等败走获谦谦自杀分会稽为东阳郡分吴丹阳为吴兴郡以零陵北部为邵陵郡十二月□还都建业卫将军滕牧留镇武昌二年春大赦右丞相万彧上镇巴丘夏六月起显明宫冬十二月□移居之是岁分豫章庐陵长沙为安成郡三年春二月以左右御史大夫丁固孟仁为司徒司空秋九月□出东关丁奉至合肥是岁遣交州刺史刘俊前部督修则等入击交址为晋将毛炅等所破皆死兵散还合浦建衡元年春正月立子瑾为太子及淮阳东平王冬十月改年大赦十一月左丞相陆凯卒遣监军虞汜威南将军薛珝苍梧太守陶璜由荆州监军李勖督军徐存从建安海道皆就合浦击交址二年春万彧还建业李勖以建安道不通利杀导将冯斐引军还三月天火烧万余家死者七百人夏四月左大司马施绩卒殿中列将何定白少府李勖枉杀冯斐擅撤军退还勖及徐存家属皆伏诛秋七月何定将兵五千人上夏口猎都督孙秀奔晋是岁大赦三年春正月晦□举大众出华里□母及妃妾皆行东观令华核等固争乃还是岁汜璜破交址禽杀晋所置守将九真日南皆还属大赦分交址为新昌郡诸将破扶严置武平郡以武昌督范慎为太尉右大司马丁奉司空孟仁卒西苑言凤皇集改明年元凤皇元年秋八月征西陵督步阐阐不应据城降晋遣乐乡都督陆抗围取阐阐众悉降阐及同讨数十人皆夷三族大赦是岁右丞相万彧被谴忧死徙其子弟于庐陵何定奸秽发闻伏诛□以其恶似张布追改定名为布二年春三月以陆抗为大司马司徒丁固卒秋九月改封淮阳为鲁东平为齐又封陈留章陵等九王凡十一王王给三千兵大赦□爱妾或使人至市劫夺百姓财物司市中郎将陈声素□幸臣也恃□宠遇绳之以法妾以愬□□大怒假他事烧锯断声头投其身于四望之外是岁太尉范慎卒三年会稽妖言章安侯奋当为天子临海太守奚熙与会稽太守郭诞书非论国政诞但白熙书不白妖言送付建安作船遣三郡督何植收熙熙发兵自卫断绝海道熙部曲杀熙送首建业夷三族秋七月遣使者二十五人分至州郡科出亡叛大司马陆抗卒自改年及是岁连大疫分□林为桂林郡天册元年吴郡言掘地得银长一尺广三分刻上有年月字于是大赦改年天玺元年吴郡言临平湖自汉末草秽壅塞今更开通长老相传此湖塞天下乱此湖开天下平又于湖边得石函中有小石青白色长四寸广二寸余刻上作皇帝字于是改年大赦会稽太守车浚湘东太守张咏不出筭缗就在所斩之徇首诸郡秋八月京下督孙楷降晋鄱阳言历阳山石文理成字凡二十云楚九州渚吴九州都扬州士作天子四世治太平始又吴兴阳羡山有空石长十余丈名曰石室在所表为大瑞乃遣兼司徒董朝兼太常周处至阳羡县封禅国山明年改元大赦以协石文天纪元年夏夏口督孙慎出江夏汝南烧略居民初驺子张俶多所谮白累迁为司直中郎将封侯甚见宠爱是岁奸情发闻伏诛二年秋七月立成纪宣威等十一王王给三千兵大赦三年夏郭马反马本合浦太守修允部曲督允转桂林太守疾病住广州先遣马将五百兵至郡安抚诸夷允死兵当分给马等累世旧军不乐离别□时又科实广州户口马与部曲将何典王族吴述殷兴等因此恐动兵民合聚人众攻杀广州督虞授马自号都督交广二州诸军事安南将军兴广州刺史述南海太守典攻苍梧族攻始兴八月以军师张悌为丞相牛渚都督何植为司徒执金吾滕循为司空未拜转镇南将军假节领广州牧率万人从东道讨马兴族遇于始兴未得前马杀南海太守刘略逐广州刺史徐旗□又遣徐陵督陶浚将七千人从西道命交州牧陶璜部伍所领及合浦郁林诸郡兵当与东西军共击马有鬼目菜生工人黄家依缘枣树长丈余茎广四寸厚三分又有买菜生工人吴平家高四尺厚三分如枇杷形上广尺八寸下茎广五寸两边生菜绿色东观案图名鬼目作芝草买菜作平虑草遂以为侍芝郎平为平虑郎皆银印青绶冬晋命镇东大将军司马向涂中安东将军王浑扬州刺史周浚向牛渚建威将军王戎向武昌平南将军胡奋向夏口镇南将军杜预向江陵龙骧将军王浚广武将军唐彬浮江东下太尉贾充为大都督量宜处要尽军势之中陶浚至武昌闻北军大出停驻不前初□每宴会群臣无不咸令沈醉置黄门郎十人特不与酒侍立终日为司过之吏宴罢之后各奏其阙失迕视之咎谬言之愆罔有不举大者即加威刑小者辄以为罪后宫数千而采择无已又激水入宫宫人有不合意者辄杀流之或剥人之面或凿人之眼岑□险谀贵幸致位九列好兴功役众所患苦是以上下离心莫为□尽力盖积恶已极不复堪命故也四年春立中山代等十一王大赦浚彬所至则土崩瓦解靡有御者预又斩江陵督伍延浑复斩丞相张悌丹阳太守沈莹等所在战克三月丙寅殿中亲近数百人叩头请□杀岑□□惶愦从之戊辰陶浚从武昌还即引见问水军消息对曰蜀船皆小今得二万兵乘大船战自足击之于是合众授浚节钺明日当发其夜众悉逃走而王浚顺流将至司马王浑皆临近境□用光禄勋薛莹中书令胡冲等计分遣使奉书于浚浑曰昔汉室失统九州分裂先人因时略有江南遂分阻山川与魏乖隔今大晋龙兴德覆四海暗劣偷安未喻天命至于今者猥烦六军衡盖路次远临江渚举国震惶假息漏刻敢缘天朝含弘光大谨遣私署太常张夔等奉所佩印绶委质请命惟垂信纳以济元元壬申王浚最先到于是受□之降解缚焚榇延请相见以□致印绶于己遣使送□□举家西迁以太康元年五月丁亥集于京邑四月甲申诏曰孙□穷迫归降前诏待之以不死今□垂至意犹愍之其赐号为归命侯进给衣服车乘田三十顷岁给谷五千斛钱五十万绢五百匹绵五百斤□太子瑾拜中郎诸子为王者拜郎中五年□死于洛阳　　辽东公
