<!-- { "loadSidebar": true } -->
晋书吕光载记光字世明略阳氐人也其先吕文和汉文帝初自沛避难徙焉世为酋豪父婆楼佐命苻坚官至太尉光生于枋头夜有神光之异故以光为名年十岁与诸童儿游戏邑里为战阵之法俦类咸推为主部分详平群童叹服不乐读书唯好鹰马及长身长八尺四寸目重瞳子左肘有肉印沉毅凝重宽简有大量喜怒不形于色时人莫之识也唯王猛异之曰此非常人言之苻坚举贤良除美阳令夷夏爱服迁鹰扬将军从坚征张平战于铜壁刺平养子蚝中之自是威名大着苻双反于秦州坚将杨成世为双将苟兴所败光与王鉴讨之鉴欲速战光曰兴初破成世奸气渐张宜持重以待其弊兴乘胜轻来粮竭必退退而击之可以破也二旬而兴退诸将不知所为光曰揆其奸计必攻榆眉若得榆眉据城断路资储复赡非国之利也宜速进师若兴攻城尢须赴救如其奔也彼粮既尽可以灭之鉴从焉果败兴军从王猛灭慕容暐封都亭侯苻重之镇洛阳以光为长史及重谋反苻坚闻之曰吕光忠孝方正必不同也驰使命光槛重送之寻入为太子右率甚见敬重蜀人李焉聚众二万攻逼益州坚以光为破卤将军率兵讨灭之迁步兵校尉苻洛反光又击平之拜骠骑将军坚既平山东士马强盛遂有图西域之志乃授光使持节都督西讨诸军事率将军姜飞彭晃杜进康盛等总兵七万铁骑五千以讨西域以陇西董方冯翊郭抱武威贾虔弘农杨颍为四府佐将坚太子宏执光手曰君器相非常必有大福宜深保爱行至高昌闻坚寇晋光欲更须后命部将杜进曰节下受任金方赴机宜速有何不了而更留乎光乃进及流沙三百余里无水将士失色光曰吾闻李广利精诚元感飞泉涌出吾等岂独无感致乎皇天必将有济诸君不足忧也俄而大雨平地三尺进兵至焉耆其王泥流率其旁国请降龟兹王帛纯距光光军其城南五里为一营深沟高垒广设疑兵以木为人被之以甲罗之垒上帛纯驱徙城外人入于城中附庸侯王各婴城自守至是光左臂肉脉起成字文曰巨霸营外夜有一黑物大如断堤摇动有头角目光若电及明而云雾四周遂不复见旦视其处南北五里东西三十余步鳞甲隐地之所昭然犹在光笑曰黑龙也俄而云起西北暴雨灭其迹杜进言于光曰龙者神兽人君利见之象易曰见龙在田德施普也斯诚明将军道合灵和德符幽显愿将军勉之以成大庆光有喜色又进攻龟兹城夜梦金象飞越城外光曰此谓佛神去之敌必亡矣光攻城既急帛纯乃倾国财宝请救狯胡狯胡弟吶龙侯将馗率骑二十余万并引温宿尉须等国王合七十余万以救之胡便弓马善矛□铠如连□射不可入以革索为策马掷人多有中者众甚惮之诸将咸欲每营结阵案兵以距之光曰彼众我寡营又相远势分力散非良策也于是迁营相接阵为勾□之法精骑为游军弥缝其阙战于城西大败之斩万余级帛纯收其珍宝而走王侯降者三十余国光入其城大飨将士赋诗言志见其宫室壮丽命参军京兆段业着龟兹宫赋以讥之龟兹奢侈厚于养生家有蒲桃酒或至千斛经十年不败士卒沦没酒臧者相继矣诸国惮光威名贡款属路乃立帛纯弟震为王以安之光抚宁西域威恩甚着桀黠胡王昔所未宾者不远万里皆来归附上汉所赐节传光皆表而易之坚闻光平西域以为使持节散骑常侍都督玉门已西诸军事安西将军西域校尉道绝不通光既平龟兹有留焉之志时始获鸠摩罗什罗什劝之东还光于是大飨文武博议进止众咸请还光从之以□二万余头致外国珍宝及奇伎异戏殊禽怪兽千有余品骏马万余匹而苻坚高昌太守杨翰说其凉州刺史梁熙距守高桐伊吾二关熙不从光至高昌翰以郡迎降初光闻翰之说恶之又闻苻坚丧败长安危逼谋欲停师杜进谏曰梁熙文雅有余机鉴不足终不能纳善从说也愿不足忧之闻其上下未同宜在速进进而不捷请受过言之诛光从之及至玉门梁熙传檄责光擅命还师遣子引与振威姚皓别驾卫翰率众五万距光于酒泉光报檄凉州责熙无赴难之诚数其遏归师之罪遣彭晃杜进姜飞等为前锋击引大败之引轻将麾下数百骑东奔杜进追擒之于是西山诸裔皆来款附武威太守彭济执熙请降光入姑臧自领凉州刺史护羌校尉表杜进为辅国将军武威太守封武始侯自余封拜各有差光主簿尉佑奸佞倾薄人也见弃前朝与彭济同谋执梁熙光深见宠任乃谮诛南安姚皓天水尹景等名士十余人远近颇以此离贰光寻擢佑为宁远将军金城太守佑次允吾袭据外城以叛佑从弟随据鹯阴以应之光遣其将魏真讨随随败奔佑光将姜飞又击败佑众佑奔据兴城扇动百姓裔夏多从之飞司马张象参军郭雅谋杀飞应佑发觉逃奔初苻坚之败张天锡南奔其世子大豫为长水校尉王穆所匿及坚还长安穆将大豫奔秃发思复鞬思复鞬送之魏安是月魏安人焦松齐肃张济等起兵数千迎大豫于揖攻陷昌松郡光遣其将杜进讨之为大豫所败大豫遂进逼姑臧求决胜负王穆谏曰吕光粮丰城固甲兵精锐逼之非利不如席卷岭西厉兵积粟东向而争不及期年可以平也大豫不从乃遣穆求救于岭西诸郡建康太守李隰祈连都尉严纯及阎袭起兵应之大豫进屯城西王穆率众三万及思复鞬子奚于等阵于城南光出击破之斩奚于等二万余级光谓诸将曰大豫若用王穆之言恐未可平也诸将曰大豫岂不及此邪皇天欲赞成明公八百之业故令大豫迷于良算耳光大悦赐金帛有差大豫自西郡诣临洮驱略百姓五千余户保据俱城光时彭晃徐炅攻破之大豫奔广武穆奔建康广武人执大豫送之斩于姑臧市光至是始闻苻坚为姚苌所害奋怒哀号三军缟素大临于城南伪谥坚曰文昭皇帝长吏百石已上服斩缞三月庶人哭泣三日光于是大赦境内建元曰太安自称使持节侍中中外大都督督陇右河西诸军事大将军领护匈奴中郎将凉州牧酒泉公王穆袭据酒泉自称大将军凉州牧时谷价踊贵斗直五百人相食死者大半光西平太守康宁自称匈奴王阻兵以叛光屡遣讨之不捷初光之定河西也杜进有力焉以为辅国将军武威太守既居都尹权高一时出入羽仪与光相亚光甥石聪至自关中光曰中州人言吾政化何如聪曰止知有杜进耳实不闻有舅光默然因此诛进光后燕群寮酒酣语及政事时刑法峻重参军段业进曰严刑重宪非明王之义也光曰商鞅之法至峻而兼诸侯吴起之术无亲而荆蛮以霸何也业曰明公受天眷命方君临四海景行尧舜犹惧有弊奈何欲以商申之末法临道义之神州岂此州士女所望于明公哉光改容谢之于是下令责躬乃崇宽简之政其将徐炅与张掖太守彭晃谋叛光遣师讨炅炅奔晃晃东结康宁西通王穆光议将讨之诸将咸曰今康宁在南阻兵伺隙若大驾西行宁必乘虚出于岭左晃穆未平康宁复至进退狼狈势必大危光曰事势实如卿言今而不往当坐待其来晃穆共相唇齿宁又同恶相救东西交至城外非吾之有若是大事去矣今晃叛逆始尔宁穆与之情契未密及其仓卒取之为易且隆替命也卿勿复言光于是自率步骑三万倍道兼行既至攻之二旬晃将寇顗斩关纳光于是诛彭晃王穆以其党索嘏为敦煌太守既而忌其威名率众攻嘏光闻之谓诸将曰二寇相攻此成擒也光将攻之众咸以为不可光曰取乱侮□武之善经不可以累征之劳而失永逸之举率步骑二万攻酒泉□之进次凉兴穆引师东还路中众散穆单骑奔骍马骍马令郭文斩首送之是时麟见金泽县百兽从之光以为己瑞以孝武太元十四年僭即三河王位置百官自丞郎已下赦其境内年号麟嘉光妻石氏子绍弟德世至自仇池光迎于城东大飨群臣遣其子左将军他武贲中郎将纂讨北寇匹勒于三岩山大破之立妻石氏为王妃子绍为世子燕其群臣于内苑新堂太庙新成追尊其高祖为敬公曾祖为恭公祖为宣公父为景昭王母曰昭烈妃其中书侍郎杨颖上疏请依三代故事追尊吕望为始祖永为不迁之庙光从之是岁张掖督邮傅曜考核属县而丘池令尹兴杀之投诸空井曜见梦于光曰臣张掖郡小吏案校诸县而丘池令尹兴赃状狼藉惧臣言之杀臣投于南亭空井中臣衣服形状如是光寤而犹见久之乃灭遣使覆之如梦光怒杀兴著作郎段业以光未能扬清激浊使贤愚殊贯因疗疾于天梯山作表志诗九叹七讽十六篇以讽焉光览而悦之南羌彭奚念入攻白土都尉孙峙退奔兴城光遣其南中郎将吕方及其弟右将军吕宝振威杨范强弩窦苟讨乞伏干归于金城方屯河北宝进师济河为干归所败宝死之武贲吕纂强弩窦苟率步骑五千南讨彭奚念战于盘夷大败而归光亲讨干归奚念遣纂及杨武杨轨建忠沮渠罗仇建武梁恭军于左南奚念大惧于白土津累石为堤以水自固遣精兵一万距守河津光遣将军王宝潜趣上津夜度湟河光济自石堤攻□枹罕奚念单骑奔甘松光振旅而旋初光徙西海郡人于诸郡至是谣曰朔马心何悲念旧中心劳燕雀何徘徊意欲还故巢顷之遂相扇动复徙于之西河乐部群议以高昌虽在西垂地居形胜外接边境易生翻覆宜遣子弟镇之光以子覆为使持节镇西将军都督玉门已西诸军事西域大都护镇高昌命大臣子弟随之光于是以太元二十一年僭即天王位大赦境内改年龙飞立世子绍为太子诸子弟为公侯者二十人中书令王详为尚书左仆射段业等五人为尚书干归从弟轲弹来奔光下书曰干归狼子野心前后反复朕方东清秦赵勒铭会稽岂令竖子鸱峙洮南且其兄弟内相离间可乘之机勿过今也其□中外戒严朕当亲讨光于是次于长最使吕纂率杨轨窦苟等步骑三万攻金城干归率众二万救之光遣其将王宝徐炅率骑五千邀之干归惧而不进光又遣其将梁恭金石生以甲卒万余出阳武下峡与秦州刺史没弈于攻其东光弟天水公延以枹罕之众攻临洮武始河关皆□之吕纂□金城擒干归金城太守卫鞬鞬瞋目谓光曰我宁守节断头不为降虏也光义而免之干归因大震泣叹曰死中求生正在今日也乃纵反间称干归众溃东奔成纪吕延信之引师轻进延司马耿稚谏曰干归雄勇过人权略难测破王广□杨定皆羸师以诱之虽蕞尔小国亦不可轻也困兽犹斗况干归而可望风自散乎且告者视高而色动必为奸计而今宜部阵而前步骑相接徐待诸军大集可一举灭之延不从与干归相遇战败死之耿稚及将军姜显收集散卒屯于枹罕光还于姑臧光荒耄信谗杀尚书沮渠罗仇三河太守沮渠曲粥罗仇弟子蒙逊叛光杀中田护军马邃攻陷临松郡屯兵金山大为百姓之患蒙逊从兄男成先为将军守晋昌闻蒙逊起兵逃奔赀虏扇动诸夷众至数千进攻福禄建安宁戎护军赵策击败之男成退屯乐涫吕纂败蒙逊于忽谷酒泉太守垒澄率将军赵策赵陵步骑万余讨男成于乐涫战败澄策死之男成进攻建康说太守段业曰吕氏政衰权臣擅命刑罚失中人不堪役一州之地叛者连城瓦解之势昭然在目百姓嗷然无所宗附府君岂可以盖世之才而立忠于垂亡之世男成等既倡大义欲屈府君抚临鄙州使涂炭之余蒙来苏之惠业不从相持二旬而外救不至郡人高逵史惠等言于业曰今孤城独立台无救援府君虽心过田单而地非即墨宜思高算转祸为福业先与光侍中房晷仆射王详不平虑不自容乃许之男成等推业为大都督龙骧大将军凉州牧建康公光命吕纂讨业沮渠蒙逊进屯临洮为业声势战于合离纂师大败光散骑常侍太常郭明天文善占候谓王详曰于天文凉之分野将有大兵主上老病太子冲暗纂等凶武一旦不讳必有难作以吾二人久居内要常有不善之言恐祸及人深宜虑之田胡王气乞机部众最强二苑之人多其故众吾今与公唱义推机为主则二苑之众尽我有也□城之后徐更图之详以为然夜烧光洪范门二苑之众皆附之详为内应事发光诛之遂据东苑以叛光驰使召纂诸将劝纂曰业闻师回必蹑军后若潜师夜还庶无后患矣纂曰业虽凭城阻众无雄略之才若夜潜还张其奸志乃遣使告业曰郭作乱吾今还都卿能决者可出战于是引还业不敢出纂司马杨统谓其从兄桓曰郭明善天文起兵其当有以京城之外非复朝廷之有纂今还都复何所补统请除纂勒兵推兄为盟主西袭吕弘据张掖以号令诸郡亦千载一时也桓怒曰吾闻臣子之事君亲有陨无二吾未有包胥存救之效岂可安荣其禄乱增其难乎吕宗若败吾为弘演矣统惧至番禾遂奔郭遣军邀纂于白石纂大败光西安太守石元良率步骑五千赴难与纂共击军破之遂入于姑臧之叛也得光孙八人于东苑及军败恚甚悉投之于锋刃之上枝分节解饮血盟众众皆掩目不忍视之悠然自若推后将军杨轨为盟主轨自称大将军凉州牧西平公吕纂击将王斐于城西大破之自是势渐衰光遗杨轨书曰自羌胡不靖郭叛逆南藩安否音问两绝行人风传云卿拥逼百姓为唇齿卿雅志忠贞有史鱼之操鉴察成败远侔古人岂宜听纳奸邪以亏大美陵霜不雕者松柏也临难不移者君子也何图松柏雕于微霜而鸡鸣已于风雨郭巫卜小数时或误中考之大理率多虚谬朕宰化寡方泽不逮远致世事纷纭百城离叛□力一心同济巨海者望之于卿也今中仓积粟数百千万东人战士一当百余入则言笑晏晏出则武步凉州吞咀业绰有余暇但与卿形虽君臣心过父子欲全卿名节不使贻笑将来轨不答率步骑二万北赴郭至姑臧垒于城北轨以士马之盛议欲大决成败每以天文裁之吕弘为段业所逼光遣吕纂迎之轨谋于众曰吕弘精兵一万若与光合则敌强我弱养兽不讨将为后患遂率兵邀纂纂击败之郭闻轨败东走魏安遂奔于乞伏干归杨轨闻走南奔廉川光疾甚立其太子绍为天王自号太上皇帝以吕纂为太尉吕弘为司徒谓绍曰吾疾病唯增恐将不济三寇窥迭伺国隙吾终之后使纂统六军弘管朝政汝恭己无为委重二兄庶可以济若内相猜贰衅起萧墙则晋赵之变旦夕至矣又谓纂弘曰永业才非拨乱直以正嫡有常猥居元首今外有强寇人心未宁汝兄弟辑穆则贻厥万世若内自相图则祸不旋踵纂弘泣曰不敢有二心光以安帝隆安三年死时年六十三在位十年伪谥懿武皇帝庙号太祖墓号高陵吕纂载记纂字永绪光之庶长子也少便弓马好鹰犬苻坚时入太学不好读书唯以交结公侯声乐为务及坚乱西奔上邽转至姑臧拜武贲中郎将封太原公光死吕绍秘不发丧纂排阁入哭尽哀而出绍惧为纂所害以位让之曰兄功高年长宜承大统愿兄勿疑纂曰臣虽年长陛下国家之冢嫡不可以私爱而乱大伦绍固以让纂纂不许之及绍嗣伪位吕超言于绍曰纂统戎积年威震内外临丧不哀步高视远观其举止乱常恐成大变宜早除之以安社稷绍曰先帝顾命音犹在耳兄弟至亲岂有此乎吾弱年而荷大任方赖二兄以宁家国纵其图我我视死如归终不忍有此意也卿慎勿过言超曰纂威名素盛安忍无亲今不图之后必噬脐矣绍曰吾每念袁尚兄弟未曾不痛心忘寝食宁坐而死岂忍行之超曰圣人称知几其神陛下临几不断臣见大事去矣既而纂见绍于湛露堂超执刀侍绍目纂请收之绍弗许初光欲立弘为世子会闻绍在仇池乃止弘由是有憾于绍遣尚书姜纪密告纂曰先帝登遐主上暗弱兄总摄内外恩威被于遐迩辄欲远追废昌邑之义以兄为中宗何如纂于是夜率壮士数百逾北城攻广夏门弘率东苑之众斫洪范门左卫齐从守融明观逆问之曰谁也众曰太原公从曰国有大故主上新立太原公行不由道夜入禁城将为乱邪因抽剑直前斫纂中额纂左右擒之纂曰义士也勿杀绍遣武贲中郎将吕开率其禁兵距战于端门骁骑吕超率卒二千赴之众素惮纂悉皆溃散纂入自青角门升于谦光殿绍登紫阁自杀吕超出奔广武纂惮弘兵强劝弘即位弘曰自以绍弟也而承大统众心不顺是以违先帝遗□惭负黄泉今复越兄而立何面目以视息世间大兄长且贤威名震于二贼宜速即大位以安国家纂以隆安四年遂僭即天王位大赦境内改元为咸宁谥绍为隐王以弘为使持节侍中大都督都督中外诸军事大司马车骑大将军司隶校尉录尚书事改封番禾郡公其余封拜各有差纂谓齐从曰卿前斫我一何甚也从泣曰隐王先帝所立陛下虽应天顺时而微心未达唯恐陛下不死何谓甚也纂嘉其忠善遇之纂遣使谓征东吕方曰超实忠臣义勇可嘉但不识经国大体权变之宜方赖其忠节诞济世难可以此意谕之超上疏陈谢纂复其爵位吕弘自以功名崇重恐不为纂所容纂亦深忌之弘遂起兵东苑劫尹文杨桓以为谋主请宗俱行燮曰老臣受先帝大恩位为列棘不能殒身授命死有余罪而复从殿下亲为戎首者岂天地所容乎且智不能谋众不足恃将焉用之弘曰君为义士我为乱臣乃率兵攻纂纂遣其将焦辨击弘弘众溃出奔广武纂纵兵大掠以东苑妇女赏军弘之妻子亦为士卒所辱纂笑谓群臣曰今日之战何如其侍中房晷对曰天祸凉室衅起戚藩先帝始崩隐王幽逼山陵甫讫大司马惊疑肆逆京邑交兵友于接刃虽弘自取夷灭亦由陛下无棠棣之义宜考己责躬以谢百姓而反纵兵大掠幽辱士女衅自由弘百姓何罪且弘妻陛下之弟妇也弘女陛下之侄女也奈何使无赖小人辱为婢妾天地神明岂忍见此遂歔欷悲泣纂改容谢之召弘妻及男女于东宫厚抚之吕方执弘系狱驰使告纂纂遣力士康龙拉杀之是月立其妻杨氏为皇后以杨氏父桓为散骑常侍尚书左仆射凉都尹封金城侯纂将伐秃发利鹿孤中书令杨颖谏曰夫起师动众必参之天人苟非其时圣贤所不为秃发利鹿孤上下用命国未有衅不可以伐宜缮甲养锐劝课农殖待可乘之机然后一举荡灭比年多事公私罄竭不深根固本恐为患将来愿抑赫斯之怒思万全之算纂不从度浩舋河为鹿孤弟褥檀所败遂西袭张掖姜纪谏曰方今盛夏百姓废农所利既少所丧者多若师至岭西虏必乘虚寇掠都下宜且回师以为后图纂曰虏无大志闻朕西征正可自固耳今速袭之可以得志遂围张掖略地建康闻□檀寇姑臧乃还即序胡安据盗发张骏墓见骏貌如生得真珠簏琉璃榼白玉樽赤玉箫紫玉笛珊瑚鞭玛瑙锺水陆奇珍不可胜纪纂诛安据党五十余家遣使吊祭骏并缮修其墓道士句摩罗耆婆言于纂曰潜龙屡出豕犬见妖将有下人谋上之祸宜增修德政以答天戒纂纳之耆婆即罗什之别名也纂游田无度荒耽酒色其太常杨颖谏曰臣闻皇天降鉴惟德是与德由人弘天应以福故勃焉之美奄在圣躬大业已尔宜以道守之廓灵基于日新邀洪福于万祀自升下龙飞疆宇未辟崎岖二岭之内纲维未振于九州当兢兢夕惕经略四方成先帝之遗志拯苍生于荼蓼而更饮酒过度出入无恒宴安游盘之乐沈湎樽酒之间不以寇雠为虑窃为陛下危之糟丘酒池洛汭不返皆陛下之殷鉴臣蒙先帝夷险之恩故不敢避干将之戮纂曰朕之罪也不有贞亮之士谁匡邪僻之君然昏虐自任终不能改常与左右因醉驰猎于坑涧之间殿中侍御史王回中书侍郎王儒扣马谏曰千金之子坐不垂堂万乘之主清道而行奈何去舆辇之安冒奔骑之危衔橛之变动有不测之祸愚臣窃所不安敢以死争愿陛下远思袁盎揽辔之言不令臣等受讥千载纂不纳纂番禾太守吕超擅伐鲜卑思盘思盘遣弟乞珍诉超于纂纂召超将盘入朝超至姑臧大惧自结于殿中监杜尚纂见超怒曰卿恃兄弟桓桓欲欺吾也要当斩卿然后天下可定超顿首不敢纂因引超及其诸臣燕于内殿吕隆屡劝纂酒已至昏醉乘挽车将超等游于内至琨华堂东合车不得过纂亲将窦川骆腾倚剑于壁推车过合超取剑击纂纂下车擒超超刺纂洞胸奔于宣德堂川腾与超格战超杀之纂妻杨氏命禁兵讨超杜尚约兵舍杖将军魏益多入斩纂首以徇曰纂违先帝之命杀害太子荒耽酒猎昵近小人轻害忠良以百姓为草芥番禾太守超以骨肉之亲惧社稷颠覆已除之矣上以安宗庙下为天子报仇凡我士庶同兹休庆伪巴西公吕他陇西公吕纬时在北城或说纬曰超陵天逆上士众不附明公以懿弟之亲投戈而起姜纪焦辩在南城杨桓田诚在东苑皆我之党也何虑不济纬乃严兵谓他曰隆超弒逆所宜击之昔田恒之乱孔子邻国之臣犹抗言于哀公况今萧墙有难而可坐观乎他将从之他妻梁氏止之曰纬超俱兄弟之子何为舍超助纬而为祸首乎他谓纬曰超事已立据武库拥精兵图之为难且吾老矣无能为也超闻登城告他曰纂信谗言将灭超兄弟超以身命之切且惧社稷覆亡故出万死之计为国家唱义叔父当有以亮之超弟邈有宠于纬说纬曰纂残国破家诛戮兄弟隆超此举应天人之心正欲尊立明公耳先帝之子明公为长四海颙颙人无异议隆超虽不达臧否终不以孽代宗更图异望也愿公勿疑纬信之与隆超结盟单马入城超执而杀之初纂尝与鸠摩罗什□杀罗什子曰斫胡奴头罗什曰不斫胡奴头胡奴斫人头超小字胡奴竟以杀纂纂在位三年以元兴元年死隆既篡位伪谥纂灵皇帝墓号白石陵吕隆载记隆字永基光弟宝之子也美姿貌善骑射光末拜北部护军稍历显位有声称超既杀纂让位于隆隆有难色超曰今犹乘龙上天岂可中下隆以安帝元兴元年遂僭即天王位超先以番禾得小鼎以为神瑞大赦改元为神鼎追尊父宝为文皇帝母卫氏为皇太后妻杨氏为皇后以弟超有佐命之勋拜使持节侍中都督中外诸军事辅国大将军司隶校尉录尚书事封安定公隆多杀豪望以立威名内外嚣然人不自固魏安人焦朗遣使说姚兴将姚硕德曰吕氏因秦之乱制命此州自武皇弃世诸子竞寻干戈德刑不恤残暴是先饥馑流亡死者大半唯泣诉昊天而精诚无感伏唯明公道迈前贤任尊分陕宜兼弱攻昧经略此方救生灵之沈溺布徽政于玉门篡夺之际为功不难遣妻子为质硕德遂率众至姑臧其部将姚国方言于硕德曰今悬师三千后无继援师之难也宜曜劲锋示其威武彼以我远来必决死距战可一举而平硕德从之吕超出战大败遁还隆收集离散婴城固守时荧惑犯帝坐有群雀斗于太庙死者数万东人多谋外叛将军魏益多又唱动群心乃谋杀隆超事发诛之死者三百余家于是群臣表求与姚兴通好隆弗许吕超谏曰通塞有时艰泰相袭孙权屈身于魏谯周劝主迎降岂非大丈夫哉势屈故也天锡承七世之资树恩百载武旅十万盈朝秦师临境识者导以见机而愎谏自专社稷为墟前鉴不远我之元龟也何惜尺书单使不以危易安且令卑辞以退敌然后内修德政废兴由人未损大略隆曰吾虽常人属当家国之重不能嗣守成基保安社稷以太祖之业委之于人何面目见先帝于地下超曰应龙以屈伸为灵大人以知几为美今连兵积岁资储内尽强寇外逼百姓嗷然无糊口之寄假使张陈韩白亦无如之何陛下宜思权变大纲割区区常虑苟卜世有期不在和好若天命去矣宗族可全隆从之乃请降硕德表隆为使持节镇西大将军凉州刺史建康公于是遣母弟爱子文武旧臣慕容筑杨颖史难阎松等五十余家质于长安硕德乃还姚兴谋臣皆曰隆藉伯父余资制命河外今虽饥窘尚能自支若将来丰赡终非国有凉州险绝世难先违道清后顺不如因其饥敝而取之兴乃遣使来观虚实沮渠蒙逊又伐隆隆击败之蒙逊请和结盟留谷万余斛以振饥人姑臧谷价踊贵斗值钱五千文人相食饿死者十余万口城门昼闭樵采路绝百姓请出城乞为夷虏奴婢者日有数百隆惧沮动人情尽坑之于是积尸盈于衢路秃发□檀及蒙逊频来伐之隆以二寇之逼也遣超率骑二百多赍珍宝请迎于姚兴兴乃遣其将齐难等步骑四万迎之难至姑臧隆素车白马迎于道旁使吕引告光庙曰陛下往运神略开建西夏德被苍生威振遐裔枝嗣不臧迭相篡弒二寇交逼将归东京谨与陛下奉诀于此歔欷恸泣酸感兴军隆率户一万随难东迁至长安兴以隆为散骑常侍公如故超为安定太守文武三十余人皆擢叙之其后隆坐与子弼谋反为兴所诛吕光以孝武太元十二年定凉州十五年僭立至隆凡十有三载以安帝元兴三年灭
