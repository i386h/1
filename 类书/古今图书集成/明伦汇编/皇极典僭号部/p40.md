<!-- { "loadSidebar": true } -->
晋书苻坚载记太元四年晋兖州刺史谢元率众数万次于泗汭将救彭城苻丕陷襄阳执南中郎将朱序送于长安坚署为度支尚书以其中垒梁成为南中郎将都督荆扬州诸军事荆州刺史领护南蛮校尉配兵一万镇襄阳以征南府器杖给之彭超围彭城也置辎重于留城至是晋将谢元遣将军何谦之高衡率众万余声趣留城超引军赴之戴逯率彭城之众奔于谢元超留其治中徐褒守彭城而复寇盱眙俱难既陷淮阴留邵保戍之与超会师而南晋将毛武生救魏兴遣前锋督护赵福将军袁虞等将水军一万□江而上坚南巴校尉姜宇遣将张绍仇生等水陆五千距之战于南县王师败绩寻而韦锺攻陷魏兴执太守吉挹毛当与王显自襄阳而东会攻淮南彭超陷盱眙获晋建威将军高密内史毛璪之遂攻晋幽州刺史田洛于三阿去广陵百里京都大震临江列戍孝武帝遣征卤将军谢石率水军次于涂中右卫将军毛安之游击将军河间王昙之次于堂邑谢元自广陵救三阿毛当毛盛驰袭安之王师败绩元率众三万次于白马塘俱难遣其将都颜率骑逆元战于塘西元大败之斩颜元进兵至三阿与难超战超等又败退保盱眙元进次石梁与田洛攻盱眙难超出战复败退屯淮阴元遣将军何谦之督护诸葛侃率舟师乘潮而上焚淮桥又与难等合战谦之斩其将邵保难超退师淮北难归罪彭超斩其司马柳浑坚闻之大怒槛车征超下狱超自杀难免为庶人坚以毛当为平南将军徐州刺史镇彭城毛盛为平东将军兖州刺史镇胡陆王显为平吴校尉扬州刺史戍下邳赏堂邑之功也又以苻洛为散骑常侍持节都督益宁西南夷诸军事征南大将军益州牧领护西夷校尉镇成都命从伊阙自襄阳溯汉而上洛健之兄子也雄勇多力而猛气绝人坚深忌之故常为边牧洛有征伐之功而未赏及是迁也恚怒谋于众曰孤与帝室至亲也主上不能以将相任孤常摈孤于外既投之西裔复不听过京师此必有伏计令梁成沉孤于汉水矣为宜束手就命为追晋阳之事以匡社稷邪诸君意如何其治中平颜妄陈祥瑞劝洛举兵洛因攘袂大言曰孤计决矣沮谋者斩于是自称大将军大都督秦王署置官司以平颜为辅国将军幽州刺史为其谋主分遣使者征兵于鲜卑乌丸高句丽百济及薛罗休忍等诸国并不从洛□而欲止平颜曰且宜声言受诏尽幽并之兵出自中山常山阳平公必郊迎于路因而执之进据冀州总关东之众以图秦雍可使百姓不觉易主而大业定矣洛从之乃率众七万发和龙将图长安于是关中骚动盗贼并起坚遣使数之曰天下未一家兄弟匪他何为而反可还和龙当以幽州永为世封洛谓使者曰汝还白东海王幽州褊厄不足容万乘须还王咸阳以承高祖之业若能候驾潼关者位为上公爵归本国坚大怒遣其左将军窦冲及吕光率步骑四万讨之右将军都贵驰传诣邺率冀州兵三万为前锋以苻融为大都督授之节度使石越率骑一万自东莱出石径袭和龙海行四百余里苻重亦尽蓟城之众会洛兵于中山有众十万冲等与洛战于中山大败之执洛及其将兰殊送于长安吕光追斩苻重于幽州石越克和龙斩颜平及其党与百余人坚赦兰殊署为将军徙洛于凉州征苻融为车骑大将军领宗正录尚书事洛既平坚以关东地广人殷思所以镇静之引其群臣于东堂议曰凡我族类支裔弥繁今欲分三原九嵕武都汧雍十五万户于诸方要镇不忘旧德为盘石之宗于诸君之意如何皆曰此有周所以祚隆八百社稷之利也于是分四帅子弟三千户以配苻丕镇邺如世封诸侯为新券主坚送丕于灞上流涕而别诸戎子弟离其父兄者皆悲号哀恸酸感行人识者以为丧乱流离之象于是分幽州置平州以石越为平州刺史领护鲜卑中郎将镇龙城大鸿胪韩引领护赤沙中郎将移乌丸府于代郡之平城中书梁谠为安远将军幽州刺史镇蓟城毛兴为镇西将军河州刺史镇枹罕王腾为鹰扬将军并州刺史领护匈奴中郎将镇晋阳二州各配支户三千苻晖为镇东大将军豫州牧镇洛阳苻睿为安东将军雍州刺史镇蒲□先是高陆人穿井得龟大三尺背有八卦文坚命大卜池养之食以粟及此而死藏其骨于太庙其夜庙丞高虏梦龟谓之曰我本出将归江南遭时不遇陨命秦庭又有人梦中谓虏曰龟三千六百岁而终终必妖兴亡国之征也坚自平诸国之后国内殷实遂示人以侈悬珠帘于正殿以朝群臣宫宇车乘器物服御悉以珠玑琅玕奇宝珍怪饰之尚书郎裴元略谏曰臣闻尧舜茅茨周卑宫室故致和平庆隆八百始皇穷极奢丽嗣不及孙愿陛下则采椽之不琢鄙琼室而不居敷纯风于天下流休范于无穷贱金玉珍□帛勤恤人隐劝课农桑捐无用之器弃难得之货敦至道以厉薄俗修文德以怀远人然后一轨九州同风天下刑措既登告成东岳踪轩皇以齐美哂二汉之徙封臣之愿也坚大悦命去珠帘以元略为谏议大夫鄯善王车师前部王来朝大宛献汗血马肃慎贡楛矢天竺献火浣布康居于置及海东诸国凡六十有二王皆遣使贡其方物初坚母少寡将军李威有辟阳之宠史官载之至是坚收起居注及著作所录而观之见其事惭怒及焚其书而大检史官将加其罪著作郎赵泉车敬等已死乃止荆州刺史都贵遣其司马阎振中兵参军吴仲等率众二万寇竟陵留辎重于管城水陆轻进桓冲遣南平太守桓石虔竟陵太守郭铨等水陆二万距之相持月余战于滶水振等大败退保管城石虔乘胜攻破之斩振及仲俘斩万七千太元七年坚飨群臣于前殿乐奏赋诗秦州别驾天水姜平子诗有丁字直而不曲坚问其故平子曰臣丁至刚不可以屈且曲下者不正之物未足献也坚笑曰名不虚行因擢为上第坚兄法子东海公阳与王猛子散骑侍郎皮谋反事泄坚问反状阳曰礼云父母之仇不同天地臣父哀公死不以罪齐襄复九世之雠而况臣乎皮曰臣父丞相有佐命之勋而臣不免贫馁所以图富也坚流涕谓阳曰哀公之薨事不在朕宁卿不知之让皮曰丞相临终托卿以十具牛为田不闻为卿求位知子莫若父何斯言之征也皆赦不诛徙阳于高昌皮于朔方之北苻融以位宗正不能肃遏奸萌上疏请待罪私藩坚不许将以融为司徒融固辞坚锐意荆扬将谋入寇乃改授融征南大将军开府仪同三司新平郡献玉器初坚即伪位新平王雕陈说图谶坚大悦以雕为太史令尝言于坚曰谨按谶云古月之永乱中州洪水大起健西流惟有雄子定八州此即三祖陛下之圣讳也又曰当有艹付臣又土灭东燕破白虏氐在中华在表按图谶之文陛下当灭燕平六州愿徙汧陇诸氐于师京三秦大户置之于边地以应图谶之言坚访之王猛猛以雕为左道惑众劝坚诛之雕临刑上疏曰臣以赵建武四年从京兆刘湛学明于图记谓臣曰新平地古颛顼之墟里名曰鸡闾记云此里应出帝王宝器其名曰延寿宝鼎颛顼有云河上先生为吾隐之于咸阳西北吾子孙有艹付臣又土应之湛又云吾尝斋于室中夜有流星大如半月落于此地斯盖是乎愿陛下志之平七州之后出于壬午之年至是而新平人得之以献器铭篆书文题之法一为天王二为王后三为三公四为诸侯五为伯子男六为卿大夫七为元士自此以下考载文记列帝王名臣自天子王后内外次序上应天文象紫宫布列依玉牒版辞不违帝王之数从上元人皇起至中元穷于下元天地一变尽三元而止坚以雕言有征追赠光禄大夫幽州蝗广袤千里坚遣其散骑常侍刘兰持节为使者发青冀幽并百姓讨之以苻朗为使持节都督青徐兖三州诸军事镇东将军青州刺史以谏议大夫裴元略为陵江将军西裔校尉巴西梓潼二郡太守密授规模令与王抚备舟师于蜀将以入寇车师前部王弥置鄯善王休密驮朝于坚坚赐以朝服引见西堂置等观其宫室壮丽仪卫严肃甚惧因请年年贡献坚以西域路遥不许令三年一贡九年一朝以为永制置等请曰大宛诸国虽通贡献然诚节未纯请乞依汉置都护故事若王师出关请为乡导坚于是以骁骑吕光为持节都督西讨诸军事与陵江将军姜飞轻骑将军彭晃等配兵七万以讨定西域苻融以虚耗中国投兵万里之外得其人不可役得其地不可耕固谏以为不可坚曰二汉力不能制匈奴犹出师西域今匈奴既平易若摧朽虽劳师远役可传檄而定化被昆山垂芳千载不亦美哉朝臣又屡谏皆不纳晋将军朱绰焚践沔北屯田掠六百余户而还坚引群臣会议曰吾统承大业垂二十载芟夷逋秽四方略定惟东南一隅未宾王化吾每思天下不一未尝不临食辍餔今欲起天下兵以讨之略计兵杖精卒可有九十七万吾将躬先启行薄伐南裔于诸卿意何如秘书监朱彤曰陛下应天顺时恭行天罚啸□则五岳摧覆呼吸则江海绝流若一举百万必有征无战晋主自当衔璧舆榇启颡军门若迷而弗悟必逃死江海猛将追之即可赐命南巢中州之人还之桑梓然后回驾岱宗告成封禅起白云于中坛受万岁于中岳尔则终古一时书契未有坚大悦曰吾之志也左仆射权翼进曰臣以为晋未可伐夫以纣之无道天下离心八百诸侯不谋而至武王犹曰彼有人焉回师止□三仁诛放然后奋戈牧野今晋道虽微未闻丧德君臣和睦上下同心谢安桓冲江左伟才可谓晋有人焉臣谓师克在和今晋和矣未可图也坚默然久之曰诸君各言其志太子左卫率石越对曰吴人恃险偏隅不宾王命陛下亲御六师问罪衡越诚合人神四海之望但今岁镇星守斗牛福德在吴悬象无差不可犯也且晋中宗藩王耳裔夏之情咸共推之遗爱犹在于人昌明其孙也国有长江之险朝无昏贰之衅臣愚以为利用修德未宜动师孔子曰远人不服修文德以来之愿保境养兵伺其虚隙坚曰吾闻武王伐纣逆岁犯星天道幽远未可知也昔夫差威陵上国而为勾践所灭仲谋泽洽全吴孙□因三代之业龙骧一呼君臣面缚虽有长江其能固乎以吾之众旅投鞭于江足断其流越曰臣闻纣为无道天下患之夫差淫虐孙□昏暴众叛亲离所以败也今晋虽无德未有斯罪深愿厉兵积粟以待天时群臣各有异同庭议者久之坚曰所谓筑室于道沮计万端吾当内断于心矣群臣出后独留苻融议之坚曰自古大事定策者一两人而已群议纷纭徒乱人意吾当与汝决之融曰岁镇在斗牛吴越之福不可以伐一也晋主休明朝臣用命不可以伐二也我数战兵疲将倦有惮敌之意不可以伐三也诸言不可者策之上也愿陛下纳之坚作色曰汝复如此天下之事吾当谁与言之今有众百万资仗如山吾虽未称令主亦不为暗劣以累捷之威击垂亡之寇何不克之有乎吾终不以贼遗子孙为宗庙社稷之忧也融泣曰吴之不可伐昭然虚劳大举必无功而反臣之所忧非此而已陛下宠育鲜卑羌羯布诸畿甸旧人族类斥徙遐方今倾国而去如有风尘之变者其如宗庙何监国以弱卒数万留守京师鲜卑羌羯攒聚如林此皆国之贼也我之雠也臣恐非但徒返而已亦未必万全臣智识愚浅诚不足采王景略一时奇士陛下每拟之孔明其临终之言不可忘也坚不纳游于东苑命沙门道安同辇权翼谏曰臣闻天子法驾侍中陪乘清道而行进止有度三代末主或亏大伦适一时之情书恶来世故班姬辞辇垂美无穷道安毁形贱士不宜参秽神舆坚作色曰安公道冥至境德为时尊朕举天下之重未足以易之非公与辇之荣此乃朕之显也命翼扶安升辇顾谓安曰朕将与公南游吴越整六师而巡狩谒虞陵于疑岭瞻禹穴于会稽泛长江临沧海不亦乐乎安曰陛下应天御世居中土而制四维逍遥顺时以适圣躬动则鸣銮清道止则神栖无为端拱而化与尧舜比隆何为劳身于驰骑口倦于经略栉风沐雨蒙尘野次乎且东南区区地下气疠虞舜游而不返大禹适而弗归何足以上劳神驾下困苍生诗云惠此中国以绥四方苟文德足以怀远可不烦寸兵而坐宾百越坚曰非为地不广人不足也但思混一六合以济苍生天生蒸庶树之君者所以除烦去乱安得惮劳朕既大运所锺将简天心以行天罚高辛有熊泉之役唐尧有丹水之师此皆着之前典昭之后王诚如公言帝王无省方之文乎且朕此行也以义举耳使流度衣冠之胄还其墟坟复其桑梓止为靖难铨才不欲穷兵极武安曰若鸾驾必欲亲动犹不愿远涉江淮可暂幸洛阳明授胜略驰纸檄于丹阳开其改迷之路如其不庭伐之可也坚不纳先是群臣以坚信重道安谓安曰主上欲有事于东南公何不为苍生致一言也故安因此而谏苻融及尚书原绍石越等上书面谏前后数十坚终不从坚少子中山公诜有宠于坚又谏曰臣闻季良在随楚人惮之宫奇在虞晋不窥兵国有人焉故也及谋之不用而亡不淹岁前车之覆轨后车之明鉴阳平公国之谋主而陛下违之晋有谢安桓冲而陛下伐之是行也臣窃惑焉坚曰国有元龟可以决大谋朝有公卿可以定进否孺子言焉将为戮也所司奏刘兰讨蝗幽州经秋冬不灭请征下廷尉诏狱坚曰灾降自天殆非人力所能除也此自朕之政违所致兰何罪焉明年吕光发长安坚送于建章宫谓光曰西戎荒俗非礼义之邦羁縻之道服而赦之示以中国之威导以王化之法勿极武穷兵过深残掠加鄯善王休密驮使持节散骑常侍都督西域诸军事宁西将军车师前部王弥置使持节平西将军西域都护率其国兵为光乡导是年益州西南夷海东诸国皆遣使贡其方物坚南游灞上从容谓群臣曰轩辕大圣也其仁若天其智若神犹随不顺者从而征之居无常所以兵为卫故能日月所照风雨所至莫不率从今天下垂平惟东南未殄朕忝荷大业巨责攸归岂敢优游卒岁不建大同之业每思桓温之寇也江东不可不灭今有劲卒百万文武如林鼓行而摧遗晋若商风之陨秋箨朝廷内外皆言不可吾实未解所由晋武若信朝士之言而不征吴者天下何由一轨吾计决矣不复与诸卿议也太子宏进曰吴今得岁不可伐也且晋主无罪人为之用谢安桓冲兄弟皆一方之才君臣戮力阻险长江未可图也但可厉兵积粟以待暴主一举而灭之今若动而无功则威名损于外资财竭于内是故圣王之行师也内断必诚然后用之彼若凭长江以固守徙江北百姓于江南增城清野杜门不战我已疲矣彼未引弓土下气疠不可久留陛下将若之何坚曰往年车骑灭燕亦犯岁而捷之天道幽远非汝所知也昔始皇之灭六国其王岂皆暴乎且吾内断于心久矣举必克之何为无功吾方命蛮裔以攻其内精甲劲兵以攻其外内外如此安有不克道安曰太子之言是也愿陛下纳之坚弗从冠军慕容垂言于坚曰陛下德侔轩唐功高汤武威泽被于八表远裔重译而归司马昌明因余烬之资敢距王命是而不诛法将安措孙氏跨僭江东终并于晋其势然也臣闻小不敌大弱不御强况大秦之应符陛下之圣武强兵百万韩白盈朝而令其偷魂假号以贼寇遗子孙哉诗云筑室于道谋是用不溃于成陛下内断神谋足矣不烦广访朝臣以乱圣虑昔晋武之平吴也言可者张杜数贤而己若采群臣之言岂能建不世之功谚云凭天俟时时已至矣其可已乎坚大悦曰与吾定天下者其惟卿耳赐帛五百匹彗星埽东井自坚之建元十七年四月长安有水影远观若水视地则见人至是则止坚恶之上林竹死洛阳地陷晋车骑将军桓冲率众十万伐坚遂攻襄阳遣前将军刘波冠军桓石虔振威桓石民攻沔北诸臣辅国杨亮伐蜀攻拔伍城进攻涪城龙骧胡彬攻下蔡鹰扬郭铨攻武当冲别将攻万岁城拔之坚大怒遣其子征南睿及冠军慕容垂左卫毛当率步骑五万救襄阳扬武张崇救武当后将军张蚝步兵校尉姚苌救涪城睿次新野垂次邓城王师败张崇于武当掠二千余户而归睿遣垂及骁骑石越为前锋次于沔水垂越夜命三军人持十炬火系炬于树枝光照十数里中冲惧退还上明张蚝出斜谷杨亮亦引兵退归坚下书悉发诸州公私马人十丁遣一兵门在灼然者为崇文义从良家子年二十已下武艺骁勇富室材雄者皆拜羽林郎下书期克捷之日以帝为尚书左仆射谢安为吏部尚书桓冲为侍中并立第以待之良家子至者三万余骑其秦州主簿金城赵盛之为建威将军少年都统遣征南苻融骠骑张蚝抚军苻方卫军梁成平南慕容暐冠军慕容垂率步骑二十五万为前锋坚发长安戎卒六十余万骑二十七万前后千里旌鼓相望坚至项城凉州之兵始达咸阳蜀汉之军顺流而下幽冀之众至于彭城东西万里水陆齐进运漕万艘自河入石门达于汝颍融等攻陷寿春执晋平卤将军徐元喜安丰太守王先垂攻陷项城害晋将军王太丘梁成与其扬州刺史王显弋阳太守王咏等率众五万屯于洛涧栅淮以遏东军成频败王师晋遣都督谢石徐州刺史谢元豫州刺史桓伊辅国谢琰等水陆七万相继距融去洛涧二十五里惮成不进龙骧将军胡彬先保硖石为融所逼粮尽诈扬沙以示融军潜遣使告石等曰今贼盛粮尽恐不见大将军融军人获而送之融乃驰使白坚曰贼少易俘但惧其越逸宜速进众军掎禽贼帅坚大悦恐石等遁也舍大军于项城以轻骑八千兼道赴之令军人曰敢言吾至寿春者拔舌故石等弗知晋龙骧将军刘牢之率劲卒五千夜袭梁成垒克之斩成及王显王咏等十将士卒死者万五千谢石等以既败梁成水陆继进坚与苻融登城而望王师见部阵齐整将士精锐又北望八公山上草木皆类人形顾谓融曰此亦勍敌也何谓少乎怃然有惧色初朝廷闻坚入寇会稽王道子以威仪鼓吹求助于钟山之神奉以相国之号及坚之见草木状人若有力焉坚遣其尚书朱序说石等以众盛欲胁而降之序诡谓石曰若秦百万之众皆至则莫可敌也及其众军未集宜在速战若挫其前锋可以得志石闻坚在寿春也惧谋不战以疲之谢琰劝从序言遣使请战许之时张蚝败谢石于肥南谢元谢琰勒卒数万阵以待之蚝乃退列阵逼肥水王师不得渡遣使谓融曰君悬军深入置阵逼水此持久之计岂欲战者乎若小退师令将士周旋仆与君公缓辔而观之不亦美乎融于是麾军却阵欲因其济水覆而取之军遂奔退制之不可止融驰骑略阵马倒被杀军遂大败王师乘胜追击至于青冈死者相枕坚为流矢所中单骑遁还于淮北饥甚人有进壶□豚髀者坚食之大悦曰昔公孙豆粥何以加也命赐帛十匹绵十斤辞曰臣闻白龙厌天池之乐而见困豫且陛下目所睹也耳所闻也今蒙尘之难岂自天乎且妄施不为惠妄受不为忠陛下臣之父母也安有子养而求报哉弗顾而退坚大惭顾谓其夫人张氏曰朕若用朝臣之言岂见今日之事邪当何面目复临天下乎然流涕而去闻风声鹤唳皆谓晋师之至其仆射张天锡尚书朱序及徐元喜等皆归顺初谚言坚不出项群臣劝坚停项为六军声镇坚不从故败诸军悉溃惟慕容垂一军独全坚以千余骑赴之垂子宝劝垂杀坚垂不从乃以兵属坚初慕容暐屯郧城姜成等守漳口晋随郡太守夏侯澄攻姜成斩之暐弃其众奔还坚收离集散比至洛阳众十余万百官威仪军容粗备未及关而垂有贰志说坚请巡抚燕岱并求拜墓坚许之权翼固谏以为不可坚不从寻惧垂为变悔之遣骁骑石越率卒三千戌邺骠骑张蚝率羽林五千戍并州留兵四千配镇军毛当戍洛阳坚至自淮南次于长安东之行宫哭苻融而后入告罪于其太庙赦殊死已下文武增位一级厉兵课农存恤孤老诸士卒不返者皆复其家终世赠融大司马谥曰哀公卫军从事中郎丁零翟斌反于河南长乐公苻丕遣慕容垂及苻飞龙讨之垂南结丁零杀飞龙尽坑其众豫州牧平原公苻晖遣毛当击翟斌为斌所败当死之垂子农亡奔列人招集群盗众至万数千丕遣石越击之为农所败越死之垂引丁零乌丸之众二十余万为飞梯地道以攻邺城慕容暐弟燕故济北王泓先为北地长史闻垂攻邺亡命奔关东收诸马牧鲜卑众至数千还屯华阴慕容暐乃潜使诸弟及宗人起兵于外坚遣将军强永率骑击之为泓所败泓众遂盛自称使持节大都督陕西诸军事大将军雍州牧济北王推叔父垂为丞相都督陕东诸军事领大司马冀州牧吴王坚谓权翼曰吾不从卿言鲜卑至是关东之地吾不复与之争将若泓何翼曰寇不可长慕容垂正可据山东为乱不暇近逼今暐及宗族种类尽在京师鲜卑之众布于畿甸实社稷之元忧宜遣重将讨之坚乃以广平公苻熙为使持节都督雍州杂戎诸军事镇东大将军雍州刺史镇蒲□征苻睿为都督中外诸军事卫大将军司隶校尉录尚书事配兵五万以左将军窦冲为长史龙骧姚苌为司马讨泓于华泽平阳太守慕容冲起兵河东有众二万进攻蒲□坚命窦冲讨之苻睿勇果轻敌不恤士众泓闻其至也惧率众将奔关东睿驰兵要之姚苌谏曰鲜卑有思归之心宜驱出关不可遏也睿弗从战于华泽睿败绩被杀坚大怒苌惧诛遂叛窦冲击慕容冲于河东大破之冲率骑八千奔于泓军泓众至十余万遣使谓坚曰秦为无道灭我社稷今天诱其衷使秦师倾败将欲兴复大吴王已定关东可速资备大驾奉送家兄皇帝并宗室功臣之家泓当率关中燕人翼卫皇帝还返邺都与秦以武牢为界分王天下永为邻好不复为秦之患也巨鹿公轻戆锐进为乱兵所害非泓之意坚大怒召慕容暐责之曰卿父子干纪僭乱乖逆人神朕应天行罚尽兵势而得卿卿非改迷归善而合宗蒙宥兄弟布列上将纳言虽曰破灭其实若归奈何因王师小败便猖悖若此垂为长蛇于关东泓冲称兵内侮泓书如此卿欲去者朕当相资卿之宗族可谓人面兽心殆不可以国士期也暐叩头流血泣涕陈谢坚久之曰书云父子兄弟无相及也卿之忠诚实简朕心此自三竖之罪非卿之过复其位而待之如初命暐以书招谕垂及泓冲使息兵还长安恕其反叛之咎而暐密遣使者谓泓曰今秦数已终长安怪异特甚当不复能久立吾既笼中之人必无还理昔不能保守宗庙致令倾丧若斯吾罪人也不足复顾吾之存亡社稷不轻勉建大业以兴复为务可以吴王为相国中山王为太宰领大司马汝可为大将军领司徒承制封拜听吾死问汝便即尊位泓于是进向长安改年曰燕兴是时鬼夜哭三旬而止坚率步骑二万讨姚苌于北地次于赵氏坞使护军杨璧游骑三千断其奔路右军徐成左军窦冲镇军毛盛等屡战败之仍断其运水之路冯翊游钦因淮南之败聚众数千保据频阳遣军运水及粟以馈姚苌杨璧尽获之苌军渴甚遣其弟镇北尹买率劲卒二万决堰窦冲率众败其军于鹳雀渠斩尹买及首级万三千苌众危□人有渴死者俄而降雨于苌营营中水三尺周营百步之外寸余而已于是苌军大振坚方食去按怒曰天其无心何故降泽贼营苌又东引慕容泓为援泓谋臣高盖宿勤崇等以泓德望后冲且持法苛峻乃杀泓立冲为皇太弟承制行事自相署置姚苌留其弟征卤绪守杨渠川大营率众七万来攻坚坚遣杨璧等击之为苌所败获杨璧毛盛徐成及前军齐午等数十人皆礼而遣之苻晖率洛阳陕城之众七万归于长安益州刺史王广遣将军王蚝率属汉之众来赴难坚闻慕容冲去长安二百余里引师而归使抚军苻方戍骊山拜苻晖使持节散骑常侍都督中外诸军事车骑大将军司隶校尉录尚书配兵五万距冲河间公苻琳为中军大将军为晖后继冲乃令妇人乘牛为众揭竿为旗扬土为尘督厉其众晨攻晖营于郑西晖出距战冲扬尘鼓噪晖师败绩坚又以尚书姜宇为前将军与苻琳率众三万击冲于灞上为冲所败宇死之琳中流矢冲遂据阿房城初坚之灭燕冲姊为清河公主年十四有殊色坚纳之宠冠后庭冲年十二亦有龙阳之姿坚又幸之姊弟专宠宫人莫进长安歌之曰一雌复一雄双飞入紫宫咸惧为乱王猛切谏坚乃出冲长安又谣曰凤皇凤皇止阿房坚以凤皇非梧桐不栖非竹实不食乃植桐竹数十万株于阿房城以待之冲小字凤皇至是终为坚贼入止阿房城焉晋西中郎将桓石虔进据鲁阳遣河南太守高茂北戍洛阳晋冠军谢元次于下邳徐州刺史赵迁弃彭城奔还元前锋张愿追迁及于砀山转战而免元进据彭城时吕光讨平西域三十六国所获珍宝以万万计坚下书以光为使持节散骑常侍都督玉门以西诸军事安西将军西域校尉进封顺乡侯增邑一千户刘牢之伐兖州坚刺史张崇弃鄄城奔于慕容垂牢之遣将军刘袭追崇战于河南斩其东平太守杨光而退牢之遂据鄄城慕容冲进逼长安坚登城观之叹曰此寇何从出也其强若斯大言责冲曰尔辈群奴正可牧牛羊何为送死冲曰奴则奴矣既厌奴苦复欲取尔见代坚遣使送锦袍一领遗冲称诏曰古人兵交使在其间卿远来草创得无劳乎今送一袍以明本怀朕于卿恩分如何而于一朝忽为此变冲命詹事答之亦称皇太弟有令孤今心在天下岂顾一袍小惠苟能知命便可君臣束手早送皇帝自当宽贷苻氏以酬曩好终不使既往之施独美于前坚大怒曰吾不用王景略阳平公之言使白虏敢至于此苻丕在邺粮竭马无草削松木而食之会丁零叛慕容垂垂引师去邺始具西问知苻睿等丧败长安危逼乃遣其阳平太守邵兴率骑一千将北引重合侯苻谟高邑侯苻亮阜城侯苻定于常山固安侯苻鉴中山太守王兖于中山以为己援垂遣张崇要兴护之于襄国南又遣其参军封孚西引张蚝并州刺史王腾于晋阳蚝腾以众寡不赴不进退路穷乃谋于群寮司马扬膺唱归顺之计丕犹未从会晋遣济北太守丁匡据碻磝济阳太守郭满据滑台将军颜肱袭次于河北丕遣将军桑据距之为王师所败袭等进攻黎阳克之丕惧乃遣从弟就与参军焦逵请救于谢元丕书称假途求粮还赴国难须军援既接以邺与之若西路不通长安陷没请率所领保守邺城乃羁縻一方文降而已逵与参军姜让密谓杨膺曰今祸难如此京师阻隔吉凶莫审密迩寇雠三军磬绝倾危之甚朝不及夕观公豪气不除非救世之主既不能竭尽诚款速致粮援方设两端必无成也今日之殆疾于转机不容虚设徒成反复宜正书为表以结殷勤若王师之至必当致身如其不从可逼缚与之苟不义服一人力耳古人行权宁济为功况君侯累叶载德显祖初著名于晋朝今复建崇勋使功业相继千载一时不可失也膺素轻丕自以力能逼之乃改书而遣逵等并遣济南毛蜀毛鲜等分房为任于晋坚遣鸿胪郝稚征处士王嘉于到兽山既至坚每日召嘉与道安于外殿动静谘问之慕容暐入见东堂稽首谢曰弟冲不识义方孤背国恩臣罪应万死陛下垂天地之容臣蒙更生之惠臣二子昨婚明当三日愚欲暂屈銮驾幸臣私第坚许之暐出嘉曰椎芦作蘧蒢不成文章会天大雨不得杀羊坚与群臣莫之能解是夜大雨晨不果出初暐之遣诸弟起兵于外也坚防守甚严谋应之而无因时鲜卑在城者犹有千余人暐乃密结鲜卑之众谋伏兵请坚因而杀之令其豪帅悉罗腾屈突铁侯等潜告之曰官今使侯外镇听旧人悉随可于某日会集某处鲜卑信之北部人突贤与其妹别妹为左将军窦冲小妻闻以告冲请留其兄冲驰入白坚坚大惊召腾问之腾具首服坚乃诛暐父子及其宗族城内鲜卑无少长及妇女皆杀之慕容垂复围邺城焦逵既至朝廷果欲征丕任子然后出师逵固陈丕款诚无贰并宣杨膺之意乃遣刘牢之等率众二万水陆运漕救邺时长安大饥人相食诸将归而吐肉以饴妻子慕容冲僭称尊号于阿房改年更始坚与冲战各有胜负常为冲军所围殿中上将军邓迈左中郎将邓绥尚书郎邓琼相谓曰吾门世荷荣宠先君建殊功于国家不可不立忠效节以成先君之志且不死君难者非丈夫也于是与毛苌乐等蒙兽皮奋矛而击冲军冲军溃坚获免嘉其忠勇并拜五校加三品将军赐爵关内侯冲又遣其尚书令高盖率众夜袭长安攻陷南门入于南城左将军窦冲前禁将军李辩等击败之斩首千八百级分其尸而食之坚寻败冲于城西追奔至于阿城诸将请乘胜入城坚惧为冲所获乃击金以止军是时刘牢之至枋头征东参军徐义宦人孟丰告苻丕杨膺姜让等谋反丕收膺让戮之牢之以丕自相屠戮盘桓不进苻晖屡为冲所败坚让之曰汝吾之子也拥大众屡为白卤小儿所摧何用生为晖愤恚自杀关中保壁三千余所推平远将军冯翊赵敖为统主相率结盟遣兵粮助坚左将军苟池右将军俱石子率骑五千与冲争麦战于骊山为冲所败池死之石子奔邺坚大怒复遣领军杨定率左右精骑二千五百击冲大败之俘掠鲜卑万余而迁坚怒悉坑之定果勇善战冲深惮之遂穿马陷以自固刘牢之至邺慕容垂北如新城邺中饥甚丕率邺城之众就晋谷于枋头牢之入屯邺城慕容垂军人饥甚多奔中山幽冀人相食初关东谣曰幽州生当灭若不灭百姓绝垂之本名与丕相持经年百姓死几绝先是姚苌攻新平新平太守苟辅将降之郡人辽西太守冯杰莲勺令冯羽等谏曰天下丧乱忠臣乃见昔田单守一城而存齐今秦之所有犹连州累镇郡国百城臣子之于君父尽心焉尽力焉死而后已岂宜贰哉辅大悦于是凭城固守苌为土山地道辅亦为之或战山峰苌众死者万有余人辅乃诈降苌将入觉之引众而退辅驰出击之斩获万计至是粮竭矢尽外救不至苌遣吏谓辅曰吾方以义取天下岂雠忠臣乎卿但率见众男女还长安吾须此城置镇辅以为然率男女万五千口出城苌围而坑之男女无遗初石季龙末清河崔悦为新平相为郡人所杀悦子液后仕坚为尚书郎自表父雠不同天地请还冀州坚愍之禁锢新平人缺其城角以耻之新平酋望深以为惭故相率距苌以立忠义时有群乌数万翔鸣于长安城上其声甚悲占者以为斗羽不终年有甲兵入城之象冲率众登城坚身贯甲冑督战距之飞矢满身血流被体时虽兵寇危逼冯翊诸堡壁犹有负粮冒难而至者多为贼所杀坚谓之曰闻来者率不善达诚是忠臣赴难之义当今寇难殷繁非一人之力所能济也庶明灵有照祸极灾返善保诚顺为国自爱蓄粮厉甲端听师期不可徒丧无成相随兽口三辅人为冲所略者咸遣使告坚请放火以为内应坚曰哀诸卿忠诚之意也何复已已但时运圯丧恐无益于国空使诸卿坐自夷灭吾所不忍也且吾精兵若兽利器如霜而□于乌合疲钝之贼岂非天也宜善思之众固请曰臣等不爱性命投身为国若上天有灵单诚或冀一济没无遗恨矣坚遣骑七百应之而冲营放火者为风焰所烧其能免者十有一二坚深痛之身为设祭而招之曰有忠有灵来就此庭归汝先父勿为妖形歔欷流涕悲不自胜众咸相谓曰至尊慈恩如此吾等有死无移冲毒暴关中人皆流散道路断绝千里无烟坚以甘松护军仇腾为冯翊太守加辅国将军与破卤将军蜀人兰犊慰勉冯翊诸县之众众咸曰与陛下同死共生誓无有二每夜有人周城大呼曰杨定健儿应属我宫殿台观应坐我父子同出不共汝旦寻而不见人迹城中有书曰古符传贾录载帝出五将久长得先是又谣曰坚入五将山长得坚大信之告其太子宏曰脱如此言天或导予今留汝兼总戎政勿与贼争利吾当出陇收兵运粮以给汝天其或者正训予也于是遣卫将军杨定击冲于城西为冲所禽坚弥惧付宏以后事将山中公诜张夫人率骑数百出如五将宣告州郡期以孟冬救长安宏寻将母妻宗室男女数千骑出奔百寮逃散慕容冲入据长安纵兵大掠死者不可胜计初秦之未乱也关中土然无火而烟气大起方数十里中月余不灭坚母临听讼观令百姓有怨者举烟于城北观而录之长安为之语曰欲得必存当举烟又为谣曰长鞘马鞭击左股太岁南行当复虏秦人呼鲜卑为白虏慕容垂之起于关东岁在癸未坚之分氐房于诸镇也赵整因侍援琴而歌曰阿得脂阿得脂博劳旧父是雠绥尾长翼短不能飞远徙种人留鲜卑一旦缓急语阿谁坚笑而不纳至是整言验矣坚至五将山姚苌遣将军吴忠围之坚众奔散独侍御十数人而已神色自若坐而待之召宰人进食俄而忠至执坚以归新平幽之于别室苌求传国玺于坚曰苌次膺符历可以为惠坚瞋目叱之曰小羌乃敢干逼天子岂以传国玺授汝羌也图纬符命何所依据五胡次序无汝羌名违天不祥其能久乎玺已送晋不可得也苌又遣尹纬说坚求为尧舜禅代之事坚责纬曰禅代者圣贤之事姚苌叛贼奈何拟之古人坚既不许苌以禅代骂而求死苌乃缢坚于新平佛寺中时年四十八中山公诜及张夫人并自杀是岁太元十年也宏之奔也归其南秦州刺史杨璧于下辩璧距之乃奔武都氐豪张熙假道归顺朝廷处宏于江州宏历位辅国将军桓元篡位以宏为凉州刺史义熙初以谋叛被诛初坚强盛之时国有童谣云河水清复清苻诏死新城坚闻而恶之每征伐戒军候云地有名新者避之时又童谣云阿坚连牵三十年若后欲败当在江淮间坚在位二十七年因寿春之败其国大乱后二年竟死于新平佛寺咸应谣言矣丕僭号伪追谥坚曰世祖宣昭皇帝苻丕载纪丕字永叔坚之长庶子也少而聪慧好学博综经史坚与言将略嘉之命邓羌教以兵法文武才干亚于苻融为将善收士卒情出镇于邺东夏安之坚败归长安丕为慕容垂所逼自邺奔枋头坚之死也丕复入邺城将收兵赵魏西赴长安会幽州刺史王永平州刺史苻冲频为垂将平规等所败乃遣昌黎太守宋敞焚烧和龙蓟城宫室率众三万进屯壶关遣使招丕丕乃去邺率男女六万余口进如潞川骠骑张蚝并州刺史王腾迎之入据晋阳始知坚死问举哀于晋阳三军缟素王永留苻冲守壶关率骑一万会丕劝称尊号丕从之乃以太元十年僭即皇帝位于晋阳南立坚行庙大赦境内改元曰太安置百官以张蚝为侍中司空封上党郡公王永为使持节侍中都督中外诸军事车骑大将军尚书令进封清河公王腾为散骑常侍中军大将军司隶校尉阳平郡公苻冲为左光禄大夫尚书左仆射西平王俱石子为卫将军濮阳公杨辅为尚书右仆射济阳公王亮为护军将军彭城公强益耳梁畅为侍中徐义为吏部尚书并封县公自余封授各有差是时安西吕光自西域还师至于宜禾坚凉州刺史梁熙谋闭境距之高昌太守杨翰言于熙曰吕光新定西国兵强气锐其锋不可当也度其事意必有异图且今关中扰乱京师存亡未知自河已西迄于流沙地方万里带甲十万鼎峙之势实在今日若光出流沙其势难测高梧谷口水险之要宜先守之而夺其水彼既穷渴自然投戈如其以远不守伊吾之关亦可距也若度此二要虽有子房之策难为计矣地有所必争真此机也熙弗从美水令犍为张统说熙曰主上倾国南讨覆败而还慕容垂擅兵河北泓冲寇逼京师丁零杂寇跋扈关洛州郡奸豪所在风扇王纲弛绝人怀利己今吕光回师将军何以抗也熙曰诚深忧之未知计之所出统曰光雄果勇毅明略绝人今以荡西域之威拥归师之锐锋若猛火之盛于原弗可敌也将军世受殊恩忠诚夙着立勋王室宜在于今行唐公洛上之从弟勇冠一时为将军计者莫若奉为盟主以摄众望推忠义以总率群豪则光无异心也资其精锐东兼毛兴连王统杨璧集四州之众扫凶逆于诸夏宁帝室于关中此桓文之举也熙又不从杀洛于西海以子颖为鹰扬将军率众五万距光于酒泉敦煌太守姚静晋昌太守李纯以郡降光颖及光战于安弥为光所败武威太守彭济执熙迎光光杀之建威西郡太守索泮奋威督洪池已南诸军事酒泉太守宋皓等并为光所杀坚尚书令魏昌公苻纂自关中来奔拜太尉进封东海王以中山太守王兖为平东将军平州刺史阜城侯苻定为征东将军冀州牧高城侯苻绍为镇东将军督冀州诸军事重合侯谟为征西将军幽州牧高邑侯苻亮为镇北大将军督幽并二州诸军事并进爵郡公定绍据信都谟亮先据常山慕容垂之围邺城也并降于垂闻丕称尊号遣使谢罪王兖固守博陵与垂相持左将军窦冲泰州刺史王统河州刺史毛兴益州刺史王广南秦州刺史杨璧卫将军杨定并据陇右遣使招丕请讨姚苌丕大悦以定为骠骑大将军雍州牧冲为征西大将军梁州牧统镇西大将军兴车骑大将军璧征南大将军并开府仪同三司加散骑常侍广安西将军皆进位州牧于是王永宣檄州郡曰大行皇帝弃背万国四海无主征东大将军长乐公先帝元子圣武自天受命荆南威振衡海分陕东都道被夷夏仁泽光于宇宙德声侔于下武永与司空蚝等谨顺天人之望以季秋吉辰奉公绍承大统衔哀即事栖谷总戎枕戈待旦志雪大耻慕容垂为封豕于关东泓冲继凶于京邑致乘舆播越宗社沦倾羌贼姚苌我之牧士乘衅滔天亲行大逆有生之巨贼也永累叶受恩世荷将相不与骊山之戎荥泽之狄共戴皇天同履厚士诸牧伯公侯或宛沛宗臣或四七勋旧岂忍舍破国之丑竖纵杀君之逆贼乎主上飞龙九五实协天心灵祥休瑞史不辍书投戈效义之士三十余万少康光武之功可旬朔而成今以卫将军俱石子为前军师司空张蚝为中军都督武将猛士风烈雷震志殄元凶义无他顾永谨奉乘舆恭行天罚君臣始终之义在三忘躯之诚□力同之以建晋郑之美先是慕容驎攻王兖于博陵至是粮竭矢尽郡功曹张猗逾城聚众应驎兖临城数之曰卿秦之人也吾卿之君也起众应贼号称义兵何名实相违之甚卿兄往合乡宗亲逐城主天地不容为世大戮身灭未几卿复续之卿见为吾吏亲寻干戈竞为戎首为尔君者不亦难乎今人何取卿一切之功宁能忘卿不忠不孝之事古人有云求忠臣必出孝子之门卿母在城不能顾之何忠义之可望恶不绝世卿之谓也不图中州礼义之邦而卿门风若斯卿去老母如脱屣吾复何论哉既而城陷兖及固安侯苻鉴并为驎所杀丕复以王永为司徒录尚书事徐义为尚书令加右光禄大夫初王广还自成都也奔其兄秦州刺史统及长安不守广攻河州牧毛兴于枹罕兴遣建节将军临清伯卫平率其宗人千七百夜袭广军大败之王统复遣兵助广兴于是婴城固守既而袭王广败之广□奔秦州为陇西鲜卑匹兰所执送诣姚苌兴既败王广谋伐王统平上邽枹罕诸氐皆窘于兵革而疲不堪命乃杀兴推卫平为使持节安西将军河州刺史遣使请命刁云杀慕容忠乃推慕容永为使持节大都督中外诸军事大将军大单于雍秦梁凉四州牧录尚书事河东王称藩于垂征东苻定镇东苻绍征北苻谟镇北苻亮皆降于慕容垂丕又进王永为左丞相苻纂为大司马张蚝为太尉王腾为骠骑大将军仪同三司徐义为司空苻冲为车骑大将军尚书令仪同三司俱石子为卫大将军尚书左仆射领官皆如故永又檄州郡曰昔夏有穷夷之难少康起焉王莽毒杀平帝世祖重光汉道百六之运何代无之天降丧乱先帝晏驾贼庭神州萧条生灵涂炭天未□秦社稷有奉主上圣德恢弘道侔光武所在宅心天人归属必当隆中兴之功复配天之美姚苌残虐慕容垂凶暴所过灭户夷烟毁发丘墓毒□存亡痛缠幽显虽黄巾之害于九州赤眉之暴于四海方之未为甚也今素秋将及行师令辰公侯牧守垒主乡豪或□力国家乃心主室各率所统以孟冬上旬会大驾于临晋于是天水羌延冯翊寇明河东王昭新平张晏京兆杜敏扶风马郎建忠高平牧官都尉王敏等咸承檄起兵各有众数万遣使应丕皆就拜将军群守封列侯冠军邓景拥众五千据彭池与窦冲为首尾击苌平凉太守金熙安定北部都尉鲜卑没弈于率鄯善王胡员叱护羌中郎将梁苟奴等与苌左将军姚方成镇远强京战于孙丘谷大败之枹罕诸氐以卫平年老不可以成事业议废之而惮其宗强连日不决氐有啖青者谓诸将曰大事宜定东讨姚苌不可沈吟犹豫一旦事发反为人害诸军但请卫公会集众将青为诸军决之众以为然于是大飨诸将青抽剑而前曰今天下大乱豺狼塞路吾曹今日可谓休戚是同非贤明之主莫可济艰难也卫公朽耄不足以成大事宜反初服以避贤路狄道长苻登虽王室□属而志略雄明请共立之以赴大驾诸军若有不同者便下异议乃奋剑攘袂将斩贰己者众皆从之莫敢仰视于是推登为帅遣使于丕请命丕以登为征西大将军开府仪同三司南安王持节及州郡督因其所称而授之又以徐义为右丞相丕留王腾守晋阳杨辅戍壶关率众四万进据平阳王统以秦州降姚苌慕容永以丕至平阳恐不自固乃遣使求假道还东丕弗许遣王永及苻纂攻之以俱石子为前锋都督与慕容永战于襄陵王永大败永及石子皆死之初苻纂之奔丕也部下壮士三千余人丕猜而忌之及永之败惧为纂所杀率骑数千南奔东垣晋扬威将军冯该自陕要击败之斩丕首执其太子宁长乐王寿送于京师朝廷赦而不诛归之于苻宏徐义为慕容永所获械埋其足将杀之义诵观世音经至夜中土开械脱于重禁之中若有人导之者遂奔杨佺期佺期以为洛阳令苻纂及弟师奴率丕余众数万奔据杏城苻登称尊号伪谥丕为哀平皇帝丕之臣佐皆没慕容永永乃进据上党之长子僭称大号改元曰中兴丕在位二年而败苻登载记登字文高坚之族孙也父敞健之世为太尉司马陇东太守建节将军后为苻生所杀坚即伪位追赠右将军凉州刺史以登兄同成嗣毛兴之镇上邽以为长史登少而雄勇有壮气粗险不修细行故坚弗之奇也长而折节谨厚颇览书传拜殿上将军稍迁羽林监扬武将军长安令坐事黜为狄道长及关中乱去县归毛兴同成言于兴请以登为司马常在营部登度量不群好为奇略同成常谓之曰汝闻不在其位不谋其政无数干时将为博识者不许吾非疾汝恐或不喜人妄豫耳自是可止汝后得意自可专意时人闻同成言多以为疾登而抑蔽之登乃屏迹不妄交游兴有事则召之戏谓之曰小司马可坐评事登出言辄析理中兴内服焉然敬惮而不能委任姚苌作乱遣其弟硕德率众伐毛兴相持久之兴将死告同成曰与卿累年共击逆羌事终不克何恨之深可以后事付卿小弟司马殄硕德者必此人也卿可换摄司马事登既代卫平遂专统征伐是时岁旱众饥道殣相望登每战杀贼名为熟食谓军人曰汝等朝战暮便饱肉何忧于饥士众从之啖死人肉辄饱健能斗姚苌闻之急召硕德曰汝不来必为苻登所食尽硕德于是下陇奔苌及丕败丕尚书寇遗奉丕子渤海王懿济北王昶自杏城奔登登乃具丕死问于是为丕发丧行服三军缟素登请立懿为主众咸曰渤海王虽先帝之子然年在幼冲未堪多难国乱而立长君春秋之义也三虏跨僣寇旅殷强豺狼枭獍举目而是自古厄运之极莫甚于斯大王挺剑西州凤翔秦陇偏师蹔接姚苌奔溃一战之功可谓光格天地宜龙骧武奋拯拔旧京以社稷宗庙为先不可顾曹臧吴札一介微节以失图运之机不建中兴之业也登于是以太元十一年僭即皇帝位大赦境内改元曰太初立坚神主于军中载以辎軿羽葆青盖车建黄旗武贲之士三百人以卫之将战必告凡欲所为启主而后行缮甲纂兵将引师而东乃告坚神主曰维曾孙皇帝臣登以太皇帝之灵恭践宝位昔五将之难贼羌肆害于圣躬实登之罪也今合义旅众余五万精甲劲兵足以立功年谷丰穰足以资赡即日星言电迈直造贼庭奋丕顾命陨越为期庶上报皇帝酷□下雪臣子大耻惟帝之灵降监厥诚因歔欷流涕将士莫不悲恸皆刻鉾铠为死休字示以战死为志每战以长□钩刃为方圆大阵知有厚薄从中分配故人自为战所向无前初长安之将败也坚中垒将军徐嵩屯骑校尉胡空各聚众五千据险筑堡以自固而受姚苌官爵及苌之害坚嵩等以王礼葬坚于二堡之间至是各率众降登拜嵩镇军将军雍州刺史空辅国将军京兆尹登复改葬坚以天子之礼又僭立其妻毛氏为皇后弟懿为皇太弟遣使拜苻纂为使持节侍中都督中外诸军事太师领大司马进封鲁王纂弟师奴为抚军大将军并州牧朔方公纂怒谓使者曰渤海王世祖之孙先帝之子南安王何由不立而自尊乎纂长史王旅谏曰南安已立理无中改贼寇未平不可宗室之中自为仇敌愿大王远踪光武推圣公之义枭二卤之后徐更图之纂乃受命于是二县卤师彭沛谷屠各董成张龙世新平羌雷恶地等尽应之有众十余万纂遣师奴攻上郡羌酋金大黑金洛生大黑等逆战大败之斩首五千八百登以窦冲为车骑大将军南秦州牧杨定为大将军益州牧杨璧为司空梁州牧苻纂败姚硕德于泾阳姚苌自阴密距纂纂退屯敷陆窦冲攻苌汧雍二城□之斩其将军姚元平张略等又与苌战于汧东为苌所败登次于瓦亭苌攻彭沛谷堡陷之沛谷奔杏城苌迁阴密登征卤冯翊太守兰犊率众二万自频阳入于和宁与苻纂首尾将图长安师奴劝其兄纂称尊号纂不从乃杀纂自立为秦公兰犊绝之皆为姚苌所败登进据胡空堡戎夏归之者十有余万姚苌遣其将军姚方成攻陷徐嵩堡嵩被杀悉坑戎士登率众下陇入朝那姚苌据武都相持累战互有胜负登军中大饥收葚以供兵士立其子崇为皇太子弁为南安王尚为北海王姚苌退还安定登就食新平留其大军于胡空堡率骑万余围苌营四面大哭哀声动人苌恶之乃命三军哭以应登登乃引退苌以登频战辄胜谓坚有神验亦于军中立坚神主请曰往年新平之祸非苌之罪臣兄襄从陕北渡假路求西狐死首丘欲暂见乡里陛下与苻眉要路距击不遂而没襄□臣行杀非臣之罪苻登陛下末族尚欲复雠臣为兄报耻于情理何负昔陛下假臣龙骧之号谓臣曰朕以龙骧建业卿其勉之明诏昭然言犹在耳陛下虽过世为神岂假手于苻登而图臣忘前征时言邪今为陛下立神象可归休于此勿计臣过听臣至诚登进师攻苌既而升楼谓苌曰自古及今安有杀君而反立神象请福望有益乎大呼曰杀君贼姚苌出来吾与汝决之何为枉害无辜苌惮而不应苌自立坚神象战未有利军中每夜惊恐乃严鼓斩象首以送登登将军窦洛窦于等谋反发觉出奔于苌登进讨彭池不□攻弥姐营及繁川诸堡皆□之苌连战屡败乃遣其中军姚崇袭大界登引师要之大败崇于安丘俘斩二万五千进攻苌将吴忠唐匡于平凉□之以尚书苻硕原为前禁将军灭羌校尉戍平凉登进据苟头原以逼安定苌率骑三万夜袭大界营陷之杀登妻毛氏及其子弁尚擒名将数十人驱掠男女五万余口而去登收合余兵退据胡空堡遣使赍书加窦冲大司马骠骑将军前锋大都督都督陇东诸军事杨定左丞相上大将军都督中外诸军事杨璧大将军都督陇右诸军事遣冲率见众为先驱自繁川趣长安登率众从新平径据新丰之千户固使定率陇上诸军为其后继璧留守仇池又命其并州刺史杨政冀州刺史杨楷率所统大会长安苌遣其将军王破卤略地秦州杨定及破卤战于清水之格奴□大败之登攻张龙世于鸯泉堡姚苌救之登引退苌密遣其将任瓮宗度诈为内应遣使招登许开门纳之登以为然雷恶地驰谓登曰姚苌多计略善御人必为奸变愿深宜详思登乃止苌闻恶地之诣登也谓诸将曰此羌多奸智今其诣登事必无成登闻苌悬门以待之大惊谓左右曰雷征东其殆圣乎微此公朕几为竖子所误苌攻陷新罗堡苌扶风太守齐益男奔登登将军路柴强武等并以众降于苌登攻苌将张业生于陇东苌救之不□而退登将军魏褐飞攻姚当成于杏城为苌所杀冯翊郭质起兵广乡以应登宣檄三辅曰义感君子利动小人吾等生逢先帝尧舜之化累世受恩非常伯纳言之子即卿校牧守之后而可坐视豺狼忍害君父裸尸荐棘痛结幽泉山陵无松隧之兆灵主无清庙之颂贼臣莫大之甚自古所未闻虽茹荼之苦衔蓼之辛何以谕之姚苌穷凶肆害毒被人神于图谶历数万无一分而敢妄窃重名厚颜瞬息日月固所不照二仪实亦不育皇天虽欲绝之亦将假手于忠节凡百君子皆夙渐神化有怀义方含耻而存孰若蹈道而没乎众咸然之唯郑县人苟曜不从聚众数千应姚苌登以质为东平将军冯翊太守质遣部将伐曜大败而归质乃东引杨楷以为声援又与曜战于郑东为曜所败遂归于苌苌以为将军质众皆溃散登自雍攻苌将金温于范氏堡□之遂渡渭水攻苌京兆太守韦范于段氏堡不□进据曲牢苟曜有众一万据逆方堡密应登登去曲牢繁川次于马头原苌率骑来距大战败之斩其尚书吴志进攻新平苌率众救之登引退复攻安定为苌所败据路承堡是时苌疾病见苻坚为崇登闻之秣马厉兵告坚神主曰曾孙登自受任执戈几将一纪未尝不上天锡佑皇鉴垂矜所在必□贼旅冰摧今太皇帝之灵降灾疢于逆羌以形类推之丑类必将不振登当因其陨毙顺行天诛拯复梓宫谢罪清庙于是大赦境内百寮进位二等与苌将姚崇争麦于清水累为崇所败进逼安定去城九十余里苌疾小瘳率众距登登去营逆苌苌遣其将姚熙隆别攻登营登惧退还苌夜引军过登营三十余里以蹑登后旦而候人告曰贼诸营已空不知所向登惊曰此为何人去令我不知来令我不觉谓其将死忽然复来朕与此羌同世何其厄哉遂罢师还雍以窦冲为右丞相寻而冲叛自称秦王建年号登攻之于野人堡冲请救于姚苌苌遣其太子兴攻胡空堡以救之登引兵还赴胡空堡冲遂与苌连和至是苌死登闻之喜曰姚兴小儿吾将折杖以笞之于是大赦尽众而东攻屠各姚奴帛蒲二堡□之自甘泉向关中兴追登不及数十里登从六陌趣废桥兴将尹纬据桥以待之登争水不得众渴死者十二三与纬大战为纬所败其夜众溃登单马奔雍初登之东也留其弟司徒广守雍太子崇守胡空堡广崇闻登败出奔众散登至无所归遂奔平凉收集遗众入马毛山兴率众攻之登遣子汝阴王宗质于陇西鲜卑乞伏干归结婚请援干归遣骑二万救登登引军出迎与兴战于山南为兴所败登被杀在位九年时年五十二崇奔于湟中僭称尊号改元延初伪谥登曰高皇帝庙号太宗崇为干归所逐崇定皆死始健以穆帝永和七年僭立至登五世凡四十有四岁以孝武帝太元十九年灭
