<!-- { "loadSidebar": true } -->
晋书慕容廆载记廆字弈洛昌黎棘城鲜卑人也其先有熊氏之苗裔世居北裔邑于紫蒙之野其后与匈奴并盛控弦之士二十余万风俗官号与匈奴略同秦汉之际为匈奴所败分保鲜卑山因以为号曾祖莫护跋魏初率其诸部入居辽西从宣帝伐公孙氏有功拜率义王始建国于棘城之北时燕代多冠步摇冠莫护跋见而好之乃敛发袭冠诸部因呼之为步摇其后音讹遂为慕容焉或云慕二仪之德继三光之容遂以慕容为氏祖木延左贤王父涉归以全柳城之功进拜鲜卑单于迁邑于辽东北于是渐慕诸夏之风矣廆幼而魁岸美姿貌身长八尺雄杰有大度安北将军张华雅有知人之鉴廆童丱时往谒之华甚叹异谓曰君至长必为命世之器匡难济时者也因以所服簪帻遗廆结殷勤而别涉归死其弟耐篡位将谋杀廆廆亡潜以避祸后国人杀耐迎廆立之初涉归有憾于宇文鲜卑廆将修先君之怨表请讨之武帝弗许廆怒入寇辽西杀掠甚众帝遣幽州诸军讨廆战于肥如廆众大败自后复掠昌黎每岁不绝又率众东伐扶余扶余王依虑自杀廆夷其国城驱万余人而归东裔校尉何龛遣督护贾沉将迎立依虑之子为王廆遣其将孙丁率骑邀之沉力战斩丁遂复扶余之国廆谋于其众曰吾先公以来世奉中国且华裔理殊强弱固别岂能与晋竞乎何为不和以害吾百姓邪乃遣使来降帝嘉之拜为鲜卑都督廆致敬于东裔府巾衣诣门抗士大夫之礼何龛严兵引见廆乃改服戎衣而入人问其故廆曰主人不以礼宾复何为哉龛闻而惭之弥加敬惮时东方宇文鲜卑段部以廆威德日广惧有吞并之计因为寇掠往来不绝廆卑辞厚币以抚之太康十年廆又迁于徒河之青山廆以大棘城即帝颛顼之墟也元康四年乃移居之教以农桑法制同于上国永宁中燕垂大水廆开仓振给幽方获济天子闻而嘉之褒赐命服太安初宇文莫圭遣弟屈云寇边城云别帅大素延攻掠诸部廆亲击败之素延怒率众十万围棘城众咸惧人无距志廆曰素延虽犬羊蚁聚然军无法制已在吾计中矣诸君但为力战无所忧也乃躬贯甲冑驰出击之素延大败追奔百里俘斩万余人永嘉初廆自称鲜卑大单于辽东太守庞本以私憾杀东裔校尉李臻附塞鲜卑素连木津等托为臻报雠实欲因而为乱遂攻陷诸县杀掠士庶太守袁谦频战失利校尉封释惧而请和连岁寇掠百姓失业流亡归附者日月相继廆子翰言于廆曰求诸侯莫如勤王自古有为之君靡不杖此以成事业者也今连津跋扈王师覆败苍生屠脍岂甚此乎竖子外以庞本为名内实幸而为寇封使君以诛本请和而毒害滋深辽东倾没垂已二周中原兵乱州师屡败勤王杖义今其时也单于宜明九伐之威救倒悬之命数连津之罪合义兵以诛之上则兴复辽邦下则并吞二部忠义彰于本朝私利归于我国此则吾鸿渐之始也终可以得志于诸侯廆从之是日率骑讨连津大败斩之二部悉降徙之棘城立辽东郡而归怀帝蒙尘于平阳王浚承制以廆为散骑常侍冠军将军前锋大都督大单于廆不受建兴中愍帝遣使拜廆镇军将军昌黎辽东二国公建武初元帝承制拜廆假节散骑常侍都督辽左杂裔流人诸军事龙骧将军大单于昌黎公廆让而不受征卤将军鲁昌说廆曰今两京倾没天子蒙尘琅邪承制江东实人命所系明公雄据海朔跨总一方而诸部犹怙众称兵未遵道化者盖以官非王命又自以为强今宜通使琅邪劝承大统然后敷宣帝命以伐有罪谁敢不从廆善之乃遣其长史王济浮海劝进及帝即尊位遣谒者陶辽重申前命授廆将军单于廆固辞公封时二京倾覆幽冀沦陷廆刑政修明虚怀引统流亡士庶多襁负归之廆乃立郡以统流人冀州人为冀阳郡豫州人为成周郡青州人为营丘郡并州人为唐国郡于是推举贤才委以庶政以河东裴嶷代郡鲁昌北平阳耽为谋主北海逢羡广平游邃北平西方虔渤海封抽西河宋奭河东裴开为股肱渤海封弈平原宋该安定皇甫岌兰陵缪恺以文章才□任居枢要会稽朱左车泰山胡毋翼鲁国孔纂以旧德清重引为宾友平原刘赞儒学该通引为东庠祭酒其世子皝率国冑束修受业焉廆览政之暇亲临听之于是路有颂声礼让兴矣时平州刺史东裔校尉崔毖自以为南州士望意存怀集而流亡者莫有赴之毖意廆拘留乃阴结高句骊及宇文段国等谋灭廆以分其地太兴初三国伐廆廆曰彼信崔毖虚说邀一时之利乌合而来耳既无统一莫相归伏吾今破之必矣然彼军初合其锋甚锐幸我速战若逆击之落其计矣静以待之必怀疑贰迭相猜防一则疑吾与毖谲而覆之二则自疑三国之中与吾有韩魏之谋者待其人情沮惑然后取之必矣于是三国攻棘城廆闭门不战遣使送牛酒以犒宇文大言于众曰崔毖昨有使至于是二国果疑宇文同于廆也引兵而归宇文悉独官曰二国虽归吾当独兼其国何用人为尽众逼城连营三十里廆简锐士配皝推锋于前翰领精骑为奇兵从傍出直冲其营廆方阵而进悉独官自恃其众不设备见廆军之至方率兵距之前锋始交翰已入其营纵火焚之其众皆震扰不知所为遂大败悉独官仅以身免尽俘其众于其营候获皇帝玉玺三纽遣长史裴嶷送于建邺崔毖惧廆之雠己也使兄子焘伪贺廆会三国使亦至请和曰非我本意也崔平州教我耳廆将焘示以攻围之处临之以兵曰汝叔父教三国灭我何以诈来贺我乎焘惧首服廆乃遣焘归说毖曰降者上策走者下策也以兵随之毖与数十骑弃家室奔于高句骊廆悉降其众徙焘及高瞻等于棘城待以宾礼明年高句骊寇辽东廆遣众击败之裴嶷至自建邺帝遣使者拜廆监平州诸军事安北将军平州刺史增邑二千户寻加使持节都督幽州东裔诸军事车骑将军平州牧进封辽东郡公邑一万户常侍单于并如故丹书铁券承制海东命备官司置平州守宰段末波初统其国而不修备廆遣皝袭之入令支收其名马宝物而还石勒遣使通和廆距之送其使于建邺勒怒遣宇文乞得龟击廆廆遣皝距之以裴嶷为右部都督率索头为右翼命其少子仁自平郭趣伯林为左翼攻乞得龟□之悉掳其众乘胜拔其国城收其资用亿计徙其人数万户以归成帝即位加廆侍中位特进咸和五年又加开府仪同三司固辞不受廆尝从容言曰狱者人命之所悬也不可以不慎贤人君子国家之基也不可以不敬稼穑者国之本也不可以不急酒色便佞乱德之甚也不可以不戒乃着家令数千言以申其旨遣使与太尉陶侃笺曰明公使君毂下振德曜威抚宁方夏劳心文武士马无恙钦高仰止注情弥久王涂崄远隔以燕越每瞻江湄延首遐外天降艰难祸害屡臻旧都不守奄为卤庭使皇舆迁幸假势吴楚大晋启基祚流万世天命未改元象着明是以义烈之士深怀愤踊猥以功薄受国殊宠上不能扫除群羯下不能身赴国难仍纵贼臣屡逼京辇王敦唱祸于前苏峻肆毒于后凶暴过于董卓恶逆甚于傕汜普天率土谁不同忿深怪文武之士过荷朝荣不能灭中原之寇刷天下之耻君侯植根江阳发曜荆衡仗叶公之权有包胥之志而令白公伍员殆得极其暴窃为丘明耻之区区楚国子重之徒犹耻君弱群臣不及先大夫厉己戒众以服陈郑越之种蠡尚能弼佐句践取威黄池况今吴土英贤比肩而不辅翼圣主陵江北伐以义声之直讨逆暴之寇檄命旧都之士招怀存本之人岂不若因风振落顿□走轮哉且孙氏之初以长沙之众摧破董卓志匡汉室虽中遇寇害雅志不遂原其诚心乃忽身命及权据杨越外仗周张内凭顾陆距魏赤壁□取襄阳自兹以降世主相袭咸能侵逼徐豫令魏朝旰食不知今之江表为贤□匿智藏其勇略邪将吕蒙凌统高踪旷世哉况今凶寇虐暴中州人士逼迫势促其颠沛之危甚于累卵假号之强众心所去敌有衅矣易可震荡王郎袁术虽自诈伪皆基浅根微祸不旋踵此皆君侯之所闻见者矣王司徒清虚寡欲善于全己昔曹参亦崇此道着画一之称也庾公居元舅之尊处申伯之任超然高蹈明智之权廆于寇难之际受大晋累世之恩自恨绝域无益圣朝徒系心万里望风怀愤今海内之望足为楚汉轻重者惟在君侯若戮力尽心悉五州之众据兖豫之郊使向义之士倒戈释甲则羯寇必灭国耻必除廆在一方敢不竭命孤军轻进不足使勒畏首畏尾则怀旧之士欲为内应无由自发故也故远陈写言不宣尽廆使者遭风没海其后廆更写前笺并赍其东裔校尉封抽行辽东相韩矫等三十余人疏上侃回曰自古有国有家鲜不极盛而衰自大晋龙兴□平会神武之略迈踪前史惠皇之末后党构难祸结京畿衅成公族遂使羯寇乘虚倾覆诸夏旧都沦灭山陵毁掘人神悲悼幽明发愤昔玁狁之强匈奴之盛未有如今日羯寇之暴跨蹑华裔盗称尊号者也天祚有晋挺授英杰车骑将军慕容廆自弱冠莅国忠于王室明允恭肃志在立勋属海内分崩皇舆迁幸元皇中兴初唱大业肃祖继统荡平江外廆虽限以山海隔以羯寇翘首引领系心京师常假寤寐欲忧国忘身贡篚相寻连舟载路戎不税驾动成义举今羯寇滔天怙其丑类树基赵魏跨略燕齐廆虽率义众诛讨大逆然管仲相齐犹曰宠不足以御下况廆辅翼王室有匡霸之功而位卑爵轻九命未加非所以宠异藩翰敦奖殊勋者也方今诏命隔绝王路崄远贡使往来动弥年载今燕之旧壤北周沙漠东尽乐浪西暨代山南极冀方而悉为卤庭非复国家之域将佐等以为宜远遵周室近准汉初进封廆为燕王行大将军事上以总统诸部下以割损贼境使冀州之人望风向化廆得祗承诏命率合诸国奉辞裔逆以成桓文之功苟利社稷专之可也而廆固执谦光守节弥高每诏所加让动积年非将佐等所能敦逼今区区所陈不欲苟相崇重而愚情至心实为国计侃报抽等书其略曰车骑将军忧国忘身贡篚载路羯贼求和执使送之西讨段国北伐塞外远绥索头荒服以献惟北部未宾屡遣征伐又知东方官号高下齐班进无统摄之权退无等差之降欲进车骑为燕王一二具之夫功成进爵古之成制也车骑虽未能为官摧勒然忠义竭诚今腾笺上听可不迟速当任天台也朝议未定八年廆卒乃止时年六十五在位四十九年帝遣使者策赠大将军开府仪同三司谥曰襄及□僭号伪谥武宣皇帝慕容皝载记皝字元真廆第三子也龙颜版齿身长七尺八寸雄毅多权略尚经学善天文廆为辽东公立为世子建武初拜为冠军将军左贤王封望平侯率众征讨累有功大宁末拜平北将军进封朝鲜公廆卒嗣位以平北将军行平州刺史督摄部内寻而宇文乞得龟为其别部逸豆归所逐奔死于外皝率骑讨之逸豆归惧而请和遂筑榆阴安晋二城而还初皝庶兄建威翰骁武有雄才素为皝所忌母弟征卤仁广武昭并有宠于廆皝亦不平之及廆卒并惧不自容至此翰出奔段辽仁劝昭举兵废皝皝杀昭遣使按检仁之虚实遇仁于险渎仁知事发杀皝使东归平郭皝遣其弟建武幼司马佟焘等讨之仁尽众距战幼等大败皆没于仁襄平令王冰将军孙机以辽东叛于皝东裔校尉封抽护军乙逸辽东相韩矫元菟太守高诩等弃城奔还仁于是尽有辽左之地自称车骑将军平州刺史辽东公宇文归段辽及鲜卑诸部并为之援咸和九年皝遣其司马封弈攻鲜卑木堤于白狼扬威淑虞攻乌丸悉罗侯于平堈皆斩之材官刘佩攻乙连不□段辽遂寇徒河皝将张萌逆击败之辽弟兰与翰寇柳城都尉石琮击败之旬余兰翰复围柳城皝遣宁远慕容汗及封弈等救之皝戒汗曰贼众气锐难与争锋宜顾万全慎勿轻进必须兵集阵整然后击之汗性骁锐遣千余骑为前锋而进封弈止之汗不从为兰所败死者大半兰复攻柳城为飞梯地道围守二旬石琮躬勒将士出击败之斩首千五百级兰乃遁归是岁成帝遣谒者徐孟闾丘幸等持节拜皝镇军大将军平州刺史大单于辽东公持节都督承制封拜一如廆故事皝自征辽东□襄平仁所署居就令刘程以城降新昌人张衡执县宰以降于是斩仁所置守宰分徙辽东大姓于棘城置和阳武次西乐三县而归咸康初遣封弈袭宇文别部涉弈于大获而还涉弈于率骑追战于浑水又败之皝将乘海讨仁群下咸谏以海道危阻定从陆路皝曰旧海水无凌自仁反以来冻合者三矣昔汉光武因滹沱之冰以济大业天其或者欲吾乘此而□之乎吾计决矣有沮谋者斩乃率三军从昌黎践凌而进仁不虞皝之至也军去平郭七里骑乃告仁狼狈出战为皝所擒杀仁而还立籍田于朝阳门东置官司以主之段辽遣其将李咏夜袭武兴遇雨引还都尉张萌追击擒咏段兰拥众数万屯于曲水亭将攻柳城宇文归入寇安晋为兰声援皝以步骑五万击之师次柳城兰归皆遁遣封弈率轻骑追击败之收其军实馆谷二旬而还谓诸将曰二寇耻无功而归必复重至宜于柳城左右设伏以待之遣封弈率骑潜于马兜山诸道俄而辽骑果至弈夹击大败之斩其将荣保遣兼长史刘斌郎中令阳景送徐孟等归于京师使其世子□伐段辽诸城封弈攻宇文别部皆大捷而归立纳谏之木以开谠言之路后徙昌黎郡筑好城于乙连东使将军兰勃戍之以逼乙连又城曲水以为勃援乙连饥甚段辽输之粟兰勃要击获之辽遣将屈云攻兴国与皝将慕容遵大战于五官水上云败斩之尽俘其众封弈等以皝任重位轻宜称燕王皝于是以咸康三年僭即王位赦其境内以封弈为国相韩寿为司马裴开阳骛王宇李洪杜群宋该刘瞻石琮皇甫真阳协宋晃平熙张泓等并为列卿将帅起文昌殿乘金根车驾六马出入称警跸以其妻段氏为王后世子□为太子皆如魏武晋文辅政故事皝以段辽屡为边患遣将军宋回称藩于石季龙请师讨辽季龙于是总众而至皝率诸军攻辽令支以北诸城辽遣其将段兰来距大战败之斩级数千掠五千余户而归季龙至徐无辽奔密云山季龙进入令支怒皝之不会师也进军击之至于棘城戎卒数十万四面进攻郡县诸部叛应季龙者三十六城相持旬余左右劝皝降皝曰孤方取天下何乃降人乎遣子恪等率骑二皝晨出击之季龙诸军惊扰弃甲而遁恪乘胜追之斩获三万余级筑戍凡城而还段辽遣使诈降于季龙请兵应接季龙遣其将麻秋率众迎辽恪伏精骑七千于密云山大败之获其司马阳裕将军鲜于亮拥段辽及其部众以归帝又遣使进皝为征北大将军幽州牧领平州刺史加散骑常侍增邑万户持节都督单于公如故皝前军帅慕容评败季龙将石成等于辽西斩其将呼延晃张支掠千余户以归段辽谋叛皝诛之季龙又使石成入攻凡城不□进陷广城皝虽称燕王未有朝命乃遣其长史刘祥献捷京师兼言权假之意并请大举讨平中原又闻庾亮薨弟冰翼继为将相乃表曰臣究观前代昏明之主若能亲贤并建则政致升平若亲党后族必有倾辱之祸是以周之申伯号称贤舅以其身藩于外不握朝权降及秦昭足为令主委信二舅几至乱国逮于汉武推重田蚡万机之要无不决之及蚡死后切齿追恨成帝暗弱不能自立内惑艳妻外恣五舅卒令王莽坐取帝位每览斯事孰不痛惋设使舅氏贤若穰侯王凤则但闻有二臣不闻有二主若其不才则有窦宪梁冀之祸凡此成败亦既然矣苟能易轨可无覆坠陛下命世天挺当隆晋道而遭国多难殷忧备婴追述往事至今焚灼迹其所由实因故司空亮居元舅之尊势业之重执政裁下轻侮边将故令苏峻祖约不胜其忿遂致败国至令太后发愤一旦升遐若社稷不灵人神无助豺狼之心当可极耶前事不忘后事之表而中书监左将军冰等内执枢机外拥上将昆弟并列人臣莫畴陛下深敦渭阳冰等自宜引领臣常谓世主若欲崇显舅氏何不封以藩国丰其禄赐限其势利使上无偏优下无私论如此荣辱何从而生噂何辞而起往者惟亮一人宿有名望尚致世变况今居之者素无闻焉且人情易惑难以户告纵令陛下无私于彼天下之人谁谓不私乎臣与等名位殊班出处悬邈又国之戚昵理应降悦以适事会臣独矫抗此言者上为陛下退为冰计疾苟容之臣坐鉴得失颠而不扶焉用彼相昔徐福陈霍氏之戒宣帝不从至令忠臣更为逆族良由察之不审防之无渐臣今所陈可谓防渐矣但恐陛下不明臣之忠不用臣之计事过之日更处焦烂之后耳昔王章刘向每上封事未尝不指斥王氏故令二子或死或刑谷永张禹依违不对故容身苟免取讥于世臣被发殊俗位为上将夙夜惟忧罔知所报惟当外殄寇雠内尽忠规陈力输诚以答国恩臣若不言谁当言者又与冰书曰君以椒房之亲舅氏之昵总据枢机出内王命兼拥列将州司之位昆弟网罗显布畿甸自秦汉以来隆赫之极岂有若此者乎以吾观之若功就事举必享申伯之名如或不立将不免梁窦之迹矣每观史传未尝不宠恣母族使执权乱朝先有殊世之荣寻有负乘之累所谓爱之适足以为害吾尝忿历代之主不尽防萌终宠之术何不业以一土之封令藩国相承如周之齐陈如此则永保南面之尊复何黜辱之忧乎窦武何进好善虚己贤士归心虽为阉竖所危天下嗟痛犹有能履以不骄图国忘身故也方今四海有倒悬之急中夏逋僭逆之寇家有漉血之怨人有复雠之憾宁得安枕逍遥雅谈卒岁耶吾虽寡德过蒙先帝列将之授以数郡之人尚欲并吞强寇是以自顷迄今交锋接刃一时务农三时用武而犹师徒不顿仓有余粟敌人日畏我境日广况乃王者之威堂堂之势岂可同年而语哉冰见表及书甚惧以其绝远非所能制遂与何充等奏听皝称燕王其年皝伐高句丽王钊乞盟而还明年钊遣其世子朝于皝初段辽之败也建威翰奔于宇文归自以威名夙振终不保全乃阳狂恣酒被发歌呼归信而不禁故得周游自任至于山川形便攻战要路莫不练之皝遣商人王车阴使察翰翰见车无言抚膺而已车还以白皝曰翰欲来也乃遣车遗翰弓矢翰乃窃归骏马携其二子而还皝将图石氏从容谓诸将曰石季龙自以安乐诸城守防严重城之南北必不设备今若诡路出其不意冀之北土尽可破也于是率骑二万出蠮螉塞长驱至于蓟城进渡武遂津入于高阳所过焚烧积聚倞徙幽冀三万余户使阳裕唐柱等筑龙城构宫庙改柳城为龙城县于是成帝使兼大鸿胪郭希持节拜皝侍中大都督河北诸军事大将军燕王其余官皆如故封诸功臣百余人咸康七年皝迁都龙城率劲卒四万入自南陕以伐宇文高句丽又使翰及子垂为前锋遣长史王宇等勒众万五千从北置而进高句丽王钊谓皝军之从北路也乃遣其弟武统精锐五万距北置躬率弱卒以防南陕翰与钊战于木底大败之乘胜遂入丸都钊单马而遁皝掘钊父利墓载其尸并其母妻珍宝掠男女五万余口焚其宫室毁丸都而归明年钊遣使称臣于皝贡其方物乃归其父尸宇文归遣其相国莫浅浑伐皝诸将请战皝不许浑以皝为惮之荒酒纵猎不复设备皝曰浑奢怠已甚今则可一战矣遣翰率骑击之浑大败仅以身免尽俘其众皝躬巡郡县劝课农桑起龙城宫阙寻又率骑二万亲伐宇文归以翰及垂为前锋归使其骁将涉弈于尽众距翰皝驰遣谓翰曰弈于雄悍宜小避之待寇势骄然后取也翰曰归之精锐尽于此今若□之则归可不劳兵而灭弈于徒有虚名其实易与耳不宜纵敌挫吾兵气于是前战斩弈于尽俘其众归远遁漠北皝开地千余里徙其部人五万余落于昌黎改涉弈于城为威德城行饮至之礼论功行赏各有差以牧牛给贫家田于宛中公收其八二分入私有牛而无地者亦田宛中公收其七三分入私皝记室参军封裕谏曰臣闻圣王之宰国也薄赋而藏于百姓分之以三等之田十一而税之寒者衣之饥者食之使家给人足虽水旱而不为灾者何也高选农官务尽劝课人治周田百亩亦不假牛力力田者受旌显之赏惰农者有不齿之罚又量事置官量官置人使官必称须人不虚位度岁入多少裁而禄之供百寮之外藏之太仓三年之耕余一年之粟以斯而积公用于何不足水旱其如百姓何虽务农之令屡发二千石令长莫有志勤在公锐尽地利者故汉祖知其如此以垦田不实征杀二千石以十数是以明章之际号次升平自永嘉丧乱百姓流亡中原萧条千里无烟饥寒流陨相继沟壑先王以神武圣略保全一方威以殄奸德以怀远故九州之人塞表殊类襁负万里若赤子之归慈父流人之多旧土十倍有余人殷地狭故无田者十有四焉殿下以英圣之资克广先业南摧强赵东灭句丽开境三千户增十万继武阐广之功有高西伯宜省罢诸苑以业流人人至而无资产者赐之以牧牛人既殿下之人牛岂失乎善藏者藏于百姓如斯而已矣迩者深副乐土之望中国之人皆将壶□奉迎石季龙谁与居乎且魏晋虽道消之世犹削百姓不至于七八特官牛田者官得六分百姓得四分私牛而官田者与官中分百姓安之人皆悦乐臣犹曰非明王之道而况增乎且水旱之厄尧汤所不免王者宜浚治沟浍循郑白西门史起溉灌之法旱则决沟为雨水则入于沟渎上无云汉之忧下无昏垫之患句丽百济及宇文段部之人皆兵势所徙非如中国慕义而至咸有思归之心今户垂十万狭凑都城恐方将为国家深害宜分其兄弟宗属徙于西境诸城抚之以恩检之以法使不得散在居人知国之虚实今中原未平资畜宜广官司猥多游食不少一夫不耕岁受其饥必取于耕者而食之一人食一人之力游食数万损亦如之安可以家给人足治致升平殿下降览古今之事多矣政之巨患莫甚于斯其有经略出世才称时求者自可随须置之列位非此已往其耕而食蚕而衣亦天之道也殿下圣性宽明思言若渴故人尽刍荛有犯无隐前者参军王宪大夫刘明并竭忠献款以贡至言虽颇有逆鳞意在无责主者奏以妖言犯上致之于法殿下慈弘苞纳恕其大辟犹削黜禁锢不齿于朝其言是也殿下固宜纳之如其非也宜亮其狂狷罪谏臣而求直言亦犹北行诣越岂有得邪右长史宋该等阿媚苟容轻劾谏士己无骨鲠嫉人有之掩闭耳目不忠之甚四业者国之所资教学者有国盛事习战务农尢其本也百工商贾犹其末耳宜量军国所须置其员数已外归之于农教之战法学者三年无成亦宜还之于农不可徒充大员以塞聪□之路臣之所言当也愿时速施行非也登加罪戮使天下知朝廷从善如流罚恶不淹王宪刘明忠臣也愿宥忤鳞之愆收其药石之效皝乃令曰览封记室之谏孤实惧焉君以黎元为国黎元以谷为命然则农者国之本也而二千石令长不遵孟春之令惰农弗劝宜以尢不修辟者措之刑法肃厉属城主者明详推检具状以闻苑囿悉可罢之以给百姓无田业者贫者全无资产不能自存各赐牧牛一头若私有余力乐取官牛垦官田者其依魏晋旧法沟洫溉灌有益官私主者量造务尽水陆之势中州未平兵难不息勋诚既多官僚不可以减也待□平凶丑徐更议之百工商贾数四佐与列将速定大员余者还农学生不任训教者亦除员录夫人臣关言于人主至难也妖妄不经之事皆应荡然不问择其善者而从之王宪刘明虽其罪应禁黜亦犹孤之无大量也可悉复本官仍居谏司封生蹇蹇深得王臣之体诗不云乎无言不酬其赐钱五万明宣内外有欲陈孤过者不拘贵贱勿有所讳时有黑龙白龙各一见于龙山皝亲率群寮观之去龙二百余步祭以太牢二龙交首嬉翔解角而去皝大悦还宫赦其境内号新宫曰和龙立龙翔佛寺于山上赐其大臣子弟为官学生者号高门生立东庠于旧宫以行乡射之礼每月临观考试优劣皝雅好文籍勤于讲授学徒甚盛至千余人亲造太上章以代急就又着典诫十五篇以教胄子慕容恪攻高句丽南苏□之置戍而还三年遣其世子□与恪率骑万七千车袭扶余□之掳其王及部众五万余口以还皝亲临东庠考试学生其经通秀异者擢充近侍以久旱免百姓田租罢成周冀阳营丘等郡以渤海人为兴集县河间人为宁集县广平魏郡人为兴平县东莱北海人为育黎县吴人为吴县悉隶燕国皝尝畋于西鄙将济河见一父老服朱衣乘白马举手麾皝曰此非猎所王其还也秘之不言遂济河连日大获后见白兔驰射之马倒被伤乃说所见辇而还宫引□属以后事以永和四年死在位十五年时年五十二□僭号追谥文明皇帝慕容□载记□字宣英皝之第二子也初廆尝言吾积福累仁子孙当有中原既而生□廆曰此儿骨相不恒吾家得之矣及长身长八尺二寸姿貌魁伟博观图书有文武干略皝为燕王拜□假节安北将军东裔校尉左贤王燕王世子皝死永和五年僭即燕王位依春秋列国故事称元年赦于境内是时石季龙死赵魏大乱□将图兼并之计以慕容恪为辅国将军慕容评为辅弼将军阳骛为辅义将军慕容垂为前锋都督建锋将军简精锐二十余万以待期是岁穆帝使谒者陈沉拜□为使持节侍中大都督都督河北诸军事幽冀并平四州牧大将军大单于燕王承制封拜一如廆皝故事明年□率三军南伐出自卢龙次于无终石季龙幽州刺史王午弃城走留其将王他守蓟□攻陷其城斩他因而都之徙广□上谷人于徐无代郡人于凡城而还及冉闵杀石祗僭称大号遣其使人常炜聘于□□引之观下使其记室封裕诘之曰冉闵养息常才负恩篡逆有何祥应而僭称大号炜曰天之所兴其致不同狼乌纪于三王麟龙表于汉魏寡君应天叙历能无祥乎且用兵杀罚哲王盛典汤武亲行诛放而仲尼美之魏武养于宦官莫知所出众不盈旅遂能终成大功逆寇酷乱苍生屠脍寡君奋剑而诛除之黎元获济可谓功格皇天勋侔高祖恭承干命有何不可裕曰石祗去岁使张举请救云玺在襄国其言信不又闻闵铸金为己象坏而不成奈何言有天命炜曰诛寇之日在邺者略无所遗玺何从而向襄国此求救之辞耳天之神玺实在寡君且妖孽之徒欲假奇眩众或改作万端以神其事寡君今已握干符类上帝江海悬诸掌大业集于身何所求虑而取信此乎铸形之事所未闻也□既锐信举言又欣于闵铸形之不成也必欲审之乃积薪置火于其侧命裕等以意喻之炜神色自若抗言曰结发已来尚不欺庸人况千乘乎巧诈虚言以救死者使臣所不为也直道受戮死自分耳益薪速火君之大惠左右劝□杀之□曰古者兵交使在其间此亦人臣常事遂赦之遣慕容恪略地中山慕容评攻王午于鲁口恪次唐城冉闵将白同中山太守侯龛固守不下恪留其将慕容彪攻之进讨常山评次南安王午遣其将郑生距评评逆击斩之侯龛逾城出降恪进□中山斩白同□军令严明诸将无所犯闵章武太守贾坚率郡兵邀评战于高城擒坚于阵斩首三千余级是岁丁零翟鼠及冉闵将刘准等率其所部降于□封鼠归义王拜准左司马时鲜卑段勤初附于□其后复叛□遣慕容恪及相国封弈讨冉闵于安喜慕容垂讨段勤于绎幕□如中山为二军声势闵惧奔于常山恪追及于泒水闵威名素振众咸惮之恪谓诸将曰闵师老卒疲实为难用加其勇而无谋一夫之敌耳虽有甲兵不足击也吾今分军作三部掎角以待之闵性轻锐又知吾军势非其敌必出万死冲吾中军吾今贯甲厚阵以俟其至诸军但厉卒从旁须其战合夹而击之蔑不□也及战败之斩首七千余级擒闵送之斩于龙城恪屯军滹沱闵将苏亥遣其将金光率骑数千袭恪恪逆击斩之亥大惧奔于并州恪进据常山段勤惧而请降遂进攻邺闵将蒋干闭城距守□又遣慕容评等率骑一万会攻邺是时燕巢于□正阳殿之西椒生三雏项上有竖毛凡城献异鸟五色成章□谓群寮曰是何祥也咸称燕者燕鸟也首有毛冠者言大燕龙兴冠通天章甫之象也巢正阳西椒者言至尊临轩朝万国之征也三子者数应三统之验也神鸟五色言圣朝将继五行之箓以御四海者也□览之大悦既而蒋干率锐卒五千出城挑战慕容评等击败之斩首四千余级干单骑还邺于是群臣劝□称尊号□答曰吾历数之箓宁有分邪卿等苟相褒举以觊非望实非寡德所宜闻也慕容恪封弈讨王午于鲁口降之寻而慕容评攻□邺城送冉闵妻子寮属及其文物于中山先是蒋干以传国玺送于建邺□欲神其事业言历运在己乃诈云闵妻得之以献赐号曰奉玺君因以永和八年僭即皇帝位大赦境内建元曰元玺署置百官以封弈为太尉慕容恪为侍中阳骛为尚书令皇甫真为尚书左仆射张希为尚书右仆射宋活为中书监韩恒为中书令其余封授各有差追尊廆为高祖武宣皇帝皝为太祖文明皇帝时朝廷遣使诣□□谓使者曰汝还白汝天子我承人乏为中国所推已为帝矣初石季龙使人探策于华山得玉版文曰岁在申酉不绝如线岁在壬子真人乃见及此燕人咸以为□之应也改司州为中州置司隶校尉官群下言大燕受命上承光纪黑精之君运历传属代金行之后宜行夏之时服周之冕旗帜尚黑牲牡尚元□从之其从行文武诸藩使人及登号之日者悉增位三级泒河之师守邺之军下及战士赐各有差临阵战亡者将士加赠二等士卒复其子孙殿中旧人皆随才擢叙立其妻可足浑氏为皇后世子晔为皇太子晋宁朔将军荣胡以彭城鲁郡叛降于□常山人李犊聚众数千反于普壁垒□遣慕容恪率众讨降之初冉闵既败王午自号安国王午既死吕护复袭其号保于鲁口恪进讨走之遣前军悦绾追及于野王悉降其众姚襄以梁国降于□以慕容评为都督秦雍益梁江扬荆徐兖豫十州河南诸军事权镇于洛水慕容强为前锋都督都督荆徐二州缘淮诸军事进据河南□自和龙至蓟城幽冀之人以为东迁互相惊扰所在屯结其下请讨之□曰群小以朕东巡故相惑耳今朕既至寻当自定然不虞之备亦不可不为于是令内外戒严苻生河内太守王会黎阳太守韩高以郡归□晋兰陵太守孙黑济北太守高柱建兴太守高各以郡叛归于□初□车骑大将军范阳公刘宁屯据莸城降于苻氏至此率户二千诣蓟归罪拜后将军高句丽王钊遣使谢恩贡其方物□以钊为营州诸军事征东大将军营州刺史封乐浪公王如故□给事黄门侍郎申引上言曰夫名尊礼重先王之制冠冕之式代或不同汉以萧曹之功有殊群辟故剑履上殿入朝不趋世无其功则礼宜阙也至于东宫体此为仪魏晋因循制不纳舄今皇储过谦准同百寮礼卑逼下有违朝式太子有统天之重而与诸王齐冠远游非所以辨章贵贱也祭飨朝庆宜正服衮衣九文冠冕九旒又仲冬长至太阴数终黄锺产气绵微于下此月闭关息旅后不省方礼记曰是月也事欲静君子斋戒去声色唯周官有天子之南郊从八能之说或以有事至灵非朝飨之节故有乐作之理王者慎微礼从其重前来二至阙鼓不宜有设今之铿锵盖以常仪二至之礼事殊余节猥动金声惊越神气施之宣养实为未尽又朝服虽是古礼绛构始于秦汉迄于今代遂相仍准朔望正旦乃具衮舄礼诸侯旅见天子不得终事者三雨沾服失容其在一焉今或朝日天雨未有定仪礼贵适时不在过恭近以地湿不得纳舄而以衮改履案言称朝服所以服之而朝一体之间上下二制或废或存实乖礼意大燕受命侔踪虞夏诸所施行宜损益定之以为皇代永制□曰其剑舄不趋事下太常参议太子服衮冕冠九旒超级逼上未可行也冠服何容一施一废皆可详定初段兰之子龛因冉闵之乱拥众东屯广固自号齐王称藩于建邺遣书抗中表之仪非□正位□遣慕容恪慕容尘讨之恪既济河龛弟罴骁勇有智计言于龛曰慕容恪善用兵加其众旅既盛恐不可抗也若顿兵城下虽复请降惧终不听王但固守罴请率精锐距之若其战捷王可驰来追击使寇匹马无反如其败也遽出请降不失千户侯也龛弗从罴固请行龛怒杀之率众三万来距恪恪遇龛于济水之南与战大败之遂斩其弟钦尽俘其众恪进围广固诸将劝恪宜急攻之恪曰军势有宜缓以□敌有宜急而取之若彼我势均且有强援虑腹背之患者须急攻之以速大利如其我强彼弱外无寇援力足制之者当羁縻守之以待其毙兵法十围五攻此之谓也龛恩结贼党众未离心济南之战非不锐也但其用之无术以致败耳今凭固天险上下同心攻守势倍军之常法若其促攻不过数旬□之必矣但恐伤吾士众自有事已来卒不获宁吾每思之不觉忘寝亦何宜轻残人命乎当持久以取耳诸将皆曰非所及也乃筑室反耕严固围垒龛所署徐州刺史王腾索头单于薛云降于恪段龛之被围也遣使诣建邺请救穆帝遣北中郎将荀羡赴之惮寇强迁延不敢进攻破阳都斩王腾以归恪遂□广固以龛为伏顺将军徙鲜卑胡羯三千余户于蓟留慕容尘镇广固恪振旅而归□太子晔死伪谥献怀升平元年复立次子暐为皇太子赦其境内改元曰光寿遣其抚军慕容垂中军慕容虔与护军平熙等率步骑八万讨丁零敕勒于塞北大破之俘斩十余万级获马十三万匹牛羊亿余万初廆有骏马曰赭白有奇相逸力石季龙之伐棘城也皝将出避难欲乘之马悲鸣蹄啮人莫能近皝曰此马见异先朝孤常仗之济难今不欲者盖先君之意乎乃止季龙寻退皝益奇之至是四十九岁矣而骏逸不亏□比之于鲍氏骢命铸铜以图其象亲为铭赞□勒其傍置之蓟城东掖门是岁象成而马死匈奴单于贺赖头率部落三万五千降于□拜宁西将军云中郡公处之于代郡平舒城晋太山太守诸葛攸伐其东郡□遣慕容恪距战王师败绩北中郎将谢万先据梁宋惧而遁归恪进兵入寇河南汝颍谯沛皆陷置守宰而还□自蓟城迁于邺赦其境内缮修宫殿复铜雀台廷尉监常炜上言大燕虽革命创制至于朝廷铨谟亦多因循魏晋唯祖父不殓葬者独不听官身清朝斯诚王教之首不刊之式然礼贵适时世或损益是以高祖制三章之法而秦人安之自顷中州丧乱连兵积年或遇倾城之败覆军之祸坑师沉卒往往而然孤孙茕子十室而九兼三方岳峙父子异邦存亡吉凶杳成天外或便假一时或依嬴博之制孝子糜身无补顺孙心丧靡及虽招魂虚葬以叙罔极之情又礼无招葬之文令不此载若斯之流抱琳琅而无申怀英才而不齿诚可痛也恐非明扬侧陋务尽时珍之道吴起二陈之畴终将无所展其才干汉祖何由免于平城之围郅支之首何以悬于汉关谨案戊辰诏书荡清瑕秽与天下更始以明维新之庆五六年间寻相违伐于则天之体臣窃未安□曰炜宿德硕儒练明刑法览其所陈良足采也今六合未宁丧乱未已又正当搜奇拔异之秋未可才行兼举且除此条听大同更议使昌黎辽东二郡营起廆庙范阳燕郡构皝庙以其护军平熙领将作大匠监造二庙焉苻坚平州刺史刘特率户五千降于□河间李黑聚众千余攻掠州郡杀枣强令卫颜□长乐太守傅颜讨斩之常山大树自拔根下得璧七十珪七十三光色精奇有异常玉□以为岳神之命遣其尚书郎段勤以太牢祀之初冉闵之僭号也石季龙将李历张平高昌等并率其所部称藩于□遣子入侍既而投款建邺结援苻坚并受爵位羁縻自固虽贡使不绝而诚节未尽吕护之走野王也遣弟奉表谢罪于□拜宁南将军河内太守又上党冯鸯自称太守附于张平平屡言之□以平故赦其罪以为京兆太守护鸯亦阴通京师张平跨有新兴雁门西河太原上党上郡之地垒壁三百余胡晋十余万户遂拜置征镇为鼎峙之势□遣其司徒慕容评讨平领军慕舆根讨鸯司空阳骛讨昌抚军慕容臧攻历并州垒壁降者百余所以尚书右仆射悦绾为安西将军领护匈奴中郎将并州刺史以抚之平所署征西诸葛骧镇北苏象宁东乔庶镇南石贤等率垒壁百三十八降于□□大悦皆复其官爵既而平率众三千奔于平阳鸯奔于野王历走荥阳昌奔邵陵悉降其众□于是复图入寇兼欲经略关西乃令州郡校阅见丁精覆隐漏率户留一丁余悉发之欲使步卒满一百五十万期明年大集将进临洛阳为三方节度武邑刘贵上书极谏陈百姓雕弊召兵非法恐人不堪命有土崩之祸并陈时政不便于时者十有三事□览而悦之付公卿博议事多纳用乃改为三五占兵宽戎备一周悉令明年季冬赴集邺都是岁晋将荀羡攻山茌拔之斩□太山太守贾坚□青州刺史慕容尘遣司马悦明救之羡师败绩复陷山荏□立小学于显贤里以教胄子封其子泓为济北王冲为中山王燕群臣于蒲池酒酣赋诗因谈经史语及周太子晋潸然流涕顾谓群臣曰昔魏武追痛仓舒孙权悼登无已孤常谓二主缘爱称奇无大雅之体自晔亡以来孤鬓发中白始知二主有以而然卿等言晔定何如也孤今悼之得无遗怪将来乎其司徒左长史李绩对曰献怀之在东宫臣为中庶子既忝近侍圣质志业臣实不敢不知臣闻道备无愆其唯圣人乎先太子大德有八未见阙也□曰卿言亦过矣然试言之绩曰至孝自天性与道合此其一也聪敏慧悟机思若流此其二也沉毅好断理诣无幽此其三也疾谀亮物雅悦直言此其四也好学爱贤不耻下问此其五也英姿迈古艺业超时此其六也虚襟恭让尊师重道此其七也轻财好施勤恤民隐此其八也□泣曰卿虽褒誉然此儿若在吾死无忧也吾既不能追踪唐虞官天下以禅有德近模三王以世传授景茂幼冲器艺未举卿以为何如绩曰皇太子天资岐嶷圣敬日跻而八德□然二阙未补雅好游田娱心丝竹所以为损耳□顾谓暐曰伯阳之言药石之惠汝宜戢之因问高年疾苦孤寡不能自存者赐谷帛有差□夜梦石季龙啮其臂寤而恶之命发其墓剖棺出尸蹋而骂之曰死胡安敢梦生天子遣其御史中尉约阳数其残酷之罪鞭之弃于漳水诸葛攸又率水陆二万讨□入自石门屯于河渚攸部将匡超进据□萧馆屯于新栅又遣督护徐冏率水军三千泛舟上下为东西声势□遣慕容评傅颜等统步骑五万战于东阿王师败绩塞北七国贺兰涉勒等皆降俄而□寝疾谓慕容恪曰吾所疾惙然当恐不济修短命也复何所恨但二寇未除景茂冲幼虑其未堪多难吾欲远追宋宣以社稷属汝恪曰太子虽幼天纵聪圣必能胜残刑措不可以乱正统也□怒曰兄弟之间岂虚饰也恪曰陛下若以臣堪荷天下之任者宁不能辅少主乎□曰若汝行周公之事吾复何忧李绩清方忠亮堪任大事汝善遇之是时兵集邺城盗贼互起每夜攻劫晨昏断行于是宽常赋设奇禁盗贼有相告者赐奉车都尉捕诛贼首木谷和等百余人乃止升平四年□死时年四十二在位十一年伪谥景昭皇帝庙号烈祖墓号龙陵□雅好文籍自初即位至末年讲论不倦览政之暇唯与侍臣错综义理凡所著述四十余篇性严重慎威仪未曾以慢服临朝虽闲居燕处亦无懈怠之色云慕容暐载记暐字景茂□第三子也初封中山王寻立为太子及□死群臣欲立慕容恪恪辞曰国有储君非吾节也于是立暐升平四年僭即皇帝位大赦境内改元曰建熙立其母可足浑氏为皇太后以慕容恪为太宰录尚书行周公事慕容评为太傅副赞朝政慕舆根为太师慕容垂为河南大都督征南将军兖州牧荆州刺史领护南蛮校尉镇梁国孙希为安西将军并州刺史傅颜为护军将军其余封授各有差暐既庸弱国事皆委之于恪慕舆根自恃勋旧骄傲有无上之心忌恪之总朝权将伺隙为乱乃言于恪曰今主上幼冲母后于政殿下宜虑杨骏诸葛元逊之变思有以自全且定天下者殿下之功也兄亡弟及先王之成制过山陵之后可废主上为一国王殿下践尊位以建大燕无穷之庆恪曰公醉乎何言之勃也昔曹臧吴札并于家难之际犹曰为君非吾节况今储君嗣统四海无虞宰辅受遗奈何便有私议公忘先帝之言乎根大惧陈谢而退恪以告慕容垂垂劝恪诛之恪曰今新遭大凶二寇伺隙山陵未建而宰辅自相诛灭恐乖远近之望且可容忍之根与左卫慕舆干潜谋诛恪及评因而篡位入白可足浑氏及暐曰太宰太傅将谋为乱臣请率禁兵诛之以安社稷可足浑氏将从之暐曰二公国之亲穆先帝所托终应无此未必非太师将为乱也于是使其侍中皇甫真护军傅颜收根等于禁中斩之大赦境内遣傅颜率骑二万观兵河南临淮而还军威甚盛初□所署宁南将军吕护据野王阴通京师穆帝以护为前将军冀州刺史□死谋引王师袭邺事觉暐使慕容恪等率众五万讨之傅颜言于恪曰护穷寇假合王师既临则上下丧气曾不敢窥兵中路展其螗螂之心此则士卒摄魂败亡之验也殿下前以广固天险守易攻难故为长久之策今贼形便不与往同宜急攻之以省千金之费恪曰护老贼经变多矣观其为备之道未易卒平今圈之穷城樵采路绝内无蓄积外无强援不过十旬其毙必矣何必遽残士卒之命而趣一时之利哉吾严浚围垒休养将卒以重官美货间而离之事淹势穷其衅易动我则未劳而寇已弊此为兵不血刃坐以制胜也遂列长围守之护遣其将张兴率劲卒七千出战傅颜击斩之自三月至八月而野王溃护南奔于晋悉降其众寻复叛归于暐暐待之如初因遣傅颜与护率众据河阴颜北袭□勒大获而还护攻洛阳中流矢而死将军段崇收军北渡屯于野王暐遣其宁东慕容忠攻陷荥阳又遣镇南慕容尘寇长平时晋冠军将军陈佑戍洛阳遣使请救帝遣桓温援之兴宁初暐复使慕容评寇许昌悬瓠陈城并陷之遂略汝南诸郡徙万余户于幽冀暐豫州剌史孙兴上疏请步卒五千先图洛阳暐纳之遣其太宰司马悦希军于盟津孙兴分戍成□以为之声援寻而陈佑率众奔陆浑河南诸垒悉陷于希慕容恪攻陷金墉害扬威将军沈劲以其左右中郎慕容筑为假节征虏将军洛州刺史镇金墉慕容垂为都督荆扬洛徐兖豫雍益凉秦等十州诸军事征南大将军荆州牧配兵一万镇鲁阳时暐境内多水旱慕容恪慕容评并稽首归政请逊位还第曰臣以朽暗器非经国过荷先帝拔擢之恩又蒙陛下殊常之遇猥以轻才窃位宰录不能上谐阴阳下厘庶政致使水旱愆和彝伦失序辕弱任重夕惕唯忧臣闻王者则天建国辨方正位司必量才官惟德举台傅之重参理三光苟非其人则灵曜为亏尸禄贻殃负乘招悔由来常道未之或差以姬旦之勋圣犹近则二公不悦远则管蔡流言况臣等宠缘戚来荣非才授而可久点天官尘蔽贤路是以中年拜表披陈丹款圣恩齿旧未忍遐弃奄冉偷荣愆责弥厚自待罪鼎司岁余辰纪忝冒宰衡七载于兹虽乃心经略而思不周务至令二方干纪跋扈未庭同文之咏有惭盛汉深乖先帝托付之规甚违陛下垂拱之义臣虽不敏窃闻君子之言敢忘虞丘避贤之美辄循两疏知止之分谨送太宰大司马太傅司徒章绶惟垂昭许暐曰朕以不天早倾干覆先帝所托唯在二公二公懿亲硕德勋高鲁卫翼赞王室辅导朕躬宣慈惠和坐而待旦虔诚夕惕美亦至矣故能外扫群凶内清九土四海晏如政和时洽虽宗庙社稷之灵抑亦公之力也今关右有未宾之氐江吴有遗烬之寇方赖谋猷混宁六合岂宜虚己谦冲以违委任之重王其割二疏独善之小以成公旦复衮之大恪评等固请致政暐曰夫建德者必以终善为名位命者则以功成为效公与先帝开构洪基膺天明命将廓夷群丑绍复隆周之迹灾眚横流干光坠曜朕以眇躬猥荷大业不能上成先帝遗志致使二寇游魂所以功未成也岂宜冲退且古之王者不以天下为荣忧四海若荷担然后仁让之风行则比屋而可封今道化未纯鲸鲵未殄宗社之重非唯朕身公所忧也当思所以宁济兆庶靖难敦风垂美将来侔踪周汉不宜崇饰常节以违至公遂断其让表恪评等乃止暐镇律郎郭钦奏议以暐承石季龙水为木德暐从之太和元年暐遣抚军慕容厉攻晋泰山太守诸葛攸攸奔于淮南厉悉陷兖州诸郡置守宰而还慕容恪有疾深虑暐政不在己慕容评性多猜忌大司马之位不能允授人望乃召暐兄乐安王臧谓之曰今劲秦跋扈强吴未宾二寇并怀进取但患事之无由耳夫安危在得人国兴在贤辅若能推才任忠和同宗盟则四海不足图二寇岂能为难哉吾以常才受先帝顾托之重每欲扫平关陇荡一瓯吴庶嗣成先帝遗志谢忧责于当年而疾固弥留恐此志不遂所以没有余恨也吴王天资英杰经略超时司马职统兵权不可以失人吾终之后必以授之若以亲疏次第不以授汝当以授冲汝等虽才识明敏然未堪多难国家安危实在于此不可昧利忘忧以致大悔也又以告评月余而死其国中皆痛惜之先是晋南阳督护赵弘以宛降于暐暐遣其南中郎将赵盘自鲁阳戍宛至此晋右将军桓豁攻宛拔之赵盘退奔鲁阳豁遣轻骑追盘及于雉城大战败之执盘戍宛而归苻坚将苻謏据陕降于暐时有图书云燕马当饮渭水坚恐暐乘衅入关大惧乃尽精锐以备华阴暐群下议欲遣兵救謏因图关右慕容评素无经略又受苻坚闲货沮议曰秦虽有难未易可图朝廷虽明岂如先帝吾等经略又非太宰之匹终不能平秦也但可闭关息旅保宁疆场足矣暐魏尹慕容德上疏曰先帝应天顺时受命革代方以文德怀远以一六合神功未就奄忽升遐昔周文既没武王嗣兴伏惟陛下则天比德揆圣齐功方阐崇干基纂成先志逆氐僭据关陇号同王者恶积祸盈自相疑戮衅起萧墙势分四国投诚请援旬日相寻岂非凶运将终数归有道兼弱攻昧取乱侮亡机之上也今秦土四分可谓弱矣时来运集天赞我也天与不取反受其殃吴越之鉴我之师也宜应天人之会建牧野之旗命皇甫真引并冀之众径趣蒲阪臣垂引许洛之兵驰解謏围太傅总京都武旅为二军后继飞檄三辅仁声先路获城即侯微功必赏此则郁概待时之雄抱志未伸之杰必岳峙灞上云屯陇下天罗既张内外势合区区僭竖不走则降大同之举今其时也愿陛下独断圣虑无访仁人暐览表大悦将从之评固执不许乃止苻謏知评暐之无远略恐救师弗至乃笺于慕容垂皇甫真曰苻坚王猛皆人杰也谋为燕患为日久矣今若乘机不赴恐燕之君臣将有涌东之悔垂得书私于真曰方为人患者必在于秦主上富于春秋未能留心政事观太傅度略岂能抗苻坚王猛乎真曰然绕朝有云谋之不从可如何暐仆射悦绾言于暐曰太宰政尚宽和百姓多有隐附传曰唯有德者可以宽临众其次莫如猛今诸军营户三分共贯风教陵弊威纲不举宜悉罢军封以实天府之饶肃明法令以清四海暐纳之绾既定制朝野震惊出户二十余万慕容评大不平寻贼绾杀之晋大司马桓温江州刺史桓冲豫州刺史袁真率众五万伐暐前兖州刺史孙元起兵应之温部将檀元攻胡陆执暐宁东慕容忠暐遣其将慕容厉与温战于黄墟厉师大败单马奔还高平太守徐翻以郡归顺温前锋朱序又破暐将傅颜于林渚温军大振次于枋头暐惧谋奔和龙慕容垂曰不然臣请击之若战不捷走未晚也乃以垂为使持节南讨大都督慕容德为征南将军率众五万距温使其散骑侍郎乐嵩乞师于苻坚坚遣将军苟池率众二万出自洛阳师于颍川外为赴援内实观隙有兼并之志矣慕容德屯于石门绝温粮漕豫州刺史李邦率州兵五千断温馈运温频战不利粮运复绝及闻坚师之至乃焚舟弃甲而退德率劲骑四千先温至襄邑东伏于涧中与垂前后夹击王师大败死者三万余人苟池闻温班师邀击于谯温众又败死者万计垂既有大功威德弥振慕容评素不平之垂又言其将孙盖等摧锋陷锐宜论功超授评寝而不录垂数以为言颇与评廷争可足浑氏素恶垂毁其战功遂与评谋杀垂垂惧奔于苻坚先是暐使其黄门侍郎梁琛聘于坚琛还言于评曰秦扬兵讲武运粟陕东以琛观之无久和之理兼吴王西奔必有观衅之计深宜备之评曰不然秦岂可受吾叛臣而不怀和好哉琛曰邻国相并有自来矣况今并称大号理无俱存苻坚机明好断纳善如流王猛有王佐之才锐于进取观其君臣相得自谓千载一时桓温不足为虑终为人患者其唯王猛乎暐评不以为虞皇甫真又陈其事曰苻坚虽聘使相寻托辅车为谕然抗均邻敌势同战国明其甘于取利无慕善之心终不能守信存和以崇久要也顷来行人累续兼师出洛川夷险要害具之耳目观虚实以措奸图听风尘而伺国隙者寇之常也又吴王外奔为之谋主伍员之祸不可不虑洛阳并州壶关诸城并宜增兵益守以防未兆暐召评而谋之评曰秦国小力弱仗我为援且苻坚庶几善道终不纳叛臣之言不宜轻自扰惧以动寇心也暐从之俄而坚遣其将王猛率众伐暐攻慕容筑于金墉暐遣慕容臧率众救之臧次荥阳猛部将梁成洛州刺史邓羌与臧战于石门臧师败绩死者万余遂相持于石门筑以救兵不至以金墉降于猛梁成又败慕容臧斩首三千余级获其将军杨璩臧遂城新乐而还桓温之败也归罪于豫州刺史袁真真怒以寿阳降暐暐遣其大鸿胪温统署真为使持节散骑常侍都督淮南诸军事征南大将军领护南蛮校尉扬州刺史封宣城公未至而真统俱卒真党朱辅立真子瑾为建威将军豫州刺史以固寿阳时外则王师及苻坚交侵兵革不息内则暐母乱政评等贪冒政以贿成官非才举群下切齿焉其尚书左丞申绍上疏曰臣闻汉宣有言与朕共治天下者其唯良二千石乎是以特重此选必妙尽英才莫不拔自贡士历资内外用能仁感猛兽惠致群祥今者守宰或擢自匹夫兵将之闲或因宠戚藉缘时会非但无闻于州闾亦不经于朝廷又无考绩黜陟幽明贪惰为恶无刑戮之惧清勤奉法无爵赏之劝百姓穷弊侵赇无已兵士逋逃乃相招为贼盗风颓化替莫相纠摄且吏多则政烦由来常患今之见户不过汉之一大郡而备置百官加之新立军号兼重有过往时虚假名位废弃农业公私驱扰人无聊生宜并官省职务劝农桑秦吴二寇僻僭一时尚能任道捐情肃谐伪部况大燕累圣重光君临四海而可美政或亏取陵奸寇哉邻之有善众之所望我之不修彼之愿也秦吴狡猾地居形胜非唯守境而已乃有吞噬之心中州丰实户兼二寇弓马之劲秦晋所惮云骑风驰国之常也而比赴敌后机兵不速济者何也皆由赋法靡恒役之非道郡县守宰每于差调之际无不舍越殷强首先贫弱行留俱窘资赡无所人怀嗟怨遂致奔亡进阙供国之饶退离蚕农之要兵岂在多贵于用命宜严制军科务先饶复习兵教战使偏伍有常从戎之外足营私业父兄有陟岵之观子弟怀孔迩之顾虽赴水火何所不从节俭约费先王格谟去华敦朴哲后恒宪故周公戒成王以啬财为本汉文以皂帏变俗孝景宫人弗过千余魏武宠赐不盈十万薄葬不坟俭以率下所以割肌肤之惠全百姓之力谨案后宫四千有余僮侍厮养通兼十倍日费之重价盈万金绮縠罗纨岁增常调戎器弗营奢玩是务令帑藏虚竭军士无襜褕之赉宰相侯王迭以侈丽相尚风靡之化积习成俗卧薪之谕未足甚焉宜罢浮华非要之役峻明婚姻丧葬之条禁绝奢靡浮烦之事出倾宫之女均商农之赋公卿以下以四海为家信赏必罚纲维肃举者温猛之首可悬之白旗秦吴二主可以礼之归命岂唯不复侵寇而已哉陛下若不远追汉宗弋绨之模近崇先帝补衣之美臣恐颓风弊俗亦革变靡途中兴之歌无以轸之弦咏又拓宇兼并不在一城之地控制戎裔者怀之以德今鲁阳上郡重山之外云阴之北四百有余而未可以羁服塞表为平寇之基徒孤危托落令善附内骇宜摄就并豫以临二河通接漕毂拟之丘后重晋阳之戍增南藩之兵战守之备衒以千金之饵蓄力待时可一举而灭如其虔刘送死俟入境而断之可令匹马不反非唯绝二贼窥乃是戡殄之要惟陛下览焉暐不纳苻坚又使王猛杨安率众伐暐猛攻壶关安攻晋阳暐使慕容评等率中外精卒四十余万距之猛安进师潞川州郡盗贼大起邺中多怪异暐忧惧不知所为乃召其使而问曰秦众何如大师既出猛等能战否或对曰秦国小兵弱岂王师之敌景略常才又非太傅之匹不足忧也黄门侍郎梁琛中书侍郎乐嵩进曰不然兵书之义计敌能斗当以算取之若冀敌不斗非万全之道也庆郑有云秦众虽少战士倍我众之多少非可问也且秦行师千里固战是求何不战之有乎暐不悦猛与评等相持评以猛悬军远入利在速战议以持久制之猛乃遣其将郭庆率骑五千夜从闲道起火高山烧评辎重火见邺中评性贪鄙鄣固山泉卖樵鬻水积钱绢如丘陵三军莫有斗志暐遣其侍中兰伊让评曰王高祖之子也宜以宗庙社稷为忧奈何不务抚养勋劳专以聚敛为心乎府藏之珍货朕岂与王爱之若寇军冒进王持钱帛安所置也皮之不存毛将安傅钱帛可散之三军以平寇凯旋为先也评惧而与猛战于潞川评师大败死者五万余人评等单骑遁还猛遂长驱至邺坚复率众十万会猛攻暐先是慕容桓以众万余屯于沙亭为评等后继闻评败引屯内黄坚遣将邓羌攻信都桓率鲜卑五千退保和龙散骑侍郎徐蔚等率扶余高句丽及上党质子五百余人夜开城门以纳坚军暐与评等数十骑奔于昌黎坚遣郭庆追及暐于高阳坚将巨武执暐将缚之暐曰汝何小人而缚天子武曰我梁山巨武受诏缚贼何谓天子邪遂送暐于坚坚诘其奔状暐曰狐死首丘欲归死于先人坟墓耳坚哀而释之令还宫率文武出降郭庆遂追评桓于和龙桓杀其镇东慕容亮而并其众攻其辽东太守韩稠于平州郭庆遣将军朱嶷击桓执而送之坚徙暐及其王公以下并鲜卑四万余户于长安封暐新兴侯署为尚书坚征寿春以暐为平南将军别部都督淮南之败随坚还长安既而慕容垂攻苻丕于邺慕容冲起兵关中暐谋杀坚以应之事发为坚所诛时年三十五及德僭称尊号伪谥幽皇帝始廆以武帝太康六年称公至暐四世暐在位二十一年以海西公太和五年灭通廆皝凡八十五年
