<!-- { "loadSidebar": true } -->
晋书张轨传轨字士彦安定乌氏人汉常山景王耳十七代孙也家世孝廉以儒学显父温为太官令轨少明敏好学有器望姿仪典则与同郡皇甫谧善隐于宜阳汝几山泰始初受叔父锡官五品中书监张华与轨论经义及政事损益甚器之谓安定中正为蔽善抑才乃美为之谈以为二品之精卫将军杨珧辟为掾除太子舍人累迁散骑常侍征西军司轨以时方多难阴图据河西筮之遇泰之观乃投策喜曰霸者兆也于是求为凉州公卿亦举轨才堪御远永宁初出为护羌校尉凉州刺史于时鲜卑反叛寇盗从横轨到官即讨破之斩首万余级遂威着西州化行河右以宋配阴充泛瑗阴淡为股肱谋主征九郡冑子五百人立学校始置崇文祭酒位视别驾春秋行乡射之礼秘书监缪世征少府挚虞夜观星象相与言曰天下方乱避难之国唯凉土耳张凉州德量不恒殆其人乎及河闲成都二王之难遣兵三千东赴京师初汉末金城人阳成远杀太守以叛郡人冯忠赴尸号哭呕血而死张掖人吴咏为护羌校尉马贤所辟后为太尉庞参掾参贤相诬罪应死各引咏为证咏计理无两直遂自刎而死参贤惭悔自相和释轨皆祭其墓而旌其子孙永兴中鲜卑若罗拔能皆为寇轨遣司马宋配击之斩拔能俘十余万口威名大震惠帝遣加安西将军封安乐乡侯邑千户于是大城姑臧其城本匈奴所筑也南北七里东西三里地有龙形故名卧龙城初汉末博士敦煌侯瑾谓其门人曰后城西泉水当竭有双阙起其上与东门相望中有霸者出焉至魏嘉平中郡官果起学馆筑双阙于泉上与东门正相望矣至是张氏遂霸河西永嘉初会东羌校尉韩稚杀秦州刺史张辅轨少府司马杨引言于轨曰今稚逆命擅杀张辅明公杖钺一方宜惩不恪此亦春秋之义诸侯相灭亡桓公不能救则桓公耻之轨从焉遣中督护泛瑗率众二万讨之先遗稚书曰今王纲纷挠牧守宜戮力勤王适得雍州檄云卿称兵内侮吾董任一方义在伐叛武旅三万骆驿继发伐木之感心岂可言古之行师全国为上卿若单马军门者当与卿共平世难也稚得书而降遣主簿令狐亚聘南阳王模模甚悦遗轨以帝所赐剑谓轨曰自陇以西征伐断割悉以相委如此剑矣俄而王弥寇洛阳轨遣北宫屯张纂马鲂阴浚等率州军击破之又败刘聪于河东京师歌之曰凉州大马横行天下凉州鸱苕寇贼消鸱苕翩翩悕杀人帝嘉其忠进封西平郡公不受张掖临松山石有金马字磨灭粗可识而张字分明又有文曰初祚天下西方安万年姑臧又有元石白点成二十八宿于时天下既乱所在使命莫有至者轨遣使贡献岁时不替朝廷嘉之屡降玺书慰劳轨后患风口不能言使子茂摄州事酒泉太守张镇潜引秦州刺史贾龛以代轨密使诣京师请尚书侍郎曹祛为西平太守图为辅车之势轨别驾曲晁欲专威福又遣使诣长安告南阳王模称轨废疾以请贾龛而龛将受之其兄让龛曰张凉州一时名士威着西州汝何德以代之龛乃止更以侍中爰瑜为凉州刺史治中杨淡驰诣长安割耳盘上诉轨之被诬模乃表停之晋昌张越凉州大族谶言张氏霸凉自以才力应之从陇西内史迁凉州刺史越志在凉州遂托病归河西阴图代轨乃遣兄镇及曹祛曲佩移檄废轨以军司杜耽摄州事使耽表越为刺史轨令曰吾在州八年不能绥靖区域又值中州兵乱秦陇倒悬加以寝患委笃实思敛迹避贤但负荷任重未便辄遂不图诸人横兴此变是不明吾心也吾视去贵州如脱屣耳欲遣主簿尉髦奉表诣阙便速脂辖将归老宜阳长史王融参军孟畅□折镇檄排合入谏曰晋室多故人神涂炭实赖明公抚宁西夏张镇兄弟敢肆凶逆宜声其罪而戮之不可成其志也轨嘿然融出而戒严武威太守张琠遣子坦驰诣京表曰魏尚安边而获戾充国尽忠而被谴皆前史之所讥今日之明鉴也顺阳之为刘陶守阙者十人刺史之□臣州若慈母之于赤子百姓之爱臣轨若旱苗之得膏雨伏闻信惑流言当有迁代民情嗷嗷如失父母今戎裔猾夏不宜搔动一方寻以子实为中督护率兵讨镇遣镇外甥太府主簿令狐亚前喻镇曰舅何不审安危明成败主公西河着德兵马如云此犹烈火已焚待江汉之水溺于洪流望越人之助其何及哉今数万之军已临近境今唯全老亲存门户输诚归官必保万全之福镇流涕曰人误我也乃委罪功曹鲁连而斩之诣实归罪南讨曹祛走之张坦至自京师帝优诏劳轨依模所表命诛曹祛轨大悦赦州内殊死已下命实率尹员宋配步骑三万讨祛别遣从事田迥王丰率骑八百自姑臧西南出石驴据长宁祛遣曲晁距战于黄阪实诡道出法亹战于破羌轨斩祛及牙门田□遣治中张阆送义兵五千及郡国秀孝贡计器甲方物归于京师令有司可推详立州已来清贞德素嘉遁遗荣高才硕学著述经史临危殉义杀身为君忠谏而婴祸专对而释患权智雄勇为时除难谄佞误主伤陷忠贤具状以闻州中父老莫不相庆光禄傅祗太常挚虞遗轨书告京师饥匮轨即遣参军杜勋献马五百匹布三万匹帝遣使者进拜镇西将军都督陇右诸军事封霸城侯进车骑将军开府辟召仪同三司策未至而王弥遂逼洛阳轨遣将军张斐北宫纯郭敷等率精骑五千来卫京都及京都陷斐等皆没于贼中州避难来者日月相继分武威置武兴郡以居之太府主簿马鲂言于轨曰四海倾覆乘舆未反明公以全州之力径造平阳必当万里风披有征无战未审何惮不为此举轨曰是孤心也又闻秦王入关乃驰檄关中曰主上遘危迁幸非所普天分崩率土丧气秦王天挺圣德神武应期世祖之孙王今为长凡我晋人食土之类龟筮克从幽明同款宜简令辰奉登皇位令遣前锋督护宋配步骑二万径至长安翼卫乘舆折冲左右西中郎实中军三万武威太守张琠胡骑二万骆驿继发仲秋中旬会于临晋俄而秦王为皇太子遣使拜张轨为骠骑大将军仪同三司固辞秦州刺史斐苞东羌校尉贯与据险断使命宋配讨之西平王叔与曹祛余党曲儒等劫前福禄令曲恪为主执太守赵彝东应斐苞实回师讨之斩儒等左督护阴预与苞战狭西大败之苞奔桑凶坞是岁北宫纯降刘聪皇太子遣使重申前授固辞左司马窦涛言于轨曰曲阜周旦弗辞营丘齐望承命所以明国宪厉殊勋天下崩乱皇舆迁幸州虽辟远不忘匡卫故朝廷倾怀嘉命屡集宜从朝旨以副群心轨不从初实平曲儒徙元恶六百余家治中令狐浏曰夫除恶人犹农夫之去草令绝其本勿使能滋今宜悉徙以绝后患实不纳儒党果叛实进平之愍帝即位进位司空固让太府参军索辅言于轨曰古以金贝皮币为货息谷帛量度之耗二汉制五铢钱通易不滞泰始中河西荒废遂不用钱裂匹以为段数缣布既坏市易又难徒坏女工不任衣用弊之甚也今中州虽乱此方安全宜复五铢以济通变之会执纳之立制准布用钱钱遂大行人赖其利是时刘曜寇北地轨又遣参军曲陶领三千人卫长安帝遣大鸿胪辛攀拜轨侍中太尉凉州牧西平公轨又固辞在州十三年寝疾遗令曰吾无德于人今疾病弥留殆将命也文武将佐咸当弘尽忠规务安百姓上思报国下以宁家素棺薄葬无藏金玉善相安逊以听朝旨表立子实为世子卒年六十谥曰武公实字安逊学尚明察敬贤爱士以秀才为郎中永嘉初固辞骁骑将军请迁凉州许之改授议郎及至姑臧以讨曹祛功封建武亭侯寻迁西中郎将进爵福禄县侯建兴初除西中郎将领护羌校尉轨卒州人推实摄父位愍帝因下策书曰维乃父武公着勋西夏顷外贼狡猾侵逼近甸义兵锐卒万里相寻方贡远珍府无虚岁方委专征荡清九域昊天不吊雕余藩后朕用悼厥心维尔劭英毅宜世表西海今授持节都督凉州诸军事西中郎将凉州刺史领护羌校尉西平公往钦哉其阐弘先绪俾屏王室兰池长赵奭上军士张冰得玺文曰皇帝玺群僚上庆称德实曰孤常忿袁本初拟肘诸君何忽有此言因送于京师下令国中曰忝绍前踪庶几刑政不为百姓之患而比年饥旱殆由庶事有缺窃慕箴诵之言以补不逮自今有面刺孤罪者酬以束帛翰墨陈孤过者答以筐篚谤言于市者报以羊米贼曹佐高昌隗瑾进言曰圣王将举大事必崇三讯之法朝置谏官以匡大理疑承辅弼以补阙拾遗今事无巨细尽决圣虑兴军布令朝中不知若有谬阙则下无分谤窃谓宜偃聪塞智开纳群言政刑大小与众共之若恒内断圣心则群僚畏威而面从矣若恶专归于上虽赏千金终无言也实纳之增位三等赐帛四十匹遣督护王该送诸郡贡计献名马方珍经史图籍于京师会刘曜逼长安实遣将军王该率众以援京城帝嘉之拜都督陕西诸军事及帝将降于刘曜下诏于实曰天步危运祸降晋室京师倾陷先帝晏驾贼庭朕流漂宛许爰暨旧京群臣以宗庙无主归之于朕遂以冲眇之身托于王公之上自践宝位四载于兹不能剪除巨寇以救危难元元兆庶仍遭涂炭皆朕不明所致羯贼刘载僭称大号祸加先帝肆杀藩王深惟仇耻枕戈待旦刘曜自去年九月率其蚁众乘虚深寇劫质羌人攻没北地曲允总戎在外六军败绩侵逼京城矢流宫阙胡松等虽赴国难殿而无□围堑十重外救不至粮尽人穷遂为降虏仰惭干灵俯痛宗庙君世笃忠亮勋隆西夏四海具瞻朕所凭赖今进君大都督凉州牧侍中司空承制行事琅邪王宗室亲贤远在江表今朝廷播越社稷倒悬朕已诏王时摄大位君其挟赞琅邪共济艰运若不忘主宗庙有赖明便出降故夜见公卿属以后事密遣黄门郎史淑侍御史王冲赍诏假授临出寄命公其勉之实以天子蒙尘冲让不拜建威将军西海太守张肃实叔父也以京师危逼请为先锋击刘曜实以肃年老弗许肃曰狐死首丘心不忘本锺仪在晋楚弁南音肃受晋宠剖符列位羯逆滔天朝廷倾覆肃晏安方裔难至不奋何以为人臣实曰门户受重恩自当阖宗□死忠卫社稷以申先公之志但叔父春秋已高气力衰竭军旅之事非耆耄所堪乃止既而闻京师陷没肃悲愤而卒实知刘曜逼迁天子大临三日遣太府司马韩璞灭寇将军田齐抚戎将军张阆前锋督护阴预步骑一万东赴国难命讨卤将军陈安故太守贾骞陇西太守吴绍各统郡兵为璞等前驱戒璞曰前遣诸将多违机信所执不同致有乖阻且内不和亲焉能服物今遣卿督五将兵事当如一体不得令乖异之问达孤耳也复遗南阳王保书曰王室有事不忘投躯孤州远域首尾多难是以前遣贾骞贱赡望公举中被符命敕骞还军忽闻北地陷没寇逼长安胡崧不进曲允持金五百请救于崧是以决遣骞等进军度岭会闻朝廷倾覆为忠不达于主遣兵不及于难痛慨之深死有余责今更遣韩璞等唯公命是从及璞次南安诸羌断军路相持百余日粮竭矢尽璞杀驾牛飨军泣谓众曰汝曹念父母乎曰念念妻子乎曰念欲生还乎曰欲从我令乎曰诺乃鼓噪进战会张阆率金城军继至夹击大败之斩级数千时焦崧陈安寇陇右东与刘曜相持雍秦之人死者十八九初永嘉中长安谣曰秦川中血没腕唯有凉州倚柱观至是谣言验矣焦崧陈安逼上邽南阳王保遣使告急以金城太守窦涛为轻车将军率威远将军宋毅及和苞张阆宋辑辛韬张选董广步骑二万赴之军次新阳会愍帝崩问至素服举哀大临三日时南阳王保谋称尊号破羌都尉张诜言于实曰南阳王忘莫大之耻而欲自尊天不受其图箓德不足以应运终非济时救难者也晋王明德昵藩先帝凭属宜表称圣德劝即尊号传檄诸藩副言相府则欲竞之心息未合之徒散矣从之于是驰檄天下推崇晋王为天子遣牙门蔡忠奉表江南劝即尊位是岁元帝即位于建邺改年太兴实犹称建兴六年不从中兴之所改也保闻愍帝崩自称晋王建元署置百官遣使拜实征西大将军仪同三司增邑三千户俄而保为陈安所叛氐羌皆应之保窘迫遂去上邽迁祁山实遣将韩璞步骑五千赴难陈安退保绵诸保归上邽未几保复为安所败使诣实乞师实遣宋毅赴之而安退会保为刘曜所逼迁于桑城将谋奔实实以其宗室之望若至河右必动物情遣其将阴监逆保声言翼卫实御之也会保薨其众散奔凉州者万余人实自恃险远颇自骄恣初实寝室梁间有人像无头久而乃灭实甚恶之京兆人刘弘者挟左道客居天梯第五山然灯悬镜于山穴中为光明以惑百姓受道者千余人实左右皆事之帐下阎沙牙门赵仰皆弘乡人弘谓之曰天与我神玺应王凉州沙仰信之密与实左右十余人谋杀实奉弘为主实潜知其谋收弘杀之沙等不知之以其夜害实在位六年私谥曰昭公元帝赐谥曰元子骏年幼弟茂摄事茂字成逊虚靖好学不以世利婴心建兴初南阳王保辟从事中郎又荐为散骑侍郎中垒将军皆不就二年征为侍中以父老固辞寻拜平西将军秦州刺史太兴三年实既遇害州人推茂为大都督太尉凉州牧茂不从但受使持节平西将军凉州牧乃诛阎沙及党与数百人赦其境内复以兄子骏为抚军将军武威太守西平公岁余茂筑灵钧台周轮八十余堵基高九仞武陵人阎曾夜叩门呼曰武公遣我来曰何故劳百姓而筑台乎姑臧令辛岩以曾妖妄请杀之茂曰吾信劳人曾称先君之令何谓妖乎太府主簿马鲂谏曰今世难未夷唯当弘尚道素不宜劳役崇饰台榭且比年以来转觉众务日奢于往每所经营轻违雅度实非士女所望于明公茂曰吾过也吾过也命止作役明年刘曜遣其将刘咸攻韩璞于冀城呼延实攻宁羌护军阴鉴于桑壁临洮人翟楷石琮等逐令长以县应曜河西大震参军马岌劝茂亲征长史泛祎怒曰亡国之人复欲干乱大事宜斩岌以安百姓岌曰泛公书生糟粕剌举近才不惟国家大计且朝廷旰食有年矣今大贼自至不烦远师遐迩之情实系此州事势不可以不出且宜立信勇之验以副秦陇之望茂曰马生之言得之矣乃出次石头茂谓参军陈珍曰刘曜以乘胜之声握三秦之锐缮兵积年士卒习战若以精骑奄□南安席卷河外长驱而至者计将何出珍曰曜虽乘威怙众恩德未结于下又其关东离贰内患未除精卒寡少多是氐羌乌合之众终不能近舍关东之难增陇上之戍旷日持久与我争衡也若二旬不退者珍请为明公率弊卒数千以擒之茂大悦以珍为平卤护军率卒骑一千八百救韩璞曜阴欲引归声言要先收陇西然后回灭桑壁珍募发氐羌之众击曜走之□复南安茂深嘉之拜折冲将军未几茂复大城姑臧修灵钧台别驾吴绍谏曰伏惟修城筑台盖是惩既往之事愚以为恩德未洽于近侍虽处层楼适所以疑诸下徒见不安之意而失士民系托之本心示怯弱之形乖匡霸之势遐方异境窥我之龌齱也必有乘人之规尝愿止役省劳与下休息而更兴功动众百姓岂所望于明君哉茂曰亡兄怛然失身于物王公设险武夫重闭亦达人之至戒也且忠臣义士岂不欲尽节义于亡兄哉直以危机密发虽有贲育之勇无所复施今事未靖不可以拘系常言以太平之理责人于迍邅之世绍无以对茂雅有志节能断大事凉州大姓贾摹实之妻弟也势倾西土先是谣曰手莫头图凉州茂以为信诱而杀之于是豪右迹屏威行凉域永昌初茂使将军韩璞率众取陇西南安之地以置秦州太宁三年卒临终执骏手泣曰昔吾先人以孝友见称自汉初以来世执忠顺今虽华夏大乱皇舆播迁汝当谨守人臣之节无或失坠吾遭扰攘之运承先人余德假摄此州以全性命上欲不负晋室下欲保完百姓然官非王命位由私议苟以集事岂荣之哉气绝之日白帢入棺无以朝服以彰吾志焉年四十八在位五年私谥曰成茂无子骏嗣位骏字公庭幼而奇伟建兴四年封霸城侯十岁能属文卓越不羁而淫纵过度常夜微行于邑里国中化之及统任年十八先是愍帝使人黄门侍郎史淑在姑臧左长史泛祎右长史马谟等讽淑令拜骏使持节大都督大将军凉州牧领护羌校尉封西平公赦其境内置左右前后四率官缮南宫刘曜又使人拜骏凉州牧凉王时辛晏阻兵于枹罕骏燕群寮于闲豫堂命窦涛等进讨辛晏从事刘庆谏曰霸王不以喜怒兴师不以干没取胜必须天时人事然后起也辛晏父子安忍凶狂其亡可待奈何以饥年大举猛寒攻城昔周武回戈以须亡殷之期曹公缓袁氏使自毙何独殿下以旋兵为耻乎骏纳之遣参军王骘聘于刘曜曜谓之曰贵州必欲追踪窦融款诚和好卿能保之乎骘曰不能曜侍中徐邈曰君来和同而云不能何也骘曰齐桓贯泽之盟忧心兢兢诸侯不召自至葵丘之会骄而矜诞叛者九国赵国之化常如今日可也若政教陵迟尚未能察迩者之变况鄙州乎曜顾谓左右曰此凉州高士使乎得人礼而遣之太宁元年骏犹称建兴十二年骏亲耕籍田寻承元帝崩问骏大临三日会有黄龙见于揖次之嘉泉右长史泛祎言于骏曰案建兴之年是少帝始起之号帝以凶终理应改易朝廷越在江南音问隔绝宜因龙改号以章休征不从初骏之立也姑臧谣曰鸿从南来雀不惊谁谓孤雏尾翅生高举六翮凤皇鸣至是而复收河南之地咸和初骏遣武威太守窦涛金城太守张阆武兴太守辛岩扬烈将军宋辑等率众东会韩璞攻讨秦州诸郡曜遣其将刘引来距屯于狄道城韩璞进度沃千岭辛岩曰我握众数万藉氐羌之锐宜速战以灭之不可以久久则变生璞曰自夏末以来太白犯月辰星逆行白虹贯日皆变之大者不可以轻动轻动而不捷为祸更深吾将久而毙之且曜与石勒相攻引亦不能久也积七十余日军粮竭遣辛岩督运于金城引闻之大悦谓其将士曰韩璞之众十倍于吾羌胡皆叛不为之用吾粮廪将悬难以持久今寇分兵运粮可谓天授吾也若败辛岩璞等自溃彼众我寡宜以死战战而不捷当无匹马得还宜厉尔戈矛竭汝智力众咸奋于是率骑三千袭岩于沃干岭败之璞军遂溃死者二万余人面缚归罪骏曰孤之罪也将军何辱皆赦之引乘胜追奔济河攻陷令居入据振武河西大震骏遣皇甫该御之赦其境内会刘曜东讨石生长安空虚大搜讲武将袭秦雍理曹郎中索询谏曰曜虽东征引犹守本险阻路遥为主人甚易引若轻骑凭氐羌以距我者则奔突难测辍彼东合而逆战者则寇我未已顷年频出戎马生郊外有饥羸内资虚耗岂是殿下子物之谓邪骏曰每患忠言不献面从背违吾政教缺然而莫我匡者卿尽辞规谏深副孤之望也以羊酒礼之西域诸国献汗血马火浣布犎牛孔雀巨象及诸珍异二百余品西域长史李柏请击叛将赵贞为贞所败议者以柏造谋致败请诛之骏曰吾每以汉世宗之杀王恢不如秦穆之赦孟明竟以减死论群心咸悦骏观兵新乡狩于北野因讨轲没虏破之下令境中曰昔鲧殛而禹兴芮诛而缺进唐帝所以殄洪灾晋侯所以成五霸法律犯死罪期亲不得在朝今尽听之唯不宜内参宿卫耳于是刑清国富群寮劝骏称凉王领秦凉二州牧置公卿百官如魏武晋文故事骏曰此非人臣所宜言也敢有言此者罪在不赦然境内皆称之为王群寮又请骏立世子骏不从中坚将军宋辑言于骏曰礼急储君者盖重宗庙之故周成汉昭立于襁褓诚以国嗣不可旷储宫当素定也昔武王始有国元王作储君建兴之初先王在位殿下正名统况今社稷弥崇圣躬介立大业遂殷继贰阙然哉臣窃以为国有累卵之危而殿下以为安逾泰山非所谓也骏纳之遂立子重华为世子先是骏遣傅颖假道于蜀通表京师李雄弗许骏又遣治中从事张淳称藩于蜀托以假道焉雄大悦雄又有憾于南氐扬初淳因说曰南氐无状屡为边害宜先讨百顷次平上邽二国并势席卷三秦东靖许洛扫氛燕赵拯二帝梓宫于平阳反皇舆于洛邑此英霸之举千载一时寡君所以遣下臣冒险通诚不远万里者以陛下义声远播必能愍寡君勤王之志天下之善一也惟陛下图之雄怒伪许之将覆淳于东峡蜀人桥赞密以告淳淳言于雄曰寡君使小臣行无迹之地通北蛮之域万里表诚者诚以陛下义矜戮力之臣能成人之美节故也若欲杀臣者当显于都市宣示众目云凉州不忘旧义通使琅邪为表忠诚假途于我主圣臣明发觉杀之当令义声远着天下畏威今盗杀江中威刑不显何足以扬休烈示天下也雄大惊曰安有此邪当相放还河右耳雄司隶校尉景骞言于雄曰张淳壮士宜留任之雄曰壮士岂为人留且可以卿意观之骞谓淳曰卿体大暑热可且遣下吏少住须凉淳曰寡君以皇舆幽辱梓宫未反天下之耻未雪苍生之命倒悬故遣淳来表诚大国所论事重非下吏能传若下吏所了者则淳亦不来虽有火山汤海无所辞难岂寒暑之足避哉雄曰此人矫矫不可得用也厚礼遣之谓淳曰贵主英名盖世土险兵盛何不称帝自娱一方淳曰寡君以乃祖乃父世济忠良未能雪天人之大耻解众庶之倒悬日昃忘食枕戈待旦以琅邪中兴江东故万里翼戴将成桓文之事何言自娱邪雄有惭色曰我乃祖乃父亦是晋臣往与六郡避难此都为同盟所推遂有今日琅邪若能中兴大晋于中州者亦当率众辅之淳还至龙鹤募兵通表后皆达京师朝廷嘉之骏议欲严刑峻制众咸以为宜参军黄斌进曰臣未见其可骏问其故斌曰夫法制所以经纶邦国笃俗齐物既立必行不可洼隆也若尊者犯令则法不行矣骏屏机改容曰夫法唯上行制无高下且微黄君吾不闻过矣黄君可谓忠之至也于坐擢为炖煌太守骏有计略于是厉操改节勤修庶政总御文武咸得其用远近嘉咏号曰积贤君自轨据凉州属天下之乱所在征伐军无宁岁至骏境内渐平又使其将杨宣率众越流沙伐龟兹鄯善于是西域并降鄯善王元孟献女号曰美人立宾遐观以处之焉耆前部于窴王并遣使贡方物得玉玺于河其文曰执万国建无极时骏尽有陇西之地士马强盛虽称臣于晋而不行中兴正朔舞六佾建豹尾所置官僚府寺拟于王者而微异其名又分州西界三郡置沙州东界六郡置河州二府官僚莫不称臣又于姑臧城南筑城起谦光殿画以五色饰以金玉穷尽珍巧殿之四面各起一殿东曰宜阳青殿以春三月居之章服器物皆依方色南曰朱阳赤殿夏三月居之西曰政刑白殿秋三月居之北曰元武黑殿冬三月居之其傍皆有直省内官寺署一同方色及末年任所游处不复依四时而居咸和初惧为刘曜所逼使将军宋辑魏纂将兵徙陇西南安人二千余家于姑臧使聘于李雄修邻好及曜攻枹罕护军辛晏告急骏使韩璞辛岩率步骑二万击之战于临洮大为曜军所败璞等退走追至令居骏遂失河南之地初戊己校尉赵贞不附于骏至是骏击擒之以其地为高昌郡及石勒杀刘曜骏因长安乱复收河南地至于狄道置武卫石门候和漒川甘松五屯护军与勒分境勒遣使拜骏官爵骏不受留其使后惧勒强遣使称臣于勒兼贡方物遣其使归骏境内尝大饥谷价踊贵市长谭详请出仓谷与百姓秋收三倍征之从事阴据谏曰昔西门豹宰邺积之于人解扁□东封之邑计入三倍文侯以豹有罪而可赏扁有功而可罚今详欲因人之饥以要三倍反裘伤皮未足谕之骏纳之初建兴中敦煌计吏耿访到长安既而遇贼不得反奔汉中因东渡江以太兴二年至京都屡上书以本州未知中兴宜遣大使乞为乡导时连有内难许而未行至是始以访守治书御史拜骏镇西大将军校尉刺史公如故选西方人陇西贾陵等十二人配之访停梁州七年以驿道不通召还访以诏书付贾陵托为贾客到长安不敢进以咸和八年始达凉州骏受诏遣部曲督王丰等报谢并遣陵归上疏称臣而不奉正朔犹称建兴二十一年九年复使访随丰等赍印板进骏大将军自是每岁使命不绝后骏遣参军曲护上疏曰东西隔塞逾历年载夙承圣德心系本朝而江吴寂蔑余波莫及虽肆力修涂同盟靡恤奉诏之日悲喜交并天恩光被褒崇辉渥即以臣为大将军都督陕西雍秦凉州诸军事休宠振赫万里怀戴嘉命显至衔感屏营伏惟陛下天挺岐嶷堂构晋室遭家不造播幸吴楚宗庙有黍离之哀园陵有殄废之痛普天咨嗟含气悲伤臣专命一方职在斧钺遐域僻陋势极秦陇勒雄既死人怀反正谓季龙李期之命曾不崇朝而皆纂继凶逆鸱目有年东西辽旷声援不接遂使桃虫鼓翼四夷喧哗向义之徒更思背诞铅刀有干将之志萤烛希日月之光是以臣前章恳切欲齐力时讨而陛下雍容江表坐观祸败怀目前之安替四祖之业驰檄布告徒设空文臣所以宵吟荒漠痛心长路者也且兆庶离主渐冉经世先老消落后生靡识忠良受枭悬之罚群凶贪纵横之利怀君悬故日月告流虽时有尚义之士畏逼首领哀叹穷庐臣闻少康中兴由于一旅光武嗣汉众不盈百祀夏配天不失旧物况以荆扬慓悍臣州突骑吞噬遗羯在于掌握哉愿陛下敷弘臣虑永念先绩敕司空鉴征西亮等泛舟江沔使首尾俱至也自后骏遣使多为季龙所获不达后骏又遣护羌参军陈寓从事徐虓华驭等至京师征西大将军亮上疏言陈寓等冒险远至宜蒙铨叙诏除寓西平相虓等为县令永和元年以世子重华为五官中郎将凉州刺史酒泉太守马岌上言酒泉南山即昆仑之体也周穆王见西王母乐而忘归即谓此山此山有石室玉堂珠玑镂饰焕若神宫宜立西王母祠以裨朝廷无疆之福骏从之骏在位二十二年卒时年四十私谥曰文公穆帝追谥曰忠成公重华字泰临骏之第二子也宽和懿重沈毅少言父卒时年十六以永和二年自称持节大都督太尉护羌校尉凉州牧西平公假凉王赦其境内尊其母严氏为大王太后居永训宫所生母马氏为王太后居永寿宫轻赋敛除关税省园囿以恤贫穷遣使奉章于石季龙季龙使王擢麻秋孙伏都等侵寇不辍金城太守张冲降于秋于是凉州振动重华扫境内使其征南将军裴御之壁于广武欲以持久弊之牧府相司马张□言于重华曰臣闻国以兵为强以将为主主将者存亡之机吉凶所系故燕任乐毅□平全齐及任骑劫丧七十城之地是以古之明君靡不慎于将相也今之所要在于军师然议者举将多推宿旧未必妙尽精才也且韩信之举非旧名也穰苴之信非旧将也吕蒙之进非旧勋也魏延之用非旧德也盖明王之举举无常人才之所能则授以大事今强寇在郊诸将不进人情骚动危机稍逼主簿谢艾兼资文武明识兵略若授以斧钺委以专征必能折冲御侮歼殄凶类重华召艾问以讨寇方略艾曰昔耿弇不欲以贼遗君父黄权愿以万人当寇乞假臣兵七千为殿下吞王擢麻秋等重华大悦以艾为中坚将军配步骑五千击秋引师出振武夜有二枭鸣于牙中艾曰枭邀也六博得枭者胜今枭鸣牙中□敌之兆于是进战大破之斩首五千级重华封艾为福禄伯善待之诸宠贵恶其贤共毁谮之乃出为酒泉太守季龙又令麻秋进大夏大夏护军梁式执太守宋晏以城应秋秋遣晏以书诱宛戍都尉宋矩宋矩谓秋曰辞父事君当立功义功义不立当守名节矩终不背主偷生于世于是先杀妻子自刎而死是月有司议遣司兵赵长迎秋西郊谢艾以春秋之义国有大丧省搜狩之礼宜待逾年别驾从事索遐议曰礼天子崩诸侯薨未殡五祀不行既殡而行之鲁宣三年天王崩不废郊祀今圣上统承大位百揆惟新宜在璇玑玉衡以齐七政立秋万物将成杀气之始其于王事杖麾誓众衅鼓礼神所以讨逆除暴成功济务宁宗庙社稷致天下之福不可废也重华从之俄而麻秋进攻枹罕与晋阳太守郎坦以城大难守宜弃外城武城太守张悛曰弃外城则大事去矣不可以动众心宁戎校尉张璩从之固守大城秋率众八万围堑数重云梯电车地突百道皆通于内城中亦应之杀伤秋众已数万季龙复遣其将刘浑等率步骑二万会之郎坦恨言之不从教军士李嘉潜与秋通引贼千余人上城西北隅璩使宋修张弘辛挹郭普距之短兵接战斩二百余人贼乃退璩戮李嘉以徇烧其攻具秋退保大夏谓诸将曰我用兵于五都之间攻城略地往无不捷及登秦陇谓有征无战岂悟南袭仇池破军杀将筑城长最匹马不归及攻此城伤兵挫锐殆天所赞非人力也季龙闻而叹曰吾以偏师定九州今以九州之力困于枹罕真所谓彼有人焉未可图也重华以谢艾为使持节军师将军率步骑三万进军临河秋以三万众距之艾乘轺车冠白鸣鼓而行秋望而怒曰艾年少书生冠服如此轻我也命黑□龙骧三千人驰击之艾左右大扰左战帅李伟劝艾乘马艾不从乃下车踞胡□指麾处分贼以为伏兵发也惧不敢进张瑁从左南缘河而截其后秋军乃退艾乘胜奔击遂大败之斩秋将杜勋汲鱼俘斩一万三千级秋匹马奔大夏重华论功以谢艾为太府左长史进封福禄县伯邑五千户帛八千匹麻秋又据枹罕有众十二万进屯河内遣王擢略地晋兴广武越洪池岭至于曲柳姑臧大震重华议欲亲出距之谢艾因谏以为不可别驾从事索遐进曰贼众甚盛渐逼京畿君者国之镇也不可以亲动左长史谢艾文武兼资国之方邵宜委以推毂之任殿下居中作镇授以算略小贼不足平也重华纳之于是以艾为使持节都督征讨诸军事行卫将军遐为军正将军率步骑二万距之艾建牙旗盟将士有西北风吹旌旗东南指遐曰风为号令今能令旗指之天所赞也破之必矣军次神鸟王擢与前锋战败遁还河南还讨叛虏斯骨真万余落破之斩首千余级俘擒二千八百获牛羊十余万头重华自以连破勍敌颇怠政事希接宾客司直索遐谏曰殿下承四圣之基当升平之会荷当今之任忧率土之涂炭宜躬亲万机开延英乂夙夜干干勉于庶政自顷内外嚣然皆云去贼投诚者应即抚慰而弥日不接国老朝贤当虚己引纳询访政事比多经旬积朔不留意接之文奏入内历月不省废替见务注情于棋奕之间缱绻左右小臣之娱不存将相远大之谋至使亲臣不言朝廷吏杜口愚臣所以回惶忘寝与食也今王室如□百姓倒悬正是殿下衔胆茹辛厉心之日深愿垂心朝政延纳直言周爰五美以成六德捐彼近习弭塞外声修政听朝使下观而化重华览之大悦优文答谢然不之改也诏遣侍御史俞归拜重华护羌校尉凉州刺史假节是时石季龙西中郎将王擢屯结陇上为苻雄所破奔重华重华厚宠之以为征卤将军秦州刺史假节使张弘宗悠率步骑万五千配擢伐苻健健遣苻硕御之战于龙黎擢等大败单骑而还弘悠皆没重华痛之素服为战亡吏士举哀号恸各遣吊问其家复授擢兵使攻秦州克之遣使上疏曰季龙自毙遗烬游魂取乱侮亡□机则发臣今遣前锋都督裴恒步骑七万遥出陇上以俟圣朝赫然之威山东骚扰不足厝怀长安膏腴宜速平荡臣守任西荒山川悠远大誓六军不及听受之末猛将鹰扬不豫告成之次瞻云望日孤愤义伤弹剑慷慨中情蕴结于是康献皇后诏报遣使进重华为凉州牧是时御史俞归至凉州重华方谋为凉王不肯受诏使亲信人沈猛谓归曰我家主公奕世忠于晋室而不如鲜卑矣台加慕容皝燕王今甫授州主大将军何以加劝有功忠义之臣乎明台今且移河右共劝州主为凉王大夫出使苟利社稷专之可也归对曰王者之制异姓不得称王九州之内重爵不得过公汉高一时王异姓寻皆诛灭盖权时之宜非旧体也故王陵曰非刘氏而王天下共伐之至于夷狄不从此例春秋时吴楚称王而诸侯不以为非者盖蛮狄畜之也假令齐鲁称王诸侯岂不伐之故圣上以贵公忠贤是以爵以上公位以方伯鲜卑北狄岂足为比哉子失问也曰吾又闻之有殊勋绝世者亦有不世之赏若今便以贵公为王者设贵公以河右之众南平巴蜀东扫赵魏修复旧都以迎天子天子复以何爵何位可以加赏幸三思之猛具宣归言重华遂止重华好与群小游戏屡出钱帛以赐左右征事索振谏曰先王寝不安席志平天下故缮甲兵积资实大业未就怀恨九泉殿下遭巨寇于谅暗之中赖重饵以挫勍敌今遗烬尚广仓帑虚竭金帛之费所宜慎之昔世祖即位躬亲万机章奏诣阙报不终日故能隆中兴之业定万世之功今章奏停滞动经时月下情不得上达哀穷困于囹圄盖非明主之事臣窃未安重华善之将受诏未及而卒时年二十七在位十一年私谥曰昭公后改曰桓公穆帝赐谥曰敬烈子耀灵嗣耀灵字元舒年十岁嗣事称大司马校尉刺史西平公伯父长宁侯祚性倾巧善承内外初与重华宠臣赵长尉缉等结异姓兄弟长等矫称重华遗令以祚为持节督中外诸军抚军将军辅政长等议以耀灵冲幼时难未夷宜立长君祚先烝重华母马氏马氏遂从缉议命废耀灵为凉宁侯而立祚祚寻使杨秋胡害耀灵于东苑埋之于沙坑私谥曰哀公祚字太伯博学雄武有政事之才既立自称大都督大将军凉州牧凉公淫暴不道又通重华妻裴氏自合内媵妾及骏重华未嫁子女无不暴乱国人相目咸赋墙茨之诗永和十年祚纳尉缉赵长等议僭称帝位立宗庙舞八佾置百官下书曰昔金行失驭咸怀窃玺我武公以神武拨乱保宁西夏贡款勤王旬朔不绝四祖承光忠诚弥着往受晋禅天下所知谦冲逊让四十年于兹矣今中原丧乱华裔无主群后佥以九州之望无所依归神祗岳渎罔所凭系逼孤摄行大统以一四海之心辞不获已勉从群议待扫秽二京荡清周魏然后迎帝旧都谢罪天阙思与兆庶同兹更始改建兴四十二年为和平元年赦殊死赐鳏寡帛加文武爵各一级追崇曾祖轨为武王祖实为昭王从祖茂为成王父骏为文王弟重华为明王立妻辛氏为皇后弟天锡为长宁王子泰和为太子庭坚为建康王耀灵弟元靓为凉武侯其夜天有光如车盖声若雷霆震动城邑明日大风拔木异屡见而祚凶虐愈甚其尚书马岌以切谏免官郎中丁琪又谏曰先公累执忠节远宗吴会持盈守谦五十余载苍生所以鹄企西望四海所以注心大凉皇天垂赞士庶效死者正以先公道高彭昆忠逾西伯万里通虔任节不贰故也能以一州之众抗崩天之虏师徒岁起人不告疲陛下虽以大圣雄姿纂戎鸿绪勋德未高于先公而行革命之事臣窃未见其可华夷所以归系大凉义兵所以千里响赴者以陛下为本朝之故今既自尊人斯高竞一隅之地何以当中国之师城峻冲生负乘致寇惟陛下图之祚大怒斩之于阙下遣其将和昊率众伐骊靬戎于南山大败而还太尉桓温入关王擢时镇陇西驰使于祚言温善用兵势在难测祚既震惧又虑擢反噬即召马岌复位而与之谋密遣亲人刺擢事觉不□祚益惧大聚众声言东征实欲西保炖煌会温还而止更遣其平东将军秦州刺史牛霸司兵张芳率三千人击擢破之擢奔于苻健其国中五月霜降杀苗稼果实祚宗人张瓘时镇枹罕祚恶其强遣其将易揣张玲率步骑万三千以袭之时张掖人王鸾颇知神道言于祚曰军出不复还凉国将有不利矣祚大怒于鸾妖言沮众斩之以徇三军乃发鸾临刑曰我死不二十日军必败时有神降于元武殿自称元冥与人交语祚日夜祈之神言与之福利祚甚信之祚又遣张掖太守索孚代瓘镇枹罕为瓘所杀玲等济河未毕又为瓘兵所破揣单骑奔走瓘军蹑之祚众震惧炖煌人宋混与弟澄等聚众以应瓘赵长张等惧罪入合呼重华母马氏出殿拜耀灵庶弟元靓为主揣等率众入殿伐长杀之瓘弟琚及子嵩募数百市人扬声言张祚无道我兄大军已到城东敢有举手者诛三族祚众披散琚嵩率众入城祚按剑殿上大呼令左右死战祚既失众心莫有斗志于是被杀枭其首宣示内外暴尸道左国内咸称万岁祚篡立三年而亡元靓字元安既立自号大都督大将军校尉凉州牧西平公赦其国内废和平之号复称建兴四十三年诛祚二子以张瓘为卫将军领兵万人行大将军事改易僚属有陇西人李俨诛大姓彭姚自立于陇右奉中兴年号百姓悦之元靓遣牛霸率众讨之未达而西平人卫綝又据郡叛霸众溃单骑而还瓘先欲征綝以兄珪在綝中为疑綝亦以弟在瓘中故彼我经年不相伐西平人郭勋解天文不应州郡之命綝礼聘之勋曰张氏应衰卫氏当兴岂得以一弟而灭一门宜速伐瓘綝将从之瓘遣弟琚领大众征綝败之西平田旋要酒泉太守马基背瓘应綝旋谓基曰綝击其东我等绝其西不六旬天下可定斯闭口捕舌也基许之瓘遣司马张姚王国将二千人伐基败之斩基旋二人之首传姑臧瓘兄弟强盛负其勋力有篡立之谋辅国宋混与弟澄共讨瓘尽夷其属元靓以混为都督中外诸军事车骑大将军假节辅政混卒又以澄代之元靓右司马张邕恶澄专权杀之遂灭宋氏元靓乃以邕为中护军叔父天锡为中领军共辅政邕自以功大骄矜淫纵又通马氏树党专权国人患之天锡腹心郭增刘肃二人并年十八九因寝谓天锡曰天下事欲未静天锡曰何谓也二人曰今护军出入又似长宁天锡大惊曰我早疑之未敢出口计当云何肃曰政当速除之耳天锡曰安得其人肃曰肃即是也天锡曰汝年少更求可与谋者肃曰赵白驹及肃二人足以办之矣于是天锡从兵四百人与邕俱入朝肃与白驹剔刀鞘出刃从天锡入值邕于门下肃斫之不中白驹继之又不□二人与天锡俱入禁中邕得逸走因率甲士三百余人反攻禁门天锡上屋大呼谓将士曰张邕凶逆所行无道诸宋何罪尽诛灭之倾覆国家肆乱社稷我不惜死实惧大人废祀事不获已故耳我家门户事而将士岂可以干戈见向今之所取邕身而已天地有灵吾不食言邕众闻之悉散走邕以剑自刎而死于是悉诛邕党元靓年既幼冲性又仁弱天锡既□邕专掌朝政改建兴四十九年奉升平之号兴宁元年骏妻马氏卒元靓以其庶母郭氏为太妃郭氏以天锡专政与大臣张钦等谋讨之事泄钦等伏法是岁天锡率众入禁门潜害元靓宣言薨时年十四在位九年私谥曰冲公孝武帝赐谥曰敬悼公天锡字纯嘏骏少子也小名独活初字公纯嘏入朝人笑其三字因自改焉元靓死国人立之自号大将军校尉凉州牧西平公遣司马纶骞奉章请命并送御史俞归还京都太和初诏以天锡为大将军大都督督陇右关中诸军事护羌校尉凉州刺史西平公天锡数宴园池政事颇废荡难将军校书祭酒索商上疏极谏天锡答曰吾非好行行有得也观朝荣则敬才秀之士玩芝兰则爱德行之臣□松竹则思贞操之贤临清流则贵廉洁之行览蔓草则贱贪秽之吏逢飙风则恶凶狡之徒若引而申之触类而长之庶无遗漏矣羌廉岐自称益州刺史率略阳四千家背苻坚就李俨天锡自往讨之以别驾杨遹为监前锋军事前将军趣金城晋兴相常据为使持节征东将军向左南游击将军张统出白土天锡自率三万人次仓松伐俨俨大败入城固守遣子纯求救于苻坚坚使其将王猛救之天锡败绩死者十二三天锡乃还立子大怀为世子自天锡之嗣事也连年地震山崩水泉涌出柳化为松火生泥中而天锡荒于声色不恤政事初安定梁景敦煌刘肃并以门冑总角与天锡友昵张邕之诛肃景有勋天锡深德之赐姓张氏又改其子以为己子天锡诸子皆以大为字故景曰大奕肃曰大诚废大怀为高昌公更立嬖子大豫为世子景肃等俱参政事人情怨惧从弟从事中郎宪切谏不纳时苻坚强盛每攻之兵无宁岁天锡甚惧乃立坛刑牲率典军将军张宁中坚将军马芮等遥与晋三公盟誓献书大司马桓温□六年夏誓同大举遣从事中郎韩博奋节将军康妙奉表并送盟文博有口才温甚称之□大会温使司马刁彝嘲之彝谓博曰君是韩卢后邪博曰卿是韩卢后温笑曰刁以君姓韩故相问焉他自姓刁那得韩卢后邪博曰明公脱未之思短尾者则为刁也一坐推叹焉太元元年苻坚遣其将苟苌毛当梁熙姚苌来寇渡石城津天锡集议中录事席仂曰先公既有故事徐思后变此孙仲谋屈身之略也众以仂为老怯咸曰龙骧将军马达精兵万人距之必不敢进广武太守辛章保城固守章与晋兴相彭知正西平相赵疑谋曰马达出于行阵必不为用则秦军深入吾相与率三郡精卒断其粮运决一朝命矣征东常据亦欲先击姚苌须天锡命天锡率万人顿金昌城马达率万人逆苌等因请降兵人散走常据席仂皆战死司兵赵充哲与苌苦战又死中卫将军史景亦没于阵天锡大惧出城自战城内又反天锡窘逼降于苌等初天锡所居西昌门及平章殿无故而崩旬日而国亡即位凡十三年自轨为凉州至天锡凡九世七十六年矣苻坚先为天锡起宅至以为尚书封归义侯坚大败于淮肥时天锡为苻融征南司马于阵归国诏曰昔孟明不替终显厥功岂以一眚而废才用其以天锡为散骑常侍左员外又诏曰故太尉西平公张轨着德遐域世袭前劳强兵纵害遂至失守散骑常侍天锡拔迹登朝先祀沦替用增矜慨可复天锡西平郡公爵俄拜金紫光禄大夫天锡少有文才流誉远近及归朝甚被恩遇朝士以其国破身掳多共毁之会稽王道子□问其西土所出天锡应声曰桑葚甘□鸮革响乳酪养性人无□心后形神昏丧虽处列位不复被齿遇隆安中会稽世子元显用事常延致之以为戏弄以其家贫拜庐江太守本官如故桓元时欲招怀四远乃用天钖为护羌校尉凉州刺史寻卒年六十一追赠金紫光禄大夫
