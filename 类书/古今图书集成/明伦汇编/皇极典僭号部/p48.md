<!-- { "loadSidebar": true } -->
晋书乞伏国仁载记乞伏国仁陇西鲜卑人也在昔有如弗斯出连叱卢三部自漠北南出大阴山遇一巨虫于路状若神龟大如陵阜乃杀马而祭之祝曰若善神也便开路恶神也遂塞不通俄而不见乃有一小儿在焉时又有乞伏部有老父无子者请养为子众咸许之老父欣然自以有所依凭字之曰纥于纥于者夏言依倚也年十岁骁勇善骑射弯弓五百斤四部服其雄武推为统主号之曰乞伏可汗托铎莫何托铎者言非神非人之称也其后有佑邻者即国仁五世祖也泰始初率户五千迁于夏缘部众稍盛鲜卑鹿结七万余落屯于高平川与佑邻迭相攻击鹿结奔败南略阳佑邻尽并其众因居高平川佑邻死子结权立徙于牵屯结权死子利那立击鲜卑吐赖于乌树山讨尉迟渴权于大非川收众三万余落利那死弟祁□立祁□死利那子述延立讨鲜卑莫侯于苑川大破之降其众二万余落因居苑川以叔父轲□为师傅委以国政斯引乌□为左辅将军镇蔡园川出连高胡为右辅将军镇至便川叱卢那胡为率义将军镇牵屯山述延死子大寒立会石勒灭刘曜惧而迁于麦田元孤山大寒死子司繁立始迁于度坚山寻为苻坚将王统所袭部众叛降于统司繁叹谓左右曰智不距敌德不抚众剑骑未交而本根已败见众分散势亦难全若奔诸部必不我容吾将为呼韩邪之计矣乃诣统降于坚坚大悦署为南单于留之长安以司繁叔父吐雷为勇士护军抚其部众俄而鲜卑勃寒侵斥陇右坚以司繁为使持节都督讨西胡诸军事镇西将军以讨之勃寒惧而请降司繁遂镇勇士川甚有威惠司繁卒国仁代镇及坚兴寿春之役征为前将军领先锋骑会国仁叔父步颓叛于陇西坚遣国仁还讨之步颓闻而大悦迎国仁于路国仁置酒高会攘袂大言曰苻氏往因赵石之乱遂妄窃名号穷兵极武跨僭八州疆宇既宁宜绥以德方虚广威声勤心远略骚动苍生疲敝中国违天怒人将何以济且物穷则亏祸盈而覆者天之道也以吾量之是役也难以免矣当与诸君成一方之业及坚败归乃招集诸部有不附者讨而并之众至十余万及坚为姚苌所杀国仁谓其豪帅曰苻氏以高世之姿而困于乌合之众可谓天也夫守常迷运先达耻之见几而作英豪之举吾虽薄德藉累世之资岂可□时来之运而不作乎以孝武太元十年自称大都督大将军大单于领秦河二州牧建元曰建义以其将乙旃音□为左相屋引出支为右相独孤匹蹄为左辅武群勇士为右辅弟干归为上将军自余拜授各有差置武城武阳安固武始汉阳天水略阳漒川甘松匡朋白马苑川十二郡筑勇士城以居之鲜卑匹兰率众五千降明年南安秘宜及诸羌寇来击国仁四面而至国仁谓诸将曰先人有夺人之心不可坐待其至宜抑威饵敌羸师以张之军法所谓怒我而怠寇也于是勒众五千袭其不意大败之秘宜奔还南安寻与其弟莫侯悌率众三万余户降于国仁各拜将军刺史苻登遣使者置国仁使持节大都督都督杂裔诸军事大将军大单于苑川王国仁率骑三万袭鲜卑大人密贵裕苟提伦等三部于六泉高平鲜卑没奕于东国金熙连兵来袭相遇于渴浑川大战败之斩级三千获马五千匹没奕于及熙奔还三部震惧率众迎降署密贵建义将军六泉侯裕苟建忠将军兰泉侯提伦建节将军鸣泉侯国仁建威将军叱卢乌孤跋拥众叛保牵屯山国仁率骑七千讨之斩其部将叱罗侯降者千余户跋大惧遂降复其官位因讨鲜卑越质叱黎于平襄大破之获其子诘归弟子复半及部落五千余人而还太元十三年国仁死在位四年伪谥宣烈王庙号烈祖乞伏干归载记干归国仁弟也雄武英杰沈雅有度量国仁之死也其群臣咸以国仁之子公府冲幼宜立长君乃推干归为大都督大将军大单于河南王赦其境内改元曰太初立其妻边氏为王后以出连乞都为丞相镇南将军南梁州刺史悌眷为御史大夫自余封拜各有差遂迁于金城太元十四年苻登遣使署干归大将军大单于金城王南羌独如率众七千降之休官阿敦侯年二部各拥五千余落据牵屯山为其边害干归讨破之悉降其众于是声振边服吐谷浑大人视连遣使贡方物鲜卑豆留叱豆浑及南丘鹿结并休官曷呼奴卢水尉地拔并率众降于干归皆署其官爵陇西太守越质诘归以平襄叛自称建国将军右贤王干归击败之诘归东奔陇山既而拥众来降干归妻以宗女署立义将军苻登将没奕于遣使结好以二子为质请讨鲜卑大兜国干归乃与没奕于攻大兜于安阳城大兜退固鸣蝉堡干归攻陷之遂还金城为吕光弟宝所攻败于鸣萑峡退屯青岸宝进追干归干归使其将彭奚念断其归路躬贯甲胄连战败之□及将士投河死者万余人苻登遣使署干归假黄钺大都督陇右河西诸军事左丞相大将军河南王领秦梁益凉沙五州牧加九锡之礼时登为姚兴所逼遣使请兵进封干归梁王命置官司纳其妹东平长公主为梁王后干归遣其前将军乞伏益州冠军翟□率骑二万救之会登为兴所杀乃还师氐王杨定率步骑四万伐之干归谓诸将曰杨定以勇虐聚众穷兵逞欲兵犹火也不戢将自焚定之此役殆天以之资我也于是遣其凉州牧乞伏轲殚秦州牧乞伏益州立义将军诘归距之定败益州于平川轲殚诘归引众而退翟□奋剑谏曰吾王以神武之姿开基陇右东征西讨靡不席卷威振秦梁声光巴汉将军以维城之重受阃外之寄宜宣力致命辅宁家国秦州虽败二军犹全奈何不思赴救便逆奔散何面目以见王乎昔项羽斩庆子以宁楚胡建戮监军以成功将军之所闻也□诚才非古人敢忘项氏之义乎轲殚曰向所以未赴秦州者未知众心何如耳败不相救军罚所先敢自宁乎乃率骑赴之益州诘归亦勒众而进大败定斩定及首虏万七千级于是尽有陇西巴西之地太元十七年赦其境内殊死已下署其长子炽盘领尚书令左长史边芮为尚书左仆射右长史秘宜为右仆射翟□为吏部尚书翟勍为主客尚书杜宣为兵部尚书王松寿为民部尚书樊谦为三公尚书方弘曲景为侍中自余拜授一如魏武晋文故事犹称大单于大将军杨定之死也天水姜乳袭据上邽于是遣乞伏益州讨之边芮王松寿言于干归曰益州以懿弟之亲屡有战功狃于累胜常有骄色若其遇寇必将易之且未宜专任示有所先干归曰益州骁勇善御众诸将莫有及之者但恐其专擅耳若以重佐辅之当无虑也于是以北平韦干为长史散骑常侍务和为司马至大寒岭益州恃胜自矜不为部阵命将士解甲游畋纵饮令曰敢言军事者斩干等谏曰王以将军亲重故委以专征之任庶能摧彼凶丑以副具瞻贼已垂逼奈何解甲自宽宴安鸩毒窃为将军危之益州曰乳以乌合之众闻吾至理应远窜今乃与吾决战者斯成擒也吾自揣之有方卿等不足虑也乳率众距战益州果败干归曰孤违蹇叔以至于此将士何为孤之罪也皆赦之索虏秃发如苟率户二万降之干归妻以宗女吕光率众十万将伐干归左辅密贵周左卫莫者羖羝言于干归曰光旦夕将至陛下以命世雄姿开业洮罕克剪群凶威振遐迩将鼓淳风于东夏建八百之鸿庆不忍小屈与奸竖竞于一时若机事不捷非国家利也宜遣爱子以退之干归乃称藩于光遣子勃勃为质既而悔之遂诛周等乞伏轲殚与乞伏益州不平奔于吕光光又伐之咸劝其东奔成纪干归不从谓诸将曰昔曹孟德败袁本初于官渡陆伯言摧刘元德于白帝皆以权略取之岂在众乎光虽举全州之军而无经远之算不足惮也且其精卒尽在吕延延虽勇而愚易以奇策制之延军若败光亦遁还乘胜追奔可以得志众咸曰非所及也建安元年光遣其子纂伐干归使吕延为前锋干归泣谓曰今事势穷踧逃命无所死中求生正在今日凉军虽四面而至然相去辽远山河既阻力不周接败其一军而众军自退乃纵反间称秦王干归众溃东奔成纪延信之引师轻进果为干归所败遂斩之秃发乌孤遣使来结和亲使乞伏益州攻克支阳鹯武允吾三城俘获万余人而还又遣益州与武卫慕容允冠军翟□率骑二万伐吐谷浑视罴至于度周川大破之视罴遁堡白兰山遣使谢罪贡其方物以子宕岂为质鲜卑迭掘河内率户五千自魏降干归干归所居南景门崩恶之遂迁于苑川姚兴将姚硕德率众五万伐之入自南安峡干归次于陇西以距硕德兴潜师继发干归闻兴将至谓诸将曰吾自开建以来屡摧勍敌乘机藉算举无遗策今姚兴尽中国之师军势甚盛山川阻狭无纵骑之地宜引师平川伺其殆而击之存□之机在斯一举卿等戮力勉之若枭剪姚兴关中之地尽吾有也于是遣其卫军慕容允率中军二万迁于柏阳镇军罗敦将外军四万迁于侯辰谷干归自率轻骑数千兴军势俄而大风□雾遂与中军相失为兴追军所逼入于外军旦而交战为兴所败干归遁还苑川遂走金城谓诸豪帅曰吾才非命世谬为诸君所推心存拨乱而德非时雄叨窃名器年逾一纪负乘致寇倾丧若斯今人众已散势不得安吾欲西保允吾以避其锋若方轨西迈理难俱济卿等宜安土降秦保全妻子群下咸曰昔古公杖策豳人归怀元德南奔荆楚襁负分岐之感古人所悲况臣等义深父子而有心离背请死生与陛下俱干归曰自古无不亡之国废兴命也苟天未忘我冀兴复有期德之不建何为俱死公等自爱吾将寄食以终余年于是大哭而别乃率骑数百驰至允吾秃发利鹿孤遣弟檀迎干归处之于晋兴南羌梁弋等遣使招之干归将叛谋泄利鹿孤遣弟吐雷屯于扪天岭干归惧为利鹿孤所害谓其子炽盘曰吾不能负荷大业致兹颠覆以利鹿孤义兼姻好冀存唇齿之援方乃忘义背亲谋人父子忌吾威名势不全立姚兴方盛吾将归之若其俱去必为追骑所及今送汝兄弟及汝母为质彼必不疑吾既在秦终不害汝于是送炽盘兄弟于西平干归遂奔长安姚兴见而大悦署干归持节都督河南诸军事镇远将军河州刺史归义侯遣干归还镇菀川尽以部众配之干归既至菀川以边芮为长史王松寿为司马公卿大将已下悉降号为偏裨元兴元年炽盘自西平奔长安姚兴以为振忠将军兴晋太守寻遣使者加干归散骑常侍左贤王遣随兴将齐难迎吕隆于河西讨叛羌党龙头于滋川攻杨盛将苻帛于皮氏堡并克之又破吐谷浑将大孩俘获万余人而还寻复率众攻杨盛将杨玉于西阳堡复克之既而菀川地震裂生毛狐雉入于寝内干归甚恶之姚兴虑干归终为西州之患因其朝也兴留为主客尚书以炽盘为建武将军行西夷校尉监抚其众炽盘以长安兵乱将始乃招结诸部一万七千筑城于□山以据之炽盘攻克枹罕遣使告之干归奔还菀川鲜卑悦大坚有众五千自龙马苑降干归干归遂如枹罕留炽盘镇之干归收众三万迁于度坚山群下劝干归称王干归以寡弱弗许固请曰夫道应符历虽废必兴图箓所弃虽成必败本初之众非不多也魏武运筹四州瓦解寻邑之兵非不盛也世祖龙申□新鸟散固天命不可虚邀符箓不可妄冀姚数将终否极斯泰乘机抚运实系圣人今见众三万足可以疆理秦陇清荡洮河陛下应运再兴四海鹄望岂宜固守谦冲不以社稷为本愿时即大位允副群心干归从之义熙三年僭称秦王赦其境内改元更始置百官公卿已下皆复本位遣炽盘讨谕薄地延师次烦于地延率众出降署为尚书徙其部落于菀川又遣陇西羌昌何攻克姚兴金城郡以其骁骑乞伏务和为东金城太守干归复都菀川又攻克兴略阳南安陇西诸郡徙二万五千户于菀川枹罕姚兴力未能西讨恐更为边害遣使署干归持节散骑常侍都督陇西岭北匈奴杂胡诸军事征西大将军河州牧大单于河南王干归方图河右权宜受之遂称藩于兴遣炽盘与其次子中军审虔率步骑一万伐秃发檀师济河败檀太子武台于岭南获牛马十余万而还又攻克兴别将姚龙于伯阳堡王璟于永洛城徙四千余户于菀川三千余户于谭郊干归率步骑三万征西羌彭利发于枹罕师次于奴葵谷利发弃其部众南奔干归遣其将公府追及于清水斩之干归入枹罕收羌户一万三千因率骑二万讨吐谷浑支统阿若于于赤水大破降之干归畋于五溪有枭集于其手甚恶之六年为兄子公府所弒并其诸子十余人公府奔固大夏炽盘与干归弟广武智达阳武木奕于讨之公府走达等追擒于□南山并其四子轘之于谭郊葬干归于枹罕伪谥武元王在位二十四年乞伏炽盘载记炽盘干归长子也性勇果英毅临机能断权略过人初干归为姚兴所败炽盘质于秃发利鹿孤后自南平逃而降兴兴以为振忠将军兴晋太守又拜建武将军行西夷校尉留其众镇菀川及干归返政复立炽盘为太子领冠军大将军都督中外诸军录尚书事后干归称藩于姚兴兴遣使署炽盘假节镇西将军左贤王平昌公寻进号抚军大将军干归死义熙六年炽盘袭伪位大赦改元曰永康署翟勍为相国曲景为御史大夫段晖为中尉弟延祚为禁中录事樊谦为司直罢尚书令仆射尚书六卿侍中散骑常侍黄门郎官置中左右常侍侍郎各三人义熙九年遣其龙骧乞伏智达平东王松寿讨吐谷浑树洛干于烧河大破之获其将呼那乌提掳三千余户而还又遣其镇东昙达与松寿率骑一万东讨破休官权小郎吕破胡于白石川掳其男女万余口进据白石城休官降者万余人后显亲休官权小成吕奴迦等叛保白坑昙达谓将士曰昔伯珪凭崄卒有灭宗之祸韩约肆暴终受覆族之诛今小成等逆命白坑宜在除灭王者之师有征无战粤尔舆人戮力勉之众咸拔剑大呼于是进攻白坑斩小成奴迦及首级四千七百陇右休官悉降遣安北乌地延冠军翟绍讨吐谷浑别统句旁于泣勤川大破之俘获甚众炽盘率诸将讨吐谷浑别统支旁于长柳川掘达于渴浑川皆破之前后俘获男女二万八千僭立十年有云五色起于南山炽盘以为己瑞大悦谓群臣曰吾今年应有所定王业成矣于是缮甲整兵以待四方之隙闻秃发檀西征乙弗投剑而起曰可以行矣率步骑二万袭乐都秃发武台凭城距守炽盘攻之一旬而克遂入乐都论功行赏各有差遣平远犍虔率骑五千追檀徙武台与其文武及百姓万余户于枹罕檀遂降署为骠骑大将军左南公随檀文武依才铨擢之炽盘既兼檀兵强地广置百官立其妻秃发氏为王后十一年炽盘攻克沮渠蒙逊河湟太守沮渠汉平以其左卫四逵为河湟太守因讨降乙弗窟干而还遣其将昙达王松寿等讨南羌弥姐康薄于赤水降之炽盘攻漒川师次沓中沮渠蒙逊率众攻石泉以救之炽盘闻而引还遣昙达与其将出连虔率骑五千赴之蒙逊闻昙达至引归遣使聘于炽盘遂结和亲又遗昙达王松寿等率骑一万伐姚艾于上邽昙达进据蒲水艾距战大败之艾奔上邽昙达进屯大利破黄石大羌二戍徙五千余户于枹罕令其安东木奕于率骑七千讨吐谷浑树洛干于塞上破其弟阿柴于尧扞川俘获五千余口而还洛干奔保白兰山而死炽盘闻而喜曰此虏矫矫所谓有豕白蹢往岁昙达东征姚艾败走入木奕于西讨黠卤远逃境宇稍清奸凶方殄股肱惟良吾无患矣于是以昙达为左丞相其子元基为右丞相曲景为尚书令翟绍为左仆射遣昙达元基东讨姚艾降之至是乙弗鲜卑乌地延率户三万降于炽盘署为建义将军地延寻死弟他子立以子轲兰质于西平他子从弟提孤等率户五千以西迁叛于炽盘凉州刺史出连虔遣使喻之提孤等归降炽盘以提孤奸猾终为边患税其部中戎马六万匹后二岁而提孤等扇动部落西奔出塞他子率户五千入居西平先是姚艾叛降蒙逊蒙逊率众迎之艾叔父□言于众曰秦王宽仁有雅度自可安土事之何为从凉主西迁众咸以为然相率逐艾推为主遣使请降炽盘大悦征□为侍中中书监征南将军封陇西公邑一千户使征西他子讨吐谷浑觅地于弱水南大破之觅地率众六千降于炽盘署为弱水护军遣其左卫匹逵建威梯君等讨彭利和于漒川大破之利和单骑奔仇池获其妻子徙羌豪三千户于枹罕漒川羌三万余户皆安堵如故元熙元年立其第二子慕末为太子领抚军大将军都督中外诸军事大赦境内改元曰建弘其臣佐等多所封授炽盘在位七年而宋氏受禅以宋元嘉四年死子慕末嗣伪位在位三年为赫连定所杀始国仁以孝武太元十年僭位至慕末四世凡四十有六载而灭（按慕　末魏书作暮末）
