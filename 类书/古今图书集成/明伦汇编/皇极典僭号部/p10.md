<!-- { "loadSidebar": true } -->
后汉书隗嚣传嚣字季孟天水成纪人也少仕州郡王莽国师刘歆引嚣为士歆死嚣归乡里季父崔素豪侠能得众闻更始立而莽兵连败于是乃与兄义及上邽人杨广冀人周宗谋起兵应汉嚣止之曰夫兵凶事也宗族何辜崔不听遂聚众数千人攻平襄杀莽镇戎大尹崔广等以为举事宜立主以一众心咸谓嚣素有名好经书遂共推为上将军嚣辞让不得已曰诸父众贤不量小子必能用嚣言者乃敢从命众皆曰诺嚣既立遣使聘请平陵人方望以为军师望至说嚣曰足下欲承天顺民辅汉而起今立者乃在南阳王莽尚据长安虽欲以汉为名其实无所受命将何以见信于众乎宜急立高庙称臣奉祠所谓神道设教求助人神者也且礼有损益质文无常削地开兆茅茨土阶以致其肃敬虽未备物神明其舍诸嚣从其言遂立庙邑东祀高祖太宗世宗嚣等皆称臣执事史奉璧而告祝毕有司穿坎于庭牵马操刀奉盘错鍉遂杀牲而盟曰凡我同盟三十一将十有六姓允承天道兴辅刘宗如怀奸虑明神殛之高祖文皇武皇裨坠厥命厥宗受兵族类灭亡有司奉血鍉进护军举手揖诸将军曰鍉不濡血歃不入口是欺神明也厥罚如盟既而薶血加书一如古礼事毕移檄告郡国曰汉复元年七月己酉朔己巳上将军隗嚣白虎将军隗崔左将军隗义右将军杨广明威将军王遵云骑将军周宗等告州牧部监郡卒正连率大尹尹尉队大夫属正属令故新都侯王莽慢侮天地悖道逆理鸩杀孝平皇帝篡夺其位矫托天命伪作符书欺惑众庶震怒上帝反戾饰文以为祥瑞戏弄神祇歌颂祸殃楚越之竹不足以书其恶天下昭然所共闻见今略举大端以喻吏民盖天为父地为母祸福之应各以事降莽明知之而冥昧触冒不顾大忌诡乱天术援引史传昔秦始皇毁坏谥法以一二数欲至万世而莽下三万六千岁之历言身当尽此度循亡秦之轨推无穷之数是其逆天之大罪也分裂郡国断截地络田为王田卖买不得规锢山泽夺民本业造起九庙穷极土作发冢河东攻劫丘垄此其逆地之大罪也尊任残贼信用奸佞诛戮忠正覆按口语赤车奔驰法冠晨夜冤系无辜妄族众庶行炮烙之刑除顺时之法灌以醇酰裂以五毒政令日变官名月易货币岁改吏民□乱不知所从商旅穷窘号泣市道设为六管增重赋敛刻剥百姓厚自奉养苞苴流行财入公辅上下贪贿莫敢检考民坐挟铜炭没入锺官徒隶殷积数十万人工匠饥死长安皆臭既乱诸夏狂心益悖北攻强胡南扰劲越西侵羌戎东摘濊貊使四境之外并入为害缘边之郡江海之濒涤地无类故攻战之所败苛法之所陷饥馑之所夭疾疫之所及以万万计其死者则露尸不掩生者则奔亡流散幼孤妇女流离系掳此其逆人之大罪也是故上帝哀矜降罚于莽妻子颠殒还自诛刈大臣反据亡形已成大司马董忠国师刘歆卫将军王涉皆结谋内溃司命孔仁纳言严尤秩宗陈茂举众外降今山东之兵二百余万已平齐楚下蜀汉定宛洛据敖仓守函谷威命四布宣风中岳兴灭继绝封定万国遵高祖之旧制修孝文之遗德有不从命武军平之驰使四裔复其爵号然后还师振旅櫜弓卧鼓申命百姓各安其所庶无负子之责嚣乃勒兵十万击杀雍州牧陈庆将攻安定安定大尹王向莽从弟平阿侯谭之子也威风独能行其邦内属县皆无叛者嚣乃移书于向喻以天命反复诲示终不从于是进兵掳之以徇百姓然后行戮安定悉降而长安中亦起兵诛王莽嚣遂分遣诸将徇陇西武都金城武威张掖酒泉炖煌皆下之更始二年遣使征嚣及崔义等嚣将行方望以为更始未可知固止之嚣不听望以书辞谢而去曰足下将建伊吕之业弘不世之功而大事草创英雄未集以望异域之人疵瑕未露欲先崇郭隗想望乐毅故钦承大旨顺风不让将军以至德尊贤广其谋虑动有功发中权基业已定大勋方缉今俊乂并会羽翮比肩望无耆之德而猥托宾客之上诚自愧也虽怀介然之节欲洁去就之分诚终不背其本贰其志也何则范蠡收责句践乘偏舟于五湖咎犯谢罪文公亦逡巡于河上夫以二子之贤勒铭两国犹削迹归愆请命乞身望之无劳盖其宜也望闻乌氏有龙池之山微径南通与汉相属其傍时有奇人聊及闲暇广求其真愿将军勉之嚣等遂至长安更始以为右将军崔义皆即旧号其冬崔义谋欲叛归嚣惧并祸即以事告之崔义诛死更始感嚣忠以为御史大夫明年夏赤眉入关三辅扰乱流闻光武即位河北嚣即说更始归政于光武叔父国三老良更始不听诸将欲劫更始东归嚣亦与通谋事发觉更始使使者召嚣嚣称疾不入因会客王遵周宗等勒兵自守更始使执金吾邓将兵围嚣嚣闭门拒守至□时遂溃围与数十骑夜斩平城门关亡归天水复招聚其众据故地自称西州上将军及更始败三辅耆老士大夫皆奔归嚣嚣素谦恭爱士倾身引接为布衣交以前王莽平河大尹长安谷恭为掌野大夫平陵范逡为师友赵秉苏衡郑兴为祭酒申屠刚杜林为持书杨广王遵周宗及平襄人行巡阿阳人王捷长陵人王元为大将军杜陵金丹之属为宾客由此名震西州闻于山东建武二年大司徒邓禹西击赤眉屯云阳禹裨将冯愔引兵叛禹西向天水嚣逆击破之于高平尽获辎重于是禹承制遣使持节命嚣为西州大将军得专制凉州朔方事及赤眉去长安欲西上陇嚣遣将军杨广迎击破之又追败之于乌氏泾阳间嚣既有功于汉又受邓禹爵署其腹心议者多劝通使京师三年嚣乃上书诣阙光武素闻其风声报以殊礼言称字用敌国之仪所以慰藉之良厚时陈仓人吕鲔拥众数万与公孙述通寇三辅嚣复遣兵佐征西大将军冯异击之走鲔遣使上状帝报以手书曰慕乐德义思相结纳昔文王三分犹服事殷但驽马铅刀不可强扶数蒙伯乐一顾之价而苍蝇之飞不过数步即托骥尾得以绝群隔于盗贼声问不数将军操执款款扶倾救危南距公孙之兵北御羌胡之乱是以冯异西征得以数千百人踯躅三辅微将军之助则咸阳已为他人禽矣今关东寇贼往往屯聚志务广远多所不暇未能观兵成都与子阳角力如令子阳到汉中三辅愿因将军兵马鼓旗相当傥肯如言蒙天之福即智士计功割地之秋也管仲曰生我者父母成我者鲍子自今以后手书相闻勿用傍人解构之言自是恩礼愈笃其后公孙述数出兵汉中遣使以大司空扶安王印绶授嚣嚣自以与述敌国耻为所臣乃斩其使出兵击之连破述军以故蜀兵不复北出时关中将帅数上书言蜀可击之状帝以示嚣因使讨蜀以效其信嚣乃遣长史上书盛言三辅单弱刘文伯在边未宜谋蜀帝知嚣欲持两端不愿天下统一于是稍黜其礼正君臣之仪初嚣与来歙马援相善故帝数使歙援奉使往来劝令入朝许以重爵嚣不欲东连遣使深持谦辞言无功德须四方平定退伏闾里五年复遣来歙说嚣遣子入朝嚣闻刘永彭宠皆已破灭乃遣长子恂随歙诣阙以为胡骑校尉封镌羌侯而嚣将王元王捷尝以为天下成败未可知不愿专心内事元遂说嚣曰昔更始西都四方响应天下喁喁谓之太平一旦败坏大王几无所厝今南有子阳北有文伯江湖海岱王公十数而欲牵儒生之说弃千乘之基羇旅危国以求万全此循覆车之轨计之不可者也今天水完富士马最强北守西河上郡东收三辅之地案秦旧迹表里山河元请以一丸泥为大王东封函谷关此万世一时也若计不及此且蓄养士马据隘自守旷日持久以待四方之变图王不成其弊犹足以霸要之鱼不可脱于渊神龙失势即还与蚯蚓同嚣心然元计虽遣子入质犹负其险□欲专方面于是游士长者稍稍去之六年关东悉平帝积苦兵间以嚣子内侍公孙述远据边陲乃谓诸将曰且当置此两子于度外耳因数腾书陇蜀告示祸福嚣宾客掾史多文学生每所上事当世士大夫皆讽诵之故帝有所辞答尢加意焉嚣复遣使周游诣阙先到冯异营游为仇家所杀帝遣卫尉铫期持珍宝缯帛赐嚣期至郑被盗亡失财物帝常称嚣长者务使招之闻而叹曰吾与隗嚣事欲不谐使来见杀得赐道亡会公孙述遣兵寇南郡乃诏嚣当从天水伐蜀因此欲以溃其心腹嚣复上言白水险阻栈阁绝败又多设支阂帝知其终不为用叵欲讨之遂西幸长安遣建威大将军耿弇等七将军从陇道伐蜀先使来歙奉玺书喻旨嚣疑惧即勒兵使王元据陇坻伐木塞道欲谋杀歙歙得亡归诸将与嚣战大败各引退嚣因使王元行巡侵三辅征西大将军冯异征卤将军祭遵等击破之嚣乃上疏谢曰吏人闻大兵卒至惊恐自救臣嚣不能禁止兵有大利不敢废臣子之节亲自追还昔虞舜事父大杖则走小杖则受臣虽不敏敢忘斯义今臣之事在于本朝赐死则死加刑则刑如遂蒙恩更得洗心死骨不朽有司以嚣言慢请诛其子恂帝不忍复使来歙至汧赐嚣书曰昔柴将军与韩信书云陛下宽仁诸侯虽有亡叛而后归辄复位号不诛也以嚣文吏晓义理故复赐书深言则似不逊略言则事不决今若束手复遣恂弟归阙庭者则爵禄获全有浩大之福矣吾年垂四十在兵中十岁厌浮语虚辞即不欲勿报嚣知帝审其诈遂遣使称臣于公孙述明年述以嚣为朔宁王遣兵往来为之援埶秋嚣将步骑三万侵安定至阴盘冯异率诸将拒之嚣又令别将下陇攻祭遵于汧兵并无利乃引还帝因令来歙以书招王遵遵乃与家属东诣京师拜为大中大夫封向义侯遵字子春霸陵人也父为上郡太守遵少豪侠有才辩虽与嚣举兵而常有归汉意曾于天水私于来歙曰吾所以戮力不避矢石者岂要爵位哉徒以人思旧主先君蒙汉厚恩思效万分耳又数劝嚣遣子入侍前后辞谏切甚嚣不从故去焉八年春来歙从山道袭得略阳城嚣出不意惧更有大兵乃使王元拒陇坻行巡守番须口王孟塞鸡头道牛邯军瓦亭嚣自悉其大众围来歙公孙述亦遣其将李育田弇助嚣攻略阳连月不下帝乃率诸将西征之数道上陇使王遵持节监大司马吴汉留屯于长安遵知嚣必败灭而与牛邯旧故知其有归义意以书喻之曰遵与隗王歃盟为汉自经历虎口践履死地已十数矣于时周洛以西无所统壹故为王策欲东收关中北取上郡进以奉天人之用退以惩外裔之乱数年之间冀圣汉复存当挈河陇奉旧都以归本朝生民以来臣人之埶未有便于此时者也而王之将吏群居穴处之徒人人扺掌欲为不善之计遵与孺卿日夜所争害几及身者岂一事哉前计抑绝后策不从所以吟啸扼腕垂涕登车幸蒙封拜得延论议每及西州之事未尝敢忘孺卿之言今车驾大众已在道路吴耿骁将云集四境而孺卿以奔离之卒拒要扼当军冲视其形埶何如哉夫智者睹危思变贤者泥而不滓是以功名终申策画复得故夷吾束缚而相齐黥布杖剑以归汉去愚就义功名并着今孺卿当成败之际遇严兵之锋可为怖栗宜断之心胸参之有识邯得书沈吟十余日乃谢士众归命洛阳拜为太中大夫于是嚣大将十三人属县十六众十万余皆降王元入蜀求救嚣将妻子奔西城从杨广而田弇李育保上邽诏告嚣曰若束手自诣父子相见保无佗也高皇帝云横来大者王小者侯若遂欲为黥布者亦自任也嚣终不降于是诛其子恂使吴汉与征南大将军岑彭围西城耿弇与虎牙大将军盖延围上邽车驾东归月余杨广死嚣穷困其大将王捷别在戎兵登城呼汉军曰为隗王城守者皆必死无二心愿诸军亟罢请自杀以明之遂自刎颈死数月王元行巡周宗将蜀救兵五千余人乘高卒至鼓噪大呼曰百万之众方至汉军大惊未及成陈元等决围殊死战遂得入城迎嚣归冀会吴汉等食尽退去于是安定北地天水陇西复反为嚣九年春嚣病且饿出城餐糗糒恚愤而死王元周宗立嚣少子纯为王明年来歙耿弇盖延等攻破落门周宗行巡苟宇赵恢等将纯降宗恢及诸隗分徙京师以东纯与巡宇徙弘农唯王元留为蜀将及辅威将军臧宫破延岑元举众诣宫降元字惠孟初拜上蔡令迁东平相坐垦田不实下狱死牛邯字孺卿狄道人有勇力才气雄于边垂及降大司空司直杜林太中大夫马援并荐之以为护羌校尉与来歙平陇右十八年纯与宾客数十骑亡入胡至武威捕得诛之　　成
