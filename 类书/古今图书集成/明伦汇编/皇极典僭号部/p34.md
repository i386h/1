<!-- { "loadSidebar": true } -->
晋书凉武昭王李皓传武昭王讳皓字元盛小字长生陇西成纪人姓李氏汉前将军广之十六世孙也广曾祖仲翔汉初为将军讨叛羌于素昌素昌乃狄道也众寡不敌死之仲翔子伯考奔丧因葬于狄道之东川遂家焉世为西州右姓高祖雍曾祖柔仕晋并历位郡守祖弇仕张轨为武卫将军安世亭侯父昶幼有令名早卒遗腹生元盛少而好学性沉敏宽和美器度通涉经史尤善文义及长颇习武艺诵孙吴兵法尝与吕光太史令郭及其同母弟宋繇同宿起谓繇曰君当位极人臣李君有国士之分家有騧草马生白额驹此其时也吕光末京兆段业自称凉州牧以敦煌太守赵郡孟敏为沙州刺史署元盛效谷令敏寻卒敦煌护军冯翊郭谦沙州治中敦煌索仙等以元盛温毅有惠政推为宁朔将军敦煌太守元盛初难之会宋繇仕于业告归敦煌言于元盛曰兄忘郭之言邪白额驹今已生矣元盛乃从之寻进号冠军称藩于业业以元盛为安西将军敦煌太守领护西胡校尉及业僭称凉王其右卫将军索嗣构元盛于业乃以嗣为敦煌太守率骑五百而西未至二十里移元盛使迎己元盛惊疑将出迎之效谷令张邈及宋繇止之曰吕氏政衰段业暗弱正是英豪有为之日将军处一国成资奈何束手于人索嗣自以本邦谓人情附己不虞将军卒能距之可一战而擒矣宋繇亦曰大丈夫已为世所推今日便授首于嗣岂不为天下笑乎大兄英姿挺杰有雄霸之风张王之业不足继也元盛曰吾少无风云之志因官至此不图此郡士人忽尔见推向言出迎者未知士大夫之意故也因遣繇觇嗣繇见嗣啖以甘言还谓元盛曰嗣志骄兵弱易擒耳于是遣其二子士业让与邈繇及司马尹建兴等逆战破之嗣奔还张掖元盛素与嗣善结为刎颈交反为所构故深恨之乃罪状嗣于段业业将且渠男又恶嗣至是因劝除之业乃杀嗣遣使谢元盛分敦煌之凉兴乌泽晋昌之宜禾三县为凉兴郡进元盛持节都督凉兴已西诸军事镇西将军领护西裔校尉时有赤气起于元盛后园龙迹见于小城隆安四年晋昌太守唐瑶移檄六郡推元盛为大都督大将军凉公领秦凉二州牧护羌校尉元盛乃赦其境内建年为庚子追尊祖弇曰凉景公父昶凉简公以唐瑶为征东将军郭谦为军谘祭酒索仙为左长史张邈为右长史尹建兴为左司马张体顺为右司马张条为牧府左长史令狐溢为右长史张林为本府主簿宋繇张谡为从事中郎繇加折冲将军谡加扬武将军索承明为牧府右司马令狐迁为武卫将军晋兴太守泛德瑜为宁远将军西都太守张靖为折冲将军河湟太守索训为威远将军西平太守赵开为骍马护军大夏太守索慈为广武太守阴亮为西安太守令狐赫为武威太守索术为武兴太守以招怀东夏又遣宋繇东伐凉兴并击玉门已西诸城皆下之遂屯玉门阳关广田积谷为东伐之资初吕光之称王也遣使市六玺玉于于置至是玉至敦煌纳之郡府仍于南门外临水起堂名曰靖恭之堂以议朝政阅武事图赞自古圣帝明王忠臣孝子烈士贞女元盛亲为序颂以明鉴戒之义当时文武群寮亦皆图焉有白雀翔于靖恭堂元盛观之大悦又立泮宫增高门学生五百人起嘉纳堂于后园以图赞所志义熙元年元盛改元为建初遣舍人黄始梁兴间行奉表诣阙曰昔汉运将终三国鼎峙钧天之历数锺皇晋高祖阐鸿基景文弘帝业嗣武受终要荒率服六合同风宇宙齐贯而惠皇失驭权臣乱纪怀愍屯邅蒙尘于外悬象上分九服下裂眷言顾之普天同憾伏惟中宗元皇帝基天绍命迁幸江表荆扬蒙弘覆之矜五都为荒榛之薮故太尉西平武公轨当元康之初属扰攘之际受命典方出抚此州威略所振声盖海内明盛继统不陨前志长旌所指仍辟三秦义立兵强拓境万里文桓嗣位奕叶载德囊括关西化被昆裔遐迩款藩世修职贡晋德之远扬繄此州是赖大都督大将军天锡以英挺之姿承七世之业志匡时难□隆先勋而中年降灾兵寇侵境皇威遐邈同奖弗及以一方之师抗七州之众兵孤力屈社稷以丧臣闻历数相推归余于终帝王之兴必以闰位是以共工乱象于黄农之间秦项篡窃于周汉之际皆机不转踵覆餗成凶自戎狄陵华已涉百龄五胡僭袭期运将杪四海颙颙悬心象魏故师次东关赵魏莫不企踵淮南大捷三方欣然引领伏惟陛下道协少康德侔光武继天统位志清函夏至如此州世笃忠义臣之群寮以臣高祖东莞太守雍曾祖北地太守柔荷宠前朝参忝时务伯祖龙骧将军广晋太守长宁侯卓亡祖武卫将军天水太守安世亭侯弇毗佐凉州着功奏陇殊宠之隆勒于天府妄臣无庸辄依窦融故事迫臣以义上臣大都督大将军凉公领秦凉二州牧护羌校尉臣以为荆楚替贡齐桓兴召陵之师诸侯不恭晋文起城濮之役用能勋光践土业隆一匡九域赖其弘猷春秋恕其专命功冠当时美垂千祀况今帝居未复诸夏昏垫微臣所以叩心绝气忘寝与食雕肝焦虑不遑宁息者也江凉虽辽义诚密迩风云苟通实如唇齿臣虽名未结于天台量未着于海内然凭赖累祖宠光余烈义不细辞以稽大务辄顺群议亡身即事辕弱任重惧忝威命昔在春秋诸侯宗周国皆称元以布时令今天台邈远正朔未加发号施令无以纪数辄年冠建初以崇国宪冀杖宠灵全制一方使义诚着于所天元风扇于九壤殉命灰身陨越慷慨元盛谓群寮曰昔河右分崩群豪竞起吾以寡德为众贤所推何尝不忘寝与食思济黎庶故前遣母弟繇董率云骑东殄不庭军之所至莫不宾下今惟蒙逊跱一城自张掖己东晋之遣黎虽为戎寇所制至于向义思风过于殷人之望西伯大业须定不可安寝吾将迁都酒泉渐逼寇□诸君以为何如张邈赞成其议元盛大悦曰二人同心其利断金张长史与孤同矣夫复何疑乃以张体顺为宁远将军建康太守镇乐涫征宋繇为右将军领炖煌护军与其子炖煌太守让镇炖煌遂迁居于酒泉手令诫其诸子曰吾自立身不营世利经涉累朝通否任时初不役智有所要求今日之举非本愿也然事会相驱遂荷州土忧责不轻门户事重虽详人事未知天心登车理辔百虑填胸后事付汝等粗举旦夕近事数条遭意便言不能次比至于杜渐防萌深识情变此当任汝所见深浅非吾敕诫所益也汝等虽年未至大若能克己纂修比之古人亦可以当事业矣苟其不然虽至白首亦复何成汝等其戒之慎之节酒慎言喜怒必思爱而知恶憎而知善动念宽恕审而后举众之所恶勿轻承信详审人核真伪远佞谀近忠正蠲刑狱忍烦扰存高年恤丧病勤省按听讼诉刑法所应和颜任理慎勿以情轻加声色赏勿漏□罚勿容亲耳目人间知外患苦禁御左右无作威福勿伐善施劳逆诈亿必以示己明广加谘询无自专用从善如顺流去恶如探汤富贵而不骄者至难也念此贯心勿忘须臾寮佐邑宿尽礼承敬燕飨馔食事事留怀古今成败不可不知退朝之暇念观典籍面墙而立不成人也此郡世笃忠厚人物敦雅天下全盛时海内犹称之况复今日实是名邦正为五百年乡党婚亲相连至于公理时有小小颇回为当随宜斟酌吾临莅五年兵难骚动未得休众息役惠康士庶至于掩瑕藏疾涤除疵垢朝为寇雠夕委心膂虽未足希准古人粗亦无负于新旧事任公平坦然无类初不容怀有所损益计近便为少经远如有余亦无愧于前志也初元盛之西也留女敬爱养于外祖尹文文既东迁元盛从姑梁褒之母养之其后秃发□檀假道于北山鲜卑遣褒送敬爱于酒泉并通和好元盛遣使报聘赠以方物元盛亲率骑二万略地至于建东鄯善前部王遣使贡其方物且渠蒙逊来侵至于建康掠三千余户而归元盛大怒率骑追之及于弥安大败之尽收所掠之户初苻坚建元之末徙江汉之人万余户于敦煌中州之人有田畴不辟者亦徙七千余户郭之寇武威武威张掖己东人西奔敦煌晋昌者数千户及元盛东迁皆徙之于酒泉分南人五千户置会稽郡中州人五千户置广夏郡余万三千户分置武威武兴张掖三郡筑城于敦煌南子亭以威南寇又以前表未报复遣沙门法泉间行奉表曰江山悠隔朝宗无阶延首云极翘企遐方伏惟陛下应期践位景福自天臣去乙已岁顺从群议假统方城时遣舍人黄始奉表通诚遥途崄旷未知达不吴凉悬邈蜂虿充衢方珍贡使无由展御谨副写前章或希简达臣以其岁进师酒泉戒戎广平庶攘茨秽而黠寇恣雎未率威教凭守巢□阻臣前路窃以诸事草创仓帑未盈故息兵按甲务农养士时移节迈荏苒三年抚剑叹愤以日成岁今资储已足器械已充西招城郭之兵北引丁零之众冀凭国威席卷河陇扬旌秦川承望诏旨尽节竭诚陨越为效又臣州界迥远勍寇未除当须镇副为行留部分辄假臣世子士业监前锋诸军事抚军将军护羌校尉督摄前军为臣先驱又敦煌郡大众殷制御西域管辖万里为军国之本辄以次子让为宁朔将军西夷校尉敦煌太守统摄昆裔辑宁殊方自余诸子皆在戎间率先士伍臣总督大纲毕在输力临机制命动靖续闻元盛既迁酒泉乃敦劝稼穑群僚以年谷频登百姓乐业请勒铭酒泉元盛许之于是使儒林祭酒刘彦明为文刻石颂德既而蒙逊每年侵寇不止元盛志在以德抚其境内但与通和立盟弗之校也是时白狼白兔白雀白雉白鸠皆栖其园囿其群下以为白祥金精所诞皆应时雍而至又有神光甘露连理嘉木众瑞请史官记其事元盛从之寻而蒙逊背盟来侵元盛遣世子士业要击败之获其将且渠百年元盛上已日燕于曲水命群寮赋诗而亲为之序于是写诸葛亮训诫以勖诸子曰吾负荷艰难宁济之勋未建虽外总良能凭股肱之力而戎务孔殷坐而待旦以维城之固宜兼亲贤故使汝等未及师保之训皆弱年受任常惧弗克以贻咎悔古今之事不可以不知苟近而可师何必远也览诸葛亮训励应奏谏寻其终始周孔之教尽在中矣为国足以致安立身足以成名质略易通寓目则了虽言发往人道师于此且经史道德如采菽中原勤之者则功多汝等可不勉哉元盛乃修敦煌旧塞东西二围以防北寇之患筑敦煌旧塞西南二围以威南寇元盛以纬世之量当吕氏之末为群雄所奉遂启霸图兵无血刃坐定千里谓张氏之业指期而成河西十郡岁月而一既而秃发□檀入据姑臧且渠蒙逊基宇稍广于是慨然著述志赋焉其辞曰涉至虚以诞驾乘有舆于本无□元元而陶衍承景灵之冥符荫朝云之庵蔼仰朗日之照煦既敷既载以育以成幼希颜子曲肱之荣游心上典玩礼敦经蔑元冕于朱门羡漆园之傲生尚渔父于沧浪善沮溺之耦耕秽鸢之笼吓钦飞凤于太清杜世竞于方寸绝时誉之嘉声超霄吟于崇岭奇秀木之凌霜挺修干之青□经岁寒而弥芳情遥遥以远寄想四老之晖光将戢繁荣于常衢控云辔而高骧攀琼枝于元圃漱华泉之渌浆和吟凤之逸响应鸣鸾于南冈时弗获心往形留眷驾阳林宛首一丘冲风沐雨载沉载浮利害缤纷以交错欢感循环而相求干扉奄寂以重闭天池绝津而无舟悼贞信之道薄谢惭德于圜流遂乃去元览应世宾肇弱巾于东宫并羽仪于英伦践宣德之秘庭翼明后于紫宸赫赫谦光崇明弈弈岌岌王居诜诜百辟君希虞夏臣庶夔益张王颓岩梁后坠壑淳风杪莽以永丧缙绅沦胥而覆溺吕发衅于闺墙厥构摧以倾颠疾风飘于高木回汤沸于重泉飞尘翕以蔽日大火炎其燎原名都幽然影绝千邑□而无烟斯乃百六之恒数起灭相因而迭然于是人希逐鹿之图家有雄霸之想暗王命而不寻邀非分于无象故覆车接路而继轨膏生灵于土壤哀余类之忪蒙邈靡依而靡仰求欲专而失逾远寄元珠于罔象悠悠凉道鞠焉荒凶杪杪余躬迢迢西邦非相期之所会谅冥契而来同跨弱水以建基蹑昆墟以为墉总奔驷之骇辔接摧辕于峻峰崇崖崨嶪重崄万寻元邃窈窕盘纡嵚岑榛棘交横河广水深狐狸夹路鸮群吟挺非我以为用任至当如影响执同心以御物怀自彼于握掌匪矫情而任荒乃冥合而一往华德是用来庭野逸所以就鞅休矣时英茂哉哲庶罩网以远笼岂徒射钩与斩袂或脱梏而缨蕤或后至而先列采殊才于岩陆拔翘彦于无际思留侯之神遇振高浪以荡秽想孔明于草庐运元筹之罔滞洪操盘而慷慨起三军以激锐咏群豪之高轨嘉关张之飘杰誓报曹而归刘何义勇之超世据断桥而横矛亦雄姿之壮发辉辉南珍英英周鲁挺奇荆吴昭文烈武建策乌林龙骧江浦摧堂堂之劲阵郁风翔而云举绍樊韩之远踪侔徽猷于召武非刘孙之鸿度孰能臻兹大佑信乾坤之相成庶物希风而润雨崏益既荡三江已清穆穆盛勋济济隆平御群龙而奋策弥万载以飞荣仰遗尘于绝代企高山而景行将建朱旗以启路驱长毂而迅征靡商风以抗□拂招摇之华旌资神兆于皇极协五纬之所宁赳赳平城翼翼上弼志馘奔鲸截彼丑类且洒游尘于当阳拯凉德于已坠间昌之骖乘暨襄城而按辔知去害之在兹体牧童之所述审机动之至微思遗飧而忘寐表略韵于纨素托精诚于白日元盛寝疾顾命宋繇曰吾少离荼毒百艰备尝于丧乱之际遂为此方所推才弱智浅不能一同河右今气力惙然当不复起矣死者大理吾不悲之所恨志不申耳居元首之位者宜深诫危殆之机吾终之后世子犹卿子也善相辅导述吾平生勿令居人之上专骄自任军国之宜委之于卿无使筹略乖衷失成败之要十三年薨时年六十七国人上谥曰武昭王墓曰建世陵庙号太祖先是河右不生楸槐柏漆张骏之世取于秦陇而植之终于皆死而酒泉宫之西北隅有槐树生焉元盛又着槐树赋以寄情盖叹僻陋遐方立功非所也亦命主簿梁中庸及刘彦明等并作文感兵难繁兴时俗喧竞乃着大酒容赋以表恬豁之怀与辛景辛恭靖同志友善景等归晋遇害江南元盛闻而吊之元盛前妻同郡辛纳女贞顺有妇仪先卒元盛亲为之诔自余诗赋数十篇世子谭早卒第二子士业嗣凉后主讳歆字士业元盛薨时府寮奉为大都督大将军凉公领凉州牧护羌校尉大赦境内改年为嘉兴尊母尹氏为太后以宋繇为武卫将军广夏太守军谘祭酒录三府事索仙为征卤将军张掖太守且渠蒙逊遣其张掖太守且渠广宗诈降诱士业士业遣武卫温宜等赴之亲勒大军为之后继蒙逊率众三万设伏于蓼泉士业闻引兵还为蒙逊所逼士业亲贯甲先登大败之追奔百余里俘斩七千余级明年蒙逊大伐士业士业将出距之左长史张体顺固谏乃止蒙逊大芟秋稼而还是岁朝廷以士业为持节都督七郡诸军事镇西大将军护羌校尉酒泉公士业用刑颇严又缮筑不止从事中郎张显上疏谏曰入岁已来阴阳失序屡有贼风暴雨犯伤和气今区域三分势不久并并兼之本实在农战怀远之略事归宽简而更繁刑峻法宫室是务人方雕残百姓愁悴致灾之咎实此之由主簿汜称又上疏谏曰臣闻天之子爱人后殷勤至矣故政之不修则垂灾谴以诫之改者虽危必昌宋景是也其不改者虽安必亡虢公是也元年三月癸卯炖煌谦德堂陷八月效谷地裂二年元日昏雾四塞四月日赤无光二旬乃复十一月狐上南门今兹春夏地频五震六月陨星于建康臣虽学不稽古敏谢仲舒颇亦闻道于先师且行年五十有九请为殿下略言耳目之所闻见不复能远论书传之事也乃者咸安之初西平地裂狐入谦光殿前俄而秦师奄至都城不守梁熙既为凉州藉秦氏兵乱规有全凉之地外不抚百姓内多聚敛建元十九年姑臧南门崩陨石于闲豫堂二十年而吕光东反子败于前身戮于后段业因群寇创乱遂称制此方三年之中地震五十余所既而先王龙兴瓜州蒙逊杀之张掖此皆目前之成事亦殿下之所闻知效谷先主鸿渐之始谦德即尊之室基陷地裂大凶之征也日者太阳之精赤而无光国将陵灭谚曰野兽入家主人将去今狐上南门亦灾之大也昔春秋之世星陨于宋襄公卒为楚所擒地者至阴当静而动反乱天常若不修德将有宋襄之祸臣蒙先朝布衣之眷辄自同于子弟之亲是以不避忤上之诛昧死而进愚款愿殿下亲仁善邻养威观衅罢宫室之务止游畋之娱后宫嫔妃诸弟子女躬受分田身劝蚕绩以清俭素德为荣息兹奢靡之费百姓租税专拟军国虚衿下士广招英修秦氏之术以强国富俗待国有数年之积庭盈文武之士然后命韩白为前驱纳子房之妙算一鼓而姑臧可平长驱可以饮马泾渭方东面而争天下岂蒙逊之足忧不然臣恐宗庙之危必不出纪士业并不纳士业立年而宋受禅士业将谋东伐张体顺切谏乃止士业闻蒙逊南伐秃发□檀命中外戒严将攻张掖尹氏固谏不听宋繇又固谏士业并不从繇退而叹曰大事去矣吾见师之出不见师之还也士业遂率步骑三万东伐次于都渎涧蒙逊自浩亹来距战于怀城为蒙逊所败左右劝士业还酒泉士业曰吾违太后明诲远取败辱不杀此寇复何面目以见母也勒众复战败于蓼泉为蒙逊所害士业诸弟酒泉太守翻新城太守预领羽林右监密左将军姚右将军亮等西奔炖煌蒙逊遂入于酒泉士业之未败也有大蛇从南门而入至于恭德殿前有双雉飞出宫内通街大树上有乌鹊争巢鹊为乌所杀又有炖煌父老令狐炽梦白头公衣帢而谓炽曰南风动吹长木胡桐椎不中毂言讫忽然不见士业小字桐椎至是而亡翻及弟炖煌太守恂与诸子等弃炖煌奔于北山蒙逊以索嗣子元绪行炖煌太守元绪粗崄好杀大失人和郡人宋承张弘以恂在郡有惠政密信招恂恂率数十骑入于炖煌元绪东奔凉兴宋承等推恂为冠军将军凉州刺史蒙逊遣世子德政率众攻恂恂闭门不战蒙逊自率众二万攻之三面起堤以水灌城恂遣壮士一千连版为桥潜欲决堤蒙逊勒兵逆战屠其城士业子重耳脱身奔江左仕于宋后归魏为恒农太守蒙逊徙翻子宝等于姑臧岁余北奔伊吾后归于魏独尹氏及诸女死于伊吾元盛以安帝隆安四年立至宋少帝景平元年灭据河右凡二十四年　　北凉
