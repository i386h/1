<!-- { "loadSidebar": true } -->
虔魏书作牧犍

魏书沮渠蒙逊传蒙逊第三子牧犍统任自称河西王遣使请朝命先是世祖遣李顺迎蒙逊女为夫人会蒙逊死牧犍受蒙逊遗意送妹于京师拜右昭仪改称承和元年世祖又遣李顺拜牧犍使持节侍中都督凉沙河三州西域羌戎诸军事车骑将军开府仪同三司领护西戎校尉凉州刺史河西王牧犍以无功受赏乃留顺上表乞安平一号优诏不许牧犍尚世祖妹武威公主遣其相宋繇表谢献马五百匹黄金五百斤繇又表请公主及牧犍母妃后定号朝议谓礼母以子贵妻从夫爵牧犍母宜称河西国太后公主于其国内可称王后于京师则称公主诏从之牧犍遣其将军沮渠旁周朝京师世祖遣侍中古弼尚书李顺赐其侍臣衣服有差并征世子封坛入侍牧犍乃遣封坛朝于京师太延五年世祖遣尚书贺多罗使凉州且观虚实以牧犍虽称藩致贡而内多乖悖于是亲征之诏公卿为书让之曰王外从正朔内不舍僭罪一也民籍地图不登公府任土作贡不入司农罪二也既荷王爵又授伪官取两端之荣邀不二之宠罪三也知朝廷志在怀远固违圣略切税商胡以断行旅罪四也扬言西戎高自骄大罪五也坐自封殖不欲入朝罪六也北托叛寇南引仇池凭援谷军提挈为奸罪七也承敕过限辄假征镇罪八也欣敌之全幸我之败侮慢王人供不以礼罪九也既婚帝室宠逾功旧方恣欲情蒸淫其嫂罪十也既违伉俪之体不笃婚姻之义公行鸩毒规害公主罪十一也备防王人守关要有如寇雠罪十二也为臣如是其可恕乎先令后诛王者之典也若亲率群臣委贽郊迎谒拜马首上策也六军既临面缚舆榇又其次也如其守迷穷城不时悛悟身死族灭为世大戮宜思厥中自求多福也官军济河牧犍曰何故尔也用其左丞姚定国计不肯出迎求救于蠕蠕又遣弟董来率兵万余人拒官军于城南战退车驾至姑臧遣使喻牧犍令出牧犍闻蠕蠕内侵于善无幸车驾返□遂婴城自守牧犍兄子祖逾城出降具知其情世祖乃引诸军进攻牧犍兄子万年率麾下又来降城拔牧犍与左右文武面缚请罪诏释其缚徙凉州民三万余家于京师初太延中有一父老投书于炖煌城东门忽然不见其书一纸八字文曰凉王三十年若七年又于震电之所得石丹书曰河西河西三十年破带石乐七年带石山名在姑臧南山祀傍泥陷不通牧犍征南大将军董来曰祀岂有知乎遂毁祀伐木通道而行牧犍立果七年而灭如其言牧犍淫嫂李氏兄弟三人传嬖之李与牧犍姊共毒公主上遣解毒医乘传救公主得愈上征李氏牧犍不遣厚送居于酒泉上大怒既克犹以妹婿待之其母死以王太妃礼葬焉又为蒙逊置守墓三十家改授牧犍征西大将军王如故初官军未入之间牧犍使人斫开府库取金银珠玉及珍奇器物不更封闭小民因之入盗巨细荡尽有司求贼不得真君八年其所亲人及守藏者告之上乃穷竟其事搜其家中悉得所藏器物又告牧犍父子多蓄毒药前后隐窃杀人乃有百数姊妹皆为左道朋行淫佚曾无愧颜始罽宾沙门曰昙无谶东入鄯善自云能使鬼治病令妇人多子与鄯善王妹曼头□林私通发觉亡奔凉州蒙逊宠之号曰圣人昙无谶以男女交接之术教授妇人蒙逊诸女子妇皆往受法世祖闻诸行人言昙无谶之术乃召昙无谶蒙逊不遣遂发露其事拷讯杀之至此帝知之于是赐昭仪沮渠氏死诛其宗族唯万年及祖以前先降得免是年人又告牧犍犹与故臣民交通谋反诏司徒崔浩就公主第赐牧犍死牧犍与主诀良久乃自裁葬以王礼谥曰哀王及公主薨诏与牧犍合葬公主无男有女以国甥亲宠得袭母爵为武威公主
　僭号部汇考十五
　　晋代僭号十
　　前秦一
苻洪　苻健
苻生　苻坚一

