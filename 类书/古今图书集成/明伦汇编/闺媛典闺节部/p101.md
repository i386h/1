<!-- { "loadSidebar": true } -->
按宁德县志韩氏黄叔恭妻年二十五而寡子七岁矢志不二善事舅姑家罹海寇贫不能自存力苦终养送其终恭弟叔和妻左氏嫁五年和死无子左与韩同心守节所亲欲令他适不从立仲氏子为嗣勤女红以自给妯娌俱以节终　　薛机妻龚氏
按宁德县志龚氏薛机妻年二十二夫亡二子俱幼伯氏利其业欲夺其志不从逼辱之龚抚棺号哭旬日呼天誓死伯氏不能强而止纺绩织夜以继日竟克全其节　　林元鼎继室黄氏
按宁德县志黄氏林元鼎继室嫁甫&#而寡年二十二无出兄弟恐其少不能守命更适氏泣告曰我命薄故致今日安保再嫁得偕老乎惟安命而已兄弟屡迎之黄恐其逼己终不一归　　周文普妻林氏
按宁德县志林氏典膳林文富女周文普妻年十九方&#而普死兄弟共议出林而瓜分其业林抚棺号泣不从既而育男深居简出以保守其子虽至亲罕见之清操四十余年白首如一　　林示约妻黄氏
按宁德县志黄氏学正林师则长子示约妻约被倭寇杀于铜镜氏奔收其尸朝夕哭奠逾礼舅姑父母怜其无子令再嫁不从日闭门诵经未几舅姑俱死氏内抚诸孤外应门户诸幼叔咸敬事之　　何晋之妻陈氏
按宁德县志陈氏梅州教授庄之女年二十嫁进士何晋之事舅姑孝谨甫&#晋之没陈方有娠默祷于天曰若何氏有后虽死无悔后果得男闭户独守亲戚罕见其面课子读书率漏下三鼓其子卒以文学成名　　詹文启妻林氏
按宁德县志林氏詹文启妻年二十七夫亡二子俱幼夫弟文华甫十岁林抚之长为娶妇同居身率诸妇勤女红家日以殷置竹圃构屋令诸孙读书其中额曰万竹山房林自初寡至年八十五卒绝滋味谢华饰止二柏木簪拴髻一竹篦压鬓耳　　马鏻妻刘氏
按宁德县志刘氏马鏻妻夫亡年甚少矢志抚二幼子伯氏哀其贫令他适不从苦节终老　　薛文茂妻何氏
按宁德县志何氏薛文茂妻年二十二茂亡长子在襁褓次子尚遗腹家贫其兄再三劝改适何从容谓曰兄为我谋善矣老姑幼子皆依我为命奈何造物固如是虽饿死不怨也终勤女红以卒岁监司给绢帛米肉优之　　韦元妻蔡氏
按泉州府志蔡氏韦元妻晋江人夫亡年二十六以死自誓事舅姑孝谨病侍汤药不怠舅姑殁殡葬如礼抚遗孤起宗长成事母亦孝有司名其里曰节孝里嘉靖二十九年旌表　　刘万妻童氏
按泉州府志童氏赠吏部主事刘万妻晋江人年二十九夫亡家贫甚抚遗腹子大遗忍饥寒奉姑大遗成进士以学行称于时嘉靖间旌表　　赵文妻陈氏
按泉州府志陈氏赵文妻名珠南安人夫亡年二十三父母欲夺其志不从杜门机织以资朝夕教子成立年八十二嘉靖二十六年旌表　　庄允祥妻曾选玉
按泉州府志庄允祥妻曾氏字选玉晋江人祥亡家贫曾罄其奁营葬劳苦以养舅姑抚育幼子成立卒年八十三事闻旌表　　谢文瓒妻陈氏
按泉州府志陈氏谢文瓒妻晋江人年十六归谢二十四夫亡抚遗孤复夭居室遭兵火焚毁哀苦万状犹立嗣抚之成立嘉靖元年旌表　　黄逸妻蔡端谨
按泉州府志蔡端谨黄逸妻晋江人文庄公女弟逸总邑赋赴京殁于途氏年二十五子存实方在抱独处一室三十余年见兄弟不逾阈非大事未尝登堂昼夜织绩抚遗孤教之有司以闻诏旌表　　柯瓒妻黄荷玉
按泉州府志黄荷玉柯瓒妻晋江人归未几舅姑相继没殡于浅土既而夫亦亡黄年二十三家业雕敝三丧未举玉尽弃簪珥为葬具父怜其家贫无子累欲嫁之黄恚曰儿虽饿死决不至以衣食累吾父自是弃梳栉勤纺绩二十年足迹不及父家宗族兄弟绝不相接卒年五十有三　　庄举妻刘淑真
按泉州府志刘淑真庄举妻晋江人生子麟方二岁举亡刘年二十抚遗腹子凤夫服阕姑悯其年少谕使再适刘曰吾庄家妇将何之姑知其意坚不之强自是节操愈励以寿终　　洪庆妻余氏
按泉州府志余氏洪庆妻浙江西安人归庆为四川合州儒学训导未几亡余年二十四誓以死从时值寇乱人皆逃匿余独抱二孤守柩不去卒无恙或以家贫劝再嫁余厉声斥之深藏一室勤女红积其直为营葬计教二子文昌俱克成立乡之贤士大夫皆表其门　　洪庭振妻林氏
按泉州府志林氏洪庭振妻晋江人夫亡年十九抚孤守志五十六年靖嘉间旌表　　张淮妻王氏
按泉州府志王氏泉州卫千户舍人张淮妻夫亡年二十守节四十七年抚遗腹孤克椿袭祖职嘉靖间旌表　　黄钦祥妻庄氏
陈
氏附

按泉州府志黄钦祥妻庄氏南安人归黄五年夫没舅姑虑之庄蓬首垢面专治女红抚二子长厥初年十九而夭次厥仲娶陈氏生孙密未逾月亦亡陈年二十三姑媳抱一月儿相向哭复相慰以保黄氏一线密长有孙庄顾陈喜且泣曰吾与汝异日可以见地下人矣年七十终学使刘玉以礼币旌之　　林兑一妻李氏
按德化县志李氏林兑一妻适兑一未几而夫亡年十九抚遗腹子事舅姑经营家计无不合节中礼年八十一卒　　易象广妻林氏
按德化县志林氏诸生易象广妻夫亡氏年二十六鞠养三孤食贫苦守舅姑早没氏待妾姑乐氏如姑礼父母没为抚幼弟成立历四十年如一日　　周位妻丘氏
按德化县志丘氏周位妻年二十一夫亡抚遗孤觉号哭屡濒于死家人辄救得苏父讽改适誓死靡他父以绫一匹与之曰无污吾半点氏跪受曰断不贻父羞寻觉殇氏哀痛无依数服毒不死绝粒九日又不死族长以服侄濂嗣其后濂克尽孝氏安之年六十余卒　　林寅坼妻郭氏
按德化县志郭氏庠生林寅坼妻年十八夫亡遗腹生女父母舅姑怜其幼探之对曰叔生子妇将子之俾寅坼有后也矢志既定不幸早死仅年三十有六立嗣旌表　　曾阿原妻张珠娘
按德化县志张珠娘曾阿原妻年二十一生子仪甫数月而夫没家富田庐强宗利其他适而图之张哺仪号泣誓曰天不坠尔宗尔速长大我志不坚天地鬼神实鉴临之仪八九岁延名师教之遂早为诸生年二十四亦夭张号天曰天何酷罚若是哉遂抚侄恕为子爱之若己出人不知其为侄也　　王邦述妻谢氏
按永春县志谢氏王邦述妻述御倭战死子天衷纔两月妾林氏子天授方三岁氏矢志抚二孤成立县令旌之　　尤瑚妻颜氏
按永春县志颜氏尤瑚妻瑚亡氏年二十一无出仅一女父母怜之令改适不从以兄子为嗣抚育如己出未几亦殇夫之兄弟皆没生产渐落氏躬纺绩历诸艰苦抚孤女遣嫁年七十三卒　　颜浚妻潘氏
按永春县志潘氏庠生颜浚妻浚早亡氏年二十六无出翁年老多疾无他子可恃氏终岁供汤药无少懈择亲支昭穆无可嗣者乃立从弟为翁后甫成人而殇家贫三丧未葬罄家所有买地筑喷人称节孝学使给米优之　　郑庆妻黄氏
按永春县志黄氏庠生郑庆妻庆亡氏年二十一抱二岁孤乳遗腹子矢志无二有宦家儿失偶赂其父欲娶之氏绝迹不归宁舅姑怜之以二孙与诸子均析产以成其志舅姑没诸叔欲夺之氏即还无难色纺绩教二孤成立家日贫孀居艰苦五十余年卒　　李汉中继妻尤氏按永春县志尤氏李汉中继妻累赠南京太仆寺卿阳初之继母年二十七汉中亡氏矢志抚阳初成立而家难迭至氏保初于颠风覆巢之下克完无恙事闻奉旨建坊旌表　　林养妻郑氏
按永春县志郑氏林养妻养早亡氏年二十无出舅姑以许嫁南安富室黄氏郑闻悲酸废饮食誓死弗二舅姑惧归黄氏聘礼家贫纺绩自食终身不御膏沐事舅姑老年六十九卒　　黄烶之妻唐氏
按永春县志唐氏生员黄烶之妻年二十九烶没氏矢志养翁姑抚孤幼恤庶媵推爱孤甥分宅让产一切悉自下终身苦节不改有司题请旌闾　　詹鹿鸣妻谢氏
按安溪县志谢氏教谕詹缙翰子鹿鸣妻夫亡不欲生念舅姑年暮产薄无所依恃忍死守一子子死守孙拮据尽妇道以事舅姑舅姑没力为营葬并葬夫及子年七十卒　　黄代妻林氏
谢氏
许氏附

按安溪县志林氏黄代妻适代以艰子为夫置妾龚生子琮而代亡林年二十有七抚琮长娶谢氏生二子琮又夭谢氏被劫死于贼林抚孙睦族捍外侮有丈夫风其后曾孙愿孝为诸生亦早丧愿孝妻谢氏育四岁子值嘉靖兵荒之际艰苦没世年八十余愿孝曾孙龙标娶许氏女宗恬标多病宗恬方少艾即劝置妾林氏生子师曾甫三岁标死林继之宗恬励节秉家教师曾成立人称黄氏三节　　詹仰贤妻黄氏
按安溪县志黄氏詹仰贤妻年二十四贤亡子洪岳方在襁褓辄泣曰吾念欲从死而不忍弃此孤儿勤俭操作以苦守先业岳稍长即严课之入其门内外上下无有哗佚偷惰者年八十余卒　　谢志礼妻陈氏
按安溪县志陈氏太学生谢志礼妻陈无子纳妾赵氏生子怀邦五月赵亡志礼亦没陈年二十八抚怀邦成长以寿终　　吴鸣明妻王氏
按安溪县志王氏儒士吴鸣明妻年十六归吴越六载明亡遗孤锺玉甫四岁氏斧臂自矢孤苦守玉凛若冰霜后玉事王亦克尽子职有司表其门　　陈耀聪妻王氏
按安溪县志王氏陈耀聪妻聪亡氏年二十二抚遗腹子肇昌矢志靡他与伯氏吉宇共事翁姑菽水尽孝伯亦感之爱侄如子翁寿九十肇昌与伯氏子庭桂并列邑庠孙卧龙登武科　　汪范妻颜氏
按龙溪县志颜氏汪凯子范妻范挈颜氏会试京师其年贡院失火焚死者九十三人而范与焉颜氏号哭欲死次日灰烬中求得夫尸具棺殡殓间关万里护丧归葬人皆哀之时颜尚少子幼稚姑徐氏已老颜事姑教子以尽余齿年八十余终　　陈景育妻黄氏
韩氏
魏氏附

按龙溪县志黄氏东厢民陈景育妻年二十而寡父母欲嫁之氏断发自誓守子国华娶韩氏年二十四华亡韩矢志如姑抚子元道娶魏氏年二十八而元道亡二子大猷大用俱幼魏事祖姑及姑甚孝历艰辛以延陈祀时称三节　　蔡应魁妻洪氏
按龙溪县志洪氏蔡应魁妻南靖教官洪世和女年十八嫁应魁三载夫亡屡欲自尽时方有身姑苦劝之乃矢志守节生子文真勤苦鞠育姑病供药劝&#祈神拜鬼无所不至及没哀毁尽礼纺绩送葬足不登父母之门年七十卒　　颜波妻郑氏
按龙溪县志郑氏颜波妻年二十四而寡舅姑相继没门有五丧郑尽其产殡葬父母怜其贫欲嫁之郑辄哭不食以死自誓年七十余不改其初嘉靖十四年有司上其事诏旌表　　陈文滔妻曾氏
按龙溪县志曾氏陈文滔妻乡贤曾逸女弟年二十一归陈越三载夫亡子琬甫周岁父母怜其少欲嫁之曾以死自誓事姑尽孝教子以义方事闻坊表孀居五十余年卒　　陈汝贤妻苏氏
按龙溪县志苏氏陈汝贤妻年二十七夫亡哀毁欲绝密自缢姑高氏救免抚二孤及遗腹并三子矢志不嫁辛苦教之读书年七十四学使旌表　　黄覃恩妻陈氏
按漳州府志陈氏名杏姐龙溪黄覃恩妻恩没陈年二十四继姑逼之嫁夜自经以救复苏遗腹生子舅老病泄痢七年氏躬为浣涤饘粥汤药始终无倦正德丙寅山寇至挥刀砍其舅氏以身翼之臂伤血注神色弗变谓贼曰宁杀我勿恐我舅贼义而释之嘉靖间子宗继与侄二人皆为贼所掠氏令人赍金先释二侄次及其子乡人上其事于有司旌之享年九十而卒　　徐辅妻林氏
周
氏附

按漳浦县志林氏孝廉徐辅妻辅北上道亡林抚孤藻及长娶妇周氏而藻又没遗孤栋甫三岁姑妇矢志白首相依嘉靖间县令郑禧上计表奏于朝及禧计还林已死令亲至门周皤然谢曰寡妇之有今日先姑之教也令改容礼之　　蒋二姑
