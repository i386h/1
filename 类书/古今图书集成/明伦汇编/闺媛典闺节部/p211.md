<!-- { "loadSidebar": true } -->
按永年县志张氏和大金妻归金四年而寡遗孤二岁翁姑俱老家贫克修妇道苦节凡十余年翁姑相继没氏竭力埋葬教子毓秀以副榜贡入成均　　申成妻李氏按永年县志李氏申成妻巡抚申佐母也夫亡佐方在襁褓申虽宦族然素贫氏以纺绩事姑训子拮据四十年及佐出仕三任皆为法官氏时时以平反钦恤为诫故佐卒为名臣有司奏闻敕礼部建坊　　赵铎妻张氏按永年县志张氏赵铎妻铎早亡氏方有身哀痛几绝时家衅内作逼令别嫁氏曰夫无后倘生男虽饥寒无恨后月余果生子氏苦志抚育克成凡历艰辛五十余年无疾而卒　　胡养蒙妻段氏
按永年县志段氏生员胡养蒙妻蒙亡氏年二十九子二长鲤方数岁次鲔在襁褓家业萧然衣食不给继姑张氏性严厉残虐百端逼令改适氏誓死不二昼夜纺绩以供薪水二十年如一日张亦悔悟卒年六十有五　　王俨若妻马氏
按永年县志马氏王俨若妻年十七夫亡无子矢志不二翁姑怜之为立嗣苦守五十余年　　陈良策妻申氏
按永年县志申氏生员陈良策妻策亡氏年二十四家贫无子纺绩度日苦守五十年卒　　胡沾爱妻李氏
按永年县志李氏胡沾爱妻年十八夫亡子方两月氏矢志靡他事舅姑躬纺绩克尽妇道姑疾隆冬露祷虽大风雪不避教子读书成立苦节四十四年　　张崇温妻秦氏武
氏附

按永年县志秦氏张崇温妻温亡秦方&#越月生一男家贫甚母子无以自存人皆劝之改适秦曰无子尚当守死安忍更事他人卒抚子成立温弟崇耿病笃伏枕流涕与家人永诀反复叮咛而独不及其妻武氏武亦寂无一言及耿诘之曰汝谓我年少无子故以路人视我也安知我遂负汝哉耿谢之及耿死孑身苦守年逾五十以泣夫丧明人曰二寡可谓冰玉双清　　胡纳玉妻庞氏
按永年县志庞氏生员胡纳玉妻年十六归玉越三载玉亡矢志靡他苦节六十余年奏闻旌表　　卢机妻张氏
按永年县志张氏诸生卢机妻生子颖达机亡氏苦节教子读书有声庠序后颖达夫妇俱夭遗两孙氏复为教养举孝廉年七十八卒　　郝礼妻胡氏
女
附

按永年县志胡氏郝礼妻年二十夫亡守一子以事翁姑巡抚陈询赠以诗有一节晓霜凌翠竹寸心新月湛冰壶之句寿九十八无疾而卒其女适生员李贡年二十三贡没无子亦守节至八十二岁卒　　申化妻轩氏按永年县志轩氏申化妻吏部员外郎申佳引母佳引生六岁而孤氏砥节抚育备历艰苦勤纺绩篝灯丙夜不辍又时以忠孝大义立身扬名为训故佳引卒为名臣甲申春氏留京邸佳引以牧事出巡近郊闻寇急单骑赴阙氏喜曰吾固知尔必来计定乎佳引跪而泣曰不敢辱身以遗母羞遂殉难氏曰有子作忠臣吾复何憾归教诸孙如教其子年七十四卒　　杨德纯妻霍氏按曲周县志霍氏杨德纯妻年二十五夫亡二子俱夭家日贫衣食不给氏勤纺绩苦节终身年七十岁卒　　杨承业继妻刘氏
按曲周县志刘氏杨承业继妻年十八夫死无子抚侄成立不能养纺绩之外别无可恃苦节六十余年年八十一终　　陈铭鉴妻郭氏
按曲周县志郭氏陈铭鉴妻年二十二夫亡一子亦夭家贫苦饥父母怜之劝改适氏宁死无二年逾六十卒　　胡见花妻张氏
按曲周县志张氏胡见花妻年十七而寡无所出姑王氏亦孀居无养氏誓不更嫁勤纺绩以供菽水田园数亩不辞胼胝涂濡手足以躬耕耨继遇兵荒负姑逃难剥树餐皮濒死无怨　　胡一仕妻王氏
按曲周县志王氏胡一仕妻年十九生一子夫亡家极贫俯仰无赖饥寒困顿抚孤成立苦节五十余年　　李养心妻陈氏按曲周县志陈氏李养心妻年十九而寡一女方三岁子纔五月父母怜而欲嫁之氏云吾夫垂髫入泮大志未遂而天夺其年目已不瞑吾更改适使伤心地下乎欲自杀人不敢复言屡遭兵荒备尝艰苦为子女毕婚嫁年七十五积忧成疾子卖柴求医治之氏不肯服药而死　　秦赞妻霍氏
按曲周县志霍氏秦赞妻年二十三夫亡事孀姑极孝抚三子皆成立　　曹尧邑妻赵氏
按曲周县志赵氏曹尧邑妻夫素不悦于继母娶氏逾月与田六亩使另爨夫贫不能支积忧而死氏年二十一长男四岁次甫六月纺织耕耘身无完衣日不再食父价欲嫁之氏刎颈自誓辛苦艰难终无异志教二子成立年八十四卒　　宋鉴妻牛氏
按曲周县志牛氏宋鉴妻少寡一子殊幼氏苦志守之成立年七十余卒　　李成龙妻马氏
按曲周县志马氏李成龙妻夫亡止一女在抱氏有死志家人常防久之乃罢事姑极孝姑没妯娌以其贫苦劝之嫁氏自缢几死历大兵荒大疫厉至死不易其守三十年如一日　　成应召继妻卢氏
按曲周县志卢氏成应召继妻归召方九月召客死上有祖姑舅姑下有前室所遗幼女老弱待哺氏惟恃纺绩针黹仰事俯育一身独任亲死克葬时祭无亏一女率循母教择配名族　　方芬继妻贾氏
按曲周县志贾氏方芬继妻芬前妻子九岁氏爱抚如己子逾年而芬亡家极贫以纺绩为活俾子读书宁身受饥寒必以衣食足其子艰辛教养十有余年子得成立终养焉　　王一相妻韩氏
按曲周县志韩氏王一相妻性端重孝慈年二十二夫亡子方五岁家贫苦守抚孤成立执节五十余年　　杨应麟妻段氏
　闺节部列传一百十三
　　明一百八
　　郭维城妻乔氏
按成安县志乔氏郭维城妻归城未一岁而寡年十八无子欲从死宗族劝以翁姑年老无他昆弟可托不可遽死氏乃自为奉养计朝夕饔飧俱出十指姑有二女凡百资用奁具皆亲为办治翁怜其孤苦勤劬立族孙为嗣已而姑欲将所有遗产给其所生以氏与嗣孙为赘常不与饮食氏时时取给母家或不继力纺绩博升斗以度朝夕苦守五十余年卒抚嗣子成立姑暮年亦深自悔　　张世禄妻李氏
按成安县志李氏张世禄妻年二十二夫亡纺绩以事继姑极孝遗孤甫周岁躬自哺养教之读书成立　　郝应干妻张氏按成安县志张氏郝应干妻年二十四夫亡夜于柩前自经众觉而救之劝曰人生皆有死尔夫之夭命也尔必欲从俾三幼子谁托年老舅姑何赖恐尔夫亦不瞑目也张乃止事二亲甚谨日勤纺绩以教诸孤皆克成立卒年七十有五　　张馨继妻崔氏
宋
氏附

按成安县志崔氏张馨继妻馨生一周父世禄死母李教成之既娶弦断续娶崔抚前妻子维弱冠为诸生维娶宋氏甫两载生子暗方在襁褓而维亦夭宋年二十馨后没崔年二十有八与妇宋共抚暗成立艰难辛苦三世一节　　侯之矩妻白氏
按成安县志白氏生员侯之矩妻矩亡白年十九子三岁矩前子不才家产荡尽逼白改适白死不从伶仃艰苦鹑衣藿食无怨也惟纺绩伴幼子读书卒年八十四岁　　蔡应龙妻张氏
按成安县志张氏中书蔡应龙妻年二十七而寡龙父官参政柩在庭以应龙柩停父柩之东旁氏晨昏荐食必先参政而后龙无何子沆亦没媳李氏年二十一孤孙甫六岁二寡共抚之应龙姊亦亡其夫张迎归养于别舍供给必备既而媳李亦死张氏伶仃惨悴家业雕零年七十四终　　郭宾妻张氏
按成安县志张氏年十六适郭宾二十而宾亡子定方周岁张悲号不食父谓曰汝不念父母衰老无子乎且尔死定将谁托张乃强自进食蔬布苟完寄居母家与翁姑隔三十里积甘旨远将以奉三年无间姑死翁集宗族于堂召二子并张氏至议以田产鼎分轮膳张语众曰田产伯叔自分翁愿独迎奉养众皆叹息次日即奉翁归孝养备至始终无倦翁死仍独力任葬子定七岁即授以书严课之每述其艰难之状继以悲咽定感泣向学早有文名翁遗庶出一子方二岁一女方四岁皆为抚育毕婚嫁庚辰岁大祲收养孀嫂暨孤侄孙辈诸侄贫不能婚者亦为之娶人咸称其忠贞慈和年七十四岁而卒　　徐昭妻蔡氏
按成安县志蔡氏徐昭妻夫死无子因自誓曰吾夫居官清苦宜多嗣续今死而无子命也吾当有以报之用麻裙包土筑成巨冢朝夕哭奠三年发白齿落略似人形　　李宗义妻杨氏
温
氏附

按成安县志杨氏李宗义妻与宗智妻温氏娣姒也宗义兄弟相继早亡杨年十九温年二十俱无子守节有司旌之　　乔隆妻吴氏
按成安县志吴氏乔隆妻年二十二夫死无子止隆一小弱弟舅姑欲嫁之氏泣曰二亲老叔尚幼愿奉甘旨守叔长后叔亦早夭有遗孤氏复抚之成立年八十卒　　张宪妻何氏
按成安县志何氏张宪妻年二十夫亡一子在襁褓矢志抚孤苦守六十三年卒　　宋兴嗣妻郭氏
按邯郸县志郭氏宋兴嗣妻年二十夫亡数自尽家人解救日惟勤纺绩数十年未尝一出见亲旧年七十有七终　　马天祥妻于氏
按邯郸县志于氏马天祥妻年十九夫亡家贫以纺绩事姑尽孝训子以义方言不及外秉节终身　　史茂才妻张氏妹
附

按邯郸县志张氏史茂才妻其妹为史所称妻以姊妹为妯娌姊年二十一妹年十九俱丧夫无子二寡相誓曰生同为史家人死同为史家鬼互相砥砺有死无二辛苦纺绩教训诸侄俱成名　　李庭蕙妻王氏
按威县志王氏儒士李庭蕙妻归李半月而夫病氏躬进汤药十年无怠容夫亡无产氏代人纺绩以给至常并日而食而志不少变苦节四十余年卒　　张凤仪妻夏氏按威县志夏氏张凤仪妻夫亡誓死不嫁山东土寇为乱掠氏去氏日夜不食自击破头面群盗怜其节送之归　　王钦恩妻高氏
按威县志高氏王钦恩妻恩早亡氏苦节四十余年有孀姑司氏年少于高高不以姑少而废妇道司氏亦能与妇同心共守凡历三十年亲戚罕见其面有司并旌之　　赵伯让妻王氏
李
氏附

按鸡泽县志王氏赵伯让妻让亡王年二十三孝事舅姑抚二子成立让侄亨亦早夭亨妻李年二十守志如王俱年九十余建坊旌表　　孟宗妻刘氏
按鸡泽县志刘氏孟宗妻年十八夫亡抚遗腹子家贫日勤纺绩躬操井臼以养舅姑建坊旌表　　郭濂妻韩氏
按鸡泽县志韩氏郭濂妻年十九适濂甫六月濂亡守节事舅姑最孝抚遗腹子生二孙而子亦没孙长曰都次曰郊氏口授章句各执一经都应岁荐郊列邑庠氏通文知礼义闺范严肃虽儿童见之亦不敢啼笑年八十九有司表其门　　王法妻张氏
按鸡泽县志张氏生员王法妻年十八法亡氏事舅姑饮食必手奉抚四月遗孤教养备至年七十余终有司旌表　　何泽妻梁氏
按鸡泽县志梁氏生员何泽妻泽亡氏年十九毁面敝衣深居不出亲识罕见其面勤于女工舅姑安其孝养年八十余卒有司表其门　　王登妻赵氏
按鸡泽县志赵氏王登妻年二十登亡苦节以事舅姑抚幼子舅姑既没子亦夭氏伶仃无倚执节弥坚有司旌表　　陈三妻金氏
按鸡泽县志金氏陈三妻陈亡氏年二十二遗腹一子舅姑欲嫁之氏闻缢于寝室家人急救复活自是无复敢言同孀姒沙氏共养舅姑始终一致事闻诏建坊旌表　　王谅妻史氏
按鸡泽县志史氏王谅妻年十九归谅甫数月而寡抚遗孤绩纺自给舅姑相继殁皆力为殡敛年八十有四有司表其门　　王相继妻郭氏
按鸡泽县志郭氏王相继妻年二十四相亡抚前室柴氏子守深如己出及长娶韩氏未几深亦没韩年十七与姑共守苦节抚遗孤成立有司旌之　　何柄妻王氏
按鸡泽县志王氏何柄妻柄亡子三让甫三岁氏守三让成立娶贾氏未几三让复死贾年十八誓与姑同志王慰曰汝子仅一岁视吾子倍难育辛苦与尔共之卒保幼子迄于成立奏闻建坊旌表　　赵&#妻殷氏
