<!-- { "loadSidebar": true } -->
按安庆府志汪氏桐城江思弟妻思弟亡汪年二十八抚育藐孤守节六十余年卒年九十四　　黄之宣妻包氏
按安庆府志包氏桐城黄之宣妻之宣病笃包刲股救之逾年之宣死包年二十七絖偿夫遗债抚子女成立年八十有奇女适徐之芳亦蚤寡苦节二十年年五十有奇母女斑白相依矜式闾里　　方玉策妻姚氏
按安庆府志姚氏桐城方玉策妻性幽静涉猎书传年十八归方家值中落椎髻荆钗操作无倦夫死遗孤一岁截发挫荐守之三十余年　　齐登闳妻倪氏
按安庆府志倪氏桐城齐登闳妻年二十夫亡事姑至谨姑病药饵必亲长子绳祖方五岁幼子烈祖尚襁褓倪抚育教诲迄三十年两子力学为名诸生氏以寿终　　潘映轸妻陈氏
按安庆府志陈氏桐城诸生潘映轸妻年十七归映轸事舅姑至孝轸亡陈年二十九子金芝甫九岁遗腹又生子玉芝抚之及长相继&#殁氏训孤孙亦如之生平未尝一窥门外勤俭持家及老犹躬织守节四十六年卒　　余象仪妻王氏
按安庆府志王氏桐城余象仪妻武功王胜曾孙女文学廷诤女也年三十夫病刲股救之不愈焚香告庙请以身代及亡号哭绝饮食月余死三日复苏云遇夫阴府谓曰此何地汝至此乎二子汝责也亟归勿以予为念及寤见二子哀啼匐匍在地乃强起勤纺绩井臼以事舅姑抚二子衣不帛食不旨荼苦自甘四十余年鬻布缕以延师款接友宾俾二子成名岁荒尝自啜粥必饭其子与孙节饔飧以资邻里贫乏学博王熙章闻于邑令欲旌其门氏知之责二子曰予何德而致此子父不蚤丧予将何旌因夫死而邀宠誉于朝廷非汝母所安也慎勿复言遂止年七十余卒　　张士絅妻范氏
按安庆府志范氏桐城诸生张士絅妻絅参政淳少子孝廉一谟婿氏未笄归张事舅姑朝夕定省无失姑程氏疾范刲股进之疾愈絧少负豪气蚤亡子秉哲方四岁遗腹越三日生女范旦夕抱两孤哭于灵孤嫠茕茕形影相吊躬自持筹综核家事延师取友以教其子僮仆出入皆有常度年五十卒　　王子华继妻桂氏
按安庆府志桂氏怀宁国子生王景华继妻归九载夫亡励节奉翁以孝闻抚前子奇如己出苦节四十三年崇祯辛巳直指郑昆贞旌表　　夏子荣妻张氏
按安庆府志张氏怀宁人夏子荣妻荣亡抚孤振玉苦节历三十余年乡人重之　　周槚妻方氏
按安庆府志方氏桐城诸生周槚妻槚殁方年二十无子家贫绩以养姑姑殁族人信其贞时加存问敝帷独处惨淡经营年八十而卒族举入祠诔焉　　吴亿妻周氏按安庆府志周氏桐城吴亿妻诸生彦钊女亿死周年二十九秉志自守言动依据礼法年六十九终　　盛世英妻许氏按安庆府志许氏桐城诸生盛世英妻英早亡许年二十二存孤自矢名其子曰思立舅姑欲嫁之遂引刀刳左耳投地自是人不敢言抚思立成长年六十余终　　彭仲道妻刘氏
按安庆府志刘氏桐城彭仲道妻仲道客死刘年二十二闻讣奔迎泪枯泣血姑年八十五病刘独视汤药家失火吁天拜祷火遂自熄观者异之　　龙夔妻汪氏
袁氏
倪氏附

按安庆府志汪氏桐城龙夔妻夔亡汪年二十一二子昌言五岁古言甫三月汪闭阁与二子俱赀产委之伯叔两子及长并殁与两妇袁氏倪氏同苦守拮据训诸孙籍胶庠者三人年七十有八卒　　胡惟德妻黄氏
按安庆府志黄氏桐城胡惟德妻年二十二惟德死氏勤丝枲以事舅姑抚幼子其兄谋夺其志黄以死拒守节五十三年年七十五终身不释缟素　　赵士亨妻高氏
按安庆府志高氏桐城赵士亨妻归数岁夫遘奇疾高刲股投药吁天请代卒弗起一女二龄子方在腹求死不得叔氏欲夺其志高峻拒之仍夺其产岁大祲高纑咽糠&#以脱粟事舅姑舅姑殁邻人感其孝醵金为殓守节三十余年所戴一布髻犹夫所遗也　　刘宾妻笪氏
按安庆府志笪氏桐城刘宾妻宾亡笪年二十一子濂甫八月其母欲嫁之笪剪发明志四十年不窥户外教子入成均年六十余卒　　刘一元妻侯氏
按安庆府志侯氏桐城刘一元妻一元死侯年二十四抚二子孟忠孟孝成立卒年六十有三　　方一正妻仇氏
按安庆府志仇氏太湖方一正妻正蚤丧氏年十九遗孤大矩甫二龄矢志不二躬勤纺绩抚孤成立苦节五十九载年七十八终　　余必泰母汪氏
按安庆府志汪氏太湖庠生余必泰母年二十三孀居事姑陈氏最孝崇祯间兵荒交至艰苦流离不废问视一十二载教子成名年七十卒　　严世遨妻刘氏
按安庆府志刘氏太湖严世遨妻夫蚤亡氏年十八抚遗腹子成名执身如玉有茗山庵钟三铸不成僧梦神告之须用刘节妇金镮僧诣刘募之钟成镮现于外观者骇异　　孟言善妻王氏
按安庆府志王氏太湖孟言善妻刺史麟母善蚤亡氏年十九孀居严整训子成名孙亦多登仕版胥由贤母遗训云　　彭字亨妻吕氏
按安庆府志吕氏太湖彭字亨妻年二十一亨疾笃氏割股入剂病立愈越四月亨亡断发长斋砥节训孤历十九载卒　　彭法圣母汪氏
按安庆府志汪氏彭法圣母太湖人年十九夫亡家贫子氏砥节训子食饩邑庠事闻奉诏建坊旌其闾　　阮之琳妻吴氏
按安庆府志吴氏太湖庠生阮之琳妻年二十二夫亡子幼舅姑垂暮家贫躬井臼典衣课子备极艰辛年八十二终　　吴存妻胡氏
按安庆府志胡氏太湖吴存妻夫亡氏勤女红训两孤崇祯间流寇压境二子次第遇害氏毁服茹素止一女适王运昌亦蚤寡子命世甫一龄女苦志守节如母命世又夭复抚侄为嗣母女共老焉　　朱之屏妻夏氏
按安庆府志夏氏桐城诸生朱之屏妻年二十一之屏亡舅姑俱殁父母微探其意夏痛哭扃户觅自尽父母知不可夺迎归抚孤女独处一阁年五十六卒　　戴耆昌妻吴氏按安庆府志吴氏桐城孝廉戴耆昌妻昌蚤亡无子吴欲死不得长斋诵经不问世务卒年五十有七　　何峒妻鲍氏按安庆府志鲍氏桐城何峒妻峒亡氏年二十五遗腹生子思荐鲍不得殉抚思荐长娶方氏思荐殁方亦死遗襁褓孙又赖鲍抚之秉节四十四年终　　龙骈妻吴氏按安庆府志吴氏望江人龙骈妻骈暴疾将危贫难具医药吴刲股肉作麋以食骈骈愈三年而后死吴以织养孀姑抚幼子成立以终其身　　左德珩妻何氏
按安庆府志何氏桐城左德珩妻珩疾笃何刲股者三逾年珩死何年二十抚孤弘猷历苦节四十年终　　李达德妻张氏按安庆府志张氏桐城儒生李达德妻达德亡张年十八矢志不二年八十有二终　　方应甲妻谭氏
按安庆府志谭氏桐城方应甲妻甲亡氏年二十九家贫僦居市廛一楹&#如空舍子远客偶绝粮邻家馈米忍饥弗受年七十六终　　杜僾妻严氏
妇徐
氏附

按安庆府志严氏桐城杜僾妻年三十僾亡矢志守节历五十四年子逊娶徐氏亦年二十八孀居与严同守历三十六年崇祯间邑令李国俊旌之　　程孔才继妻胡氏
按安庆府志胡氏桐城太学生程孔才继妻年十五归孔才二十四而寡抚前妻子景孟与己子景周荼苦六十余年年八十卒　　林念祖妻袁氏
按安庆府志袁氏桐城林念祖妻明经袁廷宪妹也林以省试殁于江谐伉俪仅七月无出惟老姑幼侄相依崇祯末邑中兵贼交讧岁继以疫袁独守一廛日诵佛偈历年七十阅流离死亡之变抱饥寒无告之苦处荆棘丛中全节以老人皆难之　　李阶妻汪氏
按安庆府志汪氏桐城儒生李阶妻阶以力学成疾蚤亡子仕初甫三岁江守节抚孤教孙成美成秀俱补弟子员美于崇祯庚辰登乡贡汪年九十有四终　　何如申侧室江氏按安庆府志江氏桐城何方伯如申侧室本新安名家女如申为藩宪时所纳申殁江年十七食不盐酪藉不茵席者三十四年晏然趺坐诵偈而终　　胡允翰妻王氏
按安庆府志王氏太湖庠生胡允翰妻夫亡氏年二十拥厚奁夫族令改嫁泣曰不过利吾财尔随散所有于族立尽千金以成其志卒年六十　　陈朝柱妻吴氏
按安庆府志吴氏桐城陈朝柱妻朝柱以嗜学致疾蚤亡氏年十七子燧在抱家无寸土胝手自给鞠燧成人年七十余病却医药曰吾子既娶可下见我良人矣乃卒　　吴豫妻方氏
按安庆府志方氏桐城吴豫妻少寡无子苦节终身　　吴希朝妾伍氏按安庆府志伍氏桐城吴希朝妾希朝殁伍年少无子守节终身　　方柏之继妻余氏
按安庆府志余氏桐城方柏之继妻归六月柏亡前妻子日彻殊幼余年十七抱彻号哭抚彻不啻所生拮据经营家本不满千金及彻长积金逾万乃使彻入赀为郎年八十有二终　　黄辅时妻陈氏
妇张
氏附

按安庆府志陈氏灊山生员黄辅时妻夫蚤亡子朝屏未离襁褓屏长和熊课之娶张氏屏生子三廷耀廷焰廷才皆在抱而屏夭张毁容励节如姑足不逾阃三十余年有司奏闻旌表廷才妻丁氏避寇白岩寨为贼所破欲污之丁大骂抱幼子坠岩死越月获尸犹母子相携如生里人无不伤之协理军门史可法表其闾　　孙郎妻吴氏
按安庆府志吴氏桐城孙郎妻十九而寡哭泣失血一女方孩氏勤织作以事衰翁无何女殇悲&#而死　　陶启妻胡氏妇范
氏附

按安庆府志胡氏桐城陶启妻启亡胡年二十五子玺方五岁矢志孀居五十年终玺亦蚤丧妻范氏年二十有四抚二幼子养姑苦节四十年郡邑并旌表之　　李舟妻徐氏
按安庆府志徐氏桐城诸生李舟妻舟亡徐年二十四抚孤五十余年又抚孙遇芳为博士弟子员事闻诏旌表　　吴希襟妻王氏
按安庆府志王氏桐城吴希襟妻年二十七夫亡抚孤孟嘉五十年完节终老　　吴孟先妻唐氏
按安庆府志唐氏桐城吴孟先妻唐初未嫁孟先撄痼疾其父将厚为之礼而改字他族唐誓弗可竟归孟先孟先殁抚四孤二十余年完节终老　　程万铭继妻刘氏
按安庆府志刘氏桐城程万铭继妻前妻胡氏子曰材刘所生子曰棠曰乐刘之慈材也甚于棠乐万铭死刘年二十抚三孤成人有仆逃材捕而笞之逾旬仆死其子讼于郡论材抵罪刘日夕哀号祷于神梦神告之曰若祖仲珍有藏金并金镮埋东阁下天将以授若子也旦日刘率婢掘之果得金及镮如数遂用救材得释守节逾四十年　　方启煜妻王氏
按安庆府志王氏桐城方启煜妻煜病王刲股疗之煜亡氏断发截耳鼻苦节三十年而殁　　王忠妻刘氏
按安庆府志刘氏桐城王忠妻忠亡子道尚幼刘年二十六矢志抚道道蚤丧有孙刘又率道妻共抚其孙年逾七十卒　　安昆妻钱氏
按安庆府志钱氏桐城安昆妻氏五岁时邻人治酒食要其母母欲与俱行钱曰吾闻贤女不出闺门遂不往十四归昆家贫躬井臼养舅姑得其欢二十四昆亡一子甫二岁钱苦节抚之终老不渝　　方敏妻张氏
按安庆府志张氏桐城诸生方敏妻年十七归敏敏亡子学祖甫三岁张年二十有九剪发扃户禁家人不得入中门学祖长娶钱氏生一子名大式方一岁而学祖死钱年二十有八母使人唁之曰女尚少慎勿过毁钱氏曰姑能守节吾岂异人乎乃与姑同守完节终身　　吴善教妻余氏
按安庆府志余氏桐城诸生吴善教妻教亡余年二十三抗节抚孤越三十七年卒　　方燕妾邵氏
按安庆府志邵氏桐城诸生方燕妾妻高不宜子纳邵诞男学赐甫期月燕亡邵年二十有五与高同守抚学赐长补诸生年五十有九卒　　盛应举妻王氏
按安庆府志王氏桐城盛应举妻生子典甫一岁应举殁王年十七誓死靡他守节六十年抚典成立补邑诸生　　胡琨妻陈氏
