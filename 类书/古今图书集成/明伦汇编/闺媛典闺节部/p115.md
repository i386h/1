<!-- { "loadSidebar": true } -->
按畿辅通志杨氏王增妻河间府人夫亡年二十七守孤子清甫娶亦夭死清妻马氏年二十八与姑同抚遗孤姑妇纺绩以自给俱以寿终　　吴东周妻尚氏
按畿辅通志尚氏吴东周妻河间府人东周死氏年十九子凤翔未三月翁姑俱先亡产业零落氏苦志坚守辛酸备尝卒抚幼子以承宗祀有司累旌其门　　常自爱继室牛氏按畿辅通志牛氏常自爱继室河间府人夫亡年二十八守死不嫁谋娶者百出终不能夺其志卒抚前妻子成立有司题请建坊　　高宁妻王氏
杜氏
李氏附

按畿辅通志王氏高宁妻河间府人宁亡王年二十九贫甚纺绩度日守子逵娶杜氏逵年三十五死杜少夫三岁守节如姑杜子锦娶李氏锦年四十三死李少夫二岁守二子成立　　魏卿妻孙氏
按畿辅通志孙氏魏卿妻河间府人夫亡年二十二子宗正甫三岁氏苦心守节以事舅姑舅姑相继没子渐次成立　　王道东妻张氏
按畿辅通志张氏王道东妻河间府人夫亡年二十六家极贫惟以纺绩刺绣为活一子甫三岁名曰守节舅姑老氏竭力事之比没克葬其子亦成立王之宗祀赖以不绝　　常国相妻余氏
按畿辅通志余氏常国相妻河间府人年三十夫亡无子女觅自尽不得苦节五十余年旌表　　宋伟妻邸氏
按畿辅通志邸氏宋伟妻河间府人夫亡年三十遗子一女二俱幼氏苦节自誓事翁尽孝抚孤克成勤俭操家次第赎夫鬻产亲族共称贤能年五十余卒　　张拱耀妻牛氏按畿辅通志牛氏张拱耀妻顺天府人年十六归耀越二年翁没耀性至孝居丧哀毁疾作氏衣不解带者数月药饵不效祷天割股和羹以进竟不救氏绝粒泣五昼夜不止愿速死以同穴妹嫂妯娌辈劝之食不听姑因泣曰子死矣我见汝犹子也汝不食我亦不食汝死我亦死得少留以终我余年妇之惠也氏不得已勉就食苦节数十年如一日　　谢应时妻马氏
按畿辅通志马氏谢应时妻河间府人年三十而寡遗孤旭幼弱族人利其产多谋害之氏苦节益励终克保全教子食饩邑庠年六十余卒　　谢仲仁妻刘氏
按畿辅通志刘氏谢仲仁妻河间府人年二十九夫亡家贫子幼辟纑自给虽至亲不轻往来守节五十年如一日　　裴恭妻萧氏
按畿辅通志萧氏裴恭妻河间府人恭早亡无子氏年二十四苦节自守奉养舅姑年七十余终　　苑琇妻张氏
按畿辅通志张氏苑琇妻河间府人夫亡年二十六抚孤成立孝事翁姑苦节三十余年有司奏请旌表　　范宁妻杨氏按畿辅通志杨氏范宁妻河间府人夫亡年十九无子事姑尽孝苦节终身　　陈邦谟继室刘氏
按畿辅通志刘氏陈邦谟继室顺天府人谟亡氏青年守志不辞勤苦抚育前子不异所生年六十五终　　谢贤妻宣氏按畿辅通志宣氏谢贤妻河间府人年二十六夫亡无子姑谓曰吾老矣汝未有出勿自误也宣曰妇人事夫一而已无子何害况夫之得死以妇能事亲也今妇又弃姑何颜见夫于地下痛哭几绝卒苦守终身　　韩富妻李氏
按畿辅通志李氏韩富妻河间府人翁任临安教谕氏随侍学舍寻翁姑祖姑及夫相继没李扶四柩还葬生遗腹子杰杰亦先亡伶仃孤苦至死不变　　林时显妻赵氏按畿辅通志赵氏林时显妻河间府人显幼以家贫糊口四方数年不得归娶父母欲改议赵泣曰我许林氏久矣背盟不义父母不敢强既而时显归氏年二十三嫁三年生一子而夫没赵抚孤哭濒死父母恚曰汝千为林万为林今时显已矣复为林耶赵曰女不即死以此孤耳安知女不为林耶卒苦节终身年七十　　谢氏女
按畿辅通志谢氏女大名府人许字马惟良良死女归马独处终身事良母以孝闻诏建坊旌表　　张斯文妻邝氏
按畿辅通志邝氏张斯文妻河间府人年二十二适斯文逾年斯文兄斯美夫妇相继死遗三孤斯文顾邝曰三侄将孰归氏曰是责在我乃抚之爱甚笃未几斯文亦亡邝无出或劝其他适邝叱之曰夫以侄托我负之不义使三侄流离夫家无后不仁不仁不义非人矣何以立于天地之间卒养三侄成人娶妻生子手抱曾元年九十余卒　　金铁妻郑氏
按畿辅通志郑氏金铁妻河间府人铁早亡无子氏哀毁濒死&#葬中堂期与同殡每哭声闻闾巷为之辍欢晚节尢劲年六十余卒　　赖国宠妻韩氏
按畿辅通志韩氏赖国宠妻河间府人年二十四一女甫周岁宠病革嘱以后事韩痛几绝引刀断左指以自明宠曰吾目瞑矣宠亡氏坚守苦节年八十而卒　　史文通妻李氏
按畿辅通志李氏史文通妻河间府人适史四年通没止一女甫二岁李甘贫苦节守弱女择婿宋标教之力学领乡荐官知州氏年八十五卒从祀节孝祠　　冯源妻闵氏按畿辅通志闵氏冯源妻河间府人夫亡止一子号泣丧明抚幼子冯登成立娶卫氏越二年登死闵谓卫曰吾能守此子汝少无自误也卫曰姑亦自少而寡何乃劝妇且姑目盲妇去将孰倚闵首肯每冬寒乏薪卧则抱姑足以温之食必姑饱而后举筋姑年八十七卒卫守五十余年年亦八十有司请旌其门　　刘珏妻苏氏按畿辅通志苏氏刘珏妻河间府人年二十六夫亡苏抚孤栋严督就学登甲第每训栋以清廉守官无玷名节栋为知府罢归囊空如洗未几栋遘疾卒子女俱无苏抚柩痛哭曰艰苦五十余年为延刘后今若此栋妇吕氏抱姑痛哭尽孝以终苏养　　边湘妻林氏
按畿辅通志林氏边湘妻河间府人年十八适湘越五年湘亡无子女林矢志苦节茹素持斋女红自给终身迹不出户年七十一卒县令旌其门　　郭应兆妻闵氏
按畿辅通志闵氏郭应兆妻河间府人兆亡闵年二十四无子女抚棺号泣绝粒数日不发丧期与同死戚党劝之曰一切可缓计夫柩不可停勉从之乃择宗侄以继夫嗣即为己具椁及葬日夜哀号成疾而卒　　边佐妻陈氏
按畿辅通志陈氏边佐妻河间府人适佐七年佐亡氏年二十有四无所出誓即与夫同穴百计求死父母力劝止之饥寒贫苦尽人所不能堪陈独甘之年六十有五终以穷死　　周文魁妻王氏
按畿辅通志王氏周文魁妻河间府人魁早亡王年二十七矢志守节抚幼女魁父性褊狠数逼王王悲号求亲戚劝之不听尽夺所有家产而逐王于外王母吴氏亦贫苦孀居遂携女诣母同居艰苦万状年八十身死无棺殓土掩数年亲戚哀之为改葬　　刘权妻韩氏按畿辅通志韩氏刘权妻河间府人夫亡年二十六止一女氏抱女哭夫声动天地家极穷二亲以无养欲鬻权女为资生计韩泣曰权死不能养翁姑左右无人若并去女朝暮何以为情极力以纺绩供膳女得免鬻邑令给米以优恤之及翁姑没犹克葬年七十余卒　　陈谟妻张氏
按畿辅通志张氏陈谟妻河间府人适谟四载无出为夫置二妾一杜氏一周氏杜生一女甫二月谟亡时张年二十六与二妾号泣誓同守杜潜自缢死周以哀病寻丧张抱女泣曰二妾相继死我何必独生但念兹女无归耳及女长嫁士族苦节六十余年年八十五卒　　赖承谦妻赵氏
按畿辅通志赵氏赖承谦妻河间府人适谦数岁谦得危疾泣谓赵曰吾死家甚贫无兄弟产业汝必他适但苦吾父母耳时赵年二十六对曰为夫妻尚不能相知耶谦曰若然死且无憾遂绝氏勤苦纺绩供养甘旨及翁姑卒罄鬻衣饰以营葬事苦节终身　　刘氏王氏按畿辅通志刘氏庞奎妻王氏庞桐妻河间府人俱二十余岁夫亡各有一子矢志抚养成立刘年八十王年八十有五卒并旌表　　杜廷蓁妻张氏
按畿辅通志张氏杜廷蓁妻河间府人蓁早亡子甫六月张抚孤苦志茹荼饮蘗夜篝灯纺绩伴子读书子浚领乡荐知绛州封太孺人苦守四十五年年七十三卒　　曹一鹏继室谢氏
按畿辅通志谢氏曹一鹏继室河间府人年十六归鹏越四年鹏亡谢粗粝自食孝养翁姑抚前妻五岁子爱育勤劬克延危绪凡历苦节三十年终　　王守廉妻刘氏
按畿辅通志刘氏王守廉妻河间府人廉贫家徒四壁刘勤纺绩佐翁姑膳养勉夫读书中夜操女红相伴夫以不第愤懑成疾死氏年二十六遗孤维柱甫八岁维屏甫六岁维新方六月苦节教养三子俱成年六十余卒　　边沐妻郭氏
按畿辅通志郭氏边沐妻河间府人年十七归沐生一女沐因父丧哀毁遘疾垂危谓氏曰我死老母谁倚幼女谁抚氏曰君死妾亦期死既闻君言当留养姑沐死郭日勤纺绩典卖无纤遗惟老幼是务不逾年女殇奉姑益谨及姑没过哀成疾遂不起苦节二十余年县令旌表　　冯三谟妻谢氏
按畿辅通志谢氏冯三谟妻河间府人姑病氏躬进汤药昼夜祈祷姑竟死未几夫亦亡氏年二十四号泣绝粒女甫三岁亲戚劝解强起哺之躬勤纺绩以孝舅姑不三载女殇翁姑复相继没氏悲痛成疾而卒苦节二十余年　　胡时畜妻刘氏
按畿辅通志刘氏胡时畜妻保定府人夫亡氏年二十一守节子登云亦早夭妻周氏亦二十一岁而寡守节终身　　胡守寅妻闵氏
按畿辅通志闵氏胡守寅妻河间府人寅未婚得瘫疾辞不娶闵曰吾已许胡即系彼妇倘得侍夫病异日相从地下实得瞑目遂归胡典卖衣饰延医调治时闵年二十一夫临危语曰吾死汝必死堂上老姑何倚闵哽咽曰既承命当留事姑夫没为立嗣勤纺绩孝养三十年县令旌之　　邓绍先妻董氏
按畿辅通志董氏邓绍先妻河间府人年二十一夫亡子甫五月孀姑八旬董事姑育子竭尽心力有强邻肆侮欲夺其节董以死拒之苦节终身县令旌表　　郭遵妻胡氏按畿辅通志胡氏郭遵妻河间府人遵病勤祈祷供汤药竟不起胡年二十五子方二岁翁姑衰老氏苦志守节阅四十年生事死葬幼哺长教无不竭尽心力家业赖以不堕　　于谞妻邝氏
按畿辅通志邝氏于谞妻河间府人年二十夫亡遗二子长那珍甫二岁次万摇未一周氏日夜悲号罄鬻衣物葬夫苦节自守孝事孀姑燃灯纺绩伴子诵读丙夜不辍那珍为廪生万摇举乡荐氏年逾八十而卒　　祝房妻王氏
按畿辅通志王氏祝房妻河间府人年十七适祝未二年祝亡遗一子方二月王引刀断发誓不他适勤纺织以尽孝养姑卒事继姑益恪每含泪训子曰汝家三代祇尔一脉故吾苦守至此汝可不勉学乎子永居得补弟子员氏守节五十余年卒　　纪养中妻李氏
按畿辅通志李氏纪养中妻保定府人年二十二夫亡无嗣坚守苦节姑病药必亲尝翁没送终如礼年七十六卒　　朱伟妻李氏
按畿辅通志李氏朱伟妻河间府人年二十九夫亡守节四十余年教子尚质登进士　　李重华妻朱氏
按畿辅通志朱氏李重华妻河间府人夫亡守节极艰苦不渝旌表　　孙自强妻温氏
妇
附

按畿辅通志温氏孙自强妻河间府人子永年亦娶于温并早寡守节不二旌表　　樊资妻金氏
按畿辅通志金氏樊资妻河间府人资亡一子方五岁苦守终身　　蒋青妻金氏
按畿辅通志金氏蒋青妻河间府人年十九适青方两月而寡安贫守节终始不渝年六十七卒　　张钺妻杨氏
按畿辅通志杨氏张钺妻河间府人年二十二夫亡抚育幼子孝养孀姑纺绩度日守节四十余年　　许云程妻樊氏按畿辅通志樊氏许云程妻河间府人年二十夫亡哀痛不欲生时翁年七十余龙钟几就木而氏方有身姻戚以此力劝乃强延一息弥月生子命名继祖无何翁没治丧尽诚教子力学成诸生谓其子曰我所以隐忍二十年不死以成汝也汝既能自立吾将从汝父地下完我初志矣继祖号泣不听绝饮食十余日端坐而逝　　白栋妻荣氏
