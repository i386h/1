<!-- { "loadSidebar": true } -->
按宁化县志丘氏李世相妻年二十一夫亡守节迹不逾阃抚训藐诸严济其慈中外惮肃奉为女范遗孤日耀补弟子员县令表其门世相弟世翰妻谌氏年二十三而寡无子誓从死竟以哀殒挚情笃义盖丘所风也　　伍经世妻谢氏
按宁化县志谢氏诸生伍经世妻年二十一世没遗孤美萃甫周谢食贫攻苦训子有成年逾七十卒御史乔督学周并表之　　赖钦化妻谢氏
按宁化县志谢氏年十七适赖钦化钦化甚贫谢事姑范以孝闻年二十二而化疾革子道隆仅&#钦化顾谓谢曰死不足憾但母老子幼家无担石抱恨不瞑目耳谢泣曰老母弱子夫在惟夫不幸则惟妾家虽贫十指尚在忍饥寒当可延活言已恸绝旁人为之泣下钦化既没养姑哺雏殚心瘁力或悯其惫微讽改节谢唾骂之无复敢言年六十六卒县令表其门　　伍云路妻黄氏
按宁化县志黄氏伍云路妻年二十八而云路亡家无瓶粟寒暑并衣一子甫三岁黄忍饥寒鞠之叔氏劝别适黄云叔忧孤儿饥死当行乞以活之决不从人自活也父闻其言知其志坚确岁给薪米助之年六十五卒　　周国烈妻陈氏
按宁化县志陈氏邑人周国烈妻年二十七生子朝鼎甫期而烈与族兄某有怨家被掠荼毒不堪奔赣控冤遂没于赣讣至陈一恸昏绝弱子在怀堕地不知也久之复苏见子奄奄惊曰吾有子不可死死则子亦不活吾夫乃真死矣遂含忍自强惟子是护先是烈侦兄党来掠急以贮货寄邻舍杨某家掠者至仅以货免约值三百金至是征取为迎丧计杨某豫作伪书云取入赣久矣陈摽胸一叹不复有言或怪其懦陈曰极知彻底根究恶必败露但吾以年少新寡与驵侩诘是非事不即解经历日月即得三百金身不值一文矣遂罄薄产归旅榇家不存一钱赁一夫廛独居摩机察&#聊供朝夕烈之叔伯某某乘其贫苦合谋夺志遣妯娌辈诱说百端谓芳年艳质人必见惜即孤子亦决不失所一旦华落枝空或事会不偶日月方来可得老乎陈谢曰周氏之子谓他人父贱辱至矣何用此子为已矣勿复言然伯叔等谋已就谓内宗外戚不难劫制一弱女陈微闻而叹曰狂徒窘我不令得死耳因悲号不绝声行道哀之传告其舅氏舅至陈方自缢急解救之逾时乃苏自是外侮乃绝鼎长有知识始与言父所以死己所以有今日母子相抱哭绝陈终以忧损不能跻中寿病渐笃鼎操药以进陈挥去曰汝成立有室吾事已毕死晚矣尚须药乎遂卒　　张万启妻王氏
按宁化县志王氏耆老王会女张万启妻启夭氏年二十七抚遗孤士登矢志不嫁屏息自匿绝迹不出中庭事庶姑以敬没齿无怨宗党贤之　　周氏女
按上杭县志周氏女年十六许字邑民汤宪德逾月宪德忽病作德母欲邀周女至家周父母难之女闻奋然欲往父母不能沮遂至汤面宪德致语父母曰吾许汤即汤妇今安于此不复归矣越旬有七日宪德死女矢以身殉念德有母复止汤无恒产纺绩膳德母抚一侄以为宪德嗣拮据五十年万历末御史徐鉴上其事建坊旌之年七十五卒　　吴继养妻丁三娘
按连城县志丁三娘吴继养妻养亡丁氏年二十三子士奎甫二岁氏哀痛屡绝亲族劝谕百端氏感悟教养士奎为之毕婚奎旋殁氏益孤苦历五十余年如一日　　谢文中妻卢氏
按连城县志卢氏谢文中妻年十八夫亡浃旬生遗腹子守之终身行动一惟遗言是从氏没县令周敬撰文祭之　　江应魁妻吴氏
按连城县志吴氏巧丕江应魁妻年十七适江十九夫亡氏方&#数月姑老家贫矢志无二弥月生子耀先抚子成立纺绩以终老姑余年艰苦万状年七十一卒有司旌表　　黄霆妻江辛娘
按连城县志江辛娘黄霆妻年二十三夫亡家贫辛苦纺绩以事老姑抚幼子人称节孝卒年九十三　　黄文皋妻童氏按连城县志童氏生员黄文皋妻归五载夫没家贫无子矢志守节奉翁姑竭力不懈年五十六终　　黄廷瑛妻谢氏按连城县志谢氏生员黄廷瑛妻年二十二夫亡事老姑不懈姑怜其贫无子恐不终欲嫁之不从久之困弥甚绩缕度日姑没设灵几具蔬&#&#踊尽礼卒年七十余　　余文炳妻黄氏
按连城县志黄氏邑庠生余文炳妻适余二载夫亡遗幼子寻亦殇舅姑悯其早寡欲嫁之不从年七十余卒　　童纶妻李德娘
按连城县志李德娘国子生童纶妻年二十一夫亡无子苦节自守勤以济贫不求亲族年八十余卒　　林禄妻李妙金按连城县志李妙金林禄妻幼听父读书辄询其义父大奇之年十八归林家贫夫病常默祷愿得一子以续夫后十九生子羽宏禄亡殓毕跪姑泣曰妇今不死惟姑老子幼是虑耳语毕昏绝复苏由是毁容深居勤女红以养姑育子姑病朝夕汤药姑没竭力营葬年八十九卒学使表其门　　李铮妻罗富贞
按连城县志罗富贞年十八适李铮甫四月夫殁立兄子扶阳为嗣罗抚若己出家徒四壁竭力事姑江氏以孝闻年七十卒旌表　　谢文魁妻吴氏
按连城县志吴氏谢文魁妻年二十三而寡无子舅姑为立嗣氏事舅姑孝敬抚嗣子世选若己出教之为诸生举优行巡按御史旌其门　　沈期亨妻童锦嫦
按连城县志童锦嫦沈期亨妻亨夭没童年十九一子匍匐次尚在腹童泣血数载未尝见齿奉姑膳温凉必察疾必亲药抚二子铨&#皆成立　　谢举妻黄闺秀
按连城县志黄闺秀诸生谢举妻生子汝楫甫三岁女方周举亡黄年二十矢志抚孤六十余年事两继姑咸得其欢教子有敬姜风汝楫事母亦以孝闻县令旌表　　童秉刚妻罗氏
按连城县志罗氏童秉刚妻夙习女诫知大义夫经商客死南昌氏闻讣&#踊悲号绝粒累日即欲从夫地下姑舅力劝乃忍死为未亡人旅榇未得归氏啮指流血曰宁子母饿死决不忍旅魄无依也遂倾奁舁榇而归葬焉夫既得首丘终身缟素矢志愈坚虽敝衣粝食弗厌教子读书有熊丸荻画风舅没破产治丧慎终如礼　　童名标妻沈新凤
按连城县志沈新凤童名标妻年十七归童周载夫亡无子剪发绝食求死祖姑百端谕之乃奉祖姑同室寝处不离左右祖姑病吁天求代迨没哀毁骨立家贫纺绩奉养舅姑事继姑尢谨遭乱窘迫百折不回尝语邻妪曰未亡人不死者代夫尽子职也舅姑百年则从夫地下矣年近六旬清操一致人称节孝　　赖璟妻姚氏按连城县志姚氏廪膳生赖璟妻璟早亡氏年二十家贫无子每欲死以翁姑在复止矢志自守克尽孝敬乡闾叹羡如出一口　　林廉妻丘氏
按连城县志丘氏林廉妻年二十余廉亡家贫子幼矢志自守年九十九卒有司表其门　　童埴妻谢贵清
按连城县志谢贵清童埴妻年十八适童二十一夫亡无子氏誓不再适七十余年足不逾阃有司以闻表其闾　　赖守正妻简氏
按永定县志简氏赖守正妻年十八方娠而守正没抚子灏训诲有成平居不事容饰虽子侄见必敛迹卒年八十有三　　张召妻赖氏
按永定县志赖氏张召妻召亡子世弘方周岁族屡逼嫁氏割发自誓乃止继遇奸恶谋害其孤氏百计力为保全无恙卒年七十有三　　张世弘妻郑氏
按永定县志郑氏张召子世弘妻赖氏媳也世弘早亡与寡姑协力抚孤子禧誓不再嫁事姑尤孝教禧读书登甲第年九十六卒　　张化妻郑氏
按永定县志郑氏张化妻年十八化亡矢志孀居事姑尽孝抚周岁子一鸿教养成才直指题请奉诏建坊于郡城　　陈昊妻吴氏
张
氏附

按永定县志吴氏陈昊妻昊早亡吴与妾张二寡同心苦守事姑以孝闻建双节坊旌表　　简叔赞妻温氏
按永定县志温氏简叔赞妻生子周岁夫从征江右没于军氏年二十矢志苦节勤俭教子年六十卒　　吴尚本妻张氏按永定县志张氏吴尚本妻少寡守节有司以闻旌表　　吴尚璘妻王氏
按永定县志王氏吴尚璘妻夫早亡苦志守节旌表　　谢源贵妻危琼娘按邵武府续志危琼娘谢源贵妻年二十九贵亡家贫无子茕茕孀居日勤纺绩以食其姑常自忍饥而姑不知也姑病脱衣供药不顾寒冻为夫立嗣辛苦鞠育教之读书纑以资膏火卒见其成万历间侍御奏请建坊年八十余卒　　吴文俊妻黄氏
邓
氏附

按邵武府续志黄氏云彤吴文俊妻文俊嗜学善文好施济早亡黄氏性贞静事舅姑尽妇道抚三岁子世昭越明年舅姑相继丧家日贫氏勤女红教子就学备尝艰苦及世昭长娶邓氏邓年十六归甫两月而昭亦夭没黄氏与邓并哭踊昏绝复苏黄谓妇曰适见吾儿言汝怀子可不死久之果产一子乡人奇之因以奇名邓氏事姑尢尽礼处妯娌无间言黄氏年七十起居甚艰邓氏问寝视膳温凊无阙黄氏卒年八十五邓氏守姑丧尽礼为奇娶妇生一子而殁继娶桂氏连生数子而桂氏事姑尢孝邓氏年八十余终　　张楫妻龚住娘
按邵武府续志龚住娘郡廪生张楫妻年二十五而寡奉继姑得其欢心抚遗孤成立卒年六十侍御史表其门　　王时雨妻郑氏
按邵武府续志郑氏王时雨妻年二十四雨亡二子俱幼翁姑及祖翁姑俱在堂郑矢志砥节奉事惟谨未几四老相继奄逝郑哭极哀拮据营葬尽礼抚教二孤及诸孙俱克成业侍御请旌之　　高科妻侯氏
按邵武府续志侯氏高科妻年二十二而寡家贫无居栖身父所自勤纺绩以供朝夕教子尚贤补邑弟子员以孝闻郡守表其节　　吴嘉泰妻宁氏
按邵武府续志宁氏孝廉吴嘉泰妻性贞淑崇朴俭虀盐自饱勉夫读书万历丙午泰领乡荐氏悉脱簪珥以资公车未逾年泰亡子殊幼氏矢志抚孤持家井井未尝有厉色疾言年八十卒　　朱文质妻陈氏
按邵武府续志陈氏朱文质妻质早夭无嗣氏年二十一矢志守节立侄鼎祚为后一切家事悉自综理绩以供鼎祚读书弗倦万历丁巳鼎入庠氏年七十三卒　　王缨妻李氏
按邵武府续志李氏王缨妻明经新德母也氏归缨年仅十八缨亡氏水浆不入口誓欲偕亡劝者曰子方有身保躯以善后所全者大也氏悟祝愿得男及生新德复祝曰愿长而成名因以成腹名之孀居五十余年年七十八终　　杜门妻聂氏
按泰宁县志聂氏杜门妻年二十二而寡抚遗腹子华誓不二志事姑尽孝抚孤苦守五十八年　　黄宸妻谢氏
按泰宁县志谢氏太学生黄宸妻年十九宸没誓不再嫁奉翁姑克尽妇道历四十余年始终一节万历间郡守旌其门　　彭仲弼妻何金娘
按光泽县志何金娘彭仲弼妻年十九夫亡矢志抚遗腹子孤苦零丁纺绩自给侍御表其门　　陈其谋妻李氏
按光泽县志李氏邑人陈其谋妻年十九夫亡一女不育矢志守节哺侄南杰为己子事舅姑以孝闻妯娌无不戢睦劝之嫁若罔闻万历间直指采风入告诏旌其门年八十卒

　闺节部列传九十二
　　明八十七
　　王守厚妻赖氏
吴
氏附

按延平府志赖氏名线娘王守厚妻永安人归王三载年十八夫亡子泰甫周岁翁恐妾不与相安氏曰志惟抚孤他无妨也未几从伯守鼐亦没姒吴氏名润娘有子之桢仅八龄因相谓曰予二人同庚而共寡命也欤翁姑老矣非身存不能教二子妯娌遂相依苦守二十余载诸子俱着声胶庠台府罗元宾表其门年俱八十余卒　　杨九经妻刘氏
按延平府志刘氏杨九经妻永安人少寡教子有成苦节终老　　黄作宾妻陈氏
按延平府志陈氏诸生黄作宾妻沙县人贡生应贤母夫亡守节存孤学使徐即登御史周维翰请旨建坊旌表　　范永岱妻温氏
按延平府志温氏范永岱妻名玉娘大田人生男昶方半载岱亡父母怜其子稚早寡令改适不从年七十七终　　陈钊妻李氏
