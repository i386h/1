<!-- { "loadSidebar": true } -->
按宝庆府志马氏邵阳诸生谢彬妻夫没氏年二十一遗腹一月生子弼甘贫守节始终一致弼长补弟子员以拔贡注选马年七十三孀居历五十年　　扈琰妻刘氏按宝庆府志刘氏邵阳扈琰妻年二十四夫没苦节六十余年　　曾济妻田氏
按宝庆府志田氏新化曾济妻性庄惠克执妇道济亡氏年十八遗腹生一女无子誓不再适事姑极孝济弟曰澜曰泽皆幼事必咨而后行姑亡朝夕哀哭闻者伤之年八十九卒　　杨一夏妻刘氏
按宝庆府志刘氏杨一夏妻一夏早亡氏年十八产子未弥月矢志抚孤成立事姑尽孝事闻旌之　　王承恩妻苏氏按宝庆府志苏氏王承恩妻夫亡氏年二十四苦节自励后病危女一妹刲股进之立愈卒年八十有五　　范浩妻李氏按宝庆府志李氏武冈人乡举范浩妻浩试春官没于嘉鱼氏年二十子廷爵甫一周哀毁垂绝者数养姑抚子孝慈备至孀居二十八年见子成名　　段尚冠妻李氏
按宝庆府志李氏武冈段尚冠妻年二十三冠亡无子家贫甚父母欲夺其志矢死不二抚侄为嗣教之成立有司旌其门　　刘文泮妻王氏
按宝庆府志王氏新宁刘文泮妻年十九夫亡越五月遗腹生子汝梅坚志守贞奉姑抚子六十余年县令请表其门年八十三卒　　李逢芳妻洪氏
按宝庆府志洪氏新宁李逢芳妻年二十夫亡子甫晬家贫人讽改适氏啮指出血矢志不二益勤纺绩事姑抚幼各极其至年七十终　　杨绍鸣妻许氏
按巴陵县志许氏诸生杨绍鸣妻年二十余绍鸣死妾邓生子一位纔两月舅姑年八旬许克尽妇道课一位读书以明经官江夏教谕秉节四十八年年七十五天启初事闻旌其门　　方隆母沈氏
按巴陵县志沈氏方隆母少寡隆年九岁舅姑欲夺其志沈刺面自誓守节终身建坊旌表　　龙之楚妻唐氏
按常德府志唐氏龙之楚妻年十七夫死于兵氏誓死不变与母敖氏同坚苦节相依为命三十余年贞静之德着于乡党　　胡拱辰母黎氏
彭
氏附

按常德府志黎氏胡拱辰母年二十四夫亡拱辰生甫六月氏辛苦万状抚之成人中甲子乡试未几复夭氏复与妇彭氏抚三孙祺眉朋祺举孝廉眉朋为诸生皆有声誉黎彭力也黎孀居六十年旌表　　蒋有彝祖母刘氏按天柱县志刘氏城坊人贡生蒋有彝祖母年二十二夫亡抚子成立闺门严肃之死靡他贵州巡抚旌其第　　胡玉之妻汤氏
按天柱县志汤氏胡玉之妻年十九夫亡抚幼子守节足不及中堂入其室凛凛若近冰霜年七十卒　　蒋正藻母乔氏按天柱县志乔氏贡生蒋正藻母年二十夫亡孀居五十载抚子成名邑令旌表　　胡一田妻虞氏
按零陵县志虞氏诸生胡一田妻田字玉畴善文豪迈不羁交游皆名士丁卯秋闱误中副车是年奉旨准贡入京廷试试归病殁虞年二十九子国鼎甫数龄号痛泣血邻妇劝曰有子可教勿斩而夫后氏悟乃强饮食玉畴本贫士耻治生产是以母子糊口无资每代人缝剪夜则纺绩或怜其苦劝再适虞泣曰非不知旦暮莫保但不能强颜蒙耻复事他人耳闻者叹息后国鼎成立为诸生氏亦得少安年七十余对人必以善相勉里中妇奉为楷范　　陈才&#妻吕氏
按零陵县志吕氏零邑庠生陈才&#妻年三十二夫亡子正谊甫五岁无伯叔兄弟内外事皆自经营隆冬溽暑织纺不少休不衣采不茹甘四十余年如一日教子甚严有丸熊画荻之实正谊长生三孙氏天性勤俭不与众同好善恶恶触处而发见人有善赞不容口有过直唾之尝诫子曰与其害人而富不如守身而贫戚族咸模范之年八十四卒正谊为邑廪生孙三人元赞元明元靖　　吕鸣雷妻彭氏
按零陵县志彭氏诸生吕鸣雷妻吕贫而早丧遗男女数人氏年少日食不给惟针黹是赖娶一男嫁数女皆辛苦经营年七十余卒　　明良合妻李氏
按零陵县志李氏邑民明良合妻夫亡氏年二十四翁姑年七十余值寇乱翁姑逼他适李恐无以养剔一目以示不二家贫力针黹以给朝夕教子国泰成人郡守旌表　　樊学卿妻罗氏
按进贤县志罗氏樊学卿妻郡司马罗希贤女年二十二夫亡苦作供舅姑甘旨抚六日藐孤历三十余年如一日直指屡旌其门　　熊侨妻吕氏
樊
氏附

按进贤县志吕氏吕翁女态侨妻生子明遨侨没吕年二十六冰蘗自持纺绩教子遨长补弟子员娶樊氏生大颐遨复早世吕与樊抚颐长樊先没天启癸亥吕氏卒颐亦娶于樊颐又夭颐妻年三十苦节抚一女字凤镇子俱以寿终　　程邦翰妻谭氏
按进贤县志谭氏程邦翰妻夫客死于楚氏年二十二子潮清甫周岁氏矢志育孤事姑至孝清长宾于乡孙曾甚繁　　胡天德妻杨氏
按进贤县志杨氏胡天德妻嫁八载而孀苦守五十六年抚两孤成立教以义方县令旌其门　　吴氏
按进贤县志吴氏某妻早寡触棺几死强抚遗腹孤事后姑终老　　金烁妻张氏
按进贤县志张氏儒生金烁妻烁早丧氏年二十三二子俱幼又方妊姑胡氏祖姑艾氏俱寡氏强节哀孝事加谨终身不去缟素不妄言笑遇子侄辄引避御臧获无疾言遽色而皆畏惮之教子以义方两姑先后没祭葬尽礼苦守七十余年始终如一天启间旌表　　金之辂妻徐氏
按进贤县志徐氏儒生金之辂妻年二十四夫亡母欲夺其志不从抚孤成立孝事舅姑克勤克俭以终其志　　熊士圣妻李氏
按进贤县志李氏儒士熊士圣妻年十八夫亡矢志靡他孝事舅姑足不逾阈直指旌其门天启五年年七十四卒　　梁越妻傅氏
按瑞州府志傅氏名玉贞梁越妻高安人早寡守节历万死之途抚一孤成立孝慈并着天启二年旌表以寿终　　萧连妻朱氏
按瑞州府志朱氏名相贞萧连妻高安人夫亡抚孤鸣凤坚志守节天启四年直指旌其门　　朱继亨妻张氏
按瑞州府志张氏名京贞朱继亨妻高安人继亨夭折张触棺矢志截发抚孤事寡姑孝感行路天启元年表其门　　潘玮妻晏氏
按瑞州府志晏氏名朝贞潘玮妻上高人年二十夫亡食贫守节几五十年年六十八终事闻旌表　　刘士谋妻陈氏按瑞州府志陈氏刘士谋妻年二十五夫亡食贫抚孤始终不二年八十一终直指奏请建坊　　熊时尧妻盛氏
按瑞州府志盛氏熊时尧妻高安人年二十守节母强改适誓死不移纺绩养姑抚子成立天启七年诏旌表　　黄云齐妻锺氏
按瑞州府志锺氏黄云齐妻上高北里人年十六于归二十四夫亡茕茕无依矢志苦守纺绩育子成人天启七年旌表年百岁卒　　刘仁成妻张氏
按瑞州府志张氏刘仁成妻新昌天宝人年二十夫亡守节抚孤事舅姑以孝乡里无间言郡县旌表　　辛立泰妻何氏按瑞州府志何氏辛立泰妻高安人年二十生子鸣甲月余夫亡事继姑克孝或劝改适辄怒课其子为邑诸生年六十卒　　刘伫正妻黄氏　　　刘必远妻陈氏
按瑞州府志已上二妇俱夫亡守节始终不二　　黄燔继妻敖氏按上高县志敖氏高安敖申女邑诸生黄燔继妻性温顺通经史大义燔遘恶疾氏亲侍汤药数年将死以氏年少无子谕再适及亡氏年二十四誓不易节众欲强之乃归母家独处一室终其身　　江良伟妻杨氏
按上高县志杨氏杨凤翔女江良伟妻年十九伟亡子仅七月氏励志守节终身无改县令旌之　　聂应兑妻黄氏
按上高县志黄氏豸溪聂应兑妻年十八而寡矢志抚孤勤俭持家事舅姑至孝年七十二终天启间旌表　　李天和妻易氏
按上高县志易氏名春贞李天和妻年二十八夫亡守节不二天启二年诏旌表　　王文进妻戴氏
按上高县志戴氏名清贞邑廪生王文进妻年二十二夫亡子弢仅四岁矢志坚贞食贫课子为邑诸生年五十六终县令表其闾　　祝绍祖妻王氏
璩
氏附

按德兴县志王氏祝绍祖妻归二年绍祖没遗腹生子允承及长娶璩氏阅月而承复没姑媳相依终老事闻旌之　　董尚益母胡氏
按德兴县志胡氏董尚益母夫早丧孀居五十余年　　董仲晟妻江氏按德兴县志江氏董仲晟妻年二十而寡家贫无子遂不茹荤供大士像与夫位朝夕礼拜终身　　程应宿妻董氏
傅
氏附

按德兴县志董氏程应宿妻宿死抚遗腹子矢志五十二年孙媳傅氏亦早寡子甫一岁亦励志如董凡历二十余载邑令并表其门　　程天念妻王氏
按德兴县志王氏程天念妻夫亡无子侄觊其产王悉输予苦节五十年卒郡守序其事　　程琬成妻锺氏
按德兴县志锺氏程琬成妻以艰子劝夫畜妾既而子仍己出未半岁夫没励志守节抚孤成立孙一麟有文名锺年七十卒　　孙大霖妻锺氏
梅
氏附

按德兴县志锺氏孙大霖妻霖没无子与妾梅氏供佛于堂置夫主于侧持斋礼拜仅留一老婢给薪水年八十沐浴而逝　　姚舜臣妻曹氏
按德兴县志曹氏邑诸生姚舜臣妻年二十四舜臣没曹矢志抚孤义方训子县令屡旌之　　孙天与妻张氏
程
氏附

按德兴县志张氏诸生孙天与妻生子弘化甫周而寡氏年二十七抚化及长娶程氏生二子俱在襁褓而化夭程年二十三寝食不离姑侧教二子入泮张年九十一程八十三邑令并旌之　　程简妻叶氏
按德兴县志叶氏程简妻简亡氏年二十一躬亲纺绩课子诗书孀居五十余载直指旌其门　　笪三奇妻余氏
按德兴县志余氏春元懋纶女适国学生笪三奇生一女而奇丧氏年二十坚志守节孀居六十年邑令旌其闾　　余成善妻祝氏
按德兴县志祝氏余成善妻夫死家贫甚或劝再嫁祝曰妾母以苦节闻妾独不能效法乎孀居五十三年卒　　邹秉常妻董氏
按德兴县志董氏邹秉常妻年二十三夫亡甘贫守节卒年七十二邑令旌之　　余文浚妻祝氏
按德兴县志祝氏参政径之女太学生余文浚妻事舅姑礼敬即澣衣涤器不假侍婢家人诮之祝曰阿父为大参不以富贵骄人阿翁为贵介弟官光禄尚食蔬衣布我苟以势令于家无乃非德类乎文浚没祝年二十八孀居五十六载屡以贞节旌闾　　祝延圣妻王氏
按德安县志王氏祝延圣妻少寡励节舅姑倚之如子　　淦应皓妻赵氏
按建昌县志赵氏文学淦应皓妻癸丑探花赵师尹妹皓早丧子守纯甫周氏秉节抚孤终老不渝天启七年直指旌之　　王志廉妻郭氏
按九江府志郭氏南昌王志廉妻年二十有五而孀抚其子朝臣经理家事苦节四十余年　　赵守彦妻周氏
按九江府志周氏德化赵守彦妻年二十六夫亡与妾黄氏矢志共守抚子国玉成立教孙万式俱补郡弟子员卒年九十有二学使旌其门　　黄文灿妻吴氏
按九江府志吴氏德化诸生黄文灿妻年十九夫死矢志守节孝事二姑四十余年如一日天启间有司旌表　　夏溱继室孟氏
按九江府志孟氏德化夏溱继室夫官凤阳经历死于任孟年二十八励志守节抚孤成立娶戴氏生曾孙四人年九十四终县令旌其门　　王锡节妻石氏
按九江府志石氏彭泽王锡节妻家贫事姑孝夫亡石年二十茹蘗饮冰五十余载力勤纺绩课子读书直指欲上闻氏辞曰未亡人代毕夫志耳非欲沽名也乃止长子演元登贤书年八十六卒　　王玉妻喻氏
按玉山县志喻氏王玉妻玉亡喻年二十二遗孤宣甫六月氏剪发誓不再嫁苦节四十余年教子成立有司时给粟帛周之　　舒瑊妻王氏
按玉山县志王氏舒瑊妻幼通经传年二十二适瑊未几瑊亡氏哀痛欲绝子方襁褓纺织教育独居六十年无疾而卒直指表其闾　　程胜祖妻吴氏
