<!-- { "loadSidebar": true } -->
按广东通志贺氏遂溪县民中和女适同邑张谦年二十五谦亡遗腹五月生一子时流贼压境窘甚众劝其改适氏矢志不二孝事翁姑老而愈笃遗腹子璲长成娶妇陈氏年二十六而璲亡陈苦守如姑　　刘彦愈妻王氏按广东通志王氏刘彦愈妻年十七夫亡守志抚遗腹子观成长成化中旌其门年八十三卒　　邹某妻刘氏
按广东通志刘氏邹某妻归善人年二十余夫亡无子翁姑相继殁幼叔宏尚幼氏守志抚宏成长年八十有二卒　　汪佺妻屈氏
按广东通志屈氏保昌汪佺妻年十六归佺越一纪夫亡子有能甫七岁家业萧条纺绩自给事姑以孝谨称孀居五十余年成化乙未郡守以闻诏旌表　　锺则补妻陈氏按广东通志陈氏番禺锺则补妻归六载生一子夫亡断发守节孝事其姑尝奉姑避盗别墅姑殁人谓不宜归敛恸哭不听自舁尸还成化十四年诏旌表年踰八十卒　　游宗裔妻彭氏
按广东通志彭氏游宗裔妻年二十三夫亡守节五十余年旌表　　陈恒庆妻赵氏
按广东通志赵氏番禺陈恒庆妻年二十六夫亡抚遗腹孤矢志无二成化六年旌表　　陈玙妻张氏
按南海县志张氏陈玙妻归逾年生子甫三月玙亡氏备尝荼毒矢志无他从兄太守张淮欲闻之有司氏曰吾分也焉用闻为年八十五卒太常君梁曙传其事　　周禋妻邹氏
按南海县志邹氏周禋妻禋登成化戊子贤书娶甫岁余生子泰而殁或怜其贫劝他适邹泣曰姑老子幼忍弃之耶奉姑益谨诲子成立孙文兴文明鹤年皆领乡荐孀居六十三年学使旌其门　　陈昱妻何氏
按增城县志何氏本所总旗陈昱妻昱征高州阵亡何年二十三子方四岁矢志坚贞事姑尽孝家贫勤女工以资菽水节口以教其子成化间旌表　　湛允达妻伍氏
按增城县志伍氏沙贝民湛允达妻生一子达亡伍年二十一抚育遗孤食贫终老年七十二卒　　刘有仁妻周氏
按增城县志周氏知县瀹孙女通判文辉季妹适麻车刘有仁甫三岁而仁亡周年二十三鞠子若龙矢志不二姑何氏病衣不解带弥年乡族以节孝称之卒年七十有一　　王贞洁
单
女附

按增城县志王贞洁接龙铺王如景女受同里何子经聘经应省试覆舟死讣闻洁恸哭不辍欲往守丧父不许洁径毁容断发匐匍至何枕尸股哀恸经父贫洁出衣钗为葬具留事经父母不啻所生及殁躬运土木营窀穸祭扫无不竭诚拊育嗣子成立勤俭率先食贫茹苦纺绩度日居恒不加容饰历三十余年心同金石邑里贤之后有邑庠单彰敬女受曾孔贞子齍聘齍亡单女奔丧守志数年病死　　刘鉴妻湛氏
按增城县志湛氏年十八归西洲刘鉴生子侃未周而鉴亡湛孀居纺绩阃范肃然陈御史以礼币嘉之闻于朝表其闾　　郑孔式妻张氏
按增城县志张氏贤儒铺郑孔式妻生一子甫六月而式亡氏年二十一誓不他适孀居纺绩养姑鞠子邑令表其门卒年七十有七　　湛师曾妻秦氏
按增城县志秦氏沙贝民湛师曾妻曾亡秦年二十三无子孀居抚嗣子如所生性勤俭至老纺绩不倦卒年八十有三　　黎许妻吴氏
按增城县志吴氏举人黎许妻许故颖悟而吴绩纺以佐&#粥克尽妇道许因得肆力坟典有闻誉举于乡甫两载黎殁吴年二十六孀居鞠子事姑丧葬尽礼人称其孝伯氏夫妇相继沦丧吴抚其孤若己子俾克成立人称其义平居屏迹罕露其面卒年七十有九　　卢茂宣妻黄氏
按增城县志黄氏县令文典孙女适会仙里卢茂宣仅数月而宣亡无子氏事姑甚谨誓不更适亡何夫兄亦殁遗侄天秀黄抚之以衍如&#之脉姑死尽礼葬之邑令旌其门　　陈相业妻黄氏
按增城县志黄氏户部郎中黄着孙女适邑庠生陈相业事孀姑尽孝年二十八相业亡欲以身殉姑劝止之自是杜门绝迹邻里罕见其面年八十九卒县令旌之　　陈琮妻林氏
按新会县志林氏邑南厢人陈琮妻献章母也年二十四孀居贞德孚闻姑吕氏性端重严密不妄言笑家人奉其绳约若神林事之二十余年无怒色成化十三年有司以闻诏旌表　　谢亚明妻黄氏
按新会县志黄氏谢亚明妻年二十八夫亡抚遗腹子守节六十六年县令表其门　　黎翼妻谭氏
按新会县志黎翼妻谭氏都会里人年二十二翼亡一子明民甫三岁教育成立苦守三十八年有司旌其门　　黎瓒妻谭氏
按清远县志谭氏兴仁乡人嫁黎瓒生女纔百日瓒亡氏年二十三父母欲夺其志谭以死自誓事姑终老营葬如礼立夫弟之子时泰为嗣爱护如己生成化间举旌未报而卒　　王普妻何氏
按清远县志何氏南海县人嫁王普生子四岁普殁何年二十一誓不适人惟事纺绩终身不出门户成化间举旌未报而卒　　黄琳妻谢氏
按清远县志谢氏兴仁乡人嫁黄琳琳亡谢年二十子仅七日谢事翁姑甚谨送其终丧葬成礼及老又抚其孙成化间举旌未报而卒　　王政妻潘淑净
按清远县志潘淑净南海人嫁清远民王政生子二岁政亡氏年二十一姑逼改嫁泣曰自幼读列女传知不可也遂终老　　李钰妻朱氏
按清远县志朱氏百户朱昌女嫁舍人李钰钰亡氏年二十二钰垂危嘱曰我无出尔年少吾母又老吾死尔必适人朱啮右指出血终身不嫁　　孔振先妻谭氏
按清远县志谭氏孔振先妻年二十归孔仅一载夫死苦节鞠幼子成人无二志子孔哲补邑弟子员　　王佑先妻黎氏按琼州府志黎氏王佑先妻会同积善都人年二十夫亡誓死守节抚侄为己子直指旌其门　　曾衡妻洪氏
按琼州府志洪氏曾衡妻年二十三衡亡氏哀毁不食绝而复苏生遗腹子国忠甘贫纺绩事姑终老年六十三州守旌其门　　韩裔芳妻王氏
按琼州府志王氏韩裔芳妻文昌南溪人成化癸巳夫亡氏年十九守节终身　　潘积妻周氏
按琼州府志周氏潘积妻琼山西厢人年十八归潘越三年夫亡哀毁欲绝强留余息奉舅姑抚子成立　　林高妻符氏按琼州府志符氏林高妻文昌安知乡人年二十二寡苦节五十一年成化间旌表　　王宾妻朱氏
按文昌县志朱氏王宾妻千户朱廷珍妹年二十四寡矢志奉姑教子见孙懋德成进士　　陈天聪妻林氏
按文昌县志林氏陈天聪妻年十七于归二载夫亡遗孤甫三月矢志靡他苦节奉姑始终如一开府旌其门并给米帛
　闺节部列传二十三
　　明十八
　　张维妻凌氏
按明外史列女传凌氏慈溪张维妻弘治中维举于乡而卒氏年二十五生一子甫四岁亦卒因归省其兄讽之改图妇不悦痛哭啮唇噀血洒地遂终身不归宁舅姑慰之曰不幸绝嗣日计无赖吾二人景逼矣尔年尚远何以为活妇曰耻辱事重饿死甘之乃出簪珥为舅纳妾果得子喜曰张氏不绝亡夫墓门且有寒食矣后舅病疯姑目双瞽妇纺绩供养二十年不衰　　宁集略妻吴氏
按明外史列女传吴氏名姞姑永丰人年十八适宁集略未一年而夫没妇六日不食决志殉之所亲百方解譬始食粥朝暮一溢米服满母怜其少欲令改适往视之同寝食三年竟不敢出一语归谓诸妇曰此女铁石心不可动也　　许元忱妻胡氏
按明外史列女传胡氏鄞人许元忱妻元忱为徐祝师养子习巫祝事氏窃鄙之劝夫改业身勤织作别治罾罟令给养念元忱许氏子当复树许宗因渐营资稍置田庐未及返族而元忱疫死氏殡夫许氏庐苫卧柩傍夜拥一刀卧未几夫之兄及徐师亦相继疫死里某求氏为偶氏毁面截鬓发断左手三指流血淋漓某惊遁族妇尊行皆抱持之大恸因立应后者令子之氏督之力田身自劳苦丧三年不浣不栉毕葬乃为子娶妇夫有弟少流移于外复为返之伯氏有遗孤在他姓岁致衣履勿缺许宗赖以复兴　　高选妻周氏按畿辅通志周氏高选妻顺天府人年十九而寡苦节奉二亲育幼子尚志躬自训诲后膺岁荐弘治间旌表　　王进玺妻赵氏
按畿辅通志赵氏王进玺妻顺天府人夫亡守节终身以疾卒　　扈文妻张氏
按畿辅通志张氏扈文妻顺天府人文死后十八日生遗腹子印家贫守节抚印成长娶妇生孙未几印夫妇俱死张又鞠孤孙守忠等成立年八十三终　　刘兴妻王氏按畿辅通志王氏刘兴妻顺天府人夫早亡父母欲夺其志不从弘治五年旌表　　刘奉妻张氏
按畿辅通志张氏刘奉妻顺天府人年二十二生一子奉卒氏抚孤生孙子寻丧又抚孙成立苦节六十年寿八十二　　计守礼妻阎氏
按畿辅通志阎氏计守礼妻顺天府人夫亡年二十六甘贫守节抚子成人寿八十二卒　　魏仁妻杨氏
按畿辅通志杨氏魏仁妻顺天府人年二十七生子镇儿仁&#氏养姑抚子闺门严肃守节四十三年寿七十卒　　崔斗之妻卢氏
按畿辅通志卢氏崔斗之妻顺天府人斗之亡氏年二十三苦志守节穷苦自甘事上抚幼克尽其道年六十九卒　　田杲妻璩氏
按畿辅通志璩氏田杲妻顺天府人生子继祖方二岁杲亡璩年二十三纺绩以资衣食抚继祖成立守节三十年弘治三年建坊旌表　　杨泰妻侯氏
妾张
氏附

按畿辅通志侯氏杨泰妻顺天府人泰四十丧子侯氏请置妾泰不从侯强之乃纳张氏生子守仁甫三岁泰亡张年二十三劝之嫁以死自誓事侯如母相依守节没齿同心　　汪自高妻吴氏
按畿辅通志吴氏汪自高妻顺天府人夫亡年三十守节至七十八岁终　　杨椿妾何氏
按畿辅通志何氏杨椿妾顺天府人椿妻李年逾四十无子为夫纳何生子椿夫妇俱丧何年二十五族人欲夺其志何誓死守节教子成立年五十以疾终　　杨春妻张氏按畿辅通志张氏杨春妻顺天府人年二十夫死抚孤国新成立　　李日强妻衣氏
按畿辅通志衣氏李日强妻河间府人年二十三夫亡日号泣每朔望焚香告天求速死戚属劝之更适氏厉声斥之不旬月病笃将死曰吾愿毕矣遂绝　　刘三妻田氏牛
氏附

按畿辅通志田氏刘三妻河间府人年十九夫亡遗腹生子抚养成立亦早夭妇牛氏年二十三与姑同守节事姑极孝牛年五十五岁卒田氏年八十有三　　宋名妻顾氏按畿辅通志顾氏宋名妻河间府人夫亡年二十一无子姑怜其无依讽他适顾曰妇之不即死以姑在也姑今云云是促妇死耳妇死姑何依耶守志益坚年五十三卒　　闵彝妻张氏
按畿辅通志张氏闵彝妻河间府人生子琦未一周彝亡张年二十二诸兄弟欲夺之张抱琦曰吾不死以此儿将弃儿以从人不慈儿失恃以绝夫后不义迫我于不慈不义之地必死兄弟不敢强寿九十终　　张福妻王氏按畿辅通志王氏张福妻顺天府人归福二年福亡王年十九岁守节三十年　　李懋妻孙氏
按畿辅通志孙氏李懋妻河间府人美姿容丽服饰归懋三年生子官而懋亡孙蓬首垢面状若老妪持身严谨教子勤劬年九十余卒　　李端妻王氏
按畿辅通志王氏李端妻河间府人年二十有二端亡王苦节抚孤终老　　韩志妻徐氏
按畿辅通志徐氏韩志妻河间府人年二十孀居无倚秉节奇严躬纺绩饱粗粝而事姑不缺甘旨　　滑业妻郝氏按畿辅通志郝氏滑业妻顺德府人夫亡奇苦守节事闻旌表　　韩森妻杨氏
霍
氏附

按畿辅通志杨氏韩森妻顺德府人夫亡抚子驿长娶霍氏生子栋甫弥岁而驿夭霍与姑同苦守终身弘治中旌表　　王侃妻许氏
