<!-- { "loadSidebar": true } -->
按元史列女传脱脱尼雍吉剌氏有色善女工年二十六夫哈剌不花卒前妻有二子皆壮无妇欲以本俗制收继之脱脱尼以死自誓二子复百计求遂脱脱尼恚且骂曰汝禽兽行欲妻母耶若死何面目见汝父地下二子惭惧谢罪乃析业而居三十年以贞操闻王氏成都李世安妻也年十九世安卒夫弟世显欲收继之王氏不从引刀断发复自割其耳创甚亲戚惊叹为医疗百日乃愈状上并旌之　　张买奴妻王氏
卢氏解
氏张氏附

按元史列女传王氏燕人张买奴妻也年十六买奴官钱塘病殁葬城西十里外王氏每旦被发步往奠之伏墓大恸欲绝久而致疾舅姑力止其行乃已服阕舅姑谓之曰吾子已殁新妇年尚少宜自图终身计毋徒淹吾家也王氏泣曰父母命妾奉箕于张氏今夫不幸早逝天也此足岂可复履他人门乎固不从茕居三十年贞白无少玷又冯翊王义妻卢氏睢阳刘泽妻解氏东平杨三妻张氏并守志有节命旌其门　　李伍妻张义妇
按元史列女传张义妇济南邹平人年十八归里人李伍伍与从子零戍福宁未几死戍所张独家居养舅姑父母舅姑病凡四刲股肉不懈及死丧葬无遗礼既而叹曰妾夫死数千里外妾不能归骨以葬者以舅姑父母在无所仰故也今不幸父母舅姑已死而夫骨终暴弃远土使无妾则已妾在敢爱死乎乃卧积冰上誓曰天若许妾取夫骨虽寒甚当得不死逾月竟不死乡人异之乃相率赠以钱大书其事于衣以行行四十日至福宁见零问夫葬地则榛莽四塞不可识张哀恸欲绝夫忽降于童言动无异生时告张死时事甚悲且指示骨所在处张如其言发得之持骨祝曰尔信妾夫耶入口当如冰雪粘如胶已而果然官义之上于大府使零护丧还给钱使葬仍旌门复其役　　武用妻苏氏
按元史列女传武用妻苏氏真定人徙家京师用疾苏刲股为粥以进疾即愈生子德政四岁而寡夫之兄利其资欲逼嫁之不听未几夫兄举家死惟余三弱孙苏氏取而育之德政长事苏氏至孝苏氏死时天大旱德政方掘地求水以供葬事忽二蛇跃出德政因默祷焉二蛇一东一北随其地掘之果得泉有司上其事旌之复其家　　柳氏女
按元史列女传有柳氏者蓟郡人许聘户部主事赵野未成婚而野卒柳哭之尽哀誓不再嫁其兄将夺其志柳曰业已归赵氏虽未成婚而夫妇之礼已定虽冻饿死岂有他志哉后寝疾不肯服药曰我年二十六而寡今已逾半百得死此疾幸矣遂卒　　朱淑信
按元史列女传朱淑信山阴人少寡誓不再嫁一女妙净幼哭父双目并失明及长择偶者不至家贫岁凶母子相依以苦节自厉士人王士贵重其孝乃求娶焉　　任仲文妻林氏
按元史列女传林氏宁海人家甚贫二十八而寡姑患风疾不良于行林氏旦暮扶侍惟谨抚育三子皆有成年一百三岁而卒　　江文铸妻范氏
按元史列女传江文铸妻范氏名妙元奉化人年二十一归于江及门夫忽以痫疾卒范曰我既入江氏之门即江氏妇也岂以夫亡有异志哉遂居江氏之家抚诸侄江森江道如己子卒年九十五　　燕山项氏
按辍耕录燕山项氏其夫江南人行贾燕蓟间聘项与居未几夫死项时年二十奉柩回江南誓以夫余赀养姑以自终比至姑已改适项励志孑居以守夫祀旴江李宗列悯其事而赋之诗曰少无依倚老何堪白发婆娑乱不簪梦里尚思江北好悔将夫骨葬江南　　汪佛奴
按辍耕录汪佛奴歌儿也姿色秀丽嘉兴富户濮乐闲以中统钞一千锭娶为妾一日桂花盛开濮置酒佛奴奉觞濮有感于中然堕泪佛奴请问其故濮曰吾老矣非久于人世者汝宜善事后人佛奴亦泣下誓无二志人莫之信既而濮果死佛奴独居尼寺深藏简出操行洁白以终其身　　魏成妾周氏
按畿辅通志周氏魏成妾良乡人成五十乏嗣娶周生一子成寻殁周年二十亲族多劝之嫁周曰烈女不更二夫妾肯事二姓乎乃勤纺织以养姑教子成立苦节三十余年卒事闻诏旌其门　　李贤卿妻王氏
按畿辅通志王氏李贤卿妻昌黎人夫亡守节事闻旌表　　刘治妻赵氏
按畿辅通志赵氏刘治妻满城人夫亡守节事姑抚幼孝慈兼至一门之内无不感化而爱敬焉　　董坚妻王氏
按畿辅通志王氏董坚妻易州人夫遣戍交址没于琼州氏年二十七闻夫没昼夜悲痛哀毁逾礼服阕守节朝夕纺绩织上供舅姑甘旨下鞠二子成立　　李让妻张氏按三河县志张氏李让妻年二十八让死有三子孝先继先敬先俱幼张纺绩苦教俱各成名年九十二卒　　周荣妻陈氏
按霸州志陈氏周荣妻年二十七夫亡子甫岁余誓不改节甘贫纺绩养姑育子诏旌其门　　刘甫妻李氏
按新安县志李氏三台人渥城簿增昌女家贫父早丧事母李氏居&#气贞正不事容冶及笄嫁为雄州刘甫妻二十而夫亡子英方五岁誓不再适采薪缋苎抚育其子终身　　蔡妻王氏
元
妻附

按任丘县志王氏蔡妻嫁八月而夫亡生遗腹子元元长亦娶于王未几元亦死生子愿方襁褓或劝之嫁曰吾节妇妇也而失节不有愧吾姑耶于是二寡相依为命凡历五十余年有司旌表　　甄妇
按新乐县志甄妇甄璧家妇也年十八生一子夫亡誓不再适守节终身事闻旌表　　贾谅妻滑氏
按柏乡县志滑氏贾谅妻柏乡人谅卒子廷瑞尚幼滑事舅姑尽孝谨家甚贫抽丝辟纑不避劳苦时采掇于野以自给遣其子从师告之曰汝父常为我言意奇汝也不幸不克逮汝父之训今我为汝母顾不能使汝成人何面目见汝父于地下耶廷瑞奋励于学仕至度支滑治家严谨不妄笑语廷瑞侍左右伺颜色然后敢言戒之曰吾不能知国事无过于家事惟谨而已诏旌其门　　孙仲祥妻荆氏
按高邑县志荆氏孙仲祥妻高邑人仲祥世隶右卫娶荆生子守信甫岁仲祥远戍卒于军荆督励守信动以义方嫠居三十余年始终如一事闻诏表其门　　张宪妻刘氏按宁晋县志刘氏张宪妻宁晋人宪拜汝宁管民长官早亡刘氏遂卸容饰素笄缟衣以终其身事闻旌其闾　　张珊妻曹氏
按深州志曹氏张珊妻年十九夫亡遗子甫晬姑有赘婿李某利其所有阴与妻谋害曹氏子曹觉寄儿母家惸惸孑立事姑恪尽妇道李某死子克成立氏苦守七十余年　　魏珪妻高氏
按南和县志魏珪妻高氏南和人年二十九夫亡守节抚育三子成立里人谋请旌之氏婉谢不许人益钦重　　孙允妻李氏
按巨鹿县志孙允妻李氏巨鹿人年二十余夫亡抚一男一女纺绩自给比男长娶许氏生一孙而男亦殁家贫甚氏又守其孙苦节终身旌表　　郭甫妻常氏
按滑县志常氏郭甫妻年二十三夫亡二子俱在抱矢志守节事舅姑得妇道遇伯姒恭谨始终不怠　　谢女按滑县志谢女幼许字马惟良未娶而良亡女卒归马事其父母守妇节终身　　刘某妻商氏
按滑县志商氏刘某妻年二十五夫亡子在抱事舅姑尽孝待伯叔甚恭父母欲夺其志不许苦守终身　　张妇郑氏李
氏附

按济南府志郑氏淄川人张某妻暨孙妇李氏俱少寡守节诏旌其门　　宁诩妻苏氏
按兖州府志苏氏峄人宁诩妻夫亡氏年二十余族人欲夺其志氏剪发毁容誓不他适事舅姑抚遗孤成立守节终身闾里为竖碑表墓　　刘玉妻王氏
按兖州府志王氏刘玉妻阳&#人夫没守节四十余年旌表　　赵大妻张氏
按鱼台县志张氏赵大妻夫早亡氏以死自誓督幼子寿读书每至夜分后寿官宪副封安人　　锺公妻郝氏
按滕县志郝氏益都路奉议大夫锺公妻夫死郝尚少守节不渝敕封贞烈以表之　　王宅妻苗氏
按城武县志苗氏王宅妻宅亡苗年二十余无子姑贾氏年五十余语苗令适人苗曰夫亡姑膝下无人妇当代夫以终养敢有二志乎未逾年姑殁兄弟悯其穷而无归欲夺其志苗以死自誓独居三十余年奉诏旌表　　王某妻张氏
按沂州志张氏伯原女适王某夫亡剪发殓葬守节旌表　　张继祖妻郭氏
按东昌府志郭氏张继祖妻堂邑人继祖从平章阿海牙征入桂死于洞庭怒涛中郭挈子自长沙奔丧扶榇归葬时年二十五毁容自誓抚子震成立终身赵孟俯为碑记　　马英妻王氏
按东昌府志王氏马英妻夏津人英亡王誓不再醮苦守饥寒而死旌表　　岳珍妻杨氏
按许州志杨氏归德府判师孟之孙许州长官岳珍妻也与珍同遭患难珍从事军旅未尝有内顾之忧珍亡杨昼夜哭泣力治生产教子有成妇德母仪为河南首称　　李聚妻王氏
按卫辉府志王氏李聚妻获嘉人孝子全之母年二十四夫亡守节家贫甚拾穗纺绩以抚其孤总管以闻旌表　　张中顺妻刘氏
按怀庆府志刘氏张中顺妻孟县人嫁未几夫往云南十年不返里中豪悦其姿数使人绐之曰中顺亡矣当择富贵者嫁氏曰夫果不还愿以死守有男子寄夫信到坐其炕侧及去乃毁炕又五年夫果至相传为毁炕夫人　　秃坚叔政妻马氏
按怀庆府志马氏孟县人都水庸田使秃坚叔政妻年二十九夫亡子少守志靡他值兵寇骚动马携子潜匿他所虽流离辛苦不废教训四十余年如一日乡党贤之　　何氏
按怀庆府志何氏怀孟人不知其夫名夫亡守志养舅姑殁亲负土筑坟高三丈余　　王大妻张氏
按汝州志张氏王大妻年三十二夫亡抚养二女寡居砺志誓不再适年七十三卒旌表　　忽梁图妻周氏
按山西通志周氏其先上蔡人适本县忽梁图夫从军江汉殁于王事氏孀居抚孤年八十卒　　赵某妻常氏
按山西通志常氏赵某妻夫亡抚遗孤成立以孝闻　　牛安甫妻贾氏按定襄县志贾氏乡进士牛安甫妻年二十而寡守节事舅姑终身　　谭君泽妻张氏
按崞县志张氏谭君泽妻早寡事姑以孝称教子成立　　吉彦章妻马氏
按崞县志马氏吉彦章妻夫亡誓不他适守节终身　　王德素妻辛氏按崞县志辛氏王德素妻夫为汴梁路总管没于官氏年少有三女一子六岁躬自教训克底于成扶榇归葬　　靳清妻张氏
按襄陵县志张氏靳清妻夫亡抚三岁子成立事舅姑孝处妯娌和邻妇劝改适氏怒不与言执节终身　　吴荣归妻李氏按襄陵县志李氏吴荣归妻年二十三夫为县吏值兵南略城陷而死又值年饥备极艰苦母欲令改适不听窜伏山谷间抱子泣涕祷曰天苟不绝吾夫之后使是子勿罹害逾十年竟无恙而归教子就学登仕年八十四终　　杜信卿妻姚氏
按襄陵县志姚氏杜信卿妻年二十二夫亡无子女抚侄为嗣爱之无异己出苦节四十余年始终如一　　郭德元妻张氏按赵城县志张氏温甫女年十六适郭德元二十四夫殁苦守勤纺织教子读书年七十七卒旌表　　徐谷妻张氏按赵城县志张氏徐谷妻石门里人随夫任永济仓夫殁家贫艰苦扶柩归葬大德秋八月地震屋倾翁为所压氏手爬瓦砾出翁尸十指流血事姑尽孝训子有成以寿终　　贾廷秀妻王氏
按太平县志王氏贾廷秀妻夫亡年十九抚幼孤成立守节六十余年　　杨氏女
按浮山县志杨氏女年十三许配邑人卫贞贞客死远方女闻哭之失声誓不更字以处女终身　　贺遵道妻冯氏
按蒲县志冯氏贺遵道妻年十四夫亡哺甫生子成立事舅姑终老苦节终身　　张益妻杨氏
按荥河县志杨氏张益妻归益克修妇道勤女工未几舅姑与夫相继殁氏年少矢志不衣帛不食肉守节终身事闻表其门　　王宣妻郭氏
二李
氏附

按壶关县志郭氏王宣妻宣殁守节四十年又李氏王宇妻宇亡止二女守节五十年又王英妻亦姓李氏早寡守节四十年　　王天佑妻刘氏
