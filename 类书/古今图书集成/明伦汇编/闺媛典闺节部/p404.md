<!-- { "loadSidebar": true } -->
　闺节部杂录
孔丛子孔子读诗喟然叹曰于柏舟见匹妇执志之不可易也潜夫论妇人之行贵令鲜洁今以适乙无颜复入甲门县官原之故令使留所既入家必未昭乱之本原不惟真洁所生者之言也真女不二心以数变故有匪石之诗不枉行以遗忧故美归宁之志一许不改盖所以长真洁而宁父兄也其不循此而二三其德者此本无廉耻之家不真专之所也越绝书独妇山者勾践将伐吴徙寡妇致独山上以为死士示得专一也刘氏史通陇西秦嘉妻徐氏动合礼义言成规矩毁形不嫁哀痛伤生此则才德兼美者也后汉书标列女而徐淑不齿欲使彤管所载将安准的贾氏说林蚕最巧作茧往往遇物成形有寡女独宿倚枕不寐私傍壁孔中视邻家蚕篱箔明日茧都类之虽眉目不甚悉而望去隐然似愁女蔡邕见之厚价市归缫丝制琴弦弹之有忧愁哀恸之声问女琰琰曰此寡女丝也闻之莫不堕泪西清诗话徐州燕子楼直郡舍后乃唐节度使张建封为侍儿盼盼所建者陈彦升尝留诗云仆射荒阡孤兔游侍儿犹住水西楼风清玉簟慵欹枕月好珠帘懒上钩寒梦觉来沧海阔新愁吟罢紫兰秋乐天才似春深雨断送残花一夕休愿丰堂漫书张庄懿公蓥仲子早卒聘都城赵氏女女闻即舆至张守志奉上如妇礼年五十余矣弘治间宜春刘侯德资琬守松上其事旌之题曰赵女张节妇顾侍读士廉以为言妇则无所附丽言女则已去其母家若不当旌者钱修撰与谦奋臂起辩之引张良陶潜为事类至千余言不罢郡中一哄予时游南雍还心是士廉言而与谦已病革矣元余忠宣公阙为中书吏部员外郎时西郭氏女受聘未行会夫卒自缢死有司旌其门阙以为过于中庸不可以训格不下惜当时礼官无引此以驳之者新知录都穆咏节妇诗曰白发真心在青灯泪眼枯沈石田以为诗则佳矣有一字未稳礼经曰寡妇不夜哭灯字宜改作春字广东通志贞烈祠记自仙羊而上入绥水六十里为四会县逾水之三十里近西数峰林峦蔚然荣长而深秀崇冈突下四望平远是为贞山烈女之祠旧记唐贞观元年建妙虚宫岁久为墟没一百六十年实贞元三年有女文氏父母已许鲍生未嫁生樵山毙于虎文氏匍匐赴其丧服衰三年事公姑谨洁甚而感怆忽然归遁于山之阴不与世接影响冥邈人莫测其处贞元十七年高秋九日天气澄彻俄有异云起西南幡幢管磬拥一妇人于香霭间歡谓文氏女仙去今升仙坛俱存即其下为祠晨香夕灯岁时不懈遇水旱祈祷无不昭告
　闺节部外编
