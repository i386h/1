<!-- { "loadSidebar": true } -->
按高淳县志禹氏周汝明妻年二十丧夫贫不聊生姑令再适乃断指抱儿泣曰有死无二也县令旌之年八十卒　　陈时美妻萧氏
按高淳县志萧氏年十六嫁陈时美二十二夫亡无子家贫甚或劝改适曰姑老依谁乃日勤女红以养鬻衣饰营夫葬虚其右镌己名氏于石苦节四十二年万历间诏建坊旌之　　陈其经妻魏氏
按高淳县志魏氏增生陈其经妻年二十丧夫教子嘉之严督课诵事继姑尽孝乡里称为孟母县令旌之年六十五卒　　芮道体妻赵氏
按高淳县志赵氏芮道体妻诸生芮龙元母年十七夫亡守节至耄有司旌之　　夏可凯妻施氏
按高淳县志施氏夏可凯妻年二十凯亡氏欲相随地下念襁褓儿惧绝宗祊乃矢志存孤舅姑莫夺其节告无愧而终　　徐邦济妻黄氏
按高淳县志黄氏适徐邦济六载夫亡年二十四父母以贫促改节氏断发不从事舅姑益谨持家益勤年五十九卒礼部题旌　　李太春妻汤氏
按高淳县志汤氏李太春妻年十九夫亡舅姑令改适氏断发以死誓日夜苦绩以养二人年九十一终　　沈潭妻周氏按高淳县志周氏沈潭妻潭幼病癞父欲辞婚氏死不从遂归焉潭体臭腐流浆氏罄奁以供药石年二十潭亡翁姑遣别适氏誓不二夫及老流离失所纺绩度日年七十五终　　霍思懋妻孙氏
按高淳县志孙氏霍思懋妻懋至石城溺水死氏力致丧归触柩几绝姑泣谕曰汝忍以呱呱累我耶乃依姑为命冻馁相将姑八十余终氏亦七十余被旌表　　王世亨妻周氏
按高淳县志周氏王世亨妻年二十二夫亡守幼孤家贫岁歉织自给年八十卒子应文刻木祀之　　吴守学妻王氏按高淳县志王氏吴守学妻夫妇相敬如宾学亡氏年二十触棺几绝以救苏养姑教子万苦一身年八十五卒　　葛善三妻刘氏
按高淳县志刘氏葛善三妻夫亡氏年十八事姑抚子不废孝养有司请旌之　　徐守善妻芮氏
按高淳县志芮氏徐守善妻年二十二善亡孝事翁姑抚孤食贫苦志五十七年事闻旌表年七十九终　　郑汝庆妻胡氏按高淳县志胡氏郑汝庆妻年二十夫远贾没海州襁有子堂有姑家酷贫劝之嫁氏誓守益励每不举火父或以升米束薪馈氏携孤露泣达旦勤组织教子成人礼部旌表年七十八终　　葛美儒妻刘氏
按高淳县志刘氏葛美儒妻年十七而寡事翁姑孝抚子成人家赤贫苦节七十七年会族孙有官北枢曹者以达直指徐之垣遂旌其门　　孔尚卿妻吕氏
按高淳县志吕氏孔尚卿妻年十八而寡夫病刲股祝天夫死截发明志抚遗腹子成立诸当路各赐布帛旌其门得上寿终　　史耿臣妻赵氏
按高淳县志赵氏史耿臣妻年二十一夫亡抚遗腹子常悲泣终夜以纺绩抚育勉毕婚娶年八十六终　　吴继爵妻王氏按高淳县志王氏年及笄适吴继爵三载生子甫六月爵亡室如悬罄矢志靡他工织纺自活常枵腹束裙每于机上望西壁夕阳以待夜四十五年如一日年六十五终　　刘尚德妻麻氏
按高淳县志麻氏诸生刘尚德妻德早亡氏年二十有二子甫三龄翁姑并亡伯存德乏嗣氏与合爨礼事朝夕娶媳陈氏生长孙先继伯氏送终如翁礼万历庚戌氏卒　　魏继望妻陈氏
按高淳县志陈氏适魏继望年十九望没生遗腹子姑虑其难守谋嫁之不从苦节四十余年县令旌表年六十五卒　　陈河洛妻王氏
尹
氏附

按高淳县志王氏庠生陈河洛妻年十八归陈幼尝割股以救母疾夫亡截发结夫髻削耳置夫怀凭棺而哭血淋漓滴棺中抚侄承祧教之为诸生妾尹氏与王同心坚守贤节并着万历末题请建坊旌表俱以上寿终　　黄铭妾王氏
按高淳县志王氏黄铭妾铭为干州判晚年纳王甫二载而铭没王毁颜励节虽亲族不一相见年五十九卒
　闺节部列传七十九
　　明七十四
　　程嗣忠妻方氏
按歙县志方氏儒生程嗣忠妻年十七归程越三载夫亡氏孝事翁姑抚孤成立苦节五十五年万历间邑令旌其门顺治十五年入节烈祠祀焉　　罗一章妻方氏
按歙县志方氏呈坎罗一章妻章亡无子方年二十五甘贫苦节事闻旌表年八十卒　　程僖妻杨氏
汪
氏附

按歙县志杨氏程僖妻夫死氏年十九守节抚嗣子年八十一卒子锌娶汪氏年二十一锌亡汪亦孀居五十年终　　程应得妻姚氏
按歙县志姚氏槐塘程应得妻婚半载夫亡姚年十七抚嗣子成立苦节奉姑历四十余年卒　　方德庆妻汪氏
按歙县志汪氏岩镇方德庆妻年二十九而寡抚嗣子长而荡汪力作以自养里人哀焉　　吴文淋妻方氏
按歙县志方氏方卓女信行吴文淋妻年二十三夫亡佣绣食姑与子苦节六十八年终祔葬先茔　　徐德晓妻吴氏按歙县志吴氏朱方徐德晓妻夫客死氏年二十九子三二幼弱一遗腹氏安贫鞠养成立年八十五终　　吴仕荣妻汪氏媳
附

按歙县志汪氏溪南吴仕荣妻年二十四夫亡守节抚孤广长亦娶于汪广没姑媳共守抚诸孙成人　　田游妻黄氏按歙县志黄氏田游妻年二十三夫亡无子苦志守节卒年八十有三　　洪福妻鲍氏
按歙县志鲍氏洪源洪福妻年二十一而寡无子守志历六十余年终　　徐溥妻方氏
按歙县志方氏徐村徐溥妻年十九溥亡抚遗腹子太诱诱病偻翁姑没皆氏纲纪窀穸以寿终太守何东序旌表　　吴继可妻朱氏
按歙县志朱氏环溪人吴继可妻可死矢志守节奉姑惟谨以寿终旌表　　吴时佑妻郑氏
按歙县志郑氏石门人吴时佑妻佑病狂死氏即自经姑劝止日夕悲号父母载归未几卒郡守段朝宗旌之　　吴一贯妻汪氏
按歙县志汪氏莘墟吴一贯妻年十七适吴事舅姑以孝闻生一子越三年夫亡幼叔一贞半岁失恃汪与己子并抚之卒成巨族　　马希伦妻刘氏
洪
氏附

按歙县志刘氏潜口马希伦妻年二十八伦死家贫抚孤卒年八十六孙良佐娶洪氏年二十九佐客死洪励节如刘　　程楫妻吴氏
按歙县志吴氏槐塘程楫妻年二十六楫死无子翁仁孙以无后哭之恸吴氏请翁置媵翁已老听之纳刘氏果生二子吴抚幼叔如子俱克成立殁年七十有九　　吴柏妻程氏
按歙县志程氏吴柏妻年二十四而寡抚子成立年九十终万历中从祀节烈祠　　曹胜佑妻方氏
按歙县志方氏岩镇曹胜佑妻年二十五寡抚孤五十余年卒　　方镠妻李氏
按歙县志李氏灵山方镠妻年二十一镠客游溺死氏守节五十六年临没遗嘱招夫魂入墓合葬　　郑文治妻汪氏程
氏附

按歙县志汪氏名孟英长龄郑文治妻生一子不育即为治纳妾治死妾娠生男未久妾死男弱善病氏抚育如己出长娶媳复死汪为立嗣孙年六十余终媳程氏亦矢志不嫁如其姑旌表　　郑麟孙妻罗氏
按歙县志罗氏长龄郑麟孙妻生子逾年而寡氏年二十六甘贫抚孤年八十终　　唐世章妻洪氏
按歙县志洪氏槐塘唐世章妻章年十八病笃洪年二十夫亡遗孤汝澜在抱氏忍死抚之坐卧一小楼呼之不下卒年八十有四汝澜事母孝博洽有声　　余祀妻叶氏按歙县志叶氏岩镇余祀妻祀好远游叶恒力作奉姑年二十六祀亡抚子卿云守节四十年终　　谢应时妻方氏
汪
氏附

按歙县志方氏开黄里谢应时妻年二十一而寡屏息楼居不见一人抚嗣子以续危绪年七十一终时弟应象妻汪氏亦早寡守节如方　　方盛妻吴氏
按歙县志吴氏路口方盛妻年十七适盛成婚甫六十日盛客死吴矢不再嫁家贫辟纑为食苦节六十九年　　方清妻汪氏
按歙县志汪氏岩镇方清妻婚数月清客死家贫守节年六十八终　　贺雕妻姚氏
按歙县志姚氏贺雕妻年十七归雕十九夫没贫而无子家人逼之嫁姚闭门绝食知不可夺从其志勤女红养舅姑历五十年卒　　吴良庆妻方氏
按歙县志方氏向杲吴良庆妻年二十一夫亡无子闭户纺绩五十余年终　　汪庭芝妻方氏
按歙县志方氏潜口汪庭芝妻年十八而寡一跌伤足禁不许治独居五十余年而没　　吴宽妻陈氏
按歙县志陈氏澄塘吴宽妻宽病尪死陈嫁仅半载乡邻莫识其面年六十余终　　殷正仪妻黄氏
按歙县志黄氏上里殷正仪妻夫亡氏年二十四无子励节守志以寿终　　杨梦龙妻朱氏
按歙县志朱氏诸生杨梦龙妻龙病亡氏守节不移年七十余卒　　汪元沛妻程氏
按婺源县志程氏休宁山斗人封官汪元沛妻沛亡遗孤一栋家甚贫氏年二十二执女红度日备尝辛苦栋就外傅无以供修脯时制履袜令子虔跽奉傅傅甚用恻或劝氏令子徙业氏弗听教愈笃子卒登乙酉贤书试宰清河为良牧氏赠孺人卒年七十四　　胡敬妻江氏按婺源县志江氏名新清华庠生胡敬妻东溪江南女大参胡德冢孙妇也年十九归胡逾年而敬没遗孤未周氏矢志鞠养苦节三十六年年七十二邑令万国钦旌其门　　韩应泰妻余氏
按婺源县志余氏名兑城西韩应泰妻刺史余世儒女尚书懋学女弟给谏懋孳女兄也有慧性通文史年十六归泰未期月泰水死氏闻讣哀恸绝食父谓曰植孤义也殉死情也乃复食居九岁子又暴亡氏复绝粒父又谓曰徒死背其生姑而伤老父犹不义也乃又强餐勤苦以治生业人怪之曰向为孺子今日劳苦何也氏喟曰有人此有土者畴昔之事也有社稷乃有君者今日之事也于是卜吉壤葬应泰筑新宫为韩宗祠依序嗣伯子文昌昌没又抚其子起龙陶文简望龄为作传万历间有司奏闻旌表年七十卒太史朱之蕃志其墓　　张明述妻潘氏
按婺源县志潘氏甲道张明述妻年十九归张夫多病竭力供汤药三年夫亡氏矢志靡他姑以家贫听另嫁妇入室欲自尽姑觉破门入救妇跪姑泣曰妇已万应死即舅姑欲存之虑不给妇愿以针黹自活不敢累舅姑一粒一丝但求终死夫侧幸甚姑闻言恸悼许之终身布衣持斋未尝大声言笑年四十九卒　　游方隆妻汪氏
按婺源县志汪氏济溪游方隆妻年二十六夫亡所亲屡欲夺其志氏矢不二庭抚侄为嗣再夭复立家无厚产艰苦万状贞心苦节闾里重之卒年六十一　　李庆云妻叶氏按婺源县志叶氏名锦李坑李庆云妻年二十七云亡二子皆幼舅姑老氏终身远涂泽勤女红以奉甘旨姑亡事继姑孝养如一翁病笃焚香祝天曰子幼匪翁无依天其寿吾翁愿以身代逾日翁瘥年五十六卒　　游养心妻汪氏
按婺源县志汪氏大畈诸生汪慰女年十九适济溪廪生游养心越四载养心京试回坠马得血症病革诘氏曰我死当何如氏泣曰必不以孱躯辱门阀养心遂瞑目遗孤仅四龄氏苦心调剂抚之成人年六十卒　　詹廷清妻查氏
按婺源县志查氏名明玉凤山查以泗女适庐源新屋詹廷清年二十四夫亡遗孤堂方襁褓家徒四壁矢志坚贞虀盐不给卒能孝亲敬长抚孤成立乡族贤之邑令旌其门年七十卒　　胡应奎妻俞氏
按婺源县志俞氏名宁芳清华胡应奎妻龙溪俞宗惠女也年十四归胡十八奎亡子文中甫四月氏矢志抚孤事舅姑孝处妯娌和勤俭成家婚娶皆名族年八旬犹朝夕训后靡倦邑令旌其门　　余一鲲妻胡氏
戴氏王氏
注氏王氏附

按婺源县志胡氏名音爱大参胡德孙女适沱川参军余一鲲善养舅姑肃持闺范早孀教子同正娶戴氏名香闺正夭母托病召香归出五百金示香曰汝肯再适即以此治奁香泣曰儿无夫命也改节不可乃逃归其妾王氏感香谊亦守志终身后孙媳绍征妻汪氏曾孙媳明卿妻王氏皆赤贫苦节盖承先世之教云　　余妻查氏
