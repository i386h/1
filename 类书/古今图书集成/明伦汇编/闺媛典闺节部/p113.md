<!-- { "loadSidebar": true } -->
按临安县志郑氏适高堵年二十二堵亡一子方周孤苦自守课子成立隆庆六年有司给米帛恤之　　许鷟妻陈氏按昌化县志陈氏许鷟妻年十八鷟亡遗腹生女贫苦守节历七十余年隆庆间巡抚给以布粟旌其门　　程洪妻沈氏按昌化县志沈氏程洪妻生子万里甫阅月洪亡氏年十九号踊几绝既抱其子泣曰吾死易易耳汝孤何依遂励志苦守隆庆四年巡抚给布粟旌表　　戴璪妻杨氏按昌化县志杨氏戴璪妻年二十璪殁子方九月氏矢志守节事庶姑以笃孝称隆庆四年巡抚给米帛旌之　　童学诗妻毕氏
按昌化县志毕氏士人童学诗妻年十六归童甫一岁而寡孝事两姑课遗孤成立郡守表其闾　　章樾妻陈氏
按昌化县志陈氏章樾妻嫁未一岁而寡遗子在腹苦节自守没年七十一郡县旌之　　帅尚志妻周氏
按昌化县志周氏年十五归帅尚志甫二载而夫殁孀居苦节历四十余年如一日县令旌表　　许泽妻舒氏
按昌化县志舒氏许泽妻早寡截发誓志力女红以事其姑育一子成人辛苦五十余年而殁　　徐仲仁妻翁氏
按昌化县志翁氏徐仲仁妻仲仁早夭翁年二十一矢志不二翁姑寻相继殁与祖姑姚同寝食抚嗣子训以义方孀居五十余载乡人以闻于官请旌表　　童氏女按昌化县志童氏女幼许字学博姚集子池未嫁池夭丧女闻欲往执丧父母禁弗许未几有某姓谋聘父洪将诺之女方力女红楼上诘婢知其情坠而死父哭之丧明姚请合葬于乌龙坑山有司旌表　　胡廷珍妻程氏按昌化县志程氏胡廷珍妻年二十一夫殁一子亦夭遗孙未周氏勤苦守节以抚成之县令旌表　　戴经绂妻王氏按昌化县志王氏戴经绂妻年十九孀居姑老无子孝养克谨县令申表其闾　　姚第妻陈氏
按昌化县志陈氏士人姚第妻甫婚半载第亡誓不二志虽近属私亲罕睹其面年九十六终奉例旌表　　朱朝贤妻方氏按昌化县志方氏朱朝贤妻早寡训子一章为诸生家贫躬纑以自给族称苦节申请旌表　　黄校妻朱氏
按昌化县志朱氏黄校妻年十九校亡寡居五十载以贞操着于乡有司岁给衣帛旌表　　帅尚爵妻余氏
按昌化县志余氏帅尚爵妻夫早亡苦节六十七年志行如一县令申请旌表　　帅尚友妻许氏
按昌化县志许氏帅尚友妻年二十而寡克终苦节县令旌表　　王文奎妻章氏
按昌化县志章氏章思贤女年十六适王文奎执妇道甚谨未几文奎病亡氏哀毁誓节孝养其姑课二子入泮奉例旌表　　姚溉妻王氏
按昌化县志王氏姚溉妻年十七而嫁二十一而溉亡家贫无子苦节不变人皆难之　　叶云英妻胡氏
按昌化县志胡氏叶云英妻英早死胡年十八奉九十老姑以孝闻奉例旌表　　陈爱猷妻朱氏
媳戴
氏附

按昌化县志朱氏陈爱猷妻爱猷遘危疾氏割股疗之愈越三载复病死遗子凤威尚幼抚之泣曰今不即从夫地下者以有若故耳卒茹荼训课及长补弟子员娶戴氏凤威早卒氏益哀恸连日不食几毙或劝以媳方娠盍俟焉果生男桓遂励志与妇同守孤室艰难抚育陈氏仅存如线后咸以寿终　　徐恭妾陆氏
按嘉兴府志陆氏徐恭妾恭年迈无子娶陆生男甫一周而恭亡陆柏舟自矢苦纺织以事其姑教子入泮年八十余卒县令上其事旌表　　孙弘志妻项氏
按嘉兴县志项氏宪副项德祯女幼聪慧知书年二十归文学孙弘志生一子志亡值项又娠号恸欲绝翁姑曲谕乃强起随生遗腹子曾预敝服垢容杜门屏息抚两孤事舅姑近三十年卒邑令陆献明表其闾　　屠德征妻莫氏
按嘉兴县志莫氏屠德征妻嫁四年德征没子诏恩甫三龄家日益窘莫纺绩自给日不足继以夜虽母家亦不一往德征之执友包汴项元淇怜其困欲助之田莫艴然曰吾自守其苦何预公等事却不受两君以告督学薛方山应旗薛闻奋然而起令县官张君岚给粟帛仍致包项两君助田十五亩又二十一载隆庆二年莫氏卒年七十有三邑令范君蠲俸葬之后项元淇恤其子常于岁时置问经其庐赠之诗曰击壤歌中夏邑新丘园闲逸太平人男耕妇馌年年事自与青山作比邻　　马&#妻姜氏
女
侄附

按秀水县志姜氏马&#妻夫亡绝粒旬日亲属强之仅食果实独处一小楼终其身郡守刘折节望楼拜之其女侄归廪生高俸亦早寡守节六十年　　夏璧妻张氏
按秀水县志张氏夏璧妻早寡苦节终身
　　锺一奇妻张氏
按秀水县志张氏锺一奇妻早寡苦节终身
　　常士昌妻随氏
张氏
高氏附

按秀水县志随氏文登人县令随海女适秀水常士昌士昌守雷州没于官随年二十六扶榇归葬纺织自给教二子成人事闻于朝旌表士昌曾孙禾策俱早亡禾妻张策妻高并苦节克肖其曾祖妣张以子烇贵赠太孺人高子亦以科名显常有女适高霁　　施曰俞妻项氏按秀水县志项氏施曰俞妻早寡无嗣纺绩养姑姑亡庐墓四十余年旌表　　徐有孚妻戚氏
按秀水县志戚氏徐有孚妻年十七夫亡户产尽绝戚含辛茹苦练服长斋历四十五年隆庆间父煌病笃潜割股为羹以进父寻愈氏苦节终身　　沈天庆妻陆氏　　　施泮妻俞氏
　　吕竑妻施氏　　　　施世荐妻孙氏
　　李传妻崔氏　　　　吴祯妻王氏
　　金善镕妻锺氏
按秀水县志已上七妇仅存名氏
　　高鹏妻钱氏
按秀水县志钱氏高鹏妻早寡守节谢铅华勤纺织教子克成有司旌表　　濮相妻杨氏
按秀水县志杨氏濮相妻早寡不嫁辛苦织以自给教子成人有司旌表　　包愈妻陈氏
按秀水县志陈氏包愈妻年二十一而寡遗腹七月恸欲自尽姑泣谕乃已及生子翁姑连丧氏毕力营葬迨子长娶妇及期子以危疾死氏复抚从子为后苦志不渝有司旌表　　魏珊妻沈氏
按嘉善县志沈氏生员魏珊妻珊游学兰溪死沈氏二十奉姑李至九十五岁克尽孝道教子为诸生年七十六终孙廷相成进士　　顾闛妻任氏
按嘉善县志任氏顾闛妻泰孙女年十六赘闛闛素贫有嫡母胡庶母李嫂屠皆寡居任体夫意悉迎养不就乃易奁饰馈甘旨年二十五夫没哀痛绝粒戚属慰谕百端强起襄事未几三孀相继殁氏竭力殡葬抚孤成人苦节三十余年学博赵某为诗纪之　　卞理妻顾氏按嘉善县志顾氏诸生卞理妻年二十二理亡誓死奉姑抚子铸长娶于徐徐年二十六又寡姑媳相依勤绩以抚诸孙次孙洪泽娶卓氏仅五载泽死卓守志亦如之三世高节而卓尢困苦云　　陈朴妻李氏
按嘉善县志李氏名观贞陈朴妻年二十孀居家贫勤纺织奉养舅姑抚遗腹子成立有司给米帛存恤经二十载终焉　　陆墀妻李氏
万氏
沈氏附

按嘉善县志李氏陆墀妻年十九墀亡翁为墀营葬穿一圹李闻之遂自缢姑救解后与寡婶陆培妻万氏同守志足不逾阈同族陆继渊妻沈氏亦年十九而寡择一密室厝夫柩辄扃其户寝处不离柩侧以终身焉　　陈坤妾王氏
按嘉善县志王氏顺天人知事陈坤妾年十六父母亡坤以秩满至京娶归越六年生子诚甫周坤疾革嘱嫡子曰王氏少艾尔必嫁之既丧服除子以父言进氏大恸剪发毁容嫡子不以礼遇氏甘下之抚诚成立殁之日族党尽为流涕　　徐俊妻潘氏
按湖州府志潘氏徐俊妻长兴人年二十一夫死孀居五十六年隆庆二年旌表　　张弘裕女
按湖州府志归安张弘裕女年十七许聘乌程诸生严大临未归而大临殁女闻讣欲自绝父母力止之不得遂乃尽焚衣饰至大临家哀恸视殓终身不易其志年七十表其门　　臧应奎妻严氏
按长兴县志严氏礼部主事臧应奎妻嘉靖元年诰封安人应奎以诤大礼予杖卒氏年二十有八孀居苦守隆庆三年以应奎恩恤赠光禄少卿奉旨双旌忠节　　李蕙妻费氏
按长兴县志费氏李蕙妻蕙死氏年二十七痛欲身殉念舅姑老且有遗&#五月强视一息举一子名之曰伦字天彝又四年费葬蕙于白鹤阡鬻奁具以供堂上甘脆姑范氏病疽费日侍汤药伦就外傅感奋力学补博士弟子员举六子一孙成孝廉氏二十五而孀六十而卒丁元荐为之传　　吴祥妻沈氏
按孝丰县志沈氏鱼池乡吴祥妻祥早世氏年十八生女未逾月誓不再醮父怜其少而无子讽令改适氏呜咽投碗于地曰碗合可嫁又断其指曰指续可嫁竟不能强坚守终身　　万平妻吴氏
按孝丰县志吴氏孝丰乡万平妻夫亡氏年二十六子方襁褓守节奉姑以寿终　　吴七妻施氏
按孝丰县志施氏鱼池乡吴七妻吴亡施年二十一自誓守节父母悯其少而无子欲令改嫁不从年七十一卒　　王万妻杨氏
按孝丰县志杨氏灵奕乡王万妻年二十三夫亡矢志守节足迹不履户外虽邻里亲戚罕得睹面一子名希贤早夭妇章氏与姑共守一日杨谓章曰我薄命固应受此汝方少艾奈何以我累汝不如早嫁章跪泣曰年老之姑所仗一媳媳去姑复谁托不如同死为一处鬼姑媳抱头大哭远近莫不感伤杨年七十先卒章勉襄葬事毕哀毁逾月而死　　王尚礼妻吴氏
按孝丰县志吴氏太平乡王尚礼妻年二十夫亡割发截指誓不再醮守节五十年而卒　　王廷妻邵氏
按孝丰县志邵氏诸生王廷妻年二十一夫亡家贫苦节孝事姑嫜严课孙子寿七十旌表　　许积妻朱氏
按孝丰县志朱氏天目乡许积妻年十九夫亡家贫遗腹六月断指誓不再嫁姑病割股救之隆庆五年旌表年八十寿终　　吴栋妻徐氏
按孝丰县志徐氏移风乡同知吴栋妻幼读书精翰墨归吴三年而寡苦节六十年为菊花赋以见志　　高季六妻吴氏按孝丰县志吴氏太平乡高季六妻年二十四而寡矢志不二养继姑抚诸幼姑欲嫁之恸哭抱石将投于水姑止之卒以贞节闻　　邢智妻夏氏
按孝丰县志夏氏丰乡邢智妻智丧氏年二十二无子誓不再醮抚侄悦为夫嗣家贫勤作以养舅姑终老　　吴鉴妻张氏
按孝丰县志张氏年十八归吴鉴三年鉴他嬖不接于氏者凡十一年嬖且夺嫡氏愠不形于色姑令改适不听逼之行氏慷慨求死而止鉴亡事姑益孝由是内外皆贤之　　宋玻妻竺氏
按奉化县志竺氏宋玻妻年二十一夫亡誓不改节以养姑嫜冰蘗之操五十年如一日隆庆五年学使旌其门　　王氏女
按奉化县志王氏女舍辋人父某先没母蒋氏抚之及笄许县西北隅周未嫁濂病既革索见王女不已王母送女至门濂一视即绝女守丧辞母不返至老而卒　　俞柏妻施氏
按绍兴府志施氏俞柏妻山阴人性孝谨柏早亡施年二十七守节勤家备极艰苦抚一子六孙身亲课读隆庆初施年八十一郡邑旌之　　赵氏女
按绍兴府志赵氏女名邃山阴人幼能读书善临池家素饶父为置甚丰许字俞姓及笄俞病剧俞母利其促娶之入门俞令一女子扮郎貌行礼迄忽闻啼哭声寻告以实女易服毕丧赋诗七首既而赵与俞俱贫落女以针黹营给饔飧年五十出训女蒙六十而卒　　张儒姐
按绍兴府志张儒姐山阴人幼许字王耀基未嫁耀基没儒姐往哭之遂留焉食贫苦守数十年而卒　　周安贞妹恭
贞附

