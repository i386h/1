<!-- { "loadSidebar": true } -->
按建平县志夏氏东夏夏奕女生员方聘母也未嫁值父有疾割股和药父得不死复延算一纪迨适方邦赞生四子室如悬罄昼夜苦织课子读书赞病革仍割股疗之夫亡孀守三十年言不妄发其严气正性迄易箦如初　　方志道妻郭氏
按建平县志郭氏方志道妻年二十六道亡家无立锥复鲜兄弟遗五子长十龄余皆黄口族人劝之嫁郭剪发泣血曰生子而使失所是岂人情蓬头垢面朝夕纺绩易粟以蓄诸儿或耕或读俾皆有成功莫不叹其苦节　　宗宾臣妻周氏
按建平县志周氏宗宾臣妻生子方数岁而宾臣没氏年二十六自誓不以存亡易心家固蹇落或劝之嫁氏曰为宗氏鬼耳将安之众知其志不移共相嗟叹姜桂之性老而益烈郡守表其庐　　宗明标妻凌氏
按建平县志凌氏宗明标妻年三十三标亡一子方乳哺家贫无倚矢志靡他闭户纺绩以抚孤儿弥苦益励有司式庐旌之　　盛心七妻袁氏
按建平县志袁氏盛心七妻贫苦操家克内则心七蚤亡三子皆幼待哺嗷嗷啼号彻旦年荒家徒四壁力机织以活三子终其身　　宗腾南妻邰氏
按建平县志邰氏溧水廪生邰绍芳女宗腾南妻夫亡氏年十六父母以其幼而无子欲夺其志氏涕泣哀毁誓不归宁卒以伯子为嗣相依守节终身缟素不接燕会郡县并旌其庐　　王结四妻宗氏
按建平县志宗氏王结四妻四母方怀腹而寡家无三尺之童斗升之粟孤苦无聊亲操井臼生结四始孩而母丧长娶氏三载育子三月而四又亡宗年十九矢志效姑有劝再嫁者泣曰姑守吾夫于方妊矧我既抱子者乎由是坚贞自守帷薄不出言笑不闻惟勤绩攻女红以给衣食历辛苦四十余年如一日县令旌其门　　俞显宸妻吕氏
按建平县志吕氏俞显宸妻夫亡守节终身
　　王命举妻史氏
按建平县志史氏年十六适王命举越两载命举以疾亡无子有耄姑氏啮蘗饮冰终老无他志年七十八卒　　宗隽妻潘氏
按建平县志潘氏生员宗隽妻夫亡抚弱女奉耄姑极尽慈孝克保令终　　岑明升妻宋氏
按建平县志宋氏年十六适太学生岑明升越四年而明升没子震方在襁褓氏誓不再嫁训成立守节六十年终　　岑明鼎妻盛氏
潘
氏附

按建平县志盛氏诸生岑明鼎妻蚤岁丧夫备尝艰苦抚子永辰长娶潘氏永辰亦早丧姑媳两孀共苦节终身盛年八十潘年七十一　　杨尚华妻王氏
按建平县志王氏杨尚华妻夫没守志不渝纺绩养姑抚继嗣成立年七十五卒县令旌之　　周太超妻姚氏
按建平县志姚氏周太超妻太超病亡氏年少零丁抚遗腹子贫苦益坚族人强之嫁截发拒之食贫训子苦节数十年而没　　岑时显妻钱氏
按建平县志钱氏年十七适岑时显不逾年岑死氏抚侄以续夫嗣茹苦终身　　岑用齐妻朱氏
按建平县志朱氏岑用齐妻归甫两月夫亡氏年二十三之死靡他奉姑训子心力俱瘁后子妇并亡复抚孙成立年七十四终　　李舒华妻周氏
按建平县志周氏李舒华妻年二十五夫死髡发矢志奉姑抚孤拮据终身卒年七十四　　夏继韬妻戴氏
按建平县志戴氏夏继韬妻夫亡苦节终身
　　王妻岑氏
吕
氏附

按建平县志岑氏王妻少寡抚子国儒亦早亡媳吕氏苦节如姑县令张宗信旌其第　　王应骏妻史氏
按建平县志史氏王应骏妻年二十六骏亡抚遗腹子之泮成立备极苦状卒年八十有八　　岑国楚妻王氏
按建平县志王氏岑国楚妻夫亡苦节终老
　　徐仕孝妻傅氏
按建平县志傅氏徐仕孝妻年二十七孝亡遗三孤茹荼饮蘗抚之成人年七十五卒　　濮阳桴妻潘氏
按广德州志潘氏建平白石涧潘镆女年十八适濮阳桴夫病割股以疗越一年桴亡无子氏矢同穴孝事翁姑慈抚嗣子事闻旌其闾　　濮阳信妻夏氏
按广德州志夏氏太学生夏森女庠生濮阳信妻年二十三夫亡遗孤甫一月家贫姑老苦节终身　　蔡兆元妻管氏按广德州志管氏水西都生员管世康女蔡兆元妻年二十三夫没守节三十年卒　　陈槐妻刘氏
按广德州志刘氏陈槐妻年二十一夫亡姑老家贫一子方在襁褓氏誓死靡他纺绩事亲竭忱孝养抚子成立克绍宗禋年九十三卒奉诏建坊旌表　　吴渭妻濮阳氏　　　王寿龄妻毛氏　　濮阳科妻李氏
按广德州志已上三妇仅存名氏
　　张近妻刘氏
按广德州志刘氏张近妻年二十一夫亡子幼姑老卧夫柩侧勤纺绩养亲抚孤直指刘曰梧具题万历二十八年建坊于北门　　云胜妻陈氏　　　　巫必祯妻濮阳氏　　张万善妻陈氏　　　葛珠妻胡氏按广德州志已上四妇仅存名氏
　　韦大和妻岑氏
按广德州志岑氏年十六适邑人韦大和岁余和没子士元方产百日氏矢志自守誓死无他姑年九十克尽孝养教士元为诸生旌表　　方志美妻姚氏
王
氏附

按广德州志姚氏方志美妻美弟志扬先亡遗一子扬妻王氏年二十一誓不再嫁越二年志美复死无子姚氏因泣谓王曰兄弟惟此一孤吾与若死生共倚之遂阖户同纺绩课子终身　　汤和霖妻岑氏
按广德州志岑氏汤和霖妻处士岑熙女年二十夫亡育遗腹子苦节三十余年邑令李景荣旌表　　王应祯妻沈氏按广德州志沈氏生员王应祯妻祯病疽沈躬为吮舐竟不救氏年二十四无子矢志自守或劝嫁辄引刀示之父御史宠弟状元懋学俱显宦氏绝不归宁姑病朝夕供药饵惟谨万历中邑令申请建坊旌表卒年六十有八　　梁允干妻吕氏
按广德州志吕氏年十八归邑民梁允干甫一载允干病氏吁天割股不救苦节抚遗腹子独居一室至戚亦罕延接万历中邑令申请旌之　　姚冕七妻陈氏
按广德州志陈氏姚冕七妻年十九而孀抚怀抱子成立其婢感之亦不嫁年八十终　　王妻丁氏
按广德州志丁氏王妻夫早亡氏年少家贫甚父母迎归迫令改适氏嚙臂自誓抚遗腹子国义万历中岁饥食榆皮糠籺卒保国义成立年八十终　　姚奎宗妻王氏贡
氏附

按广德州志王氏姚奎宗妻少失所天荼苦自励教子以严次子应凤食廪饩三应庚不嗣而殒媳贡氏抚侄为后守节如姑　　石可贻妻王氏
按广德州志王氏石可贻妻贻亡两孤幼汗锄冰织指血淋漓守子娶妇以寿终　　周泰妻娄氏
按苏州府志娄氏长洲人乐会令周泰妻性聪敏通五经子弟就周氏家立讲堂曰自非此母无以传授后生隔绛纱幔而受业人方之韦逞母宣文君云泰没于官奉骸骨间关以归节操尢着　　沈瑞妻胡氏
按苏州府志胡氏昆山人沈瑞妻年二十三而寡抚孤女收养王珀为婿珀方成童坐其兄逋累系狱五载众议改嫁其女胡执不从卖丸以赎婿成婚共甘冻馁不改初志万历元年旌表　　陆某妻潘氏
按苏州府志潘氏枫桥陆某妻早孀抚幼子桂成立桂至孝克承母志母目眚丧明桂夙夜废寝食闻周孝子祠灵应徒跣二十里拜叩母目豁然年九十无恙郡守蔡国熙致粟帛万历二年御史邵陛以闻母子同时旌表　　刘炳妻杜氏
按苏州府志杜氏吴县人刘炳妻炳亡杜年十九遗腹方七月及生命名承宗育之长成又抚孙弘道举进士疏陈苦节旌表　　吴珊妻金氏
按苏州府志金氏昆山人太学生吴珊妻年十五嫁珊七年珊亡预筑生圹事祖姑尽孝鞠遗孤备历辛苦六十余年万历间旌表　　殷冲妻丘氏
按苏州府志丘氏嘉定人殷冲妻奉姑至孝年二十二夫亡丘绝食七日不死念姑老复食剪发自誓会倭乱避入城募勇士夜缒城葬其夫姑没雨丧并举不藉外助万历十年举旌其门邑令朱廷益复表其墓　　张伦妻包氏
按苏州府志包氏宗文女嫁张伦伦战死女年二十六守节教子玉袭荫卒年八十一　　易春江妻郭氏
按苏州府志郭氏昆山千墩民郭澄溪女易春江妻生子孝甫四龄江死郭茹苦力贫保其子及长教训为诸生郭病甚孝吁天请代割股以进台使旌之年七十有八　　陶允润妻王氏
按苏州府志王氏陶允润妻年十八而寡二次立嗣辛勤抚育终老不渝　　封栗妻葛氏
李
氏附

按苏州府志葛氏嘉定人封栗妻年二十二而寡抚孤承德娶妇李氏未几德夭李年二十姑妇茕茕相依共守贫苦益坚　　封垹妻毛氏
按苏州府志毛氏嘉定人封垹妻年十八垹病将死怜妻少而无依令改适毛矢无二志及亡毁容力作以事舅姑万历七年旌表　　须讲妻卢氏
按苏州府志卢氏嘉定人须讲妻年二十一夫死值倭乱岁祲备尝艰辛孝事舅姑抚育三岁遗孤守节四十余年万历十三年台使旌之给以粟帛年六十七卒　　沈象贤妻王氏
按苏州府志王氏昆山人生员沈象贤妻年二十七象贤死遗三孤忍死抚之课之如师每曰期无使人目为无父之子及三孤皆授室子妇以岁时上寿必坚卧不起以诸子不能读父书每风雨孤灯徘徊顾影凄然泣下晚岁长子守愚次子守谦皆死又育诸孙以迄成立年八十八无疾而终万历戊子诏旌其门为贞节里祀五贞祠　　殷相儒妻钱氏
按苏州府志钱氏吴县人殷相儒妻年十八而嫁九月儒亡氏方两月哀痛死而复苏姑泣慰曰倘邀天贶生男不斩夫祀为重钱饮痛强视息已果产子遂一意抚孤亲操井臼以供菽水子稍长命名学孟教之补丝学生万历间事闻旌表　　徐桴妻龚氏
吴
氏附

按苏州府志龚氏长洲龚寿昌女徐桴妻年十八归桴早死龚年二十五誓死守节侍女吴氏年十二随龚嫁生一男不育及是年十八事龚不去众与立侄然为嗣二寡同居共苦声不出户虔奉舅姑舅姑殁丧葬成礼垂六十余年二孙文奎文璧克孝割股以愈龚疾万历间表其门　　陈子禄妻徐氏
按苏州府志徐氏长洲陈子禄妻守节五十七年万历丙申旌表　　张镔妻沈氏
按苏州府志沈氏郡人年十七嫁越溪张镔不二年镔死无嗣矢不更适有孀妇以饮败沈闻覆杯绝饮性严冷不妄言笑日必祭夫而食终身不废万历二十二年卒年八十旌表祀烈女祠　　钱于介妻王氏　　　金存妻邵氏
　　迮应召妻陆氏　　　曹懋忠妻王氏
按苏州府志已上四妇俱守节从祀烈女祠事实无考　　徐氏女
按苏州府志徐氏女吴县吴趋里人儒家女许聘袁某未嫁而袁死女依兄士弘居以处子终身县令周应鳌亲式其庐题曰贞里万历二十七年具题建坊　　王楫妻赵氏按苏州府志赵氏嘉定人王楫妻年二十一而寡父党为富儿所饵密谋改适赵闻自缢救免孝事寡姑垂五十年万历间旌表　　冯郊妻汤氏
按苏州府志汤氏嘉定人冯郊妻年二十三而寡家贫子幼姑疾垂死汤力作以养中丞胡执礼以闻诏建坊旌表　　刘大纲妻杜氏
按苏州府志杜氏太仓人刘大纲妻纲死子隆嗣在抱姑老家极贫杜蓬垢操作养其姑姑死营葬隆嗣既为诸生复夭孤苦终身卒年八十余奉诏旌表　　沈自正妻曹氏按苏州府志曹氏嘉定人年十七归沈自正正溺死吕梁曹闻讣恸哭呕血而绝三日复苏言尝见其夫具黑衣冠当以某日至如期榇还既葬穴其傍举佩刀自刎解腰绖自经皆以救不死中历乱离子复病废守节六十余年年八十三无疾终　　傅好文妻徐氏
