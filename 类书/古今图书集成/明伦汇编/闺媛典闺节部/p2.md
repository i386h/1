<!-- { "loadSidebar": true } -->
按襄阳府志习氏庞统弟庞林妇同郡习祯妹方曹公破荆州林妇与林分隔守养弱女十有余年后林随黄权降魏始复聚集魏文帝闻而贤之赐&#帐衣服以显其义节　　曹文叔妻夏侯氏
按三国魏志曹爽传注皇甫谧列女传曰爽从弟文叔妻谯郡夏侯文宁之女名令女文叔早死服阕自以年少无子恐家必嫁己乃断发以为信其后家果欲嫁之令女闻即复以刀截两耳居止常依爽及爽被诛曹氏尽死令女叔父上书与曹氏绝婚强迎令女归时文宁为梁相怜其少执义又曹氏无遗类冀其意沮乃微使人讽之令女叹且泣曰吾亦惟之许之是也家以为信防之少懈令女于是窃入寝室以刀断鼻蒙被而卧其母呼与语不应发被视之血流满&#席举家惊惶奔往视之莫不酸鼻或谓之曰人生世间如轻尘栖弱草耳何至辛苦乃尔且夫家夷灭已尽守此欲谁为哉令女曰闻仁者不以盛衰改节义者不以存亡易心曹氏前盛之时尚欲保终况今衰亡何忍弃之禽兽之行吾岂为乎司马宣王闻而嘉之听使乞子字养为曹氏后名显于世　　吴
　　陆郁生
按三国吴志陆绩传注绩于郁林所生女名曰郁生适张温弟白姚信集有表称之曰臣闻唐虞之政举善而教旌德擢异三王所先是以忠臣烈士显名国朝淑妇贞女表迹家闾盖所以阐崇化业广殖清风使苟有令性幽明俱着苟怀懿姿士女同荣故王蠋建寒松之节而齐王表其里义姑立殊绝之操而鲁侯高其门臣切见故郁林太守陆绩女子郁生少履贞特之行幼立匪石之节年始十三适同郡张白侍庙三月妇礼未卒白遭罹家祸迁死异郡郁生抗声昭节义形于色冠盖交横誓而不许奉白姊妹崄巇之中蹈履水火志怀霜雪义心固于金石体信贯于神明送终以礼邦士慕则臣闻昭德以行显行以爵苟非名爵则劝善不严故士之有诔鲁人志其勇杞妇见书齐人哀其哭乞蒙圣朝斟酌前训上开天听下垂坤厚褒郁生以义姑之号以厉两髦之节则皇风穆畅士女改视矣　　晋
　　淑昺二寡妇
按杜预女记二寡妇者淑也昺也淑丧夫守寡兄弟将嫁之誓而不许为书曰盖闻君子导人以德矫俗以礼是以烈士有不移之志贞女无回二之行淑虽妇人窃慕杀身成义死而后已夙遘祸罚丧其所天男弱未冠女幼未笄是以俯求生将欲长育二子上奉祖宗之嗣下继祖祢之礼然后觐于黄泉永无惭色仁兄德弟既不能励高节于弱志发明明于暗昧许我他人逼我于上乃命官人讼之简书夫智者不可惑以事仁者不可&#以死晏婴不以白刃临颈改正直之辞梁寡不以毁形之痛忘执节之义高山景行岂不思齐计兄弟不能匡我以道博我以文虽曰既学吾谓之未也　　华谭母
按晋书华谭传谭字令思广陵人父谞吴黄门郎谭&#岁而孤母年十八便守节鞠养勤劬备至及长好学不倦爽慧有口辩为乡里所重太康中嵇绍举谭秀才除郎中迁太子舍人　　虞潭母孙氏
按晋书列女传虞潭母孙氏吴郡富春人孙权族孙女也初适潭父忠恭顺贞和甚有妇德及忠亡遗孤藐尔孙氏虽少誓不改节躬自抚养劬劳备至性聪敏识鉴过人潭始自幼童便训以忠义故得声望允洽为朝廷所称永嘉末潭为南康太守值杜弢构逆率众讨之孙氏勉潭以必死之义俱倾其资产以馈战士潭遂克捷及苏峻作乱潭时守吴兴又假节征峻孙氏戒之曰吾闻忠臣出孝子之门汝当舍生取义勿以吾老为累也仍尽发其家僮令随潭助战贸其所服环佩以为军资于时会稽内史王舒遣子允之为督护孙氏又谓潭曰王府君遣儿征汝何为独不潭即以子楚为督护与允之合势其忧国之诚如此拜武昌侯太夫人加金章紫绶潭立养堂于家王导以下皆就拜谒咸和末卒年九十五成帝遣使吊祭谥曰定夫人　　杜有道妻严氏
按晋书列女传杜有道妻严氏字宪京兆人也贞淑有识量年十三适杜氏十八而嫠居子植女韡并孤藐宪虽少誓不改节抚育二子教以礼度植遂显名于时　　皮京妻龙氏
按晋书列女传皮京妻龙氏字怜西道县人也年十三适京未逾年而京卒京二弟亦相次而殒既无后嗣又无&#功之亲怜货其嫁时资装躬自纺绩数年间三丧俱举葬每时享祭无阙州里闻其贤屡有聘者怜誓不改醮守节穷居五十余载而卒　　公孙夫人
按绍兴府志公孙夫人剡人失其夫姓名以节操闻钮潜母孙氏为作序赞序曰资三灵之淳懿诞华宗之澄粹奇朗兆乎龆龀四教成于弱笄慈恩温恭行有秋霜之洁祗心制节性同青春之和敦悦宪章动遵规礼居室则道齐师氏有行则德配女仪礼服有盈豆无阙赞曰猗欤夫人天姿特挺行高冰洁操与霜整性扬兰房德振玉颖猗彼琼林奇翰有集展彼硕媛令德来缉动与礼游静以义立　　杜乂妻裴氏
按晋书外戚杜乂传乂成恭皇后父无男生后而乂终妻裴氏嫠居养后以礼自防甚有德音咸康初封裴氏为高安乡君邑五百户至孝武帝时崇进为广德县君裴氏寿考百姓号曰杜姥　　宋
　　徐元妻许氏
按宋书孝义孙棘传新蔡徐元妻许氏年二十一丧夫子甄年三岁父揽愍其年少以更适同县张买许自誓不行父逼载送买许自经气绝家人奔赴良久乃苏买知不可夺夜送还揽许归徐氏养元父季元嘉中年八十余卒　　蒋弘谨妻史氏
按宜兴县志史氏蒋弘谨妻生子五岁而寡时年二十有二誓不再嫁课子力学孙堂仕显封庆国夫人初居滆湖窭甚育鹅自给朝纵去暮揭竿于岸则毕集焉　　袁粲母王氏
按江宁府志王氏宋太尉长史诞之女适袁氏生粲而夫卒粲尚幼孤寒无依纺绩以供朝夕粲尝以事忤宋孝武坐征下狱王候孝武出负砖叩头因至伤目粲疾王忧念特甚梦粲父曰愍孙疾无忧将为国器但恐富贵终当倾灭耳及粲贵王恒以梦言为戒粲因自损抑后因讨萧道成死于石头城　　吴翼之母丁氏
按南齐书孝义韩灵敏传会稽永兴吴翼之母丁氏少丧夫性仁爱遭年荒分衣食以贻里中饥饿者邻里求借未尝违同里陈穰父母死孤单无亲戚丁氏收养之及长为营婚娶又同里王礼妻徐氏荒年客死山阴丁氏为买棺器自往敛葬元徽末大雪商旅断行村里比屋饥饿丁氏自出盐米计口分赋同里左侨家露四丧无以为葬丁氏为办冢椁有三调不登者代为输送丁长子妇王氏守寡亦执志不再嫁诏表其闾蠲租税　　南齐
　　蒋&#之妻黄氏
按南齐书孝义韩灵敏传义兴蒋&#之妻黄氏夫亡不重嫁家人逼之欲赴水自杀乃止建元三年诏蠲租赋表门闾　　韩灵珍妻卓氏
按南齐书孝义韩灵敏传敏会稽剡人与兄灵珍并有孝性灵珍亡无子妻卓氏守节不嫁虑家人夺其志未尝告归灵敏事之如母　　鲜于文宗&#
按南史孝义萧明传鲜于文宗渔阳人&#文英适荀氏七日而夫亡执节不嫁及母卒昼夜哭泣遂丧明　　梁
　　万贞妇
按梁书顾宪之传宪之除豫章太守有贞妇万晞者少孀居无子事舅姑尢孝父母欲夺而嫁之誓死不许宪之赐以束帛表其节义　　卫敬瑜妻王氏
按南史孝义张景仁传霸城王整之&#嫁为卫敬瑜妻年十六而敬瑜亡父母舅姑咸欲嫁之乃截耳置盘中为誓乃止遂手为亡婿种树数百株墓前柏树忽成连理一年许还复分散女乃为诗曰墓前一株柏根连复并枝妾心能感木颓城何足奇所住户有燕巢常双飞来去后忽孤飞女感其偏栖乃以缕系脚为志后岁此燕果复更来犹带前缕女复为诗曰昔年无偶去今春犹独归故人恩意重不忍更双飞雍州刺史西昌侯藻嘉其美节乃起楼于门题曰贞义卫妇之闾又表于台　　姚玉京
按襄阳府志姚玉京燕娼家女嫁襄小校敬谕敬谕溺死玉京守志养舅姑有双燕巢梁间一为鸷获一孤鸣至秋期集玉京臂如告别然玉京以红缕系足曰新春定来为吾侣也明年果至因赠诗曰去岁秋辞去今年春又归故人恩义重不忍更双飞凡六七年去来为常其年玉京卒明年燕来哀鸣家人语曰玉京死矣坟在南郭燕遂至葬所亦死每风清月朗见玉京与燕同游汉水上按此与卫妇王氏事略
同而姓名各异故并存之

　　北魏
　　魏溥妻房氏
按魏书列女传巨鹿魏溥妻常山房氏女也父堪慕容垂贵乡太守房氏婉顺高明幼有烈操年十六而溥病且革顾谓之曰人生如白驹过隙死不足恨但夙心往志不闻于没世矣良痛母老家贫供奉无寄赤子蒙眇血祀孤危所以抱怨于黄墟耳房垂泣而对曰幸承先人余训出事君子义在自毕有志不从命也夫人在堂稚子襁褓顾当以身少相感长往之恨俄而溥卒及大殓房氏操刀割左耳投之棺中仍曰鬼神有知相期泉壤流血滂然助丧者咸皆哀惧姑刘氏辍哭而谓曰新妇何至如此房对曰新妇少年不幸实虑父母未量至情觊觎特此自誓耳闻者莫不感怆时子缉生未十旬鞠育于后房未曾出门遂终身不听丝竹不预座席缉年十二房父母仍存于是归宁父兄尚有异议缉窃闻之以启母房命驾绐云他行因而遂归其家弗知之也行数十里方觉兄弟来追房哀叹不反其执意如此训导一子有母仪法度缉所交游有名胜者则身具酒饭有不及己者辄屏卧不餐须其悔谢乃食善诱严训类皆如是年六十五而终缉子悦为济阴太守吏民立碑颂德金紫光禄大夫高闾为其文序云祖母房年在弱笄艰贞守志秉恭姜之操着自毁之诚又颂曰爰及处士遘疾夙雕伉俪秉志识茂行高残形显操誓敦久要诞兹令嗣幽感乃昭溥未仕而卒故云处士焉　　张洪祁妻刘氏按魏书列女传荥阳京县人张洪祁妻刘氏年十七夫亡遗腹生子三岁又没其舅姑年老朝夕奉养率礼无违兄矜其少寡欲夺而嫁之刘氏自誓勿许以终其身按祁汲
古本作初

　　刁思遵妻鲁氏
按魏书列女传荥阳刁思遵妻鲁氏女也始笄为思遵所娉未逾月而思遵亡其家矜其少寡许嫁已定鲁闻之以死自誓父母不达其志遂经郡诉称刁氏&#护寡女不使归宁鲁乃与老姑徒步诣司徒府自告情状普泰初有司闻奏废帝诏曰贞夫节妇古今同尚可令本司依式标榜　　董景起妻张氏
按魏书列女传陈留董景起妻张氏景起早亡张时年十六痛夫少丧哀伤过礼形容毁顿永不沐浴疏食长斋又无儿息独守贞操期以阖棺乡曲高之终见标异　　高仲密妻李氏
按泛水县志李氏北魏豫州刺史高仲密妻生而艳丽聪慧异常世子澄闻而悦之求与琅琊公主共幕李即拔剑于仲密前刎颈见志仲密力救乃免　　裴他妻辛氏按山西通志辛氏荆州刺史裴他妻北齐中书舍人让之母习礼度他丧六子皆幼广延师友或亲教授让之诹之谳之讷之谋之谒之俱着才名成显官内外戚属有吉凶礼咸取则焉　　王文谟母张氏
按武乡县志后魏燕国公文王谟母封夫人汉张良之裔有妇德事夫训子各尽其道夫殁孀居年六十六卒　　北齐
　　赵彦深母傅氏
按北齐书赵彦深传深母傅氏雅有操识彦深三岁傅便孀居家人欲以改适自誓以死彦深五岁傅谓之曰家贫而小何以能济彦深泣而言曰若天哀矜儿大当仰报傅感其意对之流涕及彦深拜太常卿还不脱朝服先入见母跪陈幼小孤露蒙训得至于此母子相泣久之然后改服后为宜阳国太妃　　隋　　韩觊妻于氏
