<!-- { "loadSidebar": true } -->
按宿迁县志郭氏姚镒妻年十七适镒居七年镒亡无嗣郭守志不二艰苦万状以女红事舅姑终身　　蔡名儒妻朱氏按宿迁县志朱氏邑庠蔡名儒妻年三十夫亡子领春六岁二女方襁褓祖翁及舅姑三丧未妥氏茹荼泣血破产鬻婢并举之事耄姑饮食必手进乃安遭世变饥荒尽历诸苦教育子女婚嫁以时养生母陆氏送其死教领春补邑庠增广生　　陆尔庥妻蔡氏
按宿迁县志蔡氏陆尔庥妻夫没抚四月遗孤亲操井臼织以奉舅姑历数十年始终不怠　　施慎妻司氏
按宿迁县志司氏邑之中隅人年十九适施慎未逾年而慎没氏誓以死守夫族贫不能饘粥氏纑自给茹荼啮蘗抚弥月遗孤接桂成人历苦节四十年卒　　罗于阁妻刘氏
按宿迁县志刘氏文学守之女年二十适庠生罗于阁不二年而阁亡遗孤桧龄甫期月孀姑周氏年七十有八族党佥为氏难之氏誓死不二含酸茹荼泊如也事周以孝谨闻后五载周没氏举丧事尽力若不知其贫者桧龄稍长即令就外傅丸熊画荻董之备至年十九补弟子员氏年七十一尚强饭操作如常诸孙四人曾孙一人皆森森玉立人谓节孝之报　　徐之龙妻徐氏按宿迁县志徐氏邑西隅徐之龙妻龙亡氏年二十九子七岁家颇饶伯叔利其所有欲夺其志氏悉以家资与之或问其故氏泣曰吾不死者以此子使少靳惜将不能安惟萧然不存一物乃能相容耳遂以女红给朝夕教子成人食廪膳能诗文知名于时　　蔡坦妻朱氏按宿迁县志朱氏父九卿初授福建连城县令升河南怀庆府通判氏幼习女训年十六适邑人蔡坦次年坦亡越二十八日生子鼎镇氏苦守血孤誓与相存亡事孀姑温凊必谨勤女红自给苦守二十余年卒直指旌其门　　马讲妻陈氏
按宿迁县志陈氏乡人马讲妻年二十九归马八年而夫亡生子河图四岁矢志守节终身蔬食事兄嫂如舅姑辛勤纺绩年八十河图应贡任汉阳扶沟司训没于官　　罗逭妻徐氏
按宿迁县志徐氏主簿徐玩之女适进士罗&#孙逭居二年生子八越月而夫没时年二十三事孀姑以孝闻又二十年而子死姑以言餂之泪下不答竟以苦节送姑终年八十卒　　司淳妻徐氏
按宿迁县志徐氏训导徐熙女年及笄归生员司淳淳亡无子二女俱幼氏誓不更嫁父母怜其无依迎养于家守节五十年始终如一　　蕲古妻罗氏
按宿迁县志罗氏教授遵女适邑人蕲古甫五年古亡罗年二十四子方七岁亦夭亲族诱改嫁罗誓死不二躬亲耕织以终其身　　朱童妻潘氏
按宿迁县志潘氏太学生朱童妻早寡守节终身　　高鹄妻陈氏按宿迁县志陈氏高鹄妻教授慈之女早寡守节终身　　罗绍恭妻南氏
纪
氏附

按宿迁县志南氏罗绍恭妻年二十适恭七年恭亡遗孤金甫四岁家极贫以纺绩自赡金年十九娶纪氏未期而金亦夭纪方有身期月生子兴姑妇相依共抚兴成立　　徐点妻吴氏
按宿迁县志吴氏徐点妻点亡吴年十九一女方二岁吴誓死抚育孤女苦守五十余年卒　　蔡味津妻唐氏
按赣榆县志唐氏诸生蔡味津妻夫早亡家贫矢志训子克成　　张必奎妻王氏
按赣榆县志王氏诸生张必奎妻奎遭兵变死氏年二十女周岁数罹兵火艰苦万状依母家四十二年　　陈光祚妻王氏按赣榆县志王氏陈光祚妻年二十夫亡甘贫守志抚孤成立以寿终　　孟养气妾王氏张氏
按赣榆县志王氏张氏俱孟养气妾气没二妾年皆二十六无子女从嫡子自甘苦节张年六十四王年六十八终　　阎承芳妻张氏
按赣榆县志张氏诸生阎承芳妻芳没氏年二十抚遗腹子苦节终身巡抚旌其门年九十五卒　　王铎妻孙氏
按赣榆县志孙氏邑廪生王铎妻铎病亡氏年二十七历兵火值凶岁家徒四壁极苦不易其志卒年六十八二子俱补弟子员　　李斌言妻樊氏
按赣榆县志樊氏诸生李斌言妻言蚤亡氏欲从死姑劝曰汝方娠倘生男我儿尚有后及期果生子氏遂守节终其身　　姜梦晨妻韦氏
按赣榆县志韦氏姜梦晨妻晨蚤亡氏年二十七守节三十二年教二子俱为诸生　　刘文标妻韦氏
按赣榆县志韦氏刘文标妻标蚤亡氏年二十三抚二幼子冰霜自持事舅姑以孝闻年八十卒　　武思孟妻裴氏
按赣榆县志裴氏字怀柔光禄卿天佑长女诸生武思孟妻事翁姑以至孝称夫亡年二十二子女俱无誓死不变以寿终　　孙祚妻许氏
按扬州府志许氏海门人诸生孙祚妻祚亡许年二十六守节四十年事姑尽孝正德元年奏闻旌表　　殷洪妻陈氏按扬州府志陈氏海门人殷洪妻年十九适洪一年而洪没抚遗腹子广苦节守志三十年终正德元年　闺节部列传三十三
　　明二十八
　　姜缙妻胡氏
按钱塘县志胡氏余姚人姜缙妻世居姜家渡缙亡胡年二十四二子长立三岁次达一岁族利其资欲夺胡志讼之官谳者欲试之语曰尔少二子幼盍早决胡即拔簪刺双目流血盈&#目遂瞽有司惊叹杖族人而许终守于是徙居钱塘馨如里钱塘之有姜皆其裔也氏卒于正德末年九十有九嘉靖九年大火柩未殡立达号恸向火叩头风反得免孙子羔登嘉靖癸丑进士　　金广妻孔氏
按仁和县志孔氏名妙真杭州右卫人归钱塘金广生二子长廷佩方三岁次廷瑞方周广忽感疾没氏年二十七翁姑衰老妙真纺绩极力供养翁姑相继没氏罄家资以营葬训廷瑞读书举正德丁丑进士仕至光禄寺少卿曾孙俸汀州府推官妙真寡居五十年正德十四年旌表　　储母王氏
按宁海县志王氏故处士王访之长女诸生储允之王母也储五代时自丹阳徙宁海宋端平间进士储国秀有宁海赋行于世自允而上五六叶皆鲜兄弟允祖观选生而夙成故处士以王氏属焉产子绰三岁观选亡氏年二十二而寡子母依依形影相吊后姑私若女复不利有孤处士惧弗终亦欲亟嫁而全之王氏厉声誓曰储氏不绝如&#有此孤耳吾去孤孰与抚有死而已义不敢负父母知不可乃已然而氏经百折志不少渝孤尝两遇毒皆几绝复苏七八岁即令读书早夜孳孳惟礼义廉耻是教曰得汝不忝厥世吾愿足矣故绰卒以谨厚闻闾里弱冠娶东门袁氏生允兄弟五人长允受阳明先生学次兖精举子业余充衮见皆克家储至是始繁储素裕王氏寡居四十年家人坐食无所事事故晚岁少替然亦落落弗顾且慷慨识大体乐施与嗜听古人书史邻族告急无弗得者每裘葛相代不复入笥盖慈爱宽惠得之性生而严恪整肃凛不可犯其平居训子孙惟曰学好人而已世俗之虑弗及也年六十二以寿终合葬登鉴山之原　　项德桢侧室郭氏
按嘉兴县志郭氏其先本县人洪武初征里中豪右实京师有郭奉者避至武林数传生氏为大参项德桢侧室生声国而桢中痰遂退处一室国甫七岁而桢没郭年二十有六事嫡屠如母足不履户外者十一年终身布衣茹素一日谓国曰我忍死不即从府君地下为汝未成人耳汝今年已十七能自立我复何恋遂长逝年三十有六居恒事上有礼御下有法后声国庚午辛未联捷知雅州　　沈恒德妻俞氏
按石门县志俞氏名太贞沈恒德妻年二十二而寡无子止遗腹一女嫁史元文未尝轻至婿家孝事其姑织以给衣食有显者慕其贤求为继室誓死不从两县令先后表其门卒年九十　　朱琪后妻吴氏
凌
氏附

按石门县志吴氏朱琪后妻琪亡吴年十八遗腹一子复殇抚前妻子榶长娶凌氏未几榶亦夭凌年二十八与姑共苦守早夜织以尽孝养吴年八十卒凌亦年七十有一刘司徒麟为之传督学鹗书表焉　　费敏妻劳氏按石门县志劳氏名守贞文学费敏妻年二十三而寡舅姑俱亡家贫甚悉力营葬教育遗孤五十余年有司上其事未报正德中欧阳令琼洪令异皆表以殊礼卒年七十有九　　毕文信妻费氏
按湖州府志费氏长兴人毕文信妻年二十六夫亡以死自誓正德间旌表　　沈涛妻康氏
按湖州府志康氏德清人沈涛妻少寡苦节缟素三十三年未尝露齿正德间旌表　　董相妻蔡氏
按宁波府志蔡氏定海人年十六适董相相亡蔡年二十父母怜其少且无出令他适蔡饮泣誓死攻苦操作以养舅姑艰苦万状学使表其门　　仇治妻王氏
按宁波府志王氏慈溪人仇治妻年二十一夫亡无子父母舅姑逼使改适誓死不从家贫蚤夜纺绩未尝临镜闾里称之　　周汝昌妻原氏
按宁波府志原氏奉化周汝昌妻年二十而汝昌没一子亦殇家益贫原纺绩织艰苦万状守节四十余年未尝一窥户外年七十余卒　　田禄妻徐氏
按宁波府志徐氏奉化田禄妻年二十八生子甫五月禄患喉不能言垂没瞪目视氏弗休氏喻其意泣曰君亡我寡命也舅姑老妾当任其责抚此遗孤惟力所至天地鬼神可质也禄遂瞑目氏举丧尽哀勤劬纺绩教子读书族人欲为请旌氏辞弗许守节四十六年卒年七十有三　　刘越妻孙氏
按宁波府志孙氏慈邑刘越妻年二十一夫亡舅姑怜其少欲嫁之氏断发焚夫柩前曰吾志若移有如此发因留夫柩不发终日坐柩傍以纺绩鞠子子既成始克葬正德三年县令以闻旌表　　姚泽妻刘氏
按宁波府志刘氏名守贞慈溪人姚泽妻相夫力学甫三载夫亡刘谢膏沐茹蔬终身教其子读书成名正德中有司奏旌其门　　忻玉妻杨氏
按宁波府志杨氏人忻玉妻年十九玉病疽杨吮之寻死杨恸哭气绝三日家人方具殓忽苏遂断发誓死每食必依柩侧玉嗜鲤鱼当忌必荐后偶值岁旱无鱼杨悲恸不已忽一渔父持鲤至以一金得之祭毕食胙得原银于鱼腹中人大异之以为哀感所致呼为哀感孺人年八十二卒　　谢瓛妻周氏
按宁波府志周氏名应禄鄞人幼端淑通孝经女诫诸书适同邑谢瓛一日瓛论曹令女事曰令女金石为心流芳千古汝能之乎周曰彼亦人耳何为不能久之瓛客死会稽周闻讣痛绝时年二十六子表方三岁即脱簪珥倩人归夫骨以葬而预穿己穴祔焉子萦病哮日甚氏昕夕祝曰天如不绝谢氏幸全吾儿忽夜梦神人语曰汝儿明年上元疾当愈已而果然岁时祭祀未尝不涕泣既罢不食终日抚诸孙汝仪等慈而且严孝经诸书悉皆口授年七十五汝仪举进士县令蒋福陵请旌其门　　姚克周妻余氏
按宁波府志余氏慈溪人未及笄适姚克周其姑病足而瞽氏以兜舁之出入姑甚德之姑疾革谓氏曰吾无以报汝汝常病淋吾没后当阴相汝令汝即愈也已而果然姑没夫亦丧而家益贫二子舜宗舜传皆幼氏苦节垂三十年而卒　　陈原理妻冯氏
潘
氏附

按宁波府志冯氏慈溪人正德庚辰进士陈原理妻理既捷春官值武宗南巡不果廷试病亡氏年二十二无后舅姑老家日雕落惟勤纺绩为僦屋具炊之费与一婢共守不窥外户其娣潘氏亦少寡与共相守事闻旌其门　　宋渶妻陆氏
按宁波府志陆氏鄞人太守坡之姊年十八适宋渶渶病焚香祝天愿以身代及渶亡氏哭之恸绝复苏日勤纺织以养舅姑或劝改节辄忿叱之卒全其志正德丁卯有司奏旌其门　　闻能妻陈氏
按宁波府志陈氏鄞人年二十归闻能未几能亡氏方妊哀毁骨立越四月生子即断荤茹素服阕缟素依然姑虑其少而家贫微探之氏泣曰即无子尚有姑况幸有子乎由是事姑愈谨正德甲戌诏旌其门　　王元浃妻项氏按宁波府志项氏名如蕙奉化王元浃妻归王甫二期夫亡遗孤一方在襁褓氏哀毁骨立姑怜其少欲嫁之氏涕泣自经姑觉救免遂如其志勤纺绩课子读书奉姑尤谨姑没殓葬尽礼正德辛未诏旌其门　　严九霄妻陈氏王
氏附

