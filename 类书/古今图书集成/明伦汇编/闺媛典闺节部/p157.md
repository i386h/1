<!-- { "loadSidebar": true } -->
按丰县志魏氏刘允成妻允成行谊醇笃中年病亡遗二子长生龙次勖志皆幼氏年未三十誓以死殉诸姑力劝抚孤强从之勖志夭抚生龙母子相依贫苦日甚时值河水泛溢赋役繁兴氏典鬻衣饰罄尽每持书教子曰尔力不任农习此勿懈吾甘为尔苦年四十八以劳瘁呕血死后生龙应甲午岁荐为邑人所推重云　　李健妻裴氏
按丰县志裴氏李健妻年二十三健亡值河水为灾氏奉舅姑抚弱息始终一节卒年七十　　杨瑶妻冯氏
按丰县志冯氏杨瑶妻年二十四夫亡抚二孤教以义方历节三十余年教子希哲为诸生　　安穆妻高氏
按丰县志高氏安穆妻年二十二穆亡遗孤民秀甫三岁氏苦节孝事翁姑勤俭持家教子秀成立　　李天瑞妻渠氏按丰县志渠氏李天瑞妻瑞以攻苦遘疾亡氏年二十六子锜茕茕在疚氏备历艰苦课锜洎孙一鹏俱为文学有声万历二十九年年九十二卒奉诏建坊旌闾　　王三思妻高氏
按丰县志高氏王三思妻夫亡氏年二十四抚孤强学成立年八十五有司岁给粟帛优之　　阙里妻牛氏
按丰县志牛氏阙里妻年二十三里亡无子止一女亦殇家屡空矢志苦节之死靡他　　袁引妻赵氏
按丰县志赵氏处士袁引妻引亡氏绝粒誓必死诸姒环泣慰劝曰若必死而弃二孤设夫子目不瞑怨若地下奈何氏闻稍稍进汤粥拮据葬引先是引诸昆皆先引没遭季世荒乱横征徭役人谓袁氏殆不可支氏多才智教二子应之裕如也二子长本植力农桑次本厚读书为诸生有骐骥千里之目一日氏寝疾不起二子跪进饮食氏挥泪曰汝曹幸成立我从汝父游矣言讫大恸而绝氏没三十余年植厚尚同居友爱日笃　　刘永光妻董氏
按丰县志董氏太学董望云女云无子笃爱氏氏纯孝亦能顺适父意及笄适处士刘永光相永光养翁姑悉惬夫志馈问其父无虚日及父没夫亦亡氏哀号语三孤运隆等曰吾不能终事吾父又不能终事汝父汝母不复生矣运隆等急白太翁太翁泣语氏曰儿死赖有妇抚孤妇死我耄老安能为汝成立诸子且妇果死老人不忍见有与俱死耳言讫呜咽泪如雨下少长皆泣氏大恸强慰翁茹荼集蓼教三子终其身　　李可久妻杨氏
按邳州志杨氏李可久妻夫亡氏年二十二守节四十一年终　　刘礼妻惠氏
按邳州志惠氏刘礼妻礼亡惠年十九甘贫抚孤历艰苦四十五年终　　武弁妻周氏
婢王
氏附

按邳州志周氏武弁妻夫亡周年二十二抚遗腹子思恩守节其侍女王氏终身不嫁以事之孀居三十九年终　　钱达妻苏氏
按邳州志苏氏钱达妻夫亡年二十五甘贫抚孤守节六十一年　　李秩妻娄氏
按邳州志娄氏李秩妻年二十五夫亡苦节六十五年终　　王玠妻孟氏
按砀山县志孟氏太学生王玠妻玠死翁架年逾八十无依子七人俱在髫龀氏衔恤养翁抚孤翁病卧汤药不愈氏刲股以进翁没葬祭尽力教七子皆有成　　许心国妻袁氏
按兴化县志袁氏千户许心国妻年二十四夫亡守节至四十二年县令周祚新旌之　　吉应中妻赵氏
按兴化县志赵氏吉应中妻夫亡守节事姑育襁褓子成立万历中旌表　　陆经明妻李氏
按兴化县志李氏文学李训女陆经明妻明亡李年十九一子迁甫二岁誓死不贰抚孤娶妇守节五十五年卒　　赵述妻许氏
按兴化县志许氏生员赵述妻年十八述亡家徒四壁寒夜一灯抱遗孤而绩奉姑育子历七十年终县令翁汝进表其门　　李长贞妻赵氏
按兴化县志赵氏生员李长贞妻年十八而寡矢志勿二孝养孀姑立侄继祀抚之如己出历五十余年苦节县令王绩灿表其门　　孔大仁妻旌氏
按兴化县志施氏孔大仁妻仁亡施年二十二家甚贫岁复洊饥纑以给二孤虽绝粒并食无怨历四十载如一日县令表其门　　李思鉴妻徐氏
按兴化县志徐氏生员李思鉴妻夫亡徐年二十九孝养舅姑慈教嗣子清严整饬行不逾阃年六十终　　朱廷俊妻萧氏按兴化县志萧氏朱廷俊妻夫死萧年二十家贫躬绩以事孀姑冬月瘃不缺甘旨抚孤成立年七十七终县令方允昌旌之　　吴从谦妻赵氏
按兴化县志赵氏生员吴从谦妻从谦中万历己酉科副榜&#抑以死赵年二十余家贫无子守节终身县令旌表　　赵元瑜妻李氏
按兴化县志李氏诸生赵元瑜妻年十八夫亡哭几丧明事姑孝抚孤绳武成立守节六十年建坊旌表　　陆克忠妻舒氏按兴化县志舒氏年二十适陆克忠未二载克忠殁无子四壁萧然姑劝改嫁舒号泣曰必如是有死而已乃与姑共守未几姑殁斋素奉佛以女工自养县令申请表其门复其家仍给之食苦节四十四年年六十六卒　　李文定侧室徐氏
按兴化县志徐氏李文定侧室定病徐年二十六侍疾惟谨三年如一日定亡苦志训子朝促就塾暮归则自督课陈文定遗书篝灯劝读出必使人视其所之必无比匪人没齿如一　　陈仰墟妻高氏
按兴化县志高氏陈仰墟妻年二十五夫亡姑年七十子数岁家甚贫藉十指经营供姑朝夕姑没葬祭尽力苦节四十五年为人严整夫死日以麻绳束发遂绝膏沐临终以手指绳曰毋易此以报夫地下也　　陈锦妻王氏按兴化县志王氏陈锦妻锦亡氏年十九遗孤三岁王誓不欲生夜投井救起之遂矢志抚孤克信为乡饮宾县令旌之　　吉达妻陆氏
按兴化县志陆氏吉达妻岁饥达怀资出邻郡市谷为盗所杀陆抚子宪辛苦万状守节五十余年年七十四卒一女适黄坻初尝刲臂以疗母疾　　陆址妻仲氏
按兴化县志仲氏陆址妻年二十七嫁一年址亡守节三十余年卒　　赵晞妻王氏
按兴化县志王氏赵晞妻年二十晞亡抚孤述守节述长又早世复抚孙大学成立有司旌其门　　舒守训妻王氏
按兴化县志王氏生员舒守训妻年二十四训亡抚孤大儒足不越阃至老益严县令旌之　　张凌汉妻刘氏
按兴化县志刘氏张凌汉妻县令王三余旌之事实无考　　邹迁妻翟氏
按兴化县志翟氏邹迁妻县令凌登瀛旌之事实无考　　王家祯妻桑氏
按兴化县志桑氏王家祯妻万历中旌表事实无考　　凌春妻李氏按兴化县志李氏凌春妻夫亡甘贫守节万历中旌表　　姜遇妻陆氏
按兴化县志陆氏姜遇妻万历中旌表事实无考　　李思义妻朱氏按兴化县志朱氏太学生李思义妻奉诏建坊旌表事实无考　　沈一豸妻赵氏
按兴化县志赵氏诸生沈一豸妻年二十夫亡守节五十年建坊旌表　　李思恭妻夏氏
按兴化县志夏氏太学生李思恭妻年十八适恭八月恭亡守节六十年卒　　葛可达妻杨氏
按兴化县志杨氏葛可达妻年二十五夫亡遗孤志彬方在襁褓无舅姑亦无婢仆伶仃无倚资纺绩抚孤成立卒为善人苦节三十六年终　　解汝达妻李氏
按兴化县志李氏儒士解汝达妻年二十六夫亡守节家贫子幼备历艰难县令请学使者旌之　　李茂和妻王氏
按兴化县志王氏生员李茂和妻年二十一夫亡守节抚孤思极成立年六十一终县令边之靖旌之　　许昌时妻沈氏按兴化县志沈氏千户许昌时妻年十九夫亡守节六十余年万历中旌表　　李长禧妻袁氏
按兴化县志袁氏生员李长禧妻夫亡年二十五无子事姑尽孝苦节六十余年终
　闺节部列传八十五
　　明八十
　　陈应诏妻葛氏
按泰州志葛氏工部主事陈应诏妻夫亡年二十矢志若金石抚子于蕃为诸生蚤没媳章氏年二十三与姑同处一室鞠遗孤元鼎自襁褓为诸生有司并给以粟帛　　徐冕妻卢氏
按泰州志卢氏适海安镇民徐冕年二十五夫亡时子耀方幼卢许以身殉勺水不入口者五日忽假寐若有告之者曰尔死矣奈孤何乃强起食贫教子几四十载耀举戊辰进士上疏建坊　　沈行可妻李氏
按泰州志李氏户部主事李彬女诸生沈行可妻可早亡无嗣仅一女李年十七守志无贰万历中有司旌之仍给以粟帛　　吴柏妻桑氏
按如皋县志桑氏丰利大定女正德间适同里吴柏年十九而柏亡时方娠五月舅姑老且病薄有赀产族人睥睨其间图欲嫁之桑拒曰舅姑在堂而血孕在腹妾何之越半载生子轩族人故疑而索观桑抱示之曰男也自后即不令族见虞有意外逮长为娶妇生五孙而轩&#桑复课诸孙耕读俾各就业万历中年八十有二卒　　吴崇仁妻刘氏
按如皋县志刘氏白蒲刘庆女年十八归吴崇仁阅二年生子甫六月而仁亡又一年而翁没求者合谋甚众氏不为动自江浒抱子徙居城去田庐五十里一婢梅花侍而糗糒时不给常命梅花贷米于所亲会大雨倾跌泥中徒手归刘不嗔责曰幸有乳啖儿励冰操四十余年卒课其子为名士年六十六终　　宗传继妻高氏按如皋县志高氏邛州守宗传继妻赠金吾大将军高某女也传年逾五十失偶择配于郡得高氏年二十三来归椎布操作克勤克俭事姑梅以孝闻随任邛州归传疾卒高年二十九孑然一身执节四十年教子孙寖昌　　石京妻张氏
按如皋县志张氏安肃丞藻之妹廪生石京妻京亡氏年二十六无子抚从子成章为嗣亲授句读备极苦心及成章为诸生额手自庆曰亡夫青箱有托吾无憾矣遂委家事朝夕虔诵梵音年六十卒　　王熙妻陈氏
按如皋县志陈氏王熙妻熙死陈尚少念姑孀子幼因以不死母家以其贫欲夺陈节陈终身不归宁盗窃其衣寻复还之台省以闻于朝旌其节　　许宇妻马氏
按如皋县志马氏诸生许宇妻宇蚤亡氏年十九生子女各一女三龄子二龄氏坚守历四十九年终　　许汝诏妻蒋氏按如皋县志蒋氏省祭蒋谟女诸生许汝诏妻年十七归汝诏阅十年汝诏病亡氏痛绝不欲生行念姑老无养而诸孤靡托乃忍死须臾以待孤成立值岁凶针黹不给典鬻殆尽粮惟黍姑不能甘氏常自饿竟日积黍易米以奉姑子稍长课子读书次子文燃充博士弟子员末年渐得生色而文燃又不禄氏因伤悼疽发于背少子文炳口自吮之焚肌醮天愿减算以益母疽旋愈寿终台司监司皆表其闾　　秦承业妻张氏
按如皋县志张氏张之恩女年及笄归秦承业业病张宵衣侍卧起旬月不衰迨亡张年二十五遗孤应祥方七月家稍丰族人利所有谋夺其志生端构讼无所不至张秉志愈励备尝惨悴坐是家遂替仅余田十四亩日从事女红以佐饔飧犹时奉滫瀡承舅姑欢藜藿仅充晏如也应祥长克振其家而氏攻苦操作至老不倦冰心雪骨六十余年如一日诸当路请于朝建坊旌表年九十三终　　蒋一阳妻吴氏
按如皋县志吴氏蒋一阳妻年十七归阳阅二岁方娠而阳亡又阅月曾祖姑及王舅相继俱丧氏尽鬻其产半举三丧半以奉姑饘粥弥月生子鸣惊值岁饥盗入其室氏拥姑抱孤诉其艰苦盗感泣去未几姑没墟莽间鬼火夜青且渐逼氏语鬼曰吾初心死不易也鬼辄哭有声自兹遂绝既服阕恶族利其产谋嫁之诬以讼旋得白虑伤其孤迁学宫傍择学行俱优者与缔姻藉以教其子修脯不给仍绩佐之鸣惊卒为诸生有声黉序县令李衷纯请于学使赉以粟帛旌其门　　范源妻丛氏
