<!-- { "loadSidebar": true } -->
按绍兴府志钱氏金有德妻早寡守节卒年五十二　　刘坡妻章氏按绍兴府志章氏山阴诸生刘坡妻坡早亡章有娠方五月既而产子宗周家贫困章纺绩抚孤食不给尝饮水而卧归依母家未几姑殁翁老疾章还事之析薪荷汲持药糜望颜伺息未尝少惰三年宗周体孱弱章每忧念不置遂婴疾然以贫故忍弗疗治宗周登贤书诫勿干户外事贫如其素既而宗周登进士放榜日章卒于家后建坊旌表　　胡垫妻孟氏
按绍兴府志孟氏胡垫妻山阴人塾嘉靖间处士孟年十九无子继伯氏子茂为后纺绩事姑历数十年亲党不闻其笑语郡守旌其闾元孙升猷成进士　　王慕贞按绍兴府志王慕贞山阴王子清女幼喜读书能识字许字刘志学刘故荡子未婚客燕十余载不返移书令女他适女不可及刘客死父母议更聘女泣云刘母瞽双目以乞贷度日为其聘媳二十余年不得一日之养可乎乃往事刘母七年刘母没守墓数月忽得微疾沐浴焚香端坐而死时盛夏陈尸不臭而有香邑令躬往祭奠巡盐使者捐赀建祠同沈烈妇祀之　　徐黼后妻李氏
按绍兴府志李氏晋江人萧山徐黼后妻黼为晋江训导娶李未期黼没于官父悯其少而无子诱归集诸姑姊留之李欲自尽乃已既而扶榇归葬毁容自守抚前妻子一元如己出一元死又抚其孙孙死复抚曾孙焉嘉靖十四年旌表　　周本恭妻赵氏
按绍兴府志赵氏周本恭妻诸暨赵孟德女名淑少时父尝授孝经列女传诸书年十八归本恭十一年而恭没时值兵乱赵啮指自誓挈孤从一媵避山谷间饥饿颠踣无二心乱既定还家治麻缕自给夜燃松脂以诗书口授诸孤其夫兄亦早死而遗其子赵抚之爱如己出婚娶亦先焉后皆克成立　　郦浃妻冯氏
婢
附

按绍兴府志冯氏郦浃妻诸暨人名宝娘适浃未数月浃亡冯年二十三以侄榓为嗣苦志自守一婢有殊色人争求娶冯亦命之辞曰愿与主母同老终亦不嫁其后浃墓产连理木一株冯年八十卒婢亦年七十余　　高贵珍妻凌氏
按山阴县志凌氏高贵珍妻珍亡凌年二十九苦节自励四十八年如一日尚书魏骥赞之曰其德也恒其志也明譬如雪中松柏火后琮珩虽经灼铄剥蚀之惨顾其光愈洁而操愈贞是诚无假乎朝廷之旌　　高贵津妻汪氏按山阴县志汪氏高贵津妻年十九于归未期而津没哭踊几不欲生苦节至五十余年卒郡守表其闾　　姚用栗妻唐氏按山阴县志唐氏姚用栗妻栗正德戊辰进士鹏之子以苦读早丧氏年二十七抚一子五孙俱克成立年九十四嘉靖间旌表　　朱雷妻沈氏
按山阴县志沈氏朱雷妻夫亡苦节无子以夫兄子廷瑞为后年九十四卒　　钱国麟妻严氏
按会稽县志严氏钱国麟妻年二十二而寡无子茕茕苦守历六十年终　　石美中妻金氏
按会稽县志金氏石美中妻幼聪慧好读书通列女传归美中偕任三吴每脱簪珥佐不给不欲其夫以苞苴玷清白奉姑至孝尝刲股为愈疾美中亡家业萧然矢志课子之贞举顺天乡试之贞妇张氏尤尽诚孝姑耄无齿艰粒食张日乳哺之金赖是得寿考　　王泰妻倪氏按会稽县志倪氏廪生王泰妻泰冒雪千里白父冤于军门冤白而泰死氏年二十余家贫苦节事姑尽孝教子俸成名嘉靖十一年年八十八别亲族曰吾将逝矣俸跪泣曰我母苦志教子历官二任囊所贮积当为母请题建坊以报母德氏曰吾今而后止免得再嫁耳奚建坊为言讫而绝　　董炼妻毛氏
虞
氏附

按会稽县志毛氏董炼妻年二十余炼死不嫁课子成家炼弟巨妻虞氏与毛同时守节年七十余嘉靖己亥郡守汤绍恩题旌　　王鉴妻蔡氏
按会稽县志蔡氏王鉴妻鉴亡无子氏年十九或讽之则曰吾志已定即贫且无子安可夺也躬纺绩以供舅姑辛苦五十余年嘉靖间诏旌表　　章柔妻余氏
按会稽县志余氏孝廉章柔妻柔以会试道亡余闻讣顿绝久之复苏曰吾固可死不可使孤儿无恃未几子殇抚侄成立宗党见其辛苦为之垂泪郡守洪珠表其闾　　曹继祖妻马氏
按会稽县志马氏曹继祖妻高州守谦之孙妇继祖殁氏年二十一子甫二龄家贫备历辛苦训其子成立偶疾子为延医氏拒曰曩不即死以汝幼耳今何用哉竟弗药疾亦竟愈年六十三卒郡守表其闾　　王之骥妻祝氏按会稽县志祝氏儒生王之骥妻归甫六月骥随父之官越二年归不逾月而死祝独居一室日取清泉一盥濯以比洁六十年戚族罕睹其面无子教一女端饬如母郡守表其闾　　马瓒妻冯氏
按会稽县志冯氏马瓒妻瓒死氏年二十九父母欲嫁之氏断发破面以自残抚教遗孤文显佣针以给文显卒成儒官氏年六十九卒郡守旌其门　　章伟妻梁氏
按会稽县志梁氏章伟妻年二十二夫亡以家务付叔代理内无三尺之僮仅一老婢相随得上寿而终　　章以裁妻童氏按会稽县志童氏诸生章以裁妻以裁早亡孤子尚纶又苦读呕血死家贫饘粥不继氏纺绩以抚其孙贞尝训之曰汝读祖父书学忠孝事吾百岁后魂魄犹恋汝也否则即生前不愿见汝贞卒成乙未进士　　王贻楷妻董氏按会稽县志董氏王贻楷妻夫亡苦节三十年遗孤谋焌又早丧仅遗一孙裕址抚之终身　　章得中妻高氏
按会稽县志高氏章得中妻生三子得中早丧氏年二十四姑陈氏垂老长子梦仅七岁氏苦志甘贫养姑课子年九十一终　　金雷妻董氏
按会稽县志董氏金雷妻早寡家贫备历艰苦性素严洁凛不可犯勤纺绩以养舅姑抚侄成立卒年九十有七孀居六十余年嘉靖间诏旌表　　董思忠妻宋氏
按会稽县志宋氏宋知远孙女董思忠妻归数载思忠死哀毁之状见者怜而敬之抚嗣子怀浦不啻己出年八十一诏旌表　　胡宪章妻章氏
按会稽县志章氏名妙真胡宪章妻早寡无子苦节自守或欲夺其志即向墓号泣墓有白鸟来巢乡人以为贞洁所感卒年八十有五嘉靖中诏旌其门　　严大儒妻沈氏按会稽县志沈氏严大儒妻幼而敏慧十岁通女诫及女论归数载夫亡几欲相从地下舅姑曲谕以保孤大义得不死丙夜篝灯训其子女常继之以泣虽至戚欢聚未尝见喜色嫁女虽荆布楚楚丝缕皆手泽聘妇勿尚鞶帨而实意未尝少简子早岁能文不售遘疾死氏泣曰予贪生至今日为存孤也今何用复生遂卒年五十一励节二十八年　　章允贤妻马氏
按会稽县志马氏章允贤妻早岁孀居翁姑恐其不终强他适氏号天哭誓苦节自持曲尽孝养郡邑旌之
　闺节部列传五十
　　明四十五
　　傅承宠妻徐氏
俞
氏附

按萧山县志徐氏傅承宠妻承宠未娶得痫疾徐父欲悔之氏不从卒归傅承宠痫益甚氏调护曲尽越六载宠亡宠弟承宸方娶俞氏而病瘵六月死妯娌共守节俞氏父怜女少欲嫁之俞持刀断发自刃濒死父乃止徐有子德新俞通经史常提诲之有司表其闾　　徐凤梧妻魏氏
按萧山县志魏氏徐凤梧妻梧浪游客死氏年二十守一子奉姑以居昼夜辟纑易粟以爨及姑没子为奸人诱卖氏独处一室常无烟雪夜以草荐自覆或谋娶之惕以威势氏曰人不畏死又何畏焉我必不以穷饿故辱我祖先也后子长得脱归渔钓为业以养母焉　　包曾义妻孙氏
按萧山县志孙氏包曾义妻义贾京师亡氏年二十六苦节誓酬夫志昼夜勤劬养姑字幼姑亡殡葬尽礼邑令上其事岁给粟帛终其身　　单之祥妻盛氏
按萧山县志盛氏年十六适单之祥祥病蛊氏日夜吁天请代衣不解带岁余祥没欲从死姑劝止之孤帏匿影蹈矩循绳凡四十余年如一日邑令上其事台使者岁给粟帛旌其门　　丁露妻陈氏
按萧山县志陈氏儒士丁露妻陈殷女也年十七归露&#年露亡誓不二适遗腹生子随殇舅姑欲夺其志陈氏泣曰所以不死以舅姑在耳何乃不谅若是嫠居八十余年年九十九卒嘉靖初县令秦镐表其闾　　张谊妻黄氏
按萧山县志黄氏名淑贞张谊妻谊举进士迎黄之京而谊已病亟氏吁天请代卒不起黄年二十六欲从死左右以遗孤苦劝之稍进饘粥扶柩抵家事舅姑以孝睦宗党以礼捐膏沐谢宴会苦节四十年足不逾阈言不妄发台使岁给粟帛复其家　　沈炳秀妻陈氏
按萧山县志陈氏长巷沈炳秀妻父遘疾赘秀于家时秀年十五陈年十四合卺甫四月秀患腹疾死陈号恸欲绝父母怜其幼欲令改适使婢持百花绮裙示之挥去不顾年二十一有富人倩一达者为媒父为治具陈问故叔母以告陈恸哭即持混水溅媒氏衣媒遑遽走由是辞父母归夫家立夫兄子为嗣母子相守茕茕一室人罕得见其面惟寒食展墓偕妯娌一往哭必尽哀闻者垂涕以是终焉　　周大器妻徐氏
按萧山县志徐氏名清源儒士周大器妻年十九归大器七年夫亡氏哭踊不食几绝者再其母故饿其儿啼于前乃抱儿曰吾为尔延一息耳既葬夫并营己圹以示不二蓬垢蔬食苦鞠遗孤手写夫像悬于室值望日题其像曰此月有时缺此心终不亏愿将今夜月常与我心随忌日哭奠尽哀凡遇婚嫁庆贺即潸潸泪下宗人咸为感泣后子长家业渐隆亲戚前为寿辄恚不见终身寝不解衣足不逾阈年六十三临终又自题其像有司九表其门　　王宗岱妻张氏
按萧山县志张氏谊之姊读书知古训归诸生王宗岱六载而岱没二子绍充绍冕皆在孩提氏辛苦备尝训子读书充有声文学冕仕至苑马寺副孙明允曾孙鸿业鸿烈皆举明经孝廉　　杨敏妻齐氏
按诸暨县志齐氏名妙观南隅杨敏妻年十八敏亡子仲洧甫周岁舅姑欲夺其志齐断发破面抱孤向舅姑泣曰妇为死者守此孤不忍使之无归舅姑怒令自食斋居斗室纺绩资生舅姑没托老婢经理其家闭门不启开一窦以通饮食如是二十年年六十七卒　　骆黼妻钱氏
郑
氏附

按诸暨县志钱氏举人骆黼妻婉慧贞静寡言动夫亡子茂应甫二周钱事舅姑及遇诸伯仲秩然有礼一日失火氏驱群婢取诸珍玩投井中翁不之知明日取出欲以其半予之固不受年九十六卒其后有郑氏者黼从子宗迪妻也年二十有二宗迪死即以黼孙玠为嗣玠虽子行非其应后郑曰吾心慕钱孺人尔守节五十年年七十余事闻旌表　　余狮妻曹氏
按诸暨县志曹氏余狮妻狮亡氏年二十一子良充甫五月姑怜其少将改嫁之氏抱子泣曰夫虽死有子在终不去也闭门断发资纺绩以养姑久而愈谨岁大歉值姑丧家益贫邻妇劝曹别图庶可两全曹忿其言啮大指溅血于狮之神主邻妇窥见为泣下嘉靖中事闻旌表年九十余卒　　陈有智妻李氏
姚
氏附

按余姚县志李氏陈有智妻智与弟有容并早丧李年二十一容妻姚二十九初智叔中丞克宅携智之松番病亡中丞贻书慰李甚至李泣曰叔翁岂以是坚我哉微叔翁言宁当二心者久之室毁编茅以居娣姒相依一室寂不闻人音第见壁间炊炀乃知有人耳已与群从共建一室未迁而其姑没二妇欲殓于新室同室者惧禨祥不许姚李负尸竟置新室众皆错愕睥睨不敢言并以寿终　　王爚妻陆氏
陈
氏附

按余姚县志陆氏王爚妻爚与弟灴皆早死陆方&#爚临绝谓陆曰汝年纔十八勿自&#陆挥涕曰君言&#矣得子则抚之否则与君偕死耳及爚亡陆氏刑面毁容哀不胜支阅七月果生子抚之如初言灴妻陈氏亦守志其父母谕之曰姒幸抱子汝何恃而自苦陈泣曰吾知身焉知子因断发自誓立烘弟之子为嗣复殇于是妯娌合资并食足不逾阈荐祭感怆相对涕泣嘉辰令节见者皆为罢欢有司上其事并旌之　　闻人才后妻黄氏
