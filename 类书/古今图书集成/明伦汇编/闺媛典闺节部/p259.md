<!-- { "loadSidebar": true } -->
按嘉定县志张氏千户庄肃妻年二十三而寡子重甫三岁氏身织供其姑抚孤子成立年五十八终直指移檄旌之　　谢国辅妻陆氏
女
附

按嘉定县志陆氏百户谢国辅妻年二十六辅客死祖姑及姑俱老一子一女俱在抱陆氏仰事俯育遍历艰辛女及笄嫁武举冯曰梁年二十五亦寡忍饥茹苦母女一辙　　朱稚恭妻萧氏
按嘉定县志萧氏朱稚恭妻缨之媳年二十三稚恭客死家贫子甫四岁氏截发毁容织自给育子成人守节五十一年　　徐澣妻许氏
按嘉定县志许氏千户徐澣妻年十九而寡子女俱无姑怜其幼欲嫁之氏焚香灼臂矢志不移有司白于监司仍给夫禄赡之　　刘栋妻尹氏
按嘉定县志尹氏军余刘栋妻生子嘉爵未期栋闻倭&#邻境弃妻子从戎殁于王事讣至尹毁容断发抚孤守志苦节三十余年　　刘鉴妻侯氏
按嘉定县志侯氏刘鉴妻年二十归鉴五载鉴亡守节五十四年崇祯间台使旌表　　范嘉引妻冯氏
按嘉定县志冯氏生员范嘉引妻年二十二而寡生子方数月抚之及弱冠而夭氏上无公姑下无子女不栉沐不茹荤酒昼夜伴两柩号泣甘贫苦终其身　　黄钦妻周氏按太仓州志周氏黄钦妻双凤银工女嫁七月钦亡父母觇之泣曰我命孤惟死守耳历艰苦终身卒年八十　　龚氏女
按太仓州志龚氏女沙溪人父志道数岁许字同里项氏子年十四项子夭逾时问婚女每色拒祖母沙素奇爱女姑听之女严斋戒晨夕理佛织作日完布一匹垂二十年以为常癸酉沙疾剧指女属志道曰儿闲时咄咄意在项盍为立后志道唯唯壬午请于州守许置嗣且上其事台司旌之项老颛愚信谗多违言女闻愤惋曰我奈何累我父伏枕三日呼天而逝年三十有一　　曹士则妻唐氏
按太仓州志唐氏曹士则妻士则客死鄱阳湖子幼翁盲姑复病唐奉养丧葬如人子凡四十余年人称节孝　　徐大钦妻凌氏
按太仓州志凌氏徐大钦妻年十九夫死抚三岁女事舅姑存殁尽孝茹荼三十年病卒　　张侃妻吴氏
按太仓州志吴氏诸生张侃妻侃应乡试殁于京吴年二十子凤翔未期舅姑且老吴矢志不渝年七十九卒　　方起鹏妻施氏
妇
附

按太仓州志施氏方起鹏妻年二十四寡抚子道行娶陆氏年二十六寡遗二孤姑媳共守州守表其门　　吕小二妻项氏按太仓州志项氏吕小二妻年十八寡小二庶出死后诸弟析产不及项项茹蔬终身口不言苦家人无恤之者所抱从子亦不为称述夷然以老死　　曹振纲妻朱氏
按太仓州志朱氏曹振纲妻夫死氏年三十曹故巨室中圮业且尽遗四孤朱抚字拮据垂四十年长子达成进士拜御史封太孺人　　过麟妻金氏
按太仓州志金氏过麟妻麟死金年二十六抚孤君表抱持泣曰此死所也表卒成立　　陈古民妻孙氏
按太仓州志孙氏陈古民妻民家贫早亡氏母家富迎女泣谢曰我死于陈矣卒不归　　朱霆妻龚氏
按太仓州志龚氏名淑宁朱霆妻年十七归霆逾年霆死无子龚脱簪珥挥地曰安用此尽质营葬姑陈氏故节妇龚事之甚谨居三年父讽之龚谢曰今不死为老姑持节弥励　　周康妻钮氏
按太仓州志钮氏周康妻年二十八康死奉舅姑尽礼同时节妇以孝闻者钮独着　　顾金妻刘氏
按太仓州志刘氏顾金妻归五载金亡无子截发自誓养其姑张氏尽妇道谋诸宗党为夫立后苦守终身　　夏渊妻杨氏
按太仓州志杨氏年十八嫁同里夏渊二年渊死深居屏迹抚遗孤成立守节四十三年　　徐伾妻陈氏
按太仓州志陈氏徐伾妻伾亡陈年二十五子钦方五岁陈厉节守之钦长复殁陈不恤贫苦守志益坚　　赵角妻凌氏按太仓州志凌氏赵角妻归赵三载而角夭姑老家四壁立凌日夜纺绩执爨以养姑寻姑亡身任丧葬备尝艰苦孤长教之学为诸生有名　　陈瓛妻吴氏
按太仓州志吴氏陈瓛妻年二十四夫死守节奉姑姑殁丧祭如礼抚孤成立　　江山妻毛氏
按太仓州志毛氏江山妻年二十三夫亡守志贞白所居火发独抱其孤与夫木主而出　　王原甫妻徐氏
按太仓州志徐氏太仓医家女嫁&#山王原甫夫亡一女始晬舅姑俱以事逮之京徐年二十独抚孤女女及笄复死乞养赵氏女及嫁&#又殁倚赵氏女卖药自给年八十六终　　王贵妻刘氏
按太仓州志刘氏太仓卫军王贵妻年二十七贵死族人将夺其志刘固拒寡居四十余年卒　　顾伦妻周氏
按太仓州志周氏顾伦妻归二年伦夭家贫虽极苦不形于色年九十余卒　　顾允升妻金氏
按松江府志金氏新昌令时扬女年十八归举人顾之璇子文学允升年二十一允升亡励志苦守历四十年有司旌其门　　邹承恩妻张氏
按松江府志张氏儒生邹承恩妻年十九婚未及期夫亡守节五十八年事闻旌其门　　徐奉常妻苏氏
按松江府志苏氏华亭人归徐奉常甫生一子夫亡氏抚孤成立生二孙无何子妇相继夭遗二孙在抱氏躬亲教养孀居四十年迹不履户外郡邑欲旌之氏坚郄曰老妇自守其素不必上烦官府　　俞氏女
按松江府志俞氏女青浦金泽人许吴江许存仁为继配未婚仁亡女年十九截发毁容如许养仁父母抚仁子成立年六十二卒崇祯中奉诏建坊旌表　　杨允绳妻黄氏按松江府志黄氏杨允绳妻允绳以给事中论劾大官丞奸蠹下狱论死时氏与子应祈僦一室委巷中日夜擘絣絮衣橐饘五年如一日应祈当有室不肯受氏泣谓曰汝父长系若且茕茕可不为一线计乃强之室甫孕应祈以忧愤饿死妇生子忠裕逾月允绳死西市氏乃携其妇扶二榇归渡江遘风浪御宵警不小慑及家家废氏料理襄二丧教孤孙忠裕庄皇帝恤录命下氏屏居又数载卒年六十九　　韩宗义妻聂氏
按松江府志聂氏戚应贞女幼育于聂因氏焉许字里人韩宗义隆庆中讹传选女入宫因未笄而归韩时宗义有疾令独处甫半载宗义殁氏年十七家贫无嗣力苦事姑誓死不二卒时年七十矣直指上其事诏建坊旌之　　陆旭荪妻诸氏
按松江府志诸氏庠生陆旭荪妻夫早亡氏事寡姑最孝食贫教子砥节终身崇祯己卯有司旌其门　　李茂叔妻张氏按松江府志张氏庠生重熙女适泗泾李茂叔叔早亡氏年二十三苦节抚二女父母强他适剪发以拒蔬食终身年六十　　陆应昌妻孟氏
按松江府志孟氏陆应昌妻孝子国祯母夫亡守节四十二载凛若冰霜事闻旌其门　　徐文孙妻王氏
按松江府志王氏诸生徐文孙妻夫亡守节四十八年事闻旌其闾　　徐琰妻王氏
按松江府志王氏太仆寺寺丞徐琰妻夫亡守节四十五年直指旌之　　周自铭妻钱氏
按松江府志钱氏年十八适周自铭二十一而寡遗孤六月孑影靡依就祖姑村居力勤茹苦崇祯庚辰年八十卒直指旌其门　　沈文照妻宋氏
按松江府志宋氏华亭萧塘人少读书明大义年二十归沈文照照食贫力学氏脱簪珥佐之甫三载夫亡遗孤泓方五月誓以死守纺绩常彻夜翁姑欲夺其志氏手书告母切陈所志遂不敢复言氏亲课泓读书成进士氏年五十四卒孀居三十二年崇祯六年诏旌表　　宋懋澄继妻施氏
按松江府志施氏吴县人赠大理寺少卿宋懋澄继室事姑张以孝闻姑亡懋澄方试北雍擗踊含殓如礼懋澄殁氏年未三十遗二子征岳征舆皆四岁征舆生母张氏教子严切氏独济以慈惠鞠爱有加及二子有室率妇庙见叹曰吾为妇事先姑九年未尝见启齿问故先姑曰我与汝幸自宽所不笑者以嫠也吾尝心识之今得为姑见两妇无负先姑矣一日无病而卒　　诸秉礼妻杨氏
按松江府志杨氏太学生诸秉礼妻夫亡子鹤年仅二岁氏年二十一抚鹤年成立年七十三卒邑令旌之　　张宠继妻杜氏
按松江府志杜氏上海张宠继妻孀居三十余年抚前妻二子若己出拮据婚嫁并竭心力崇祯间有司旌其门　　俞氏女
按松江府志俞氏女张泽人幼受徐孝思聘年十三孝思殇遂长斋缟素父母仅一女欲得&#女闻饮卤自戕获救一夕又投缳复不得死徐父母悯其志乃迎归女诚敬克孝抚孝思侄为嗣年四十二卒　　张永鉴妻王氏按松江府志王氏封君炜女张永鉴妻夫亡氏年二十矢志守节四十余年崇祯元年奉诏旌表　　张积基妻葛氏
按松江府志葛氏郡文学张积基妻年十九归基两载夫亡抚一岁子天彝艰苦万状卒至成立乡族重之　　顾氏女
按上海县志顾氏女许字陆昌明昌明年十六亡女年十三誓不改适随诣陆苦守十七载年二十九殁　　郑氏女按上海县志郑氏女幼许字王景昌未婚而昌亡郑矢不嫁年十九诣王守三十余年崇祯二年太守方岳贡闻于朝诏建坊瑞安桥女感国恩剖夫遗田房半给嗣子半给学宫　　李应曙妻蒋氏
按上海县志蒋氏故给事性中曾女孙及笄归李应曙年二十七夫亡守节几五十年先是为处女时母沈病痞濒危蒋割股疗母人称节孝子瓒孙良翰皆为诸生　　闵元枢妻张氏
按上海县志张氏闵元枢妻年二十九夫亡守节抚孤五十余年卒　　华一鸣妻施氏
按上海县志施氏庠生华一鸣妻嫁甫一月夫亡毁容坚守营葬舅姑及夫三丧苦节四十六年如一日　　储重美妻陆氏按上海县志陆氏三林塘儒士储重美妻生一子甫六岁重美亡陆年二十有五孝舅姑抚孤子力举八丧致哀尽礼守节四十九年卒子国祯孙才俱不负母训　　徐俨妻蔡氏
按上海县志蔡氏儒士徐俨妻年二十六夫亡苦守三十五年卒　　朱敬竹妻余氏
子光祖妻余氏孙之鼐妻程氏
女余朝圣妻女孙余泰宥妻附

按上海县志余氏朱敬竹妻年二十七夫死二子一女俱幼暨遭外侮挈孤訴冤得雪年七十六长子光祖以母丧哀毁殁妻亦余氏守子之鼐早世鼐妻程氏生子士焕方二龄誓以身殉姑泣谕乃止苦节教子士焕成名光祖女弟适余朝圣光祖女适余泰宥皆年未三十夫死归母家守节计共五寡三代同居未曾析产　　朱世荣妻高氏
吴
氏附

按上海县志高氏朱世荣妻与世卿妻吴氏俱年未三十而夫没妯娌同心守节抚孤成立台使邑令并旌其门　　陆明扬妾潘氏
按上海县志潘氏陆明扬妾明扬艰嗣娶潘连举三子而扬殁潘矢志抚孤年九十一县令旌之　　孙可进妻姚氏
按上海县志姚氏孙可进妻年二十九夫亡守节五十八年崇祯间有司旌表　　朱在瀛妻张氏
按上海县志张氏文学朱在瀛妻婚三年在瀛病亡张年二十抚孤与梓布衣蔬食坐卧一楼足不履地年六十一终所居楼曰慈云　　艾廷槐妻徐氏
按上海县志徐氏太学艾廷槐妻年二十五而寡守节抚孤虽家门贵盛茹苦如贫置祀田育遗婴周恤亲党力行善事年七十有七终　　夏复初妻陶氏
按上海县志陶氏夏复初妻复初亡氏年二十七子益尚襁褓仅遗瘠田十亩躬耕以养翁姑崇祯十四年旱蝗蝗独不食陶氏禾是年冬翁病思得羊羹解衣市肉以进常无夾服御寒致终身抱寒疾不愈子益以贫故弃儒业医乃课其孙润力学厕名黉序年八十九卒　　秦玠妻郁氏
按上海县志郁氏年十八归秦玠生子日昌未期玠入京遇盗死于涂后母弟争产构难又罹倭寇郁独身周旋其间坚忍抚孤历七十一年教子孙成立年九十二终　　汤侍泉妻张氏
按上海县志张氏汤侍泉妻年十九而寡伯氏逐之改嫁以死拒之养姑抚子年六十三卒　　颜尚忠妻杭氏
按上海县志杭氏颜尚忠妻夫亡无子苦节终身县令任辰旦立石表其墓　　施龙妻储氏
