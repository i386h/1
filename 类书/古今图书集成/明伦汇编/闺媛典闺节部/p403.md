<!-- { "loadSidebar": true } -->
古今注邯郸人有女名罗敷为邑人千乘王仁妻王仁后为赵王家令罗敷出采桑于陌上王登台见而悦之因饮酒欲夺焉罗敷乃弹筝作陌上桑歌以自明后汉书邓骘传安帝永初九年封骘弟阊西华侯阊至孝有闻当时阊卒封子忠为西华侯及邓太后崩宫人先有受罚怀怨诬告阊帝追怒废为庶人忠自杀骘不食死骘从弟豹遵畅皆自杀阊妻耿氏有节操痛邓氏诛废子忠早卒乃养河南尹豹子嗣为阊后耿氏教之书学遂以通博称永寿中与伏无忌延笃著书于东观官至屯骑校尉陕西通志上郡锺氏妇覃氏嫁未几夫亡数年间姑及伯叔相继亡家贫无以葬氏昼夜纺绩十年而葬八丧为州里所传颂文帝闻之赐粟百石旌其门世说郗嘉宾丧妇兄弟欲迎妹还终不肯归曰生纵不得与郗郎同室死宁不得同穴唐书滕王元婴传滕王元婴迁洪州都督官属妻妾美者绐为妃召逼私之尝为典签崔简妻郑嫚骂以履抵元婴面血流乃免元婴惭历旬不视事虎荟漳浦人勤自励者以天宝末充健儿随军安南及击吐蕃十年不还自励妻林氏为父母夺志将改嫁同县陈氏其婚夕而自励还父母具言其妇重嫁始末自励闻之不胜忿怒宅去家十余里常破吐蕃得利剑会日暮因仗剑而行以诣林氏家八九里属暮雨天晦进退不可忽而电明见道左大树有旁孔自励避雨孔中有三虎子自励并杀之久之大虎将一物内孔中须臾复去自励闻其人呻吟径前扪之则妇人也自励问其为谁妇人云己是邻家女先嫁勤自励为妻自励从军未还父母无状见逼改嫁六合和会以今夕成亲我心念旧不能再适持手巾宅后桑林自缢为虎所取幸而遇君今犹未损倘能相救当有后报自励谓曰我即自励也晓还至舍父母言君适人故仗剑而来相访何期于此相遇乃相持而泣顷之虎至初大吼叫然后倒入孔自励以剑挥之虎腰中断后有一虎故未敢出寻而月明后虎亦至睹其偶毙吼叫愈甚自后倒入又为自励所杀乃负妻还侍儿小名录元和初进士郑还古寓东都与柳尚将军同巷郑调西都柳设宴饯行出家妓歌乐以送内有一妓娇美郑眷恋不已柳谓曰此沈真真本良家女颇能文辞请公一词以定情好候公拜命即当送贺公欣然赋云艳冶出神仙清声胜管弦词轻白苎曲歌遏碧云天未拟生裴秀何妨乞郑元不堪金谷水横过坠楼前柳大喜俾真真拜谢郑至京除国子博士柳见除目即送真真赴约及嘉祥驿闻还古物故柳嗟叹而返真真遂别居守节终身因话录刑部郎中元沛妻刘氏全白之妹贤而有文学着女仪一篇亦曰直训夫人既寡居奉元元之教受道箓于吴筠先生精苦寿考长子固早有名官历省郎刺史国子司业次子察进士及第累佐使府后高卧庐山察之长子潾好道不仕次子充进士及第亦尚灵元矣十国春秋吴太子琏妃李氏南唐先主第四女也天祚中册为太子妃及南唐受禅封永兴公主妃中怀愤悒闻人呼公主辄流涕左右为之惨戚已而从太子琏至池州琏既薨妃还居金陵宫终身缟素斥去容饰不茹荤血自称未亡人尝焚香对佛誓曰愿儿生生世世莫作有情之物年二十四无疾坐亡有光如剪长丈余自口而出凡五夕始灭宋史包拯传拯初有子名繶娶崔氏通判潭州卒崔守死不更嫁拯尝出其媵在父母家生子崔密抚其母使谨视之繶死后娶媵子归名曰綖三余帖草鞋桥者豫章胡文早丧其妇年少守节甚苦身自织以给食头面恒不梳洗足着草鞋邻里从其夫姓呼为胡草鞋每令人持布至桥桥上人争买之曰此胡草鞋夫人布不二价者也因以名桥元史阿沙不花传阿沙不花康里国王族也初太祖拔康里时其祖母苫灭古麻里氏新寡有二子曰曲律牙牙皆幼无所依欲归朝廷念无以自达一夕有数&#背重负突入营中驱之不去旦乃系驼营外置所负其旁夜复纳营中候有求者归之如是十余日乃发视其装皆西域重宝惊曰殆天欲资我而东耶不然此岂吾所宜有遂驱驰载二子越数国至京师尽献其所有帝深异之命有司治邸舍具廪饩以居焉居二年谒帝欲归帝曰汝昔何为而来今何为而去且问所欲对曰臣妾昔以国乱无主远归陛下今赖陛下威德闻国已定欲归守坟墓耳妾惟二子虽愚无知愿留事陛下帝大喜立召二子入宿卫而礼遣之后十三年复来则二子已从宪宗伐蜀矣逮至和宁闻宪宗崩诸将皆还而二子独后心方以为忧过一古庙因入祷若闻神语连称好好而不知其故问其国人通汉语者知为吉语还至舍则二子已至矣遂留居焉乌古孙泽传泽以母年逾八十求归养长沙岁余母丧泽以哀毁卒妻杜氏以夫死饮食不入口者十有三日不死乃复食元史拜住传拜住母怯烈氏年二十二寡居守节初拜住为太常礼院使年方二十吏就第请署字适在后圃阅群戏出稍后母厉声诃之曰官事不治若尔所为岂大人事耶拜住深自克责一日入内侍宴英宗素知其不饮是日强以数卮既归母戒曰天子试汝量故强汝饮汝当日益戒惧无酣于酒又尝代祀睿宗原庙归侍左右母问之曰真定官府待汝若何对曰所待甚重母曰彼以天子威灵汝先世勋德故耳汝何有焉拜住之贤母教之也后封东平王夫人乐郊私语诗人陈彦廉好作怪体兼善绘事其母庄本闽人父思恭商于闽溺死海中庄誓不嫁携彦廉归并州抚育遂成名士辍耕录王氏守素钱塘民家女其夫丁弃家为全真道士于吴山之紫阳庵一日召守素入山自付四句云懒散六十三妙用无人识顺逆两俱忘虚空镇常寂坐抱一息而逝守素遂亦束发簪冠着道士服奉夫遗尸三十年迹不下山萨天锡赠之诗曰不见辽东丁令威旧游城郭昔人非镜中春去青鸾老华表山空白鹤归石竹泪干斑雨在玉箫声断彩云飞洞门花落无人迹独坐苍苔补道衣苏州府志崇明西沙人朱虎大德七年为副万户父左丞清坐罪籍其家虎妻茅年三十二没属官医提点师欲娶之茅与二子昼夜号泣衣裙连结以死自誓卒莫能夺故人王大卿等哀之鸠金赎归托居大都永明尼寺明年以忧愤死后虎兄子谦言于有司至元己卯旌表其墓虎荟义兴陈氏妇艳而孀居家邻木客客悦其姿莫能犯乘夜登垣舁木置其庭诘旦指为窃讼于官妇事元坛神素虔恸告神梦神曰令吾虎报尔仇未几客偕侣山中伐木黑虎跃出丛竹噬客去崇明县志生员盛某母苦节宗党举之县寝不行会谒庙通庠复公请因夜微行伺其家见一白须老人在门忽不见知为土神即具申奖尧山堂外记李妙惠扬州女嫁为同里孝廉卢某妻卢以下第发愤与其友下帷西山寺中禁绝人事久无家音成化二十年有与同名者死京城乡人误传卢死父母信之居无何岁大饥维扬以北家不自给父母怜李寡而贫欲夺其志强之不可临川盐商谢能博子启闻其美且贤也效币请婚李自缢者再公姑患之时李之父在外郡训乡学李母偕邻妪劝谕殷勤防闲甚密李日夜哀泣闻者为之堕泪既知势不可解乃勉从焉缄书与父诀词甚惨及归谢家抗志益笃谢之继母亦扬州人与李有瓜葛李即跪请愿延斯须之命终身为主母执役因坚侍母旁不去谢故饶婢妾未及凌犯居数日李复恳为尼母姑唯唯度还乡无复之耳于时启船先发而母及李继之至京口舟泊金山寺下母偕上寺酬醮有笔墨在方丈李取题壁间云一自当年拆凤凰至今消息两茫茫盖棺不作横金妇入地还从折桂郎彭泽晓烟归宿梦潇湘夜雨断愁肠新诗写向金山寺高挂云帆过豫章款其后曰扬州卢某妻李氏题卢后会试登甲榜捷音至扬州父母乃知子存然无及矣弘治元年纂修宪庙實录差进士姑苏杜子开来江右采事未报复使卢促之过家知妻已嫁恐伤父母不敢言然亦未忍别议遂行道出镇江登金山见寺壁题不觉气噎问之寺僧曰先有姑媳过此留题去矣卢录其诗以去至江右密筹之徐方伯方伯曰咸艘逾千孰从觇察纵得之声亦不雅盍以计取乎乃选台隶最黠者一人谕以其故令熟诵前诗驾小艇沿盐船上下歌而过之越三日忽闻船中女声启窗唤曰此诗从何得来隶前致卢命李大惊曰扬州卢举人其死已久尔欺我也隶备述如所谕语叩父母及妻名一一不爽李遂掩泣曰真我夫矣始吾闻歌已疑之恨未有间今日商偶往娼院母亦过邻舟故得问汝汝归可善为我辞因密致之约挥手曰去去隶归报其夜依期舟来遂接李至公馆夫妻欢会如初商赀俱付母主其出入母转以委李及商归简视历历分明封志完固叹曰关羽昔逃归汉曹公不追而曰彼为其主此亦为其夫耳贞妇也可置之时弘治二年也海昌董氏二十嫁为朱俊妻三载夫亡生子鉴甫周岁董水浆不入口者三日或劝曰子在而殉夫沟渎之谅耳乃强起饮食昼夜哭不绝声闻者怜之戴大宾吊以诗曰望夫归定何时儿啼夫不闻妻哭夫不知此身不惜化为石汝儿无母当怨谁芳草年年青吁嗟夫兮归不归又云儿勿哭儿哭伤母心汝翁弃汝去汝母爱汝不敢嗔何日儿当言何日儿当步母养儿兮苦复苦吁嗟儿兮莫作潘郎负阿母后鉴果克树立常熟县志正德丙寅奚浦钱氏连居数支皆被火灾凡三夕始熄煨烬中有小楼三楹岿然独存乃所谓小四房者姑妇二人寡居楼中素事斗神方火炽时烟焰四逼二人窘怖但叩头求救须臾见朱衣者七人立檐下举袖麾之火应手而散耳谭昆山舟师杨姓者雅与金姓者善金姓者死有子曰金三年十七八窭甚将行乞杨见而怜之因招入舟收养之既久杨夫妇以其力勤也爱之甚杨无子有一女年亦相若因以妻三岁余产一女逾晬病死三哭之甚哀成疾日渐尪羸阽危杨夫妇始悔恨骂詈不绝一日江行泊孤岛下杨谓三舟中乏薪不得炊可登岸拾枯枝为爨三力疾去则弃三挂帆行矣三得枯枝至泊所失舟所在知杨弃己也恸哭欲赴江死既又念岛中或逢人冀可救援转入林行至一所见戈戟森森列卫在焉为之骇愕徐侦之无所闻渐就&#寂无人仅有八大箧封识完好竟不知为何盖盗所劫财暂置此地三乃匿戈沟中再临江滨适有他舟经其地三招之来曰我有行李待伴而至可附我去舟人许诺遂悉携八大箧入舟行抵仪真问居停主人家密启箧视皆金珠也即其地售直得如干服食起居非故矣既收童仆复将买妾一日行过河下杨舟适在三识之杨不知也三乃使人赁其舟去往湖襄贾辎重累累舳舻充牣先是杨弃三时女昼夜啼哭不欲生父母逼更纳婿女至死不从至是三登舟舟人莫敢仰视女窃视之惊语母曰容状甚似吾婿母詈之曰见金夫不有躬耶若三不知死所矣女遂不敢言三顾女佯谓舟人曰何不向船尾取破毡笠戴之盖三窭时初登杨舟有是言也于是妻觉之出相见与抱哭歡如平生而杨夫妇罗拜请罪悔过无已三亦不之较寻同归三家焉未几会剧寇刘六刘七叛入吴三出金帛募士从郡别驾胡公直捣狼山之穴縳其渠魁讨平之功授武骑尉妻亦从封云情史类略南安萧某少失怙恃妇陈氏抱子七月矣而叔暴很怀私诟辱兼欲鬻其夫妇以省食指因事加大斧击某左臂破裂血满衣袽知不能容别妇出亡割袽分藏其半为异日会征遂适襄郢间业制盆桶诸木器糊口飘零愤恚久益忘家妇倚办女红自食毁面贞守子渐长又阏于叔不令读书则躬任课教或窃附邻儿师讲业儿亦奋激攻苦如饴二十一成乡荐起家为某县令嘉靖壬午擢楚少参建牙郢上以失父故常抱惨戚顿欲挂冠云游觅父忽夏月太夫人隔帘窥见堂下制器匠偏袒作努臂露伤痕疑之令童子问匠何处人曰南安因悉其避叔弃妻子出亡始末复问汝血袽何在匠大惊曰太夫人何繇知即出持袽合太夫人所藏如一遂登堂大恸趋呼横金人匠汝父也退而舞拜膝下解衣进觞欢溢百城江阴县志赵侯锦以嘉靖丁未纂修县志聘张水南衮同诸生林文焕徐鸣玉刘桂蒋隆吴应五人载笔开局延陵书院林徐于志中意削三节妇余人&#心非之而无如林徐之坚执是夜月皎皎共步院门外林与徐独见三妇跪诉神前以两人没其苦节也林徐惊汗浃背出以语三人皆云无所睹林即寝疾五日没无何徐亦病亡顺德府志高节妇墓在南和县西十里嘉靖间知县刘璋修库楼采石村落里人不知遂以节妇墓碑舁至县村民赵进夜梦节妇告曰吾墓碑为县所取幸为取还既寤白于县然库楼已成莫知所在有余石弃置楼侧索之果得节妇碑遂还之名山藏本行记韦起宗晋江人生而孤母蔡守节起宗奉母至孝遇缙绅先生辄长跪百拜求其文词以彰母节为母请于朝冀得旌表假贷行钱以求之求之不得至三十余年几得之复为忌者所沮又十余年乃得之既没乡人名其里曰节孝以志其母子后三十余年所居四邻皆火独其母旌节坊巍然完峙嘉靖中旌表情史类略瑞州刘举人文光廖举人暹嘉靖乙丑会试京师廖从老妪买妾伪指刘曰娶汝刘君也女即拜刘明日妪诣刘讲婚刘曰娶妾者廖也非我也妪归语女女誓曰我既拜刘业已许之岂易志不然有死而已刘不得已曰后三年方得来娶女矢无他适刘遂纳聘辞赴南雍酌酒为别赠诗云玉手纤纤捧玉杯仙郎南去几时回天涯到处生芳草记取凌寒雪里梅朱小姬名葵字心阳其先姑苏人母梦人以犀钗投其怀感而孕乃字曰犀生四岁父商宛洛间不返母又善病值岁饥乃徙之欈李欈李富人王姓者与其母故中表稍周贷之已而富人又以赀入京贫益甚母利人金卖为俞家姬故又名俞葵时姬年十二玉肤雪貌风骨媚人喜闭户焚香鼓琴为哀凤之音闻者莫不叹绝久之乃入武林闽人郑翰卿方侨居西湖夏日偕友人陈伯孺坐长堤绿阴中见小艇载红妆者知为葵招与语悦之葵亦慕郑名士遂与俱归伯孺赠葵诗曰相逢刚道不魂销抱得云和曲未调莲子有心张静婉柳枝无力董妖娆春风绮阁流苏帐夜月高楼碧玉箫莫忆西陵松柏下断肠只合在今宵居月余葵缱绻不舍郑乃出犀簪为赠葵见之曰此吾母梦征也或者其天乎郑乃出重资聘之葵既嫁遂屏去艳饰亲劳作工女红与郑居吴山之麓且半载值月妓周丽卿者以他事被逮周恐匿不出翰卿与杭守令皆雅交乃以二绝为之从臾卒得脱诗云不扫蛾眉黯自伤谁怜多病老徐娘腰肢剩有梅花瘦刺史看时也断肠妾家朱楼垂苑边闲人湖上逗春烟使君打鸭浑闲事一夜鸳鸯飞上天及翰卿携家入苕溪俞之假父素无赖窥郑逆旅乃募恶少数人邀之途夺姬归闭之幽室中葵断发矢曰吾宁有死不受辱人百计不能犯之翰卿鸣之当道檄下二令君杂治之令曰曩君为他人居间乃有打鸭惊鸳鸯语不意遂成奇谶因捕治诸恶少置之法而断葵归郑其断词云俞氏良妇也隶籍期年愿得好逑而偕老郑卿才士也倾赀三斛将携淑女以于归何期枭獍之无良几致凤鸾之失偶相如涤器临&#令甚耻之襄王行云巫峡梦不虚也凌霄琰气幸逢合浦之珠向日葵心堪并章台之柳鸳鸯谐波面之欢行堪比翼鬼蜮潜水中之影敢复含沙任将一片云帆携作八闽春色苏长公原是风流祗借数言为三尺韩夫子岂长贫贱用联双璧以百年后十年葵生三子皆韶秀徐兴公寄之诗曰秋叶何须倩作媒画堂红拂怜才荥阳公子遗鞭过湘浦佳人解佩来绣户星稠杯合&#玉闺春早镜安台祇缘十斛明珠换掌上于今有蚌胎蓼庵高太史曰朱小姬义不受辱卒归郑生身名俱完可谓贞妇矣武进县志万历闲修邑志主其事者唐太常鹤征若人物传记则皆出明经陈无英迈手时设局陈烈帝祠一夕迈醉卧邑宰晏文辉命役召之饮役至不见迈见妇人之衣缟素者盈于室惊走出曰陈贡生他往耶抑挈家至耶又何众也迟疑久之晏复命二胥继至促之见役方逡巡月下告之故进复如初三人复惊疑伫立者久之一胥曰吾曹奉命至不可羁遂群趋众妇人皆忽不见搴帷视之则鼾然睡者迈也惊致晏命迈乘醉偕往具陈所见晏以为诞迈曰然或有之晏请其故曰前日唐太常以节妇之载志稿者甚繁欲稍删之迈亦以为然今得无诸节妇之灵耶晏大叹息明日语太常遂尽载入志四川总志太仓学正杨尔绪以寇乱流离秦晋间不归其妻苦守无二志后闻尔绪尚存断指封书寄之遂得复合江阴县志汤大理沐公余日录予仕武义时适奉部檄旌表节妇朱氏先期召妇入邑盖乡民徐信妻也其子文敏已年六十矣用彩亭二一置金镂一置文牍题彩联云喜闻鼓吹喧通市羞杀琵琶过别船一云食荼敢谓当年苦啖蔗方知此日甘一云地无尘土沾荆布天有恩波载柏舟以竹兜坐妇导迎遍城市许妇女纵观仍偕儒官送至其家盖奉宣德意固臣职之大端表厉风俗尤亲民之首务聊竭此心而已四川总志叙州府南溪县昔有妇人夫丧无子事姑甚孝强嫁不从后妇没其室中忽一大石涌出形如妇人时号贞妇石至今尚存情史类略播州宣慰杨应龙叛赣兵杨&#阵亡讣至家妻柳氏殓其衣帽自缢者屡皆为人觉不死豪家儿慕其姿色争委禽焉柳不可姑利厚赀潜许之万历庚子六月豪家来娶姑逼使升舆柳大诟曰奴子无知犯我我岂为狗彘行豪怒自入牵其手柳佯曰姑徐徐俟我更衣行耳乃跪向天曰吾不幸夫死吾腕为人污矣即引利刀断去其腕豪惊遁自此祝发为比丘尼杨玉山松江商人也性爱小妓积丹帕数十以为帐号百喜帐南京有女妓曰张小三者不就门户曰能妻我者乃与之谐杨以税事入京闻而恳求之捐数十金成婚逾月欲随还家曰奴故誓之矣今不归君当何归乎杨妻妒不敢许约以半载为期及去张守志不渝父母无如之何数寄声杨所杨感其诚岁四五至至必留旬月所赠遗以千万计往来如家焉久之资日剸削既二十年田产为一空男女未婚薪水且不给而日受妻子怨言怏怏悔叹两目皆为失明张怪其久不来使使谂焉盲矣乃扁舟下江直造杨氏之庐登堂拜主母捧杨首大恸曰主君贫困职我之繇妾当为君婚嫁君幸毋苦悉出向所赠珠玑器具以为资妆嫁其二女又出仪物筵设之费为二子纳室留侍汤药一年杨终郁郁以死张脱簪珥殡之守其柩不去妻亦哀悯其志语之曰姊院中衣食自丰何为困此与我同辛苦张曰奴非碌碌市门女也少有不污之誓托身主君二十载名虽风尘实杨氏小妻也且主君为我死何忍背之愿从主母执庖湢之劳殁且不悔闻者莫不叹异既免丧其父母强之归不从讼之礼曹移牒逮之急不得已泣别其灵而去后卒不面一男子考终于旧院陈寿分宜人聘某氏未成婚而寿得癞疾其父令媒辞绝女泣不从竟归寿以己恶疾不敢近女事之三年不懈寿念疾不可瘳而苟延以负其妻不如死乃私市砒霜欲自尽妇觇知之窃食其半冀与寿俱殒寿服砒霜大吐而癞顿愈妇一吐不死夫妇偕老生子家道日隆人皆以为贞烈之报高淳县志王继玉妻诸氏年十八夫亡无子苦节守志崇祯辛巳岁大旱争水如金或斗至毙氏止田三亩力不能致水土尽裂惟日夜吁天忽田内涌泉独出竟获有秋人皆异之庭前植栀子一本年年花盛诸年八十岁卒花亦枯死宣城县志芜湖有扶乩者与宣城徐肇伊馆相邻徐方闭户乩降笔请徐出书曰君村西北去七十里昔有节妇有词一章知之乎实苦行不可泯也君归问吴肃公当必得之词甚长今录其略睹芳华于菱镜兮顾只影之凄清盼云鸿于天外兮终无路以达幽冥矢永怀于不二兮抱弱女而伤魂剪春云而碎玉面兮披缁衣而入深林瘗舅姑之白骨泣良人而泪穿我襟俟幼女之方适始绝粒而从归以如我之初心徐以书问吴吴茫然也适其弟谋公至乃恍然曰得毋谓亡妹乎苦节十余年虽未披缁实长斋事佛又纺绩累资赎王婿既鬻之祖墓以葬舅姑两女及笄且字人而不能逮以断炊积饿成疾而卒其词盖乩仙为写悲耳
