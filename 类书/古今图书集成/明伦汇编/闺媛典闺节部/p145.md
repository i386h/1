<!-- { "loadSidebar": true } -->
　　赵琮妻魏氏　　　　沈懋修妻殷氏
按江宁府志已上十四妇俱守节终身事实无考　　弓正妻赵氏杨
氏附

按江宁府志赵氏弓正妻江浦人夫亡依母家抚子长娶杨氏生一孙而子丧姑媳共抚遗孤终老　　沈九思妻廖氏按上元县志廖氏孝廉沈九思妻年十七于归天性端淑后七年九思计偕京师没廖年二十四旅榇既归誓与共死绝食数日时翁老子凤翔纔三龄翁以老幼无依力劝之始强食门户衰薄事皆黾勉翁没易钗珥送其终家益窘守愈约训子益力万历四年凤翔举于乡二十年成进士　　陈景清妻徐氏
按句容县志徐氏坊民陈景清妻陈恬陈愉母万历庚辰会魁陈榛之祖母年十六归景清敬事舅姑善持家事生二子年二十一而景清亡长子恬仅三岁次子愉甫周家贫克勤克俭惟事女红以给食恬愉既成立俱死孤苦伶仃丸熊茹蘗教孙榛读书每至漏尽犹以纺绩佐之榛得成进士万历初奏闻旌表苦节五十二年年七十三卒　　刘学曾妻杨氏
李
氏附

按句容县志杨氏邑坊郭刘学曾妻年二十五夫亡偕妾李氏共矢冰操李年十九事杨甚谨助杨教子弘科有声黉序年俱七十终　　许尚彦继妻王氏
媳
附

按句容县志王氏邑之福祚乡诸生王梦傅女许尚彦继妻尚彦前妻亦王氏生子清之娶梦傅女孙未几尚彦没清之痛父哀毁成疾而殀氏所生子名成方在襁褓氏年二十二清之妻年二十姑媳共励志守节教督名成为诸生足不逾阃垂四十年卒　　居邦翰妻高氏按句容县志高氏邑之坊郭人居邦翰妻性端谨不苟言笑年十八奉舅姑侍箕克尽妇道夫亡高年二十四遗二孤长三岁次在襁褓父母及族人欲夺其志高沥血自誓之死靡他苦节三十年如一日教二子俱成　　王庆济妻钱氏
按溧阳县志钱氏王庆济妻年二十孀居守节终老　　马道隆妻吕氏按溧阳县志吕氏马道隆妻年二十而寡苦守六十余年旌表　　杨时化妻陈氏
按溧阳县志陈氏杨时化妻年二十四而寡苦志六十余年督学旌之　　狄廷宣妻吕氏
按溧阳县志吕氏狄廷宣妻年二十四而寡守节五十五年卒　　巴汝桓妻薛氏
按溧阳县志薛氏巴汝桓妻年十七归汝桓仅两月而寡苦守六十年旌表　　黄东启妻蒋氏
按溧阳县志蒋氏黄东启妻年二十而孀事姑高甚孝抚二岁遗孤元昭成孝廉阅六年昭没又抚二孙有司上其事诏旌表　　沈复隆妻周氏
按溧阳县志周氏沈复隆妻年十九而寡子纔二月苦节六十四年训孙浚成名年八十三卒诏旌之　　费勉仁妻狄氏按溧阳县志狄氏费勉仁妻年十九归仁仁以谒选中途遇盗死狄痛哭欲绝勉承姑命抚遗孤成立茹苦五十三年卒诏旌其门　　吴中懋妻沈氏
按溧阳县志沈氏吴中懋妻年二十五而寡抚孤颉教之有成家最贫织自给年六十二卒高淳令方廷淐旌之　　缪士宽妻丁氏
王氏
蒋氏附

按溧阳县志丁氏缪士宽妻年十九夫亡丁自置一棺与夫棺并设无敢以他语进缪氏两世忠孝家业萧然丁艰苦自励八十六年县令李光祖旌之孙彦卿妻王氏亦年二十而寡茹荼教子足不逾阈数十年而没王氏孙嗣元妻蒋氏年二十四元没亦苦节教子四十三年　　彭允康妻潘氏
潘氏妹彭邦
灵妻王氏附

按溧阳县志潘氏彭允康妻嫁一年而彭亡潘年二十无子就养母家有妹年十八亦寡乃相对泣下姊为妹刺左臂曰中心不改妹为姊刺亦如之每于翁姑生辰洁卮上寿即返一日偶过从子妇家从子他出妇留之宿潘曰不可遽别去郁郁十七年姊妹相继而终又彭邦灵妻王氏年二十二丧夫无子亦效潘而墨其颊守节终身　　钱德妻周氏
按溧阳县志周氏钱德妻生子甫六月夫亡门祚单微外侮洊至周荼蓼自甘上事白头翁姑下抚黄口子汝南弱冠补弟子员又数年而周没汝南以贡授司训　　陈道言妻王氏
按溧阳县志王氏陈道言妻年二十四而寡孀居五十年卒郡守旌表　　陈锡芳妻芮氏
按溧阳县志芮氏陈锡芳妻年二十二而寡无子苦节终身　　黄文益妻唐氏
按溧阳县志唐氏黄文益妻年十九而寡家贫事姑尽孝立侄非熊为子苦节三十年卒旌表　　唐赓芳妻李氏
按溧阳县志李氏唐赓芳妻年二十而寡苦节四十四年终　　唐作楫妻黄氏
按溧阳县志黄氏唐作楫妻年二十一而寡苦节三十余年终身缟素抚二岁孤成立　　赵焰妻蒋氏
按溧阳县志蒋氏赵焰妻年十九夫亡守节六十余年万历间旌表　　史积彪妻徐氏
按溧阳县志徐氏史积彪妻年二十一而寡子栋甫二岁抚之为邑诸生年七十二卒　　吕商妻吴氏
按溧阳县志吴氏吕商妻年二十四丧夫截发守志姑王氏疾割股以愈孙昌期贵伏阙陈情奉&#建坊旌表　　芮夔妻陈氏
按溧阳县志陈氏芮夔妻夫亡无子年二十一奉姑育女守志终身有司以闻旌表　　周氏女
按溧阳县志周氏女幼失父许字彭引骥骥殇女哭之哀告其母曰儿昨梦父以白骨钗令儿戴往彭氏为妇父命之矣因随母徒步至彭将庐于墓彭族难之女曰吾岂为三年丧来哉乃构室奉木主坐卧于中十六年哭泣久之目丧明死之前二日两目忽有光&#&#自卧榻直射空中化为白气　　强氏女
按溧阳县志强氏女幼字陈钢钢患恶疾女随母往视知不起涕泣留侍汤药钢死女哀泣矢偕死众为立嗣劝抚之年九十五卒　　徐守诚妻王氏
按溧阳县志王氏徐守诚妻年二十夫亡截发割面抚子尚钦尚章备极艰苦五十余年卒万历间旌表　　唐作舟妻周氏按溧阳县志周氏唐作舟妻年十八夫亡与姒黄氏相勉苦节历四十三年终　　张孚妻芮氏
按溧阳县志芮氏张孚妻夫死与寡姑支同守家甚贫芮归宁家人私受陈仁章聘欲嫁之芮随支诉于官得全其节　　刘士志妻吕氏
按溧阳县志吕氏刘士志妻年十七于归半载而寡有遗腹父母俟免身将嫁之吕誓不归宁事舅姑苦节抚孤六十载万历中县令徐缙芳表之　　宋叔昂妻朱氏
按溧阳县志朱氏宋叔昂妻嫁七月而宋亡氏年十七励节不更二姓与婢黄同寝食迹未尝出户外以寿终　　王亮忠妻陈氏
按溧阳县志陈氏王亮忠妻年二十四丧夫哭之失明抚遗孤复夭将自沈于河犬曳其裙得不坠获救焉　　强录妻迟氏
按溧阳县志迟氏强录妻年二十夫病将革泣语之曰汝娠倘得男名曰天成虽甚贫当为我抚之录亡四阅月果产子贫无立锥辛苦备尝教子成立年六十九卒　　强粲妻狄氏
按溧阳县志狄氏强粲妻年二十二而寡遗孤祚甫三岁或以他意讽之狄曰赋命在天立命在我年八十二以节终　　汤习妻蒋氏
按溧阳县志蒋氏汤习妻年十九而寡子有伦甫二月继姑储欲夺其志即毁容截发以示不二后有伦任余干令归养六年始卒凡孀居五十六年诏旌表　　戴观妻彭氏按溧阳县志彭氏戴观妻年十九夫亡为二棺一穴将殉之为姑所禁乃断指自矢纺绩养姑年七十八卒有司以闻诏旌表　　陈际妻王氏
按溧阳县志王氏陈际妻年二十丧夫抚三月子懋龄苦节四十九年如一日诏旌其门　　甘如桂妻俞氏
按溧水县志俞氏茂才甘如桂妻桂死俞尚少或谓姑老子幼奈何俞泣曰此未亡人责也卒勤苦完其志万历间监司表其庐博士丁永晓为之序　　王崇妻刘氏
按溧水县志刘氏赠承德郎主事王崇妻生子数月丧夫抚孤名登成进士具疏陈情万历间&#赠安人　　武尚训继妻王氏按溧水县志王氏孝廉武尚训继妻年十七夫亡氏屡自经姑陈氏救之守节四十四年备尝辛苦抚子成名万历三十六年奉诏旌表　　丁可辅妻杨氏
徐
氏附

按溧水县志杨氏丁可辅妻与可弼妻徐氏妯娌也杨年二十六徐年二十二辅弼俱亡二寡皆无子同苦守五十余年卒　　许根善继室杨氏
按溧水县志杨氏彭泽令许根善继室年十六归许生子甫周夫没于官氏截发自矢纺织教子持冰操四十余年学使给米帛直指旌其庐　　许点妻张氏
按溧水县志张氏邑廪生许点妻年二十生二女点死立志守节有丁姓者阴谋娶之氏剔目自誓丁惧而止蓬首垢面目不窥阃外四十九年旌表　　魏枢妻氏
按溧水县志氏魏枢妻年二十五夫亡子幼守节六十三年县令旌之　　陈云&#妻丁氏
媳
附

按溧水县志丁氏省祭陈云&#妻未字剜股以愈母疾既嫁复割肱以救夫年二十五夫亡守节抚子力机杼以佐读书万历中有司旌其闾子道上亦早亡媳丁氏年二十抚遗腹事姑乡里以孝称　　茆康宇妻傅氏
胡氏陈
氏尹氏附

按溧水县志傅氏茆康宇妻与康年妻胡氏康衢妻陈氏衢妾尹氏俱年二十余而寡相率苦节各抚其子皆秉母训能自树立贞洁之操萃于一门　　毛邦久妻张氏
按溧水县志张氏毛邦久妻归三载夫亡年二十一子之麒甫二龄家酷贫事舅姑以孝处伯叔以礼凡举九丧皆出一手教子每夜一灯相对辟纑课读慈母若严师焉历四十四年有司旌表　　陈文心继室王氏
按溧水县志王氏王涵女年十八适陈文心为继室二十一夫亡守节抚孤四十七年县令旌表　　王懋柯妻赵氏
按溧水县志赵氏王懋柯妻年二十七柯亡家贫苦节纺绩抚孤万历间县令董懋中表其闾　　朱氏女
按溧水县志朱氏女朱嘉试姑也未嫁守节以处女终身　　邰道升妻俞氏
按溧水县志俞氏邰道升妻年二十二而寡教子从龙入泮年八十六终　　余诚妻柯氏
按六合县志柯氏廪生柯自达次女三岁失怙恃养于外祖家自幼言笑不苟亦略知书及笄适余诚未二载诚殁氏年十九子甫三岁氏事舅姑抚子截发自誓苦志四十余年贫苦终身年六十卒　　刘学孔妻陈氏
媳应
氏附

按六合县志陈氏诸生刘学孔妻贞静有淑德孔早亡氏纺绩为生抚遗孤宜生成立至老如初宜生妻应氏性贤敏年十九亦寡遗腹三月生女饘粥不备事姑竭尽心力慈孝之名孚于远近无嗣卒其婿胥宇祀主于庙大京兆旌其闾　　汪元震妻韩氏
按六合县志韩氏贡生汪元震妻震为邑中名彦氏克相之震死欲殉不得抚子国漉成立补太学生亦早亡遗孤孙无倚又赖氏成立苦节三十五年卒　　王鹭妻李氏按六合县志李氏王鹭妻鹭死氏年二十七遗孤四月守节终身足不出阃间有弟侄候问即于室内答拜终始如一年九十七卒万历间县令旌其闾　　汪元行妻黄氏按六合县志黄氏生员汪元行妻年十五适行事姑恪慎夫病割左股疗之又三年夫亡氏年二十一痛毁潜缢楼中为婢入救泣曰我以死为快何苦我众力劝乃已抚三岁子国聘成立府尹黄开表其门　　邢一辅妻刘氏按高淳县志刘氏邢一辅妻年十九辅亡子方数月苦守终身　　陈熏妻施氏
按高淳县志施氏唐昌乡陈熏妻年十九而寡断发矢志奉姑抚子邦谟及长任贵县丞一秉母教居官以廉母老告归万历间有司旌之年八十二卒　　周迥妻李氏按高淳县志李氏周迥妻年二十一夫亡家酷贫或劝其改嫁曰亡者曾命嫁妾已誓之矣其志弥坚其苦弥甚卒抚子成业县令旌之年七十二卒　　吴近伯妻施氏
按高淳县志施氏增生吴近伯妻夫亡苦守五十三年辛苦备尝莫可殚述万历中御史题请奉旨建坊旌表　　陈汝亮妻戴氏
按高淳县志戴氏陈汝亮妻年十九夫亡家贫勤女红以养姑姑病割股获痊抚子成立得延宗祀县令旌其门年七十五卒　　周汝明妻禹氏
