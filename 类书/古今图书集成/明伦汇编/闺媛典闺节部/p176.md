<!-- { "loadSidebar": true } -->
按番禺县志周氏何兴沂妻嘉靖中人少寡守节治家严肃事姑孝训嗣子萝锺以文学着内外称之　　刘若显妻霍氏按番禺县志霍氏白泥涌霍确吾次女归明经乡刘若显甫归显即遘病氏亲执药饵衣不解带目不交睫食不再病笃私祷愿以身代逾月显没霍矢志不二父母欲嫁之曰宁为刘氏鬼不作他家妇断发自誓终身不逾阃阈年七十有二终犹处女也　　崔厚行妻曹氏按番禺县志曹氏崔厚行妻广城芳草街曹慕川女年甫二十行亡子光龙仅二岁上无舅姑下唯幼子孀居苦守闺阃肃然龙稍长补弟子员督以诗书有和丸画荻风年六十三卒　　彭碧山妻谢氏
按番禺县志谢氏市桥人南村彭碧山妻年三十碧山亡氏即毁其榻自是夜惟隐几身不卧榻者四十余年抚三子成立年七十七终　　刘应甫妻施氏
曾
氏附

按番禺县志施氏卫指挥施津女适明经乡郡诸生刘应甫与夫弟邑诸生贞甫妻曾氏俱早寡施年二十三曾年二十二并矢节靡他共事八十老姑以孝闻曾小龙乡人父名观吾　　陈中原妻刘氏
按番禺县志刘氏邑人陈中原妻嫁三载原亡氏年二十怀&#未育临殓抚棺誓曰所以不死者以有身男女未卜若男当为君守若女则来随君耳未几生男抚育成长拮据持门户稍致饶乡之无赖恒陵之氏内外弥缝睦邻御侮皆有法乡党称女丈夫年七十余殁　　潘兰妻曾氏
按番禺县志曾氏万历间人西村潘兰妻年二十余兰死无出立兰兄珣次子云衢为子未几珣夫妇相继亡翁又没潘氏之孤惟云衢与珣长子云衔在耳曾氏兼抚两孤皆如所出村民暴侮藐孤日习弇鄙而不知学也遂迁居省城云衢年二十余登贤书云衔为诸生孙&#元任广郡学博芊丙午武科举人氏年八十有七卒珣兰两支宗祀皆赖曾勿替　　李廷绪妻郑氏按番禺县志郑氏李廷绪妻年二十五夫亡子三岁家贫养继母抚育幼孤苦节五十年教孙犹龙为诸生司理金铉表其节　　锺汪妻蒙氏
按番禺县志蒙氏锺汪妻鹿步人年二十丧夫事姑最孝训子洪烈为诸生督学旌表　　招懋衷妻樊氏
按番禺县志樊氏招懋衷妻年二十夫亡子国柱甫三岁哀恸绝粒矢志守节家徒四壁勤女工以养舅姑尽孝训国柱为诸生　　梁栋妻李氏
按番禺县志李氏累赠员外梁栋妻年二十六夫亡子襁褓家贫奉姑抚子足不出户四十余年子炫贵累封安人万历壬辰都御史刘继文具题旌表建坊　　劳大进妻黄氏按新会县志黄氏年十八归石头村儒士劳大进七载进殁嫂虑其无子阴受彭氏聘黄觉哭曰再嫁甚于死所不即自裁者欲俟叔生子为嗣以妥先翁姑及吾亡夫灵也彭觊黄厚奁遂速之狱县令王命璇判曰黄氏丧其所天而能以礼自闲孀居十余年矢死靡他彭利人之有而欲夺其节无良甚焉若谓黄有嫁志则尔聘我往欣然相从何俟速讼谋出不轨姑拟杖惩遂止自是与嫂绝不往来居无何叔生二子卜以次为氏子氏抚爱若己出守志终身　　伦氏霍氏
按新会县志伦氏状元文叙嫡侄女霍氏会元韬嫡侄女伦为邓御史文宪长子孝廉思仁妻霍为次子廪生思孝妻伦年二十六思仁亡霍年二十四思孝没伦无子媒氏请命曰吾家兄弟俱及第作世名人奈何妇冒二天辱也育侄为子侄亡复抚侄孙霍止一子与伦俱不二志恪守贞节迹不及庭亲族罕见其面伦年八十九霍年七十二卒　　陈应兰妻李氏
按新会县志李氏儒士陈应兰妻年二十四兰亡守一子家贫纺绩供菽水历三十八年　　吴勋妻杨氏
区
氏附

按新会县志杨氏生员吴勋妻年二十一生子兆奇甫二十日勋亡氏日夜泣血不已后十余年失明而卒兆奇妻区氏参政越孙女奇为百户区年二十五奇亡区孀居孝事祖姑终老有司表其门　　梁宝卿妻黄氏
按香山县志黄氏荔枝山人梁宝卿妻年二十一生一子而宝卿死黄氏事孀姑抚幼子娶妇生孙而子又没复抚孤孙每至姑及夫忌辄号哭勺水不入口者竟日典鬻以营葬事万历间年八十卒　　郑参妻黄氏
按香山县志黄氏雍陌人庠生郑参妻年二十一而参亡遗腹生子光震守之终身　　杨文耿妻梁氏
按香山县志梁氏杨文耿妻万历二十三年文耿死守节六十余年年八十有五卒　　梁素韫妻黄氏
按香山县志黄氏干雾村梁素韫妻年二十七夫亡或劝改嫁恸哭不从蓬首垢面教子士朴成人居家俭约宾祭则丰卒年六十有二　　韦仁伯妻容氏
按香山县志容氏年十八适翠微韦仁伯半载而仁伯死孀居事姑姑没出所置田建祠俾族人奉祭祀万历间县令旌其庐年八十有二卒　　杨璋妻郑氏
按香山县志郑氏仁厚坊杨璋妻归岁余而璋亡抚遗腹子桓守节六十余年　　曹懋周妻殷氏
按香山县志殷氏黄梁都人庠生曹懋周妻年二十二夫亡子方五月守节四十八年　　吴茂晖妻杨氏
按香山县志杨氏吴茂晖妻永宁街人年二十二夫亡无子家赤贫纺绩自给年六十有五终　　赵天挺妻邝氏
按香山县志邝氏南门人庠生赵天挺妻年二十余天挺死守节教子俱为诸生　　梁钺妻蔡氏
按三水县志蔡氏独树冈人西南街承差梁钺妻年二十六孀居无子性峻洁终日默坐或累月不出寝门值家多难翁及二叔俱丧氏竭蹶料理抚诸幼侄如己子年八十三卒　　梁维爵妻杜氏
按三水县志杜氏周村人龙池梁维爵妻归仅&#月而爵亡杜年二十二遗腹生子&#孟杜饮泣抚孤独处一室一切婚姻宴会悉谢不与兄乔抡早丧当诀使人语之曰守节难终宜早自计氏矢志不可夺姑病祷以身代教孟不事姑息孟少补弟子员族尝以孟母称之　　梁储吉妻刘氏
按三水县志刘氏横村人龙池梁储吉妻吉亡氏年二十七仅二女遗腹始产一男家甚贫瓶无贮粟执妇工为食事姑曲尽其道抚孤有成年五十九卒　　陈九韶妻罗氏按三水县志罗氏高要罗岸村人适白坭陈九韶氏性清洁茹淡素九韶名家子亦英特不群补开建廪生罗以父丧愆期年二十二归陈事舅姑孝相夫有礼韶早丧罗年二十九抚孤峻柏居丧哀恸邻里感叹历数载稍劝改图即以死自誓遂不敢言衣缟茹蔬凡诸亲族吉凶之事皆谢不与贞静自守以终其身县令朱秋林为作传　　何叶盛妻陈氏
按三水县志陈氏西南民何叶盛妻叶盛客死陈年十九无子家贫纺绩为活篝灯敝帷肃如也乡人请诸有司为建坊表之年七十终　　邓介甫妻黄氏
按三水县志黄氏清塘邓介甫妻年十八夫亡食贫抚孤纺绩自给有闺范亲族师之年九十七终　　陆万载妻邓氏按三水县志邓氏九水江人陆万载妻载亡氏年二十二或悯其少谕改适邓毁容矢志闭户屏息孝事舅姑抚孤便既成人娶妇陈氏事邓甚勤邓卒陈哀恸太过遂亡闻者伤之　　梁维智妻陈氏
陆
氏附

按三水县志陈氏白坭人龙池梁维智妻年二十六孀居一子廷翰方二岁矢志抚教成立娶骊坑陆氏亦年二十八翰亡遗孤国相陆纺绩抚之守节如姑　　梁仁妻郭氏按三水县志郭氏新村人龙池诸生梁仁妻年二十六夫亡服阕翁使姑谓之曰妇少能为我儿守乎氏哽咽自誓卒育孤成立服女工去容饰终身年七十有五　　梁道华妻邓氏
按三水县志邓氏邓坑人龙池梁道华妻华贫糊口四方客死高凉子名世方周岁邓年二十有四讣至一哭而绝水浆不入口者数日或劝曰伯仲俱可依盍无死以抚孤乎乃强进&#粥四壁萧然纺绩自给晏如也卒年八十　　陆道甫妻邓氏
按三水县志邓氏金竹民陆道甫妻年十九适道甫越三载有二子希禹希孟而夫亡家贫父母令改适剪发以示不二抚禹孟纺绩以供虀粥循循善诲后希禹以岁荐起家希孟亦以吏材致用　　梁定余妻陈氏
按三水县志陈氏龙池梁定余妻归梁恪奉巾栉仅一载余亡氏守志坚贞茹苦力作抚子毓成立年八十四卒　　李平山妻邓氏
按三水县志邓氏州边李平山妻年二十四夫亡矢志抚孤拮据家务始终无间年九十卒　　陆体刚妻邓氏
按三水县志邓氏九水江人陆体刚妻归半载而刚卒氏年十九抚遗腹子矢志不二事舅姑备极孝谨乡闾化之年七十八卒　　陈氏女
按三水县志陈氏女西村人许字梁引淇淇客外十余载不归淇父母迎女至家以待女事淇父母甚孝逾年淇于石门遇害女闻变恸哭绝而复苏服斩衰三年毕父母潜以许人遣婢绐以母病危甚促归女觉垢容敝服不肯登舆与婢徒步奔至母前计遂沮居常或劝之即掩耳大哭劝者却走家不畜童仆凡井臼缝爨之役悉身任之淇母性严待之少恩女惟益敬而已如是三十余年如一日万历壬子县令以闻旌之月赡以粮后四载卒年五十六族人祀之　　陈适中妻陆氏按三水县志陆氏白坭人陈适中妻年二十三生二女而夫亡自誓守志事舅姑以孝闻妯娌无不爱重卒年六十有二　　陈贤妻伍氏
按新宁县志伍氏陈贤妻年二十一夫亡誓不他适舅姑欲夺其志不从苦守四十年卒　　黄汝弘妻张氏
按新宁县志张氏黄汝弘妻归二载弘亡氏方有身越五月生子坚守事姑年十七父母怜其少令改适不可乃潜受聘托病绐氏还强之氏号哭几触死负子奔归蓬垢纺绩老死不渝　　李斯广妻胡氏
按新宁县志胡氏平康李斯广妻古冈儒良里人年二十六夫亡守一子孝事翁姑终始如一县令表其门　　邵锐妻夏氏
按新宁县志夏氏指挥邵锐妻归邵二载生子甫月夫班师暴亡氏年十九誓死靡他甘贫抚孤荫祖袭父职　　谭伟女
按新宁县志谭伟女幼许赵氏子未归而赵亡女仰天誓曰有赵无他无赵无我念鞠育劳瘁事亲至老不嫁　　伍思圣妻李氏
按新宁县志李氏伍思圣妻生员名世母年十九归伍一岁而夫亡孝事其姑课名世成立守节五十年有司以闻建坊旌表　　李向日妻余氏
按新宁县志余氏诸生必进女李向日妻翁姑早世氏年二十二夫亡子&#甫周氏甘荼蘗抚之成立列弟子员寻夭氏复抚遗腹孙宗祧赖以不绝卒年七十余　　赵友彦妻容氏
按新宁县志容氏海晏容灿宇女归赵友彦年十八生子旬日而友彦疾笃顾谓氏曰家贫母老子未敢必成尔尚少何以处此氏哽咽未对而彦已绝氏三日不食其母劝曰尔夫嘱尔其所念者何尔若死尔姑陈氏及此婴儿皆弃沟壑反无以慰尔夫于地下氏不得已乃强饘粥纺绩拮据以奉姑育子旬日之孤竟克成立姑没泣血持素终身　　容恒甫妻徐氏
按新宁县志徐氏海晏容恒甫妻年二十一生子未周而夫亡矢志孀居家贫至常废箸艰苦抚孤既成立旋丧复抚遗孙以衍宗祀万历间年八十有二县令表其门　　颜儒钦妻陈氏
按新宁县志陈氏陈元觉女颜儒钦妻年二十方妊而夫亡弥月生子勉抚以事舅姑里中无赖盗其祖姑柩翁权可&#访之柩得复还会盗者事发惧攻讦毒害其翁氏与姑谭共守一孩伶仃孤苦睥睨者甚众姑命氏携子就依父元觉家姑独力支持数十年间两孀备历艰险卒抚孤成立入太学　　赵家璧妻王氏
按新宁县志赵家璧字城易号褐玉矬峒人登万历乙卯贤书年几半百无子养族侄为嗣命名必广未几殂继妻王氏年少族属欲夺其志泣血曰吾不难从君子于地下将置此儿于何地奈何以狗彘畜我乎坚贞之操老不可夺　　黎纪妻杨氏
按清远县志杨氏黎纪妻纪亡氏年十儿孀居训子民化成立又抚二孙材楷年八十六卒万历间题请旌表　　李纯妻叶妙性
