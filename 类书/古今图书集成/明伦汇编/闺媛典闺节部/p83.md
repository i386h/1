<!-- { "loadSidebar": true } -->
按黟县志胡氏名科弟黄陂汪士骏妻骏亡氏纺绩度日矢志抚孤继周成立苦节五十余载县令旌之　　黄志伋妻程氏按黟县志程氏名催弟西城塘儒生黄志伋妻年二十五而寡安贫守志姑病割股救之抚子宦长大克家郡邑旌表年六十三卒　　吴养妻汪氏
按黟县志汪氏名治弟庠生吴养妻年二十四亡矢志守节事姑尽孝抚幼子成立郡邑旌表年七十有　　丁世丁妻胡氏
按黟县志胡氏丁世丁妻年二十夫亡无子苦志纺绩事姑尽孝抚养孤侄如子长为婚娶年七十二终　　侯元勋妻查氏按黟县志查氏侯元勋妻夫亡青年守志抚四幼孤岁屡荒备极艰辛樽节积累赎祖田业以付后人年六十一卒　　王涵宙妻汪氏
按黟县志汪氏名静姬王涵宙妻夫死苦节四十余年冬宵夏昼拮据纺绩置田数百余亩性好善修广安寺准提一阁东岳庙太素宫一殿莲静庵观音大士一座立嗣子业大承祀　　舒梦侯妻江氏
按黟县志江氏舒梦侯妻年二十七而寡矢志守节纺绩茹蔬以自给训子舒光为诸生年六十七卒　　江有声妻王氏按黟鲧志王氏江有声妻夫早丧无子苦志励节割股以救姑病年七十终　　汪大灌妻江氏
按黟县志江氏名娇汪大灌妻年二十六而寡承夫命事舅姑始终以礼苦节四十四年终　　胡寿昌妻汪氏
按黟县志汪氏名启璋儒士胡寿昌妻贡士元庆女年十四适胡越数载夫亡茹素以供甘旨无何舅没姑孀姑媳相依艰苦百折家窘迫支持三十余年至老不倦　　黄志曾妻程氏
按黟县志程氏黄志曾妻年二十五而寡二子皆幼家贫岁荒几不能存活氏极力操作艰苦三十余年教子成人伯无子贫老无依氏养之终身敬礼不衰外家有孤者亦抚养之卒年七十一　　史国维妻吴氏
按黟县志吴氏史国维妻夫亡苦节五十载朝纺暮绩经营训幼子殿臣读书列宫庠邑令旌之　　汪禹年妻程氏
按黟县志程氏国学汪禹年妻庠生士镳母镳甫二龄父亡氏守志抚孤足不逾限善推拿法婴儿赖以全活者弗可数计里中呼为大士老母年七十三没郡侯旌之　　杨文润妻吴氏
按黟县志吴氏杨文润妻年二十七而寡舅姑垂老克尽孝养纺绩勤劳训诸孤成立始终一节邑令锡以布帛年六十四终　　江锡旌妻叶氏
按黟县志叶氏名丹桂江锡旌妻叶元良女旌家贫氏胼胝以奉翁姑旌亡无子为夫殡葬诸先人立嗣承祧伯父叶鸿胪悯其苦节为结宇南屏之麓以终老焉　　韩复善妻史氏
按黟县志史氏韩复善妻年二十一而寡守志甘贫历六十年邑令旌表　　朱之俊妻王氏
按黟县志王氏名丹桂庠生朱之俊妻年二十四夫乡试病亡氏苦志守节孝养舅姑义方训子历五十九年尚健　　叶应金曾王母江氏
按黟县志江氏生员叶应金曾王母也年二十三而寡矢志守节抚遗腹子茂桂为增生邑令旌表　　汪良贵妻舒氏按黟县志舒氏汪良贵妻年二十夫亡家贫子幼长四岁季二岁翁姑老氏备尝辛苦教养二孤成立敬事翁姑克当大事年八十有八县令旌之　　许绍周妻舒氏
按黟县志舒氏名德音副使崇功长女大参许天赠孙绍周妻功初见周喜其不凡既而闻有隐疾大不安使人微探氏志氏曰人生赋命自天亦何能改遂决年十八归许岁余生一女周疾笃至狂氏逊顺奉事十余年及周亡抚孤女谨守所遗以付嗣子年六十有八终　　何志科妻程氏
按黟县志程氏逸民何志科妻年二十余夫亡抚遗孤嘉骏嘉鼎矢志柏舟事舅姑以孝嘉骏早为诸生多疾嘉鼎割股救兄不效而没媳汪氏哀恸绝粒而殒鼎之弟弟汪之殉夫程氏启之也　　杨希贤妻余氏
按黟县志余氏杨希贤妻年二十二而寡子甫四龄氏断指自誓苦节抚孤成人年六十七邑侯旌之　　舒士章妻余氏按黟县志余氏舒士章妻年十八而寡抚遗腹子成立孝事舅姑艰难尽瘁年六十有五终　　胡四教妻江氏
按黟县志江氏名静仪国学胡四教妻夫亡青年守志孝养老姑抚育幼子年六十三终　　胡邦辅妻余氏
按黟县志余氏名迟胡邦辅妻年二十夫亡苦志守节勤奉翁姑抚遗腹子康侯训以义方年八十旌表　　姜浩祖母舒氏按黟县志舒氏姜浩祖母年二十夫亡氏剪发自誓苦志守节抚三岁遗孤教养成立年九十终　　撒腾云妻胡氏
按黟县志胡氏撒腾云妻年十九适撒未半载而夫客游历久无音问淡泊自甘足迹不逾阃外事舅姑处妯娌终无间言　　金璐妻王氏
按宣城县志王氏金璐妻年十七夫亡抚遗腹天瑞父母欲夺其志遂终身不归宁嘉靖万历间屡旌表　　梅和妻张氏郭
氏附

按宣城县志张氏山口人梅和妻年二十八和死抚子煜及长娶郭氏年二十四煜亡遗孤守珪才三岁姑妇相依同守张年八十二郭年五十四卒　　后鹏妻陶氏
按宣城县志陶氏湾沚后鹏妻年二十二夫亡无子止一女赘婿相依年七十余终　　唐宇妾茹氏
张
氏附

按宣城县志茹氏金宝圩人唐宇妾年二十二宇亡子继舜未&#茹抚舜长娶张氏生汝光越二年舜又没张年十九并苦志终老　　王秉忠妻丁氏
按宣城县志丁氏直溪人王秉忠妻年二十五夫亡抚子岩娶阮氏年二十一岩亦亡无子姑妇相依食贫矢志以寿终　　濮鉴妻赵氏
按宣城县志赵氏余含桥人濮鉴妻年二十四无子夫临没拔发纳夫手誓无二志逮老不自给从子渐迎养之年七十四嘉靖中郡守表其门　　赵一锺妻郭氏
万氏
陶氏附

按宣城县志郭氏赵一锺妻年二十四夫亡与梓溪王荣妻万氏黄池庠生杨汝昌妻陶氏俱孀居守节万年十九陶年二十一并无子万立从子为后年八十二卒陶依夫兄以老亦年八十一郡守并旌表　　徐元策妻赵氏杨氏李
氏单氏附

按宣城县志赵氏举人徐元策妻年十八夫亡守节抚孤重庆补诸生庆寻夭赵亦没同时贡慎三妻杨氏夫亡年二十遗腹子殇苦志十余年死诸生宗枝妻李氏嫁旬日夫疾刲股疗救及亡哀毁数年卒员外张干子京卫百户正妻单氏年十八夫亡无出本京师人随翁姑还宣城砥节而没　　陆槐妾朱氏
按宣城县志朱氏太仆寺丞陆槐妾无子他妾吴氏生子应龙二岁而吴亡未几槐疾革遂以孤托朱年二十七槐亡励节抚孤视如己出年六十终　　钱松妻姚氏
按宣城县志姚氏市民钱松妻松亡翁病痿姚为人佣纫得米赡翁尝自饭糠籺翁亡抚孤终老　　殷鏊妻贡氏
马
氏附

按宣城县志贡氏诸生殷鏊妻年二十鏊没与查福妻马氏并无子以苦节终身马年二十四福亡初为姑治棺即并为己俱治姑没绩纫营葬卒年七十五郡县表其闾　　张大名妻贡氏
杨
氏附

按宣城县志贡氏诸生张大名妻幼读列女传即识其义年二十一夫亡无后绝食而死大名兄大功继没妻杨氏年二十五立嗣守节未几殇杨闭处一室穴牖通饮食历五十年终　　颜小姑
按宣城县志小姑颜材女正德间受马氏子聘方九岁马子殇私用麻束发三年远近争求之复以麻勒目双瞽誓不他字独守一楼年七十一终　　姚凤翔妻汤氏
按宣城县志汤氏姚凤翔妻夫亡抚二岁子汝弼手种杏核庭下期子有成既杏茂汝弼亦长游郡校受廪饩以行谊称乃名其堂曰存杏里人多咏之　　梅继先妻刘氏按宣城县志刘氏梅继先妻参政守德母继先没守德甫十岁或劝守德治生氏课之学曰良人以是儿可教临诀见属俾此儿学成吾方可见夫地下后登第历官训以廉惠氏封太恭人年八十一卒　　梅继魁妻徐氏
吴氏
徐氏附

按宣城县志徐氏国子生梅继魁妻夫亡子守渐在抱守蒙五岁氏励志教督蒙长游邑校有文名未几与弟守渐俱夭无嗣徐挈蒙妇吴氏渐妇徐氏共守节终老　　吴大本后妻章氏
按宣城县志章氏贡士吴大本后妻年二十四孀居抚前室所遗子女甚勤爱娣姒讽之曰尔勉为慈章曰吾不能勉为不慈年六十八卒巡按御史为文祭之榜其门　　吴绍相妻苏氏
严
氏附

按宣城县志苏氏吴绍相妻年二十九夫亡抚其子伯麟长训之学入邑校同邑冯清妻严氏亦早寡以守节抚孤闻　　仲克让妻姚巽英
离英
兑英附

按宣城县志巽英姓姚氏诸生汝弼女适仲克让年二十让亡无子其伯氏利让产将嫁一豪族巽英徐应曰彼欲舆我尸耶豪闻而止已而伯尽侵其产每竟日不举火母贻之粟恐伤母意谢曰儿尚可给也历饥寒三十年乃终巽英妹离英嫁徐世哲生一子而世哲死方有身越三月复生子与长子并殇翁姑丧葬皆离英独办离英妹兑英为郭守妻守为郡吏趋府济河而没兑英遵水滨求之哭十日尸逆流而上遗二子皆殇家贫苦节历四十年而卒初汝弼母汤氏以节闻至是生三英邑人梅鼎祚为作世节传　　杨德嘉妻沈氏
按宣城县志沈氏杨德嘉妻侍御宠女也嘉将娶病痿嘉父请绝婚侍御将许之女泣曰业以身许至死无他遂归杨夫病剧每食手箸以进未几亡沈不嫁年八十终其妹适建平王氏亦以节闻　　施宪妻周氏
二汪
氏附

按宣城县志周氏施宪妻年二十九夫亡子幼妾汪氏无出周语汪曰吾自抚吾孤若可去汪曰烈女不二夫妾愿从主母老耳遂相依共守年各九十终同时施之锟妻汪氏归半岁锟亡汪年十七无子故饶于奁里人幸之以请于其翁汪曰人利吾赀耳悉出其奁以献年七十余卒郡守朱大器各表其门　　施宅定妻陈氏按宣城县志陈氏施宅定妻年二十夫亡抚孤以寿终　　汤锟妻翟氏
按宣城县志翟氏诸生汤锟妻锟亡翟年三十无子一女瞽翟誓不嫁哭其夫亦丧明锟弟鏊錧鈇共给养之立姑子三珣为嗣年七十余卒学使旌其门　　刘继祖妻史氏郭氏
刘氏附

按宣城县志史氏高淳人诸生刘继祖妻年十九夫亡抚前妻二子如己出二子夭又抚孙梦旸成立年七十终又东乡姚朝三妻郭氏年十九夫亡子方数月姑讽之嫁郭曰妇去姑谁与守姑妇并赁舂以给子稍长为人饭牛众议请旌之曰吾不忍鬻吾子遂罢又孟宁诉妻刘氏夫病刲股以疗不治而死刘年十八抚遗腹成立三妇皆赤贫　　刘锭妻张氏
按南陵县志张氏名妙清邑人刘锭妻年十五而嫁未三年夫亡止遗一女妙清日夕哀恸欲夺其志以死拒之正德庚午县令胡文静以其事达于朝嘉靖甲申诏旌其门　　汪永亨妻戴氏
按南陵县志戴氏邑人汪永亨妻年三十夫亡子幼姑老家贫纺织为养抚子成立年七十二卒　　汪璇妻贺氏
按宁国县志贺氏坊市汪璇妻年二十四而寡矢志不二抚孤冕成立嘉靖中县令表其门年七十二终　　杨永亨妻陈氏按宁国县志陈氏杨永亨妻温柔端谨举动不妄夫贫甚衣无完絮尝慰其夫曰贫富有命毋徒郁郁自苦及夫亡氏年二十六矢志守节妯娌劝之嫁答曰既命薄徒自累耳守节四十年始终如一晚年坏目依二侄以老年七十四终　　袁渭妻胡氏
按宁国县志胡氏苏男五都人年十九嫁坊市袁渭渭病亡氏方有身弥月生男家贫甚无翁姑可倚抚育艰苦叔立斋暨袁公泽时时周给之辄饱其子尝以野菜自食或劝嫁泣曰使吾无男吾从夫于地下久矣孀居四十五年卒　　胡鉴妻董氏
储
氏附

按池州府志董氏胡鉴妾暨妇储氏俱年二十七守节有司旌之　　叶恒泰妻孙氏
按池州府志孙氏叶恒泰妻年十八泰亡守节足不履阃外虽族人罕见其面教遗腹子梁成立嘉靖间诏旌其门　　周世祚妻汪氏
