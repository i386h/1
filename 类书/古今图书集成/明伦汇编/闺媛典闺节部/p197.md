<!-- { "loadSidebar": true } -->
按南安县志尢氏廉州知府尢拔女泉州卫指挥佥事欧阳承第妻年二十承第以袭爵死于途子瑞曾未及&#氏闻讣痛绝誓以死从以翁命立孤孀居四十余年孝事二亲宾祭馈助咸得其欢课子爱而知劳既袭祖职教之以忠恕瑞曾以游戎廓清山海懋着肤功皆母训也以覃恩封恭人　　洪沂妻王氏
按南安县志王氏年十七适洪沂甫周岁而夫没抚遗腹子家贫力作以承翁及继姑之养族戚怜之谕改适不听苦节训其遗孤足不逾阈卒年七十有八　　林瞻曦妻陈氏按海澄县志陈氏林瞻曦妻万户元戎文炀女也年十六于归未七载夫病笃氏泣曰愿相从无后先夫曰死易耳勿遗孤贻我父母忧氏乃啮指以誓及夫亡抚孤成立事翁终老训子通经孝姑敬叔和妯娌御臧获无不尽善子长毕婚氏疾作召子曰尔父须我久矣无庸药石也遂卒　　某氏女
按海澄县志某氏女六岁许字锺有声有声远贾不归女待之年二十八两家父母皆愿罢婚女不从归锺奉有声母天启间有声讣至又十余年声母没亲党怜其无依劝之改适笑曰如有他志岂至今日乎亲党敬之共给养焉　　吴二姐
按海澄县志吴二姐儒士吴锦长女也万历间许聘锺巽声未娶而巽声游粤至天启五年不归氏年二十有八矣锺母许罢婚二姐不听遂入锺门锺素贫家壁立二姐勤女红以养未几声没于粤声母亦寻逝族人使嫁二姐曰有他志岂至今日乎族人怜之递供给焉卒年八十有五　　陈希聘妻邓氏
按漳平县志邓氏永福里人适陈希聘年二十六而寡遗孤方在抱矢志抚育家贫纺织为生历四十余年苦节始终如一　　杨格妻陈氏
按漳平县志陈氏和睦里廪生杨格妻年二十六格亡水浆不入口者数日其姑念幼孙无恃多方调护得不死泣血三年未尝见齿事舅姑尽孝妯娌内外共称其贤　　陈锺凤妻郑氏
按漳平县志郑氏居仁里人国学陈锺凤妻锺凤早没郑孀居四十余年贞操不二直指旌其门　　陈如玉妻张氏
按漳平县志张氏阴阳训术陈如玉妻年十八嫁四载夫亡遗腹生一女或讽再适曰子之有无命也吾不负吾夫而已后女殇姑丧茕茕无依日纺绩自给年七十终　　李宸扬妻陈氏
按平和县志陈氏龙溪人县令陈日炳女年十八适西山儒士李宸扬周年生子不育扬病亡陈年二十矢志守节历二十余年兄公随州知州宸诏为立其次弟宸注第三子开柱为之后　　游壮猷妻曾氏
按平和县志曾氏新安里人孝廉曾宏中嫡孙女也在坊庠生游壮妻年二十二无子夫亡呼天恸地欲以身殉翁慰之曰汝无异志吾子虽死犹生何必死哉为立幼孙为后氏朝夕孝事舅姑终其身　　陈通妻张氏按平和县志张氏马塘人年十七适儒士陈通甫一年而通死姑以其无出令改适张以死自誓乃令归母家家贫日坐一隅视不移席勤女红自给余则寄以奉姑如是者十年族人义之为立嗣而其姑仍携嗣孙别居以远张姑适病痢张闻步驰五十里往奉之三十七日衣不解带得愈姑遂感激与归嗣子珍后亦成立　　林朴素妻蔡氏
按平和县志蔡氏龙溪墨&#人林朴素妻当王文成建邑鸠民之初蔡从其夫来剃棘凿壤家焉生一女四子皆未长而朴素亡家贫苦守力机绩教诸子成家历数十年卒　　李继岐继室朱氏
按平和县志朱氏举人李继岐后妻年十九夫亡事翁姑至孝己无所出抚前妻子仕衡成立弱冠补弟子员　　张珍伟妻朱氏
按平和县志朱氏新安里人儒士张珍伟妻年二十四夫亡姑老子具锦在抱氏苦守五十余年具锦补邑增生孙士良登乙未进士天启间巡按御史题旌坊表　　詹洪妻莫氏
按上杭县志莫氏邑民詹洪妻洪死莫年二十二子未一周姑王氏亦嫠居莫抱孩事垂白姑委曲求得其欢王若不知其子之亡也既没丧葬拮据成礼天启辛酉年八十卒崇祯四年巡抚罗元宾具奏建坊旌表孙弥高登庚午贤书　　许氏女
按将乐县志许氏女其父世英家富巨万女受聘于廖汶未归而汶没女誓不更字设汶神主事之终身虽至戚不得一见有司旌其闾　　李泽妻梁氏
按广东通志梁氏李泽妻顺德人年二十四夫亡抚遗孤承问为忠义卫经历天启辛酉侄待问典铨特疏题请建坊佛山旌表卒年七十有七　　谢之屏妻何氏
按广东通志何氏南海赠承德郎谢之屏妻贞静端重治家有法年十八归之屏二十七屏亡氏矢志苦守言不逾阈四十年子云&#己未成进士奏请建坊旌表累赠安人　　罗昌儒妻苏氏
按广东通志苏氏顺德生员罗昌儒妻儒亡苏年二十四矢志不二竭力奉姑父母不能夺其志一女适陈产二子婿没女守志如母御史郭文周学使张希举共表其门　　张鄞妻蔡氏
按广东通志蔡氏东莞儒士张鄞妻年十七归张越两载夫亡氏年十九擗踊哀伤誓不食以死念遗腹忍死生子厚积翁鹏以清白吏归田甚贫翁姑没氏脱簪珥以殡居常纺绩自给年七十三旌表　　梁絅之妻谢氏
按广东通志谢氏高要人生员梁絅之妻归三载生子昌引夫亡触棺求死翁姑劝慰抚育遗孤未几翁丧勤纺绩养姑昌引幼得疾濒危有飞乌投止氏怀遂无恙稍长教以义方肃谨不懈戒惜字纸不使堕地姑病祷以身代天启甲子昌引举乡荐　　区盒妻梁氏
按广东通志梁氏高明人区盒妻二子方在襁褓夫亡梁年二十五矢志自励事姑历久愈恭教养二子皆克成立卒年八十一孙怀素举孝廉　　霍若祺妻方氏
按广东通志方氏南海庠生霍若祺妻年二十四夫亡遗子蒙拯及一女未周岁氏毁形截发以死自誓缟衣素食日事纺绩三十余年不窥户外天启二年奉旨建坊旌表卒年八十五　　周妹
按广东通志周妹周世安女许聘区姓未嫁区亡女为服三年誓不字人兄弟力农而家贫女纺绩自给六十年如一日御史蔡梦说具奏建旌表亭　　严养蒙妻区氏
按广东通志区氏高明人生员严养蒙妻济宁州同知区世美女归三载夫死氏年二十矢志靡他事舅姑抚幼侄食贫六十余年县令表其闾　　潘氏女
按广州府志潘氏女父嗣求番禺西村人许聘同里唐某某游西粤没于旅舍女闻讣私呼其保姆同驰往唐欲留守丧父兄知之疾追至半途执回哀哭不休强之改字不从遂幽闭一室绝其饮食旬日女唯饮七夕所贮圣水得不死因请于室傍筑一屠苏朝夕焚香诵经数年而死　　关敬尧妻欧氏
按广州府志欧氏顺德龙津人适赤花关敬尧宗党有鸿光之誉无何敬尧游苍梧死氏年未三十家贫苦节终岁不逾闺阈勤纺绩教子永镇永钰绵鳌皆成立至老犹亲女红不辍族里化之卒之夕乡人为罢中秋之庆　　余元相妻崔氏
按广州府志崔氏新会余元相妻年十九归余二十七而相亡子一俊甫周家无腹心庭有辛螫诸难骈臻迭加盗氏孑然几不能存泣曰荧荧星火而与水同域其势必灭遂避地居城依其新姻垂二十年子乃成立居恒济困穷抚臧获恩恤甚周邻妇构衅崔以片言折中无不欣服晚年持素念佛年八十四无疾终　　游某妻庞妙娘
按广州府志庞妙娘年十九归游某纔五月而夫亡誓死相从遗腹生子宾让遂抚孤成立孀居五十年卒　　李一桂妻杨氏
按广州府志杨氏新会庠生李一桂妻年二十三夫亡无子毁容矢志终其身　　黎质妻黄氏
李
氏附

按从化县志黄氏水东廪生黎质妻御史元昌次媳归质四年生子民褒数月质亡父母欲夺其志矢志不渝居恒素服瘁容惟勤纺绩戚里鲜觏之者抚褒成立补邑弟了员娶李氏三载举一孙而褒亦没李与姑并守孀节黄年八十有四李年八十有七　　谭纪妻李氏按从化县志李氏水东生员谭纪妻适纪三岁纪亡李年二十三姑及父母俱欲夺其志氏以死自誓纺绩以抚其子始终不渝年八十余卒　　黎民直妻陆氏
按从化县志陆氏水东生员黎民直妻直亡陆年二十余守节不二或悯其无子劝改志不听族人建祠犹捐金以助　　张世坚妻李氏
按从化县志李氏水西人香家村张世坚妻年十九适坚逾年生一子坚亡李毁容恶服誓不再嫁虽亲戚鲜觌其面年五十余终　　李太福妻黎氏
按从化县志黎氏水东人水西民李太福妻年二十四夫亡无子昆弟令改适黎叹曰无夫无子赋命之薄极矣又安用改节为毁形去饰终身不出闺阈年八十余卒
　闺节部列传一百六
　　明一百一
　　王杓妻李氏
按揭阳县志李氏庠生王杓妻廪生守长母杓家贫力学氏事之惟谨九载而夫亡哀毁骨立妯娌戚属咸叹藐孤无恃氏感悟强起执丧母兄屡激之改适氏匿影毁形灯缝月纺以毕葬事鞠育孺子成立天启元年郡守陆典上其事御史疏闻建坊旌其门　　谢延访妻李氏按揭阳县志李氏庠生谢延访妻年二十三丧夫号泣几陨矢志苦节躬辟纑以事舅姑教抚遗孤以义方年逾六十旌表　　吴重嘉妻岳氏
按饶平县志岳氏大埕宦家女下湾吴重嘉妻年十九归吴未一载夫亡抚遗腹子励志守节始终一德年七十三终　　陈文珏妻杨氏
按饶平县志杨氏海阳人大埕生员陈文珏妻年二十一与夫归外家珏病亡遗孤三月祖母怜之劝再适氏愤激触柱几死良久复苏扶柩归事姑以孝闻子应霜为诸生年四十八终督学蔡可泉表其节　　陈应魁妻张氏吴
氏附

按饶平县志张氏上底陈应魁妻年二十四孀居抚遗孤嘉宾长娶吴氏生二子未几宾死妇姑相依终老　　陈勋梧妻余氏
按饶平县志余氏黄冈人大埕陈勋梧妻彬州守陈诚斋妇也勋梧赘于余夭没氏舁夫归殓朝夕哭奠以礼阃内只二幼婢绩纫以自赡或劝改嫁辄碎一器曰此心有移者如此器　　逢阳妻吴氏
按饶平县志吴氏宣化都逢阳妻漳浦人也年二十夫随翁被逮之京师道亡无嗣氏鞠二女孀居五十余年如一日每言及其夫辄涕泣累日年七十八以夫兄子溥为后举春秋乡魁为当时名吏　　陈德家妻许氏
按饶平县志许氏诏安许潜女大埕陈德家妻年十七归陈阅岁夫亡事舅姑至孝教子继芳为儒年几七十终　　余嘉朝妻李氏
按普宁县志李氏钱湖寨余嘉朝妻年十六归余夫亡无子众劝之嫁氏曰烈女不嫁二夫命既若此再适何为事姑嫜抚嗣子年五十卒　　谢妇范氏
按埔阳县志范氏滦州人适州同谢世兴第四子年二十九孀居教诫孤女孝养老姑嗣子倾荡其家拮据以承菽水卒年七十有三　　罗岳妻唐氏
按埔阳县志唐氏庠生罗岳妻年二十二夫亡止一女安贫以抚嗣子始终不渝县令岁给粟赡之仍表其第时年七十有二　　刘必诲妻何氏
按埔阳县志何氏诸生刘必诲妻年二十六夫死无子姑老家贫誓无他志纺绩养姑生事死葬如礼及老女婿廪生蓝守栩迎养于家年七十有一　　萧以继继室邬氏
按埔阳县志邬氏湖寮人高州教授双溪邬公孙女邑庠生须觉女也归萧以继为继室结褵三载年二十有二夫病亡逾月生遗腹子日宁以继先娶杨氏生子早夭独存一女六娘以继疾革时谓己命应无子不敢必妻娠生男因遗命以从兄以&#之次子日安为后及是邬抚二子一女族孽恃强觊遗产而谋夺之日迫改嫁氏守弥坚孽计害其孤氏负而逃之舅家乃获免然度子与产不能两存遂不惜割产以餍孽腹而孤乃克保无恙自是贫苦日甚蚤夜纺绩以待成立毕婚嫁前女嗣男一如己出日安中道而殒日宁性至孝亦先氏亡氏卒年六十有三历苦节四十年终　　许光大妻陈氏
