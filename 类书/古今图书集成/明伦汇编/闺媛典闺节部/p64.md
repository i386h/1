<!-- { "loadSidebar": true } -->
按南皮县志马氏刘澜妻年二十二夫亡苦节教子及孙俱克成立年九十余卒　　刘奇妻郑氏
杨
氏附

按南皮县志郑氏刘奇妻夫亡守节抚未周岁子文义家贫纺绩自给年八十文义继妻杨氏适义半载而寡同姑郑养前妻子赓矢志无二有司旌之　　刘妻万氏按南皮县志万氏刘妻少寡守节遵阿翁遗命让己产于夫弟无难色待庶姑情礼兼尽教子严而有礼衣食布素历数十年年八十余子深成进士　　韩价妻王氏按栾城县志王氏生员韩价妻夫亡年十八抚遗腹子甘贫纺绩至死不二苦节终身　　孙达道妻檀氏
按栾城县志檀氏孙达道妻夫亡年十八子方月余氏苦节守之甘淡薄任劳勚始终如一嘉靖中旌表　　王问妻韩氏按栾城县志韩氏王问妻年二十七夫亡不食愿从死悲号至于丧明有司给米绢周恤之仍旌其门　　郝云汉妻韩氏按栾城县志韩氏生员郝云汉妻年二十夫亡悲号不已典衣礼葬甘守清贫终不改节有司给米绢优恤　　赵文妻霍氏
按栾城县志霍氏赵文妻性严洁通大义夫早亡守节有高行县令给米恤之　　秦宝妻冯氏
按栾城县志冯氏秦宝妻宝疾笃氏剪发誓死及夫亡欲自缢姑止之家贫勤纺绩以事姑姑韩氏亦寡居姑妇相依终老　　赵旺妻王氏
按栾城县志王氏赵旺妻旺亡氏年十九子未一岁氏誓不改节事姑极孝姑殁众欲嫁之不从抚孤成立而卒　　康良惠妻李氏
按无极县志李氏庠生康良惠妻嘉靖元年惠赴试疾归临死谓李曰吾无兄弟汝虽有孕未知男女吾门其殆乎李泣曰夫子宗祀为重生男则已生女当求族子为后言毕俱感痛惠亡李日夜祝天愿生男延康嗣既而果生子名一厚充太学生任山东郯城知县守节三十五年寿六十五卒　　刘继聪妻崔氏
按无极县志崔氏刘继聪妻嘉靖元年继聪亡训子廷祥由监生任洪洞县主簿守节五十年卒　　梁睿妻康氏
按无极县志康氏梁睿妻嘉靖七年睿亡康哀痛死而复苏抚育三子俱克成立苦节四十六年终　　刘盛妻翟氏按无极县志翟氏刘盛妻嘉靖十年盛亡遗妾子梦皋方二岁翟爱如己出抚训成立嘉靖三十八年梦皋亦亡遗孙庭训方六岁翟复教之成立守节四十年终　　杨文通妻梁氏
按无极县志梁氏杨文通妻嫁五年通亡梁年二十三子大成方三岁抚训成立为邑庠生苦节六十八年县令旌表　　史翰妻高氏
按无极县志高氏庠生史翰妻适二年翰亡高年十八子载道甫四月高抚训成立入邑庠县令表其门　　郝子春妻赵氏按无极县志赵氏郝子春妻嘉靖十五年春亡赵年二十七遗幼子中立家贫无依就养母家教子读书入邑庠县令吕士伟旌其门　　刘应朝妻赵氏
按无极县志赵氏廪生刘应朝妻朝病疫亡翁老瘫痪氏竭力终养三子一女俱幼次子士侃季士仪俱教成食廪饩有声女字谷雨泽外孙少孤亦藉外王母教养成立年六十七终　　严惟清妻郝氏
按无极县志郝氏生员严惟清妻清亡郝年二十二矢志苦节辟纑易食以奉衰翁抚幼子年八十终县令旌其门　　魏夏妻杨氏
按无极县志杨氏牛辛庄魏夏妻夏贫无立锥佣身度日及亡氏年十九子女俱无一无所倚氏矢志苦节纺绩自给或劝再嫁即正色拒之苦节六十余年年八十终　　安如山妻徐氏
周
氏附

按无极县志徐氏生员安如山妻山亡徐年二十二子能虑方四岁山弟如石妻周氏年二十一亦寡无嗣娣姒相依誓不他适翁姑逼嫁不从日勤纺绩糊口翁姑老送死营葬极劳无怨直指旌其门　　贾三畏妻杨氏
按无极县志杨氏贾三畏妻畏亡氏年二十四子文英方三岁家日窘守节益坚事姑抚幼咸资纺绩有司旌其门　　刘思敬妻陈氏
按无极县志陈氏龙泉社民刘思敬妻敬亡陈年二十五家贫苦节誓不改嫁教三幼子读书俱克有成年八十六卒　　朱某妻谷氏
按无极县志谷氏北苏堡朱某妻有司以节旌闾事实无考　　卢玉妻傅氏
按平山县志傅氏卢玉妻事迹无考
　　王岳妻何氏
按平山县志何氏王岳妻夫亡矢志守节亲戚往来一应谢却竭力以事寡姑教子读书成名旌表　　王守性妻商氏按平山县志商氏王守性妻少寡事翁姑以孝俯育孤子成名勤俭操作家以不坠有司旌其门　　李苏妻盖氏
按平山县志盖氏生员李苏妻孝事舅姑恪勤妇道夫亡数日不食矢志守节三十余年有司申请旌表　　王贡妻左氏按平山县志左氏王贡妻夫死子方周岁姑逼嫁不从抚孤成立志节坚定奉诏建坊　　郭四方妻王氏
按平山县志王氏生员郭四方妻适方五载夫遗命抚甥为嗣王苦节鞠育成人有司申请旌表　　张仲选妻商氏
按平山县志商氏张仲选妻夫亡无子一女仅月余苦志守节终身御史旌表　　胡鲤妻盖氏
按平山县志盖氏胡鲤妻年二十一鲤疾笃嘱曰我死汝肯养吾父母鞠吾子否盖泣颔之及夫死翁姑怜其少欲嫁之盖曰夫死时嘱以后事安忍相负甘贫纺绩誓不二志训子向学送亲终老嘉靖戊申县令申其事旌表　　刘忠妻孙氏
按平山县志孙氏刘忠妻年十九夫亡遗孤甫周岁伯氏四人咸欲嫁弟妇分利氏觉截发五日不食舅姑惧其死慰曰汝子未成立汝死宁保此儿成乎乃强进粥自后闭门不出孝事舅姑至老弗替虽少仆幼童不亲授年五十而殁嘉靖戊申旌表　　王弼妻霍氏
按平山县志霍氏王弼妻年二十二夫亡无子誓不改节其兄欲夺其志氏吁天痛哭毁容誓死勤苦终身嘉靖戊申旌表　　王时兰妻康氏
按平山县志康氏王时兰妻少寡苦志守节甘贫抚幼以继孤宗历四十余年卒建坊旌表　　王玫妻李氏
按冀州志李氏适王玫逾期而玫殁李年十九累欲自尽姑劝止之移时子长名国臣李教之耕读淡薄终身嘉靖初以闻诏旌表　　潘澜妻陈氏
按冀州志陈氏适潘澜数载澜亡陈年二十六苦节自守纺绩以给历四十余年无异嘉靖三年有司奏状诏旌其门　　高汉妻赵氏
按南宫县志赵氏高汉妻年十八夫亡生子卿甫七日赵孀居事亲极孝抚其遗孤训以勤俭闺门之内气象肃然年七十三卒　　孔贡妻董氏
按南宫县志董氏生员孔贡妻年二十二夫亡截发毁形誓死不二家极贫奉姑尽孝守节五十余年嘉靖二十九年事闻旌表　　曹维时妻孔氏
按南宫县志孔氏曹维时妻舅姑相继殁家日贫维时遘疾将危孔躬亲汤药朝夕焚香叩祷及死孔年二十一苦节四十余载艰难万状人不能堪　　董佑妻郭氏
刘
氏附

按南宫县志郭氏生员董佑妻嘉靖十三年佑亡郭年二十八孀居四十四年自勤操作孝事翁姑举两丧训子及孙皆为诸生嘉靖三十三年长子思恭殁妇刘氏年二十一与姑同守节终身　　曲忠妻谢氏
按南宫县志谢氏生员曲忠妻嘉靖元年夫死谢年二十六子幼家贫孀居五十余年直指旌其门　　韩璇妻宋氏梁
氏附

按南宫县志宋氏韩璇妻正德六年璇死宋年二十二矢志不二守一子成立于嘉靖十二年子亡妇梁氏年二十一孤孙自任甫周岁姑妇孀居纺绩餬口终始一节宋年八十梁年五十九卒　　尹礼妻胡氏
按南宫县志胡氏生员尹礼妻正德八年礼亡胡年二十五子女俱无苦节四十余年嘉靖丁巳以寿终　　李时亨妻秦氏关氏赵
氏刘氏附

按南宫县志秦氏李时亨妻年二十夫亡子方十七日翁姑欲嫁之不从屏居土室缝纫自给祁寒暑雨总不出席同时有本族太学生李锜妻关氏三十而寡八十五而终生员李桐妻赵氏三十而寡五十余终义官李铨妻刘氏三十而寡六十余终一门四节嘉靖中旌表　　贾铎妻乞氏
按南宫县志乞氏贾铎妻年二十二夫亡纺绩以养翁姑守节五十四年嘉靖三十一年旌表　　任纯甫妻白氏
按南宫县志白氏任纯甫妻平居克尽妇道纯甫卧病岁余白供药饵伺寝食极劳无倦纯甫亡白年十九无子女数日不食哭死复苏志不欲生家人严为防护善加劝谕稍意止未几舅姑相继逝茕茕一室常以二老妪自随非大事不出阃阈至亲鲜有睹其面者凡历苦节五十余年嘉靖四十三年巡按御史表其门　　尹珍妻安氏
按南宫县志安氏生员尹珍妻夫亡遗孤梓方在孩提安牛二十六舅姑俱先亡贫苦无依绝食数日不死乘间自缢以救免朝夕涕泣双目丧明吊者莫不酸楚既葬夫资食于母教子读书领乡荐嘉靖中巡按御史盛杨赡以米帛表其门　　石廷圭妻任氏
按南宫县志任氏生员石廷圭妻廷圭早逝任年二十九家贫苦节七十余年冰霜自矢教子成学为诸生　　刘奂妻石氏
按南宫县志石氏刘奂妻廷圭女也年二十四夫亡子高节方逾月苦节抚养奉其继姑凡历艰难四十年卒　　王新国妻陈氏
按新河县志陈氏生员王新国妻年十六适新国国死于兵陈氏抱四岁子冒刃逃避时年二十四流离困苦克保其身事平勤纺绩教子奋龙读书补弟子员县令表其门　　王我锡妻谷氏
按新河县志谷氏逸民王我锡妻年十七适我锡后锡遇兵难死氏冒矢石携子抱孙潜迹草野水旱频仍糠&#自咽教子训孙诵读不辍子孙皆成名县令旌表　　焦学全继妻李氏
按新河县志李氏生员焦学全继妻年十七适焦焦以暴疾亡氏方归宁闻讣气绝夜半乃苏前妻子甫六岁氏年二十二其姊劝以他适氏始若无闻继则怒曰吾去幼子焉往焦氏之后谁主于是日拮据勤朝夕而家日丰裕子弘谟亦知自勉有成氏年七十一卒　　程勿忮妻石氏
按新河县志石氏生员程勿忮妻忮遭兵燹殁于城氏寻尸不得冰蘗自守七十四岁卒　　赵彦妻王氏
按饶阳县志王氏赵彦妻少寡苦节事舅姑以孝终　　周尚义妻魏氏按饶阳县志魏氏生员周尚义妻年二十六夫亡欲从死既念孤儿无托恐乏夫嗣乃毁形苦节教子读书膺岁荐得禄养焉年八十六卒　　冯昭妻郑氏
按饶阳县志郑氏冯昭妻昭亡守节躬织以奉舅姑抚幼子年四十一终　　李堂妻崔氏
张氏
赵氏附

按饶阳县志崔氏李堂妻生子梅堂殁氏年十六抚梅成立娶张氏生仲臣未几梅亡姑媳共抚仲臣及长娶赵氏生承惠未周岁仲臣复不寿三寡共守一孤备极艰苦承惠甫知读书知县杨某怜其为节妇子孙荐之督学补弟子员仍建坊表其门　　孙淮妻刘氏
按饶阳县志刘氏孙淮妻夫亡苦节事实无考　　李惟一妻刘氏按饶阳县志刘氏李惟一妻适惟一仅岁余甫生子惟一亡氏年十七哭踊痛绝祖姑郑慰之曰我五旬丧尔祖翁非无如尔之志所以至今者亦为有子若孙赖抚养耳尔独不念尔子乎氏乃强食哺婴孩卒全宗祀嘉靖间县令旌表　　徐云妻乔氏
按饶阳县志乔氏徐云妻适云方一载甫生子云遘病亡氏年十七事舅姑抚孤儿苦节六十六年事闻旌表　　张三省妻路氏
刘
氏附

按饶阳县志路氏生员张三省妻省疾笃谓氏曰我死父母孤儿善为护持无失我志氏泣诺省亡氏年二十四强节哀以事舅姑抚幼子子长娶刘氏生孙未几子孙相继殁茕茕无依与妇刘同苦守立叔孙良能为嗣克成立　　李克俭妻王氏
按武强县志王氏生员李克俭妻年十八俭亡子甫二岁氏欲自缢救免正德辛未遇流贼劫掠咸迫避难氏曰妇人无故不出闺门予不幸遭此殃祸乃远涉草莽求苟活岂我初心耶竟不避卒无恙姑张氏有疾氏祝以身代疾果愈嘉靖十八年有司奏表其门　　兰玉妻王氏
