<!-- { "loadSidebar": true } -->
按新城县志黄氏邑民袁奈妻年二十八奈亡无子氏继侄自皋为嗣纺绩自给守节终身年七十有七　　凌信达继妻王氏按新城县志王氏凌信达继妻吴江人年十八归凌克尽妇道勤俭持家和睦亲族抚前室子如己出信达年二十八死氏誓不再适孀居五十余年如一日寿八十终　　罗绘妻白氏
按新城县志白氏罗绘妻未及笄归绘不五载而绘亡子一诚甫阅月氏誓死存孤躬亲纺绩出机杼之余以训其子补博士弟子员入成均氏以寿终县令表其节　　徐瀚妻王氏
按新城县志王氏邑廪生徐瀚妻年二十一生子大诚甫七日瀚亡氏矢志不改嫁教大诚成立万历三十年授福建延平府知事王年九十七终　　郁维周妻马氏
按嘉兴府志马氏石门郁维周妻夫素病氏勤纺绩供药饵及亡氏年二十五遗腹生子抚训成立历三十余年县令周应秋旌之　　金梁妻陆氏
按嘉兴府志陆氏石门金梁妻年二十而寡一女甫月余家贫翁劝他适陆泣曰一日生存金氏妇也舍此安适卒守节以寿终　　严璠妻姚氏
按嘉兴府志姚氏石门严璠妻璠没以死自誓孝养二姑抚遗腹子教之成立督学旌之　　李世妻杜氏
按嘉兴府志杜氏石门李世妻世亡氏事姑抚子志不少变年逾六十邑令隃冲表其门　　张氏女
按嘉兴府志张氏女许字石门吴玠未归而玠亡女乞视殓既至毁容断发遂留不归因请立后仍以女侄配嗣男为别宅以居卒年八十余玠有妹与共相砥励没齿不适人事闻题请建坊旌表　　周楠妻吕氏
按嘉兴府志吕氏石门周楠妻年十九而寡事翁至孝苦节终身督学旌表　　周滂妻陆氏
按嘉兴府志陆氏周滂妻年十九滂没啮指誓守抚遗孤成立郡邑月给薪米赒之年七十二卒表其门　　朱守谦妻杨氏按嘉兴府志杨氏海盐朱守谦妻年二十六夫亡守节四十余年邑令旌表　　陆兰甫妻何氏
按嘉兴府志何氏石门陆兰甫妻年二十七而寡以铁束左股誓不变志岁饥恒自枵腹以养舅姑卒年七十五县令靳一派旌之　　沈世英妻张氏
按嘉兴府志张氏石门沈世英妻孀居七十载卒年百余岁邑令数旌其门　　陈昌引妻董氏
按嘉兴府志董氏海盐太学生陈昌引妻海宁孝廉董成龙女年二十九夫亡守节孝于舅姑终始如一县令旌之　　怀采妻潘氏
按嘉兴府志潘氏怀采妻平湖人年二十一采亡躬织以养舅姑艰苦倍至教孤所学登乡荐年七十三事闻建坊旌表　　陆万陵妻吴氏
按嘉兴府志吴氏平湖诸生陆万陵妻陵死子大&#亦殇氏亲负土以葬邻妪得富人赂百计诱嫁氏断一指拒之苦节终身年七十卒　　过溱妻俞氏
陈氏
张氏附

按嘉兴府志俞氏过溱妻平湖人年十九溱亡无子女岁荒家日不支姑令再适俞曰死者不可忘请得六尺孤毕此志于是立溱兄二岁子桥为后俞以纺织哺之年八十三卒桥亦早夭妻陈氏守节四十年万历中姑媳俱奉诏建坊族子厚妻张氏亦中年守节课子庭训成进士卒年七十有九万历乙卯与俞氏陈氏同旌表　　陆润黼妻林氏
朱
氏附

按嘉兴府志林氏平湖陆润黼妻年二十四黼亡林苦节课三岁孤朴成立朴早死遗孤七岁妻朱氏与姑营葬三世暴棺凡六丧并举姑媳俱以寿终　　沈勋妻毛氏按嘉兴府志毛氏嘉善沈勋妻年二十九而寡无子立夫侄大成为后守节五十余年万历初诏旌表　　袁柏妻赵氏按嘉兴府志赵氏嘉善袁柏妻年二十八夫亡抚遗孤纺绩自给于夫灵前课读其子稍怠辄跪责之年五十九一日忽呼其子曰吾以半生事尔父半生守尔成今日是尔父亡日我从此逝矣遂死有司旌之　　季昕妻唐氏按嘉兴府志唐氏嘉善季昕妻结褵九月昕亡氏年二十一抚遗腹子练族人以贫故令再适氏断发誓志奉姑尽孝当大暑夜处帐中勤女红以给口励操六十余年卒　　沈弘逵妾金氏
朱万
言妻附

按嘉兴府志金氏沈弘逵妾海盐人年二十弘逵死母欲夺其志不从弘逵有女嫁朱万言三年而寡并居一小楼终老万历中邑令并旌之　　朱继圯继室吴氏
按嘉兴府志吴氏太学生朱继圯继室海盐人年未三十而寡教前妻子与己子皆成立年八十一万历中县令杜士全旌其门　　冯玙妻马氏
按嘉兴府志马氏平湖冯玙妻年十八夫亡守节六十八年事闻建坊旌表　　陆氏女
按嘉兴府志陆氏女平湖孝廉陆光裕女许字归安蒋恭靖孙衍章章病瘵不克成嘉礼临没告母郁令谢婚女年十七泣请视含殓既毕誓守不归日坐斗室督老婢蚕绩万历间直指奏旌其第　　胡伟妻陈氏
按嘉兴府志陈氏澉浦所百户胡伟妻海盐人年十九而寡子靖方八月抚之及长袭世荫年六十三卒　　陈用龙妻王氏按嘉兴府志王氏陈用龙妻海盐人年十八丧夫抚遗腹漟长游成均年五十二卒　　蒋杰妻翁氏
按嘉兴府志翁氏蒋杰妻海盐人年二十九抚一岁孤毅方苦节五十年终　　沈相国妻王氏
按嘉兴府志王氏沈相国妻海盐人王铨女嫁逾年国死于倭氏年十七无子女剪发自守四十余年万历中题请建坊旌表　　姜应熊妻徐氏
按嘉兴府志徐氏姜应熊妻海盐人夫患疡疾两家欲更议氏不许归四年应熊死绝粒几殒誓守夫茔抚孤孟登成立御史表其门　　郁守宗妻朱氏
按嘉兴府志朱氏郁守宗妻嘉善人年二十八夫亡抚育遗孤备尝艰苦万历间邑令章士雅旌表年九十三终　　朱氏女
按嘉兴府志朱氏女许聘沈志嘉兴人年十四志亡即易服奔丧守三十七年而没郡县旌之　　宗大统妻徐氏
按嘉兴府志徐氏宗大统妻嘉兴人夫死躬纺织养八十翁姑抚未周孤子苦志四十年县令颜欲章旌表　　洪绍基妻项氏
按嘉兴县志项氏洪绍基妻洪为武部员外郎烝之子能文章举茂才早亡氏年十九哀痛绝粒其大父慰解数四乃勉进一餐脱簪珥捐奁具竭力葬洪于武部墓侧虚一穴以自待会洪兄孝廉世基生子氏欲后之已而子殇氏哀痛遘疾几不起大父携之归处一室扃户织以给衣食终身不见戚党万历间诏举节义其父欲以事闻力谢曰夫夭子殇天之降祸也棘矣而我乃以之得名则是幸祸而逆天也休矣年六十有八而没苦节五十余年　　高表仲女
按嘉兴县志广文高表仲女生而端庄寡言笑许配沈童祖年十六而童祖没女闻讣不为悲悼但饮食日减容颜日悴邻母以言探之毅然不可动已乃弃盥栉毁妆自誓县令罗星上之御史月给米优赡之阅二十八年而没万历乙酉旌之与童祖合葬于城南打金桥西　　沈氏
按嘉兴县志沈氏不知谁家妇其夫客死中州氏贫苦自守没而暴其棺万历己丑县令蔡肇庆悯其无后捐俸置地营葬作诗挽之　　金应元妻徐氏
按嘉兴县志徐氏秀水金应元妻归金二岁夫亡号泣几绝欲自缢其姑吴与长姒朱防之得免历苦节五十年直指得好礼奏闻建坊旌表　　李儒鲸妻王氏
周
氏附

按嘉兴县志王氏李儒鲸妻与其子有堂妻周氏共以苦节着闻县令郑振先表其闾申请岁给仓谷四石赡之万历戊午姑年九十媳年七十相继而没　　狄守贤妻戚氏按嘉兴县志戚氏狄守贤妻年十七于归三年而夫没念翁姑老弗忍殉夫抚两月女强延岁月生养死葬皆克自尽母陈病刲肉和药以疗之县令旌表　　曹邦彦妻俞氏按嘉兴县志俞氏秀水名家女年十九归诸生曹邦彦克尽妇道甫九年而夫以力学呕血死子大田纔三龄氏哀痛欲绝孀姑钱氏日夕慰解乃强视息事姑抚孤兵荒频仍备尝艰苦大田长娶妇妇丧俞身抚三孙大田年三十矢不再娶俞年六十七卒万历丙辰直指李邦华具奏旌表　　陆氏女
按嘉兴县志陆氏女太学生云澄女也年十三受诸生许应达次子锡琦聘甫二年而琦夭女哀毁欲殉琦母闻往慰之即坐琦母舆中至许以琦伯兄锡瑞次子宗治为琦后爱育如己出郡守曹代旌之年逾六十而布素如初　　郁&#妻陶氏
按嘉兴县志陶氏处士陶徽女年十七归太学生郁&#二十三而夫没一女纔五龄氏抚膺恸绝者数四念翁姑老无养躬洁滫瀡以进备极敬爱治家严而有法律身以礼门绝六婆仲弟读书旅舍时时以膏油饼饵助之嗣子不善治生抚之以慈束之以义得不废坠年五十三卒　　胡应祈妻周氏
按嘉兴县志周氏县吏胡应祈妻秀水诸生胡思母居县东桥万历壬午夫亡氏年二十九乙酉辛卯翁姑相继丧乙未丙申连遭回禄家无立锥伶仃苦守教子成名历二十五年终　　孙世俊妻何氏
按嘉兴县志何氏孙世俊妻性淑慧通经史娴女红归孙生子广祚甫&#而夫夭氏抢地呼天昼夜不绝声屏粒旬余誓从地下姑责以抚孤大义乃勉进水浆会岁大祲炊烟几断姑念其难支迫令改适氏愤激投河寻就缢俱为家众所救茕茕孑立拮据操作艰辛匪懈口授其子经书子克成立为诸生葬姑娶媳纤毫皆藉十指苦守四十年如一日万历乙卯县令陆献明旌之　　张渚妻沈氏
金
氏附

按嘉兴县志沈氏名淑秀张渚妻诸生九韶母也年二十八夫亡抚三岁孤守节值倭寇犯境纵火焚掠会翁有疾急护翁出火寻灭九韶赴省试翁疾甚氏吁天请代侍汤药恒废寝食姑病血蛊澣涤必亲年八十余长孙应宿登万历壬子贤书逾年而氏卒学使秦梁表其门次孙应辰蚤夭妻金氏年二十二苦节为祖姑后劲鞠嗣子凤毛早夭复抚孙成立卒年六十有四　　张云凤妻方氏
按嘉善县志方氏张云凤妻年十八嫁云凤甫三月夫亡氏欲以身殉念方有身而止家贫纺织自给及子抚之成人万历间旌表年八十一卒　　卞玙妻唐氏
按嘉善县志唐氏诸生卞玙妻早岁夫亡节义自守年九十时梁溪高忠宪公作诗寿之子洪载有学行力请旌表年九十九终　　袁萃祉妻沈氏
按嘉善县志沈氏袁萃祉妻祉没氏年二十三孝养后姑抚育两孤皆毕娶冰操三十余年抱病不药呼儿曰若辈已成立吾将从汝父地下矣次子谦剜股作羹以进不食而卒　　王杞妻魏氏
按嘉善县志魏氏王杞妻诸生魏廷桢女年二十二夫亡无子女偕一婢朝夕纺织事翁姑孝于继姑尤谨以寿终　　蒋元扬妻盛氏
王氏
朱氏附

按嘉善县志盛氏诸生蒋元扬妻年二十七夫亡抚周岁嗣子瑑辛勤保育家难&#起同侧室王氏朱氏协力维持内外肃然无子之妾与嫡白首同志人尢难之年俱六十余卒　　孙妻黄氏
按嘉善县志黄氏孙妻西塘人年二十九夫亡事姑孝抚四子俱克成家万历二十九年氏年九十八直指旌之年百有四岁无疾而卒　　张榜妻陆氏
按嘉善县志陆氏张榜妻年二十二夫亡截发自誓遇兵荒流离濒死子又没与媳朱氏辛勤共守人莫不重其节悲其遇云　　徐赏妻李氏
按嘉善县志李氏诸生徐赏妻年三十余赏亡无子氏事姑孝岁饥糠核自咽而奉姑以粥饵后屡遭逼迫氏苦操益坚勉营口食以抚孤侄苦节四十余年闾里称之　　彭原广妻刘氏
按海盐县志刘氏闽清县令世教女诸生彭原广妻二姓皆巨室原广既贵介被服若韦布刘亦荆缟相随承事高堂爱敬兼尽教子女皆习诗书冢孙振遭乱殉父难次孙遹成进士诸女孙婧孙莹等咸能诗　　沈国相妻王氏按海盐县志王氏名玉贞诸生铨之女嫁沈国相年余而寡无归依于父翁死姑无依仍还与姑相依姑没复依父里中称为贞妇孝女万历中诏旌表而沈故无地建坊铨割郊外地为树石掘得古碑有沈节妇王氏墓铭姓氏适合人多异之　　刘世坊妻项氏
