<!-- { "loadSidebar": true } -->
按青阳县志陈氏宁三鼎妻年二十夫亡孝养舅姑拮据家事训子应武成名人皆服其苦节　　王端揆妻吴氏
按青阳县志吴氏庠生王端揆妻年二十夫亡守节端庄静一不矜不眩端揆为方伯柱明冢孙家颇饶氏一以勤俭自持足迹不履户外抚遗腹子鼎铉为邑诸生　　徐正志妻杜氏
按青阳县志杜氏徐正志妻年十九孀居事舅姑抚幼子备极艰辛共称苦节　　宁一麟妻叶氏
按青阳县志叶氏坊市宁一麟妻年三十夫亡二子俱襁褓氏守长之择师以训家徒四壁虀粥不赡惟织自给而教子不废学孀居四十年里族皆叹为苦节　　陈自葵妻唐氏
按青阳县志唐氏陈自葵妻年二十生一子夫亡矢志苦守纺绩自给后家产渐饶犹勤俭不移其故以寿终　　刘纨妻汪氏
按青阳县志汪氏刘纨妻年二十一夫疾吁天请以身代夫亡养姑抚子艰苦万状孀居五十余年万历间有诏建坊于县治之西　　沈永秀妻桂氏
按石埭县志桂氏沈永秀妻永秀亡氏年二十四守志不二事翁姑终老　　沈旭安妻张氏
按石埭县志张氏沈旭安妻夫亡氏年二十四守志不移抚子成立　　孙良珠妻沈氏
按石埭县志沈氏船溪孙良珠妻良珠乏嗣氏劝之纳妾汪氏生二男应扬应拱拱早殇良珠及汪亦相继没氏年三十或以子非己出劝改图辄厉声叱之课应扬入南雍肄业娶妇陈氏夫妇复先后死遗孤孙继尹仍赖氏成长娶青阳陈石云女亡何继尹又&#遗曾孙二曰自任自伟同孙妇朝夕绩以供饔飧茕茕一身支吾三代年八十有六终　　章英妻杨氏
按石埭县志杨氏杨春女归诸生章英英亡氏年三十抚遗腹子及长为之授室生二孙以德以贞而子丧姑媳孀居祖孙相倚闾里哀之年七十卒　　胡应聘妻桂氏
按石埭县志桂氏诸生胡应聘妻应聘亡氏年二十家贫无子剪发誓不再适邑令旌表　　沈应栗妻高氏
按石埭县志高氏沈应栗妻年十九夫亡抚孤守节终身不越户限孝事翁姑训子世煜成名年八十九卒　　储尚锦妻林氏
按石埭县志林氏储尚锦妻尚锦亡氏年二十抚幼子世英苦志守节孀居四十余年教世英补邑弟子员　　沈德望妻胡氏
按石埭县志胡氏沈德望妻德望没氏年二十四翁老家贫拮据供养抚子惠畴成立惠畴夭复抚孙科年七十卒　　沈明德妻陈氏
按石埭县志陈氏沈明德妻结褵未几明德远出无踪氏年十九返母家纺织以给年七十终　　胡道德妻汪氏
按石埭县志汪氏汪大晋女胡道德妻年二十五夫亡子幼矢志守节孝事舅姑抚藐孤应采及兄子一鸣俱克成立勤织乐施予族党有求无弗应罄簪珥田产弗惜凡历四十余年年六十七万历三十年事闻旌之　　沈世日妻胡氏
按石埭县志胡氏沈世日妻世日累世单传氏劝夫纳妾徐氏生二子嘉爵三岁嘉禄方周而世日亡氏年二十六苦节五十年抚二孤成立　　沈羽明妻李氏
按石埭县志李氏诸生沈羽明妻年二十一夫亡苦节四十年终　　李应春妻苏氏
按石埭县志苏氏苏乔女适李应春应春亡氏年二十一事姑抚子志不可夺年六十八终　　陈纪妻桂氏
按石埭县志桂氏坊市陈纪妻纪亡氏年二十五抚育诸孤守志不移　　谷通应妻胡氏
按石埭县志胡氏谷通应妻通应亡氏年二十五抚孤成立没齿无异　　施甫妻曹氏
按石埭县志曹氏施甫妻甫亡氏年二十四矢志苦节抚孤轩及孙容曾孙珊瑛珂等皆有名于时　　谢妇桂氏按石埭县志桂氏名慈香坊市桂译女年十七归青阳谢子器子某三年夫亡一子亦夭乃捐奁资置田十亩立二子为嗣以事舅姑富民曹某慕其贤厚贿其父兄求为子继室氏不许率众强之愤而自缢救苏曹又讼之官官得其情置曹于法年八十卜兆葬舅姑即其傍为己穴其族门当渡病涉氏尽所有建桥毕恭介为文以纪其事　　苏煦妻沈氏
按石埭县志沈氏坊市诸生苏煦妻煦年十九亡氏年十八苦志守节氏没有司请建坊旌之　　陈廷联妻沈氏
按石埭县志沈氏陈廷联妻联没氏年十八苦志守节抚子邦用成立年八十九卒　　桂远可妻李氏
按石埭县志李氏廪生桂远可妻年二十二丧夫苦志守节抚养二孤徐荣之扬徐荣为诸生氏卒年八十有五有司旌之　　桂明祯妻曹氏
按石埭县志曹氏邑庠生桂明祯妻明祯亡氏年二十二子自才甫四龄苦节抚之成立纺绩养姑历四十余年终　　陈一教妻赵氏
按石埭县志赵氏坊市陈一教妻教亡氏年十九子光霁纔六月苦节抚之补邑诸生历艰辛四十四年邑令旌表　　施珊妾汪氏
按石埭县志汪氏宣化县丞施珊侧室珊亡氏年二十幼子大荣在抱苦节抚之长入国学氏年七十终旌表　　于钤妻周氏
按太平府志周氏于钤妻夫亡守节万历间旌表　　刘儒妻陶氏　　　　邢有成妻张氏　　汪元机妻魏氏　　　李庄妻鲁氏
　　周昱继妻高氏　　　汪介妻胡氏
　　闵真卿妻仇氏
按太平府志已上七妇俱夫亡守节抚孤成立旌表　　白氏女按太平府志白氏女采石镇人失其父名受某聘未嫁某亡守贞不字父母没倚叔白都度日极苦无怨年七十余卒　　祝可大妻陈氏　　　卞同春妻侯氏
按太平府志已上二妇夫亡守节万历间旌表　　谢佑妻苏氏按太平府志苏氏谢佑妻夫亡氏年二十七孀居抚孤备极劳苦日暮有邻人潜入窃物家僮执以闻苏与子惊出呼前谕曰汝良家子何乃至是取斗米簪珥给之劝令改业戒僮仆无他泄人共德之孙裘官布政赠淑人　　张齐妻朱氏
一鸣
妻附

按太平府志朱氏张齐妻夫病氏刲股治之不瘳死遂苦节以老万历间巡按御史题请旌表子一鸣一跃跃以泰昌元年拔贡任大名别驾鸣早饩胶庠以勤读致病没妻亦朱氏守姑志终身
　闺节部列传八十二
　　明七十七
　　翟亮妻刘氏
按安庆府志刘氏太湖人翟亮妻年少夫亡遗两孤皆幼家贫为邻妪辟纑以自食邻人哀之周以布粟不受苦节四十余年万历丁巳郡守上其事诏表其闾　　吴逢恺妻李氏
按安庆府志李氏太湖吴逢恺妻夫亡氏年十八守志五十余年巡按御史龚张林刘递疏题请万历间诏旌表　　孙诏先妻吉氏
按安庆府志吉氏太湖孙诏先妻年十八夫亡苦守一室音容寂然邻里罕睹其而年九十一卒万历中诏旌表　　章蟠妻吕氏
按安庆府志吕氏太湖章蟠妻年二十二而寡无子或欲夺其守氏截发投地设夫像卧内朝夕与俱六十余年万历中旌表　　方吾妻吴氏
按安庆府志吴氏桐城方吾妻参政檄女吾亡吴年十八子学蘧甫三月痛欲从死姑谓曰奋一时性易抚三月孤难妇为其易难者贻谁乃剪发矢志训学蘧补国子生万历间诏旌其第　　吕鸣凤妻顾氏
按安庆府志顾氏太湖吕鸣凤妻年二十夫亡抚遗腹守志六十年卒万历中有诏建坊　　匡有光妻艾氏
按安庆府志艾氏太湖庠生匡有光妻年十六夫亡遗腹生一子父母怜其少令改嫁氏毁容截发以死为期卒不能夺其志事舅姑至八旬教子成立事闻诏旌表　　刘秉初妻黄氏
按安庆府志黄氏太湖刘秉初妻年二十夫亡二子未离乳家贫苦守事姑以孝历冰霜三十九年卒　　刘家儒妻侯氏按安庆府志侯氏太湖刘家儒妻年十九夫亡长子甫一龄次子遗腹氏矢志坚守力女工自给值凶岁父母欲嫁之视发自誓苦节终身　　万枢妻宋氏
按安庆府志宋氏太湖万枢妻年二十夫亡长子在抱幼子在腹氏矢志坚守事姑孝教子严二十年如一日壬午姑殁哀毁骨立不数月而卒后二子皆食饩于庠　　方九锡妻蒋氏
按安庆府志蒋氏太湖庠生方九锡妻锡幼负才名弱冠食饩年二十没仅遗一女在抱氏年十九绝粒欲以身殉姑姒强之复食父母欲夺其志氏毁容断发幽处一室虽至戚罕觏焉郡伯路可由闻其事于上直指表其门年八十二卒　　余士藻妻叶氏
按安庆府志叶氏太湖庠生余士藻妻年十九夫亡遗孤一岁氏矢志守节四十年中遭兵荒家益窘辟纑自活子祚炽得列黉序　　洪桥妻张氏
按安庆府志张氏怀宁儒士洪桥妻年二十九而寡苦节抚孤成立万历中学使旌表年八十六　　胡卓妻周氏
按安庆府志周氏望江胡卓妻年十八适卓逾年卓亡痛哭欲以身殉母姑力劝免卓无嗣抱木主归母家坐卧一室旦夕哀泣焚香拜主数十年如一日万历间邑令以闻建坊旌表　　刘银妻胡氏
按安庆府志胡氏望江刘银妻归未五月夫亡胡年十七苦节四十余年邑令以闻台府岁给粟帛　　章镗妻范氏按安庆府志范氏望江廪生章镗妻夫亡氏年二十哀毁骨立葬镗于屋侧每日启窗对墓悲号不胜守节六十年卒　　章绯妻刘氏
按安庆府志刘氏望江廪生章绯妻夫病氏罄奁治药及亡抚藐孤继梦读书食饩于庠继梦早殒氏亦寻卒　　毛栋妻萧氏
按安庆府志萧氏望江毛栋妻夫亡未几子亦殇氏呼天欲绝只影伶仃茹苦三十余年　　龙子宗妻胡氏
按安庆府志胡氏望江龙子宗妻年二十而寡哀毁几不欲生以幼孤难割强起抚之守节六十年终　　李应钶妻程氏按安庆府志程氏望江廪生李应钶妻年二十夫亡乏嗣程昼夜饮泣假息慰姑依侄李光启守节六十余年年八十卒　　胡宗鼎妻史氏
按安庆府志史氏望江诸生胡宗鼎妻夫溺死无子氏年二十贫甚矢志苦节饥寒益固以身无依抱主归母家孀居三十年年六十五终　　夏氏女
按建平县志夏氏女受广德阮燧聘阮十余岁殇女年十二告父母曰吾将往吊父母阻之不得竟往抚尸恸哭几绝既而请燧父母以妇礼谒拜问寝室父母惊问之曰生为阮人死为阮鬼耳预藏匕首于怀强之回辄欲引决父母知不可夺辞去自是登一阁永矢不下久之有司上其事诏建坊旌焉　　宗有道妻吕氏
按建平县志吕氏生员宗有道妻有道年三十二没吕奉翁姑抚二子曲尽心力父族素封其家亦裕而衣食悉取粗粝躬纺织课子内外肃然无失礼六十年如一日事母更孝母死哭几殒教子文郁文献俱为诸生　　郝希彩妻周氏
按建平县志周氏郝希彩妻姑施氏早寡遗腹生希彩娶氏早亡氏年二十二子方五岁姑媳孀居餐冰茹蘗抚孤存业姑没祭葬成礼有史姓者慕其贤淑强委禽焉氏截发誓志乃已　　史华一妻徐氏
李
氏附

按建平县志徐氏史华一妻夫病笃徐年十九割臂救夫祈神请代及夫亡囚首毁颜誓不再适深居斗室终身不下阶除年五十六岁卒孙志悦妻李氏素秉幽贞更祖训悦死年二十四无嗣立叔子承祀苦节愈坚当归宁父母欲嫁之率仆妇潜回终身不归母家岁洊饥翁羸病难堪李辛勤怡养割臂进食不令亲知送翁终　　胡梁妻任氏
按建平县志任氏胡梁妻性耿介严冷不喜华侈事翁姑孝谨相夫勤俭年二十三夫亡茹荼守节抚子成立年七十终　　岑允昌妻宗氏
按建平县志宗氏岑允昌妻嫁甫及期而允昌没子玉一尚在腹氏守节不渝抚玉一成立年六十七终　　吕氏女按建平县志吕氏女副使吕盛孙女也许字王良志未嫁志亡女往守志丧坚贞不二历四十五年年六十一终　　史志尹妻宗氏
按建平县志宗氏太学史志尹妻尹蚤亡冰霜之操至死不变守节六十余年万历中旌表子二长大受次大典捐资三千余金鼎建文庙　　蒋母宗氏
按建平县志宗氏庠生蒋仲佳母秉性幽闲褆躬淑慎年二十七夫亡仲佳甫三岁妯娌咸劝改嫁宗绝粒浃旬母家强归誓死不往抚孤子教以诗书有声庠序　　方邦赞妻夏氏
