<!-- { "loadSidebar": true } -->
按武进县志孙氏樊邦本妻少寡守节以孝谨闻　　朱伯玉妻沈氏　　　徐守曾妻段氏　　褚钤妻蒋氏　　　　周之灵妻李氏
　　钱有望妻顾氏　　　周赞妻张氏
按武进县志已上六妇俱夫亡守节万历间旌表事实无考　　钱纯妻浦氏
按武进县志浦氏生员钱纯妻少寡无子姑与族人百计逐之终不改节年七十终　　徐希周妻蒋氏
按武进县志蒋氏生员徐希周妻夫亡子仅四月苦节五十年年七十余终　　张应登妻陈氏
按武进县志陈氏张应登妻应登力学工文章数奇赍志以没子玮在襁褓氏冰蘗自持教玮读书成进士疏母节于朝敕建坊旌表　　王家度妻毛氏
按武进县志毛氏给事宪之孙女王家度妻年十七归王十九而寡抚襁中儿之柱家贫拮据万状及柱稍长力不能延师氏亲授章句夜烛不继辄暗中手自绩麻命儿背诵所习有误辄口正之每絮絮至宵分泪下如雨如是十余年之柱中万历己未进士疏母节于朝特诏旌表柱官至副使封恭人　　贾态妻臧氏
按武进县志臧氏贾态妻年十七而寡守节七十三年万历间旌表　　吴序妾张氏
按武进县志张氏宛平民张崇庆女年十八为道州判官吴序妾生子大乐逾年序死贫甚嫡欲嫁之张以死誓不食饮者七日知其贤与共守内外一无所倚值岁饥常为人澣衣大乐稍长命从师寻补博士弟子员万历间直指旌其闾年八十三卒　　王有道妻秦氏
按无锡县志秦氏王有道妻年二十九夫亡截发自誓翁姑皆年八十子仅三岁家多难苦节孝养终其身万历中旌表　　过辀妻殷氏　　　　蔡方妻吴氏
　　马熊妻谢氏　　　　谈龙妻邓氏
　　叶棣妻许氏　　　　过尚俭妻钱氏
按无锡县志已上六妇仅存姓氏
　　鲍巘妻吕氏
女
附

按无锡县志吕氏鲍巘妻御史卣女年二十二夫亡苦志五十年抚前妻子甚慈爱一女适李某贫而早寡仍携归共老焉　　吴琛妻李氏
按无锡县志李氏吴琛妻素以孝称年二十九而寡伯叔不与相协独持门户以教其子一切不遗翁忧　　钱栻妻胡氏按无锡县志胡氏字妙真钱栻妻栻幼病痫娶时已　闺节部列传八十四
　　明七十九
　　陈宪章妻邵氏
按宜兴县志邵氏陈宪章妻年十九归陈逾五载宪章随父赴浙而亡时邵方娠即引刀自刎伤左项三寸仆妇救免或谓之曰尔身安知非男盍少须妇然之既娩果男乃一意存孤艰苦万状教子有声黉序孙于廷官左都御史疏请旌表万历十三年建坊　　汤儒妻王氏按宜兴县志王氏汤儒妻年二十七而寡子女皆幼姑强改嫁不从单衣卧雪中僵死灌复苏苦节数十年教子锺寿为诸生孙兆京为名御史万历间旌表　　任卿妾李氏按宜兴县志李氏任卿妾北京人卿亡诸妾皆少惟李节操坚贞治家勤而有法苦守六十余年年八十六卒虽无出葬之祖茔世祀焉　　欧一唯妻闵氏
按宜兴县志闵氏欧一唯妻万历十八年旌表事实无考　　王元妻陈氏
按宜兴县志陈氏王元妻万历二十五年旌表事实无考　　吴起元妻锺氏
黄
氏附

按宜兴县志锺氏吴起元妻年二十三而寡不食五日几不欲生既而抚嗣子为血食计治家肃然终身不窥户外年八十四卒孙应日妻黄氏亦年二十四而寡苦守十八年终　　吴照妻万氏
按宜兴县志万氏生员吴照妻万历间旌表事实无考　　徐&#妻吴氏
按宜兴县志吴氏赠光禄大夫吴骙女儒士徐&#妻万历乙巳旌表年八十三事实无考　　羊垣妻郑氏
按宜兴县志郑氏羊垣妻年二十四而寡苦节六十一年两经直指旌表郑故金陵右族运使郑谏其祖也生长富贵归羊而食贫如素少通孝经小学诸书羊氏诸妇有问礼者分条析义听之忘倦既寡乃绝口不谈曰吾仰事俯育之不给而暇诏人乎　　丁烈妻陈氏
按宜兴县志陈氏丁烈妻万历二年旌表事实无考　　史氏女按宜兴县志史氏女许字邵一龙未嫁而邵亡女告父母往成服归即涅中心不改四字于面后史邵家业并替而女节益坚纺织无间寒暑父母咸赖之万历六十年旌表年六十余卒　　吴仕妾潘氏
沈
氏附

按宜兴县志潘氏提学吴仕妾少寡子敦复纔襁褓蒙家难备极艰苦抚敦复成立举万历癸酉孝廉早丧妾沈氏有子士贞九岁家难又起沈与姑拮据御侮课士贞成进士具疏请旌其门　　黄鋐妻史氏
按宜兴县志史氏黄鋐妻年二十九夫亡无子父母欲夺其志不可完节终身　　吴梦熊继妻赵氏
按宜兴县志赵氏万历丁丑进士吴梦熊继妻年二十四而寡二子在襁褓前妻一子有羸疾家食不足赵勤苦抚三孤克成其二贞启崇祯丁丑会元贞毓癸未进士守节七十八年年百有一岁天启六年旌表　　堵作邦妻徐氏
女
附

按宜兴县志徐氏堵作邦妻少寡守节止一女适筱里任亦早寡母子相依几五十年而没　　弓轼妻鞠氏
按靖江县志鞠氏弓轼妻夫亡年二十三抚孤自立断发守志食粗衣敝艰苦备尝纺绩奉姑孝养无忝通邑皆称之　　朱一熙妻闻氏
按靖江县志闻氏朱一熙妻归朱七年而夫亡痛不欲生遗子尚幼姑多方劝慰始勉进粥糜缟素终身不御华绮采风者屡旌其门　　孙德妻韩氏
按靖江县志韩氏孙德妻年二十二而寡无子族人利其赀谋嫁之韩截发毁容誓不贰志事姑极孝立嗣以延夫祀族人遂不敢言万历末奉诏旌表　　陆承荣妻倪氏按靖江县志倪氏年十七归陆承荣二十一而夫亡守节持身四十三年闾里莫不重之　　王氏女
按镇江府志王氏女金坛人许字邑民孙箴未婚而箴亡王年十七誓死守节事闻旌表　　虞原道妻王氏
按镇江府志王氏金坛人推官濂之女邑诸生虞原道妻原道为父讼冤被杖死无子王守节不贰万历中旌其门　　仲憼妻赵氏
按镇江府志赵氏丹阳人仲憼妻年十九憼亡家贫父母欲嫁之自剔其目以示不可夺事舅姑以孝闻万历中奉诏旌表　　沈文华妻鲁氏
按镇江府志鲁氏镇江卫指挥佥事某女举人宗礼女兄也年十七适指挥佥事沈文华未二载文华没遗孤甫周岁抚之及龀复殇鲁执志弥坚族人生子仅六月氏告庙立为后鞠育逾己出茹素奉佛又历三十余年终　　李臬妻于氏
按镇江府志于氏金坛人李臬妻年二十三夫亡守节姑病为尝粪祈祷卒以寿终直指旌表　　史光国妻丁氏
按镇江府志丁氏金坛人举人史光国妻光国年二十五举于乡万历己丑会试没于京师丁年少无子苦节自励直指疏闻奉诏建坊　　史洪纶妻贺氏
按镇江府志贺氏金坛人诸生史洪纶妻年未二十夫亡事姑尽孝一日火延夫柩贺死守烈焰中忽大雨火得灭有大盗经其户曰此节妇家相戒毋犯上官屡旌之贺辞不受曰此妇道之常可借此邀荣耶卒为疏闻奉诏建坊卒年八十有二子懋文官南雄府推官　　陈泰妻吴氏
按镇江府志吴氏金坛人陈泰妻年十六适泰甫二载而孀遗孤七月家甚贫吴独矢幽贞奉养舅姑备尝艰苦年七十余邑令黄兰芳申请题旌　　刘氏女
按镇江府志刘氏女金陵人诚意伯裔孙世美女知书好读易许配孝廉于廷燮未嫁廷燮亡女矢志守节默坐不出阃阈年四十八终葬牛首乌石山孙慎行为作传　　高才妻荆氏
按镇江府志荆氏金坛人诸生高才妻娶未逾年才亡荆求死不得既而遗腹生子遂一意抚孤宗戚怜其少强改适不从有冯甲者挟厚赀求婚强者愈力荆引刀截发令婢悬之闾左恸哭失声众骇而退遂得抚孤成立垂六十年兄子户部某欲闻之有司涕泣止之曰守节为死者讵为生人乎万历初与颁廪帛年八十余终　　汤一心妻高氏
按镇江府志高氏金坛人邑诸生汤一心妻一心早亡高年二十二恸绝复苏欲自缢亲族止之曰三岁遗孤谁其抚之况又有三月孕岂遂忍心至此乃止家失火阖宅俱窜走高独伏棺不去忽大雨火息惟高居屋三楹未毁守节六十五年足不逾阈二子币聘币征俱为诸生卒年八十有七万历四十一年直指疏请建坊于周庄南巷　　束伟妻孙氏
按镇江府志孙氏丹阳人束伟妻年二十五夫亡守节抚孤承祧万历九年巡按御史疏闻旌表年八十卒　　宦时敏妻王氏
按镇江府志王氏丹阳人宦时敏妻时敏亡氏年二十二家贫无子父母欲令改适誓死不从守节五十余年万历间直指奏旌年七十七卒　　董纯妻沈氏
按淮安府志沈氏诸生董纯妻年十八适纯二载纯亡抚数月子誓死不贰苦节四十余年终　　李年妻王氏
按淮安府志王氏李年妻归李四年万历三十六年夫亡姑老子幼治生无业氏勤纺绩供朝夕教子读书苦守七十余年如一日　　张富妻姚氏
按淮安府志姚氏安东人山阳民张富妻年二十五夫亡氏自安东入淮无亲可依家贫勉力葬夫长子以忠七岁次以孝五岁或诱别嫁氏斥之谨守门户启闭以时不畜犬曰吠人起争端安东亲友来一饭之外不留宿子稍长命鬻糖饼于市与之约出入有时过则挞与人口角及嬉戏则挞以白灰画圈于地命跪其中越则重挞挞必泣曰汝兄弟无福早失父使我代父事复大哭纑寒暑不辍纺时必令二子侍教之行善事后家稍裕终不衣帛曰布素吾家事茹素不二器年七十易箦时异香满室孙应锡中癸未武进士　　蒋尧臣妻周氏
按淮安府志周氏大河卫参将周尺女年十六适淮安卫蒋尧臣甫十月死无子女屡欲从死先是祖姑杨氏适尧臣祖继禄禄死于海姑汤氏适尧臣父把总乔乔死于运皆守节见周欲死哭谓周曰汝死如我二老寡何周拭泪从命复有逼之改节者周三自缢皆救免家贫以纺绩供养杨终周诣东海携祖翁骸骨合葬之汤患背疮刲股进之愈又病风痰十余年周侍左右始终不懈汤终亦与翁合葬抚嗣子汝琪为诸生万历四十四年旌表　　张贵吾妻杨氏
按淮安府志杨氏农夫张贵吾妻归三年贵亡氏年二十二无子抚周岁妾子为后翁老姑忽病医不效刲股和羹进之遂愈数年翁姑相继没氏捐奁资殡葬针黹度日守节四十余年年七十一郡县旌表　　卢应春妻金氏按淮安府志金氏卢应春妻年二十二夫亡家徒四壁苦节自守五十余年万历间旌表　　吴思舜妻邵氏
按淮安府志邵氏山阳人年二十七夫亡遗孤长以进尚幼次以逵仅八十日氏抚孤事舅姑极孝又抚侄以通亦如己子年八十八终旌表　　刘运庆妻杨氏
按淮安府志杨氏山阳人刘运庆妻夫亡氏年十七矢志守节教养幼子天裔成弟子员年八十终　　卫荣妻任氏按淮安府志任氏年十九归卫荣仅二年夫亡无子苦节事翁姑里人贤之求娶不从守节五十二年终　　田禹疆妻潘氏按淮安府志潘氏参军潘叔献女年十七适诸生田禹疆二十六疆亡继侄一成为嗣又夭依怀抱孙度日奇穷死而复苏者再苦节五十年身无完裙　　潘叔晔妻王氏按淮安府志王氏廪生潘叔晔妻年二十五晔赴乙卯试回溺死氏闻欲偕亡为家人劝解以侄既济为子未几晔两兄俱死济遂归宗复议侄十五为继而十五又夭家贫釜甄生尘苦守六十六年终有司表其门　　童谷妻周氏
按淮安府志周氏山阳人孝廉童谷妻年二十八夫病割股不愈哭几死决志从夫地下时怀娠将弥月亲戚劝之始勉起不旬日生子艰苦抚之翁姑死殡殓成礼守节三十二年终　　韩有和妻叶氏
按淮安府志叶氏韩有和妻子未周岁夫亡氏年二十三屡欲死家人救之家贫甚惟执女红自养守子世魁寒暑操作不辍年五十四旌表　　卢文贵妻解氏
