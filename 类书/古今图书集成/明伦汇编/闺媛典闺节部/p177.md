<!-- { "loadSidebar": true } -->
按南雄府志叶妙性南雄千户李纯妻年十五归纯二十八纯亡无出叶誓不再适事舅姑克勤妇道既没执丧尽礼勤女红以自给虽至亲罕获见之　　李贵崇妻萧氏按保昌县志萧氏邑人李贵崇妻年十七适崇有妇行及崇客死豫章子弘方五岁杰遗腹五月越两月而生萧年二十三家贫无倚纺绩为业二子稍长遣从师脱簪珥以助修脯并为一乡善人诸孙亦济济氏孀居三十余年卒　　朱英妻邹氏
按保昌县志邹氏朱英妻年十五归英十年而英亡止一女家贫纺绩坚白自持叔儒欲夺其志氏焚毁聘物誓死无二养姑张氏共矢柏舟女长嫁庠生竺栖凤　　刘起鹏妻施氏
按保昌县志施氏邑诸生刘起鹏妻年二十鹏亡遗二女氏坚贞自守抚二女遣嫁历三十年如一日里人贤之　　丘镐妻朱氏
按保昌县志朱氏邑人朱运祥女嫁郡增生丘镐生子人凤甫六岁镐亡氏年二十八孀居自矢织作课子不倦王师克城后辛苦备尝饮冰茹蘗执节弥固人凤为诸生有声　　金建溪妻陈氏
按保昌县志陈氏邑人金建溪妻生子灿甫五月建溪亡氏年二十四家业萧然朝夕纺绩以养姑抚子姑年八十七终灿得成立以勤俭克家氏年百有一岁有司旌之　　周瑚妻林氏
按潮州府志林氏潮阳人户部主事绍之从女也适同邑周瑚瑚父浑早亡母陈氏以苦节抚五岁遗孤娶氏甫一载年十九而寡无子氏以孀姑在堂翁与夫二柩未葬矢志苦守姑媳相依饮泣茹荼业纺绩以养姑姑没哀毁丧葬如礼县令表其门　　方镛妻詹氏
按潮州府志詹氏适生员方镛仅数月镛死无子舅姑命立镛弟子嘉容为嗣阅五十五年卒　　萧守镇妻郑氏
按潮州府志郑氏萧守镇妻郑承谅女也归萧二年年十八而镇亡以舅姑老无他子忍死事之父母欲夺其志氏遂不复归宁母乃以疾笃绐往永诀入门知诈阳顺之密令侍婢与姑约操舟过讯遂同载归奉翁姑益谨翁病刲股为羹以献姑疾亦如之方翁之没也泣谋于姑卜从叔之子用时为嗣抚诲备至弱冠补弟子员万历初奉诏建坊旌表复其子若孙二人侍养　　郭用章妻曾氏
按潮州府志曾氏揭阳人东乡县令孝廉曾敬女中书舍人郭用章妻性刚决善治家滫瀡苹藻之供克尽妇职用章早逝氏贞白自矢教子多成立九军贼刘公显破县掳氏去氏厉声骂贼不屈获免　　陈邦文妻周氏
按海阳县志周氏陈邦文妻年十八适陈四年邦文病亡舅姑怜之令他适不可舅姑没周剪发为尼舍宅为庵万历乙酉卒乡人塑像祀焉　　郑某妻陈氏
按海阳县志陈氏归郑某年十九而孀抚孤周岁继姑迫之嫁陈矢志不从以节终　　郑谨确妻陈氏
按海阳县志陈氏海阳秋溪人鹳塘陈岩山女年十九适郑谨确半载而寡矢志靡他遗腹生子依母家育之成立茹荼数十年年九十三卒　　林茂德妻卢氏
按揭阳县志卢氏竹桥遥授训导卢应科女也年十七适蓝头林茂德孝谨着闻年二十五夫亡痛悼滨死亡何翁姑相继殁氏倾所有襄事所遗周岁子及夫弟三人妹五人氏并抚之为毕婚嫁族党称义年六十县令表其门　　吴中和妻曹氏
按揭阳县志曹氏梅冈曲溪人吴中和妻年二十四夫亡无子以侄继标为后誓不他适事姑得欢心教嗣子有方尝语妯娌曰祖先薄业惟未亡人是属万一失坠他日何以得见亡人地下甘虀盐勤纺绩以饶其家嗣子亦克守弗替氏年七十寿终　　吴懋较妻林氏
女
附

按揭阳县志林氏诸生林琼宾女适吴懋较甫四载夫亡氏年十九止一女昼夜伏棺号痛欲自尽救苏者再遂闭门死守朝夕祖姑榻侧夫弟明经止一子让为兄后氏泣辞请宗老佥议以奁产助入祠为夫备蒸尝以祖业遗租付翁姑为夫与己葬埋诸费女适青衿郑卿亦年十九孀居矢志如母　　郭应凤妻林氏
按揭阳县志林氏郭应凤妻诸生郭乔春母年十七归凤二十四凤亡乔春方乳不得相从地下父母怜其孤贫欲夺其志乃毁形自誓纺绩奉姑三十余年苦节弥励　　林德妻黄氏
按揭阳县志黄氏林德妻诸生林翘楚母归林七载而失所天舅姑垂白一子才三岁家贫滫瀡皆赖十指终身若一　　庄卞妻吴氏
按揭阳县志吴氏太仆卿裕之女孙庄卞妻年十六归庄二十六卞亡教子如父事二亲逾子亲没拮据三丧经营甚苦以寿终　　薛宗铠妾林氏
按揭阳县志林氏渔湖人给谏薛宗铠妾铠上封事触权奸遇害氏年十八即绝粒以嫡妻丁哀毁致病诸孤皆在襁褓始缓须臾无死间关万里扶榇南归抵家而丁没未几姑又死呱呱环泣氏不得已忍饥苦守拮据嫁四女举三丧教子洪成立所出二女俱少寡苦节氏年五十九万历间奉诏建坊旌表　　林显枢妻赖氏按平远县志赖氏东石人林显枢妻生子甫逾月枢病笃遗赖三百金赖曰君生平待兄弟无二视盍分与兄弟及族之贫者枢颔之遂悉以散给甘贫苦节凛若冰霜乡党咸为叹服　　姚序妻林氏
按平远县志林氏大柘人适姚序年二十而寡子建安纔三龄矢志孀守粝食敝衣课子及诸孙俱有家法历数十年如一日　　林明颜妻赖氏
按平远县志赖氏林明颜妻归颜五年而寡抚二孤长四龄次犹未周氏誓死不移遭家多难而志节愈砺教遗孤成立年七十有四县令旌其门　　林英仕妻姚氏
按平远县志姚氏林英仕妻年十七夫病弗起欲自经俄抆泪告其姑曰妇有遗腹一月未敢言死后果生男截发孀居贞洁自守年八十有四孙曾成行　　徐道登妻陈氏按平远县志陈氏生员徐道登妻年二十余登读书木溪山寺遇暴水溺死无子氏孀居数十年苦节自甘以其弟子为嗣　　韩守奎妻曾氏
按平远县志曾氏韩守奎妻生员曾捷唯女守奎死于寇无子以兄之子为嗣冰霜自砺皈心净土终其身　　林应期妻姚氏
按平远县志姚氏林应期妻及笄生一子八阅月而寡苦节成孤事舅姑极孝督学表其门　　韩良乔妻曾氏
按平远县志曾氏年十六适韩良乔甫四年而乔亡无子截发自誓族人利其产多方嫉之卒不动以侄南清为嗣抚之终身　　陈苇吉妻姚氏
按平远县志姚氏陈苇吉妻年二十三夫亡无子甘贫励节事姑极孝姑病奉汤药昼夜无倦以兄子为嗣终老　　姚荣妻刘氏
黄氏黎
氏沈氏附

按平远县志刘氏姚荣妻年二十二荣亡父母欲夺其志常怀刃欲自杀竟苦守终身教子琳入泮又姚冕妻黄氏夫亡矢志守贞拮据艰苦抚子溯甲为诸生姚永尔妻黎氏年十七适尔生子甫三龄而夫死于沙&#黎断发自矢备阅艰难教子嵩多文藻蜚声庠序姚铎妻沈氏早岁寡居松筠矢节年几九十尚健饭康宁邑令旌表　　谢方妻吴氏
按平远县志吴氏谢方妻畬脑人归谢方七月夫亡无子矢志孀居兄欲夺其志百折不移克完其节　　姚上挺妻黄氏按平远县志黄氏东石人诸生姚上挺妻年十九挺亡氏方妊号天几绝及生子蓬首垢面针黹拮据抚子成立邑令旌之　　姚彪妻黎氏
按平远县志黎氏李坑人年二十适姚彪越五载生一子甫十日而彪亡抱子哀号路人为之堕泪恐母氏欲夺其志绝不归宁年逾七十子孙绕膝县令旌其门　　方有干妻孙氏
按惠来县志孙氏酉头孙处士女惠来生员方有干妻年二十二干亡无子妯娌劝改节氏从容谢曰亡人苦志芸&#不幸赍志以没先世所遗祭祀之外苟足自赡愿勿复言遂日勤纺绩以供饔飧幽闲恭谨至老不渝年七十卒　　林应文妻吴氏
按惠来县志吴氏隆井都廛冈吴处士女适酉头都林应文庄顺勤俭有眉案风文早亡氏年二十一岁子女俱无出家徒壁立朝不谋夕母令改嫁不从亲纺绩以供菽水难苦万状年七十余终　　程鸣龙妻陈氏
按惠来县志陈氏龙溪陈处士女年十六适酉头程鸣龙越一载有身忽夜遭回禄鸣龙不及避而死舅姑垂白家徒四壁无伯叔可恃勉勤纺绩以供菽水及生子矢志抚鞠稍长教以义方舅姑即世擗踊哭泣丧葬竭诚年六十余始终一节县令表其门　　詹光升妻姚氏按惠来县志姚氏潮阳处士女酉头生员詹光升妻年二十五升亡仅一子庶出氏抚育教诲不啻己生持家勤俭卒年六十有五　　陈我达女
按惠来县志潮阳陈我达女年十三许聘隆井方端洁次子高高病亡女闻惊仆随易麻裳奔往拜奠强之归不听高父母知其不可夺勉顺其意旦暮柩侧密卫之女欲死无繇遂共营葬事屏处一室垢衣毁容事高父母不少懈高父母先后没女年二十有九一日请于高伯兄曰向所恃以自存者二老人也今既没无所依乞以泰为亡人后泰高侄也许之送高父母葬毕闭门端坐而死时万历甲辰年三十二与高合葬于潮潮令洪都王训题其墓　　刘怀权妻何氏
按镇平县志何氏儒生刘怀权妻年二十五夫亡子飞鹏方数岁翁老家贫朝不谋夕翁姑劝改适氏曰饿死事小夫遗我以舅姑幼子忍背而去乎贞心亮节终其身如一日　　丘恒泰妻张氏
按镇平县志张氏邑名士丘恒泰妻事舅姑以孝闻恒泰登贤书公车没于金陵氏闻讣痛哭投缳自尽者数次以姑老劝阻孀居数十年不闻言笑外戚罕见其面邑令旌之　　邓汝良妻张氏
按镇平县志张氏邓汝良妻夫亡氏年二十二长子三岁次方七月家贫姑难之氏曰饥寒吾甘焉邓氏之后有命在天吾死于邓已耳事二姑甚谨病侍汤药不少懈　　曾以伟妻谢氏
按镇平县志谢氏曾以伟妻伟亡氏年二十一子若佩方五月姑之劝嫁氏跪泣曰吾初不与夫同死为姑老子幼耳今弃姑与子而别适不忍适有豪家强求之氏遂割耳裂面自誓有司旌其门　　梁贯妻王氏
按电白县志王氏梁贯妻年十九夫亡无子哀毁不食欲自缢姒婢谨守获全父母欲夺其志氏断发峻拒家业尽雕励志益固年六十有八建坊旌表　　黎丁泰后妻吴氏按电白县志吴氏贡士黎丁泰后妻泰前妻亦吴氏性刚正夫偶嘲之正色云语言凌辱甚于芒刺白于姑求去姑不许乃于母家筑室自居誓不相见止生一女姑抚之夫再四悔悟迎之不回不得已再娶吴氏犹虚位以待前女适贡士张廷祥时归省其母见女不见婿事姑甚孝生辰令节身虽不归甘旨不缺年五十有五而终夫悔痛迎柩归以待同穴泰亡后妻清操苦节抚孤成人捐产修学至贫弗吝有司旌其节　　杨妃禄妻赖氏
按电白县志赖氏杨妃禄妻年十八适禄生子一岁而禄亡孀居抚孤誓无他志家素贫纺绩为业至死不衰直指表其门　　何廷缙妻林氏
按电白县志林氏廪膳生何廷缙妻归何克修妇道缙亡无子自矢靡他纺绩事姑愈谨孀居三十余年年六十而卒部使者采访节义致礼其家　　刘永忠妻杨氏
按电白县志杨氏诸生刘永忠妻夫亡氏年二十二家贫无子矢志不二与孀嫂王氏纺绩自给年六十余未尝见齿县令以闻月给米帛赡之坊表　　洪惟良妻郑氏
按澄迈县志郑氏洪惟良妻性笃孝年二十五孀居抚孤侯为邑庠髦士万历甲午直指使旌其门　　赵元妻唐氏按文昌县志唐氏生员赵元妻事翁姑以孝闻年二十五夫亡断发矢志甘贫抚孤历四十五年卒　　林兆翰妻冯氏按文昌县志冯氏生员林兆翰妻年十九夫亡矢志砥节事姑以孝闻尝抚孤泣曰吾所以不死者为林氏点血也　　何朝绅妻唐氏
按文昌县志唐氏何朝绅妻年十九而寡矢志抚孤历五十一年
　闺节部列传九十五
　　明九十
　　刘玉明妻毛氏
罗氏
吴氏附

