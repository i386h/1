<!-- { "loadSidebar": true } -->
按东昌府志丁氏刘激妻与妾杨氏俱临清人杨生子桐甫&#而激没伯兄弱之侵其产二寡拮据食贫守节五十余年卒桐补州诸生孙尔砺登乡荐台使表其门　　李田妾秦氏
按东昌府志秦氏指挥李田妾临清人嫡尹生子夙孝甫三月尹没田奉遣征倭没于阵秦抚夙孝不嫁族人将不利于孺子操刃吓秦秦以颈触刃血溅地而族人凌谇不止乃僦居他舍久之田以死事赠都指挥佥事立祠夙孝袭如其官升都司事秦如母　　张睿妻陈氏按东昌府志陈氏举人张睿妻莘县人夫没于京邸陈奔丧迎榇截发殉葬抚幼子鲸守节终身旌表　　孙敬妻丙氏李氏王
氏李氏附

按东昌府志丙氏孙敬妻莘县人敬亡丙年二十三矢志终身同邑刘责己妻李氏左达妻王氏王昊妻李氏俱夫亡守节　　周南妻赵氏
按东昌府志赵氏周南妻冠县人南亡赵年三十一守节终身　　包鼒妻董氏
按东昌府志董氏包鼒妻冠县人年十八夫亡抚子宏成守节终老　　钱泰妻赵氏
按东昌府志赵氏钱泰妻冠县人年十九泰亡赵志不欲生姑姊数谕之曰汝死如藐孤何是时子辂甫周岁赵日夜涕泣抚之成人以诗书世其业年八十卒　　迟九儿妻程氏
按东昌府志程氏程士元女高唐人年十六赘婿迟九儿半载婿亡氏矢志守节父没负土筑坟庐于墓侧亲属劝之还别构一室纺绩终身人称节孝　　张安住妻孙氏高氏韩氏
冯氏狠氏附

按东昌府志孙氏张安住妻清平人安住早亡孙誓不改嫁纺绩终身同邑王经妻高氏魏伦妻韩氏刘起仁妻冯氏吕敬贵妻狠氏俱夫死守节有司表其闾　　敖颙妻崔氏
按东昌府志崔氏敖颙妻莘县人颙亡舅姑悯其少欲嫁之崔号泣不从家贫教子山成进士官翰林院编修旌表　　左师曾妻曹氏
按东昌府志曹氏左师曾妻莘县人师曾亡氏年二十九内外无期功之亲抚孤子霞方六岁澼絖易食岁荒几死者数卒无二志有司褒恤之以寿终　　张显妻李氏韩
氏附

按东昌府志李氏张显妻冠县人显早亡无子李年二十誓不更嫁敝庐不蔽风雨拾马矢给炊路人悲之同时鲁官妻韩氏亦早寡守节如李　　左季贤妻李氏
按东昌府志李氏左季贤妻丘县人年二十一夫亡守节终身　　周孜妻史氏
按东昌府志史氏周孜妻丘县人年二十二夫亡母强之嫁史剪发剺面守节终身　　申良妻郭氏
按东昌府志郭氏申良妻冠县人良亡遗子素履甫周岁郭断发自誓抚子成立有司表其门　　王肇妻张氏
按东昌府志张氏王肇妻临清人肇亡张年二十三抚遗腹子守节终身　　王玑妻阎氏
按东昌府志阎氏王玑妻临清人年十七玑亡子幼而姑病痿氏力女红资养终身　　董智妻王氏
按东昌府志王氏董智妻临清人年十九适智居八年夫亡家贫守节终身旌表　　杨皓妻张氏
按东昌府志张氏杨皓妻临清人归皓八年而寡子女俱幼张织自给有司上其事旌表　　韩英妻彭氏
按东昌府志彭氏指挥韩英妻临清人早寡无子以侄之子咏承荫孀居苦守年八十二卒　　刘旦妻薛氏
按东昌府志薛氏刘旦妻临清人旦亡子未周氏备尝艰苦守节终身州守马璘表其第　　吴兴妻左氏
按东昌府志左氏吴兴妻临清人兴没守节五十五年旌表　　张杰妻高氏
按东昌府志高氏张杰妻临清人年二十一而寡子缙方周岁姑性严诸叔利其产趣母令嫁之不从因夺其居令秣马高婉事姑而周事诸叔饮泣茹荼五十余年卒　　刘希尹妻畅氏
按东昌府志畅氏刘希尹妻临清人希尹早亡氏抱子奉姑历四十年没　　孙聪妻傅氏
李
氏附

按东昌府志傅氏孙聪妻临清人聪以哭母死傅年二十七聪兄亦亡姒李氏年二十八子俱幼二寡相依抚诸孤终身俱以寿终人称双节　　宋欹妻张氏
按东昌府志张氏宋欹妻临清人夫亡守节辛苦万状子良甫龀遣就外傅后应贡为西平县令　　崔禄妻贾氏
按东昌府志贾氏举人崔禄妻临清人年二十一禄亡贾欲从死父慰之曰子在抱舅姑在堂与其以身殉孰若事老抚孤成夫之志贾哭而诺卒教子成立奉舅姑终身　　李应春妻任氏
按东昌府志任氏李应春妻清平人夫亡舅姑欲嫁之氏号泣不从家贫刺绣易米给食人称苦节　　司隆妻管氏妹
附

按东昌府志管氏司隆妻临清人年十九隆没子谏未周岁管抚长之补郡诸生其妹适陈言居六年而言没与其姊皆独居终身人称双节　　曹伟妻秦氏
按东昌府志秦氏临清人曹伟妻伟早亡子重熙在抱氏守节六十年州守刘守臣旌之　　马之健妻曹氏
按莘县志曹氏马之健妻健亡曹年二十昼夜号泣攻苦食贫守节四十五年县令旌表　　王琢玉妾景氏
按莘县志景氏知府王琢玉侧室王没景年十八无子女誓死不嫁奉嫡如姑抚嫡子不啻己出治家勤俭人称其贤　　王东周妻李氏
按莘县志李氏王东周妻东周亡李年二十三誓不再嫁苦节终身　　郝家望妾孙氏
按莘县志孙氏选贡郝家望妾家望没孙年二十止生一女誓不再嫁守节五十余年　　刘杰妻赵氏
按莘县志赵氏刘杰妻杰亡赵年二十四奉事翁姑抚育幼子终身守节有司以闻旌表　　李英妻赵氏
按莘县志赵氏李英妻英亡赵家贫织纺绩养舅姑抚子终身有司以闻旌表　　马之翰妻邵氏
按莘县志邵氏马之翰妻之翰亡邵年十八自缢灵旁邻妇救苏姑亦劝解勉从姑命守节纺绩终身奉诏树坊旌表　　于一梅妻秦氏
按莘县志秦氏于一梅妻一梅亡氏年二十一朝夕不食誓不复生守节五十余年旌表　　王一鹏妻张氏
按莘县志张氏诸生王一鹏妻一鹏亡张年二十二数日不食欲以身殉念姑年七十余子幼在抱毁颜饮泣忍死养姑守节四十余年旌表　　张扬妻孟氏
按莘县志孟氏诸生张扬妻扬亡孟年二十一饮食不进欲以身殉念舅姑垂白遗孤幼稚忍死苦守五十余年县令请旌　　王问邦妻杨氏
按莘县志杨氏王问邦妻问邦亡杨日夜涕泣誓不复生亲戚指遗腹劝之氏饮泣吞声无日不以速死为幸苦节五十余年有司请旌表　　石登文妻王氏
按莘县志王氏石登文妻登文亡王年十八绝食三日欲求同死亲戚百方劝慰守节六十余年冰霜不改县令旌之　　王恒龄妻许氏
按莘县志许氏王恒龄妻恒龄亡许年十七子女俱无欲自引决念舅姑年耄毁容自誓奉养终身县令旌表　　王建忠妻李氏
按莘县志李氏王建忠妻建忠亡李年十八七日不食欲自缢亲戚劝慰强进饮食剪发毁颜抚六月幼子纺绩度日训孙泰然有声黉序奉诏建坊旌表　　李魁妻楚氏按莘县志楚氏李魁妻魁亡氏昼夜号泣数日不食苦志守节始终无二事闻旌表　　苏荣妻王氏
按莘县志王氏苏荣妻夫亡氏誓欲同死以幼子在抱苦守孀节内外无间言有司请旌表　　刘汉臣妻尹氏
按高唐州志尹氏年十五归刘汉臣逾三年夫没屡欲投缳与夫偕死时遗孤纔两月翁妾郭氏育一子无乳遂并乳之舅姑相继物故幼叔及子皆氏抚育成立无何子丧媳去帏所育幼叔出为赘婿氏孑然独处吊影寒庐州守怜其苦节岁给谷八石赡之　　李春茂母赵氏蒋
氏附

按高唐州志赵氏廪生李春茂母早寡守茂成立茂亡妻蒋氏与姑共守节抚子柱明终身　　李明柱妻郭氏
按高唐州志郭氏诸生李明柱妻柱从州守赴省解贼中途遇贼被杀氏事太姑及姑抚幼子迁艰苦万状教迁入庠以劳瘵成疾而卒　　王命新妻韩氏
按高唐州志韩氏庠生王命新妻夫亡氏年最幼无子女纺绩自给苦节五十余年叔维章怜其苦节敬事如母得安享余年有司旌表　　刘母李氏
黄
氏附

按高唐州志李氏诸生刘某母及某妻黄氏俱早寡妇姑共守节终身州守旌表　　杜其标母朱氏
按高唐州志朱氏杜其标母以节义旌表事实失传　　孙永寿妻姜氏按高唐州志姜氏增广生孙永寿妻年二十丧夫守节至八十四岁州守表其门　　高南山妻梁氏
按高唐州志梁氏高南山妻年十八孀居剪发断指矢志苦守六十年终州守表其门　　许继善妻唐氏
按高唐州志唐氏廪生许继善妻年二十三孀居抚二子长谏官光禄寺仲诺金乡教谕年七十旌表　　姜悬妻王氏按高唐州志王氏年十六归诸生姜悬未半载悬死无出家极贫至不能具饘粥惟资纺绩以度朝夕年七十而卒　　王允信妻张氏
按恩县志张氏王允信妻年二十二夫亡孀居五十余年县令旌表　　纪龙治妻石氏
按恩县志石氏儒士纪龙治妻年十九夫亡子女俱无哀毁绝粒五日欲自缢柩前以殉翁姑泣谕氏遂对柩盟曰妇无二夫当从一而终翁姑不得子奉当以媳养翁没氏殡殓如礼孀姑老多病氏执妇道寒暑不懈年六十余崇祯六年奉诏建坊　　杨妻唐氏
按濮州志唐氏庠生杨妻廉宪杨本针母嫁方六年夫病亡氏年二十四针甫四龄涕泣绝食欲以身殉戚族以舅姑在堂稚子在抱劝之寻起强食仰事俯育孝养备至四十年矢志冰霜得子以终余齿针于崇祯辛未成进士叩阍请彰母节奉诏旌表　　南鋐妻周氏按濮州志周氏南鋐妻年二十六夫亡即自为生圹誓必从死念二孤无依复强进饮食子稍长为延师教训俱列黉序年七十九以寿终启前圹葬之　　应高妻毛氏按濮州志毛氏里民应高妻夫亡氏年二十七家贫无依苦守不改节年七十一终州守旌其庐　　桑学龙妻焦氏
按濮州志焦氏儒官桑学龙妻龙太常学夔胞弟早亡遗孤行泰甫九龄氏画荻教之入庠食饩年五十四卒　　任禄妻常氏
按濮州志常氏任禄妻年二十四夫亡守节子璋纔三岁禄兄子某数欲谋害常尽以产属之听分其最下者璋既成立以子永芳貤封某官伯子家产荡尽靡有存者　　赵炫妻王氏
按观城县志王氏贡士赵炫妻归赵七年夫亡遗子维圻维垓俱幼王守节无他志教二子入泮孀居四十年卒有司表其门　　王光完妻岳氏
按观城县志岳氏儒士王光完妻归王五年夫亡遗子裔琦甫二龄岳持家抚孤不荤酒不衣帛守节三十年有司旌表　　张可畏继室丁氏
罗冕
妻附

按观城县志丁氏诸生张可畏继室适张不数年夫亡丁誓不再醮抚孤女事舅姑尢孝后女死无依夫有妹归罗冕冕亦亡氏与同居共守抚罗之遗孤成立时称双节　　王琪妻苏氏　　　　韩惠妻刘氏
按观城县志已上二妇俱夫死守节抚孤有成　　郭慎微妻王氏按观城县志王氏郭慎微妻年二十七夫亡遗二女姑欲令嫁氏与女闭一室中数日不食濒死姑乃止父念其贫苦又欲嫁之厉声曰父逼儿为失节妇耶自是久不见父面姑病祈以身代及没以衣襟盛土筑坟乡人来助泣辞之年荒官给赈粟曰我寡妇岂可为斗粟而出门宁饥死不出　　张三捷继室高氏
按观城县志高氏张三捷继室捷先有子汴甫数龄高适捷二载捷病危谓高曰汝能为我抚孤乎高曰诺捷亡高抚养教育一如所生及汴入庠而没高泣曰夫以孤遗我今死矣我何依遂不食而死　　张文扬妻杜氏
按观城县志杜氏张文扬妻文扬早亡杜矢志不二苦守终身　　王柱继室钱氏
按观城县志钱氏司训王柱继室年及笄适柱柱先有二子皆龆年后钱亦生二子俱在襁褓而柱亡氏年二十四家贫不给事姑至孝抚四子无异视皆克绍世业人称孟母有司给粟帛表其门　　马应龙妻王氏
