<!-- { "loadSidebar": true } -->
按始兴县志何氏庠生梁红妻与红弟庠生绘妻林氏俱寡何年十六无出林年二十子国光仅二岁妯娌同志共抚一孤教训成名何年七十八林年八十三卒　　林士提妻方氏
按潮州府志方氏林士提妻年二十丧夫遭家多难誓死靡他白首不二　　黄怀经妻廖氏
按潮州府志廖氏生员黄怀经妻年二十八夫病瘫痪不起廖侍汤药三年夫亡誓不改嫁家贫教子七举不第慰之曰古人以善养不以禄养子勉之后子以贡授官知县旌其门　　黄祚龄妻许氏
按潮州府志许氏生员黄祚龄妻年二十二龄亡氏矢志不二苦守数十年奉翁姑夙夜匪懈或劝礼佛曰我堂上有二佛遑事黄面老子乎舅姑没哀毁骨立两台以闻奉旨建坊旌表崇祯十二年子应朝为兵部员外封宜人　　陈所学妻郑氏
按潮州府志郑氏生员陈所学妻夫亡愿从死翁姑曰尔有遗腹何得轻死遂截发自矢已而生男教之为儒年八十卒　　徐渐妻余氏
按潮州府志余氏庠生徐渐妻夫亡氏年二十七屡欲自尽戚媪救醒谕以立孤大义乃绩食贫苦守垂四十年一日谓其子曰吾事毕将从而父地下矣遂卒督学朱恒岳旌其庐　　丘孔恕妻蓝氏
按潮州府志蓝氏丘孔恕妻年二十二夫亡守节年八十二卒　　方曰燧妻林氏
按潮州府志林氏方曰燧妻年二十二夫亡林教遗孤兆元应明经晚年皈衣净土年八十五卒　　郑应志妻方氏
按潮州府志方氏郑应志妻归七月志病弗起氏即自经姑救之曰妇娠三月矣不念郑氏后乎后果生男孀居育子以节终　　姚戬辉妻萧氏
按潮州府志萧氏处士姚戬辉妻诸生底绩母幼内则尝刲股以疗亲疾及笄适姚中馈尽职出装资助置祀田脱簪珥为舅姑营葬夫亡氏年二十五誓以身殉亲戚劝止茹荼抚孤闺范严肃岁饥捐橐以赈羸老劬劳拮据五十年如一日郡邑上其事檄表其门　　李华宇妻刘氏
按揭阳县志刘氏霖田都李华宇妻年十八归宇二十而寡矢志抚幼孤成立事翁姑惟谨执丧尽礼年逾八十二孙俱入胶庠　　宋博勋妻林氏
按揭阳县志林氏宋博勋妻廪生宋尔和母也未笄而父母俱丧家徒四壁无亲党可依氏克自成立跬步不越准则及归宋勤俭宜家年二十八夫亡哀毁欲死以二孤无托强起抚育及长付伯叔教之计业考成不事姑息子克成立姑老病&#褥汤药必亲久侍不懈　　邢时辉妻林氏
按揭阳县志林氏凤围儒士邢时辉妻庠生之楫母年十六归邢甫三载而夫亡一子周岁氏不食饮浃辰姑号恸劝谕曰尔死吾亡儿目不瞑矣乃强起鞠遗孤成立事翁三载事姑三十载奉养尽欢有司旌其门　　李时习妻袁氏
按揭阳县志袁氏朝天坊李时习妻诸生袁锐次女年十七归李三载夫亡哀毁绝粒旬日姑泣谕曰汝死如老妇与周岁子何乃强起执丧拮据襄事姑病鬻簪珥庀汤药及没尽力营葬教子可贞霜灯夜雨纺绩劝读不倦持家俭朴终身衣布蔬食年五十四有司旌表可贞为诸生　　张文宝妻丘氏
按程乡县志丘氏万安都西洋进士张文宝妻文宝登第未廷试而没丘年二十八号恸绝而复苏姑罗氏年老以哭子丧明丘不离左右常以舌舐其目目为复明及亡竭力营丧葬教子读书以继父志长经为诸生次纲登进士次绂膺乡荐授灌阳训导氏年七十卒　　张纲妻萧氏
按程乡县志萧氏举人萧资女张纲妻纲登第未阅月而没氏年三十六抚养遗孤哀毁逾礼孀居数十年以礼自防虽父母及女家不轻至年八十而卒　　李愈熙妻陈氏按程乡县志陈氏李愈熙妻年二十五夫亡抚遗腹子苦守四十余年崇祯间卒年八十有九　　许光太妻陈氏
按饶平县志陈氏东界人员外陈珖孙女母潘氏少寡以贞淑闻氏有母风嫁邑诸生许光太太亡氏年二十四唯一女与白发舅姑氏强视息事亲以孝苦守终身　　刘英之妻黄氏
按阳江县志黄氏刘英之妻生子端甫一周而英亡氏年二十五守节抚孤如千仞之松经冬愈茂上官优给米绢御史旌之　　谭以忠妻刘氏
按阳江县志刘氏谭以忠妻忠以廷试死途中刘年二十七无出妾子学舜甫五岁刘矢志不二与妾共事舅姑教幼子年八十卒御史旌其门　　仇尧辅妻沙氏
按阳江县志沙氏指挥仇尧辅妻事翁姑孝翁姑殁抚幼弟妹能推夫爱年二十八夫亡怀有三孤家无担石绩织教子画荻心劳平居动必以礼弟兄罕见其面邻妇不闻其声年九十二卒　　苏志母谭氏
妻陈
氏附

按阳江县志谭氏苏志母志周岁而孤及长娶陈氏生子云鹏未及周岁而志又殁妇姑皆年十九守节相依为命荼苦备尝断机和熊课云鹏成立各以寿终　　杜拱阳女
按阳江县志庠生杜拱阳女生于万历庚子因名曰庚甫十龄许高天如七年而天如殇女闻闭户绝粒大哭失声欲为三年丧父母难之断发示无二志父母度不可夺乃命成服往哭爰止于高事天如父母尢谨共劝改字不从独居四十年以处女终身崇祯间题旌年七十三卒　　沈卿妻陈氏
按琼州府志陈氏儋州沈卿妻年二十二卿亡誓不再嫁纺织养姑终其身　　王大谦妻林氏
按琼州府志林氏王大谦妻崖州三亚人年二十谦亡哀毁泣血欲以身殉姑觉止之事舅姑益谨抚二孤悉令就学贫不能具修脯常解襦以入质肆二子俱为崇祯间贡士州守表其门卒年六十有八　　王康妻林氏按琼州府志林氏王康妻澄迈那蓬人年十五适王二十而寡矢志无他抚二孤成立　　李一根妻童氏
按琼州府志童氏李一根妻澄迈倘驿人年二十二寡母累劝嫁不从抚遗腹子果端为诸生　　胡允谦妻陆氏
按琼州府志陆氏胡允谦妻年二十五夫亡无子奉翁孝翁命再适氏曰宁守死不改节苦守终身年七十余终　　萧凤妻徐氏
按琼州府志徐氏儋州人年十五归萧凤十年凤亡苦节抚孤成立凡历五十九年　　翁承祖妻汤氏
按琼州府志汤氏翁承祖妻性聪慧适翁七年夫赴试没于省氏守节训子为诸生亦以赴试亡氏力持门户数十年年八十七终　　曾廷璠妻符氏
按琼州府志符氏曾廷璠妻儋州人年二十二夫赴试没于途止一女方数月榇归欲死翁姑止之矢志苦节养女侍亲俟夫弟有子立以为后甘贫守困族人称其有德年五十终　　王顺言妻莫氏
按琼州府志莫氏王顺言妻会同居丁人年十九夫亡抚遗腹子苦守子长随夭氏又鞠孙成人年九十余终　　何伍妻张氏
按琼州府志张氏何伍妻崖州人太学生张&#女年十九何殁无子孀居豪门屡求聘诸兄弟欲许氏至死不从年七十卒　　萧炳妻范氏
按琼州府志范氏萧炳妻崖州千户所范经女年十九炳亡哀毁欲绝依父母居父母怜其幼将嫁之不从久之知母终欲夺其志遂回夫家闭门纺绩终其身年五十有六　　林希翰妻陈氏
按琼州府志陈氏林希翰妻文昌白延人年二十生子一阅月而寡勉事继母苦守三十年教子椿任广州府训导　　王珂妻黎氏
按琼州府志黎氏会同人王珂妻年十七夫没守节六十年卒　　王廷训妻吴氏
按琼州府志吴氏王廷训妻乐会下北人年二十六夫死欲以身从不得哀苦终身子何有任临川主簿　　王梦金妻周氏按琼州府志周氏王梦金妻乐会人年十九梦金亡事垂白舅姑尽孝抚侄振基承祀施上寨河渡以济行人乡里立碑记之年七十卒　　王旒妻丰氏
按广西通志丰氏武缘人年十三适诸生王旒旒早亡丰苦志养姑抚育幼子富室慕之谋娶不从守节终老　　黄旻妻刘氏
按广西通志刘氏上思州人黄旻妻旻以州兵从军古田死军中刘闻哀不自胜匿迹抚子日和日曙教之读书曰兵凶战危汝父即前鉴也后二子相次没复教孙德裕向学有司旌表　　莫弛妻汤氏

　闺节部列传一百四十九
　　明一百四十四
　　唐承宗妻秦氏
按临桂县志秦氏唐承宗妻年二十二承宗亡氏哀恸几绝指天自誓孀居六十余年始终如一　　何与晋妻朱氏
按临桂县志朱氏何与晋妻年二十二夫亡氏痛绝数四长子甫三岁次尚遗腹家贫甚矢志守节事翁姑克尽孝道年六十二终　　关辅宗妻彭氏
按临桂县志彭氏关辅宗妻夫亡年二十誓死守节抚幼子成人姑病割股煮粥以进姑遂愈　　萧滕云妻朱氏
按临桂县志朱氏萧滕云妻夫亡氏年二十六三子俱幼家贫如洗姑没舅垂老或劝改适氏嚼磁吞之气几绝复苏躬纺绩训子成立年五十余终　　崔毅妻杨氏
按灵川县志杨氏灵川崔毅妻年二十于归毅以竞渡溺死杨痛哭欲自尽念无嗣方娠四月不忍绝夫后强自抑制誓守苦节族人咸劝曰女何足恃汝年少服阕更适可也杨曰世固有无子而不悖其夫者族人知不可夺遂不复言年八十终　　詹廷玉妻马氏
按灵川县志马氏灵川人詹廷玉妻廷玉与翁姑相继物故遗二孤家贫朝不谋夕氏勤纺绩自给教子读书未几子亦丧氏坚守如初寿九十卒　　唐之认妻阳氏
按灵川县志阳氏唐之认妻生子纔五月夫亡哀恸几绝其翁老既哭其子又惧妇不得生竟日昏愦氏乃节哀誓死守节足不出户者三十载教子成人　　唐允隆妻邓氏按全州志邓氏唐允隆妻年二十一夫亡子方四十日氏哀恸几不欲生既而曰妾不惜死唐氏之鬼未可馁也乃强起营祭葬一如家礼子长出就外傅夜归必焚膏教读躬织课家僮耕作子补弟子员氏年七十九卒　　梁新甫妻宣氏
按全州志宣氏年十四嫁梁新甫倡随十九年夫亡孀居抚七岁子孤苦伶仃内外交讧兵荒并起追呼之急衣食之资先人祭葬之礼子女婚嫁之事皆氏一身拮据迨无宁日至年七十犹纺绩不衰　　蒋维蕃妻伍氏
按全州志伍氏蒋维蕃妻少寡守节时值乱离艰虞颠沛中抚孤成立年六十八终　　曹学禹妻周氏
按全州志周氏曹学禹妻年十八夫亡矢志守节寿八十五终　　廖必荣妻王氏
按全州志王氏廖必荣妻夫死年二十一遗腹生子誓死守节足不下堂对妯娌不苟言笑课子读书弱冠为诸生娶邓氏生二子子妇皆没氏复抚二孙成人年七十一犹事纺绩不衰　　伍彦铭妻文氏
按全州志文氏伍彦铭妻年十九夫亡守节至七十八岁卒　　唐东升妻蒋氏
按灌阳县志蒋氏唐东升妻生子三月夫亡矢志守节躬操井臼奉养舅姑训子课读夜常达旦其子遂成名宦　　张云祥妻于氏
按怀集县志于氏张云祥妻万历初峒猺严秀珠反云祥从兄大经进剿而死于年二十三舅姑垂老子中美仅三龄氏日纺绩以课诵读既而舅姑俱丧悲苦弥深中美长有声黉序孙应璧登崇祯己卯贤书于犹及见卒年八十邑令旌其门　　莫停宗妻何氏
按怀集县志何氏莫停宗妻年十七适宗甫一载夫殁遗腹生子炫霍翁早殁何奉孀姑抚弱子家贫与婢种芋为食姑年八十余卒备尝诸苦卒训炫霍入庠卒年七十有四邑令旌之　　陆满妻郑氏
按怀集县志郑氏陆满妻年二十四夫亡守节终身　　徐葵妻邓氏按怀集县志邓氏徐葵妻夫亡矢志守节年二十四抚丈夫子二和熊训之长应坤以选贡判嘉定州次应兆为诸生寿九十余邑令旌之　　张继适妻胡氏
按贵州通志胡氏张继适妻适本金溪人占籍贵阳崇祯丙子乡试计偕没于途胡年二十遗子二俱幼值乱后家贫躬辟绩以奉亲抚子翁姑相继丧竭力殡葬如礼守节终身　　杨铎妻锺氏
按贵州通志锺氏贵阳人杨铎妻生子再芳甫五岁夫亡矢志自守日事女红训其子子死又抚孙成立年八十卒　　叶承宠妻何氏
