<!-- { "loadSidebar": true } -->
按温州府志郑氏周见妻乐清人年二十四夫亡抚孤守节县令表之　　章维初妻陈氏　　　柳孔释妻郭氏
　　方文广妻林氏　　　周埏妻孔氏
　　黄文仲妻叶氏　　　张思惠妻孙氏
按温州府志已上六妇俱平阳人夫亡守节无事迹可考　　王封妻周氏
按温州府志周氏王封妻永嘉人封亡子钲辈孤弱周茹苦贞守庭有两松时缀甘露迨其孙祭酒激举于乡尚及见之年九十二卒　　陈氏女
按温州府志陈氏女名盼瑞安陈德升女幼许配邻家子既而邻子有盗行女不肯嫁父母欲改适复不从邻子死家人委曲劝谕终不听独居一室室后有一井朝夕自汲不饮他水盖示志也弘治间纂修实录事闻史氏论曰知夫之无行而不嫁者守身之义也夫死而终不嫁者爱夫之仁也　　王楫妻陈氏
按温州府志陈氏王楫妻永嘉人年三十夫亡子俨仅七日亲族觊其产逼令改适陈以死自誓乃扃其门与老妪一二人居用小奚佐薪水后子长娶妇薛备极孝敬人谓有德之报　　朱元斗妻陈氏
按温州府志陈氏朱元斗妻乐清人夫亡年二十五誓不改适茅屋二间不蔽风雨里人欲强娶贿其夫之兄弟伺夜大风雨以肩舆侦门外将劫之陈觉匿邻家豕圈中事乃已御史端兵备张咸给粟帛恤之　　林叙妻叶氏按温州府志叶氏林叙妻乐清人生子统仅二岁夫亡苦节自守有司以闻诏旌之　　叶希周妻王氏
按温州府志王氏叶希周妻永嘉人及笄归周寻寡坚守志节训子挺学为儒县令表之于旌善亭　　叶式继妻诸氏按温州府志诸氏修撰叶式继妻封孺人永嘉人年二十七式亡终身清约不御铅华二子嘉善嘉运方幼严督之每辟纑伴读夜分乃辍年九十嘉运授海宁教谕　　黄景逸妻周氏
按温州府志周氏黄景逸妻乐清人年十九逸死遗孤甫百日舅姑欲嫁之周以死誓炊烟时绝有司每恤之　　张宗惠妻孙氏
按温州府志孙氏张宗惠妻平阳人知书能文年二十四宗惠疾笃谓孙曰有异志乎孙哽咽啮指出血以誓夫殁侍姑疾经年靡间有谗于姑者终不自辨第刺臂焚香以自讼姑亦感悟尝有诗曰良人梦入九泉深妾在清河守至今夜雨青灯孤枕泪秋风素节百年心不图宠锡邀虚誉但作哀词苦自吟白玉无惭冰雪冷愁看明月几升沈后与黄叔度妻周朝宰妻并有诏旌表　　侯惟銮妻张氏
按温州府志张氏侯惟銮妻乐清人年二十七夫亡哀痛绝食经旬不死乃复食居丧深墨服除犹垢衣蓬首其兄来视微讽之张怒遂与兄绝侍婢进髻引刀截之以从子廷弼为嗣年八十一卒　　周尚志妻曹氏
龚
氏附

按温州府志曹氏周尚志妻瑞安人早岁孀居为子朝宰娶妇得武弁龚氏女龚年二十四亦寡善体姑意人称双节弘治十五年县令以闻旌表　　张元积妻叶氏
按温州府志叶氏张元积妻平阳人浚县尹衡之女太常博士真之孙妇元积早死惟一女甫十月时叶年二十四矢志不渝以节终　　林氏女
按温州府志林氏女乐清湖边人许配李全明全明殁悲恸誓不适人已而兄叔统亡乃与嫂朱氏同处一室全明家迎养不可使从子岠岁时来拜第于帏中礼之岠既嗣乃与嫂教之成立后以寿终邑令旌表复其家　　胡文璩妻季氏
按温州府志季氏胡文璩妻名贞瑞安人年二十六夫亡舅与叔继殁家务悉委于季上奉大姑下抚二子各尽其道大姑老病季躬亲扶掖执鼎爨进药必亲比殁殡葬如礼寿一百五岁弘治戊戌诏旌其门　　包旦妻吴氏按松阳县志吴氏包旦妻年二十夫亡泣血抚孤誓不再醮邻族上其事于官弘治间旌表年八十余卒　　徐洪最妻高氏按松阳县志高氏徐洪最妻年二十三夫亡家贫纺织奉姑父母欲嫁之高以死自誓既而姑又迫之泣曰姑老子幼形影相吊万一失所妾何颜见夫乎卒励志守节寿至九十其子琳亦克承母教敦尚礼义举乡饮　　陈叔谟妻郑氏
按闽书郑氏陈叔谟妻年二十八夫亡三子俱幼有巨室谋娶之翁宗玉继姑林意亦难其守郑截发断指誓死靡他　　董氏子妻周氏
按闽书周氏董氏子妻归甫三岁夫亡无子舅姑俱存父母欲嫁之周曰少读列女传尝得闻教矣卒不从年六十余诏旌表　　高伯明妻陈节小
按闽书陈节小高伯明妻弘治十五年旌表余不传　　谢杰妻陈氏天爵
妻附

按闽书陈氏谢杰妻杰与父同日死陈年二十四哀毁逾礼抚子天爵迨婚复夭妇亦陈氏与姑共抚一孙嫠居五十年勤机杼自给弘治间旌表　　陈则渊妻高氏
按闽书高氏陈则渊妻年二十四寡抚遗腹子守志甘贫苦节守志早夭一孙又殇高年逾七十艰苦万状人咸哀之　　林鸣岱妻李氏
按福清县志李氏进士李允佐姊邑庠林鸣岱妻年二十一而寡抚二孤事亲以孝闻及翁即世遇火氏　闺节部列传二十八
　　明二十三
　　姜自泰妻朱俞娘
按建宁县志朱俞娘姜自泰妻年二十三丧夫抚孤守节历荒年无异志艰苦六十余年卒年八十有七郡守旌之　　黄烛妻余氏
按建宁县志余氏黄烛妻年十七而寡遗孤堛生纔四十日氏守节事姑以孝闻巡抚旌表　　徐世学妻李容娘
按建宁县志李容娘在城庠生徐世学妻年二十四夫亡欲死其母曰汝舅姑垂白待汝养汝孤方汝死不重遗亡人忧乎乃从母命苦守二孤供舅姑甘旨训诸孙以礼义孀居四十余年戚戚然如一日临终嘱诸子妇亲殓之县令旌表　　杨氏女
黄
氏附

按建宁县志杨氏女周坪保人年十六许配在城李奇雍雍病女请于父母欲往视不可泣曰愿一侍刀匕死且无憾遂往期月而雍没未成妇也父母兄弟欲嫁之以死自誓有老妪以微言挑之阖扉哭曰不谅挠我不休岂以我为惮一死耶遂自经以救免自是无敢复言居恒未尝有戚容伯氏奇璧教其女问曰婶何以不戚曰若戚恶能守耶奇璧大奇之诫其妇曰汝等当善成其志其妇亦能体璧意与相得甚欢久之乃得璧次子宏为雍后杨亲课宏读补邑庠生宏早夭杨勉宏妻黄氏抚育二子黄亦能砥节孝养郡守旌之　　丁贵鼎妻孔廷娘
按建宁县志孔廷娘开山保丁贵鼎妻年二十八鼎亡孔矢志孀居事舅姑以孝闻抚二子士濂士浚怡怡友爱孔目经五世享年九十七旌表　　李寅妻朱氏
按建宁县志朱氏李寅妻寅早夭寅之兄嫂亦相继没俱无嗣越三年寅弟富又死富止一子杰方襁褓朱父母谓女曰而家凶祸如此茕茕一孤侄谁与为倚而苦守乎女泣曰与婶共一侄犹儿子也何忍舍之因抱杰大哭未几婶又亡朱抚侄极恩勤嫠居四十年郡守旌之　　王宠妻何氏
按建宁县志何氏大南保人王宠妻宠年十五而病何于归侍汤药三月宠亡何年纔十四犹处子也父母迎归谋欲嫁之何恸哭仆地以簪刺其喉父母知不可强返之自是遂绝迹母家夫兄冬为臬掾携家福城念何少亦劝令改适何曰伯以吾将累伯乎第日给米一升他无所需也久之立伯子为后子又不育何矢志益坚司训谭如桂每捐俸周给年六十五卒　　宁余质妻范宁
按建宁县志范宁宁余质妻年二十而寡抚遗腹子贫不能自存亲戚怜之劝其改适范咈然曰吾身可灭吾志不可夺与其失节而生不若冻饥而死弘治癸亥郡守陆公勉旌之　　黄孟安妻俞氏
按建宁县志俞氏周平人黄孟安妻年十八而寡止遗腹一子舅姑悯其无依欲令再嫁俞曰宁死不为此也遂守节终身　　谢国征妻何氏
按建宁县志何氏铙村保人谢国征妻年十九夫亡无出抚嗣子世传成立孝事瞽姑便溺必随有司旌其节孝　　魏胜老妻陈远娘
按沙县志陈远娘魏胜老妻性贞静专一年十七于归孝事舅姑敬顺夫子生子宗泰甫三岁胜老疾亟呼远娘与之诀曰我病必死第愿汝为我孝养二亲抚育孤儿即瞑目无憾言毕而逝远娘年二十抚尸恸哭几绝杜门自守矢志无他卒年八十有四弘治间旌表　　冯经妻余玉娘
按沙县志余玉娘仪奉团人冯经妻也年十七经死玉矢志不二媒者过问即厉色拒之后无敢复言归宁母家两被山寇俱夜梦神人令早避皆得免患人咸谓其贞志通神明云　　滕奎妻赵富
按建安县志赵富邑庠生滕奎妻奎早亡赵年三十余引帛自缢家人惊救获免乃躬纺绩甘淡薄抚二女皆遣嫁育夫从子禋为后弘治间奏请旌表　　杨士伦妻张闰按建安县志张闰杨士伦妻伦遘疾张求祷不效乃割股和粥以进疾瘳已复作不起泣曰君脱不讳妾当从但姑老子幼姑留以终事必不相负也伦亡年二十余悲痛几绝矢志不二事姑尽礼抚二孤昂昺皆成立弘治间奏请旌表　　杨仕仪妻周氏
按建安县志周氏杨仕仪妻兵部员外郎周炫女读书通大义年十九归仪逾年而仪病亟顾谓周曰吾死数也汝年少宜自为计周泣曰身为君身不能改也且方妊倘得男可为他人有耶仪亡五阅月生子旦长登进士第累官吏部尚书弘治间奏请旌表　　陈琦妻苏贵娘按建安县志苏贵娘贡生陈琦妻琦廷试没于京师贵娘闻讣哭绝复苏者再或劝改适泣曰吾不忍辱吾夫时姑垂白在堂贵娘奉养得其欢心抚幼子底于成立孀居三十余年弘治间奏请旌表　　吴翘妻李氏
按广东通志李氏顺德吴翘妻年二十三而夫殁子镇都甫岁余矢志抚孤奉翁姑甚谨姑老久病李旦夕不离侧姑曰愿而妇若尔庶报今日不然岂天道哉巡抚及学使遣官周恤表其闾　　李道妻何氏
按广东通志何氏顺德李道妻年二十一生子标月余而道没孀姑温氏频病何侍药昼夜不离寝所焚香祝天祈代温病不起何罄簪珥营葬弘治五年旌表复其家　　吴贯之妻锺氏
按广东通志锺氏吴贯之妻南海锺佛成女也年十九而嫁未十月有身贯之病革语曰予死不恨第二丧未举汝年少异日尚俪他人纵得生子又安能保锺涕泣曰君平生好善天道必佑万一若此妾安有二心及亡锺哀毁逾礼营葬三丧既而产子昕惟纺绩自给守之成人弘治间旌表　　赵不疆妻梁氏
按广东通志梁氏新会人母死育于诸母年十九而嫁为赵不疆妻年二十一不疆死于非命父母谓之曰将择胜家别为汝图梁归而哭于室翁姑怒曰服已从吉何以悲乱我心梁不能发声气咽绝半饷自是不归宁五六年自少律身甚谨如老成人一女已适人闻其行不修绝不与见童仆稍轻佻者皆遣去之常戒其子以务学力勤示以为父复仇意县令丁积时致胙焉　　李宗妻萧氏
按广东通志萧氏番禺李宗妻生子纲二岁而夫亡氏年二十八或劝改适不从惟以纺绩为事纲长领乡荐氏孀居三十余年弘治八年旌表　　陈雍妻锺氏
程富
妻附

按广东通志锺氏新会人庠生陈雍妻年二十七生一子禘未总角雍亡锺哀毁垢面弗饬殡葬如礼苦守二十余年始终惟一弘治间旌表广州指挥程富妻锺氏亦少寡矢志年未四十同时旌表　　王銮妻吴氏
按广东通志吴氏前所吴升女中所生员王銮妻年二十六寡居守节弘治癸亥旌表　　黄荩妻郑氏
按广东通志郑氏番禺黄荩妻归四年而荩亡氏年二十三抚遗腹子苦节终老毕生不一归宁弘治十年旌表　　何福余妻周氏
谭
氏附

按广东通志周氏顺德何福余妻年二十七生一子越二年夫亡守节不二积五丧氏竭力殡之孀居四十年诏旌表族孙应黼妻谭氏亦守节终身　　陈满妻何氏
