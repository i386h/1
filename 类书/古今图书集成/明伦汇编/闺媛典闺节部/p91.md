<!-- { "loadSidebar": true } -->
按长兴县志费氏省祭沈观澜妻年十九丧夫茹苦抚孤承绪饩于庠氏以寿终事闻建坊旌表　　丁久妻金氏
按武康县志金氏溪上丁久妻年十九而久亡遗腹三月生子坎抚育顾复极尽劬劳家贫工纺绩以糊口扃守一楼足不妄下垂二十年及坎娶始出见亲邻观花烛嘉靖三十二年御史给粟隆异之寿八十　　丁思孝妻沈氏按武康县志沈氏里民沈茂程女适丁思孝半载夫死临葬求广其穴不得请遂断指以矢靡他抚伯氏子为嗣日以女红供舅甘旨母石氏病割股以治邑人请于学使者旌其闾　　韩克相妻阮氏
按宁波府志阮氏定海人性慈顺敦朴适儒士韩克相未几相亡氏年二十值家多艰备尝辛苦事舅姑久而弥笃抚遗腹子继宗训以义方长游艺苑克成夫志嘉靖三年县令郑余庆表其门年七十四卒　　赵勤妻余氏按宁波府志余氏名德贞鄞人年十九归郡诸生赵勤不二年勤病亡遗一子文志方周母子伶仃适遭回禄又岁饥绝粒族人欲夺其志德贞断发折指以死自誓躬勤纺绩以苟延朝夕抚养文志成人凡四十八年年六十八卒　　夏冕妻王氏
按宁波府志王氏鄞人夏冕妻年二十三夫亡遗二孤俱在襁褓氏呼天大恸矢志无他姑老齿发皆落朝夕以乳乳姑教子读书不懈氏始归夏夫与兄弟析产氏曰夫子儒流也独不识田荆之义乎夫感其言遂复合爨嘉靖丙辰倭寇卒至男子尽出捍护氏负姑入山披棘碎肤以全姑命比得疾急营丧葬之事泣涕而没　　吕瑛妻张氏
按宁波府志张氏鄞人吕瑛妻年二十四瑛亡贫不能堪氏誓不改适抚遗孤成人年八十余卒有司上其事旌表　　纪鏻妻陈氏
按宁波府志陈氏鄞人纪鏻妻鏻病癞不可近陈竭力事之一无所嫌夫亡陈年二十七无子哀恸屡绝矢志不移力勤纺绩以养舅姑抚嗣子清教养备至以寿终　　章海妻陈氏
按宁波府志陈氏人章海妻年二十四夫亡越三日产一女姑锺氏爱其季子欲肥其产连夺二长妇之志次将及陈卜海葬嘱营单穴陈截发嚙指矢死靡他悉捐奁具又益一穴宗人知不可夺为立侄应岐为后氏屏膏沐含苦茹辛纺绩以养抚教男女咸有礼法终其身如一日焉　　沈渭妻蔡氏
按宁波府志蔡氏鄞人沈渭妻年十九归渭甫数月渭父以赴选之京师蔡谓其夫曰翁老远行君当随侍勿以新婚暌养也渭从其言是岁生子应麟明年渭死蔡一哭辄仆逾时始苏事舅姑滫瀡洗腆必亲舅姑欲夺其志辄抱子而泣矢志益坚卒全其节　　刘莹妻邵氏按宁波府志邵氏慈溪刘莹妻嫁未三年莹亡邵苦节自守始终无改嘉靖间奏表其闾　　秦垔妻王氏
按宁波府志王氏慈邑诸生秦垔妻夫亡王年少遗子女皆幼父母欲夺其志王抱子大哭以死自誓卒抚其子女成人嘉靖间奏表其门　　杨文瑜妻王氏
按宁波府志王氏鄞人杨文瑜妻瑜戕于傲弟不得其死氏年二十八号泣屡绝愤欲自经以方娠不果姑以家贫必欲夺其志氏吁天誓以必死逾月生子镐遂含冤茹苦抚遗孤成立足不逾阈目不窥户言笑不苟屏绝膏沐宗戚罕接其面岁时追祀辄涕泣不食养其姑虽值凶荒不缺甘旨嘉靖壬午有诏旌其门　　叶宗伦妻向氏
按宁波府志向氏慈溪人儒士叶宗伦妻伦将游学氏脱簪珥资其脂秣伦感激发愤积劳成疾客死寓斋归葬氏欲以身殉姑谨防之弗果时年二十余缟衣素食家人罕觌其面事姑终老有司旌其门　　鲍德斌继室陆氏按宁波府志陆氏名庄昌国千户女年十八归鲍德斌为继室前妻徐氏生五子曰钥银锜鏻铨庄生二子曰钦镜德斌亡庄年二十四父母欲夺其志庄曰夫以七子相托吾去置此曹何地以死自誓抚养七子慈惠严肃人无间言寿七十七终　　贾锭妻丁氏
按宁波府志丁氏年十七归宁波百户贾锭未几锭以输漕赴京死于途丁闻讣一哭而陨家人灌救移时乃苏日夕哀哭泪尽继之以血数欲自缢密防得免抚前妻子文荣如己出叔氏潜谋夺其志丁曰妾幸有子将勉力育成以嗣世勋绵贾氏后既不相容从吾初志可也即引刀断其指叔惧不敢复言丁益励志屏息不出一日火燎其室氏仰天告哀旋即息灭里人惊异年六十九无疾而逝　　王相妻刘氏
按宁波府志刘氏名淑清鄞人年二十归王相相举进士为翰林编修死于谏刘检其遗囊独图书一匣扶榇归极力营葬未几而遗孤又殇乃子其从子含哀茹苦躬御纺绩以供舅姑已而舅姑相继殁倾家治丧不使有后悔嫠居三十余年虽内戚鲜得接见　　赵瑞妻张氏按宁波府志张氏名润玉鄞人赵瑞妻生子龙甫四&#而瑞亡家故贫至是益落舅姑垂白诸孤稚日嗷嗷待哺亲党咸危之张独茹荼攻苦纺织以给俯仰至死足不逾阈语不高声舅姑殁昼夜号哭无已子龙长择师教之为邑诸生娶孙氏能养孀姑颇孝竭力供事以疲瘵死　　李八妻林氏
按宁波府志林氏鄞县阳堂乡李八妻八故山农佣乞为活生子性三方周而八亡林年二十八擗踊哭泣几不欲生既葬或怜而说改适不从性三长娶妇丘氏举一孙而性三又死丘再嫁林抱育遗孙纺绩自给未尝见有愁苦之色人尤难之　　董鍷妻陈氏
按宁波府志陈氏鄞县孝廉董鍷妻鍷上礼部试道亡氏年二十六日抱遗孤哀恸欲绝已而遗腹复生子劬劳况瘁并育两孤克全其节　　卢琏妻管氏
按宁波府志管氏鄞人卢琏妻年二十八夫死抚三月遗孤誓死无他志终身不衣罗绮教子克成　　张葩妻杨氏按宁波府志杨氏鄞人张葩妻年十九归张甫七日而寡以死誓不改适诸伯欲夺其产诬以流言终不为动白首如初　　冯柏妻王氏
按宁波府志王氏慈邑儒生冯柏妻柏亡王年二十五遗孤方七月忍死鞠育奉舅姑孝敬不衰邻屡失火及氏寝即灭人以为节孝所感　　王溥妻胡氏
按宁波府志胡氏奉化诸生王溥妻年二十一溥亡父母欲令他适氏吁天自誓以从子训为后闭门纺绩孝养舅姑未尝少懈从子诰成进士欲乞旌表胡亟止之年七十九而卒　　王纺妻阮氏
按宁波府志阮氏奉化王纺妻年二十七纺殁阮号哭几绝母悯之百计诱嫁终无他志夫兄利其产乃尽鬻其田园俾无所衣食阮亦不与争躬织忍饥寒苦节益厉非舅姑祭祀不出寝室年七十四而卒　　朱泉妻王氏按宁波府志王氏鄞人年十八归朱泉泉遘疾氏宛转左右涕泣露祷请以身代及亡擗踊号恸欲继以死时遗孤应枢暨女俱幼强起抚之为择贤师奉姑以孝育侄如子倾赀以出父于狱死之日无亲疏远近咸为涕泣　　黄佾妻刘氏
按宁波府志刘氏定海黄佾妻生二子夫亡氏年二十七哀毁几绝矢志不移孝养舅姑治家教子咸有成法卒年八十五诏旌其门　　朱明妻刁氏
按宁波府志刁氏慈溪朱明妻明亡刁年二十余遗三岁子贫窭无依父母怜而计嫁之刁矢志自励勤纺绩课子力学补邑弟子员有司以闻诏旌表　　张垔妻茅氏按宁波府志茅氏慈溪张垔妻嫁七月而垔亡茅痛哭呕血以头触棺几绝及葬哭仆诸娣扶归过哀成疾至死不迎医虽诸从子亦罕接见　　冯廉妻姚氏
按宁波府志姚氏慈溪冯廉妻夫亡氏年二十七守志终身未尝见齿教其子材为名士县令请旌其门　　孙屠汉妻吴氏按宁波府志吴氏鄞县进士吴仲贤女孙屠汉妻年二十生子未周汉亡氏哀毁逾礼家贫茹苦力作以养其姑姑病露祷愿以身代人称节孝嘉靖间有司奏旌其门　　淮时妻金氏
按宁波府志金氏鄞人赠通判金溍女年十六归淮时淮父殡在堂堂金伏棺恸哭火旋熄棺得无恙逾年淮客死吴中丧归金哀哭陨地及终丧所亲以微言探之氏以死自誓勤女红以养姑姑疾朝夕侍汤药承秽恶不厌比死脱簪珥营葬守节四十余年如一日有司奏旌其门　　陈浡妻韩氏
按宁波府志韩氏鄞人年十七归葑里陈浡浡随父之官道亡韩年二十二抚三岁子培坚贞苦节终身不妄言笑不衣华彩事纺绩三十余年有司旌其门　　毛恕妻余氏按宁波府志余氏岐山余文女毛恕妻恕亡氏年二十四子实方四岁伯叔逼之嫁不听鞠实成人年八十而殁　　唐璋妻蒋氏
按宁波府志蒋氏鄞人唐璋妻年二十八夫亡长子四岁次甫周或以子幼家贫讽改适氏遂剪发自誓闭户纺绩抚育二子成人年八十卒乡里贤之　　张性妻杨氏按宁波府志杨氏张性妻年二十四而寡无子以伯氏子为后早夜惟事女红祈寒暑雨不废组紃衣裳浣濯楚楚无纤尘垢节食撙费以防不足乡人难之　　倪鉡妻王氏按宁波府志王氏定海人归鄞县倪鉡倪性不慧平居以莳花迭石为业王勉使从伯氏习治生之术相夫以敬一日倪忽梦魇死王年二十七一女二子幼者纔四月病疮疹甚剧氏衔痛以调摄其子幸各保全家益衰落至不能给口旦夕纫无间寒暑慷慨励其子曰丈夫会有消长无事戚戚惟恐海干人白头耳后家亦稍裕年八十四以寿终　　黄鸷妻周氏
按慈溪县志周氏年十九归定海黄鸷甫三月鸷有事南畿道病还阅两月而亡周方妊痛几绝后父病归宁母欲夺其志辄忿泣趋檐下欲触破瓮二嫂急持而止即徒步归黄深居不出一日忽有翠鸟飞集右手感泣不已舅慰之曰翠鸟鹰扬之物得男之兆也不数日果生子桥教育有成有司奏请旌表　　凤载道妻周氏按慈溪县志周氏邑庠生周书女舒城令凤山第五子载道妻嘉靖丙辰倭入寇载道负八十二龄之老翁避难于后花园丛木中遇贼罹难逾年其舅亦殁氏营葬事与诸伯叔等守节抚孤凤翔入黉序年终九十余有司旌表　　朱氏女
按绍兴府志朱氏女父山阴朱宪幼许周沔未婚而沔亡女闻往服丧剪发以誓终身抚侄为子惟事纺绩自给足不出户偶患疾为延医不许年七十一卒台使者旌其居　　林显妻周氏　　　　喻通妻王氏
　　张怀经妻袁氏　　　刘时清妻严氏
　　张伯兰妻丁氏
按绍兴府志已上五妇事实无考
　　史立模妾冯氏
按绍兴府志冯氏史立模妾北京人模妻苏生子自强既夭乃置冯是时模方为行人久之无子而立模以给事中謪判通州擢苏州别驾则又置维杨李氏李生子复殇而李自是病立模不复御矣一日立模受檄之他郡冯前请曰主君日驱驰王事嗣息奈何此行度未即返盍召李俱立模摇手曰彼已废无已宁汝耳则绐曰诺候立模既寝乃抱持李置衾中去李遂孕逾年生子自上生之日冯亲为噬脐爱护甚至后五年李亡立模自惠州知府考绩归亦殁又二年苏复从模地下自上甫八岁诸强宗睥睨财产时攘臂而起冯以死守之课婢仆有法家事赖以不废自上或从群儿嬉游则召挞之曰吾为汝千辛万苦始得汝长今家道式微史氏不绝如&#而乃若此耶是时邵主事德容方重于乡以冯故妻自上以女自上后领嘉靖四十三年乡荐为平阳府同知有五子次子元熙万历二年进士　　轺妻汪妙琼　　　徐尧卿妻李氏
　　徐元福妻张氏　　　邵宏学妻汪氏
　　徐逯妻祝氏　　　　诸生黄忠妻陈氏按绍兴府志已上六妇俱嘉靖间旌表事实无考　　邵潮妻邹氏　　　　邵童妻陆氏　　余干妻施氏　　　　杨大登妻谢氏
按绍兴府志已上四妇俱余姚人嘉靖二十九年旌表事实不传　　蔡温妻吴氏
按绍兴府志吴氏诸暨人年十六归蔡温明年温没守节八十五年年百有一岁乃卒　　金有德妻钱氏
