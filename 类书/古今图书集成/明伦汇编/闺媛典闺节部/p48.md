<!-- { "loadSidebar": true } -->
按苏州府志朱氏姊妹长洲朱文辉女姊曰秀芳适刘干妹曰秀兰适庠生徐云程芳年十九夫亡兰年二十二亦寡同居守节并年五十三没合葬龙墩里　　熊氏女按苏州府志熊氏女青州人父庆泽徙家于吴女生端慧通经史许聘无锡秦汉汉暴死女泣不食谓侍婢曰吾死尸当归秦求自缢父母曲慰之有马谦叔者慕其贞操为子求婚女闻引刀断发截其右耳流血仆地父母急傅以良药久之乃苏愿终身事父母所亲谕之曰父母终老汝复何依不愁寒饿乎女曰死且不畏何畏其他及汉葬衰服临之誓与同穴弘治十年太守曹凤表其堂月膳薪米嘉靖六年旌表　　茅琼妻陆氏按松江府志陆氏名莲上海周浦人父纯母计氏嫁青龙镇茅琼琼亡氏年二十九矢志不二生二子震霆家业雕落几不能生一室静处躬纺绩奉翁姑抚二子言笑不闻邻里罕见其面弘治辛亥诏旌其门　　赵氏女按松江府志赵氏女京师人锦衣卫指挥让女也华亭少保张蓥为都御史为子昱聘之归有日矣会蓥以忧去昱亦病亡遗书报让令再嫁女艴然曰我聘于张又谁嫁取妆具悉焚之誓以必死及张还朝逆之遂留焉居止常依昱母卫氏卫深礼之女亦尽其孝敬一日卫得危疾女奉汤药退而涕泣谓侍者曰吾旦暮且死奁笥所有尔悉以与我共事者密召其姊诀卫闻而大惊因恸哭出痰数升病愈公卿间闻之争欲委币谓女未尝事昱非再嫁也少保以为然女志坚终弗能夺以昱兄昶之子为后数年昱父母及昶相继殁女屏居一室抚诸孤教之郡守刘琬上其事旌表　　张瑞妻李氏
按松江府志李氏张瑞妻年二十六而寡守节三十年弘治丁巳诏旌表　　张璠妻杨氏
按松江府志杨氏华亭张璠妻年二十八而寡守节三十二年弘治丁巳旌表　　侯权妻郁氏
孙
氏附

按松江府志郁氏侯权妻与权妾孙氏俱唐行镇人盛年丧夫无子俱截发誓不改节纺绩课嗣子成立　　杨钺妻徐氏按松江府志徐氏祥泽里人年十七归赠给事中杨溥仲子钺弘治己未钺以郡掾为上官于役当暑没旅舍氏方乳惊恸产女竟不育溥议为钺立后氏坚辞抚其从子若孙若曾皆有恩年十九嫠居至八十三考终　　张云鹇妻庄氏
按松江府志庄氏华亭人适市人张云鹇以孝敬闻云鹇病瘵渐惫氏周旋汤药昼夜勿懈及夫亡氏年二十哀恸几绝念寡姑无倚勤纺绩以奉姑守志五十年卒　　沈璠妻李氏
按松江府志李氏上海人景泰间嫁同县沈璠年二十六而寡秉节终身弘治辛亥旌表　　张洽妻杨氏
按武进县志杨氏年二十四洽死子幼家贫甚氏吁天断发矢志终身弘治间太守华仲贤以闻诏旌之　　张应元妻范氏按武进县志范氏张应元妻夫亡守节四十余年旌表　　储禄妻盛氏
按镇江府志盛氏丹阳人储禄妻年二十二夫亡守节弘治三年旌表　　道某妻法氏
按镇江府志法氏丹徒人道某妻夫亡守节弘治中旌表　　陈鉴妻吴氏
按镇江府志吴氏丹徒人陈鉴妻鉴没守节弘治中旌表　　严轸妻杜氏
按镇江府志杜氏丹徒人严轸妻轸死守节弘治中旌表　　喜贵妻法氏
按丹徒县志法氏名妙果字一贞喜贵妻其先大名人徙丹徒高祖合谟祖贯之俱元进士父用宽与母盛甚钟爱之尝楼居邻失火众呼避以无母命坚不去母至始下避既于归事姑极孝姑疾伏枕数年腑燥弗能御混器氏浴之汤中手探其粪起卧与俱人皆难之贵死氏年二十九家贫躬织抚遗孤春春能言即教以韵语春既成立克绍先业郡县上其事弘治三年奉旨旌表建坊于门　　冷复元妻林氏
按丹徒县志林氏通判林万春女孙年十八归冷复元生子时敏方四月而复元没林年二十五哀毁几以身殉父劝抚幼孤以延冷氏血食始强食敏稍长读书入太学比闾咸高其母节欲为请旌林闻泣曰不幸早失所天薄祜可知敢贪重典以为名乎闻者叹息而止卒年六十有七　　程士宏妻赵氏
按丹徒县志赵氏程士宏妻士宏亡抚孤恒生补弟子员备极辛苦年八十七卒　　张廷抡妻严氏
按丹徒县志严氏张廷抡妻年二十一廷抡殁截发自誓抚孤震成立巡按御史请于朝旌表　　尹灌妻薛氏
按丹徒县志薛氏尹灌妻年二十三灌亡子机甫十月薛苦节抚孤艰难不变卒年七十二　　宗有恒妻施氏
按丹徒县志施氏年二十二归宗有恒生子廷章甫三月有恒亡家甚贫以纺绩奉孀姑有恒有弟妇亦失所天茕茕三寡门户衰落施氏抱三月孤周旋其间备极劳瘁凡历六十一载年八十六卒有司旌之　　李政继室范氏按淮安府志范氏李政继室政为河南胙城县尹前妻子元没遗孙在抱政致仕归亦死范年十八政临危语范曰汝年幼当择人嫁之范垂涕曰待后再商及政没遂杜门纺绩抚二孤至亲或有所询必隔帷应之未尝露面豪族求娶则厉声叱之弘治中旌表　　王谘妻金氏按淮安府志金氏王谘妻年二十五夫亡子科方周金日抱孤抚柩哭父母劝之嫁不听年七十终　　马海妻邵氏周
氏附

按清河县志邵氏马海妻年二十二夫亡励志守节抚孤子玺成人娶周氏生子显而玺没周年二十显未周周与姑相淬励专纺绩以抚显俱年逾七十卒弘治中奉旨旌表　　张书典继妻路氏
按清河县志路氏张书典继妻典亡遗二子并前妻出长五岁次三岁路年二十伶仃孤苦誓不改适抚二子如己生教养成立历四十余年始终不渝其节　　袁逵继妻王氏按清河县志王氏袁逵继妻嫁未数载逵亡王誓死守节抚孤子辂成立年八十余卒　　高暹妻樊氏
按宿迁县志樊氏县西北隅高暹妻暹亡氏年二十九矢志坚苦抚遗腹子棠成人年七十有八犹课诸孙不衰弘治中有司上其事旌表　　潘裕妻孙氏
按海州志孙氏潘裕妻孝敬婉娩容止端丽年二十八夫亡越月生子昼操井臼夜理丝麻孝养舅姑抚育幼子孀居四十余年弘治十七年奉旨旌表　　李刚妻魏氏按徐州志魏氏李刚妻学正黉女性刚介勤女红年二十夫亡无子誓不他适昼夜缝纫辟纑与夫灵相守垂四十年卒弘治中旌表　　石嵩妻马氏
按徐州志马氏石嵩妻教授蕙女年二十九夫亡子城甫六岁苦节抚之长遣从兄暾学寻领乡荐夭没马杜门辟纑自给虽懿亲亦罕见年六十五卒有司奏旌其门　　李华妻甄氏
按徐州志甄氏李华妻年二十五华亡止一女甫弥岁矢志无它父怜其无嗣欲嫁之氏以死誓父乃已守节五十余年卒弘治末有司以闻旌表　　周杲妻权氏
按徐州志权氏周杲妻性端介年二十余夫亡子甫四岁权哀毁几绝尝自经家人觉救谕以抚孤大义后贫苦益甚所居不蔽风日惟勤女红自给年八十一诏旌其门　　梁信妻徐氏
按徐州志徐氏齐河县慰贤女适郡吏梁信早寡无出翁姑怜之有他议徐矢志励节竟不能夺翁没克葬养姑终身诏旌表　　李玺妻邵氏
按徐州志邵氏郡民李玺妻归甫二年夫亡氏方妊辄欲自经亲族劝之曰脱得一男可了大事徒死无益也乃稍强饮食及弥月生子鲸竭力抚育既长生二孙在抱鲸夫妇相继没氏苦办三丧教二孙成立事闻旌表　　李鋐妻杨氏
按扬州府志杨氏江都人教谕杨宁女李鋐妻鋐亡杨年十九亲操井臼孝事寡姑终身不衣纨绮孀居　闺节部列传二十七
　　明二十二
　　吴俊妻侯氏
按钱塘县志侯氏名淑宜保定府雄县人天顺初兄瓒为户部主事侯侍母王于官邸钱塘吴福为工部司务娶为子俊妇有孝德俊举进士为当涂令以疾归久之竟不起子光世方幼侯含哀抚之初俊在时光世病疹卧侯怀中遗矢污裙俊望见疾呼侯顾裙侯恐惊光世不动俊捉笔投之笔锐入目中流血被面侯不引手救徐呼侍儿取笔出目竟为眇其爱子如此俊没亲戚乘隙攘夺僮仆星散侯独身经纪卒以大定时年二十二母王念其早寡与甥共迎至京师依瓒以居瓒时为大司马光世长举顺天弘治戊午乡试侯出俊疏稿示之曰此而父志也以寿终　　刘玺妻陆氏骆
氏附

按嘉兴府志陆氏海宁卫百户刘玺妻名妙端海盐人百户义之女年二十七夫亡守节教二子成立又胡继海妻骆氏名玉润年二十余守节孀居六十余年年八十五皆弘治初旌表　　锺升妻沈氏
按嘉兴府志沈氏锺升妻名妙智海盐人年二十九方娠四月升亡氏蓬垢执丧哭泣成疾及生子景辰抚之成立年九十三终　　倪埙妻路氏
按嘉兴府志路氏倪埙妻埙为嘉善诸生早亡路年二十三誓不再嫁抚孤成立克振其家　　吴孟完妻胡氏
杨
氏附

按嘉兴府志胡氏吴孟完妻海盐人年二十五夫亡守节教子允昂长娶杨氏昂死妇姑相依终老　　沈端妻陈氏按嘉兴府志陈氏名妙善任丘人海盐沈端妻年二十四夫亡孀居四十年不改其志　　卫兰妻赵氏
按嘉兴府志赵氏卫籣妻名静端石门人年十七而寡遗孤在襁褓或劝之嫁静端指井誓曰此井可移妾心不可改苦节四十余年邑令洪异躬旌之年七十二卒　　周经继妻范氏
按嘉兴府志范氏周经继妻石门人经殁范年二十五无子翁与前妻子复相继丧遗一孙贫不能度日辄欲自经念姑老孙幼又辄止姑殁毕葬家益贫节益励县令洪异躬礼劳之年八十四卒　　胡清妻徐氏
按嘉兴府志徐氏胡清妻石门人年少夫亡遗孤幼母兄欲夺其志不从孀居十九年弘治初疏闻未报而卒　　徐栋妻叶氏
按嘉兴府志叶氏石门太学生徐栋妻栋疾叶昼夜号泣祈以身代年二十七而寡抚孤女年十六赘黄钰为婿甫八月钰亡女亦寻丧叶茕茕苦守五十余载始终如一郡守赵瀛表之　　李谌妻吴氏
按嘉兴府志吴氏李谌妻海盐人谌亡家贫无子苦节六十余年年八十九卒邑令朱实昌董珆先后旌表赒以粟帛　　张宏妻卢氏
按嘉兴府志卢氏张宏妻海盐人年二十四夫亡生子采甫三月继姑欲夺其志不从躬织以事其姑台使旌之年八十三卒　　张桂妻任氏
按嘉兴府志任氏张桂妻海盐人年十六嫁桂四十日而桂死任矢志同穴终身不改其操垂六十年有司旌之　　王复昌妻朱氏
陈
氏附

按嘉兴府志朱氏邑诸生王复昌妻海盐人夫亡依弟佐守节佐事之如母持身谨饬至老不衰佐死妾陈氏亦苦志如朱有司旌表　　何文谓妻王氏
按嘉兴府志王氏何文谓妻海盐人年十八而寡遗孤梅甫八月族人利其赀迫他适氏剪发自誓邑令王宗载旌之　　浦润妻朱氏
按嘉善县志朱氏浦润妻永安乡人润亡朱年二十七养姑教子苦节四十三年有慈节堂咏传于乡　　俞杰妻周氏按嘉善县志周氏名桂籣赠君俞杰妻年二十七夫亡家贫子幼父欲夺其志桂兰哀恸自誓教子泽为成化癸卯解头弘治庚戌进士有司以闻旌表封孺人　　沈镒后妻彭氏
按嘉善县志彭氏岁贡沈镒后妻湖广人成化间镒为湖广永明训导娶氏生一子镒亡氏兄弟以家远子幼谕改适之死不从变衣饰为舆榇费携孤自永明跋涉三千余里舁柩归葬守之终身　　臧奴子妻倪氏
按湖州府志倪氏臧奴子妻长兴人年二十五夫死生遗腹子福龄誓不易节孀居三十三年奉舅姑以孝闻弘治间旌表　　蔡玉妻沈氏
按湖州府志沈氏德清人蔡玉妻年二十四夫死自誓不二卒年八十二弘治间旌表　　章文炜妻吴氏
按孝丰县志吴氏移风乡章文炜妻年十九而寡翁姑怜其少劝改嫁氏辄啮指断发誓志不二侍孀姑竭力抚继子尽义方自始至终足不出庐乡党无不叹美有司旌其门　　许鸣周妻濮阳氏
