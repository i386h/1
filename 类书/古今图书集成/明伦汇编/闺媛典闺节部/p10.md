<!-- { "loadSidebar": true } -->
按贵溪县志宋氏名以顺徐肇仲妻年二十六仲没冰节自持事姑至孝至正间诏旌表之　　张和妻黄氏
按溧水县志黄氏张和妻年未三十而寡截发自明曰吾未可死以孤在耳非有他也卒抚孤完节焉至正间旌表　　钱某妻胡氏
按安庆府志胡氏望江人钱某妻至正间翰林承旨欧阳宫表其闾事实无考　　任氏女
按松江府志任氏女青龙任水监月山之曾孙女父以水监荫得官生二子一女至正中北人有杨姓者官于华亭因乱侨居任氏馆舍为其子聘任女其子尝登墙窥所聘女任父兄见而恶之欲绝婚不可得遂迁延其期杨北归乃以女复受某氏聘及亲迎女遂剪发而泣曰奈何以一身二许吾将奉佛终身焉久之传杨死或以为劝愈执不从竟以女冠老　　华铉妻陈氏黄淑
瑛附

按无锡县志陈氏字明淑堠阳华铉妻为都功德使司都事没陈年二十八誓不贰志抚其孤幼武底于成至正间表其门幼武作贞节堂以奉母其后有黄淑瑛者嫁华仲安二十七而寡洁身教子人以比明淑焉　　卢秀卿妻何氏
按宁波府志何氏人归卢秀卿至正间任管界司巡检婴疾而亡何氏时年二十五执丧三年哀毁欲绝奉姑守节五十六年如一日志行卓异庆元路总管上其事表曰孝义之门　　吴世澄继妻窦氏
按绍兴府志窦氏萧山吴世澄继妻至正间世澄为两浙运司广盈库大使没窦年二十八守节不移抚前室遗孤及所生子准恩勤若一准长为兵部主事诏旌之　　马彦奇妻盛氏
按台州府志盛氏名贞一马彦奇妻幼读书知学年二十归彦奇未十年而孀有三男一女家甚贫纺绩自给尝口授书诗以指取绩麻水作点画教其子所为梅花诗数十首多以自况有云满枝零落碎璚瑰不假天工与剪裁月下琼姿空色相溪边风格绝尘埃寒香泣雨魂难返高节凌霜志莫回桃李未曾争艳冶半疏影自徘徊至正间避乱居华岩故家士族并迎致之谈论女则比之曹大家云　　陈君鼎妻汤氏
按天台县志汤氏年十九归陈君鼎&#年夫亡抚侄为嗣养姑甚谨勤纺绩以立家年八十二终至正中旌表　　韩戒之妻陈氏
按临海县志陈氏名末妫侍制刚中女也适韩戒之及期而寡陈年二十二遗孤方四月誓不他适守节三十八年以寿终大妫适槁城董士楷亦以贞节闻至正中俱旌表　　陈公武妻应氏
按宁海县志应氏水车陈公武妻年十七归陈明年生子复元而夫亡父母欲夺其志应曰舅姑老怀中之孤将安恃乎日流涕不食父母不复言勤妇事以供孝养复元既长通儒术克绍先业而一门之内孝慈雍穆至正间郡守以闻旌表　　叶彦宽妻范氏
按松溪县志范氏名回叶彦宽之妻至正间彦宽授政和县簿未任而没范方盛年一子尚幼立志不嫁孀居五十余年始终一节人无间言年八十终　　周元德妻郭氏按温州府志郭氏周元德妻广州人元德任历山尉因娶焉未几元德道死无子氏之兄弟强再嫁不许负元德骨暨义女远涉数千里归葬平阳县孝事舅姑至正间御史孔汭上其事旌之　　周惠妻王氏
按处州府志王氏周惠妻惠早亡王守节不二至正间闻于朝旌表　　施九泰妻卓氏
按闽通志卓氏尢溪人施九泰妻少有志操嫁未几九泰卒卓以死誓不贰志遗腹生一子纺织勤劬以供衣食教其子成立至正中有司以闻诏旌表复其家　　郭彦敬妻齐氏
按浚县志齐氏郭彦敬妻年二十夫死遭兵乱携七岁孤备历艰辛四十余年克全其节　　刘进兴妻李氏
按浚县志李氏刘进兴妻年二十三夫死元末群盗起重其行不忍犯之全节终　　王允茂妻左氏
按武昌府志左氏王允茂妻江夏尉延庆孙女元季兵起茂羁郴永未归氏备尝艰苦茂返同奔寓闽之泰宁茂亡子恺方九岁邵武卫官欲娶之氏抱子呼天矢死靡他还葬其夫躬织教子历官宫僚　　陈正妻孙氏
按高邮州志孙氏小字文经御史孙彦方女也幼擅文章经史长适郡人陈正宋陈造之十世孙以进士为行人奉使海外卒于途文经励志孀居课子文学后值兵乱曰先公文集乃传家至宝不可失也于是荷其集于背携其子士雅避乱苏州兵三至高邮而孙之去来者亦三士雅幼聆母训操行端庄至明洪武十三年知州张举士雅孝廉任山西汾州知州　　楼氏四妇按绍兴府志楼思忠妻诸暨斯氏女名鞠字妙善至正末避乱山谷间思出负米罹锋镝死斯年二十六后一年思忠弟思实亦死于兵实妻何玉年十八实弟思彰没彰妻陈婉年二十一从子珏又亡珏妻钱氏年二十九皆苦节不嫁　　赵宜震妻郭氏
按绍兴府志郭氏诸暨赵宜震妻名靓至正末遇乱夫妇伏莽苍中数年始归而宜震死郭年少苦节遣孤从师以练布为贽师辞之乃令孤致词曰非此无以成弟子礼苟怜死者而及其孤则请勿辞后疾革呼其孤曰既有尔我以得死为幸　　韩孚妻黄氏
按绍兴府志黄氏韩孚妻余姚人名妙权归孚五月而寡以侄为后至正初上塘千户曳剌知其殊色使媒以权贵动之妙权叱之曰千户受朝命卫民者乃欲夺寡妇耶曳剌不敢复强既而方国珍有骁将叶某复欲胁娶之妙权操刀划槛曰敢入此户者吾以颈血溅之叶将惧而止　　胡维二妻刘氏
按汤溪县志刘氏义士刘十三妹也适胡维二生三子廉一廉二廉三维早亡刘年二十七当元季之乱险阻备尝更无他志抚子孙成人卜居青阳其后奕世衣冠不绝　　金幼芳妻高氏
按温州府志高氏平阳金幼芳妻名文奴瑞安人婚之明年生子辉甫七月而幼芳没高鬻簪珥葬之时方明善据郡高襁负辉窜山谷间纺绩自给或劝其择所从辄以死自誓昼夜督辉读书底成立苏太史平仲为立传　　马祀妻盛氏
按太平县志盛氏三坑里人嫁同里马祀生一子一女而祀死盛年二十八家贫躬织以养其姑夜则无烛尝从暗中导其女纺靡一缕紊乱子琰仅能言口授书句竟至成立至正末方国珍抄海上琰扶盛避地西华岩深谷中年七十余卒　　雷景照妻郑氏
按闽书建宁路雷景照妻郑氏红巾寇作乱景照及父被杀以郑有容色独生之郑知贼意遂自杀次日不没而苏抚其二岁儿底成立以寿终　　林克威妻陈氏
按闽书林克威妻陈氏福使嫂也家被袁天禄屠戮扶姑抱子走匿山谷后潜往母家收克威家遗骨葬之时年方二十有四母怜其少微讽使改适泣曰禽兽不为也养姑抚子年八十三而终　　戴氏张氏
按闽书戴氏张氏俱吴氏妇也戴姒而张娣戴夫卒遗孤一姑欲更之誓不从已姑卒张之夫亦卒张母复欲更嫁张张曰向日有姑与叔在戴氏姒尚死不更今兄弟相继沦没诸孤并幼可与姆同艰而不与同志乎时元季丧乱父子兄弟离析二妇与诸孤并相保无恙　　蔡安继室黄氏
按福建通志黄氏名妙观龙溪蔡安继室安至正间令潮阳道过家陈友定掠漳安被执不归妙观守节教子终身　　吴华久妻叶氏
按龙溪县志叶氏吴华久妻家贫甚每得一食必以奉姑冬被无絮叶抱姑足以身覆之年八十终无怨言　　潘华妻练氏
按处州府志练氏潘华妻归华逾月而寡全节不二龙凤间旌表　　沈景庄妻顾氏
按宁波府志顾氏天麟女慈溪人年二十六归沈景庄生子尚质期而夫亡矢心守义辛勤纺绩抚育其孤逮长教之亲师读书至正二十五年庆元路达鲁花赤永安立门旌表明洪武元年知县耿让奏复其家　　沈则妻王氏
按宁波府志王氏慈溪人少聪慧长归沈则年十六而夫亡二子稚弱亲邻怜之劝其改节王氏泣而言曰妇人不二天姑嫜在堂二息在抱奈何弃之戚我夫于地下乎奉养益笃教二子惟勤庭无间言至正间有司闻于朝旌表其门明洪武元年知县耿让奏复其家　　朱彦良妻贾氏
按禹州志贾氏朱彦良妻彦良早亡贾年二十三一子尚幼守节奉姑至正间旌表明洪武十三年诏重建坊
　闺节部列传六
　　明一
　　郑子&#妻杨氏
张氏严
氏王氏附

按明外史列女传慈溪杨氏字同邑郑子&#洪武中子&#父仲徽戍云南明制子成丁者随遣故子&#亦在戍中杨年甫十六闻子&#母老弟幼请于父母适郑养姑以待子&#之返子&#竟卒戍所杨与姑抚诸叔成立以夫从子孔武为嗣苦节五十余年其后郑焕妻张氏嫁未旬日泰然妻严氏生子一兰方孩抱栻妻王氏事夫痫病中八年狂不省人事服勤勿怠三人皆杨氏夫族先后早寡皆以节闻万历中知府邹希贤题曰郑氏节门以比浦江郑氏义门云　　尹之路妻梁氏按明外史列女传梁氏大城尹之路妻嫁岁余夫乏食出游山海关卖熟食为生又娶马氏生子二十余年不通音于梁氏氏事翁姑艰苦无怨言夫客死悲痛欲绝徒步行乞迎夫丧往返二千里扶柩携后妻二子以归里人叹异　　邓林妻汤慧信
按明外史列女传汤慧信上海人通孝经列女传嫁华亭邓林林卒妇年二十五一女七岁邓族利其居迫使归家妇曰我邓家妇何归乎族知不可夺贸其居于巨室妇泣曰我收夫骨于兹土与同存亡奈何弃之欲自尽巨室义而去之妇寻自计曰族利我财耳乃出家资尽族人躬绩以给岁大水居荒野沮洳中其女适人者操舟来迎不许请暂憩舟中亦不许曰守此六十年因巨浸以从汝父所甘心焉复何往母女方相牵未舍水至汤竟溺死　　孟着妻孙氏
按畿辅通志孟着妻孙氏真定府人洪武间着官御史以建言赐死孙年二十五无子孝养翁姑有司以闻宣德五年诏旌表　　刘继祖妻周氏
按畿辅通志刘继祖妻周氏真定府人夫亡守节终身　　李让妻王氏
按畿辅通志王氏李让妻真定府人夫亡年二十五岁孀居四十年洪武六年旌表　　李彦实妻刘氏
杨
氏附

按畿辅通志刘氏李彦实妻顺天府人夫殁家贫子舍儿尚幼氏誓不更适舍儿既长娶杨氏未几亦死姑妇相依以贞节自守至老不渝洪武中旌表　　崔奉先妻王氏按畿辅通志王氏崔奉先妻顺天府人先卒氏守节不二洪武初旌表　　李真妻韩氏
按畿辅通志韩氏李真妻顺天府人夫亡子麟尚幼氏守节终身事闻旌表　　欧士龚妻马氏
按畿辅通志马氏欧士龚妻顺天府人夫亡孀居五十余年异常苦节不自为难年八十八卒建坊旌表　　李直妻潘氏按畿辅通志潘氏李直妻顺天府人直亡苦志守节甘贫教子建坊旌表　　姚镇方妻安氏
按畿辅通志姚镇方妻安氏顺天府人夫亡守节终身奉旨建坊旌表　　陈某妻田氏
按大兴县志田九章女适陈某夫亡子夭宗族皆绝苦节终身　　张纯斋妻叶氏
按大兴县志叶氏张纯斋妻夫死守节四十余年抚子成立　　房之献妻梁氏
按大兴县志梁氏锦衣房之献妻年十七归房二载而寡长子尔绳甫一岁次子尔继在腹氏矢志守节教子事姑四十余年卒　　韩思贵妻边氏
按盐山县志边氏韩思贵妻年二十五夫亡事舅姑益勤谨守节终身　　韩思远妻刘氏
按盐山县志韩思远妻刘氏夫亡年二十六守节终身洪武中有司奏请旌表　　刘继芳妻霍氏
按盐山县志霍氏刘继芳妻年二十继芳死无子父母欲嫁之氏旦夕悲啼以死自誓苦节六十三年年八十三卒　　郭士文妻李氏
按安平县志李氏郭士文妻年二十五夫亡苦节事舅姑教其子俊读书成翰林洪武间以闻旌表　　袁义妻齐氏按南乐县志齐氏袁义妻少寡守节洪武十七年旌表　　刘智才妻闵氏
