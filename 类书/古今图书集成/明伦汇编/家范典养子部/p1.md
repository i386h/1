<!-- { "loadSidebar": true } -->

　养子部总论
春秋四传
　　莒人灭鄫
春秋襄公六年秋莒人灭鄫
左传鄫恃赂也
谷梁传非灭也中国日卑国月夷狄时鄫中国也而时非灭也家有既亡国有既灭灭而不自知由别之而不别也莒人灭鄫非灭也立异姓以□祭祀灭亡之道也胡传谷梁子曰莒人灭鄫非灭也立异姓以□祭祀灭亡之道也公羊亦云莒女有为鄫夫人者盖欲立其出也或曰鄫取莒公子为后罪在鄫子不在莒人春秋应以梁亡之例而书鄫亡不当但责莒人也今直罪莒舍鄫何哉曰莒人之以其子为鄫与黄歇进李园之妹于楚王吕不韦献邯郸之姬于秦公子其事虽殊其欲灭人之祀而有其国则一也春秋所以释鄫而罪莒欤以此防民犹有以韩谧为世嗣□乱纪度如郭氏者
大
全
范氏曰莒是鄫甥立以为后非其族类神不歆　其祀故言灭　何氏曰言灭者以异姓为后非兵　灭　南轩张氏曰原民之生与万物并于天地之　间父天而母地本一而已而于其身莫不有父母　之亲兄弟之爱以至于宗支之属厘分缕析血脉　贯通分虽殊而本实一此性之所具而天之所为　也圣人有作立姓以别其系严宗以谨其承亦因　夫性之自然理之所不可易者而已苟惟强离其　所系而合于其所不可合是岂性也哉是故神不　歆非祀而民不祀非族以此防民而春秋之时犹　有身为诸侯而立异姓以□祭祀如鄫子之为者　圣人书之曰莒人灭鄫谓其先无血食之理也岂　不深切着明哉　家氏曰周衰伦教不明有以他　姓为继嗣者灭人之国而人自以为非灭如鄫事　者往往有之圣人特于此垂训焉苟以为莒实灭　鄫则是时晋悼主盟岂有莒灭同盟之国而全置　不问哉　庐陵李氏曰灭鄫之说先儒所以不取　左氏者岂非以昭四年复有鲁取鄫之文故以此　为非实灭乎赵子按其事情以为莒人以兵破鄫　立其子使守之而为附庸其子又鄫之外甥令奉　鄫祀然神不歆非类是使鄫绝祀故须书灭公谷　但传得立鄫甥守祀之说而不知事实耳莒今灭　为附庸后鲁取鄫之故复书取也究此则三传亦　互相通此恐得其实又曰四年公如晋请属鄫晋　以鄫属鲁其冬邾人莒人伐鄫臧孙纥救鄫侵邾　败于狐骀五年穆叔觌鄫太子巫于晋九月会于　戚穆叔以属鄫为不利使鄫大夫听命于会六年　莒人灭鄫晋人来讨季武子如晋谢亡鄫此左传　鄫事之本末也管子
　　入国
所谓恤孤者凡国都皆有掌孤士人死子孤幼无父母所养不能自生者属之其乡党知识故人养一孤者一子无征养二孤者二子无征养三孤者尽家无征掌孤数行问之必知其食饮饥寒身之膌胜而哀怜之此之谓恤孤唐杜氏通典
　　异姓为后议
后汉吴商曰或问以异姓为后然当还服本亲及其子当又从其父而服耶将以异姓而不服也答曰神不歆非族明非异姓所应祭也顷世人无后并取异姓以自继然本亲之服骨肉之恩无绝道也异姓之义可同于女子出适还服本亲皆降一等至于其子应从服者亦当同于女子之子从于母而服其外亲今出为异姓作后其子亦当从于父母服之也父为所生父母周子宜如外祖父母之加也其昆弟之子父虽服之大功于子尤无尊可加及其姊妹为父小功则子皆宜从于异姓之服不得过缌麻也范宁与谢安书曰称无子而养人子者自谓同族之亲岂施于异姓今世行之甚众是谓逆人伦昭穆之序违经典绍继之义也魏时或为四孤论曰遇兵饥馑有卖子者有弃沟壑者有生而亡父母无缌麻亲其死必也有俗人以五月生子妨忌之不举者有家无儿收养教训成人或语汝非此家儿礼异姓不为后于是便欲还本姓为可然不博士田琼议曰虽异姓不相为后礼也家语曰绝嗣而后他人于礼为非今此四孤非故废其家祀既是必死之人他人收养以活且褒姒长养于褒便称曰褒姓无常也其家若绝嗣可四时祀之于门户外有子可以为后所谓神不歆非类也大理王朗议曰收捐拾弃不避寒暑且救垂绝之气而肉必死之骨可谓仁过天地恩逾父母者也吾以为田议是矣王修议曰当须分别此儿有识未有识耳有识以往自知所生虽创更生之命受育养之慈枯骨复肉亡魂更存当以生活之恩报公妪不得出所生而背恩情报生以死报施以力古之道也军谋史于达叔议曰此四孤者非其父母不生非遇公妪不济既生既育由于二家弃本背恩实未之可子者父母之遗体乳哺成人公妪之厚恩也弃绝天性之道而戴他族不为逆乎郑伯恶姜氏誓而绝之君子以为不孝及其复为母子传以为善今宜谓子竭其筋力报于公妪育养之泽若终为报父在为母之服别立宫宇而祭之毕己之年也诗云父兮生我母兮鞠我今四子服报如母不亦宜乎爱敬哀戚报惠备矣崔凯丧制驳曰以为宜服齐衰周方之继父同居者司徒广陵陈矫字季弼本刘氏养于陈氏及其薨刘氏弟子疑所服以问王肃答曰昔陈司徒丧母诸儒陈其子无服甚失理矣为外祖父母小功此以异姓而有服者岂不以母之所生反重于父之所生不亦左乎为人后者其妇为舅姑大功妇他人也犹为夫故父母降一等祖至亲也而可以无服乎推妇降一等则子孙宜系本亲而降一等晋太宰鲁公贾充李郭二夫人有男皆夭充无嗣及充薨郭表充遗意以外孙韩谧为充子诏曰太宰尊勋不同常人自余不得为比宋庾蔚之议曰四孤之父母是事□不得存养其子岂不欲子之活推父母之情岂不欲与人为后而苟使其子不存耶如此则与父命后人亦何异既为人后何不戴其姓神不歆非类盖舍己族而取他族为后若己族无所取后而养他子者生得养己之老死得奉其先祀神有灵化岂不嘉其功乎唯所养之父自有后而本亲绝嗣者应还本宗主其宗祀服所养父母依继父齐衰周若二家俱无后则宜停所养家依为人后服其本亲例降一等有子以后其父未有后之间别立室以祭祀之是也宋袁氏世范　　睦亲篇
贫者养他人之子当于幼时盖贫者无田宅可养暮年惟望其子反哺不可不自其幼时衣食抚养以结其心富者养他人之子当于既长之时今世之富人养他人之子多以为讳故欲及其无知之时抚养或养所出至微之人长而不肖恐其破家方议逐去致有争讼若取于既长之时其贤否可以粗见苟能温淳守己必能事所养如所生且不致破家亦不致兴讼也多子固为人之患不可以多子之故轻以与人须俟其稍长见其温淳守己举以与人两家获福如在襁褓即以与人万一不肖既破他家必求归宗往往兴讼又破我家则两家受其祸矣养异姓之子非惟祖先神灵不歆其祀数世之后必与同姓通婚姻者律禁甚严人多□之至启争讼设或人不之告官不之治岂可不思理之所在江西养子不去其所生之姓而以所养之姓冠于其上若复姓者虽于经律无见亦知恶其无别如此有德之人见族人及外亲子弟之贫多收于其家衣食教抚如己子而薄俗乃有贪其财产于其身后强欲承重以为某人尝以我为嗣矣故高义之事使人病于难行惟当于平昔别其居处明其名称若己嗣未立或他人之子弟年居己子之长尤不可不明嫌疑于平昔也娶妻而有前夫之子接脚夫而有前妻之子欲抚养不欲抚养尤不可不早定以息他日之争同入门及不同入门同居及不同居当质之于众明之于官以绝争端若义子有劳于家亦宜早有所酬义兄弟有劳有恩亦宜割财产与之不可拘文而尽废恩义也　　治家篇
人有以正室妒忌而于别宅置婢妾者有供给娼女而绝其与人往来者其关防非不密监守非不谨然所委监守之人得其犒遗反与外人为耳目以通往来而主翁不知至养其所生子为嗣者又有妇人临蓐主翁不在则弃其所生之女而取他人之子为己子者主翁从而收养不知非其子庸俗愚暗大抵类此明徐三重家则
　　收养异姓戒
一古者义门同居即父兄子弟犹严内外世俗有以异姓佐理家事者出入无禁男女杂行即其人素最谨厚宁不少防其渐耶夫礼戒嫌疑岂因实有斯事而端明识士已操终始永怀盖赋性难齐居常易染昔人制度于必无者尚恐其有况或有者宁可便策其无凡家事宜父子兄弟自为经理切勿轻纳异姓更恐将来改移反成怨衅至于孤贫收养亦不可苟大都仁义之事当图永终庶全盛美
　养子部艺文
　　五代史义儿传序　　　　　宋欧阳修呜呼世道衰人伦坏而亲□之理反其常干戈起于骨肉异类合为父子开平显德五十年间天下五代而实八姓其三出于丐养盖其大者取天下其次立功名位将相岂非因时之隙以利合而相资者邪唐自号沙陀起代北其所与俱皆一时雄杰虣武之士往往养以为儿号义儿军至其有天下多用以成功业及其亡也亦由焉太祖养子多矣其可纪者九人其一是为明宗其次曰嗣昭嗣本嗣恩存信存孝存进存璋存贤作义儿传　　立异姓论　　　　　　　　　　陈淳神不歆非类民不祀非族古人继嗣大宗无子则以族人之子续之取其气脉相为感通可以嗣续无间此亦至正大公之举而圣人所不讳也后世理义不明人家以无嗣为讳不肯显立同宗之子多是潜养异姓之儿阳若有继而阴已绝矣盖自春秋鄫子取莒公子为后故圣人书曰莒人灭鄫非莒人灭之也以异姓主祭祀灭亡之道也秦以吕政绝晋以牛睿绝亦皆一类然在今世论之立同宗又不可泛盖姓出于上世圣人之所造正所以别生分类自后有赐姓匿姓者又皆混杂故立宗者又不可恃同姓为凭须择近亲有来历分明者立之则一气所感父祖不至失祀今世多有以女子之子为后以姓虽异而有气类相近似胜于姓同而属□者然贾充以外孙韩谧为后当时太常博士秦秀已议其□乱纪度是则气类虽近则姓氏实异此说亦断不可行
　养子部纪事
