<!-- { "loadSidebar": true } -->
本衢州徐氏子父尝为扬州司理参军全盖养之为子云太祖十六年全叛宋举山东州郡归附太师国王孛鲁承制拜全山东淮南楚州行省而以其兄福为副元帅太宗三年全攻宋扬州败死遂袭为益都行省仍得专制其地朝廷数征兵辄诡辞不至明外史熊天瑞传天瑞据□州太祖兵克临江始大惧遣养子元震筑垒大壶头为备元震本姓田氏善战有名天瑞爱之故养以为子常遇春之围□也喜其才勇既从天瑞降荐以为指挥使天瑞诛复故姓云沐英传英定远人八岁而孤从母避兵母又死太祖与孝慈皇后怜之抚为己子遂姓朱氏英年少明敏剖决无滞孝慈皇后每爱重之数称其才于太祖而太祖亦自器英英后先镇云南凡十年自其留镇之次年哭孝慈皇后及再镇之三年哭懿文皇太子皆极哀至呕血遂感疾卒太祖初起时数养他姓为子每攻下郡邑辄遣之出守养子多至二十余人唯英之勋绩在西南最大他如徐司马何文辉虽名贤将远不逮也张绪传绪字无意汉川人本农家子九岁时从父谒田主刘翁翁试以对偶大奇之乞养为子课之学甫冠举嘉靖十九年乡试暨翁卒二子始离襁褓亲族啮之几覆其家绪力护获免乃复本姓杜伟传伟字道升吴江人育于给事中沈汉家冒其姓汉爱其颖敏令与诸子同学伟以受沈氏恩深汉卒为督训诸孙经纪其家隆庆时汉孙位举进士官翰林伟始复姓位卒遭家难伟倾身营护迄全其孤何文辉传文辉字德明滁人太祖下滁州得文辉时年始十三太祖爱之抚为己子冒朱姓及长复姓何氏太祖多蓄义子与诸将士分守诸路故用周舍守镇江道舍守宁国马儿守婺州柴舍真童守处州金刚奴守衢州皆义子也周舍者沐英故军中又皆呼沐舍马儿者徐司马柴舍者朱文刚道舍即文辉其人率皆以功名显惟真童金刚奴无考又有朱文逊者史不言其小字云徐司马字从政扬州人元末兵乱年甫九岁弃道旁太祖得之因养为子花云传帝克太平陈友谅以舟师来寇元帅朱文逊战死文逊太祖养子也从定江左积战功擢元帅己亥八月太祖以无为州未下命偕元帅秦友谅攻之遂克其城至是战死孙炎传太祖师克处州苗军变作既杀院判耿再成并执元帅朱文刚文刚太祖养子小字柴舍方变起时欲与再成聚兵杀贼不及被难赠镇国将军附祭功臣庙钱宁传宁不知所出或云镇安人幼鬻太监钱能家为奴能嬖之冒钱姓能死推恩家人得为锦衣百户正德初曲事刘瑾因得幸于帝宁性狷狡善窥伺人主意又善射拓左右弓帝喜赐国姓为义子自称皇庶子裴德传德不知何许人亦不详其姓初为太监裴氏厮养因冒姓裴有宠于武宗赐国姓为义子姚广孝传广孝拜太子少师出赈苏湖过阊门见酒帘书甚工呼问之乃一少年养以为子归以见于帝曰此行得一子赐名继使侍东宫读书文华殿广孝死帝命官其养子姚继为尚宝少卿张洪传洪字宗海常熟人不知其姓生五日而母亡父又远客邻家张翁俾媪乳之遂从其姓幼颖异好读书常熟自元以前无以儒学名者有之自洪始张诗传诗字子言顺天人本农家李氏子八岁时育于官家张氏阅三十年始知乃痛自悲悼觅得其兄弟哭诸父母之墓议归宗终以张氏无子遂仍其旧贞女孙氏传氏五河人性贞静不苟嬉笑母朱卒父銮继以李携前夫子郑州儿来州儿恃母欲私女尝以手挑之忿批其颊一日女方治州儿从后搂之女揪发觅刃州儿啮其臂得脱女奔诉于姊触地恸哭曰母不幸父又他出贼子敢辱我必刃之而后死姊曲抚慰乃以臂痕示李使戒戢之州儿不悛绐李曰儿采薪臂力不胜置遗束于路李往取之回则户扃甚严从母舒氏亦适趋至曰初闻如小悲鸣继又响震如雷必有异并力启之州儿死阈下项几断女亦倚壁死盖州儿诳母出调女女阳诺而使之闭门即蹑其后杀之也
　养子部杂录
诗经小宛篇螟蛉有子蜾蠃负之教诲尔子式谷似之注
螟蛉桑上小青虫也蜾蠃土蜂也取桑虫负之于木空中七日而化为其子式用谷善也螟蛉有子则蜾蠃负之以兴不似者可教而似也教诲尔子则用善而似之可也珍珠船晋贺乔妻论养子为后议曰鄙谚有云黄鸡生卵乌鸡伏之但知为乌鸡之子不知为黄鸡之儿吕楠春官外署语胡材问射礼廷射云败军之将亡国之大夫与为人后者不得入夫为人后者自是昭穆应继不得已而为之何以与败军之将亡国之大夫等先生曰此为人后当是异姓养子之类背父离母失其家矣与败军亡国者又何异也若同姓为后礼经有明征矣周璞曰注疏谓与为求先生曰此说更明可见古注疏不可不读罗虞臣谱法或问谱法有进有黜曰他姓之子后吾宗虽成派吾其犹黜诸吾宗之子为他姓后虽易世吾其犹进诸
　养子部外编
