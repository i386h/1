<!-- { "loadSidebar": true } -->
桓公问于管子曰仲父不当尽语我昔者有道之臣乎吾以鉴焉管子对曰夷吾闻之徐伯曰昔者有道之臣委质为臣不宾事左右君知则仕不知则已若有事必图国家□其发挥循其祖德辨其顺逆推育贤人谗慝不作事君有义使下有礼贵贱相亲若兄若弟忠于国家上下得体居处则思义语言则谋谟动作则事居国则富处军则克临难据事虽死不悔近君为拂远君为辅义以与交廉以与处临官则治酒食则慈不谤其君不毁其辞君若有过进谏不疑君若有忧则臣服之此亦可谓昔者有道之臣矣桓公曰善哉桓公曰仲父既以语我昔者有道之臣矣不当尽语我昔者无道之臣乎吾亦鉴焉管子对曰夷吾闻之于徐伯曰昔者无道之臣委质为臣实事左右执说以进不蕲亡已遂进不退假宠鬻贵尊其货贿卑其爵位进曰辅之退曰不可以败其君皆曰非我不仁群处以攻贤者见贤若货见贱若过贪于货贿竞于酒食不与善人唯其所事倨傲不恭不友善士谗贼与斗不弥人争唯趣人诏湛湎于酒行义不从不修先故变易国常擅创为令迷惑其君生夺之政保贵宠矜迁损善士捕援货人入则乘等出则党骈货贿相入酒食相亲俱乱其君君若有过各奉其身此亦谓昔者无道之臣桓公曰善哉文子
　　符言
老子曰人有三怨爵高者人□之官大者主恶之禄厚者人怨之夫爵益高者意益下官益大者心益小禄益厚者施益博修此三者怨不作故贵以贱为本高以下为基老子曰德少而宠多者讥才下而位高者危无大功而有厚禄者微故物或益之而损或损之而益众人皆知利利而不知病病圣人知病之为利利之为病故再实之木其根必伤多藏之家其后必殃夫大利者反为害天之道也亢仓子
　　臣道篇
尽忠竭力
谋效所同

夫国之将兴也朝廷百吏或短或长或丑或美或怡或厉或是或非虽听其言观其貌有似不同然察其志征其心尽于为国所以刚讦不怨黜退不愕议得其中无违乎理故天不忒其时地不乏其利人不乱其事鬼神开赞蛮夷柔同保合太和万物化育国之将亡也朝廷百吏姿貌多美颜色谐和词气华柔动止详润虽观其貌听其言有若欢洽然察其志征其心尽在竞位所以闻奇则怪见异必愕狙嫉相蒙遂丧其道故天告灾时地生反物人作凶德鬼神间祸戎狄交侵丧乱弘多万物不化夫不妎人力不损官吏而功成政立下阜百姓上滋主德如此者忠贤之臣也若费财烦人危官苟效一时功利规赏于主不顾过后贻灾于国如此者奸臣也至理之代官得人不理之代人得官邾龙问事君亢仓子曰既荣死而臣人者也心莫若公貌莫若和言莫若正公不欲露和不欲杂正不欲犯古之清勤为国修政今之清勤为身修名夫为国修政者区处条别动得其宜合于大体为身修名者区处条别致远不通拘于小节是知心以道为主抵物得其所心以事为主抵物失其所臣居上位不谏下位不公不合赡其禄君不严敬大臣不彰信小臣不合官其朝有才者不必忠忠者不必有才臣不患不忠适恐尽忠而主莫之信不患不信适恐信之而莫能事事上等之人得其性则天下理中等之人得其性则天下乱明主用上等之人当委以权宜便事肆其所为用中等之人则当程课其功示以赏罚妎音
害音悭

墨子
　　鲁问篇
鲁阳文君谓子墨子曰有语我以忠臣者令之俯则俯令之仰则仰处则静呼则应可谓忠臣乎子墨子曰令之俯则俯令之仰则仰是似景也处则静呼则应是似响也君将何得于景与响哉若以翟之所谓忠臣者上有过则微之以谏己有善则访之上而无敢以告外匡其邪而入其善尚而无下比以美善在上而怨雠在下安乐在上而忧戚在臣此翟之谓忠臣者也荀子
　　臣道篇
人臣之论有态臣者有篡臣者有功臣者有圣臣者内不足使一民外不足使距难百姓不亲诸侯不信然而巧敏佞说善取宠乎上是态臣者也上不忠乎君下善取誉乎民不恤公道通义朋党比周以环生图私为务是篡臣者也内足使一民外足使距难民亲之士信之上忠乎君下爱百姓而不倦是功臣者也上则能尊君下则能爱民政令教化形下如影应卒遇变齐给如响推类接誉以待无方曲成制象是圣臣者也故用圣臣者王用功臣者强用篡臣者危用态臣者亡态臣用则必死篡臣用则必危功臣用则必荣圣臣用则必尊故齐之苏秦楚之州侯秦之张仪可谓态臣者也韩之张去疾赵之奉阳齐之孟尝可谓篡臣也晋之咎犯齐之管仲楚之孙叔敖可谓功臣矣殷之伊尹周之太公可谓圣臣矣是人臣之论也凶吉贤不肖之极也必谨志之而慎自为择取焉足以稽矣从命而利君谓之顺从命而不利君谓之谄逆命而利君谓之忠逆命而不利君谓之篡不恤君之荣辱不恤国之臧否偷合苟容以持禄养交而已耳谓之国贼君有过谋过事将危国家殒社稷之具也大臣父子兄弟有能进言于君用则可不用则去谓之谏有能进言于君用则可不用则死谓之争有能比知同力率群臣百吏而相与强君挢君君虽不安不能不听遂以解国之大患除国之大害成于尊君安国谓之辅有能抗君之命窃君之重反君之事以安国之危除君之辱功伐足以成国之大利谓之拂故谏争辅拂之人社稷之臣也国君之宝也明君之所尊厚也而暗主惑君以为己贼也故明君之所赏暗君之所罚也暗君之所赏明君之所杀也伊尹箕子可谓谏矣比干子胥可谓争矣平原君之于赵也可谓辅矣信陵君之于魏也可谓拂矣传曰从道不从君此之谓也故正义之臣设则朝廷不颇谏争辅拂之人信则君过不远爪牙之士施则仇雠不作边境之臣处则疆陲不丧故明主好同而暗主好独明主尚贤使能而飨其盛暗主□贤畏能而灭其功罚其忠赏其贼夫是之谓至暗桀纣所以灭也事圣君者有听从无谏争事中君者有谏争无谄谀事暴君者有补削无挢拂迫胁于乱时穷居于暴国而无所避之则崇其美扬其善违其恶隐其败言其所长不称其所短以为成俗诗曰国有大命不可以告人妨其躬身此之谓也恭敬而逊听从而敏不敢有以私决择也不敢有以私取与也以顺上为志是事圣君之义也忠信而不谀谏争而不谄挢然刚折端志而无倾侧之心是案曰是非案曰非是事中君之义也调而不流柔而不屈宽容而不乱晓然以至道而无不调和也而能化易时开内之是事暴君之义也若驭扑马若养赤子若食喂人故因其惧也而改其过因其忧也而辨其故因其喜也而入其道因其怒也而除其怨曲得所谓焉书曰从命而不拂微谏而不倦为上则明为下则逊此之谓也事人而不顺者不疾者也疾而不顺者不敬者也敬而不顺者不忠者也忠而不顺者无功者也有功而不顺者无德者也故无德之为道也伤疾堕功灭苦故君子不为也有大忠者有次忠者有下忠者有国贼者以德复君而化之大忠也以德调君而补之次忠也以是谏非而怒之下忠也不恤君之荣辱不恤国之臧否偷合苟容以之持禄养交而已耳国贼也若周公之于成王可谓大忠矣若管仲之于桓公可谓次忠矣若子胥之于夫差可谓下忠矣若曹触龙之于纣者可谓国贼矣仁者必敬人凡人非贤则案不肖也人贤而不能则是禽兽也人不肖而不敬则是狎虎也禽兽则乱狎虎则危灾及其身诗曰不敢暴虎不敢冯河人知其一莫知其他战战兢兢如临深渊如履薄冰此之谓也故仁者必敬人敬人有道贤者则贵而敬之不肖者则畏而敬之贤者则亲而敬之不肖者则□而敬之其敬一也其情二也若夫忠信端悫而不害伤则无接而不然是仁人之质也忠信以为质端悫以为统礼义以为文伦类以为理喘而言臑而动而一可以为法则诗曰不僭不贼鲜不为则此之谓也恭敬礼也调和乐也谨慎利也斗怒害也故君子安礼乐利谨慎而无斗怒是以百举不过也小人反是通忠之顺权险之平祸乱之从声三者非明主莫之能知也争然后善戾然后功出死无私致忠而公夫是之谓通忠之顺信陵君似之矣夺然后义杀然后仁上下易位然后贞功参天地泽被生民夫是之谓权险之平汤武是也过而同情和而无经不恤是非不论曲直偷合苟容迷乱狂生夫是之谓祸乱之从声飞廉恶来是也传曰斩而齐枉而顺不同而壹诗曰受小球大球为下国缀旒此之谓也贾谊新书　　辅佐
大相上承大义而启治道总百官之要以调天之宜正身行广教化修礼乐以美风俗兼领而和一之以合治安故天下失宜国家不治则大相之任也上执政职大拂秉义立诚以翼上志直议正辞以持上行批天下之患匡诸侯之过令或郁而不通臣或盭而不义大拂之任也中执政职大辅闻善则以献知善则以献明号令正法则领度量论贤良次官职以时巡循使百吏敬率其业故经义不衷贤不肖失序大辅之任也下执事职道行典知变化以为规是非明利害掌仆及舆马之度羽旄旌旗之制步骤徐疾之节春夏秋冬马之伦色居车之容登降之礼见规宜谕见过则调故职不率义则道行之任也调讯典博闻以掌驷乘领侍从比贤能天子出则为车右坐立则为位承圣帝之德畜民之道礼义之正应事之理则职以箴刑狱之衷赏罚之诚已诺之信百官之经丧祭之共戎事之诫身行之强则职以谂遇大臣之敬遇小臣之惠坐立之端言默之序音声之适揖让之容俯仰之节立事之色则职以证出入不从礼衣服不从制御器不以度迎送非其章忿说忘其义取予失其节安易而乐湛则职以谏故善不彻过不闻侍从不谏则调讯之任也典方典容仪以掌诸侯远方之君撰之班爵列位执任之约朝觐宗遇会同享聘贡职之数辨其民人之众寡政之治乱率意道顺僻淫犯禁之差第天子巡狩则先循于其方故或有功德而弗举或有淫僻犯禁而不知典方之任也奉常典天以掌宗庙社稷之祭祀天神地祇人鬼凡山川四望国之诸祭吉凶妖祥占相之事序礼乐丧纪国之礼仪毕居其宜以识宗室观民风俗审诗商命禁邪言息淫声于四时之交有事于南郊以报祁天明故历天时不得事鬼神不序经礼仪人伦不正奉常之任也桃师典春以掌国之众庶四民之序以礼义伦理教训人民方春三月缓施生遂动作百物是时有事于皇考祖考有脱文
盭同戾

　　官人
