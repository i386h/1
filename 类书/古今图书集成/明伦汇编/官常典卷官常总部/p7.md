<!-- { "loadSidebar": true } -->
按明会典洪武四年令凡揖礼下见上躬身举手齐眼为敬上官随坐随立无答其次下官举手齐口上官举手齐心答之洪武五年定僚幕属吏见长官礼
按明会典五年令凡内外掾史令史书吏宣使奏差人等晨谒长官必序立阶下一揖乃退长官不答礼幕官拱手洪武十六年令教官生员见上司遵宪纲行礼按明会典十六年令教官生员见上司一遵宪纲行礼如有出郭迎送及妄行跪礼过为称呼者听巡按御史按察司官依律究问若上司故违宪纲者亦行纠奏洪武十八年定有司受职赴任礼仪
按明会典凡官员到任十八年定一有司新官受职赴任者于未到城一舍二三十里而止即先令人报知礼房吏告示官属及父老人等相率出城来会令洒扫合祀神祗祠宇备牲醴祭仪以候谒告比至城外斋宿三日第四日清晨父老人等导引入城遍诣诸神祠如仪致祭其祝文曰维某年月日某官奉命来官务专人事主典神祭今者谒神特与神誓神率幽冥阴阳表里予有政事未备希神默助使我政兴务举以安黎民予倘怠政奸贪陷害僚属凌虐下民神其降殃谨以牲醴致祭神其鉴之尚飨　一祭神之礼新官到任之日诣神庙祭祀礼房先备牲酒等物陈设礼生父老人等导引新官同僚属官吏诣庙赞礼唱排班班齐鞠躬拜兴拜兴平身赞唱行初献礼引赞引新官诣神位前赞唱跪新官跪赞唱众官皆跪赞唱献爵执事者捧爵于左跪新官献毕仍授执爵者以爵奠于神位前赞唱读祝执事者取祝跪读毕赞唱俯伏兴平身赞唱行亚献礼执事以爵酹酒奠于神位前终献如亚献仪毕赞唱鞠躬拜兴拜兴平身礼毕　一新官到任之日本衙门合备仪仗皂隶前期一日出城伺候至日清晨首领官率领各房吏典并合属生员人等迎接入城先诣神庙祭祀毕引至本衙门仪门前下马具公服从中道入先于月台上望阙设香案礼生引新官至香案前行五拜三叩头礼毕上厅公座皂隶排衙报时辰□书案至前吏房将公座呈押　一参见礼先从皂隶次吏典各行两拜礼新官坐受次合属官参见亦行两拜礼新官拱手答礼次首领官见行两拜礼新官起身拱手答礼次佐贰官行两拜礼新官出公座答礼如是佐贰官到任先受所属并首领官行礼后至长官前行两拜礼长官出公座答礼毕谕僚属曰朝廷设官置吏欲其敬神恤民亲贤远奸兴利除害某不敏忝兹重任尚赖一二僚属及邑中长者匡其不逮庶免后艰其四境之内利有当兴弊有当革者某等当共竭力为之以安黎庶谕毕署押公文各房吏典将该管应有已未完结事件施行等项逐一开写须知呈报新官署押文书如系长官则交割印信库仓匙钥等件毕照各房呈报须知事目逐一发落署判公事毕将所祭牲酒与官属父老享饮而退其九年考满仍具牲酒率官属父老人等辞庙致祭就以祭物出郊饯别而去其祝文及所谕之言礼生代说亦可洪武二十年定各官相见礼仪按明会典凡官员拜揖二十年定凡公侯驸马相见各行两拜礼一品官见公侯驸马一品官居右行两拜礼公侯驸马居左答礼二品见一品二品居右行两拜礼一品居左答礼三品见二品三品居右行两拜礼二品居左答礼四品见三品四品居右行两拜礼三品居左答礼五品见四品五品居右行两拜礼四品居左答礼六品以下仿此如三品见一品四品见二品行两拜礼一品二品官答受从宜余品仿此如有亲戚尊卑之分从行私礼　凡官员聚坐二十年定凡文武官公聚各依品级序坐若资品相同者各照衙门次第序坐若王府官属与朝官坐立各照品级为序俱在朝官之次　凡官员相遇回避二十年定凡驸马遇公侯分路而行一品二品遇公侯驸马引马侧立须其过二品见一品二品趋右让道而行三品遇公侯驸马引马回避遇一品引马侧立遇二品趋右让道而行四品遇一品以上官引马回避遇二品引马侧立遇三品趋右让道而行五品遇二品以上官引马回避遇三品引马侧立遇四品趋右让道而行六品遇三品以上官引马回避遇四品引马侧立遇五品趋右让道而行七品遇四品以上官引马回避遇五品引马侧立遇六品趋右让道而行八品遇五品以上官引马回避遇六品引马侧立遇七品趋右让道而行九品遇六品以上官引马回避遇七品引马侧立遇八品趋右让道而行品级相等者分路而行如有亲戚尊卑之分听从回避　凡遇王府将军于道驸马仪宾公侯让左文武一品至三品官引马侧立四品以下官下马　凡内官出入遇驸马于道必须下马遇公侯一品二品官引马侧立遇三品四品官分路而行　凡公侯驸马一品二品官随从火者人等非跟随本官而私自出入者凡遇文武百官必须下马违者治罪　凡所属官遇上司官引马回避所属官品级高者遇上司官卑者分路而行　凡官员应合回避而路窄不可回避者则下马拱立应分路者不得占中道　凡文武官员出入应合开道而自不开道致令应避官员不曾回避者不问若因而生事者止问上官　凡街巿军民人等买卖及乘坐驴马出入者遥见公侯驸马一品以下至四品官过往即便下马让道　凡官员当避路者若承宣召及祠祭官诣祠所并有捕逐者在道虽遇应避之官不须回避　凡属官见上司二十年令凡属官见上司官必序立于堂阶之上总行一揖上司拱手首领官答揖其公干节序见上司官皆行两拜礼长官拱手首领官答礼　凡官员公座二十年定凡一应大小衙门官员每日公座行肃揖礼佐贰官揖长官长官答礼首领官揖长官佐贰官长官佐贰官拱手洪武二十三年御制责任条例颁行天下
按明会典高皇帝惩吏职之弗称亲制责任条例一篇颁行各司府州县令刻而悬之永为遵守务使上下相司以稽成效今谨录之于左二十三年□方今各省所用布政司府州县按察司官多系民间起取秀才人材孝廉各人授职到任之后略不以到任须知为重公事不谋体统不行终日听信小人浸润谋取赃私酷害下民以此仁义之心沦没杀身之计日生一旦系狱临刑神魂仓皇至于哀告恳切奈何虐民在先当此之际虽欲自新不可得矣如此者往往相继而犯上累朝廷下辱乡闾悲哀父母妻子孰曾有鉴其非而改过也哉所有责任条例列于后　一布政司治理亲属临府岁月稽求所行事务察其勤惰辩其廉能纲举到任须知内事目一一务必施行少有顽慢及贪污坐视恬忍害民者验其实迹奏闻提问设若用心提调催督宣布条章去恶安善倘耳目有所不及精神有所不至遗下贪官污吏及无藉顽民按察司方乃是清一府临州治亦体布政司施行耳目有所不及精神有所不至遗下贪官污吏及无藉顽民布政司方乃是清一州临县治亦体府治施行耳目有所不及精神有所不至遗下贪官污吏及无藉顽民本府方乃是清一县亲临里甲务要明播条章去恶安善不致长奸损良如此则上下分定民知所依巨细事务诉有所归上不紊政于朝廷下不衔冤于满地此其治也欤若耳目有所不及精神有所不至遗下无藉顽恶之民本州方乃是清一若布政司不能清府府不能清州州不能清县县不能去恶安善遗下不公不法按察司方乃是清一按察司治理布政司府州县务要尽除奸弊肃清一方耳目有所不及精神有所不至巡按御史方乃是清倘有通同贪官污吏以致民冤事枉者一体究治一此令一出诸司置立文簿将行过事迹逐一开写每季轮差吏典一名赍送本管上司查考布政司考府府考州州考县务从实效毋得诳惑繁文因而生事科扰每岁进课之时布政司将本司事迹并府州县各赍考过事迹文簿赴京通考敢有坐视不理有违责任者罪以重刑呜呼今之布政司不拿所属贪赃官吏又不申闻阘茸不才诸等不公不法亦不究问府文到司并不审其为何但知递送而已府亦以州文如此州亦以县文如此自布政司至府州县皆不异邮亭耳所以不治为此也洪武二十四年定学官与杂职坐次
按明会典凡官员聚坐二十四年令凡学官位于杂职之上洪武二十九年定王府将军与驸马仪宾公侯相见之礼及外官朝觐旌别之法按明会典二十九年令凡王府将军与驸马仪宾公侯相见将军居左驸马等居右皆再拜与文武一品至三品官相见将军居中各官拜将军答礼与四品以下官相见各官拜将军坐受　洪武初外官每年一朝二十九年始定以辰戌丑未年为朝觐之期朝毕吏部会同都察院考察奏请定夺其存留者引至御前刑部及科道官各露章弹劾责以怠职来朝官皆免冠伏候上命既宥还任各赐□一道以申戒饬若廉能卓异贪酷异常则又有旌别之典以示劝惩具载于后其有不时考察及每年开报考语皆为黜陟之地故附列焉洪武三十年定百官相见礼仪禁近侍官与外官交接各官见内府跪拜按明会典三十年令凡百官以品秩高下分尊卑其品级近者相见行礼则东西对立稍卑者居西高者居东其品秩相越二三等者卑者居下尊者居上其相越四等者则卑者拜下尊者坐而受礼有事则跪白如一品与二品相见二品居西行礼一品居东答礼与三品四品相见三品四品居下行礼一品居中答礼与五品以下相见一品坐受禀事则跪余仿此　凡司属官品级亚于上司官者禀事则跪凡近侍官员难拘品级行跪拜礼亦不许与外官交接凡同僚官品级有高下者不拘凡大小官员于内府相见不许跪拜宣宗宣德三年定科道坐次
按明会典凡官员聚坐宣德三年令御史给事中照品级坐宣德十年更定布政司以下新任祀神之制
按明会典十年奏准各布政司按察司府州县新官到任于本处城隍庙会请应祀诸神用□羊二牲总祀代宗景泰三年定科道序坐书衔之次
按明会典景泰三年令六科都左右给事中内外序坐书衔俱居御史之左宪宗成化二年定总兵巡抚等官名位之次
按明会典成化二年奏准凡镇守总兵巡抚等官列坐总兵系伯爵以上者居左巡抚系佥都御史以上者居右若总督提督军务等官自佥都御史以上俱坐于总兵官侯伯之左列名于前孝宗弘治十一年定王府长史三司相见之仪按明会典弘治十一年议准王府长史不许行走三司中门若相见之际须以礼待弘治十五年定行太仆寺卿与御史相见礼仪按明会典十五年奏准陕西行太仆寺卿与御史相见比辽东山西等处例出入行中门正道世宗嘉靖八年申巡按与守令官相接之令
按明会典嘉靖八年令巡按御史于守令官不许作威挫辱知府相见不许行跪礼
　官常总部汇考三
皇清一
太宗文皇帝崇德元年
大清会典回避仪
