<!-- { "loadSidebar": true } -->
晏子侍于景公朝寒公曰请进暖食晏子对曰婴非君奉馈之臣也敢辞公曰请进服裘对曰婴非君茵席之臣也敢辞公曰然夫子之于寡人何为者也对曰婴社稷之臣也公曰何谓社稷之臣对曰夫社稷之臣能立社稷别上下之义使当其理制百官之序使得其宜作为辞令可分布于四方自是之后君不以礼不见晏子仲尼游齐见景公景公曰先生奚不见寡人宰乎仲尼对曰臣闻晏子事三君而得顺焉是有三心所以不见也仲尼出景公以其言告晏子晏子对曰不然婴为三心三君为一心故三君皆欲其国之安是以婴得顺也仲尼之齐见景公而不见晏子子贡曰见君不见其从政者可乎仲尼曰吾闻晏子事三君而顺焉吾疑其为人晏子闻之曰婴则齐之世民也不维其行不识其过不能自立也婴闻之有幸见爱无幸见恶诽谤为类声响相应见行而从之者也婴闻之以一心事三君者所以顺焉以三心事一君者不顺焉庄子叶公子高将使于齐问于仲尼曰王使诸梁也甚重齐之待使者盖将甚敬而不急匹夫犹未可动也而况诸侯乎吾甚栗之子尝语诸梁也曰凡事若小若大寡不道以欢成事若不成则必有人道之患事若成则必有阴阳之患若成若不成而后无患者唯有德者能之吾食也执粗而不臧爨无欲清之人今吾朝受命而夕饮冰我其内热与吾未至乎事之情而既有阴阳之患矣事若不成必有人道之患是两也为人臣者不足以任之子其有以语我来仲尼曰天下有大戒二其一命也其一义也子之爱亲命也不可解于心臣之事君义也无适而非君也无所逃于天地之间是之谓大戒是以夫事其亲者不择地而安之孝之至也夫事其君者不择事而安之忠之盛也自事其心者哀乐不易施乎前知其不可奈何而安之若命德之至也为人臣子者固有所不得已行事之情而忘其身何暇至于悦生而恶死夫子其行可矣肩吾问于孙叔敖曰子三为令尹而不荣华三去之而无忧色吾始也疑子今视子之鼻间栩栩然子之用心独奈何孙叔敖曰吾何以过人哉吾以其来不可却也其去不可止也吾以为得失之非我也而无忧色而已矣我何以过人哉且不知其在彼乎在我乎其在彼耶亡乎我在我耶亡乎彼方将踌躇方将四顾何暇至乎人贵人贱哉大戴礼晋平公问于祁徯曰羊舌大夫晋国之良大夫也其行如何祁徯对辞曰不知也公曰吾闻女少长乎其所女其阉知之祁徯对曰其幼也恭而逊耻而不使其过宿也其为侯大夫也悉善而谦其端也其为公车尉也信而好直其功也至于其为和容也温良而好礼博闻而时出其志也公曰向者问女女何曰弗知也祁徯对曰每位改变未知所止是以不知说苑高缭仕于晏子晏子逐之左右谏曰高缭之事夫子三年曾无以爵位而逐之其义可乎晏子曰婴仄陋之人也四维之然后能直今此子事吾三年未尝弼吾过是以逐之也晋逐栾盈之族命其家臣有敢从者死其臣曰辛俞从之吏得而将杀之君曰命汝无得从敢从何也辛俞对曰臣闻三世仕于家者君之二世者主之事君以死事主以勤为其赐之多也今臣三世于栾氏受其赐多矣臣敢畏死而忘三世之恩哉晋君释之孙叔敖为楚令尹一国吏民皆来贺有一老父衣粗衣冠白冠后来吊孙叔敖正衣冠而出见之谓老父曰楚王不知臣不肖使臣受吏民之垢人尽来贺子独后来吊岂有说乎父曰有说身已贵而骄人者民去之位已高而擅权者君恶之禄已厚而不知足者患处之孙叔敖再拜曰敬受命愿闻余教父曰位已高而意益下官益大而心益小禄已厚而慎不敢取君谨守此三者足以治楚矣赵简子问于成抟曰吾问夫羊殖者贤大夫也是行奚然对曰臣抟不知也简子曰吾闻之子与友亲子而不知何也抟曰其为人也数变其十五年也廉以不匿其过其二十也仁以喜义其三十也为晋中军尉勇以喜仁其年五十也为边城将远者复亲今臣不见五年矣恐其变是以不敢知简子曰果贤大夫也每变益上矣楚令尹虞丘子复于庄王曰臣闻奉公行法可以得荣能浅行薄无望上位不名仁智无求显荣才之所不着无当其处臣为令尹十年矣国不加治狱讼不息处士不升淫祸不讨久践高位妨群贤路尸禄素飧贪欲无厌臣之罪当稽于理臣窃选国俊下里之士曰孙叔敖秀羸多能其性无欲君举而授之政则国可使治而士民可使附庄王曰子辅寡人寡人得以长于国中令行于绝域遂霸诸侯非子如何虞丘子曰久固禄位者贪也不进贤达能者诬也不让以位者不廉也不能三者不忠也为人臣不忠君王又何以为忠臣愿固辞庄王从之赐虞子采地三百号曰国老以孙叔敖为令尹少焉虞丘子家千法孙叔敖执而戮之虞丘子□入见于王曰臣言孙叔敖果可使持国政奉国法而不党施刑戮而不骫可谓公平庄王曰夫子之赐也已楚庄王之时太子车立于茅门之内少师庆逐之太子怒入谒王曰少师庆逐臣之车王曰舍之老君在前而不逾少君在后而不豫是国之宝臣也吴王阖庐为伍子胥兴师复雠于楚子胥谏曰诸侯不为匹夫兴师且事君犹事父也亏君之义复父之雠臣不为也于是止其后因事而后复其父雠也如子胥可谓不以公事趋私矣孔丛子闾丘温见田氏将必危齐欲以其邑叛而适鲁穆公闻之谓子思曰子能怀之则寡人割邑如其邑以常宗子思曰伋虽能之义所不为也公曰何子思对曰彼为人臣君将败弗能扶而叛之逆臣制国弗能以其身死而逃之此罪诛之人也伋纵不能讨而又要利以召奸非忍行也册府元龟宋沈怀明为辅国将军明帝时为浔阳内史行江州事邓琬挟晋安王子勋为乱怀明与申谦之杜幼文刘亮率军讨之命豫州刺史刘胡拒子勋于赭圻帝欲绥慰人情遣吏部尚书褚渊至虎槛选用将帅以下申谦之杜幼文因此求黄门郎怀明与刘亮求中书郎建安王体仁即使褚渊拟选帝不许曰忠臣徇国不谋其报临难以干朝典当为臣下之节耶魏书高允传辽东公翟黑子有宠于世祖奉使并州受布千匹事寻发觉黑子请计于允曰主上问我为首为讳乎允曰公帷幄宠臣答诏宜实又自告忠诚罪必无虑中书侍郎崔览公孙质等咸言首实罪不可测宜讳之黑子以览等为亲己而反怒允曰如君言诱我死何其不直遂与允绝黑子以不实对竟为世祖所□终获罪戮既而崔浩刊所撰国史于石用垂不朽以彰直笔未几而难作初浩之被收也允直中书省恭宗召允留宿翌日入奏命允骖乘至宫门谓曰入见至尊吾自导卿脱至尊有问但依吾语既入见帝恭宗曰中书侍郎高允自在臣宫同处累年小心密慎臣所委悉虽与浩同事然允微贱制由于浩请赦其命世祖召允曰国书皆崔浩作不允对曰太祖记前著作郎邓渊所撰先帝记及今记臣与浩同作然浩综务处多总裁而已至于注疏臣多于浩世祖大怒曰此甚于浩安有生路恭宗曰天威严重允是小臣迷乱失次耳臣向备问皆云浩作世祖问如东宫言不允曰臣以下才谬参著作犯逆天威罪应灭族今已分死不敢虚妄殿下以臣侍讲日久哀臣乞命耳实不问臣臣无此言臣以实对不敢迷乱世祖谓恭宗曰直哉此亦人情所难而能临死不移不亦难乎且对君以实贞臣也如此言宁失一有罪宜宥之允竟得免唐书魏征传左右有毁征阿党亲戚者帝使温彦博按讯非是彦博曰征为人臣不能着形迹远嫌疑而被飞谤是宜责也帝谓彦博行让征征见帝谢曰臣闻君臣同心是谓一体岂有置至公事形迹若上下共由兹路邦之兴丧未可知也帝矍然曰吾悟之矣征顿首曰愿陛下俾臣为良臣毋俾臣为忠臣帝曰忠良异乎曰良臣稷契咎陶也忠臣龙逢比干也良臣身荷美名君都显号子孙传承流祚无疆忠臣己婴祸诛君陷昏恶丧国夷家秖取空名此其异也帝曰善郑惟忠传郑惟忠宋州宋城人第进士补井陉尉天授中以制举召见廷中武后问举者何所事为忠对皆不合旨惟忠曰外扬君之美内正君之恶后曰善擢左司御胄曹参军事迁水部员外郎后还长安复以待制召后曰非尝于东都对忠臣者乎朕今不忘迁凤阁舍人大唐新语宋守敬为吏清白谨慎累迁台省终于绛州刺史其任龙门丞年已五十八数年而登列岳每谓寮属曰公辈但守清白何忧不迁俗云双陆无休势余以为仕宦亦无休势各宜勉之李氏刊误朝廷典式出于南宫予亦为尚书郎陪郎上事多矣是曰傧者引上事官面北再拜余诘之曰曷再拜曰拜厅予曰非也此乃拜恩也盖京城官署皆在大内之南故先面北再拜然后践履官常傧者不达乃曰拜厅予尝为河南少尹至上事日功曹吏张从□曰请服罗巾吉衫予询之则曰先拜恩后上事又众官列位傧者曰面西再拜拜讫成上事之礼既事予以其有知奖而勉之吏曰非某所知某叔祖尝为功曹吏时李相国珏为河南尹命功曹参军示之曰先拜恩后上事小人传之父祖不敢废阙予喜小吏好善将慕李公得礼故书之以示将来两省官上事日宰相临焉上事者设□几面南而坐判三道案宰相别施一□连上事官□坐于西隅谓之压角自常侍而下以南为上差舛相承实乖礼敬曷不为丞相设位于众官之南常侍谏议给事舍人循次而坐于丞相之下尊卑有序足以为仪压角之来莫究其始开元礼及累朝典故并无其文习俗因循莫近于理今请去压角以释众疑齐东野语孝宗尝禁诸司官非时会合以其族谈不修职业故也李安国为郎官一日有荐术士至部中同省因会集言命翼日御批问故同省窘甚咸欲饰辞自解安国独曰以实告其过小为欺其罪大因援鲁肃简市饮故事引咎以闻同省从之既而事寝不行越三日李遂除吏部侍郎宋史詹体仁传体仁字元善建宁浦城人历司农卿总湖广饷事郡人真德秀早从其游尝问居官□民之法体仁曰尽心平心而已尽心则无愧平心则无偏世服其确论云金史杨云翼传云翼为翰林学士时朝士廷议之际多不尽言顾望依违寖以成俗一日经筵毕因言人臣有事君之礼有事君之义礼不敢齿君之路马蹴其刍者有罚入君门则趋见君之几杖则起君命召不俟驾而行受命不宿于家是皆事君之礼人臣所当尽者也然国家之利害生民之休戚一一陈之则向所谓礼者特虚器耳君曰可而有否者献其否君曰否而有可者献其可言有不从虽引裾折槛断鞅轫轮有不恤焉者当是时也姑徇事君之虚礼而不知事君之大义国家何赖焉上变色曰非卿朕不闻此言元史王克敬传克敬尝言世俗喜言勿认真此非名言临事不认真岂尽忠之道乎故其历官所至俱有政绩可纪时称名卿
　官常总部杂录
古谚见君之乘下之见杖起之
不习为吏视已成事
仕宦不止车生耳
注
按崔豹古今注曰文武车耳古
