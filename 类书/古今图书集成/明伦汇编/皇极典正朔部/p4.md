<!-- { "loadSidebar": true } -->
七月之诗大概述天时以勤民事也先儒谓七月一诗皆以夏正为断愚则曰非特七月一诗也凡诗篇如正月四月六月十月之交皆夏正也然则商正建丑周正建子者非改正朔欤曰改正朔矣不改月次也正朔之改示一代之兴各有所尚也月次之不可改四时之序不可紊也苟紊之则时令乖张民听疑惑虽耕耘敛藏亦将失其候尧典所谓钦若昊天敬授人时者万世不可易也若夫正朔迭尚不过以新民视听如大朝会大典礼尊用此日名曰岁首太史公所谓朝以十月者是其例也世儒遂谓商周既改正朔则并其余月次亦应递改噫为此说者臆度之过也临卦所谓八月者指观而言也临观反对故圣人预以为戒观之为卦其画四阴其辰在酉晓然夏之八月也而何氏以为周八月属未之遁孔氏以为商八月属申之否夫文王周孔简易以从夏正而何氏孔氏反崎岖以求合商周之正不亦异乎故曰凡谓改正朔而并其月递改者皆臆说也书伊训元祀十有二月乙丑奉嗣王祗见厥祖太甲三祀十有二月伊尹以冕服奉嗣王归于亳夫奉嗣王初见厥祖重事也故以改元之岁首以冕服奉嗣王归亳亦重事也故以三祀之岁首然而仍称十有二月则是殷人未尝改十二月为正月也孔氏以商正解之不通则乃曲为之说曰此汤崩逾月太甲即位而奠告也考之孟子外丙二年仲壬四年然后继以太甲则太甲乃汤之孙所谓祗见厥祖者是矣非嗣汤而立也假使太甲嗣汤而立亦安肯逾月而遽改称元年邪故曰凡谓改正朔而并其月递改者皆臆说也诗篇如正月曰正月繁霜四月曰四月维夏六月曰六月栖栖此为夏正无疑虽欲曲说不可得也虽有曲说不足惑也至十月之交郑氏则释之曰此夏之八月也夫十月之交则十一月矣是周人朔月也故曰朔日辛卯正朔日食古人所忌故曰亦孔之丑不然八月日食何足以言甚丑也以是证之则周人以十一月为朔月未尝改为正月也又七月之诗之五章自五月数至十月而继之曰曰为改岁是以十一月为岁首而未尝改之为正月又一证也故曰凡谓改正朔而并其月递改者皆臆说也周官凌人十有二月斩冰与月令季冬之月命取冰相合则不惟时皆夏正而月亦皆夏正矣而正月之吉始和悬法观象郑氏强解之曰周正月也夫以夏正言之建寅之月也三阳既交斯谓之和若指为周正则建子之月矣时方寒冬安得谓之和邪又党正四时之孟月吉日则属民而读法夫言孟月则夏正建寅之月非周正建子之月也明矣故曰凡谓改正朔而并其月次递改者皆臆说也春秋所书时皆夏时也月皆孟月也虽左氏传亦然隐三年传曰夏四月郑祭足帅师取周之麦秋又取周之禾其为夏正明白如此杜氏以周正解之曰四月今之二月也秋今之夏也麦禾皆未熟取者盖蹂践之夫左氏祇曰麦禾而杜谓之未熟左氏直谓之取而杜谓之蹂践几于迂疏可笑良由曲泥周正有所不通故迁就其辞以至于此故曰凡谓改正朔而并其月递改者皆臆说也或曰汉晋唐诸儒以三正说六经岂凿空驾说之哉曰亦必有一二疑似以启之如春无冰冬大无麦禾之类皆其藉口者也然疑似者一二尔明白者十百也以疑似盖明白以一二胜十百岂非惑与夫有一二之明白犹将胜十百之疑似今乃反是又岂非大惑与噫六经不幸而经秦火幸而赖诸儒之补缀也然而使学者得见秦灰之残编断简当反无惑惟其出于诸儒之补缀也是以惑学者滋甚盖不知其几事不特如改正朔之一端而已也亦幸而改正朔之事证验尚多可以是正不然又乌睹其真邪夫既因七月之诗而考六经所书之月皆夏正矣六经之外先秦他古书及秦汉以后正史凡所书月亦皆夏正也吕氏月令或以为周公作是与否固未可知然其所言时令则夏时也岐伯素问伊川以为战国间人所作是与否固未可知然其所言月候则更月也竹书纪年传谓晋太康初汲人得之魏冢是与否固未可知然其言三代之正月则皆建寅也由是观之先秦古书所纪之月则皆夏正也秦正建亥汉仍秦旧太史公作史记书十月于每年之首班固作汉纪书秋九月于每年之终所谓春正月者自在年中不改称谓至武帝太初元年正历法以正月为岁首明年所书始以春正月起之而以冬十二月终之是后惟魏明帝用景初历尝以建丑为正并改三月为孟夏余皆递改然而郊祀搜狩颁宣时令则复以寅为正二者交互徒惑民听行之未几复用夏正又其后惟唐武氏改年曰载以十一月为正月以十二月为腊月然复以正月为春一月自二月以后不能易其次也由是观之秦汉以后凡正史所书之月则皆夏正也或曰孟子之书亦先秦书也其言七八月之间旱赵岐以为此周七八月夏之五六月以苗槁证之宜若可信愚则应之曰泛言苗槁耳既不可以为夏之七八月亦何以证其为周之七八月邪孟子又言岁十一月徒杠成十二月舆梁成直谓仲冬以后农隙之余可治桥梁以利民涉而赵氏泥于周正谓夏之九月十月也亦可信乎或者又曰刘歆以三代之正作三统历述此亦正史所载也何以谓之皆夏正邪愚则应之曰刘歆汉儒也与孔安国盖递相祖述者自是历家从而和之又岂足为确论乎且不信圣经而信历述复以历述而伸传注是皆学者厌平实而喜奇夸之过也必有务平实而后可与论古事而学古道也或者问曰六经子传及先秦他古书与历代正史所书之月皆为夏正亦既白矣然姚大老辨三代秦汉置正博引经传以为皆用夏时而平庵项氏独以为春秋自是孔子之书非即周王所用此一说也胡文定经解谓以夏时冠周月是圣人垂法后世之意此又一说也陈止齐后传谓以夏时冠周月自是鲁史之旧夫子因之每孟月书时以见鲁史每正月书王以存周正盖尊周而罪鲁也此又一说也三家者之言何如曰三家者皆近世博雅大儒也特其立说犹未免牵于传注故虽卓然有见于始然卒不能不自变于其后者也孔子之春秋即鲁国之史记也鲁史之时月即周家之纪历也夏周之岁首虽殊夏周之时令则一安得孔子所书与周王所用不同邪项氏固尝谓周历本称决无改月之理其说卓然当于理矣而末乃谓春秋四时十二月恐皆夫子革之以为万世法是则惑也是岂非牵于传注虽卓然有见于其始而卒不能不自变于其后邪颜渊问为邦子曰行夏之时言正朔惟夏得其正也胡氏乃谓夫子以夏时冠周月信斯言也是春秋所书春正月者乃今之冬十一月也秋七月者乃今之夏五月也以冬为春以夏为秋虽甚愚者犹不为曾谓圣人而为之乎传之当时犹且不可尚可为万世法乎胡氏固尝有言曰周人以子为岁首则冬十一月也前乎周者以丑为正其书始即位曰惟元祀十有二月则知月不易也后乎周者以亥为正其书始建国曰元年冬十月则知时不易也其说卓然当于理矣而末乃谓夫子作春秋是天子之事可以改正朔故以夏时冠月又以夫子无其位不敢自专故以周正纪事是则大惑也是岂非牵于传注虽卓然有见于其始而卒不能不变于其后耶至陈氏谓鲁史旧以夏时冠周月夫子仍之此说似胜然于胡氏之说特添一转语尔事不如此亦祇费词假使周人改朔并移月次则天王在上鲁人安敢自以夏时冠周月乎如此是不奉天子正朔也又岂有鲁奉天子正朔而史官纪事私以夏时冠周月乎如此则是无故而陷其君于僭逆也假使鲁史官无识以是纪事吾夫子修之肯仍其僭谬乎陈氏固尝谓凡西周之史言时皆夏时也于是援周官季春出火非周正月季秋纳火非周九月以为证据其说卓然当于理矣而末乃谓西周之史言月皆周月也于是曲借康诰三月不言春毕命六月不言夏以为证据至泰誓十有三年春一月于己说有碍则反指为误是则惑也是岂非牵于传注虽卓然有见于其始而卒不能不变于其后邪呜呼自传注之学兴也各以三统解经不特何氏之于易孔氏之于书郑氏之于毛诗周官杜氏之于春秋左氏而已也然而此五六人者古博雅大儒也三统之外不可废也至于春秋一经以周正解之者则滔滔皆是又岂特胡陈项三家而已也荆川稗编
　　赵汸熊朋来周正考
