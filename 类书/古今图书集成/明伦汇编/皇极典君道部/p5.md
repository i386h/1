<!-- { "loadSidebar": true } -->

　君道部艺文
　　先治心诏　　　　　　　　北周苏绰　绰拜大行台度支尚书太祖方欲革易时政务弘　强国富民之道绰尽其智能赞成其事为六条诏　书奏施行之其一先治心曰凡今之方伯守令皆受命天朝出临下国论其尊贵并古之诸侯也是以前世帝王每称共治天下者唯良宰守耳明知百僚卿尹虽各有所司然其治民之本莫若宰守之最重也凡治民之体先当治心心者一身之主百行之本心不清净则思虑妄生思虑妄生则见理不明见理不明则是非谬乱是非谬乱则一身不能自治安能治民也是以治民之要在清心而已夫所谓清心者非不贪货财之谓也乃欲使心气清和志意端静心和志静则邪僻之虑无因而作邪僻不作则凡所思念无不皆得至公之理率至公之理以临其民则彼下民孰不从化是以称治民之本先在治心其次又在治身凡人君之身者乃百姓之表一国之的也表不正不可求直影的不明不可责射中今君身不能自治而望治百姓是犹曲表而求直影也君行不能自修而欲百姓修行者是犹无的而责射中也故为人君者必心如清水形如白玉躬行仁义躬行孝悌躬行忠信躬行礼让躬行廉平躬行俭约然后继之以无倦加之以明察行此八者以训其民是以其人畏而爱之则而象之不待家教日见而自兴行矣　　丹扆六箴　　　　　　　　唐李德裕　　宵衣箴先王听政昧爽以俟鸡鸣既盈日出而视伯禹大圣寸阴为贵光武至仁反支不忌无俾姜后独去簪珥彤管记言克念前志　　正服箴
圣人作服法象可观虽在宴游尚不怀安汲黯庄色能正不冠杨阜慨然亦讥缥纨四时所御各有其官非此勿服惟辟所难　　罢献箴
汉文罢献诏还騄駬銮辂徐驱焉用千里厥后令王亦能恭己翟裘既焚筒布则毁道德为丽慈俭为美不过天道斯为至理　　纳诲箴
惟后纳诲以求厥中从善如流乃能成功汉骜沈湎举白浮锺魏睿侈汰凌霄作宫忠虽不忤而善亦从以规为瑱是为塞聪　　辨邪箴
居上处深在察微萌虽有谗慝不能蔽明汉之孝昭睿过周成上书知诈照奸得情燕盖既折王猷洽平百代之后乃流淑声　　防微箴
天子之孝敬遵王度安必思危乃无遗虑乱臣猖獗非可遽数元服莫辨触瑟始仆柏谷微行豺豕塞路睹貌献□斯可戒惧　　论君道之大　　　　　　　　宋程颢臣伏谓君道之大在乎稽古正学明善恶之归辨忠邪之分晓然趋道之正然必君志先定则天下之治成矣所谓定志者一心诚意择善固执之也夫义理不先尽则多听而易惑志意不先定则守善而或移惟以圣人之训为必当从先王之治为必可法不为后世驳杂之政所牵制不为流俗因循之论所迁惑自知极于明信道极于笃任贤勿贰去邪勿疑必期致世如三代之隆而后已也然天下之事患常生于忽微而知亦戒乎渐习故古之人君虽出入闲燕必有诵训箴谏之臣左右前后无非正人所以成其德业伏愿陛下礼命老成贤儒不必劳以职事俾日亲便座讲道义以养圣德又择天下贤俊使得陪侍法从朝夕开陈善道讲磨治体以广闻听如是则圣智益明王猷允塞矣今四海靡靡日入偷薄末俗哓哓无复廉耻盖亦朝廷尊德乐道之风未孚笃信忠厚之教尚郁也惟陛下稽圣人之训法先王之治一心诚意体干刚健而力行之天下幸甚　　无逸论　　　　　　　　　　吕公着昔周公作无逸之篇以戒成王其略曰昔商王中宗治民祗惧享国七十有五年其在高宗不敢荒宁享国五十有九年厥后立王生则逸不闻小人之劳惟耽乐之从自时厥后亦罔克寿或十年或七八年或五六年或三四年呜呼非爱君忧国之深其言何以至此又曰继自今嗣王无淫于观于逸于游于田无若商王受之迷乱酗于酒德哉小人怨汝詈汝则皇自敬德乱罚无罪杀无辜怨有同是丛于厥身盖人君初务纵逸小人必怨而大臣必谏淫刑乱罚以杜言者之口然后流连忘反不闻其过而终至于灭亡故曰无逸之书后王之元龟也唐明皇初即位宋璟为相手写无逸图设于席座明皇勤于政事遂致开元之治而后宋璟死所献图亦敝而彻去明皇遂怠于政亲见天宝之乱由是观之靡不有初鲜克有终人君诚能慎终如始不敢逸豫则德有尧舜之名体有乔松之寿岂不美哉　　论晋宋之君与臣下争善　　　　苏轼人君不得与臣下争善同列争善犹以为妒可以君父而妒臣子乎晋宋间人主率与臣下争作诗写字故鲍照多累句王僧虔用拙笔以避祸悲夫一至于此哉汉文帝言久不见贾生自以为过之今乃不及非独无损于文帝乃所以为文帝之盛德也而魏明乃不能堪遂作汉文胜贾生之论此非独求胜其臣乃与异代之臣争善岂惟无人君之度正如妒妇不独禁其夫乃妒人之妾也　　王道正则百川理赋　　　　　　江洐物格大顺化由至公本一道以持正致百川而会通庶政修明端若承天之意众流协应沛然行地之中尝闻宰物之工提平在圣大而覆载者既辅相以德广而融结者皆管摄以政故彼灾祥系乎邪正惟王有归往之义盖在为公而水浮存平准之称遂皆得性何则明审刑罚持循纪纲亶聪明而作后一好恶以遵王执此之政兮坚若金石行此之令兮信如阴阳有猷有为屏邪心于党附或源或委畅柔德于灵长由是温洛效珍荣河荐祉若江汉焉莫不归其润若畎浍焉莫不循其理民自绝于□垫物大蒙于丰美坦周人之砥道率履大中协夏后之神功敉宁洚水岂非德之隆者高深远近而必及道之公者□覆包含而不偏博既通于化育幽遂达于渊泉上广尧仁有既陂之九泽下殊幽暴无皆震之三川况夫中和发于圣诚精祲交于神造万物之类尚率育而总总五行之本宜分流而浩浩平康在治兹咸□其彝伦脉络交通遂安行于故道向若所持悖缪所向阿私或盛外家之宠或简宗庙之仪害既作矣时将殆而白马沉而福益远金堤塞而民已疲是以雅什贻讥益念沸腾之失汉臣建白重兴涌溢之悲殊不知水之为功物资其泽以之浸润也其功倍以之灌溉也其利百然而疏导则莫胜其劳壅塞则悉罹其厄惟王道公正而不颇自然顺适　　无逸图赋
有
序
　　　　元方回孙
　唐宋璟手写尚书无逸为图以献元宗出入观省繄广平之持正兮念守成之维艰思保治于开元兮格君心于燕闲念成周之太平兮姬且惄焉而不敢安述迪哲之忧勤兮书无逸而监观既先之以稼穑兮复怨詈之足患推寿考之有由兮皆敬德之所关七呜呼而兴叹兮庶几悟于艰难爰编录以为图兮写历历之披肝广厦兮细毡披香兮婵媛嗟声色兮娱人孰观者兮淡然图针灸兮明堂图功臣兮凌烟念股肱兮在目施轻刑兮无鞭况承平兮日久宜规警兮陈前箴大宝兮有初录金龟兮孰先背忠诚兮指画冀心术兮回旋睹盘游之不敢兮节嗜好于逸田览惟正之是供兮坚焚绣于初年思荒宁之祇惧兮省歌舞于梨园观保惠之享国兮庶无惑乎丹饵之传君心虽未至于此极兮臣不敢不为之先虑也与其欲已纵而莫收兮宁先时为此蚤计也况岁月之迟暮兮宁忽焉而莫之顾也及壮盛而格非兮庶晚节之不吾悔也纷总总其献乐兮吾独心太师之为心靡遑遑其献珍兮吾独君成王之为君匪十渐之极疏兮敢数批于逆鳞乃寓意于图书兮实援古以讽今彼有集书囊以为殿帷兮特昭俭以自遵疏列女于屏风兮彰默识之精深岂若基七百郏鄏之鼎谐百篇金石之音虽山水易图移后时之玩好而出入观省犹大训之昭临是以巨儒想遗意于千载豳风图农事之谆勤于以进经筵之讲兹不忘规谏之忱岂非豳风之诗表里乎无逸而西山之忠丕承乎广平乃今凫鹥既醉持盈守成明良熙康赓歌虞廷所其无逸是法是遵非图而图昭揭五经股肱皋夔姚宋曷名　　无逸图赋　　　　　　　　　汪克宽粤有好古书生博雅搜奇阅几上之册绝编中之韦览商周之逸迹睹汉唐之懿仪涉猎前昔究竟无遗秘阁主人见而问之曰子亦尝闻唐人之无逸图乎演往圣之箴规易明君之玩娱维良相之伟制实盛代之弘谟也盍抽子秘思摅子远谋探训诂之赜阐方策之腴摭芳逞妍而为余赋诸书生曰唯唯繄唐中叶实惟明皇式遏寇攘克正纪纲嗣睿而帝既安且平虎皮包刃鹄板收英爰得宋璟股肱之良敷陈治道讨寻宪章璟乃思曰繄人君之履位如临深而捧盈宜处逸而思宜旰食而遑宁于是写周书无逸之图为唐皇克己之铭不饰不文不丹不青惟取周公旦之数语所以戒成王之守成者也念圣人之远虑惧嗣王之暇逸献无逸之嘉谟陈艰难于稼穑于以戒夫怠荒于以勉夫兢业考历代之隆规敷祖考之弘绩呜呼七叹感慨乎今王之心不敢五言鉴观乎前哲之德于观逸于游田再四为之丁宁生则逸生则逸反复为之戒饬陈享国之久近论得寿之隆啬是皆以□为惩而以善为则也璟之图之必精致而详极明皇观之宜亦感省而修慝矧夫九龄进金鉴之录蕴古遗大宝之箴贤臣交纳乎忠言贤君亦谨于操心故回奢为俭戒荒为勤毁殿庭之绮绣却锦坊之织是宜开元之盛治遂与贞观而比伦也夫何贤辅既往侈心遽萌肆情欲于玩好易山水于扆屏霓裳羽衣稔晏安之鸩毒盘盂觞豆忘古道之典刑弗致萧墙之警卒罹马嵬之行盖无逸之戒明皇不能慎终以如始是以乐极而患生方今圣皇宵衣图治笃缉熙之学继纂成之志有皋夔以论思有伊吕以献替固不假宋璟之为图而可以轶成周之盛治也秘阁主人展然而笑曰子之述是盖将致吾君于唐虞跻斯世于雍熙异于图混一而赋大都陈颂而翊佞谀者矣吾为尔歌之以发其余歌曰公旦辅周□奖劝兮无逸数策垂宝训兮宋璟制图有条不紊兮惜哉唐皇功亏九仞兮猗欤吾皇勤劳克谨兮保惠黎民延亿兆而有永兮　　无逸殿箴　　　　　　　　明王弘诲大君凝命统御万方总揽威福调剂纪纲得之则化臻上理失之则治用不臧故克艰者惟后而不易者惟王缅惟圣人自强不息度天祗民不遑暇食保惠念稼穑之艰抑畏勤康田之即享国以之弥长后王因而丕式岂知叔季弃小忽微以天位为可乐捐小民之所依履冰无兢兢之戒集木无惴惴之危迷途既远覆辙何追是用揽镜兴亡提衡善败取公旦之陈谟法成王之受戒比前事如韦弦奉圣言如蓍蔡揭无逸于便殿拜昌言于往代夫适情肆欲其逸乃足无亦诵耽乐罔寿之旨以自畜而伐性之斧不使陈于目劳民动众其逸乃重无亦鉴观逸游田之训以自讼而驰骋之娱不使投其空轻改旧章其逸乃长无亦□变乱刑政之文以自防而纷更之议不以易其常不恤众怨其逸乃见无亦引违怨□咀之规以自善而防川之术不以施于贱淫刑穷兵其逸乃盈无亦惩无罪无辜之语以自绳而草菅之念不以以渎其经呜呼一念之逸万事之隳一时之逸终身之疵法天行健惟日孜孜惟圣罔念无不在兹尧兢舜业并称巍巍惟无逸乃能有逸惟有为是以无为彼秦氏之衡石隋室之传餐徒为丛脞奚取图难吾将企四王之迪哲措九有于安澜固朝干夕惕之不暇而遑即夫世主之所安
　君道部纪事
