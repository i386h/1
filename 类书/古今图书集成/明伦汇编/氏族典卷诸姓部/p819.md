<!-- { "loadSidebar": true } -->
按休宁县志忠士字元卿号丽阳进士授乐平令任七载卓异擢御史巡按贵州浙江河南中忌者转福宁道参政以平苗功升陕西按察使管榆林道事升右布政擢右佥都御史巡抚延绥密布方略谨烽燧严斥堠审间谍无虚日以驱除之功荫一子锦衣卫指挥佥事世袭卒于任　　金光辰
按明外史张玮传金光辰字居垣全椒人崇祯元年进士授行人擢御史巡视西城出按河南九年还朝中官杜勋镇通州诏移之三协会兵部侍郎仇维桢出镇请留勋光辰抗疏劾之帝讳言用宦官事大恚乃命镌三级调外由浙江按察司照磨召为大理寺正进太仆丞移尚宝丞历光禄少卿左通政十五年擢左佥都御史明年丁父忧家居二十余年卒　　金铉按明外史金铉传铉字伯玉武进人占籍顺天之大兴祖汝升南京户部郎中父显名汀州知府铉有大志少以圣贤自期崇祯元年成进士授扬州府教授历国子博士工部主事中官张彝宪奉&#总理户工二部将别建公署铉耻为屈抗疏言之彝宪愠甚铉当榷税杭州辞疾请假彝宪乃摭火器不中程劾铉落职杜门谢客环堵萧然朝士仰其贤荐章屡上十七年始起兵部主事京师陷铉恸哭急趋入朝知帝已崩投金水河死母章妾王弟錝并同日死福王时谥忠节　　金声
按明外史金声传声字正希休宁人好学工举子业名倾一时崇祯元年进士授庶吉士明年乞面陈急务帝即召对平台不用遂屡疏乞归十六年廷臣交荐即命召用未赴而京师陷福王立于南京超擢声左佥都御史声坚不起兵破南京列郡望风迎降声纠集义勇保绩溪黄山分兵扼六岭宁国丘祖德泾县尹民兴徽州温璜贵池吴应箕等多应之乃遣使通表唐王授右都御史总督诸道军徽故御史黄澍降声被执至江宁语门人江天一曰子有老母不可死对曰天一同公起兵可不同公殉义乎遂偕死唐王赠声礼部尚书谥文毅天一字文石歙诸生　　金文耀按汪溪族谱文耀字用晦嘉兴庠廪生读书务實践力行不徒事章句性好施着有性理发明三十卷续订家规六卷广同善类一卷　　金国凤
按明外史金国凤传国凤不知何许人崇祯中以副总兵守松山十二年大兵来攻国凤督将士死守大兵穴其城国凤随方固拒终不下围解立擢署都督佥事为宁远团练总兵官大兵复攻宁远国凤出据北山冈力战众寡不敌与二子俱死　　金毓峒
按明外史金毓峒传毓峒字鹤保定卫人父铨户部员外郎毓峒举崇祯七年进士授中书舍人十四年面陈漕务称旨特授御史巡按陕西十六年还朝明年命监李建泰军驰赴山西甫抵保定而贼骑已逼遂偕邵宗元张罗彦等共守毓峒分守西城散家赀犒士其妻王亦出簪珥佐之城陷一贼挽毓峒往谒其帅毓峒且骂且行遇井推贼仆地堕井死妻闻之即自经其从子肖孙子妇陈与侍儿桂香亦投井死肖孙匿毓峒二子为贼搒掠无完肤终不言二孤获免同时守城殉难者邠州知州韩东明武进士陈国政赴井死平凉通判张维纲举人张尔翚孙从范不屈死举人高经赴水死贡生郭鸣世寝疾闻城陷整衣端坐贼至持棒奋击而死诸生王之珽城破偕妻齐及三子二女入井死诸生韩枫何一中杜日芳王法等二十九人布衣刘宗向田仰名刘自重等二十人或自经或自溺或受刃皆不屈于贼妇女尽节者至一百十五人他若给事中尹洗举人刘会昌贡生王联芳以城陷之次日为贼收获不屈死　　金应元
按明外史卢谦传崇祯八年二月流贼犯太湖知县金应元据城东大濠以守奸人导贼渡濠执应元斫之未殊自经死应元浙江山阴举人　　金鲤化
按陕西通志鲤化陇州千总崇祯八年高应祥李自成张献忠等率众数十万寇陇鲤化死守五十余日州吏目王锡衮卖城降贼城遂陷鲤化被执贼恨相抗乱刀杀之　　金成栋
按城武县志成栋端方持礼不同流俗壬午城将破预嘱其家人曰吾生平无他长今惟一死以报国耳汝辈可逃同死无益也临难骂不绝口遂遇害　　金大赤按当阳县志大赤字大纯以明经历宁州华容教职以孝着年七十致仕崇祯甲戌城陷贼欲刃其母大赤詈贼与母及子钥俱死　　金振干
按宿松县志振干应达子也乙亥寇至以母病不忍去寇执之将&#刃焉振干乞以身代母贼亦为感遂并释之　　金承谷
按灊山县志承谷邑诸生母为贼所执草中跃出救之即为他贼所伤　　金承庚
按灊山县志承庚邑诸生与贼斗不屈而死
　　金承恕
按灊山县志承恕邑诸生字叔平少有俊才虎头寨破贼执其妻手刃数贼而死　　金承裘
按灊山县志承裘邑诸生博闻强记家贫嗜酒不屑与俗伍乙酉闯贼掠县西被执骂不绝口贼支解之　　金学驾按池州府志学驾郡丞孔器第五子事父母极孝楚兵溃乱抄掠乡郡学驾年十五急负母姚宜人奔山中行未数武贼逼学驾恐获母因奋勇力斗手格杀数人母得脱贼去学驾趋岭半力绝气尽而死　　金振孙按保定府志振孙完县武举人精骑射贼至守西城立炮台上遥射贼营渠魁应弦而倒城陷众争解戎衣以自匿振孙独跃马扬言曰城头射杀尔辈者我也贼饮恨裂其尸五段而死　　金玉节
按扬州府志玉节江都廪生乙酉扬州被围时亲卒未久不及葬玉节日夜抚棺泣会攻围急乃穴室中地葬之封未完城陷玉节跪于土穴不忍去后一卒至疑所葬者金也奋刃将斫棺玉节匍匐伏棺大呼以身翼之卒怒将戮忽一伟人从屋跃下叱卒去得免复跪守土穴八昼夜玉节纯孝盖邀默相云　　金文琦弟
文琳

按嘉兴县志文琦字奇玉由休宁徙居郡城与弟文琳字鸣玉俱慷慨有气节性笃宗谊虽离乡千里犹念宗祠久未修理力任其事费逾千金不吝也　　金玉度按合肥县志玉度字冲若武进士雍雅不类武人任崇明守备候升回里值寇至协守及城陷率僮数十人巷战贼大至被创死之　　金三聘
按宛平县志三聘字行素宛平人嗜学能文崇祯丙子以明经分训涞水后迁郯城令值城破全家死节　　金文光子
肇塾

按松江府志文光字孔昭原休宁人游学云间遂居焉性喜藏书及古名书画云间诸名家罕与为比子肇塾能读父书好诗古文词每有作必检阅群书然后下笔类李义山之獭祭诗文奇隽亦颇似之以仁和县廪生贡太学　　金奇选
按江都县志奇选字幼常玉节长子乙酉城陷其父跪守亲柩兵至欲杀之时奇选方九岁涕泣夺刀曰愿杀我勿杀我父卒瞋目曰小儿不畏死耶竟掠之去道经城南善庆寺寺有老僧监和梦关帝曰有小孝子被难汝亟救之僧惊起逆谓卒曰此小孝子不可死卒愕然投之地去僧乃送还后成名儒与弟彦选相友爱共爨六十年庭无间言乡人言孝友者举以为法　　金肇基
按汪溪族谱肇基字引初性至孝三岁见母为捉虱即白母曰儿吃母乳无异虱吃儿血遂自断乳长从父文耀游学山左遂入籍东昌府学忽一日心动促父归母则已没自是侍父于家无复志功名父没购山地与母合葬庐墓三年山故多虎患不为少惧虎亦竟遁迹岁父母忌日哭泣如初丧作哀哀诗百首邑人群称为金孝子　　金协庚
按休宁县志协庚字翼宸为人质實淡泊好读老子道德经能探其蕴兼通黄庭内景之秘年逾七十端坐而逝　　金瑛
按休宁县志瑛字蕙圃懋时子性敏绝人下笔千言立就好学藏书千卷皆手自雠校自号砚香居士有砚香诗稿四卷汪溪水口杂咏一卷纺织辞一卷　　金有声按明外史陈植传金有声者河南人为刑部侍郎征兵江西为南昌卫官缚至京死福王时赠太子太保本部尚书谥翼愍　　金简
按明外史高绩传绩绍兴人事永明王李定国奉王至云南败孙可望兵自以为无他患武备尽弛绩与郎官金简进谏简字万藏绩乡人后王入缅甸二人扈行并死之
　林姓部列传三
　　明一
　　林温
按浙江通志温字伯恭永嘉人元季以春秋魁乡荐文名倾海内洪武初授秦王府教授典浙闽二省乡试宋濂称其诗文本于气之所养与世之学者自异着有栗斋文集　　林弼
按万姓统谱弼字元凯龙溪人元至正中进士有文词着声闽浙间仕为郡幕官入本朝与修元史授考功主事使安南赆以金珠弗受其王强致之既还悉献于朝朝廷嘉之赐以白金寻命知丰城有善政后为考功郎中出为登州知府所著有文集　　林荣
按福清县志荣字得仁洪武初以贡入太学选入禁庭为承&#郎谦慎斋饬每在上左右劝上虚己纳谏无杀戮太过忤旨左迁泗州知州六载理冤抑抚雕瘵兴学劝农士民德之观风使者荐其贤召为兵部侍郎晓畅军务综理周详寻擢本部尚书后因宋濂忤旨帝欲杀皇太子恳救不允太子赴御河时荣在侧奋不顾身护之感风寒暴卒赠太子少保　　林仕猷按澄海县志仕猷字汝文号质翁浦都月浦人孝友廉洁学问淹博尤善吟咏洪武初由儒士授揭阳县教谕升本府教授名重一时宋学士濂云潮去京师八千里林君不出州里而予知其名其所造不既深乎年六十六卒于官　　林景初
按太平县志景初弦歌乡人少颖敏渔猎子史百家山水自娱尢笃孝友洪武初求遗材知县梁德远致书劝之仕卒以疾辞隐香城山自号独隐居士　　林端按福州府志端福清人洪武初由选举知玉山县廉介有为爱民如子门无私谒而常好接贤士以咨询民瘼升刑部主事　　林鸿
按名山藏臣林记鸿字子羽福清人洪武中荐辟试龙池孤雁二诗称旨授将乐训导官终膳部郎中与闽县周元郑定候官黄元王褒唐泰长乐高&#王恭陈亮永福王偁号闽中十才子　　林思英
按宁海县志思英字嘉睿升之弟也洪武戊午以人材授福建汀州知府居官躬节俭勤抚字民甚德之任五载闻母讣悲悼不已眦血迸流七日身殒扶榇归日行李萧然路费不给子尹昭沿途告贷时称为林清孝云　　林逊
按潮州府志逊字志宏潮阳人与同郡杨璧师事蔡希仁传古文尚书居常究心当世之务成洪武乙丑进士授闽县丞岁饥请赈全活甚众为夏原吉所知入觐赐&#还因上书请厉沿海捕鱼之禁上优诏褒答焉在官四年卒年四十所著有尚书经义藏于家　　林嘉猷按浙江通志嘉猷名升以字行宁海人洪武丙子以儒士校文四川入史馆累迁至陕西按察佥事事亲以孝称方孝孺教授汉王嘉猷不远七千里师事之孝孺独以嘉猷为善以孝孺难坐方党逮至死之　　林和玉按罗源县志和玉罗平里人洪武辛卯里人章振祖为叛胁和玉与之俱和玉不从振祖籍其家赀阖门五十三口悉诛之　　林士敏
按万姓统谱士敏名懋以字行莆田人枅五世孙父善同字舜与少好学工词赋元末领乡荐署钱山书院山长国初例起赴京师以祖母年老辞既而复起之竟卒于道士敏洪武中由乡贡入太学逾年署大理寺少卿除刑部郎中以陈言谪南丹州吏永乐初起为南康府知府一意损己厚人衣食至取给于家改淮安府清介愈甚坐不防水患贬南宁府镆巡检辟为常州宜兴县教谕有芹边集匡庐小稿　　林祖按万姓统谱祖潮阳人家贫读书早孤遇寇乱失母弟所在遍历郡县访觅至梅州山中得见为獠人所阻祖乃潜赴梅州诉之得还相离十有四年矣以为孝诚所感洪武中有司上其事赐衣九套钞千贯官终河间府通判　　林大同
按苏州府志大同字逢吉其先长乐人曾祖以下皆官常熟因家焉大同幼孤苦力学六经子史手自抄读不间寒暑洪武中为开封训导以病归永乐初再召以疾辞所著易经奥义并文稿　　林海霖
