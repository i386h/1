<!-- { "loadSidebar": true } -->
按晋书石勒载记张宾字孟孙赵郡中丘人也父瑶中山太守宾少好学博涉经史不为章句阔达有大节常谓昆弟曰吾自言智算鉴识不后子房但不遇高祖耳为中丘王帐下都督非其好也病免及永嘉大乱石勒为刘元海辅汉将军与诸将下山东宾谓所亲曰吾历观诸将多矣独胡将军可与共成大事乃提剑军门大呼请见勒亦未之奇也后渐进规模乃异之引为谋主机不虚发算无遗策成勒之基业皆宾之勋也及为右长史大执法封濮阳侯任遇优显宠冠当时而谦虚敬慎开襟下士无贤愚造之者莫不得尽其情焉肃清百寮屏绝私昵入则格言出则归美勒甚重之每朝常为之正容貌简辞令呼曰右侯而不名之勒朝莫与为比也及卒勒亲临哭之哀动左右赠散骑常侍右光禄大夫仪同三司谥曰景将葬送于正阳门望之流涕顾左右曰天欲不成吾事邪何夺吾右侯之早也程遐代为右长史勒与遐议有所不合辄叹曰右侯舍我去令我与此辈共事岂非酷乎因流涕弥日　　张鸿
按前燕录鸿范阳人也仕皝为黄门郎甚宠爱之鸿颐下忽生须三根长寸余皝由是不悦乃遣出宫使看鹅鸭　　张重华
按晋书张轨传轨子实实子骏重华字泰临骏第二子也沉毅少言父卒时年十六以永和二年自称持节大都督太尉护羌校尉凉州牧西平公假凉王赦其境内遣使奉章于石季龙季龙使王擢麻秋孙伏都等侵寇不辍金城太守张冲降于秋于是凉州震动重华扫境内使其征南将军裴恒御之司马张&#举谢艾兼资文武明识兵略重华以艾为中坚将军进战大破之麻秋进攻枹罕宁戎校尉张璩距之短兵接战斩二百余人烧其攻具重华以艾为军师将军率步骑三万进军临河乘胜击败之重华自以连破勍敌颇怠政事是时石季龙西中郎将王擢屯结陇上为苻雄所破奔重华重华厚宠之使伐苻健健遣苻硕御之战于龙黎大败重华痛之素服为战亡吏士举哀号恸各遣吊问其家复授擢兵使攻秦州&#之遣使上疏康献皇后诏报进重华为凉州牧将受诏未及而卒私谥昭公后改桓公穆帝赐谥敬烈子耀灵嗣　　张耀灵
按晋书张轨传轨子实实子骏骏子重华重华子耀灵字元舒年十岁嗣事称大司马校尉刺史西平公伯父长宁侯祚性倾巧善承内外初与重华宠臣赵长尉缉等结异姓兄弟长等矫称重华遗令以祚辅政长等议以耀灵冲幼宜立长君祚先烝重华母马氏马氏遂命废耀灵为凉宁侯而立祚祚寻害耀灵于东苑私谥曰哀公　　张祚
按晋书张轨传轨子实实子骏骏子祚字太伯博学雄武有政事之才既立自称大都督大将军凉州牧凉公淫暴不道永和十年僭称帝位其夜天有光如车盖声若雷霆震动城邑明日大风拔木灾异屡见而祚凶虐愈甚其尚书马岌以切谏免官郎中丁琪又谏祚大怒斩之宗人张瓘镇枹罕祚恶其强遣其将易揣张玲袭之为瓘所破瓘弟琚及子嵩率众入城祚被杀按祚乃耀灵伯父兹以其
僭立先后为序故载于此

　　张瓘
按前凉录瓘祚宗人也为河州刺史士众强盛祚猜忌之密遣兵图瓘瓘率众拒之杀祚于万秋阁遂入姑臧立元靓为凉王自为凉州牧瓘性猜恶赏罚皆以爱憎无复纲纪郎中殷郇陈损益谏瓘瓘曰虎生三日自能食肉不须人教也由是人情不附莫有言者后又谋废元靓而自立事未遂间与元靓同车出城城西桥梁牢壮而三梁忽摧折又数见祚来部从铠甲举手指瓘云氐奴要当截汝头瓘甚恶之旧事正旦放鸟瓘所放出手辄死有鹳来巢广夏门弹逐不去自往看之宋混遣弟澄即于巢所害瓘瓘临命语澄曰汝荷婚姻而反为逆皇天后土必当照之我自可死当令汝暨我矣乃先杀妻子三十口而自杀先是太白守舆鬼占者以为州分当有暴兵瓘欲诛诸宋以厌之而瓘竟为澄等所杀　　张玲
按晋书张轨传祚宗人张瓘镇枹罕祚恶其强遣其将易揣张玲袭之　　张彭祖
按南史张裕传裕祖彭祖广州刺史
　　张元靓
按晋书张轨传轨子实实子骏骏子重华重华子元靓字元安既立自号大都督大将军校尉凉州牧西平公诛祚二子以张瓘为卫将军瓘兄弟强盛负其勋力有篡立之谋辅国宋混与弟澄共讨瓘元靓以混为都督中外诸军事混卒又以澄代之右司马张邕恶澄专擅杀之元靓乃以邕为中护军叔父天锡为中领军共辅政邕淫纵树党专权国人患之天锡腹心郭增刘肃二人计除之不&#邕逸走率甲士反攻禁门天钖上屋大呼邕众闻之悉散走邕自刎死于是天锡专政潜害元靓宣言暴薨私谥曰冲公孝武帝赐谥曰敬悼公　　张世度
按前凉录世度炖煌人也幼以孝让着称游学京师遇中州大疫乡人宗族死于京师者十余人世度年十六收恤殡葬识者嘉之　　张悕
按前燕录悕字文祖清河武城人也为燕豫州刺史悕少孤贫随母长于舅氏令其牧羊悕幼而好学事母以孝闻每日必于牧羊之暇采樵二束菜二本一以供母一以顾人书昼则折木叶学书夜则以所书者读之　　张先
按晋书苻健载记苻健尽众西行起浮桥于盟津以济杜洪遣其将张先要健于潼关健逆击破之　　张廌按尚友录廌乐成人隐居颐志不应辟命一郡号为高士家有苦竹数十顷廌于竹中为屋常居其中王右军闻而造之廌逃避竹中不与相见　　张天锡
按晋书张轨传轨子实实子骏天锡字纯嘏骏少子也小名独活元靓死国人立之自号大将军校尉凉州牧西平公遣司马纶骞奉章请命太和初诏以天锡为大将军大都督督陇右关中诸军事护羌校尉凉州刺史西平公天锡数宴园池政事颇废时苻坚强盛兵无宁岁天锡甚惧乃立坛刑牲率典军将军张宁中坚将军马芮等遥与晋三公盟誓献书大司马桓温&#六年誓同大举太元元年苻坚遣其将苟苌毛当梁熙姚苌来寇天锡率万人顿金昌城窘逼降苻坚先为天锡起宅至以为尚书封归义侯坚大败于淮淝时天锡为苻融征南司马于阵归国桓元时欲招怀四远乃用天锡为护羌校尉凉州刺史寻卒　　张颀
按前凉录颀仕天锡为西域校尉天锡僭位元年颀以旧怨杀曲俭后颀见白狗以刀斫之不中颀便倒地不起左右见俭在傍遂暴卒　　张冲
按前凉录冲字长思炖煌人家财巨万悉以散之乡闾时人为之谣曰推财不疑张长思赵将麻秋进军武威冲为金城太守众寡不敌遂以城降秋　　张存
按前凉录存炖煌人善针存有奴好逃亡存宿行针缩奴脚不得动欲使别更以针解之　　张忠
按晋书张忠传忠字巨和中山人也永嘉之乱隐于泰山恬静寡欲清虚服气芝饵石修导养之法冬则缊袍夏则带索端拱若尸无琴书之适不修经典劝教但以至道虚无为宗其居依崇岩幽谷凿池为窟室弟子亦以窟居去忠六十余步五日一朝其教以形不以言弟子受业观形而退立道坛于窟上每旦朝拜之食用瓦器凿石为釜左右居人馈之衣食一无所受年在期颐而视听无爽苻坚遣使征之使者至忠沐浴而起谓弟子曰吾余年无几不可以逆时主之意浴讫就车及至长安坚赐以冠衣辞曰年朽发落不堪衣冠请以野服入觐从之及见乞还岱宗坚以安车送之行达华山叹曰我东岳道士没于西岳命也奈何行五十里及关而死使者驰驿白之坚遣黄门郎韦华持节策吊祀以太牢褒赐命服谥曰安道先生　　张平
按前秦录平代郡人一云谯国铚人初仕石虎为部将闵之亡也平帅所部称藩于燕既而结援于秦擢授大将军冀州牧平既跨有新兴雁门西河等诸郡众十余万拜置征镇自号并州刺史寇掠秦境坚遣车骑大将军晋公柳率兵御之柳等败绩坚自将兵讨之前锋邓羌分据汾上获其养子蚝平众大溃惧而请降坚赦之仍署为右将军晋遣参军桓宣就平授平节度加四品将军即其所部扞御北方顷之豫州刺史祖逖出屯芦州遣参军殷乂诣平乂意轻平见大镬欲铸作铁器命破之平曰此是帝王大镬天下定后方当用之奈何打破乂曰卿能保头不而惜大镬耶平太怒于坐斩乂阻兵固守岁余逖攻平破之平寻没于秦　　张蚝
按前秦录蚝本姓弓上党泫人也膂力过人能却曳牛走城无高下皆可超越张平爱之养以为子淫于平妾平知而责之蚝惭乃割阴以自誓遂为阉人铜台之战蚝单马大呼出入秦阵者四五坚募人生致之前锋邓羌擒之以献平惧请降坚拜平左将军以蚝为虎贲中郎将甚见宠爱寻加广武将军同前将军杨安攻拔苻廋于陕城王猛督诸将伐燕蚝以虎牙将军受猛节制蚝与徐成等跨马运矛驰赴燕阵燕兵大败乘胜逐北猛遂灭燕以功进蚝位为前将军晋叛臣袁瑾为桓温所围遣使请救坚遣蚝与王鉴率步骑二万救之建元十二年以前禁将军与行唐公洛会兵攻代昭成帝逆战不胜退遁阴山遂平代地十四年坚以蚝为并州刺史十五年入为后将军十八年晋杨亮攻涪城坚遣蚝帅兵救之蚝出斜谷亮引兵退建元末坚大举伐晋蚝以骠骑将军为前锋败谢丕于淝南阳平公融因谢元之请渡军却阵势不能止遂大败坚至洛阳遣蚝率羽林五千戍并州丕即伪位进蚝为侍中司空封上党郡公王永宣檄州郡推蚝为中军都督蚝方面之勋不逮邓羌而时人咸曰邓羌张蚝俱万人敌也　　张凭
按晋书张凭传凭字长宗祖镇苍梧太守凭年数岁镇谓其父曰我不如汝有佳儿凭曰阿翁岂宜以子戏父邪及长有志气为乡里所称举孝廉负其才自谓必参时彦初欲诣刘惔乡里及同举者共笑之既至惔处之下坐神意不接凭欲自发而无端会王蒙就惔清言有所不通凭于末坐判之言旨深远足畅彼我之怀一坐皆惊惔延之上坐清言弥日留宿至旦遣之凭既还船须臾惔遣传教觅张孝廉船便召与同载遂言之于简文帝帝召与语叹曰张凭勃窣为理窟官至吏部郎御史中丞　　张资
按后凉录资仕光为中书监博学多才艺文翰温雅光甚器之资病光博营救疗有外国道人罗义云能差资病光喜给赐甚厚鸠摩罗什知义诳诈乃告资曰义不能为益徒烦费耳冥运虽隐可以事试也遂以五色丝作绳结之烧为灰末投之水中灰若出水还成结者病不可愈须臾灰聚浮出复绳本形义疗无效少日资死光悼惜之　　张珍
按后燕录珍字文表中山毋极人仕宝度支尚书　　张元化按尚友录元化葛元弟子尝寓汝州有前知之明一日召道士周元亨戒之曰吾化之后毋损吾躯壳既化元亨遵其命葬于城北后五年有汝州卒戍蜀逢一道士于山峡间谓卒曰能为我持一书与胡司马周尊师否卒许之反投书二人开缄乃元化亲札谢二人厚葬之意发棺视有故履存焉宋政和中封冲妙先生　　张元之
按尚友录元之自吏部尚书为吴兴太守以才学显与会稽内史谢元同年之郡而元之名并于元时人称为南北二元　　张祎
按晋书张祎传祎吴郡人也少有操行恭帝为琅邪王以祎为郎中令及帝践祚刘裕以祎帝之故吏素所亲信封药酒一罂付祎密令鸩帝祎既受命而叹曰鸩君而求生何面目视息世间哉不如死也因自饮之而死　　张敞
按南史张裕传裕父敞侍御史度支尚书吴国内史　　张幸按南燕录幸清河东武城人也仕超东牟太守后率户归魏　　张华
按南燕录华清河东武城人也有机办仕德为给事黄门侍郎中书令屡进直言仕超至左仆射奉使至秦辞令不屈后为刘裕所获　　张恂
按南燕录恂清河东武城人也仕慕容氏散骑常侍父悕为&#尚书右仆射恂随德南渡因家于齐郡之临淄后归仕魏　　张瑛
