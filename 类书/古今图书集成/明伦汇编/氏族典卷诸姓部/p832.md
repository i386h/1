<!-- { "loadSidebar": true } -->
按万姓统谱纲字宪章无锡人成化己丑进士历知府　　谈诏
按万姓统谱诏字朝宣上海人成化辛丑进士历副使　　谈录
按常德府志录武陵人自祖子隆以下曰文亮曰兴曰惟福曰志贞至录七世不分居成化间有司以事闻今子孙数传犹守家规不变　　谈一凤
按万姓统谱一凤字文瑞无锡人弘治壬子举于应天任桂林府学训导尝承委纂修孝庙实录督学姚镆谓有史才深器重之时建宣成书院选八桂&#士延师分教推一凤总理其事乃严立教条析疑义正文体每励诸生以明体适用之学绰有苏湖遗风以外艰归复除进贤尢为士所敬服今列名宦祠祀之擢应山尹多惠政邑人颜木述父老之言为遗爱碑　　谈伦按万姓统谱伦字敬仲上海人弘治进士正德中任湖州知府矜恤民隐奏免无征米湖人世戴之　　谈恺按无锡县志恺字守教纲之孙父一凤字文瑞弘治壬子举人为桐庐训导历迁应山知县移平江致仕恺举嘉靖五年进士历官户部员外郎出为山东副使坐事谪信宜典史五迁而复为四川副使历广东布政擢副都御史巡抚南赣汀漳赣贼李文彪海寇徐璧溪各攻陷滨海城邑恺至开布诚信遂招文彪降之出兵邀击璧溪于潮州事平拜兵部右侍郎移镇两广蛮峒四出焚掠恺讨平之寻剿大罗山贼将就俘乞骸归加右都御史　　谈九畴
按胶州志九畴守御所世职也万历二十五年倭寇高丽以经略邢玠往援海运餉军而倭屯闲山乃朝鲜西海扼登莱道闻者顾愕九畴接檄毅然开帆抵高丽大同江饱我援师成锦山功&#封都指挥佥事　　谈自省按丹徒县志自省字季曾性孝友万历辛卯举于乡甲辰成进士授冠县知县历南吏部文选郎湖广参政守郧阳道浙江按察使右布政江西左布政使举卓异升应天府尹时阉逆魏忠贤所在建祠有以讽自省者正色以拒之遂削夺归年八十卒于里　　谈三极按蒙自县志三极万历时举孝廉仕至石阡节推才品兼优　　谈三才
按蒙自县志三才邑庠生也万历三十四年土舍禄重谋袭土丞事机将就诸生齐赴明伦堂皆言不可学博洪元祯曰诸生不识事体毋妄言三才进曰先生固禄内亲然朝廷使先生来为诸生师非使为禄重鹰犬也先生所得几何使蒙自子子孙孙胥屈膝彝酋也洪欲辱之三才曰先生之可以辱我者此衣巾耳遂自褫其衣巾而出禄重谋不行赖此　　谈世德
按陜西通志世德西宁人总兵宁夏谋勇兼全身先士卒詹家沟之捷闻者皆胆寒　　谈迁
按海宁县志迁字儒木性好博综久不遇益肆力于子史百家之言尢谙列朝典故虽游大人先生之门不妄取一介所著枣林集十二卷史论二卷北游录八卷西游录二卷枣林杂俎十二卷枣林外索六卷海昌外志八卷　　谈龙
按杭州府志龙仁和人年十八念父高年久为粮役所困家口日繁乃告父曰儿置有薄田数亩足可自支兄游郡庠子且多无以仰给凡父所遗愿悉归于兄父嘉其义听之后以乡夫夜直犴狱无任苦楚乃备述民艰奋身赴訴反复详情役寝而民乐业至今感之　　谈王道
按六合县志王道字对扬壬申以岁荐授当涂训导重然诺严取予己卯移新郑岁大祲王道为粥糜偕其长子躬哺之存活甚众辛巳冬贼陷新郑王道协民城守不避矢石后以连被数矢坠城寇获王道骂声未绝刃血已溅父子殉难
　参姓部汇考
凌迪知万姓统谱
　　参姓
参陆终第二子参胡之后

　壬姓部列传
　　宋
　　壬午宝
按福州府志午宝武举嘉定十六年特奏名
　　明
　　壬士亨
按万姓统谱士亨远安人宣德中任桂阳县知县　　壬佐按万姓统谱佐莘县人弘治中中都留守司经历　　壬春雩按万姓统谱春雩泉州人署肃宁训导改兰阳训导升本县教谕教人有方
　深姓部列传
　　宋
　　深訾
按万姓统谱訾朝散郎

　箴姓部列传
　　周
　　箴庄子
按风俗通卫大夫箴庄子
左传
作针


　钦姓部汇考
廖用贤尚友录
　　钦姓
钦安州角音又望出河间今吴兴新安缙云有此姓　吟姓部汇考
凌迪知万姓统谱
　　吟姓
吟见姓苑

　谈姓部汇考
郑樵通志
　　以国为氏
周异
姓国

谈氏即郯也亦作谈望出梁国广平
廖用贤尚友录
　　谈姓
谈弘农征音

　今姓部列传
　　明
　　今颖伯
按万姓统谱颖伯临海人洪武中嘉兴府学教授　南姓部列传
　　周
　　南仲
按诗经小雅出车王命南仲往城于方
朱
注
南仲此时
大将也
　　南季
按春秋隐公九年春天王使南季来聘
　　南遗
按左传襄公七年南遗为费宰叔仲昭伯为隧正欲善季氏而求媚于南遗谓遗请城费吾多与而役故季氏城费　　南蒯
按春秋臣传蒯鲁季氏费邑宰也南遗之子季平子立而不礼于蒯蒯以费叛昭公十三年叔弓围费弗克平子怒令见费人执之以为囚俘冶区夫曰非也若见费人寒者衣之饥者食之为之令主而供其乏困费来如归南氏亡矣平子从之费人叛南氏蒯奔齐侍酒于景公公曰叛夫对曰臣欲张公室也卒于齐　　南文子
按尚友录文子卫人为大夫昔智伯欲伐卫乃遗以野马四白璧一卫君悦群臣皆贺独文子有忧色卫君曰举国欢而子有忧色何文子曰无功之赏无力之礼不可不察也卫君以其言告边境智伯果起兵而袭卫至境而反曰卫有贤人先知吾谋也　　汉
　　南竭
按郑樵通志汉有南竭为北平太守
　　南季
按郑樵通志汉有南季善算
　　南观
按郑樵通志王莽时有南观
　　后汉
　　南纂
按郑樵通志后汉有南纂为平昌太守
　　南韬
按郑樵通志后汉有南韬为雍州刺史
　　唐
　　南霁云
按唐书许远传南霁云者魏州顿丘人少微贱为人操舟禄山反巨野尉张沼起兵讨贼拔以为将尚衡击汴州贼李廷望以为先锋遣至睢阳与张巡计事遂留巡所巡厚加礼始被围筑台募万死一生者数日无敢应俄有喑呜而来者乃霁云也巡对泣下霁云善骑射见贼百步内乃发无不应弦毙子承嗣历涪州刺史刘辟叛以无备谪永州　　南承嗣
按万姓统谱承嗣顿丘人霁云之子七岁授婺州别驾历施州刺史柳宗元称其服忠思孝无替负荷转涪州刺史　　南中
按万姓统谱中巴州人攻诗隐居平凉仙洞
　　南伯逢
按万姓统谱伯逢唐人
　　宋
　　南楚
按万姓统谱楚登进士第
　　南翥
按万姓统谱翥登进士第
　　南得臣
按郑樵通志宣和有南得臣燕人
　　南朝英
按福州府志朝英字进之闽县人登干道丙戌萧国梁榜　　南若砺
按福州府志若砺文举嘉定四年特奏名
　　南叔
按福州府志叔文举淳佑十年特奏名
　　明
　　南党
按贵州通志党平越人永乐初为征蛮总兵领兵征苗至十万溪力战死尸犹立不仆王嶰苗见而神之载尸归葬为立庙　　南昱
按温州府志昱字时方乐清人性嗜学郡守何文渊慎选郡掾昱在选中不悦曰吾方与圣贤对安能为吏上书自陈极言儒吏之辨何心奇之然卒以昱主库籍读书不辍登正统壬戌进士除大理左寺副谳决精审时称明刑着有宜斋稿　　南钊
按万姓统谱钊字希古渭南人天顺进士生而岐嶷颖异好读书家贫刻苦历河南右参政　　南镗
按万姓统谱镗字彦声商州人成化进士由吏部主事历左布政使以忤逆瑾系诏狱寻复职告归虽贵显如穷居为文冲淡说理不喜浮词　　南汉
按万姓统谱汉字天章渭南人钊之次子弘治甲子举人除长山教谕迁国子监助教廉静敦慎为司成石公所器重升苏州府通判究心竭力以为之积劳三年成疾而卒吴中士庶莫不德而哀之　　南仝
按山西通志同洪洞人弘治甲子举人聪慧勤学博洽经史尝手录性理通鉴纂要便览初授嘉兴推官清直不挠多所平反某以罪贿即还之竟置以法人服其节升南京四川道御史论劾不避权贵豪强敛迹称铁面御史未竟厥施卒于官　　南金
按万姓统谱金字楚重渭南人博学有文由贡士授新野县训导沉毅庄重居无笑言平生不近声色扬人善不言人过在乡在官俱身为学者师　　南真
按万姓统谱真萧县人早丧父事母孝母病终真庐墓三年寝苫枕块哀痛迫切乡人称其孝　　南大吉
按万姓统谱大吉字元善金子正德辛未进士历绍兴知府幼&#敏知学初以古文鸣世入仕尚友讲学检讨日邃为学者所钦　　南寿
按畿辅通志寿满城人正德丁丑成进士授刑部主事武宗南幸抗疏谏沮廷杖几死寿不少怵嘉靖初升员外郎寻擢守徽州府莅政不阿见忤当道归居林下慎交游寡言笑素履质实为乡邑表　　南逢吉
按万姓统谱逢吉字元贞渭南人嘉靖戊戌进士历提学副使　　南轩
按万姓统谱轩字叔后大吉子嘉靖癸丑进士历文选司郎中升副使子宪仲万历甲戌进士　　南学仲
按渭南县志学仲字子尚轩子生而气清质秀五六龄言论风生受书辄解大义十四摛文即耻与时流伍督学于鳞李公奇之进为弟子员予廪已拔置正学书院俾尚友三秦俊士每试辄居人右嘉靖辛酉举乡试明年会试不第随易谷公纵观金陵之胜学益进万历庚辰凡六上春官竟不第投牒选人授怀庆通判主督赋税兼理巡河鹾法缉盗至则定约束湔故习已而郡无逋负盗咸畏法遁而鹾法河道一一称典干焉　　南宪仲
按渭南县志宪仲字子章轩次子生而体修才轶稍长即博习古文辞工声律隆庆庚午举于乡万历甲戌成进士授枣强令至即着亲民近规章程悉备又条陈兴革大者十事见之施行后以子居益贵赠通奉大夫山西布政累赠奉政大夫工部尚书如子官　　南邦化按山西通志邦化安邑人万历癸未进士澄城知县历刑部主事　　南兆
按濮州志兆字吉甫经魁万历丁丑进士北京户部郎中　　南师仲
按陕西通志师仲字子兴渭南人逢吉孙轩第三子也万历乙未进士读中秘书历少司成洗马己酉典试留都得人称盛历晋少宗伯旋拜南大宗伯师仲质素&#腰不满围隔膜见腑脏而目精&#烁神气倍王燃藜较录至夜分不倦　　南企仲
按陕西通志企仲字伯渭南人知府大吉孙万历中进士授兵部武选转职方复调吏部秉公无私升翰林院提督四译馆太常寺少卿庚子升太仆寺卿神宗违和下诏停矿税释谏臣有司不即奉行抗疏言之得严旨削籍归天启初起为太常卿升南京户部侍郎督理粮储崇祯元年拜南京户部尚书移吏部尚书癸未冬李自成入关不食而卒　　南居业
按陕西通志居业字思诚企仲长子万历甲辰进士与中秘选以员多抑之遂不仕天启改元以荐授礼部主事遽告归不问家人产亦不与人交人以癫目之李自成陷城居业被害　　南居仁
按陕西通志居仁字思敦企仲次子天启壬戌进士仕至祭酒疏奏告示八款又因豫州失守士民半化为贼复疏陈慎选师儒发明节义上嘉纳之会上临雍释奠佐鬯成礼毕升堂坐讲讽切上悦甚赐文锦二袭擢詹事拜经筵日讲卒年六十赐祭葬赠礼部右侍郎居仁天性孝友太宰以朝典肃家与兄仪部奉庭训唯谨贫者藉以举火缓急为周旋人归义焉着有遹修堂集十卷　　南居益
