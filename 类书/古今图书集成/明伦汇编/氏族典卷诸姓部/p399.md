<!-- { "loadSidebar": true } -->
按唐书萧瑀传瑀字时文后梁明帝子也九岁封新安王国除以女兄为隋晋王妃故入长安瑀爱经术善属文性鲠急鄙远浮华晋王为太子授右千牛即帝位妃为后而瑀亲宠频迁尚衣奉御检校左翊卫鹰扬郎将拜内史侍郎数言事忤旨稍见忌出为河池郡守部有钞贼瑀击降之又击走薛举众数万高祖入京师招之挈郡自归授光禄大夫封宋国公拜民部尚书秦王领右元帅攻洛阳署瑀府司马武德元年迁内史令帝委以枢管内外百务悉关决或引升御榻呼曰萧郎瑀自力孜孜抑过绳违无所惮秦王为雍州牧以瑀为州都督王世充平进尚书右仆射迁左仆射贞观初房元龄杜如晦新得君事任稍分瑀不能无少望乘罅切诋辞旨疏躁太宗怒废于家俄拜特进太子少师复为左仆射始议封建坐与陈叔达忿争御前不恭免岁余起为晋州都督入拜太常卿迁御史大夫参预朝政瑀论议明辨然不能容人短罢为太子少傅加特进复为太常卿拜河南道巡省大使九年复参预政事晋王为皇太子拜太子太保同中书门下三品瑀素贵但中狭每燕见辄言元龄辈朋党盗权帝积久不平瑀好浮屠法间请舍家为桑门帝许之矣复奏自度不能为乃夺爵下除商州刺史未几复其封加特进卒年七十四诏赠司空荆州都督陪葬昭陵太常谥曰肃帝以其性忌改谥贞褊　　萧铣
按唐书萧铣传铣后梁宣帝曾孙也少贫佣书事母孝炀帝以外戚擢为罗川令大业十三年岳州校尉董景珍雷世猛旅帅郑文秀许元彻万瓒徐德基郭华沔人张绣等谋反隋且推景珍为王景珍曰罗川令故梁裔也宽仁大度有武皇遗风今推之以应天顺人不亦可乎乃遣人告铣铣即募兵数千将应景珍乃以十月称梁公远近争附众数万乃趋巴陵筑坛城南柴上帝自称梁王有异鸟至建元为凤鸣义宁二年僭称皇帝署百官一用梁故事武德元年徙都江陵复园庙铣性外宽内忌疾胜己者于是大臣旧将皆疑间多叛去四年诏孝恭与李靖率巴蜀兵图铣孝恭靖直逼其都初铣放兵止留宿卫数千人及仓卒追集江岭回远未及赴孝恭布长围守之数日破其水城取楼船数千交州总管丘和长史高士廉司马杜之松诣靖降铣度救不至率官属缌衰布帻诣军门谢孝恭受之护送京师铣至高祖让之对曰隋失其鹿英雄竞逐铣无天命故为陛下禽犹田横南面岂负汉哉帝怒其不屈诏斩都市年三十九自僭国至灭凡五年　　萧锐
按唐书萧瑀传瑀子锐尚襄城公主为太常少卿　　萧钧子
瓘

按唐书萧瑀传钧瑀从子有才誉永徽中累迁谏议大夫弘文馆学士终太子率更令子瓘为渝州长史居母丧以毁卒　　萧德言
按唐书萧德言传德言字文行陈吏部郎引子也系出兰陵明左氏春秋甫冠以国子生为岳阳王宾客陈&#徙关中诡浮屠服&#归江南州县部送京师仁寿中授校书郎贞观时历著作郎弘文馆学士诏以经授晋王王为太子德言又兼侍读请致仕太宗不许下诏敦勉封武阳县侯进秘书少监久乃得谢高宗立拜银青光禄大夫遣通事舍人即家致问乘舆至肃章门引见礼遇隆重卒年九十七赠太常卿谥曰博　　萧翼
按唐诗纪事翼梁元帝曾孙负才艺多权谋太宗时为监察御史奉&#取王右军兰亭序真迹于越僧辩才称旨授员外郎赏甚厚　　萧嗣业
按唐书萧瑀传瑀从子钧钧兄子嗣业少从炀帝后入突厥贞观九年归以其知突厥曲折诏领突厥众擢累鸿胪卿兼单于都护府长史调露中突厥叛嗣业与战败绩乃流桂州　　萧至忠
按唐书萧至忠传至忠沂州丞人仕为伊阙洛阳尉迁监察御史劾奏凤阁侍郎苏味道赃贪超拜吏部员外郎至忠长击断誉闻当时中宗神龙初为御史中丞始至忠为御史而李承嘉为大夫让诸御史曰弹事不咨大夫可乎众不敢对至忠独曰故事台无长官御史天子耳目也其所奏请当专达若大夫许而后论即劾大夫者又谁白哉承嘉惭至是承嘉为户部尚书至忠劾祝钦明窦希玠与承嘉等罪百寮震悚迁吏部侍郎寻授中书侍郎同中书门下平章事俄为侍中中书令时宗楚客怀奸植党而韦巨源杨再思李峤务自安无所弼正至忠介其间独不诡随时望翕然归重韦后常谓其弟洵与至忠殇女冥婚至忠又以女妻后舅崔从礼子无诐两家合礼帝主萧后主崔时谓天子嫁女皇后娶妇唐隆元年以后党应坐而太平公主为言出为晋州刺史治有名太平寖用事至忠乃自附纳且丐还主请于帝拜刑部尚书复为中书令封酇国公乃参主逆谋先天二年主败至忠遁入南山数日捕诛之籍其家弟元嘉工部侍郎广微工部员外郎　　萧嵩
按唐书萧瑀传瑀从子钧钧子瓘瓘子嵩貌伟秀美须&#神龙元年调洺州&#军事河北黜陟使姜师度表为判官开元初擢中书舍人历宋州刺史迁尚书左丞十四年以兵部尚书领朔方节度使元宗赋诗劳行会吐蕃大将悉诺逻恭禄及烛龙莽布支陷瓜州河陇大震帝择堪任边者徙嵩河西节度使判凉州事封兰陵县子遣副将杜宾客率强弩四千与吐蕃战大溃斩一将露布至帝大悦授嵩同中书门下三品十七年进兼中书令自张说罢宰相令缺四年嵩得之然常遥领河西节度在公慎密人莫见其际子衡尚新昌公主嵩妻入谒帝呼为亲家俄封徐国公裴光廷卒帝委嵩择相嵩推韩休及休同位峭正不相假至校曲直帝前嵩惭乞骸骨乃授尚书右丞相与休皆罢久之进太子太师而幽州节度使张守珪坐赂中人牛仙童得罪李林甫素忌嵩因言嵩尝以城南墅遗仙童贬青州刺史寻复拜太子太师固请老见许年逾八十天宝八载卒赠开府仪同三司　　萧颖士按唐书萧颖士传颖士字茂挺梁鄱阳王恢七世孙祖晶贤而有谋任雅相伐高丽表为记室越王贞举兵杖策诣之陈三策王不用晶度必败乃&#去客死广陵颖士四岁属文十岁补太学生开元二十三年举进士对策第一父旻以莒丞抵罪颖士往诉于府佐张惟一惟一乃平宥之天宝初颖士补秘书正字奉使括遗书赵卫间淹久不报为有司劾免召为集贤校理宰相李林甫欲见之颖士方父丧不诣林甫怒其不下己调广陵&#军事会母丧免流播吴越史官韦述荐颖士自代召诣史馆待制颖士乘传诣京师而林甫方威福自擅颖士遂不屈愈见疾俄免官往来鄠杜间林甫死更调河南府&#军事倭国遣使入朝自陈国人愿得萧夫子为师者中书舍人张渐等谏不可而止安禄山宠恣颖士即托疾游太室山已而禄山反颖士往见河南采访使郭纳言御守计纳忽不用因藏家书于箕颍间身走山南节度使源洧辟掌书记宰相崔圆授扬州功曹&#军后客死汝南逆旅年五十二门人共谥曰文元先生　　萧诚
按见闻记李邕常不许萧诚书萧乃诈为古帖示邕曰右军真迹邕叹为真萧以实告邕复取视曰细看殊未佳　　萧华
按唐书萧瑀传瑀从子钧钧子瓘瓘子嵩嵩子华谨重方雅有家法嗣爵天宝末为兵部侍郎禄山乱陷贼逼守魏州郭子仪攻安庆绪于相州华间道奉表欲举魏以应为贼所执会崔光远得魏州破械出之魏人德华庇免争来诣光远乞留有诏即授刺史思明反子仪惧复失华乃表崔光远代之而召置军中相州兵溃华还朝犹以污贼降试秘书少监稍迁尚书右丞擢河中晋绛节度使上元初以中书侍郎同中书门下平章事李辅国用事求宰相华拒之辅国怨会肃宗大渐矫诏罢华为礼部尚书引元载以代方代宗谅暗载助辅国贬华为峡州司马卒二子恒悟　　萧昕
按唐书萧昕传昕字中明梁鄱阳王恢七世孙世居河南再中博学宏辞科调寿安尉累迁左补阙哥舒翰为副元帅拒安禄山辟掌书记翰败儳道走蜀肃宗立奉诰册见行在历中书舍人礼部侍郎代宗狩陕昕由武关从帝擢国子祭酒大历中持节吊回纥转工部尚书封晋陵侯德宗出奉天昕年八十余步出城贼求之急独窜山谷间仅至奉天迁太子少傅爵郡公兼礼部尚书知贡举久之以太子少师致仕卒年九十三赠扬州大都督谥曰懿　　萧定
按唐书萧瑀传定字梅臣瑀曾孙以荫起家陕州&#军事金城丞莅事清挺选补黜陟使裴遵庆表为判官还调万年主簿历左右司郎中为元载所恶外迁袁润等六州刺史大历中迁户部侍郎太常卿朱泚反诡姓名为张诞匿里中不浼于贼事平擢太子少师卒年七十七赠太子太师　　萧复
按唐书萧瑀传瑀从子钧钧子瓘瓘子嵩嵩子衡衡子复字履初生戚里&#从豪汰以服御舆马相夸复常衣垢敝居一室以清操显荫为宫门郎广德中岁大饥家百口不自振议鬻昭应墅宰相王缙欲得之许以右职复曰鬻先人墅以济孀单吾何用美官缙憾之由是废数岁乃历歙池二州刺史迁湖南观察使改同州刺史久乃拜兵部侍郎晋王为襄汉元帅进复户部尚书统军长史扈狩奉天拜吏部尚书同中书门下平章事充山南江淮湖南岭南等道宣抚安慰使兴元初进门下侍郎弟升尚郜国大长公主升早卒主以奸蛊事再得罪废复坐是检校太子左庶子废居饶州贞元四年卒年五十七子湛　　萧存
按唐书萧颖士传颖士子存字伯诚亮直有父风能文辞浙西观察使李栖筠表常熟主簿颜真卿在湖州与存及陆鸿渐等讨摭古今韵字所原作书数百篇建中初由殿中侍御史四迁比部郎中张滂主财赋辟存留务京师裴延龄与滂不协存疾其奸去官风痹卒　　萧仿
按唐书萧瑀传瑀从子钧钧子瓘瓘子嵩嵩子华华子悟悟子仿字思道太和中擢进士第除累给事中后自集贤学士拜岭南节度使咸通初为左散骑常侍迁拜义成军节度使以兵部尚书再判度支进中书侍郎同中书门下平章事再迁司空兰陵县侯时天下盗起宦人持兵柄仿以鲠直为权近所忌卒年八十　　萧俯
按唐书萧瑀传瑀从子钧钧子瓘瓘子嵩嵩子华华子恒恒子俯字思谦贞元中及进士第又以贤良方正对策异等拜右拾遗元和六年召为翰林学士凡三年进知制诰会张仲方以李吉甫数调发疲天下訾其谥宪宗怒逐仲方而俯坐与善夺学士下除太仆少卿皇甫鏄荐为御史中丞袭徐国公穆宗立授中书侍郎同中书门下平章事进门下侍郎令狐楚罢执政西川节度使王播赂权幸求宰相俯劾播纤佞不可污台宰帝不许自请罢冀有感悟帝亦不省俄罢为尚书左仆射用播为盐铁使后卒相俯自谓辅政浅固辞仆射换吏部尚书又避选事徙兵部移病求分司不许授太子少保为同州刺史复以少保分司东都性简洁以声利为污疾邪太甚孤特一概故轻去位无所藉文宗即位召授少师称疾力不拜乃还左仆射许致仕庄恪太子时议选旧德保辅东宫复以少师召坚辞即迁太子太傅优诏褒尚开成初弟俶为楚州刺史召见帝曰俯先帝贤宰相筋力未衰可一来尔善道朕意乃以诏书并绢三百因俶致之俯终不起以寿卒　　萧祜
按唐书韦贯之传贯之兄绶绶子温所善萧祜字佑之夷淡君子也少贫窭隐居以孝养闻司农卿李实督官租祜居丧未及输召至将责之会有赐与倩祜为奏实称善即荐于朝终制以处士拜左拾遗累迁谏议大夫终桂州观察使赠右散骑常侍精画及书自锺王萧张以来皆能识其真謷然不以尘事自蒙　　萧膺按尚友录膺字次元候官人开成初进士官至大理司直　　萧邺
