<!-- { "loadSidebar": true } -->
按宋史冯拯传拯字道济父俊事汉湘阴公刘赟赟死周太祖授检校太子宾客戍安远军驭马镇辞不行因徙居河阳拯以书生谒赵普普奇其状曰子富贵寿考宜不下我举进士补大理评事通判峡州权知泽州徙坊州迁太常丞权知石州擢右正言岁余代归出使河北与转运使樊知古计边储还判三司户部理欠凭由司为度支判官淳化中请立许王元僖太宗怒贬知端州徙知鼎州改通判广州郊祀毕覃恩迁虞部员外徙知江州真宗即位进比部员外郎御史中丞李惟清表为推直官判三司度支勾院迁驾部咸平初兼侍御史知杂事擢祠部郎中枢密直学士权判吏部流内铨向敏中宣抚河北河东拯为副明年以右谏议大夫同知枢密院事迁尚书工部侍郎签书枢密院事景德中为参知政事再迁兵部侍郎摄事享太庙封泰山为仪仗使礼成进尚书左丞从祀汾阴为仪仗使迁工部尚书以疾求罢拜刑部尚书知河南府七年除御史中丞又以疾辞除户部尚书知陈州再知河南府迁兵部尚书入判尚书都省以吏部尚书检校太傅同中书门下平章事充枢密使其冬拜右仆射兼中书侍郎太子少傅同平章事集贤殿大学士进左仆射干兴元年进封魏国公迁司空兼侍中丁谓贬拯代为司徒玉清昭应宫使昭文馆大学士监修国史又为山陵使五上表愿罢相拜武胜军节度使检校太尉兼侍中判河南府卒赠太史中书令谥文懿　　冯文智
按宋史冯文智传文智并州人世以方技为业太平兴国中诣都自陈召试补医学加乐源县主簿端拱初授少府监主簿逾年转医官加少府监丞常隶并代部署淳化五年府州折御卿疾文智诊疗获愈御卿表荐之赐绯加光禄寺丞咸平三年明德太后不豫文智侍医既愈加尚药奉御赐金紫六年直翰林医官院东封转医官副使祀汾阴又加检校主客员外郎大中祥符五年卒年六十　　冯克忠
按宋史冯瓒传瓒子克忠至内殿崇班合门祗候　　冯元高祖禧　父
邴　兄子譓

按宋史冯元传元字道宗高祖禧唐末官广州以术数仕刘氏传三世至父邴广南平入朝为保章正元幼与孙质陆参夏侯圭善号四友进士中第授江阴尉补国子监讲书迁大理评事擢崇文院检讨兼国子监直讲真宗试进士殿中召元讲易未几迁太子中允直龙图阁诏预内朝天禧初迁太常丞兼判礼部吏部南曹擢左正言兼太子右谕德仁宗即位迁户部员外郎为直学士兼侍讲历会灵观副使知通进银台司判登闻检院同判国子监同知贡举进龙图阁学士预修三朝正史为翰林学士判都省三班院史馆修撰判流内铨兼群牧使四迁给事中翰林侍讲学士迁礼部侍郎知审官院复判礼院国子监修景佑广乐记书成迁户部侍郎卒赠本部尚书谥章靖无子以兄之子譓为后　　冯光戬
按万姓统谱光戬安岳人李顺之乱已平诸将纵杀附降光戬白大将杨琼止之自是降者日以千数　　冯行己按宋史冯拯传拯子行己字肃之以父任为右侍禁泾原路驻泊都监知宪州因治状增秩历石保霸冀莫五州所至有能称皇佑中知定州徙知代州管干河东缘边安抚事进西上合门使四迁客省使更高阳关秦凤定州大名府路马步总管以卫州防御使致仕预洛阳耆英之集元佑中终金州观察使年八十四　　冯伸己
按宋史冯拯传拯子伸己字齐贤以荫补右侍禁累迁西头供奉官授合门祗候桂州兵马都监转运使俞献可辟知廉州久之安化蛮扰边又荐知宜州天圣中改桂宜融柳象沿边兵马都监遂专溪峒事以礼宾使复知宜州代还道改供备库使知邕州改东染院使领荥州刺史梓夔路兵马钤辖迁洛苑使知宜州乐善蛮寇武阳伸己遣谕祸福蛮大悦悉还所掠又莫世堪抄劫伸己设法擒捕迁果州团练使徙桂州改右武卫大将军守本官分司西京卒　　冯平
按万姓统谱平至和中与杜衍王焕毕世长朱贯号睢阳五老　　冯京
按宋史冯京传京字当世鄂州江夏人少隽迈不群举进士守将作监丞通判荆南军府事还直集贤院判吏部南曹同修起居注试知制诰避妇父富弼当国嫌拜龙图阁待制知扬州改江宁府以翰林侍读学士召还纠察在京刑狱为翰林学士知开封府安抚陕西除端明殿学士知太原府神宗立复为翰林学士改御史中丞擢枢密副使进参知政事数与王安石论辨会郑侠上书吕惠卿谮京与侠通罢知亳州未几以资政殿学士知渭州徙知成都府复召知枢密院顷之以观文殿学士知河阳哲宗即位拜保宁军节度使知大名府又改镇彰德范祖禹言京再执政初与王安石不合后为吕惠卿所倾其中立不倚之操为先帝称挹若付以枢密必允公论时京已老乃以为中太一宫使兼侍讲改宣徽南院使拜太子少保致仕绍圣元年薨年七十四赠司徒谥曰文简　　冯山
按宋史冯澥传澥父山熙宁末为秘书丞通判梓州邓绾荐为台官不就退居二十年范祖禹荐于朝官终祠部郎中　　冯如晦
按万姓统谱如晦安岳人举进士范纯仁帅环庆时有讼纯仁不法者命如晦往讯之力辨其诬富弼韩缜有诗述其事　　冯熙载
按万姓统谱熙载西安人元符初进士累官中书侍郎与时相王黻不协罢知亳州　　冯寅
按广东通志寅宾之英德人少博学好古不为习俗所移登大观三年进士历官殿中丞有声于时　　冯晦按广东通志晦字文显英德人寅之族子也少笃学师于寅大有心得尤工诗赋隐居教授游其门者率敦德自好所著有南山杂&#传于世　　冯世宁
按宋史冯世宁传世宁字静之以入内黄门累迁昭宣使忠州团练使入内押班杨国公主寝疾哲宗欲夜出问讯世宁执言不可帝虽微忤卒为之改容再迁景福殿使明州观察使至副都知崇宁新官名世宁首知入内内侍省事禁中夜火使宿卫士扑灭之既定令自他途出盖不欲使知宫省曲折也徽宗赏叹进感德军留后政和初以内客省使彰化军留后致仕世宁出入禁闱六十年循谨无过卒年六十七赠开府仪同三司谥曰恭节　　冯澥
按宋史冯澥传澥字长源普州安岳人登进士第历官入朝以言事再谪靖康元年澥为左谏议大夫金人围太原朝廷命李纲宣抚两河澥奏罢之金人要割三镇高宗自康邸出使除澥知枢密院事充副使不果行寻除尚书左丞金人犯阙诏宗室郡王为报谢使澥与曹辅以枢密为副留金营三日归诏暂权门下侍郎钦宗诣金营澥扈从张邦昌僭位与澥有旧取之归以澥康邸旧臣命为奉迎使为总领迎驾仪物使建炎初除资政殿学士知潼州府言者论澥尝污伪命夺职已而复官绍兴三年以资政殿学士致仕卒　　冯安国
按顺昌县志安国字彦修少力学行谊尢高时行王氏学安国乃晦迹于家聚徒讲经建炎中范汝为据富沙籍民降附安国不屈而死　　冯康国
按宋史冯康国传康国字元通本名轓遂宁府人为太学生负气节建炎中高宗次杭州张浚留平江苗刘作乱浚欲得辩士往说之时轓客浚所慷慨请行浚遣之至杭说傅正彦傅按剑大怒轓辞气不屈正彦乃善谕遣还浚复遣轓移书傅等告以祸福勤王兵集傅等惧轓知其可动乃说宰相朱胜非以今日之事当以渊圣皇帝为主睿圣皇帝宜复为大元帅少主为皇太侄太后垂帘胜非令与傅正彦议皆许诺诏补轓奉议郎守兵部员外郎赐五品服更名康国高宗反正以张浚宣抚川陕浚辟康国主管机宜文字浚至蜀遣康国入奏事诏进两官为荆湖宣谕使以擅造制书坐贬秩二等绍兴三年浚召还与康国俱赴行在浚既黜御史常同因论康国罢之起知万州湖北转运判官浚相入为都官员外郎浚去位康国乞补外赵鼎言于高宗迁右司员外郎除直显谟阁知夔州丁母忧起复抚谕吴玠军除都大主管川陜茶马卒　　冯益
按宋史冯益传益康王邸旧人也王即位自入内东头供奉官迁至干办御药院寻兼干办皇城司恃旧恩骄恣绍兴三年授武功大夫康州防御使迁宣政使益自言藩邸旧吏乞加恩遂升明州观察使内&#旧有骐骥院官益请别置御马院自领其事会刘豫揭榜山东言益遣人收买飞鸽张浚请斩益以释谤帝不许与祠放归家居十四年伪柔福帝姬之事觉益坐验视不实送昭州编管寻以与皇太后连姻得免十九年卒于家　　冯&#
按万姓统谱&#知泸州绍兴间诏海外四州与免经界&#抗疏论其不便于是泸叙州长宁军皆得免泸民甚德之　　冯椅
按宋史冯去非传去非父椅字仪之家居授徒所注易书诗语孟太极图西铭辑说孝经章句丧礼小学孔子弟子传读史记及诗文志录合二百余卷　　冯洽按万姓统谱洽字深之大冶人朱文公门人手录性理诸书诵说不厌　　冯允中
按万姓统谱允中字作肃邵武人从学朱熹所论惩创后生妄作之弊甚善熹多许之尝名其居曰见斋云　　冯梦得
按延平府志梦得字初心将乐人笃志嗜学博洽经史登嘉熙二年进士第历给事中累官礼部尚书居官不私荐拔尝奏立龟山书院请复其后以主祀事时谓扶植道南之一&#梦得之力居多云　　冯端荣
按福州府志端荣字景庄福州人宝庆丙戌进士知崇安县勤恤小民病给之药死施之棺尝扁清慎堂以见志邑民祀之　　冯去非
按宋史冯去非传去非字可迁南康都昌人淳佑元年进士尝干办淮东转运司治仪真宝佑四年召为宗学谕丁大全为左谏议大夫三学诸生叩阍言不可帝为下诏禁戒诏立石三学去非独不肯书名碑之下方监察御史吴衍翁应弼劾诸生下狱去非复调护诸学生之就逮者未几去非以言罢归舟泊金焦山有僧上谒致大全意愿毋遽归少俟收召去非奋然正色绝之不复与言　　冯去疾
按万姓统谱去疾理宗时知兴国军刊定本四书于沧浪亭号兴国本　　冯友能
按万姓统谱友能南部人官至中书门下平章事一月间上封事数十朝野惮之　　冯大亮
按万姓统谱大亮见樵叟八人各出楠木一枝才五六寸曰可栽树亭中树径尺则家财百万旬月而树凌空金玉自至　　冯仲煜
按万姓统谱仲煜知丹棱县元兵入眉州仲煜死之　　金　　冯璧
按金史冯璧传璧字叔献真定县人幼颖悟不凡弱冠补太学生承安二年经义进士制策复优等调莒州军事判官宰相奏留校秘书未几调辽滨主簿四年调鄜州录事明年伐蜀行部檄充军前检察帅府以书檄委之主帅以璧招两当溃卒军民三万余众鼓舞迎劳璧还主帅嘉其能奏迁一官五年自东阿丞召补尚书省令史俄转太学博士至宁初去官宣宗时复职贞佑三年迁翰林修撰六月改大理丞十月改礼部员外郎权右司谏治书侍御史四年迁刑部郎中冬十月出为归德治中未几改同知保静军节度使又改同知集庆军节度使到官即上章乞骸骨进一官致仕正大九年河南破北归又数年卒年七十有九　　冯延登
按金史冯延登传延登字子俊吉州吉乡人世业医延登幼&#悟既长事举业承安二年登词赋进士第调临真簿德顺州军事判官泰和元年转宁边令贞佑元年补尚书省令史寻授河中府判官兼行尚书省左右司员外郎兴定五年入为国史院编修官改太常博士元光二年知登闻鼓院兼翰林修撰奉使夏国就充接送伴使正大七年迁国子祭酒假翰林学士承旨充国信使以八年春奉国书朝见于虢县御营有旨监之丰州二年后放还哀宗抚慰久之复以为祭酒历礼吏二部侍郎权刑部尚书明年元兵围汴京仓猝逃难为骑兵所得欲拥而北行延登辞情慷慨义不受辱遂躣城旁井中年五十八　　冯庆
