<!-- { "loadSidebar": true } -->
　　方氏族谱序　　　　　　　　明宋濂按方姓出自方雷氏方雷者西陵氏女轩辕之正妃是为嫘祖或曰榆罔之子曰雷封于方山后人因以方为氏未详孰是周宣王时方叔食邑于洛故世望于河南至西汉末新莽将篡位司马府长史纮官于吴中度天下必大乱即避去歙之东乡因家焉生一子雄雄生三子侪储俨侪关内侯行南部太守俨大都督储字圣明一字颐真太守周歆举为孝廉又举贤良方正第一累官太常兼洛阳令封黟县侯和帝时卜郊忤上意饮鸩而卒储能役使鬼神故乡人立庙祀之称其为仙翁云仙翁生三子缵之弘之观之一云觌洪观盖传闻之异辞尔子孙分为三族其布列于诸州者缵之之后则严衢婺越弘之之后则徽宣池秀湖常观之之后则莆田九江滁阳至今繁盛缵之远裔曰文亮仕陈为散骑常侍生南昌令伦伦生隋秘书郎祚祚生太中大夫伸伸生唐太子中舍孚孚生右卫将军始兴始兴生二子尊逢逢考功郎中秦州刺史生皓皓生吏部员外郎苗苗生三子堂常褚褚宣远将军堂永阳令生二子达让达生三子引文引武引祖引文生道属道属生四子聪尊甲乙聪生四子道和令兴令安令保令兴生世雄世雄生道明道明生二子赦讲讲生君赞君赞生三子公恳公平公郁公郁生二子整汉整卫史中丞生刑部尚书景汉生四子宗采宰宥宗浙东观察推官生三子永珍永符永丰永丰生十子可荣可昭可晖可浚可璎可齐可同可度可刚可法可晖生肃肃生元英处士干干字雄飞世居睦州白云原以诗名后隐越之鉴湖以终生二子翼严翼小字托儿无嗣严生二子申述甲亡其名生景先述生三子景珍景珣传景先生二子彦超彦安景珍生三子彦诚彦晖彦琼复自越还居睦景珣生三子承俊承邦承威传生一子承招自彦超而下号为九房诸孙复布列于浙河之东多仕吴越钱氏宋太平兴国三年钱俶纳土有自睦徙台州黄岩者曰二四府君虽宗之述不知系之何房之下既而君又卜迁明之象山未几又自象山徙宁海侯城里始定居焉至熙宁元丰间其族渐大读书为文辞者后先相望迄于宋季不衰同郡县而居若临海之鲛峰天台之龟峰宁海之爱山皆号诗书之宗其先同出于睦载诸家乘者甚详不幸元初毁于兵今皆不可知矣府君十四代孙文大为是而惧不可知者则略之其稍可知者不问亲疏而惓惓并着之成书一篇以传于后嗣文大之从子孝孺从余学经因命来求序予闻方之族自长史南迁蔓延数郡以科目发身登法从膺郡寄者在在而是北则阔寥罕闻近世遂指为希姓然据新定别谱则谓长史晋元熙间人仙翁仕梁在武帝时而文亮乃为之子也唐监察御史张友成所造仙翁庙碑及莆田谱图记复谓长史官于西汉之季则仙翁实长史之孙距梁当甚远史传无明文未敢妄加臆断而姑以碑为正大抵江南之方要皆仙翁苗裔自雉山而分者又为睦州刺史亮之派自白云原而分者多为元英处士之支雉山属淳安亮则汪华之将武德四年举睦州附唐者也今文大之先出于元英虽曰图牒丧亡稍阙其所系属当无可疑者故予为稽元英他谱特着承传次第以补其阙略犹文大之前志也好古博雅君子尚是正焉洪武十年夏四月十五日前翰林学士承旨金华宋濂谨序　予按方回桐江集所载天下之方姓皆出于歙县　歙县之东乡今析为严之淳安盖予鼻祖纮西汉　不仕王莽避地时所居仙翁储之墓在县学前庙　祀则徽严山中皆有之曰真应庙徽严之方莆之　方信之鹅湖之方屡出名卿显人又按秘书省正　字方翥莆田谱图记所纪王莽之际衣冠流离有　名纮字子缨者渡江而宅吴中以二说参之皆本　于张友成仙翁庙记所以先后如出一辙独新定　别谱谓仙翁为新定人祖纮晋元熙间为郡功曹　父雄生三子长侪娶司空谢安女次即仙翁季曰　俨字叔威当南齐世与仙翁皆隐不仕及梁武帝　即位仙翁始举秀才终官太常卿窃意谢安卒于　晋孝武太元十年卒后三十余年始至恭帝之元　熙又历宋齐八十余年而至梁度其时侪必尚存　相去如此之久而曰娶安之女似无斯理也侪事　且然不知仙翁仕梁之事其果足信矣乎又谓仙　翁三子长曰观次曰觌季曰洪而著作郎方仁杰　闽系录则云仙翁三子赞之弘之观之谱图记亦　然盖观字正同弘则避宋宣祖讳改为洪以弘与　洪音义相近唯觌与赞稍异耳无乃传闻之易讹　耶惟方氏固为江南望族而元英之支子孙尢众　其九世孙监察御史蒙自记白云原之族时有二　十三院实治平之四年至淳熙初吕太史伯恭见　于文辞又云云源枝叶甚蕃一源数百家联谱合　牒衣冠文物之盛乡人纪之呜呼亦可谓昌且炽　矣今文大所谱又略不知其源流之详颇阅勾无　谱其称元英第三世讳述之下注云子孙迁宁海　之侯城因之为正且为牵引诸书而一辨之亦　补阙之义也至若莆田之方则唐昭宗时守长史　讳琡始迁琡生御史中丞殷符殷符生七子延康　延年延范延远延英延耀延滔最号贵显延安户　部侍郎子孙或家滁阳延滔左仆射其后人或迁　饶信江苏诸郡琡亦出观之之裔因为元英异支　谓其徙于光之固始者则非予恐读兹序者有疑　而不释谩一疏之不觉其辞之缕缕也是月十八　日濂又题　　题叶秀才为方氏复姓记后　　王世贞建文末天下之名能殉义者莫如天台方先生其得祸之烈则亦无如方先生先生殁二十余年而天下乃敢举其名又五十年而天下乃敢诵其言又百年而天下乃有求其已绝之裔而为之记者盖先生在围城时则以其幼子托上海余氏友若伍胥之托王孙于鲍者遂冒余姓其后人今为南昌司训有声先生之乡人叶君刺得其状业欲为置田宅要司训君归天台奉先生祀其书与记甚详呜呼先生方驾格泽骖故主而宾于帝所其正气沸&#宇宙间世之日星先生之名而金石其言者耿然若以为不没即其后之存与否无足为先生轻重第以一时万乘之尊挟不世之怒而有不能尽快其意于意外之日者亦可想也叶君名琰为先生纂述遗事又能推其别居为文信公祠令得及事先生庶几哉赵朔李固之客即千古奚让焉　　方正学后裔复姓建祠始末　　陈继儒松府治之西有求忠书院者何为特祀逊志方先生创也先生生于天台死节于金陵于松何居曰松有先生后在焉后何居曰叶公琰谢公铎张公汝弼王公世贞详哉言之矣且方氏手迹支谱甚覆而详先生血嗣在松则血食亦宜在松此特祠之所由建也云当先生抗命时魏泽以刑部尚书谪宁海尉受诏捕方氏幼子德宗垂九岁泽匿之有台人秀才余学夔者乞食翔于市口喃喃唱歌以讽泽泽心动叱曰扶颠子去越两日途遇歌如前泽知其为义士也乃密托德宗于余入松江岛屿中历青村诸镇以织网贸米得活余又潜入郡属祠部郎俞允护翼焉时任勉为参政家居闻之就见德宗初引却怖而欲逃勉出癸酉录示之知允与勉皆门生乃始安自此各为异人阴相往来允妻以养女冒俞氏恐同姓贾祸旋改余转迁白沙乡而学夔亦远遁不得迹矣德宗三子娶俞生者友直友谅继许生者友竹子孙繁衍俱居华亭本末详载谱万历己酉督学杨公廷筠访其事于司理毛公一鹭毛公访之陈子继儒得实杨公捐俸三百金驰檄立祠复其姓衣冠其大宗之孙显节而祠尚有待也太守张公九德适至挺身许曰九德先生之乡人也德而不任谁当任者夫以方先生六尺之孤委之云间昔日方氏之存灭在魏在余今日方氏之存灭在我有如听其自续自绝自明自晦岂惟涂视方先生实与屠剪锢禁何异异日天子诏求先生后其安所置对将遂为子虚亡是公而已乎古者爱羊及乌存大体也子弟为尸迎生气也况以先生之血嗣荐先生之血食肸蠁相属夫宁不歆于是谋之华亭令聂公绍昌涓吉鸠工庄严庙貌崇祠先生而魏公泽余公学夔俞公允任公勉徐公善安配焉构以重堂缭以峻垣翼以两庑门厂而墀涤祭毖而田备秋毫皆太守张公力也祠成之日太守以庚辰冬至率僚属迎主入祠谒奠成礼士民乐观者万余人及辛亥端午命陈子继儒为之记陈子再拜稽首而谢曰异哉此举昔日高皇帝以明易元文皇帝以叔代侄此古今一大鼎革也先生衰麻入阙哭声震殿刀环筑口批及两耳收妻女暨十族市先生肉者赐之金发先生之祖骸者投之井此古今一大惨也天子与孤臣为难岂赵朔李固比哉孑遗所在前有赏后有诛局天蹐地昼伏夜行千钧引丝所余有几此古今一大险也遗蜕不敢收遗札不敢藏子孙不敢自名其祖春秋家祭嘿对饮泣即有好义汲古之士畴敢向先生礼一瓣香此古今一大&#也今皇帝登极首诏表章诸君子复天台之故墟修金陵之旧冢请补赐谥而未及子孙特不知一块忠义血正在松耳今二百余丁悉复故姓退而耕凿进而弦诵跻跻跄跄歌斯哭斯九重无必伸之威而十族无必馁之鬼此古今一大快也忠义激而为哀湘诅楚之词非后史之所必及者欤而先生俎豆俨然箕裘无恙以此调人鬼之不平而关百世之横口此古今一大继述也庙貌既新讲学院中瞻仰先生则夷齐尚在同难者八百七十三人则田横五百义士尚在若魏若余若徐若任则赵朔之杵臼程婴李固之王成尚在此古今一大榜样也先生为浙中第一名儒为国朝第一忠臣而发潜阐幽访求先生之后者则督学杨公自武林司理毛公自睦州太守张公自某地又皆先生之乡后进也意者当年复义共事诸公分身应现或抱孤于覆巢完卵之时或报命于禁网阔疏二百四十余年之后谁谓浙脉可断哉此古今一大因缘也嘻此又古今一大奇也是故陈子继儒拜命额首而为之记　　方先生后嗣归宗记　　　　　王士昌余尝读革除录见其题首简者曰夫忠孝节义天下之大闲而死义之臣国家之元气也余三复而思之诚哉其言之也然第曰元气则是气所磅礡有暂晦不明之时而无久&#不伸之理以今观于方先生之事其信也夫先生当国家壬午之变受祸独惨而要之先生忠肝义胆始终为国以上方伯夷叔齐扣马之谏真先后一辙者岂动于一时意气所激而已哉无奈天命有兴真主龙跃乃先生力辞草诏再触威严则先生一身固自分为千古纲常所系属之身而生人之命脉国家之鼎钟直仔肩之也又何辞于麋身湛族之祸哉斯时也以九五之威下仇一匹夫譬之雷霆所震靡不摧折又宁必其有今日者第人心不死先生固处其难诸君子亦不处其易于是有魏公泽之藏孤余公学夔之偕隐而三尺之孤斯脱有俞公允之馆甥任公勉之护持而华亭之荫始全德宗之后三子齐鸣八世以来聚族日大呜呼此虽其故人门生能为婴杵之&#而瓜瓞绵绵一&#不绝自非天道默相其间未必至是而况于英贤辈出如博士竹臞之文行太学思泉之诗才隐隐见见总之不愧其家声而摭实征信则有谢文肃孙枝一叶之咏叶文甫往来劝进之规凿凿可为左券者又奚疑哉幸惟列圣表章之勤今皇登极之诏台郡缑城并建特祠金陵云间递为崇祀所以上扶国脉下慰忠魂者靡所不至真人心之一快也顾朱耶之姓未明而若敖之鬼或馁韩厥有言成季之勋宣孟之忠而无后为善惧矣会时震泽王公来为邑令首重风教遍搜其嫡派以奉祠事而尢毖于举也比为南部郎获与前俞公允之裔孙汝为者同舍谈次唏嘘太学君丞海宁时所著贞复堂刻稿内多诸名公题序证之始遗书于学院杨公得檄下松郡守张公司理毛公极为褒扬建祠封墓复后置田种种落成而默体先生狐丘之志于复姓之后讯其谱派之宜归如树节辈若而人给文归宗以来守故里之祠会时守台者为洪公嗣王公之意主持请复请田加意安插如岁时伏腊济济将事者皆先生之血荫而他日长子孙于此垂勋名于此将与国家共垂不朽又不必如夷齐之不食毛居土为快矣呜呼至此谁谓先生之神复有所怨恫而天地之元气可久&#而不伸者哉若今日主斯举者则杨公名廷筠张公名九德毛公名一鹭并浙人洪公名都王公名孙熙并松江人又并以名进士仕两地者以一时之奇也故并记之
