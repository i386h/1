<!-- { "loadSidebar": true } -->
按宋史周起传起字万卿淄州邹平人父意知卫州坐事削官起才十三诣京师讼父冤举进士通判齐州擢著作佐郎累迁户部度支判官真宗北征领随军粮草事封泰山摄御史中丞东封还近臣率颂功德而起独以居安为戒进金部员外郎擢枢密直学士权知开封府起听断明审事无留滞从祀汾阴留权知河中府徙永兴天雄军所至有风烈三迁右谏议大夫知并州拜给事中进礼部侍郎为枢密副使素善寇准准且贬起亦罢为户部郎中又降太常少卿知光州稍迁秘书监徙扬杭二州又徙应天府复为礼部侍郎以疾请知颍州徙陈州汝州卒谥安惠起能书弟超亦能书累官主客郎中起子延荷以孝友闻官殿中丞延隽颇雅厚官太常少卿　　周怀政
按宋史周怀政传怀政并州人父绍忠以黄门事太宗从征河东得怀政于乱尸间养为子给事禁中累至入内高品仁宗为皇太子命为入内副都知管勾左右春坊转左骐骥使三年领英州团练使加昭宣使怀政日侍内廷权任尤盛于是附会者颇众性识凡近酷信妖妄朝臣屡言之真宗含忍不斥然渐疏远怀政忧惧与弟怀信谋杀丁谓等杨崇勋杨怀吉诣丁谓第密告之谓即夜偕崇勋怀吉至曹利用第计议翼日利用入奏真宗怒命收怀政斩于城西普安寺父绍忠及怀信杖配岳州　　周美
按宋史周美传美字之纯灵州回乐人少隶朔方军赵保吉陷灵州美弃其族间走归京师召见隶禁军契丹犯边真宗幸澶州美慷慨自陈愿假数骑缚契丹将致阙下帝壮之常令宿卫天圣初累迁天武都虞候元昊反陕西用兵夏竦荐其材擢延州兵马都监夏人既破金明诸寨美请于经略使范仲淹曰夏人新得志其势必复来金明当边冲不亟完将遂失之仲淹因属美复城如故数日贼果来美力战抵暮乃徙军山北多设疑兵夏人望见以为救至即引去既而复出艾蒿寨遂至郭北平夜斗不解美率众使人持一炬从间道上山益张旗帜四面大噪贼惧走遂募兵筑万安城而还徙知保定军经略使庞籍表留之改东路都巡检使败敌于金汤城元昊大入据承平寨诸将会议种世衡请赍三日粮直捣敌穴美曰彼知吾来必设伏待我不如间道掩其不意世衡不听美独以西兵出芙蓉谷大破敌而世衡等果无功籍仲淹交荐之除鄜延路兵马都监迁贺州刺史初美自灵武来上其所服精甲诏藏军器库至是加饰黄金遣使即军中赐之庆历中城清水安定等十一堡谍报敌数万将至诸将不肯与兵美曰兵尝以寡击众何自怯也每边书至诸将各择便利独美未尝辞难然所向辄克诸将以此服之卒谥忠毅　　周尧卿按宋史周尧卿传尧卿字子俞道州永明人警悟强记以学行知名天圣二年举进士积官至太常博士范仲淹荐经行可为师表未及用以庆历五年卒七子论鼎州司理参军诜湖州归安主簿谧讽諲说谊　　周沆按宋史周沆传沆字子真青州益都人第进士知渤海县通判凤翔历开封府推官湖南蛮唐盘二族寇暴杀居民官军数不利以沆为转运使沆言蛮骤胜方骄未易斗力宜须秋冬进兵且其地险气毒人骁悍善用铤盾请选习知山川技艺者径捣其巢布余兵络山足出则猎取之俟其势穷乃可顺抚也朝廷一用其策二族皆降知潭州入为度支副使侬智高乱仁宗命安抚广西谕之曰岭外地恶非贼所至处毋庸行对曰远民罹涂炭当布宣天子德泽遂往遍行郡邑民避寇弃业吏用常法满半岁则听人革佃沆曰是岂与凶年诡征役者同科奏申其期擢天章阁待制陕西都转运使改河北李仲昌建六塔河之议以为费省而功倍沆言所规新渠视河广不能五之一安能容受此役若成河必泛溢齐博滨棣之民其鱼矣既而从初议河塞复决如沆言徙河东转运使迁龙图阁直学士知庆州召知通进银台司判太常寺以户部侍郎致仕卒　　周希孟
按万姓统谱希孟字公辟候官人通五经尤邃于易与陈烈陈襄郑穆为友闽人号四先生知州刘夔曹颍叔蔡襄皆亲至学舍质问经义既而部使者相继论荐诏赐粟帛授将仕郎试国子监四门助教充本州学教授三表力辞不许卒门人曾伉等七百人相与塑像祠于五福寺有诗义春秋义并文集行世　　周湛按宋史周湛传湛字文渊邓州穰人进士甲科累官员外郎知虔州提点广南东路刑狱为盐铁判官三司帐籍浩烦吏胥离析为弊欺湛为立勘同法岁减天下计帐七千为夔州路转运使以太常少卿直昭文馆为江淮制置发运使湛治烦剧能得其要所至喜条上利害前后至数十百事天资强记吏胥满前一见辄识其姓名拜右谏议大夫知襄州襄人不善陶瓦率为竹屋岁久侵据官道檐庑相逼火数为害湛至度其所侵悉毁撤之提点刑狱李穆奏湛扰人徙知相州卒　　周师厚
按万姓统谱师厚鄞县人皇佑中进士仕至转运判官不肯奉行新法二子锷铢皆登进士知名当世　　周衮按万姓统谱衮金溪人嘉佑末举进士王安石奇其才行新法之时以衮乡人必附已欲用之议不合以员外郎出知滕县孙珩靖康初上书论事不用归隐麻山自号足翁　　周长孺
按万姓统谱长孺字士彦澶渊人杨置榜登第为卫州共城县令得师曰邵康节先生士彦事先生执弟子礼先生告以先天之学士彦性刚遇事辄发既从先生即淡然若无意于世者其季弟直孺怪而问之士彦慨然曰此吾得于先生者士彦在共城猎有兔起草间自射中之即其处不复见兔有石刻其文曰士彦当都而卒后士彦每至京师不敢留治平末以都官员外郎知剑州普城县卒丧过洛贫不能行康节留其家经纪甚备教其子纯明以学问为娶程伊川先生之侄登元佑初进士第　　周沂
按万姓统谱沂江山人少与赵抃友善抃尝称其为天下士视轩冕为傥来又西安人任大中老于儒学作诗寒苦亦为赵抃所喜　　周颖
按万姓统谱颖字伯望江山人受业胡瑗以行义称与赵抃李黼交抃为谏官颖尝移书曰当公心以事君平心以待物无以难行事强人主无以私喜怒坏公朝士大夫抃以书进乃召试赐进士第授校书郎王安石礼敬之问新法如何对曰歌谣甚盛安石喜扣其词颖高诵曰市易青苗一路萧条安石不乐出守乐清有文集行于世　　周永清
按宋史周永清传永清字肃之世家灵州州祖美归京师永清以荫从仕宰相庞籍言其忠勇加阁门祗候迁通事舍人渭州钤辖渭兵劲而阵伍不讲永清训以李靖法帅蔡挺嘉其整图上之诏推于诸道知德顺军夏众入寇击擒其酋吕效忠又募勇士夜驰百里捣贼巢穴斩首三百级俘数千人获橐驼甲马万计城中无知者并寨禁地三百里盗耕不可禁永清拓籍数千顷置射士二千声闻敌廷知代州契丹无名求地朝廷命韩缜分画永清贰焉入对言疆境不可轻与人臣职守土不愿行固遣之复上章陈利害竟以母病辞历高阳关定州泾原路钤辖东上合门使　　周孟阳
按宋史周孟阳传孟阳字春卿其先成都人徙海陵醇谨夷缓第进士为诸王府记室英宗居环列以其质厚礼重之及即位命直秘阁同知太常礼院数引对访以时务迁集贤殿修撰同判太常寺兼侍读拜天章阁待制卒　　周敦颐
按宋史周敦颐传敦颐字茂叔道州营道人为分宁主簿有狱久不决敦颐至一讯立辨部使者荐之调南安军司理参军移郴之桂阳令徙知南昌熙宁初知郴州用赵抃及吕公着荐为广东转运判官提点刑狱以洗冤泽物为己任行部不惮劳苦虽瘴疠险远亦缓视徐按以疾求知南康军因家庐山莲花峰下取营道所居濂溪以名之抃再镇蜀将奏用之未及而卒嘉定十三年赐谥曰元公二子寿焘焘官至宝文阁待制　　周常
按宋史周常传常字仲修建州人中进士第以所著礼檀弓义见王安石吕惠卿二人称之补国子直讲太常博士以养亲求教授扬州年未五十即致仕久之御史中丞黄复荐其恬退起为太常博士辞元符初复申前命迁著作佐郎擢起居舍人邹浩得罪常于讲席论救贬监郴州酒徽宗立召为国子祭酒起居郎进中书舍人礼部侍郎蔡京用事夺职居婺州复集贤殿修撰卒　　周谞
按万姓统谱谞字希圣尤溪人熙宁六年登进士第历知广州新会县王安石行新法郡县风靡谞独不奉行致书政府力陈其弊因求归田里所著有孟子解义一时门生称为周夫子同郡王端字道原善讲学最为范祖禹所重嘉佑八年中进士第　　周穜
按万姓统谱穜泰州人字仁熟敬述五世孙少有远度王安石一见奇之熙宁九年与弟秩俱擢第调江宁府右司理持身谨廉元佑初苏文忠公举为郓州教授穜上疏乞以王安石配享神宗朝士愕然苏公即自劾举官不当议虽不合然识者犹取其拳拳师表之意久之擢著作佐郎兼崇政殿说书陈莹中乃荐于上权起居舍人　　周秩
按万姓统谱秩泰州人熙宁中与兄穜俱擢第历官有声绍圣中革元佑政时文彦博子及甫有私语忤时相以秩为京西转运使俾推治之秩至竟雪其冤　　周邦彦按宋史周邦彦传邦彦字美成钱塘人疏隽少检元丰初游京师献汴都赋万余言神宗异之召赴政事堂自太学诸生一命为正居五岁不迁益尽力于辞章出教授庐州知溧水县还为国子主簿哲宗召对除秘书省正字历卫尉宗正少卿知龙德府徙明州入拜秘书监进徽猷阁待制提举大晟府未几知顺昌府徙处州卒邦彦好音乐能自度曲制乐府长短句词韵清蔚传于世　　周邦式
按万姓统谱邦式字南伯钱塘人少好学中元丰初进士第主楚州宝应簿调祥符尉知封丘县通判磁州郓州提举江东常平为淮南运判徙梓州路入对留为尚书度支郎中邦式夷淡不乐中都官复出提点淮西刑狱徙两浙又徙江东京师营土木命输殿材邦式奏言非地所产有沾醉妄斥宫禁事者邦式被命治诏狱其人自分必死狱成纔坐远徙代归知宿州滑州皆不赴提举南京鸿庆宫起知处州辞不行积官中大夫卒年七十五子蔚茂茨知名　　周谔
按万姓统谱谔字廉彦鄞人师厚长子也生而秀颖十四入太学力学勤苦登元丰进士第益究六籍诸子百氏之说悉论著其本旨为文踔厉竞爽超古作者旁至天文地理罔不该博初调相城尉辞不赴乃游颍昌访舅氏范忠宣公时文潞公司马温公富郑公皆在数得请益造诣远大国子祭酒丰稷给事中范祖禹交荐之后知南雄以言边事忤时相入党籍退休西浙作四休堂日与其弟承奉公篮舆野榜徜徉山水间时为诗歌自娱所著有文集二十卷承宣集一卷明天集一卷六甲奇书一卷尚书右丞相宗愈翰林学士王觌重其才相继以女妻之蔡京作党籍碑妇翁舅甥入籍后以为荣　　周绾
按万姓统谱绾字彦纫遂昌人举进士典五郡入为国子祭酒吏部侍郎敷文阁待制自号莲峰先生出入中外六十余年始终以廉节著名　　周紫芝
按尚友录紫芝宣城人少隐居陵阳山南两以乡贡赴礼部下第家贫并日而炊里人嗤之不顾嗜学益苦年六十一始以廷对第三人出身历右司员外郎出知兴国军为政简静不扰而事亦治任满奉祠归入庐山终焉　　周行己
按万姓统谱行己字恭叔永嘉人丰仪秀整语音如钟师事程伊川元佑初第进士为本州教授发明中庸之旨邑人始知有伊洛之学　　周孚先
按万姓统谱孚先字伯忱晋陵人与弟恭先俱从程颐学颐尝谓孚先兄弟气质清明可以入道其后俱由乡荐入太学孚先调四明盐场改建德尉不就后丏祠恭先终坑冶官　　周恭先
