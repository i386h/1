<!-- { "loadSidebar": true } -->
按元史董抟霄传抟霄字孟起磁州人由国子生辟陕西行台掾时天大旱从侍御史郭贞谳狱华阴县有李谋儿累杀商贾于道事觉狱已具赂有司谓徒党未尽获五年不决人皆以为愤抟霄言于贞即尸诸市天乃大雨授四川肃政廉访司知事除泾阳县尹入为户部主事升员外郎拜监察御史又出佥辽东肃政廉访司事历江西行省左右司郎中迁浙东宣慰副使其历官所至往往理冤狱革弊政才誉益著称于时至正十一年除济宁路总管奉旨从江浙平章教化进征安丰遇贼大破之遂复安丰十二年命抟霄攻濠州又命移军援江南遂渡江至湖州德清县而徽饶贼已陷杭州遂进兵杭城贼奔接待寺塞其门而焚之贼皆死遂复杭州已而余杭武康德清次第以平徽饶贼复自昱岭关寇于潜抟霄大破之追杀至于潜遂复其县治既又克复昌化县复千秋关乘胜复安吉遂平徽州十四年除水军都万户俄升枢密院判官从丞相脱脱征高邮分戍盐城兴化贼巢十有二悉剿平之遂复安东十六年剿平北沙庙湾沙浦等寨寻进兵泗州朝廷嘉其功升同佥淮南行枢密院事十七年毛贵陷益都般阳等路有旨命抟霄从知枢密院事卜兰奚讨之济南告急抟霄乃提兵援济南大破之济南始宁诏就升淮南行枢密院副使兼山东宣慰使都元帅有嫉其功者潜于总兵太尉纽的该令抟霄依前诏后卜兰奚同征益都抟霄老且病请以其弟昂霄代领其众朝廷从之授昂霄淮南行枢密院判官未几有旨命抟霄守河间之长芦十八年抟霄以兵北行方驻兵南皮县之魏家庄适有使者奉诏拜抟霄河南行省右丞甫拜命毛贵兵已至而营垒犹未完因拔&#督兵以战贼众突至抟霄前捽而问曰汝为谁抟霄曰我董老爷也众刺杀之无血惟见其有白气冲天是日昂霄亦死之事闻赠宣忠守正保节功臣荣禄大夫河南行省平章政事柱国追封魏国公谥忠定昂霄赠推诚孝节功臣嘉议大夫礼部尚书上轻车都尉追封陇西郡侯谥忠毅抟霄早以儒生起家辄为能吏会天下大乱乃复以武功自奋其才略有大过人者而当时用之不能尽其才君子惜之　　董笔潭
按浙江通志笔潭奉化人少牧牛夜尝梦笔浮潭上旦往视之果得笔遂以笔潭名由是画鹰隼及惊涛果木皆绝伦　　董立
按陕西通志立字植夫号玉峰咸宁人中经元会试以疾还遂隐居教授三十余年顺帝朝丞相贺太平以隐逸荐天子颁敕加礼征入拜修撰授经郎辅导储嗣转内台御史迁国子司业陟淮西佥事历升汉中廉访副使复为左春坊赞善进礼部侍郎迁侍御史再迁陕西行台进正治上卿卒朝廷辍朝遣奠营葬进中丞谥文贞　　董成夫
按陕西通志成夫以军功授察罕脑儿宣慰使司同知进宣慰使当时深倚重之国无西北之忧者成夫之力居多旋以敌兵入边遂奋不顾身殁于王事讣闻赠中大夫枢密院副使谥忠烈命配食庙庭　　董镇按杭州府志镇字仲真其先河南人建炎初曾祖文林官临安司法遂家澉浦父仲温尚宋室主为驸马镇闻金华许谦为考亭之五传裹粮从学谦深器之谦卒镇筑室仙华山三年而后归仙华山谦讲学处也红巾之乱率乡人御之作嘉会堂于灵泉右画考亭像左书儒行篇从游者日众平生未尝著述惟默会经学见之躬行或劝之仕镇曰先妣宋室女镇即不食禄犹宋臣子安得随世以就功名耶洪武丁未卒刘基题其墓曰董处侯　　明
　　董伦
按明外史解缙传董伦字安常恩州人洪武十九年以荐授春坊赞善大夫左春坊大学士侍懿文太子太子薨出为河南左参议谪云南教官建文初召拜礼部右侍郎兼翰林院学士与方孝孺同侍经筵成祖即位伦年已八十命致仕数日卒　　董宝
按云南通志宝大理人南诏清平官董成之后洪武间任顺宁土经历清敬慎勤部民安之后以累功迁大理府土经历麓川之役多着劳能以死事谕祭　　董镛按杭州府志镛字孟声仁和人永乐初进士入翰林为庶吉士授文学官久之荐知永丰县有学行善文章诗思和平类其人　　董匡　董
按广东通志匡字宗辅番禺人性介特邃于易尢善草书隶篆与弟俱负才名称番禺二董永乐丁酉领乡荐明年赴春官兄弟同登乙榜匡授万载教授癸卯典山东文衡秩满超为贵州道监察御史谳狱平恕授金溪训导有二董集传世　　董子壮
按明外史桂彦良传国初特重师傅永乐洪熙时董子壮之属皆有名子壮名琰以字行江西乐安人博学有操行洪武中以乡荐除云南学官迁知茂名县成祖擢为国子司业出为赵王府右长史恭谨小心随事匡正王多过帝辄以责长史子壮夹持王愈坚永乐十八年春当陪祀国社夙兴正衣冠端坐而卒　　董经纶按湖广通志经纶黄冈人多隐德尢好施与正统间岁祲输粟赈济有司以闻赐敕及羊酒复其家三年　　董兴按明外史孙镗传董兴长垣人初为燕山右卫指挥使累迁署都指挥同知正统中举将才进署都指挥使京营管操复用荐擢署都督佥事充右参将从讨邓茂七破余党进都督同知黄萧养啸众围广州贼众至十余万僭称王攻城急诏拜兴左副总兵调江西两广军往讨景泰元年二月至广州击贼杀万余人余多就抚萧养中流矢死余党皆伏诛论功进石都督留镇广东久之召还分督京营与曹吉祥结为婚姻冒夺门功封海宁伯未几以总兵官镇辽东予世券吉祥诛夺爵仍右都督镇广西立功以吕贵荐复爵总兵宣府宪宗嗣位罢还家居十余年卒　　董瑾按汾州府志瑾字文玉东南坊人正统十三年贡任陕西甘州中护卫经历刚直勤廉秉公执法时有贵宦滕蛟妺以不孝词投于瑾瑾不恕值御史李受嘱于蛟转嘱于瑾瑾不听致死于狱　　董廷圭
按湖广通志廷圭字国器华容人景泰庚午乡试第一辛未进士官至监察御史升山东按察为御史十五年比死无一物　　董龄
按汾州府志龄自幼聪慧号神童登天顺甲辰进士选翰林庶吉士历迁河南按察司佥事四川按察司副使所至有廉能声其子文奎由乡举知玉田县事　　董杰按泾县志杰字万英号五城性端谨平居无惰容方家食时即以天下为志成化丁未举进士上疏论经筵忤冢宰出知沔阳州寻谪四川行都司都事署邛州及松茂州所至着善政升刑部员外郎郎中累迁保定知府练兵储粟盗发赖以无恐民立生祠祀之升山东参政敕督粮储有功历河南广东左右布政都察院副都御史卒杰潜心理学以古圣贤自期着亡士辨明学术邪正孝友忠信为理学第一流有五城集　　董宣
按上元县志宣字继善钦天监籍自幼颖敏游京庠累举不第成化己未需次贡春官授青田儒学训导修明职业迎母于官所晨起课诸生毕即候于寝门承颜曲尽其欢母病号泣求医汤药必尝乃进母卒摧顿陨越绝而复苏者数四郡守以下愍之竞资其归葬服阕除亲藩讲读卒于官所著有青田杂录若干卷　　董淞
按杭州府志淞字子壬海宁人博学好古薄制义不为弘治中以荐诣阙上书万言敷陈王道天子命试礼部罢归所撰有圣学全书　　董琦
按济南府志琦字天粹阳信人弘治乙丑进士授高平县令正德时刘瑾党为祸琦诘治如法晋户部主事督储居庸阙再督刍石渠诸厂中贵敛手复督刍驯象所多钱宁党怙恶作奸琦按之抵罪司徒札琦修张家湾陆运琦言车挽之利多在貂珰不若西湖出京趋漕最便疏上中官私以墨污其牍坐不敬下狱后事白历升陕西佥宪督储甘肃为主钦诬奏系狱世宗改元复山西佥宪分巡大同改河南道晋少参归林下二十年卒年七十五　　董旻
按明外史魏元传董旻乐平人进吏科都给事中为吏所讦下诏狱谪石臼知县孝宗时官四川参议　　董谷按杭州府志谷号两湖澐之子正德丙午举于乡历安仪汉阳二县所至廉静不苛民安之罢归而贫甚谷亦受学阳明所著豢龙子四存碧里杂存前后集本邑志澉水志等书　　董仙
按陕西通志仙不知其名往来城市言皆征验夕宿咸宁金华落土洞中冬夏不着衣惟裹牛皮人又呼为牛皮董云正德间遍辞乡人中午鹤至遂跨鹤升去　　董澐
按杭州府志澐字复宗别号萝石海宁人生而乐善家贫割产以让其兄有友质田于澐逮其疾革即以券还之以能诗闻江湖间年六十八游会稽闻阳明讲学试往听之忽有得叹曰吾非至夫子之门几虚此生矣遂北面焉平日之同为诗者非笑之澐曰吾从吾之所好尔阳明为之作从吾道人记澐虽晚而闻道然所得甚粹尝言五星聚奎而生濂洛五星聚室而生阳明人以为笃论嘉靖甲午卒有语录诗稿传世　　董汝瀚
按青州府志汝瀚字子汇号西屿益都人登嘉靖甲午乡科生而聪颖给事曹公见而异之授以麟经微旨汝瀚得其学复授诸生至今青之言春秋者多出董氏门游太学师事吕泾野泾野大器之后除南直建平知县岁不登汝瀚筑石堤得水田万三千余亩民呼其圩曰董公圩升太仆寺丞转户部员外郎监天策诸仓及榷钞淮关政绩俱着军民德之晋正郎兼摄江西川贵诸司事事益办尚书每多其才久之上疏乞归以疾卒于家于李封吏部郎　　董邦政
按松江府志邦政字克平山东阳信人以贡授六合知县善骑射尝擒江中剧盗有廉武声嘉靖三十二年督府使帅兵讨倭寇擢按察使佥事专领海防驻上海时新城始建贼萧显奄至穴民楼俯瞰城内邦政登陴督战用神枪手以一当百贼解去三十四年捣川沙贼巢斩首五百级其秋贼自金陵转掠至浒墅关邦政会兵合击于吴林庙转战横泾悉俘斩之为赵文华所抑坐督战不力左迁苏州府同知三十五年与任环合击倭于界觜悉歼其众寻败贼于西庵又追击新庄贼于沈庄皆剿灭之四月复败贼于清水洼论功加四品服俸邦政竟引疾去时论惜之　　董传策按明外史董传策传传策字原汉松江华亭人嘉靖二十九年进士除刑部主事三十七年抗疏劾大学士严嵩下诏狱谪戍南宁穆宗立召复故官历郎中隆庆五年累迁南京大理卿进工部右侍郎万历元年就改礼部为言官所劾免归绳下过急竟为家奴所害　　董鲲
按海宁县志鲲字少溟嘉靖癸丑成进士任宜兴令才性明达遇事剖决如流不畏强御善良安枕民为之颂曰如蘗如冰董少溟丙辰以治行召拜侍御史按畿内执法刚方风裁凛然寻按应天巡陜服凡三任为御史所建白刺举悉合大体时称名御史　　董学按杭州府志学字愚斋海宁人嘉靖丙辰进士除行人擢御史初巡辇下大珰强夺氏居执法按之出巡宣大律将之失机者兼葺边学以广圣化癸亥再按畿辅漳沁五河冲决疏请毁堤置闸以疏上流会通河成漕舰不入卫河奏罢艾家口六驿&#费大名岁省巨万而卫源回隆诸隶河南者亦赖以苏息时白莲教聚众骚然学隐忧之曰不正其本难未息也请减征徭以抚流亡均里甲以禁苛扰清驿传以振雕敝理狴犴以苏冤滞肃风纪以警官邪皆务大体至殁无以为殓世称廉御史　　董旭兆
按陜西通志旭兆长安人嘉靖间布衣读书弹琴淡于世味草书有羲献法士大夫争珍重之号旸谷　　董乌三按松溪县志乌三邑人嘉靖壬戌十二月倭寇围县乌三力御倭寇阵亡　　董一元
