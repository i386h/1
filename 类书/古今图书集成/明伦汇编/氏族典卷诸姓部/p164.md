<!-- { "loadSidebar": true } -->
按吴县志贞木初名桢字贞木后以字行更字有立琰孙少笃志问学尢工古文词元季不仕洪武初荐为乐昌知县外艰服阕补都昌县以礼教民翕然从化寻丁母忧归乡以亲族犯法累免官靖难初劝善举兵因逮赴京师卒所著有立庵集若干卷　　俞友仁
按万姓统谱友仁字文辅仁和人洪武开科浙江乡试第一四年会试第一第三甲进士三年授山东长山县丞历山西佥事工诗书亦俊逸有文名　　俞溥
按无锡县志溥字彦渊其先余杭人有仕唐为银青光禄大夫者人称为银青俞氏曾祖世&#宋朝奉郎弃官至无锡定居爱民坊溥洪武四年举贤良官授都督府经历降敕褒其才智练达夙夜勤慎拜户部尚书历江西行中书省参知政事致仕归　　俞达
按江阴县志达洪武四年其兄服贾远方他贾犯榷盐禁连坐达闵兄孱弱必客死毅然代遣于濠三载乃归　　俞诠
按万姓统谱诠安吉人以耆儒征命为大学士洪武中与鲍恂等四人入见上赐坐顾问者久之并命为文华殿大学士皆辞上曰卿等高年特免蚤朝勉留为朕辅导皇太子即不欲留亦不终强也诠等复固辞赐敕放还　　俞永
按万姓统谱永洪武中知山县首革吏弊修举学校亲为诸生讲说经史正句读校文理士风翕然以盛民有讼者片言折之吏民畏服　　俞深
按浙江通志深字景渊桐庐人洪武间以乡贡入太学太祖幸学讲中庸二字累数万言深得启沃义历任宁德阜平汶上儒学教谕皆有成效后升建宁教授三典文衡取士得人卒于官　　俞德惠
按无锡县志德惠字用济洪武中举经明行修授行人司行人奉命使蜀再使广西值寇乱德惠驱车径前卒与贼遇不屈死之　　俞思义
按万姓统谱思义洪武末知泾阳县廉勤和缓政简事理有古循吏风　　俞士吉
按明外史夏原吉传俞士吉字用贞象山人洪武末举于乡授兖州府学训导建文时上疏论时政得失十余事擢监察御史议论切直出巡凤阳徽州又按湖广辩释疑狱风纪肃然成祖即位擢左佥都御史奉使谕朝鲜日本还奏皆称旨浙西大水偕夏原吉等往督农政为都御史陈瑛所劾谪官治水苏松既而复职命视浙江民瘼还上圣孝瑞应颂帝曰不言民间利弊乃献谀耶掷还之寻出知襄阳府秩满迁山东左参议洪熙改元擢詹事宣宗初改南京刑部侍郎被劾致仕卒　　俞益
按万姓统谱益字友谦临安人八岁丧母日夜哀慕永乐甲申进士为翰林庶吉士预修永乐大典授靖安知县有惠政改潜山大新学校屡典文衡号得士秩满当去邑民千数乞留卒于官民甚哀之　　俞广
按浙江通志广字德济遂昌人幼孤长克励于学永乐六年诏翰林集四方儒学士纂修永乐大典广以能书荐诏就翰林益进其艺十八年擢兵科给事中勤慎详敏克举其职坐累出为邯郸县丞尤以宽厚得民心后升刑部主事狱无冤滞杨士奇常称之　　俞得儒按万姓统谱得儒字大雅鄞人永乐辛卯进士选入兵科改庶吉士授行在监察御史时西南夷朝贡至境命得儒往莅其事唯以庭实上贡其他珍异悉贮之公帑弗献辛丑诏直言乃与给事中柯暹各率同官历陈六卿旷官事上命六卿与谏官论难而六卿十不得一遂出得儒知宾州　　俞士悦
按长洲县志士悦字仕朝永乐乙未进士擢监察御史升湖广按察副史纲纪振肃贪浊悉自引去秩满升浙江参政发奸摘伏豪猾破&#正统壬戌倭寇犯境士悦城澉二浦以备至今赖之寻升河南右布政使甫三日召还升大理寺卿己巳之变升右副都御史留守京师协都督卫&#帅师六万守德胜安定二门昼夜筹画甲胄未尝去体事平升刑部尚书进太子太保天顺改元谪戍辽东成化初赦还复其官卒　　俞正仪
按浙江通志正仪上虞百官里人永乐中母病革百药不治或云取肝作羹可疗正仪焚香稽首割&#取肝调羹而进母病稍退逾旬终卒　　俞敬
按太仓州志敬字用礼幼孤为张氏养子张母孙待之有恩孙遭危疾敬刺左&#割肝和药进遂愈事闻擢南京尚宝司丞洪熙改元升少卿正统六年升卿卒　　俞和
按万姓统谱和字子中杭州人号紫芝生莫年称紫芝老人隐居不仕喜书翰好事者得其书每用松雪款识仓卒莫能辨　　俞迪
按万姓统谱迪字允吉平湖人以岁贡任广东都司断事朴茂好古清操凛然诸方岳皆敬惮之九载乞休囊无一金贤不肖皆颂其清德云　　俞雍
按万姓统谱雍字文熙无锡人正统初知公安县勤于抚字每单骑行郊野中劝耕绩课其勤惰石首杨文定公尝延誉于朝谓有古循良风　　俞山
按明外史陈济传俞山秀水人由乡举为郕府伴读景帝时拜吏部右侍郎加太子少傅英宗复辟致仕　　俞纲按明外史陈济传嘉兴俞纲由诸生缮写实录试中书舍人改郕府理政景帝时以兵部右侍郎入阁参预机务居三日固辞守本官易东宫加太子少保英宗复辟调南京礼部成化初致仕卒　　俞璟
按福清县志璟字景明永东里人登景泰甲戌进士初授河南道监察御史巡视河道权豪不敢犯升山东佥事镇守阳复除广东佥事分巡岭表宦辙所至以执法持宪称恳乞休致卒年八十余　　俞泽
按万姓统谱得儒子泽天顺丁丑进士历官四川佥事　　俞泽
按万姓统谱泽字益之桐庐人天顺进士第授兵科给事中后谪滁州判未赴而卒为人鲠介不苟居官清慎有馈遗者一无所受人皆多其有守　　俞敏德
按万姓统谱敏德字鸣谦定海人父彦华赴京听选死母在家亦故时敏德甫九岁力不能支自扶柩以归及长不乐仕进于三山建永思堂环植以竹哀慕久而不替有司屡以材荐以禄不逮亲固辞不就号曰竹所先生享年一百五岁　　俞荩
按明外史俞谏传谏父荩举进士官御史按江西治外戚王氏万氏宗族恣横罪坐事谪澧州判官累迁郧阳知府　　俞玑
按贵州通志玑贵阳人成化壬辰进士授主事明敏廉洁卒于官　　俞琳
按浙江通志琳字德彰临安人成化丁未进士授行人拜监察御史累迁通政使晋太子少保工部尚书琳天性醇朴以忠孝自许时上谕保定等五府武备当严命琳兼右佥都御史往视师琳指授方略戡定边患戢兵归朝口不言功　　俞振才
按浙江通志振才字仲才新昌人成化中进士初授行人拜御史巡按四川迁湖广按察副使　　俞诰
按万姓统谱山子诰历工科给事中终建康知府　　俞文焕按万姓统谱纲子文焕以荫为福宁知州
　　俞正己
按万姓统谱正己成化间真定县学教谕上言历象授时之法编成书册上进礼尚周洪谟言正己胶泥所闻妄议历法请法司治罪　　俞谏
按明外史俞谏传谏字良佐桐庐人举弘治三年进士授长清知县擢南京御史迁河南佥事禽嵩贼吕梅历江西参议平大帽山贼锺仕高迁广东副使中道召为大理少卿正德六年擢右佥都御史治水苏杭诸府寻进右副都御史提督操江八年春姚源降贼王浩八叛诏谏督江西浙江福建诸军讨之俘斩数千人遂禽浩八其党溃走玉山谏与南&#巡抚周南江西巡抚任汉复剿禽之而王垂七胡念二等作乱谏发兵禽之乱乃定言官劾谏及汉南兵部请召汉还命谏兼领巡抚明年击临川贼悉就禽录功进右都御史巡抚如故宁王宸濠讽御史张鳌山劾谏十一年召还遂乞致仕嘉靖改元用荐起故官总督漕运青州矿盗王堂等起命谏与都督鲁纲并提督两畿山东河南军务以便宜节制诸道兵讨之贼灭其年召掌都察院事逾年卒官赠太子太保谥庄襄　　俞泰按无锡县志泰字正斋弘治十五年进士历官给事中山东参政雅好绘事颇有合作何大复题其画云黄门身在青云上眼中白云日南望白云飞入锡山里封君之堂应在此俞卿善画更能赋昼闲青琐开缣素晴&#落笔白云生写出黄门万里情　　俞振英
按浙江通志振英字仲英以进士知安东擢尚宝司卿逆瑾擅权文武大吏多出其门振英至京不能俯首奄竖遂弃官归　　俞敦
按扬州府志敦字崇礼江都人正德辛未进士初授翰林庶吉士未几改刑科给事中敦侃侃有直气一时权幸惮之迁礼科右给事中世宗即位奉诏使安南进都给事中出知广西梧州府病卒　　俞世旺
按连城县志世旺素勇武正德七年武平挂坑寇作知县蒋玑募勇士征讨世旺应召及黄沙寨玑被执世旺直抵贼垒格杀遇害　　俞夔
按浙江通志夔字舜臣建德人登正德丁丑进士授安福知县会宸濠乱多保障功擢长沙府同知升四川安绵兵备佥事会诸番入寇夔出奇擒其首复古维州筑平番赤土二堡捷闻升本司副使兵备建昌土官刺马仁等相雠杀悉讨平之寻补南漳兵备升按察使历本省左右布政使有六诏纪闻及扬芬录　　俞青按日照县志正德年流贼陷城青以尉署县事率众御之战殁蒙恩旌表　　俞处恭
按万姓统谱处恭仪真人素号博达于人少许可善为诗时时有佳句有送某太守入觐诗闻君治装快老怀沙际倚仗迎千回檐前秋晓鹊声噪江上雨晴帆影来更逢佳节黄菊绽喜见故人青眼开明朝酒醒云路近献策早上黄金台　　俞振纪
按万姓统谱振纪字肃夫少孤贫事母氏尽欢虽冗迫不废定省之礼一日从道侧拾布袱归启视之乃粮券数纸及白金若干两召审失主挈而还之以嘉靖五年岁贡分教旌德能以师道自任得士子心及以内艰归感泣追送者不远百里居丧三年哀慕忧戚不出户庭迁道州学正卒　　俞昺
按万姓统谱昺字显之永丰人由乡举历任同知素行刚方居官清谨少师费文宪称其特立不群强直自遂处侪类则无愧端人为有司则可称廉吏所著有醉吟野老集　　俞孜
按名山藏本行记孜山阴人诸生也父华嘉靖初以里役解流徒徐铎赴口外防铎过严铎衔华毒而毙之而遂&#走孜闻号恸扶榇誓以死报徒跣根迹历数十郡闻已归越匿其甥杨氏家乃结力士数人佯为卖鱼往来侦伺迄&#所获卜之城隍得涣之三益悲痛欲死夜梦神语之曰若谓涣不祥独未知一唤即在乎孜惊寤诘旦诣郡守乞助守南大吉壮而助之夜半率卒骤入杨氏家佯为寻常人唤铎立得之卒复雠遂不复应举养继母以老人称为复雠俞孝子　　俞大猷
