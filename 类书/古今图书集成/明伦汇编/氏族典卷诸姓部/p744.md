<!-- { "loadSidebar": true } -->
按万姓统谱衍字成之龙溪人治平间及第授英州推官应材识兼茂科讽及新法报罢后知潮阳县岁大饥衍发县帑倾家资运广米民得不饥改知新州以御妖贼功特授朝奉郎秩满诣京师会知杭州与赵抃同日引见议青苗不合安石叱之曰汝等不读书故耳抃未能对衍曰三皇五帝所读者何书安石嘿然力乞致仕累辟不起　　刘几
按宋史刘温叟传温叟子煜煜子几字伯寿以煜任为将作监主簿第进士范仲淹辟通判邠州孙沔荐其才换如京使知宁州侬智高犯岭南几上书愿自效以为广东西捉杀道闻蒋偕张忠战没疾驰至长沙见狄青大战于归仁铺几以右军搏斗自辰至巳胜负未决几言于青出劲骑五千捣其中坚贼骇溃进皇城使知泾州陛见命领恒州刺史曾公亮荐之为太原泾原路总管神宗即位转四方馆使知保州治状为河北第一逾六年即请老元丰三年祀明堂大臣言几知音诏诣太常定雅乐再加通议大夫卒几议乐律最善以为律主于人声不以尺度求合尝游佛寺闻钟声曰声澌而悲主者且不利是夕主僧死在保州闻角声曰宫微而商离至秋守臣忧之及期几遇疾然所学颇杂郑卫云　　刘恕
按宋史刘恕传恕字道源筠州人父涣字凝之为颍上令以刚直不能事上官弃去家于庐山之阳环堵萧然而无戚戚意以寿终恕少颖悟未冠举进士调巨鹿主簿和川令发强擿伏一时能吏自以为不及笃好史学司马光编次资治通鉴召为局僚遇史事纷错难治者辄以诿恕恕考证差谬最为精详王安石与之有旧欲引置三司条例恕以不习金&#为辞安石怒恕不少屈或稠人广坐抗言其失无所避遂与之绝以亲老求监南康军酒以就养得风挛疾苦学如故少间辄修书病亟乃止官至秘书丞卒死后七年通鉴成追录其劳官其子义仲为郊社斋郎次子和仲有超轶材作诗清奥刻厉亦蚤死　　刘述
按宋史刘述传述字孝叔湖州人举进士为御史台主簿知温耀真三州提点江西刑狱累官都官员外郎神宗立召为侍御史兼判刑部安石争谋杀刑名述不为是及敕下述封还中奏执不已安石白帝诏开封府推官王克臣劾述罪于是述率御史刘琦钱顗共疏安石首建财利务为容悦愿早罢逐以慰安天下元元之心乃贬为通判帝不许以知江州逾岁提举崇禧观卒　　刘琦
按宋史刘琦传琦字公玉宣城人博学强览立志峻洁以都官员外郎通判歙州召为侍御史既贬通判邓州而卒　　刘永一
按宋史刘永一传永一陕州夏县人孝友廉谨熙宁初巫咸水溢入县城民多溺死永一持竿立门前见他人物流入者辄擿出之有僧寓钱数万于其室无何而僧死永一诣县出言请以钱归其弟子乡人负债不肯偿立焚其券行事类此兄大为医助教居亲丧不饮酒食肉终三年司马光传之以为今士大夫所难　　刘彝
按宋史刘彝传彝字执中福州人幼从胡瑗学瑗称其善治水凡所立纲纪规式彝力居多第进士为邵武尉调高邮簿移胊山令熙宁初为制置三司条例官属以言新法非便罢神宗择水官以彝悉东南水利除都水丞为两浙转运判官知处州加直史馆知桂州交址陷钦廉邕三州除名为民元佑初复以都水丞召还病卒于道　　刘绍能
按宋史刘绍能传绍能字及之保安军人世为诸族巡检父怀忠元昊叛力战死录绍能右班殿直为军北巡检击破夏人熙宁中累迁英州刺史鄜延兵马都监元丰西讨命统两军进讨绍能世世边将为敌所忌每设疑以间之帝独明其不然守边圉四十七年大小五十战以皇城使简州团练使卒　　刘仲武
按宋史刘仲武传仲武字子文秦州成纪人熙宁中为泾原将迁皇城使复湟川进东上合门使知河州吐蕃赵怀德狼阿章叛仲武遣二将伏兵败之复西宁州未几怀德阿章降累进客省使荥州防御使副高永年西征永年败仲武自劾以为西宁都护童贯招诱羌王子仆哥仆哥索质仲武即遣子锡往挈与归贯掩其功仲武亦不自言徽宗访得之子九人悉命以官锡合门祗候仲武历拜泸州军节度使以老提举明道宫再起为熙州卒于官　　刘奉世
按宋史刘敞传敞子奉世字仲冯天资简重有法度中进士第熙宁三年以太子中允居吏房改刑房进直史馆元佑初历度支左司郎中起居郎七年拜枢密直学士章惇当国乞免去绍圣元年以端明殿学士知成德军改定州逾年知成都府贬隰州团练副使徽宗立尽还其官职崇宁初再夺职以赦得归政和三年复端明殿学士薨　　刘民先
按万姓统谱民先字圣任其先崇安人五世祖干当五季之乱避地入闽遂居崇安之五夫里熙宁初累与计偕至礼部辄不合慨然曰吾亲老矣不可阙养于是屏居潭溪作一枝堂朝夕奉养唯谨后以特奏释褐民先谓人曰吾岂贪一命者哉愿因是可荣亲耳及母暨夫人年九十果以恩封崇安县太君时以为荣　　刘康夫
按万姓统谱康夫少从周希孟学举熙宁中进士其文皆羽翼诗书根柢仁义　　刘芮
按万姓统谱芮永州人司李鞫狱为法家疏驳芮谓今观疏驳者之设意大与古人用心不同从古惟闻死中求生不闻生中求死托疾而归　　刘航
按宋史刘安世传安世父航第进士历知虞城犀浦县知宿州为河北西路转运使熙宁大旱求言航论新政不便者五不报乃请提举崇福宫起知泾相二州终太仆寺卿　　刘谊
按尚友录谊字宜翁长兴人为江西提举熙宁中上疏极论新法不便坐废黜后隐于茅山子焘元佑间进士文章典丽尢善书黄山谷尝称之谓晋之羊欣复生尝被命修阁帖十卷所著有遗文五十卷号见南山集　　刘昌祚
按宋史刘昌祚传昌祚字子京真定人父贺战没于定州录为右班殿直神宗临试驰射授通事舍人夏人寇刘沟堡昌祚领骑出援遇大酋突而前昌祚抽矢一发殪之余众悉遁元丰四年为泾原副都总管王师西征诏率兵受环庆高遵裕节制薄灵州城师溃坐贬永兴军钤辖明年复徙泾原哲宗立知渭州历马军殿前都虞候再迁冀州观察使武康军节度使卒谥曰毅肃　　刘舜卿
按宋史刘舜卿传舜卿字希元开封人父钧监镇戎兵马庆历中与子尧卿战死于好水舜卿年十岁录为供奉官历昌州驻泊都监神宗经略西边近臣荐其能加通事舍人知原州改秦凤钤辖有功迁皇城副使久之知代州转雄州元佑初进高州刺史知熙州夏人聚兵天都连西羌鬼章将大举入寇舜卿乘其未集击之俘鬼章迁马军都虞候再迁徐州观察使知渭州召还卒谥毅敏　　刘拯
按宋史刘拯传拯字彦修宣州南陵人进士及第元丰中为监察御史历江东淮西转运判官绍圣初复为御史言范祖禹黄庭坚秦观诬毁先烈愿明正国典又言苏轼贪鄙狂悖愿正其罪以示天下时祖禹等已贬轼谪英州而拯犹鸷视不惬也进右正言累至给事中徽宗立黜知濠州召还迁户部尚书罢知蕲州张商英入相召为吏部尚书左转工部以枢密直学士知同州御史洪彦升劾之削职卒　　刘蒙
按宋史张问传刘蒙字子明渤海人耻为词赋不肯举进士都转运使刘庠举遗逸召试第一知湖阳县常平使者召会诸县令议免役法蒙不肯与议退而条上其害即投劾去元丰二年卒门人朋友诔其行号曰正思先生　　刘弇
按宋史刘弇传弇字伟明吉州安福人登元丰二年进士第继中博学宏词科历官知嘉州峨眉县改太学博士元符中有事于南郊弇进南郊大礼赋哲宗览之以为相如子云复出除秘书省正字徽宗即位改著作佐郎宝录检讨官以疾卒　　刘泾
按宋史刘泾传泾字巨济简州杨安人举进士王安石荐其才召见除经义所检讨久之为太学博士除国子监丞知处虢真坊四州元符末上书召对除职方郎中卒　　刘元振
按万姓统谱元振字君式崇安人滋之子少沉静有器识季父中散大夫当任子将属元振元振辞与其弟贶弱冠游太学持身有礼众敬之国子先生吕大临游酢皆与之友善元丰中士子方尚文华元振独沉涵载籍深造义理以是不合于有司遂归笃意养亲放情泉石卒于家友人翁彦深铭其墓　　刘达夫
按万姓统谱达夫字宣子涣之子也元丰中入太学以父年老每岁一归省因留侍焉父卒遂无仕进意隐居北山凡数十年崇宁中诏举遗逸州县以达夫应诏授松江簿大观中添差温州教授后毛友荐于朝召见将任以中都官辞曰仕非志也遂迁越州教授卒　　刘鹏
按万姓统谱鹏瑞金人元丰中进士为谏议大夫值蔡京用事连疏论之子举夔靖康初陷于金死之　　刘凝之按万姓统谱凝之与陈舜俞养犊为骑牛图山谷拜其像赋诗云去官清颍尾买田洛水湾身在菇蒲中名满天地间谁能四十年保此清静退往来涧谷中神光射牛背年八十余卒官至屯田员外郎　　刘季孙
按尚友录季孙字景文监饶州酒务时王介甫为江东提刑按酒务至厅上见屏间小诗云泥喃燕子语梁间底事来惊梦里闲说与傍人浑不解杖藜携酒看芝山即不问务事升车而去差摄学事季孙由此知名后知隰州卒家无余财但有书三万轴画数百幅而已　　刘愿
按万姓统谱愿天水人天资耿介时王安石新书盛行学者靡然向风愿独不喜穿凿附会之说潜心伊洛之学后以八行举　　刘绚
按宋史刘绚传绚字质夫常山人以荫为寿安主簿长子令元佑初韩维荐其经明行修为京兆府教授王岩叟朱光庭又荐为太学博士卒于官绚力学不倦最明于春秋　　刘毅
按万姓统谱毅字刚中元佑初进士调吉水尉再调丰城县政声籍甚知南丰县县有税官恣横阴养无赖以为爪牙商旅阻不行市民胥怨毅白于郡税官怒因集恶少三十余人克期劫甲仗库欲逞宿愤或泄其谋毅遂密伏弯徒于利舍至期果大噪斩关而入遇伏兵皆惊愕束手就擒邑人大骇毅即抚慰然后列其事于郡转承议郎知龙泉县未赴而卒　　刘棠按万姓统谱棠字君美龙溪人元佑中进士历枢密院编修出为利州路提举学事后提举两浙常平以朝请郎致仕同邑有陈补者与棠俱有词赋声时称之曰刘棠陈补漳岩赋虎棠既登第补遂隐居不仕　　刘安节按万姓统谱安节字元承永嘉人天资近道敏于为学师事程伊川以文行推重官至太常少卿　　刘安上
按万姓统谱安上字元礼生有淑质端重嗜学与从兄安节俱以学行为乡里所推联荐于乡同游太学一时贤士大夫慕与之交号二刘并登绍圣四年进士第除太学博士大观元年提举两浙学事陛辞进对上顾近臣称其酝藉有大臣体即日除监察御史朝廷有推鞫多以属安上持法尤审而根于诚恕多所平反十一月迁殿中侍御史属蔡京擅政安上抗章极言其罪数十条未报三年六月又与中丞石公弼率同列廷劾之京以太一宫使罢相致仕八月安上迁右谏议大夫知婺州奏减六尚衣制造花罗数仍乞不为后例市田以给浮桥民刻石纪之宣和元年致仕官至朝请大夫赠通议大夫文安县开国男　　刘汲按宋史刘汲传汲字直夫眉州丹陵人绍圣四年进士辟开封府推官宰相王黼初领应奉司汲对客辄诋之黼闻奏谪监蓬州税钦宗召赴阙时置京西转运司于邓州以汲添差副使金人再犯京师诸道不知朝廷动息者三月冯延绪传诏令诸道罢兵汲谓副总管高公纯曰速进兵公纯难之汲独驰数十骑赴都城二帝已北行汲素服恸哭寻代公纯摄帅事就加直龙图阁知邓州金人攻之急矢下如雨军中请汲去汲不许敌大至汲死之谥忠介　　刘绾
按高淳县志绾字子阳绍圣甲戌进士官滑州安抚使靖康初金人入寇死于难　　刘勃
