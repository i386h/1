<!-- { "loadSidebar": true } -->
按尚友录问真东莱潍州人有道术与欧阳修善一日求去甚力修留之不可曰我友罪我与公卿游修使童子送之果有铁冠丈夫长八尺余俟于道以瓢覆酒于掌中少饮童子因遣回遂不见童子后亦发狂莫知所之尝教修引气愈足疾苏轼试之亦验　　徐师闵按万姓统谱师闵字圣徒吴人治平初以司农少卿知袁州时江西有寇警师闵修战具号令严肃常若寇至自是不敢犯境袁民德之为治镇静有惠爱荐知洪州官至奉议大夫　　徐铎
按宋史徐铎传铎字振文兴化莆田人熙宁进士第一签书镇东军判官绍圣末以给事中直学士院蹇序辰建议编类元佑诸臣章牍事状诏铎同主之迁礼部侍郎徽宗立以龙图阁待制知青州御史中丞丰稷论铎编类事状名臣横罹窜斥诏落职知湖州崇宁中拜礼部尚书进吏部尚书卒　　徐禧
按宋史徐禧传禧字德占洪州分宁人少有志度博览周游以求知古今事变风俗利疚不事科举熙宁初王安石行新法禧作治策二十四篇以献时吕惠卿领修撰经义局遂以布衣充检讨授镇安军节度推官中书户房习学公事岁余召对擢太子中允馆阁校勘监察御史里行进集贤校理检正礼房出为荆湖北路转运副使元丰初召知谏院母忧服除召试知制诰兼御史中丞官制行罢知制诰专为中丞邓绾守长安禧疏其过帝知其以惠卿故左迁禧给事中种谔西讨得银夏宥三州而不能守诏禧与内侍李舜举往相其事禧议城永乐夏兵倾国而至禧执刀自率士卒拒战死之赠金紫光禄大夫吏部尚书谥忠愍子俯　　徐信
按尚友录信保昌人登进士第苏轼谪海南造其书斋见信作甘露寺诗平地风烟飞白鸟半空云木卷苍藤苏以横字易飞字信叹服　　徐熙春
按尚友录熙春邵武人熙宁中梦一铁冠道人仪容修伟既寤至城南五峰院后遇道人如所梦者自云姓蔡住武夷遗以五华草食之甘美自此不复粒食惟饮清泉复约以某日会武夷至期而往蔡已先至徐以水深不能渡止于金身院修炼顷尸解　　徐遘
按万姓统谱遘繁昌人与弟迪相师友专勤学问为文清丽皆长于诗遘登熙宁九年进士第仕终推官　　徐常按浦城县志常字彦和融之子元丰中登第历州县所至有声绍圣间除广南西路提举常平移福州转运判官继知吉州奸民猾吏畏如神明与苏轼兄弟宴游轼谓彦和天下奇男子官至朝议大夫　　徐师回
按万姓统谱师回元丰中知南康军性耿直设施有条暇建堂植八杉号曰直节曰吾欲守节如此杉之直又建亭于明月泉上曰吾欲守廉如此泉之清　　徐积按宋史徐积传积字仲车楚州山阳人孝行出于天&#三岁父死旦旦求之甚哀母使读孝经辄泪落不能止事母至孝朝夕冠带定省应举入都不忍舍其亲徒载而西登进士第以父名石终身不用石器行遇石则避而不践或问之积曰吾遇之则惕然伤吾心思吾亲故不忍加足其上尔母亡水浆不入口者七日悲恸呕血庐墓三年卧苫枕块衰绖不去体元佑初近臣合言荐积乃以扬州司户参军为楚州教授居数岁使者又交荐之转和州防御推官改宣德郎监中岳庙卒年七十六政和六年赐谥节孝处士官其一子　　徐中行
按宋史徐中行传中行台州临海人始知学闻安定胡瑗讲明道学其徒转相传授将往从焉至京师首谒范纯仁纯仁贤之荐于司马光光谓斯人神清气和可与进道会福唐刘彝赴阙得瑗所授经熟读精思逾年乃归葺小室竟日危坐所造诣人莫测也父死跣足庐墓躬耕养母推其余力葬内外亲及州里贫无后者十余丧晚年教授学者自洒扫应对格物致知达于治国平天下不失其性不越其序而后已其友罗适持节本路举以自代又率部使者以遗逸荐崇宁中郡守李谔又以八行荐时章蔡窃国柄窜逐善类且尽中行每一闻命辄泪下去之黄岩陈瓘谪台州闻名纳交暨其没录其行事谓与山阳徐积齐名呼为八行先生　　徐的
按宋史徐的传的字公准建州建安人擢进士第补钦州军事推官钦土烦郁人多死瘴疠的徙州濒水民皆便之迁大理寺丞知吴县移梁山军通判常州累迁尚书屯田员外郎知临江军擢广南西路提点刑狱安化州蛮谋叛的驰骑慰晓之众皆听命改知舒州徙荆湖北路转运使辰州蛮为寇的开示恩信蛮党悔过自归为淮南江浙荆湖制置发运使迁工部郎中加直昭文馆区希范蒙赶寇衡湘命的招抚之既至蛮酋相继出降召还蛮复叛除度支副使荆湖南路安抚使卒于桂阳　　徐大正
按尚友录大正字德之瓯宁人常赴省试过钓台题诗云光武初从血战回故人长短尚论材中宵若起唐虞兴未必先生恋钓台元佑中苏轼见之遂与定交尝筑室北山下名闲轩秦少游为之记轼为赋诗人以北山学士呼之　　徐迪
按万姓统谱遘弟迪登绍圣元年进士第蔡确宰繁昌筑北园载酒邀寓公赋诗为乐有和确五言古律人服其典雅　　徐绩
按宋史徐绩传绩字元功宣州南陵人举进士调吴江尉选桂州教授舒亶将以御史荐绩恶亶为人辞不答求知建平县入为诸王宫教授通判通州复教授广陵申王院改诸王府记室参军徽宗立擢宝文阁待制兼侍讲迁中书舍人修神宗国史诏与蔡京同校五朝宝训绩不肯与京联职固辞迁给事中翰林学士绩与何执中偕事帝于王邸蔡京以宫僚之旧每曲意事二人绩不少降节谒归视亲病俄而遭忧京入辅执中亦预政擿绩行章惇词以为诋先烈服阕以主管灵仙观入党籍中起知江宁府言者复论为元佑奸朋罢归大观三年知太平州召入觐加龙图阁直学士留守南京以疾除显谟阁学士致仕卒年七十九赠资正殿学士正奉大夫绩挺挺持正为帝所礼重而不至大用时论惜之　　徐处仁
按宋史徐处仁传处仁字择之应天府谷熟县人中进士甲科为永州东安县令知济州金乡县以荐除宗正寺丞太常博士擢监察御史迁殿中右正言给事中摄开封府裁决如流囚系常空进户部尚书继拜中大夫尚书右丞丁母忧免丧以资政殿学士知青州徙知永兴军童贯使陕西欲平物价处仁议不合转运使阿贯意劾处仁改知河阳落职知蕲州久之以显谟阁直学士知颍昌府童贯挤之夺职提举鸿庆宫复延康殿学士知汝州再奉鸿庆祠知徐州召为醴泉观使除侍读出知扬州未几以疾奉祠归南都方腊为乱处仁亟见留守薛昂为画守战之策语闻于朝起为应天尹河北盗起徙大名尹进观文殿学士召为宝箓宫使特升大学士钦宗即位召为中书侍郎吴敏荐处仁可相拜太宰兼门下侍郎徽宗西还以处仁为扈驾礼仪使从出郊迎处仁言论初与吴敏合唐恪耿南仲聂山欲排去二人讽言者论之与敏俱罢处仁以观文殿大学士为中太一宫使寻知东平府提举崇福宫高宗即位起为大名尹北道都总管卒于郡　　徐常
按桯史建中靖国初有宿儒曰徐常持节河朔风采隐然重于时　　徐遹
按尚友录遹瓯宁人崇宁中以对策称上意特比正奏名第一人恩例遹赋诗云白发青衫老得官琼林顿觉酒&#宽平康夜半无人问留得宫花醒后看　　徐徽言按宋史徐徽言传徽言字彦猷衢之西安人泛涉书传负气豪举有奇志喜谈功名事大观二年诏求材武士韩忠彦范纯粹刘仲武以徽言应诏赐武举绝伦及第历保德军监押以边功加合门祗候平阳府军马钤辖权知保德军改总领河西军马以讨西夏功累迁秉义郎改知火山军兼统制河西军马徙赴石州靖康初迁武翼郎合门宣赞舍人金人围太原徽言以三十人一战破之迁武经郎知晋宁军兼岚石路沿边安抚使金人再犯京师陕西制置使范致虚纠合五路兵赴难檄徽言守河西徽言坚壁持久金人攻之不已徽言置妻子室中积薪自焚仗剑坐堂上拔佩刀自拟左右号救持之金兵狎至挟徽言以去娄宿得徽言所亲说徽言徽言怒骂不已金人知不可屈遂射杀之事闻高宗抚几震悼赠晋州观察使谥忠壮再赠彰化军节度　　徐铸
按吴县志铸字元钧师闵子年少以父任入官吏不敢欺及为县屏奸折狱劝本业修学校课尝居最政和初提举两浙常平仕至正奉大夫延庆殿学士历知广扬二州　　徐林
按吴县志林字稚山祖师回驾部郎中知南康军父闳中吏部郎直秘阁林宣和三年进士不肯附丽宁坎壈卑官绍兴初上书言事召对改官累迁太府少卿忤秦桧出为江西转运副使劾秦桧亲党桧讽两浙转运诬林阻经界法贬兴化军十三年更化复入刑户二部侍郎论国用太广宜撙节之隆兴初为吏部侍郎以敷文阁直学士奉祠知平江府力辞乞致仕再以给事中召不起迁龙图阁学士卒　　徐兢
按吴县志兢字明叔林弟以父任补通州司刑曹事辟入坑冶幕摄事雍丘民服其化移摄原武县宣和中以礼物官随路允迪使高丽图四十卷上之徽宗览书大悦召对便殿赐出身擢大宗丞兼掌书学以篆名家迁刑部员外郎以时相册免坐亲嫌谪监池州永丰监起除沿江制司参议奉祠　　徐亨
按尚友录亨桐庐人腊寇窃发其兄为贼所执亨叩头请曰家有老母兄能养乞代兄死贼舍其兄而杀亨乡人义之　　徐揆
按宋史徐揆传揆衢州人游京师入太学靖康元年试开封府进士为举首遭国难钦宗诣金营不归揆帅诸生扣南熏门以书抵二酋请车驾还二酋见书使以马载揆至军诘难揆厉声抗论为所杀建炎二年追录死节诏赠宣教郎　　徐冈
按宋史徐徽言传徽言报国子冈同死事
　　徐适
按宋史徐徽言传金人再犯京师徽言从孙适以守安丰死　　徐邦直
按永州府志李节倡乱邦直与吴庸唐节纠合弓兵御贼凡六战众寡不敌邦直被执骂贼而死帅上其事赠承事郎仍官其子　　徐戡
按云笈七签栾先生者名清好道术与东海徐戡为方外之友　　徐国和
按尚友录国和丰城人兄弟义居宰木连理其子定亲丧庐墓三年家有红紫牡丹忽变为白人以为孝感所致定卒子颀居丧三年寝食于墓曾孙傅霖事亲尤考居丧如制人咸谓徐氏世孝　　徐定
按万姓统谱定字德操释褐调处州教授通判太平州宣州妖民胡木匠诱聚数千人守适去盗缚一巡检贯其耳以徇人心胥恐漕司俾定摄州事定驰入境令曰汝等若能自首亡罪众咸从令州境遂安擢守潮州卒　　徐衡
按万姓统谱衡中武举第一授左班殿直知晋宁军迁浙东西廉访任两路振济籍官民廪又截留上供随所在贮之计口以给上赐札褒宠且许以便宜不拘文法每事且奏且行诏下法于诸路行之寻提点广东诸路刑狱巨盗刘隆畏风请降　　徐膺
按尚友录膺字思文莆田人七岁丧父朝夕思慕若成人母殁哀毁骨立卜兆于虎啸岩庐其傍蔬食三年时陟岩巅哀号声震原野虎为遁去坟左有坑堑深数十丈一夕山有声如雷翌旦视之乃平地　　徐伟按尚友录伟临湘人事母至孝母死毁瘠至呕血举孝廉不就去之陆浑县解落山中教授生徒依之以居者三百余家岁荒贫不举子者伟资给之人感其惠所举子皆以徐为名伟有八子皆知名时号徐氏八龙　　徐俯
按宋史徐俯传俯字师川洪州分宁人以父禧死国事授通直郎累官至司门郎靖康中张邦昌僭位俯遂致仕建炎初以为右谏议大夫绍兴二年赐进士出身兼侍读三年迁翰林学士俄擢端明殿学士签书枢密院事四年兼权参知政事会刘光世乞入奏赵鼎言大将不宜离军俯欲许之鼎固争俯乃求去提举洞霄宫九年知信州中丞王次翁论其不理郡事予祠明年卒　　徐端益
