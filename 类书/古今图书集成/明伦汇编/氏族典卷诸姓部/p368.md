<!-- { "loadSidebar": true } -->
按宋史安德裕传德裕字益之一字师皋河南人父重荣晋成德军节度德裕生于真定未期重荣举兵败乳母抱逃水窦中将出为守兵所得执以见军校秦习习与重荣有旧匿之因姓秦氏习世兵家以弓矢狗马为事德裕孩提即喜笔砚遇文字辄为诵读声诸子不之齿习独异之既成童俾就学遂博贯文史精于礼传嗜西汉书习卒德裕行三年服然后还本姓习家尽以橐装与之凡白金万余两德裕却之曰斯秦氏之蓄于我何有丈夫当自树功名以取富贵岂屑于他人所有耶闻者高之开宝二年擢进士甲科归州军事推官历大理寺丞著作郎太平兴国中累迁秘书丞知广济军改太常博士八年通判秦州就知州事雍熙初迁主客员外郎通判广州未行宰相李昉言其有史才即以本官直史馆端拱初改金部员外郎淳化初知开封县会备三馆职改直昭文馆三年春廷试贡士德裕与史馆修撰梁周翰并为考官赐金紫俄迁司勋员外郎至道三年转金部郎中出知睦州还判太府寺咸平五年卒年六十三　　安继昌按宋史安守忠传守忠子继昌为供备库副使　　安俊按宋史安俊传俊字智周其先太原人祖赟高州团练使仁宗为皇太子俊以将家子谨厚选为资善堂祗候及即位补右班殿直累迁东头供奉官合门祗候为环州都监破赵元昊吃井那等诸寨安抚使韩琦上其功迁内殿崇班环庆路都监徙泾原契丹欲渝盟召至京师使备北边擢内园副使翌日改礼宾使会葛怀敏败命为秦凤路钤辖复徙泾原因条上御戎十三事改原州徙麟州迁六宅使贵州刺史知忻州徙代州为帅臣诬奏降京东路钤辖富弼知青州为之辨理真除虢州刺史徙高阳关路又迁原州刺史知沧泾冀三州徙秦凤路总管历龙神卫捧日天武四厢都指挥使果州团练使环庆路副总管迁侍卫步军都虞候陵州防御使卒赠阆州观察使俊久在边羌人识之环州得俘掳知州种世衡问之曰若属于吾将孰畏曰畏安太保指俊于坐曰此长&#将军是也　　安俨
按陕西通志俨合阳人举进士任大理评事后授太子右赞善大夫后为秘书省著作郎因其尽职诏赴承明帝亲谓曰卿以文章纯粹为时名器虽百辟森罗偷安者多可懋乃德功沃朕心去时患转右司谏　　安昌期按尚友录昌期皇佑中举进士调横州永定尉去官不仕放浪山水间至清远峡山寺游和光洞数日不返僧疑为虎所食求之洞前见石壁上有诗曰蕙帐将辞去猿猱不忍啼琴书自为乐朋友孰相携丹非我药青云别有梯峡山予暂隐人莫拟夷齐　　安焘按宋史安焘传焘字厚卿开封人幼警悟登第调蔡州观蔡推官至太常丞主管大名府路机宜文字用欧阳修荐为秘阁校理判吏部南曹荆湖北路转运判官提点刑狱兼常平农田水利差役事移使京东路过阙入见神宗伟其仪观留检正中书孔目房修起居注元丰初高丽新通使假焘左谏议大夫往报之使还即授所假官兼直学士院知审刑院决剖滞讼五百余案求知陈州还为龙图阁直学士判军器监命馆辽使俄擢三司使改户部尚书六年同知枢密院夏人款塞乞还侵疆焘言羌情无厌当使知吾宥过而息兵不应示以厌兵之意哲宗立复仍前议二府遂欲并弃熙河焘固争于是但以葭芦等四寨归之蔡确辈更用事焘循循其间不能有所建明元佑二年进知院事以母忧去卒丧拜观文殿学士知郑州徙颍昌及河南府入为门下侍郎焘与章惇布衣交觊其助己焘不肯少下之遂与惇隙明堂斋祠为仪仗使后官有绝驰道穿仗而过者焘方举劾谏官常安民又言教坊不当于相国寺作乐帝怒欲逐安民焘为救释惇遂谮其相表里出知郑州徙大名父日华本三班院吏以焘恩封光禄大夫至是卒年九十余焘免丧徽宗立复知枢密院以老避位帝将宠以观文殿大学士有间之者但以学士知河南将行上疏言东京党祸已萌愿戒履霜之渐语激切初建青唐邈川为湟州戍守困于供亿焘在枢府因议者以为可弃奏还之崇宁元年议其罪降端明殿学士再贬宁国军节度使汉阳军安置湟州复又降祁州团练副使鄯州之复又移建昌军然弃鄯州时焘居忧不预也终不敢自明阅再岁始复通议大夫还洛卒年七十五后五岁悉还其官职　　安惇
按宋史安惇传惇字处厚广安军人上舍及第调成都府教授上书论学制召对擢监察御史哲宗初政许察官言事谏议大夫孙觉请汰其不可者诏刘摰推择罢惇为利州路转运判官历夔州湖北江东三路绍圣初诏为国子司业三迁谏议大夫章惇蔡卞造同文谤狱使蔡京与惇杂治二人肆其忮心迁御史中丞刘后之受册也百官仗卫陈于大庭是日天气清晏惇巍立班中倡言曰今日之事上当天心下洽人望朝士皆笑其奸佞又鞫邹浩事被祸者七八百人天下怨疾为二蔡二惇之谣徽宗雅恶之乃以宝文阁待制知润州寻放归田里蔡京为相复拜工部侍郎兵部尚书崇宁初同知枢密院卒赠特进长子郊后坐指斥诛流其次子邦于涪而追贬惇单州团练副使其祀遂绝人以为惇平生数陷忠良之报云　　安民
按尚友录民长安石工也崇宁间颁蔡京所书元佑党碑刻石于州县令监司长吏厅皆刻石安民时应役辞曰民愚人固不知立碑之意但如司马相公者海内称其正直今云奸邪民不忍刻也府官怒欲加之罪民泣曰被役不敢辞乞免镌安民二字于石末恐得罪后世闻者愧之　　安尧臣
按宋史郑居中传安尧臣者亦尝上书论燕云之事徽宗然之命以官后竟为奸谋所夺尧臣尝举进士不第盖惇之族子也　　安扶
按宋史安焘传焘子扶靖康时为给事中金人入京师责取金帛扶与梅执礼陈知质程振皆见杀　　安丙按宋史安丙传丙字子文广安人淳熙间进士调曲水丞吴挺为帅知其才邀致之改秩知新繁县丁内艰服除通判隆庆府开禧二年边事方兴程松为四川宣抚使吴曦副之丙陈十可忧于松既而曦奏丙为随军转运使曦僭号称臣于金以丙为中大夫丞相长史丙不得脱度徒死无益阳与而阴图之遂与杨巨源李好义等谋诛曦加丙端明殿学士知兴州安抚使兼四川宣抚副使时方议和丙独戒饬将士恫疑虚喝以攻为守威声甚着七年丙使所爱吏安蕃何九龄合官军夜袭秦州败归王大才执九龄等七人斩之而讼丙于朝诏丙同知枢密院事兼太子宾客赐手书召之行次广德军进观文殿学士知潭州湖广安抚使御史李安行劾之授崇信军节度使开府仪同三司万寿观使辞还蜀董居谊帅蜀大失士心十二年聂子述代之红巾贼张福莫简叛入利州子述遁去时四川大震甚于曦之变诏起丙为四川宣抚使予便宜明年进少保卒　　安世通
按宋史安世通传青城山道入安世通者本西人其父有谋策为武官数以言千当路不用遂自沉于酒而终世通亦隐居青城山中不出吴曦反乃献书于成都帅杨辅辅有重名蜀中士大夫多劝以举义者而世通之言尤切至辅不能决遂东如江陵请吴猎举兵以讨曦未几曦败猎使蜀荐士以世通为首云　　安实按万姓统谱实字子仁崇安人书记哀长吉曾孙将预计偕以避嫌易今姓苦志刻学寒暑手不释卷授徒自给劝驾凡三竟龃龉负所学抑&#以死人多惜之　　元
　　安佑
按河南通志佑磁州人弱冠上书世祖奇之授以近侍官每有委用规模宏远官至集贤大学士卒赠平章政事追封兴国公谥文康　　安明本
按山西通志明本山阴人初为千夫长戍繁峙韩元帅浩见明本特异授以忠州都统赐之银符使招诱残民复归田里后迁平阳元帅百姓惜其去攀号留之于是复召还忠州以慰百姓　　安藏
按元史陈颢传颢游京师登王盘安藏之门盘熟金典章安藏通诸国语颢兼习之　　安熙
按元史安熙传熙字敬仲真定&#城人祖滔父松皆以学行淑其乡人熙既承其家学及闻保定刘因之学心向慕焉方将造其门而因已殁乃从因门人乌叔备问其绪说熙简靓和易务为下学之功遭时承平不屑仕进家居教授垂数十年四方之来学者多所成就既殁乡人为立祠于&#城之西　　安文宪
按万姓统谱文宪延佑中守庐州兴学重农子视斯民所欲与聚卓有异绩　　安思承
按河南通志思承磁州人初拜监察御史改户部郎中仕至山东道肃政廉访使历官清俭卒赠枢密院副使追封武威郡公谥贞肃有竹斋诗集　　安举宗
按云南通志沾益州土知州安举宗元时为曲靖宣慰使　　安仁甫
按邹平县志仁甫名宅家黄山下博通经史不乐仕进以耕读为业年逾七十不入城市建遐景亭于石畔建翠微亭于山椒日吟眺其中　　明
　　安然
按明外史安然传然祥符人徙居颍州元季以左丞守莱州明兵下山东率众归附洪武元年授起居注转给事中寻擢山东参政抚绥流移俸余悉给公用帝闻而嘉之召为工部尚书除河南参政历浙江布政使入为御史台右大夫改左中丞坐事免十四年复召为四辅官久历中外练达庶务眷注特隆寻卒　　安德按河南通志德汝州人幼警敏博通经史元季隐居不仕洪武初郡守举为州学训导后以明经征入对称善擢湖广左参政致仕　　安真
按万姓统谱真洪武初同知黄州府事守法不挠为奸吏讦奏被逮成狱事闻上谕湖广提刑官曰律在法司守法固宜真佐郡所为朕访非其私也猾吏污蔑之以报忿耳此风一长则有司无官矣遂复其官吏坐死　　安大朝
按贵州通志大朝卫千户性沉毅膂力过人有开疆绩官至都督同知　　安仁
按城武县志仁洪武六年以茂才举于乡由知县仕至云南道监察御史劾论不法人多惮之卒于官　　安赤绂按聊城县志赤绂宋安守忠裔也守忠拜东濮节度使卒于官谥文惠子孙土著守忠子必达登宋端拱进士官枢密副使必达孙国英登宋庆历进士官参知政事国英元孙惟一登宋元佑进士官龙图阁学士惟一孙允升登金大德进士官江北宣谕使赤绂其后也明洪武间为平山卫指挥使靖难兵起布政铁铉调守济南已而朱能兵至赤绂败之转战东昌大捷成祖来逆战赤绂挺枪大呼将及张玉救而止复大战杀玉大业定械送京成祖爱其才勇释缚令掌北平都司事赤绂不屈死之　　安康
按贵州通志康字汝锡思南人景泰中膺云南乡荐历官户工二部郎弘治初彗星见康上疏请息兴作裁冗员诘奸慝以弭天变上嘉纳之出守澄江民祠之　　安琦
按贵州通志琦永宁指挥同知成化乙酉征大坝山都掌蛮蛮远迩绎络琦率锐卒巡逻要害截杀贼势顿挫都掌称为神将寻总兵官李安命琦先探虚实入危险至落卜茹遇贼琦马陷泥中犹挽弓射杀七八贼以援兵不至遂遇害　　安惟学
按山西通志惟学字行之临汾人成化甲辰进士除行人历工部郎中平凉知府升四川右参政掌平凉府事迁本省左布政使升右副都御史巡抚宁夏时安化王置鐇谋逆欲先杀镇巡等官而后发兵何锦率其党进公署惟学方与都指挥杨忠议事锦杀惟学于座上故恩典不及　　安孝忠
按贵州通志孝忠思南人弱冠领弘治辛酉乡荐授宁国府通判操守清介遇事迎刃而解值武庙驾幸南京孝忠摄府篆无不咄嗟立办民亦安之寻乞归　　安奎按万姓统谱奎直隶人弘治进士
　　安盘
