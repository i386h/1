<!-- { "loadSidebar": true } -->
按贵州通志晟前卫人敦礼尚义正统间蛮入寇公廪不继晟输粟足之授七品散官景泰初又输金以助军事闻赐敕奖之　　陈孔&#
按海澄县志孔&#知书仗义为众所推正统十一年饶贼千余流劫市肆所至焚掠甚惨孔&#度其必至月港遂散家财倡募义勇扦木城树楼棚为战备四月十九日贼果侵九都孔&#率众与战自辰至巳歼其渠魁众鼓锐径前复连斩十六人贼遁去　　陈文伟
按江夏县志文伟正统丁卯举人膂力过人尝五更之田间遇虎以手搏之虎死后会试场屋火以右手据墙垣左手持同事生履肩而出活数十人火势迫乃揖后至者曰吾力止此矣遂名动天下后选安丘知县贼掠库金文伟以一骑一弹驰赴之弹发中贼左目再弹中右耳贼大骇伏地文伟曰好为我送库金还群贼唯命文伟以一骑尾其后抵县群贼请死文伟曰吾何有诸贼奴各杖三十遣之御史竟以纵寇论劾免官罢归　　陈俊
按明外史陈俊传俊字时英莆田人举乡试第一登正统十三年进士除户部主事督天津诸卫军采草历郎中天顺五年两广用兵俊督饷赖以无乏母丧不听归蛮平始还成化初擢南京太常少卿四年召拜户部右侍郎寻议用兵河套敕俊赴河南山陕会巡抚诸臣画刍饷俊以边庾空竭而榆林道险远转输难乃发金于内地市易修西安韩城同官径道以利飞挽还朝进俸一级历吏部左右侍郎九载满拜南京尚书改兵部参赞机务久之改吏部二十一年星变陈时弊二十事皆极痛切明年乞致仕诏加太子少保赐敕驰传还卒谥康懿　　陈海雍
按名山藏高道记海雍清江人自号龙潭老人陈献章受学于吴与弼尝以周易质疑与弼曰过清江可叩龙潭老人献章归如言往谒适海雍蓑笠犁田乃延至家与对榻信宿辨析疑义献章欣服去既去语儿辈曰吴君非知我者　　陈献章
按明外史陈献章传献章字公甫新会人举正统十三年乡试再上礼部不第从吴与弼讲学居半载归读书穷理日夜不辍数年无户外迹久之复游太学名震京师给事中贺钦听其议论即日抗疏解官去执弟子礼事献章献章既归四方来学者日进广东布政使彭韶总督朱英交荐召至京令就试吏部屡辞疾不赴疏乞终养授翰林院检讨以归后屡荐卒不起献章之学以静为主母年二十四矢节献章事之至孝洪治十三年卒年七十三万历初从祀孔庙追谥文恭　　陈斌三
弟
斌七

按延平府志斌三暨弟斌七俱以武勇名正统戊辰邓贼寇漳斌三拒战于桃源屡歼之后以兵少遇害斌七奉檄率家僮百人御贼以功授桃源巡检　　陈善按建阳县志善字存诚兴中里人正统戊辰邓茂七倡乱势甚猖獗掠至建阳善鸠众奋力杀贼有功授镇抚　　陈妈生
按漳浦县志妈生少友爱正统己巳寇乱兄侄俱被擒妈生奔抵贼所乞以身代贼怒并缚之沉于池死　　陈叔绍按万姓统谱叔绍正统中进士拜监察御史当景泰初朝廷多故台端凡有所建白弹击皆叔绍为之倡升湖广按察副使尝奉命同刑部郎中许振审录冤狱多所平反卒叔绍有孝行母病至尝粪验差剧有毅斋稿子炜天顺中进士亦拜监察御史累升江西右布政使迁浙江左布政使历官所至俱有声名　　陈豫按万姓统谱豫字立卿合肥人少习左氏春秋尤善韬略袭平江伯爵初考牧南畿剔弊省费声闻赫赫后秉钺南征誓不妄杀所活甚众奏绩凯旋所过无犯行李萧然图书数帙有古良将风正统天顺间三受简命来镇临清兴利起废规画井井城池官署学宫皆所经略训兵安民时倚为重执政有荐豫督漕务者上以人情方安其治姑留之以俟钧轴遂进&#秩未几以疾卒上闻讣震悼辍朝一日祭葬如制临清父老德豫遗泽相与叩阙请祠祀上可其请颁敕谕祭着为彝典进黟国公谥庄敏　　陈福
按山西通志福浮山人膂力善剑闻英庙北狩哭于县庭誓以死难县贰资以健马至大同北门与战斩馘数多朱巡抚方上其功会大暑以不解甲七日劳而卒　　陈谟
按应山县志谟岁贡景泰初通判梧州巡抚侍郎李棠与谟手帖曰闻君殚竭心力攘除寇盗抚安善良历年滋深且有劳效遂荐迁梧州府知府有政绩梧人诵之不衰　　陈嘉猷
按浙江通志嘉猷字世用贽子余姚人因父任迁家于杭景泰辛未进士授礼科给事中转都给事两使外域坚辞馈献清风峻节人皆仰之升通政司右通政居父丧哀慕不辍卒　　陈舒
按龙溪县志舒彧之子也景泰三年乡举正统十四年沙寇邓茂七倡乱围漳城时指挥顾斌备倭海上舒为诸生冒重围直诣其营说以引兵入援舟师抵南河粮食不继舒捐家赀给兵仍越城潜往王洲等处劝富民郭秉敦等输粟助饷贼用云车临城舒献计募死士执长斧砍其轮贼溃围走城赖以全及举于乡无意仕进年七十二卒　　陈钺
按明外史王越传陈钺字廷威献县人天顺元年进士授兵科给事中成化时擢光禄少卿与同官相诘俱下吏钺调吉安同知尚书姚夔为之请得还任已超拜山东左布政使钺警敏有心计事至敢为外示强直而中实邪佞十二年以右副都御史巡抚辽东清河叆阳失事钺方建议兴师而掩杀入贡者十八族以捣巢大捷闻辽诸部愤噪会汪直屡兴大狱结怨朝士思立边功自固通事王英者说直自行边察钺功罪直喜请于帝钺闻直将至惧谴急贿朝臣与直厚者为之地又诱居民候直过夹道颂越直左右交称越美直信之比至广宁戎服拜道左供帐傔仆皆餍直大喜过望钺入谒复长跪叩首已便服趋承朝暮唯谨直益大喜十五年直复与尚书林聪等出勘辽东失事状总兵官俱被斥而直庇钺居职如故其冬钺希直意言辽东伏加当将入犯诏抚宁侯朱永为总兵官钺自请于朝乃命参赞掩击千余人进右都御史召为户部尚书十七年为兵部尚书明年直宠衰都督马仪发钺罪状乃勒致仕钺家居横乡里持官吏短长虐寡嫂夺兄子财产嫂潜赴京发其抚辽不法事东厂以闻逮钺诸要人力解其事钺削籍归卒　　陈骐
按广东通志骐字梦祥南海人领天顺丙子乡荐连登进士拜大理寺评事晋左寺副出为江西佥事巡视岭西发奸摘伏有能名迁云南副使时镇守太监钱能家人不法每为骐所制遂中伤之落职　　陈真晟
按明外史陈真晟传真晟字晦德一字剩夫漳州镇海卫人初治举业赴乡试闻有司防察过严无待士礼耻之弃去由是笃志圣贤之学天顺二年诣阙上程朱正学纂要书入下礼部议侍郎郑干寝其事真晟归闽潜思静坐自号漳南布衣卒于成化十年年六十四　　陈选
按明外史陈选传选字士贤临海人自幼端&#寡言笑以圣贤自期天顺四年会试第一成进士授御史巡按江西尽黜贪残吏一时惮其风采已督学南畿成化六年迁河南副使寻以选善教改督学政久之改按察使决遣轻系数百人重囚多所平反囹圄为空治尚简易独于赃吏无所假历广东左右布政使市舶中官韦眷奏乞均徭户六十人添办方物选持诏书争帝命与其半眷由是怒选会番禺知县高瑶没眷通番赀巨万选移檄奖之且闻于朝帝虽纳其言然心衔之眷憾选甚又知选失帝意诬奏选朋比高瑶为贪墨诏遣刑部员外郎李行会巡按御史徐同爱讯之同爱畏眷不敢异选有所黜吏张褧意其怨选引令诬证褧坚不从竟坐选如眷奏遂与瑶俱被逮士民数万号泣遮留使者辟除乃得出至南昌病作使者阻其医药卒年五十八选自号克庵弘治初主事林沂疏雪选冤诏复官正德中追赠光禄卿谥忠愍　　陈炜
按福州府志炜字文耀叔刚之子天顺庚辰进士成化初选监察御史按南畿改督学北畿迁江西副使历按察使右布政转浙江左辖未上卒于官炜为人风格峻整而正直宽平在台中号敢言直声溢于朝人咸称炜有澄不清挠不浊之量云　　陈轻
按云南通志轻字用昂曲靖郡人天顺庚辰进士授刑部主事恤录江南多所平反擢员外郎才猷茂着寻按察福建兼兵备邵武值倭寇报警叱驭而行卒平倭乱丁外艰哀毁骨立忠孝笃至　　陈晟
按广东通志晟字美宣番禺人少孤贫同郡锺定者育为子遂冒其姓举天顺壬午解首后四年成进士改翰林院庶吉士将授官抗疏言臣本陈则恭子请复姓归葬词甚哀恻上可其奏归事定孝敬备至未尝言及复姓事后定知之大诟晟衣冠请杖定杖至流血终不敢起定亦感悟相与如初拜户部主事历郎中出知云南临安府剖断如流黔国公索岁馈晟执其使囚之恳请乃免自是无敢干以私者未几卒于官　　陈镐
按江宁县志镐字宗之天顺壬午举人巘之子少与弟钦并有文誉举成化丙午解元丁未进士由郎署督学山东每校士甄阅精核公廉详慎官至副都御史巡抚湖广　　陈钦
按江宁县志钦字谅之别号自庵与兄乡会同榜兄规庵督学山东钦督学广东又同日命下时人谓之兄弟三同钦在南武选主事会武库郎娄姓被诬下狱钦奋身疏其冤诏并逮钦同系者二年乃获免出知广平府畿辅要地簿书填委钦洞达民隐临事果决郡人号之为陈母　　陈龙
按广东通志龙字苍崖东莞人天顺癸未会场火龙跃身棘墙以足救举子七十余人时称陈神仙成化间判琼府值生黎反督臣以军事委龙躬提八十斤铁简擒其酋长蒲卢男寇平升广西佥事卒　　陈棫
按广东通志棫字仲方番禺人也登天顺甲申进士授南京户部主事历正郎出守梧州政务繁剧棫处之得宜督府朱英高其能甫拟荐之会以忧去复起例补故官适王恕为吏部尚书雅知之超擢福建参政巡历所至吏不容奸民甚德之晋广西布政使弘治辛酉与台臣忤遽乞归居家十余年以诗文自娱卒年七十八　　陈道
按广东通志道字克修番禺人祖天福洪武初以事戍泗州父荣徙盱眙因占籍焉道少力学兄克正为河间教谕不远千里往师之天顺壬午举于应天登甲申进士授吏部文选主事坐累谪南京刑部历郎中清谨自持门无私谒丁酉值内艰服阕改南京兵部武选甫逾年擢知金华府民多健讼所牵引辄数十人道一讯辄得其情鲜挂累者有奸豪屡起大狱捕置于法在事七年擢江西参政历陕西左布政使所至以能着声寻擢右副都御史巡抚河南至镇疏陈利害甚悉治河防寇动中机宜戊午入为刑部右侍郎亡何转左寻擢右都御史视篆南院逾年改南京刑部尚书道谙练而恕狱无大小悉加详慎所谳鲜称冤者癸亥秩满将赴京奏绩以病乞休卒赠太子少保赐祭葬为人寡言笑慎取与淡交游虽尚宽厚至于临大事治大狱则持之确如也　　陈清
按益都县志清字廉夫号松轩教谕俊子天顺甲申进士授户部主事历员外郎中擢山西左参政抚治郧阳都御史户部侍郎陈言三十四事清理马房冗费一十八万以南工部尚书致仕　　陈宏
按海澄县志宏字丕道天顺甲申进士拜监察御史视两浙盐课及按淮阳诸郡激浊扬清风裁凛然成化间彗扫台逼斗诏求直言宏论都御史程信刚愎礼部尚书姚夔黩货公论壮之迁湖广佥事豪右屏气武陵石门二邑构讼累岁不决宏片言而定会荆州巨贼封敬中据洞庭拥众摽掠宏出奇制胜捕获敬中余党悉平以功擢副使寻丁母忧卒于家　　陈和按陕西通志和泰之弟也天顺间泰被选从征和念泰年迈乏嗣遂恳于总戎者愿往代既而中流矢卒　　陈友直按德平县志友直天顺中为右都督以征苗功封武平伯进封侯世袭　　陈音
