<!-- { "loadSidebar": true } -->
按宋史张俊传俊字伯英凤翔府成纪县人好骑射负才气起于诸盗年十六为三阳弓箭手宣和初授承信郎进武德郎靖康元年以守东明县功转武功大夫金人围汴京高宗时为兵马大元帅俊勒兵从信德守臣梁扬祖勤王高宗见俊英伟擢元帅府后军统制累功转荥州刺史建炎元年剧贼李昱据兖州命俊为都统制讨之贼遂歼进桂州团练使高宗以俊忠劳日积迁拱卫大夫既而汴京破二帝北迁俊恳辞劝进高宗即位二年升秦凤路马步军副总管进武宁军承宣使帝如扬州召诸将议恢复俊曰今敌势方张宜且南渡帝如临安拜镇西军节度使御前右军都统制寻为浙东制置使江浙群盗&#起授俊两浙西路江南东路制置使除检校少保定江昭庆军节度使浙西群盗悉平改江南招讨使绍兴元年改江淮路拜太尉四年金人入侵以俊为两浙西路江南东路宣抚使改淮西宣抚使濒江相拒逾月敌不得入五年刘麟入寇俊与杨沂中合兵拒于泗州六年改崇信奉宁军节度使八年金人请寝兵许之赐俊安民靖难功臣拜少傅进少师封济国公十一年加太傅封广国公寻进益国公十二年以殿中侍御史江邈论之罢为镇洮宁武奉宁军节度使充醴泉观使进封清河郡王十六年改镇静江宁武静海军二十一年拜太师南渡后俊握兵最早屡立战功与韩世忠刘锜岳飞并为名将世称张韩刘岳然濠寿之役俊与锜有隙独以杨沂中为腹心故有濠梁之劫岳飞冤狱韩世忠救之俊独助桧成其事心术之殊也远哉二十四年六月薨封循王子五人子琦子厚子颜子正子仁　　张运
按宋史张运传运字南仲信之贵溪人唐宰相文瓘之后父贯右通直郎运登宣和三年进士赐同上舍出身调桂阳监监山县丞绍兴五年通判鼎州丁母及父忧服除起知桂阳监五月而境内称治入对除知达州召为度支郎中迁军器监寻改大理少卿明于治狱狱为之空拜刑部侍郎会金人渝盟特迁户部侍郎以专馈饷陈康伯议遣李宝自四明控制海道众论纷纭运直入赞决金人果败走孝宗受禅运请老以敷文阁待制提举江州太平兴国宫疾卒　　张致远按宋史张致远传致远字子猷南剑州沙县人宣和三年中进士第擢枢密院计议官谒告归参知政事盖庾为福州宣抚使讨贼韩世忠副之辟致远为随军机宜文字贼平除两浙转运判官改广东转运判官绍兴四年除殿中侍御史五年除户部侍郎进吏部除给事中寻以老母丐外以显谟阁待制知台州朝廷以海寇郑广未平改知福州八年再召为给事中出知广州寻以显谟阁待制致仕十七年卒致远鲠亮有学识历台省侍从言论风旨皆卓然可观　　张卲按宋史张卲传卲字才彦乌江人登宣和三年上舍第建炎元年为衢州司刑曹事三年金人南侵诏求可至军前者卲慨然请行转五官假礼部尚书充通问使见左监军挞揽命卲拜卲曰监军与卲为南北从臣无相拜礼挞揽怒送密州囚于祚山寨明年又送卲于刘豫卲见刘豫长揖而已又呼为殿院豫怒械置于狱久之复送于金拘之燕山僧寺后金大赦许宋使者自便还乡十三年得升秘阁修撰主管佑神观左司谏詹大方论其奉使无成改台州崇道观十九年以敷文阁待制提举江州太平兴国宫知池州再奉祠卒子孝览孝曾孝忠孝曾后亦以出使殁于金　　张嵲
按宋史张嵲传嵲字巨山襄阳人宣和三年上舍选中第调唐州方城尉改房州司刑曹刘子羽荐于川陜宣抚使张浚辟利州路干办公事以母病去官绍兴五年召除秘书省正字再迁著作郎既而以何抡刊改神宗实录得罪语连嵲出为福建路转运判官九年除司勋员外郎十年擢中书舍人升实录院同修撰右正言万俟论嵲为侍从日荐引非才以酬私恩罢去顷之起知衢州除敷文阁待制为政颇尚严酷岁满提举江州太平兴国宫疽发背卒子昌时　　张即之按宋史张即之传即之字温夫参知政事孝伯之子以父恩授承务郎铨中两浙转运司进士举历监平江府粮料院丁父忧服除监临安府楼店务丁母忧服除监临安府龙山税宁国府城下酒曲务签书荆门军判官厅公事乌程丞特差签书江阴军判官厅公事提领户部犒赏酒库所干办公事添差两浙转运司主管文字行在检点赡军激赏酒库所主管文字监尚书六部门淮南东路提举常平司主管文字添差通判扬州改镇江又改嘉兴将作监簿军器监丞司农寺丞知嘉兴未赴以言者罢丐祠主管云台观引年告老特授直秘阁致仕即之以能书闻天下金人尢宝其翰墨　　张觷
按宋史张觷传觷字柔直福州人举进士守南剑州迁福建路转运判官未行会范汝为遣叶彻拥众寇南剑时统制官任士安驻军城西不肯力战觷独率州兵与之战彻中流矢死众败走觷知士安惧无功即函彻首与之士安得之大喜遂驰报诸司未几彻二子引众来攻于是士安与州兵夹攻大败之城赖以全以直龙图阁知处州荡平余寇进秘阁修撰卒　　张阐按宋史张阐传阐字大猷永嘉人幼力学博涉经史善属文未冠由舍选贡京师登宣和六年进士第调严州兵曹掾历鄂台二州教授绍兴十年诏侍从各举所知给事中林待聘以阐闻召除秘书省正字十三年迁秘书郎秦桧每荐台谏必先谕以己意阐谢曰丞相见知得老死秘书幸矣竟罢主管台州崇道观历泉衢二州通判二十五年起提举两浙路市舶入为御史台检法官升吏部员外郎改祠部迁将作监进宗正少卿隆兴元年拜工部侍郎顷之除工部尚书屡乞骸骨帝不忍其去二年阐请益力乃除显谟直学士提举太平兴国宫居家逾月卒年七十四　　张克戬按宋史张克戬传克戬字德祥侍中耆曾孙也第进士历河间令知吴县召拜卫尉丞初克戬从弟克公为御史劾蔡京京再辅政修怨于张氏以微事黜克戬逾年起知祥符县司开封户曹提举京东常平入辞留为库部员外郎宣和七年知汾州金兵犯河东围太原太原距汾二百里遣将来攻克戬毕力扞御数选劲卒挠敌营出不意焚其栅敌惧引去论功加直秘阁靖康元年六月金兵复逼城宣抚使李纲表其守城之劳连进直龙图阁右文殿修撰十月朔金益万骑来攻愈急克戬度不得免手草遗表缒州兵持抵京师明日金兵从西北隅入杀都监贾亶克戬犹帅众巷战金人募生致之克戬归索朝服焚香南向拜舞自引决一家死者八人绍兴中谥忠确　　张焘按宋史张焘传焘字子公饶之德兴人秘阁修撰根之子也宣和八年进士绍兴二年吕颐浩荐除司勋员外郎迁中书舍人言者论之以集英殿修撰提举江州太平观明年以兵部侍郎召时金使至境诏欲屈己就和施廷臣力赞和议焘上疏力诋秦桧患之焘自知得罪托疾在告和议成范如圭请遣使朝八陵遂命判大宗正士与焘偕行焘归上问诸陵寝如何焘不对唯言万世不可忘此贼上黯然以宝文阁学士知成都府在蜀四年戢贪吏薄租赋抚雅州藩部西边不惊二十五年冬桧死除知建康府居二年进端明殿学士二十九年除吏部尚书屡以衰疾乞骸骨三十年以资政殿学士致仕寻迁太中大夫三十一年复知建康府孝宗受禅除同知枢密院隆兴元年迁参知政事以老病不拜后二年卒谥忠定焘外和内刚帅蜀有惠政民祠之不忘　　张咸
按万姓统谱咸绵竹人唐宰相九龄弟九皋之后父纮举茂才异等知雷州有治声咸举进士贤良两科其对策之语有曰臣宁言而死于斧钺不能不言而负陛下　　张大中
按尚友录大中通州人群经百氏一览不忘人目为黑漆书厨宣和间举进士授南浦令时称为古廉吏累官果州通判　　张忠辅
按宋史张忠辅传忠辅宣和末为将同崔中折可与守崞县金人来攻婴城固守中度不可支有二心忠辅宣言于众曰必欲降请先杀我中设伏绐约议事忠辅见杀　　张楠
按万姓统谱楠字材仲敦之子知遂安县方腊寇严兵入遂安县丞簿尉皆遇害楠力战刃中胁拥入巢穴楠谕以逆顺祸福贼不敢害出之贼既授首改知归安县升临安府通判历知泰润衡三州皆以惠爱称卒年七十八终朝议大夫赠正议大夫　　张虚白
按尚友录虚白邓州南阳人通太乙六壬术留心丹遇真人传秘诀徽宗闻其名召管太乙宫恩赉无与比虚白官太虚大夫金门羽客出入禁中终日论道无一言及时事曰朝廷事宰相在非予所知也金人尤重之以为神仙忽一日曰某年月日吾当化去至期果然武陵崔婆尝饮以醇酒后寄崔婆诗曰武陵溪畔崔婆酒天上应无地下有南来道士饮一斗醉卧白云深洞口　　张辉
按尚友录辉字子充永嘉城南人天资谨饬喜问学自六经诸子书历代史记至百家之说皆通习其辩析精微旁引证据论议亹亹虽老师宿儒莫能屈也游太学屡先多士传诵为楷式两以亲讣哀毁骨立几不胜衣庐于墓者三年作霜露堂以享有甘露降于庭人谓其孝感所致　　张浚
按宋史张浚传浚字德远汉州绵竹人唐宰相九龄弟九皋之后父咸举进士贤良两科浚四岁而孤入太学中进士第靖康初为太常簿张邦昌僭立逃入太学中闻高宗即位驰赴南京除枢密院编修官改虞部郎擢殿中侍御史建炎三年金人南侵车驾幸钱塘留朱胜非于吴门捍御以浚同节制军马会苗傅刘正彦作乱浚传檄中外率韩世忠等大破之朱胜非以宿憾日毁短浚诏浚以本官提举洞霄宫浚既去国虑金人释川陜之兵必将并力窥东南乃上疏极言其状未几刘豫之子麟果引金人入攻高宗思浚前言策免朱胜非召浚知枢密院事浚既受命即日赴江上视师绍兴五年除尚书右仆射同中书门下平章事七年以却敌功制除特进加金紫光禄大夫郦琼叛台谏交诋浚落职以秘书少监分司西京居永州九年以赦复官十一年除检校少傅充万寿观使十二年封和国公十六年彗星出西方浚极论时事秦桧大怒令台谏论浚提举太平兴国宫居连州徙永州是时秦桧怙宠固位惧浚为正论以害己必欲杀之会桧死乃免三十一年复观文殿大学士判建康府孝宗即位召浚入见除少傅进封魏国公隆兴元年除枢密使都督建康镇江府江州池州江阴军军马召入见力陈和议之失孝宗为止誓书拜尚书右仆射同中书门下平章事汤思退与其党谋为陷浚计令尹穑论罢督府参议官冯方又论浚费国不赀浚八章乞致仕除少师判福州浚辞改醴观使行次余干得疾卒谥忠献　　张文之
按万姓统谱文之字子经乐平人中书舍人显之子初通判亳州金兵至守孔福谋夜逸文之曰果尔轻动奈一城何自提兵出登横涧山与敌持十余日经二十余战无外援力不能支具袍笏东望拜曰彼众我寡臣惟有一死被执送燕山欲授以官义不屈囚之土窟且曰吾世受宋恩其忍负国金人重之稍宽桎梏后王忭申和议见文之羁苦状为请于酋得一家书附忭还奏当宁悼叹月给恤其家官其子孝忠　　张孝基按尚友录孝基娶同里富人女富人只有一子不肖斥逐之富人病且死悉以家财付孝基与治后事久之其子丐于途孝基恻然谓曰汝能灌园乎答曰如得灌园以就食何幸孝基使灌园其子甚力复谓曰汝能管库乎答曰能之孝基使管库其子醇谨孝基知其能自新不复故态遂以其父所委财产归之其子治家励操为乡闾善士孝基卒其友数辈游嵩山忽视旌旗驺御满野如守土大臣窃视专车者乃孝基也惊喜作揖问其所以孝基曰吾以还财之事上帝命主此山言讫不见

　张姓部列传十七
　　明二
　　张凤
