<!-- { "loadSidebar": true } -->
按万姓统谱京字华叔龙溪人世业儒初在郡学与高登友善同年擢第调连州户曹以清白闻秩满归里闻登以直言斥遂恬无仕进意时年未四十性尤乐善所识有不给者厚赒之乡人名其家曰黄长者　　黄以翼按万姓统谱以翼字宗台维之犹子永春人陈淳蔡和门人也庄毅有立析理精诣暮年记问益富有易周礼说　　黄必昌
按万姓统谱必昌字景文晋江人从陈淳学又切磋于陈宓潘炳二贤有中庸大学讲&#嘉定中登第　　黄从龙按万姓统谱从龙永丰人嘉定中进士为郢州推官元兵入襄岘郢当要冲守将潜遁从龙乃抱印登城大呼兵间曰张巡许远之事正在今日啮指书写死战报国四字与子熙力战而死　　黄自然
按瓯宁县志自然字元辅嘉定末教授邵学以礼学诲诸生斋宿问辩率至夜分及漕广西犹捐俸余助修礼殿官至吏部侍郎　　黄师雍
按宋史黄师雍传师雍字子敬福州人宝庆二年举进士诏为楚州宫属调婺州教授李宗勉赵必愿赵汝谈皆荐之知遂之龙溪转运使王伯大上其邑最乔行简罢宗勉与史嵩之入相召师雍审察将至而宗勉卒嵩之延师雍密示相亲意师雍不领迁粮料院嵩之独相权势浸盛上下惧祸未有发其奸者博士刘应起首疏论嵩之师雍与应起相善嵩之疑师雍左右之讽御史梅杞击师雍差知兴化军旋夺之改知邵武军迁宗正寺簿寻拜监察御史擢左司谏迁起居舍人久之以直宝文阁奉祠起为左史既而改江西转运使迁礼部侍郎命下而卒于江西官舍师雍简淡寡欲靖厚有守言若不出口而于&#正之辨甚明视外物轻甚故博采公论当官而行爱护名节无愧师友人言云　　黄复
按沙县志复字干叟宝庆二年第进士除山阳尉闻汀寇猖獗献庙堂三策境赖以安真德秀陈韡交荐之教授高邮军改知兴化军兴化县转通判滁州与守陈广协力拒守后广中炮死复摄州事士气复振八十余日援不至前后数百战而殁　　黄宬
按万姓统谱宬绍定间知南雍州敦尚教化初久旱宬至祷而有感雨三日岁大熟民苦赋役之重奏蠲之邦人为立生祠　　黄炳
按尚友录炳为黄安宰鸠兵守备嘉熙间峒丁反吉州一日五更报寇至即遣巡尉领兵迎敌皆曰空腹炳曰第行饭即至矣炳乃率吏役携竹箩木桶沿市门曰知县买饭时人家新炊方熟皆有热饭熟水厚给其直负之以往士皆饱餐一战破寇　　黄蜕
按万姓统谱蜕字新之淳安人淳佑七年进士第二人学博而正著作不留&#人得其片纸只字必珍藏之自建昌军佥判迁大理卿所至以文学知名未几归老于家　　黄震
按宋史黄震传震字东发庆元府慈溪人宝佑四年登进士第调吴县尉浙东提举常平王华甫辟主管帐司文字沿海制置司辟提领镇江转般仓分司公田法行改提领官田所言不便不听复转般仓职入为点校赡军激赏酒库所检察官擢史馆检阅与修宁宗理宗两朝国史实录出通判广德军郡守贾蕃世骄纵不法震数与争论是非蕃世积不堪疏震挠政坐解官寻通判绍兴府升提举常平改提点刑狱决滞狱清民讼赫然如神明有贵家害民震按之贵家怨又强发富人粟与民富人亦怨御史中丞陈坚以谗者言劾震去遂奉云台祠贾似道罢相以宗正寺簿召移浙东提举常平卒门人私谥曰文洁先生　　黄申按宋史黄申传申字酉乡井研人开庆元年进士授德安尉摄主簿兼提点江西刑狱司签厅狱事多所辨明丞相江万里提刑黄震交荐之调安乐丞申为政廉谨有治声以恩升从事郎大兵拔抚州下诸县索降状乐安令率其僚联署以上申独抗不往令遣吏促之申不动俄而吏民强舆致之申颠踣于地阳死得免遂去隐巴山中以终　　黄渺
按瓯宁县志渺字水心父驷吏部员外郎渺通经史百家言景定间领乡荐宋亡不仕隐居天湖山如夷齐之饿首阳着有正一斋集　　黄梦炎
按万姓统谱梦炎字如晦新昌人景定初进士官至赣县尉少与姚勉胡仲云刘元高齐名号锦江四俊尝相与诣书库借其籍一览而焚之寻具纸默疏纤悉无遗梦炎后与姚龙起俱守义以终　　黄应炎
按宋史汪立信传初立信之未仕也家窭甚会岁大祲吴渊守镇江命为粥以食流民使其客黄应炎主之应炎一见立信与语心知其非常人言于渊大奇之礼以上客凡供张服御视应炎为有加应炎甚怏怏渊解之曰此君吾地位人也但遭时不同耳君之识度志业皆非其伦也盍少下之　　黄文政
按宋史刘子荐传黄文政淮人戍蜀军溃间道走静江马塈邀与同守城破文政被执大诟不屈断其舌以次劓刖之文政含胡叱咄比死不绝声　　黄介
按宋史黄介传介字刚中隆兴分宁人意气卓越喜兵法制置使朱&#孙帅蜀介上攻守策&#孙爱之以自随夏贵辟充广济簿尉平反死囚尹不能抗钱真孙复辟入幕后家居帅乡民登龙安山为保聚计德佑元年北兵至寨众奔溃介坚守不为动顾谓家僮陈力曰尔尽力勿走力曰主在死生同之介身被镞如猬面颈复中十三矢倚栅而死力亦死妻刘被掠子用中逃得不死及壮求母四方逾十五年得于京师以归州里称为黄孝子云　　黄去疾
按万姓统谱去疾邵武人咸淳间宰将乐创龟山精庐聚辑简策政暇与学子诵习其间又取龟山纪而订正之题曰年谱　　黄仲元
按万姓统谱仲元字善甫绩之子咸淳中登第陆秀夫荐充益王府撰述官除武学谕太常博士兼闽广宣抚司机宜改国子主簿兼福建招捕司参议官皆不赴宋亡改其名字曰渊天叟又改其四如之号而以韵乡赘翁彦安为称穷居稽古深入理奥率以向上自处不忝其父年八十二卒有四书讲&#经史辨疑四如文&#行于世　　黄德舆
按宋史罗居通传资州人黄德舆葬父母负土成坟甘泉涌其侧降诏旌表　　黄垓
按罗源县志垓东隅人少师棆三世孙也任安抚司会宋季丙子元董丞相总兵四十余万自温州道罗源垓以白金三千两赎民命及戊寅兵回复住罗源潮格等处僵尸蔽野垓悉葬之　　黄俊
按广东通志俊南海人沉重有谋宋末为摧锋军将性刚毅不能随时俯仰德佑二年元兵陷临安来徇广州俊迎敌力战援绝败绩元黄世雄等陷广州俊不屈死之　　黄叔英
按万姓统谱叔英字彦贯慈溪人祖文洁先生叔英于经史百氏过目辄成诵为文俊拔伟丽意气奔放若不可御而要其归能弗畔于道有&#庵下笔三卷诗文杂着总二十卷藏于家　　黄可久
按蕲水县志可久字柳溪幼自蕲徙鄂入武昌府庠甘贫力学壮年恬退与妻偕隐胭脂山下仙佛医卜无不傍通手编丹经内典推拿小儿卜筮诸书至老不辍倦则瞑目默坐自号出尘道人年九十无疾而卒　　黄玠
按万姓统谱玠字伯成定海人震之曾孙自幼聪敏善记比长服膺先训博洽无不通志尚卓然不随俗进退躬行力践以古圣贤自期隐居教授孝养二亲闻其名者争遣贽迎致之每渡浙而西富家宦族尊其德学为筑馆舍贳田产以居之乐嘉兴山水之胜卜筑弁山遂号弁山小隐与赵子昂黄晋卿相友善所著有弁山集知非&#纂韵录唐诗选若干卷行世卒年八十翰林学士邹缉等撰状铭从祀嘉湖寓贤祠　　金
　　黄久约
按金史黄久约传久约字弥大东平须城人也曾祖孝绰有隐德号潜山先生父胜通判济州母刘氏一夕梦鼠衔明珠寤而久约生岁实在子也擢进士第调郓城主簿三迁曹州军事判官累擢礼部员外郎升待制授磁州刺史久之复入翰林为直学士寻授左谏议大夫为贺宋生日副使还迁太常卿章宗即位久约以国富民贫本轻末重任人太杂吏权太重官盐价高坊场害民与夫选左右择守令八事为献皆嘉纳之再乞致仕不许授横海军节度使以优佚之明昌二年致仕卒久约隽朗敢言性友弟为文典赡　　元
　　黄溍
按元史黄溍传溍字晋卿婺州义乌人母童氏梦大星坠于怀乃有娠历二十四月始生溍溍生而俊异迨长以文名中延佑二年进士第授台州宁海丞迁两浙都转运盐使司石堰西场盐运改诸暨州判官入为应奉翰林文字同知制诰转国子博士为江浙等处儒学提举溍年始六十七不俟引年亟上纳禄侍亲之请绝江径归俄以秘书少监致仕未几除翰林直学士知制诰同修国史升侍讲学士同知经筵事上章求归不俟报而行帝闻之遣使者追还京师复为前官久之始得谢南还优游田里间凡七年卒追封江夏郡公谥曰文献溍天资介特在州县唯以清白为治月俸弗给每鬻产以佐其费及升朝行挺立无所附君子称其清风高节　　黄赟
按元史黄赟传赟字止敬临江人父君道延佑间求官京师留赟江南时赟年幼及既长闻其父娶后妻居永平乃往省之则父殁已三年矣庶母闻赟来尽挟其赀去更嫁拒不见赟久之闻庶母居海滨亟裹粮往庶母复拒之三日不纳庶母之弟怜之与偕至永平属县乐亭求父墓弗得赟哭祷于神一夕梦老父以杖指葬处明日就其地求之得父骨以归　　黄泽按元史黄泽传泽字楚望其先长安人唐末舒艺知资州内江县卒葬焉子孙遂为资州人父仪可随兄骥子官九江蜀乱不能归因家焉泽生有异质以明经学道为志大德中江西行省相臣闻其名授江州景星书院山长又为山长于洪之东湖书院受学者益众秩满即归闭门授徒以养亲不复言仕泽雅自慎重未尝轻与人言家甚窭贫经岁大侵家人采木实草根以疗饥晏然曾不动其意惟以圣人之心不明而经学失传若己有罪为大戚至正六年卒　　黄觉经按元史羊仁传黄觉经建昌人五岁因乱失母稍长誓天诵佛书愿求母所在乃渡江涉淮行乞而往至汝州梁县春店得其母以归　　黄清老
按万姓统谱清老邵武人天资颖悟五岁日记数千言泰定中举进士累官翰林编修及为提举作成人才甚众时重其学行诗有盛唐风存者数千篇又着春秋经旨四书一贯数千卷　　黄极
按万姓统谱极字建斋师事草庐元统中南台荐其穷操理义之学恪守贫素之风廉介不阿不求闻达而极不起所著有建斋集族侄用能诗有江西集　　黄道贤按元史黄道贤传道贤泉州人嫡母唐无子道贤在襁褓而生母苏以疾去既长思念生母屡请于父得召之归道贤竭力养二母得其欢心父病笃道贤遍求良医莫效乃夜祷于天愿减己一纪之算以益父寿其父遂愈至元统二年乃殁果符一纪之数道贤居丧尽礼负土筑坟庐于墓侧蔬食终制至元二年有司上其事旌其门曰孝子黄氏之门　　黄异
按万姓统谱异灏之裔孙少好学读书于白鹿洞至元间举进士为广东惠州学录后升道源书院山长元季兵变隐不仕自号节庵有诗集三十卷　　黄公望
按万姓统谱公望字子久富阳人聪敏绝伦通百氏说尢工画山水运思落笔出人意表元至元中浙西廉访使徐琰辟为书吏未几竟弃去更名坚号一峰又自称大痴道人放浪江湖年八十余卒　　黄元承
按万姓统谱元承字子厚婺源横槎人以荫主杭之于潜簿累迁至镇江丹阳令所至以廉称知丹阳时招延乡人王伯修教授诸子王尝借书于县民元承见而怪之曰昔人以借书招馈金之谤独不闻乎亟召而返之至于常俸不能自给辄令家人鬻产以继之其自守如此后遇贼不屈而死　　黄宏
按万姓统谱宏黄岩人博览群经尢长于词赋有以史才荐者不就落魄江湖几三十年文章流播四方有谷城&#　　黄溥
按蒲圻县志溥字彦传至元元年中乡试授庆元路鄮山书院山长为人敦朴学知务本言动不苟得圣贤大学之道士子则之　　黄冔
