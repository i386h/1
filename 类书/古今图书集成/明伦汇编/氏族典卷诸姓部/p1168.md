<!-- { "loadSidebar": true } -->
按万姓统谱威县人永乐庚子举人任户部主事料量国计出纳惟允升刑部郎中门无私谒理冤狱录系囚多所裨益子诠登成化己丑进士任户科给事中励志忠慎驰名谏垣卒于官当时称为三清先生　　郭端
按万姓统谱端字季正自幼颖敏既长就学日诵数千言兼通地理精数学永乐二年以贡入太学授行人司行人升巡按广西监察御史寻移交趾监军值寇平复命升山东按察佥事改交趾后卒于京师　　郭颐按云中郡志颐应州人永乐中以县令选御史巡按京畿危言谠论文皇北伐颐力谏后以言事不合拂衣归　　郭鲁
按兖州府志鲁东阿人父履洪武中为栾城教谕坐在任九年士无中式谪戍云南鲁及弟纯皆以其年中式因上疏请代书奏成祖怜之诏赦仍以为鄞县教谕　　郭张善
按潮州府志张善潮阳人幼失父母鞠于继母陈张善事之甚谨永乐中以儒士举赴京上书诏命翰林院试其文得洪范九畴论以进上览而奇之授检讨后秩满考称复任会病卒惜未竟其用云　　郭玉
按房县志玉恩县人永乐中由进士来令房邑平易近民仕九载考绩去　　郭廉
按富润县志廉富润人永乐间进士授监察御史正色立朝朝臣目为小郭后乞休归非公事不至城郭年九十八卒　　郭钦
按获嘉县志钦字子敬获城人年十七不知学以颁胙役于县为令所笞乃发愤杜门力学日夕不休中洪武壬午举人登永乐甲申进士授行人擢御史出按部使浚河各有优绩宣德初以建言忤旨改洵阳令遂致仕屡征不复起　　郭永忠
按荆州府志永忠福建人知兴山县甫下车睹山川之险峻悉士民之疾苦特疏迁县潇山更曰兴山移县治于罗经山适中之地立庠序谨农桑厚风俗均田赋遂成礼义富庶之邦数百年咸沐泽焉　　郭彦明
按袁州府志彦明号恕斋事继母以孝闻邻有不获赡母鬻妻者彦明与之赀全其夫妇越数年其夫妇登门谢并完原赀彦明曰有急不周忍人也敢望报乎　　郭瑾
按袁州府志瑾字邦器万载人永乐甲辰进士历官至刑科给事中以直闻后升至刑部左侍郎一生持身端谨始终清节告归蔬食布袍年八十三卒　　郭原琳按万安县志原琳字贡仲万安人由太学生擢工部屯田主事莅政勤敏卒于官　　郭伯郁
按郿县志伯郁郿县人精通天文历数永乐宣德间任钦天监春官正　　郭极
按夏县志极字仲枢夏县人永乐中以五经儒士召至阙授五经博士固辞不受宣谕赐红车遣还乡里　　郭龄按夏县志龄夏县人永乐间举人历官重庆知府时柳阳洞蛮叛逆龄毅然请往谕以朝廷恩信宣慰率众帖服留之三载临行馈金万镒却弗受时重庆三年不雨龄回至界即雨后升参政致仕　　郭确
按夏县志确字盘石极之子龄之弟玉立魁梧以贤良荐称疾不赴召尝有乡人登门侮詈者确戒家人不与竞其人愧服其长厚类如此　　郭休
按万安县志休万安人由岁贡任德安同知时矿为民害休力为奏除民建祠祀之　　郭苏
按万安县志苏万安人字希武笔材敏异所著有秋山集又有秋山近草及竹素藏编后举经明行修领檄不就自名怀葛山人　　郭智
按万姓统谱智字懋明登进士第任监察御史正统初升都察院右佥都御史抚镇陕西宁夏整饬边务智仪干魁伟议论剀直见者以为得人　　郭纪
按万姓统谱纪字彦理大同人正统戊辰进士历布政　　郭兴
按河南府志兴弘农卫人尝拾金六封归明日原主泣访即归之其人愿分给兴坚却不受后孙贞中弘治戊午乡试兴夫妇并寿九十　　郭友谅
按东光县志友谅东光人正统六年岁荒出粟千余石赈济饥民有司以闻特赐旌奖又修儒学邑治其他义施不能尽录子七名涛者任肤施知县曾孙兴治中进士　　郭成
按建武卫志成叙南卫人以总戎同刘显协赞平蛮有功　　郭琏
按彰德府志琏武安人正统初捐粟一千石赈荒诏旌其门　　郭永清
按巴陵县志永清巴陵人进士历官工科给事中有逸才诗多隽语所著有黄源稿出使外国不屈而死　　郭宗舜按凤翔府志宗舜岐山人正统初为生员以擒盗功授巡检值岁凶求言上十事极论时弊指斥权要英庙采行及土木之变入敌省候进衣物后论功升后军都督府都事　　郭元
按陕西通志元邠州学生事亲纯谨母殁庐墓昼夜悲号不辍制终有司以闻正统十二年旌其门　　郭南按上虞县志南字世南以邑掾起家任常熟簿擢令百姓德之时推能吏虞山出软栗甚肥美民摘以献南食而甘之乃令悉伐其树并绝其种曰后必有以是进奉而病吾民者其为政大率如此　　郭俊
按衡州府志俊景泰时由经历升临武知县时县遭寇毁民庶失业俊专意抚绥民甚德之　　郭迪
按庐陵县志迪号仰泉庐陵人幼嗣其仲父后仲父病喘迪日夜号泣告天请以身代病遂瘳事母如事父从弟贫娶不及时迪罄囊授之室分田以赡之年八十卒子公衡亦讲明理学力行不倦　　郭&#
按鄜州志鄜州生员父泰殁庐墓自为炊爨汲水一日墓傍忽涌出清泉　　郭瑾
按陕西通志瑾字良玉华州人景泰中举人磁州知州施德育民民至无讼徙守蓬州岁大饥院司牵制旧例瑾泣曰吾所育者天子之民也独不能告天子耶遂闻上得赈蓬民赖焉以疾致政　　郭缙
按夏县志缙字廷圭夏县人景泰中举人历官南康府知府时郡多虎害缙循省自责祷于城隍神庙翼日虎渡江死庙下　　郭良
按东昌府志良字克忠馆陶人景泰间进士授朝邑知县锄梗扶弱吏民悦服累官光禄寺少卿居家内行淳备乡党无间言　　郭玺
按万姓统谱玺字文瑞永年人天顺间进士授翰林庶吉士寻为工部主事时有宦官王顺宠幸嘱以私事玺叱之未几转兵部武库司主事门无私谒迁武选员外郎以疾乞归　　郭秉
按兖州府志秉剡城人天顺间岁贡任隰州同知父没庐墓三年哀毁过礼时值雨雹之变草木摧折惟秉所居周回数里禾稼无伤事闻诏赐旌表之　　郭本按云南通志本字道充融县人天顺间以监察御史左迁永平主簿刚直廉介后召还　　郭进
按咸宁县志进咸宁人天顺间进士任山阳知县有善政及民卒于官民祠祀之　　郭宪
按德安府志宪字用章博学工诗文词曲顷刻立就后历官户部员外郎　　郭廉
按顺德府志廉济阳人进士天顺间任巨鹿知县扶弱抑强人心悦服调婺源百姓涕泣留之　　郭质
按保定府志质高平人天顺间知定兴清廉刚明治洽远迩修城有功　　郭瑄
按新乡县志瑄新乡人事亲孝母病割股愈之天顺初由岁贡任汉中经历有平盗功值岁凶捐俸赈之祀名宦祠　　郭登
按万姓统谱登字元登临淮人营国忠襄公之孙充勋卫进都督佥事守大同破敌封定襄伯天顺元年夺爵谪戍甘肃成化元年复爵充团营总兵卒赠侯谥忠武世袭指挥使　　郭升
按万姓统谱升字腾霄举进士任工部都水司主事成化丁亥奉命莅徐州治水究心乃事至今漕运便之擢郎中寻升陕西参议卒赠朝列大夫　　郭忠
按万姓统谱忠肥乡人成化己丑进士筮仕户部主事督收京储迁员外督储临清进郎中擢守处州严关防判讼狱忠信明决人不敢欺其家教甚严弟举乡贡懋惠皆有文名子郛犹子郊俱登进士第鄗亦乡贡进士所著有诗文若干卷　　郭绅
按万姓统谱绅字廷章宜春人成化乙未进士授宁海知县学士方孝孺县人也事淹国禁绅至首刻方正学集刱祠祀之擢监察御史巡按云南升襄阳知府历南京刑部右侍郎卒子叙正德丁丑进士授刑部主事历升云南佥事贵州参议卒　　郭镗
按万姓统谱镗字子声恩县人成化丙戌进士历都御史　　郭铨
按威县志铨成化己丑进士任户科给事中志高行洁性敏学勤卒于官　　郭廷珪
按仪封县志廷珪字国器仪封人成化丁未进士居母忧诸弟欲析产廷珪号泣从之尽让产于弟服除授南户部主事再补南刑部以荆州府知府告归卒　　郭绪按开封府志绪字继业太康人成化辛丑进士授户部主事历升云南布政司参议时云南西有蛮曰思六越金沙江界据地千里积二十年不受抚朝议命绪往抚之绪单骑从数人至南甸崖突不可骑乃斩荆徒步挽绳以登又至一大泽上雾下沙晦淖迷踬而行愈力思六既见檄谕祸福明甚遂遣人来听命且馈土物供具悉却之乃宣敕榜且与语先叙其劳次伸其冤然后责其叛罪思六闻之俯伏泣下请归侵地归省后升四川督储参政正德初致仕着有学吟稿抚蛮录藏于家　　郭利行
按万安县志利行万安人浊酒坐于篱下仰月自喜语以仕进辄曰非养生之道祗以损性情也有南郭集文辞皆出众表　　郭廷钦
按万安县志廷钦万安人嗜古不喜华艳有湖西散人集旨论过人　　郭祥鹏
按眉州志祥鹏泰和人进士成化二十二年知眉州持廉秉公岁歉赈济有方全活甚众历官参政　　郭仁民按万安县志仁民万安人喜吟咏复善词赋有律吕诸解为山居别课　　郭日和
按赣县志日和字融斋赣县富人成化二十一年秋八月日和自赣往瑞至乐&#遇一虎偕行观者如堵鸡犬不惊日和收之系牌虎项下书郭宅义虎日则随左右夜则侍卧榻日和年八十四卒葬万安县地虎送见窀穸咆哮掘地而死因亦葬于墓傍　　郭文
按秦州志文字尚质秦州卫籍成化间进士授河南襄陵令持己清廉抚民若子迁四川广安知州卒于官报擢河南道御史人咸惜之　　郭&#
按陕西通志&#静宁人成化间从总督项忠讨石城贼战辄当先智谋出众生擒伪号招督王满四授秦州卫镇抚后从征屡有战功历升都指挥佥事进授明威大将军　　郭羲
按榆次县志羲字景旸榆次人成化间举人历官开州同知时流贼屠掠郡县羲率民兵激以忠义御之贼解去城赖以完擢河南府通判　　郭容
按浑源州志容字子仁浑源人成化间举人少有至性孝友着闻卒业太学后授宁海州既视篆兴废举坠革弊厘奸州政一新上便民六十事部使者皆报可民赖以安后督饷云中饷如期集羡金千两悉还所司人皆服其廉云　　郭&#
按万姓统谱字仲端临海人进士弘治初以监察御史任德安府刚明质朴清操凛然严束下官痛革吏弊锄强济弱辨枉雪冤教诸生务实学亲为讲解劝课农桑招抚流移赈贷贫民病给医药水旱躬为祈祷在郡六年乞休百姓诣阙奏留诏升山东右参政仍管府事　　郭凤
按保定府志凤清苑人弘治时举人筮仕判荆州清介为寮属所惮升莱州郡丞岁饥台使遴凤赈济凤历村&#计口授粟活者数万监德州漕米羡三千金悉归公帑擢户部郎假僧舍以居一仆一马不私谒无燕会人呼为郭长老出守夔州府爱民课士学校兴起致仕归　　郭明郁
按重庆府志明郁长寿人以乡荐授学录沈潜有识着有五经注北山文集　　郭朝
按饶阳县志朝饶阳人父母殁庐墓六年
　　郭讲古
按饶阳县志讲古饶阳生员父殁庐墓三年
　　郭浚
按平山县志浚平山人弘治庚戌进士历吉水新城知县砥砺清操累迁户部郎中经理粮储民颂公平又转两淮盐运同知厘革夙弊权贵敛迹盐法大治　　郭文忠按高陵县志文忠字质夫四川眉州人由陇西令谪高陵教谕慷慨乐易心无嫌疑每三日课诸生有不至者则涕泣自责后升宜君令　　郭桂
按咸宁县志桂咸宁人弘治间进士授安丘知县历官平阳知府所至皆能厘奸剔弊治绩称最升山西参政卒　　郭东山
