<!-- { "loadSidebar": true } -->
按梁书冯道根传道根字巨基广平人也少失父家贫佣赁以养母年十三以孝闻于乡里郡召为主簿辞不就年十六乡人蔡道斑攻蛮锡城为蛮所困道根救之匹马转战杀伤甚多齐建武末陈显达师入汋均口道根说显达弃船步进显达不听及败军人夜走不知山路道根每及险要辄停马指示之众赖以全寻为汋均口戍副高祖起义师率乡人子弟归高祖高祖使隶王茂茂伐沔攻郢城克加湖道根为前锋陷阵朱雀航大战斩获尤多高祖即位以为骁骑将军封增城县男领文德帅迁游击将军陈伯之反随王茂讨平之天监二年为宁朔将军南梁太守领阜陵城戍与魏军战败之迁辅国将军韦睿围合肥道根与诸军同进所在有功六年魏攻锺离高祖复诏睿救之道根为睿前驱魏军败绩进爵为伯还迁云骑将军领直阁将军改封豫宁县累迁中权中司马右游击将军武旅将军历阳太守八年迁贞毅将军假节督豫州诸军事豫州刺史领汝阴太守十一年征为太子右卫率十三年出为信武将军宣惠司马新兴永宁二郡太守十四年征为员外散骑常侍右游击将军领朱衣直阁十五年为右卫将军高祖常指示沈约曰此人口不论勋约曰此陛下之大树将军也十六年复假节都督豫州诸军事信武将军豫州刺史遇疾自表乞还朝征为散骑常侍左军将军普通元年正月卒时年五十八谥曰威子怀嗣

　冯姓部列传二
　　北魏
　　冯朗
按魏书冯熙传熙父朗官至秦雍二州刺史辽西郡公文明太后临朝追赠太宰燕宣王立庙长安　　冯邈按魏书冯熙传熙叔父乐陵公邈因战入蠕蠕　　冯熙按魏书冯熙传熙字晋昌长乐信都人文明太后之兄也好弓马有勇干好阴阳兵法姑先入掖庭为始祖左昭仪妹为高宗文成帝后征拜冠军将军赐爵肥如侯尚恭宗女博陵长公主拜驸马都尉出为定州刺史进爵昌黎王显祖即位为太傅累拜内都大官高祖即位文明太后临朝以熙为侍中太师中书监领秘书事熙心不自安乞转外任除车骑大将军开府都督洛州刺史后求入朝授内都大官以例降封京兆郡公高祖前后纳熙三女二为后一为左昭仪由是宠贵益隆十九年薨谥曰武　　冯诞
按魏书冯熙传熙子诞字思政姿质妍丽与高祖同岁幼侍书学尚帝妹乐安长公主拜驸马都尉侍中征西大将军南平王又除仪曹尚书知殿中事及罢庶姓王诞为侍中都督中外诸军事中军将军特进改封长乐郡公十六年为司徒寻加车骑大将军太子太师十八年从驾南伐十九年至锺离遇疾薨谥曰元懿　　冯修
按魏书冯熙传熙子修字宝业姿质妍丽年十余岁太后引入禁中申以教诫拜侍中镇北大将军尚书东平公降为侯性浮竞诞言于太后高祖严责之由是阴怀毒恨求药害诞事觉黜为平城百姓　　冯聿
按魏书冯熙传修弟聿字宝兴废后同产兄也位黄门郎信都伯后坐妹废免为长乐百姓世宗时卒于河南尹　　冯风
按魏书冯熙传聿同产弟风幼养于宫文明太后特加爱念数岁赐爵至北平王拜太子中庶子高祖亲政后恩宠稍衰降爵为侯幽后立乃复叙用后死亦冗散卒赠青州刺史　　冯僧集
按魏书冯元兴传元兴世父僧集官至东清河西平原二郡太守赠济州刺史　　冯元兴
按魏书冯元兴传元兴字子盛东魏郡肥乡人也少有操尚通礼传颇有文才年二十三察孝廉对策高第又举秀才召为检校御史寻转殿中除奉朝请三使高丽江阳王继为司徒元兴为记室参军遂为元乂所知乂秉朝政引为尚书殿中郎领中书舍人崔光荐元兴为侍读授肃宗杜氏春秋乂既赐死元兴亦被废丞相高阳王雍召为兼属未几去任还乡仆射元罗为东道大使以元兴为本郡太守寻征赴阙以母忧还家频值乡乱数为监军上党王天穆之讨邢杲引为大将军从事中郎元颢入洛复为平北将军光禄大夫领中书舍人庄帝还宫天穆以为太宰谘议参军加征卤将军普泰初安东将军光禄大夫领中书舍人太昌初卒于家赠征东将军齐州刺史文集百余卷　　冯亮
按魏书冯亮传亮字灵通南阳人萧衍平北将军蔡道恭之甥也少博览诸书又笃好佛理随道恭至义阳会中山王英平义阳而获焉亮性清净至洛隐居崧高世宗召为羽林监领中书舍人固辞不拜还山数年会逆人王敞事发连亮被执赴尚书省诏特免雪亮不敢还山寓居景明寺后思其旧居复还山室时出京师延昌二年冬遇笃疾世宗敕以马舆送令还山居崧高道场寺数日而卒　　冯穆
按魏书冯熙传熙子诞诞子穆字孝和袭熙爵避皇子愉封改扶风郡公尚高祖女顺阳长公主拜驸马都尉历员外通直散骑常侍金紫光禄大夫遇害河阴赠司空雍州刺史　　冯颢
按魏书冯熙传穆弟颢袭父诞长乐郡公
　　冯囧
按魏书冯熙传穆子囧字景昭袭爵昌黎王寻以庶姓罢王仍袭扶风郡公　　冯峭
按魏书冯熙传囧子峭字子汉齐受禅例降
　　北齐
　　冯子琮
父灵绍
　子慈正

按北齐书冯子琮传子琮信都人北燕主冯跋之后也父灵绍度支郎中子琮性聪敏涉猎书传除领军府法曹摄库部肃宗曾阅簿领试令口陈子琮暗对无有遗失子琮妻胡皇后妹也迁殿中郎加东宫管记奉诏辅导太子转庶子天统元年世祖禅位后主诏子琮监造大明宫及世祖升遐元文遥以子琮太后妺夫恐其奖成太后干政说赵郡王及和士开出之拜郑州刺史未几太后为齐安王纳子琮长女为妃子琮因请假赴邺遂授吏部尚书俄迁尚书左仆射琅邪王俨杀士开子琮与其事子慈正　　冯伟
按北齐书冯伟传伟字伟节中山安嘉人也身长八尺衣冠甚伟见者肃然敬惮少从李宝鼎游学李重其聪敏恒别意试问之多所通解尤明礼传后还乡里闭门不出将三十年不问生产不交宾客专精覃思无所不通赵郡王出镇定州以礼迎接命书三至县令亲至其门犹辞疾不起王将命驾致请佐史前后星驰报之县令又自为其整冠履不得已而出王下厅事迎之止其拜伏分阶而上留之宾馆甚见礼重王将举充秀才固辞不就岁余请还王知其不愿拘束以礼发遣赠遗甚厚一无所纳惟受时服而已及还终不交人事郡守县令每亲至其门岁时或置羊酒亦辞不纳门徒束修一毫不受耕而饭蚕而衣箪食瓢饮不改其乐竟以寿终　　北周
　　冯景
按周书冯景传景字长明延景中梁人寇抄徐扬萧宝夤为大都督以景为功曹参军后为右仆射引景入省领尚书都令史正光中宝夤为关西大行台又假景陵江将军领大行台都令史从宝夤征讨宝夤将举兵反景固谏不从宝夤败后景还洛除奉车都尉汝阳王元叔昭为陇右大行台启景为行台郎中贺拔岳为大都督又以景为从事中郎太祖平侯莫陈悦除景洛阳郡守寻兼行台左丞留守原州魏孝武西迁封高阳县伯迁散骑常侍行台尚书加瀛州刺史大统初行泾州事后以疾卒　　隋
　　冯慈明
按隋书冯慈明传慈明字无佚信都长乐人也父子琮仕齐慈明在齐以戚属之故年十四为淮阳王开府参军事寻补司州主簿进除中书舍人周武平齐授帅都督高祖受禅开三府官除司空司仓参军事累迁行台礼部侍郎晋王广为并州总管以慈明为司士后历吏部员外郎兼内史舍人炀帝即位谪伊吾镇副未之官转交址郡丞大业九年入朝拜尚书兵曹郎加位朝请大夫十三年摄江都郡丞事李密逼东都诏令慈明安集瀍洛追兵击密至鄢陵为所执密厚加礼焉慈明潜使人奉表江都及致书东都留守论贼形势密知其状又义而释之出至营门贼帅翟让怒斩之时年六十八梁郡通守杨汪上状帝叹惜之赠银青光禄大夫越王侗重赠柱国户部尚书昌黎郡公谥曰壮武　　冯忱
按隋书冯慈明传慈明为翟让所杀长子忱先在东都王充破李密忱亦在军中遂遣奴负父尸柩诣东都身不自送未几又盛花烛纳室时论丑之　　冯惇
按隋书冯慈明传慈明为翟让所杀帝拜其子惇为尚书承务郎　　冯怦
按隋书冯慈明传慈明为翟让所杀帝拜其子怦为尚书承务郎　　冯世基
按隋书张煚传上党冯世基明悟有干略为兵部尚书显名于当世　　唐
　　冯盎
按万姓统谱盎高州凉德县人始祖冯业自北燕浮海奔宋居新会自业至孙融世为罗州刺史融子宝为高凉太守盎宝之孙也隋永康令时潮城等五州獠叛诏盎击平之拜汉阳太守隋亡或劝盎自王盎曰吾居越五世矣常恐忝先业尚敢自王哉武德中授高州总管封宋国公贞观中盎入朝诸洞反敕盎帅兵征之其獠悉平二子智戴智彧皆刺史　　冯智戴
按广东通志智戴盎之长子武德五年盎降高祖拜智戴为春州刺史贞观中智戴入朝授卫尉少卿帝闻其善兵指云问曰下有贼今可击乎对曰云状如树方辰在金金利木柔击之胜帝奇其对迁左武卫将军卒赠洪州都督　　冯智彧
按广东通志智彧盎之次子智戴之弟武德五年盎以地降高祖拜智彧为东合州刺史　　冯德遐
按旧唐书吐蕃传贞观八年其赞普弃宗弄赞始遣使朝贡太宗遣行人冯德遐往抚慰之　　冯万石
按万姓统谱万石圣历初第进士大足初中嫉恶科神龙初中才高位下科景云中中怀能抱器科开元重考及第六年中超群拔类科十三年考判入第十六年又入等二十六年中文词壮丽科凡九登科选　　冯元常按唐书冯元常传元常相州安阳人其先盖长乐信都着姓曾祖子琮北齐右仆射元常举明经及第调浚仪尉高宗时擢累监察御史剑南道巡察使历尚书左丞尝密谏帝中官权重宜少抑由是为武后所恶帝不豫诏平章百司奏事武后擅朝樊文进瑞石后暴石朝堂示百官元常奏石妄伪不可以示群臣后怒出为陇州刺史道徙眉州剑南有光火盗元常喻以恩信贼相率脱甲面缚贼平转广州都督安南酋领李嗣仙劫州县诏元常讨之贼党多降元常虽有功以拂旨见怨不录功凡三徙终不得至京师卒为周兴所陷下狱死神龙中旌其家大署曰忠臣之门　　冯元淑
按唐书冯元常传元常从弟元淑及后时历清漳浚仪始平三县令右善去恶人称为神明中宗降玺书劳勉付状史官终祠部郎中　　冯河清
按唐书冯河清传河清京兆人始隶郭子仪军以战多拜左卫大将军后从泾原节度使马璘充兵马使数以偏师与吐蕃遇多效级名闻军中建中时节度使姚令言率兵讨关东以河清知留后幕府殿中侍御史姚况领州而行师过阙有急变德宗走奉天河清况闻问即发储铠完仗百余乘献行在帝拜河清泾原节度使安定郡王况行军司马朱泚数遣谍人訹之河清辄斩以徇兴元元年浑瑊以吐蕃兵败贼韩旻等泾人妄传吐蕃有功将以叛卒孥与赀归之众大恐且言不杀冯公吾等无类矣田希鉴遂害河清京师平赠尚书左仆射再赠太子少傅　　冯子华
按唐书冯宿传宿父子华庐亲墓有灵芝白兔号孝冯家　　冯伉
按唐书冯伉传伉魏州元城人徙贯京兆第五经宏辞调长安尉三迁膳部员外郎为睦王等侍读李抱真卒伉持御节临吊归之帛不受又致京师伉上表固拒于是醴泉令缺宰相高选德宗曰前使泽潞不受币者其人清可用也遂以授伉居七年韦渠牟荐为给事中皇太子诸王侍读对殿中赐金紫服进兵部侍郎出为同州刺史以散骑常侍召领国子祭酒者再卒年六十六赠礼部尚书　　冯宿
