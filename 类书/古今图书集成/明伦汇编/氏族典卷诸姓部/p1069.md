<!-- { "loadSidebar": true } -->
按唐书许康佐传康佐贞元中举进士宏辞家苦贫母老求为知院官人讥其不择禄及母丧已除凡辟命皆不答人乃知其为亲屈由是有名迁侍御史以中书舍人为侍讲学士与王起皆为文宗宠礼帝读春秋至阍弒吴子余祭问阍何人耶康佐以中官方强不敢对后观书蓬莱殿召李训问之于是内谋剪除康佐知帝指因辞疾罢为兵部侍郎迁礼部尚书卒谥曰懿其诸弟皆擢进士第而尧佐最先进又举宏辞为太子校书郎八年康佐继之尧佐位谏议大夫　　许稷
按万姓统谱稷字君苗莆田人少因入关遇陈舍人诩等会酒有轻稷语稷投杯愤悱入终南山隐学三年出就府荐遂擢进士工歌诗尝为江南春三首词甚绮丽后历南省员外郎终衡州刺史　　许淹
按万姓统谱淹句容人多识广闻精于训诂与魏洪公孙谟皆以博学名家　　许棠
按万姓统谱棠以晚年登第自得一第轻健愈于少年乃知一名孤进之还丹也　　许俊
按尚友录俊少以才气自雄有韩翃妾柳氏为番将沙咤利所得翃不能胜情一日俊翃会饮酒楼俊见翃神色尽丧乃按剑起曰必有故愿一效用翃具以告俊曰是何难请得足下数字当立致之乃衣缦胡佩双鞬从一骑竟造沙咤利之宅会沙出猎候其出门里余排闼急趋而呼曰将军中恶使召夫人仆侍数百莫敢仰视俊乃出翃札示柳氏挟之跨马倏忽而至引裾而前曰幸不辱命四座大惊后侯希逸上其状上壮其雄迈钦赐钱三百万　　许嗣宗
按尚友录嗣宗义兴人仕为义兴太守精于医或劝其著书贻后嗣宗答曰医者意也吾意所解莫能宣矣　　许慎
按尚友录慎放旷不拘小节与亲友结宴花圃中未尝张幄设坐只使僮仆聚落花铺坐下曰吾自有花裀　　许浑
按浙江通志浑字仲晦丹阳人太和六年进士为太平县令后辟监察御史历睦州刺史所至有善政浑长于诗有丁卯集行于世　　许彦真
按十国春秋南汉许彦真仕中宗父子为内侍监既谗杀尚书左丞锺允章与龚澄枢用事国中久之争权不协会有告彦真通先朝李丽姬者澄枢将按其事彦真惧与其子谋杀澄枢澄枢使人告彦真谋反下狱诛　　许德勋
按十国春秋楚许德勋事武穆王为大将唐昭宗时淮南约武穆王共绝朱全忠德勋曰全忠虽无道然挟天子以令诸侯明公奉王室未可轻绝也时谓德勋知大体天复三年领兵略地荆南还过岳州谕刺史邓进忠祸福进忠以城来附举族迁长沙武穆王改进忠衡州即以德勋为岳州刺史天佑二年淮南取岳州德勋奔还开平初淮南将冷业李饶统兵救朗州武穆王令德勋拒之德勋先使善泅者五人以木枝叶覆其首持长刀巨斧浮江而下中夜犯业营猝举火哗声若雷淮人殊不测一军尽惊扰德勋乃麾大军进击大破之追至鹿角镇禽业又破浏阳寨禽饶
　处姓部列传
　　周
　　处子
按郑樵通志赵有辨士处子著书九篇
　　汉
　　处兴
按郑樵通志兴北海太守
　　晋
　　处桂
按郑樵通志晋有处桂颍川人
　　处就
按万姓统谱就陈留相颍川人
　　北魏
　　处德义
按万姓统谱德义沛人

　许姓部艺文
