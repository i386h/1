<!-- { "loadSidebar": true } -->
按宋书颜竣传竣字士逊琅邪临沂人光禄大夫延之子也初为太学博士太子舍人出为世祖抚军主簿甚被爱遇竣亦尽心补益元嘉中转安北镇军北中郎府主簿世祖镇寻阳迁南中记室参军三十年春以父延之致仕固求解职不许及世祖举兵入讨转咨议参军领录事任总外内世祖践阼以为侍中俄迁左卫将军加散骑常侍辞常侍见许封建城县侯孝建元年转吏部尚书领骁骑将军留心选举自强不息任遇既隆奏无不可南郡王义宣臧质等反以竣兼领军义宣质诸子藏匿建康秣陵湖熟江宁县界世祖大怒免丹阳尹褚湛之官以竣为丹阳尹加散骑常侍加中书令表让中书令代谢庄为吏部尚书领太子左卫率未拜丁忧起为右将军丹阳尹如故竣藉蕃朝之旧极陈得失上即吉后多所兴造竣谏争恳切无所回避上意不悦多不见从竣疑上欲疏之乃求外出以占时旨大明元年以为东扬州刺史将军如故所求既许便忧惧无计至州又丁母艰不许去职听送丧还都恩待犹厚竣弥不自安颇怀怨愤又言朝事违谬人主得失及王僧达被诛谓为竣所谗构临死陈竣前后忿怼每恨言不见从僧达所言颇有相符据上乃使御史中丞庾徽之奏之免官竣频启谢罪并乞性命上愈怒及竟陵王诞为逆因此陷之赐死子辟强徙送交州又于道杀之　　颜恻按宋书颜延之传延之子恻亦以文章见知官至江夏王傅义恭大司徒录事参军蚤卒　　颜&#
按宋书颜延之传太宗即位诏曰延之昔师训朕躬情契兼款前记室参军济阳太守伏勤蕃朝绸缪恩旧可擢为中书侍郎延之第三子也　　颜兴之
按曲阜县志兴之颜子三十二代孙安宁太守　　南齐　　颜见远
按梁书颜协传协父见远博学有志行初齐和帝之镇荆州也以见远为录事参军及即位于江陵以为治书侍御史俄兼中丞高祖受禅见远乃不食发愤数日而卒高祖闻之曰我自应天从人何预天下士大夫事而颜见远乃至于此也　　梁
　　颜协
按梁书颜协传协字子和琅邪临沂人幼孤养于舅氏少以器局见称博涉群书工于草隶释褐湘东王国常侍又兼府记室世祖出镇荆州转正记室时吴郡顾协亦在蕃邸与协同名才学相亚府中称为二协舅陈郡谢暕卒协以有鞠养恩居丧如伯叔之礼议者重焉又感家门事义不求显达辞征辟游于蕃府大同五年卒时年四十二世祖甚叹惜之为怀旧诗以伤之其一章曰弘都多雅度信乃含宾实鸿渐殊未升上才淹下秩协所撰晋仙传五篇日月灾异图两卷遇火湮灭　　陈
　　颜晃
按陈书颜晃传晃字元明琅邪临沂人也少孤贫好学有辞采解褐梁邵陵王兼记室参军时东宫学士庾信尝使于府中王使晃接对信轻其尚少曰此府兼记室几人晃答曰犹当少于宫中学士当时以为善对侯景之乱西奔荆州承圣初除中书侍郎时杜龛为吴兴太守专好勇力其所部多轻险少年元帝患之乃使晃管其书翰仍敕龛曰卿年时尚少习读未晚颜晃文学之士使相毗佐造次之间必宜谘禀及龛诛晃归世祖世祖委以书记亲遇甚笃除宣毅府中录事兼记室参军永定二年高祖幸大庄严寺其夜甘露降晃献甘露颂词义该典高祖甚奇之天嘉初迁员外散骑常侍兼中书舍人掌诏诰三年卒时年五十三诏赠司农卿谥曰贞子并赐墓地晃家世单门傍无戚援而介然修立为当世所知其表奏诏诰下笔立成便得事理而雅有气质有集二十卷　　北齐　　颜之推
按北齐书颜之推传之推字介琅邪临沂人也父勰梁湘东王绎镇西府谘议参军世善周官左氏学之推早传家业年十二值绎自讲庄老便预门徒虚谈非其所好还习礼传博览群书无不该洽词情典丽甚为西府所称绎以为其国左常侍加镇西墨曹参军好饮酒多任纵不修边幅时论以此少之绎遣世子方诸出镇郢州以之推掌管记值侯景陷郢州频欲杀之赖其行台郎中王则以获免被囚送建邺景平还江陵时绎已自立以之推为散骑侍郎奏舍人事后为周军所破大将军李穆重之荐往弘农令掌其兄阳平公庆远书干值河水暴长具船将妻子来奔经砥柱之险时人称其勇决显祖见而悦之即除奉朝请引于内馆中侍从左右颇被顾盼天保末从至天池以为中书舍人令中书郎段孝信将敕书出示之推之推营外饮酒孝信还以状言显祖乃曰且停由是遂寝河清末被举为赵州功曹参军寻待诏文林馆除司徒录事参军之推聪颖机悟博识有才辩工尺牍应对闲明大为祖珽所重令掌知馆事判署文书寻迁通直散骑常侍俄领中书舍人帝时有取索恒令中使传旨之推禀承宣告馆中皆受进止所进文章皆是其封署于进贤门奏之待报方出兼善于文字监校缮写处事勤敏号为称职帝甚加恩接顾遇逾厚寻除黄门侍郎及周兵陷晋阳帝轻骑还邺窘急计无所从之推因宦者侍中邓长颙进奔陈之策仍劝募吴士千余人以为左右取青徐路共投陈国帝甚纳之以告丞相高阿那肱等阿那肱不愿入陈乃云吴士难信不须募之劝帝送珍宝累重向青州且守三齐之地若不可保徐浮海南度虽不从之推计策然犹以为平原太守令守河津齐亡入周大象末御史上士隋开皇中太子召为学士甚见礼重寻以疾终有文三十卷家训二十篇并行于世之推在齐有二子长曰思鲁次曰敏楚不忘本也之推集在思鲁自为序录　　北周
　　颜之仪
按周书颜之仪传之仪字子升琅邪临沂人也晋侍中含九世孙幼颖悟三岁能读孝经及长博涉群书好为词赋尝献神州颂辞致雅赡梁元帝手敕报曰枚乘二叶俱得游梁应贞两世并称文学我求才子鲠慰良深江陵平之仪随例迁长安世宗以为麟趾学士稍迁司书上士高祖初建储宫盛选师傅以之仪为侍读太子后征吐谷浑在军有过行之仪以累谏获赏即拜小宫尹封平阳县男宣帝即位迁上仪同大将军御正中大夫进爵为公宣帝崩刘昉郑译等矫遗诏以隋文帝为丞相辅少主之仪知非帝旨拒而弗从昉等知不可屈乃代之仪署而行之隋文帝后索符玺之仪又正色曰此天子之物自有主者宰相何故索之于是隋文帝大怒出为西疆郡守隋文帝践极诏征还京师进爵新野郡公开皇五年拜集州刺史在州清静明年代还遂优游不仕十一年冬卒年六十九有文集十卷　　唐
　　颜思鲁
按唐书颜师古传师古父思鲁以儒学显武德初为秦王府记室参军事　　颜游秦
按唐书颜师古传师古叔游秦武德初累迁廉州刺史封临沂县男时刘黑闼初平人多强暴比游秦至礼让大行邑里歌之高祖下玺书奖劳终郓州刺史撰汉书决疑师古多资取其义　　颜师古
按唐书颜师古传师古字籀其先琅邪临沂人祖之推居关中为京兆万年人师古少博览精话训学善属文仁寿中李纲荐之授安养尉以干治闻时薛道衡为襄州总管与之推旧佳其才每作文章令指摘疵短俄失职归长安不得调窭甚资教授为生高祖入关谒见长春宫授朝散大夫拜炖煌公府文学累迁中书舍人专典机密师古性敏给明练治体方军国务多诏令一出其手册奏之工当时未有及者太宗即位拜中书侍郎封琅邪县男以母丧解服除还官岁余坐公事免帝尝叹五经去圣远传习讹诏师古于秘书省考定多所厘正寻加通直郎散骑常侍俄拜秘书少监专刊正事古篇奇字世所惑者讨析申熟必畅本源然多引后生与雠校抑素流先贵势虽商贾富室子亦窜选中由是素议薄之斥为郴州刺史未行帝惜其才复留为故官师古性简峭意望甚高及是频被谴仕益不进罔然丧沮乃阖门谢宾客巾褐裙帔放情萧散为林墟之适撰五礼成进爵为子迁秘书监弘文馆学士十九年从征辽道病卒年六十五谥曰戴其所注汉书急就章大显于时永徽三年子扬廷为符玺郎表上师古所撰匡谬正俗八篇　　颜相时
按唐书颜师古传师古弟相时字睿亦以学闻为天策府参军事贞观中累迁谏议大夫有争臣风转礼部侍郎羸瘠多病师古死不胜哀而卒　　颜勤礼
按尚友录师古次弟勤礼为弘文馆学士
　　颜趋庭
按曲阜县志趋庭颜子三十八代孙吉州刺史　　颜扬廷按唐书颜师古传师古子扬廷符玺郎
　　颜尚宾
按曲阜县志尚宾颜子三十九代孙下邳令
　　颜元孙
按滋阳县志元孙字韦修颜子三十九代孙年十岁试石榴赋立就嗣圣初举进士历官太子舍人元宗出诸家书迹数千卷令定其真伪元孙分别以进元宗悦迁滁沂二州刺史终朝散大夫上柱国　　颜鼎
按曲阜县志鼎颜子四十代孙无职
　　颜允南
弟
允臧

按万姓统谱允南字去惑颜子四十代孙开元间历国子司业正议大夫弟允臧历监察御史　　颜春卿
按唐书颜杲卿传杲卿兄春卿倜傥美姿仪通当世务十六举明经拔萃高第调犀浦主簿尝送徒于州亡其籍至廷口记物色凡千人无所差长史陆象先异之转蜀尉苏颋代为长史被谮系狱为&#榈赋自托颋遽出之魏征远孙瞻罪抵死春卿为请玉真公主得不死时人高其节终偃师丞　　颜杲卿
按唐书颜杲卿传杲卿字昕与真卿同五世祖以文儒世家父元孙有名垂拱间为濠州刺史杲卿以荫调遂州司法参军性刚正莅事明济开元中以书判超等吏部侍郎席豫咨嗟推伏再以最推范阳户曹参军安禄山闻其名表为营田判官假常山太守禄山反杲卿及长史袁履谦谒于道赐杲卿紫袍履谦绯袍令与假子李钦凑以兵七千屯土门杲卿指所赐衣谓履谦曰与公何为着此履谦悟乃与真定令贾深内丘令张通幽定谋图贼杲卿入称疾不视事使子泉明往返计议阴结太原尹王承业为应使平卢节度副使贾循取幽州谋泄禄山杀循以向润客牛廷玠守杲卿阳不事事委政履谦潜召处士权涣郭仲邕定策时真卿在平原遣甥卢逖至常山约起兵断贼北道杲卿大喜以为兵掎角可挫贼西锋乃矫贼命召钦凑计事钦凑夜还杲卿辞城门不可夜开舍之外邮使履谦及参军冯虔郡豪翟万德等数人饮劳既醉斩之并杀其将潘惟慎先是禄山遣将高邈召兵范阳未还杲卿使&#城尉崔安石图之邈至满城安石绐以置酒缚之而贼将何千年自赵来虔亦执之杲卿乃遣万德深通幽传钦凑首械两贼送京师元宗拜杲卿卫尉卿兼御史中丞履谦常山太守深司马禄山使史思明攻常山蔡希德自怀会师不涉旬贼急攻城兵少未及为守计昼夜战并竭粮矢尽六日而陷与履谦同执贼胁使降不应取少子季明加刃颈上曰降我当活而子杲卿不答遂并卢逖杀之杲卿至洛阳禄山怒曰吾擢汝太守何所负而反杲卿瞋目骂曰汝营州牧羊羯奴耳窃荷恩宠天子负汝何事而乃反乎我世唐臣守忠义恨不斩汝以谢上乃从尔反耶禄山不胜忿缚之天津桥柱节解以肉啖之詈不绝贼钩断其舌杲卿含胡而绝年六十五履谦既断手足何千年弟适在旁咀血喷其面贼脔之见者垂泣杲卿宗子近属皆被害干元初赠杲卿太子太保谥曰忠节建中中又赠司徒　　颜曜卿按唐书颜杲卿传杲卿开元中与弟曜卿并以书判超等吏部侍郎席豫咨嗟推伏　　颜真卿
