<!-- { "loadSidebar": true } -->
按唐书陈子昂传子昂字伯玉梓州射洪人其先居新城六世祖太乐当齐时兄弟竞豪杰梁武帝命为郡司马父元敬世高赀岁饥出粟万石赈乡里举明经调文林郎子昂十八未知书以富家子尚气决弋博自如他日入乡校感悔即痛修饰文明初举进士时高宗崩将迁梓宫长安于是关中无岁子昂盛言东都胜垲可营山陵上书武后奇其才召见金华殿子昂貌柔野少威仪而占对慷慨擢麟台正字垂拱初诏问群臣调元气当以何道子昂因是劝后兴明堂太后方谋开蜀山由雅州道剪生羌因以袭吐蕃子昂上书以七验谏止之后复召见使论为政之要子昂乃奏八科一措刑二官人三知贤四去疑五招谏六劝赏七息兵八安宗子俄迁右卫胄曹参军后既称皇帝改号周子昂上周受命颂以媚悦后虽数召见问政事论亦详切故奏闻辄罢以母丧去官服终擢右拾遗子昂多病居职不乐会武攸宜讨契丹高置幕府表子昂参谋次渔阳前军败举军震恐攸宜轻易无将略子昂谏攸宜以其儒者谢不纳居数日复进计攸宜怒徙署军曹子昂知不合不复言圣历初以父老表解官归会父丧庐冢次每哀恸闻者为涕县令段简贪暴闻其富欲害子昂家人纳钱二十万缗简薄其赂捕送狱中死年四十三　　陈集原
按唐书陈集原传集原泷州开阳人世为酋长父龙树为钦州刺史有疾则集原辄不食及亡呕血数升即茔作庐尽以田赀让兄弟里人高之武后时历右豹韬卫大将军　　陈贞节
按唐书陈贞节传贞节颍川人开元初为右拾遗迁太常博士以寿卒　　陈闳
按唐诗纪事明皇召吴道子韦无忝陈闳同制金桥图　　陈光
按唐书陈子昂传子昂子光以文称终商州刺史子易甫简甫皆位御史　　陈元礼
按唐书王毛仲传陈元礼宿卫宫禁以淳笃自检帝尝欲幸虢国夫人第谏曰未宣敕不可轻去就帝为止后在华清宫正月望夜帝将出游复谏曰宫外旷野无备豫陛下必出游愿归城阙帝不能夺安禄山反谋诛杨国忠阙下不克至马嵬卒诛之从入蜀还封蔡国公及李辅国迁帝西内元礼以老卒　　陈希烈
按唐书陈希烈传希烈宋州人博学尤深黄老工文章开元中累迁中书舍人十九年为集贤院学士进工部侍郎知院事帝有所撰述希烈必助成之迁门下侍郎天宝元年有神降丹凤门以为老子告锡灵符希烈因是上言宜示史官着显祥摛照无穷其偷佞类如此俄兼崇元馆大学士封临颍侯林甫颛朝以希烈柔易乃荐之五载进同中书门下平章事迁左丞相兼兵部尚书许国公又兼秘书省图书使宠与林甫侔杨国忠执政素忌之罢为太子太师及禄山盗京师遂与达奚珣等皆相贼后论罪斩肃宗以上皇素所遇赐死于家　　陈剑
按万姓统谱剑大历间为刺史
　　陈诩
按尚友录诩字载物贞元中及第三府交辟德宗览奏异之诩以文章名于时官终户部员外郎知制诰有诗集十卷子纳字广裕亦及第　　陈京
按唐书陈京传京字庆复陈宜都王叔明五世孙父兼为右补阙翰林学士京善文辞常衮称之妻以兄子擢进士第迁累太常博士德宗在奉天闻段秀实为贼所害七日不朝宰相以为方多难时不宜壅万机天下其谓何京曰丞相之言非也夫褒大节恤贤臣天下所以安况卓卓特异者乎帝曰善还京师擢左补阙帝以卢杞为饶州刺史京与赵需裴佶宇文炫卢景亮张荐共劾杞辅政要位大臣逾时月不得对百官懔懔常若兵在颈陛下复用之奸贼唾掌复兴帝不听京等争尤确帝大怒左右辟易谏者稍引却京正色曰需等毋遽退极道不可以死请杞遂废帝之立迎访太后久不得意且怠京密白第遣使物色以求帝大悟终代不敢置帝器京谓有宰相才欲用之会病狂易自刺弗殊又言中书舍人崔邠御史中丞李汶讪己帝使诘辨无状然犹自考功员外再迁给事中皆兼集贤殿学士帝疑京为忌者中伤中人问相继后对延英帝谕遣京沮骇走出罢为秘书少监卒京无子以从子褒嗣褒孙伯宣辞著作佐郎不拜　　陈利贞
按唐书李光弼传陈利贞幽州范阳人初为平卢将安禄山乱从光弼军河南张巡被围睢阳也光弼遣郝廷玉及利贞救之轻骑出入廷玉称为胜己以子妻之及归荐于光弼自行间累迁检校太子宾客封静戎郡王李希烈叛诏哥舒曜东讨利贞为前锋次郏城贼众大集利贞出奇兵五百横捣其右贼锋诎数月不敢前及希烈攻曜襄城利贞登陴捍守七十日未尝栉沐非议事不下城朱泚反利贞及张廷芝所统士皆幽蓟河陇人故与廷芝合谋应泚而利贞麾下亦从为乱夜半难作利贞拔剑当军门大呼众畏其勇乃止廷芝出奔德宗嘉之擢汝州防御使贞元五年疽发首卒　　陈少游
按唐书陈少游传少游博州博平人幼习老子庄周书为崇元生诸儒推为都讲有娼者欲对广众切问以屈少游及升坐音吐清辩据引淹该问穷而对有余大学士陈希烈高其能既擢第补南平令治有声累迁侍御史回纥粮料使加检校职方员外郎充使检校郎官自少游始仆固怀恩表署河北副元帅判官迁晋郑二州刺史少游长权变所至一切干济贿谢权幸以是数迁李抱玉表泽潞副使为陈郑留后永泰中复奏为陇右行军司马擢桂管观察使少游不乐远去规徙近镇改宣歙池观察使大历五年徙浙东封颍川县子迁淮南节度使建中初累进检校尚书左仆射加同中书门下平章事李希烈陷汴声言袭江淮少游惧送款会刘洽取汴州得希烈伪起居注书某月日陈少游上表归顺少游闻羞悸发病死年六十一赠太尉　　陈苌
按顺帝实录阳城虽其所服用切急不可阙者客称其物可爱辄喜举而授之陈苌者候其始请月俸尝往称其钱帛之美月有获焉　　陈谏
按唐书王叔文传叔文结陈谏为死友谏警敏尝览染署岁簿悉能言其尺寸所治一阅籍终身不忘自河中少尹贬台州司马终循州刺史　　陈楚
按唐书张孝忠传陈楚者茂昭甥也字材卿定州人有武干事茂昭历牙将茂昭入朝擢诸卫大将军封普宁郡王元和永定州乱拜楚为节度使徙河阳三城入为左羽林统军检校司空卒赠司空子君奕凤翔节度使　　陈饶奴
按唐书陈饶奴传饶奴饶州人午十二亲并亡窭弱居丧又岁饥或教其分弟妹可全性命饶奴流涕身丐诉相全养刺史李复异之给资储署其门曰孝友童子　　陈去疾
按万姓统谱去疾字文医候官人元和及第得告还家时观察使裴义奖振儒风特加礼异又改名其乡曰桂枝后为邕府副使　　陈嘏
按万姓统谱嘏晋江人开成间进士累官刑部郎中宣宗尝奇其才曰陈嘏琬琰器也　　陈执中
按万姓统谱执中字允之候官人富于文学累试不利时观察使徐晦特加礼焉辟官幕下后丁家艰躬负土营墓郡守黎植杨发咸荐之官终汀州司马　　陈谠按万姓统谱谠字昌言候官人登三史科后为本郡长史以便养亲累迁春韶二州刺史卒谠仁孝谦恭居官余禄悉与亲交共之乡邦称美　　陈夷行
按唐书陈夷行传夷行字周道其先江左诸陈也世客颍川由进士第擢累起居郎史馆修撰以劳迁司封员外郎凡再岁以吏部郎中为翰林学士数迁至工部侍郎开成二年进同中书门下平章事罢为吏部尚书寻拜华州刺史武宗即位召为御史大夫俄还门下侍郎平章事进位尚书左仆射以足疾乞身罢为太子太保以检校司空为河中节度使卒　　陈岩按尚友录岩字梦臣建宁县人慷慨有智略干符间黄巢转掠福建诸州岩聚众数千号九龙军保乡里巢不能为害时邑为黄连镇岩表为宁义军置鼓角赐牌印岩剪余寇抚安乡井境内赖之中和四年福建观察使郑镒表岩自代岩为治有威惠吏民怀服　　陈道明按尚友录道明睦州人日织草履鬻以养亲又于开元寺潜作屦施行路者人号陈蒲鞋黄巢兵犯境一州汹汹道明戒勿忧织大草履命摽之三十里外巢军竭力不能举巢曰有大圣人在此乃舍城去民免兵难寿九十八端坐而逝宋赐号悟空禅师　　陈岳
按尚友录岳玉笥人累官南昌观察判官着唐书自高祖至穆宗为统纪一百卷子浚仕杨吴为翰林学士撰吴录二十卷　　陈太竭
按万姓统谱太竭浦江人武鼎之子二亲并亡即墓手艺松柏终身衰麻哀哭弗彻每奠果肴乌鸟不啄　　陈敬瑄按唐书陈敬瑄传敬瑄田令孜兄也少贱为饼师得隶左神策军令孜为护军中尉敬瑄缘藉擢左金吾卫将军检校尚书右仆射西川节度使性畏慎善抚士黄巢乱僖宗幸奉天敬瑄奉表迎帝进检校左仆射同中书门下平章事帝欲命判度支固让加检校司徒兼侍中封梁国公再进兼中书令封颍川郡王巢平进颍川王车驾东敬瑄供亿丰余又进检校太师俄而令孜得罪敬瑄被流端州会昭宗立敬瑄拒诏帝召为左龙武统军以宰相韦昭度代领节度令孜劝敬瑄募黄头军为自守计时王建盗据阆利自请讨敬瑄赎罪有诏暴敬瑄罪削官爵凡五十战敬瑄皆北建自称留后景福二年阴令左右告敬瑄令孜等反于是斩敬瑄于家　　陈儒
按唐书陈儒传儒江陵人世为牙右职广明元年以郑绍业为荆南节度使时朗州刺史段彦方据荆南僖宗召绍业还以彦代节度彦与监军朱敬玫不平敬玫害之署儒领府事明年迁检校工部尚书为节度使进检校右仆射淮南将张据复岳二州自署刺史儒请摄行军司马引兵入逐儒儒将奔行在既又劫还囚之绝食七日死　　陈商
按唐书艺文志陈商集十七卷
　　陈陶
按唐诗纪事陶善天文历数其歌诗尝负神仙之术或露王霸之说晚干南唐不合隐洪州西山种柑橙令山童卖之自给妻子亦知读书自号三教布衣以修炼为事后不知所终　　后梁
　　陈佑
按十国春秋吴陈佑少有勇力高祖署为黑云都将天佑十年钱传瓘等帅吴越兵入寇常州徐温将兵拒之至无锡佑白于温曰彼谓远来罢倦未能决战今乘其无备请以部下兵击之传瓘可禽也乃引兵绕他道出吴越兵之后温由是以大军薄其前内外夹攻吴越兵大败斩获无算已而擢为大将镇润州会牙将周郊作乱佑帅众讨平之有功累官卒　　陈绍按十国春秋吴陈绍宛丘人骁果善战勇而多谋历官至左骁卫大将军梁将王景仁入犯绍从徐温将兵御之温遇景仁于赵步战小却景仁拥师乘之将及于隘诸吏士皆失色绍忽援枪大呼曰诱敌太深可以进矣跃马还斗左右冲突众兵随之摧锋陷陈当者辟易梁兵乃退温拊其背曰非子之智勇吾几困矣赐金帛加等绍悉以分麾下又战霍丘梁兵大败遂聚梁尸为京观是役为高祖时战功第一未几叛走吴越武义元年陈璋败吴越兵于香弯徐温爱其勇募生获绍者赏钱百万指挥使崔彦章应募掳归温复使之典兵　　陈彦谦
