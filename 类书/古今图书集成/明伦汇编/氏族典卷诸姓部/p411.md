<!-- { "loadSidebar": true } -->
按魏书萧宝夤传宝夤字智亮鸾第六子宝卷母弟也鸾之窃位封宝夤建安王宝卷立以为车骑将军开府领石头戍军事宝卷弟宝融僭立以宝夤为卫将军南徐州刺史改封鄱阳王萧衍既克建业将害宝夤以兵守之未至严急其家阉人颜文智与左右麻拱黄神密计穿墙夜出宝夤具小船潜赴江畔蹑屩徒步脚无全皮度西岸遂委命投华文荣文荣与其从子天龙惠连等三人弃家将宝夤遁匿山涧昼伏宵行景明二年至寿春之东城戍戍主杜元伦推检知实萧氏子以礼延待驰告扬州刺史任城王澄澄以车马侍卫迎之待以客礼三年至京师请兵南伐四年除使持节都督东扬南徐兖三州诸军事镇东将军扬州刺史丹阳郡开国公正始元年三月宝夤行达汝阴东城已陷遂停寿春之栖贤寺值贼将姜庆真围逼寿春宝夤躬贯甲胄率众力战破走之还京师改封梁郡开国公及中山王英南伐宝夤又表求征乃为使持节镇东将军别将继英频破衍军乘胜遂攻锺离淮水泛溢宝夤与英狼狈引退士卒死没者十四五有司奏宝夤守东桥不固军败由之诏免官削爵还第寻尚南阳长公主公主有妇德事宝夤尽肃雍之礼宝夤器性温顺自处以礼奉敬公主内外谐穆清河王怿亲而重之永平四年卢昶克萧衍胊山戍以琅邪戍主傅文骥守之衍遣师攻文骥卢昶督众军救之诏宝夤为使持节假安南将军别将长驱往赴后卢昶军败唯宝夤全师而归延昌初除安东将军瀛州刺史复其齐王四年迁无军将军冀州刺史灵太后临朝还京师萧衍遣其将康绚于浮山堰淮以灌扬徐除宝夤使持节都督东讨诸军事镇东将军以讨之寻复封梁郡开国公寄食济州之濮阳熙平初衍将垣孟孙张僧副等渡淮北攻统军吕叵宝夤遣府司马元达统军魏续年等赴击破之孟孙等奔退乃授左光禄大夫殿中尚书还京师又除使持节散骑常侍都督荆湘东洛三州诸军事卫将军荆州刺史不行复为殿中尚书宝夤志存雪复屡请居边神龟中出为都督徐南兖二州诸军事车骑将军徐州刺史勤于政治吏民爱之凡在三州皆着名称正光二年征为车骑大将军尚书左仆射善于吏职甚有声名时萧衍弟子西丰侯正德来降正德既至京师朝廷待之尤薄岁余还叛五年萧衍遣其将裴邃虞鸿等率众寇扬州诏宝夤为使持节散骑常侍车骑大将军都督徐州东道诸军事率诸将讨之既而扬州刺史长孙稚大破邃军斩鸿贼遂奔退秦州城人薛珍刘庆杜迁等反朝廷甚忧之乃除宝夤开府西道行台为大都督西征孝昌二年除宝夤侍中骠骑大将军仪同三司假大将军尚书令宝夤初自黑水终至平凉与贼相对数年攻击贼亦惮之关中保全三年正月除司空公出师既久兵将疲敝是月大败还雍州仍停长安收聚离散有司处宝夤死罪诏恕为民四月除使持节都督雍泾岐南豳四州诸军事征西将军雍州刺史假车骑大将军开府西讨大都督九月杜粲请降于宝夤十月除散骑常侍车骑将军尚书令复其旧封是时山东关西寇贼充斥王师屡北人情沮丧宝夤自以出军累年糜费尢广一旦覆败虑见猜责内不自安朝廷颇亦疑阻乃遣御史中尉郦道元为关中大使宝夤谓密欲取己弥以忧惧遣其将郭子恢等攻杀道元遂反僭举大号赦其部内称隆绪元年立百官乃遣郭子恢东寇潼关行台张始荣围华州时北地人毛鸿宾与其兄遐纠率乡义将讨宝夤宝夤遣其大将军卢祖迁等击遐为遐所杀又遣其将侯终德往攻遐会子恢为官军所败长孙稚又遣子子彦破始荣于华州终德因此势挫还图宝夤军至白门宝夤始觉与终德交战战败携公主及其少子从后门出走奔丑奴丑奴以宝夤为太傅永安三年都督朱天光遣贺拔岳等破丑奴于安定追擒丑奴宝夤并送京师于太仆&#牛署赐死　　萧正表
按魏书萧正表传正表字公仪萧衍弟临川王宣达子也正表长七尺九寸眉目&#朗虽质貌丰美而性理短暗衍以为封山县开国侯拜给事中历东宫洗马淮南晋安二郡太守转轻车将军北徐州刺史镇锺离初衍未有子以正表兄正德为子既而封为西丰侯正德私怀忿憾正光三年背衍奔洛朝廷以其人才庸劣不加礼待寻逃归衍不之罪后封正德临贺王衍未复为散骑常侍光禄大夫知丹阳尹事侯景之将济江也知正德有恨于衍密与交通许推为主正德以船数十舫迎之景渡江衍诏正表入援正表率众次广陵闻正德为侯景所推仍托舫粮未集盘桓不进景寻以正表为南兖州刺史封南郡王正表既受景署遂于欧阳立栅断衍援军又欲遣其妾兄龚子明进攻广陵衍南兖州刺史南康王萧会理遣前广陵令刘瑗袭击破之正表狼狈失据乃率轻骑走还锺离武定七年正月仍送子为质据州内属事定正表入朝以勋封兰陵郡开国公吴郡王寻除侍中车骑将军特进太子太保开府仪同三司其年冬薨年四十二赠侍中都督徐扬兖豫济五州诸军事骠骑大将军司空公徐州刺史开国公王并如故谥曰昭烈子广寿　　萧彦
按魏书张宗之传宗之纳南来殷孝祖妻萧氏刘义隆仪同三司思话弟思度女也萧兄子超业后名彦幼随姑入国历位太尉长史武卫将军齐州刺史散骑常侍中军将军金紫光禄大夫彦时来往萧宝夤致敬称名呼之为尊彦于河阴遇害赠车骑将军仪同三司徐州刺史子百年西河太守　　萧烈复
按魏书萧宝夤传宝夤长子烈复尚肃宗妹建德公主拜驸马都尉宝夤反伏法　　萧凯
按魏书萧宝夤传宝夤少子凯仕至司徒左长史凯妻长孙稚女也轻薄无礼公主数加罪责凯窃衔恨妻复惑说之天平中凯遂遣奴害公主乃轘凯于东市妻枭首家遂殄灭　　北齐
　　萧明
按北齐书萧明传明兰陵人梁武帝长兄长沙王懿之子在其本朝封须阳侯太清中以为豫州刺史梁主既纳侯景诏明率水陆诸军趋彭城大图进取明渡淮未几官军破之尽俘其众魏帝升门楼亲引见明及诸将帅释其禁送于晋阳世宗礼明甚重天保六年梁元为西魏所灭显祖诏立明为梁主前所获梁将湛海珍等皆听从明归令上党王渶率众以送是时梁太尉王僧辩司空陈霸先在建业推晋安王方智为太宰丞相显祖赐僧辩霸先玺书僧辩未奉诏上党王进军破东关江表危惧僧辩乃启上党求纳明于是梁舆东度齐师北反侍中裴英起卫送明入建邺遂称尊号改承圣四年为天成元年以方智为太傅授王僧辩大司马明上表遣第二息章驰到京都拜谢宫阙冬霸先袭杀僧辩复立方智以明为太傅建安王明年诏征明明疽发背死梁将王琳在江上与霸先相抗显祖遣兵纳梁永嘉王萧庄主梁祀九年三月即帝位于郢州年号天启王琳摠其军国追谥明曰闵皇帝明年庄为陈人所败遂入朝封为侯后主亡之日庄在邺饮气而死　　萧祗
按北齐书萧祗传祗字敬式梁武弟南平王伟之子也少聪敏美容仪在梁封定襄县侯位东扬州刺史于时江左承平政宽人慢祗独&#以严切梁武悦之迁北兖州刺史太清二年侯景围建邺祗闻台城失守遂来奔以武定七年至邺历位太子少傅领平阳王师封清河郡公齐天保初授右光禄大夫领国子祭酒卒赠中书监车骑大将军扬州刺史　　萧退
按北齐书萧退传退梁武帝弟司空鄱阳王恢之子也退在梁封湘潭侯位青州刺史建邺陷与从兄祇俱入东魏齐天保中位金紫光禄大夫卒　　萧放
按北齐书萧放传放字希逸随父祗至邺祗卒放居丧以孝闻服阕袭爵武平中待诏文林馆放性好文咏颇善丹青因此在宫中披览书史及近世诗赋监画工作屏风等杂物见知遂被眷待累迁太子中庶子散骑常侍　　萧&#
按北齐书颜之推传萧&#字仁祖梁上黄侯之子天保中入国武平中太子洗马　　萧慨
按北齐书萧退传退子慨深沉有体表好学工草隶书历著作佐郎待诏文林馆卒于司徒从事中郎　　萧饮按青宫旧事饮兰陵人梁宗室子也封安城王博学善属文天保之朝为一代文宗专掌词令历侍中仆射尚书令有集三十卷着梁史百卷　　萧毂
按乐府英华毂梁宗室子善诗赋后归齐待诏文林馆　　北周
　　萧撝
按周书萧撝传撝字智遐兰陵人也梁武帝弟安成王秀之子也性温裕有仪表年十二入国学博观经史雅好属文在梁封永丰县侯初为给事中历太子洗马中舍人东魏遣李谐卢元明使于梁梁武帝以撝辞令可观令兼中书侍郎受币于宾馆寻迁黄门侍郎出为宁远将军宋宁宋兴二郡守转轻车将军巴西梓潼二郡守及侯景作乱武陵王纪承制授撝使持节忠武将军又迁平北将军散骑常侍领益州刺史军防事纪称尊号于成都除侍中中书令封秦郡王纪率众东下以撝为中书令征西大将军都督益梁秦潼安泸青戎宁华信渠万江新邑楚义十八州诸军事益州刺史守成都太祖知蜀兵寡弱遣大将军尉迟迥摠众讨之迥长驱至成都撝见兵不满万人而仓库空竭军无所资遂请降以城归国魏恭帝元年授侍中骠骑大将军开府仪同三司封归善县公孝闵帝践阼进爵黄台郡公保定元年授礼部中大夫三年出为上州刺史为政仁恕以礼让为本吏民称其惠化秩满入朝高祖以为文学博士撝以母老表请归养私门高祖未许寻以母忧去职天和六年授少保建德元年转少傅后改封蔡阳郡公二年卒时年五十九赠使持节大将军大都督少傅益新始信四州诸军事益州刺史谥曰襄　　萧世怡
按周书萧世怡传世怡梁武帝弟鄱阳王恢之子也以名犯太祖讳故称字焉幼而聪慧颇涉经史梁大同元年封丰城县侯除给事中转太子洗马寻入直殿省转太子中舍人出为持节仁威将军谯州刺史及侯景为乱路由城下袭而陷之世怡遂被执寻遁逃得免至于江陵梁元帝承制授侍中及平侯景以世怡为兼太宰太常卿拜谒山陵承圣二年授使持节平西将军临川内史既以陆纳据湘川道路拥塞改授平南将军桂阳内史未至郡属于谨平江陵遂随兄修在郢州及修卒即以世怡为刺史湘州刺史王琳率舟师袭世怡世怡以州输琳时陈武帝执政征为侍中世怡疑而不就乃奔于齐除车骑大将军散骑常侍寻出为永州刺史保定四年归款五年拜使持节骠骑大将军开府仪同三司封义兴郡公天和二年授蔡州刺史政存简惠不尚苛察深为吏民所安三年卒于州赠本官加并洛永三州刺史　　萧圆肃按周书萧圆肃传圆肃字明恭梁武帝之孙武陵王纪之子也风度淹雅敏而好学纪称尊号封宜都郡王除侍中宁远将军纪率兵下峡令萧撝守成都以圆肃为之副及尉迟迥至圆肃与撝俱降授骠骑大将军开府仪同三司侍中封安化县公世宗初进封棘城郡公保定三年除畿伯中大夫五年拜咸阳郡守圆肃宽猛相济甚有政绩天和四年迁陵州刺史建德三年授太子少傅六年授丰州刺史寻进位上开府仪同大将军宣政元年入为司宗中大夫俄授洛州刺史大象末进位大将军隋开皇初授贝州刺史以母老请归就养文帝许之四年卒时年四十六　　萧大封按周书萧大圜传大圜兄汝南王大封位至开府仪同三司大象末为陈州刺史　　萧大圜
