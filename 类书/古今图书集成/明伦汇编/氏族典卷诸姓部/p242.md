<!-- { "loadSidebar": true } -->
按宋史陈傅良传傅良字君举温州瑞安人初患科举程文之弊思出其说为文章自成一家人争传诵从者云合由是其文擅当世及入太学与广汉张栻东莱吕祖谦友善登进士甲科教授泰州龚茂良荐于朝改太学录出通判福州丞相梁克家领帅事委成于傅良强御者阴结言官论罢之后五年起知桂阳军光宗立稍迁提举常平茶盐转运判官转浙西提点刑狱除吏部员外郎去朝四十年至是归须鬓无黑者都人聚观嗟叹号老陈郎中迁秘书少监兼实录院检讨官嘉王府赞读绍熙三年除起居舍人明年兼权中书舍人光宗得心疾不过重华宫傅良上疏帝将从之出至御屏皇后挽帝回傅良遂趋上引裾后叱之傅良哭于庭下殿径行诏改秘阁修撰仍兼赞读不受宁宗即位召为中书舍人兼侍读直学士院同实录院修撰御史中丞谢深甫论傅良言不顾行出提举兴国宫明年削秩罢嘉泰二年复官起知泉州辞授集英殿修撰进宝谟阁待制终于家谥文节有诗解诂周礼说春秋后传左氏章指行于世　　陈卓
按宋史陈居仁传居仁子卓字立道绍熙元年进士知江州移宁国府丞相以故欲见之卓谢不往为签书枢密院事未几&#祠还里卒年八十有六其孙定孙力请谥于朝乃谥清敏　　陈伯震
按万姓统谱伯震字震之陈襄八世孙由候官徙居长乐绍熙进士泰州知州累官广东经略使龙图阁学士嘉定中奉命使金能以数言折服强寇不辱君命　　陈之纯
按万姓统谱之纯字仲诚莆田人幼&#异登进士绍熙间诏求直言作资朴议二十篇以进一时名公韪其忠谠任江东漕属当路交剡其才改知临安县首崇风化催科听讼悉有成规不扰而治　　陈大年
按尚友录大年字彦永贡辟雍同舍生陈仲防患疫人皆避之大年曰疾病相弃岂友谊耶为召医诊视已而仲防瘥谢曰彦永所谓生死交情者也以特奏名再调昭州推官尝摄州事民皆宜之　　陈骏
按万姓统谱骏字敏仲宁德人举进士登朱文公之门着论语孟子笔义又着毛诗笔义号仁斋子成父字汝玉克承家学辛弃疾持宪节来闽闻其才名罗致宾席而妻以女其学以立诚为本近思录一本口诵心悟不少辍故行己皆有法度安贫守道淡如也尝升上庠两预解选有律历志解和稼轩词默斋集藏于家　　陈嗣光
按万姓统谱嗣光字朝倚宁德人律己廉事亲孝宗族乡党称焉时朝廷举孝廉县以嗣光应诏邑簿陆游为立孝廉坊以旌之　　陈岘
按宋史陈桷传桷孙岘以词学擢第官中书舍人直学士院　　陈模
按泉州府志模字中行登庆元二年进士宰执以学行荐除国子正开禧初召试馆职时议开边谟对策谓王恢首谋之戮不足以赎僵尸百万之冤参政李璧读之叹曰真馆职也除秘书省正字校书郎通判镇江府盐钞法知梅州多惠政改汀州居五月卒号可轩　　陈贵谊
按宋史陈贵谊传贵谊字正甫福州福清人庆元五年进士授瑞州观察推官丁内外艰服除调安远军节度掌书记辟差四川制置司书写机宜文字中博学宏词科授江南东路安抚司机宜文字迁太社令改武学谕国子录迁太学博士又迁太常博士以兄贵谦兼礼部郎官引嫌迁将作监丞兼魏惠宪王府小学教授迁秘书郎出知江阴军提举江西常平召赴行在未至授礼部郎官史弥远不乐讽言者论罢主管崇禧观起知徽州召授司封郎官兼翰林权直兼玉牒所检讨理宗即位为宗正少卿兼侍讲兼权直学士院寻迁起居舍人宝庆初迁中书舍人升兼直学士院内侍滥受恩赏辄封还诏书迁礼部侍郎仍兼中书舍人权刑部尚书升修玉牒官兼侍读为礼部尚书兼给事中端明殿学士签书枢密院事绍定六年冬上始亲政进参知政事上面谕之曰顷闻忧国之言朕所不忘兼同知枢密院事出师汴洛时贵谊已移疾犹上疏力争五上章乞归转四官加邑封致仕卒赠少保资政殿大学士　　陈
按万姓统谱字日华庆元初知汀州事为治精明以郡帑钱二百贯助学又以隶官田百&#充诸生廪饩减户口食盐价以纾细民作义冢以掩民胳汀俗尚鬼信巫严禁之俗遂不变　　陈经
按尚友录经字正甫安福人庆元中进士官终奉议郎泉州泊干经嗜书成癖启益后学为多有书解五十卷及诗讲义存斋语录行世　　陈仲微
按宋史陈仲微传仲微字致广瑞州高安人其先居江州旌表义门嘉泰二年举进士调蒲田尉迁海盐丞改知崇阳县通判黄州复通判江州迁干办诸司审计事知赣州江西提点刑狱迕丞相贾似道监察御史舒有开言罢久之起知惠州迁太府寺丞兼权侍右郎官似道又讽言者罢夺其官久之叙复江东提点刑狱德佑元年迁秘书监寻拜右正言左司谏殿中侍御史益王即位海上拜吏部尚书给事中&#山兵败去安南越四年卒子文孙　　陈之经
按万姓统谱之经字仲纶莆田人&#姿英特弱冠入太学登开禧乙丑第分教德安值边事戒严萃士友讲说兵机习射艺寇至会诸军力战寇遁去宣司就辟充属寻以攻守得失军政缪戾数十事别白陈上时论韪之　　陈韡
按宋史陈韡传韡字子华福州候官人父孔硕为朱熹吕祖谦门人韡让父郊恩与弟韔登开禧元年进士第嘉定十四年贾涉开淮阃辟京东河北干官十五年淮西告捷韡如盱眙犒师改淮东制置司干办公事迁将作监丞又迁太府寺丞差知真州淮东提点刑狱加直宝章阁依旧提点刑狱兼知宝应州迁宗正寺丞权工部郎中改仓部员外郎绍定二年盗起闽中帅王居安属韡提举四隅保甲亲丧辞明年以宝章阁直学士起复知南剑州提举汀州邵武军兵甲公事福建路兵马钤辖同共措置兼福建路招捕使未几加提点刑狱四年进右文殿修撰依旧提点刑狱招捕使兼知建宁府六年进宝章阁待制知隆兴府诏节制江西广东福建三路捕寇军马兼知赣州端平元年正月进华文阁待制江西安抚使贼平权工部侍郎仍知隆兴兼江西安抚使未几为工部侍郎改江东安抚使知建康府兼行宫留守二年入奏事权刑部尚书沿江制置大使依旧江东安抚使知建康府三年加宝谟阁学士嘉熙元年进焕章阁学士四年拜刑部尚书辞免加徽猷阁学士知潭州荆湖南路安抚使淳佑四年召为兵部尚书迁礼部尚书兼侍读兼同修国史实录院同修撰拜端明殿学士同签书枢密院事兼参知政事寻拜参知政事兼同知枢密院事七年知枢密院事湖南安抚大使兼知潭州九年以观文殿学士福建安抚大使知福州五上章辞以旧职提举洞霄宫开庆元年召赴阙致仕充醴泉观使兼侍读景定元年授福建安抚大使兼知福州久之提举神佑观力请致仕明年卒年八十三赠少师谥忠肃　　陈嘉言
按尚友录嘉言景陵人为复州学谕以文行为乡里所推开禧初金人犯景陵被执胁使降嘉言厉声骂贼自沉于水同室六人俱死　　陈淳
按宋史陈淳传淳字安卿漳州龙溪人少习举子业林宗臣见而奇之且曰此非圣贤事业也因授以近思录淳退而读之遂尽弃其业及朱熹来守其乡淳请受教为学益力无书不读无物不格日积月累义理贯通洞见条绪淳性孝母疾亟号泣于天乞以身代居乡不沽名徇俗恬然退守若无闻焉然名播天下世虽不用而忧时论事感慨动人郡守以下皆礼重之时造其庐而请焉嘉定九年待试中都归遇严陵郡守郑之悌率寮属延讲郡庠淳叹张陆王学问无源遂发明吾道之体统师友之渊源用功之节目读书之次序为四章以示学者明年以特奏恩授迪功郎泉州安溪主簿未上而没年六十五　　陈埙
按宋史陈埙传埙字和仲庆元府鄞人大父叔平与同郡楼钥友善死钥哭之埙纔四岁出揖如成人钥指盘中银杏使属对埙应声曰金桃问何所据对以杜诗鹦鹉啄金桃钥然曰亡友不死矣试江东转运司第一试礼部复为第一嘉定十年登进士第调黄州教授免丧授处州教授理宗即位诏求言埙上封事召为太学录迁太学博士主宗正寺簿迁太常博士&#去添差通判嘉兴府召为枢密院编修官出知常州改衢州改提点都大坑冶徙福州转运判官侍御史蒋岘常与论中庸不合又劾之主管崇道观逾年迁浙西提点刑狱以吏部侍郎召及为国子司业诸生咸相庆以为得师未几兼玉牒检讨国史编修实录修撰乞补知温州未上以言罢家居卒　　陈范按万姓统谱范字朝&#崇安人从朱文公学嘉定中第进士调徽州婺源尉会有大狱范察其不当死令佐受赇绐正其罪吏请书狱范叹曰人命如是之轻乎吾以书生获一官当以此力争竟不书后发觉令佐坐削人服其明调抚州崇仁县丞　　陈力修
按万姓统谱力修字介翁平阳人上舍优等第一人登嘉定第教授常德府除礼兵部架阁被旨亲运江东以给丰亳庐寿五阅月致米三十三万斛边储用裕擢通判泰州大书于门曰报国常逢无事日监州不是徇情官知无为军寻为浙西提刑海寇苏阿六积暴前使者置不问乃设计授吏擒之诘其罪尝手杀平民四十余立诛之而贷其党浙右震肃除祭酒兼中书舍人面对曰揆路蔽贤之弊理宗大悟盗起荻浦朝廷欲镇以旧人宪节往行训谕盗闻风溃去久之复请祠归卒　　陈焕
按万姓统谱焕字少微博罗人安贫守道敝衣疏食处之晏如以礼逊化闾里之横逆者乡人称之曰陈先生祭酒芮煜尝造其庐见四壁萧条赠以诗云原思非病贫何患回也虽贫乐有加岁晚与谁同此味梅花深处是君家焕诗清劲传于世者几百篇以特科调高安县簿秩满不仕　　陈埴
按尚友录埴永嘉人从学朱文公所著有禹贡辩木钟集等书学者称潜室先生埴与兄增弟止善俱登进士第时人号所居为森桂坊　　陈文蔚
按万姓统谱文蔚上饶人朱熹门人讲读铅山着书立言得其师旨趣高风雅操为乡邦所共仰卒祠于学　　陈如晦
按尚友录如晦字日照长乐人幼嗜学贯穿经史从勉斋黄干游尝读西山真德秀夜气箴作曰须见得冬为四时之夜夜乃一日之冬便是自家向晦入息处又见得造化发育之妙便是自家事物周旋处于此敬慎夹持动静交养则两得之矣遂次其韵为生意箴后西山得其箴亟称赏焉一时耆德巨公乐与如晦为道义交　　陈起宗
按尚友录起宗字兴祖少入上庠连冠多士一日归省嘱同舍生投试卷起宗治书同舍嫉之辄易以周礼试复第一年三十七以徽猷阁学士知并州卒起宗工诗潇洒有谢风　　陈宓
按宋史陈宓传宓字师复丞相俊卿之子少尝及登朱熹之门熹器异之长从黄干游以父任历泉州南安盐税主管南外睦宗院再主管西外知安溪县嘉定七年入监进奏院慷慨尽言寻迁军器监簿九年转对指陈敝事尤恺切焉宓遂请罢归在告日擢太府丞不拜出知南康军至官岁大祲奏蠲赋给食时造白鹿洞与诸生讨论改知南剑州时大旱疫蠲逋赋十数万创延平书院悉仿白鹿洞之规知漳州亡何请致仕宝庆二年提点广东刑狱章复三上迄不就直秘阁主管崇禧观宓拜祠命而辞职名致仕三学诸生以起宓为请而没已阅月矣宓天性刚毅信道尤笃尝为朱墨铭谓朱属阳墨属阴以验理欲分寸之多寡端平初诏赠直龙图阁所著书有论语注义问答春秋三传抄读通鉴纲目唐史赘疣之&#数十卷藏于家　　陈应辰
按广东通志应辰字清沟东莞人嘉定都魁特奏进士仕至连州推官兼权佥判居官廉介自守少年读书一室夜半邻女逾垣而至应辰正色拒之次早遂迁他室年八十余卒　　陈霖
