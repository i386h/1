<!-- { "loadSidebar": true } -->
按扬州府志义其先沛人也勇略过人元末海内大乱所在兵起父荣洪武初以彭城归附从丞相徐达守徐州还征中原克沂州济东下河南荣老诏以义嗣千户累官仪真卫指挥佥事永乐初升都指挥佥事守真州旋以本官为四川都司六年从黔国公征安南至生厥江大安梅口与贼大战力竭而死子敬嗣其官迁为重庆卫同知　　李俨
按扬州府志俨字民瞻泰兴人洪武元年选充通赞官转都督府断事升刑部侍郎命宣谕陕西还加谏议大夫刑部尚书是年转户部尚书旋出为陕西等处行中书省参知政事卒于官　　李德成
按明外史李德成传德成涞水人幼丧父元末德成年甫十二随母避寇至河滨寇骑迫母投河死德成长娶妇王氏抟土为父母像己与妻衔勒负鞍为马朝夕伏像侧方严冬大雪冰坚至底德成梦母谓己曰我处冰下寒不得出觉而大恸旦与妻徒跣行三百里抵河滨卧冰七日冰果融数十丈恍惚若见其母洪武十九年举孝廉授光禄署丞擢尚宝司丞二十七年旌为孝子永乐初累迁陕西布政使卒　　李原名按明外史李原名传原名字资善一称彦名安州人洪武十五年以通经儒士举御史二十年使平缅归擢礼部尚书凡远方之事悉以咨之二十三年以老致仕　　李浚
按明外史李浚传浚和州人父旺洪武中燕山左护卫副千户浚嗣官累迁都指挥使封襄城伯永乐元年出镇江西永新盗起捕诛其魁召还卒子隆　　李彬按明外史李彬传彬字质文定远人父信从太祖渡江积功为济川卫指挥佥事彬嗣职燕师起为前锋有功累迁右军都督佥事永乐元年封丰城侯十五年命镇交址二十年卒谥刚毅子贤嗣侯景泰初卒谥忠宪　　李文郁
按明外史夏原吉传李文郁襄阳人洪武中由岁贡生为行人成祖初超授通政参议擢户部右侍郎偕夏原吉治水有劳以太庙失陪祀谪戍辽东洪熙元年召为通政参议改南京宣德中致仕卒　　李至刚
按明外史李至刚传至刚名钢以字行松江华亭人洪武二十一年举明经选侍懿文太子授礼部郎中成祖即位以为右通政进礼部尚书仁宗即位给事中梁盛等劾至刚出为兴化知府殁于官　　李贤
按明外史李贤传贤初名丑驴鞑靼人元工部尚书洪武二十一年来归通译书太祖赐姓名授燕府纪善侍燕世子最恭谨靖难师起有劳绩累迁都指挥同知仁宗即位念旧劳进后军都督佥事封忠勤伯寻卒　　李仕鲁
按明外史李仕鲁传仕鲁字宗孔濮人少颖敏笃学闻鄱阳朱公迁得宋朱熹之传往受其学洪武中诏求能为朱氏学者有司举仕鲁除黄州同知期年治行闻命为大理卿帝践阼后颇好释教置僧录司设左右善世阐教讲经觉义等官仕鲁争之力章数十上遽请于帝前曰陛下深溺其教无惑乎臣言之不入也还陛下笏乞骸骨归田里遂置笏于地帝大怒命武士捽搏之立死阶下　　李暹
按陕西通志暹长安人少而好学洪武中举于乡永乐初授户部主事员外郎陈诚偕使西域逾万里至撒马儿罕凡五往返不辱君命遍历诸国皆得其欢心朝廷嘉之历任户部左侍郎　　李复原
按江西通志复原雩都人由监生于洪武中任广西平南县主簿升本县县丞值猺寇掠乡厢复原率兵迎敌战于蛇黄冈跃马直前中毒矢毙　　李骥
按明外史李骥传骥字尚德郯城人举洪武二十六年乡试入国学授户科给事中永乐初知东安县宣德五年授河南知府骥持身端恪晏居虽几席必正莅郡六年卒　　李庆
按明外史李庆传庆字德孚顺义人洪武中以国子生署都察院右佥都御史永乐元年为刑部侍郎性刚果有干局人多严惮之号为生李仁宗立拜兵部尚书加太子太保宣德二年安远侯柳升讨黎利庆参赞其军事时庆已病升败殁庆亦死一军尽没　　李景隆按明外史李文忠传文忠子景隆小字九江读书通典故与方孝孺友善袭爵掌左军都督府事加太子太傅建文帝即位景隆以肺腑见亲任及燕兵起拜征卤大将军北伐军溃景隆遂输款燕王即帝位授景隆左柱国永乐二年百官廷劾景隆逆谋诏削勋号以曹国公归第复夺爵永乐末卒　　李疑
按名山藏本行记疑南京人南京初为京师四方之人至客舍主人授一室容榻而已客朝出暮归盥濯皆自具月责钱以数千疾病辄遣出妇孕将产以为不祥却不使舍李疑以尚义名疑教授小儿卖卦自给固贫甚金华人有范景淳者吏吏部得疾甚殆人不肯舍之杖而踵疑门疑为除明爽具&#褥征医师煮糜炼药旦暮执手问所苦景淳有黄白二金可四十余两取以报疑发囊籍之景淳死出私财治殡作书召其子至按籍还之二子有馈却弗受更赆之平阳人耿子廉械逮至京妻孕将育众拒门不纳妻卧草中疑谓妇曰人命至重娩身之后倘犯风露死不亦悲夫邀以归产一男子疑命妇事之如疑事景淳用是疑名在士大夫间　　李坚
按明外史大名公主传大名公主下嫁李坚坚武陟人父英洪武初为骁骑右卫指挥佥事阵没赠指挥使坚有才勇既尚主掌前军都督府事建文初以左副将军从北伐及燕师战胜负略相当封滦城侯予世券最后战滹沱河燕卒薛禄刺坚堕马械送北平道卒子庄嗣侯成祖即位主惧祸纳诰券庄在南京师事刘溥放浪诗酒以寿终　　李英
按明外史李英传英西番人父南哥洪武中率众归附授西宁州同知累功进西宁卫指掸佥事英嗣官永乐间番酋老的罕叛英追击尽获进都指挥佥事擢右府左都督封会宁伯子昶官至左军都督佥事以廉慎称　　李远
按明外史丘福传李远怀远人父实为蔚州卫指挥佥事远嗣官燕王攻蔚州远举城降累功为都督佥事封安平侯远沈毅有胆略言论激昂自许忠义从福出塞至胪胊河谏福不听率突骑五百陷阵斩数百人马蹶被执骂不绝口死谥忠壮子安嗣伯爵　　李让按舒城县志让以燕仪宾从起靖难力战破平安兵永乐初进驸马都尉封富阳侯掌北京刑部事卒赠景国公谥恭敏　　李友直
按掾曹名臣录友直字居正保定清苑人也为北平布政司掾史建文中廷臣因齐藩不法建议凡藩国所在更置守臣于是擢张昺为北平布政使昺至日求王府细事将为不利友直密闻于太宗义师既举遂擢授北平布政司右参议既建北京改布政司为行部升左侍郎改行在工部侍郎仁宗临御升刑部尚书宣宗嗣位改行在工部尚书卒　　李达
按明外史史昭传李达永乐初以都指挥使镇洮州征西宁申藏诸族破之进都督佥事在镇四十年藩汉畏服正统中致仕　　李昌祺
按明外史李昌祺传昌祺名祯以字行庐陵人永乐二年进士选庶吉士擢礼部郎中洪熙元年官河南左布政绳豪猾去贪残疏滞举废救灾恤贫政化大行致仕二十余年景泰中卒　　李衡
按太平府志衡字秉钧性和柔然慷慨有立志永乐二年选授翰林庶吉士除户部四川司员外郎廉介勤慎寻升湖广布政司参政抚和边酋翕然归化寻拜兵部右侍郎数日卒于官　　李时勉
按明外史李时勉传时勉名懋以字行安福人成童时冬寒以衾裹足纳桶中读书不已中永乐二年进士选庶吉士授刑部主事改翰林侍读性刚鲠慨然以天下为己任洪熙元年上疏言事仁宗怒甚命武士扑以金瓜胁折者三几死下锦衣狱宣宗即位复官侍读正统六年进祭酒致仕卒谥文毅改谥忠文　　李信按明外史史诚祖传临汾李信永乐时由国子生授遵化知县至宣德中阅二十七年始擢无为知州以年老不欲赴遂乞归　　李仪
按明外史李仪传仪涿人永乐间以荐举授户部主事宣德间出知九江府有惠政英宗即位以右佥都御史巡抚宣府被劾下吏死仪居官廉谨边人素德之闻仪死建昭德祠以祀　　李湘
按明外史李湘传湘字永怀泰和人永乐中由国子生理刑都察院以才擢东平知州奸人诬湘苛敛民财讦于布政司系湘入都有耆老九十人随湘诉冤乃复湘官正统初擢怀庆知府居三年卒　　李任
按明外史陈洽传李任永康人以指挥佥事从成祖起兵累功为辽东都指挥同知宣德元年从征黎利守谅江贼大集兵薄城任与指挥顾福随方御之死守九月余前后三十战粮竭力尽贼入犹率死士败之贼大至任福不支皆自刭死　　李隆
按明外史李浚传浚子隆字彦平年十五嗣封雄伟有将略数从北征出奇料敌成祖器之既迁都以南京根本地命留守隆读书好文论事侃侃清慎守法尢敬礼士大夫在南京十八年召还南都民流涕送之江上正统十一年巡边大同申饬戒备内外凛凛迄还不戮一人明年卒子珍嗣从北征殁于土木谥悼僖弟瑾嗣成化三年四川都掌蛮叛命充总兵官往讨师还进侯加太子太傅弘治初卒谥壮武　　李信圭按明外史李信圭传信圭字君信泰和人洪熙时举贤良授清河知县正统元年擢知蕲州清河民乞留命以知州理县事十一年擢处州知府未几卒　　李绍按明外史邢让传李绍字克述安福人好学藏书最富居官刚正有器局好奖后进陈鉴得罪吏部尚书姚夔请起绍为祭酒驰召之而绍已卒帝深惜之　　李棠按明外史曾翚传李棠缙云人宣德五年进士授刑部主事历郎中景帝时超擢本部右侍郎巡抚广西所部多寇以次讨平之谢病归不岭表一物以清节显　　李贤
按明外史李贤传贤字原德邓人举乡试第一宣德八年进士授验封主事景泰中超擢兵部右侍郎转户部英宗复位兼翰林学士入直文渊阁进尚书贤气度端凝奏对皆中机宜帝深眷之宪宗即位进少保华盖殿大学士成化二年遭父丧诏起复三辞不许遂视事其年冬卒谥文达　　李壮丁儿
按名山藏本行记壮丁儿安定县民贼至壮丁儿从父母奔避山谷卒与遇贼缚母去壮丁儿取石击贼母得脱前行复遇五骑一骑下马缚其母壮丁儿手提铁骨朵击仆一贼母脱得生四骑围壮丁儿斫碎之　　李颙
按广东通志颙字思诚博罗人亨之子正统丙辰进士授户部主事屡迁山东布政使所至着能声天顺四年春入觐诏吏部简天下诸司郡县官政绩卓异者得十人颙与焉赐金织袭衣宴于礼部寻以忧去服阕起补浙江寻擢工部右侍郎尝督筑芦沟河天津拖北河口钱塘堤岸五十余丈事竣即乞休将抵家径入罗浮吟&#数日后乃归　　李秉
按明外史李秉传秉字执中曹县人少孤力学正统元年进士授延平推官景泰中擢右佥都御史巡抚宣府天顺初改督江南粮储成化中加太子少保为吏部尚书给事中萧彦庄劾秉十二罪帝乃落秉太子少保致仕秉诚心直道夷险一节与王竑并负重望林居二十年弘治初卒谥襄敏子聪明智孙邦直皆举乡试聪南宫知县明建宁同知智南阳知府邦直宁波同知　　李继儿
按云南通志继儿鹤庆御前所百户正统六年从征麓川力战死子辕痛父死奋入贼营亦死录其子孙优恤赏赉　　李孜
按广东通志孜字日孜保昌人博学多闻正统辛酉举于乡历南靖宁远丰城三邑教谕迁淮安教授三典文衡所至得人布政使陈选独推重之称为真五经师云少保丘文庄公欲荐以馆职会孜引年不果孜性狷介负气不轻与人交为文典赡有法尢喜搜葺郡中故实一时号为博雅虽位止儒官而誉望特重所著有林塘集　　李侃
