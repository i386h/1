<!-- { "loadSidebar": true } -->
　房姓部汇考
唐书
　　宰相世系表
房氏出自祁姓舜封尧子丹朱于房朱生陵以国为氏陵三十五世孙锺周昭王时食采灵寿生沉沉十二世孙汉常山太守雅徙清河绎幕十一世孙植后汉司空植八代孙谌随慕容德南迁因居济南四子裕坦邃熙号四祖裕孙后魏冀州刺史法寿孙翼仕至镇远将军袭壮武伯二子熊豹熊字子彪本州主簿生彦谦河南房氏晋初有房干本出清河使北魏留而不遣魏俗谓房为屋引因改为屋引氏干子孙随魏南迁复为房氏而河南犹有屋引氏唐云麾将军弘江府统军渭源县公丰生即其后也　房氏宰相三人元龄融管
郑樵通志
　　以国为氏
夏商
以前国

房氏祁姓舜封尧子丹朱于房今蔡州遂平故吴房县是也以楚后封吴王夫概于此故谓之吴房丹朱生陵后世国绝子孙以国为氏陵三十五世孙锺周昭王时食采于灵寿生沈十二世孙汉常山太守雅徙清河绎幕又屋引氏改为房魏姓也廖用贤尚友录
　　房姓
房清河商音
四川总志
　　氏族谱
房氏以重为入蜀之祖重丞相元龄八世孙也终新都令子谔为蜀太常少卿子四人皆以从为名从之诸子八人皆以知为名知之诸子亦八人皆以昭为名曰昭应号虚谷子曰昭庶仁宗朝以大臣荐得旨赐对特授秘书郎有乐书行世国史有传昭之诸子十八人皆以审为名审能审基皆举进士审能官至朝议大夫审权着大乐演义即昭庶子也审之诸子三十八人皆以希为名希声甫冠与贡常官太学希参登元丰第官至通议大夫希之诸子六十四人或荐或第或荫或恩或赠而名率不齐其知名者五人曰渊太学上舍生克太学录曰伟以恩得官而博学文辞知名西州又审权孙也曰玑曰永登政和宣和第曰时中赠官至通议大夫又一世诸子逾百人名尢不齐曰与之曰轶曰子中曰子邵曰震仲曰巨皆登科与之视诸从弟行独年高宣和进士官至中奉大夫持节潼川路子邵官至朝请郎震仲官朝请郎又一世诸子逾二百人惟大亮以典三州显咸以世科显余子及诸孙以赏得官者五今在官者二曰焘曰寿卿

　姜姓部汇考
史记
　　补三皇本纪
炎帝神农氏长于姜水因以为姓其后有州甫甘许戏露齐纪怡向申吕皆姜姓之后并为诸侯或分四岳盖圣人德泽广大故其祚嗣繁昌久长云蔡中郎集
　　彭城姜伯淮碑
先生讳肱字伯淮彭城广人也其先出自帝裔在皇唐盖与四岳共叶能礼于神舜命秩宗爰封于吕其裔吕望佐周克殷俾侯齐国姓有姜氏即其后也唐书　　宰相世系表
姜姓本炎帝生于姜水因以为姓其后子孙变易他姓尧遭洪水共工之从孙佐禹治水为四岳之官以其主四岳之祭尊之故称曰太岳命为侯伯复赐以祖姓曰姜以绍炎帝之后裔孙太公望封齐为田和所灭子孙分散汉初姜氏以关东大族徙关中遂居天水蜀大将军平襄侯维裔孙明世居上邽　姜氏宰相二人恪公辅
郑樵通志
　　以姓为氏
姜氏姓也炎帝生于姜水因生以为姓其后太公封于齐世与周鲁为婚姻历二十九世为田氏所灭子孙分散或以国为氏或以姓为氏又桓庭吕唐上元中准制改为姜氏廖用贤尚友录
　　姜姓
姜天水商音

　臧姓部汇考
郑樵通志
　　以邑为氏
鲁
邑

臧氏姬姓鲁孝公之子彄食邑于臧因以为氏隐公五年臧僖伯谏观鱼桓公二年臧哀伯谏纳郜鼎襄公二十四年臧纥为季氏废长立庶被孟氏所谮斩鹿门之关以出奔邾乃立臧为致防而奔齐汉有燕王臧荼城阳王太傅臧璋后汉二十八将城门校尉臧宫望出东海廖用贤尚友录
　　臧姓
臧东海商音

　梁姓部列传二
　　唐
　　梁师都
按唐书梁师都传师都夏州朔方人为郡豪姓仕隋鹰扬府郎将大业末罢归结徒起为盗据郡称大丞相联兵突厥因略定雕阴弘化延安自为梁国僭皇帝位建元永隆武德二年寇灵州长史杨则击走之又与突厥千骑营野猪岭延州总管段德操勒兵不战师都气懈遣兵进击战酣德操自以轻骑出其旁乘之师都大溃未几以步骑五千入寇德操又尽屠其军先是刘仚成以众赴师都因谗见杀其下疑惧乃多叛师都日益蹙贞观二年薛万均直据朔方东城其从父弟洛仁斩师都降擢洛仁为右骁卫将军朔方郡公　　梁积寿
按万姓统谱积寿姚州道行军总管高宗时有永昌蛮叛承命讨平之　　梁文贞
按唐书梁文贞传文贞虢州閺乡人少从军守边逮还亲已亡自伤不得养即穿圹为门晨夕汛扫庐墓左喑默三十年有甘露降茔木白兔驯扰县令刊石纪之开元中刺史许景先表文贞孝绝伦类诏付史官　　梁升卿
按唐书韦安石传安石从父兄子抗所表奉天尉梁升卿涉学工书于八分尤工历广州都督书东封朝觐碑为时绝笔　　梁肃
按唐书苏源明传源明雅善杜甫郑虔其最称者元结梁肃肃字敬之一字宽中隋刑部尚书毗五世孙世居陆浑建中初中文辞清丽科擢太子校书郎萧复荐其材授左拾遗修史以母羸老不赴杜佑辟淮南掌书记召为监察御史转右补阙翰林学士皇太子诸王侍读卒　　梁崇义
按唐书梁崇义传崇义京兆长安人以概量业于市力能舒钩后为羽林射生事来瑱沉默寡言瑱朝京师分诸将戍福昌南阳瑱诛戍者溃崇义自南阳勒众还襄州与李昭薛南阳相让为长众曰非梁卿莫可遂总其军杀昭及南阳胁制众心代宗因即拜节度使建中元年李希烈请讨之崇义惧整饬军旅跋扈甚谏者多死朝廷以不疑示天下乃加同中书门下平章事遣御史张着以手诏召崇义崇义拒诏帝命李希烈率诸道兵进讨崇义使翟崇晖杜少诚战蛮水折北至涑口大败二将降希烈宠之使部降兵徇襄阳约百姓按堵崇义闭壁守者斩关出不可止乃与妻赴井死传首京师崇义孙叔明养于李纳后从刘悟为昭义将从谏死遣进旄节有诏诛之　　梁悦按唐书孝友传悦富平人父为秦果所杀悦杀仇诣县请罪诏以悦申冤请罪诣公门流循州　　后唐
　　梁震
按十国春秋荆南梁震邛州依政人也初名霭会唐郎中刘象随僖宗入蜀震以所业诗诣象象曰君才思敏妙定成大器若不更名将虑小阻缘制名雨下从谒以雨谒人未得辄见请易震字震从辰辰者龙也龙遇雨变化必矣改今名未几登进士第流寓京师梁开平初归蜀道过江陵武信王喜其才识留之不遣欲奏为判官震自以唐臣耻为强藩属吏即亡去又恐及祸乃曰震素不慕荣宦明公不以震为愚必欲使参谋议但以白衣侍樽俎可也王心重之俾与司空熏王保义同为宾客而震独不受辟署称前进士王亦时时呼为先辈唐庄宗灭梁熏等咸从臾王朝京师震坚沮以为不可王不从而束身朝唐卒斩关始得出归谓震曰不用君言几不免虎口及唐师灭蜀王方食落箸而叹曰老夫过也震曰唐主得蜀益骄亡无日矣安知不为我福已而庄宗果罹邺都之祸由是益加亲信文献王继立尢委任震以兄礼事之震常谓王为郎君一日王语震曰吾自念平生奉养已过今欲捐一切玩好以经史自娱省刑薄赋境内以安是吾愿也震知王克胜厥任因曰先王待我如布衣交以嗣王属我今幸不坠先业吾老矣不复事人矣固请退居监利王为之筑室于土洲上震披鹤氅逍遥若仙自称荆台隐士每诣府辄跨黄牛至听事以为常王亦时过其家斗酒相劳欢叙平生四时赐予甚厚遂以是终其天年所著文集一卷行世　　梁克贞
按十国春秋南汉梁克贞与苏章同时用兵虽不尽善而勇略颇亚于章大有三年交州乱高祖命克贞征之俘其节度使曲承美已又入占城取宝货而回由是南蛮大恐詟服兵威实克贞力也　　梁嵩
按十国春秋南汉梁嵩浔州平南人白龙元年举进士第一仕至翰林学士见时多虐政乞归养母因献倚门望子赋以见志高祖怜之听其去锡赉皆却不受请蠲本州一岁丁赋从之及殁州人感德岁祀不绝或云嵩常乘白马游东壕墟过渡溺水死至今有白马庙其遗迹云　　梁惟忠
按东平州志惟忠后唐明宗长兴中举进士仕至天平军节度判官卒年八十孙彖象灏皆登进士以曾孙适贵追封夏国公赠太师中书令　　宋
　　梁回
按宋史梁回传回博州聊城人少为吏部小史周世宗在藩邸日得给事左右及嗣位补殿直改供奉官四迁至左藏库使太祖将讨西蜀以回监秦州戍兵蜀平改监霸州兵转宫苑使从征太原还会命蜀州刺史聂章为沁州兵马部署以回监其军无何并人入寇回率兵击败之以功迁东上合门使开宝五年命为广南道兵马都监王师伐金陵命回与潘美刘遇率步兵先赴荆南且以回护行营步兵及左厢战棹与吴人战采石杀获甚众江南平以功领顺州团练使太宗即位判四方馆事领禁军戍泽州太平兴国四年征太原以回为行营前军马步军都监督军攻城中流矢四车驾还命率兵屯定州以功迁引进使七年李继迁寇边以回领兵护银夏州八年召归授唐州防御使雍熙二年继迁数寇边复召回为银夏都巡检使赴边捍御之三年夏卒于银州官舍大中祥符八年录回子廷翰为奉职　　梁周翰
按宋史梁周翰传周翰字元褒郑州管城人父彦温延州马步军都校周翰幼好学十岁能属词周广顺二年举进士授虞城主簿辞疾不赴改开封府户曹参军宋初范质王溥引为秘书郎直史馆干德中献拟制二十篇擢为右拾遗历通判绵眉二州在眉州坐杖人至死夺二官起授太子左赞善大夫开宝三年迁右拾遗监绫锦院改左补阙授左司农寺丞逾年为太子中允太平兴国中知苏州分司西京逾月授左赞善大夫俄除楚州团练副使雍熙中宰相李昉以其名闻召为右补阙使江淮提点茶盐周翰以辞学为流辈所许频历外任不乐吏事会翰林学士宋白等列奏其有史才邅回下位遂命兼史馆修撰寻迁起居舍人五年张佖建议复置左右史之职乃命周翰与李宗谔分领之至道中迁工部郎中真宗在储宫知其名征之时为左庶子因令取其所为文章周翰悉纂以献及即位首擢为驾部郎中知制诰俄判史馆昭文馆咸平三年召入翰林为学士明年授给事中罢学士大中祥符元年迁工部侍郎逾年被疾卒录其子忠宝为大理评事周翰性疏隽卞急临事过于严暴故多旷败晚年才思稍减书诏多不称旨有集五十卷及续因话录　　梁守珍
按十国春秋后蜀梁守珍后主时宦官也广政中每值腊月内官各献罗体圈金花树子以极璀璨之盛守珍欲得后主心乃采忘忧花缕金于花上号曰独立仙众皆以为不及　　梁延嗣
按宋史荆南世家梁延嗣京兆长安人少事高季兴颇见委任表授检校司空领绵州刺史充衙内马步军都指挥使历事四帅人称其忠荩继冲之纳土也延嗣亦尝劝之复率荆之水军从慕容延刘越战太祖嘉之授复州防御使充湖南前军步军都指挥使兼排阵使后因郊礼自复州入朝改濠州防御使有善政诏书褒美延嗣颇知书好接士尝暴疾禳于城隍神是夕梦神人告以九九之数俄疾愈开宝九年卒年八十一　　梁頵
按广东通志頵字微之其先京兆万年人祖炅佐幕番禺属刘氏称南汉据有岭南炅耻非王命不从所署遁于东莞人称其高宋朝统一区夏遂占籍高要頵秉奇节强学才行信于朋友辞章尤赡补武仙簿历郁林尉封州司户参军悉着能声以疾乞休升光禄寺丞致仕卒于家　　梁鼎
