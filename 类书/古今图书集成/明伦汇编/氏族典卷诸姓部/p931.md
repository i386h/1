<!-- { "loadSidebar": true } -->
按万姓统谱大声字仲广仙游人淳熙进士通判道州适寇起大声发治军奋力鏖战贼皆溃去寻知州事百姓哄城呼曰傅父　　傅大询
按万姓统谱大询字公谋宜春人诗人饮月云酒满金樽月满轮月沉轮影在金樽更深坐久诗喉渴一举金樽和月吞　　傅汶
按万姓统谱汶字元鲁以父伫荫补官初调清流县尉捕盗改知将乐县寻倅广州帅司马伋以捕盗贼满三狱申审覆奏动淹数月为虑汶曰容某以三日办之帅以为喜汶退召狱吏具见禁劫盗分三类引鞫具得其情知贵州郡僚月俸积压汶至悉拨钱还之帅张南轩闻之曰祇此一节便见施为遂率部使者交荐于朝而司马伋召还亦力荐之遂除提举江西茶盐继知德庆府事所至以仁政称官终朝议大夫　　傅壅
按万姓统谱壅字仲珍伯成子泉州人嘉定三年以宣教郎知崇安县事听讼得情吏不敢欺增筑赵抃旧堤以遏水患创均惠仓以备荒益学田以养士建祠宇以祠朱熹立义冢以葬露胳仕至都官郎中今祀于学宫　　傅康
按万姓统谱康字仲良伯成之子以父任知古田县猾胥匿簿书赋入日少康籍其家出所匿覆得实邑计以饶为司农寺丞知汀州时兄壅守漳其父往来就养乡人荣之徙南剑发奸擿伏吏不敢欺累进司农少卿兼左司谏熟典章上甚材之晚知袁州直徽猷阁致仕　　傅烈
按万姓统谱烈字承仲晋江人以易学名家庆元擢进士历惠州教授历知循州民怀其惠　　金
　　傅慎微
按金史傅慎微传慎微字几先其先秦州沙溪人后徙建昌慎微迁居长安宋末登进士累官河东路经制使宗翰已克汴京使娄室定陕西慎微迎战兵败被获羁置归化宗弼复取河南地起为陕西经略使累迁太常卿除定武军节度使移靖难军大定初复为太常卿迁礼部尚书卒官　　傅霖
按顺天府志霖玉田人第进士累官至崇义军节度副使行部临潢遇敌战殁子辅之亦第进士授荥阳令元兵压境抗节不屈死　　元
　　傅起岩
按万姓统谱起岩汾西人初为丞相掾历西台治书升中书左丞知经筵事后拜行台中丞多着勋绩卒谥文献　　傅立
按万姓统谱立德兴人通皇极数学为集贤大学士有文名卒谥文懿子岩卿为秘书少监集贤直学士　　傅若金按万姓统谱若金新喻人少贫刻励于学能文章尝游京师虞集见其诗大加称赏揭傒斯亦称其诗高出魏晋下不失于唐　　傅定保
按万姓统谱定保晋江人六岁能解大学事母至孝大德初用荐为漳州学正首以太极图西铭讲说听者悦服号古直先生　　傅常
按万姓统谱常字仲常铅山人举进士调余姚判官常视州符剖决沮滞吏民翕然服之至正秋海上有警宣阃檄常侦贼定海而常所受民兵猝与贼遇战弗胜死之常居官有冰蘗声奉檄借人一裋褐以往其在海上念其母氏每泣数行下盖本忠孝廉洁之士实不知兵乃与之一旅御重寇徒委之死世皆惜之常之母及其兄不能归因以为家　　傅成
按山东通志成齐东人由儒生任训导平章之叛令使者召成为谋主成守职坚辞不从使者取首而去　　明　　傅献
按万姓统谱献松滋人吴元年授江西行省官陈友谅既平擢中书省左丞历参知政事与李善长定律令奉上德意务从简当洪武元年上郊庙议时近京师火四方水旱相仍上谕修省献以天心仁爱为对引罪自己于是诏中书省及台部集耆儒讲求弭灾事宜　　傅友德
按明外史傅友德传友德其先宿州人后徙砀山元末从大盗李喜之入蜀喜之败从明玉珍玉珍不能用走武昌从陈友谅为别将太祖攻江州友德率众降帝用为将从征武昌武昌平授雄武卫指挥使洪武三年授同知大都督府事封颍川侯未几充征卤将军与汤和分道伐蜀蜀地悉定友德功第一十四年充征南将军蛮地平进封颍国公二十四年还乡子忠尚寿春公主福王时追封友德丽江王谥武靖祀功臣庙　　傅汇
按江西通志汇字原宗金溪人洪武初用荐任本县训导时朝廷纂修经史诏天下学博老成者入秘阁汇被召预修书成卒于京师上闻讣遣官赐祭其谕祭文有方资稽古以启后人等语盖御笔也　　傅铎
按万姓统谱铎内黄人早有才识由太学生历官勤能升至户部左侍郎　　傅复
按万姓统谱复和顺人洪武间由国子生授吏科给事中才能著称累官浙江左布政使　　傅藻
按万姓统谱藻义乌人博通经史善词章洪武中侍东宫编纂春秋始末二十卷累官至河南按察使　　傅中按万姓统谱中字景华临川人少习儒以春秋应进士举不中遂放情山水遇异人授以太极数学王师下豫章邓愈荐之召中至对称旨上伐陈友谅中从行事多奇中为人狷介寡与人言尝戴铁冠人因号曰铁冠道人云　　傅道
按万姓统谱道字士行钱塘人洪武中任德化县丞清介自持携二童随任时伪汉初平民乱野荒道力辑和遂获成效卒于官贫不能归乃葬城东钦天山之麓　　傅衡
按万姓统谱衡洪武中平陆县典史莅事明敏赞治公勤以绩最升监察御史　　傅启让
按万姓统谱启让石首人永乐进士授河南佥事清慎有为吏畏民服尝奏筑堤以御河水民皆德之官至大理寺少卿　　傅淳
按万姓统谱淳字伯厚慈溪人家世业儒父时偕以道学鸣于乡淳能传其家学乡人称为退密先生有洪范敷言性理丛说大学补略视志&#藏于家　　傅吉按万姓统谱吉大城人以通经领乡荐永乐中擢监察御史刚直有为升陕西按察司副使　　傅海
按万姓统谱海威县新台社人正统间父殁庐墓三年不容妻子相见盖祠堂一所安父母画象晨昏奉奠夜有虎来进坟海正色视曰为我父母生死不恤语毕虎遂去人以为孝行所感有司奏闻旌表　　傅恭按万姓统谱恭分宜人正统末建宁主簿沙寇起民多被其胁从丞典以下皆遁去恭独挺身护县事率民兵悉力保障反复以利害开谕其民民于是鲜有从乱者　　傅福保
按顺昌县志福保仁寿人正统十三年贼掠其村落福保出觇贼被获贼欲胁其从不听令剔其肉骂不顾以火炙之尢骂不绝口而死　　傅瀚
按万姓统谱瀚字曰川新喻人天顺进士历检讨春坊谕德时方士李孜省为通政侍经筵瀚进讲极言汰冗官历礼部尚书谥文穆　　傅实
按万姓统谱实字璨辉丰城人天顺甲申进士历参政　　傅汝舟
按万姓统谱汝舟字木虚闽邑人游遍吴会荆襄以迄齐鲁及于百&#素善养生之术兼饶黄白见者惊为异人其诗亦每亟称于人　　傅珪
按万姓统谱珪字邦瑞直隶清苑人成化丁未进士改庶吉士授编修仕至礼部尚书致仕卒赠太子少保谥文毅珪朴端谅直自检甚严孝友之行孚于乡曲正德中前则刘瑾以惨行其毒中则张永以巧弄其恶终则张忠张雄钱宁江彬以愚暴肆其妄士靡靡矣全臣节者大学士刘忠尚书傅珪及锦衣牟斌三人云　　傅启
按万姓统谱启字思明少师楫之后也启为人忠信不欺循循雅饬颇有古人风度成化间以太学生除宝钞提举时钞已停造而官特虚设启心恒歉然以尸位素餐为愧乡有仕于京者举家病疫人罕到其门启日夜往视之为之燃药煮粥终始不渝后启亦染疾夫妇俱殁于京邸知启者莫不高其行而痛惜之潮州太守同郡吴绎思为护其柩以归　　傅希说
按万姓统谱希说字商后成化丙戌进士历按察使　　傅钥按万姓统谱钥字希准广宁人正德辛未进士历都御史　　傅颐
按万姓统谱颐字师正沔阳人嘉靖壬辰进士历南京户部尚书　　傅凤翱
按万姓统谱凤翱字德辉应山人嘉靖癸未进士知上蔡县拜监察御史历参政进佥都御史巡抚甘肃江西进右副都御史巡抚陕西进户部右侍郎督宣大饷改兵部协理戎政凤翱性豁达才复通敏初筑上蔡城区画不扰民生祠之按江西浙江历抚甘肃陜及督饷佐戎所至大着风略居家孝友处乡以信义见称卒赠右都御史荫一子赐祭葬　　傅应诏
按万姓统谱应诏字起岩南郑人嘉靖乙未进士历参政　　傅鸣会
按万姓统谱鸣会字汝嘉灵寿人嘉靖庚戌进士历给事中　　傅&#
按名山藏本行记傅&#字廷济泉州南安人登进士授行人父浚以进士郎工部&#母殁居丧遵礼其后浚娶后妻从官邸私其二苍头奴浚稍稍闻之欲行处分遂暴卒&#闻奔邸密得二苍头状心藏之及扶榇归二苍头惊觉遽&#去密求之一得之德化县深山巨姓家立杀之而其一不可踪矣丧葬毕恸而誓曰父雠尚一可为人乎裂衣冠屏妻子出宿郊墟间蓬垢憔悴饥寒风雨不知就避其继母卒乃归盖自废自弃自罪自罚者三十九年又十五年而卒　　傅元顺按江西通志元顺字信吾临川人隆庆戊辰进士为大理寺评事擢御史巡视茶马时有议甘镇立厂许西海得转茶以市番者顺力诤得寝　　傅应祯
按明外史傅应祯传应祯字公善安福人隆庆五年进士除零陵知县调知溧水万历三年征授御史张居正当国应祯其门生也有所感愤疏陈重君德苏民困开言路三事疏奏居正以疏中王安石语侵己大怒调旨切责执下诏狱穷治应祯濒死无所承乃谪戍定海用御史孙继先言召复官擢南京大理寺丞寻移疾归三年而卒　　傅希挚
按明外史吴桂芳传傅希挚衡水人累官右佥都御史巡抚山东隆庆末改总理河道万历五年进右副都御史巡抚陕西已迁户部右侍郎坐陇右矿贼未靖论罢起总督漕运历南京户兵二部尚书召理戎政以老被劾加太子少保致仕　　傅好礼
按明外史傅好礼传好礼字伯恭固安人万历初举进士知泾县治最入为御史巡按浙江改按山东谢病归还朝进光禄少卿改太常时税使四出海内骚然好礼极论其害帝大怒镌三级出之外大理卿吴定疏救帝益怒谪好礼大同广昌典史好礼之官未几请急归家居十五年卒　　傅梅
