<!-- { "loadSidebar": true } -->
按明外史姜绾传绾南京御史守备中官蒋琮以芦&#事为绾所劾刘吉方憾南御史尝劾己与琮谋逮绾及其同官孙纮刘逊金章纪杰曹玉谭肃徐礼余浚给事缪樗赴京论鞫皆谪为州判官逊安福人谪澧州判官迁武冈知州历湖广副使刘瑾征贿不得坐缺军储被逮已而释之瑾诛起历福建按察使　　刘麟按明外史刘麟传麟字元瑞本安仁人世为南京广洋卫副千户因家焉弘治九年成进士除刑部主事进员外正德初进郎中出为绍兴知府刘瑾衔麟除官不谒谢摭前录囚细故罢为民瑾诛起补西安遭父忧起陕西左参政迁云南按察使谢病归嘉靖初召拜太仆卿进右副都御史巡抚保定拜工部尚书显陵工竣执役者咸觊官麟止拟赉群小怨会麟牒停浙江苏松织造而上供袍服在停中中官吴勋以为言遂勒致仕卒谥清惠　　刘&#
按明外史刘传字惟馨涪人弘治十二年进士授户科给事中武宗践阼刘瑾等窃柄极言时政缺失忤旨停俸刘健谢迁去位抗章乞留语侵瑾瑾大怒廷杖削籍瑾败起金华知府治行卓异告归嘉靖初起知长沙迁江西副使卒　　刘龙
按山西通志龙字舜卿凤仪长子弘治十二年己未探花及第授翰林院编修历升礼部侍郎转南京礼部尚书改吏部尚书时值考察众服其公调兵部尚书以忤当道罢归卒谥文安　　刘怿
按万姓统谱怿字济民济宁人弘治己未进士历都御史　　刘干
按靖江县志干字克柔登弘治己未进士授户部主事迁郎中廉敏公明以忤逆瑾系狱瑾诛出掌武选嘉靖初擢南鸿胪寺卿秩满迁光禄卿因灾异自陈致仕归卒　　刘节
按万姓统谱节字介夫江西大庾人弘治乙丑进士历任浙江左布政好贤礼士见学官弟子每延款而咨访之不屑以俗吏自居仕至刑部侍郎致仕　　刘赞岳按江西通志赞岳字时嵩瑞金人弘治乙丑流贼破城随父出逃时年十一岁贼执其父子索赎放赞岳归至家求贷不得徒手悲号于道拾一金簪即持以见贼贼怜其幼释之父子遂得完聚　　刘闵
按名山藏本士记闵莆田人丧父三年不处内舍御酒肉独居事母一如礼经乡人尽加敬慕副使罗璟立社学构养亲堂延闵为师提学佥事周孟中捐金助养知府王&#亦置田五十右资之闵皆不辞及母卒闵即送田还官庐墓三年岁凶弟妇求分异阖户自挝弟妇感悟复合如故弘治中巡按御史宗彝饶搪欲援诏例荐闵经明行修闵力辞知府陈&#请遂其志荣之以学职正德元年遥授儒学训导　　刘瑾
按明外史刘瑾传瑾兴平人本谈氏子也幼自宫投中官刘姓者以进因冒其姓孝宗时坐法当死得免居常&#&#切齿廷臣武宗即位掌钟鼓司慨然慕王振之为人性狠戾有口辩与马永成高凤罗祥魏彬丘聚谷大用张永等相要结日以鹰犬歌舞角抵之戏与帝狎人号八虎寻改瑾内官监总督团营帝渐信用瑾大学士刘健谢迁李东阳户部尚书韩文请诛瑾等帝大怒立命瑾掌司礼监瑾既得志颛擅威福每奏事必侦帝弄鹰犬时帝厌之亟麾去自此大小事皆瑾专决不复白帝公侯勋戚以下莫敢钧礼每私谒相率跪拜诸章奏先具红揭投瑾号红本然后上通政司号白本皆称刘太监而不名安化王置鐇反檄数瑾罪瑾惧匿其檄而起都御史杨一清太监张永为总督讨之初刘健等纠八虎瑾尢狡猾为七人所推及专政七人有所请瑾俱不应又欲逐永永以谲免及永出师还与一清言欲诛瑾一清为画策永意遂决瑾好招致术士有俞日明等妄言瑾从孙二汉当大贵瑾因是遂谋不轨会瑾兄景祥死京师私语籍籍谓瑾将以八月十五日俟百官送葬因作乱适永捷疏至将以是日献俘瑾使缓其期欲俟成事并擒永或以告永永遂先期入献俘毕帝置酒劳永永出置鐇檄因奏瑾不法十七事帝曰瑾负我乃命长随四人执之降奉御谪居凤阳及帝亲籍其家得伪玺一穿宫牌五百及衣甲弓弩衮衣玉带诸违禁物又所常持扇内藏利匕首二金银宝玩无数始大怒命百官鞫于午门外瑾具服诏磔于市枭其首　　刘天和
按明外史刘天和传天和字养和麻城人曾祖训山西参政祖仲&#崇德知县父璲丰城知县天和举正德三年进士授南京礼部主事刘瑾黜御史十八人改他曹补之天和与焉出按陕西镇守中官廖堂奉诏办食御物于兰州天和谓非所部拒不往堂奏天和拒命诏逮之谪金坛丞屡迁湖州知府嘉靖初擢山西提学副使累进右副都御史母忧服阕总理河道十五年改兵部左侍郎总制三边军务迁南京户部尚书召为兵部尚书给事中周怡论天和衰老遂乞休归家居三年卒谥庄襄天和长身玉立顾盼伟如初举进士刘瑾欲与叙宗姓谢不往　　刘大谟
按万姓统谱大谟字远夫仪封人正德戊辰进士历都御史　　刘翀
按山西通志翀字文翔有大志以名节自砺正德辛未进士授行人擢四川道监察御史武宗北狩力谏回銮及议大礼抗疏阙下以直道不容遂乞归卒门人私谥曰忠毅先生　　刘富
按金乡县志富某社人正德五年流贼寇金乡富父俊为贼所执索其少女富奔贼处诳曰吾妹避硙山洞汝释父执我吾妹可得贼释俊执富与俱将至硙山富伺其父得脱难乃望父大呼曰吾以死当之勿使吾妹辱贼也贼怒杀之　　刘宪
按山西通志宪灵石人邑庠生朴实有孝行父先没母年八十余正德六年流贼入境宪负母入山避难贼至宪曰宁杀我勿害吾母遂遇害　　刘浙
按青城县志浙邑诸生正德六年流贼之乱城破浙父臻被执浙请以身代父子俱遇害　　刘宗仁
按茌平县志宗仁邑庠生正德六年流贼寇城同兄宗顺急赴村落宁父母途遇贼执宗仁使从厉声骂贼贼怒推刃其兄宗顺以身翼之亦死　　刘良
按茌平县志良东五乡人正德六年杨虎拥众寇城良充民壮守南门拒敌城陷为群贼所杀　　刘珂
按齐河县志珂古伦乡人以直谅称正德六年流贼万余骑抵齐河城陷贼执珂及子鏄以刀恐之使索妇女珂不从愤骂贼并缚珂鏄杀之　　刘俊
按博平县志俊邑学生正德辛未流寇猖獗肆行屠毒时俊同女归自乡里遇数骑于道驱之使从俊忿然曰我儒生岂从汝作贼耶义当斩汝万段但恨手无寸铁耳寇大怒遂杀之掳其女女又不从惧之以刃骂不绝口亦被杀事闻诏旌表　　刘校
按明外史何遵传正德中乞罢南巡受杖死者刑部主事郾城刘校校字宗道性至孝正德六年进士　　刘珏按明外史何遵传正德中与遵同受杖死者照磨汲人刘珏珏由贡士　　刘&#
按明外史何遵传正德中与遵同受杖死者行人安陆刘&#&#正德六年举进士字平甫　　刘济
按明外史刘济传济字汝楫腾骧卫人正德六年进士由庶吉士授吏科给事中世宗即位迁工科左给事中嘉靖改元进刑科都给事中济在谏垣久言论侃侃直声震中外大礼议起伏哭左顺门受杖谪戍辽东卒于戍所　　刘栋
按万姓统谱栋字元隆山阴人正德辛未进士历官刑部侍郎　　刘文萃
按栖霞县志文萃邑庠生正德七年流贼肆掠文萃率众御之不胜被执文萃无怖色大骂不屈遂遇害　　刘讱按明外史刘讱传讱鄢陵人父璟刑部尚书讱举正德九年进士为宁国推官世宗立擢御史迁南京通政参议历南京刑部尚书召改北部初帝幸承天河南巡抚胡缵宗尝以事笞阳武知县王联联贪污为巡按陶钦夔劾罢联素凶狡尝殴其父良良诉之御史论死久之以良请出狱复坐杀人求解不得后知帝喜告讦乃摭缵宗迎驾诗为谤诅言缵宗命己刊布不从属钦夔论黜罗织成大辟候长至日令其子诈为常朝官阑入朝班讼冤帝大怒捕缵宗下狱命讱会法司严讯尽得其诬罔仍坐联死其子律斩而为缵宗乞宥帝既从法司奏然心嗛缵宗革职杖四十讱亦除名　　刘源清
按明外史詹荣传刘源清字汝澄东平人正德九年进士授进贤知县征为御史嘉靖改元迁大理丞谢病归六年以右佥都御史巡抚宣府进副都御史十二年以边警迁兵部左侍郎总制宣大山西保定诸镇军务大同总兵官李瑾浚天城左孤店濠四十里趣工急卒王福胜王保等焚杀瑾因焚巡抚潘仿署仿奏瑾激变宜抚帝命源清同总兵郄永讨之源清榜令解散而榜言五堡变处之过宽五堡遗孽大惧遂尽反侍郎顾鼎臣黄绾言用兵谬帝令源清招降叛卒稍稍自投首恶黄镇等亦分日出见乞通樵采路永许诺翊日樵采者出永悉执之城中人益惧乱卒复叛源清请募兵御之帝不许夺职闲住黄绾言源清罪状帝怒逮治斥为民卒　　刘琦
按明外史马录传录按山西妖贼李福达狱起用黄白术干武定侯郭勋勋大信幸其仇薛良讼于录按问得实勋为移书录祈免录不从且劾勋庇奸乱法勋惧乞恩因为福达代辨帝置不问会给事御史交章劾勋勋累自诉且以议礼触众怒为言复乞张璁桂萼为援乃反前狱萼等上言给事刘琦常泰郎中刘仕声势相倚挟私弹事佐录杀人皆系狱琦字廷珍洛阳人正德九年进士嘉靖初由行人授兵科给事中马录狱具坐琦佐使杀人谪戍沈阳阅十年赦归卒　　刘士元
按万姓统谱士元字伯儒彭县人正德甲戌进士历都御史　　刘彭年
按万姓统谱彭年字惟静巴县人正德甲戌进士历都御史　　刘储秀
按万姓统谱储秀字士奇关中人正德甲戌进士嘉靖中任浙江左布政使刚方有治才旬宣所及深得民心声大振仕至户部尚书　　刘希龙
按万姓统谱希龙字仁甫安丘人正德甲戌进士历尚书　　刘允
按明外史刘允传允武宗朝司设太监也正德十年奉敕往乌思藏迎番僧号活佛者赐法王金印以珠琲为旛盖黄金为器皿所赍珍宝金币以百余万计内府积贮为空既至其僧惧中国诱诛不敢出允怒欲胁之为番人所袭允走免及归武宗已崩允遂获罪　　刘世扬
按明外史刘世扬传世扬字实甫闽人正德十二年进士改庶吉士除刑科给事中世宗即位议加兴献帝皇号世扬疏谏历吏科左给事中进都给事中劾詹事府顾鼎臣汗佞帝怒予杖张璁桂萼被劾罢世扬尽劾璁萼党未几复偕同官赵汉等陈修省八事中言大学士石&#贞介殁未易名尚书李鐩国之盗臣身后遗金得谥会璁已再相而&#实前赐谥璁因激帝怒谓给事言皆妄乃谪世扬江西布政司照磨屡迁河南提学佥事告归卒　　刘最
按明外史邓继曾传刘最字振廷崇仁人正德中进士由慈利知县入为礼科给事中嘉靖二年中官崔文以祷祠事诱帝最极言其非忤旨出为广德州判官已而东厂太监芮景贤奏最在途仍故&#乘巨舫取夫役帝怒逮下诏狱充军邵武久之赦还家居二十余年卒　　刘魁
按明外史刘魁传魁字焕吾泰和人正德中登乡荐嘉靖初谒选得宝庆府通判历钧州知州潮州同知所至洁己爱人入为工部员外郎二十一年帝用方士陶仲文言建佑国康民雷殿于太液池西所司希帝意务宏侈程工峻急魁谏帝震怒杖于廷锢之诏狱系四年得释未几复追逮之又三年释寻卒　　刘静按名山藏本行记静万安人诸生也正德间流贼破县静年二十三负母窜贼欲害母静冀蔽求代贼怒攒槊杀之犹抱母不解既死尸七日不变旌表　　刘世龙按明外史刘世龙传世龙字允卿慈溪人正德末进士授太仓知州迁南京兵部主事嘉靖十三年南京太庙灾世龙应诏陈三事疏入帝震怒谓世龙讪上械系至京廷杖八十斥为民家居五十年蔬食终身　　刘文敏按明外史王守仁传刘邦采从兄文敏谒王守仁于里第文敏字宜充父丧除遂绝意科举　　刘邦采
