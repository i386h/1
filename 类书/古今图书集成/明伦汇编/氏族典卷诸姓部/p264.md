<!-- { "loadSidebar": true } -->
按后汉书荀淑传悦字仲豫俭之子也俭早卒悦年十二能说春秋家贫无书每之人间所见篇牍一览多能诵记性沈静美姿容尤好著述灵帝时阉官用权士多退身&#处悦乃托疾隐居初辟镇东将军曹操府迁黄门侍郎献帝颇好文学悦侍讲禁中旦夕谈论累秘书监侍中时政移曹氏天子恭己而已悦志在献替而谋无所用乃作申五篇其所论辨通见政体年六十二建安十四年卒　　荀衍
按魏志荀彧传彧兄衍以监军校尉守邺都督河北事太祖之征袁尚也高干密遣兵谋袭邺衍逆觉尽诛之以功封列侯注
衍字休若彧第三兄
　　荀谌
按荀氏家传彧第四兄谌字友若
　　荀彧
按后汉书荀彧传彧字文若颍川颍阴人朗陵令淑之孙也彧少有才名中平六年举孝廉再迁亢父令董卓之乱弃官归乡里冀州牧同郡韩馥遣骑迎之彧比至冀州而袁绍已夺馥位绍待彧以上宾之礼时曹操在东郡彧闻操有雄略而度绍终不能定大业初平二年乃去绍从操操与语大悦以为奋武司马明年又为操镇东司马兴平元年操东击陶谦使彧守甄城任以留事会张邈陈宫以兖州反操而潜迎吕布布既至诸城悉应之邈使人谲彧供军实彧知邈有变即勒兵设备使程昱说范东阿使固其守卒全三城以待操二年陶谦死操欲遂取徐州还定吕布彧谏操于是大收熟麦复与布战布败走因分定诸县兖州遂平建安元年献帝徙都于许以彧为侍中守尚书令操每征伐在外其军国之事皆与彧筹焉袁绍既兼河朔之地有骄气操欲先攻之而患力不敌以谋于彧彧量绍虽强终为操所制乃说先取吕布然后图绍操从之三年遂擒吕布定徐州五年袁绍率大众攻许操以奇兵破绍绍退走封彧万岁亭侯邑一千户十二年操上书表彧功乞重平议增畴户邑于是增封千户并前二千户又欲授以正司彧使荀攸深自陈让至于十数乃止十七年董昭等欲共进操爵国公九锡备物密以访彧彧曰君子爱人以德不宜如此事遂寝操心不能平会南征孙权表请彧劳军于谯因表留彧书奏帝从之遂以彧为侍中光禄大夫持节参丞相军至濡须彧病留寿春操馈之食发视之乃空器也于是饮药而卒时年五十谥曰敬侯　　荀愔
按荀氏家传愔征有道至丞相祭酒
　　荀恁
按万姓统谱恁有清节匈奴惮之
　　荀雍
按万姓统谱雍与四友以文章赏会
　　魏
　　荀攸
按魏志荀攸传攸字公达彧从子也何进秉政征海内名士攸等二十余人攸到拜黄门侍郎董卓之乱关东兵起卓徙都长安攸与议郎郑泰何颙等谋刺杀之事垂就而觉收颙攸系狱颙忧惧自杀攸言语饮食自若会卓死得免弃官归复辟公府举高第迁任城相不行攸以蜀汉险固人民殷盛乃求为蜀郡太守道绝不得至驻荆州太祖迎天子都许征攸为汝南太守入为尚书太祖素闻攸名与语大悦以为军师冀州平太祖表封攸曰军师荀攸自初佐臣无征不从前后克敌皆攸之谋也于是封陵树亭侯十二年下令大论功行封增邑四百并前七百户转为中军师魏国初建为尚书令攸深密有智防自从太祖征伐常谋帷幄攸从征孙权道薨正始中追谥攸曰敬侯　　荀纬
按万姓统谱纬字公高河内人少喜文字建安中召署军谋篆黄初间迁散骑常侍　　荀祈
按荀氏家传祈字伯旗位至济阴太守
　　荀绍
按荀氏家传衍子绍位至太仆
　　荀闳
按零陵先贤传闳字仲茂为太子文学掾时有甲乙疑论闳与锺繇王朗袁涣议各不同文帝与繇书曰袁王国士更为唇齿荀闳劲悍往来锐师真君侯之劲敌左右之深忧也　　荀恽
按魏志荀彧传彧子恽嗣侯官至虎贲中郎将注恽
字长倩
　　荀俣
按魏志荀彧传彧子俣御史中丞早卒
注
俣字叔倩
　　荀诜
按魏志荀彧传彧子诜大将军从事中郎早卒注诜
字曼倩
　　荀粲
按魏志荀彧传注彧子粲字奉倩好言道常以为妇人者才智不足论自宜以色为主骠骑将军曹洪女有美色粲于是娉焉容服帷帐甚丽专房欢宴历年后妇病亡粲痛悼不能已岁余亦亡时年二十九粲简贵不能与常人交接所交皆一时俊杰　　荀缉
按魏志荀攸传攸子缉有攸风早没
　　荀适
按魏志荀攸传攸封陵树亭侯薨子适嗣无子绝　　荀融按荀氏家传绍子融字伯雅为洛阳令参大将军军事　　荀甝
按魏志荀彧传彧子恽恽子甝为散骑常侍进爵广阳乡侯年三十薨　　荀霬
按魏志荀彧传彧子恽恽子霬官至中领军薨谥曰贞侯追赠骠骑将军　　荀彪
按魏志荀攸传黄初中绍封攸孙彪为陵树亭侯邑三百户后转封丘阳亭侯　　荀恽
按荀氏家传彧兄子闳闳从孙恽字景文太子中庶子　　荀頵
按魏志荀彧传彧子恽恽子甝广阳乡侯薨子頵嗣注頵字温伯为羽林右监早卒
　　荀憺
按荀氏家传恺兄憺少府
　　荀恺
按魏志荀彧传彧子恽恽子霬薨子恺嗣咸熙中开建五等霬以着勋前朝改封恺南顿子注
恺晋武帝
时为侍中位至征西大将军
　　荀悝
按荀氏家传恺弟悝护军将军追赠车骑大将军　　荀柔之按尚友录柔之着分王年历五卷
　　荀辉
按尚友录辉散骑常侍着周易十卷
　　晋
　　荀顗
按晋书荀顗传顗字景倩颍川人魏太尉彧之第六子也幼为姊&#陈群所赏性至孝总角知名博学洽闻理思周密魏时以父勋除中郎宣帝辅政见顗奇之擢拜散骑侍郎累迁侍中为魏少帝执经拜骑都尉赐爵关内侯及高贵乡公立毋丘俭反顗预讨有功进爵万岁亭侯邑四百户文帝辅政迁尚书帝征诸葛诞留顗镇守顗甥陈泰卒顗代泰为仆射领吏部顗综核名实风俗澄正咸熙中迁司空进爵乡侯以母忧去职毁几灭性海内称之咸熙初封临淮侯武帝践祚进爵为公食邑一千八百户以顗为司徒寻加侍中迁太尉都督城外牙门诸军事置司马亲兵百人顷之又诏以公行太子太傅泰始十年薨帝为举哀皇太子临丧二宫赙赠礼秩有加谥曰康顗无子以从孙徽嗣　　荀勖
按晋书荀勖传勖字公曾颍川颍阴人汉司空爽曾孙也祖棐射声校尉父盻早亡勖依于舅氏岐嶷夙成年十余岁能属文既长遂博学达于从政仕魏辟大将军曹爽掾迁中书通事郎爽诛门生故吏无敢往者勖独临赴为安阳令转骠骑从事中郎迁廷尉正参文帝大将军军事赐爵关内侯转从事中郎领记室高贵乡公欲为变时大将军掾孙佑等守阊阖门帝弟安阳侯干闻难欲入佑谓干曰未有入者干以状白帝欲族诛佑勖谏乃免佑为庶人锺会谋反长安主簿郭奕参军王深以勖是会从甥少长舅氏劝帝斥出之帝不纳会平还洛与裴秀羊祜共管机密帝即晋王位以勖为侍中封安阳子邑千户武帝受禅改封济北郡公勖以羊祜让乃固辞为侯拜中书监加侍中领著作与贾充共定律令充将镇关右也勖谓冯紞曰贾公远放吾等失势太子婚尚未定若使充女得为妃则不留而自停矣勖与紞伺帝间并称充女才色绝世遂成婚当时甚为正直者所疾久之进位光禄大夫既掌乐事又修律吕并行于世俄领秘书监咸宁初与石苞等并为佐命功臣列于铭飨太康中诏以勖为光禄大夫仪同三司开府辟召守中书监侍中侯如故久之以勖守尚书令专管机事以母忧上还印绶帝不许遣常侍周恢喻旨勖乃奉诏视职勖又管机密有才思探得人主微旨不犯颜忤争故得始终全其宠禄太康十年卒诏赠司徒谥曰成勖有十子其达者辑藩组　　荀隐
按世说新语荀鸣鹤陆士龙二人未相识俱会张茂先坐张令其语以其并有大才可勿作常语陆举手曰云间陆士龙荀答曰日下荀鸣鹤陆曰既开青云睹白雉何不张尔弓布尔矢荀答曰本谓云龙骙骙定是山鹿野麋兽弱弩强是以发迟张抚掌大笑注
隐字鸣鹤颍川人历太子舍人廷尉平早卒
　　荀藐
按尚友录藐字公然榆次令为政以德而民怀之有凤凰集其境武帝下诏褒美云就之如日月敬之如神明爱之如父母乐之如时雨　　荀辑
按晋书荀勖传勖子辑官至卫尉卒谥曰简
　　荀藩
按晋书荀勖传勖子藩字大坚元康中为黄门侍郎受诏成父所治钟磬以从驾讨齐王冏勋封西华县公累迁尚书令永嘉末转司空未拜而洛阳陷没藩出奔密王浚承制奉藩为留台太尉及愍帝为太子委藩督摄远近建兴元年薨于开封年六十九因葬亡所谥曰成追赠太保　　荀组
按晋书荀勖传勖子组字大章弱冠太尉王衍见而称曰夷雅有才识初为司徒左西属补太子舍人司徒王浑请为从事中郎转左长史历太子中庶子荥阳太守赵王伦为相国以为长史伦篡以为侍中及长沙王乂败惠帝遣组诣成都王&#慰劳其军帝西幸长安以组为河南尹迁尚书转卫尉赐爵成阳县男加散骑常侍中书监转司隶校尉加特进光禄大夫永嘉末复以组为侍中领太子太保未拜会刘曜王弥逼洛阳组出奔怀帝蒙尘司空王浚以组为司隶校尉愍帝称皇太子组即太子之舅乃领司隶校尉行豫州刺史事建兴初诏以组为司空领尚书左仆射又兼司隶复行留台事进封临颍县公明年进位太尉领豫州牧假节元帝承制以组都督司州诸军加散骑常侍顷之又除尚书令表让不拜及西都不守组遣使移檄天下共劝进帝以组为司徒组逼于石勒不能自立太兴初自许昌率其属数百人渡江给千兵百骑组先所领仍皆统摄顷之诏组与太保西阳王并录尚书事加班剑六十人永兴初迁太尉领太子太保未拜薨年六十五谥曰元子奕嗣　　荀崧按晋书荀崧传崧字景猷颍川临颍人魏太尉彧之元孙也志操清纯雅好文学泰始中诏以崧代兄袭父爵补濮阳王允文学赵王伦引为相国参军伦篡转护军司马给事中稍迁尚书吏部郎太弟中庶子累迁侍中中护军王弥入洛崧与百官奔于密未至而母亡贼追将及同旅散走崧被发从车守丧号泣贼至弃其母尸于地夺车而去崧被四创气绝至夜方苏葬母于密山服阕族父藩承制以崧监江北军事南中郎将后将军假节襄阳太守时山陵发掘崧遣主簿石览将兵入洛修复山陵以勋进爵舞阳县公迁都督荆州江北诸军事平南将军镇宛改封曲陵公元帝践祚征拜尚书仆射转太常太宁初加散骑常侍后领太子太傅以平王敦功更封平乐伯坐使威仪为猛兽所食免职后拜金紫光禄大夫录尚书事散骑常侍如故迁右光禄大夫开府仪同三司录尚书如故又领秘书监给亲兵百二十人年虽衰老而孜孜典籍世以此嘉之苏峻之役崧与王导共登御&#拥卫帝及帝被逼幸石头崧亦侍从不离帝侧贼平帝幸温峤舟崧时年老病笃犹力步而从咸和三年薨时年六十七赠侍中谥曰敬　　荀畯
按晋书荀勖传勖子辑卒子畯嗣卒谥曰烈无适子以弟息识为嗣　　荀绰
按晋书荀勖传勖子辑辑子绰字彦舒博学有才能撰晋后书十五篇传于世永嘉末为司空从事中郎没于石勒为勒参军　　荀邃
