<!-- { "loadSidebar": true } -->
按元史姚枢传枢字公茂柳城人后迁洛阳少力学内翰宋九嘉识其有王佐略杨惟中与之偕觐太宗岁乙未南伐诏枢从惟中即军中求儒道释医卜者辛丑赐金符为燕京行台郎中时牙鲁瓦赤行台惟事货赂以枢幕长分及之枢一切拒绝因弃官去携家来辉州世祖在潜邸遣赵璧召枢至待以客礼壬子夏从世祖征大理至曲先脑儿之地夜宴枢陈宋太祖遣曹彬取南唐不杀一人巿不易肆事明日世祖据鞍呼曰汝昨夕言曹彬不杀者吾能为之吾能为之枢马上贺曰圣人之心仁明如此生民之幸有国之福也明年师及大理城饬枢裂帛为旗书止杀之令分号街陌由是民得相完保世祖即位立十道宣抚使以枢使东平既至郡置劝农检察二人以监之推物力以均赋役罢铁官二年拜太子太师枢曰皇太子未立安可先有太师以所受制还中书改大司农诏赴中书议事及讲定条格四年拜中书左丞奏罢世侯置牧守十年拜昭文馆大学士详定礼仪事其年襄阳下遂议取宋枢奏如求大将非右丞相安童知枢密院伯颜不可十三年拜翰林学士承旨十七年卒年七十八谥曰文献枢天质含弘而仁恕恭敏而俭勤未尝疑人欺己有负其德亦不留怨忧患之来不见言色有来即谋必反复告之子炜仕为平章政事　　姚天福
按元史姚天福传天福字君祥绛州人父居实避兵徙雁门天福以材辟怀仁丞至元五年拜监察御史每廷折权臣帝嘉其直锡名巴儿思谓其不畏强悍犹虎也有出使者陵民取贿天福易服间行得其状奏戮之以徇豪右慑服十二年左迁衡州路同知不就起为河东道提刑按察副使征拜中顺大夫治书侍御史十六年江南既平授嘉议大夫淮西道按察使迁山北道按察使二十二年入为刑部尚书寻出为扬州路总管俄拜甘肃行省参知政事三十一年授陕西汉中道肃政廉访使寻除真定路总管大德四年拜参知政事兼大兴府尹六年以疾卒　　姚燧
按元史姚燧传燧字端甫生三岁而孤年十三见许衡于苏门衡器之至元七年衡以国子祭酒教贵冑奏召燧致馆下年三十八始为秦王府文学未几授奉议大夫兼提举陕西四川中兴等路学校十二年以秦王命安辑庸蜀明年汉嘉新附入谕其民又奉命招王立于合州又明年抚循夔府凡三使蜀皆称职十七年除陕西汉中道提刑按察司副使录囚延安人服其明决调山南湖北道按部澧州兴学赈民二十三年奉旨趋朝明年为翰林直学士二十七年授大司农丞元贞元年以翰林学士召修世祖实录大德五年授中宪大夫江东廉访使移病太平九年拜中奉大夫江西行省参知政事至大元年仁宗居藩邸开宫师府燧年已七十遣正字吕洙如汉征四皓故事起燧为太子宾客未几除承旨学士寻拜太子少傅明年授荣禄大夫翰林学士承旨知制诰兼修国史四年得告南归中书以承旨召明年复召燧以病俱不赴卒于家年七十六谥曰文　　姚雪
按江西通志云字圣瑞一字若川高安人初名云文宋咸淳进士初调高邮尉太守辟入佥知政事淮东招讨使复召典司书檄后除龙兴察推再除工刑部架阁入元以宋故官授承直郎抚建两路儒学提举秩满家居求文者无虚日尤工词调有江村遗&#行于世　　姚应凤
按万姓统谱应凤字时和慈溪人自幼习家学即以文字为业颇自雄其才为文喜驰骤每属笔于广众中词锋横逸一座皆惊后持文以谒同郡袁桷桷告之曰子文不受束缚然法度自不可废也应凤颔之自是务为庄重简严日益深邃至元间尝就试省部诗以龙虎台命题有司得应凤赋叹曰此楚汉故物也遂擢置高第所著有纳轩稿若干卷藏于家　　姚祖舜弟
侃

按元史姚天福传天福子祖舜秘书监著作郎侃内藏库副使　　姚正子
按浙江通志正子名梦午慈溪人生有异质七岁叶汝明面试中庸首章义及牧爱堂诗秋水出芙蓉赋皆援笔立就叶大惊异书神童家三字以旌之年三十六始发解未五十卒　　姚正叔
按江西通志正叔安福人至正乙未袁贼悉锐进衡头正叔率所部力战至不能支举旗招援时监普剌同知拥兵不救正叔遂遇害　　明
　　姚玭
按明外史姚玭传玭松江人元至正中苗帅杨完者兵入境大掠玭奉母避于野阻河不得渡母泣曰兵至吾誓不受辱遂沉于水玭急投水救之负母而出后母疾思食鱼暮夜无从得家养一鸟忽飞去攫鱼以归行省闻其贤辟之以亲老不就　　姚伯华
按名山藏本行记伯华桐庐人桐庐无城元末兵起伯华父家资颇厚挈伯华挟资避匿之阆原山盗仓卒至父子散失盗过其父出号伯华不得为他盗获去母往救并驱之父母中途祈免盗怒推之崖下皆坠死盗稍退伯华行求不得哀声彻天行数日得之崖下则已臭胀负之行从间道夜渡桐江至其祖坟之下掩之树叶用木为锥取石作砖昼伏夜作而遂成坟其时伯华父母年约六十余而伯华方弱冠耳入明天下大定始娶妻作家恨二亲死不得命一念至号恸不已对人语及悲不自胜计其时属仲春而不知其死日每临二月则终月不近荤酒不接宾客拥炉注泪家人或问之益呜咽不能声进饮食推却之岁祭执爵哀动路人伯华有兄伯荣为永城典史以事坐台狱既释乃死其内弟化其骨归藏之黄山山寺中而归语伯华曰兄事幸可解当得钱为用伯华曰需几何如数与之内弟持钱去久之归则曰兄使钱幸无罪顾病死矣吾火之而寄其烬于黄山寺中幸往取人知其内弟诈而语伯华伯华曰归骨足矣方逃贼时伯华构草屦得走免及老常织屦以施人子唯大洛阳知县孙夔吏部尚书龙河南左参政　　姚临按万姓统谱临字大临宜兴人宋姚三世孙也明敏好学熟经史善吟咏至正壬辰宜兴被兵临挈老稚将入太湖贼迫之前途窒不可越其妻金氏度不能免与临诀曰汝有老父宜善保之勿坠宗祀我誓抱幼女沉于水临得免难洪武初征为莱州府同知后转保定知府卒于官　　姚友直
按名山藏分藩记姚友直名益以字行浙江萧山人洪武甲戌进士授中书舍人累升司经局洗马宣庙为皇孙时奉命授书并授蕲献王升左春坊左庶子及滕王建国云南升云南左参政掌长史事滕王薨因事至京宣庙嘉念旧劳擢太常寺卿　　姚善
按明外史姚善传善字克一安陆人初姓李洪武中由乡举历祁门县丞同知庐州重庆二府三十年迁苏州知府为政持大体不为苛细吴中大治好折节下士敬礼隐士王宾韩奕俞贞木钱芹辈时燕兵南下善密结镇常嘉松四郡守练民兵为备寻至京师会朝廷以燕王上书贬齐泰黄子澄于外善言不当贬遂复召二人建文四年诏兼督苏松常镇嘉兴五府兵勤王未及战燕王入京师索子澄急子澄匿善所约共航海起兵善谢曰公可去善不可去公朝臣当行收兵图兴复善守土与城存亡耳子澄去善为麾下许千户者缚以献不屈死年四十三子节等四人俱戍配福王时赠善太仆卿谥忠惠　　姚哲
按万姓统谱哲蒲城人洪武中以才学卓异举授南康府同知有治声迁荆州知府未几召为春坊赞善士林重之　　姚伯良
按万姓统谱伯良名骥以字行先洛人大父君义知鄞遂家焉伯良性寡默刻志于学洪武中由上舍授郴州桂阳丞桂阳俗靡多讼尹尝谓曰何以化之伯良曰居上不贪则断合理而民讼息又谕民曰富由俭得贫自奢来食以时用以礼则财可丰不三年讼简而俗尚纯俭上嘉其能诏诣京师赐楮镪&#佥山西按察司事发奸擿伏治号神明年三十八卒于官所著有芸&#小学讽咏补遗　　姚震
按万姓统谱震字起东仁和人洪武间乡试举首授建宁县丞升安庆府推官以累罢去寻以馆阁荐起为按察副使为人直气俨容善善而恶恶如不能容虽在亲交尽言无讳罢归贫不能济授徒糊口卒　　姚肇按万姓统谱肇富阳人性和厚有孝行洪武中举孝廉试太常寺丞改职方主事以勤慎称升云南右参议加右参政论楮币塞盐并皆切时弊升福建布政司致仕卒年八十四所著有蒙斋稿孙昂居仁和读书耕桑自怡县以明经举不就因号养拙生　　姚敬重
按溧水县志敬重字克仁古七世孙也由儒士授本县儒学训导洪武初被荐赴京送翰林院考通五经钦除驸马都尉府学录兼翰林院五经博士献治政章擢左赞善历升左副都御史擢太子宾客卒于京谥文献　　姚广孝
按明外史姚广孝传广孝长洲人本医家子年十四度为僧名道衍字斯道读书工诗事道士席应真得其阴阳术数之学洪武中选高僧以病免又诏通儒书僧试礼部不受官还经北固山怀古赋诗其侪宗泐见之曰此岂释子语道衍笑不答高皇后崩帝命诸王与一高僧诵经为荐福于是宗泐为左善世举道衍燕王与语甚合请于帝从至北平住持庆寿寺常居府中迹愈密燕王常怀窥觊而其阴谋发自道衍帝崩太孙立削诸王畏燕强未发道衍劝王反王遂起兵以诛齐黄为名号其众曰靖难之师燕王即帝位授僧录司左善世录功以为第一永乐二年拜资善大夫太子少师复其姓赐名广孝帝命蓄发不肯赐第及两宫人皆不受常居僧寺出赈苏湖道阊门见酒帘书甚工呼问乃一少年养以为子归白于帝赐名继使侍东宫读书文华殿广孝尝监修太祖实录又纂修永乐大典书成帝褒美之帝往来两都出塞北征广孝留辅太子于南京十六年入觐年八十有四矣病甚不能朝仍居庆寿寺将死刻期告门人端坐而逝帝闻震悼辍视朝二日官养子继尚宝少卿追赠推诚辅国协谋宣力文臣特进荣禄大夫上柱国荣国公谥恭靖仁宗元年加赠少师　　姚文
按万姓统谱文字敏学崇德人永乐进士知庆远府改袁州将代百姓愿借寇仍听守袁卒父老会哭于庭平生廉介自持历中外几四十年一介不妄取　　姚铣按福州府志铣字孟声官人永乐甲辰进士宣德间授刑科给事中改工科请告家居正统初用荐转兵科都谏己巳从征北寇死于土木之难　　姚堂
按明外史姚堂传堂字彦容慈溪人正统四年进士授工部主事历郎中出知广信府政教大兴内艰服阕补苏州巡抚刘孜奏与镇江府林鹗易任比莅镇江秩满当迁郡人乞留乃增秩复任成化初以治行最赐封诰寻用尚书陆渝荐迁广东右参政卒　　姚夔按明外史姚夔传夔字大章桐庐人孝子伯华孙也乡会试皆第一正统八年授吏科给事中陈时政八事景泰元年用荐超擢南京刑部右侍郎寻就改礼部奉&#考察云南官吏还朝留任礼部景帝不豫偕群官疏请复太子而石亨辈已奉上皇复位出夔南京礼部英宗雅知夔驿召还进左侍郎天顺二年改吏部七年为礼部尚书知贡举试院火贡士死相籍夔请谕祭于郊及再知贡举主司偶遗名士力荐之必得乃已成化四年以灾异屡见乞勤视经筵裁决庶政以回天意帝优旨答之慈懿太后崩中旨议别葬夔率群臣伏哭文华门外声彻大内帝为感动竟得如礼五年为吏部尚书七年加太子少保每遇灾异请帝赈恤之卒赠少保谥文敏夔才远器宏表里洞达朝议永定者夔一言立决　　姚龙
按明外史姚夔传夔从弟龙与夔同举进士除刑部主事累官福建左布政使善治剧然乏清操与右布政使刘让不相能罢　　姚显
按明外史单宇传初王振佞佛请帝岁度一僧其所修大兴隆寺日役万人靡帑数十万宇上书为廷议所格而咸阳姚显以乡举入国学亦上言之帝卒不从显后为齐东知县移武城公廉刚正用巡抚翁世资荐擢太仆丞　　姚瑷
按广东通志瑷字弘天顺壬午乡荐授南兵部司务历代选郎劾奏中官蒋琮专恣忤旨逮系尚书王恕力救之乃免后以劳瘁卒于官　　姚旭
