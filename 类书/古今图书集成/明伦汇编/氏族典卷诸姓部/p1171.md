<!-- { "loadSidebar": true } -->
按宋史石守信传守信子保吉字佑之初以荫补天平军衙内都指挥使尚太祖第二女延庆公主拜左卫将军驸马都尉俄领爱州刺史太平兴国初迁本州防御使雍熙三年出知河阳四年召入复命知大名府兼兵马都部署连改横海安国二镇节度真宗即位加检校太尉保平军节度车驾幸澶渊为驾前东西面都排阵使辽骑数万骤至保吉不介马而驰当其锋辽人引去二年改镇安军节度大中祥符初从东封摄司徒加检校太师还镇冬公主疾诏归视主薨明年保吉卒年五十七谥庄武子贻孙任崇仪使带御器械坐事免官孝孙西京左藏库使　　石贺
按万姓统谱贺太平兴国中知县张公良立县治建邑庠百姓骚动贺为出财代其费百姓德之及公良卒不能返丧贺出地葬之　　石知颙
按宋史石知颙传知颙真定人曾祖承渥梁尚食使祖守忠晋内供奉官父希铎高品知颙形貌甚伟建隆中授内中高品太宗即位改供奉官雍熙中诸将征幽蓟以知颙随军归掌仪鸾司淳化中从王继恩平蜀寇就迁西京作坊副使咸平初迁正使上北巡命为天雄军澶州巡检使大中祥符初迁内园使天禧二年为并代州钤辖兼管勾麟府路军马事三年卒年六十九孙全彬　　石普
按宋史石普传普其先幽州人自言唐河中节度雄之后徙居太原祖全事周为铁骑军使父通事太宗于晋邸普十岁给事邸中以谨信见亲补寄班祇候再迁东头供奉官迁西京作坊使钦州刺史累迁洛苑使富川团练使延州缘边都巡检使羌酋乜羽内寇普追杀之从真宗幸大名会王均叛以为川峡路招安巡检使率诸将进讨至天回镇力击破之迁冀州团练使帝祀汾阴令扈从至西京拜河西军节度使知河阳徙许州大流堰引河通漕京师上军仪条目二卷用将机宜时方崇尚符瑞而普请罢天下醮设岁可省缗钱七十余万以赡国用繇是忤帝意命知杂御史吕夷简劾之狱具罪当死议以官当诏除名贬贺州其妻表求普领小郡迁左领军卫大将军仁宗即位徙安州迁左屯卫大将军徙蔡州卒普倜傥有胆略两平蜀盗大小数十战颇通兵书阴阳六甲星历推卜之术　　石扬休
按宋史石扬休传扬休字昌言其先江都人唐兵部郎中仲览之后后徙京兆扬休少孤力学进士高第为同州观察推官迁著作佐郎知中牟县改秘书丞为秘阁校理开封府推官累迁尚书祠部员外郎历三司度支盐铁判官以刑部员外郎知制诰同判太常寺兼勾当三班院为宗正寺修玉牒官迁工部郎中卒　　石仲元
按桂林府志仲元七星山道士负能诗名世传其警句如石压木斜出崖悬花倒生之类甚多学诗者不远千里而来天禧中殁所著有桂华集行于世　　石待问按万姓统谱待问字则善眉山人少以诗赋名累官太常丞时丁谓畏其直钱易奇其文杨亿李谔服其议论　　石中立
按宋史石熙载传熙载子中立字表臣年十三而孤性疏旷好谐谑初补西头供奉官后五年改光禄寺丞家财悉推与诸父擢直集贤院校雠秘书凡更中立者人皆传之累迁尚书礼部侍郎判吏部南曹以吏部郎中知制诰领审官院历右谏议大夫给事中入为翰林学士迁尚书礼部侍郎为学士承旨景佑四年拜参知政事明年以户部侍郎为资政殿学士以太子少傅致仕迁少师卒赠太子太傅谥文定子居简至太子中允集贤校理　　石介
按宋史石介传介字守道兖州奉符人进士及第历郓州南京推官笃学有志尚乐善疾恶喜声名遇事奋然敢为御史台辟为主簿丁父母忧耕徂徕山下葬五世之未葬者七十丧以易教授于家鲁人号介徂徕先生入为国子监直讲杜衍韩琦荐擢太子中允直集贤院会吕夷简罢相夏竦既除枢密使复夺之以衍代章得象晏殊贾昌朝范仲淹富弼及琦同时执政欧阳修余靖王素蔡襄并为谏官介喜曰此盛事也作庆历圣德诗人多指目不自安求出通判濮州未赴卒会徐狂人孔直温谋反搜其家得介书夏竦衔介甚且欲中伤杜衍等因言介诈死北走契丹请发棺以验诏下京东访其存亡众数百保介已死乃免斫棺子弟羁管他州久之得还介家故贫妻子几冻馁富弼韩琦共分俸买田以赡养之有徂徕集行于世　　石延年
按宋史石延年传延年字曼卿先世幽州人晋以幽州遗契丹其祖举族南走家于宋城延年为人跌宕任气节读书通大略为文劲健于诗最工而善书累举进士不中真宗录二举进士以为三班奉职延年耻不就张知白谓曰母老乃择禄耶延年不得已就命后以右班殿直改太常寺太祝知金乡县有治名用荐者通判干宁军徙永静军为大理评事历光禄大理寺丞上书章献太后请还政天子迁太子中允同判登闻鼓院延年虽酣放若不可撄以世务然与人论天下事是非无不当初与天意阁待制吴遵路同使河东及卒遵路言于朝廷特官其一子　　石元孙
按宋史石守信传守信子保兴保兴子元孙字善良以守信荫为东头供奉官累迁如京副使仁宗即位改文思副使为澶州巡检徙知莫州有治迹再迁西上合门使并代州兵马钤辖历侍卫亲军步军殿前都虞候鄜延副都总管缘边安抚使迁邕州观察使康定初夏人寇延州元孙战败见执及元昊纳款纵归帝乃贷元孙安置全州后徙许州还京师卒　　石禹勤按万姓统谱禹勤字力臣芜湖人皇佑进士为靖安令通判辰州抚谕诸蛮酋皆听命后为曾孝廉冤死御史刘摰为辨雪　　石赓
按万姓统谱赓字声叔同安人皇佑元年进士累迁大理丞王安石奇其文荐之于朝历广西运判卒于官　　石鉴
按万姓统谱鉴邕州人举进士皇佑间挟策干余靖以平贼功授大理寺丞累官至忠州刺史寻知桂州充本路经略安抚使　　石象之
按万姓统谱象之字简夫庆历进士任寿安尉黄岩簿义乌令解冠致仕时年四十八既归开园圃种花木与宾客赋诗尤善奕棋后转太常丞优游二十年卒年六十八　　石衍之
按万姓统谱衍之字克美幼聪颖日读书千余言不忘年十二能属文登庆历进士调怀仁县尉时其父通判保州死于难而贼以窘降诏原之公徒跣诣阙乞诛贼书五上不报公追慕毁瘠终丧调弋阳清流二县元丰间以大理寺丞致仕迁奉议郎赐五品服三迁至右散郎卒年七十三　　石待举
按万姓统谱待举字宝臣幼奇俊有志于学初为父渥卜兆既得卜术谓不利幼子君曰父得葬身奚恤手持畚锸以前遂葬既而第天圣进士补沂州军推官寻改信州上饶县一邑大治知临安县转秘书丞通判保州逆卒乘间鼓噪劫库兵为乱待举闻难徒步率州兵得数百人与州将刘继宗讨贼转斗于市贼锋锐不可敌继宗死于隍中为手书缒城求救于定州左右具筏请渡隍避之待举曰食国家之禄死国家之事古今之常也尔曹欲吾苟免非臣节也翌日遇害年四十九　　石牧之
按万姓统谱牧之字圣咨庆历进士姿韵沈雅嗜读书试秘书省校书郎补新城尉移天台令有能名改著作佐郎九迁至朝议大夫最后知温州邑民有母告子不禀教令者牧之训敕之遂为善良年七十九有遗书一编据理家政又有易论解经训传杂文歌诗总七卷藏于家　　石亚之
按万姓统谱亚之石城之子尝筑室读书于鼓山登景佑进士第时年十七丰神整秀天子奇之将以尚主使卜其意辞曰父母老愿奉甘旨家已别议姻王姬非敢偶也遂不强仕至太常博士以惠爱配享吴山庙　　石待旦
按新昌县志待旦字季平京兆籍新昌人登进士志气异常人勇于为义隐居石溪山水之间首创义塾三区以上中下为别身自督教衣廪之四方来学者甚众范文正公尊礼之称石城先生而不名　　石麟之
按万姓统谱麟之字南叔嘉佑进士第二任芜湖尉调万载令知建平军迁秘书校书郎知灵台再迁着作佐郎吴王教授又迁太常博士通判寿州寻迁屯田员外郎召为太常丞知兖州召为祠部郎　　石
按万姓统谱字彦名同安人嘉佑中第进士累迁司农寺干当公事熙宁中淮浙江东饥从司农张谔出赈所至尽发府库置场给散又募人收养遗弃小儿所全活以口计淮浙七十余万江东三十余万终陕西运属尝编汉唐名臣奏议五十卷文集十卷　　石景略按万姓统谱景略字仲谟汉万石君四十二世孙祖待举宋秘丞死云翼之难父深之台州司户景略治平省试解元登进士任杭州司户迁奉议郎赠特进配虞氏封华原郡夫人刘氏封清濂郡太夫人子彦初崇宁进士中奉大夫知衡州后景略与弟景畯退居洪亭　　石全彬
按宋史石知颙传知颙孙全彬字长卿以知颙奏补入内小黄门累迁西头供奉官陜右群盗杀凤州巡检遣往擒灭之元昊叛全彬监鄜州兵救延州解围去除并代州都监进钤辖徙鄜延还为押班侬智高寇广南以为湖南江西路安抚副使出桂林请于宣抚使狄青愿独当一队以自效于是使将佐方兵力战于邕州南方平领绵州防御使转领信武军留后迁福延宫使提点奉先院熙宁中卒年七十六赠大尉定武军节度使谥曰恭僖　　石汝砺
按万姓统谱汝砺英德人号碧帘子少&#悟读书尢邃于学进易学解为王荆公所抑　　石纯臣
按万姓统谱纯臣玉山令不畏权势不侮细微人不敢干以私　　石天麟
按万姓统谱天麟字文祥禹勤之子元丰中南北门蛮事起有旨募勇敢之士天麟乃请行与侍禁孝资俱由硖州入谕蛮酋以祸福由是洽懿蒋冕波五州相率降天麟软血与盟资武人也见蛮酋从顺颇易内轻之多戮降者天麟力劝资毋多杀人拂人意恐再叛资弗听未几蛮复反天麟督兵力战遇害年二十九事闻诏赠宣义郎　　石处道
按罗定州志处道字元叟晋康人少聪敏笃学登元丰五年进士知松江县以清白称有松江集传世　　石景术按万姓统谱景术字顺思元丰进士调天台尉岁歉即赈饥民知黄岩县事以母年高请就管库得监越州税不赴转承议郎除尚书祠部员外郎在职逾二年非公事不诣政府转朝奉大夫致仕卒年六十三子三人公揆公操公挺孙男正问昼问　　石松
按泸溪县志松字和甫元丰间进士任严州桐庐知县历升信州司户参军在神宗朝不附青苗之议宦迹所至有声民爱慕之重和元年致仕　　石得一
按宋史石得一传得一开封人为内侍黄门累官内殿承制神宗时带御器械管干龙图天章宝文阁皇城司四迁入内副都知元佑初领成州团练使罢内省职十年坐降左藏库使卒　　石
按万姓统谱字敏若禹勤孙弱龄时便好书籍过目成诵元符间登进士中博学宏词科阉梁师成当事或劝一见愀然曰腐夫弄柄惟未能手批蠹根奈何因取富贵遂被排摈　　石振
按九江府志振字兴宗绍圣间为彭泽尉建稽古亭于凰凤山之岩三子读书其下黄庭坚为题读书岩三字于石壁　　石公弼
按宋史石公弼传公弼字国佐越州新昌人登进士第调卫州司法参军再调涟水丞知广德县召为宗正寺主簿入见擢监察御史进殿中侍御史大观二年拜御史中丞劾蔡京罪恶章数十上京始罢及刘逵主国柄公弼复论其废绍述良法启用元佑邪党学术人以是知其非一意于正者进兵部尚书兼侍读以枢密直学士知扬州改知襄州蔡京再辅政罗致其罪责秀州团练副使台州安置逾年遇赦归卒年五十五　　石悦可
按万姓统谱悦可自幼颖悟以英杰自许宣和间方腊寇县悦可率乡兵平贼以功逊其兄久可摄剡县升承信郎悦可摄新昌升通直郎　　石嗣庆
