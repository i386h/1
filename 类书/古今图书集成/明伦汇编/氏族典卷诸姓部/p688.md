<!-- { "loadSidebar": true } -->
按后汉书梁统传统字仲宁安定乌氏人晋大夫梁益耳即其先也统高祖父子都自河东迁居北地子都子桥徙茂林至哀平之末归安定统性刚毅而好法律初仕州郡更始二年召补中郎将使安集凉州拜酒泉太守会更始败赤眉入长安统与窦融及诸郡起兵保境谋共立帅初以位次咸共推统统固辞遂共推融为河西大将军更以统为武威太守为政严猛威行邻郡建武五年统等各遣使随窦融长史刘钧诣阙奉贡愿得诣行在所诏加统为宣德将军八年夏光武自征隗嚣统等将兵会车驾及嚣败封统为成义侯遣还河西十二年统与融等俱诣京师以列侯奉朝请更封高山侯拜太中大夫统在朝廷数陈便宜以为法令后出为九江太守定封陵乡侯统在郡亦有治迹吏人畏爱之卒于官子松嗣　　梁腾按后汉书梁统传建武八年封统从弟腾为关内侯拜酒泉典农都尉　　梁松
按后汉书梁统传统子松字伯孙少为郎尚光武女舞阴长公主再迁虎贲中郎将松博通经书明习故事光武崩受遗诏辅政永平元年迁太仆松数为私书请托郡县二年发觉免官遂怀怨望四年冬乃县飞书诽谤下狱死国除　　梁竦
按后汉书梁统传统子竦字叔敬少习孟氏易弱冠能教授后坐兄松事与弟恭俱徙九真显宗后诏听还本郡竦闭门自养以经籍为娱辟命交至并无所就有三男三女肃宗纳其二女皆为贵人小贵人生和帝窦皇后养以为子而竦家私相庆后诸窦闻之恐梁氏得志终为己害建初八年遂谮杀二贵人而陷竦等以恶逆诏使汉阳太守郑据传考竦罪死狱中宫省事密莫有知和帝梁氏生者永元九年窦太后崩松子扈遣从兄奏记三府太尉张酺引讯问事理会后召见因白奏记之状帝感恸会贵人姊南阳樊调妻嫕上书自讼于是追尊恭怀皇后追封谥竦为褒亲愍侯　　梁宏
按后汉书陆续传续会稽吴人仕郡户曹史太守尹兴异之楚王英谋反阴疏天下善士及楚事觉显宗得其录有尹兴名乃征兴诣廷尉狱续与主簿梁宏功曹史驷勋诣洛阳诏狱就考掠考五毒肌肉消烂终无异辞　　梁鸿
按后汉书梁鸿传鸿字伯鸾扶风平陵人也受业太学家贫而尚节介博览无不通而不为章句学毕乃牧豕于上林苑中曾误遗火延及它舍鸿乃寻访烧者问所去失悉以豕偿之其主犹以为少鸿因为执勤不懈朝夕邻家耆老见鸿非恒人乃共责让主人而称鸿长者于是始敬异焉悉还其豕鸿不受而去归乡里埶家慕其高节多欲女之鸿并绝不娶同县孟氏有女状肥丑而黑力举石臼择对不嫁至年三十父母问其故女曰欲得贤如梁伯鸾者鸿闻而聘之居有顷入霸陵山中以耕织为业咏诗书弹琴以自娱仰慕前世高士而为四皓以来二十四人作颂因东出关过京师作五噫之歌肃宗闻而非之求鸿不得乃易姓运期名耀字侯光与妻子居齐鲁之间有顷又去适吴依大家皋伯通居庑下为人赁舂每归妻为具食不敢于鸿前仰视举案齐眉伯通察而异之舍之于家鸿潜闭著书十余篇疾且困告主人曰昔延陵季子葬子于嬴博之间不归乡里慎勿令我子持丧归去及卒伯通等为求葬地于吴要离&#傍　　梁讽
按后汉书梁慬传慬父讽历州宰永元元年车骑将军窦宪出征匈奴除讽为军司马令先赍金帛使北单于宣国威德其归附者万余人后坐失宪意髡输武威武威太守承旨杀之　　梁扈
按后汉书梁统传统子松松子扈以恭怀皇后从兄永元中擢为黄门侍郎历位卿校尉温恭谦让亦敦诗书永初中为长乐少府　　梁棠
按后汉书梁统传统子竦竦子棠乐平侯官至大鸿胪卒子安国嗣　　梁雍
按后汉书梁统传棠弟雍乘氏侯官至少府
　　梁翟
按后汉书梁统传雍弟翟单父侯
　　梁慬
按后汉书梁慬传慬字伯威北地弋居人也父讽历州宰使北单于后坐失窦宪意髡输武威杀之窦氏既灭和帝征慬为郎中延平元年拜西域副校尉会任尚征还以段禧为都护守它干城城小慬乃谲说龟兹王白霸欲入共保其城白霸许之龟兹吏人并叛其王而与温宿姑墨数万兵反共围城慬等出战大破之龟兹乃定永初元年罢都护诏慬留为诸军援屯金城三年南单于与乌桓大人俱反围中郎将耿种于美稷慬驰往赴之斩其渠帅单于复自将攻慬慬被甲奔击所向皆破单于惶怖乞降拜慬度辽将军坐专擅征下狱抵罪明年马融上书讼慬与护羌校尉庞参有诏原刑会叛羌寇三辅关中盗贼起拜慬谒者将兵击之至湖县病卒　　梁商
按后汉书梁统传统曾孙商字伯夏雍之子也少以外戚拜郎中迁黄门侍郎永建元年袭父封乘氏侯三年顺帝选商女及妹入掖庭迁侍中屯骑校尉阳嘉元年女立为皇后妹为贵人加商位特进其岁拜执金吾二年以商为大将军固称疾不起四年使太常桓焉奉策就第即拜商乃诣阙受命商自以戚属居大位每存谦柔虚己进贤于是京师翕然称为良辅帝委重焉每有饥馑辄载租谷于城门赈与贫馁不宣己惠检御门族未尝以权盛干法而性慎弱无威断颇溺于内竖永和六年薨赐谥忠侯子冀嗣　　梁安国按后汉书梁统传统子竦竦子棠棠子安国延光中为侍中有罪免官　　梁冀
按后汉书梁统传统元孙冀字伯车为人鸢肩豺目洞精矘眄口吟舌言裁能书计少为贵戚逸游自恣性嗜酒能挽满弹&#格五六博蹴踘意钱之戏又好臂鹰走狗骋马斗鸡初为黄门侍郎转侍中虎贲中郎将越骑步兵校尉执金吾永和元年拜河南尹冀居职暴恣多非法拜大将军弟侍中不疑为河南尹及帝崩冲帝始在襁褓太后临朝诏冀与太傅赵峻太尉李固参录尚书事冀虽辞不肯当而侈暴滋甚冲帝又崩冀立质帝帝少而聪慧知冀骄横尝朝群臣目冀曰此跋扈将军也冀闻深恶之遂令左右进鸩加煮饼帝即日崩复立桓帝元嘉元年帝以冀有援立之功欲崇殊典乃大会公卿共议其礼于是有司奏冀入朝不趋剑履上殿谒赞不名礼仪比萧何冀犹以所奉礼薄意不悦专擅威柄凶恣日积延熹二年太史令陈授因小黄门徐璜陈异日食之变咎在大将军冀闻之讽洛阳令收考授死于狱帝由此发怒初掖庭人邓香妻宣生女猛香卒宣更适梁纪梁纪者冀妻寿之舅也寿引进猛入掖庭见幸为贵人冀因欲认猛为其女以自固乃易猛姓为梁时猛姊婿邴尊为议郎冀恐尊沮败宣意乃结刺客于偃城刺杀尊而又欲杀宣宣家在延熹里与中常侍袁赦相比冀使刺客登赦屋欲入宣家赦觉之鸣鼓会众以告宣宣驰入以白帝帝大怒遂与中常侍单超具瑗唐衡左悺徐璜等五人成谋诛冀冀心疑超等乃使中黄门张恽入省宿以防其变具瑗敕吏收恽以辄从外入欲图不轨帝因是御前殿召诸尚书入发其事使尚书令尹勋持节勒丞郎以下皆操兵守省合敛诸符节送省中使黄门令具瑗将左右&#驺虎贲羽林都候剑戟士合千余人与司隶校尉张彪共围冀第使光禄勋袁盱持节收冀大将军印绶徙封北景都乡侯冀及妻寿即日皆自杀悉收子河南尹引叔父屯骑校尉让及亲从卫尉淑越骑校尉忠长水校尉戟等皆弃市　　梁鹄
按水经注汉吏部尚书安定梁孟皇善师宜官八分体魏太祖善其法常仰系帐中爱玩之以为胜宜官北宫榜题咸是鹄笔按鹄
字孟皇

　　魏
　　梁习
按魏志梁习传习字子虞陈郡柘人为郡纲纪太祖为司空辟召为漳长累转乘氏海西下邳令所在有治名还为西曹令史迁为属并土新附习以别部司马领并州刺史赐爵关内侯更拜为真建安十八年州并属冀州更拜议郎西部都督从事文帝践阼复置并州复为刺史进封申门亭侯政治常为天下最太和二年征拜大司农习在州二十余年而居处贫穷无方面珍物明帝异之礼赐甚厚四年薨子施嗣　　晋　　梁龛
按晋书刘隗传庐江太守梁龛明日当除父服今日请客奏伎丞相长史周顗等三十余人同会隗奏免龛官削侯爵　　梁堪
按晋书元帝本纪太兴二年春正月使冠军将军梁堪守太常马等修复山陵迎梓宫于平阳不&#而还古
龟字

　　梁谠
按前秦录谠字伯言略阳氐人也博学有隽才仕犍为著作郎稍迁至中书令坚既即位出为安远将军幽州刺史镇蓟城未几进位侍中谠与弟熙俱以文藻清丽见重一时时人为之语曰关东堂堂二申两房未若二梁文绮章　　梁琛
按前燕录琛广平人也初为吕护参军护败遂仕慕容氏为中书著作郎转给事黄门侍郎暐时琛以大鸿胪奉使于秦侍辇苟纯副之琛至长安苻坚方畋于万年欲引见琛琛曰秦使至燕燕之君臣朝服备礼洒扫宫庭然后敢见今秦王欲野见之使臣不敢闻命坚嘉琛有奉命之才乃为之改行宫百僚陪位然后延之如燕朝之仪琛从兄奕先在秦为尚书郎会罢坚使典客馆于奕舍琛语有司曰昔诸葛兄弟各处三国及瑾为吴聘蜀与诸葛亮惟公朝相见退无私面君子之志往贤盛事余窃慕之今使之即安私室所不敢也竟不馆奕坚乃敕奕数来就邸舍与琛卧起间问东国起居琛曰今二国鼎据兄弟并蒙荣宠琛之在燕亦犹兄之在秦论其本心各有所在琛欲言东国之美恐非西国之所欲闻欲言其恶复非臣子所得论也兄何用问为坚闻而嘉之王猛劝坚留琛坚不许留秦月余厚礼遣归琛每应对不先告纯纯甚恨之及归纯言于暐曰琛在长安与王猛甚亲善疑有异谋琛又数称秦王坚及王猛之美且言秦将兴师宜为之备已而秦果伐燕皆如琛言暐乃疑琛知其情收琛系狱苻坚入邺释之除中书着作郎王猛表为主簿领记室督　　梁平老
按前秦录平老略阳氐人也才识明敏令行禁止坚以其有王佐之才倾身礼之素与友善生嗣位为特进领御史中丞生乘醉多所杀戮群臣得保一日如度十年平老谓坚曰主上失德上下嗷嗷人怀异志燕晋二方伺隙而动恐祸发之日家国俱亡此殿下之事也宜早图之坚心然之遂与定议杀生坚即位以为尚书左仆射进使持节都督北蕃诸军事镇北大将军戍朔方之西以备匈奴寻加开府仪同三司封朔方侯建元八年十一月卒谥曰桓平老在镇十余年鲜卑匈奴惮而爱之其子成历位中垒将军兖州刺史转南中郎将都督荆扬州诸军事荆州刺史领护南蛮校尉配兵一万镇襄阳寻迁卫军将军屯兵洛涧淮南之败为晋所杀　　梁国儿
按后秦录国儿西胡人也膂力善骑射仕苌为镇北将军守忠不二身先士卒随苌征伐前后履有大功封平舆侯兴嗣立进位侍中性尢旷达不拘小节乃于平凉作寿冢每将妻妾入冢饮燕酒酣升灵&#而歌时人或讥之国儿不以为意年八十余而卒　　梁喜按万姓统谱喜仕于秦王兴为右仆射
　　梁中庸
按北凉录中庸炖煌人也初仕段业为尚书右丞武卫将军蒙逊进壁侯坞中庸率众来奔因与房晷等共推蒙逊为凉州牧张掖公蒙逊署中庸为右长史迁西郡太守未几奔西凉李皓蒙逊闻之笑曰吾与中庸义深一体而不相信但自负耳孤岂在此一人耶乃尽归其妻孥皓问中庸曰我何如索嗣中庸曰未可量也皓曰嗣才度若敌我者我何能于千里之外挼长绳绞其颈耶中庸曰智有长短命有成败殿下之与索嗣得失之理臣实未之能详若以身死为负计行为胜则公孙瓒岂贤于刘虞耶皓默无以应　　北魏　　梁越
按魏书梁越传越字元览新兴人也少而好学博综经传无所不通性纯和笃信行无择善国初为礼经博士太祖以其谨厚举动可则拜上大夫命授诸皇子经书太宗即祚以师傅之恩赐爵祝阿侯后出为雁门太守拜光禄大夫卒　　梁祚
