<!-- { "loadSidebar": true } -->
按临清州志大夔号春晖进士初任宁波推官谳狱明允擢御史巡按江西山西政声茂着嗣历陕西布政清钱谷宽徭役秦人讼其慈良　　秦邦屏
按明外史秦良玉传良玉嫁石砫宣抚使马千乘千乘死良玉代领其职泰昌时征其兵援辽先遣兄邦屏弟民屏以数千人往朝授邦屏都司佥书天启元年邦屏渡浑河战死良玉陈邦屏死状赠都督佥事锡世荫　　秦民屏
按明外史秦良玉传良玉弟民屏授守备天启元年进都司佥书奢崇明党樊龙反重庆良玉率民屏扼贼贼败良玉言状擢民屏参将良玉攻二郎关民屏先登克佛图关复重庆进副总兵三年民屏从巡抚王三善战大方屡捷明年正月退师贼来袭战死赠都督同知　　秦翼明
按明外史秦良玉传良玉兄邦屏邦屏子翼明擢守备进参将官至副总兵崇祯三年永平四城失守翼明奉诏勤王七年流贼陷河南加翼明总兵官督军赴讨明年邓&#死以其所部皆蜀人命翼明将之连破贼于青崖河吴家堰袁家坪然翼明性恇怯部将连败不以实闻革都督衔贬二秩办贼翼明办贼二年虽屡克捷贼势如故被劾解官十六年起四川总兵官道梗命不达　　秦拱明
按明外史秦良玉传良玉兄邦屏邦屏子拱明为守备进参将官至副总兵崇祯十六年值普名声之乱连战破贼名声引交址兵破副将刘理营标下卒欲走拱明怒手刃之与贼斗死赠恤如制　　秦三辅
按明外史朱万年传崇祯五年叛将李九成等掠新城知县秦三辅御贼死赠光禄少卿三辅三原人起家乙榜　　秦祖襄
按浙江通志祖襄字汝翼慈溪人崇祯中进士授工部主事寻弃职归杜门著述遭母丧呕血而卒　　秦光祖按陜西通志光祖泾阳人少习骑射崇祯末贼至仗剑从戎行为流矢所中犹力战不已竟死于贼　　秦德按山西通志德沁水人兄恭因酒杀人德以兄长无嗣欲代兄死抵官遂诬服后御史行县疑其冤欲直之复恐不利于兄终不辨弃市乡里义之遗妻潘氏守节事舅姑抚孤儿终身无玷　　秦璇
按蒙阴县志璇副榜贡生尚书士文子丁贼陷城与长兄贡生琮俱不屈而死子之潚见贼陵其父初哀泣求免须臾父死遂同五弟六弟俱骂贼死人称秦门多义士云　　秦玑
按蒙阴县志玑崇祯癸酉举人尚书士文第二子壬午守城死于难

　材姓部列传
　　宋
　　材致
按万姓统谱致知韶州

　才姓部列传
　　明
　　才俊
按万姓统谱俊昌黎人宣德中任高邮州判官　　才宽按明外史才宽传宽字汝栗迁安人成化十四年进士累官西安知府阔达不羁好长夜饮吏事亦不废历河南左布政使正德二年以左副都御史巡抚甘肃督副将白琮等败寇明水湖赐&#奖劳移抚陕西拜刑部左侍郎未任调兵部刘瑾喜其才四年擢工部尚书居数月总制陕西三边军务宽好用权术倚瑾自恣御下寡恩参将阎纲游击陈善都指挥郭&#并有名宽恶其击寇不力褫衣冠被以妇人服俾周行营中诸将愤莫肯效命其冬寇入花马池宽令总兵官曹雄副将杨英等自兴武营出击而亲率轻骑百余踵之颇有斩获寇伏兵突自沙窝出流矢中宽坠马死事闻赠太子少保谥襄愍录一子锦衣百户
　陈姓部列传六
　　宋二
　　陈襄
按宋史陈襄传襄字述古福州官人少孤能自立与陈烈周希孟郑穆为友学者谓之四先生举进士调浦城主簿摄令事县多世族以请托胁持为常令不能制襄欲稍革其俗每听讼必使数吏环立于前私谒者不得发老奸束手知河阳县教民种稻富&#为郡守一见即礼遇之及入相荐为秘阁校理判祠部知常州入为开封府推官盐铁判官神宗立奉使契丹以设席小异于常不即坐契丹移檄疆吏坐出知明州明年同修起居注知谏院改侍御史知杂事论青苗法不便召试知制诰襄以言不行辞不肯试愿补外帝惜其去留修起居注襄恳辞手诏谕之乃就职逾年为知制诰寻直学士院安石益忌之擿其书诏小失出知陈州徙杭州以枢密直学士知通进银台司兼侍读判尚书都省卒年六十四赠给事中襄莅官所至必务兴学校平居存心以讲求民间利病为急　　陈易
按尚友录易字体常少好学该综经史工诗熙宁初游京师会太学秋试诸生竞求举易以为非我所以学即弃去乃从佛氏之徒论出世法有所契就邑蔡溪之左结庐而处远荤绝欲日惟一饭遇风雨溪涨则并一盂饭间经旬不食易亦自若如是者五十年不变尝曰性命之理儒与释一也顾为教不同耳崇宁初举遗逸又举八行郡守郭重致礼聘易易谢笺曰早粗修于八行晚但了于一心心既本无行亦何有重不敢强　　陈觉民
按万姓统谱觉民字达野仙游人熙宁初登第元佑初知漳州建州福州所如有治行改知泉州时有司建言欲榷六郡酤觉民陈五不可迁本路提刑风采严峻未尝与僚属妄交一谈人甚惮之　　陈舜俞
按宋史张问传陈舜俞字令举湖州乌程人博学强记举进士又举制科第一熙宁三年以屯田员外郎知山阴县青苗法行舜俞不奉令上疏自劾奏上责监南康军盐酒税五年而卒　　陈师锡
按宋史陈师锡传师锡字伯修建州建阳人熙宁中游太学有&#声神宗知其材及廷试帝阅其文擢为第三调昭庆军掌书记郡守苏轼器之倚以为政轼得罪捕诣台狱亲朋多畏避不相见师锡独出饯之又安辑其家知临安县为监察御史出知宿迁县元佑初苏轼三上章荐其学术渊源行己洁素议论刚正器识靖深德行追踪于古人文章冠绝于当世乃入为秘书省校书郎迁工部员外郎加秘阁校理提点开封县镇畿内将官苛惨失士心方大阅群卒哗噪师锡驰至军推首恶者致诸法按阅如初而劾斥其将县人叹服枢密院犹以事不先白为罪罢知解州历考功员外郎知宣州苏州徽宗立召拜殿中侍御史蔡京为翰林学士师锡言京迷国误朝俄改考功郎中师锡抗章言曰臣在职数月所言皆当今急务若以为非陛下方开纳褒奖若以为是则不应遽解言职如蔡京典刑未正愿受窜贬于是出知颍庐滑三州坐党论监衡州酒又削官置彬州卒年六十九绍圣中赠直龙图阁　　陈开
按万姓统谱开字发明以太学生登熙宁进士第调密州教授时太守苏轼深器重之诸生力留更七年而后代密州儒风之盛自开始后入为太学博士召对进两札其一排新法其一去小人进君子言议激切当国者忌之出为雄州通判寻升宗正寺丞至朝奉大夫累赠金紫光禄大夫子毕元符三年登第　　陈中复按万姓统谱中复字从道熙宁中第进士崇宁中提举京畿京西路茶盐香事时朝廷议行茶法以中复尝监茶务令悉陈利害因以进用之谢曰吾岂以身计为榷利作俑者政和中为广东提刑凡八历外台所奖拔成就者多知名于世挽诗有云南北建牙多故吏东西开府半门生　　陈睦
按万姓统谱睦贤良绛之孙王俊民榜第二人及第元丰间高丽航海修贡上以其恭顺欲遣使往谕睦即受命自春涉冬而还　　陈玠
按澄海县志玠字待宝登元丰二年第初调建州法曹改知剑州沙县监泉州市舶司迁承议郎陈氏为清漳四姓之后代为上族弈叶素封　　陈慥
按尚友录慥字季常寓居黄冈号方山子又号龙丘子有隐名以溪山自娱初与东坡同学于道士张易简后东坡谪居黄州与之往来倡和作为方山子传　　陈德林按万姓统谱德林知真州苏轼有诗云君为守令有古风名声直入明光宫老人爱君如刘宠小儿敬君如鲁恭　　陈偁
按延平府志偁字君举世卿子以父荫补太庙斋郎调通判蔡州力争死狱活者五人知惠州筑丰湖以朝议大夫致仕赠特进子瓘　　陈师道
按宋史陈师道传师道字履常一字无己彭城人少而好学苦志年十六蚤以文谒曾巩一见奇之许其以文着熙宁中王氏经学盛行师道心非其说遂绝意进取巩典五朝史事得自择其属朝廷以白衣难之元佑初苏轼傅尧俞孙觉荐其文行起为徐州教授又用梁焘荐为太学博士言者谓在官尝越境出南京见轼改教授颍州又论其进非科第罢归调彭泽令不赴家素贫或经日不炊妻子愠见弗恤也久之召为秘书省正字卒年四十九友人邹浩买棺敛之师道高介有节安贫乐道于诸经尤邃诗礼为文精深雅奥喜作诗自云学黄庭坚至其高处或谓过之然小不中意辄焚去今存者财十一　　陈祥道
按宋史陈旸传旸兄祥道字用之元佑中为太常博士终秘书省正字所著礼书一百五十卷行于世　　陈轩按宋史陈轩传轩字元舆建州建阳人进士第二授平江军节度推官元佑中为礼部郎中徐王翊善再迁中书舍人高丽入贡轩馆客其使求市历代史册府元龟钞郑卫曲谱皆为上闻礼部尚书苏轼劾其失体以龙图阁待制知庐州徙杭州江宁颍昌府徽宗立为兵部侍郎兼侍读入侍经闱每劝帝以治贵清净帝颇听行之加龙图阁直学士知成都府不行改杭州福州卒年八十四　　陈彦恭
按万姓统谱彦恭字子愿莆田人元佑中第进士通判巩州以清慎闻监辖河南坑冶铸钱蔡京党王桓欲增监鼓铸彦恭曰山泽之利不可竭祖宗之额不可逾坐罢后知寿春府二帝北行彦恭悉禁旅而西或曰世乱如此空一府无兵可乎曰陛下安在而守臣欲留兵自卫耶在郡活人以千万计民画像祠之　　陈希伋按万姓统谱希伋字思仲揭阳人未第时荐太学生马锡有文武才乞擢用锡后立功人以希伋为知人尝上书陈利害数万言皆切时病元佑中以经明行修举第一擢知梅州　　陈太初
按万姓统谱太初眉山人初与东坡同学于道士陆惟忠后云有得道者曰太初问之则同学者也又数年见东坡于惠州云太初已尸解矣　　陈显仁
按万姓统谱显仁字藏用大卞季子始自仙游迁居莆田之浮山绍圣元年登第调古田县尉大臣有知显仁者以其文行可领袖诸儒遂除教授嘉禾士多成就两除睦亲北宅宗学博士累迁朝请大夫摄宗正少卿初大卞着万言书未及上而终至是显仁上其书不报屡乞外补宣和九年以直秘阁知潭州官至朝议大夫　　陈次升
按宋史陈次升传次升字当时兴化仙游人入太学时学官始得王安石字说招诸生训之次升作而曰丞相岂秦学耶美商鞅之能行仁政而为李斯解事非秦学而何坐屏斥既而第进士知安丘县御史中丞黄履荐为监察御史哲宗立使察访江湖提点淮南河东刑狱绍圣中复为御史转殿中论章惇蔡卞植党为奸惇卞交恶之使所善太常少卿林颜致己意尝以美官次升曰吾知守官而已君为天子卿士而为宰相传风旨耶惇卞益不乐乘间白为河北转运使帝曰次升敢言不当去更进左司谏宣仁有追废之议次升密言先太后保佑圣躬始终无间愿勿听小人销骨之谤帝乃止次升累章劾章惇蔡卞诬其毁先烈拟&#监全州酒税帝以为远改南安军徽宗立召为侍御史极论惇卞曾布蔡京之恶窜惇于雷居卞于池出京于江宁迁右谏议大夫崇宁初以宝文阁待制知颍昌府降集贤殿修撰继又落修撰除名徙建昌编管循州皆以论京卞故政和中复旧职卒年七十六　　陈旸
按宋史陈旸传旸字晋之福州人中绍圣制科授顺昌军节度推官徽宗初进迓衡集以劝导绍述得太学博士秘书省正字礼部侍郎赵挺之言晹所著乐书二十卷贯穿明备乞援其兄祥道进礼书故事给札既上迁太常丞进驾部员外郎为讲议司参详礼乐官魏汉津议乐用京房二变四清旸曰不可时论方右汉津绌旸议进鸿胪太常少卿礼部侍郎以显谟阁待制提举醴泉观尝坐事夺已而复之卒年六十八　　陈汝锡
