<!-- { "loadSidebar": true } -->
按广东通志珠字子琼石康人永乐乙酉领乡荐辛卯登进士历任山西右参政为政明恕民立亭以寄去思　　韩弘
按福州府志弘字士毅福清人永乐乙未进士授户部主事擢韩府长史改宁府弘好直谏王不悦诬以事被逮槛至京江西省臣为白其情得释调永平府同知以绩最升扬州府知府转山东右参政浙江左参政　　韩翼
按万姓统谱翼砥砺操行以明经举乡贡进士永乐间任主事时河决为患漕运苦艰莫有能塞之者翼奉命至辄塞之以治水有功升大理寺少卿当时有平狱缓刑民无冤之颂立朝四十年忧国爱民始终一节卒于官钦赐葬祭　　韩阳
按万姓统谱阳字伯阳山阴人永乐丁酉以春秋魁两浙历苏松二郡司训教士有成业誉望日起典江右试事所录者皆名士后多至名公卿转丹阳教谕用太常卿姚友直荐擢南监察御史论奏不避权要杨文定公溥时为宗伯推阳学行可师表一方乃授湖广按察佥事提督学政士类向化擢江西按察副使景泰丙子监省试同官有欲私其所亲者阳毅然斥之擢广东左布政使未几得请致仕阳孝友母病躬为尝粪然性方不能容人过云　　韩励
按万姓统谱励邢台人永乐间任工部主事廉能干济目为清吏　　韩玺
按万姓统谱玺太和人永乐进士任工科给事中侍从宣宗讲书日承顾问迁山东按察司佥事历广东左参政自近侍至藩臬始终以廉慎自持政声大着　　韩浩按万姓统谱浩字季洪常熟人永乐时任御史未尝深文诋斥见酷吏辄论罢之仁宗为太子留守殊被知遇讯狱讫多付韩御史奏上辄报可后迁按察江西年至九十余　　韩士奇
按山西通志士奇繁峙人永乐庚子举人历任陕西分巡关内道天顺间贼首定山等啸聚谋逆占据洋固二县改元僭号围攻汉中士奇多方募兵饬器械潜伏要地梳洗桥西岸下候贼兵半渡纵兵击之贼大溃生擒定山党属五百余贼遂平以荐升本司副使　　韩五
按齐东县志五食贫役于外先亡母父客死陵县五自伤卒求父骨归佣工七年始合葬妻亡不再娶永乐间以孝称　　韩俊
按寿光县志明宣宗时曹钦等千余人谋不轨俊以总旗率军伍数百人尽诛钦等手馘三人赐世袭锦衣卫百户　　韩雍
按明外史韩雍传雍字永熙长洲人正统七年进士授御史负气果敢以才略称出巡河道已巡按江西景泰二年擢广东副使陈循荐为右佥都御史巡抚江西天顺初罢天下巡抚官改山西副使宁王劾其擅乘肩舆诸事下狱夺官起大理少卿寻复授右佥都御史佐理院事母忧起复四年巡抚宣府大同议事入觐帝壮其貌留为兵部右侍郎宪宗立坐学士钱溥累贬浙江左参政广西猺獞流剽广东残破郡邑殆遍成化元年大发兵拜都督赵辅为总兵官以太监卢永陈瑄监其军兵部尚书王竑曰韩雍才气无双平贼非雍莫可乃改雍左佥都御史赞理军务辅亦知雍才足办贼军谋一听于雍贼平迁左副都御史提督两广军务以忧归明年两广盗复起乃起复雍右都御史总督如故雍遣参将张寿游击冯升等分道讨贼皆破之蛮民素慑雍威寇盗寝息九年柳浔诸蛮复叛参将杨广等俘斩九百人方更进而贼破怀集县兵部劾雍奏报不实广西镇守中官黄沁素憾雍抑己因讦雍且言其贪欲纵酒滥赏妄费帝遣给事中张谦往勘而广西布政使何宜副使张衔雍素轻己共酝酿其罪谦还奏事虚实交半竟命致仕去雍有雄略善断动中事机每战尝躬亲矢石不目瞬以疾恶太严而谤议易起两广人念雍功为立祠祀焉家居五年卒年五十七正德间谥襄毅初以军功予一子锦衣百户雍以授其弟至是录一子国子生　　韩能
按山西通志能盂县人正统间为随驾将军驻跸土木王师败绩能手执金瓜杀敌甚众力竭而死　　韩殷按广东通志殷字阜民番禺人宋魏公琦之后祖文祥宋末始徙番禺殷少学于乡登景泰甲戌进士历官刑部郎中伸冤理枉不避权要号韩铁笔尝偕给事中白莹往闽鞫御史朱荣狱守正不阿着有云鸿&#　　韩文
按畿辅通志文新城人天顺间进士授行人擢给事中使琉球严礼度辞馈物迁户部郎中会畿内山东水上疏陈便宜十事寻升陕西参议岷番作乱出奇兵剿之转参政进右布政权茶易米以备储蓄升副都御史卒予祭葬　　韩文
按明外史韩文传文字贯道洪洞人成化初举进士除工科给事中六年承命核韦州军功还劾宁晋伯刘聚等滥杀妄报时服其鲠正进右给事中出为湖广右参议七年转左参议弘治改元为山东左参政居二年用倪岳荐擢云南左布政使六年以右副都御史巡抚湖广明年移抚河南召为户部右侍郎以母丧去丧除起改吏部进左侍郎十六年拜南京兵部尚书召拜户部尚书武宗即位文司国计力遏权幸太监刘瑾深恨文有以伪银输内库者遂以为文罪诏降一级致仕寻指文为奸党其子高唐知州士聪刑部主事士奇皆削籍瑾恨犹未已坐以遗失部籍逮文下诏狱数月始释世宗即位遣行人存问复令有司月给禀四石岁给役夫六人终其身嘉靖五年赠太傅谥忠定　　韩镛
福清
县人

按福清县志镛字文亮登成化丙戌进士授南京户部主事郎中升云南参议总督银场奏除宿弊复转贵州参议平蛮营运有功升陕西参政总督边储历官所至人怀其德　　韩重
按山西通志重字淳夫绛州人成化戊戌进士授礼科给事中升本科左弘治元年再升本科都给事中在科历九载弹劾不避权贵犯颜谏万贵妃过宠又疏正西僧之煽惑人为竦惧升陕西布政司参政以最迁本司右布政使清军督马政旬宣不怠二载升应天府尹有廉以律身勤而莅政民怀吏畏弊革利兴之褒丁母忧服除起顺天府尹务在爱民兴利祛害殚厥心力升右副都御史巡抚辽阳首劾奸宦梁&#物论称快一年复奉敕巡抚湖广黜贪旌廉请饷练兵平猺息民擢南京兵部侍郎署正卿选军政不归私第不挠权势正德丁卯转北京未几进南京工部尚书疏请停不急工役诏允为刘瑾所嫉恳求致仕命下瑾嗾党恶计算败费钩致年余抑郁发疽卒于广陵公馆寿六十九岁　　韩鼎
按陕西通志鼎字廷器合水人辛丑登进士第乙巳选为礼科给事中丁未孝宗嗣位首陈公铨选经财用严兵卫崇天道四事寻差陕西宁夏二镇给散官军赏能尽革侵渔之弊人沾实惠戊申迁右给事中进左给事中太常卿丁永中少卿蒙以祺俱以黄冠起家会神乐观董素云窃祭服售人事觉因火其藏以灭迹永中等庇素云以灾闻鼎请明正其罪素云乃下诏狱众论快之鼎尽思极谏随事纳忠言皆称旨屡蒙褒纳升江西按察司副使有指挥以死罪抱冤当事历审皆知其冤而难于异同鼎曰法者天下之平也岂可知其枉而犹置人于法哉即日释之寻以疾归吐蕃作乱命制全陕讨之升兵部右侍郎正德间卒着有斗庵集庆阳府志　　韩璁
按黄梅县志璁问学该博制行孤介成化丙午乡荐授江西万安县学训弘治戊午聘云南主试寻致仕　　韩泰按蕲州志泰字道诚常州府武进县人高祖莹元时为蕲州路提举子显卿为蕲春府医官孙玺继业三世遂占籍于蕲泰医学精熟怜贫施济成化中礼部访求名医行取赴太医院三年称病归里年七十九卒　　韩福
按万姓统谱福字德夫西安人成化进士擢御史激扬有声出守大名道不拾遗奏课第一转佥都御史巡抚京畿抚绥振扬百姓绘像祀之转户部左侍郎因忤宦瑾谢职归　　韩&#
按万姓统谱&#成都人将家裔也自号飞霞不乐仕负不可一世概善诗文沉机远略有不可诘其际者知黄白之术托谈医事彭幸庵剿抚贼寇计多出飞霞功成而人不知　　韩邦问
按万姓统谱邦问字人经湖广籍浙江会稽人成化进士历官南京刑部尚书草庐蔬食不求安饱年九十二卒谥庄僖　　韩璒
按畿辅通志璒高阳人弘治间以进士授户部主事屡督运饷出纳称平历升山东佥事分巡辽东时妖人李真等作乱璒捕诛无遗类擢陕西按察副使避谤归寻起四川按察副使整饬威茂兵备威茂寓万山中由迭溪达松潘五寨蛮据山绝崄运道弗通璒调集兵士攀木缘崖夜袭其寨五寨悉平一方安堵升湖广参政致仕　　韩俊
按广东通志俊字克彰文昌人性宽厚有裁制登弘治丙辰进士为刑部主事迁员外以忤刘瑾归瑾诛起祠祭员外迁刑部郎中河南副使以廉能为天下第一卒于官囊无余赀世称清白　　韩邦奇
按明外史韩邦奇传邦奇字汝节朝邑人父绍宗福建副使邦奇登正德三年进士除吏部主事进员外郎六年冬京师地震上疏陈时政阙失忤旨不报会给事中孙祯等劾臣僚不职者并及邦奇帝以前疏故黜为平阳通判迁浙江佥事时中官在浙者凡四人王堂为镇守邦奇闵中官采富阳茶鱼为民害作歌哀之堂遂奏邦奇沮格上供作歌怨谤帝怒逮至京下诏狱斥为民嘉靖初起山东参议乞休去寻用荐以故官莅山西再乞休去起四川提学副使入为春坊右庶子七年主应天乡试坐试录谬误谪南京太仆丞复乞归起山东副使迁大理丞进少卿以右佥都御史巡抚宣府入佐院事进右副都御史巡抚辽东时辽阳兵变侍郎黄宗明言邦奇素有威望请假以便宜速往定乱帝方事姑息不从命与山西巡抚任洛换官至山西为政严肃有司供具悉不纳居四年引疾归中外交荐以故官起督河道迁刑部右侍郎改吏部拜南京右都御史进兵部尚书参赞机务致仕归三十四年陕西地大震邦奇陨焉赠太子少保谥恭简　　韩邦靖
按明外史韩邦奇传邦奇弟邦靖字汝度五岁读论语至三分天下有其二以服事殷掩卷沉思曰审如是则武王非矣其父大异之年十四举于乡与邦奇同登进士授工部主事榷木浙江进员外郎干清宫灾指斥时政甚切武宗大怒下之诏狱夺职为民世宗即位起山西左参议分守大同岁饥人相食奏请发帑不许复抗疏千余言不报乞归不待命辄行军民遮道泣留抵家病卒年三十六邦奇尝庐居病岁余不能起邦靖药必分尝食饮皆手进后邦靖病亟邦奇不解衣者三月乡人为立孝弟碑　　韩守愚
按陕西通志守愚鼎之子字希哲正德戊辰进士选庶吉士补兵部武库主事调山东济宁通判时流贼猖炽中外震恐当事以守愚素谙军机且边产也委以提率民兵守愚乃谕以忠义相机剿杀贼屡不利因相戒趋他境一方赖以保全历四川按察司佥事　　韩濂按万姓统谱濂字守清余姚人由进士任监察御史出按八闽以直谪江西高安县丞升通州判官转山西石州知州以忧去正德九年冬知泰州濂言行端谨老成重厚达大体历任几一年六事具举吏民畏服士有窘乏者分俸赀以周之十年秋升河南按察佥事进山东副使　　韩楷
按江夏县志楷字以正号夏浦正德丁丑进士初授刑科给事转礼科都以议大礼廷杖几死出为扬州知府历江西左布政升右副都御史巡抚云南致仕　　韩瓒按山西通志瓒绛州人正德己卯举人历教谕升蓝田知县政尚廉平百姓为立生祠升汉中通判会妖人刘列谋不轨瓒监军督率有方斩首五十余级生擒百余人获伪诏及妖书钦劳金币起补保定升济宁知州节爱有声补通州两院才之京兆憎其傲调宁州遂致仕　　韩唐
按山西通志唐太谷人正德间监生授莱芜主簿流贼杨虎等引众攻城唐躬率男拒战斩贼首数十力尽被害赠莱芜知县荫子入监　　韩士英
