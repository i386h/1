<!-- { "loadSidebar": true } -->
按唐书李纲传纲孙安静天授中为右卫将军武氏革命群臣皆劝进安静独无所请及收系狱来俊臣问状安静曰正以我唐旧臣杀之可也若诘其状吾谁欺俊臣诬杀之会昌中录忠臣后乃赠太子太师　　李敬元按唐书李敬元传敬元亳州谯人高宗在东宫马周荐其材召入崇贤馆侍读历西台舍人弘文馆学士拜西台侍郎同东西台三品兼检校司列少常伯自永徽后选员寖多惟敬元居职有能称性强记虽官万员遇诸道未尝忘姓氏有来诉者口谕书判参舛及殿累本末无少缪天下服其明咸亨二年转中书侍郎兼太子右庶子同中书门下三品进吏部尚书仪凤元年拜中书令封赵国公刘仁轨讨吐蕃奏河西镇将非敬元不可乃拜洮河道大总管统兵十八万代仁轨与吐蕃将战青海大败称疾求罢归许之既入见帝察实不病贬衡州刺史久之迁扬州长史卒官谥文宪二子思冲守一　　李元素
按唐书李敬元传敬元弟元素为武德令刺史李文暕横调民黄金造常满尊以献元素固争文暕为少损延载初由文昌左丞迁凤阁侍郎同凤阁鸾台平章事为武懿宗所构与綦连耀等同诛神龙中追洗其辜　　李善
按唐书李邕传邕父善有雅行淹贯古今不能属辞人号书簏显庆中累擢宗贤馆直学士兼沛王府侍读为文选注敷析渊洽表上之除潞王府记室参军为泾城令坐与贺兰敏之善流姚州遇赦还居汴郑间讲授诸生四远至传其业号文选学　　李嗣真
按唐书李嗣真传嗣真字承胄赵州柏人人举明经调许州司功参军贺兰敏之修撰东台表嗣真直弘文馆与学士刘献臣徐昭皆少有名号三少调露中为始平令风化大行时章怀太子作宝庆曲阅于太清观嗣真谓道人刘概辅俨曰宫不召商君臣乖也角与征戾父子疑也死声多且哀若国家无事太子任其咎俄而太子废概等奏其言擢太常丞封常山县子太常缺黄钟铸不能成嗣真居崇业里疑土中有之弗得其所道上逢一车有铎声甚厉嗣真曰宫声也市以归振于空地若有应者掘之得钟众乐遂和永昌初以右御史中丞知大夫事巡抚河东来俊臣狱方炽嗣真上书谏以为昔陈平谋&#楚君臣行反间今殆有如平者谋陛下君臣恐为社稷祸不纳出为潞州刺史俊臣诬以反流藤州久得还自筮死日豫具棺敛如言卒桂阳诏州县护丧还里赠济州刺史谥昭武后尝问嗣真储贰事对曰程婴杵臼存赵氏孤古人嘉之后悟中宗乃安神龙初赠御史大夫　　李至远
按唐书李素立传素立孙至远累补干封尉上元时制策高第授明堂主簿调鸿胪擢监察御史里行历司勋吏部员外郎中迁天官侍郎知选事出为璧州刺史卒至远父休烈亦有文终郪令至远弟从远神龙初历中书令太府卿累封赵郡公又从父游道武后时冬官尚书同凤阁鸾台三品至远子畬字玉田初历泛水主簿遇事&#锐擢授监察御史累转国子司业从远子岩授右宗卫兵曹参军历洛阳尉累迁兵部郎中发扶风兵应姚巂称旨迁谏议大夫封赞皇县伯终兵部侍郎岩善草隶为参军时制一裘服终身　　李谨行
按唐书李谨行传谨行靺鞨人勇盖军中累迁营州都督以赀自雄夷人畏之为积石道经略大使上元三年破吐蕃于青海玺书劳勉封燕国公卒　　李义琰
按唐书李义琰传义琰魏州昌乐人其先出陇西望姓及进士第补太原尉李绩为都督僚吏惮其威义琰独敢廷辨曲直绩甚礼之徙白水令擢司刑员外郎累迁中书侍郎上元中进同中书门下三品兼太子右庶子高宗欲使武后摄国政义琰与郝处俊固争事得寝章怀太子之废尽赦宫臣罪庶子薛元超等皆蹈舞义琰独引咎涕泣搢绅义之宅无正寝弟义琎为市堂材送之不许义琰改葬其先使舅家移茔而兆其所帝闻怒曰是人不可使秉政义琰惧以疾乞骸骨垂拱初卒　　李义琛
按唐书李义琰传义琰从祖弟义琛擢进士第历监察御史贞观中累迁刑部侍郎为雍州长史左迁黎州都督终岐州刺史子绾为柏人令有仁政　　李巢
按唐书李义琰传义琰子巢幼豪俊善骑射而不治细行献书陈利害拜监察御史迁殿中上书忤旨贬龙编主簿　　李迥秀
按唐书李大亮传大亮族孙迥秀字茂之及进士第又中英才杰出科调相州参军事累转考功员外郎武后爱其才迁凤阁舍人大足初进同凤阁鸾台平章事坐赃贬庐州刺史中宗即位召授将作少监累迁鸿胪卿拜兵部尚书卒迥秀少聪悟母少贱妻尝詈媵婢母闻不乐迥秀即出其妻或问之答曰娶妇要欲事姑苟违颜色何可留后所居堂产芝草犬乳邻猫中宗以为孝感旌大门闾　　李适
按唐书李适传适字子至京兆万年人举进士再调猗氏尉武后修三教珠英书以李峤张昌宗为使取文学士缀集于是适与王无竞尹元凯富嘉谟宋之问沈佺期阎朝隐刘允济在选书成迁户部员外郎俄兼修书学士景龙初又擢修文馆学士睿宗时待诏宣光合再迁工部侍郎卒年四十九赠贝州刺史尝梦与人论大衍数寤而曰吾寿尽此乎&#其子曰霸陵原西视京师吾乐之可营墓树十松焉及未病时衣冠往寝石榻上置所撰九经要句及素琴于前士贵其达　　李虔纵
按唐书甄权传权后以医显者洛阳李虔纵官侍御医　　李峤
按唐书李峤传峤字巨山赵州赞皇人早孤事母孝为儿时梦人遗双笔自是有文辞十五通五经二十擢进士第调安定尉举制策甲科迁长安授监察御史稍迁给事中会来俊臣构狄仁杰等狱峤列其枉忤武后旨出为润州司马久乃召为凤阁舍人俄知天官侍郎同凤阁鸾台平章事张易之败坐贬豫州刺史数月以吏部侍郎召神龙二年代韦安石为中书令三年加修文馆大学士封赵国公睿宗立下除怀州刺史致仕元宗嗣位贬滁州别驾改庐州卒峤为文章宿老一时学者取法焉　　李乂
按唐书李乂传乂字尚真赵州房子人第进士茂才异等累调万年尉长安三年擢监察御史劾奏无避景龙初叶静能怙势乂条其奸中宗不纳迁中书舍人修文馆学士帝遣使江南发在所库赀以赎生乂上疏以为江南鱼&#之利衣食所资与其拯物不如忧民韦氏之变诏令严促多乂草定进吏部侍郎仍知制诰与宋璟等同典选事请谒不行时人语曰李下无蹊径改黄门侍郎封中山郡公制&#不便辄驳正开元初姚崇为紫微令荐为侍郎外托引重实去其纠驳权畏乂明切也未几除刑部尚书卒　　李日知
按唐书李日知传日知郑州荥阳人及进士第天授中历司刑丞时法令严吏争为酷日知独平宽无文致神龙初为给事中母老病未及封而卒方葬吏乃赍赠制日知殒绝于道左右为泣莫能视服除累迁黄门侍郎景龙初同中书门下平章事御史大夫仍知政事初安乐公主馆第成中宗临幸燕从官赋诗日知卒章独以规诫睿宗他日谓曰向日虽朕亦不敢谏非公挺直何能尔即拜侍中先天元年罢为刑部尚书屡乞骸骨许之开元三年卒　　李敬业
按唐书李绩传绩子震震子敬业敬敬业少从绩征伐有勇名历太仆少卿袭英国公为眉州刺史嗣圣元年坐赃贬柳州司马客扬州时武后既废中宗又立睿宗实亦囚之诸武擅命唐子孙诛戮天下愤之敬业乘人怨谋起兵先谕其党监察御史薛璋求使江都及至令雍人韦超告州长史陈敬之反璋乃收系之敬业即矫制杀敬之自称州司马且言奉密诏募兵讨高州叛酋即开府库释系囚役工数百人授甲乃开三府一曰匡复府二曰英公府三曰扬州大都督府自称匡复府上将领扬州大都督旬日兵十余万传檄州县疏武氏过恶复庐陵王天子位楚州司马李崇福率所部三县应之武后遣左玉钤卫大将军李孝逸兵三十万往击之敬业败与敬轻骑遁江都妻子奔润州将入海阻风遗山江中其将王那相斩之首传东都夷其家　　李昭德
按唐书李昭德传昭德雍州长安人父干佑历治书侍御史有能名永徽初擢御史大夫坐流驩州召拜沧州刺史入为司刑太常伯昭德擢明经累官御史中丞永昌初坐事贬振州陵水尉还为夏官侍郎如意元年拜凤阁侍郎同凤阁鸾台平章事洛阳人王庆之请以武承嗣为皇太子后遣昭德诘其故昭德笞杀庆之因奏曰自古有侄为天子而为姑立庙乎承嗣恨谮短之时来俊臣侯思止舞文法数诛陷大臣昭德每奏其诬罔不道状卒榜杀思止其党稍摧沮然昭德颇怙权为众指目贬钦州南宾尉俄召授监察御史万岁通天二年来俊臣诬以逆谋既而俊臣亦下狱同日诛　　李多祚
按唐书李多祚传多祚其先靺鞨酋长后入中国多祚骁勇善射以军功累迁右鹰扬大将军改右羽林大将军领北门卫兵张柬之将诛二张以多祚素感慨可动以义乃从容谓曰嬖竖擅朝危逼宗社国家废兴在将军将军诚有意乎答曰苟缘王室惟公所使柬之遂定谋以敬晖李湛为右羽林将军命总禁兵与多祚王同皎请太子至元武门斩关入及长生殿白武后曰诸将诛逆臣易之昌宗恐漏大谋不敢豫奏顿首请归死后病卧顾湛曰我于而父子不薄亦豫是邪中宗复位封多祚辽阳郡王子承训为卫尉少卿节愍太子诛武三思多祚率兵至元武楼下为其下所杀二子亦见害景云初追复官爵　　李湛
按唐书李多祚传李湛义府最幼子字兴宗六岁授周王府文学累迁右散骑常侍袭河间郡公武后徙上阳宫留湛宿卫三思恶之贬果州刺史累迁右领军大将军开元十年卒初义府以立武后故得宰相而湛为中兴功臣世不以其父恶为贬云　　李怀远
按唐书李怀远传怀远字广德邢州柏仁人擢四科第累转司礼少卿出为本州刺史改冀州迁扬益二都督府长史徙同州刺史累迁鸾台侍郎进同凤阁鸾台平章事以左散骑常侍同中书门下三品爵赵郡公赐實封户三百以老听致仕中宗还京师召知东都留守神龙二年卒　　李重润
按唐书懿德太子重润传重润本名重照避武后讳改焉生东宫立为皇太孙中宗失位太孙府废贬庶人别囚之帝复位封邵王大足中张易之兄弟得幸武后或谮重润与其女弟永泰郡主及主婿窃议后怒杖杀之重润秀容仪以孝爱称诛不缘罪人皆流涕神龙初追赠皇太子　　李重福
按唐书谯王重福传重福高宗时王唐昌郡徙封平思长安末乃进王神龙初韦庶人谮与张易之兄弟重润贬濮州员外刺史徙合均二州不领事睿宗立徙集州未行洛阳男子张灵均说重福阴幸东都杀留守拥兵西据陕徇河南河北重福遣灵均与其党郑愔计愔亦密请重福为天子制称中元克复元年重福自均州与灵均乘驿趋东都侍御史李邕遇之先驰至右屯营呼曰谯王得罪先帝擅入都为乱公等勉立功取富贵稍稍闭皇城诸门以拒众溃重福走山谷留守裴谈兵大索投漕渠死磔其尸　　李重俊按唐书节愍太子重俊传重俊圣历三年王义兴神龙初王卫拜洛州牧俄领扬州大都督明年为皇太子武三思挟韦后势将图逆内忌太子而崇训又三思子尚安乐公主常教主辱重俊以非韦出詈为奴数请废自为皇太女三年七月重俊恚忿遂率李多祚矫发左羽林及千骑兵杀三思崇训并其党十余人自率兵趋肃章门斩关入索韦后安乐公主上官昭容所在后挟帝升元武门召右羽林将军刘仁景等率留军飞骑百人拒之多祚兵不得进帝据槛语千骑曰尔乃我爪牙何忽为乱能斩贼者有赏于是士倒戈斩多祚余党溃重俊&#入终南山为左右所杀睿宗立加赠谥重俊子宗晖景云三年封湖阳郡王天宝中至太常员外卿薨　　李宪
