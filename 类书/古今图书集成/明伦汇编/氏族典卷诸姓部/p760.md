<!-- { "loadSidebar": true } -->
按宋史刘一止传一止弟宁止字无虞登宣和进士建炎初为两浙转运判官苗刘之变宁止自毗陵驰诣京口见吕颐浩刘光世勉以忠义退而具军需以佐勤王帝复位除右司郎官扈从隆佑太后幸江西录勤进秘阁修撰知镇江府兼沿江安抚进右文殿修撰张浚都督诸军以为行府属除吏部侍郎知秀州升显谟阁提举太平观卒　　刘大中
按万姓统谱大中字立道真州人绍兴七年自兵部尚书知处州在任激浊扬清抑强扶弱所部肃然初民输秋租监官恣下渔取大中令输户自解吏不能为扰未几召还除吏部尚书寻再知处州乞祠提举临安崇禧观　　刘长孺
按宋史刘化源传刘长孺耀州人签书博州判官厅公事与刘豫书劝以转祸为福豫怒追其官囚之百日长孺终不屈绍兴九年宣谕使周聿上之朝诏赴行在而楼照言化源长孺老病遂命各转两官奉祠其后金复渝盟长孺之华阴县不屈而死　　刘勉之
按宋史刘勉之传勉之字致中建州崇安人自幼强学日诵数千言逾冠以乡举诣太学时伊洛之学不行勉之求得其书潜抄而默诵之谯定至京师勉之闻其邃易学遂师事之已而厌科举业揖诸生归见刘安世杨时皆请业焉及至家即邑近郊结草为堂读书其中与胡宪刘子翚相往来日以讲论切磋为事绍兴间吕本中疏其行义志业以闻特召诣阙秦桧方主和勉之知不与合即谢病归杜门十余年所居有白水人号曰白水先生贤士大夫自赵鼎以下皆敬慕与交后秦桧益横鼎窜死诸贤禁锢勉之竟不复出其友朱松卒属以后事且戒其子熹受学勉之经理其家而诲熹如子侄熹之得道自勉之始绍兴十九年卒年五十九　　刘章
按宋史刘章传章字文孺衢州龙游人绍兴十五年廷对擢第一授镇江军签判明年迁秘书郎兼普安恩平两王府教授专以经谊文学启迪掖导受知孝宗自此始秦桧当国嗛不附己出倅筠州桧死召为司封员外郎擢秘书少监使金还权工部侍郎迁吏部御史论章使胥长买绢罢提举崇道观起知信州寻除秘阁修撰拜礼部侍郎淳熙四年告老以资政殿学士致仕卒谥曰靖文　　刘夙
按万姓统谱夙字宾之莆田人绍兴辛未南省第二人孝宗朝召试馆职极论荐举之弊皆由大臣为惠而不为政所致除著作佐郎上封事曰陛下与曾觌龙大渊辈觞&#唱酬字而不名罢宰相易大将待其言而后决裁革侥幸当自宫掖近侍始请外除湖外帅参起知衢州奉札论纾民力罢贡献辨君子小人曾觌道衢谒夙不纳徙知温州寻奉祠卒　　刘朔
按万姓统谱朔字复之夙之弟绍兴庚辰南省第一人孝宗初立对曰陛下何不延纳愤激敢言之士而听讦直难堪之言因以自考察成败得失且及曾觌龙大渊罪状出知福清县寻奉祠再召入对时虞允文方赞恢复朔言宜选兵蓄财以待其变免试除正字出为福建帅参道卒子起晦字建翁登第历贵溪令召为秘书省正字蔚有时望识者谓其材行不忝其父云　　刘洵直
按尚友录洵直字子浩年十二亡父十六失母号痛几绝时已知苦学篝灯几筵之旁诵书率至夜分尝一夕族父闻哭声甚哀问故曰读马周传至其言少失父母犬马之养无所施为之悲感不能自止诸父奇之两以乡举试礼部为第七人登绍兴二十一年第调永巷县主簿秩满授漳州教授终通判平江府年五十七赠金紫光禄大夫子&#棠皆登进士第　　刘度按尚友录度字汝一博闻强记内翰汪藻一见异之以制科荐登绍兴丁丑进士历官台谏辛巳岁金人败盟度条陈三策大驾巡边留居谏省高宗即位抗疏陈春秋正始之道有传言鉴古五十篇　　刘清之
按宋史刘清之传清之字子澄临江人受业于兄靖之甘贫力学博极书传登绍兴二十七年进士第调万安县丞帅龚茂良荐之得知宜黄县茂良入为参知政事与丞相周必大荐于孝宗召入对改太常寺主簿丁内艰服除通判鄂州改衡州清之念士风未振筑临蒸精舍讲学为阅武场作朱陵道院部使者以清之不能媚己贻书台臣诬以劳民用财论罢光宗即位起知袁州疾卒　　刘颖
按宋史刘颖传颖字公实衢州西安人绍兴二十七年进士调溧阳主簿时张浚留守建康金师初退府索民租未入者颖曰师旅之后宜先抚摩当尽蠲逋赋浚由是知之遣其子栻与游改知铅山县再知常熟县召监进奏院进太常丞提举浙西常平茶盐就迁提刑除直秘阁淮东转运副使初水败楚州城修补未竟刘超欲移筑颖入对言国家何苦捐百万缗为军帅幸赏地耶光宗从之除户部郎中迁司农少卿淮西总领前主计者请自为都酿利赢余其后稍亏反以大军钱佐之邀籴江淮回易如负贩状颖以为失王人之体遂罢之寻除宗正少卿迁起居郎兼实录院检讨官以疾丐祠提举兴国宫除集英殿修撰知宁国府改知绍兴府嘉定改元进龙图阁待制知婺州致仕卒　　刘俣
按宁波府志俣字硕翁父遵授文学俣登绍兴三十年进士第知华亭倅绍兴府帅王希吕使者朱熹雅敬之委以诸暨萧山荒政知兴国军陛辞乞免萧山废田之税以时省缮华亭海堰禁逻兵胥吏扰沿海民船事皆施行改知岳州除广东仓迁福建宪除直秘阁召除尚书礼部郎中卒　　刘允升
按万姓统谱允升名阶以字行建州布衣也闻岳武穆被逮诣阙上书讼其冤秦桧大怒下棘寺论死　　刘宝按尚友录宝宋岳飞将尝从破杨&#有功及岳飞遇害宝遂散其部下士卒隐居华容山卒　　刘颌
按建阳县志颌字子诚翱七世孙绍兴间为广州参谋时綦丹谨和尚陷三水镇颌帅兵剿捕转淮东提刑金主亮趋淮东颌力战死之谥忠简　　刘德秀
按万姓统谱德秀丰城人举进士历官谏议大夫吏部尚书进龙图阁学士四川制置使改知潭州召佥枢密院进爵郡公为政严而不苛帅属尤有去思自号退轩有遗稿数十卷　　刘安雅
按万姓统谱安雅绍兴间知梅州会虔州贼陈荣等围城安雅命取钩吻草研汁投酒中散于民居贼遣人牒索金银遂磔之盗入民居纵饮死者百数贼疑惧遁去围遂解　　刘季裴
按万姓统谱季裴字少度福安人十岁能文绍兴中进士历秘书丞监察御史起居郎兼太子左庶子终朝散郎秘阁修撰季裴干道间作十论以进中一篇论何承天屯田矩画甚详上方欲行两淮屯田事大见称赏每经筵顾问所对皆称旨所著有论孟周易解颐斋遗&#　　刘愚
按宋史刘愚传愚字必明衢州龙游人幼警敏力学弱冠入太学有声受业者甚众侍御史柴瑾祭酒颜师博士林光朝深器重之瑾每奏对称上意则曰臣客刘愚为臣言师鲁尝奏愚行艺上记曰此向者柴瑾所荐也上舍释褐俱第一调江陵府教授早晚为诸生讲说同僚相率以听愚益谦下移安乡县令会岁歉出常平米赈贷邑佐持不可愚曰有罪不以相累出缗钱数千万召商籴他郡而收元直米价顿平犹积廪数千石以备饥旱诸司交荐改秩愚雅不乐仕进遂致仕结庐城南颓垣败壁蓬蒿萧然著书自适书礼语孟皆有解年八十三而卒故友与其门人私谥曰谦靖先生后更谥曰靖君子克几凡克蚤以诗名叶适尝称其可继陶韦　　刘宣
按宋史刘宣传宣为秦凤路兵马都监金人入关陕宣遣蜡书密与吴玠相结且率金将任拱等以所部归朝约日已定有告之者金人取宣缕擘之其家属配曹州　　刘泰
按宋史刘泰传泰枢密院忠义前军正将也慷慨好义以私财募兵三百粮储器械一切不资于官金人犯寿春泰率所部赴援转战累日金人引去泰身被数十创一夕死　　刘珙
按宋史刘珙传珙字共父子羽长子也生有奇质从季父子翚学以荫补承务郎不急仕进召除诸王宫教授迁礼部郎官秦桧风言者逐之桧死召为大宗正丞迁吏部员外郎兼权中书舍人金犯边王师北向诏檄多出其手词气激烈闻者泣下出知衢州李金为乱朝廷忧之以珙知潭州湖南安抚使贼降除知制诰因陈圣王之学以明理正心为万事之纲上亟称善拜同知枢密院事殿前指挥使王琪被旨按视两淮城壁扬州奏琪檄郡增筑新城珙奏罢琪争之力殿中皆惊罢知隆兴府江西安抚使以继母忧去服阕再除知潭州过阙入见极论时事言甚切至上再三加劳淳熙二年移知建康府进观文殿学士属疾请致仕薨谥忠肃　　刘玶
按尚友录玶字平父子翚子仕为从事郎自号七省翁与朱熹诸名贤倡和有诗集一十卷　　刘松年
按尚友录松年钱塘人居清波门绍兴间待诏画院师郭礼工画人物山水名过于师宁宗朝进耕织图称旨赐金带　　刘之望
按万姓统谱之望合江人绍兴中进士宰相沈该荐以无尘埃气召除学官迁秘书省正字所著有观堂集　　刘元瑜
按万姓统谱元瑜知潭州猺人数为寇元瑜使州人杨谓入海山说酋长四百余人出听命因厚犒之籍以为民凡千二百户　　刘岑
按万姓统谱岑吴兴人迁居溧阳博学爱士有古君子风登进士第累官户部侍郎以徽猷阁待制致仕　　刘蜕按尚友录蜕荆南人时荆南岁解举人多不成名蜕始及第谓之破天荒　　刘奉林
按尚友录奉林在天台山驾鹤轻举鹤尝坠羽故名其山曰委羽山王十朋诗云应有赤城鸾凤过一声长啸入青冥　　刘无名
按尚友录无名夜坐守庚申常服雄黄后见一鬼使者言我来摄君君顶上有黄光数丈不可近一金二石谓之丹君服其石更服其金则黑籍落名青华定录矣后遇青华真人授丹诀铅为君汞为臣石为使黄芽为田无名后竟隶仙籍　　刘允迪
按万姓统谱允迪玉山人隆兴初进士知德安县为政一本于儒术以惠爱得民后居家建义学以教族子弟及乡人之愿学者累官至朝奉郎参议沿海制置使军事　　刘铨
按万姓统谱铨字全之乐清人进士隆兴中知海盐大水害稼被檄检伤放秋苗数万斛贫不能输者请于朝得停阁劝富人发廪赈饥民无耕资贷于郡给之学舍久废捐租二百斛修之政务循良耻于求名　　刘炎按万姓统谱炎字潜夫邵武人游朱熹之门熹卒祭以文有云凛然若衔驭之甚严泰然若方行之无畔又何止流行乎四时而昭示乎河汉　　刘兴祖
按万姓统谱兴祖字孝先大庾人习易春秋旁通声律登干道五年郑侨榜进士第以春秋授蓝廷坚中丙科初调韶之录参因感阳肤为士师之言遂五仕为冷官以通直郎致仕　　刘迂
按万姓统谱迂宜黄人隐居不仕文章敏赡自成一家诸子百家皆精究迨朱陆诸儒会鹅湖尝以诗请益于理学有所得年八十余无疾沐浴焚香而卒　　刘爚按宋史刘爚传爚字晦伯建阳人与弟韬仲受学于朱熹吕祖谦干道八年举进士调山阳主簿调连城令改知闽县治以清简庭无滞讼丁父忧伪学禁兴爚从熹武夷山讲道读书怡然自适筑云庄山房为终老隐居之计差知德庆府召入迁国子司业进祭酒封建阳县开国男权刑部侍郎奏绝金人岁币夏旱应诏上封事乞罢瑞庆圣节卒谥文简　　刘炳
按建阳县志炳字韬仲淳熙戊戌登进士授迪功郎再调&#浦令专尚德义教化平易近民以是庭清政简或逾旬不施笞扑民咸德之累官兵部郎中朝请大夫丐祠闲居诵读不辍自号悠然翁　　刘&#
按建阳县志&#字季明爚之弟庆元己未进士授进贤县丞迁固始令早从朱熹学闻正心诚意之旨比挂冠归武夷徜徉九曲之间悠然自寻其乐　　刘龟年
按万姓统谱龟年字且老孝宗时知武陵宽严有则境内有冒耕芜田究正之息讼均赋定版籍毁淫祠罪其倡首者部使者闻于朝龟年秩满造朝竟不谒政府而归迁通判沅州　　刘如愚
