<!-- { "loadSidebar": true } -->
按明外史周洪谟传洪谟字尧弼长宁人正统十年进士及第授编修博闻强记善文词熟国朝典故喜谈经济景泰元年疏陈时务十二事再迁侍读成化改元出为南京祭酒改北监迁礼部右侍郎久之转左进尚书加太子少保弘治元年天寿山震雷风雹楼殿瓦兽多毁洪谟力劝修省帝深纳之洪谟矜庄寡合然与万安同乡安居政府时颇与之善至是言官先后论奏致仕归又三年卒谥文安　　周进隆
按万姓统谱进隆字绍立莆田人由进士任监察御史巡按江西风纪振肃巡历所至污吏解印绶去按部南安胥吏舞文蠹法者悉置罪不遗一人巨奸悚服岁试士鉴别精明录文典赡累升广西左布政使致仕　　周旋
按万姓统谱旋字仲观永嘉人正统元年擢进士第一授翰林修撰官至春坊庶子旋为人性直尚义作诗文笔立就卒于官人多惜之　　周旋
按万姓统谱旋字克敬由进士除南京户科给事中转北京兵科给事中条陈方略咸中时宜旧制各营畜牧俱有分地以权贵侵夺告病旋奉敕查复惟中宫皇庄不可问因上奏曰陛下天下主母后享天下之奉何必私牧地顷亩之入而后给哉遂罢之在六科九年屡上疏论事剀切已而出参广藩讨平苏孟剀之乱人多其绩性好学虽仕途倥偬手不释卷所着有西溪小稿杜诗质疑东湖十咏慈溪志草旋即慈溪人　　周鉴
按万姓统谱鉴字孔明湖广麻城县人选授监察御史出按江西有大学士陈循子所为不法鉴按置大辟还其所夺田庐子女若干陈切齿伺以中之无所得已风部迁云南按察司副使终　　周暌
按万姓统谱暌字世良华亭人正统戊辰进士历光禄寺卿　　周寅
按万姓统谱寅字汝钦性醇笃喜怒不形奉母以孝称安贫守义乡人重之尝有盗其桔&#者已而复还曰吾有惭于周君县令汪贵少许可人独推敬焉与之抗宾主礼寅博览强记初学于邑儒周鼎后鼎有所疑必咨及焉尝集注小学音考四书皆梓行于世　　周敖按名山藏本行记敖河州卫军余也正统己巳闻上皇北狩恸哭不食七日而死其子曰路为卫学诸生出舍外学闻之不易儒衣巾而奔至家触庭槐死　　周玭按浙江通志玭嘉善人景泰中兄当戍五开玭年十七慨然请代父兄不许有司亦难之玭曰家贫役重非兄侍养莫慰亲心请益力官不能夺及之戍业裕嗣昌人以为孝友之报　　周能
按明外史周能传能字廷举昌平人女为英宗贵妃生宪宗是为孝肃皇太后英宗复位见能于便殿授锦衣卫千户能卒长子寿嗣成化三年赠庆云侯　　周经按明外史周经传经字伯常刑部尚书瑄子也天顺四年进士改庶吉士授检讨成化中历侍读中允孝宗立进太常少卿弘治二年擢礼部右侍郎调吏部寻进左侍郎八年文武大臣以灾异陈时政经为具奏草而奏中斥戏乐一事深中帝讳明年代叶淇为户部尚书经刚介方正好强谏虽重忤旨不恤宦官贵戚皆惮而疾之帝亦不能无厌会星变经自陈乞休即报许武宗即位言官荐召为南京户部尚书遭继母忧未任正德三年服阕经婿兵部尚书曹元方善刘瑾言经虽老尚可用瑾亦重经名德乃召为礼部尚书固辞不许遣官即其家起之至则止郊外复以疾辞帝遣使慰问强起受事数月即谢病去五年卒谥文端子曾进士浙江右参政　　周寿
按名山藏勋封记庆云伯周寿成化三年以生母孝肃皇太后弟自督府同知进封十七年进侯予世弘治元年加太保卒赠宣国公予谥子瑛嗣除　　周季麟
按万姓统谱季麟字公瑞宁州人成化壬辰进士历都御史　　周伦
按万姓统谱伦字伯明昆山人历尚书谥康僖　　周玉按明外史周贤传贤子玉字廷璧当嗣指挥使以父死事超二官为万全都司都指挥同知督理屯田进都指挥使充宣府游击将军成化九年进署都督佥事守宣府寇入马营赤城击败之乃予实授寻改宣府副总兵进署都督同知十九年小王子寇宣府玉将二千人邀击败寇进署右都督余子俊筑边墙玉不为力子俊恶之奏与宁夏神英易镇久之复移镇甘肃孝宗嗣位实授右都督七年病归寻卒谥武僖　　周南按明外史俞谏传周南字文化缙云人成化十四年进士除六合知县擢御史出按畿辅弘治初再按广东历江西右布政使擢右副都御史巡抚大同母丧归正德三年刘瑾擅政以大同仓粟有浥烂者逮南下诏狱责输输毕释为民瑾诛以故官抚宣府不就引病归明年起督南赣军务九年进右都御史总督两广军务逾年乞归卒　　周玺
按明外史刘宁传周玺字廷玉迁安人嗣职为开平卫指挥使负气习兵书善骑射以征北功擢署都指挥佥事充右参将分守阳和成化十六年从王越征威宁海子累进都指挥使边寇入掠玺与战有功进署都督佥事迁大同副总兵亦思马因大入大同玺守怀仁以功超迁都督同知寻以右副总兵分守代州着功北边称名将玺以偏头去太原远请改分守为镇守又以镇守不当听节制乞易总兵衔宪宗皆曲从之弘治初移镇陕西三年佩征西将军印镇守宁夏卒子鹏累官锦衣卫指挥佥事　　周斌
按万姓统谱斌昌黎人天顺进士任监察御史以劾忠国公石亨骄恣不法出知江阴县在任多惠政邑人立祠肖像祀之后擢守开封未几转陕西参政军民老稚万余人遮道请留复白于提学副使刘昌记其遗爱立石以颂德　　周成
按万姓统谱成字朝美海阳人由举人除歙县学训导白沙陈献章之高弟有志于性理之学立教以孝悌为先图冠祭二仪节于讲堂之壁间朔望躬率诸生讲习之诸生中年少者督集学舍肄业每夜分微行察诸生勤惰诘明行赏罚使知所劝戒终日具衣冠端坐虽盛暑不暂释诸生见之凛然真严师也在任八年迁国子监助教上治安通义保泰安边二策不报九年任满授翰林院检讨致仕　　周洪
按万姓统谱洪字廷诰上海人成化辛丑进士授蒲圻令督农种粟麦植桑麻令妇女业纺绩纻丝枲验其勤惰而赏罚之高田制筒车下隰创坡堰民赖饶洽修学舍考校德义贫者资之乡置社学置田三十亩令生徒父母合力耕稼复其徭为教读资邑有奸法者大书木牌于其门虽权势不避置立义仓六所储谷三万石至正德初大旱民犹被其余泽拜监察御史蒲人传诵迄今不忘　　周庚
按万姓统谱庚字原己初名京吴县人家世业医而庚喜读书工古文词隐居养亲初无仕意成化中以名医征历太医院判为人清慎其诗沉健有奇气尤善行楷然皆不苟作　　周津
按明外史周津传津字文济慈溪人成化二十年进士授行人迁南京御史守备中官蒋琮气陵百僚求见津不可一日治具佛寺属其僚邀之津及门始知遽策马去迁九江知府会瑞州盗起巡按御史奏调津既至瑞奏蠲逋赋与民休息上书都御史林俊请仿汉世听盗自相斩捕除其罪俊从之未几贼首王武果擒其党刘洪等以献累迁云南按察使黔国公沐昆家人有犯法治之无少贷昆亦重津有所追捕至立遣之无后期迁广东左布政使以忧归卒　　周东按畿辅通志东号雨村阜城人成化甲辰进士历任北京大理寺少卿奉命陕西勘事死置鐇难诏旌其忠烈赐谕祭　　周轸
按明外史李俊传成化二十一年正月朔申刻有星西流化白气声如雷帝颇惧诏求直言户部主事周轸请诛梁芳李孜省并汰内侍罢方书言甚切帝以修省不罪轸莆田人副使瑛从子由进士后进郎中终山东运使　　周彧
按名山藏勋封记长宁伯周彧成化二十一年以生母孝肃皇太后弟自都督同知进封予世卒正德三年子塘嗣十四年大经嗣例除　　周时从
按明外史胡献传周时从为户部员外郎弘治元年疏请置先朝遗奸汪直钱能蔡用辈于重典而诸宦官摘其奏中宗社字不越格命法司逮治已而释之　　周宪按锺祥县志宪字时敏安陆州人弘治癸丑进士历刑部员外郎上疏言事调兖州通判复职晋郎中擢大理知府转江西按察司副使正德间征华林寨寇宪策马先驱援兵不至死之赐祭葬赠按察使谥节愍子干亦死难诏旌其门曰孝烈子孙世袭锦衣卫百户　　周玺
按明外史周玺传玺字天章庐州卫人弘治九年进士授吏科给事中三迁礼科都给事中慷慨好言事武宗初擢顺天府丞玺论谏深切率与中官抵牾刘瑾等积不能堪至是勘近县皇庄与锦衣都指挥杨玉共事玉瑾党玺词色无假玉奏玺侮慢敕使瑾即矫旨逮下诏狱掠死瑾诛诏复官福王时追谥忠悫　　周臣按扬州府志臣字元弼通州人弘治丙辰进士授工部主事改刑部有大臣子坐法执谳不挠坐左迁蓟州同知正德初擢顺天府推官时刘瑾窃柄其党有罹罪者臣穷治不少贷瑾诬以他事下狱竟无所坐已有投匿名数瑾罪恶者瑾大怒矫旨责朝臣五品以下廷跪时方酷暑臣愤中暍死嘉靖初诏复其家　　周用按明外史周用传用字行之吴江人弘治十五年进士授行人正德初擢南京兵科给事中父忧服阕留补礼科已改南京兵科历浙江山东副使擢福建按察使改河南右布政使嘉靖八年擢右副都御史巡抚南赣召协理院事历吏部左右侍郎调南京刑部就迁右都御史工刑二部尚书九庙灾自陈致仕用端亮有节概既罢中外皆惜之久之以工部尚书起督河道召拜左都御史九年满代唐龙为吏部尚书卒谥恭肃　　周广
按明外史周广传广字克之昆山人弘治十八年进士历知莆田吉水二县正德中以治最征授御史即疏言钱宁罪宁见疏大怒留之不下传旨谪广东怀远驿丞越二年迁建昌知县有惠政部拟除宪职宁矫旨再谪竹寨驿丞世宗即位复故官历江西副使嘉靖二年举治行卓异擢福建按察使六年以右佥都御史巡抚江西明年拜南京刑部右侍郎居二年暴疾卒　　周季凤
按万姓统谱季凤字公仪宁州人授刑部主事转郎中擢四川副使督学云南迁行太仆寺卿湖广按察左布政使平郴寇有功陟都御史抚治保定寻掌南台进南京刑部侍郎卒赠刑部尚书谥康惠其在湖广最久德泽最深　　周金
按明外史周金传金字子庚武进人正德三年进士授工科给事中累迁户科都给事中嘉靖元年由太仆寺少卿迁都察院右佥都御史巡抚延绥改抚宣府进右副都御史改抚保定迁兵部右侍郎未几进右都御史总督漕运巡抚凤阳诸府久之擢南京刑部尚书就转户部致仕归岁余卒谥襄敏　　周期雍
按明外史周期雍传期雍字汝和江西宁州人正德三年进士授南京御史清军广东劾武定侯郭勋勋被责出为福建佥事宸濠反简锐卒赴讨嘉靖初为浙江参议讨平温处矿盗再迁湖广按察使擢右佥都御史巡抚顺天入为大理卿历拜刑部尚书郭勋修前郄会风霾劝帝罢免大臣期雍遂去位家居十年卒　　周叙
按澧州志叙字子厚正德辛未进士授大理寺评事武宗南巡率同寅极谏谪永嘉丞嘉靖初起知韶州府至南京都察院寻总理宣大戎务入为大理卿至工部尚书致仕　　周冕
按万姓统谱冕宁波人司谏春坊罹罪下狱死　　周煦按万姓统谱煦字磬和安福人正德辛巳进士历都御史　　周祚
按万姓统谱祚字天保山阴人正德辛巳进士历官谏议以疾归隐居前梅山中肆志为文辞其诗赋有浑庞沉郁之风瑰奇激岩之气　　周廷征
