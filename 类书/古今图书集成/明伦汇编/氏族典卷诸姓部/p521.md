<!-- { "loadSidebar": true } -->
按宋史杨徽之传徽之字仲猷建州浦城人祖郜仕闽为义军校父澄终蒲城令徽之幼刻苦为学周显德中举进士历著作佐郎右拾遗干德初出为天兴令蜀平移峨眉令复为著作佐郎知全州就迁左拾遗右补阙太平兴国初代还迁侍御史转库部员外郎历迁刑兵二部郎中端拱初拜左谏议大夫出知许州入判史馆事加修撰未几改判集贤院时刘昌言拔自下位不逾时参掌机务童俨为右计使欲倾昌言代之尝谓徽之曰上遇张洎钱若水甚厚旦夕将大用有直史馆钱熙者与昌言厚善诣徽之徽之语次及之遽以告昌言昌言以告洎洎谓徽之遣熙构飞语中伤已遂白上上怒出徽之为山南东道行军司马未行改镇安军行军司马真宗尹京召为左谏议大夫充开封府判官迁给事中即位拜工部侍郎枢密直学士咸平初加礼部侍郎二年春以衰疾求解近职改兵部是秋特置翰林侍读学士命与夏侯峤吕文仲并为之明年春卒年八十赠兵部尚书徽之纯厚清介守规矩尚名教尤疾非道以干进者酷好吟咏每对客论诗终日忘倦既没有集二十卷　　杨居政按万姓统谱居政开宝中知宾州筑城御寇贼不敢犯以前守蒙延永与其弟延锡为贼所害创田宅使其二子居之后延永之孙传登第实居政之力焉　　杨义方按尚友录义方眉山人仕蜀举进士长于诗自以其才过唐罗隐尝有春诗云海边红日半离水天外暖风轻对花又上王处士诗云两声鞭自禁中出一簇人从天上来　　杨克让
按宋史杨克让传克让字庆孙同州冯翊人晋末举进士不第州将刘继勋辟为户曹掾汉干佑中本府节度张彦成表授掌书记显德二年调授凤翔府司录参军改延州观察推官累加朝散大夫干德六年知果州开宝三年就命为四川转运副使蜀民怀其善政玺书褒美代归阙下疏民利病十事升州平就知州事太平兴国初就加刑部郎中知大名府会钱俶陈洪进来归疆土以克让为两浙西南路转运使四年徙知广州明年卒克让少好学历官廉谨干局所至有声　　杨澈
按宋史杨徽之传澈字晏如徽之宗人也世家建阳父思进晋天福中北渡海因家于青州之北海累佐使幕澈幼聪警建隆初举进士调补河内主簿再迁青州司户参军知州张全操多不法澈鞫狱平允无所阿畏太祖知其名召试禁中改著作佐郎出知渠州江南平改通判虔州迁右赞善大夫知淄州三迁祠部员外郎累转祠部郎中咸平初遴选王府僚佐以澈为雍王府记室参军景德初车驾幸澶渊王为东京留守澈迁兵部郎中充留守判官坐辅导不善免官未几起为祠部郎中卒子峦淳化进士职方员外郎　　杨重进
按宋史贺令图传杨重进太原人少有膂力周祖镇大名以隶帐下广顺初补卫士宋初累迁至内殿直都虞候太平兴国初改龙卫军都校领徐州刺史从征太原出为莱州刺史随曹彬北征为右厢排阵使改武州防御使高阳关都部署会契丹兵至与之力战没于阵　　杨守一
按宋史杨守一传守一字象先其先河南洛阳人唐末避乱徙家宋郑间守一稍通周易及左氏春秋事太宗于晋邸太宗即位补右班殿直太平兴国中出护登州兵召还监仪銮司累迁西头供奉官改翰林学士守一初名守素至是诏改之八年改判四方馆事雍熙中诏护迁云朔归附安庆兵屯于潞州三年转内客省使端拱元年授宣徽北院使签署枢密院事是秋卒年六十四赠太尉守一性质直勤谨无他材术子安期历国子博士坐事贬卒安期子梦得进士及第　　杨琼
按宋史杨琼传琼汾州西河人幼事冯继业以材勇称太宗召置帐下即位隶御龙直三迁神勇指挥使从征太原以功补御龙直指挥使雍熙初改弩直都虞候拜单州刺史至道初召还共职明年徙知霸州改防御使灵庆路副都部署河外都巡检使贼累寇疆琼固捍有功咸平二年命为泾原仪渭邠宁环庆清远军灵州路副都部署寻徙镇定高阳关三路押策先锋屯定州之北明年副王超为镇州都部署再迁环庆徙定州四年召还以鄜州观察使充灵环十州军副都部署兼安抚副使贼寇清远出兵为援逗遛不进城陷琼却师退保洪德寨寇威寖炽未尝交一锋事闻于上命削官长流崖州移道州景德初起为右领军卫将军累迁左领军卫大将军领贺州团练使知兖州五年卒年六十七录其子舜臣为奉职长子舜宾内殿崇班合门祗候　　杨业
按宋史杨业传业并州太原人幼倜傥任侠善骑射弱冠事刘崇以骁勇闻累迁至建雄军节度使太宗征太原业劝其主继元降继元既降帝召见业以为右领军卫大将军还授郑州刺史会契丹入雁门业领麾下击之以功迁云州观察使雍熙三年大兵北征以潘美为云应路行营都部署命业副之以蔚州刺史王侁护其军拔云应寰朔四州会曹彬之师不利班师美等归代州未几诏迁四州之民于内地令美等以兵护之时契丹国母萧氏领众十余万复陷寰州业谓美等曰今辽兵益盛不可与战但领兵出大石路先遣人密告云朔州守将俟大军离代州日令云州之众先出我师次应州契丹必来拒即令朔州民出城直入石碣谷道遣强弩千人列于谷口以骑士援于中路则三州之众保万全矣侁沮其议业曰业非避死盖时有未利今君贵业以不死当为诸公先将行指陈家谷口曰诸君于此张步兵强弩为左右翼以援俟业转战至此即以步兵夹击救之美即与侁领麾下兵阵于谷口自寅至巳侁使人登托逻台望之以为契丹败走欲争其功即领兵离谷口美不能制俄闻业败即麾兵却走业力战自午至暮果至谷口望见无人即拊膺大恸再率帐下士力战身被数十创马重伤不能进遂为契丹所擒其子延玉亦没焉业不食三日死赠太尉大同军节度录其子供奉官延朗为崇仪副使次子殿直延浦延训并为供奉官延环延贵延彬并为殿直　　杨延昭
按宋史杨业传业子延昭本名延朗后改焉幼沉默寡言为儿时多戏为军阵太平兴国中补供奉官以崇仪副使出知景州时江淮凶歉命为江淮南都巡检使改崇仪使知定远军徙保州缘边都巡检使就加如京使咸平二年冬契丹扰边延昭时在遂城契丹攻之甚急延昭集丁壮护守契丹溃去以功拜莫州刺史进本州团练使六年为都巡检使徙宁边军部署景德元年知保州二年进本州防御使俄徙高阳关副都部署在屯所九年延昭不达吏事军中牒诉常遣小校周正治之颇为正所罔因缘为奸大中祥符七年卒年五十七　　杨覃
按宋史杨覃传覃字申锡汉太尉震之后也少献书于钱俶俶私署著作佐郎从俶归朝为禹城尉太平兴国八年举进士第授徐州观察推官改著作佐郎知戎州再迁太常博士淳化中转屯田员外郎判寿州就命知州事咸平初迁屯田郎中三门发运使吕蒙正荐其材诏入判三司尝献时务策五篇明年出为陕西转运使副使朱台符务有为而覃务循旧坐不协徙知随州景德二年知潭州大中祥符二年代冯亮为淮南江浙荆湖制置发运使月余改太常少卿直昭文馆知广州覃勤于吏事所至以干济称加右谏议大夫四年卒　　杨蜕
按宋史杨覃传覃从弟蜕登进士第官司封员外郎　　杨允恭按宋史杨允恭传允恭汉州绵竹人少倜傥任侠内客省使丁德裕讨贼至州允恭以策干之署绵汉招收巡检贼平补殿前承旨太平兴国中以殿直掌广州市舶改内殿崇班时缘江多贼命督江南水运因捕寇党以功转洛苑副使江淮两浙都大发运擘画茶盐捕贼事淳化五年转西京作坊使真宗即位改西京左藏库使俄知通利军咸平初以北边卖马未有定直命允恭主平其估王均之乱上虑南方有聚寇命允恭为荆湖江浙都巡检使二年夏以疾闻遣其子可乘传侍疾七月卒于升州赐其次子告同学究出身允恭有胆干能以方略捕贼王小波之乱也李顺之兄自荣据绵竹允恭兄允升弟允元并力破之诏赐允升学究出身授本县令允元什邡令明年召赴阙授允升右赞善大夫允元大理评事可咸平元年进士历官至都官员外郎　　杨知
按阳信县志知少警悟遇异人传以风鉴太宗微时散行遇知知谓曰君其治世主乎太宗却避及登极乃诏号真人即太山为庵以居后莫知所之　　杨希闵
按宋史杨克让传克让子希闵字无间生而失明令诸弟读经史一历耳不忘属文善缄尺赵普守西洛府中笺疏皆希闵所为将奏署本府掾固辞不受卒年三十九三子日华日严日休皆登进士第日华都官员外郎日严职方员外郎日休殿中丞希闵弟希甫淳化三年进士至屯田员外郎从子日宣亦登进士第　　杨亿
按宋史杨亿传亿字大年建州浦城人祖文逸南唐玉山令亿将生文逸梦一道士自称怀玉山人来谒未几亿生有毛被体长尺余经月乃落七岁能属文对客谈论有老成风雍熙初年十一太宗闻其名诏江南转运使张去华就试词艺送阙下即授秘书省正字丁外艰服除淳化中诣阙献文改太常寺奉礼郎命试翰林赐进士迁光禄寺丞明年直集贤院表求归乡里至道二年春迁著作佐郎尝命为越王生辰使时公卿表疏多假文于亿名称益着真宗即位超拜右正言乞外补就养知处州召还拜左司谏知制诰景德初以家贫乞典郡江左诏令知通进银台司俄判史馆会修册府元龟亿与王钦若同总其事其序次体制皆亿所定三年召为翰林学士又同修国史大中祥符初加兵部员外郎户部郎中五年以母疾请归省不待报而行亿素体羸至是以病闻请解官命授太常少卿分司西京许就所居养疗七年病愈起知汝州代还知礼仪院天禧二年冬拜工部侍郎明年权同知贡举坐考较差谬降秘书监丁内艰属行郊礼以亿典司礼乐未卒哭起复工部侍郎令视事四年复为翰林学士卒年五十七亿重交游性耿介尚名节多周给亲友故廪禄亦随而尽　　杨伟按宋史杨亿传亿弟伟字子奇幼学于亿天禧元年献颂召试学士院赐进士及第以试秘书省校书郎知衢州龙游县再补蕲州录事参军国子监荐为直讲驸马都尉李遵勖守澶州辟佥书镇宁军节度判官事迁大理寺丞知河间县再迁太常博士用近臣荐为集贤校理通判单州徙知祥符县提点开封府界诸县镇公事累迁尚书兵部员外郎同修起居注伟清慎无治剧才命知制诰权谏院尝曰谏臣宜陈列大事细故何足论然当时讥其亡补迁刑部郎中为翰林学士祀明堂迁右司郎中判太常寺为群牧使进中书舍人卒赠尚书礼部侍郎　　杨朴
