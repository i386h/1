<!-- { "loadSidebar": true } -->
按宋史王无咎传无咎字补之建昌南城人第进士为江都仪真主簿天台令弃而从王安石学久之无以衣食其妻复调南康主簿已又弃去好书力学寒暑行役不暂释所在学者归之去来常百人王安石为政无咎至京师士大夫多从之游有卜邻以考经质疑者然与人寡合常闭门治书惟安石言论莫逆也安石上章荐其文行皆备守道安贫而久弃不用诏以为国子直讲命未下而卒　　王诜
按宋史王全斌传全斌曾孙凯凯子缄缄子诜字晋卿能诗善画尚蜀国长公主官至留后　　王舜臣
按宋史种世衡传世衡孙朴知河州河南蕃部叛属羌阿章率他族拒官军朴出讨为贼所杀羌乘胜追北偏将王舜臣者善射以弓挂臂独立败军后羌来可万骑有七人介马而先舜臣念此必羌酋之尢桀黠者不先殪之吾军必尽乃引弓三发殒三人余四人反走矢贯其背万骑愕眙莫敢前舜臣因得整众须臾羌复来舜臣自申及酉抽矢千余发无虚者　　王奇按宋史王奇传奇汾州人武举中第章惇经营湖北溪洞以为将领累迁如京副使为湖南都监徙广西宜州蛮寇边奇领兵至天河县期旦日会战裨将费万夜以众窃出河泥隘战没经略使移书迫奇奇不能堪遂战死　　王梁材
按龙溪县志梁材字廷衿登元丰八年进士第上书陈朝政阙失除京西运判遂为夔州路转运使梁材以母老不欲远去上不允复移利州路常平使未几摄成都府事乞就养未至家母卒服阕改提举广南坑冶特转朝散大夫广东运判殁于官　　王昌
按尚友录昌任黟江县令元丰中景灵宫成昌作赋献之辞极雅丽又有七平谠议三江集　　王公辅
按尚友录公辅儋州人俗呼王六翁世传天文苏轼甚重之后折彦质亦与相厚一日具冠带贺折曰夜来见天象公当内迁未几彦质果会赦公辅年一百三岁卒　　王箴
按万姓统谱箴眉山人苏轼妻兄九岁通经弱冠轼见其文甚爱之与成都学官侯元叔每论古人退即书数百言如史汉论赞者元叔叹其有史笔元佑间累诏征之力辞而免子先光俱登进士以诗文名　　王翊按万姓统谱翊麻城岐亭人建桃花庵号桃黄山人熊吉赞云桃黄之庵中有隐君尸居蔬食抱朴含真匪道曷依匪善奚行我伊怀之葛天之民　　王充
按万姓统谱充果州人游黔南太守高请以训黔之学者时黄庭坚被谪于州相爱二载书以颂王之德曰南充王子美其质粹温久与之游见其循理而不竞诚心而不疑　　王震
按宋史王素传素从孙震字子发以父任试铨优等赐及第上诸路学制神宗称其才以习学中书刑房公事遂为检正预修条例加馆阁校勘授尚书右司员外郎进起居舍人使行西边还为中书舍人元佑初迁给事中御史王岩叟劾之以龙图阁待制知蔡州历五郡绍圣初复为给事中拜龙图阁直学士知开封府震与章惇皆吕惠卿所荐而素不相能府奏狱空哲宗疑不实震谓惇抑己于是颍昌盖渐有讼许赂惇子弟震捕渐掠治颇得踪迹惇惧以狱付大理而徙震为枢密都承旨遂坐折狱滋蔓倾摇大臣夺职知岳州卒　　王宗望
按宋史王宗望传宗望字磻叟光州固始人以荫累擢夔州路转运副使哲宗即位行赦赏军万州弥旬不给庖卒朱明因众怒白昼入府宅伤守臣他兵籍籍谋兆乱宗望闻变疾驱至先命给赏然后斩明以徇历仓部郎中司农少卿江淮发运使代吴安持为都水使者加直龙图阁河北都转运使擢工部侍郎以集贤殿修撰知郓州卒　　王吉甫
按宋史王吉甫传吉甫字邦宪同州人举明经练习法律试断刑入等为大理评事累迁丞正刑部员外郎大理少卿历提点梓州路京畿刑狱开封少尹知同邢汉三州以中大夫卒吉甫老于为吏廉介不回但一于用法士恨其少缘饰云　　王钦臣
按宋史王洙传洙子钦臣字仲至清亮有志操以文贽欧阳修修器重之用荫入官文彦博荐试学士院赐进士及第历陕西转运副使元佑初为工部员外郎奉使高丽还进太仆少卿迁秘书少监开封尹改集贤殿修撰知和州徙饶州斥提举太平观徽宗立复待制知成德军卒钦臣平生为文至多所交尽名士性嗜古藏书数万卷手自雠正世称善本　　王当
按宋史王当传当字子思眉州眉山人幼好学博览古今所取惟王佐大略尝举进士不中退居田野元佑中苏辙以贤良方正荐廷对慷慨不避权贵策入四等调龙游县尉蔡京知成都举为学官当不就其后京相当遂不复仕卒年七十二　　王诏
按宋史王化基传化基孙诏字景献用荫补官通判广信军事知博州元佑初擢开封府推官崇宁中由大理少卿徙司农御史论诏在滁日请苏轼书醉翁亭碑罢主崇福宫旋知汝州除直秘阁言者复抉滁州事罢去起知深兖二州徙同州过阙留为左司郎中迁卫尉太府卿刑部侍郎转开封尹时子使京西摄尹洛父子两京相望人以为荣进刑部尚书拜延康殿学士以银青光禄大夫致仕卒　　王汉之
按宋史王汉之传汉之字彦昭衢州常山人父介举制科至秘阁校理汉之进士甲科调秀州司户参军知金华渑池二县为鸿胪丞知直州入为开封府推官历工吏礼三部员外郎蔡京置讲议司引为参详官擢礼部侍郎转户部以显谟阁待制知瀛州徙苏潭洪三州召拜兵部侍郎奉使契丹还言其主不恤民政而掊克荒淫亡可跂而待也徽宗悦以知定州久之徙江宁方腊之乱录奏报御捕功加龙图阁直学士进延康殿学士卒　　王涣之
按宋史王汉之传汉之弟涣之字彦舟未冠擢上第补武胜军节度推官知颍上县元佑中为太学博士徽宗立以日食求言涣之用大臣交荐召对因言求言非难听之难听之非难察而用之难帝欣然延纳欲任以谏官御史辞拜吏部员外郎擢中书舍人崇宁初进给事中吏部侍郎以宝文阁待制知广州言者论涣之当元佑之末与陈瓘龚夬张庭坚游解职知舒州入党籍徙广州召诣阙言者复拾故语以阻之罢为洪州张商英相为给事中吏部侍郎商英去亦出守越朝廷议北伐涣之以疾提举明道宫又四年卒涣之性淡泊恬于仕进每云乘车常以颠堕处之乘舟常以覆溺处之仕宦常以不遇处之则无事矣其归趣如此　　王子韶
按宋史王子韶传子韶字圣美太原人中进士第王安石引入条例司擢监察御史里行出按明州留振狱安石恶祖无择子韶迎其意发无择在杭州时事自京师逮对而以振狱付张载无择遂废元佑中历吏部郎中卫尉少卿迁太常谏官刘安世言熙宁初士大夫有十钻之目子韶为衙内钻指其交结要人子弟如刀钻之利缙绅所共鄙薄乃出知沧州入为秘书少监出知济州建言乞追复先烈以贻后法复以太常少卿召进秘书监拜集贤殿修撰知明州卒　　王厚按宋史王韶传韶子厚字处道少从父兵间畅习羌事官累通直郎元佑弃河湟厚上疏陈不可且诣政事堂言之不听绍圣中干当熙河公事会羌酋瞎征陇拶争国河州守将王赡与厚同献议复故地元符元年师出塞降瞎征陇拶出迎遂定湟鄯诏赐陇拶姓名曰赵怀德进厚东上合门副使知湟州既而他种叛合兵来攻厚不能支贬贺州别驾崇宁初蔡京复开边还厚前秩于是羌人多罗巴奉怀德弟溪赊罗撒谋复国朝廷患众羌扇结命厚安抚洮西厚击破多罗巴遂拔湟州以功进威州团练使熙河经略安抚三年四月厚帅大军次于湟羌置陈临宗水倚北山罗撒张黄屋建大&#乘高指呼厚麾游骑登山攻其背亲帅强弩迎射羌退罗撒以一骑驰去其母龟兹公主与诸酋开鄯州降厚将大军遂入廓州超拜武胜军节度观察留后明年罗撒复入寇新疆大震厚坐逗遛降郢州防御使已而怀德纳款还厚旧官入朝提举醴泉观卒赠宁远军节度使谥庄敏　　王炳按万姓统谱炳字景文南安人绍圣中第进士娶吕惠卿犹子避吕氏权十年不调后为沭阳令秩满入都时蔡京当国登其门者通贵以炳与惠卿连姻嘱使往见炳不往左授海陵丞而归吕蔡之败附丽者皆坐谪炳独得全通判潮州改知汀州未上提举洞霄宫而卒　　王公彦
按万姓统谱公彦字成德永嘉人登绍圣第调江夏尉元符末上书论宣仁无负于先帝司马光无负于天下且言章惇迷国误朝之罪与李林甫卢杞度长较短未知孰甚由是废斥入党籍绍兴初褒录转官奉祠而终　　王回
按宋史邹浩传王回字景深仙游人第进士调松滋令荆沔俗用人祭鬼回捕治甚严其风遂革元符中叶祖洽荐为睦亲宅讲书与邹浩友善浩南迁人莫敢顾回敛交游钱与治装且慰安其母逻者以闻逮诣诏狱众为之惧回居之晏然狱上除名停废徽宗立召还旧官擢监察御史数日卒　　王赡
按宋史王君万传君万子赡始因李宪以进立战功积官至皇城使领开州团练使元符中知河州以诈增首级夺十一官赡欲以功赎过乃密画取青唐之策遣客诣章惇言状惇下其事于孙路路以为可取赡遂引兵入据其城诏建为鄯州进赡四方馆使荥州防御使知州事黄履谓赏薄乃拜维州团练使为路钤辖赡纵所部剽敓羌众携贰谋复青唐王吉魏钊种朴相继败没将士夺气书闻帝震骇于是曾布言赡创造事端以生边害诏贬右千牛将军房州安置言者论之不已熙河又奏青唐诸族怨赡入骨髓日图报复枢密院乞斩赡以谢一方诏配昌化军行至穰县而缢　　王庠
按宋史王庠传庠字周彦荥州人累世同居号义门王氏祖伯琪以义声着于乡父梦易登皇佑第母向氏钦圣宪肃后之姑也庠幼颖悟七岁能属文年十三居父丧哀愤深切闭户穷经史百家书传注之学寻师千里究其旨归早岁上范纯仁苏辙张商英书皆持中立不倚之论吕陶苏辙皆器重之崇宁壬午岁应能书为首选下第径归奉亲养志母卒终丧复举八行事下太学大司成考定为天下第一诏旌其门朝廷知其不可屈赐号处士寻改潼川府教授赐出身及章服一日四命俱至竟力辞不受虽处山林唱酬赋咏皆爱君忧国之言太后念其姑尝欲官庠以逊其弟侄及甥且以田均给庶兄及前母之姊庠卒孝宗谥曰贤节　　王纲
按尚友录纲字振翀自闽徙谷城元符进士通判徽州即解印绶归求深林密谷居之人望其仪温然知其为德人平生无忿怒时称长者有寇自均房来纲曰我若去必残吾乡因具牛酒以待寇素闻其贤不忍犯郡国闻风奔其庐饥者待哺冻者索衣婚葬弗举者助之赀里人名为无怨公子之望孝宗朝参知政事赠纲太子少傅　　王宿
按万姓统谱宿眉山人与同郡李由颐程之才杨明家愿杨恂苏千钧贾勉中史彭年孙曾家度史钦家德基家干刘刚杨贯张繻史励节史移中家宁史勤李成彪史书言费易共二十五人俱以元符上书入党籍　　王襄
按宋史王襄传襄初名宁邓州南阳人擢进士第崇宁二年以军器监主薄言事称旨擢库部员外郎改光禄少卿察访陕西迁显谟阁待制权知开封府迁龙图阁直学士吏部侍郎大观三年以集贤殿修撰知潭州改兵部侍郎使高丽还对称旨诏赐名襄历工部吏部尚书拜同知枢密院事坐荐引近侍罢知亳州又坐交通郭天信提举嵩山崇福宫宣和六年起为河南尹金人再入出为西道都总管高宗开大元帅府襄以所部兵会于虞城县即位命襄知河南府襄初与赵野分总西北道诸军金人围京师征兵入援二人故迂道宿留至是降宁远军节度副使永州安置卒　　王庶
