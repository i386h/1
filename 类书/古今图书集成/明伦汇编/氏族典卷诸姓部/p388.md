<!-- { "loadSidebar": true } -->
按元史田雄传雄字毅英北京人也幼孤能树立以骁勇善骑射知名金末署军都统太祖军至北京雄率众出降太祖以雄隶太师国王木华麾下从征兴中广宁诸郡定府州县二十有九平锦州攻柏乡鄜坊绥葭有功木华承制受雄隰吉州刺史兼镇戎军节度使行都元帅府事平汾西霍山诸栅以木华命授河中帅太宗时从攻西和兴元夔万诸州论功尤最授行军千户召为御前先锋奉旨招纳河南降附授镇抚陕西总管京兆等路事时关中苦于兵革郡县萧然雄披荆棘立官府开陈祸福由是来附者日众雄乃教民力田京兆大治事闻赐金符定宗时入觐于和林以疾卒年五十八后追封西秦王子八人大明袭职知京兆等路都总管府事　　田忠良
按元史田忠良传忠良字正卿其先平阳赵城人金亡徙中山忠良好学通儒家杂家言尝识太保刘秉忠于微时秉忠荐于世祖遣使召至送司天台给笔札令秉忠试星历遁甲诸书秉忠奏曰所试皆通司天诸生鲜有及者诏官之司天至元十八年特命为太常丞迁太常少卿二十四年请建太社于朝右建郊坛于国南俄兼引进使二十九年迁太常卿大德元年迁昭文馆大学士中奉大夫兼太常太卿十一年成宗崩阿忽台等持异谋将以皇后教祔成宗于庙忠良争不从武宗即位进荣禄大夫大司徒仁宗即位又进光禄大夫领太常礼仪院事延佑四年正月卒年七十五追封赵国公谥忠献子天泽翰林侍讲学士嘉议大夫知制诰兼修国史　　田滋
按元史田滋传滋字荣甫开封人至元二年由汴梁路总管府知事入为御史台掾十二年拜监察御史十三年遂超拜行御史台侍御史历两淮盐运使河南路总管大德二年迁浙西廉访使十年改济南路总管寻拜陕西行省参知政事未几卒于位赠通奉大夫河南行省参知政事追封开封郡公谥庄肃　　田喜按清苑县志喜金贞佑元年保州陷喜及其父与难是夕元主令屠汰其老者喜恻然欲代其父死遂潜往伏其父于下以两手据地俯而延颈以代之项中两刀而死夜半复苏后二日令再下无老幼尽杀孝子以艺被选而行次安肃矣闻其父死复逃回求父尸而得之负以涉河冰伤胫至血出发母冢下尸而塞之乃还　　田改住
按元史田改住传改住汶上人父病不能愈祷于天去衣卧冰上一月同县王住儿母病卧冰上半月　　田寿按山东通志寿燕人至元间为临邑令莅政廉能豪猾敛手盗贼屏息先是防兵在县占膏腴地以牧马供军为名民甚病之寿将谋革会朝廷遍历检核乃奉诏穷诘得二万余亩悉归于民民大感悦去后为立德政碑　　田季
按陕西通志季字策卿京兆人至元初为金洋观察副使鲠介不妄交应事暗合程度吏民畏怀抚慰校卒尢加恩厚　　田荣祖
按中牟县志荣祖字继先邑之土山里人好学业儒长于律科未冠充中牟典补汴梁路府掾改充南阳总管府提控秩满授从事郎四川等处枢密院都事迁陕西屯田总管府经历差入云南算理钱粮兼恤刑狱秉公执法平允得情绩奏升征仕郎陕西行中书省左右都事转安西路总管府判官元贞元年升云南诸路行中书省左右司郎中历官多善政卒于云南宦邸年五十六　　田守璋
按陕西通志守璋大德二年徽州管军元帅副使为人倜傥不群以骁勇见称洞烛民艰军民倚赖　　田希吕按岳州府志希吕字志舒隐居天门好贤乐义大德中创书院为先圣贤祠奖进后学希吕为天门书院山长　　田也先
按郓城县志樊执敬授浙江行省参知政事海寇犯余杭执敬逐之中枪而堕从仆田也先驰救之亦中枪死　　明
　　田子贞
按浙江通志子贞名贞以字行永康人丁酉寇起民多奔窜岩穴且饥馑频仍道殣相望子贞出粟赈之皆罗拜曰我等已在鬼箓赖公而生傥有所役虽蹈水火无恨子贞因结为义旅使扞乡井寇不敢犯廉访使者檄授巡检辞岁戊戌明兵下浙东而七闽犹未归附陈友定遣使持空名敕授子贞武义县尹子贞知天命有归遂缚使者戮之而焚其书　　田子仁
按永州府志子仁南乡人元末隐居不仕洪武初征至京赋上元观灯诗称旨授宁远教谕　　田盛
按江西通志盛字秀实吴元年任永新知州廉介有智略民经元乱逃移靡复盛多方循拊归者咸获安堵视学校颓圮重建殿庑门堂一新又割俸置祭器其重学兴教可称知政理先要矣　　田赋
按蒲圻县志赋字信立性通敏熟知典故洪武初应求贤诏授知诸暨县有惠政后以事左迁祥符簿历一考休告归　　田旺
按安庆府志旺望江人洪武四年从军龙骧卫庚辰自总旗以功升百户又升副千户壬午又升水军卫指挥佥事　　田嘉
按江西通志嘉河南人洪武十二年新城知县莅政廉勤有为有守兴学校广生员执法不避豪势时府通判叶楷行县不律遂指奏之朝议嘉其直超拜江西按察使　　田炯
按山西通志炯大同人洪武中由太学生历职勤慎官至吏部左侍郎　　田本
按云南通志本太原人举人洪武间任姚州知州死贼自久之难　　田中
按陕西通志中蠡县人进士任浙江钱塘知县洪武间谪成肃府仪卫司校尉性淳厚尚古朴治家严肃人皆称之　　田敏道
按山西通志敏道五台人洪武间以才行超卓荐官至湖广按察副使　　田庆
按万姓统谱庆永乐中知泰州在任清慎公勤无私谒为政有条吏不敢欺　　田纲
按祁州志纲举人永乐间拜礼科给事中立朝侃侃仪度端肃升湖广参政　　田载
按贵州通志载北平人由人材永乐十一年设铜仁府首知府事草昧之初结庐听政招集遗氓次第开刱逾年官署学宫规制粗备外驯蛮獠内抚疮痍备极苦心　　田礼
按清苑县志礼字思敬田蒿人以荫补保定中卫指挥佥事历官都督府右都督礼幼有大志既长以名节自期谋猷审固御下有恩帅阃推其练达老成谙晓兵政同靖远伯王骥讨云南孟养生擒其子思机发破其鬼哭等山寨讨贵州苗贼身先士卒平之后苗贼复发领兵追至香炉山寨七战七捷渠首献俘诸苗请降抚绥尽道所至无不德之　　田赐
按清苑县志赐大阳人宣德壬子举人任陕西平凉府知府赋性刚严尚气节居官不畏强御僚友吏民不敢干以私时褒城诸王深敬惮之寻致仕卒　　田增按新安县志增易阳人留守中卫指挥捕盗有功正统中土贼作乱增率精骑直入贼营斩馘而还升都指挥同知十四年扈驾北出与大兵会土木山势炽死战不支身没　　田玉
按万姓统谱玉内江人国子生正统中知桐乡勤恤民隐时闽浙盗起征需繁重玉宽假奖率贫富适宜民用不匮以艰归父老上疏乞留服阕仍知桐乡政宽易言动详雅持身清谨得上下心迁知池州　　田玹按万姓统谱玹字廷玉奉化人自少警敏家贫力学正统八年进士授刑部主事持法不阿门无私谒推谳详明而济之以恕所案无冤者尚书魏源多其才每遇疑事必以委玹玹尽心讯鞫以勤劳致疾且亟有指挥坐重律以白金五百贿之闭门不纳曰吾病且死无愧于心足矣忍以五百金亏平生乎及卒家无一钱之蓄自司寇而下与素所游者皆致赙始克棺殓焉　　田赋
按万姓统谱赋字用周瓯宁人选刑科给事中奉敕攒漕河两淮寻升池州知府改繁调淮安赋善诗文所著有齐山志纪行录管鸣集巡漕集困横集野樵杂言　　田达
按浙江通志达河南人正统间东阳丞括寇流劫郡城奄突东阳达率子五人集民兵迎战父子俱死邑人伤之　　田昭
按清苑县志昭字明德大阳人景泰癸酉举人历任福建运副天性廉洁一毫不苟取致仕还空然一囊守祖产百余亩以勤俭治家俨若农夫教二子长芝举乡荐次兰登进士　　田景旸
按高阳县志景旸字时中高阳人景泰甲戌进士授山东道监察御史风采棱棱数直谏论时事剀切弹劾不避权要然勤慎明大体不苛察也累官大理寺卿执法不&#而明恕详尽前后谳大狱多所平反上以玺书褒之寻乞休归林下二十余年谢绝世故以吟&#自适正德元年卒　　田益
按山西通志益字损之崞县人性忠孝鲠直不阿势力天顺己卯举人知光山县廉明果断政称河南第一擢监察御史权幸敛迹巡凤阳政多平反贪污望风解绶升陕西佥事兵备甘州甚有政誉　　田愉
按山西通志愉安化举人天顺间任平遥县邑素号难治愉以清介自持莅事精察锄奸去暴人以刚大称之　　田琼
按万姓统谱琼湖广松溪人举人成化四年任扬州教授琼秉性刚严居常不假人以辞色始莅扬即以师道自重虽参台郡贵官惟礼无谄遇诸生恩义区别最明诸生由是奋激砥砺骎骎不懈常爱校生夏易悯其贫捐己资为娶仍誓诫同官毋索寒士馈仪同官胥畏服　　田景贤
按畿辅通志景贤字宗儒涿州人成化乙未进士授给事中时上疏论贵戚周寿窃权乱政上震怒廷杖未几上悟擢通政参议察理边储经略戎务精明浑厚将吏胥服升太常少卿累迁礼部尚书仍掌太常寺事进太子少保逆瑾擅国凌虐大臣景贤简静自持瑾不能中伤上疏恳辞进太子太保归卒赠太子太傅　　田铎
按明外史田铎传铎字振之阳城人成化十四年进士授户部主事迁员外郎郎中弘治二年奉诏赈四川坐误遗敕中语谪蓬州知州御史行部至蓬寂无讼者讶之已乃知州无冤民也太息而去荐于朝擢广东佥事迁四川参议不赴以老疾告归正德时刘瑾矫诏言铎理广东盐法簿牒未明逮赴广未就道而瑾诛或劝铎毋行铎不听行次九江卒年八十二　　田彭按山西通志彭马邑人成化甲辰进士历官陕西左布政仁慈正直取予一介不苟惠政在民为秦人所思　　田榖
按贵州通志榖安化人成化丙午举人授新津令清慎严明升曲靖府通判寻乞养归不复仕　　田登
按城武县志登字有年弘治丙辰科进士任乐亭知县以治行钦取擢江西道监察御史出按谳狱不泥文卷多所平反有吟呻一览诗集行世　　田祯
按济南府志祯字世隆利津人弘治己酉举人任陕西邠州学正丁母忧服阕当改除邠举人刘澄宁奏乞复除原任居九载升庆阳府教授会正德改元纂修实录事竣聘主江西丁卯乡试寻升国子监助教转兴府右长史以礼事王正己不阿会藩属郡王薨无嫡嗣庶子争立府僚受贿依违莫决比祯至即启王会议乃扬言曰袭封有成宪岂容强争此事若差关系纲常众官相视愕然即如议具奏遂定封焉以子侍御封奉政大夫　　田&#
按泉州府志&#字景瞻晋江人弘治庚戌进士授南京户部主事榷杭州北关以廉谨着擢南京吏部验封郎中寻升湖广宝庆知府以亲老乞归　　田昆
按泉州府志昆字景玉&#弟也领弘治乙卯乡荐授湖广均州知州武当山镇守中贵贪虐民不堪命极力抗制中贵怒毁醮坛万岁碑诬奏昆被诏逮系至京逆瑾用事构成重狱大理卿燕忠疏雪其诬乃得释竟削籍归　　田贡
按蕲水县志贡号少江生而&#异读书过目成诵十岁善属文十七领弘治甲子乡荐拜嘉兴府通判升绛州守绛宗室悍甚民苦之贡毫不假借宗室帖然　　田耔按名山藏本行记耔汾州人弘治中举人知长清县居官鲠直一介不取事亲孝养诚至亲没庐墓哀思骨立尝有早霜杀禾独近墓之禾不伤人谓孝感应耔能孝族人多孝顺者乡邦推重与辛彦博立为忠孝祠祀之　　田汝耔
按河南通志汝耔字勤甫祥符人弘治末举进士授刑科给事中清直不阿正德初迁江西佥事提督学政转湖广副使理狱讼清屯田修水利请还力田养母以经籍自娱所著有周易纂义律吕会通采葑归田二集　　田天泽
