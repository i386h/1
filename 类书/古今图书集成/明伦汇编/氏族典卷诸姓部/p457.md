<!-- { "loadSidebar": true } -->
按明外史曹凯传凯字宗元益都人正统十年进士授刑科给事中磊落多壮节英宗北征谏甚力帝不从乘舆果陷凯恸哭竟日声彻禁庭景泰中迁左给事中用荐擢浙江右参政在浙数年声甚着初凯为给事尝劾武清侯石亨亨得志修前憾遂谪凯卫经历卒　　曹吉祥
按明外史曹吉祥传吉祥滦州人素依王振正统初征麓川为监军景泰中分掌京营后与石亨结率兵迎英宗复位迁司礼太监总督三大营嗣子钦从子铉铎等皆官都督钦寻进昭武伯门下&#养乞恩冒滥者无虚日多至千百人朝士亦有依附希进者其权势与石亨埒时并称曹石未几二人争宠有隙御史杨瑄张鹏劾之吉祥乃复与亨合乘间诉帝帝为下瑄等诏狱吉祥势焰益张朝野仄目然帝英察见其所为多私意稍稍疑及李贤力言夺门非是帝始大悟疏吉祥无何石亨败吉祥内不自安乃日犒诸达官金钱谷帛诸达官皆愿尽力效死钦问客冯益曰自古有宦官子弟可为天子乎益曰君家魏武其人也钦因为反谋天顺五年七月钦私掠家人曹福来为言官所劾帝令锦衣指挥逯杲察之急而降&#遍谕群臣钦惊谋遂决是时甘凉告警帝令怀宁侯孙镗西征未发吉祥使其党掌钦天监太常少卿汤序择是月庚子昧爽钦拥兵入而己以禁兵应之谋定钦召诸达官夜饮时镗及恭顺侯吴瑾俱宿朝房达官马亮恐事败逸出走告瑾瑾趣镗由长安右门隙投疏入帝急絷吉祥于内而&#皇城及京城九门闭弗启钦知亮逸中夜驰往逯杲家杀杲使甲士杀都御史冠深于西朝房斫伤李贤于东朝房遂攻东西长安门镗遣二子急召西征军击钦于东长安门钦走攻东安门及天渐曙钦党稍稍散去镗勒兵逐钦斩铉镗子軏斫钦中膊钦乃走突安定诸门门尽闭窜归家拒战会大雨如注镗督军大呼入钦投井死遂杀铎尽屠吉祥家越三日磔吉祥于市汤序冯益及吉祥姻娅达官皆伏诛　　曹钦
按名山藏勋封记昭武伯曹钦天顺元年以太监吉祥从子从夺门功得封五年坐反伏诛　　曹英
按陕西通志英字文华临洮卫人成化初进士任湖广道监察御史巡按四川岁大荒有赵铎者啸聚为盗英摘首恶置大辟余赦之悉令解散归业以言事忤旨左迁湖广邵阳县知县二年引疾致仕所著有遣兴集恒济实录默翁集三友主人传　　曹元
按明外史刘宇传曹元字以贞大宁前卫人柔佞滑稽不修士行成化十一年进士授工部主事历员外郎郎中与刘瑾相结正德二年屡迁右副都御史巡抚甘肃改抚陕西逾年召为兵部右侍郎转左寻代宇为尚书兼督团营加太子少保将校迁除皆惟瑾命元所入亦不赀五年拜吏部尚书兼文渊阁大学士入阁辅政元琐琐无能在阁中日饮酒谐谑道里巷鄙语而已瑾败元即日上疏请罪辞极哀诏许致仕言官交劾黜为民病卒无子　　曹璘
按明外史曹璘传璘字廷晖襄阳人成化十四年进士授行人久之选授御史孝宗嗣位疏言梓宫发引陛下宜衰绖杖履送至大明门外拜哭而别率中官行三年丧贵妃万氏有罪宜告于先帝削其谥还葬他所帝纳其奏顷之请复先朝言事谪官放遣宫中怨女罢撤监督京营及镇守四方太监疏奏帝颇采焉弘治元年出按广东引疾归居山中读书三十年不入城市　　曹凤
按河南通志凤字鸣岐新蔡人成化中登进士第授祁门知县累升苏州知府居数年政平讼理累擢副都御史巡抚延绥正德初召还佐理院事以忤逆瑾矫旨罢其官愤恨卒　　曹镤
按吴江县志镤字良金弘治六年进士选庶吉士十四年改刑部主事恤刑四川进员外郎性鲠介遇中贵人折辱之左迁东昌府通判时镇守太监在临清者尤暴横镤抗章劾其罪状乞诏裁革武宗从之刘瑾怒使人刺镤阴事无所得迁兴化府同知都司刘全瑾族也恃势不法镤举按其罪擢湖广佥事归于所居积土为山植桐其上自号桐丘嘉靖中卒　　曹雄按明外史仇越传曹雄西安左卫人弘治末历官都指挥佥事为延绥副总兵武宗即位用总督杨一清荐擢署都督佥事充总兵官镇固原以刘瑾同乡自附于瑾瑾欲广树党日相亲重正德四年进署都督同知总督才宽御寇沙窝为所杀雄拥兵不救佯引罪乞解兵柄令子谧赍奏诣京师瑾异谧貌妻以从女而优诏褒雄令居职如故置鐇反宁夏雄闻变即统兵压境事定瑾以平贼功归之进左都督谧亦官千户未几瑾败言官交劾降指挥佥事寻征下狱以党逆论死籍其家诏宥之与家属永戌海南　　曹谦
按明外史仇越传曹雄子谦读书能文有机略好施予雄下狱谦亦被系为怨家棰死　　曹珪
按黄冈县志珪字廷献正德辛未进士令桐庐以治行调海宁擢监察御史按广西平猺獞有功复按陕西时武庙以别旨遣中官过陕珪遮留疏谏竟得寝历官有余俸咸与异母弟共之着有南坡奏议　　曹怀按无锡县志怀字于德正德十二年进士选庶吉士改户科给事中武宗将南狩廷臣伏阙下谏者百五十有五人怀与焉诏杖历吏科迁兵科左嘉靖初诏廷臣集议大礼忤旨下诏狱杖于廷怀又与焉再疏论当事诸臣有五鬼刺天五经埽地之语奉命稽察甘肃仓储兵器出守永平调思恩致仕　　曹逵
按太仓州志逵字履中号沙溪为御史&#佞宰鈜不法上杖之五十谪随州判官摄蕲水县事中人从章圣梓宫过急责供亿逵常廪外不庀一钱中人目为强项曹既迁南城令多政迹进南京工部主事迁知广州府调云南守以最闻遂擢其省按察副使治兵临安蛮酋普宪阻兵逵以所部深入缚之巡抚害其功格不上遂归　　曹杰
按名山藏本行记杰句容人生平长厚不与物忤一日游城市遇担柴者&#以铁担撞入其目瞳随担出血流满地昏晕中犹强谓其人曰我儿刚直无为若获亟向西行顷三子至绐之曰其人东行矣追数十里不遇乃返　　曹霖
按万姓统谱霖字济民任浙江都司副断事素以刚明廉介见称藩司信任委抽分毫末不涉及考绩囊&#一空升山西蒲州同知卒于都下人皆悯其清苦祀入乡贤　　曹昌
按广东通志昌字德隆其先寿州人祖承宗德庆千户父斌好游往来汴洛许汝间久而不归父去时昌甫三岁及长问其母母告之故昌遂辞母去誓不见父不还昌旁求不得困于涂每夕稽首北辰愿减筭以见父行至裕州遇父友伦济始知父已死矣访获殡所朝夕号泣负骸归葬人称为曹孝子　　曹诰
按黄冈县志诰字廷宠号仲冈嘉靖丙戌进士累晋甘肃大中丞时寇氛告警诰督师出奇兵取胜士民怀德畏威以疾卒　　曹邦辅
按明外史曹邦辅传邦辅字子忠定陶人嘉靖十一年进士历知元城南和以廉干称擢御史巡视河东盐政巡按陕西出为湖广副使擢山西右参政迁浙江按察使拜右佥都御史巡抚应天倭犯南京为官军所迫奔浒墅副总兵俞大猷副使任环数邀击之而余贼已进据陶宅邦辅督副使王崇古围之佥事董邦政把总娄宇协剿贼走太湖追及之尽歼其众侍郎赵文华欲攘其功邦辅捷书先奏文华大恨与浙江巡按胡宗宪会邦辅师攻陶宅贼诸营皆溃贼退邦辅进攻之复败坐夺俸文华奏邦辅避难击易致后师期总督杨宜亦奏邦辅故违节制给事中夏栻孙浚争之得无罪文华还京奏余贼且尽而巡按御史周如斗又奏失事状文华因言贼易灭督抚非人致败乃逮系邦辅谪戍朔州隆庆元年杨溥为吏部起邦辅左副都御史协理院事进兵部右侍郎理戎政寻以左侍郎兼右佥都御史总督蓟辽保定军务以给事中张卤言召为右都御史掌南院事帝以京营事重更协理为阅视遂以左都御史召还任之转南京户部尚书累乞骸骨不听万历元年给由赴阙复以病求去遂致仕居三年卒赠太子少保邦辅廉峻历官四十年家无余赀　　曹亨
按汝宁府志亨字伯贞新蔡人都御史凤孙也母梦绿衣神人入室遂生亨嘉靖乙未进士授刑部主事亨素谙法家言奸吏靡所措手出守兖州用严为治奏绩为天下第一擢荆南副使时辽庶人多不法然惮亨不敢大横迁浙江参政外艰服阕念母老疏请终老起补湖广参政寻升副都御史巡抚真定适有边警万骑迫太原羽檄夜至亨即擐甲策马赴敌大胜龙泉关下进兵部侍郎协理戎政寻升南京工部尚书致仕归年八十有二忽一日有大星陨亨遂就枕而逝赠太子少保　　曹守贞
按扬州府志守贞字子一江都人从祭酒吕楠究理学时服其精醇举嘉靖戊戌进士知遂昌县同官倾之左迁晋州判官寻移曲周皆有惠政升工部营缮司主事榷荆州关税时辽庶人暴恣虐视有司守贞独持正不为挠转虞衡司员外郎升尚宝司丞典司者为权相子世蕃与议多不合谪山东转运判官移饶州府同知久之擢南京户部郎中出为平乐知府寻乞休还里闭户读书所著有畸侔轩&#诸书藏于家　　曹忭
按荆州府志忭字子诚江陵人别号纪山嘉靖辛丑进士选翰林院庶吉士累官云南巡抚至性孝友着有翰林集行世　　曹金
按开封府志金字汝砺祥符人嘉靖癸卯举乡试第一丁未进士授南通州知州迁山东兖州府同知晋浙江右参议守温处倭寇犯青田金力守孤城城得保全晋海道副使以伉直忤贵幸意罢归隆庆改元诏起补山西按察司副使迁陕西左布政入为顺天府尹刑部右侍郎改兵部右侍郎兼佥都御史巡抚陕西斩盩厔妖贼地方以宁寻引疾请归家居十七年卒所著有传川文集藏于家　　曹克新
按松江府志克新四川游击将军统川兵援松江攻川沙贼大败之贼遁至吴淞克新以舟师袭击斩获大半又捣周浦贼巢以雪夜深入纵火焚寺贼惊乱四面伏起斩获甚众毁其营栅由是溃散寻至殄灭　　曹珊按松溪县志珊邑人嘉靖壬戌十二月倭寇围县珊奋力御寇阵亡　　曹璘
按松溪县志璘邑人嘉靖壬戌十二月倭寇围县璘御倭殁于阵　　曹成
按松溪县志成邑人嘉靖壬戌十二月倭寇围县成奋力战敌阵亡　　曹惠安
按松溪县志嘉靖壬戌倭寇围县惠安奋力御倭铳伤而死　　曹廷慧
按曲阜县志廷慧由岁贡授江宁县主簿倭寇猖獗廷慧独守孤城一日寇至廷慧率兵出诀妻子曰我必死王事矣汝辈自为计卒大胜归城赖以全妻子亦无恙以军功擢苏州府通判寇复围苏州水步屡战屡捷擢兵备佥事未任卒于官　　曹六
按吴县志六与其二子皆被倭获絷手以行长纔十六少数岁啼呼乞归倭以白刃恐之长者跪曰愿舍父我随所往不敢违贼怜释父掳其兄弟而去　　曹鈇按长清县志鈇字明威号爱堂性至孝万历丁丑进士初授东光海门二县尹政绩丕着寻擢户部郎中监兑湖广不以脂膏自润神宗亲赐金花锦缎以奖赏之遂升卫辉知府时潞王初就藩封&#谕同往未及一载府事不劳而治亲王大为慰悦告致回籍退居城南祖庄自题其斋曰止足　　曹学程
子
正儒

按明外史曹学程传学程字希明全州人万历十一年进士历知石首海宁治行最擢御史帝命将援朝鲜已而兵部尚书石星听沈惟敬言力请封贡乃以李宗城杨方亨为正副使往行册封礼未至日本而宗城以贪淫几被杀二十四年五月逃归帝复惑星言欲遣给事一人充使因察视情实学程抗疏言不可时学程方督畿辅屯田疏入帝大怒逮下锦衣狱移刑部定罪斩救者多言其母年九十余哭子待毙帝卒弗听数遇赦亦不原其子正儒朝夕不离犴狴见父憔悴骨立呕血仆地久之乃苏因刺血书奏乞代父死终不省三十四年始用朱赓言谪戍湖广宁远卫久之放归卒天启初赠太仆少卿崇祯时旌正儒为孝子　　曹璜
