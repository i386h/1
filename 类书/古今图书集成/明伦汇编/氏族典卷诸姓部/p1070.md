<!-- { "loadSidebar": true } -->
　　许氏世谱叙　　　　　　　宋王安石伯夷神农之后也佐尧舜有大功赐姓曰姜其后见经者四国曰申诗所谓申伯者是也曰吕书所谓吕侯者是也曰齐曰许春秋所书齐侯许男是也周衰许男常从大侯征伐会盟竟于春秋及后世无复国而子姓以其封姓然世传有许由者尧以天下让由由不受逃之箕山箕山上&#有许由冢焉其事不见于经学者疑之或曰由无求于世者耳虽与之天下&#不受也故好事者以云而由与伯夷其生后先所祖同不同莫能知也汉兴许氏侯者六人柏至侯盎宋子侯瘛严侯猜此三侯者其始以将封而史不书其州里平恩侯广汉博望侯舜乐成侯延寿此三侯者同产昆弟也以外戚起于宣元之世昌邑人也盎孙昌尝为丞相延寿及广汉弟子嘉尝为大司马至王莽败许氏始皆失其封云后汉会稽有许荆者循吏也许慎者以经术显许峻者为易林传于世许杨者治鸿隙陂有德于汝南汝南之民报祭焉许靖者避地交州后入蜀先主以为太傅与从弟劭俱善论人物劭兄虔亦知名世称平舆渊有二龙焉慎峻杨靖皆汝南人也许褚者家于谯以忠力事魏封侯牟乡许慈者家南阳入蜀父子为博士司马晋时有许孜者东阳人也德行高察孝廉不起老于家其子曰生亦有至性焉初许氏爵邑于周子孙播散四方有纪者犹不乏焉至昌邑姓大着闲兴于汝南其后祖高阳者为最盛然高阳之族不见其所始有据者仕魏历校尉郡守生允为镇北将军允三子皆仕司马晋奇司&#校尉猛幽州刺史奇子遐侍中猛子式平原太守自允至式皆知名允后五世询司马晋常召官之不起询孙珪为旌阳太守于齐珪生勇慧齐太子家令勇慧生懋笃学以孝闻卒于梁为中庶子懋生亨为陈卫尉卿常领史官次齐梁时事有子善心为之卒业是时有许绍者善心族父也通守夷陵治有恩流户自归数十万卒有劳于唐爵安陆郡公圉师钦寂钦明其后也圉师绍少子宽博有器干别自封平恩侯与敬宗俱为龙朔中宰相钦寂谓绍曾大父也万岁中帅师当契丹为所败执以如安东使说守者降至安东曰贼今且破灭公勉守无忘忠也契丹即杀之是岁弟钦明亦遇杀钦明为凉州都督案行卒与突厥遇亦执使降至灵州顾为廋言告守者所以破贼兄弟将兵一旦同以身徇边鄙贤者荣之敬宗者善心子也始以公开郡于高阳与其孙令伯以文称当世天宝之乱敬宗有孙曰远与张巡以睢阳抗贼自以不及巡推巡为将而亲为之下久之食已尽煮茶纸以食犹坚守贼所以不得南向以睢阳弊其锋也卒与俱死者皆天下豪杰义士云唐亡远孙儒不义朱梁自雍州入于江南终身不出焉儒生稠沈毅有信仕江南李氏参德化军事稠生规好道家言不以事自慁常羁旅宣歙闲闻旁舍呻呼就之曰我某郡人也察君长者且死愿以骸骨属君因指橐中黄金十斤曰以是交长者规许诺敬负其骨千里并黄金置死者家家大惊愧之因请献金如亡儿言以为许君寿规不顾竟去于是闻者滋以规为长者卒葬池州后以子显赠大理评事生遂逖迥三子遂善事母里母励其子辄曰汝独不&#许伯通乎祥符中天子有事于泰山加恩群臣逖当迁让其兄遂天子以遂试将作监主簿遂子俞字尧言名能文章大臣屡荐之有与不合者官以故不遂常知兴国军大冶县县人至今称之俞两子均&#为进士逖字景山常上书江南李氏李氏叹奇之以为崇文馆校书郎岁终拜监察御史后复上书太宗论边事宰相赵普奇其意以为与己合知兴元府起酇侯废堰以利民治澧荆扬三州为盗者逃而去其事兄如事父使妻事其长姒如事母故人无后为嫁其女如己子有子五人恂黄州录事参军恢尚书虞部员外郎怡今为太子中舍签书淮南节度判官厅公事元今为江淮荆湖两浙制置发运使平泰州海陵主簿五人者咸孝友如其先人故士大夫论孝友者归许氏元以国子博士发运判官七年遂为其使待制天章阁自天子大臣莫不以为材其劳烈方在史氏记余故不论而着其家行云迥字光远其事母如伯通之孝事其兄如景山之为弟也慷慨有大志少常仕李氏后不复仕与其兄俱葬颜村有子会为进士方壮时亦慨然好议天下事今为太庙斋郎临川王某曰余谱许氏自据以下其绪传始显焉然自许男见于周其后数封而有纪之子孙多焉考是论之夫伯夷之所以佐其君治民余读书未尝不喟然叹思之也传曰盛德者必百世祀若伯夷者盖庶几焉彼其后世忠孝之良亦使之遭时沐浴舜禹之间以尽其材而与夫夔皋熊虎之徒俱出而驰焉其孰能概之耶　　许氏世次图序　　　　　　　　许元夫远祖人所易忘也我许氏本唐虞泰岳之裔下逮周汉代有封君显宦名贤载于经史者大略可见然世次遐邈不可得而详矣唐龙朔中上世宰相府君受诏修族志始有推原本宗起于汉郡守公据历十四世至府君于是开郡于高阳距今又历十有二世其间远祖名讳多不能记各房播迁悉不相闻今元兄弟共承祖考之泽或守居故里或宦寓四方已不时聚友于之情则后之视今因可知也乃列本宗自魏郡守公据以下祖宗世次于图贻诸子侄使传历千世之久居隔千里之远皆知所本而不忘尔既而又荷友人临川王安石为撰谱传推究上代封国之所始颇为详悉因以附于右云　　毗陵夫椒许氏世谱叙略　　　许存心按许之先本炎帝神农氏之裔曰祝融为黄帝司徒生术嚣嚣生勾龙为颛顼高阳氏土正能平九州辨土地之宜以教兆民遂得赐氏曰高阳后世祀之以配社勾龙生垂及由垂为尧共工由以不受尧禅洗耳清泠隐于箕山垂生伯夷为尧四岳时洪水为害四岳初举鲧治功绩弗成复举禹续父业仍自佐禹平水土陂九泽有功封吕侯遂身殉于震泽之山传至商末周兴武王复封其苗裔文叔以续太岳之嗣爵位男传至周衰附楚有自楚倡神农之言者实其裔也迨汉置会稽郡吾山初属会稽后又属义兴吾族世多隐晦间有仕于汉者曰武曰晏曰普武举孝廉仕至长乐少府晏为汉博士普亦举汉孝廉武再传荆初为府掾复举孝廉为汉谏议再传馘为汉太尉显于唐者曰绍绪绍初仕隋为夷陵守后归唐封谯国公传圉师有器干为唐左相以清白称绪以佐命功武德初封真定公再传景先举唐进士为岐州刺史迁吏部侍郎自兹家世不坠以至于宋宋因受禅国弱代有戎狄之患故我许诸贤皆愿守箕山之节而弗欲仕传中惟有叔微仕至翰林学士景衡公为高宗所称志虑忠纯遇事敢言者至绍兴十五年我祖九三公讳必胜者登刘章榜进士第三人官至显谟阁待制生四子会金兵益炽各择其所止之地而居焉于是长迁洛社盖不忘河洛之意也次迁源泉取归元返本旋复旧墟也三迁义兴将以义而兴起勤王之业也四曰小九公讳琮以弱冠登干道二年萧国梁榜进士擢知制诰后忤权贵谪知汾州后挂冠入山营别业于两墅世守夫椒保兹宅垄子子孙孙传之不替备志于后　　毗陵夫椒许氏族谱引　　　明许鼎臣古者有族则必有宗宗其所自出是以涣而能联远而能合易曰君子以类族辨物于类之中而致辨焉盖其慎也自宗法废而人民离或遭兵燹或经流徙一本化为涂人数传之后且有不知其祖者矣有志君子不得不系之以谱夫谱者所以类而辨亲亲之仁追远之孝别嫌之义于是乎在而不幸遗佚散亡无所考证则孝子痛焉悲哉吾许之式微也宗废而族散族散而谱亡至于今而衰益甚执数十人而齿昭穆而问以高曾之名之字之号之行事俱且茫然而莫识所谓矧可得而问其世次乎而且类其亲&#乎而且辨其贤否乎则余不肖姑未敢谱通族而先谱本支本支者初原一家也故家者族之所自出天下虽千万人而其始原一家之人也一家兴于仁孝义而一族之兴焉必矣故远而传疑不若近而传信同乎其本异者不如同乎其本同者以教仁教孝教义而使百世后之一族亦犹夫今日之一家何必公艺同居始称善族则余今日作谱之志也夫　　漳南许氏家谱序　　　　　　孔贞运乙丑会试余以春秋分典礼闱所得士许光岳为漳之南靖人余阅其年录祖父兄弟冠裳济济已知其为漳望族矣今丁丑春光岳入觐因持其家谱问序于余余阅其世系又知其先为河南光州固始人唐总章二年有宣威将军许陶者奉敕副玉钤卫将军陈政出镇泉潮之间陶子天正才兼文武与政子元光削平苗蛮表建漳州变椎髻为衣冠粗鲁为文物天正之功居多以别驾加封太尉宋绍兴中追论开漳功封翊忠昭应侯为名宦今春秋世祀时子孙世官永镇南诏与唐祚相终始至今族居焉宋时有讳若字子顺者苦南诏兵革迁龙溪之徐翔子光亨第进士历官少师子宗彦以特奏名任龙川尉彦子登&#登亦第进士知兴国州事父子祖孙奕世济美&#郡庠生子泽以祖荫仕泽子&#字璞玉迁南靖马坪居仁里之田源璞玉子淮&#号兰庄孙大材号碧溪遂为马坪之大宗碧溪七子员山元任漳州百户转龙溪主簿至五世孙孝显者赘本里之官园生子鲲字景运登成化丁酉科进士为今进士光岳之开基祖孝显兄子景立迁本里之锦田为今乡进士象山令文俊之开基祖员山兄云山仍居田源为万历丁酉乡进士广东南雄别驾邦璧之私房祖其余从居田源而分者到处成族焉祖功宗德谅哉然许之入漳也毋论自唐而宋即自我明以来其为世亦远矣毋论南诏徐翔即自田源分派其为族亦繁矣世远而无以纪之恐愈久而不可稽也族繁而无以联之恐愈&#而不可问也惟是系之以谱则自十世百世以至千万世一展卷而可知自一人以至千万人总一&#而无二正&#远以为近联&#以为亲之法也谱之所关大矣哉由此而进之念父祖而知孝移孝而为忠观昭穆而知弟因弟而教敬子孙之贤而达者益以修其德即有未中而才者亦相观而化以亲爱培命&#以世德永家声漳南之许且奕世而弥炽弥昌矣岂特今日宗派之繁衍冠裳之烜奕也哉余忝有通家之谊故于观政之暇为书数言以弁其首　吕姓部艺文
