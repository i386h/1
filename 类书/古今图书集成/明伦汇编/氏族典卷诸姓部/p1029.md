<!-- { "loadSidebar": true } -->
按宋史李至传至字言几真定人母张氏尝梦八仙人自天降授字图使吞之及寤犹若有物在胸中未几生至七岁而孤鞠于飞龙使李知审家幼沈静好学及长辞华典赡举进士释褐将作监丞累迁右补阙知制诰太平兴国八年转比部郎中为翰林学士冬拜右谏议大夫参知政事以目疾求解机政授礼部侍郎进秩吏部会建秘阁命兼秘书监选三馆书置阁中俾至总之淳化五年兼判国子监至上言五经书疏已板行惟二传二礼孝经论语尔雅七经疏未备望令重加雠校以备刊刻从之后又引吴淑舒雅杜镐检正谬至与李沆总领而裁处之至道初真宗正储位以至兼宾客诏太子事以师傅礼真宗即位拜工部尚书参知政事咸平元年以目疾求解政柄授武信军节度居二年徙知河南府四年卒赠侍中　　李继成
按宋史常真传河南李继成母死负土成坟昼夜哭不绝声州郡以闻降诏旌其门闾　　李欣
按万姓统谱欣字公愉莆田人曾祖丹唐宗室蔡王蔚八代孙为虢州刺史欣第太平兴国八年进士历阶州推官以清谨闻召对擢通判耀州时关辅盗贼充斥欣陈讨捕之策逾月悉平改知仪州忽传寇至民将避去欣登城顾瞻笑曰何狂寇敢犯我邪及探骑至果渭州兵讨贼还耳拜屯田员外郎出知解州历广东广西京西转运使始仁宗为太子欣处师儒及即位赐玺书褒问除卫尉卿迁谏议大夫卒子八人宗元宗闵相继登第余以奏补入官　　李允正
按宋史李谦溥传谦溥子允正字修己以荫补供奉官太平兴国中掌左藏库屡得升殿奏事雍熙中为合门祗候四年迁合门通事舍人淳化中命讨戎泸州叛蛮迁西上合门副使屡乘传北面经度边要五年为卫州修河部署会建清远军积石寨命诣瀚海部分其役还拜西上合门使并州驻泊钤辖俄知州事徙代州咸平初使西蜀询访民事还进秩东上合门使五年合泾原仪渭邠宁环庆路为一界命王汉中为都部署驿召允正为钤辖兼安抚都监进四方馆使代马知节为鄜延部署兼知延州改客省使知定州兼镇定都钤辖大中祥符三年累表求还至京师命为河阳部署以便养徙知永兴军卒　　李斌
按宋史李斌传斌青州人太宗在晋邸召置左右即位补御龙直副指挥使太平兴国中以天武指挥使领郑州刺史坐贬曹州都校雍熙三年迁营州刺史四年领溪州团练使连为贝冀二州驻泊都监淳化中继领莱州洺州团练使勤于政理人服其清慎转运使陈纬以状闻于朝至道初拜桂州观察使仍判洺州徙沧州咸平三年卒　　李含章
按万姓统谱含章自少隐居土山好学工文词器度凝重每遇良夕辄吹铁笛吟啸自若识者异之太平兴国中擢进士上第尝判户部度支岁计充羡奏免诸道供输一年寻谪外祥符末起判三司乞便郡出知本州政崇简易讼狱大省在郡二年罢含章数以戆直得罪益高放嗜酒遨游山水间哦&#自遣仁宗即位起知江阴军数月卒所著有仙都集五卷孙孝先以含章荫累官虞部员外郎通判池杭二州力学好修所交如李太伯杨次公辈皆世名士有柯山集十卷　　李恽
按宋史北汉世家李恽字孟深开封阳武人汉干佑中举进士客游岚州会刘崇自立署州从事累至司空平章事太宗克太原为殿中监出知广州迁司农卿连知许孟二州以足疾求解授忠武军行军司马端拱元年卒子存诚驾部员外郎存信左侍禁合门祗候　　李琳
按宋史许祚传信州李琳十五世同居诏旌其门　　李宗讷按宋史李昉传昉子宗讷字大辨以荫补太庙斋郎擢国子监丞雍熙初改秘书丞历太常博士宗讷颇习典礼淳化中吕端掌礼院引宗讷同判累迁比部郎中咸平六年卒子昭回大中祥符五年献文召试赐进士第后为屯田员外郎昭逊太子中舍　　李宗谔
按宋史李昉传昉子宗谔字昌武第进士授校书郎明年献文自荐迁秘书郎集贤校理真宗即位拜起居舍人景德二年为翰林学士大中祥符初从封泰山改工部郎中三年知审官院属祀汾阴后土命为经度制置副使礼成优拜右谏议大夫以疾卒子昭遹昭述昭适　　李溥
按宋史李溥传溥河南人初为三司小吏阴狡多智数时天下新定太宗厉精政事尝论及财赋欲有所更革引三司吏二十七人对便殿溥条上七十一事即日擢为左侍禁累迁奖州团练使大中祥符九年特迁宫苑使溥久专利权内倚丁谓所言辄听由是寖为不法发运使黄震条其罪状以闻罢知潭州命御史鞫治得溥奸赃十数事未论决会赦贬忠武军节度副使仁宗即位起知淮阳军历光黄二州复以赃败贬蔡州团练副使久之监徐州利国监以千牛卫将军致仕卒
　李姓部列传十四
　　宋四
　　李侗
按宋史李侗传侗字愿中南剑州剑浦人闻郡人罗从彦得河洛之学以书谒之从之累年授春秋中庸语孟之说从彦好静坐侗退入室中亦静坐从彦令静中看喜怒哀乐未发前气象而求所谓中者久之而于天下之理该摄洞贯以次融释各有条序从彦亟称许焉既而退居山田谢绝世故余四十年饮食或不充而怡然自适事亲孝谨仲兄性刚多忤侗事之得其欢心闺门内外夷愉肃穆若无人声而众事自理与乡人处饮食言笑终日油油如也其接后学答问不倦虽随人浅深施教而必自反身自得始时吏部员外郎朱松与侗为同门友遣子熹从学熹卒得其传侗子友直信甫信甫仕至监察御史出知衢州擢广东江东宪以特立不容于朝云　　李寀
按万姓统谱采字亮卿幼能自立刻苦向学弱冠登进士第两任教官改秩高宗南渡近臣有以采姓名闻于上者得旨赐对进札首尾以自治为急上喜之即日除御史台主簿迁监察御史挺挺敢言权幸侧目累乞外补绍兴九年出为广南西路提点刑狱奉祠归乡　　李富
按万姓统谱富字子诚唐将军尚旻之裔避武氏乱由南安徙汴后复迁于莆之洋尾富好施与尝于境内造桥梁三十有四所出南郭五里许建亭以憩行者凡二所建炎初粘罕犯顺富率义兵隶韩世忠麾下授承信郎宣使张渊闻富材略辟充殿前统制司干官弗就辞归养年七十八卒至今莆称乐善之士必曰李制干云　　李之邵
按万姓统谱之邵建炎初为新喻尉隆佑太后幸虔州扈从后军叛之邵拒之兵败不屈大骂贼杀之贼酋壮其节诛害之邵者　　李公懋
按万姓统谱公懋建昌人建炎初进士累官江西提举召对陈五事擢监察御史高宗驻跸建康大臣请还临安公懋力排秦桧以为不可疏三上不报出为湖北提刑徙福建潼川刚正无私终湖南漕　　李南寿
按万姓统谱南寿字元衡龙泉人高宗初年守道州疏减大体钱之甚病民者擢起居舍人一日直前论郡守贤否因乞外补孝宗语之曰卿道州政事甚美如卿等姓名尝书屏间未忍令卿去朕侧寻改礼部侍郎　　李道
按宋史李道传道字行之相州人其中女为光宗后初道与兄旺聚众归宗泽泽因事斩旺命道掌其军泽薨道引军依襄阳镇抚使桑仲仲奏于朝授合门宣赞舍人累至镇南军承宣使金将渝盟命道以所部戍荆南府帅臣刘锜奏改为御前前军右军就命道统之锜召奏事道代为御前诸军都统制与鄂帅不协罢逾年起授捧日天武四厢都指挥使知荆南府隆兴初湖北诸司劾其过罢久之再为湖北副总管卒谥忠毅后既贵进封楚王孙孝友孝纯皆至节度使　　李易
按万姓统谱易江都人高宗幸扬州御行殿策试赐易以下及第出身易好学多闻以清素自立仕至中书舍人敷文阁待制扬州有三魁谓吕溱王昴与易也　　李迨
按宋史李迨传迨东平人也曾祖参仕至尚书右丞迨未冠入太学因居开封以荫补官初调渤海县尉累迁金部郎建炎三年丁父丧诏起复以中散大夫为御营使司参议官四年加显谟阁待制为淮南江浙荆湖等路制置发运使寻以军旅甫定乞持余服诏许之绍兴二年知筠州明年移信州寻提举江州太平观五年除两浙路转运使升龙图阁直学士为四川都转运使以与吴玠不合与祠九年命迨为京畿都转运使孟庾时为权东京留守潜通北使迨察其隐微庾不能平讼于朝迨因此求罢去乃落职与祠归而庾以京师降于金人迨寻复龙图阁待制知洪州十六年以疾丐祠十八年卒　　李焘
按宋史李焘传焘字仁甫眉州丹棱人唐宗室曹王之后也父中登第知仙井监焘甫冠愤金雠未报着反正议十四篇皆救时大务绍兴八年擢进士第调华阳簿再调雅州推官改秩知双流县制置王刚中辟干办公事知荥州除潼川府路转运判官干道三年召对除兵部员外郎五年迁秘书少监宰相以焘数言事不乐焘遂请去除直显谟阁湖北转运副使八年直宝文阁帅潼川淳熙改元被召及都门乞祠除江西运副进秘阁修撰权同修国史焘为左史时尝乞复行明堂礼嬖幸沮止其后周必大为礼部尚书申其说始克行权礼部侍郎四年真拜侍郎焘感上知遇论事无所避近臣复举其次子塾应制科以阁试不中程黜垕偶考上舍试卷发策问制科为御史所劾语连及焘垕罢焘亦知常德府累表乞闲提举兴国宫秩明堂大礼成以其首议复除敷文阁待制顷起知遂宁府七年进敷文阁学士提举佑神观十一年卒谥文简子垕塾壁垕著作郎夔州路提点刑狱壁皆执政
　　李弇
按万姓统谱弇字季纯崇安人三领乡举登绍兴八年进士第宰汀之连城俗以&#狠相尚弇政务宽平教以孝友人不忍欺有伍氏兄弟争继连年不决弇以理开谕皆感动而出时人为之谣曰讼者息争居者安仁李公为政百里如春子岐　　李长庚
按尚友录长庚宁远人登绍兴进士第历仕五十年廉洁自守不事生业惟蓄书数千卷号其读书之室曰冰壶卒年八十有六有冰壶集　　李靓
按宋史李靓传靓字彦和吉州龙泉人以策干都督张浚浚奇之使隶淮西总管孙晖戏下累功授承信郎绍兴十年金遣其将翟将军犯境靓与部曲转战至西京天津桥南俘翟将军乘胜逐北会金兵大至遂死之　　李浩
按宋史李浩传浩字德远其先居建昌迁临川绍兴十二年擢进士第时秦&#挟宰相子以魁多士同年皆见之浩毅然不往调饶州司户参军襄阳府观察推官改太常寺主簿寻兼光禄寺丞自秦桧用事塞言路朝士多务慎默至是命百官转对浩与王十朋等始相继言事闻者兴起浩不安于朝请祠主管台州崇道观以归孝宗即位以太常丞召时张浚督师江淮宰相多抑之浩雅为汤思退所厚御史尹穑欲引之以共挤浚因荐浩及对乃明示不同之意二人皆不乐逾年始除员外郎未几宰相召为郎者四人将进用之尤属意浩浩默然无一辞同舍皆迁浩独如故逾年浙河水灾诏条时政阙失浩即奏疏指论近臣并及宰执执事者深忌之乞外得台州除直秘阁明年除司农少卿会大理奏结他狱上顾辅臣曰棘寺官得刚正如李浩者为之已而卿缺又曰无以易浩遂除大理卿力求外以直宝文阁知静江府兼广西安抚召还入对论俗不美者八翌日谓宰相曰李浩直谅遂除权吏部侍郎时政府有怙宠窃权者党与非一自浩之入已相侧目且欲以甘言诱之浩中立不倚拒弗纳于是相与谋嗾谏议大夫姚宪论罢干道九年提举太平兴国宫淳熙三年卒　　李绮
