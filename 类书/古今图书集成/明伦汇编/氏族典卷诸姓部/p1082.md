<!-- { "loadSidebar": true } -->
按万姓统谱溥嘉兴路总管廉正仁厚劝课农桑除民疾苦尢以兴学为务教化大行　　杜和
按万姓统谱和字彦谦历山人至正庚寅知瑞安州事性明敏介洁遇事不苟为政不尚虚名不畏强御于凡庶事井井有条至正辛卯方国珍入寇和躬率民格战贼遂退州民德之　　明
　　杜仁杰
按广东通志仁杰济南人才宏学博累征不起其子元素任福建闽海道廉访使以子贵赠翰林承旨资善大夫谥曰文穆　　杜环
按名山藏本行记环金陵人本庐陵人父一元游宦江东遂家焉环好学工书国初被荐除学录太祖善其书寻入侍春坊大为皇太子所眷环为人谨饬重然诺好周人急仕终太常丞　　杜贯道
按万姓统谱贯道山阴人洪武中知休宁县政事文章邑人称颂其后知县周德威刘绍先继之皆有善政　　杜博闻
按万姓统谱博闻字景预陵川人以明经为令果断有为尝以公勤廉俭四字铭座隅以自警　　杜智
按万姓统谱智字仲才芜湖人仪干魁梧性敏嗜学洪武间任湖广随州知州有治声以不忍峻征逋税时例当谪戍廷臣知其为民诬服乃具明其廉明政绩以闻诏乘传入见升北平知府永乐初升陜西左布政使丁内艰服阕改河南左布政使官至右都御史致仕卒赐葬祭　　杜琼
按名山藏本士记琼吴人生一月而孤母育教之长父名玉终身不言玉也尝刲股已母疾后求贤诏下有司辄以琼应皆辞不就琼介特有守不为矫异隐居城西其东有原学者称东原先生卒谥之曰渊孝　　杜奇按顺天府志奇北平人靖难兵初起欲广置羽翼令举贤良方正有司以名上奇极谏当守臣节王怒立斩之并族其家　　杜宁
按万姓统谱宁字宗谧天台人宣德丁未进士第二历礼部侍郎　　杜铭
按四川总志铭金堂人正统进士性孝友与人诚信能决大事辨疑狱位至司寇历五朝忠勤如一功成身退可谓完人　　杜谦
按万姓统谱谦字益之昌黎人早失恃事继母甚谨不咈父意时以孝状元称之比长举景泰甲戌进士官工部主事转仪曹正郎出参两浙大政历方伯入尹京兆亚卿冬官廉能经济所至有声　　杜荣
按万姓统谱荣字景华兰州人天顺己卯举人性度坦夷威仪纯雅任山西朔州知州值岁荒歉加意赈恤招集流亡民用稍苏即崇学校作兴人才公廉明恕吏畏民怀致政家居足迹不入公门　　杜&#
按万姓统谱&#慈利知县处己廉介赋役均平德化一方尝入蛮溪采官木夷獠争来迎劳奉之如己亲焉　　杜璋
按万姓统谱璋鸡泽人弘治十四年举乡荐授邹县尹时流贼掠山东城邑及围邹璋亲率士众拒敌四日兵力不支城遂陷子崇熙被害璋冠带危坐辞色慷慨贼逼之碎其襟袖卒不屈欲杀之时县丞某求以身代义而释之以去　　杜蕙
按名山藏本行记蕙任丘人第进士仕同知因忤权贵弃官归孝让睦族四世同居父卒庐墓三年母年九十九得疾蕙八十二矣尚侍疾惟谨母卒复哀毁庐墓三年至九十七岁而亡　　杜鸾
按明外史杜鸾传鸾字羽文陕西咸宁人正德末进士授大理评事嘉靖初伏阙争大礼杖午门外长沙盗李鉴与父华劫村聚华诛鉴得脱后复行劫捕获之席书时抚湖广劾知府故入鉴帝遣大臣按之言鉴盗有状帝命逮鉴至京&#法司会官覆于是鸾会御史再讯无异词帝重违书意竟免鉴死戍辽东已复有张寅之狱鸾与刑部郎中司马相御史高世魁司其牍桂萼等力反前狱鸾坐除名　　杜柟
按万姓统谱楠字子才临颍人正德辛未进士历通政使　　杜辂
按山东通志辂字从殷泗水人嘉靖壬戌进士授中书舍人累至刑部郎中擢河南按察副使备兵汝南请告不出而卒为人清姿玉立耿介绝俗精于吏职比谳平允无所阿纵尝奉命清狱山西平反为多薄于世味宦况萧然清修之士也　　杜文明
子
槐

按明外史王鈇传嘉靖三十四年抗倭死者慈溪杜文明与子槐皆赠官文明府经历槐光禄丞建祠并祀荫槐子国子生槐字茂卿倜傥任侠县佥其父文明为部长令团结乡勇槐伤父老以身任之数败倭副使刘起宗因委槐守余姚慈溪定海遇倭定海之白沙一日战十三合斩三十余人馘一酋身被数枪堕马死文明击倭鸣鹤场斩酋一人倭惊遁称为将军无何追至奉化枫树岭战殁　　杜桐
按明外史杜桐传桐字来仪昆山人徙延安卫万历初由世荫累官清水营守备以谋勇着迁延绥八卫游击将军改古北口参将用总督梁梦龙荐擢延绥副总兵十四年就拜署都督佥事充总兵官超授右都督佥书后府再以总兵镇延绥二十五年徙镇宁夏着力兔宰僧入犯桐督诸将连破之诸部长惧乞款三十年二镇抚臣孙维城黄嘉善协谋抚之乃复贡市论功文臣自内阁以下悉进官桐以先去职但银币许复用而已久之卒于家桐自偏裨至大帅积首功一千八百时服其勇　　杜松
按明外史杜桐传桐弟松字来清有胆智勇健绝伦由舍人从军累功为宁夏守备万历二十二年卜失兔掠张春井大入下马关松偕游击史见李经以二千骑邀击误入伏中见战死松经皆重伤松复裹创力战寇始败走时松已进游击将军论功迁延绥参将进副总兵寻改宁夏东路松为将廉尚气不能容物常有所愤剃发为僧部议听其归寻起孤山副总兵三十三年擢署都督佥事镇守延绥三十六年代李成梁镇辽东朝议以蓟辽多事特设总兵官镇山海关以松任之四十六年张承荫战殁诏松驰援辽阳明年杨镐议四路出师以抚顺最冲令松以六万兵当之故总兵赵梦麟保定总兵王宣为佐会李如柏等并进松以前锋攻吉林崖兵败与梦麟宣皆殁于阵　　杜文焕
按明外史杜桐传桐子文焕字弢武由荫叙历延绥游击将军累进参将副总兵万历四十三年擢署都督佥事宁夏总兵官明年镇延绥屡败寇安边以疾归天启元年再镇延绥坐失事罪戍边七年起镇宁夏诏文焕驰援俄令分镇宁远进右都督调守关门寻引疾去崇祯三年陕西群盗起五镇总兵并以勤王行总督杨鹤请令文焕署延镇事会山西总兵王国梁击王佳引于河曲大败贼入据其城部议设一大将兼统山陜军协讨乃令文焕为提督偕曹文诏驰至河曲绝餉道以困之神一元陷宁塞文焕家破遂留文诏文焕西还四年御史吴甡给事中张承诏劾之下狱褫职十五年用总督杨文岳荐以故官讨贼无功复谢病归子弘域天启初历延绥副总兵七年擢总兵官镇宁夏积资至右都督崇祯中提督池河浦口二营练兵遏贼南渡颇有功十三年移镇浙江寻谢病去国变后文焕父子归原籍昆山卒　　杜濩按明外史吴履传沾化典史杜濩坐事以部民乞宥复其官　　杜三策
按山东通志三策字毅斋东平人天启壬戌进士擢给事中魏忠贤擅权乱政三策特疏纠之忠贤矫旨遣缇骑逮三策至德州忠贤伏诛还崇祯初起户科册封琉球却金得使臣体历官大理卿升侍郎　　杜能嘉按湖广通志能嘉临武人事亲一循古礼崇祯间邑人举其孝迹于巡按温皋谟命建坊知县徐开禧题曰孝思维则　　杜邦举
按明外史刘振之传鄢陵典史杜邦举富平人与振之协守城陷李自成欲降之邦举大骂遂遇害开封属邑多陷殉难者有费曾谋魏令望柴荐禋杨一鹏王化行姚文衡之属曾谋铅山人少师宏裔也由乡举知通许贼至投井死令望字千野武乡人举进士授商丘知县调太康贼破城令望阖门自焚荐禋江山人由乡举知洧川城陷大骂死一鹏河津人崇祯九年举于乡为尉氏知县城破骂贼死化行知商水城陷被杀代者文衡莅任数月贼复至印赴井死　古姓部列传
　　周
　　古乘
按郑樵通志晋平公时有舟人古乘
　　后汉
　　古初
按尚友录初临湘人光武时遭父丧未葬邻家失火初匍匐柩上以身捍火火为之灭太守郅恽甄异之以为首举　　古牧
按万姓统谱牧蜀郡功曹
　　古霸
按万姓统谱霸东平王从事
　　古亶
按万姓统谱亶怀安人
　　古铣
按万姓统谱铣着长生保要一卷
　　北魏
　　古弼
按魏书古弼传弼代人也初为猎郎转门下奏事以敏正著称太宗嘉之赐名曰笔取其直而有用后改名弼言其辅佐材也世祖即位以功拜立节将军进侍中吏部尚书与永昌王健等讨冯文通部将率骑冲击弼醉拔刀止之文通得东奔世祖怒征还黜为广夏门卒寻复为侍中与尚书李顺使于凉州拜安西将军赐爵建兴公镇长安甚着威名迁尚书令弼头尖世祖常名之曰笔头时人呼为笔公世祖崩吴王立以弼为司徒高宗即位与张黎并坐议不合旨俱免有怨谤之言其家人告巫蛊俱伏法时人冤之　　北齐　　古道子
按北齐书颜之推传古道子河内人父起魏太中大夫道子有干局当官以强济知名历检校御史司空田曹参军　　唐
　　古押衙
按尚友录古押衙唐建中时侠客也郑尚书震有女名无双才色双绝曾许其甥王仙客后震以受伪命处极刑无双遂没入禁掖仙客号痛几绝无复望矣累月忽报有中使押领内家三十人往园陵以备洒扫仙客密使探之无双亦与焉次日于驿中紫褥下得书云常见敕使说富平县古押衙人闲有心人今能求之否仙客遂申府请解驿务归本官遂寻访古生闲居于村墅仙客造谒见古生生所愿必力致之缯彩宝玉之赠不可胜计一年未开口秩满闲居于县古生忽来谓仙客曰某一武夫年且老何所用郎君于某竭分察郎君之意将有求于老夫老夫乃一片有心人也感郎君之深恩愿粉身以答效仙客泣拜以实告古生古生仰天以手拍脑数四曰此事大不易然与郎君试求不可朝夕便望仙客拜曰但生前得见岂敢以迟速为恨耶半岁无消息一日扣门乃古生送书书云茅山使者回且来此仙客奔马见古生生乃无一言又启使者复云杀却也且吃茶夜深谓仙客曰宅中有女家人识无双否仙客以采苹对仙客立取而至古生端相且笑且喜云借留三五日郎君且归后累日且传语说曰有高品过处置园陵宫人仙客心甚异之令塞鸿探所杀者乃无双也仙客号哭乃叹曰本望古生今死矣为之奈何流涕欷歔不能自已是夕更深闻扣门甚急及开门乃古生也领一子入谓仙客曰此无双也今死矣心头微热后日当活微灌汤药切须静密言讫仙客抱入合子中独守之至明遍体有暖气见仙客哭一声遂绝救疗至夜方愈古生又曰暂借塞鸿于屋后掘一坑坑稍深抽刀断塞鸿头于坑中仙客惊怕古生曰郎君莫怕今日报郎君恩足矣比闻茅山道士有药术其药服之者立死三日却活某使人专求得一丸昨令采苹假作中使以无双逆党赐此药令自尽至陵下托以亲故百缣赎其尸凡道路邮传皆厚赂矣必免漏泄茅山使者及舁人在野外处置讫老夫为郎亦自刎郎君不必更居此门外有担子一十人马五匹绢三百匹五更挈无双便发变姓名浪迹以避祸言讫举刃仙客救之头已落矣　　古之奇
按尚友录之奇尝作县令箴云政不欲猛刑不欲宽宽则人慢猛则人残小恶无为涓流成池片言可用毫末将拱勿轻小道大车可覆不恕而明不如不明不通而清不如不清　　宋
　　古成之
按广东通志成之河源县人登端拱二年进士　　古革按广东通志革河源县人登绍圣四年进士
　　古譓
按广东通志譓曲江人少领乡书试礼部不第乃从武弁隶摧锋军譓性至孝后安抚本州迁肇庆路总管军旅所至每有奇捷人谓孝感　　古善之
按万姓统谱善之绍定进士
　　元
　　古再思
