<!-- { "loadSidebar": true } -->
按明外史袁宏道传宏道字中郎公安人年十六为诸生有声里中举万历二十年进士选吴县知县听断敏决公庭鲜事与士大夫谈说诗文以风雅自命意有所不乐解官去起授顺天教授历国子助教礼部主事谢病归筑园城南植柳万株号曰柳浪与一二老衲居焉久之起故官寻以清望擢吏部验封主事改文选寻移考功员外郎迁稽勋郎中后射病归数月卒　　袁中道
按荆州府志中道字小修中郎弟也十岁作黄山雪二赋五千余言长而通侻遍游燕赵齐鲁吴越地万历丙辰始举进士授徽州府教授历迁仪制郎中旋复乞休着有珂雪斋集后侨寓金陵天界寺以疾卒年五十有四　　袁黄
按吴江县志黄字坤仪曾祖显祖祥父仁世业读书有著述黄少孤其祖赘嘉善殳氏因补其邑诸生万历丙戌进士释褐奉都御史札清核苏松钱粮上议请减额外加征米银十余条授宝坁知县时蓟镇主客兵二十万年例银及屯田民运诸项计一百五十万巡抚以黄晓畅边事檄令约议乃列十事以献召为兵部职方主事适倭侵朝鲜朝廷大举东征经略蓟辽宋应昌疏请黄赞画军前与监军刘黄裳浮海渡鸭绿江调护诸帅倭寇来袭黄率麾下及朝鲜兵三千击却之未几拾遗疏劾在宝坻时纵民逋税革职归卒熹宗立追叙东征功赠尚宝司少卿　　袁可立
按河南通志可立号节寰睢阳卫人万历己丑进士擢山西道御史升左佥都御史巡抚登莱有功晋兵部左侍郎加尚书少保　　袁和
按河南通志和字节吾安阳人万历壬辰进士初任长垣知县一意振刷奸宄远遁升户部主事管太仓银库升右参议兵备阳和饬兵练士市易之弊加意察访以忧去任　　袁应泰
按明外史袁应泰传应泰字大来凤翔人万历二十三年进士授临漳知县治行冠两河迁工部主事历兵部武选郎中迁淮徐兵备参议移疾归久之起河南右参政以按察使治兵永平辽事方棘应泰练兵缮甲修亭障饬楼橹经略熊廷弼深赖焉泰昌元年九月擢右佥都御史巡抚辽东逾月擢兵部右侍郎代廷弼为经略应泰历官精敏强毅用兵非所长规画颇&#廷弼在边持法严部伍整肃应泰以宽矫之多所更易天启改元三月大兵攻沈阳总兵官贺世贤尤世功陈策童仲揆等战死应泰乃撤奉集威宁诸军并力守辽阳引水注濠沿濠列火器兵环四面守十有九日大兵临城应泰身督兵迎战军败宿营中不入城明日大兵掘城西闸以泄濠水分兵塞城东水口击败诸将遂渡濠而进诸将兵俱败应泰乃入城固守又明日攻城急应泰督诸军大战又败薄暮谯楼火城中大乱应泰居城楼知事不济遂佩剑印自缢死妇弟姚居秀从之仆唐世明凭尸大恸纵火焚楼死事闻赠兵部尚书官其一子　　袁业泗
按江西通志业泗字景源宜春人万历戊戌进士知乐清县改兰溪丁父忧再补龙溪所在着循良绩擢南京兵部职方主事进武库员外郎中特疏请撤湖口税珰千里称便知漳州府岁饥发食赈济拯救无遗力崇祯间分守岭东平九连山贼所部以宁迁浙江按察使未至以功征为南京鸿胪寺卿乞骸归　　袁子让按郴州志子让万历辛丑进士授嘉定知州擢兵部员外郎入都民攀辕泣留着有字学元元香海棠集　　袁化中按明外史袁化中传化中字民谐武定人万历三十五年进士历知内黄泾阳有善政泰昌元年擢御史天启元年疏陈时事可忧者八语皆剀切出按宣大以忧归服除起掌河南道杨涟劾魏忠贤化中亦率同官上疏疏入忠贤大恨崔呈秀按淮扬赃私狼籍回道考核化中据实上之呈秀大恨会谢应祥廷推被讦化中与其事呈秀遂嗾忠贤贬化中秩调之外已窜入汪文言狱词中逮下诏狱呈秀令许显纯坐以杨镐熊廷弼贿六千酷刑拷掠于狱中毙之崇祯初赠太仆卿官其子福王时追谥忠愍　　袁一鳌
按江西通志一鳌字占梅宜春人万历己酉举人授江山知县调邵阳入南大理评事升刑部主事员外郎审决河南擢宝庆守吏民惮服以忤岷藩解绶归　　袁一凤按江西通志一凤号鸣岐宜春人万历己未进士器宇修伟操履质实初任工部主事升虞衡员外郎中晓畅吏事善治繁剧守西安清介自持迁副浙宪历官右布政使　　袁崇焕
按明外史袁崇焕传崇焕字元素东莞人万历四十七年进士授邵武知县为人慷慨负胆略好谈兵以边才自许天启二年正月朝觐在都御史侯恂请破格用之遂擢兵部职方主事无何广宁师溃廷议扼山海关崇焕即单骑出阅关内外部中失袁主事讶之家人亦莫知所往已还朝具言关上形势廷臣益称其才遂超擢佥事监关外军未几诸部受款经略王在晋令崇焕移驻中前所监参将周守廉游击左辅军经理前屯卫事寻令赴前屯安置辽人之失业者在晋深倚重之题为宁前兵备佥事及大学士孙承宗镇关门益倚崇焕崇焕内抚军民外饬边备劳绩大着遭父忧夺情视事四年以五防叙劳进兵备副使再进右参政五年夏承宗与崇焕计遣将分据锦州松山杏山右屯及大小凌河缮城郭居之自是宁远且为内地开疆复二百里十月承宗罢高第来代令尽撤锦右诸城守具崇焕力争不可第意坚崇燃遂乞终养不许十二月进按察使视事如故六年正月大军渡辽河二十三日抵宁远崇焕誓死守刺血为书激以忠义将士咸请效死明日大军进攻戴楯穴城崇焕发西洋巨炮伤城外军明日再攻复被却围遂解初中朝闻警廷臣议战守无善策及崇焕以书闻举朝大喜立擢崇焕右佥都御史复设辽东巡抚以崇焕为之叙功加兵部右侍郎世袭锦衣千户其冬崇焕巡历锦州大小凌河议大兴屯田渐复第所弃旧土因是进所荫为指挥佥事崇焕欲议和而朝鲜及毛文龙被兵言官因谓和议所致七年宁锦大捷满桂赵率教功为多魏忠贤使其党论崇焕不救锦州为暮气崇焕遂乞休中外方争颂忠贤崇焕不得已亦请建祠终不为所喜七月遂允其归庄烈帝即位忠贤伏诛廷臣争请召崇焕其年十一月擢右都御史视兵部添注左侍郎事崇祯元年四月命以兵部尚书兼右副都御史督师蓟辽兼督登莱天津军务镇宁远二年叙春秋两防功加太子太保荫锦衣千户崇焕始受事即欲诛毛文龙工科给事中潘士闻劾文龙糜饷杀降尚宝卿董茂忠请撤文龙治兵关宁兵部议不可而崇焕心弗善也尝疏请遣部臣理饷文龙恶文臣监制抗疏驳之崇焕不悦至是遂以阅兵为名泛海低双岛文龙来会崇焕与相燕饮每至夜分文龙不觉也以六月五日邀文龙观将士射先设幄山上令参将谢尚政等伏甲士幄外文龙至崇焕诘文龙违令数事取尚方剑斩之还镇以其状上闻时崇祯二年五月也文龙既死甫逾三月大兵数十万入龙井关大安口崇焕闻即入卫俄闻率教战殁遵化三屯皆破大兵越蓟州而西崇焕惧急引兵入护京师帝召见深加慰劳然都人骤遭兵怨谤纷起谓崇焕纵敌朝士因前通和议诬其引敌胁和十二月朔再召对遂缚下诏狱方崇焕在朝尝与大学士钱龙锡语微及欲杀毛文龙状及崇焕欲成和议龙锡尝移书止之龙锡故主定逆案魏忠贤遗党王永光辈谋兴大狱报雠见崇焕下吏遂以擅主和议专戮大帅二事为两人罪力攻之三年八月遂磔崇焕于市兄弟妻子流三千里籍其家崇焕无子家亦无余赀天下冤之　　袁光闬
按陕西通志光闬字德征渭南人甘贫好学为诸生素以廉孝闻万历间大饥邑令怜其贫予之粟数石不受强之受乃即呼邻里极贫者尽赒之无何遭母丧悲号过恸卒于柩侧　　袁一修
按江西通志一修高安人初选承天府照磨累升四川遵义卫经历值奢酋作乱一修受委督兵殒身王事　　袁璋
按明外史吴景传袁璋江南人素以勇侠闻剿贼所在有功后为所执其子袭挺身救之连杀七贼亦被执俱死　　袁师皋
按安庆府志师皋字理衡宿松增生质行忠厚父先亡母老齿脱必口哺之乙亥贼至执其母杀之皋奋与贼斗遂撄刃　　袁祈年
按荆州府志祈年字田祖公安人中道之子天启甲子顺天中式孝行纯笃内外无间言富于著述　　袁继咸按明外史袁继咸传继咸字季通宜春人天启五年进士授行人崇祯三年擢御史监临会试坐纵怀挟举子谪南京行人司副迁主客员外郎七年擢山西提学佥事孑身赴任较阅公明声望大着巡抚吴甡荐其廉能请加优擢而巡按御史张孙振以请属不应衔之特疏诬继咸赃私事帝怒逮继咸贵甡回奏甡极称继咸贤斥孙振诬诋诸生闻继咸逮群随至都伏阙诉冤继咸亦列上孙振请属状及其赃贿数事继咸得复官孙振谪戍天下快之十年除湖广参议分守武昌贼首吕瘦子作乱讨平之十二年以故官移淮扬督盐督师杨嗣昌以其知兵引参军事明年用廷推擢右佥都御史抚治郧阳未一年襄阳失陷被逮宗室士民颂其善政乞留抚残疆帝不许遣戍贵州十五年廷臣交荐起故官总理河北屯政未赴会贼逼江西廷议设重臣总督江西湖广应天安庆军务驻九江乃擢继咸兵部右侍郎兼右佥都御史以行时继咸在南都闻命贼已陷武昌左良玉拥兵东下人情恟恟继咸遇于芜湖激以忠义良玉遂还复武昌而朝议忽以吕大器来代命继咸复督屯政大器与良玉不相能长沙袁州俱陷疆事益迫廷议复推继咸代之甫抵镇京师陷福王立颁诏至武昌良玉不肯拜继咸致书备言伦序之正乃始拜受时群小皆不喜继咸将召入害之推为刑部右侍郎王不允复推为户部右侍郎亦不允良玉反继咸出城面责良玉良玉时已疾笃矣望城中火光大哭曰予负袁公呕血数升死其子梦庚秘不发丧诸将推为帅急移舟东中朝皆疑继咸同反而继咸以死自誓会兵下南都诸将多纳款继咸劝梦庚旋师不听乃遣人语林奇等不可为不忠事林奇移舟避皖湖中阴遣人迎继咸而梦庚执之北上不肯降见杀　　袁葵按畿辅通志葵字向一东明人崇祯辛未成进士授山西夏县令廉不受一钱而剔梳不遗余力政行而民化之流贼薄郊关设制发伏斩其谍贼宵遁调洪洞役来迎夏人匿舆马于学舍与格斗拥署不得行会上官遣郡倅来慰奖民始送之行治洪洞如治夏未几以母忧将归洪人留之如夏人至有抱葵荒年所收养弃儿百数一一乞姓袁且乞名去服除补山东焘光令请终养归卒　　袁国光
按池州府志国光字宾求青阳人笃意孝友研精理学癸未卒于兵闻者咸为流涕　　袁象斗
按河南通志象斗鲁山人崇祯癸酉举人壬午城陷不屈死妻梁氏亦自缢　　袁从谔
按郴州志从谔崇祯己卯乡荐授中书舍人甲戌国变佐房师万元吉督抚虔州丙戌虔失守元吉死之从谔泣曰师死矣我生何为遂蹈烈火中死　　袁奎东
按昌邑县志奎东生员壬午兵变守北城死汛地　　袁来顺按昌邑县志来顺奎东子同父守北城及于难　　袁瑶按文登县志瑶领岁荐授高安知县屡剿贼有功蒙兵备调统兵兵寡贼众瑶亲对阵射杀十余人官兵少却遂被围瑶奋力大战砍斩数贼次子凤翔亦在阵中见父危逼协力进攻俱遇害　　袁遵
按黄陂县志遵字君行励志博学习闻良知之训闯逆南下阖门被掠各以死誓俱毙刀下　　袁清吉
按广东通志清吉东莞人一日甥黎某过其门不下马其兄祥吉遇之责黎黎衔之适王城构乱黎以前憾曰里人无不服将军者独惑于袁祥吉不诛无以定众城信之执祥吉加僇焉清吉诣营请代死城竟杀之闻者挥涕　　袁琼
按醴陵县志琼性朴行洁外宽内严令丹棱倅夔府烛隐发奸时号活菩萨

　元姓部列传三
　　北魏三
　　元瑞
