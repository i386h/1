<!-- { "loadSidebar": true } -->
按宋史卢琰传琰子士伦官至工部郎中度支副使　　卢又元按宋史卢多逊传多逊孙又元大中祥符四年录为襄州司士　　卢鉴
按宋史卢鉴传鉴字正臣金陵人累举进士不中授三班奉职监坊州酒税以右班殿直为鄜延路走马承受公事李继迁寇边与总管王荣败走之擢合门祗候为本路兵马都监复出荡族帐徙凤翔秦陇阶成等州提点贼盗公事寻为都巡检使徙利州都监特迁右侍禁知仪州再迁西头供奉官知利州提点河东路刑狱历知保州广信军原州就为环庆路都监兼知庆州徙环州坐事徙知丹州累迁西京左藏库使恩州刺史为环庆路钤辖兼知环州改西上合门使秦州卒　　卢士宏
按宋史卢士宏传士宏字子高新郑人以父任屡更州县所至着清名知信阳军徙知汉州又知洋州文彦博以廉能荐由三司开折司擢夔州路转运使遂知广州受代还引疾丐便郡知郑州未几以光禄卿致仕卒　　卢守勤
按宋史卢守勤传守勤字君锡开封祥符人自入内内品累迁礼宾使邠宁环庆路钤辖还为入内内侍省押班领昌州刺史明道中改葬章懿太后而旧藏有水以守勤尝典葬事罢为永兴军兵马钤辖徙鄜延路再迁六宅使加贵州团练使进荥州防御使兼邠宁环庆路安抚都监元昊寇保安军守勤率兵击走之特迁左骐骥使移陕西钤辖初刘平石元孙被执守勤抚膺涕泣不敢出叶清臣以守勤拥兵观望请正其罪夺防御使为湖北都监久之复恩州防御使迁利州观察使历真定府定州北京路钤辖以左卫大将军致仕卒赠保顺军节度使谥安恪养子昭序　　卢革
按宋史卢革传革字仲辛湖州德清人少举童子知杭州马亮见所为诗嗟异之秋贡士密戒主司勿遗革革闻语人曰以私得荐吾耻之去弗就后二年遂首选至登第年才十六庆历中知龚州蛮入寇桂管骚动革经画军须先事而集知婺泉二州提点广东刑狱福建湖南转运使复请外遂为宣州以光禄卿致仕用子秉恩转通议大夫退居于吴卒年八十二　　卢士宗按宋史卢士宗传士宗字公彦潍州昌乐人举五经历审刑院详议编敕删定官提点江西刑狱侍讲杨安国以经术荐之仁宗授天章阁侍讲加直龙图阁天章阁待制判流内铨进龙图阁直学士知审刑院通进银台司出知青州入辞改沂州熙宁初以礼部侍郎致仕卒年七十一士宗以儒者长刑名之学而主于仁恕故在刑部审刑前后十数年　　卢世豪
按尚友录世豪光稠五世孙天圣初母没徙土筑坟庐其侧庐中甘泉涌出一虎恒为护之县令表其事于石　　卢侗
按广东通志侗字元伯海阳人行朴茂事亲至孝博习经术易学尢粹五应乡荐皇佑五年始以恩释褐守本州长史嘉佑中余靖蔡襄交荐为归善主簿治平初广漕蔡抗召还国子监复以经学荐之召对授国子监直讲熙宁初力言新法不便遂求外补知柳循二州以太子中舍致仕　　卢政
按宋史卢政传政太原文水人以神卫都头从刘平与夏人战延州寇薄西南隅兵不得成列政引数骑挑战发伏弩二百射却之日且暮政说平退保后山平不听遂败政脱身归黄德和诬平降贼仁宗引政问状政言平被执非降也因自陈失主将当死帝义其言赦之以为供奉官德州兵马监押预讨贝州率勇敢数百人飞环絓堞而登守者莫能亢大军乘之以入迁内殿承制历秦凤高阳关都钤辖治平熙宁中为捧日天武四厢都指挥使累拜武泰军节度使卒　　卢邵义
按万姓统谱邵义博罗人结庐大屏山下读书其中躬耕以养母乡人称其孝皇佑中以特科授都官员外郎朝奉大夫　　卢秉
按宋史卢革传革子秉字仲甫未冠胥隽誉尝谒蒋堂坐池亭堂曰亭沼粗适恨林木未就尔秉曰亭沼如爵位时来或有之林木非培植根株弗成大似士大夫立名节也堂赏味其言曰吾子必为佳器中进士甲科调吉州推官青州掌书记知开封府仓曹参军王安石得其壁间诗识其静退方置条例司预选中奉使淮浙治盐法检正吏房公事提点两浙淮东刑狱颛提举盐事进制置发运副使加集贤殿修撰知渭州五路大出西讨唯泾原有功进宝文阁待制迁龙图阁直学士秉守边久表父革年老乞归移知湖州行三驿复诏还渭元佑中知荆南刘安世论其行盐法虐民降待制提举洞霄宫卒　　卢榕
按福州府志榕字叔才初名郁永福人宣和中擢第调安仁令绍兴初剧寇曹成掠湖南榕躬率民兵战死　　卢奎
按尚友录奎字公奎邵武人政和初进士仕至江西运判尝作毋我论为众所推号为卢毋我其学多得于杨龟山晚寓黔中着笔录十卷　　卢汝舟
按万姓统谱汝舟大庾人幼习易长读律令政和间以陆藻荐隶御史府廉约守正不喜深刻绍兴中地震上疏推本刘向京房之意无虑数千言官至武翼大夫　　卢臣忠
按尚友录臣忠黟人政和中登第累迁右正言扈驾至建康金使有近御舟者臣忠叱退之失脚坠水中数日帝使没者拯之拱立如生帝悯其忠赠右谏议大夫官其二子　　卢知原
按宋史卢知原传知原字行之湖州德清人以父任知歙县因近臣荐赴都堂审察累迁梓州路转运副使时王黼当国费出无艺知原因疏言之黼怒罢去久之起提点京东刑狱改江西转运副使进一官寻除直秘阁为江淮荆浙等路发运使升秘阁修撰提举河北以言者劾褫职归吏部高宗即位复龙图阁知温州擢右文殿修撰管内安抚使王师讨范汝为召为添差两浙转运使罢提举太平观都督孟庾辟为参谋改徽猷阁待制知临安府谏官唐辉言知原为政乖谬遂以旧职奉祠绍兴十一年卒　　卢法原
按宋史卢知原传知原弟法原字立之自知雍丘县积官太府少卿赐同上舍出身使辽还迁司农卿为吏部尚书坐王黼累罢为显谟阁待制绍兴元年提举临安洞霄宫张浚承制起知夔州寻为龙图阁学士川陕等路宣抚处置副使进端明殿学士川陕宣抚副使金人攻关辅法原前后屡捷会兀朮攻关为吴玠所败法原素与玠不睦因奏功讼法原不济师帝手诏诘问法原忧恚卒于军　　卢宗迈
按尚友录宗迈年十三隶御史府枢密使汪彻临边视师檄以自随熟知险厄彻深嘉之历馆职文雅练达两朝日历成一岁五迁官至武翼大夫晚年藏书万卷　　卢祖皋
按万姓统谱祖皋字申之永嘉人登庆元第历馆阁嘉定中以军器少监与建人徐凤并直北门属庆泽孔殷纶言沓布祖皋抒思泉涌号为称职当揆方将处以不次俄卒于官工乐府意度清远江浙间多歌之有蒲江集　　卢子文
按万姓统谱子文知永州大兴学校复除广西运判永民艰食又运米贱粜以济之　　卢万
按万姓统谱万字经远吴人绍定中为定海令孜孜抚字率以躬行为先甫月余百废具兴举筑塘扞海浚河垦田问俗行县无间寒暑所至辄理词讼咸得其情未期卒于官民哀悼之　　金
　　卢孝俭
按金史卢孝俭传孝俭宣德州人登天眷二年第调宪州军事判官补尚书省令史累官太原少尹用廉进官二阶迁同知广宁尹累迁山东东路转运使孝俭素褊躁与同僚王公谨失欢其子尝私用官帑孝俭不知也既而改河北西路转运使公谨发其事孝俭闻被逮莫测所以行至章丘自缢死　　卢彦伦
按金史卢彦伦传彦伦临潢人辽天庆初萧贞一留守上京置为吏以材干称府以彦伦荐于朝授殿直勾当兵马公事为团练使勾当留守司公事天辅四年彦伦从留守挞不野出降授夏州观察使权发遣上京留守事师还挞不野以城叛彦伦乃率所部逐挞不野未几辽将耶律马哥以兵取临潢彦伦拒守者七月会援兵至敌解围去因赴阙天会二年知新城事改静江军节度留后知咸州烟火事未几迁静江军节度使天眷初行少府监兼都水使者充提点京城大内所改利涉军节度使未阅月还复为提点大内所彦伦性机巧能迎合悼后意由是颇见宠用岁余迁侍卫亲军马步军都指挥使为宋国岁元使改礼部尚书加特进封郇国公天德二年出为大名尹年诏彦伦营造燕京宫室以疾卒　　卢玑
按金史卢彦伦传彦伦子玑字正甫以荫补合门祗候累迁客省使兼东上合门使改提点太医教坊司天充大定十五年宋主生日副使迁同知宣徽院事丁母忧起服太府监改开远军节度使入为右宣徽使章宗即位转左宣徽使致仕明昌四年起复左宣徽使改定武军节度使复为左宣徽使致仕泰和初诏玑天寿节预宴二年元妃李氏生皇子满三月章宗以玑老而康强命以所策杖为洗儿礼物泰和六年卒年八十　　卢克忠
按金史卢克忠传克忠贵德州凤集人高永昌据辽阳克忠走诣金源郡王斡鲁降斡鲁克东京永昌走长松岛克忠追获之收国二年授世袭谋克其后定燕伐宋皆与有功除登州刺史改刺澶州天德间同知保大军节度使大定二年除北京副留守转陈州防御使后以靖难军节度使致仕卒　　卢庸
按金史卢庸传庸字子宪蓟州丰润人大定二十八年进士调唐州军事判官再调定平县令补尚书省令史除南京转运副使改中都户籍判官察廉迁礼部主事累官凤翔治中大安三年改干州刺史入为吏部郎中至宁元年改陕西按察副使贞佑二年进官四阶迁按察转运使三年改定海军节度使山东乱不能赴按察使劾之当夺两官庸以病请致仕兴定三年卒　　卢亨嗣
按金史卢彦伦传彦伦子玑玑子亨嗣字继祖以荫补合门祗候内供奉调同监平凉府醋务改同监天山盐场丁母忧服阕监莱州酒课累迁监丰州任丘汲县东平酒务课最迁白登县令明昌四年行六部差规措军前粮料入为典给直长改西京户籍判官历官西京中都太仓使中都户籍判官尚酝署丞丁父忧大安初复为典给署丞兼太子家令崇庆元年迁同知顺天军节度使事是时兵兴征调烦急亨嗣以办最迁定远大将军入为户部员外郎贞佑二年迁莒州刺史三年山东宣抚司讨杨安儿亨嗣行六部兵罢还州兴定二年卒　　元
　　卢挚
按万姓统谱挚涿州人仕至翰林学士博学有文思元初称能诗者必以刘因卢挚为首挚所著有疏斋集　　卢世荣
按元史卢世荣传世荣大名人阿合马专政世荣以贿进为江西榷茶运使后以罪废有桑哥者荐世荣有才术世祖召见奏对称旨至元二十一年起安童为右丞相以世荣为右丞世荣既骤被显用即日奉旨整治钞法遍行中外官吏奉法不虔者加以罪世荣居中书纔数月恃委任之专肆无忌惮视丞相犹虚位也左司郎中周戭与世荣稍不合坐以废格诏旨奏而杀之朝中凛凛监察御史陈天祥上章劾之世祖时在上都御史大夫玉速帖木儿以其状闻世祖始大悟诛世荣刲其肉以食禽獭　　卢琦
按元史卢琦传琦字希韩惠安人登至正二年进士第十二年稍迁至永春县尹讼息民安威惠行于境外十四年安溪寇数万人来袭永春琦闻召邑民喻之众皆踊跃争奋琦率以攻贼大败之明日贼复倾巢而至又破之贼遂遁去时兵革四起列郡皆不宁独永春晏然无异承平时十六年改调宁德县尹而去　　明
　　卢熊
