<!-- { "loadSidebar": true } -->
按邵阳县志凤仪字应韶佐子正德戊辰进士授监察御史多所建白巡按苏松释疑狱革宿弊特疏表扬瑞州死宸濠难知府宋以方之节以示风励风裁凛然丁外艰起复再按浙江不避权党处决详明迁应天府丞擢顺天府尹寻改佥都御史巡抚四川时议征剿以川南连岁用兵民劳饷匮上疏息兵计擒沙保蜀民大悦升左副都御史召掌内台事中道闻母忧遄归服阕亦卒上悼之赐祭葬如例荫一子　　唐皋按明外史陆深传深同时官翰林者歙县唐皋亦有物望皋正德九年进士第一授修撰终侍读学士　　唐爵按城步县志爵赤水人正德中以贡任潮阳县丞清苦自励人不敢干以私因逐海寇中瘴疠引疾归田　　唐天恩按万姓统谱天恩字尧仁常熟人举乡贡知叶县剧贼刘六刘七拥众压境天恩登城奋战生擒百余人戮之贼怒围城援兵不至城破被执一门死者六人后赠光禄少卿荫其子为太学生　　唐俨
按名山藏本行记俨全州人诸生也父荫柳州知州老得危病俨年十二刲右臂愈之其师窥知以语其家人合家惊叹未几父没哀毁如成人见者伤焉其后游学从兄于亳嫡母蒙寝疾在家俨妻邓年十八亦刲右股进俨闻蒙疾驰归而疾已愈拜邓谢之邓曰子母我母有二哉俨所生母没号泣庐墓寝苫枕块樵牧见其薪水艰疲率来相助俨谢之曰吾为母氏敢烦诸君知州顾璘访俨山中书其壁曰望母俨嘉靖初贡至京师有司奏旌门　　唐枢
按明外史唐枢传枢字惟中归安人嘉靖五年进士授刑部主事言官以李福达狱交劾郭勋然不得狱辞要领枢上疏言福达谋反罪重宜立明正之疏入帝大怒即斥为民枢少学于湛若水深造实践以自得为宗学者称一庵先生　　唐愈贤
按辰州府志愈贤字子充号万阳沅陵人登嘉靖丙戌进士幼智慧长有大志闻阳明之学往从之既归充然有得修业桃溪山中初任宁海知县后为广东御史劾奸党抗言时政遂乞养归　　唐时英
按云南通志时英字子才曲靖郡人嘉靖己丑进士授平阳令问民疾苦升户部主事历郎中擘画详尽为大司农所器重知真定府有冰镜之颂历官巡抚陕西筹边有功致政归卒　　唐顺之
按明外史唐顺之传顺之字应德武进人祖贵户科给事中父宝永州知府顺之生有异质稍长治贯群籍举嘉靖八年会试第一改庶吉士调兵部主事引疾归久之除吏部十二年改翰林编修校累朝实录事将竣复以病告张璁持其疏不下有言顺之欲远璁者璁发怒拟旨以吏部主事罢归十八年选宫僚乃起故官兼春坊右司谏请朝太子复削籍归倭躏江南北赵文华出视师疏荐顺之起南京兵部主事父忧未终不果出免丧召为职方员外郎进郎中命往南畿浙江视师与胡宗宪协谋讨贼擢太仆少卿宗宪言顺之权轻乃加右通政贼犯江北与凤阳巡抚李遂大破之李遂改官南京即擢顺之右佥都御史代遂巡抚三十九年春汛期至力疾泛海度焦山至通州卒崇祯中追谥襄文子鹤征隆庆时进士历官太常卿亦以博学闻　　唐国相
按上海县志国相字舜举嘉靖壬辰科进士历任工部侍郎　　唐宽
按山西通志宽字栗夫平定人嘉靖壬辰进士授永平府推官升刑部主事历员外郎中知怀庆府肃州兵备副使四川参政按察使山东左右布政使太仆寺卿应天府府尹其在永平有清操无愧神明之谣怀庆执杖郑府官校之横肃州绝远物却纸价四川辩奸慝雪冤狱山东省浪费辨寓盗到寺即乞休上不允辞而升南京京兆强为一行即归归二年而卒　　唐颐按山西通志颐希介孙嘉靖乙未进士官至临洮知府持己清谨居家俭约历二千石而家业萧然不干谒不言时政得失循循退让优游林泉四十年卒　　唐穆按万姓统谱穆字景文胄子琼山人嘉靖戊戌进士历布政司左参政　　唐志大
按上海县志志大字子迪欢孙嘉靖辛丑科进士官行人历大理寺副告终养归淡于世味　　唐玉
按文登县志玉字子美号北溟成山指挥嘉靖癸卯武科历升参将嘉靖年值倭寇至玉奉钦差南征大战斩贼首并首级一百三十二颗随乘胜征贼党于桃花冈复斩贼首并首级五十八颗大有奇功历升右军都督世袭指挥同知赐蟒服彩四表里银一百两功勋德望一时推重　　唐守勋
按广东通志守勋字允懋番禺人少有志向家贫力学嘉靖甲辰登进士知闽县以忧去起补贵溪邑无城郭寇至率民兵御之擒渠魁而还抚按交荐迁南京户部主事历郎中己未擢兴化知府卒　　唐时举
按武宁县志时举号省庵家贫岁除无资仅谷数筐曝&#下时举方负暄读书妻命护之时举俯诵不顾谷为群豕食尽妻怒投其书时举徐拾之笑曰奈何为五斗稻弃我千锺粟乎丙午以麟经魁楚丁未会魁除会稽令为政简易行取大理评左值严嵩狱起株连颇滥时举多所平反未几卒于官　　唐继禄
按上海县志继禄字子廉嘉靖癸丑进士除遂安令下车募壮勇数百人储粟数千石为备未几倭寇内地所至残破遂安独全召拜御史出按湖广归里闭门养重卒年仅四十五孙曾彬蔚能以清白世其家　　唐自化按上海县志自化字伯咸嘉靖癸丑科进士授监察御史终南京兵部郎中　　唐九德
按湘潭县志九德号麓阳嘉靖丙辰进士授江西新喻令廉敏着声行取户部主事擢福建漳州道值三县巨寇披猖扼山为巢九德领兵剿戢擢广东按察使倭孽未平九德以计殄除之叙功议将大畀以称其才年甫四十八而逝未竟其用两任俱建生祠　　唐一岑按明外史王鈇传倭掠崇明知县唐一岑死之诏赠光禄少卿建祠致祀荫国子生一岑建新城成议徙居为千户富材翟钦所沮倭突入一岑战且詈为乱军所杀　　唐鼎
按江西通志鼎永新人辛酉乱巡守檄鼎从征力战为贼所害　　唐鹤征
按武进县志鹤征字凝庵顺之子隆庆辛未进士授礼部主事官太常寺少卿既以言归重起南太常计歼妖人刘天绪又疏劾珰殴属丞得旨严治人忌之遂病免　　唐本尧
按上海县志本尧字世承自化子隆庆辛未进士历任江西副使贵州参政清廉有声　　唐治
按明外史李文咏传唐治黄冈人父柩在堂邻居火治尽出赀财募人舁柩人各自顾无应者或挽之出泣曰父柩在此我死不出火息后堂岿然独存柩亦无恙而治竟熏灼伏柩死万历中旌表　　唐时升
按明外史唐时升传时升字叔达嘉定人父钦训与归有光善故时升早登有光之门年未三十谢举子业专意古学及王锡爵柄国其子衡邀时升入都值塞上用兵逆断其情形虚实将帅胜负无一爽者家贫好施予灌园蓺蔬萧然自得诗援笔成不加点窜文得有光之传与里人娄坚程嘉燧并称曰练川三老卒于崇祯九年年八十有六　　唐伯元
按广东通志伯元字仁卿澄海人登万历甲戌进士初授万年令改泰和俱有惠政满秩晋南京户部主事后为郎以言官擿其诋斥新学谪判海州转保定推官寻擢礼部主事具疏请端大本间引世宗遗诏语极忠剀上为感动辛卯典湖广试晋尚宝丞宅艰服阕补官转吏部员外历文选郎中伯元壹意剔弊铨曹清肃会太仆少卿阙太宰荐入未下两疏乞休归逾年卒　　唐文献
按明外史郭正域传唐文献字元征华亭人万历十四年进士第一自修撰历詹事拜礼部右侍郎掌翰林院事初文献出赵用贤门以名节相矜许掌翰林日当考察执政欲庇一人执不许卒官谥文恪　　唐兴仁按邵阳县志兴仁字元宇万历丙戌进士初任龙游知县有介操忤上官意调简宝丰会岁大饥民相食兴仁急以报抚院会题捐赈寻坐救荒无策应落职以官评无过降赣州教授未几卒于官贫无以殓士民赠赙以归其榇　　唐选
按湘潭县志选号明台万历己丑进士初授江津县令值诸司符下论杨应龙叛请用兵选力持不反状不听已而兵连祸结屡举不胜后追往事乃服选言以功擢授吏部验封司郎中出补浙江按察使其后吏曹外转自选始　　唐世桂
按巴陵县志世桂字擎元少孤事母至孝巡抚举孝童中万历甲午举人授济宁知州岁旱步祷雨粟三日民赖以活者无筭置祭田数顷以供先贤仲由氏祀秩满迁户部员外奉使赏陜西三边以母年高乞终养致仕　　唐际盛
按莆田县志际盛原名玉字士莹万历丁未进士授祁门知县调繁嘉定祁人闭城留之因不果往迁户部主事督昌平粮储却例金出知真定府厘弊剔奸以失吏垣意归旋复起知杭州升本省副使加参政督饷入京赐宴晋按察使历左右布政使际盛冰心铁面屏绝交际寻擢都御史提督操江抵任治战舰募水兵清猾吏摘奸徒粤寇蹂躏江右召赴援贼闻风解散丁外艰归卒　　唐斯盛
按湘潭县志斯盛号骐石性淳仁长世禄家无贵介子习举万历进士理刑苏州最清慎常以殄恶忤权贵改授衢州仕至南户部郎中文名籍甚　　唐时熙
按安溪县志时熙号载廷万历间以贡授江西崇义县知县升广西柳州府同知除贼首廖功前又除大侠颜启戆有功于民建祠特祀　　唐景龙
按安溪县志景龙字允斋万历中贡士廷试第一授梧州通判兼管盐务革陋规忤当道升楚藩长史以母老归养不仕　　唐绍尧
按常德府志绍尧字二华壬戌进士初任高阳县知县时珰宦魏忠贤擅权高阳乃其汤沐生祠极丽日奏乐尚食绍尧下车禁止之又珰贼冉世魁争宦资于叔叔侄相屠籍其家赀充饷忠贤恨之乃逮绍尧于黑狱奇刑异惨几毙杖下怀宗嗣统出之于狱升兵部武选郎守开封历信阳秦中嘉湖参政调府江兼廉使值广西有靖江之叛绍尧监军擒之以功升户部右侍郎告归　　唐铉
侄
顺征

按河南通志铉字节玉睢州人崇祯丁丑进士知开州有惠政后补定州婴城固守城溃不屈死妻蔡氏从死赠参议荫一子入监侄顺征崇祯甲戌进士知饶阳县亦有政绩　　唐德明
按永州府志德明字旦心恭和中乡人崇祯八年拔贡入南雍中应天丙子乡试生平孝友着声十六年流贼张献忠陷东安伪官踞城闻德明名请见德明抗节坚拒恐终不免遂仰药卒　　唐世熊
按明外史张秉文传崇祯十一年冬大兵下济南盐运使唐世熊等分门死守明年正月二日城破死之世熊灌阳举人　　唐廷俊　唐启中
按河南通志廷俊邓州民启中裕州生员俱御寇被执骂贼死　　唐良锐
按明外史何燮传崇祯十五年李自成陷灵壁知县唐良锐全州举人城陷抗骂死　　唐韵
按湘潭县志韵生员癸未献贼陷城母为贼杀韵抱尸泣血数日气绝死母旁　　唐时明
按明外史唐时明传时明字尔极固始人崇祯中为长垣教谕由国子学正屡迁凤翔知府十六年李自成入潼关亟治战守备及自成据西安分兵寇旁郡典史董尚质等开门迎贼时明遂自经未死为贼得贼令缚赴西安至兴平乘间自缢凤翔既陷属城叛降陇州同知薛应玢武进人詈贼死　　唐梦鲲
按明外史唐时明传宝鸡知县唐梦鲲番禺人举于乡授福宁州学正历知仙居天台富川分水四县在富川有抚猺功坐累谪池州经历及改宝鸡贼已逼潼关星驰抵任贼陷凤翔属邑皆叛梦鲲知不可守自缢死　　唐宾
按滋阳县志宾字敬所少善书初为鲁府内籍掌章奏后为鲁府典籍授以国事历事四王鲁国贤声为天潢第一宾之力也岁甲申王遇变南遁宾随至南郊王以宾老止之曰尔忠勤有年我去国实负尔遂大恸宾泣叩曰臣当以死报国不忍主独去也至家缢杏树下死焉　　唐自彩
