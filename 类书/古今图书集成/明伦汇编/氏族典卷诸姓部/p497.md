<!-- { "loadSidebar": true } -->
按五代史张允传允镇州人也少事镇州为张文礼参军唐庄宗讨张文礼允脱身降庄宗系之狱文礼败乃出之为魏州功曹历沧兖二镇掌书记入为监察御史累迁水部员外郎知制诰晋高祖即位屡赦天下允为驳赦论以献是时晋高祖方好臣下有言览之大悦允事汉为吏部侍郎隐帝诛戮大臣京师皆恐允常退朝不敢还家止于相国寺周太祖入京师允匿于佛殿承尘坠而卒年六十五　　张居咏
按十国春秋南唐张居咏仕吴累官至门下侍郎升元元年烈祖以居咏为中书侍郎与张延翰李建勋皆同平章事未几表请烈祖复姓进左仆射兼门下侍郎同平章事居咏淳厚寡言为人长者于朝廷无所表见元宗立罢为镇海军节度使无何卒赐号顺天翼运功臣特赠守太子太傅上柱国清河郡开国公谥曰懿　　张延翰
按十国春秋南唐张延翰字德华宋州睢阳人故唐末仕为陕州司马从父慎思权徐州留后延翰往省之告以北方将乱欲避地江淮以全宗祀慎思是其言慨然遣之入吴为盐城令有治绩迁楚州行军司马烈祖以平章事领江州表延翰为观察巡官通判军府事烈祖受禅入为侍御史判台事张宣为左街使恃功骄暴延翰廷劾之强豪屏迹进礼部侍郎自以起疏远遭时被知得尽己才感慨自奋时未设贡举士有献书论事者第其优劣选用烈祖悉以委延翰号为精核称职兼知选事务进孤贫不附权势吏畏之如神明不敢为奸利元宗辅政谓人曰张君议论公正处事有条理至于簿领无不明析吾得倾心听之由是六司综领殆遍时望归重拜中书侍郎同平章事时年裁五十余人犹以谓柄用晚属疾甚不复能治事烈祖方一意任之不许其去遣使劳问赐良药相望于道卒年五十七赠太傅　　张义方
按十国春秋南唐张义方不知其所以进烈祖受吴禅用为侍御史义方既就职即上疏曰古之任御史者非止平狱讼肃班列也有怙威侮法弃忠贼义树朋党蔽聪明者得以纠弹至于人主好游畋声色说奢侈佞媚赏非功罚非罪得以论争使诸侯不敢乱法百司不得盗权则御史为不失职今文武材行之士固不为乏而贪墨陵犯伤风教弃仁义者犹未革心臣欲奉陛下德音先举忠孝洁廉请颁爵赏然后绳纠乖戾以正典刑小则上疏论刑大则对仗弹奏臣每痛国家之败非独人君不明盖官卑者畏罪而不言位尊者持禄而不谏上下苟且至于沦亡今臣诚不忍忘君亲之义有所不尽惟陛下幸赦之疏奏烈祖大加称赏制曰孤始任义方以风宪乃能力振朝纲辞皆谠切可宣示朝野赐义方衣一袭以旌直言义方始名元达烈祖方倚以肃正邪慝取前朝王义方名以易之故义方得尽忠焉义方常令道士陈友合丹于牛头山未成会遘疾命子弟发丹取一丸饵之遂病喑而卒　　张业
按十国春秋后蜀张业李仁罕之甥也初名知业后避高祖偏讳遂单名业为人骁勇善战与仁罕同从高祖入蜀分讨诸盗悉平之天成中官右厢马步军都指挥使金紫光禄大夫检校司空守兰州刺史上柱国长兴元年充先锋都指挥使将兵三千攻遂州有功久之拜宁江军留后已而高祖以墨制署为节度使唐明宗赐高祖爵蜀王即诏业领宁江军节度使及高祖称尊号命业充右匡圣步军都指挥使仍管宁江节镇如故后主时加检校太尉仁罕既伏罪业是时方掌禁兵后主惧其反侧乃用为相以安之命同平章事广政元年进左仆射兼中书侍郎同平章事未几加司空兼判度支业性豪侈强市人田宅藏匿亡命又于私第置狱系负责者或历年至于瘐死蜀人大怨之而业子继昭官检校左仆射复好击剑常与僧归信访善剑者左匡圣都指挥使孙汉韶宿与业不和密告业父子谋反后主大怒兼得其专恣状乃与李昊安思谦谋俟其入朝执杀之下诏暴业罪恶籍其家时广政十一年也业后仁罕死凡十五年　　张元
按十国春秋后蜀张元江原县人母死负土成坟有白兔驯绕其庐及群鸟衔土置坟上县令异之奏其事于朝明德二年后主赐金帛酒米以旌其孝仍付史馆编录　　张立
按十国春秋后蜀张立雅善吟咏性朴直无忌讳后主常于罗城上遍植芙蓉每至秋间四十里尽铺锦绣高下相照立作诗以豳风七月为刺及广政末朝政已乱立又作诗规讽国人称为诗谏　　张公铎
按十国春秋后蜀张公铎太原平乐人高祖初置义胜定远诸军以公铎为都知兵马使长兴三年高祖与东川兵战于弥牟镇指挥使毛重威李瑭皆为所杀而赵廷隐等复失利不前时公铎居陈后高祖扬马棰指之公铎麾兵而进帅众大呼所部兵无不一以当百东川兵殊出不意蹂躏披靡死者数千人是役也董璋之败实以公铎一战决胜焉顷之迁捧圣控鹤都指挥使明德元年与五臣同受顾命后主践阼加检校太尉与李仁罕争权不相协仁罕之死公铎亦与有力未几领保宁军节度使兼同平章事广政四年罢军使八年卒公铎少涉猎文史为政清严所至民受其赐卒之日后主哭曰严而不猛清而不隘惟张公而已　　张遇贤
按十国春秋南汉张遇贤祯州博罗县小吏也县之刻杉镇有神降于民家所言祸福辄验遇贤往祷之因留奉事甚谨会群盗大起莫相统一共祈于神神大言曰张遇贤是第十六罗汉当为汝主于是推遇贤为中天八国王攻陷循州改元末乐署置百官皆衣绛衣遇贤年少无它方略贼帅各以便宜剽掠州县告其进退而已殇帝遣越王弘昌循王弘杲讨之战不利为遇贤围于钱帛馆裨将万景忻陈道庠力战挟二王溃围而走时光天元年也未几遇贤屡为州兵所窘复告于神神曰可过岭取虔州当成大事遇贤遂袭南康唐百胜军节度使贾浩始轻之不为备已而连陷诸州县浩戒严守城遇贤据白云洞造宫室营署命他盗四出攻劫久之唐通事中书舍人边镐洪州屯营都虞候严思帅师出援遇贤遂大败复告于神神不复语因弃营潜遁贼将李台知其无神也执遇贤及其副黄伯雄谋主僧景全送唐并斩建康市　　张少敌
按十国春秋楚张少敌永顺节度使佶之子也文昭王时官都指挥使与袁友恭同为王所亲密安州李金全襄州安从进叛晋高祖诏王出兵王遣少敌以舟兵趋汉阳漕米五万斛馈军金全等败少敌乃旋居无何文昭王即世将吏议所立时恭孝王知永州事于诸弟齿为差长少敌请迎之而刘彦&#李弘皋等固欲立天策府都尉希广且言都尉为嫡嗣当袭位少敌曰国家大事非一途可拘也变而能通斯能持久何嫡庶足云乎永州齿长而性刚必不为都尉之下明矣且与武陵九溪蛮往来相得甚欢必引蛮军为乱若奉都尉当思长策以制永州使帖然不动不然社稷危矣彦&#等不能从少敌退曰祸其始此乎称疾不出　　张谊
按万姓统谱谊襄阳人幼孤好学诸父使督耕陇上谊阅书树下举后唐进士仕晋累官中书舍人初和凝拜端明殿学士署门不接宾客谊即致书以为四方利害所宜询访若不接宾客聋瞽耳目坐亏职业凝大奇之　　张仁谦
按万姓统谱仁谦汝州人仕晋为北面行营兵马都监匈奴不敢犯塞汉祖即位授西上合门副使入宋平李继筠以功授象州刺史　　后汉
　　张仿
按十国春秋楚张仿不知何地人起家诸军指挥使与王逵等共立恭孝王从子光惠于朗州同参军府事已而刘言署指挥使十人号亲军仿居其一焉稍迁武平节度副使王逵之杀何敬真朱全琇也尢忌仿威勇周行逢因乘间白逵曰敬真故仿&#戚临行时辄以后事属仿蜂虿有毒未可忽也公宜备之逵于广顺三年四月庚申遂召仿醉饮而杀之　　后周
　　张文表
按十国春秋楚张文表朗州人与周行逢潘叔嗣同隶刘言戏下累官衡州刺史行逢且死遗言文表即叛讨之者必杨师璠也文表闻行逢殁果怒曰我与行逢俱起微贱立功名今日安能北面事小儿乎会周保权遣兵代永州戍文表遂驱之以袭潭州知留后廖简易文表不为备伐鼓饮酒如初文表径入府中简被杀遂据长沙保权时年方幼闻叛叹曰先君诚知人矣遽命师璠帅万人讨之将发保权挥涕对三军曰先令公坟土未干而凶贼逞逆实保权不孝所致敢以劳诸君诸君未忘先令公之故戮力同心灭此贼于地下足矣辞气激昂义形于色军中无不感泣师璠亦泣顾左右曰汝见郎君乎年未成人而贤若此军士奋然咸思自效未逾旬大破文表于平津亭脔食之余党悉平　　张彦卿
按十国春秋南唐张彦卿不知何郡县人保大末为楚州防御使周世宗南侵师锐甚旬日间连破海泰二州及静海军元宗下令命焚东都官寺民庐徙其民度江周世宗亲御旗鼓攻楚州自城以外皆已下发州民浚老鹳河遣齐云战舰数百自淮入江势如震霆烈焰彦卿独不为动及梯冲临城凿城为窟室实薪而焚之城皆摧圮遂陷彦卿犹列阵城内誓死奋击谓之巷斗日暮转至州廨长短兵皆尽彦卿取绳&#搏战与兵马都监郑昭业等千余人皆死之无一人生降者周兵丧伤亦甚众周世宗怒尽屠城中诸民焚其室庐然得彦卿子光佑不杀也元宗嘉彦卿忠诏赠侍中　　张雄
按十国春秋南唐张雄或云李姓淮人也周侵淮南民自相结为部伍以拒周师谓之义军而雄所将最有功元宗命为义军首领及割地徙之江南历袁汀二州刺史后主嗣位进为统军使仍守二州宋师入江南金陵危急雄谓诸子曰吾必死国难尔辈不从吾死非忠孝也诸子泣受命雄乃纠兵东下以救之至溧阳猝遇宋师遂与田钦祚战失利与其子力战俱死不同行者亦死于他陈父子八人无生存者国人哀之　　张惟彬
按十国春秋南唐张惟彬西昌令翊之弟也幼以通诵二经中童子科有文章名及长授蕲州黄梅尉未几改武昌崇阳主簿复入选除庐陵令既代未行而金陵陷疾作卒　　张泌
按十国春秋南唐张泌事元宗父子官句容县尉建隆二年七月愤国事日非上书后主几数千言后主览书大悦优诏慰答然亦未竟用其言遂至于亡　　张易按十国春秋南唐张易字简能魏州元城人高祖万福故唐金吾将军后徙莱州掖县易性豪举尚气少读书于长白山又徙王屋及嵩山苦学自励食无盐酪者五岁齐有高士王达灵居海上博学精识少许可易从之游数年入洛举进士不中以升元二年南归授校书郎大理评事时方重赤县除上元令元宗立以水部员外郎通判歙州太弟景遂初立高选宫僚召为赞善大夫迁刑部郎中判大理寺周师南侵时江淮久安人不知战师徒屡北上下震恐易独扬言朝路曰国家被山带海守奕世之业昔者夫差以无道之兵威陵齐晋孙权以草创之国势遏曹刘今若上下并力敌何足畏哉元宗闻而异之召使宿直禁中议事俄以吴越犯边出为宣歙招谕使判宣州前刺史方筑州城役徒数万一切罢遣之曰自守者弱远图者强何以城为吴越闻之慑伏不敢复犯后主封吴王召易为吴王司马东宫建又为左庶子后主即位迁谏议大夫复判大理寺寻乞解大理改勤政殿学士判御史台采武德至宝历君臣间对及臣下论奏骨鲠者七十事为七卷曰谏奏集上之注太元经未成卒年六十一　　张元徽
