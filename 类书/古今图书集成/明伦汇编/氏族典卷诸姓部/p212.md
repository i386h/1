<!-- { "loadSidebar": true } -->
按北齐书裴让之传让之字士礼少好学有文情清明俊辩早得声誉魏天平中举秀才对策高第累迁屯田主客郎中为太原公开府记室梁使至帝令让之摄主客郎历文襄大将军主簿兼中书舍人后兼散骑常侍聘梁迁长兼中书侍郎领舍人齐受禅静帝逊居别宫与诸臣别让之流涕歔欷以参掌仪注封宁都县男帝欲为黄门郎或言其体重不堪趋侍乃除清河太守有二豪吏田转贵孙舍兴久吏奸猾多有侵削让之以其乱法杀之侍中高德政旧与让之不协案奏言当陛下受禅之时让之眷恋魏朝呜咽流涕比为内官情非所愿文宣大怒赐死于家　　裴诹之按北齐书裴让之传让之弟诹之字士正少好儒学释褐太学博士尝从常景借书百卷十许日便返景疑其不能读每卷策问应答无遗景叹曰应奉五行俱下祢衡一览便记今复见之于裴生矣沛王开大司马府辟为记室迁邺后诹之留在河南西魏领军独孤信入据金墉以诹之为开府属信败诹之居南山洛州刺史王元轨召为中从事西师忽至寻退遂随西师入关周文帝以为大行台仓曹郎中卒赠徐州刺史　　裴谳之
按北齐书裴让之传让之弟谳之字士平早知名累迁司徒主簿转仪曹郎为许昌太守代去日为吏人所怀齐亡仕周卒伊川太守　　裴泽
按北齐书崔季舒传车驾将适晋阳从驾文官连名进谏帝以季舒张雕刘逖封孝琰裴泽郭遵等为首斩之殿庭　　裴讷之
按隋书裴矩传矩父讷之齐太子舍人
　　北周
　　裴宽
按周书裴宽传宽字长宽河东闻喜人也仪貌伟博涉群书弱冠为州里所称年十三以选为魏孝明帝挽郎释褐员外散骑侍郎魏孝武末除广陵王府直兵参军加宁朔将军员外散骑常侍及孝武西迁宽乃将家属避难于大石岩大统五年授都督同轨防长史加征卤将军十四年与东魏将彭乐恂战于新城因伤被擒至河阴宽乃遁还授持节帅都督封夏阳县男即除孔城城主十六年迁河南郡守仍镇孔城寻加抚军大都督通直散骑常侍魏废帝元年进使持节车骑大将军仪同三司散骑常侍孝闵帝践祚进爵为子武成二年征拜司士中大夫保定元年出为汾州刺史寻转鲁山防主四年加骠骑大将军开府仪同三司天和二年行复州事三年除温州刺史复为汾州刺史陈将程灵洗率众至城下苦战三十余日力屈城陷陈人乃执宽至扬州寻被送岭外经数载后还建业遂卒于江左时年六十七　　裴汉按周书裴宽传宽弟汉字仲贾操尚弘雅聪敏好学魏孝武初解褐员外散骑侍郎大统五年除大丞相府士曹行参军补墨曹参军十一年李远出镇弘农启汉为司马寻加安东将军银青光禄大夫成都上士寻转司车路下大夫与工部郭彦太府高宾等参议格令加帅都督五年加车骑大将军仪同三司时晋公护擅权汉直道固守八年不徙职建德元年卒时年五十九赠晋州刺史　　裴侠
按周书裴侠传侠字嵩和河东解人幼而聪慧有异常童年十三遭父忧哀毁若成人州辟主簿举秀才魏正光中解巾奉朝请稍迁员外散骑侍郎义阳郡守元颢入洛侠执其使人焚其赦书魏孝庄嘉之授轻车将军东郡太守带防城别将及魏孝武与齐神武有隙征河南兵以备之侠率所部赴洛阳授建威将军左右郎将俄而孝武西迁侠从入关赐爵清河县伯除丞相府士曹参军大统三年领乡兵从战沙苑先锋陷阵侠本名协至是太祖嘉其勇决因命改焉以功进爵为侯拜行台郎中王思政镇玉壁以侠为长史未几除河北郡守侠躬履俭素爱民如子吏民莫不怀之侠尝撰九世伯祖贞侯传以为裴氏清公自此始也欲使后生奉而行之宗室中知名者咸付一通九年入为大行台郎中居数载出为郢州刺史加仪同三司寻转祏州刺史征拜雍州别驾孝闵帝践祚除司邑下大夫加骠骑大将军开府仪同三司进爵为公迁民部中大夫侠在官励精发摘奸盗略尽转工部中大夫武成元年卒于位赠太子少师蒲州刺史谥曰贞　　裴果
按周书裴果传果字戎昭河东闻喜人也少慷慨有志略魏太昌初起家前将军干河军主除阳平郡丞太祖曾使并州与果相遇果知非常人密托附焉永安末盗贼蜂起果从军征讨永熙中授河北郡守及齐神武败于沙苑果乃率其宗党归阙大统九年从战邙山补帐内都督迁平东将军后从杨忠平随郡安陆以功加大都督除正平郡守正平果本郡也迁使持节车骑大将军仪同三司散骑常侍司农卿又从大将军尉迟回伐蜀皆有功魏废帝三年授龙州刺史封冠军县侯孝闵帝践祚除隆州刺史加使持节骠骑大将军开府仪同三司进爵为公武成末转眉州刺史保定五年授复州刺史天和二年卒于位赠本官谥曰质　　裴邃
按周书裴文举传文举父邃解褐散骑常侍累迁谏议大夫进安东将军卒官　　裴鸿
按周书裴宽传宽族弟鸿少恭谨有干略历官内外孝闵帝践祚拜辅城公司马加仪同三司为晋公护雍州治中累迁御正中大夫进位开府仪同三司转民部中大夫保定末出为中州刺史九曲城主卫公直出镇襄州以鸿为襄州司马天和初拜郢州刺史转襄州总管府长史赐爵高邑县侯从直南征军败遂没寻卒于陈朝廷哀之赠丰资遂三州刺史　　裴文举按周书裴文举传文举字道裕河东闻喜人也起家奉朝请迁丞相府墨曹参军迁威烈将军著作郎世宗初累迁帅都督复为益州总管府中郎保定三年迁绛州刺史天和初进骠骑大将军开府仪同三司六年入为司宪中大夫进爵为公六年除南青州刺史宣政元年卒于位子胄　　裴义宣
按周书裴宽传宽子义宣起家谯王俭府记室转司金二命士合江令　　裴镜民
按周书裴宽传宽弟汉汉子镜民少聪敏涉猎经史大将军谭公会记室参军后历宋王实侍读转记室迁司录宣政初吏部上士大象末春官府都上士　　裴尼按周书裴宽传宽弟汉汉子尼字景尼性弘雅有器局起家奉朝请除梁王东阁祭酒迁从事中郎加通直散骑常侍魏恭帝元年以本官从于谨平江陵六官建拜御正下大夫寻以疾卒赠辅国将军随州刺史　　裴祥
按周书裴侠传侠子祥性忠谨有治剧才少为成都令清不及侠断决过之后除长安令为权贵所惮迁司仓下大夫侠之终也遂以毁卒　　裴孝仁
按周书裴果传果子孝仁幼聪敏涉猎经史起家舍人上士累迁大都督仪同三司出为长宁镇将建德末迁建州刺史转谯州刺史大象末又迁亳州刺史　　裴胄按周书裴文举传文举子胄官至大都督早卒　　裴伯凤按隋书裴仁基传仁基祖伯凤周汾州刺史
　　裴之隐
按周书裴宽传宽弟汉汉子尼尼子之隐赵王招府记室参军　　裴师民
按周书裴宽传之隐弟师民好学有识度起家秦王赟府记室参军仍兼侍读　　隋
　　裴定
按隋书裴仁基传仁基父定上仪同
　　裴肃
按隋书裴肃传肃字神封河东闻喜人也父侠周民部大夫肃仕周释褐给事中士累迁御正下大夫以行军长史从韦孝宽征淮南属高祖为丞相肃闻而叹高祖不悦由是废于家开皇五年授膳部侍郎后二岁迁朔州总管长史转具州长史仁寿中见皇太子勇蜀王秀左仆射高颎俱废黜遣使上书上谓杨素曰裴肃忧我家事此亦至诚也于是征肃入朝皇太子闻之不悦未几上崩炀帝嗣位不得调者久之亦杜门不出后授永平郡丞岁余卒有子尚贤　　裴政按隋书裴政传政字德表河东闻喜人幼明敏博闻强记达于时政为当时所称年十五辟邵陵王府法曹参军事转起部郎枝江令湘东王之临荆州也召为宣惠府记室寻除通直散骑侍郎侯景作乱加壮威将军帅师讨之以军功连最封夷陵侯征授给事黄门侍郎复帅师拒萧纪破之于硖口加平越中郎将镇南府长史及周师围荆州政从间道先报元帝为周人所获萧&#谓政曰我武皇帝之孙也不可为尔君乎尔亦何烦殉身于七父若从我计则贵及子孙如或不然分腰领矣政诡许之既而告城中曰援兵大至各思自勉吾以间使被擒当以碎身报国监者击其口终不易辞&#怒命趣行戮蔡大业谏因得释送于京师周文帝闻其忠授员外散骑侍郎寻授刑部下大夫转少司宪政明习故事参定周律簿案盈几剖决如流用法宽平无有冤滥宣帝时以忤旨免职高祖摄政召复本官开皇元年转率更令加位上仪同三司进位散骑常侍转左庶子多所匡正见称纯&#时云定兴数入侍太子为奇服异器进奉后宫又缘女宠来往无节政数切谏太子不纳由是出为襄州总管卒　　裴蕴
按隋书裴蕴传蕴河东闻喜人也性明辩有吏干在陈仕历直阁将军兴宁令以其父在北阴奉表于高祖请为内应及陈平超授仪同左仆射即日拜开府仪同三司礼赐优洽历洋直棣三州刺史大业初炀帝征为太常少卿迁民部侍郎拜京兆赞治未几擢授御史大夫蕴引致奸黠共为朋党宾客附隶遍于郡国侵扰百姓帝弗知也以度辽之役进位银青光禄大夫及司马德戡为乱遂见害　　裴愔
按隋书裴蕴传蕴子愔为尚辇直长同蕴死
　　裴矩
按隋书裴矩传矩字弘大河东闻喜人也好学颇爱文藻有智数齐北平王贞为司州牧辟为兵曹从事转高平王文学及齐亡不得调高祖为定州总管召补记室高祖作相参相府记室事及受禅迁给事郎奏舍人事伐陈之役领元帅记室明年奉诏巡抚岭南以功拜开府赐爵闻喜县公除民部侍郎寻迁内史侍郎尚书左丞转吏部侍郎炀帝即位西域诸蕃多至张掖与中国交市帝令矩掌其事矩知帝方勤远略诸商胡至者矩诱令言其国俗山川险易撰西域图记三卷入朝奏之帝大悦转民部侍郎未视事迁黄门侍郎大业三年进位银青光禄大夫从帝巡于塞北始建征辽之策以本官领武贲郎将明年进位右光禄大夫十一年从幸江都宫宇文化及之乱以矩为尚书右仆射加光禄大夫封蔡国公为河北道安抚大使及宇文氏败为窦建德所获复以为吏部尚书转尚书右仆射及建德败矩归于唐授左庶子转詹事民部尚书　　裴仁基
按隋书裴仁基传河东裴仁基字德本少骁武便弓马开皇初为亲卫平陈之役拜仪同以本官领汉王谅府亲信炀帝嗣位谅举兵作乱仁基苦谏帝嘉之超拜护军数岁改授武贲郎将以功进位银青光禄大夫加授金紫光禄大夫拜左光禄大夫从征高丽进位光禄大夫帝幸江都李密据洛口令仁基为河南道讨捕大使以拒密每与密战多所斩获时隋大乱有功者不录仁基遂以其众归密密以为河东郡公其子行俨骁勇善战密复以为绛郡公甚相委昵王世充以东都食尽悉众诣偃师与密决战密战败仁基为世充所掳世充以其父子并骁锐深礼之以兄女妻行俨及僭尊号署仁基为礼部尚书行俨为左辅大将军行俨号为万人敌世充惮其威名颇加猜防仁基不自安遂谋反为世充所杀　　裴子通
按唐书裴敬彝传敬彝曾祖子通隋开皇中以太中大夫居母丧哭丧明有白乌巢冢樾兄弟八人皆为名孝诏表门阙世谓义门裴氏　　裴虔通
按隋书裴虔通传虔通河东人也初炀帝为晋王以亲信从稍迁至监门校尉炀帝即位擢旧左右授宣惠尉迁监门直阁累从征役至通议大夫与司马德戡同谋作乱化及以虔通为光禄大夫莒国公令镇徐州化及败后归于大唐即授徐州总管转辰州刺史封长蛇男寻以隋朝弒逆之罪除名徙于岭表而死　　裴南金
按隋书裴政传政子南金仕至膳部郎
　　裴伦
按隋书列女传裴伦大业末为渭源令属薛举之乱县城为贼所陷伦遇害　　裴&#
按唐书裴守真传守真父&#隋大业中为淮安司户参军　　唐
