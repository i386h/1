<!-- { "loadSidebar": true } -->
按北齐书李广传广字弘基范阳人其先自辽东徙焉广博涉群书有才思文议之美少与赵郡李謇齐名魏安丰王廷明镇徐州署广长流参军崔暹精选御史皆是世冑广独以才学兼御史修国史显祖初嗣霸业命掌书记天保初欲以为中书郎遇其病笃而止广曾欲早朝未明假寐忽惊觉谓其妻云吾向似睡忽见一人出吾身中语云君用心过苦非精神所堪今辞君去因而恍惚不乐数日便遇疾积年不起竟以疾终文笔十卷魏收为之序　　李祖升
按北齐书李祖升传祖升赵国平棘人显祖李皇后之长兄父希宗上党太守祖升仪容丽文学足以自通仕至齐州刺史为徒兵所害弟祖勋女为济南王妃除侍中封丹阳王无可称述卒　　李义深
按北齐书李义深传义深赵郡高邑人祖真魏中书侍郎父绍宗殷州别驾义深学涉经史有当世才用解褐济州征东府功曹参军尔朱兆平高祖以义深为大丞相府记室参军累迁左光禄大夫相府司马所经称职武定中除齐州刺史多所受纳天保初除散骑常侍为阳夏太守段业告其在州聚敛被禁止送梁州穷治三年卒于禁所　　李稚廉
按北齐书李稚廉传稚廉赵郡高邑人齐州刺史义深之弟永安中释褐奉朝请普泰初开府记室龙骧将军天平中高祖擢为泰州开府长史平北将军世宗荐之除济州仪同长史又迁瀛州长史世宗嗣事召诣晋阳除霸府掾命为并州长史天保初除安南将军太原郡守显祖尝召见问以治帝意深文峻法稚廉固以为非帝不悦除济阴郡守征拜太府少卿肃宗即位除合州刺史还朝授兼太仆卿转大司农卿天统元年加骠骑大将军大理卿为南青州刺史未几征为并省都官尚书武平五年卒　　李神威
按北齐书李义深传义深族弟神威曾祖融魏中书侍郎神威幼有风裁传其家业礼学粗通义训又好音乐撰集乐书百卷魏武永尚书左丞天保初卒　　李铉按北齐书李铉传铉字宝鼎渤海南皮人九岁入学书急就篇月余便通家素贫苦常春夏务农冬乃入学年十六从浮阳李周仁受毛诗尚书章武刘子猛受礼记常山房虬受周官仪礼渔阳鲜于灵馥受左氏春秋铉以乡里无可师者遂诣大儒徐遵明受业居徐门下五年常称高弟二十三便自潜居撰定孝经论语毛诗三礼义疏及三传异同周易义例合三十余卷州举秀才除太学博士武定中高祖命世宗妙简硕学以教诸子世宗以铉应旨征诣晋阳在东馆师友诸王铉以去圣久远文字多有乖谬遂览说文爰及仓雅删正六艺经注中谬字名曰字辨天保初诏铉与邢卲等参议礼律仍兼国子博士废帝之在东宫显祖诏铉以经入授甚见优礼数年病卒赠廷尉少卿　　李浑
按北齐书李浑传浑字季初赵郡柏人人曾祖灵魏巨鹿公父遵魏冀州征东府司马京兆王愉起逆遇害浑以父死王事除给事中时四方多难乃谢病求为青州征东府司马永安初除散骑常侍普泰中崔社客反于海岱攻围青州诏浑赴援浑简练骁勇衔枚夜袭未明达城下贼徒惊散生擒社客斩首送洛阳海隅清定后还为东郡太守天保初除太子少保以参禅代仪注赐爵泾阳县男寻除海州刺史妾郭氏在州干政纳货坐免官卒于邺　　李绘
按北齐书李浑传浑弟绘字敬文年六岁便自愿入学家人偶以年俗忌约而弗许伺其伯姊笔牍之闲而辄窃用未几遂通急就章内外异之及长仪貌端伟神情朗&#齐王萧宝夤引为主簿记室待以宾友之礼天平初世宗用为丞相司马每罢朝文武总集对扬王庭常令绘先发言端为群僚之首音辞辩正风仪都雅听者悚然武定初为聘梁使主还拜平南将军高阳内史郡境有三猛兽民常患之绘欲修槛遂因斗俱死咸以为化感所致河间守崔谋恃其弟暹势从绘乞麋角鸰羽绘答书曰鸰有六翮飞则冲天麋有四足走便入海下官肤体疏懒手足迟钝不能逐飞追走远事佞人天保初为司徒右长史卒赠南青州刺史谥景　　李玙
按北齐书李玙传玙字道璠陇西成纪人凉武昭王皓之五世孙父韶有名魏代玙温雅有识量释褐太尉行参军累迁骠骑大将军东徐州刺史解州还遂称老疾不求仕齐受禅进前将军导从于圆丘行礼玙意不愿荣名两朝虽以宿旧被征过事即绝朝请天保四年卒子诠韫诵　　李晓
按北齐书李玙传玙从弟晓字仁略魏太尉虔子学涉有思理释褐员外侍郎朱荣之害朝士将行晓衣冠为鼠所噬遂不成行得免河阴之难及迁都邺晓便寓居清河筑室安居训诲子侄武定末入都除顿丘守卒　　李元忠
按北齐书李元忠传元忠赵郡柏人人曾祖灵卫定州刺史巨鹿公祖恢镇西将军父显甫安州刺史元忠袭爵平棘子魏清河王怿引为主簿遭母忧去任家素富实其家人在乡多有举贷求利元忠每焚契免责乡人甚敬重之魏孝明时盗贼蜂起清河有五百人西戍还经南赵郡以路梗共投元忠元忠遣奴为导曰若逢贼但道李元忠遣送奴如其言贼皆舍避永安初就拜南赵郡太守弃官还家会高祖率众东出自往奉迎乘露车载素筝浊酒以见高祖因进从横之策备陈诚款深见嘉纳中兴初除中军将军二年转太常卿殷州大中正后以从兄瑾年长以中正让之寻加征南将军封晋阳县伯武定元年除骠骑大将军仪同三司三年卒子搔嗣　　李密
按北荠书李元忠传元忠族弟密字希邕平棘人祖伯膺魏东郡太守赠幽州刺史父焕治书侍御史河内太守密少有节操朱兆弒逆高祖出山东密以兵从举义遥授并州刺史封容城县侯授建州刺史又除襄州刺史侯景外叛诱密执之景败归朝天保初以旧功授散骑常侍子道谦武平中侍御史道谦弟道贞南青州司马为贼邢杲所杀　　李愍
按北齐书李元忠传元忠宗人愍字魔怜年四十犹不仕州郡惟招致奸侠以为徒侣孝昌末天下兵起愍潜居林虑山安乐王元鉴为北道大行台至邺以贼众盛强未得前遣使征愍表授武骑常侍假节别将镇邺城葛荣之围信都余党南抄阳平以北皆为贼有鉴命愍为前驱别讨之颇有斩获及鉴谋逆愍乃诈患暴风未几大都督源子邕讨鉴愍弃家口奔子邕仍被征赴洛除奉车都尉持节镇汴河朱荣至东关分广平易阳襄国南赵郡之中丘三县为易阳郡以愍为太守赐爵襄国侯永安末迁乐平太守未之郡洛京倾覆愍率所部西保石门山高祖建义愍拥众数千人以赴高祖亲迎之除使持节征南将军都督相州诸军事相州刺史令愍率本众西还旧镇太昌初除太府卿后出为南荆州刺史当州大都督转行东荆州仍除骠骑将军东荆州刺史当州大都督天平二年卒　　李构
按北齐书李构传构字祖基黎阳人祖平魏尚书仆射构释褐开府参军迁谯州刺史卒　　李庶
按北齐书李构传构从父弟庶魏大司农谐子稍迁临漳令魏书出庶与卢斐王松年等讼其不平并系狱庶死临漳狱中庶兄岳痛之终身不历临漳县门　　李搔按北齐书李元忠传元忠子搔字德况起家行参军累迁河内太守入为尚书仪曹郎天保八年卒　　李公绪按北齐书李浑传公绪字穆叔浑族兄籍之子性聪敏博通经传魏末为冀州司马属疾去官后以侍御史征不至卒公绪善阴阳图纬之学尝语人云吾观齐之分野国家世祚终于四七及齐亡之岁上距天保之元二十八年矣公绪好著书撰典言十卷又撰质疑五卷丧服章句一卷古今略记二十卷元子五卷赵语十三卷并行于世　　李湛
按北齐书李浑传浑子湛字处元为太子舍人兼常侍聘陈使副袭爵泾阳县男浑与弟绘伟俱为聘梁使主湛又为使副是以赵郡人士目为四使之门　　李行之按北齐书李玙传玙弟瑾六子彦之倩之寿之礼之行之凝之并有器望行之与兄弟深相友爱又风素夷简为士友所称范阳卢思道是其舅子尝赠诗云水衡称逸人潘杨有世亲形骸预冠盖心思出风尘时人以为实录　　李騊駼
按北齐书李义深传义深子騊駼有才辩尚书郎邺县令武平初兼通直散骑常侍聘陈为陈人所称后卒于绛州长史　　李正藻
按北齐书李义深传騊駼子正藻明敏有才干武平末仪同开府行参军判集书省事以父騊駼没陈正藻便谢病解职忧思毁瘠居处饮食若在丧之礼人士称之卒于宜州长史　　李翥
按万姓统谱翥字彦鸿世居柏人弱冠以文章知名仕北齐位东平太守以文章饰吏事后待诏文林馆除通直散骑常侍聘于梁贫无居宅寄止佛寺中常着巾帔终日对酒招致宾客风调详雅翥从父兄子朗翥之流亚兼有吏能位中书舍人　　北周
　　李弼
按周书李弼传弼字景和辽东襄平人六世祖根慕容垂黄门侍郎祖贵丑平州刺史父永太中大夫弼膂力过人魏永安元年尔朱天光辟为别将从天光西讨以功拜征卤将军封石门县伯天光赴洛弼因隶侯莫陈悦为大都督太昌初除南秦州刺史随悦征讨及悦害贺拔岳军停陇上太祖自平凉进军讨悦弼知悦必败密通使太祖遂拥众以归太祖令弼以本官镇原州寻拜秦州刺史大统初进位骠骑大将军开府仪同三司从平窦泰又从平弘农与齐神武战于沙苑以功拜特进爵赵郡公又与贺拔胜攻克河东略定汾绛四年从太祖东讨洛阳弼为前驱又从太祖与齐神武战于河桥入深陷阵身被七创为所获弼佯若殒绝于地守者稍懈睨其傍有马因跃上西驰得免五年迁司空九年从战邙山转太尉十四年北稽胡反弼讨平之迁太保加柱国大将军魏废帝元年赐姓徒何氏及晋公护执政朝之大事皆与于谨及弼等参议孝闵帝践祚除太师进封赵国公元年薨　　李檦
按周书李弼传弼弟檦字灵杰长不盈五尺少事尔朱荣魏永安元年从荣破元颢拜讨逆将军及荣被害檦从尔朱世隆奉荣妻奔河北又随尔朱兆入洛赐爵淝城郡男迁都督孝武西迁檦从元斌之与齐神武战于成皋兵败奔梁后得逃归大统元年授抚军将军寻为太祖帐内都督从复弘农破沙苑跨马运矛隐身鞍甲之中敌人见之皆曰避此小儿太祖初亦闻檦骁悍未见其能至是方嗟叹之曰但使胆决如此何须要八尺之躯也以功进爵为公九年从战邙山迁持节大都督十五年拜骠骑大将军开府仪同三司魏废帝初改封封山县公孝闵帝践阼进位大将军武成初进爵汝南郡公出为总管延绥丹三州诸军事延州刺史四年卒于镇无子以弼子椿嗣先以檦勋功封魏平县子大象末开府仪同三司大将军右宫伯改封河东郡公　　李棠
按周书李棠传棠字长卿渤海蓨人祖伯贵魏宣武时官至鲁郡守父元冑员外散骑侍郎棠幼孤好学有志操魏中兴初辟卫军府功曹参军魏孝武西迁棠时在凹北遂仕东魏及高仲密为北豫州刺史请棠为掾先是仲密与吏部郎中崔暹有隙暹被齐文襄委任仲密恐其构己遂据城遣棠诣阙归款太祖嘉之拜棠卫将军封广宗县公俄迁给事黄门侍郎魏废帝二年从尉迟迥伐蜀蜀人未即降棠乃应募先使谕之既入成都萧撝问迥军中委曲棠不对撝遂害之子敞嗣　　李贤
