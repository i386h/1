<!-- { "loadSidebar": true } -->
按隋书王韶传韶字子相自云太原晋阳人也世居京兆祖谐原州刺史父谅早卒韶幼而方雅在周累以军功官至车骑大将军及平齐以功进位开府封晋阳县公宣帝即位拜丰州刺史高祖受禅进爵项城郡公转灵州刺史晋王广之镇并州也除行台右仆射韶性刚直王甚惮之每事谘询不至违于法度韶尝奉使检行长城其后王穿池起三山韶既还自锁而谏王谢而罢之平陈之役以本官为元帅府司马帅师趣河阳与大军会既至寿阳与高颎支度军机无所拥滞及&#金陵韶即镇焉高祖谓公卿曰晋王以幼稚出藩遂能&#平吴越绥静江湖子相之力也于是进位柱国开皇十一年上幸并州以其称职特加劳勉秦王俊为并州总管仍为长史岁余驰驿入京劳敝而卒追赠司徒尚书令灵幽等十州刺史魏国公子士隆嗣　　王孝籍
按隋书王孝籍传平原王孝籍少好学博览群言&#治五经颇有文翰与河间刘炫同志友善开皇中召入秘书助王劭修国史劭不之礼在省多年而不免输税孝籍郁郁不得志奏记于吏部尚书牛弘弘亦知其有学业而竟不得调后归乡里以教授为业终于家注尚书及诗遭乱零落　　王子春
按隋书孝女王舜传孝女王舜者赵郡王子春之女也子春与从兄长忻不协属齐灭之际长忻谋杀子春舜时年七岁阴有复雠之心及长手杀长忻以告父墓　　王颁
按隋书王颁传颁字景彦太原祁人也祖神念梁左卫将军父僧辩太尉颁少俶傥有文武干局其父平侯景留颁质于荆州遇元帝为周师所陷颁因入关闻其父为陈武帝所杀号恸而绝食顷乃苏哭泣不绝声毁瘠骨立至服阕常布衣蔬食藉&#而卧周明帝嘉之召授左侍上士累迁汉中太守寻拜仪同三司开皇初以平蛮功加开府封蛇丘县公献取陈之策上览而异之召与相见言毕而歔欷上为之改容及大举伐陈颁自请行率徒数百人从韩擒先锋夜济力战被伤恐不堪复斗悲感呜咽夜中因睡梦有人授药比寤而疮不痛时人以为孝感及陈灭颁密召父时士卒得千余人对之涕泣其间将士或问颁曰郎君来破陈国灭其社稷雠耻已雪而悲哀不止者将为霸先蚤死不得手刃之耶请发其丘垄斫榇焚骨亦可伸孝心矣颁顿颡陈谢额尽流血答之曰其为帝王坟茔甚大恐一宵发掘不及其尸更至明朝事乃彰露若之何诸人请具锸一旦皆萃于是夜发其陵剖棺见陈武帝须并不落其本皆出自骨中颁遂焚骨取灰投水而饮之既而自缚归罪于晋王王表其状高祖曰朕以义平陈王颁所为亦孝义之道也朕何可罪之舍而不问有司录其战功将加柱国赐物五千段颁固辞曰臣缘国威灵得雪怨耻本心徇私非是为国所加官赏终不敢当高祖从之拜代州刺史甚有惠政母忧去职后为齐州刺史卒官时年五十二　　王頍
按隋书王頍传頍字景文齐州刺史颁之弟也年数岁值江陵陷随诸兄入关少好游侠年二十尚不知书为其兄颙所责怒于是感激始读孝经论语昼夜不倦遂读左传礼易诗书乃叹曰书无不可读者勤学累载遂遍通五经究其旨趣大为儒者所称解缀文善谈论年二十二周武帝引为露门学士每有议决多頍所为而頍性识甄明精力不倦好读诸子&#记异书当代称为博物又晓兵法益有纵横之志每叹不逢时常以将相自许开皇五年授著作佐郎寻令于国子讲授会高祖亲临释奠国子祭酒元善讲孝经頍与相论难词义锋起善往往见屈高祖大奇之超授国子博士后坐事解职配防岭南数载授汉王谅府谘议参军王甚礼之时谅见房陵及秦蜀二王相次废黜潜有异志頍遂阴劝谅缮治甲兵及高祖崩谅遂举兵反多頍之计也頍后数进奇策谅不能用杨素至蒿泽将战頍谓其子曰气候殊不佳兵必败汝可随从我既而兵败頍将归突厥至山中径路断绝知必不免谓子曰吾之计数不减杨素但坐言不见从遂至于此不能坐受擒执以成竖子名也吾死之后汝慎勿过亲故于是自杀瘗之石窟中其子数日不得食遂过其故人竟为所擒杨素求頍尸得之斩首枭于太原时年五十四撰五经大义三十卷有集十卷并因兵乱无复存者　　王哀
按隋书萧岿传瓛岿之第三子也陈主被擒瓛为众所归宇文述以兵讨之瓛遣王哀守吴州自将拒述　　王国庆按隋书高祖本纪开皇十年十一月泉州王国庆自称大都督攻陷州县诏上柱国内史令越国公杨素讨平之　　王劭
按隋书王劭传劭字君懋太原晋阳人也父松年齐通直散骑侍郎劭少沈默好读书弱冠齐尚书仆射魏收辟参开府军事累迁太子舍人待诏文林馆时祖孝征魏收阳休之等尝论古事有所遗忘讨阅不能得因呼劭问之劭具论所出取书验之一无舛误自是大为时人所许称其博物后迁中书舍人齐灭入周不得调高祖受禅授著作佐郎以母忧去职起为员外散骑侍郎修起居注劭言上有龙颜戴干之表指示群臣上大悦拜著作郎上表言符命上大悦炀帝即位迁秘书少监数载卒官　　王伽
按隋书王伽传伽河间章武人也开皇末为齐州行参军被州使送流囚李参等七十余人诣京师时制流人并枷锁传送伽行次荥阳哀其辛苦悉脱其枷停援卒与期曰某日当至京师如致前却吾当为汝受死舍之而去流人咸悦依期而至一无离叛上闻而惊异之召见与语称善久之于是悉召流人并令携负妻子俱入赐宴于殿庭而赦之于是擢伽为雍令政有能名　　王衍
按北齐书王琳传琳第九子衍隋开皇中开府仪同三司大业初卒于渝州刺史　　王士隆
按隋书王韶传韶子士隆略知书计尢便弓马慷慨有父风大业之世颇见亲重官至备身将军改封耿公王世充僭号甚礼重之署尚书右仆射士隆忧愤疽发背卒　　王文同
按隋书王文同传文同京兆颍阳人也性明辩有干用开皇中以军功拜仪同寻授桂州司马炀帝嗣位征为光禄少卿以忤旨出为恒山郡丞有豪猾每持长吏长短前后守令咸惮之文同下车召而数之因令左右剡木为大橛埋之于庭出尺余四角各埋小橛令其人踣心于木橛上缚四支于小橛以棒殴其背应时溃烂及帝征辽东令文同巡察河北诸郡文同见沙门斋戒菜食者以为妖妄皆收系狱求沙门相聚讲论及长老共为僧会者数百人以为聚结惑众尽斩之又悉裸僧尼验有淫状非童男女者数千人复将杀之郡中士女号哭于路帝闻而大怒遣使者达奚善意驰&#之斩于河间　　王贞
按隋书王贞传贞字孝逸梁郡陈留人也少聪敏七岁好学善毛诗礼记左氏传周易诸子百家无不毕览善属文词不治产业每以讽读为娱开皇初汴州刺史樊叔略引为主簿后举秀才授县尉非其好也谢病于家炀帝即位齐王暕镇江都闻其名以书召之贞至王以客礼待之朝夕遣问安不又览所上集善之赐良马四匹贞复上江都赋王赐钱十万贯马二匹未几以疾还乡里终于家　　王
按隋书王胄传胄兄&#字元恭博学多通少有盛名于江左仕陈历太子洗马中舍人陈亡与胄俱为学士炀帝即位授秘书郎卒官　　王胄
按隋书王胄传胄字承基琅邪临沂人也祖筠梁太子詹事父祥陈黄门侍郎胄少有逸才仕陈起家鄱阳王法曹参军历太子舍人东阳王文学及陈灭晋王引为学士仁寿末从刘方击林邑以功授帅都督大业初为著作佐郎以文词为炀帝所重帝尝自东都还京师赐天下大酺因为五言诗诏胄和之帝因谓侍臣曰气高致远归之于胄词清体润其在世基意密理新推庾自直过此者未可以言诗也帝所有篇什多令继和与虞绰齐名同志友善于时后进之士咸以二人为准的从征辽东进授朝散大夫礼部尚书杨元感虚襟与交数游其第及元感败与虞绰俱徙边胄遂亡匿潜还江左为吏所捕坐诛时年五十六所著词赋多行于世　　王通
按唐书王绩传绩兄通隋末大儒也聚徒河汾间仿古作六经又为中说以拟论语不为诸儒称道故书不显唯中说独传　　王凝
按唐书王绩传绩兄凝为隋著作郎撰隋书未成死　　王仁恭按隋书王仁恭传仁恭字元实天水上邽人也祖建周凤州刺史父猛鄯州刺史仁恭少刚毅修谨工骑射弱冠州补主簿秦孝王引为记室转长道令迁车骑将军从杨素击突厥于灵武以功拜上开府赐物三千段以骠骑将军典蜀王军事山獠作乱蜀王命仁恭讨破之及蜀王以罪废官属多罹其患上以仁恭素质直置而不问炀帝嗣位汉王谅举兵反从杨素击平之以功进位大将军拜吕州刺史岁余转卫州刺史寻改为汲郡太守有能名征入朝帝呼上殿劳勉之迁信都太守辽东之役以仁恭为军将及帝班师仁恭为殿遇贼击走之进授左光禄大夫明年复以军将指扶余道帝谓之曰往者诸军多不利公独以一军破贼今委公为前军当副所望也赐良马十匹黄金百两仁恭遂进军至新城贼数万背城结阵仁恭率劲骑一千击破之帝闻而大悦遣舍人诣军劳问赐以珍物进授光禄大夫会杨元感作乱其兄子武贲郎将仲伯预焉仁恭由是坐免寻而突厥为患诏复本官领马邑太守其年始毕可汗率骑数万来寇马邑复令二特勒将兵南过时郡兵不满三千仁恭简精锐逆击破之其二特勒众亦溃仁恭纵兵乘之获数千级并斩二特勒帝大悦赐缣三千匹其后突厥复入定襄仁恭率兵四千掩击斩千余级大获六畜而归于时天下大乱百姓饥馁道路隔绝仁恭颇改旧节其麾下校尉刘武周与仁恭侍婢奸通恐事泄率其徒入害之时年六十　　王润
按隋书炀帝本纪大业九年春正月壬午贼帅王润陷平原郡大掠而去　　王德仁
按隋书炀帝本纪大业十年十一月贼帅王德仁拥众数万保林虑山为盗　　王须拔
按隋书炀帝本纪大业十一年十一月乙卯贼帅王须拔破高阳郡　　王爱仁
按隋书炀帝本纪大业十二年七月车驾次汜水奉信郎王爱仁以盗贼日盛谏上请还西京上怒斩之而行　　王智辩
按隋书炀帝本纪大业十三年二月壬寅刘武周破武贲郎将王智辩于桑干镇智辩死之　　王令言
按尚友录令言隋乐工也炀帝将幸江都其子于户外弹胡琵琶作番调安公子曲令言时卧室中闻之惊起急呼其子曰此曲兴自早晚曰顷来有之令言欷歔流涕曰汝慎无从行帝必不返此曲宫声往而不返之兆也炀帝果死于江都人服其有先见之明　　王世充按隋书魏征所作世字避
太宗讳故传中止称王充

