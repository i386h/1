<!-- { "loadSidebar": true } -->
按后汉书杨震传震父宝习欧阳尚书哀平之世隐居教授居摄二年与两龚蒋诩俱征遂遁逃不知所处光武高其节建武中公车特征老病不到卒于家　　杨子阿按后汉书马援传援于交趾得骆越铜鼓乃铸为马式上之表曰近世有西河子舆明相法子舆传西河仪长孺长孺传茂陵丁君都君都传成纪杨子阿臣援尝师事子阿受相马骨法　　杨仁
按后汉书杨仁传仁字文义巴郡阆中人也建武中仕郡为功曹举孝廉除郎太常上仁经中博士仁自以年未五十不应旧科上府让选显宗特诏补北宫卫士令肃宗立拜什邡令宽惠为政劝课掾史弟子悉令就学行兄丧去官后辟司徒桓虞府掾后为阆中令卒于官　　杨终
按后汉书杨终传终字子山蜀郡成都人也年十三为郡小吏太守奇其才遣诣京师受业习春秋显宗时拜校书郎建初元年大旱谷贵终以为广陵楚淮阳济南之狱徙者万数又远屯绝域吏民怨旷乃上疏帝从之听还徙者悉罢边屯终兄凤为郡吏太守廉范为州所考遣凤候终终为范游说坐徙北地帝东巡狩凤皇黄龙并集终赞颂嘉瑞上述祖宗鸿业凡十五章奏上诏贳还故郡着春秋外传十二篇永元十二年征拜郎中以病卒　　杨政
按后汉书杨政传政字子行京兆人也少好学从代郡范升受梁丘易范升尝为出妇所告坐系狱政乃肉袒以箭贯耳抱升子潜伏道傍候车驾而持章叩头泣请诏出升政繇是显名为人嗜酒不拘小节果敢自矜然笃于义建初中官至左中郎将　　杨统
按尚友录统新都人习天文推步星术建初中为彭城令岁大旱统推阴阳消伏县界蒙泽太守使统为郡求雨雨即大降自是推言祸福无不应验朝廷灾异多谘访之　　杨由
按后汉书杨由传由字哀侯蜀郡成都人也少习易并七政元气风云占候为郡文学掾其言多验着书十余篇名曰其平终于家　　杨震
按后汉书杨震传震字伯起弘农华阴人也少好学明经博览无不穷究州郡举茂才四迁荆州刺史东莱太守后转涿州性公廉不受私谒子孙常蔬食步行元初四年征入为太仆迁太常永宁元年为司徒明年邓太后崩内宠始横安帝乳母王圣因保养之勤缘恩放恣圣子女伯荣出入宫掖传通奸赂震上疏内幸皆怀忿恚延光二年为太尉中常侍樊丰及侍中周广谢恽等更相扇动震因地震上疏言之丰等皆侧目愤怨寻有河间男子赵腾诣阙上书指陈得失帝收考诏狱震复上疏救之帝不省樊丰等共谮震怨怼遣使者策收震太尉印绶遣归本郡震行至城西夕阳亭饮鸩而卒顺帝即位樊丰周广等诛死震门生诣阙追讼震事乃下诏除二子为郎　　杨伦按后汉书杨伦传伦字中理陈留东&#人也少为诸生师事司徒丁鸿习古文尚书为郡文学掾更历数将志乖于时以不能人间事遂去职不复应州郡命讲授于大泽中弟子至千余人元初中郡礼请三府并辟公车征皆辞疾不就后特征博士为清河王傅是岁安帝崩伦辄弃官奔丧阎太后以其专擅去职坐抵罪顺帝即位诏免伦刑遂留行丧于恭陵服阕征拜侍中免归田里阳嘉二年征拜太中大夫将军梁商以为长史谏诤不合出补常山王傅病不之官遂征诣廷尉有诏原罪伦前后三征皆以直谏不合既归闭门讲授自绝人事卒于家　　杨厚
按后汉书杨厚传厚字仲桓广汉新都人也祖父春卿善图谶学为公孙述将汉兵平蜀春卿自杀子统位至光禄大夫为国三老年九十卒统生厚厚母初与前妻子博不相安厚思令和亲乃托疾不言不食母知其旨惧然改意恩养加笃博后至光禄大夫厚少学统业精力思述初安帝永初二年太白入北斗洛阳大水时统为侍中厚随在京师朝廷以问统统对子厚晓读图书粗识其意邓太后使中常侍问之厚对以为诸王子多在京师容有非常宜亟发遣各还本国太后从之星寻灭不见又&#水退期日皆如所言除为中郎太后特引见问以图谶厚对不合免归永建二年顺帝特征拜议郎三迁为侍中固称病求退帝许之太初元年梁太后诏备古礼以聘厚遂辞疾不就建和三年太后复诏征之经四年不至年八十二卒于家乡人谥曰文父　　杨牧
按后汉书杨震传震长子牧富波相
　　杨秉
按后汉书杨震传震中子秉字叔节少传父业年四十余乃应司空辟拜侍御史频出为豫荆徐兖四州刺史迁任城相以廉洁称桓帝即位拜太中大夫左中郎将迁侍中尚书以病乞退留拜光禄大夫是时大将军梁冀用权秉称病六年冀诛后乃拜太仆迁太常延熹三年白马令李云以谏受罪秉争之不能得坐免官归田里其年冬征拜河南尹复征拜太常五年冬代刘矩为太尉是时宦官方炽秉与司空周景上言帝从之天下肃然每朝廷有得失辄尽忠规谏所在以淳白称八年薨时年七十四　　杨匡
按后汉书杜乔传乔死狱中与李固俱暴尸于城北家属故人莫敢视者乔故掾陈留杨匡闻之号泣星行到洛阳乃着故赤帻托为夏门亭吏守卫尸丧驱护蝇虫积十二日都官从事执之以闻太后义而不罪匡于是带鈇锧诣阙上书并乞李杜二公骸骨太后许之成礼殡殓送乔丧还家葬送行服隐匿不仕匡初好学常在外黄大泽教授门徒补蕲长政有异绩迁平原令时国相徐曾中常侍璜之兄也匡耻与接事托疾牧豕云注
匡一名章字叔康
　　杨乔
按后汉书孟尝传桓帝时尚书同郡杨乔上书荐尝曰臣以斗筲之姿趋日月之侧思立微节不敢苟私乡曲窃感禽息亡身进贤注
乔字圣达乌伤人也
　　杨赐
按后汉书杨震传震中子秉秉子赐字伯献辟大将军梁冀府出除陈仓令因病不行后以司空高第再迁侍中越骑校尉建宁初迁少府光禄勋熹平二年为司空以灾异免复拜光禄大夫五年为司徒后坐辟党人免复拜光禄大夫光和元年冬行辟雍礼引赐为三老复拜少府光禄勋代刘郄为司徒四年以病罢居无何拜太常五年复拜太尉中平元年黄巾贼起赐被召会议诣省合切谏忤旨因以寇贼免封临晋侯就第二年九月复代张温为司空其月薨赠司空骠骑将军子彪嗣　　杨
按后汉书杨震传震少子奉奉子笃志博闻议者以为能世其家早卒　　杨璇
按后汉书杨璇传璇字机平会稽乌伤人也高祖父茂本河东人从光武征伐为威寇将军封乌伤新阳乡侯建武中就国传封三世有罪国除因而家焉父扶交址刺史有理能名兄乔为尚书璇初举孝廉稍迁灵帝时为零陵太守是时苍梧桂阳猾贼相聚攻郡县璇乃特制马车兵车&#共会战令马车居前后车弓弩乱发群盗波骇伤斩无数枭其渠帅郡境以清荆州刺史赵凯诬奏璇实非身破贼而妄有其功遂槛车征璇乃噬臂出血书衣为章具陈破贼形埶又言凯所诬状潜令亲属诣阙通之诏书原璇拜议郎三迁为渤海太守所在有异政以事免后尚书令张温特表荐之征拜尚书仆射以病乞骸骨卒于家　　杨奇按后汉书杨震传震子牧牧孙奇灵帝时为侍中出为汝南太守入为侍中卫尉从献帝西迁有功勤后徙都许追封奇子亮为阳成亭侯　　杨彪
按后汉书杨震传震中子秉秉子赐赐子彪字文先熹平中以博习旧闻公车征拜议郎迁侍中京兆尹光和中征还为侍中五官中郎将三迁永乐少府太仆卫尉中平六年为司空司徒迁大鸿胪少府太常以病免复为京兆尹光禄勋再迁光禄大夫三年为司空以地震免复拜太常兴平元年为太尉录尚书事及李傕郭汜之乱彪尽节卫主及车驾还洛阳复守尚书令建安元年天子大会公卿兖州刺史曹操见彪色不悦恐于此图之托疾还营彪以疾罢时袁术僭乱操托彪与术婚姻诬以欲图废置奏收下狱孔融往见操理出彪四年复拜太常彪见汉祚将终遂称脚挛不复行及魏文帝受禅欲以彪为太尉固辞乃待以宾客之礼黄初六年卒于家　　杨众
按后汉书杨震传震子奉奉子子众以谒者仆射从献帝入关累迁御史中丞及帝东还夜走度河众率诸官属步从至太阳拜侍中建安二年封蓩亭侯　　杨修
按后汉书杨震传震元孙修字德祖好学有俊才为丞相曹操主簿修尝出行筹操有问外事乃逆为答记敕守舍儿若有令出依次通之操怪其速廉之知状于此忌修且以袁术之甥虑为后患遂因事杀之　　杨奉按魏志武帝本纪建安元年太祖将迎天子乃遣曹洪将兵西迎秋七月杨奉韩暹以天子还洛阳奉别屯梁冬十月公征奉奉南奔袁术遂攻其梁屯拔之　　杨腾按魏书氐杨难敌传汉建安中有杨腾者为部落大帅勇健多计略始徙居仇池仇池方百顷因以为号　　杨洪按蜀志杨洪传洪字季休犍为武阳人也刘璋时历部诸郡先主定蜀太守李严荐洪于朝为蜀郡从事先主争汉中急书发兵诸葛亮以问洪洪曰汉中益州咽喉发兵何疑时蜀郡太守法正从先主北行亮于是表洪领蜀郡太守顷之转为益州治中从事建兴元年赐爵关内侯为越骑校尉洪少不好学问而忠清款亮忧公如家六年卒官　　杨虑
按楚国先贤传仪兄虑字威方少有德行为江南冠冕州郡礼召诸公辟请皆不能屈年十七夭乡人宗贵号曰德行杨君　　杨仪
按蜀志杨仪传仪字威公襄阳人也太守关羽命为功曹遣奉使西诣先主先主与语论军国计策政治得失大悦之因辟为左将军兵曹掾及先主为汉中王拔仪为尚书与刘巴不睦左迁署弘农太守建兴三年丞相亮以为参军署府事亮数出军仪常规画分部筹度粮谷不稽思虑亮深惜仪之才干凭魏延之骁勇常恨二人不平不忍有所偏废也十二年随亮出屯谷口亮卒于敌场仪既领军还又诛讨延自以为功勋至大宜当代亮秉政而亮平生密指以仪性狷狭意在蒋琬琬遂为尚书令仪至拜为中军师无所统领初仪为先主尚书琬为尚书郎后虽俱为丞相参军长史仪每从行当其劳剧自惟年官先琬才能逾之于是怨愤形于声色费祎往慰省之仪对祎恨望又语祎曰往者丞相亡没之际吾若举军以就魏氏宁当落度如此邪祎密表其言十三年废仪为民徙汉嘉郡仪至徙所复上书诽谤遂下郡收仪仪自杀　　杨颙
按尚友录颙为丞相亮主簿亮尝自校簿书颙直入谏曰为治有体上下不可相侵是故古人称坐而论道谓之三公作而行之谓之士大夫故丙吉不问横道死人而忧牛喘陈平不肯知钱谷之数云自有主者彼诚达于位分之体也今明公为治乃躬自校簿书流汗终日不亦劳乎亮谢之及颙卒亮垂泣三日　　杨戏按蜀志杨戏传戏字文然犍为武阳人年二十余从州书佐为督军从事职典刑狱论法决疑号为平当府辟为属主簿亮卒为尚书右选部郎刺史蒋琬请为治中从事史琬以大将军开府又辟为东曹掾迁南中郎参军副贰庲降都督领建宁太守以疾征还成都拜护军监军出领梓潼太守入为射声校尉所在清约不烦延熙二十年随大将军姜维出军至&#水戏素心不服维酒后言笑每有傲弄之辞维外宽内忌竟不能堪军还有司承旨奏戏免为庶人后景耀四年卒　　魏
　　杨沛
按魏略沛字孔渠冯翊万年人也初平中为公府令史以牒除为新郑长兴平末人多饥穷沛课民益畜干葚收豆积千余斛藏在小仓会太祖为兖州刺史西迎天子所将千余人皆无粮沛谒见进干葚太祖甚喜及太祖辅政迁沛为长社令累迁九江东平乐安太守坐与督军争斗髡刑五岁输作未竟会太祖出征沛从徒中起为邺令数年以功能转为护羌都尉及关中破领京兆尹黄初中儒雅并进而沛本以事能见用遂以议郎冗散里巷　　杨俊
