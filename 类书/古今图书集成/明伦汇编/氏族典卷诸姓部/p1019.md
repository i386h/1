<!-- { "loadSidebar": true } -->
按明外史曹变蛟传宣府总兵杨国柱战殁以山西总兵李辅明代之辅明辽东人累官副总兵崇祯八年从祖宽南伐连破贼加都督佥事十二年擢山西总兵官被劾罢洪承畴出关使从征既而代国柱十六年大兵薄宁远辅明赴救军败力战殁于阵　　李永茂　李隆　李皓如　李时中按陕西通志永茂隆皓如时中俱陇州庠生崇祯八年巨寇高应祥李自成张献忠等共率众陷城永茂等被执同时不屈死　　李国柱
按陕西通志崇祯八年寇陷陇州国柱不屈贼怒杀之　　李汝璨
按明外史傅朝佑传李汝璨字用章南昌人崇祯时为刑科给事中十年闰四月久旱求言陈回天四要触帝怒削籍归京师陷衰绖北面哀号作祈死文卒福王时复官　　李应荐
按明外史张秉文传崇祯十一年大兵南下山东里居缙绅被难者恩县李应荐天启时官御史以附魏忠贤丽名逆案至是捐赀募士佐有司力守城破身被数刃而死　　李时茪
按明外史赵辉传霸州里居参政李时茪城破死莳光进士累官吏部郎中分守常镇右参政　　李崇德
按明外史乔若雯传李崇德青县人举人历户部员外郎以城破殉难赠恤有差　　李禄
按明外史金国凤传松山被围巡抚方一藻遣兵救援副将杨振请行至吕洪山遇伏全军尽没振被执令往松山说降未至城里许命从官李禄曰为我告城中人坚守诸将援兵即至也禄至城下致振语城中人益坚守振禄皆被杀　　李向中
按明外史张肯堂传李向中锺祥人崇祯十三年进士授长兴知县福王时历苏松兵备副使唐王以为尚宝卿鲁王监国进兵部尚书舟山破大帅召向中不赴发兵捕之以衰绖见大帅诃之向中从容曰前则辞官今就戮耳遂死之　　李待问
按明外史沈犹龙传犹龙松江华亭人南京失守列城望风下犹龙偕里人李待问等守城待问守东门城破被杀待问字存我崇祯末进士授中书舍人工文章兼精书法　　李乘云
按明外史李乘云传乘云高阳人举于乡崇祯中授浮山知县流贼数万来寇乘云手发一矢毙其魁众遂遁屡迁山西佥事十四年调河南大梁道驻禹州李自成以十万骑至执乘云使跪叱曰我堂堂监司肯屈膝于贼贼怒捽而杖之大骂不绝声缚诸树攒射之骂不已断其舌乱刃交下而死　　李大觉
按明外史张克俭传崇祯十四年二月张献忠令人假督府军符诳入襄阳城夜分贼从中起焚襄王府摄襄阳县事李大觉死焉大觉字觉之金溪人由乡举知谷城兼署襄阳县闻变系印于肘缢死堂上　　李国玺按明外史潘弘传崇祯十四年李自成罗汝才陷邓州吏目李国玺抗节死　　李锡
按明外史潘弘传李自成罗汝才陷邓州千户李锡抗节死　　李淳儒
按河南通志淳儒鲁山庠生及妻马氏俱守节不屈死　　李思显　李秉忠
按河南通志思显上蔡生员秉忠光州庠生俱骂贼死义　　李寰
按河南通志寰汝州庠生及妻张氏女润渊同守节不屈死　　李春贵
按河南通志春贵祥符人与闯贼战死之
　　李化邦
按河南通志化邦孟县生员闯贼陷城化邦死于难　　李养麟　李存心按河南通志养麟存心俱济源庠生闯贼破城二人骂贼死　　李尚论
按河南通志尚论林县守御所千户备御宣大会敌入死于难　　李日华
按河南通志日华武安人率乡勇杀贼血战死　　李国治按河南通志国治涉县岁贡抗贼死节
　　李日新
按河南通志日新涉县生员杀贼死于难
　　李明开
按河南通志明开商丘孝廉崇祯壬午流贼陷城明开殉节　　李国翰
按昌邑县志国翰武生壬午兵变守东北角死于汛地　　李国干
按昌邑县志国干武举人壬午兵变同兄国翰守东北角死于汛地　　李承诰
按昌邑县志承诰监生壬午兵变守西城死于汛地　　李思孝按昌邑县志思孝武生壬午兵变守东城死于汛地　　李承诏按昌邑县志承诏教谕壬午兵变守东城死于汛地　　李臣按莱阳县志臣生员守城拒贼甚力城陷众逃臣念其父母不去贼欲杀其父臣号呼挥刃遮父贼怒&#杀之　　李增
按陕西通志增环县团堡里人岁贡历授通判同知自幼颖异博学体貌魁伟&#略出众每以忠义自矢及遇变独立十字街贼众拥至向前大骂口不绝声蹈刃而死　　李树声
按陕西通志树声岐山人知猗氏县廉静不扰有德及人丁内艰不复仕闻闯逆立号长安征仕曰吾家六世受国恩今安往乎即夕呼天而逝　　李廉仲
按诸城县志廉仲字墨源铁沟隅人直&#任丘县知县守城死难于官　　李信
按江宁府志信字吾斯文定曾孙由贡生选广东和平县尹至任未几城破信与其次子及第三子一时俱死有老诸生杨姓者江右人相随署中曰吾亦江右文学也忍独生乎亦死之又许士楷者邑人亦不食死　　李嘉祯
按黄县志嘉祯于城破时不屈被杀
　　李毓英
按明外史徐学颜传崇祯末武昌城陷通判固安李毓英举家自缢死　　李正春
弟
本生

按嘉定县志正春字实之与弟本生皆为邑诸生同居共爨友爱敦笃好读书互相参订居于邑之娄溪足迹不入城市平居每以大义训子弟丙戌六月城破本生妻及子媳三人义不受辱共投井死人称李氏一门忠节云　　李自成
按明外史李自成传自成米脂人世居怀远堡李继迁寨父守忠无子祷于华山梦神告曰以破军星为若子已生自成及长充银川驿役夫善骑射斗狠无赖数犯法知县晏子宾捕之将置诸死脱去为屠崇祯元年陕西大饥白水贼王二等反安塞马贼高迎祥自成舅也与饥民王大梁聚众应之迎祥自称闯王大梁自称大梁王二年参政刘应遇击斩王二王大梁迎祥与延安贼张献忠等三十六营聚山西众二十余万自成乃与兄子过往从迎祥与献忠等合号闯将七年春朝议以延绥巡抚陈奇瑜引兵追贼始贼高迎祥最强自成属焉及入河南自成乃与兄子过结顾君恩高杰等自为一军过杰善战君恩善谋及奇瑜兵至自成等陷于兴安之车箱峡用君恩计诈降奇瑜许之檄诸将按兵毋杀所过州县为具糗传送贼甫渡栈即大噪尽屠所过七州县奇瑜坐削籍十二年杨嗣昌督师彝陵官军围自成于巴西鱼复诸山中自成大困欲自经以养子双喜劝而止自成为人高颧深目曷鼻声如豺性猜忍日杀人斫足剖心为戏杞县举人李信者逆案中李精白子也尝以粟赈饥民民德之曰李公子活我会绳枝红娘子反掳信信逃归官以为贼囚狱中红娘子来救饥民应之共出信信往投自成自成改信名曰岩岩因说曰取天下以人心为本请勿杀自成从之屠戮为减又取所掠财物赈饥民民受饷者不辨岩自成也杂呼李公子活我岩复造谣词曰迎闯王不纳粮使儿童歌之以相煽动民方被剿饷练饷之害从自成者日众十四年正月攻陷河南福王常洵遇害自成兵勺王血杂醢尝之名福禄酒十六年春陷承天自称新顺王冬十月陷潼关攻西安改西安曰长安称西京十七年正月庚寅朔称王于西安僭国号曰大顺改元永昌改名自晟追尊其曾祖以下加谥号以李继迁为太祖籍步兵四十万马兵六十万出横门令李化麟等草檄驰谕远近指斥乘舆二月自成渡河破汾州三月十三日焚昌平十七日环攻九门十八日太监曹化淳开彰义门贼尽入十九日皇城不守帝登煤山自缢自成入升御座忽见白衣人长数丈手剑怒视座下龙爪鬣俱动自成恐亟下及闻山海关总兵吴三桂兵起自成亲部贼十余万东攻山海关三桂悉锐卒搏战自成奔还京师悉镕所拷索金银及宫中帑藏器皿铸为饼每饼千金约数万饼骡车载归西安二十九日僭帝号于武英殿是夕焚宫殿及九门城楼诘旦走西安潼关破自成遂弃西安入襄阳复走武昌寻走延宁蒲圻至通城窜于九宫山率二十骑略食山中为村民所困自缢死　李姓部列传十五
　　金
　　李师夔
按金史李师夔传师夔字贤佐奉圣永兴人少倜傥有大志以荫入仕为本州曲监天辅六年太祖袭辽主于鸳鸯泺郡守委城遁去众无所属相与叩门请师夔主郡事师夔许之乃搜卒治兵迪古乃兵至奉圣州师夔与其故人沈璋出降诏以师夔领节度以璋佐之明年加左监门卫大将军剧贼张胜以万人逼城师夔伪与之和使人刺杀之是后贼众不敢入境以劳迁静江军节度留后累迁武平军节度使改东京路转运使致仕　　李三锡
按金史李三锡传三锡字怀邦锦州安昌人以赀得官辽主走天德刘彦宗辟三锡将兵保白云山金兵下冀州三锡以其众降摄临海军节度副使参预元帅府军事改知严州克汴京三锡从阇母护宋二主北归复知严州改归德军节度副使诏废齐国择吏三十人与俱行三锡在选中还为庆州刺史三迁武胜军节度使察廉第一迁三阶改安国军节度使除河北西路转运使致仕三锡政事强明所至称治世宗旧闻其名大定初起为北京路都转运使制下而三锡已卒　　李师雄
按金史李师雄传师雄字伯威雁门人也宋宣和中以骑射登科累官大名清平尉王师至师雄与府僚出降摄本路兵马都监齐国建知淄州齐废为汴京马军都虞候历知宁海军曹州刺史皇统二年为武胜军节度使正隆末为河州防御使以疾归汴卒　　李偲按金史李偲传偲字子友定州安喜人中天眷二年进士调辽山簿累官户部主事大定初同知中都路都转运使事迁户部侍郎每朝会与高德基屏人私语上闻而怪之改同知北京留守沂州防御使改陕西西路转运使卒　　李瞻
按金史李瞻传瞻蓟州玉田人辽天庆二年进士为平州望云令张觉据平州叛以瞻从事宗望复平州觉亡去城中复叛瞻逾城出降其子不能出为贼所害宋王宗望嘉之承制以为兴平府判官天会三年迁大理少卿从宗望南伐为汉军粮料使四年金兵围汴宋人请割河北三镇瞻与礼部侍郎李天翼安抚河北东西两路略定怀浚卫等州卫汤阴等县七年知宁州累迁德州防御使为政宽平民怀其惠相率诣京师请留者数百千人贞元三年迁济州路转运使改忠顺军节度使正隆末盗贼&#起瞻增筑城垒为备蔚人赖之以安大定初卒于官　　李成
按金史李成传成字伯友雄州归信人宋宣和初累官淮南招提使聚众为盗宋遗兵破之遂归齐累除知开德府齐废再除安武军节度使宗弼再取河南奏成为河南尹尝取官羡粟充公费坐夺两官正隆闲起为真定尹封济国公卒　　李上达
按金史李上达传上达字达道曹州济阴人在宋时以荫补官累东平府司户参军挞懒取东平上达给军须号办治齐国建为吏部员外郎摄户部事齐国废以河南与宋人上达随地入宋宗弼复取河南上达为同知大名尹按察陕西河南是时关陜蒲解汝蔡民饥上达辄以便宜发仓粟赈百姓累迁知山东西路转运使卒官　　李老僧
按金史李老僧传老僧旧为将军司书吏与大兴国有亲素相厚海陵秉政兴国属诸海陵海陵以为省令史及将举事使老僧结兴国兴国取符钥纳海陵宫中成弒逆海陵既立以老僧为同知广宁尹事赐名惟忠改延安府同知大定二年与兵部尚书可喜谋反诛　　李通
