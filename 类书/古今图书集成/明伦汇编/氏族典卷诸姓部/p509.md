<!-- { "loadSidebar": true } -->
按明外史汤九州传杨正芳天启间以小校从军积功至副总兵叙姚江坝功加署都督同知崇祯七年贼陷当阳正芳以镇筸兵败贼复其城至十月援雒南战败死焉一军尽殁　　杨茂春
按山西通志茂春大同人指挥佥事束发从戎历山西总兵威名大着天启初移镇蓟门崇祯二年以夙将召对面询方略授大同总兵营垒一新镇云三载烽火不惊军民乐业进都督同知锡蟒玉　　杨廷枢
按明外史徐汧传周顺昌被逮缇骑横索钱汧与廷枢敛财经理之廷枢字维斗与汧幼相善有文名崇祯三年举乡试第一　　杨于陛
按明外史何天衢传杨于陛剑州人举于乡历官武定州同知普名声之乱巡抚王伉令监纪军事兵败被执死之赠太仆少卿建祠曰精忠　　杨鹗
按明外史杨鹤传鹤从弟鹗崇祯四年进士官御史有才名擢顺天巡抚京师陷南归福王以为兵部右侍郎总督川湖军务　　杨士聪
按济宁州志士聪字朝彻中辛未进士选庶吉士解馆授检讨持节册封赵王王以病请无拜士聪正色裁之王瞿然拜如仪丁丑分校礼闱次年四月皇太子出合讲学士聪为校书官寻为经筵讲官壬午召见擢右春坊中允癸未升左谕德补曰讲官管诰&#修大明会典删纂宋六子书甲申赍手&#谕左镇入援未及行寇陷京师士聪投爱女井中趣妻孔氏妾阳氏祝氏缢已则仰药自杀为防守者觉水灌之大呼复活抑郁岁余而终　　杨廷麟
按明外史杨廷麟传廷麟字伯祥清江人举崇祯四年进士改庶吉士授编修勤学嗜古声振馆合间十年皇太子将出合简充讲官明年上疏劾兵部尚书杨嗣昌时嗣昌意主和议廷麟痛诋之嗣昌大恚诡荐廷麟知兵改兵部职方主事赞画卢象升军象升战死嗣昌急问侦卒杨赞昼死未以奉使在外对嗣昌为不怿者久之会廷麟报军中曲折嗣昌拟旨责以欺罔欲中以危法帝察其无罪贬秩调外言者多荐之十六年复授职方主事未赴都城失守廷麟痛哭募兵勤王会福王立召为左庶子辞不就宗室朱统诬廷麟有不轨谋其语绝狂诞王不问然竟散所募兵南都破江西诸郡所存者惟赣州唐王手书加廷麟吏部右侍郎廷麟谋大举督师复吉安临江加兵部尚书赣城破廷麟走西城投水死　　杨绳武
按云南通志绳武字念尔弥勒州人以选贡中崇祯辛未会试由庶吉士授监察御史巡盐河东妖贼以白莲聚众捕获首恶其党立解巡按河南土贼郭三海聚众数万率兵擒之寇不敢犯遂自河南回京条陈数事召对平台称旨擢佥都御史巡抚顺天驻遵化时流贼猖獗晋兵部侍郎总督军务赐尚方剑绳武治兵有法汛地无虞复命旋京松山告警廷推赴援再命督师绳武时病剧舆疾行至丰润卒赠光禄大夫太子少傅兵部尚书予荫一子世袭锦衣千户　　杨大烈按安庆府志大烈字镇西安庆卫人由郡庠袭指挥职以挽漕功升淮安游击白莲贼扰山东烽火达于淮上大烈出兵堵御贼为远遁论功升吴淞营镇守副总兵任五年海氛宁息升南京后军府都督崇祯中告退卒于家　　杨于楷
按山西通志于楷字心印辽州人崇祯进士授行人壬申奉差册封藩府途经本州值流寇逼境毅然倡义守城城陷不屈死之事闻赠光禄寺少卿谕祭葬荫一子　　杨泰运
按陕西通志泰运隆德庠生为人磊落不羁崇祯甲戌贼克隆德被执泰运见贼不屈贼叱之跪泰运遂骂不绝口贼怒断其舌脔杀之　　杨体亨
按陕西通志体亨陇州庠生崇祯八年巨寇陷城体亨被执不屈死之　　杨世浩
按陕西通志世浩生员崇祯八年高应祥等寇陇州城陷世浩不屈死　　杨世叶
按陕西通志世叶陇州人生员崇祯八年城世叶不屈死之　　杨征
按陕西通志征陇州庠生崇祯八年巨寇陷城征被执不屈而死　　杨国柱
按明外史金国凤传杨国柱崇祯九年为宣府总兵官十一年入卫畿辅从卢象升大战贾庄象升败没国柱当重论大学士刘宇亮侍郎孙传庭皆言其身入重围非退怯者比命戴罪自赎十四年祖大寿被困于锦州偕诸将赴救至松山陷伏中卒　　杨振
按明外史金国凤传松山被围巡抚方一藻议遣兵救援副将杨振请行至吕洪山遇伏全军尽没振被执令往松山说降未至命从官李禄曰为我告城中人坚守诸将援兵即至也禄致振语城中人益坚守振被杀事闻优恤振义州卫人世为本卫指挥使　　杨逢泰按郴州志逢泰凤乡人崇祯戊辰寇犯郴执其父欲刃之逢泰愿以身代寇为动色弃去　　杨萃
按明外史来秉衡传崇祯十四年李自成陷洛阳杨萃抗节死萃举人官辰州知府　　杨世恩
按明外史汤九州传杨世恩崇祯时历官湖广副总兵十年贼陷随州责戴罪自赎十二年冬督师杨嗣昌令守宜城会贼罗汝才惠登相分屯兴山远安夷陵告急嗣昌檄世恩及荆门守将罗安邦赴救至洋坪堠儿洞道险甚嗣昌再檄召还而安邦由祚谷世恩由重阳坪已两道深入期至马良坪合兵汝才登相围之香油坪世恩等被困久突围走黄连坪绝地无水士饥渴甚贼至两军尽覆世恩安邦并死　　杨家龙按畿辅通志家龙字惕若曲阳人崇祯时为山西乡宁令甲申转忻州守流寇&#山右家龙&#任未两月寇猝至环攻之急力不能支慨然曰城必不守守则徒创民耳吾出若辈可全也遂挺身出城骂贼不屈死　　杨元瀛
按明外史吴子骐传张献忠余寇突至贵阳子骐偕里人杨元瀛率乡兵扼贼败之贼来益众战败被执不屈死元瀛起家乡举府同知　　杨谏
按江西通志谏字思忠新城人广东大帽山贼起乡民推谏为领袖郡判兰斌檄谏同却贼谏率农兵三百人援之三月与贼战于广昌兰斌奔遁谏死之　　杨德政按临清州志德政字衡宇官总兵加宫保闯贼陷河南各镇观望独德政争先力战败绩竟论死天下冤之　　杨应春
按仙游县志应春武庠生崇祯癸未山寇猖獗邑令檄率乡兵擒剿贼踞险逞凶乡兵溃散应春独争先奋击以身殉之　　杨载
按仙游县志载应春弟武庠生崇祯癸未山寇猖獗载与乡兵擒剿争先奋击以身殉之　　杨自腾
按潜江县志自腾字孟升以儒生工骑射崇祯癸未春闯贼踞郢自腾率所练乡勇迎战于京山之乔旺口深入无援被执奋骂贼裂其口残其体以死　　杨文荐按京山县志文荐字又如号容有崇祯癸未进士授南兵部武选司主事时际纷纭文荐区画有方怜云贵道王玺客死其弟为逆奴所扼文荐正法逆奴保全其家后以兵守赣州战败绝粒卒　　杨开
按安陆县志开字存之按察使璋之曾孙也崇祯癸未白逆虎视涢城开合义旅拒之众未合而为奸人所执不屈死　　杨佩
按济宁州志佩字荆璧授保定县知县政声颇着壬午冬已升河南邓州知州未离任城破殉难事闻赠山东布政使司参议　　杨昢
按河南通志昢商丘孝廉崇祯壬午流寇陷城昢殉节　　杨定国
按济宁州志定国字宁宇都御史浩裔也甲申贼陷京师定国弃家遁江淮俄寓佛寺自缢死　　杨仁政
按畿辅通志仁政官千户城陷死之
　　杨廷璧
按扬州府志廷璧字荆璞江都人以明经授舒城教谕贼张献忠寇邑廷璧分守西门鼓励军士严守三昼夜矢石皆尽城被执骂贼遇害子生员济之亦殉父死　　杨祖应
按云南通志祖应百户死于贼难
　　杨积石
按河南通志积石西平庠生夫妇骂贼死
　　杨善誉
按畿辅通志善誉清苑生员明末殉城死
　　杨拱辰
按畿辅通志拱辰生员清苑人明末城破死之　　杨强子按畿辅通志强子清苑人明末城破持刀赴敌不屈刎死　　杨泰初
按陕西通志泰初隆德人性刚介以贡士授松江府通判去官贼陷隆德泰初率其子诸生善同赴井溺死　　杨子荫
按蒙阴县志子荫崇祯国变投楼下死
　　杨鹭
按常德府志鹭本郡乡官为献贼所获慷慨仗义不屈而死　　杨时生
按常德府志时生字又中颇有气节献贼破城遭获慷慨詈骂被其所杀　　杨梦鼎
按常德府志梦鼎字更生县学生奉母龙氏同载一船献贼追至大呼贼名骂不绝口与母龙同磔江边　　杨正春按山西通志正春字荣初汾阳人生员贼骑临门二贼排闼入拉正春使饮焉正春曰是辱我也薄暮具衣冠如孔庙瞻拜痛哭随投入井　　杨应璧
按山西通志应璧河曲人生员流贼王家印乱应璧率众击贼面中一矢为贼所逼坠城死　　杨气开
按河南通志气开虞城人任南阳训导闯贼围城气开分守南门流矢中臂神色自若城被执不屈死　　杨心赤按河南通志心赤归德卫千户领兵御贼战败被磔死　　杨道升
按河南通志道升字伯兴安阳人由岁贡为陈留训导时流贼至道升分守城北贼众力攻城陷道升手刃数人殒于城上　　杨璘
按陕西通志璘宁夏指挥使后为神木参将与贼血战而亡　　杨畏知
按明外史杨畏知传畏知宝鸡人崇祯中历官云南副使初唐王闻畏知抗贼进授右佥都御史巡抚云南及孙可望等至畏知拒战败投水不死踞而骂可望下马慰之曰闻公名吾为讨贼来相与匡扶明室非有他也畏知乃与至楚雄略定大理诸郡时永明王已称号于肇庆而诏令不至可望念得朝命加王封畏知亦以尊主为言岁己丑遣畏知赴肇庆表请为金堡等所持封景国公遣大理卿赵昱为使加畏知兵部尚书同行时堵引锡曾赐空敕得便宜行事昱乃就与谋矫命改封平辽王武康伯胡执恭者庆国公陈邦传中军也守泗城州与云南接欲自结可望言于邦传先矫命封可望秦王可望大喜亡何畏知等至可望骇不受畏知曰此伪也所封实景国公可望怒亲率兵至贵州十一月大兵破广州桂林王走南宁事急遣编修刘&#封可望冀王可望仍不受李定国等劝可望遣畏知终其事可望许之明年二月畏知至痛哭自劾语多侵可望遂留为东阁大学士可望闻之怒召至贵阳面责数之畏知大愤除头上冠击可望遂被杀　　杨师禄
按高淳县志师禄字承佑资概勇敢年二十四遇乱父正宗被执命悬刀下师禄泣求代贼异其状曰肯从我弗杀且富贵汝师禄不从竟杀父师禄痛绝贼亦感动为墓葬之　　杨四谦
按陕西通志四谦麟游贡士父陷贼中与其弟四可竭力请赎不许相争代死闻者感泣　　杨柏
弟
考

按安庆府志柏年十八考年十六扶母避寇山洞母为贼获柏奔救被执贼刃交加考复出哀求并为所戮　　杨浦
按武进县志浦字宗广自浦而下五世同居食指以千百计尊卑上下蔼然有礼义风　　杨士奇
按安庆府志士奇字伯英宿松人春芳孙母徐早世孝事继母笃爱异母弟为诸生屡试不第辛巳城陷父被贼执士奇抱父同死　　杨彦俊
按河南通志彦俊汝州人城陷守父柩不去贼欲刃之哀告得免卒饿死柩侧　　杨崞
按河南通志崞孟津人随父渡河父堕水崞号急投河与父俱溺死　　杨忠
按陕西通志忠文县人其父为贼所执忠挺身赴救父得脱遂为贼脔杀之　　杨天瑞
按陜西通志天瑞同州人兄弟四人皆孝友父被虫螫气欲绝天瑞闻奔抱亟吮其螫处顷之苏弟天辅病棘天瑞祷于神曰弟善事亲尚无子息愿以身代其他行类此四世共爨无间言　　杨暄
按明外史杨暄传暄高平人崇祯十三年进士渭南知县十六年李自成入关抵渭南暄已擢兵部主事未行与学官蔡某者同守会举人王命诰开门迎贼暄被缚索印不予诟骂死学官亦死之贼遂陷西安属邑蒲城知县朱一统县丞姚启崇亦死焉有朱迥滼者渖府宗室也为白水知县贼潜入城与学官魏岁史刘进并被难

　杷姓部列传
