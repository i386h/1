<!-- { "loadSidebar": true } -->
按通山县志原正字复初五都人成化七年乡举授广西博白知县筑城设堡民赖以安升思明府同知经略有方土酋惧且怀之疾卒于官弟原聪济宁知州调云南嵩明州刚介自持人谓吴昆仲贤于官云　　吴宽按明外史吴宽传宽字原博长洲人以文行有声诸生间成化八年会试廷试皆第一授修撰侍孝宗东宫每筵讲闲雅详明秩满进右谕德孝宗即位以旧学迁左庶子预修宪宗实录成进少詹事兼侍读学士弘治九年擢吏部右侍郎丁继母忧吏部员缺命虚位待之服满还任转左改掌詹事府入东阁专典诰敕十六年进礼部尚书时词臣望重者宽为最谢迁次之迁既入阁尝为刘健言欲引宽共政健不从及迁引退举宽自代亦不果用中外皆为之惜卒于官赠太子太保谥文定授长子奭中书舍人补次子奂国子生宽行履高洁不为激矫而自守以正于书无不读诗文有典则兼工书法　　吴文度
按明外史吴文度传文度字宪之晋江人从父客江宁遂家焉登成化八年进士除龙泉知县征授南京御史论妖僧继晓被廷杖寻迁汀州知府弘治中历江西左参政山西河南左右布政使正德改元迁右副都御史巡抚云南历户部左右侍郎进南京右都御史方文度召自云南刘瑾以地产金宝屡责贿文度无以应瑾深衔之改南京户部尚书致仕瑾诛未及用而卒　　吴哲
按江西通志哲字克明临川人成化八年进士知嘉定县升御史清太仆马价选京卫军卒人不敢挠以私巡两淮盐课出知保定府有宠幸欲据安肃民地请旨亲出定疆界田卒归民　　吴裕
按广东通志裕字敬昆揭阳人登成化八年进士授户部主事历迁吏部郎中擢右通政以母老乞归母卒终丧改太仆少卿敌数入云中议大出师裕时婴疾犹日起治马政不倦过劳疾剧卒于官　　吴珙
按延平府志珙字廷瑞南平人登成化壬辰进士第知临淮县有政才丁艰起复补浙江龙泉县廉明公恕吏畏民怀行取升户部山东司主事久之以病恳致仕　　吴郁
按万姓统谱郁字文盛休宁人幼&#敏倜达中成化辛卯乡试壬辰会试第进士授工部主事提督清江提举司痛革宿弊以廉能称寻迁员外郎差榷荆州竹木厂郁一以光明正大莅之积年胥侩无所售其诈人既不怨课亦不亏一载还部寻差河南赈济迁郎中出督遵化铁冶能誉益着未几擢云南布政司左参议分守安普道宽猛得中夷民悦服丁母忧服阕以疾卒号冰潭所著有冰潭稿　　吴洪
按明外史吴洪传洪字禹畴吴江人成化十一年举进士除南京刑部主事历广东副使巡视海道兼理盐政蠹弊皆剔除迁福建按察使拜太仆卿历工部左右侍郎正德三年擢南京刑部尚书致仕家居十三年卒赠太子少保　　吴嵩
按江西通志嵩临川人成化乙未进士累升扬州知府与巡鹾使者相讦嵩降级补福州运同自度刚介难容不赴子洙英德知县侄潜孙贺俱进士　　吴愈
按太仓州志愈字惟谦凯子少&#敏强记成化乙未进士授南京刑部广东司主事久之迁员外郎中进四川叙州府知府凡十二年擢河南右参政致仕　　吴纪按衡州府志纪成化戊戌进士由兵户二曹主事郎中以忤奄瑾出为浙江参政旋致仕归家　　吴雄
按浙江通志雄字文英北京羽林卫籍仁和人成化戊戌进士授刑部主事历员外郎累迁湖广按察司拜应天府尹摘伏发奸老吏弗如　　吴超
按漳浦县志超字华越成化戊戌进士授工部主事监杭州税关矢志奉公羡余悉归公帑改管徐州三年尢以清勤着誉迁广西参议益励晚节致仕家居淡薄自守乡人重之　　吴海
按上杭县志海胜运里人性豪侠尚义成化庚子冬溪南贼剽掠其乡户多乏食海尽散仓粟济之明年春贼复发海率民壮擒贼斩首钟山等乘胜进战于峡头之麓伏发遇害　　吴渊
按孝感县志渊德化知县伯璋之子成化庚子举人通判常州豪民缘权贵逋赋渊致之法郡大猾惴惴奉约束权贵人齮龁之拂衣去　　吴学
按无锡县志学字逊之成化二十年进士授行人擢御史条上十事武宗甚重之常呼为长面御史巡按河南剿流贼有功历山东按察使刘瑾恶之请老归　　吴琏按山西通志琏平定人成化丙午举人授平凉府同知行县至华亭适华亭有警民久不知兵惧雉堞颓圮咸汹汹谋夜遁西山琏令曰敢私下城者斩众乃止坚壁昼夜徒行巡视数日敌解去城居无事民咸颂之曰吴公生我也　　吴俨
按明外史吴俨传俨字克温宜兴人成化末举进士改庶吉士授编修历侍讲学士掌南京翰林院正德初召修孝宗实录直讲筵刘瑾窃柄闻俨家多赀遣人以美官俨峻拒之瑾怒会大计群吏中旨罢俨官瑾诛复职历礼部左右侍郎拜南京礼部尚书十二年武宗北巡俨抗疏切谏明年复偕诸大臣上疏不报十四年卒官赠太子少保谥文肃　　吴九功
按云南通志九功字时叙云南郡人成化壬子举人任山东佥事齐东岁饥贫民相聚为盗九功单车抵贼巢谕以祸福皆感泪解散以劳瘁卒于官立祠祀之　　吴文元
按瓯宁县志文元字善长成化进士除江西道监察御史巡按浙江禁奸革弊升浙江按察司副使巡视海道势家违禁造巨舰泛海文元力加禁绝又建议海道便宜十事皆中时弊升河南按察司致仕文元端重详雅居官务存大体于权要未尝一通音问自号今是翁　　吴廷举
按明外史吴廷举传廷举字献臣其先嘉鱼人祖戍梧州遂家焉成化末举进士除顺德知县稍迁成都同知忧归补松江用尚书马文升刘大夏荐擢广东佥事正德初历副使发总镇中官潘忠二十罪忠亦讦廷举他事逮系诏狱刘瑾矫诏枷之戍雁门旋赦免杨一清荐其才擢江西右参政与副使李梦阳不协因乞休去起广东右布政使擢右副都御史世宗立召为工部右侍郎旋改兵部疏诋陆完王琼梁储及少傅蒋冕遂调为南京工部嘉靖元年改户部迁右都御史巡抚应天寻改南京工部尚书辞不拜称疾乞休帝慰留已复辞且引白居易张咏诗语多诙啁中复用呜呼字帝怒勒致仕廷举面如削瓜衣敝带穿不事藻饰言行必自信人莫能夺及卒总督姚镆庀其丧隆庆中追谥清惠　　吴廷弼
按明外史吴廷举传廷举弟廷弼举于乡廷举枷吏部前廷弼卧其械下刑部主事宿进奏记张彩乃得释　　吴伟
按名山藏艺妙记伟字次翁江夏人少孤贫善赵子甲一日与甲出遇一道士目异之与之期东门大石上两反皆后三期乃得道士刺石出泉饮之曰二君去此技当名天下遂别不复见伟后学画专十二科山水人物苍劲入神品名籍甚公卿间宪宗召授锦衣卫镇抚待诏仁智殿伟好剧饮命妓值其饮或经旬不饭人欲得伟画者则载酒携妓往一日被诏正醉中官扶掖入踉跄行殿中上命作松泉图伟跪翻墨汗信手涂成上叹曰真仙笔也伟&#直有气岸非其人虽笃请不应即素昵一言不合辄投砚起其出入掖庭奴视中贵人求画又多不与于是中贵人数短之居无何放归南都孝宗登极复召见便殿命画称旨授锦衣百户赐印章曰画状元伟思还楚蒙恩祭扫武昌数月还次采石有旨趣回京赐第西街逾二年称疾归居金陵秦淮上武宗即位复使使召之未就道中酒死而赵甲者塑神像甚灵异著名楚中　　吴朴按名山藏本士记朴字华甫诏安人书过目不忘天文地理古今事变四裔山川道路远近险易无不涉心所著有龙飞纪录太祖成祖创业继统之事又有医齿问难乐器渡海方程九边图本诸书　　吴珫
按名山藏本士记珫字汝秀长兴人世以赀雄于里珫独退约不近声利隐蒙山五十余年穷猎经史百家自号甘泉子着书有三才广志史类文编凡千卷又深历数之学尚书刘麟与相善曰吾舍甘泉若病肺渴

　苏姓部列传二
　　北周
　　苏亮
按周书苏亮传亮字景顺武功人少通敏博学好属文善章奏举秀才魏齐王萧宝夤引为参军后宝夤开府复为其府主簿从宝夤西征转记室参军宝夤迁大将军仍为之掾寻行武功郡事宝夤作乱以亮为黄门侍郎及宝夤败唯亮获全长孙稚尔朱天光等西讨并以亮为郎中专典文翰累迁镇军将军光禄大夫散骑常侍岐州大中正贺拔岳为关西行台引亮为左丞典机密魏孝武西迁除吏部郎中加卫将军右光禄大夫大统二年拜给事黄门侍郎领中书舍人魏文帝子宜都王式为秦州刺史以亮为司马七年复为黄门郎加骠骑将军八年迁都官尚书使持节行北华州刺史封临泾县子除中书监领着作修国史十四年除秘书监车骑大将军仪同三司寻拜大行台尚书出为岐州刺史朝廷以其作牧本州特给路车鼓吹先还其宅然后入州世以为荣十七年征拜侍中卒于位赠本官所著文笔数十篇颇行于世　　苏让
按周书苏亮传亮弟让字景恕幼聪敏好学颇有人伦鉴识初为本州主簿稍迁别驾武都郡守镇远将军金紫光禄大夫及太祖为丞相引为府属甚见亲待出为卫将军南汾州刺史治有善政寻卒官赠车骑大将军仪同三司泾州刺史　　苏绰
按周书苏绰传绰字令绰武功人魏侍中则之九世孙也少好学博览群书尤善筭术从兄让荐绰太祖召为行台郎中台中咸称其能寻除著作佐郎属太祖与公卿往昆明池观渔行至城西汉故仓地顾问左右或曰苏绰博物多通请问之太祖乃召绰具以状对太祖大悦还留绰至夜问以治道诘朝即拜大行台左丞参典机密大统三年齐神武三道入寇诸将咸欲分兵御之独绰意与太祖同遂并力拒窦泰擒之于潼关四年加卫将军右光禄大夫封美阳县子加通直散骑常侍进爵为伯十年授大行台度支尚书领著作兼司农卿性俭素不治产业家无余财以海内未平常以天下为己任博求贤俊共弘治道积思劳倦遂成气疾十二年卒于位太祖痛惜之及绰归葬武功太祖与群公皆步送出同州郭门外明帝二年配享太祖庙庭隋开皇初追封邳国公　　苏椿按周书苏绰传绰弟椿字令钦性廉慎沉勇有决断正光中关右贼乱椿应募讨之授荡寇将军累功封迁奉朝请厉威将军中散大夫赐爵美阳子加都督持节平西将军太中大夫大统初拜镇东将军金紫光禄大夫赐姓贺兰氏四年出为武都郡守改授西夏州长史除帅都督行弘农郡事椿当官强济特为太祖所知十四年置党州乡帅令椿领乡兵其年破盘头氐有功除散骑常侍加大都督十六年征随郡军还除武功郡守既为本邑以清俭自居小大之政必尽忠恕寻授使持节车骑大将军仪同三司进爵为侯武成二年进位骠骑大将军开府仪同三司大都督保定三年卒子植嗣　　苏师
按周书苏亮传亮子师起家为黄门侍郎
　　苏武周
按隋书苏孝慈传孝慈父武周周兖州刺史
　　苏顺
按隋书苏孝慈传孝慈兄顺周眉州刺史
　　隋
　　苏孝慈
按隋书苏孝慈传孝慈扶风人少沉谨有器干美容仪周初为中侍上士后拜都督聘于齐以奉使称旨迁大都督其年又聘于齐还受宣纳上士后从武帝伐齐以功进位开府赐爵文安县公寻改封临水县公累迁工部上大夫高祖受禅进爵安平郡公拜大府卿俄迁大司农岁余拜兵部尚书待遇逾密时皇太子勇颇知时政上欲重宫官之望于是拜孝慈为太子右卫率又领太子右庶子转授左卫率仍判工部民部二尚书称为干理数载进位大将军转工部尚书开皇十八年将废太子出为浙州刺史仁寿初迁洪州总管俱有惠政其后桂林山越为乱诏孝慈为行军总管击平之卒官有子会昌　　苏沙罗
