<!-- { "loadSidebar": true } -->
按沔阳州志文烛字玉叔柏之子也嘉靖乙丑进士授大理寺评事出为汝南守迁四川学使转参漕事迁大理卿致政归所撰二酉园集行于世　　陈思育
按常德府志思育字仁甫武陵人嘉靖乙丑进士选庶吉士丁卯授检讨充经筵讲官转赞善主应天试世庙实录成升中允大婚礼成升谕德主顺天试升祭酒少詹兼侍讲学士纂修会典补日讲升礼部左侍郎致仕　　陈璘
按明外史陈璘传璘字朝爵广东翁源人嘉靖末为指挥佥事从讨英德贼有功进广东守备万历初讨平高要贼邓胜龙又平揭阳贼及山贼锺月泉屡进署都指挥佥事佥书广东都司官军攻诸良宝总督殷正茂请假璘参将平贼授肇庆游击将军徙高州参将总督凌云翼将大征罗旁先下令雕剿璘所破凡九十巢覆灭之以其地置罗定州及东安西宁二县即迁璘副总兵署东安参将事时东安初定璘大兴土木营寺庙役部卒且勒其出赀卒咸怨因事倡乱璘坐夺官既而获贼乃除罪改狼山副总兵璘有谋略善将兵然所至贪黩为巡按所劾褫官废二十年朝鲜用兵以璘熟倭情命添注神机七营参将至则改神枢右副将无何擢署都督佥事充副总兵官协守蓟镇明年以本官充蓟辽保定山东军御倭防海会有封贡之议暂休兵改璘协守漳潮坐贿罢归二十五年封事败起璘故官援朝鲜明年擢御倭总兵官击贼论功进都督同知世荫指挥佥事师甫旋会有征播之役命璘为湖广总兵官贼平移镇贵州贵东西二路苗剽掠巡抚郭子章请于朝令璘军攻之生获酋十二人斩首三千余级招降者万三千余人部内遂靖三十四年改镇广东卒官先叙征播功加左都督世荫指挥使既卒以平苗功赠太子太保再荫百户　　陈嘉谟
按江西通志嘉谟字世显庐陵人嘉靖进士历仕湖广参政抗疏乞休潜心理学生平著述有四书周易就正稿念初堂存续诗稿道德阴符经注疏二程要语朱陆摘要诸书　　陈道复
按明外史文征明传陈道复名淳以字行祖璚副都御史淳受业于征明以文行着着书画自号白阳山人

　真姓部汇考
郑樵通志
　　平声
真氏风俗通云汉有太尉长史真佑西京杂记真元菟善筭又百济八姓其一曰真望出上谷王圻续文献通考
　　改易姓氏
真德秀本姓慎避孝庙讳改真

　怀姓部列传
　　吴
　　怀叙
按吴志顾雍传吕壹为中书典校奸罪发露收系廷尉雍往断狱壹以囚见雍和颜色问其辞状临出又谓壹曰君意得无欲有所道壹叩头无言时尚书郎怀叙面詈辱壹雍责叙曰官有正法何至于此　　晋　　怀瑶
按万姓统谱瑶昆山人
　　宋
　　怀
按郑樵通志陈州人政和二年登科
　　明
　　怀信
按万姓统谱信嘉兴人永乐举人
　　怀敬
按万姓统谱敬西华人永乐举人
　　怀进忠
按续文献通考进忠日照人洪熙中鸿胪寺序班　　怀宽按万姓统谱宽宣德中大埔县丞
　　怀海
按万姓统谱海嘉兴人景泰举人
　　怀恩
按明外史怀恩传恩高密人本戴氏子宣宗杀兵部侍郎戴纶恩父太仆卿希文纶族父也因纶故并籍恩方幼被宫为小黄门赐名怀恩宪宗朝掌司礼监汪直理西厂梁芳韦兴等用事恩班在前性忠鲠无所挠诸奄咸敬惮之员外郎林俊论芳及僧继晓下狱帝欲诛之恩固争帝怒叱出恩径归称疾不起卒释俊会星变罢诸传奉官御马监王敏请留马房传奉者帝许之敏谒恩恩大骂敏自愧恨死进宝石者章瑾求为锦衣镇抚恩不可宪宗末惑万贵妃言欲易太子恩固争帝不怿斥居凤阳孝宗立召归仍掌司礼监力劝帝逐万安用王恕一时正人汇进恩之力也卒赐祠额曰显忠

　陈姓部艺文
