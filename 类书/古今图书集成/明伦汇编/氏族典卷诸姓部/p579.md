<!-- { "loadSidebar": true } -->
按十国春秋闽王延兴太祖伯兄司空之子也延兴有弟延虹延丰延休司空皆舍之而让太祖知军务事后不知所终　　王延美
按十国春秋闽王延美龙启二年官泉州刺史无何卒　　王继崇
按十国春秋闽王继崇延彬之子也长兴元年惠宗墨&#权判泉州事三年加检校司空龙启元年加检校太保封琅琊开国男　　王继严
按十国春秋闽王继严惠宗子康宗时封建王判六军诸卫事得士卒心康宗内忌之俄罢其兵柄更其名曰继裕永隆时仍名继严授泉州刺史复得众为景宗所恶鸩死　　王倓
按十国春秋闽王倓通文中积官至同平章事为人刚直不畏强御是时景宗官左仆射已倔强有异志倓往往因事折之景宗亦惮倓不敢有所发会新罗国遣使来聘且献宝剑康宗举以示倓曰此将何为倓曰斩为臣不忠者景宗居旁色变为不宁者累日景宗既立新罗复献剑景宗忽忆倓前言而倓已死追恨不已命发冢戮其尸倓面如生血流被体闻者莫不痛之　　王继韬
按十国春秋闽王继韬惠宗次子也康宗为福王时与继韬不协李仿之变同陈后死焉　　王继镕
按十国春秋闽王继镕惠宗第三子也康宗既罢继严兵柄以继镕判六军　　王继恭
按十国春秋闽王继恭惠宗子也通文中官威武节度使康宗使上表告嗣位于晋明年晋封继恭临海郡王连重遇之乱继恭与诸王并死于&#庄　　王思同按五代史王思同传思同幽州人也其父敬柔娶刘仁恭女生思同思同事仁恭为银胡指挥使仁恭为其子守光所囚思同奔晋以为飞胜指挥使梁晋相拒于莘遣思同筑垒杨刘以功迁神武十军都指挥使累迁郑州防御使思同为人敢勇善骑射好学颇喜为诗轻财重义多礼文士然未尝有战功明宗时以久次为匡国军节度使徙镇雄武居五年来朝明宗问以边事知其材以为右武卫上将军京兆尹西京留守石敬塘讨董璋思同为先锋指挥使兵罢徙镇山南西道已而复为京兆尹西京留守应顺元年潞王从珂反凤翔驰檄四邻遣伶安十十以五弦谒思同思同执送京师愍帝嘉其忠即以思同为西面行营马步军都部署会诸镇兵围凤翔兵溃走长安西京副留守刘遂雍闭门不纳乃走潼关从珂追执杀之汉高祖即位赠侍中　　王晏球
按五代史王晏球传晏球字莹之洛阳人也少遇乱为盗所掠汴州富人杜氏得之养以为子冒姓杜氏梁太祖镇宣武选为厅子都指挥使太祖即位为右千牛卫将军友珪立龙骧戍卒反晏球击败之以功迁龙骧第一指挥使末帝即位迁龙骧四军都指挥使捉生军将李霸夜作乱晏球不俟命率龙骧五百骑击杀之以功拜澶州刺史梁晋军河上以晏球为行营马步军都指挥使庄宗入汴解甲降唐赐姓名曰李绍虔拜齐州防御使戍瓦桥关明宗兵变晏球从至洛阳拜归德军节度使定州王都反以晏球为招讨使讨之都将马让能以城降都自焚死晏球为将有机略善抚士卒自天成三年四月都反明年二月始克之军中未尝戮一人以破都功拜天平军节度使又徙平卢累官至兼中书令是岁卒年六十二赠太尉　　王建立
按五代史王建立传建立辽州榆社人也唐明宗为代州刺史以建立为虞候将明宗自魏反犯京师曹皇后王淑妃皆在常山建立杀常山监军并其守兵明宗家属因得无患由是明宗益爱之以为成德军节度副使已而拜节度使检校太尉同中书门下平章事召为右仆射同中书门下平章事判三司事久之称疾乃出为平卢军节度使又徙上党建立求解职乃以太子少保致仕废帝立复起为天平军节度使晋高祖时徙镇平卢又徙昭义累封韩王卒年七十赠尚书令　　王都
按五代史王处直传处直客李应之于陉邑阑得小儿刘云郎与处直处直养以为子更名曰都以为节度副使处直有孽子郁奔晋处直许召为嗣都闻之不悦执处直杀之明宗立恶都为人都遂反明宗遣指挥使王晏球讨之都大败闭城不复出诸将有欲出降者都伺察严密杀戮无虚日天成四年二月城破都与家属皆自焚死　　王弘贽
按五代史王弘贽传弘贽不知其世家何人也唐明宗时为卫州刺史潞王从珂反于凤翔愍帝惧夜以百余骑出奔至卫州东遇晋高祖将朝于京师下马恸哭高祖曰卫州刺史王弘贽宿将也且多知时事请就图之即驰骑见弘贽弘贽曰大木将颠非一绳所维今万乘之主以百骑出奔将相大臣无一人从者则人心去就可知也虽欲兴复其可得乎高祖因尽杀帝从兵独留帝于驿而去弘贽奉帝居于州廨弘贽有子峦为殿直废帝入立遣峦持鸩与弘贽弘贽使酒家献之愍帝饮而遂崩弘贽后事晋为凤翔行军司马以光禄卿致仕卒　　王仁裕
按五代史王仁裕传仁裕字德辇天水人也少不知书惟以狗马弹射为乐年二十五始就学而为人&#秀以文辞知名秦帅辟为秦州节度判官秦州入于蜀仁裕因事蜀为中书舍人翰林学士唐庄宗平蜀仁裕事唐复为秦州节度判官王思同镇兴元辟为从事思同留守西京以为判官废帝举兵凤翔思同战败废帝得仁裕闻其名不杀置之军中自废帝起事至其入立驰檄诸镇诏书诰命皆仁裕为之久之以都官郎中充翰林学士晋高祖入立罢职为郎中历司封左司郎中谏议大夫汉高祖时为翰林学士承旨累迁户部尚书罢为兵部尚书太子少保显德三年卒年七十七赠太子少师　　王延
按五代史王延传延字世美郑州长丰人也少好学尝以赋谒梁相李琪琪为之称誉荐为即墨县令冯道作相与延故人召拜左补阙迁水部员外郎知制诰拜中书舍人权知贡举累迁刑部尚书以太子少保致仕卒年七十三延为人重然诺与其弟规相友爱五代之际称其家法焉　　王舆
按十国春秋吴王舆镇东大将军绾之弟也初为小校从周本攻危全讽临战本视贼水栅部分诸将指旁山头一小营谓舆曰尔往为我取彼舆唯唯不即往本曰尔惮往邪舆曰公必不以舆为不武请得此栅攻之舍而趋彼何为本大喜曰尔亦知此为必争之地邪乃命之舆乘轻舟袭破其前锋遂排栅入诸军继进贼大溃积功迁至诸军都虞候睿帝时甚见倚任久乃出为光州刺史先是兄绾子传拯为海州都指挥使叛附唐闻舆在光州遣使通问舆执其使以闻因求罢郡进控鹤都虞候已为左宣威统军历镇海节度留后金吾卫大将军南唐禅代舆从睿帝至润州移镇鄂州中主时加同平章事保大二年卒年七十四　　王稔
按十国春秋吴王稔庐州人也中和三年太祖为庐州刺史闻州人王勖贤召欲用之固辞问其子弟曰子潜好学慎密可任以事弟子稔有气节可为将太祖因召潜置门下而以稔为骑将后积功累官滁州刺史顺义三年有言锺泰章在寿州侵市官马者睿帝命稔巡霍丘代泰章为寿州团练使俄迁节度使未几自寿州罢归扬都为统军一日坐听事与客语忽有小赤蛇自屋坠地向稔而蟠稔令以器覆之良久发视惟一蝙蝠飞去是年加同平章事咸以为其应也　　王令谋
按十国春秋吴王令谋故徐知诰客也初为升州判官已而改扬府左司马转内枢使干贞中徐知询握兵金陵与知诰相猜忌知诰颇患之令谋说知诰曰公辅政日久挟天子以令境内谁敢不从知询年少恩信未洽于人无能为也未几迁同平章事太和三年进左仆射兼门下侍郎与宋齐丘同平章事六年拜司徒已又领忠武军节度使天佑三年令谋如金陵劝知诰受禅辞不受九月癸丑卒令谋素柔猾鲜志操老病无齿或劝其致仕令谋曰齐王大事未毕吾何敢自安疾亟屡上书劝进是岁十月禅代令谋竟先死不能偿其志　　王振
按十国春秋吴王振仕高祖兄弟为史官熟典故博通事迹所著太祖等本纪及讨论诸将战功皆详核而不诬切实而不靡世称良史材　　后晋
　　王周
按五代史王周传周魏州人也少以勇力从军事唐庄宗明宗为裨校以功拜刺史晋天福中历贝州泾州节度使泾州张彦泽为政苛虐民多流亡周乃更为宽恕问民疾苦去其苛弊二十余事民皆复归历迁武胜保义义武成德四镇皆有善政杜重威降契丹契丹兵过镇州周出降契丹以为武胜军节度使汉高祖入立徙镇武宁卒赠中书令　　王清
按五代史王清传清字去瑕洺州曲周人也初事唐为宁卫指挥使后事晋为奉国都虞候安从进叛襄州从高行周攻破之开运二年冬从杜重威战阳城清以力战为步军之最加检校司徒是冬重威军中渡桥南契丹军其北以精骑&#西山出晋军后断饷道清与宋彦筠俱前战败之夺其桥是时重威已有二志犹豫不肯进彦筠亦退走清曰吾独死于此矣因力战而死汉高祖立赠太傅　　王权
按五代史王权传权字秀山太原人也唐左仆射起之曾孙父荛官至右司郎中权举进士为右补阙唐亡事梁为职方员外郎知制诰翰林学士累迁御史中丞唐庄宗灭梁贬权随州司马起为右庶子累迁户部尚书晋高祖时为兵部尚书是时高祖以父事契丹权当奉使叹曰我虽不才安能稽颡于穹庐乎因辞不行坐是停任逾年以太子少傅致仕卒年七十八赠左仆射　　王廷引
按五代史王处直传处存子邺邺子廷引与庄宗连外姻为人骁勇明宗时历贝忻密澶隰州刺史范延光反于邺晋高祖以廷引为行营中军使破延光有功拜彰德军节度使初处直为都所囚幼子威北走契丹契丹谓晋高祖曰吾欲使威袭其先人爵土如何高祖曰请送威归中国渐进之契丹怒曰尔自诸侯为天子岂有渐乎高祖闻之遽徙廷引镇义武曰此亦王氏之后也后徙镇海而卒　　王仲昭
按蓬莱县志仲昭六世同居天福四年旌表其门　　王曦按五代史闽世家延羲审知少子也既立更名曦遣使朝贡于晋改元永隆曦自昶世倔强难制昶相王倓每抑折之曦亦惮倓不敢有所发曦立倓已死命发冢戮其尸曦弟延政为建州节度使封富沙王自曦立不&#数举兵相攻曦由此恶其宗室多以事诛之曦性既淫虐而妻李氏悍而酗酒贤妃尚氏有色而宠连重遇弒昶惧为国人所讨与朱文进连姻以自固曦心疑之常以语诮重遇等重遇等流涕自辨李氏妒尚妃之宠欲图曦而立其子亚澄乃使人谓重遇等曰上心不平于二公奈何重遇等惧六年三月曦出游醉归重进等遣壮士拉于马上而杀之谥曰景宗　　王延政
按五代史闽世家廷政审知子也曦立为淫虐延政数贻书谏之曦怒遣杜建崇监其军廷政逐之曦乃举兵攻延政为延政所败延政乃以建州建国称殷改元天德明年连重遇已杀曦以黄绍颇守泉州程赟守漳州许文缜守汀州泉州人杀绍颇立王继勋为刺史漳州闻之亦杀赟迎王继成为刺史皆王氏之诸子也文缜惧以汀州降于延政延政已得三州福州裨将林仁翰又杀重遇谋迎延政都福州是时南唐李景闻闽乱发兵攻之延政遣其从子继昌守福州而南唐兵方急攻延政福州将李仁达乃擒继昌杀之送款于李景景兵攻破建州迁延政之族于金陵封鄱阳王是岁景保大四年也　　王继图
按十国春秋闽王继图惠宗从子也永隆中官同平章事判六军诸卫封琅琊王居数月迁威武节度使兼中书令改号长乐王明年进封闽王　　王继柔
按十国春秋闽王继柔景宗从子也景宗尝宴群后于九龙殿继柔不胜杯勺私减其酒景宗怒并赞酒客将俱斩之　　王继隆
按十国春秋闽王继隆亦景宗从子一日以醉失礼为景宗所杀国人冤之　　王继业
