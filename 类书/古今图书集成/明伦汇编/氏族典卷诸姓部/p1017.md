<!-- { "loadSidebar": true } -->
按山西通志昂蒲州人正德已卯科举人官通判　李姓部列传十八
　　明三
　　李三才
按明外史李三才传三才字道辅顺天通州人万历二年进士授户部主事历郎中与南乐魏允贞长垣李化龙以经济相期许允贞言事忤执政抗疏直之坐谪东昌推官再迁南京礼部郎中名籍甚迁山东佥事又迁河南参议进副使两督山东山西学政擢南京通政参议召为大理少卿二十七年以右佥都御史总督漕运巡抚凤阳诸府时矿税使四出三才再疏陈矿税之害不报遂引疾求去许之连疏请代会侍郎谢杰督储请留乃命三才供事俟代者屡加至户部尚书官愈显名愈盛都御史缺需次内召由是忌者日众谤议纷然三才亦力请罢不得命遂自引去四十二年御史刘光复劾其盗皇木营建私第且言三才遥执相权意所欲用铨部辄为推举遂落职为民天启三年起南京户部尚书未上卒　　李化龙
按明外史李化龙传化龙字于田长垣人万历二年进士除嵩县知县年甫二十胥吏易之化龙阴察其奸悉置之法县中大治迁南京工部主事就转吏部出为河南提学佥事历山东参议参政入为太仆少卿转右通政使二十二年擢右佥都御史巡抚辽东进兵部右侍郎寻以病去二十七年起故官总督湖广川贵军务讨播州叛臣杨应龙自出师至灭贼凡百有十四日化龙初闻父丧以金革起复至是乞归终制三十一年起工部右侍郎总理河道再以忧去未代叙前平播功晋兵部尚书加少保三十五年起戎政尚书秩满加柱国少傅卒官谥襄毅　　李植
按明外史李植传植字汝培父承式自大同徙居江都官福建布政使植举万历五年进士选庶吉士授御史十年冬张居正卒冯保犹用事帝雅衔居正保未有以发植发保十二大罪帝震怒罪保植由是见知擢太仆少卿给事中王敬民攻植帝贬植户部员外郎调外得绥德知州旋引疾归居十年起沅州知州屡官右佥都御史巡抚辽东明年锦义失事巡按御史王业弘劾植失律诏解官家居听用竟不召卒　　李应祥按明外史李应祥传应祥湖广九溪卫人以武生从军积功至广西思恩参将万历七年擢松潘副总兵入为五军副将十三年出为四川总兵官屡加都督同知御史傅霈按部诘应祥冒餉应祥贿以千金为所奏罢职二十八年大征播州贵州总兵官童元镇逗留总督李化龙劾之荐应祥代应祥合诸道兵共灭杨应龙还镇铜仁明年改镇四川寻卒于官应祥为将谋勇兼资所至奏绩平蜀三大寇功最多云　　李懋桧按明外史李懋桧传懋桧字克苍安溪人万历八年进士除六安知州入为刑部员外郎给事中邵庶因论诚意伯刘世延刺及建言诸臣懋桧上言祖宗之制诸司百执事皆许直言无隐今海内岂无可言庶言一出志士解体主上不得闻其过臣下无所献其忠祸天下必自庶始矣帝责其沽名降为湖广按察司经历历礼部主事进南京兵部郎中天启初终太仆少卿　　李汝华
按明外史李汝华传汝华字茂夫睢州人万历八年进士授兖州推官征授工科给事中历吏科都给事中汝华在垣多所纠擿寻迁太常少卿擢右佥都御史巡抚南赣在赣十四年威惠甚着进秩兵部右侍郎召拜户部左侍郎已进尚书汝华练达勤敏立朝无党阿天启元年得疾乞休加太子太保致仕卒谥恭敏　　李如松
按明外史李成梁传如松字子茂成梁长子以父荫为都指挥同知万历十一年出为山西总兵官十五年镇宣府召佥书中府二十年哱拜反宁夏御史梅国桢荐如松大将才宜令讨贼乃命如松为提督陕西讨逆军务总兵官寇灭录功进左都督世荫锦衣指挥会朝鲜倭患急诏如松提督蓟辽保定山东诸军率师援剿倭遁班师论功加太子太保二十五年冬辽东总兵董一元罢中旨特用如松如松感帝知气益奋明年四月土蛮寇犯辽东如松率轻骑远出捣巢中伏力战死谥忠烈长子世忠锦衣卫指挥使卒无子世忠弟显忠由荫历辽东副总兵崇祯中显忠子尊祖嗣宁远伯闯贼陷京师遇难　　李如柏
按明外史李成梁传如柏字子贞成梁第二子由父荫为锦衣千户尝与客会饮炮声彻大内免官再以荫为指挥佥事数从父出塞有功历密云游击黄花岭参将蓟镇副总兵万历十六年御史任养心言李氏兵权太盛如柏贪&#跋扈尢甚不蚤为计恐生他变帝乃解如柏任久之起故官引疾归如松之御倭朝鲜也诏加如柏署都督佥事先率师赴援拔平壤趋开城攻克之归旋进都督同知为五军营副将寻出为贵州总兵官二十三年改镇宁夏进右都督再以疾归会辽东总兵官张承荫战殁文武大臣合疏荐如柏诏以故官镇辽东杨镐四路出师令如柏以一军出鸦鹘关甫抵虎拦路镐闻杜松马林两军已覆急檄如柏还大兵见之登山鸣螺作追击状如柏军大惊奔走相蹴死者千余人御史给事交章请逮如柏正法诏还候勘既入都言者不已如柏惧终不免遂自裁　　李如桢
按明外史李成梁传如桢成梁第三子由父荫为指挥使屡加至右都督并在锦衣提督西司房列环卫者四十年如桢虽将家子然未历行阵不知兵及兄如柏革任辽人谓李氏世镇辽东辽人惮服非再用李氏不可巡抚周永春以为言兵部尚书黄嘉善遂徇其请以如桢名上帝即可之时万历四十七年四月也如桢既抵辽经略杨镐使屯沈阳大兵临城如桢拥兵不救城遂失言官交章论列罢任天启初言者复力攻下狱论死崇祯四年帝念成梁勋特旨免死充军卒　　李如樟
按明外史李成梁传成梁子如樟由父荫历都指挥佥事从兄如松征宁夏有功累进都督佥事历广西延绥总兵官　　李如梅
按明外史李成梁传成梁子如梅字子清由父荫历都指挥佥事屡迁辽东副总兵日本封事败进署都督佥事充御倭副总兵赴朝鲜援剿旋用为御倭总兵官会其兄如松战殁即命如梅驰代之逾年坐拥兵畏敌劾罢久之起佥书左府卒　　李廷机
按明外史李廷机传廷机字尔张晋江人贡入太学顺天乡试第一万历十一年会试复举第一以进士第二授编修累迁左庶子直讲经筵改祭酒立教以严为主迁南京吏部右侍郎署部事典京察无偏私召为礼部右侍郎进左侍郎遂视部事廷机遇事有执尢廉洁然颇偏愎三十五年以礼部尚书兼东阁大学士入参机务给事中王元翰攻之廷机累疏乞休杜门数月不出言者疑其伪交章力攻廷机求去疏百二十余上陛辞出都待命乃加太子太保赐道里费乘传归居四年卒谥文节　　李献可
按明外史李献可传献可字尧俞同安人万历十一年进士除武昌推官课最征授户科给事中屡迁礼科给事中二十年偕六科诸臣疏请豫教帝大怒责以违旨侮君除名献可遂废于家卒　　李沂
按明外史李沂传沂字景鲁嘉鱼人万历十四年进士改庶吉士授吏科给事中中官张鲸掌东厂横肆无惮沂上疏极言帝震怒立下诏狱廷杖六十斥为民家居十八年卒　　李腾芳
按明外史李腾芳传腾芳字子实湘潭人万历二十年进士改庶吉士好学负才名三王&#封旨下腾芳为书投大学士王钖爵锡爵怃然泪下明日遂反&#封之诏朝鲜复用兵腾芳为检讨列上安攘八策屡迁左谕德光宗立拜礼部右侍郎天启初改吏部左侍郎加礼部尚书魏忠贤恶腾芳与杨涟同乡矫旨削夺崇祯初再以尚书协理詹事府京师戒严条画守御多称旨卒官　　李长庚
按明外史毕自严传李长庚字酉卿麻城人万历二十三年进士授户部主事历江西左右布政使所在励清操入为顺天府尹改右副都御史巡抚山东尽心荒政民赖以苏四十六年辽东用兵议行海运明年特设户部侍郎一人兼右佥都御史出督辽饷驻天津即以长庚为之天启二年迁南京刑部尚书就移户部明年以忧归崇祯元年起工部尚书复以忧去久之代闵洪学为吏部尚书长庚不植党援与温体仁不甚合推郎中王茂学为真定知府帝不允复推为顺德知府帝怒责以欺蒙斥为民家居久之卒　　李时珍按明外史李时珍传时珍字东璧蕲州人读书不治经生业好医书穷搜博采历时三十年阅书八百余家&#三易而成本草纲目一书书成将上之朝而时珍遽卒未几神宗诏修国史购四方文籍其子建元以父遗表及是书来献天子嘉之命刊行天下时珍官楚王府奉祠正子建中四川蓬溪知县　　李思诚
按扬州府志思诚字次卿兴化人大学士春芳孙万历戊戌进士选庶吉士升编修外转福建屯盐道升江西按察使进浙江右布政召为太仆卿转太常卿兼国子监祭酒严考课革陋规寻进协理詹事府礼部右侍郎再擢至礼部尚书加太子太保会都城屡有火警百僚皆惮逆奄魏忠贤不敢言惟兵部尚书王永光疏请票拟还归政府以弭天变为忠贤侧目思诚疏称永光有大臣敢言气奉旨切责遂并侧目思诚未几果阴嫁私人崔呈秀赃于思诚下镇抚司令许显纯严治之矫旨夺官中外冤之崇祯初忠贤诛御史吴尚默等交章为思诚奏雪奉旨起用寻卒着有真懒斋集　　李文咏
按明外史李文咏传文咏昆山诸生父大经沂水知县万历二十七年父寝室被火文咏突入将抱父而出榱栋尽覆父子俱焚死火息入视尸犹覆其父父存全体文咏但余一股　　李&#
按明外史李&#传&#字长孺鄞人万历二十九年进士授行人擢御史四十七年擢右佥都御史巡抚贵州贵州宣慰同知安邦彦永宁宣抚奢崇明反&#与巡按御史永安提学佥事刘锡元等百计守御孤城卒定熹宗进&#兵部右侍郎寻放还里　　李朴
按明外史李朴传朴字继白朝邑人万历二十九年进士由彰德推官入为户部主事再迁郎中齐楚浙三党势盛稍持议论者群噪逐之朴积愤不平上疏言之疏奏台谏皆大恨连章丑诋排击无虚日帝谪朴州同知后党人益用事遂以京察落其职天启初起用历官参议卒　　李邦华
按明外史李邦华传邦华字孟暗吉水人受业同里邹元标以名节自励举万历三十二年进士授泾县知县有异政行取授御史巡按浙江澄清吏治部内肃然时神宗好货中官有所进奉名为孝顺邦华疏及之直声动朝野天启元年擢右佥都御史巡抚天津五年为奄党所劾削官崇祯元年起工部右侍郎改兵部加尚书时戎政大坏邦华锐意清厘戎政大饬诸不逞构飞语入大内帝疑乃落邦华职十二年起南京兵部尚书以忧去十五年起为左都御史十七年李自成陷京师邦华走文信国祠投缳卒　　李若星按明外史李若星传若星字紫垣息县人万历三十二年进士历知枣强真定县擢御史出为福建右参议移疾归天启初召为尚宝少卿再迁大理右少卿三年以右佥都御史巡抚甘肃陛辞发魏忠贤客氏之奸明年忠贤诬若星贿赵南星得节钺遂除名下河南抚按提问狱上杖百戍廉州庄烈帝即位赦还崇祯元年起工部右侍郎总理河道寻以病归遭父忧八年流贼犯息县偕知县刘纯庆固守久之召为兵部右侍郎代朱燮元总督川湖云贵军务福王时解职寓居贵州桂王召为吏部尚书未赴遭乱死于兵　　李成名
按明外史陈伯友传李成名字寰知太原卫人祖应时南京户部员外郎以清白着成名举万历三十二年进士授中书舍人擢吏科给事中时党人攻东林成名移疾归起山东副使天启初迁参政入为太仆少卿四年擢右佥都御史巡抚南赣魏忠贤除其名崇祯改元召拜户部右侍郎京师戒严改兵部召对平台区画兵事甚悉数月而罢卒于家　　李待问
