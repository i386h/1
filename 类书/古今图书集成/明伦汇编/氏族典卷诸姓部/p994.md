<!-- { "loadSidebar": true } -->
按唐书新兴郡王德良传德良少以疾不任职薨赠凉州都督孙晋先天中为雍州长史治有名袭王坐豫太平公主谋被诛改氏厉　　李幼良
按唐书长乐郡王幼良传幼良资暴急高祖数晓勒不悛有盗其马者辄杀之帝怒杖之百乃释去为凉州都督啸不逞为左右市里苦之太宗立或告王阴养士交境外遂赐死　　李安
按唐书西平怀王安传安仕隋为右领军大将军封赵公武德时例王生子琛孝恭瑊　　李哲
按唐书济南郡王哲传哲为隋柱国备身将军追王子瑗　　李神通
按唐书淮安靖王神通传神通少轻侠隋大业末在长安会高祖兵兴吏逮捕亡命入鄠南山与豪英万宝等举兵应从平京师为宗正卿典兵宿卫王永康郡俄徙淮安武德初拜山东安抚大使迁左武卫大将军薨赠司空神通十一子得王者七人道彦孝&#孝同孝慈孝友孝节孝义皆降王孝逸爵公孝锐不得封有子齐物显　　李神符
按唐书襄邑恭王神符传神符字神符少孤事兄谨高祖兴兵神符留长安为卫文升所囚京师平封安吉郡公帝受禅例王迁并州总管召为太府卿迁扬州大都督累擢宗正卿改光禄大夫迁开府仪同三司永徽二年薨子七人并爵郡王例降公惟德懋文知名德懋官少府监临川郡公文幽州都督魏国公垂拱中坐累贬藤州别驾诛子挺捷捷袭封挺曾孙程　　李建成
按唐书隐太子建成传建成小字毗沙门资简弛不治常检荒色嗜酒畋猎无度唐国建为世子高祖受禅立为皇太子而秦王数平剧寇功冠天下英豪归之建成恐与齐王元吉通谋内结妃御以自固会突厥寇边太子荐元吉北讨欲因其兵作乱尉迟敬德等劝秦王先图之王乃密奏建成等与后宫乱帝大惊报曰旦日当穷治迟明建成元吉至临湖殿觉变遽反走秦王随呼之元吉引弓欲射不能彀者三秦王射建成即死元吉中矢走敬德追杀之长子成宗为太原王早卒承道安陆王承德河东王承训武安王承明汝南王承义巨鹿王皆坐诛太宗立追封息王谥隐以子福为嗣　　李元霸
按唐书卫怀王元霸传元霸字大德幼辩惠隋大业十年薨年十六无子武德元年追王及谥以太宗子泰为宜都王奉其祀徙封越更以西平王琼子保定嗣薨无子国除　　李元吉
按唐书巢剌王元吉传元吉小字三胡封姑臧郡公进齐国高祖受禅进王齐为并州总管元吉猜鸷好兵居边久益骄侈刘武周以五千骑屯黄蛇岭元吉使将军张达以步卒百人尝寇达辞兵少强之至则尽没达怒导武周攻之元吉委军奔京师并州陷帝怒自是尝令从秦王征讨不复颛军矣寻授侍中累进司徒并州大都督时秦王有功而太子不为中外所属元吉喜乱欲并图之乃构于太子又承间请害秦王帝不应死年二十四子承业为梁郡王承鸾渔阳王承奖晋安王承裕江夏王承度义阳王并伏诛贞观初改葬追爵海陵郡王及谥后改封巢以曹王明嗣　　李智云
按唐书楚哀王智云传智云初名稚诠善射工书奕隋大业末从建成寓河东高祖初建成走太原吏捕智云送长安为阴世师所害武德元年追王及谥三年以太宗子宽为嗣宽早薨国除贞观三年复以济南公世都子灵龟嗣历魏州刺史为政威严盗贼不发薨子福嗣降为公卒子承况嗣神龙中为右羽林将军同节愍太子死于难　　李元景
按唐书荆王元景传元景武德三年王赵贞观初累迁雍州牧十年徙封荆永徽初进位司徒房遗爱谋反坐子则与往还系狱赐死久之追封沈黎王以渤海王奉慈子长沙嗣降为侯神龙初复王爵以孙元逖嗣薨无子国除　　李元昌
按唐书汉王元昌传元昌初王鲁累迁梁州都督后徙封汉有勇力善骑射数触轨宪太宗手诏诲督乃怨望附太子承干事败赐死国除　　李元亨
按唐书酆悼王元亨传元亨贞观二年授金州刺史之藩六年薨无子国除　　李元方
按唐书周王元方传元方武德四年封贞观三年薨无子国除　　李元礼
按唐书徐康王元礼传元礼性恭畏善骑射始王郑即授郑州刺史后徙王徐迁徐州都督为绛州刺史有治名玺书劳勉实封至千户永征中薨三子茂为淮南王余爵公茂险薄无行初元礼疾姬赵有美色茂逼烝之元礼切责茂恚屏侍卫药膳以不食薨茂嗣上元中事泄流死振州神龙初以茂子璀嗣开元中为宗正员外卿薨子延年嗣拔汗那王入朝延年将以女嫁之为右相李林甫劾奏贬文安郡别驾终余杭司马国除永泰初以其子讽嗣王　　李元嘉
按唐书韩王元嘉传元嘉字元嘉始王宋后改王徐为潞州刺史在潞时年十五闻太妃病涕泣不食居丧毁甚少好学藏书至万卷与弟灵夔友爱闺门修整当世称之贞观九年更封韩武后得政进授太尉徙定州刺史以霍王元轨为司徒舒王元名为司空滕王元婴开府仪同三司鲁王灵夔太子太师越王贞太子太傅纪王慎太子太保外示尊宠而内将图之垂拱中元嘉徙绛州刺史与子撰及越王子冲紏合宗室同举兵未发会武后诏宗室朝明堂元嘉至京师谋泄后逼令自杀诏改氏元嘉鲁王越王为虺元嘉六子训颍川王谊武陵王谌上党公蚤卒撰黄公工为辞章出为通州刺史辞病归且谋应越王也谌通音律历杭州别驾与撰俱死神龙初追复元嘉爵土以第五子讷嗣薨子叔璩嗣历国子司业薨子炜嗣建中中改王郓后懿宗以郓王即位复改嗣韩王云　　李元则
按唐书彭思王元则传元则字彝初王荆出为婺州刺史贞观十年徙王为遂州都督以冠服奢僭免久之为澧州刺史更折节厉行薨赠司徒荆州大都督无子以霍王子绚嗣龙朔中封南昌王薨子志嗣开元中为宗正卿　　李元懿
按唐书郑惠王元懿传元懿始王滕贞观中出为兖州刺史徙王历郑潞绛三州刺史喜经术数断大狱务宽平高宗嘉之薨十子长子璥嗣王为鄂州刺史薨子希言嗣开元中为右金吾大将军再为太子詹事弟察言生二子曰自仙自仙为楚州别驾生夷简为陈留公生宗闵璥弟琳安德郡公生择言择言生勉　　李元轨
按唐书霍王元轨传元轨始王蜀后徙吴多材艺高祖爱之贞观七年为寿州刺史高祖崩去官毁瘠甚服除遂菜食布衣终身至忌日辄累昼不食十年徙王历绛徐定三州刺史进司徒出为襄青二州刺史越王败坐尝通谋徙黔州槛车载至陈仓薨六子绪为江都王纯安定王余皆爵为公绪有名誉为金州刺史诛神龙初并复官爵以绪孙晖嗣王开元中为左千牛员外将军　　李凤
按唐书虢庄王凤传凤字秀成始王豳为邓州刺史俄徙王历虢豫青三州刺史薨七子长子翼嗣为平阳王薨子寓嗣寓无子爵不传次子茂融以勇闻垂拱中为申州刺史黄公撰与越王谋举兵倚以为助时诏诸王公赴东都茂融称疾不朝以俟兵期及得越王书仓卒不能应僚属劝白其书擢太子右赞善大夫俄为党属所引诛中宗更以凤孙邕嗣徙王汴累迁卫尉卿薨子巨嗣巨刚锐果决略通书史好属辞为东畿采访使其妃即张皇后从女弟内不睦巨选府县官备使令妃亦引蒲博少年分党招货贿桡政事宗正卿李遵素私张发巨赃事贬遂州刺史会段子璋反道遂州巨仓卒不知所出即迎谒为子璋所杀子则之嗜学年五十余尚执经太学嗣曹王皋荐之贞元二年繇睦王府长史迁左金吾卫大将军坐与从甥窦申善贬昭州司马　　李元庆
按唐书道孝王元庆传元庆始王汉后徙陈出为赵州刺史贞观七年徙王授豫州刺史高宗时历滑州刺史以治绩闻迁徐沁卫三州刺史事母谨及丧请躬修坟墓诏不听薨子诱为嗣王临淮为澧州刺史坐赃削爵更以次子询之子微嗣终宗正卿子炼嗣广德中亦至宗正卿　　李元裕
按唐书邓康王元裕传元裕贞观五年始王郐十一年徙王好学善谈名理五为州刺史迁兖州都督薨无子以江王子广平公炅嗣薨子孝先嗣开元中为冠军大将军　　李元名
按唐书舒王元名传元名始王谯后徙王历五州刺史实封至千户子豫章王亶治江州有美政高宗以元名善训子手诏美治石州二十年数游山林有高蹈意垂拱中徙郑州为治廉威进加司空武后时亶为丘神绩所构系诏狱死元名坐迁利州寻被杀神龙初诏复官爵时少子鄅国公昭已卒乃以亶子津嗣开元中为左威卫将军薨子万嗣薨子藻嗣　　李灵夔按唐书鲁王灵夔传灵夔笃学善草隶通音律初王魏后王燕为幽州都督已而徙王频历五州刺史迁太子太师垂拱元年徙相州坐与越王谋起兵流振州自杀子诜为清河王早夭蔼为范阳王知越王必败白发其谋得不诛历右散骑常侍为酷吏所害神龙初悉追复王爵以蔼子道坚嗣道坚方严有礼法闺门肃如也七为州刺史迁国子祭酒开元中选授汴州刺史河南道采访使入为宗正卿薨子宇嗣从元宗至蜀为右金吾将军宝应初皇太子子封鲁王更封宇为嗣邹王弟道邃封戴国公恭默自守终尚书右丞　　李元祥
按唐书江安王元祥传元祥始王许后徙王四为州刺史实封至千户性庸迷所至营财产无厌薨七子&#为永嘉王有禽兽行诛死皎为武阳王余皆爵公武后时多及诛皎子丛以幼流死岭表中宗立以从子钦嗣王又以皎封绝更取弟子继宗嗣既而以郡王不袭降澧国公　　李元晓
按唐书密贞王元晓传元晓贞观中为虢州刺史徙泽州薨子&#嗣为南安王薨子勖嗣早薨神龙初以&#弟亮养子昙嗣开元五年更诏元晓再从孙东莞郡公彻嗣徙封濮阳郡王历宗正卿金紫光禄大夫　　李元婴按唐书滕王元婴传元婴贞观十三年始王为金州刺史久之迁洪州都督后坐法谪置滁州起授寿州刺史徙隆州武后时进拜开府仪同三司梁州都督薨子十八人长子修琦嗣为长乐王余爵公垂拱中六人死诏狱神龙初更以少子修信子涉嗣开元中授左骁卫将军薨子湛然嗣从元宗至蜀擢左金吾上将军　　李博乂
按唐书陇西恭王博乂传博乂武德初例王高宗时擢累礼部尚书特进骄侈不循法度为帝所鄙　　李奉慈按唐书渤海敬王奉慈传奉慈显庆时为原州都督薨　　李道宗
按唐书江夏郡王道宗传道宗字承范高祖即位授左千牛备身出为灵州总管时梁师都弟洛仁连突厥兵数万傅于垒道宗闭城守伺隙出战破之封任城王贞观元年召拜鸿胪卿迁大理太宗方经略突厥复授灵州都督三年为大同道行军总管还为刑部尚书徙封江夏授鄂州刺史坐贪赃免官以王就第明年拜晋州刺史迁礼部尚书以疾辞剧就闲改太常卿高宗永徽初房遗爱以反诛长孙无忌褚遂良与道宗有宿怨诬与遗爱善流象州道病薨年五十四无忌等得罪诏复爵邑子景恒封卢国公相州刺史　　李道兴
按唐书江夏郡王道宗传道宗弟道兴武德初爵广宁郡王以属疏降封县公贞观九年为交州都督卒于官　　李道元
按唐书淮南壮王道元传道元性谨厚习技击然进止都雅武德初例王为洛州总管府废更授刺史俄为山东道行军总管讨刘黑闼以多见褒黑闼再乱道元战殁赠谥无子以弟道明嗣王迁左骁卫大将军贞观十四年与武卫将军慕容宝节送弘化公主于吐谷浑坐漏言主非帝女夺王终郓州刺史六世孙汉　　李孝协
按唐书长平王叔良传叔良子孝协始王范阳俄降为&#国公魏州刺史麟德中坐赃抵死自杀弟孝斌为原州都督府长史　　李琛
按唐书襄武郡王琛传琛字仲宝木讷少文隋义宁初封襄武郡公授刑部侍郎武德初始王历利蒲绛三州总管镇隰州政宽简为夷夏爱便薨子俭袭王例降为公　　李孝恭
