<!-- { "loadSidebar": true } -->
按唐书让皇帝宪传宪始王永平文明元年武后以睿宗为皇帝故宪立为皇太子睿宗降为皇嗣更册为皇孙与诸王皆出合开府置官属长寿二年降王寿春唐隆元年进封宋睿宗将建东宫以宪嫡长而楚王有大功故久不定宪辞让遂立楚王为皇太子以宪为雍州牧扬州大都督进尚书右仆射更为太子宾客元宗既讨定萧岑之难进宪位太尉固辞更授开府仪同三司解太尉扬州大都督徙王宁又兼太常卿开元十四年表解卿久之复为太尉历泽岐泾三州刺史二十九年薨帝以宪实推天下有高世之行非大号不称乃追谥让皇帝宪本名成器避昭成太后谥改今名宪子十九人其闻者琎嗣庄琳瑀　　李撝按唐书惠庄太子撝传撝本名成义垂拱三年始王恒俄改王衡阳睿宗立进王申累迁右卫金吾二大将军进司徒开元八年薨册书赠太子及谥撝性宽裕仪貌重无嗣诏以让帝子珣嗣为怀宁王徙封同安薨天宝中复以让帝子嗣　　李范
按唐书惠文太子范传范始名隆范元宗立与薛王隆业避帝讳去二名初王郑改封卫俄降封巴陵进王岐为太常卿并州大都督左羽林大将军历迁太子太傅开元十四年薨册书赠太子及谥子瑾嗣落魄不饬名检沈酒色历太仆卿封河东王暴薨天宝中复以薛王子略阳公珍为嗣　　李业
按唐书惠宣太子业传惠宣太子业始王赵降封中山授都水使者徙彭城进王薛为羽林大将军荆州大都督以好学授秘书监开元初进太子少保即拜太保进司徒二十二年业有疾帝忧之一宿容发为变及薨帝悲不能食册书加赠及谥十一子其闻者瑗玚琄瑗为乐安王玚荥阳王宗正卿琄为嗣薛王历鸿胪卿天宝中琄舅韦坚为李林甫所构坐贬夷陵别驾徙置夜郎南浦及安禄山乱乃还京师　　李隆悌按唐书隋王隆悌传隆悌始封汝南王早薨睿宗追王　　李璆
按唐书许王素节传素节子璆初封嗣泽王降为郢国公官宗正光禄卿进封褒信王天宝初复拜宗正卿性友弟聪敏宗子有一善无不荐延故宗室在省闼者多璆所启薨三子谦为郢国公梓州刺史巽汝南郡公钦古封巴国公子贲嗣　　李守礼
按唐书章怀太子贤传贤子守礼始名光仁授太子洗马武后革命畏疾宗室守礼以父得罪与睿宗诸子闭处宫中十余年始居外改司议郎中宗即位拜光禄卿唐隆元年进封邠王睿宗立兼检校左金吾卫大将军出为幽州刺史遥兼单于大都护迁司空开元初累为州刺史薨年七十赠太尉子承宏爵广武王坐贬房州别驾还为宗正卿广德元年吐蕃入京师天子如陕马重英立承宏为帝贼退诏放承宏于华州死承宁封嗣邠王承采炖煌王拜宗正卿与仆固怀恩使回纥和亲即纳其女为妃封毗伽公主薨赠司空　　李祎
按唐书郁林王恪传恪子琨琨子祎少有志尚事继母谨抚异母弟祗以友称当袭封固让祗中宗嘉其意特封嗣江王以继嚣后开元时徙信安郡王累为州刺史治严办迁礼部尚书天宝初以太子少师致仕明年薨祎治家严教子有法度故峘峄岘皆显　　李祗按唐书郁林王恪传恪子琨琨子祗封嗣吴王出为东平太守安禄山反祗募兵拒贼元宗壮之累迁陈留太守历太仆宗正卿代宗大历时以太子宾客为集贤院待制　　李思训
按唐书长平王叔良传叔良子孝协孝协子思训为江都令武后多杀宗室思训弃官去中宗复位以耆旧擢宗正卿封陇西郡公历益州府都督长史开元初进彭国公思训善画世所谓李将军山水者弟思诲为扬州参军事　　李杰
按唐书李杰传杰本名务光相州阳人后魏并州刺史宝之裔孙少以孝友着擢明经第解褐齐州参军事累迁天官员外郎为吏详敏有治誉神龙中为河东巡察黜陟使课最诸道先天中进陕州刺史改河南尹代宋璟为御史大夫以护作桥陵封武威县子初杰引侍御史王旭为护陵判官旭贪赃杰将绳之未及发反为所构出衢州刺史迁扬州大都督府长史复为御史劾免开元六年卒　　李朝隐
按唐书李朝隐传朝隐字光国京兆三原人明法中第调临汾尉擢至大理丞武三思构五王御史郑愔请诛之朝隐独以不经鞫实不宜轻用法忤旨贬岭南丑地宰相韦巨源李峤言于中宗以为闻喜令迁侍御史后进太中大夫为执政所挤出通州都督徙绛州刺史开元初迁吏部侍郎久之以策县令有下第降滑州刺史徙同州擢河南尹政严清奸人不容息入为大理卿封金城伯进太常卿出为岭南采访处置使卒于官谥曰贞　　李尚隐
按唐书李尚隐传尚隐其先出赵郡徙贯万年举明经再调下邽主簿神龙中侯令德为关内黜陟使尚隐佐之以最擢左台监察御史崔湜郑愔出为伊阙令元宗知尚隐方严由定州司马擢吏部员外郎以将作少监营桥陵封高邑县男未几进御史中丞再迁河南尹尚隐性刚亮御下不苛密尢详练故实妖贼刘定高夜犯通洛门尚隐坐不素觉左迁桂州都督代王丘为御史大夫进户部尚书东都留守爵高邑伯开元二十八年以太子宾客卒谥曰贞　　李怀让
按唐书李尚隐传尚隐神龙中为左台监察御史于是崔湜郑愔典吏部选附势幸铨拟不平俄而相踵知政事尚隐与御史李怀让显劾其罪皆斥去湜愔复当路出怀让魏令湜等伏诛怀让自河阳令拜兵部员外郎怀让蓨人后历给事中　　李景伯
按唐书李怀远传怀远子景伯景龙中为谏议大夫中宗宴侍臣及朝集使酒酣各命为回波词或以言媚上或要丐谬宠至景伯独为箴规语以讽帝帝不悦中书令萧至忠曰真谏官也景云中进太子右庶子终右散骑常侍　　李元纮
按唐书李元纮传元纮字大纲其先滑州人后世占京兆万年本姓丙氏曾祖粲仕隋为屯卫大将军高祖与之厚及兵入关以众归授宗正卿应国公赐姓李祖宽高宗时为太常卿陇西公父道广武后时为汴州刺史迁殿中监同凤阁鸾台平章事封金城侯元纮仕为雍州司户参军时太平公主势震天下尝与民竞碾硙元纮还之民改好畤令迁润州司马开元初为万年令擢京兆少尹三迁吏部侍郎拜中书侍郎同中书门下平章事封清水县男元纮当务峻崖检抑奔竞夸进者惮之后与杜暹不协数辩争帝前帝不怿皆罢之以元纮为曹州刺史徙浦州引疾去后以户部尚书致仕卒　　李元恺
按唐书李元恺传元恺邢州人博学善天步律历宋璟尝师之既当国将荐之朝拒不纳洺州刺史元行冲赠衣服辞不获已而受俄报身所蚕素丝曰义不受无妄财也卒年八十余
　底姓部汇考
凌迪知万姓统谱
　　底姓
底见姓苑

　李姓部列传十六
　　明一
　　李贞
按明外史曹国长公主传曹国长公主下嫁李贞主早薨贞引其子文忠依太祖洪武初封贞恩亲侯已进驸马都尉右柱国曹国公贞孝友晚岁尢折节恭谨薨赠陇西王谥恭献　　李善长
按明外史李善长传善长字百室定远人少有智计习法家言太祖略地滁阳善长迎谒留幕下掌书记寻迁参谋预机画主馈饷太祖深倚之太祖征婺州善长留守应天太祖亲征善长转调兵饷无乏太祖为吴王拜为右相国吴元年封宣国公改左相国太祖即帝位以善长兼太子少师录军国重事洪武三年大封功臣授太师中书左丞相封韩国公子孙世袭七年擢善长弟存义太仆丞存义子伸佑皆为群牧所官九年以临安公主归其子祺拜驸马都尉存义子佑胡惟庸从女婿也十三年惟庸败伏诛有告存义父于交通惟庸状命鞫之狱辞连善长会有星变其占当移大臣遂并其妻女弟侄家口七十余人诛之善长子祺先一年卒祺子芳茂以公主恩得不坐芳为留守中卫指挥茂为旗手卫镇抚罢世袭福王时追谥襄愍　　李质
按掾曹名臣录质字文彬号樵云其先开封祥符人宋季有仕德庆者因家焉质生颖悟器度宏伟博习经史沈浮府掾中以泽物为己任亡何中原扰攘质起构义兵捍乡里及德庆路士民戴推质守之太祖定鼎金陵遣师南讨洪武戊申平章廖忠参政朱亮祖总师至质全城归附上嘉之就擢中书断事五年授刑部侍郎寻升本部尚书拜浙江行省参知政事居数年惠流两浙召还致政于京师八年复起为靖江王府右相后王坐事去国质随终焉质性孝友暮年尢工于诗有樵云集若干卷藏于家　　李文忠
按明外史李文忠传文忠字思本小字保儿盱眙人太祖姊子也母死父贞携之谒太祖于滁阳太祖抚以为子赐姓朱氏年十九以舍人将亲军从援徐州破天完军骁勇为诸军冠拜浙东行省左丞加荣禄大夫浙江行省平章政事复姓李氏洪武二年以偏将军同常遇春出塞薄上都走元帝明年授大都督府左都督封曹国公同知军国事文忠颇好学问通晓经义为诗歌可观十六年卒谥武靖文忠三子景隆增枝芳英　　李思齐
按明外史李思齐传思荠字世贤罗山人中原乱思齐与察罕帖木儿集义旅袭破罗山元以思齐知汝宁府迁四川行省右丞封许国公寻加平章政事邠国公思齐与察罕同起兵齿位相埒察罕死扩廓总天下军以檄檄思齐思齐怒与张良弼等连兵拒扩廓洪武元年闻明师已取河南乃西走凤翔冯胜师至穷蹙遂降太祖命为江西行省左丞三年进中书平章事七年遣往招谕扩廓至则待以礼寻使骑士送之归至塞下辞曰主帅有命请留一物为别思齐曰吾远来无所赍骑士曰愿得公一臂思齐知不可免遂断与之子世昌金吾指挥同知　　李习
按明外史陶安传安当涂人从耆儒李习游太祖取太平安与习率父老出迎太祖授习太平知府习字伯羽卒于官　　李叔正
按明外史李叔正传叔正字克正初名宗颐靖安人年十二能诗长益淹博与辛敬等称江西十才子以荐授国子学正迁渭南丞累擢监察御史巡岭表太祖嘉其明断为礼部侍郎进尚书卒于官妻夏氏当陈友谅陷南昌时投井死叔正终身不再娶　　李梦庚
按明外史郭景祥传李梦庚凤阳人从渡江典文书佐谋议置大都督府为府参军谢再兴守诸全所部左糜二将私贩易吴境太祖杀二将命梦庚往总制军事再兴忿梦庚出己上执梦庚降于吴梦庚死之　　李希颜按明外史桂彦良传李希颜字愚庵郏人隐居不仕太祖手书征之为诸王师授左春坊右赞善归旧隐闾里宴集希颜着绯袍戴笠往客嘲之笑曰戴者本质著者君赐也　　李仁
按明外史陈修传李仁唐县人为陈友谅招讨使克武昌来归谪青州政最擢户部侍郎致仕　　李新
按明外史李新传新濠州人从渡江数立战功授管军副千户屡迁至中军都督府佥事十五年以营孝陵封崇山侯二十二年命改建帝王庙于鸡鸣山新有心计将作官吏视成画而己二十六年督有司开胭脂河于溧水西达大江东通两浙以转漕运民甚便之　　李敬
按通州志敬初名鸿渐洪武初以文学征授刑部尚书守法度修政事上颇任之己致其事归十四年为灾异迭见遣行人赐敬鞍马召为祭酒上谕敬曰士贵知古今穷义理可令诸生读经史之暇兼读律令若说苑一书善善恶恶观之者可以远刑辟是年始行释奠先师礼敬实为之请　　李伯升
按扬州府志伯升泰州人初为盐徒与张士诚同起士诚据姑苏以伯升为浙江行省平章守湖州屡侵常州长兴皆败徐达攻湖州伯升固守达以降将吕珍徇于城下乃出降太祖仍其官洪武元年进中书平章同知詹事院事征陕西二年大行封赏世袭指挥佥事五年命为征南右副将军讨靖州蛮十三年命守漳州未几召还卒　　李义
