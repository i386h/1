<!-- { "loadSidebar": true } -->
按元史王善传善子庆渊为行军千户征淮南死　　王寿按元史王寿传寿字仁卿涿郡新城人幼颖敏嗜学长以通国字为中书掾既而用朝臣荐入侍裕宗至元十九年授兵部员外郎二十二年升吏部郎中以婿康里不忽木柄用当道即自免去明年授大司农丞不赴元贞二年出为燕南河北道廉访副使大德二年不忽木为中执法复弃官归三年授集贤直学士就升侍读学士俄擢御史台侍御史论事剀切六年二月召寿奉香江南遍祠岳镇海渎九年参议中书省事十年改吏部尚书十一年武宗即位首拜御史中丞未几更拜左丞俄复拜御史中丞至大三年夏迁太子宾客集贤大学士秋九月卒谥文正　　王倚按元史王倚传倚字辅臣其先东莱人也父永福金末避地徙燕为宛平着姓富雄闾里倚为人孝友乐易重然诺与人交不苟合读书务躬行不专事章句世祖选良家子入侍东宫时倚年弱冠在众中仪观独伟太保刘秉忠即以充选倚服勤守恪遂见信任至元二十一年诏立东宫官属以倚为家丞后以疾辞职二十六年皇孙出镇怀孟帝为选老成练达旧臣护之乃以属倚所在军政肃然未几召还二十八年授礼部尚书以疾辞明年卒谥忠肃子二人鹏异样总管府总管　　王兀爱
按元史王綧传綧子兀爱袭兄阿剌帖木儿职授安远大将军安抚使至元二十四年乃颜叛力战屡捷复从月鲁儿那演讨塔不歹朵欢战黑龙江箭中右臂忍伤复战敌大败二十五年征哈丹秃鲁论功居多明年加授昭武大将军辽阳等处行中书省事二十八年入觐世祖于内殿嘉其战功升镇国上将军总管高丽女直汉军万户府　　王伯胜
按元史王伯胜传伯胜霸州文安人兄伯顺给事内廷为世祖所亲幸因以伯胜入见命使宿卫时伯胜年十一广颡巨鼻状貌屹然帝顾谓伯顺曰此儿当胜卿可名伯胜至元二十五年从征乃颜以功授朝列大夫拱卫直都指挥使成宗即位进通议大夫九年以侍成宗疾忤安西王出为大宁路总管伯顺亦出为梁王傅武宗即位召拜通奉大夫也可札鲁花赤刑部尚书至大二年加右丞明年进银青荣禄大夫大都留守仁宗立正百官品秩降授资德大夫寻复升荣禄大夫拜辽阳等处行中书省平章政事延佑二年召为大都留守三年特授银青荣禄大夫至治二年授武卫亲军都指挥使泰定三年冬以疾卒谥忠敏长子恪初名安童累官至兵部尚书南台治书侍御史佥宣徽院事次马儿以宣武将军袭武卫亲军都指挥使孙善果袭伯顺官至大司徒　　王佐
按元史乔彝传王佐字元辅晋宁人从父居上都教授里巷不与时俯仰会贼至仓卒不能避为所获欲降之佐傲岸自如诟贼不辍因见害又有吴德新者工医往宁夏会盗至德新见执&#使降德新投井中仰骂贼贼下射矢贯其顶骂益力贼怒以长枪刺之死　　王宣
按长山县志宣字仲宣由世袭百户从元世祖渡江围鄂渚及黄州宋丞相贾似道具表称臣乃还后似道背盟再攻京口所至有功中统三年青州盗起宣率师讨平之至元六年从统军于五河口渡淮巡哨比还宋兵横截半渡以击元师宣喋血力战宋兵乃退十二年攻扬州下通泰擒姜都统屡以捷闻世祖嘉其功拜管军都把总封忠显校尉　　王绍
按广东通志绍琼山北坤人元初寇乱绍父为义兵殁于阵绍方弱冠手持刀斧奋勇赴难竟以身殉之　　王都中按元史王都中传都中字元俞福之福宁州人父积翁使日本遇害都中生三岁即以恩授从仕郎已而世祖追念其父功特授都中少中大夫平江路总管府治中时年甫十七僚吏见其年少颇易视之都中遇事剖析动中肯綮皆愕眙不敢欺改郴州路总管郴俗喜斗争都中乃大治学舍延儒教学其中以义礼开晓之俗为之变除两浙都转运盐使未上擢海南海北道肃政廉访使请于行省遍历三十四场验其物力高下以损益之役既平而课亦足公私便之天历初被省檄整点七路军马境内晏然徙广东道宣慰使元统初拜河南行省参知政事中道以疾作南归至正元年卒赠昭文馆大学士谥清献自号本斋　　王宏
按元史王昔剌传昔剌子宏为千户袭父职授中卫都指挥使　　王宁
按元史王昔剌传昔剌子宁拟袭父职宁让其兄宏于是以宁代宏为千户从阿剌台憨合孙北征又击贼外剌复从忽鲁忽孙北征有功升右卫亲军总管后改前卫都指挥使司佥事子处恭袭宏职仕至侍御史　　王忱
按元史王玉传玉子忱字允中幼读书明敏有才识平章赵璧引见裕宗潜邸语称旨命宿卫掌钱谷计簿授山北辽东道提刑按察司副使改河北河南道提刑按察副使劾罢镇南帅唐兀台唐兀台结援大臣诬奏于帝系忱至京师得面陈其事世祖大悟抵唐兀台罪按察司改廉访司起忱为燕南河北道肃政廉访副使累迁岭南广西河东山西两道肃政廉访使江陵汴梁两路总管至大三年拜中奉大夫云南行省参知政事未行卒　　王初应
按元史王初应传初应漳州长泰人至大四年二月从父义士樵刘岭山有虎出丛棘中搏义士伤右肩初应赴救刺杀之义士得生　　王荐
按元史王荐传荐福宁人性孝而好义父尝疾甚荐夜祷于天愿减己年益父寿父绝而复苏疾遂愈母沈氏病渴语荐曰得瓜以啖我渴可止时冬月求于乡不得行至深奥岭仰天而哭忽见岩石间青蔓离披有二瓜焉因摘归奉母母食之渴顿止至大四年福建宣慰司上状旌之　　王得贞
按山西通志得贞霍州人进士至大间怀庆路总管能诗善草书至正间为扫地王贼兵所执不屈而死赠河东宣慰司使　　王结
按元史王结传结字仪伯易州定兴人祖逖勤以质子军从太祖西征娶阿鲁浑氏自西域徙戍秦陇又徙中山家焉结生而聪颖尝从太史董朴受经深于性命道德之蕴武宗即位以仁宗为皇太子置东宫官属以结为典牧太监阶太中大夫仁宗即位迁集贤直学士出为顺德路总管迁扬州改东昌路至治二年参议中书省事未几除吏部尚书泰定元年春廷试进士以结充读卷官迁集贤侍读学士中奉大夫明年除浙西廉访使中途以疾还岁余拜辽阳行省参知政事召拜刑部尚书天历元年文宗即位拜陕西行省参知政事改同知储庆司事二年拜中书参知政事初上都之变失皇太子宝更铸新宝近侍请视旧制宜加大结曰此宝当传储嗣不敢逾旧制也或致人于死而籍其妻孥赀产者结复论之近侍益怒谮诋日甚遂罢政又命为集贤侍读学士丁内艰不起元统元年召拜翰林学士资善大夫知制诰同修国史拜中书左丞至元元年诏复入翰林养疾不能应诏二年卒谥文忠　　王克敬
按元史王克敬传克敬字叔能大宁人幼奇颖大宁朔土习尚少文而克敬独孜孜为儒者事既仕累迁江浙行省照磨寻升检校延佑四年往四明监倭人互市先是往监者惧外国情叵测必严兵自卫如待大敌克敬至悉去之抚以恩义皆帖然无敢哗寻迁左司都事时英宗励精图治丞相拜住请更前政不便者会议中书堂克敬首言江南包银民贫有不能输者两浙煎盐户牢盆之役其重者尤害民当免其他役悉从之泰定初出为绍兴路总管转两浙盐运司使首减绍兴民食盐五千引召为参议中书省事俄除江南行台治书侍御史又迁淮东廉访使以正纲纪为己任不纵贪墨不阿宗戚声誉益着元统初起为江浙行省参知政事视事五月请老谓人曰世俗喜言勿认真此非名言临事不认真岂尽忠之道乎故其历官所至俱有政绩可纪时称名卿元统二年卒赠中奉大夫陕西等处行省参知政事追封梁郡公谥文肃　　王燕出不花
按元史王国昌传国昌子通通卒子燕出不花袭武德将军左卫亲军副都指挥使　　王毅
按汶上县志毅字栗夫汶上人举进士累官翰林学士承旨英宗欲幸寿安山佛寺毅谏止之尝论铁木儿逞私蠹政难居师保伏阙极谏不报铁木儿中伤之免官后御史台荐复召用仕至荣禄大夫中书平章政事　　王思诚
按元史王思诚传思诚字致道兖州滋阳人中至治元年进士第授管州判官召为国子助教至正元年迁司业二年拜监察御史行部至檀州首言州县俱无囚粮轻重囚不决者多死狱中请定瘐死多寡罪着为令出佥河南山西道肃政廉访司事行部武乡县监县来迓思诚私语吏属曰此必赃吏未几果有訴于道侧者吏属问思诚先知之故曰衣敝衣乘骏马非诈而何陕西行台言欲疏凿黄河三门立水陆站以达于关陕移牍思诚思诚躬诣其地河中嶕石错出路穷舍骑徒行攀藤葛以进乃作诗历叙其险执政采之遂寝召拜礼部尚书十二年帝以四方民颇失业命名臣巡行劝课思诚至河间及山东诸路召集父老宣帝德意莫不感泣缄进二麦豌豆帝嘉之召还迁国子祭酒寻出为陕西行台治书侍御史十七年春红巾陷商州夺七盘进据蓝田县思诚移书察罕帖木儿曰河南为京师之庭户陕西实内郡之篱藩两省相望互为唇齿陕西危河南能独安乎察罕帖木儿新复陕州得书大喜曰先生真有为国为民之心遂提轻兵来援破贼河南十七年召拜通议大夫闻命起卒于旅舍谥献肃　　王继远
按江西通志继远安福人早负气节至治间以荐授郎官没于阵事闻赠总管谥忠愍　　王英
按元史王英传英字邦杰益都人性刚果有大节膂力绝人善骑射袭父职为莒州翼千户父子皆善用双刀人号之曰刀王至治元年以大臣荐授忠武校尉益都淄莱万户府副千户天历元年授宣武将军元统元年授怀远大将军同知海北海南道宣慰使司事致仕至正中毛贵陷益都英谓其子弘曰我世受国恩今老矣纵不能事戎马以报天子尚忍食异姓之粟以求生乎水浆不入口者数日遂卒　　王时
按元史王克敬传克敬子时以文学显历仕中书参知政事至左丞以翰林学士承旨致仕　　王守诚
按元史王守诚传守诚字君实太原阳曲人泰定元年试礼部第一廷对赐同进士出身授秘书郎迁太常博士续编太常集礼若干卷以进转艺林库使与着经世大典拜陕西行台监察御史佥山东廉访司事改户部员外郎拜礼部尚书与修辽金宋三史至正五年帝遣使宣抚四方除守诚河南行省参知政事风采耸动天下论功居诸道最进资政大夫河南行省左丞至正九年卒谥文昭　　王士元
按元史王士元传士元字尧佐恩州人泰定四年进士由棣州判官累迁知磁州改知浚州至正十七年贼迫浚州州兵悉溃散士元坐堂上顾其子致微使避贼曰吾守臣居此职也若可逃生子侍立不忍去贼前问曰尔为谁士元叱曰我王知州也贼欲缚士元士元奋拳殴贼贼怒并其子杀之　　王文华
按齐东县志文华字章甫励志勤学博通经史至顺元年赐状元及第任翰林院编修升内台御史枢密院判　　王艮
