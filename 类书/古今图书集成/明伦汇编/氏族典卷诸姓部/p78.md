<!-- { "loadSidebar": true } -->
按万姓统谱琰字子方东平人任浙西廉访使尝作戒石铭曰天有明鉴国有公法尔畏尔谨以中刑罚琰有文学名东南人士重之　　徐允让
按明外史徐允让传允让浙江山阴人元末贼起奉父安走避山谷间遇贼欲斫安头允让大呼曰宁杀我勿杀我父贼即舍安杀允让将辱其妻潘氏潘聚薪焚夫投烈焰中死　　徐寿辉
按明外史徐寿辉传寿辉罗田人一名真一体貌魁岸木强无他能以贩布为业元末政乱盗贼渐起麻城邹普胜集党为乱求可率众者以寿辉状貌特异即共推之用红巾为号时至正十一年秋也九月陷蕲水寿辉遂即蕲水为都自称皇帝国号天完建元治平所至无不摧破寿辉浃岁得名都数十然其后率不能守所陷湖广江西诸路多为元师所复既又尽收江浙所亡地寿辉势渐蹙明年冬江浙平章卜颜铁木儿等直捣蕲水拔之寿辉逃匿黄梅山中收散亡复出攻掠势转炽十六年文俊营都于汉阳迎寿辉居之而自以丞相专政文俊志骄为部将陈友谅所杀于是天完国政尽归友谅友谅既得志诸将不附己者渐以计除之二十年夏遂弒寿辉采石舟中自称皇帝寿辉僭号凡十年而亡

　尼姓部列传
　　明
　　尼养德
按益都县志养德洪武初由儒士举永年教谕倡明理学启迪后进士皆宗式之　　尼养性
按益都县志养性养德弟举真定训导作人有师范与兄齐名人拟二程兄弟　　尼江
按万姓统谱江中牟人正德举人
　　尼可登
按万姓统谱可登巨鹿人万历间山西平定州吏目　　尼山秀按文登县志山秀昌邑人靖海仓大使
　　尼萃安
按乐安县志萃安直隶巨鹿人监生任教谕


================================================
　资姓部汇考
罗泌路史
　　后纪
黄帝有熊氏子二十五别姓者十二余循姬姓有虞氏作封帝之后一十有九侯伯其得资者为资氏郑樵通志　　以乡为氏
资氏黄帝之后食采益州资中因以为氏风俗通资成陈留人望出南阳会稽

　枝姓部汇考
郑樵通志
　　以名为氏
楚
人名

枝氏楚大夫枝如子躬之后或姓枝如
　臣谨按此必晋栾枝或秦大夫公孙枝之后也以　名为氏者若枝如子躬其后自为枝如氏矣
　余姓部汇考
郑樵通志
　　以名为氏
余氏风俗通云由余之后世居歙州为新安大族望出下邳吴兴　臣谨按余氏隗姓国语潞洛泉余满皆赤翟隗姓廖用贤尚友录　　余姓
余下邳商音秦由余之后以王父字为姓望出新安
　微姓部汇考
郑樵通志
　　以名为氏
宋
人名

微氏子姓宋微仲之后左传鲁大夫微虎


　基姓部列传
　　明
　　基厚
按万姓统谱厚大足人正统间湖广道州吏目
　徐姓部列传二
　　宋
　　徐豁
按宋书徐豁传豁字万同东莞姑幕人也父邈晋太子左卫率豁晋安帝隆安末为太学博士桓元辅政免豁官元败以为秘书郎尚书仓部郎右军何无忌功曹仍为镇南参军又祠部永世令建武司马中军参军尚书左丞永初初为徐羡之镇军司马尚书左丞山阴令历二丞三邑精练明理为一世所推元嘉初为始兴太守在郡着绩太祖嘉之五年以为持节督广交二州诸军事宁远将军平越中郎将广州刺史未拜卒　　徐长宗
按梁书徐勉传勉祖长宗宋高祖霸府行参军　　徐履之按宋书徐羡之传羡之从兄履之为临海乐安县　　徐羡之按宋书徐羡之传羡之字宗文东海郯人也祖宁尚书吏部郎父祚之上虞令羡之少为王雅太子少傅主簿桓修抚军中兵曹参军与高祖同府深相亲结义旗建高祖版为镇军参军尚书库部郎领军司马补琅邪王大司马参军司徒左西属徐州别驾从事史太尉咨议参军义熙十一年除鹰扬将军琅邪内史仍为大司马从事高祖北伐转太尉左司马掌留任以副贰刘穆之刘穆之卒高祖命以羡之为吏部尚书建威将军丹阳尹总知留任转尚书仆射高祖践阼进号镇军将军加散骑常侍上初即位思佐命之功封南昌县公迁尚书令扬州刺史进位司空录尚书事高祖不豫同被顾命少帝失德羡之等谋废之太祖即阼进司徒改封南平郡公三年诏遣中领军到彦之收问羡之出走至新林入陶中自刭死　　徐佩之按宋书徐羡之传羡之兄子佩之轻薄好利高祖以其姻戚累加宠任为丹阳尹吴郡太守景平初以羡之秉权颇豫政事羡之既诛太祖特宥之其年冬佩之又结殿中监茅亨谋反收斩之　　徐钦之
按宋书徐湛之传湛之祖钦之秘书监
　　徐达之
按宋书徐湛之传湛之父达之尚高祖长女会稽公主为振威将军彭城沛二郡太守　　徐乔之
按宋书徐羡之传羡之子乔之尚高祖第六女富阳公主官至竟陵王文学　　徐湛之
按宋书徐湛之传湛之字孝源东海郯人幼孤为高祖所爱永初三年封枝江县侯颇涉大义善自持事祖母及母并以孝谨闻元嘉二年除著作佐郎员外散骑侍郎并不就六年东宫始建起家补太子洗马转国子博士迁奋威将军南彭城沛二郡太守徙黄门侍郎祖母年老辞以朝直不拜复授二郡加辅国将军迁秘书监领右军将军转侍中加骁骑将军复为秘书监迁中护军未拜又迁太子詹事寻加侍中迁冠军将军丹阳尹加散骑常侍以公主忧不拜过葬复授前职湛之固辞常侍许之二十二年范等谋逆湛之始与之同后发其事为等款辞所连乃诣廷尉归罪上慰遣令还郡二十四年服阕转中书令领太子詹事出为前军将军南兖州刺史二十六年复为丹阳尹领太子詹事二十八年转尚书仆射领护军将军上每有疾湛之辄入侍医药二凶巫蛊事发上欲废劭赐浚死议久不决劭入弒湛之见害世祖即位追赠司空谥忠烈三子聿之谦之为元凶所杀恒之嗣侯无子聿之子孝嗣绍封齐受禅国除　　徐爰按宋书徐爰传爰字长玉南琅邪开阳人本名瑗以与傅亮父同名改为爰初为晋琅邪王大司马府中典军从北征微密有意理为高祖所知少帝在东宫入侍左右太祖初历治吏劳遂至殿中侍御史元嘉十二年转南台侍御史迁员外散骑侍郎世祖将即大位以兼太常丞撰立仪注孝建初补尚书水部郎转殿中郎兼右丞即真迁左丞六年以爰领著作郎七年迁游击将军其年世祖南巡权以本官兼尚书左丞车驾还罢明年又兼左丞世祖崩营景宁陵爰以本官兼将作大匠前废帝凶暴无道殿省旧人多见罪黜唯爰巧于将迎始终无迕后以爰为黄门侍郎领射声校尉封吴平县子太宗即位例削封以黄门侍郎改领长水校尉兼尚书左丞明年除太中大夫爰秉权日久上昔在藩素所不说及景和世屈辱卑约爰礼敬甚简益衔之泰始三年诏徙交州爰既行又诏特除广州统内郡有司奏以为宋隆太守命下爰已至交州值土人孝长仁为乱悉诛北来流寓者爰以计智诳诱故得无患久之听还仍除南康郡丞太宗崩还京都以爰为南济阴太守复除中散大夫元徽三年卒　　徐耕
按宋书徐耕传耕晋陵延陵人也自令史除平原令元嘉二十一年大旱民饥耕诣县陈辞曰今年亢旱禾稼不登氓黎饥馁采掇存命圣上哀矜已垂存拯但馑罄来久困殆者众米&#转贵籴索无所方涉春夏日月悠长不有微救永无济理不惟凡璅敢忧身外鹿鸣之求思同野草气类之感能不伤心民籴得少米资供朝夕志欲自竭义存分食今以千斛助官赈贷此境连年不熟今岁尤甚晋陵境特为偏佑此郡虽弊犹有富室承陂之家处处而是并皆保熟所失盖微陈积之谷皆有巨万旱之所弊实锺贫民温富之家各有财宝谓此等并宜助官得过俭月所损至轻所济甚重今敢自励为劝造之端实愿掘水扬尘崇益山海县为言上当时议者以耕比汉卜式诏书褒美酬以县令　　徐聿之
按南齐书徐孝嗣传孝嗣父聿之著作郎为太子劭所杀　　徐融
按梁书徐勉传勉父融南昌相
　　徐凭道
按梁书徐摛传摛祖凭道宋海陵太守
　　南齐
　　徐孝嗣
按南齐书徐孝嗣传孝嗣字始昌东海郯人祖湛之父聿之并为太子劭所杀孝嗣在孕得免幼而挺立风仪端简八岁袭爵枝江县公见宋孝武升阶流涕迄于就席帝甚爱之尚康乐公主拜驸马都尉除着作郎母丧去官为司空太尉二府参军安成王文学升明中迁太祖骠骑从事中郎带南彭城太守随府转为太尉谘议参军齐台建为世子庶子建元初国除出为晋陵太守还为太子中庶子领长水校尉未拜为宁朔将军闻喜公子良征卤长史迁尚书吏部郎太子右卫率转长史转充御史中丞出为吴兴太守征为五兵尚书迁太子詹事转吏部尚书寻加右军将军转领太子左卫率台阁事多以委之转右仆射隆昌元年迁散骑常侍前将军丹阳尹郁林既死孝嗣以废立功封枝江县侯左仆射明帝即位加侍中中军大将军定策勋进爵为公转尚书令领本州中正加中书监永元初辅政进位司空虎贲中郎将许准劝行废立孝嗣迟疑不决群小亦憎孝嗣劝帝诛之召入华林省赐药卒　　徐伯珍
按南齐书徐伯珍传伯珍字文楚东阳太末人也祖父&#郡掾史伯珍少孤贫书竹叶及地学书山水暴出漂溺宅舍村邻皆奔走伯珍累&#而止读书不辍叔父璠之与颜延之友善还袪蒙山立精舍讲授伯珍往从学积十年究寻经史游学者多依之太守琅邪王昙生吴郡张淹&#加礼辟伯珍应召便退如此者凡十二焉永明二年刺史豫章王辟议曹从事不就家甚贫窭兄弟四人皆白首相对时人呼为四皓建武四年卒年八十四受业生凡千余人　　徐生之
按南齐书封延伯传建元三年大使巡行天下东海徐生之五世同居诏表门闾蠲租税　　徐嗣
按南齐书褚渊传东阳徐嗣妙医术有一伧父冷病积年重茵累褥&#下设炉火犹不差嗣为作治盛冬月令伧父髁身坐石上以百瓶水从头自灌初与数十瓶寒战垂死其子弟相守垂泣嗣令满数得七八十瓶后举体出气如云蒸嗣令彻&#去被明日立能起行云此大热病也又春月出南篱门戏闻笪屋中有呻吟声嗣曰此病甚重更二日不治必死乃往视一姥称举体痛而处处有黑无数嗣还煮升余汤送令服之姥服竟痛愈甚跳投&#者无数须臾所处皆拔出长寸许乃以膏涂诸疮口三日而复云此名钉疽也事验甚多　　徐雄
按北齐书徐之才传之才父雄事南齐位兰陵太守以医术为江左所称　　徐希秀
按梁书王志传志善草隶当时以为楷法齐游击将军徐希秀亦号能书常谓志为书圣　　徐度之
按陈书徐伯阳传伯阳祖度之齐南徐州议曹从事史　　梁
　　徐勉
