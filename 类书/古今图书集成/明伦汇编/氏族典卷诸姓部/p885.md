<!-- { "loadSidebar": true } -->
按隋书柳机传机弟肃字匡仁少聪敏闲于占对起家周齐王文学高祖作相引为宾曹参军开皇初授太子洗马转太子内舍人迁太子仆太子废坐除名为民大业中召守礼部侍郎转工部侍郎十一年卒　　柳雄亮按隋书柳机传机从弟雄亮字信诚父桧仕周华阳太守遇黄众宝作乱桧为贼所害雄亮时年十四哀毁过礼阴有复雠之志武帝时众宝率其所部归于长安帝待之甚厚雄亮手斩众宝请罪阙下帝特原之寻治梁州总管记室迁湖城令累迁内史中大夫赐爵汝阳县子高祖受禅迁给事黄门侍郎俄以本官检校太子左庶子进爵为伯秦王俊之镇陇右也出为秦州总管府司马领山南道行台左丞卒官有子赞　　柳庄
按隋书柳庄传庄字思敬河东解人也祖季远梁司徒从事中郎父遐霍州刺史庄善辞令岳阳王萧&#辟为参军及&#称帝署中书舍人历给事黄门侍郎及高祖辅政萧岿令庄奉书入关时三方构难高祖惧岿有异志及庄还执手而别高祖践阼庄又入朝高祖深慰勉之萧琮嗣位迁太府卿及梁国废授开府仪同三司寻除给事黄门侍郎庄明习旧章雅达政事凡所驳正帝莫不称善十一年徐璒等反于江南以行军总管长史随军讨之璒平即授饶州刺史甚有治名卒官　　柳&#
按隋书柳传字顾言本河东人也永嘉之乱徙家襄阳祖惔梁侍中父晖都官尚书仕梁释褐着作佐郎梁国废拜开府通直散骑常侍寻迁内史侍郎以无吏干去职转晋王谘议参军王好文雅招引才学之士而为之冠仁寿初引为东宫学士甚见优待每召入卧内与之宴谑炀帝嗣位拜秘书监退朝之后便命入合帝每与嫔后对酒时逢兴会辄遣命之至与同榻共席恩若朋友帝犹恨不能夜召于是命匠刻木偶人能坐起拜伏以像帝每在月下对酒辄令宫人置之于座与相酬酢为欢笑从幸扬州遇疾卒谥曰康　　柳彧
按隋书柳彧传彧字幼文河东解人也七世祖卓随晋南迁寓居襄阳父仲礼为梁将败归周武帝亲总万机彧诣阙求试以为司武中士转郑令高祖受禅累迁尚书虞部侍郎后迁治书侍御史当朝正色甚为百寮之所敬惮后以忤旨免未几复令视事仁寿初持节巡省太原道十九州杨素奏彧交通诸侯除名为民配戍怀远有诏征还至晋阳值汉王谅作乱遣使驰召彧彧度不得免遂诈中恶谅怒囚之及谅败杨素奏彧心怀两端坐徙敦煌杨素卒后还京师卒于道子绍为介休令　　柳俭
按隋书柳俭传俭字道约河东解人也祖元璋魏相华二州刺史父裕周闻喜令俭立行清苦周代历宣纳上士畿伯大夫及高祖受禅擢水部侍郎拜蓬州刺史迁邛州蜀王秀得罪俭坐与交通免职还乡里炀帝嗣位征拜弘化太守大业末盗贼蜂起数被攻逼俭抚结人夷卒无离叛竟以保全及义兵至长安尊立恭帝俭与留守李粲缟素于州南向恸哭既而归京师岁余卒于家　　柳謇之
按隋书柳机传机从子謇之字公正父蔡年周顺州刺史謇之为童儿时周齐王宪尝遇于涂与语奇之因奏入国子以明经擢第拜宗师中士擢宣纳上士及高祖作相引为田曹参军开皇初拜通事舍人寻迁内史舍人历兵部司勋二曹侍郎后迁光禄少卿仁寿中出为肃州刺史寻转息州刺史俱有惠政以母忧去职炀帝践阼复拜光禄少卿大业初拜黄门侍郎三年拜齐王长史王得罪謇之坐除名帝幸辽东召謇之检校燕郡事及帝班师至燕郡坐供顿不给配戍岭南卒于洭口子威明　　柳调
按隋书柳机传机兄昂昂子调起家秘书郎寻转侍御史炀帝嗣位累迁尚书左司郎时王纲不振朝士多赃货唯调清素守常为时所美然于干用非其所长　　柳述
按隋书柳机传机子述字业隆性明敏有干略颇涉文艺少以父荫为太子亲卫后以尚主之故拜开府仪同三司判兵部尚书事丁父艰去职未几起摄给事黄门侍郎事袭爵建安郡公仁寿中判吏部尚书事述虽职务修理然不达大体又怙宠骄豪无所降屈杨素时称贵幸朝臣莫不詟惮述每陵侮之摄兵部尚书上于仁寿宫寝疾述与杨素元岩等侍疾宫中时皇太子无礼于陈贵人上知而大怒因令述召房陵王述与元岩出外作&#书杨素闻之与皇太子协谋矫诏执述岩二人持以属吏及炀帝嗣位述竟坐除名与公主离绝徙述于龙川郡公主请与述同徙帝不听述在龙川数年复徙宁越遇瘴疠而死　　唐　　柳亨
按万姓统谱亨蒲州解人魏尚书左仆射庆之孙也父旦隋尚书少卿新城县公亨隋末历熊耳王屋二县长陷于李密密败归国累授驾部郎中亨容貌魁伟高祖甚爱重之特以殿中监窦诞之女妻焉即帝之外孙也三迁左卫中郎将封寿陵县男　　柳楚贤
按唐书柳冲传冲父楚贤大业中为河北县长高祖兴兵楚贤潜行自归授侍御史贞观中历交桂二州都督杭州刺史皆有名　　柳奭
按万姓统谱亨兄子奭父则隋左卫骑曹因使卒于高丽奭入蕃迎丧柩哀号逾礼深为夷人所慕贞观中迁中书舍人后以外孙女为皇太子妃擢兵部侍郎妃为皇后奭又迁中书侍郎永徽三年代褚遂良为中书令仍监修国史俄而后渐见&#忌奭忧惧频上疏请辞枢密之任转为吏部尚书及后废累贬爱州刺史　　柳范
按万姓统谱亨族子范贞观中为侍御史时吴王恪好田猎范弹治之太宗尝曰何廷折我儿范谢曰主圣则臣直陛下仁明臣敢不尽愚忠帝乃解　　柳宝积
按万姓统谱宝积永徽中颍州刺史修椒陂塘引润水溉田二百顷民利之　　柳冲
按唐书柳冲传冲蒲州虞乡人隋饶州刺史庄曾孙天授初为司府寺主簿中宗景龙中迁左散骑常侍修国史初太宗命诸儒撰氏族志甄差群姓其后门冑兴替不常冲请改修其书帝诏魏元忠等及冲共取德功时望国籍之家等而次之至先天时复诏冲与魏知古等讨缀书乃成号姓系录历皇太子宾客宋王师昭文馆学士以老致仕　　柳毅
按尚友录毅中宗时人下第归至泾阳见一妇牧羊前曰妾洞庭君小女嫁泾川次子得罪舅姑黜至此敢寄家书于洞庭之阴门有大橘树击树者三当有应者毅如其言忽见千门万户有殿曰虚灵一人取书进君曰老夫之罪使孺弱罹害俄有赤龙万丈擘空而去顷之祥风卿云幢节玲珑红妆数百有一人即寄书者乃宴毅于碧云台别去后再娶卢氏貌美曰予即洞庭君女泾上之辱君能救之兹奉闺房永以为好同归洞庭莫知所终　　柳泽
按万姓统谱泽解人鲠介寡言笑风度方严景云中为铠曹参军太平公主奏复斜封官泽诣阙上疏不报开元中为殿中侍御史周庆立造奇器以进泽谏元宗善之　　柳芳
按唐书柳芳传芳字仲敷蒲州河东人开元末擢进士第由永宁尉直史馆肃宗诏芳缀辑吴兢所次国史兴高祖讫干元凡百三十篇上元中坐事徙黔中时高力士亦贬巫州因从力士质开元天宝及禁中事乃仿编年法为唐历四十篇改右司郎中集贤殿学士卒子登冕　　柳识
按唐书柳浑传浑毋兄识字方明知名士也工文章与萧颖士元德秀刘迅相上下而识练理创端往往诣极虽趣尚非博然当时作者伏其简拔　　柳浑
按唐书柳浑传浑字夷旷一字惟深梁仆射惔六世孙后籍襄州天宝初擢进士第调单父尉弃官隐武宁山召拜监察御史大历初江西魏少游表为判官俄为袁州刺史入为尚书右丞朱泚乱浑羸服步至奉天改右散骑常侍贞元元年迁兵部侍郎三年以本官同中书门下平章事宰相张延赏嫉浑守正为所挤罢政事五年卒谥曰贞　　柳并
按唐书萧颖士传并字伯存大历中辟河东府掌书记迁殿中侍御史丧明终于家　　柳谈
按唐书萧颖士传柳并弟谈字中庸颖士爱其才以女妻之　　柳子温
按万姓统谱子温河东人生二子长公绰次公权　　柳子华按唐书柳公绰传子华公绰诸父也始辟严武剑南府累迁池州刺史宰相元载奴自称郎将怙势纵暴子华收付狱杖死之一邑震伏载不敢怨遣吏厚谢预知其终自为墓铭子公器公度公器生遵遵生璨　　柳晟按唐书柳晟传晟河中解人六世祖敏仕后周为太子太保父潭尚和政公主官太仆卿晟代宗养宫中使与太子诸王受学于吴大瓘既长拜检校太常卿德宗立晟亲信用事朱泚反从帝至奉天自请入京师说贼党泚捕系狱晟夜半坎垣毁械而亡间归奉天乘舆还京师擢原王府长史累迁将作少监授山南西道节度使入为将作监使回鹘奉册立可汗还为左金吾卫大将军卒　　柳宗元
按唐书柳宗元传宗元字子厚其先盖河东人从曾祖奭为中书令得罪武后死高宗时父镇遇乱隐王屋山后徙于吴肃宗平贼镇上书言事擢左卫率府兵曹参军终侍御史宗元第进士博学宏词科授校书郎调蓝田尉贞元十九年为监察御史里行善王叔文韦执谊二人得政引内禁近与计事擢礼部员外郎俄而叔文败贬邵州刺史不半道贬永州司马元和十年徙柳州刺史世号柳柳州十四年卒宗元少时嗜进谓功业可就既坐废逐不振然其才实高名盖一时　　柳登
按唐书柳芳传芳子登字成伯淹贯群书年六十余始仕宦元和初为大理少卿以病改散骑常侍致仕卒　　柳冕
按唐书柳芳传芳子冕字敬叔历右补阙史馆修撰贬巴州司户参军还为太常博士以论议劲切执政不善出为婺州刺史后三年兼御史中丞福建观察使自以久疏斥又性躁狷不能无恨乃上表乞代且推明朝觐之意其辞哀切代还卒　　柳公绰
按唐书柳公绰传公绰字宽京兆华原人小字起之幼孝友性质严重属文典正举贤良方正补校书郎授渭南尉累迁御史中丞李吉甫当国出为湖南观察使徙鄂岳元和十一年代还除给事中李师道平遣宣谕郓州复命拜京兆尹以母丧去官服除为刑部侍郎改吏部迁御史大夫俄检校户部尚书山南东道节度使宝历元年就迁检校左仆射入为刑部尚书太和四年为河东节度以病乞代授兵部尚书卒谥曰元　　柳公权
按唐书柳公绰传公权字诚悬公绰弟也元和初擢进士第拜侍书学士再迁司封员外郎改右司郎中迁中书舍人充翰林书诏学士开成三年转工部侍郎武宗立罢为石散骑常侍累封河东郡公咸通初以太子太保致仕卒　　柳公度
按唐书柳公绰传公绰从弟公度善摄生年八十余有强力常云吾初无术但未尝以气海暖冷物熟生物不以元气佐喜怒耳位光禄少卿　　柳仲郢
按唐书柳公绰传公绰子仲郢字谕蒙幼嗜学元和末及进士第为校书郎迁侍御史会昌初累转吏部郎中迁左谏议大夫武宗延方士筑望仙台累谏谆切拜京兆尹宣宗初出为郑州刺史召拜户部侍郎左迁秘书监数月复出河南尹擢&#南东川节度使召为吏部侍郎咸通五年为天平节度使卒于镇子璞珪璧玭　　柳璟
按唐书柳芳传芳子登登子璟字德辉宝历初第进士宏词三迁监察御史文宗开成初为翰林学士武宗立转礼部侍郎会昌二年坐其子招贿贬信州司马终郴州刺史　　柳璞
按唐书柳公绰传公绰子仲郢仲郢子璞字韬玉学不营仕着春秋三氏异同义又述天祚长历终著作郎　　柳&#
按唐书柳公绰传公绰子仲郢仲郢子珪字交元大中中与璧继擢进士以蓝田尉直弘文馆迁右拾遗终卫尉少卿　　柳璧
按唐书柳公绰传公绰子仲郢仲郢子璧字宾玉马植镇汴州辟管书记擢右补阙再转屯田员外郎僖宗幸蜀授翰林学士累迁右谏议大夫　　柳玭
