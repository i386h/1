<!-- { "loadSidebar": true } -->
按周书郑孝穆传孝穆字道和荥阳开封人魏将作大匠浑之十一世孙祖敬叔魏颍川濮阳郡守父琼范阳郡守孝穆涉猎经史魏孝昌初解褐太尉行参军转司徒主簿属盗贼蜂起除假节龙骧将军屡有战功永安中迁冠军将军持节都督孝武西迁从入关除司徒左长史大统五年行武功郡事迁岐州刺史有能名就加通直散骑常侍征拜京兆尹进车骑大将军仪同三司是年太祖总戎东讨除大丞相府右长史封金乡县男赐姓宇文氏孝闵帝践祚加骠骑大将军武成二年征拜御伯中大夫保定三年出为宜州刺史转华州五年除虞州转陜州皆有政绩入为少司空卒谥曰贞子诩嗣位至开府仪同　　郑伟按周书郑伟传伟字子直荥阳开封人魏将作大匠浑之十一世孙祖思明直合将军父先护车骑将军伟倜傥有大志自梁归魏起家通直散骑侍郎及孝武西迁伟归乡里不求仕进大统三年独孤信既复洛阳伟乃入朝太祖与语叹美之拜龙骧将军北徐州刺史封武阳县伯从战河桥及解玉壁围伟常先锋陷阵录前后功除中军将军荥阳郡守襄城郡公魏恭帝二年进位大将军除江陵防主都督十五州诸军事天和六年转华州刺史卒于州子大士嗣　　郑顶按周书郑伟传伟族人顶字宁伯少有干用起家员外散骑侍郎后随伟入朝赐爵魏昌县伯历职内外&#有恪勤之称　　郑子常
按周书郑伟传伟族人顶顶子常字子元颇涉学有当官誉累战功授上开府仪同大将军赐爵饶阳侯卒　　郑元礼
按北齐书郑述祖传述祖子元德元德从父弟元礼字文规少好学爱文藻有名望世宗引为馆客历太子舍人入周卒于始州别驾　　隋
　　郑译
按隋书郑译传译字正义荥阳开封人也祖琼魏太常父道邕魏司空译颇有学识周武帝时起家给事中士拜银青光禄大夫转左侍上士封沛国公初高祖与译有同学之旧译又素知高祖相表有奇倾心相结高祖为丞相拜译柱国相府长史治内史上大夫事及高祖为大冢宰总百揆译进位上柱国性轻险不亲职务而赃货狼籍高祖阴疏之及受禅以上柱国公归第未几授隆州刺史俄迁岐州刺史开皇十一年以疾卒官谥曰达子元嗣　　郑翻
按万姓统谱翻字灵雀晋阳人父绍元小字安都仕齐位赵郡太守翻少有器量涉学好文章齐武平末位司徒记室参军寻遇齐亡历周隋遂不仕隐居荥阳三窟山傲诞不自羁束或有所之乘驴衣鞯破弊而往远近钦其高名朝廷累征不至终于家　　郑露
按万姓统谱露字恩叟其先出荥阳过江入闽远祖昭尝过莆田爱其风土因迁祖坟于南山葬焉莆人不知儒学露卜居南山之胜构书堂以修儒业莆人始兴学号为南湖先生按郑氏家谱
露为隋太府卿


　邓姓部列传
　　汉
　　邓宗
按汉书陈胜传胜令汝阴人邓宗徇九江郡
　　邓说
按汉书陈胜传阳城人邓说将兵居郯章邯别将击破之胜诛说　　邓弱
按汉书功臣表弱离侯成帝时光禄大夫滑湛曰邓弱以长沙将兵侯　　邓彭祖
按汉书儒林传邓彭祖字子夏从五鹿充宗受梁丘贺易官至真定太傅　　邓通
按汉书邓通传通蜀郡南安人以濯船为黄头郎文帝尝梦欲上天不能有一黄头郎推上觉而之渐台见通梦中所见也甚说幸之上使善相者相通当贫饿死上曰富通者在我赐通铜山得自铸钱钱布天下文帝病痈通为嗽吮之上使太子齰痈有难色已闻通尝齰之惭景帝立通免人有告通盗出僥外铸钱下吏尽没入之负责数巨万竟寄死人家　　邓先
按汉书错传景帝以爰盎言诛错仆射邓公为校尉击吴楚还言吴欲反数十岁意不在错错患诸侯强大请削之以尊京师万世之利也景帝长息曰吾亦恨之乃拜邓公城阳中尉邓公成固人也建元中上招贤良公卿言邓先邓先时免起为九卿一年复谢病归　　邓章
按汉书错传先子章以修黄老言显诸公间
　　邓平
按尚友录平仕为太史丞造大初历
　　后汉
　　邓晨
按后汉书邓晨传晨字伟卿南阳新野人父宏豫章都尉晨初娶光武姊元汉兵败元及三女皆遇害更始立以晨为偏将军与光武略地颍川又别徇阳翟以东至京密皆下之更始北都洛阳以晨为常山太守建武三年征还京师拜光禄大夫晨好乐郡职由是复拜为中山太守吏民称之封西华侯二十五年卒谥曰惠侯子棠嗣徙封武当棠卒子固嗣固卒子国嗣国卒子福嗣永建元年卒无子国除　　邓禹
按后汉书邓禹传禹字仲华南阳新野人年十三受业长安见光武遂相亲附数年归家及闻光武安集河北即杖策北渡追及于邺光武见之甚欢赤眉西入关更始将王匡等莫能当光武欲乘衅并关中以禹沈深有大度授以西讨之略乃拜为前将军建武元年禹入河东破樊参王匡成丹刘均等遂渡汾阴河入夏阳降者日以千数众号百万名震关西二年拜右将军十三年天下平定封为高密侯永平元年薨谥曰元侯　　邓彪
按后汉书邓彪传彪字智伯南阳新野人太傅禹之宗也父邯中兴初以功封鄳侯渤海太守彪仕州郡辟公府五迁桂阳太守永平十七年征为太仆拜奉车都尉迁大司农数月代鲍昱为太尉彪在位清白为百僚式和帝即位以为太傅录尚书事以老病上还枢机永元五年薨　　邓震
按后汉书邓禹传禹长子震高密侯卒子干嗣　　邓袭按后汉书邓禹传禹子袭昌安侯
　　邓珍
按后汉书邓禹传禹子珍夷安侯
　　邓训
按后汉书邓禹传训字平叔禹第六子也建初三年拜谒者六年迁护乌桓校尉永元四年病卒元兴元年追谥曰平寿敬侯五子骘京悝弘阊　　邓鸿
按后汉书邓禹传禹少子鸿好筹策永平中以为小侯拜将兵长史肃宗时为度辽将军永元中出击匈奴有功征行车骑将军出塞追畔胡逢侯坐逗留下狱死　　邓骘
按后汉书邓禹传禹子训训子骘字昭伯少辟大将军窦宪府及女弟为贵人骘兄弟皆除郎中贵人立皇后骘三迁虎贲中郎将延平元年拜车骑将军殇帝崩太后与骘等定策立安帝永初元年封上蔡侯建光元年太后崩宫人先有受罚者诬告骘弟悝弘阊谋立平原王得帝怒废为庶人骘以不与谋但免特进遣就国与子凤并不食而死从弟河南尹豹舞阳侯遵将作大匠畅皆自杀　　邓干
按后汉书邓禹传禹子高密侯震卒子干嗣元兴元年拜侍中卒子成嗣　　邓藩
按后汉书邓禹传禹子昌安侯袭嗣子藩和帝时为侍中　　邓康
按后汉书邓禹传禹子夷安侯珍子康少有操行兄良袭封无后永初六年绍封康为夷安侯为越骑校尉康以太后久临朝政宗门盛满心怀畏惧永宁元年谢病太后怒免康官遣归国安帝征为侍中顺帝立为太仆有方正称以病免阳嘉三年卒谥曰义侯　　邓褒按后汉书邓禹传禹子震震子干干子成成子褒尚舞阴公主桓帝时为少府卒长子某嗣少子昌袭母爵舞阴侯　　邓芝
按蜀志邓芝传芝字伯苗义阳新野人汉司徒禹之后也入蜀闻巴西太守庞羲好士往依焉先主定益州擢为郫令迁广汉太守所在清严有治绩入为尚书先主薨于永安先是吴王孙权请和先主累遣宋玮费祎等与相报答丞相诸葛亮遣芝修好于孙权及亮北住汉中以芝为中监军扬武将军亮卒迁前军师前将军领兖州刺史封阳武亭侯延熙六年就迁为车骑将军后假节十四年卒子良景耀中为尚书左选郎晋朝广汉太守　　魏
　　邓扬
按魏志曹真传真子爽为侍中诸弟皆以列侯侍从出入禁闼贵宠莫盛焉南阳邓扬有声名进趣于时明帝以其浮华抑黜之及爽秉政乃复进叙任为腹心张当陈爽阴谋反逆于是收扬等皆伏诛夷三族注扬字元茂邓禹后也明帝时为尚书郎除洛阳令坐事免拜中郎正始初出为颍川太守转大将军长史迁侍中尚书　　邓艾
按魏志邓艾传艾字士载义阳棘阳人以口吃不得作干佐后为典农纲纪上计吏因使见太尉司马宣王宣王奇之辟为掾迁尚书郎后迁城阳太守又迁兖州刺史高贵乡公即位封方城亭侯甘露元年以为镇西将军督陇右诸军事迁征西将军四年诏诸军征蜀艾欲因平蜀之势以乘吴锺会等白艾所作悖逆诏槛车征艾艾父子既囚锺会至成都先送艾然后作乱会死艾本营将士出艾槛车迎还监军卫瓘遣田续等讨艾遇于绵竹斩之子忠与艾俱死　　晋　　邓朗
按纲目晋武帝泰始九年夏四月以邓艾孙朗为郎中　　邓殷
按尚友录殷晋汝阴太守先是梦行水边见一女子猛兽随其后占曰水边女汝字兽守也当作汝阴守后果然　　邓攸
按晋书邓攸传攸字伯道平阳襄陵人祖殷为中庶子攸举灼然二品为吴王文学历转吏部郎出为河东太守永嘉末没于石勒勒以为参军给车马勒过泗水攸负妻子而逃又遇贼掠其牛马步走担其儿及其弟子绥度不能两全乃弃其子而去至江东元帝以为太子中庶子时吴郡阙守帝以授攸在郡刑政清明百姓欢悦拜侍中岁余转吏部尚书永昌中为护军将军咸和元年卒　　邓骞
按晋书甘卓传邓骞字长真长沙人少有志气为乡邻所重刺史谯王承命为主簿使说甘卓留为参军以母老辞卓而反历迁大司农卒于官　　邓岳
按晋书邓岳传岳字伯山陈郡人也后改名岱少为王敦参军转从事中郎西阳太守王含构逆岳领兵随含含败岳奔蛮王向蚕后遇赦出王导命为从事中郎后复为西阳太守郭默之杀刘引也陶侃使岳率众讨之默平迁督交广二州军事广州刺史假节录前后勋封宜城县伯咸康三年进征卤将军卒　　邓遐按晋书邓岳传岳子遐字应远勇力绝人桓温以为参军数从温征伐历冠军将军数郡太守沔水中有蛟常为人害遐拔剑入水蛟绕其足遐挥剑截蛟数段而出枋头之役温忌惮遐因免遐官寻卒弟逸字茂山亦有武干　　邓粲
按晋书邓粲传粲长沙人少以高洁著名不应州郡辟命荆州刺史桓卑辞厚礼请粲为别驾粲嘉其好贤乃起应召患足疾不能朝拜求去职不听令卧视事后以病笃乞骸骨许之　　宋
　　邓琬
按宋书邓琬传琬字元琰豫章南昌人也高祖混曾祖元&#为晋尚书吏部郎祖潜之镇南长史父引之光禄勋琬初为州西曹主簿转江州治中从事史世祖起义板为南海太守大明七年擢给事黄门侍郎出为晋安王子勋镇军长史前废帝狂悖无道遣使赍药赐子勋死琬称子勋教即日戒严造檄文驰告远近会太宗定乱进子勋号车骑将军诸佐吏&#喜琬不即解甲乃建牙于桑尾传檄京师令群僚上伪号于子勋太宗遣王元谟南讨琬战败张悦呼琬计事伏甲帐后斩之　　梁
　　邓郁
按南史邓郁传南岳邓先生名郁荆州建平人也少而不仕隐居衡山极峻之岭断谷三十余载唯以涧水服云母屑天监十四年无病而终　　邓元起
按梁书邓元起传元起字仲居南郡当阳人起家奉朝请雍州刺史萧缅板为槐里令迁武宁太守义师起萧颖胄与书招之率众与高祖会于夏口和帝即位授冠军将军中兴元年为益州刺史天监初封当阳县侯征为右军将军以西昌侯萧藻代之是时梁州长史夏侯道迁以南郑叛魏将王景引孔陵寇东西晋寿并遣告急众劝元起急救之元起不从藻表其逗留不忧军事收付州狱于狱自缢　　北魏
　　邓渊
