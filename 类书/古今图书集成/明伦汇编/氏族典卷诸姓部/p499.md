<!-- { "loadSidebar": true } -->
按唐书杨国忠传国忠太真妃之从祖兄张易之之出也嗜饮博无行检不为姻族齿年三十从蜀军以屯优迁新都尉久之调扶风尉不得志复入蜀剑南节度使章仇兼琼闻杨氏有宠思结纳之为奥助使国忠部春贡长安国忠见群女弟致赠遗诸杨为言元宗擢金吾兵曹参军闲&#判官累迁监察御史擢兼度支员外郎迁不淹年领十五余使天宝七载擢给事中兼御史中丞专判度支明年知太府卿事王诛代为京兆尹拜剑南节度支度营田副大使知节度事俄加本道兼山南西道采访处置使俄拜御史大夫李林甫死遂拜右相兼文部尚书集贤院大学士监修国史崇元馆大学士太清太微宫使封魏国公固让徙封卫拜司空安禄山反帝幸蜀右龙武大将军陈元礼谋杀国忠不克进次马嵬卫骑射杀之争啖其肉且尽枭首以徇四子暄昢晓晞暄位太常卿户部侍郎闻乱下马蹶弩众射之身贯百矢乃殕昢尚万春公主位鸿胪卿陷贼见杀晓奔汉中为汉中王瑀搒死晞及国忠妻裴柔同奔陈仓为追兵所斩国忠本名钊以图谶有卯金刀当位御史中丞时帝为改今名　　杨燕奇
按陕西通志燕奇华阴人禄山之乱劝父勤王天子嘉之拜大将军员外十五年迁为御史大夫爵靖边郡王燕奇结发从军四十余年临危蹈险歔欷发策乘机应会捷出神&#不畏义死士无间言　　杨绾
按唐书杨绾传绾字公权华州华阴人祖温玉绾少孤家素贫事母谨性沉靖不好立名第进士补太子正字举词藻宏丽科擢右拾遗天宝乱肃宗即位绾脱身见行朝拜起居舍人知制诰累迁中书舍人历礼部侍郎建复古孝廉力田等科天下高其议俄迁吏部品裁清允人服其公是时元载秉政忌绾望高疏薄之拜绾国子祭酒士议益归擢太常卿载得罪拜中书侍郎同中书门下平章事绾素痼疾居旬日寖剧有诏就中书疗治每对延英殿许挟扶于时厘补穿敝唯绾是恃未几薨谥文简　　杨光翼
按万姓统谱光翼肃宗时信州刺史治有惠爱州人立祠祀之　　杨炎
按唐书杨炎传炎字公南凤翔天兴人曾祖大宝武德初为龙门令死于守祖哲以孝行称父播官散骑常侍号元静先生炎美须眉豪爽尚气父丧庐墓诏表其闾终丧为司勋员外郎迁中书舍人知制诰宰相元载与炎同郡炎又元出也擢炎吏部侍郎会载败坐贬道州司马德宗在东宫雅知其名及即位拜门下侍郎同中书门下平章事炎素德元载思有以报之于是复议城原州又以刘晏劾载己坐贬乃出晏忠州用庾准为荆南节度使诬晏杀之朝野侧目李正己表请晏罪炎惧乃遣腹心分走诸道声言宣慰而实自辩解帝意衔之未发也会卢杞以门下侍郎同中书门下平章事进炎中书侍郎同秉政杞无术学炎薄之杞阴为憾梁崇义叛帝欲以李希烈统军致讨炎曰希烈倔强不奉法设使平贼陛下将何以制之帝不能平遂罢为尚书左仆射其子弘业赇赂狼藉杞引严郢为御史大夫按之并得它过炎贬崖州司马未至赐死久之诏复其官谥曰平厉　　杨怀宾按陕西通志怀宾夏州朔方人为韩游瑰将李怀光反怀宾斩贼党张昕及同谋者告行在德宗劳问授御史中丞　　杨朝晟
按唐书杨朝晟传朝晟字叔明夏州朔方人兴行间以先锋功授甘泉府果毅建中初从李怀光讨刘文喜泾州斩获多加骠骑大将军怀光反韩游瑰退保邠宁贼党张昕守邠州大索军实欲潜归之朝晟父怀宾为游瑰将夜以数十骑斩昕及同谋者朝晟泣见怀光曰父立功于国子当诛怀光絷之及怀光平帝原朝晟因为游瑰都虞候加御史大夫贞元九年为邠宁节度使十七年卒于屯　　杨凭
按唐书杨凭传凭字虚受一字嗣仁虢州弘农人少孤其母训道有方大历中擢进士第凭重交游尚气节历事节度府召为监察御史累迁太常少卿湖南江西观察使入拜京兆尹与御史中丞李夷简素有隙因劾凭江西奸赃及他不法贬临贺尉俄徙杭州长史以太子詹事卒　　杨凝
按唐书杨凭传凭弟凝字懋功由协律郎三迁侍御史为司封员外郎迁右司郎中宣武董晋表为判官亳州刺史晋以凝行州事时孟叔度横纵挠军治而凝亦荒湎晋卒乱作凝走还京师阖门三年拜兵部郎中以痼疾卒　　杨凌
按唐书杨凭传凭弟凌字恭履最善文终侍御史　　杨于陵按唐书杨于陵传于陵字达夫本汉太尉震之裔父太清倦宦客河朔死安禄山之乱于陵始六岁间关至江左逮长有奇志十八擢进士调句容主簿节度使韩滉辟鄂岳江西使府滉居宰相权震中外于陵随府罢避亲不肯调退庐建昌以文书自娱乐滉卒乃入为膳部员外郎以吏部判南曹选者恃与宰相亲文书不如式于陵驳其违宰相怒以南曹郎出使吊宣武军未几迁右司郎中换吏部出为绛州刺史德宗雅闻其名留拜中书舍人徙秘书少监帝崩宣遗诏于太原幽州节府献遗无所纳拜华州刺史迁浙东观察使入为京兆尹迁户部侍郎元和初牛僧孺等以贤良方正对策于陵被诏程其文居第一宰相恶其言出为岭南节度使监军许遂振者悍戾贪肆惮于陵为飞语闻京师宪宗不能无惑有诏罢归宰相裴&#为别白之乃授吏部侍郎以兵部判度支王师讨淮西于陵用所亲为供军使主唐邓而高霞寓腾牒度支以饷道乏及战败诏责之指以为言帝怒贬于陵郴州刺史徙原王傅复以户部侍郎知吏部选穆宗立迁户部尚书授太子少傅封弘农郡公俄以尚书左仆射致仕于陵器量方峻进止有常度节操坚明始终不失其正太和四年卒年七十八赠司空谥曰贞孝四子景复仕至同州刺史绍复中书舍人师复大理卿中子嗣复位宰相　　杨巨源
按尚友录巨源字景山蒲州人贞元进士文宗太和中为河中少尹诗一卷　　杨仪之
按尚友录仪之为湖南度支使韩愈称其智足以造谋才足以立事忠足以存下而又侈之以诗书六艺之学　　杨敬之
按唐书杨凭传凭弟凌凌子敬之字茂孝元和初擢进士第平判入等迁右卫胄曹参军累迁屯田户部二郎中坐李宗闵党贬连州刺史文宗向儒术以宰相郑覃兼国子祭酒俄以敬之代转大理卿检校工部尚书　　杨元卿
按唐书杨元卿传元卿史失其何所人吴少诚跋扈蔡州元卿以褐衣见署剧县俄召入幕府又事少阳阴挠少阳事而输款朝廷及元济擅袭节度元卿欲困其财使不振谬说曰大赐将士以自固又邀事诸镇则诸将悦庶几助我吾为君持表见天子安有不从者元济讦之既至则具条贼虚实请敕诸道执元济诛之元济觉乃杀其妻并四子宪宗拜元卿岳王府司马与李诉议侨置蔡州以元卿为刺史优纳降附蔡平超拜左金吾卫将军长庆初擢泾原渭节度使居六年泾人德之徙节河阳太和七年以疾归东都授太子太保卒赠司徒　　杨虞卿
按唐书杨虞卿传虞卿字师皋虢州弘农人父宁有高操终国子祭酒虞卿第进士博学宏辞为校书郎擢累监察御史穆宗初立逸游荒恣虞卿上疏不能用俄诏行劳西北边还迁侍御史改礼部员外郎史馆修撰进吏部会曹史李賨等鬻伪告调官六十五员赃千六百万以上虞卿发其奸而虞卿亲吏尝受二百万亡命私奴受三十万虞卿缚奴送狱虞卿坐不检下免官李宗闵牛僧孺辅政引为右司郎中弘文馆学士再迁给事中德裕之相出为常州刺史宗闵复入以工部侍郎召迁京兆尹太和九年京师讹言郑注为帝治丹剔小儿肝心用之民相惊扃护儿曹注与虞卿有怨即奏言语出虞卿家帝大怒贬虔州司户参军死子知退知权坛堪皆擢进士第　　杨汉公按唐书杨虞卿传虞卿弟汉公字用乂始辟兴元李绛幕府绛死不与其祸迁累户部郎中史馆修撰转司封郎中坐虞卿下除舒州刺史徙湖亳苏三州擢桂管浙东观察使由户部侍郎拜荆南节度使召为工部尚书或劾汉公贪赃降秘书监稍迁国子祭酒宣宗擢为同州刺史更宣武天平两节度使卒子筹范仕亦显　　杨汝士
按唐书杨虞卿传虞卿弟汝士字慕巢中进士第又擢宏辞牛李待之善引为中书舍人开成初繇兵部侍郎为东川节度使终刑部尚书子知温知至悉以进士第入官知温终荆南节度使知至擢累户部侍郎　　杨牢
按唐书李甘传河南人杨牢字松年有至行父茂卿从田氏府赵军反杀田氏茂卿死牢之兄蜀三往索父丧虑死不果至牢自洛阳走常山二千里号伏叛垒委发羸骸有可怜状雠意感解以尸还之单缞冬月往来太行间冻肤皲瘃衔哀雨血行路稠人为牢泣归责其子以牢勉之牢后擢进士第　　杨嗣复
按唐书杨嗣复传嗣复字继之父于陵始见识于韩滉妻以女生嗣复滉抚其顶曰名与位皆逾其父杨氏之庆也因字曰庆门八岁知属文后擢进士武元衡表署剑南幕府进右拾遗改太常博士再迁礼部员外郎累迁中书舍人文宗嗣位进户部侍郎太和中出为剑南东川节度使徙西川开成初拜同中书门下平章事进门下侍郎未几帝崩中尉仇士良废遗诏立武宗帝之立非宰相意故内薄执政自用李德裕而罢嗣复为吏部尚书出为湖南观察使会诛薛季棱刘弘逸中人多言尝附嗣复因贬潮州刺史宣宗立起为江州刺史以吏部尚书召道岳州卒赠尚书左仆射谥曰孝穆　　杨延宗
按唐书杨元卿传元卿子延宗开成中为磁州刺史与河阳兵谋逐帅自立事败诏以元卿尝毁家归忠全其宗杖死延宗于京兆府赐还田产　　杨志诚
按唐书李载义传初载义母葬范阳为杨志诚掘发后志诚被逐载义尽戕其妻息士卒志诚者事载义为牙将载义宴天子使者鞠场志诚与其党噪而起载义走因自为都知兵马使文宗更以嘉王领节度用志诚为留后俄检校工部尚书擢节度副大使进检校尚书右仆射为下所逐推部将史元忠总留后志诚在镇密制被服皆拟乘舆元忠表而暴于朝诏御史按治斥岭南至商州诛之　　杨发
按唐书杨收传收兄发字至之登进士又中拔萃累官左司郎中改太常少卿为苏州刺史治以恭长慈幼为先徙福建观察使又以能政闻朝廷意有治剧才拜岭南节度使承前宽弛发操下刚严军遂起为乱囚传舍贬婺州刺史　　杨假
按唐书杨收传收兄假字仁之仕终常州刺史　　杨收按唐书杨收传收字藏之自言隋越国公素之裔世居冯翊父遗直仕为濠州录事参军收七岁而孤处丧若成人及长广颡深颐疏眉目寡言笑博学强记至它艺无不通解擢进士杜悰表署淮南推官宰相马植表为渭南尉集贤校理议补监察御史收固辞复为悰节度府判官改太常博士以母丧免服除从淮南崔铉府为支使还拜侍御史夏侯孜以宰相领度支引判度支迁长安令懿宗时擢累中书舍人翰林学士承旨以中书侍郎同中书门下平章事进尚书右仆射封晋阳县男既益贵稍自盛满为夸侈门吏童客倚为奸知政凡五年罢为宣歙观察使韦保衡劾收前用严撰为江西节度使受谢百万及它隐盗明年贬端州司马又明年流欢州俄诏内养追赐死后三年诏复官爵　　杨严
按唐书杨收传收弟严字凛之举进士累迁至工部侍郎翰林学士收知政请补外拜浙东观察使收贬严亦斥为邵州刺史徙吉王傅干符中以兵部侍郎判度支卒子涉注注为翰林学士　　杨授
按唐书杨嗣复传嗣复子授字得符由进士第迁累户部侍郎以母病求为秘书监后以刑部尚书徙太子少保卒赠尚书左仆射　　杨损
