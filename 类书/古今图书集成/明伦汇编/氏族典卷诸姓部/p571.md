<!-- { "loadSidebar": true } -->
按安丘县志攀字凤台明崇祯时人进士鸾四世孙勇略轶群从征流寇以血战得功授都司寻奉差饷辽祁寒舶沈冻脱右足五指兵部特奏授陕西威远游击后升庄浪参将复升甘州副将遭流寇来攻甘城力战而死家属殉难者嫂史副室周及僮婢十四人　　张锡眉
按明外史侯峒曾传峒曾嘉定人同里张锡眉举崇祯三年乡试城破自经妾何抱女沉水死　　张鸿儒
按城武县志鸿儒敏练有为委为邑厢长壬午守北门多方捍御昼夜不懈城破死焉　　张文浩
按博兴县志文浩本县东南隅社人任直隶安肃县训遇乱或曰公无城守责文浩曰学官非国家臣子耶分汛固守城陷死之　　张龙文
按武进县志龙文字掌鳞邑廪生为人倜傥有奇气轻财好施四方咸慕其名作文高古句不犹人甲申年死于难　　张述
按博兴县志述海丰人县学教谕崇祯间殉难　　张照按蓬莱县志照海防守备殉难
　　张问达
按黄县志问达泸州同知旋里纠众守城城陷遇害赠治中　　张逵
按乐陵县志逵素有勇力当流寇进攻乐陵逵领兵御之箭中项拔而复战猛气愈励贼遂退去　　张光先
按安陆县志光先字明扶守御所百户癸未城破不屈死子国勋国柱国栋俱被磔　　张怀亮
按宁阳县志怀亮临邑社人父被贼恳以身代贼释其父而杀之　　张允修
按明外史张居正传居正子允修字建初荫尚宝丞张献忠掠荆州允修题诗于壁不食而死　　张同敞
按明外史张居正传居正曾孙同敞中书舍人两京失守走福建永明王用为侍读学士改尚宝卿擢兵部右侍郎总督诸路军务兵败死之　　张孝起
按明外史张孝起传孝起吴江人举于乡为廉州推官大兵至避海滨寻举兵谋恢复战败被获妻妾俱投海死孝起羁军中脱去永明王以为吏科给事中清真介直不与流俗伍久之擢右佥都御史巡抚高雷廉琼四府城破走避龙门岛岛破被执不食七日死　　张鹏翼
按明外史朱大典传死事衢州张鹏翼鲁王所遣镇将　　张君正
按明外史朱大典传诸生殉义诸暨张君正城破夜入明伦堂缢死　　张格
按山西通志格石州人庠生遭城陷负母避难遇寇刃母哭泣代母死被伤骂贼卒　　张灏
按河南通志灏阌乡人流寇至负父逃难闻母屈氏骂贼抱幼女投井灏遂入井抱母尸出痛泣三日死　　张玉铉按安庆府志玉铉字鼎赖潜邑廪生因父新丧寇逼门庭守柩不去贼欲发柩卧棺上贼即断左手骂贼又断右手终骂不绝贼怒遂劈其颅死　　张五伦
按滨州志五伦庠生父弭病危五伦愿以身代祷于城隍遂缢死父果痊　　张维廉
按邹县志维廉父爵有勇力贼劫其里薄姓爵往救之维廉护父往并为贼所害　　张景
按招远县志景四世同居
　　张士德
按河南通志士德新乡人四世同居
　　张鹏
按淮安府志鹏宿迁人十四世同居
　　张献忠
按明外史张献忠传献忠延安卫柳树涧人也崇祯三年起为盗自号八大王十七年陷成都僭号大西国王改元大顺及大兵至凤凰陂射献忠堕马死
　张姓部列传十九
　　明四
　　张元勋
按明外史张元勋传元勋字世臣浙江太平人嗣世职为海门卫新河所百户沈毅有谋值倭警隶戚继光麾下有功进千户屡进署都指挥佥事充福建游击将军隆庆初改南路参将进副总兵五年擢署都督佥事为总兵官镇守广东万历五年从总督凌云翼大征罗旁贼斩首万六千余级进都督荫锦衣寻以疾致仕卒于家元勋起小校大小百十战威名震岭南与广西李锡并称良将　　张元忭
按明外史邓以赞传张元忭字子荩绍兴山阴人生有异质好读书以气节自负父天复官云南副使击武定贼凤继祖有功已贼还袭武定官军败绩巡抚吕光洵讨灭之至隆庆初议者追理前失亡状逮天复赴云南对簿元忭适下第还万里护行发尽白已复驰诣阙下白冤天复得削籍归隆庆五年元忭以廷试第一授修撰万历十年奉使楚府还过家省母既行心动辄驰归仅五日母卒元忭侍二亲病汤药非口尝弗进居丧毁瘠遵用古礼服阕起故官进左谕德直经筵先是元忭以帝登极恩请复父官诏许给冠带至是复申前请格不从元忭遂悒悒得疾卒天启初追谥文恭元忭笃于孝行躬行实践矩矱俨然子汝霖江西参议汝懋御史　　张臣
按明外史张臣传臣榆林卫人起行伍为队长跷捷精悍搏战好陷坚屡迁宣府膳房堡守备擢延绥八卫游击将军隆庆元年寇入&#子岭参将吴昂被杀命臣代之寻进副总兵守蓟镇西协万历初录秋防功进署都督佥事五年以总兵官镇守宁夏进署都督同知召佥书左府事出为陕西总兵官镇守固原十八年移镇甘肃谢病去臣更历四镇名著塞垣为一时良将　　张淳
按明外史张淳传淳字希古桐城人隆庆二年进士授永康知县吏民素多奸黠连告罢七令淳至日夜阅案牍剖决如流吏民大骇服久之擢礼部主事历郎中谢病去起建宁知府官终陕西布政　　张位
按明外史张位传位字明成新建人隆庆二年进士改庶吉士授编修预修世宗实录万历元年位忤张居正意谪徐州同知居正卒之明年用荐擢南京尚宝丞俄召为左中允进祭酒以礼部右侍郎引疾归久之以申时行荐拜吏部左侍郎兼东阁大学士日本封事坏位力荐参政杨镐才请付以朝鲜军务从之位已进礼部尚书改文渊阁以甘肃破贼功加太子太保复进少保吏部尚书改武英殿位初官翰林声望甚重及入政府招权示威素望渐衰赞画主事丁应泰劾杨镐丧师言位与镐密书往来朋党欺罔帝怒下廷议位遂夺职闲住无何有获妖书名忧危竑议者御史赵之翰言位实主谋诏除名为民天启中复官谥文端　　张韬
按广东通志韬电白人为指挥佥事守东门隆庆五年倭侵电白将破守者皆遁独韬披胄拒之援不至遇害　　张养蒙
按明外史张养蒙传养蒙字泰亨泽州人万历五年进士选庶吉士历吏科左给事中少负才名明习天下事居言职慷慨好建白迁工科都给事中出为河南右参政寻召为太仆少卿四迁左副都御史进户部右侍郎时再用师朝鲜命养蒙督饷事宁予一子官三十年尚书陈渠称疾乞罢诏养蒙署事会养蒙亦有疾在告固辞给事中夏子阳劾其托疾遂罢归卒于家天启初赐谥毅敏　　张后觉
按明外史张后觉传后觉字志仁茌平人父文祥由乡举官广昌知县后觉生有异质事亲孝居丧哀毁三年不御内以岁贡生授华阴训导致仕归后觉平生不作诗不谈禅不事著述行孚远近学者称之为弘山先生万历六年卒　　张敬修
按荆州府志敬修字炎州江陵人文忠长子万历庚辰进士授礼部仪制司主事籍没命下刑部侍郎丘&#等掠治惨烈敬修狱中报&#书有先人在国数十年赏之外无私入赐第之外无别椽刚介之节海内共知等语&#得书愈怒考掠愈急敬修乃投缳死崇祯即位复官以旌其孝还文忠二荫敬修孙同敞荫中书舍人　　张贞观
按明外史张贞观传贞观字惟诚沛人万历十一年进士除益都知县擢兵科给事中出阅山西边务还进工科给事中再迁礼科都给事中三王并封制下贞观率同列力争明年正月有诏皇长子出阁讲读而兵部请护卫工部奏仪仗礼部进仪注皆留中又止令预告奉先殿朝谒两官他礼皆废于是贞观等上言忤旨贬三秩顷之都给事中许弘纲御史陈维芝等连章申论帝竟除贞观名天启中卒　　张问达
按明外史张问达传问达字德允泾阳人万历十一年进士历知高平潍二县有惠政征授刑科给事中历工科左给事中进礼科都给事中迁太常少卿以右佥都御史巡抚湖广久之召拜刑部右侍郎迁户部尚书督仓&#寻拜左都御史天启元年为吏部尚书连掌内外大计悉协公论秩满加太子太保乞休疏十三上诏加少保归五年魏忠贤擅国御史周维持劾问达力引王之采植党乱政遂削夺顷之卒　　张鲸按明外史张鲸传鲸新城人太监张宏名下也冯保用事鲸害其能谮逐保宏遂代保掌司礼监而鲸掌东厂万历十六年御史何出光劾鲸专擅威福鲸被切责不罪给事中张应登论之不听御史马象干疏争命下象干诏狱给事中李沂复抗疏攻鲸复下沂诏狱鲸迫众论乞罢乃命私家闲住未几帝复诏鲸入大理评事雒于仁上酒色财气四箴指鲸以贿复进帝怒召申时行等入毓德宫命治于仁而召鲸至令时行等传谕责训之鲸宠由是渐衰　　张鹤鸣
按明外史张鹤鸣传鹤鸣字元平颍川人中万历十四年会试父病驰归越六年始成进士除历城知县移南京兵部主事累官陕西右参政以才略闻再迁右佥都御史巡抚贵州击平定广威平安笼诸贼威名甚着迁兵部右侍郎总督陕西三边军务转左侍郎佐理部事鹤鸣卧家园不赴至天启元年辽阳破兵事益亟右侍郎张经世督援师出关部中无侍郎言官请趣鹤鸣帝乃&#期令兵部马上督趣鹤鸣始履任至则论平苗功进本部尚书时熊廷弼经略辽东性刚负气好谩骂陵轹朝士鹤鸣与相失事多龃龉独喜巡抚王化贞化贞本庸才好大言鹤鸣主之所奏请无不从令无受熊廷弼节度致疆事大坏二年鹤鸣主撤廷弼专任化贞议甫上化贞已弃广宁遁鹤鸣内惭且惧罪乃自请行边诏加太子太保赐尚方剑鹤鸣惮行逗遛十七日始抵山海关至则无所筹画迁延数月谢病归六年魏忠贤势炽起鹤鸣南京工部尚书改兵部总督贵州四川云南湖广广西军务庄烈帝嗣位给事中瞿式耜胡永顺万鹏连章击之鹤鸣求去诏加太子太师归崇祯八年流贼陷颍川执鹤鸣倒悬于树骂贼死　　张纳陛
按明外史顾允成传吏部尚书孙鑨等以拾遗事被责允成谓阁臣张位实为之上疏力诋位张纳陛亦抗章极论帝怒谪允成光州判官纳陛邓州判官皆乞假归不复出纳陛字以登宜兴人举万历十七年进士由刑部主事改礼部生平尚风节允成既废与兄宪成修复杨时东林书院偕同志讲学其中纳陛与焉　　张五典
按山西通志五典字和衷沁水人万历壬辰进士授行人庚子始迁户部主事管天津仓迁员外历郎中迁山东分巡济南道参议壬子迁河南分守河南道副使乙卯迁山东参政戊午迁河南按察使兼河北道庚申迁山东右布政使辛酉迁太仆寺少卿壬戌迁南京大理寺卿乙亥乞终养升兵部尚书卒赠太子太保赐祭葬　　张鹤腾
按明外史张鹤鸣传鹤鸣弟鹤腾字元汉万历二十三年进士历官云南副使行谊醇笃誉过其兄城陷被执骂不绝口而死　　张春
按明外史张春传春字泰宇同州人万历二十八年举于乡历刑部主事励操行善谈兵天启二年辽东西尽失廷议方急边才十月超擢春山东佥事累转参议副使参政崇祯元年改关内道兵部尚书王在晋惑浮言劾春嗜杀通奄&#饷遂削籍下法司治明年法司言春被劾无实帝命释之三年永平失守起春永平兵备参议进参政偕诸将收复永平诸城论功加太仆少卿四年命监总兵吴襄宋伟军驰救大凌城军败襄伟走春及参将张洪谟杨华征游击薛大湖等三十三人俱被执春不失臣节而死其妻翟闻之恸哭六日不食自缢死　　张至发
