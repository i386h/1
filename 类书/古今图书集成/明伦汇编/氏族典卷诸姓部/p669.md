<!-- { "loadSidebar": true } -->
按蒲圻县志玹字敬润祖煜中洪武丙子乡试为合肥教谕父城中永乐癸卯乡试为富顺司训玹成化乙酉举于乡乙未登谢迁榜进士授浙江西安知县为政严峻豪猾屏迹征拜福建道监察御史坚持风纪不畏强御时贵州都匀苗乱大兵进讨敕玹往监军纪绩经略常屈群策改土为流改州为卫厥功居多晋陟大理寺丞勒石黔署寻致仕归　　黄节
按华容县志节字文忠成化丁酉乡贡性廉静有大志铨为广州府通判计使娼缚巨盗费参不烦寸兵擢肇庆府同知擒巨盗马文坚并其党数千人御史上其绩进福建盐运司同知逆瑾窃柄落职致仕归杜门诵黄庭经以老　　黄肃
按六合县志肃字敬夫东二图人成化戊戌进士授河南新郑知县赈济饥民多所全活秩满升工部都水主事进刑部贵州司员外郎擢广西按察司佥事土官赵源妻岑氏以贿谋立假子肃竟立其侄思明黄绍反肃率兵讨之思恩知府岑浚谋作乱豫筑丹良城以截行舟肃曰是贼咽喉也即被甲先登士皆蚁附贼遂焚营垒全师以归东塞蛮叛肃从间道破其巢蛮溃抚按交章荐之寻进湖广兵备副使正德初以军功升三品致仕　　黄颐
按蒲圻县志颐字敬德为人淳谨博学强记不苟许可成化七年中乡试十三年登曾彦榜进士授知温县再调陈留为政岂弟平易近民民怀其惠及致仕居乡党尚如诸生时人多称为长者　　黄珣
按浙江通志珣字廷玺余姚人成化辛卯乡试第一辛丑廷试第二历官翰林国子监终南吏部尚书珣虽和易而大节凛然逆瑾忌之勒令致仕嘉靖十年追谥文僖　　黄珂
按明外史黄珂传珂字鸣玉遂宁人成化二十年进士授龙阳知县治行闻擢御史出按贵州改按畿辅历山西按察使正德四年擢右佥都御史巡抚延绥入为户部右侍郎总督仓场河南用兵出理军饷随方转输军兴无乏录功增俸一级改刑部进左侍郎已改佐兵部宁王宸濠谋复护卫珂执议独坚九年擢南京右都御史寻就拜工部尚书乞休归卒谥简肃　　黄瓒
按扬州府志瓒字公献仪真人成化甲辰进士授户部主事由郎中升四川参议浙江参政迁江西右布政宁王宸濠不法诸司多为所制瓒独不屈转湖广左布政时吏部疏天下外官治行瓒为第一升应天府尹晋巡抚山东入为南京兵部右侍郎嘉靖初致仕卒　　黄景
按江西通志景字文昭上高人成化进士历礼部主事郎中奏对称旨升通政寻迁礼部左侍郎弘治初以时议不合致仕正德间又坐事调戍墩煌寻宥归卒景尝奉诏保定河间赈荒计虑周悉活人甚众又尝劝宪宗以养心之学及建议裁抑西僧之为民害者持论侃侃绰有足观云　　黄山
按江西通志山字允高高安人成化进士授行人屡奉使不以毫发自污弘治间擢御史时何文鼎以忠谏得罪山上疏力争巡按浙江剪宿弊惩奸贪无所假借风采动一时升广东按察佥事　　黄宝
按长沙县志宝字廷用高祖兴辅监察御史宝成化进士吏部主事文选郎风节凛然有黄宝不爱宝之谣迁太常卿修举礼乐擢都御史巡抚陜西河套莫敢犯秦地用宁逆瑾柄国归瑾败复起巡抚云南不逾月以疾卒赐祭葬　　黄廷新
按名山藏方技记廷新潮人寓兴宁县东郊家故贫隐屠肆口不言技术或时露一二成化中长乐尉江璟署县流贼攻城久廷新以遁法解贼围繇是知名练廷爵者喜谈兵事廷爵一日祭旗不开走问廷新廷新曰午有衣麻妇过子门子大喊三乃祭旗旗开矣祭毕必风雨果然隶人陈秀锦事廷新尽传其秘推官王爌署县一日捕治秀锦下之狱秀锦不逾垣而风逸爌知其得廷新术并捕廷新廷新取二竹叶一插鬓一以授其子父子坐肆中捕人过其旁无见也既数日曰吾向以日不利故不就捕今日可矣入跽露台下怀龙眼掷爌前爌乃见之告爌云一百二十日乃可以获爌不许驱促之廷新出使其子置炭七枚燃七灯草而试之炭炽而灯草不焦曰第往无祸也吾则不往期未耳及期廷新走获得之罗时雍者欲传其术置酒邀廷新覆盘&#使射之廷新一一中邻居道人为人设醮归廷新谓其乡人往候之潜以竹叶插道人门道人方昼寝乡人排门入不见道人惟见百雀自帐飞出乡人曰黄先生诳我少顷廷新去竹叶乡人见道人颓然&#箦之上一日呼其儿曰吾婿丘氏死矣急往讯之儿云昨见之南郊何以死廷新曰南郊正丘之死所也果然廷新刚直落魄不以法轻授人或呼为黄先生则不应曰吾屠子也以能自藏用故不及于祸

　黄姓部列传五
　　明二
　　黄流
按名山藏本士记流居玉岐之阳有志圣人之道根据六经博综诸史穷极造化探索事物一时名儒如罗伦陈献章张元祯胡希仁或近接行游或远著书札以亲老乏兄弟绝意仕进事父先意承志母病风数载随侍汤药后罹膈疾医不能治涕泣吁天请以身代忽有异应母膈遂愈弘治初与同邑萧子鹏被征子鹏得嘉兴教授流固辞不就嘉靖中诏书旌门　　黄锺按名山藏本行记锺庆都人祖居颜父鉴及锺子显孙世儒曾孙仲宁男妇计一百二十口自永乐至弘治元年六世同居无两爨其家以耕读为业孝养为先乡党有贫乏者常周急之择其子弟之良者聚而教之弘治中旌表　　黄鑅
按泉州府志鑅字于宣晋江人弘治庚戌进士授南京户部主事转礼部郎中擢守思恩军民府思恩故土官岑氏世袭余孽跳梁鑅至悉擒捕之团结保伍增设县治定税额均徭役建学校置驿道大小衙门悉用流官如内郡之法三年移守桂林考满丁外艰卒于家　　黄澍
按福州府志澍字文泽镐之子以荫入太学领弘治壬子顺天乡荐历姚安知府澍守郡清平明恕购朱能剧盗以雪冤狱郡称神明　　黄澜
按莆田县志澜字源续弘治癸丑进士选庶吉士授编修以母老告归母终复起供职甲戌同考会试充武宗经筵讲官进讲论语尚书有戒佚游远人等语转国子司业迁南京侍读学士以疾乞致仕卒　　黄昭按江阴县志昭字明甫中弘治乙卯南都乡试第二明年成进士授刑部主事改职方正德初逆瑾擅权抗节自守瑾怒敕罢之瑾诛起广东按察司佥事晋福建按察司副使黄田山寇啸聚有司莫能制闻昭往散去闽城门卒叶元保倡乱昭行间谍擒其首遂平昭与贡安甫史良佐同在正德党籍朝绅赠诗有三虎殿前声正烈一龙天上胆尤寒之句云　　黄衷
按广东通志衷字子和南海人父琏以学行称衷弱冠登弘治丙辰进士授南京户部主事监江北诸仓督榷扬州丁内艰归正德初复除户部晋员外郎罹外艰奔丧服阕铨衡拟改御史力辞乃补南京兵部员外郎晋礼部郎中后转武选寻迁吏部后知湖州府迁福建都转运使监司胡世宁荐衷堪总粮政遂晋广西参政督粮至则严法绳奸境内肃然辛巳八月晋云南右布政使征芒市以功转左巡察疏衷忠清公亮宜加重任甲申擢右副都御史巡抚云南荐贤黜贪安民御盗清里役以节财力复条陈地方利病八事皆切机宜无何移镇湖广兼理戎务首劾分巡守备者二人奸吏多望风解去丙戌湖广盗起授守巡官以方略进兵讨之捷闻大被褒赉会营显陵及建仁寿宫晋工部右侍郎兼佥都御史乞休不允改兵部右侍郎致仕　　黄俊
按武进县志俊字慎斋弘治己未进士庭坚十四代孙授户部主事转刑部郎中忤珰意出守严州立学置田调守汉阳铨曹闻其清介授山东转运使抗陈利弊十四条清望日隆自知为当道所忌遂乞骸肥遁　　黄臣
按济阳县志臣字伯邻号安&#弘治己未进士入史馆博洽高雅文名籍甚既历省闼值世庙初议大礼忤旨几毙杖下既而鉴其忠委任之累官至大中丞　　黄宏按明外史黄宏传宏字德裕人着籍孝陵卫举弘治十五年进士知万安县用才调泰和迁户部主事历江西左参议宸濠反被执宏愤怒以手梏向柱蹙项是夕卒子绍文奔赴求得其棺以伪命治敛非父志亟易之扶归　　黄瑗
按泉州府志瑗字纯玉晋江人弘治乙丑进士知山东长山县时有老妪子商贩戕于盗瑗计获真盗置之法人服其明青齐有疑狱藩臬多檄瑗鞫之升户部主事历员外郎中擢守肇庆以平贼功进三品秩既而广西盗起瑗统肇庆之兵会捕以疾卒　　黄巩
按明外史黄巩传巩字伯固莆田人弘治十八年进士正德中由德安推官入为刑部主事历职方武选郎中南巡诏下巩念帝巡游本江彬诱惑直请诛彬员外郎陆震草疏将谏见巩疏称叹因与连署以进帝怒甚江彬又激之遂下二人诏狱复跪午门五日廷杖五十斥为民震遂死彬使人沿途刺巩有治河主事知而匿之间行得脱既归潜心著述或米尽日中未爨晏如也世宗立召为南京大理丞明年入贺卒于京师天启初追谥忠裕　　黄玺
按明外史黄玺传玺字廷玺余姚人兄伯震商十年不归玺出求之经行万里不得踪迹最后至衡州祷南岳庙梦神授以缠绵盗贼际狼狈江汉行二句一书生告之曰此杜甫舂陵行诗也舂陵今道州曷往寻之玺从其言既至无所遇一日入厕置伞道旁伯震适过之曰此吾乡之伞也循其柄而观见有余姚黄廷玺记六字方疑骇玺出问讯则其兄也遂奉之以归　　黄质
按范县志质字文之登顾鼎臣榜进士正德初补永清令治居畿邑之最征为户科给事中&#逆瑾窃权质上疏言多指斥中人瑾不平会江西有疑狱命往谳之事竣瑾败寻改礼科适干清宫灾上言致灾之由消变之道慷慨激切得古谏臣体出为湖广参议同大司徒秦民悦平郴桂峒獠既改河南中丞何天衢征剿巨盗以质督军饷盗平迁浙江按察司副使饬兵温处剿平汀漳群盗为共事者窃其功改湖广辰沆兵备副使又与朝贵多不相能居无何乃有左迁之命遂解任归寻卒　　黄卿
按益都县志卿字时庸号海亭正德戊辰进士历知武进涉县迁守应州所至皆以能称升南京刑部郎擢守太原修废决滞五阅月而郡大理汾河决城将垫具词告祭水徙三里民神之升浙江右参政调陕西再迁江西晋左布政庚子入觐中道卒　　黄重
按广东通志重字子任南海人正德戊辰进士授行人罹外艰归服阕复职壬申使伊藩葬祭事竣却其金癸酉使辽甲戌以绩最擢户科给事中巡视内十库并光禄寺宿弊俱革建言重名器久任用慎荐举省榷课四事户部奏从所省商旅称便已而清理畿内仓场权贵避焉寻进兵科右给事中考选京卫武官淑慝罔弗当者疏乞归省庚辰复任寻罹内艰归癸未服阕补吏科右给事中甲申夏晋兵科左给事中太监潘真出镇荆湖违例丐请重封驳不避秋以言礼杖于午门外寻进户科都给事中丙戌充武举考官丁亥畿内饥疏请赈济诏行其言多赖全活入侍经筵擢南京太常寺少卿己丑致仕　　黄廷辉
按江西通志廷辉靖安人正德己巳寇攻县治典史吕操陷于敌廷辉与兄子宗祥奋力救援廷辉手戮一贼为他贼所杀宗祥继之戮贼二亦被害　　黄锺
按畿辅通志锺字伯魁延庆州人正德辛未进士除户科给事中彭泽节制川陕有功权臣忌之诬以罪锺上疏为白其冤己卯迁顺天府丞京兆多勋戚巨珰恣肆陵虐锺设法缉之嘉靖辛卯迁都察院佥都御史巡抚山西致仕　　黄宗明
