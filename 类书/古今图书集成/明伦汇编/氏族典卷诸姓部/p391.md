<!-- { "loadSidebar": true } -->
按苏州府志裕字道夫其先楚丘人父珣英宗时平江军节度推官官至太子中舍始家于吴裕为泰州司录时年尚少知州张次山果于为政兴举废事投窜奸吏多裕助之以江宁府司录监湖州酒税历睦州团练推官改州观察推官辟江都县迁开封新城左厢公事锐于决遣庭无留人厢素号难理至是相戒无犯监大观东库除管勾南京留司御史台公事卒　　边知章
按吴县志知章字公望登崇宁五年进士历官通判开封府朝请郎赠朝散大夫　　边知白
按吴县志知白字公式裕次子孝友纯诚清虚寡欲宣和六年进士为吴县尉绍兴中累迁户吏二部侍郎直学士院常使金闻欲寇蜀歌蜀道难以讽之遂辍西南之役官至吏部尚书同安县开国侯卒赠少师　　边惇德
按万姓统谱惇德字公辨裕从子才思敏给以能诗名子瀛济有学行孙应升特科进士曾孙云遇宝佑进士　　边察
按武进县志察中绍兴三十年庚辰科榜
　　边密
按吴县志密字元几登干道八年进士历官至文林郎　　边寅
按吴县志寅登淳熙五年进士
　　边维岳
按吴县志维岳字申甫知章子登淳熙十四年进士历官知袁州右通议大夫　　边冽
按吴县志冽登绍熙元年进士历官左文林郎　　边烈按武进县志烈中绍熙元年庚戌科榜
　　边瀛
按昆山县志瀛字道卿开禧元年特科进士
　　边云遇
按昆山县志云遇字龙光应升次子宝佑四年登进士　　边居谊
按宋史边居谊传居谊随人也初事李庭芝积战功至都统制咸淳十年以京湖制置帐前都统守新城居谊善御下得士心凡战守之具治之皆有法大兵至沙阳居谊率舟师拒之吕文焕招降不从乃麾兵攻城以火具却之旋蚁附而上居谊乃取其家金尽散将士往来督战会暮破侵汉楼楼火延毁民居居谊度力不支走还第拔剑自杀不殊赴火死丞相伯颜壮其勇事闻赠利州观察使立庙死所　　边珣
按万姓统谱珣字仲宝楚丘人性孝弟与人交有始终在官有能名公卿皆所推重历任苏州太守　　边凤举按沧州志凤举数世同居旌表其闾赐以粟帛有司存问复减赋授官　　金
　　边元忠
按杞县志元忠大定中举进士在西京大同有父老王&#等求为副留守李公宴德政碑元忠援笔立就　　元　　边景元
按长洲县志景元字长卿宋朝奉大夫珣之八世孙性端谨淬砺于学在廷之臣交荐为国子伴读以病辞　　边昌
按长洲县志昌字伯盛张氏据吴以礼招致为官誓死弗就　　明
　　边珪
按禹州志珪字廷玉其先汝阳人元末避乱徙居禹洪武初年由辟荐擢山西稷山县尹教养有法甚得牧民之体　　边升
按明外史陈植传边升者荥泽人为兵部侍郎燕兵至不屈死福王时赠太子太保本部尚书谥果愍　　边宁按禹州志宁字定之少有文名戊子举乡试第六任绵州鄜州学正诏入文渊阁纂修永乐大典校正七馆书文乡人称为边夫子　　边孟屯
按延平府志孟屯沙县人善山水人物
　　边景昭
按延平府志景昭沙县人怡旷洒落博学能诗精花果翎毛宣德间召至京授武英殿待诏　　边永
按任丘县志永字仕远正统壬戌进士授行人出使安南占城不辱君命安南为筑却金馆及典藩祀总粮储所在有绩以郎中致仕永家教严明德行高厚故子孙克绳科甲联绵为北地冠　　边镛
按畿辅通志镛字克振任丘人景泰癸酉举人选授御史成化时监武靖伯赵辅军于辽东持法严明师还以功迁南通政司参议迁右佥都御史巡抚山西大同有警关兵力不支镛据险设伏敌至伏发不利而去弘治二年迁左副都御史管院事上时政十五事三年改南京刑部右侍郎不数月引疾乞归卒　　边完按杞县志完字克修景泰丙子举人历广西道御史尝侍班宪宗喜其端敏期其大用成化中按直隶修理边备镇定疆场事竣绘图以进帝览大悦曰宜乎名边完也迁山西佥事以忧去服阕升陕西兵备副使时寇变剿杀甚多朝廷劳以文币弘治二年迁云南参议　　边靖
按万姓统谱靖庆都人由太学生为广宁经历自幼以孝闻父友谅卒靖哀毁几绝及葬负土成坟庐于墓侧环植以树岁旱不雨靖旦暮汲水灌之俄有泉涌道傍足以灌溉人以为孝感所致事闻诏旌其门　　边宪按畿辅通志宪字汝成任丘人成化时进士授青州府推官发奸谳狱如老吏郡中无不畏服擢监察御史按山西裁抑贵势风采凛然奉命核辽东储宿&#剔抉殆尽比还升守凤阳不两岁积谷万余石升浙江按察副使时逆瑾窃政竟不少挫历升右都御史巡抚山东贼流入东省宪遣官分御多所斩获明年贼势益炽师久无功言者请罪地方大吏宪就逮贼平始释后复起巡抚宁夏至则筑垣堑蓄刍粮边备罔有不饬遇敌于花马池红儿山五日七捷事闻升南京刑部右侍郎累官至都御史卒　　边文显
按无锡县志文显中成化十三年丁酉举人官通判　　边宠按任丘县志宠字汝嘉弘治己未进士任刑部主事敷奏平允改吏部文选司主事简拔精明一时称为知人未竟其才而卒朝论惜之　　边亿
按任丘县志亿字本一号东瀛弘治己未进士授户部主事改兵部寻升陕西佥事值安化王之变奉敕抚辑宁夏诸郡赖以保全升汉南兵备副使除廖曹鄢俞四巨寇钦赏银牌服色加俸二级升湖广左参政　　边贡
按名山藏文苑记贡字廷实历城人弱冠举进士授太常博士孝宗一日祭贡不与孝宗曰何不见年少官人耶擢兵科给事中孝宗登遐贡劾太监张瑜太医刘泰高廷和用药之误又劾太监苗达与保国公朱晖都御史史琳用兵之失刘瑾擅权贡不能善事显贵人伺瑾颜色以太常丞出为卫辉知府寻改荆州擢山西提学副使丁父忧复除河南寻丁母忧嘉靖初即家起南太常少卿累太常卿提督四译馆时四译文字体以地殊八馆诸生学无师授贡征求故译是正诸文以成一家之学通远人之情累擢南户部尚书东南财赋制以都御史总之转相疑忌事多格阂贡曰部主会计院主觉察又何妨焉人称其通练识体寻以疾乞归贡平生僻于聚书所蓄不啻数万既归遭回禄之变几尽仰天大哭曰嗟乎甚于丧我疾遂笃寻卒贡美姿风流饶吏事所交尽天下豪侠能酒酒屈其座客每醉则使两妓肩臂扶路唱乐观者如堵了不为怪　　边永宁
按无锡县志永宁中弘治十四年辛酉举人任台州教授　　边蕙
按万姓统谱蕙任丘人弘治进士
　　边嵛
按无锡县志嵛正德九年甲戌进士官宁波教授　　边伟按任丘县志伟字朝仪号云丘正德进士授工部主事历山东盐运使政务宽平耻尚奔竞博洽能文儒者宗焉　　边遁
按云南通志遁正德间人住狮子山土妇凤氏往谒不为礼且曰汝不修当为厕虫矣凤怒夜遣人刺之至则为巨人所缚鸡鸣更使往视亦被缚恳请于遁乃以法释之因拂衣去凤又使人邀之业渡金沙江矣遥顾使者曰若主真当变虫俄失所在　　边偲
按任丘县志偲字箴甫嘉靖辛卯举人苏州府通判高才博学谢政归家教育后生多所成就　　边彦骆
按杞县志彦骆字国龙嘉靖进士授行人时修内殿命采木江南乃尽力经营复捐金五百以勷国事内殿告成帝优诏褒之寻升工曹着有使职昭鉴阴阳图说元会运世解等书行世　　边傒
按任丘县志傒字志甫嘉靖癸丑进士任归安知县吏才明敏土人敬慕未及大展而卒　　边毅
按江西通志毅字德弘号南冈峡江人嘉靖中进士为台州推官多所平反擢御史疏论时政屡忤权贵一日宰臣严嵩自出慰劳台臣欲啖以无言谓毅曰君何靠曰某靠天时京师有靠天边南冈之谣坐忤出守湖州再谪判广德补宜城令稍迁大理评事转刑部郎卒　　边云鹉
按杞县志云鹉嘉靖时人早失父母依太母常氏太母病笃鹉尝粪以觇燥湿太母思啖鸨肉时方大雪鹉度不可得乃焚香吁天刲左股充鸨羹以献太母食之疾愈后数年卒鹉庐墓负土成丘时有白兔岐麦瑞谷之异人以为孝感诏旌其门　　边洵
按任丘县志洵字文允嘉靖甲辰进士授中书舍人历升户部郎中潼关副使政体详明不附权势时人雅重之　　边侁
按万姓统谱侁任丘人嘉靖进士
　　边仲
按万姓统谱仲字仲父任丘人嘉靖进士
　　边维垣
按福建通志维垣字师甫彭县人隆庆间知福州简静敦慎有清介之守郡人爱之累升工部侍郎卒于官　　边维明
按任丘县志维明号朴云万历壬子举人初知南召县改知祁县时祁被寇土人流散到任后悉心招抚流亡渐集赋性严明吏不敢欺境中大治　　边维新
按静海县志维新字铉鉴性耿介有节操庚子科举于乡任巩县令庭无冤狱野无追呼后擢邠州守缘痼疾予告时中珰欲致之为声援歆以大用竟高尚不屈每谓其众子曰予欲使汝辈为清白吏子孙冰山安可依乎　　边有猷
按开封府志有猷封丘人进士任太仆寺卿居乡有盛德入乡贤子之靖进士官兵部主事　　边贺
按禹州志贺字文庆天资颖慧阅诗过目成诵工于古作郡祠宇碑铭多所撰记幼与蒋少参讲学极有发明数劝进取不听隐处灵泉里耕灌吟&#略无外慕自号箕山遁夫寿八十四卒　　边师吴
按杞县志师吴字南游幼失怙寄食屠贩家年二十始业儒然读书目数行下虽浩瀚千言卓笔立就学使李化龙奇之拔置第一赋性不羁放浪诗酒值开封郡王与胥吏构欲疏于朝慕其名延致之酒酣以状告师吴拂衣叹曰丈夫遇知己便当刎颈岂一疏足云耶遂草疏事泄为当事所执欲置之法师吴在狱牢骚哀怨作诗词数种里巷诵之后遇巡抚张怜其才而释之　　边上臣
按贵州通志上臣思州人万历壬午科举人官知县　　边云按堂邑县志云普通乡人山海卫总旗从征有功升本卫所百户　　边超
按长清县志超丁丑进士青州守备
　　边一椿
按江西通志一椿字汝寿峡江人家贫授经于楚忽梦神告父病觉而泣徒步千里归侍父病寻得愈后三年父卒葬山中躬守墓侧有虎吼其前叱之掉尾以去时人以为孝感　　边瑀
按沾化县志瑀字朝佩刚直仁孝事继母朱以孝闻举于乡授兵部司务迁员外郎以廉着声常查工部库多羡金主者雅相善欲私之惮瑀瞰瑀出以二百金投其次子瑀归知其事挞次子袖而反之亦不他泄焉瑀既贫不能馈赂人又不善与时上下淹郎署数考出守石阡致政归检行笥得银六十九两云　　边彦昌按无锡县志彦昌崇祯四年贡生任训导


　拳姓部列传
　　周
　　拳弥
按左传哀公二十五年夏五月庚辰卫侯出奔宋初卫人剪夏丁氏以其帑赐彭封弥子弥子饮公酒纳夏戊之女嬖以为夫人其弟期太叔疾之从孙甥也少畜于公以为司徒夫人宠衰期得罪公使三匠久公使优狡盟拳弥而甚近信之故褚师比公孙弥牟公文要司寇亥司徒期因三匠与拳弥以作乱皆执利兵无者执斤使拳弥入于公宫而自太子疾之宫噪以攻公鄄子士请御之弥援其手曰子则勇矣将若君何不见先君乎君何所不逞欲且君尝在外矣岂必不反当今不可众怒难犯休而易间也乃出将适蒲弥曰晋无信不可将适鄄弥曰齐晋争我不可将适泠弥曰鲁不足与请适城鉏以钩越越有君乃适城鉏弥曰卫盗不可知也请速自我始乃载宝以归

　偏姓部汇考
郑樵通志
　　以官为氏
偏氏古偏将军之后急就章汉有偏吕张


　权姓部列传
　　汉
　　权忠
按唐书宰相世系表汉有左辅都尉忠
　　权僓
按万姓统谱僓汉人
　　晋
　　权翼
