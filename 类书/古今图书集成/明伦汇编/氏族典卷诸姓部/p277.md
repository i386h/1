<!-- { "loadSidebar": true } -->
按泉州府志浚字潜哲惠安人永乐中领乡荐以乙榜授教山阴丁外艰服阕除丽水用荐者擢山东道监察御史立朝纠劾无所避出按广西去贪污释冤狱风采凛然九载考满例迁京秩浚以母老恳请归遂不复起　　陈锜
按福宁州志锜字器之领乡荐历官监察御史永乐间监军甘肃号令严明军民胥戴西寇猖獗锜奋然勒兵拒战数日援绝被执锜厉声骂贼寇怒杀之　　陈详按上杭县志详字约礼永乐辛丑进士连丁内外艰终制于家宣德三年赴京即拜山西道御史知无不言上重其刚介己酉敕巡浙江兼按银场历五年还朝值云南车里酋长构衅争地复&#详往勘正之酋悔服上命量赐以表劳绩而抗表求归卒年七十一　　陈叔刚按福州府志叔刚名枨以字行闽县人永乐辛丑进士宣德初拜监察御史预修成祖仁宗实录以劳迁翰林修撰未几守制归正统初服阕复起充经筵讲官寻擢侍读叔刚性温厚以文行重一时　　陈鹗
按万姓统谱鹗字克忠番禺人永乐举人仕至顺天府尹迁镇江同知致仕卒于家鹗以犯颜敢谏屡濒于死赖文皇仁宗之明踬而复奋然竟龃龉坎壈其身直道三黜其信然哉　　陈用
按万姓统谱用字时显莆田人举乡试第一登永乐进士第选翰林庶吉士时行在开东馆征天下名士纂修五经四书性理大全诸书用预焉书成授本院检讨升修撰正统初转侍讲凡掌院事二十余年以母丧解归卒用为人质实醇厚言动不苟乡邦称重　　陈孜按万姓统谱孜字克和以人材荐尝试政行在兵部尚书张本称之曰陈某倚马之才也深器重之荐授职方主事章疏机务多所咨决时军政滋弊民往往被诬孜撰军政条例上之　　陈真
按将乐县志真字思诚由太学生拜饶州通判改安庆秩满赴京会成祖梦二朱衣侍墀下自云太守一真一假次日同他府通判陈假引奏适与梦符俱升知府真知扬州政尚宽平不事鞭楚时称有古循吏风　　陈忠
按明外史陈洽传陈忠临淮人初为宽河副千户以靖难功积官指挥同知坐事戍广西从军交址于个招市舁小舟入江劫黎季牦水寨破之攻多邦城先登论功还故官调交州左卫进都指挥同知黎利寇清化忠战死仁宗悯之优恤如制　　陈恭
按明外史陈遇传遇子恭举人累官工部尚书有能声　　陈孟颙
按明外史陈遇传遇弟远远子孟颙善书
　　陈勉
按明外史顾佐传雩都陈勉进士除监察御史出为广东副使仁宗初以杨士奇荐擢左副都御史宣德间尝坐失出下诏狱得释信丰诸县盗起命勉抚之乱遂定正统中历两京大理寺卿景泰初进南京右都御史掌院事致仕卒勉外和内刚精通法律吏不敢欺　　陈继
按明外史陈济传陈继字嗣初吴人贯穿经学奉母至孝府县交荐以母老固辞母卒哀毁过人仁宗即位开弘文阁帝亲临幸问山林名士杨士奇荐之召为国子博士寻改翰林五经博士直弘文阁备顾问宣宗初迁翰林检讨引疾归卒　　陈淮
按名山藏本士记淮莆田人幼至性在父母侧饮食衣服必躬视疾侍汤药不离顷刻父贤为南康教谕淮从之官每日鸡鸣起所须皆先具洪熙初贤入觐卒京师淮载榇南归至宁化辄夜宿柩旁河岸多虎亦不引避夜大雨惧河泛柩抚之号呼雨忽止淮遇父母忌缟素哭奠哀慕终身以贡充国子生值限年例过五十五者罢归或请淮减岁籍曰吾不敢远愧司马朗宁黜归因上疏言太学不论贤否徒计老壮启人伪丧士心不报归置义塾训乡子弟家门肃睦诸子遵教无违礼法令有便者必白之郡邑台司一上官拂然不纳淮厉声曰天生君子道固然耳　　陈赐按瓯宁县志赐字孟嘉举进士授监察御史迁知南雄府莅事精敏宽猛得宜洪熙中疏豁虚粮二千余石民困苏焉　　陈鉴
按明外史刘球传陈鉴字贞明高安人宣德二年进士授行人正统中擢御史厉风节出按顺天改按贵州麓川思机发自大军再征穷窜屡上书哀诉乞宥罪通贡王振不许复大举远征时云南军民疲敝苗乘机煽动闽浙间盗贼亦发鉴抗章言贼酋远遁不为边患宜专责云南守臣相机剿灭毋远劳禁旅振大怒欲困之改鉴云南参议使赴腾冲招贼怒未已摭鉴为巡按时尝请四川播州安抚司改隶贵州以为鉴罪令兵部劾之逮下吏论死系狱景帝嗣位乃得赦寻授河南参议致仕归卒　　陈镛
按明外史李庆传宣德二年安远侯柳升讨黎利庆参赞其军事诏择部曹贤能自随师入交址升意殊轻贼不为备主事陈镛言于庆曰柳将军辞色皆骄骄者兵家所忌贼或示弱以诱我未可知防贼设伏庆告升升不听直前中伏镛死之镛字叔振钱塘人由庶吉士授祠祭司主事杨士奇称其清介端确表里一出于正　　陈敏政
按古田县志敏政其先浙之钱塘人后迁吴兴至敏政父引为古田教谕因家焉敏政遂就闽试应宣德丙午乡荐丁未举进士授潜江令引卒服阕以本非闽籍改调闽令时沙尤寇乱流民多避入闽敏政曲为抚纳民赖以全活历官南康知府致仕卒　　陈诏
按浙江通志诏字廷询青田人少时英敏绝伦日诵万言中宣德庚戌进士第一除监察御史迁四川按察副使时闽浙盗发温处屠掠尢惨上素重诏威望且谙民情土俗拜都察院佥都御史巡抚浙江山寇遂平复命疾作卒　　陈员韬
按明外史陈选传选父员韬宣德五年进士授江西新城知县调繁永新擢御史出按四川黜贪奖廉还擢广东右参政迁福建右布政使广东值黄萧养乱后而福建又寇盗甫息员韬皆拊循备至得士民心　　陈永定按贵州通志永定永宁百户膂力过人善骑射宣德八年征松潘有功升千户正德间领思仁遇害　　陈信按浙江通志信字履信仁和人以推择为吏宣德间以荐擢大理评事改南京西城兵马副指挥升苏州府通判清操益励督饷之京事竣乞归　　陈琴
按延平府志琴山之子恤贫济乏出于天性雅于诗文不屑屑于家人生产父卒宣宗遣官谕祭营葬赴京谢恩特授户部主事以母老乞终养年七十五卒　　陈瓛按泉州府志瓛字微仲由福州来家晋江性孝友不求闻达工诗词宣德间累召不起号为征君　　陈敏
按明外史陈敏传敏陕西华亭人宣德时为四川茂州知州遭丧部民奏留正统中九载报最军民复请留进成都府同知视茂州事都司徐甫言敏在职公勤群番信服章下都御史王翱等核实进敏右参议仍视州事景泰改元参议满九载进右参政仍视州事&#州二十余年威惠大行军民胥悦其后秩渐高诸为监司郡守者反位其下敏志渐肆同事多忌之按察司张淑劾敏贪残罢去　　陈泰
按明外史陈泰传泰字吉亨光泽人幼从外家曹姓既贵乃复故举乡试第一除安庆府学训导正统初廷臣交荐擢御史巡按贵州再按山西复按山东泰素励操行好搏击惩奸去贪威棱甚峻超擢四川按察使巡抚寇深忌其能参议陈敏希深指劾泰擅杖武职殴舆夫至死逮下刑部狱坐斩郕王监国赦复官于谦荐守紫荆关也先入犯关门不守复论死景帝宥之命充为事官自效景泰元年以大理右少卿守备白羊口迁右佥都御史镇易州节制紫荆倒马诸关三年命兼巡抚保定六府寻进右副都御史督治河道七年移抚苏松天顺改元罢巡抚官改广东副使以忧去四川盗起有言泰尝&#其地有威名乃复故官往巡抚八年进右副都御史总督漕运兼巡抚淮扬诸府&#淮三年谢政归卒　　陈文
按明外史陈文传文字安简庐陵人乡试第一正统元年进士及第授编修寻命进学东阁秩满迁侍讲景泰二年阁臣高谷荐文才遂擢云南右布政使迁广东左布政使母忧未赴英宗复位召为詹事乞终制不允入侍东宫讲读吕原卒帝问李贤谁可代者曰何潜可出告王翱翱曰陈文以次当及奈何抑之宜再入请明日贤入见如翱言遂进礼部右侍郎兼学士入内阁文既入辄怀忿每事挠贤宪宗即位改吏部左侍郎同知经筵事再进礼部尚书罗伦论贤夺情文内愧阴助贤逐伦为士论所鄙英宗实录成加太子太保兼文渊阁大学士成化四年卒赠少傅谥庄靖　　陈亹
按漳浦县志亹字尚勉十七都人正统元年第进士授户部主事迁吏部考功郎中瓦剌犯边守臣失策作备边御戎策以献天顺四年广东布政使员缺亹除授务存大体不事苛刻时当剧贼作耗亹密相机宜且抚且捕招降新兴德庆蓬州诸贼既而以疾求退归里所著有梅庵存稿经籍要览　　陈复
按明外史轩輗传陈复福建怀安人輗同年进士由户部主事知杭州廉静无私狱讼大省遭丧部民乞留诏起复未几卒輗倡僚属助之乃克敛吏民相率致赙其子尽却之称贷归　　陈胜通
按沙县志胜通字文达兴义坊人正统三年由太学生拜大理评事持身清慎谳狱平恕升湖广按察司佥事行部所至风节凛然景泰元年湖口十八洞寇发胜通承檄往抚镇之寇息民安寻卒于官　　陈宣
按陕西通志宣固原卫人正统三年随驾北征阵亡优恤　　陈谟
按衡州府志谟字嘉言丰仪甚伟器识凝远正统戊午乡试第二授礼科给事中转左景泰壬申奉使琉球国王甚敬礼之后以刚直忤旨谪泰安州同不就　　陈钝按福州府志钝字鲁若候官人正统己未进士授户部主事扈从北征师溃于土木死之　　陈政
按广东通志政字宣之番禺人正统辛酉发解景泰甲戌进士选为翰林庶吉士预修寰宇志书成拜湖广道监察御史疏敬天勤民十事人服其敢言寻奉命提督直隶学校条教十五以稽勤惰特升山东按察副使提督学校如故成化丁亥改云南按察副使修举宪度张弛得宜甲午献绩如京至湖湘遘疾归　　陈汉按福州府志汉怀安人正统辛酉乡荐授新兴训导经明行修训诲不倦时寇攻城汉设策御敌贼遂引去有司以其能檄往招抚贼首罗寅弟等凡二万余俱闻风归服　　陈隆
按福州府志隆字伯昌连江人正统辛酉乡荐授松江同知成化间擢苑马少卿累以疾丐归转太仆致仕　　陈汝言
按明外史徐有贞传陈汝言字讷之潼关卫军家子也举正统七年进士授户部主事进郎中尝出勘灾伤核盐课所至輘轹官吏巧猎财贿然负气敢任事英宗复辟深结曹吉祥石亨冒迎驾功超擢本部右侍郎荫锦衣世袭副千户未几调本部汝言既得志凌尚书王骥出其上骥谢政即代为尚书益恣肆纳赂市权始善徐有贞后与曹石辈挤之既又虑害己者惟曹石乃密陈两人过恶两人大怒帝又渐觉其奸命言官弹劾论斩籍其家曹石相继败汝言望赦己竟死于狱　　陈溱
按蕲州志溱字济宽中正统甲子乡试授虞部主事分督济宁河闸时值中贵楼船犯禁即绳以法不少假借中贵衔之媒&#其短下狱谪戍贵州清平卫所着有独醉稿　　陈濂
按万姓统谱濂字德清鄞人敏悟夙成登正统乙丑进士授南京刑部主事明习文法一如素官事寻升广东按察佥事转副使巡视海道海故盗薮而圌山又濒海盗势猖獗濂辄亲冒矢石出奇应变日夜露祷誓不与贼俱生忽雷电交作风雨晦冥盗贼迷瞶相击杀俘馘无算海南肃然历升广东左布政使寻升广东巡抚都御史又奉命总督漕运昼作夜惟勤疏浚严监督立程度输运无后期两淮故南北孔道诸豪家渔猎赀货率多横暴陵啖庶姓悉裁以法善良咸获其所又命巡抚北直隶兼巡紫荆诸要害明年上又以漕运事重还濂原任比至淮卒　　陈咏
按浙江通志咏字永言余姚人正统间第进士拜南台御史郕王监国进中兴十四事出为陕西按察佥事卒王尚书竑祭咏而家人亡其楮白竑竑曰可无用也公生平不取一钱死安受此　　陈晟
