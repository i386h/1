<!-- { "loadSidebar": true } -->
按唐书韦皋传皋字城武京兆万年人六代祖范有勋力周隋间皋始仕为建陵挽郎诸帅府更辟擢监察御史张镒节度凤翔署营田判官以殿中侍御史知陇州行营留事德宗狩奉天李楚琳杀镒劫众叛归朱泚始泚以范阳军镇凤翔既归节度而留兵五百戍陇上以部将牛云光督之至是云光请皋为帅将劫以臣泚别将翟伺知以白皋云光惧不克率众出奔至汧阳遇泚奴使皋所云光以兵俱皋迎劳伪受泚诏明日置酒大会奴云光与其下至皋伏甲左右庑酒行尽杀之以其首徇泚复使它奴拜皋凤翔节度使皋亦斩之帝闻乃授皋陇州刺史置奉义军拜节度使宠其功帝自梁洋还召为左金吾卫将军迁大将军贞元初代张延赏为剑南西川节度使初云南蛮羁附吐蕃五年皋破吐蕃于台登屯栅以次降定进检校吏部尚书九年天子城盐州策寇且来挠袭诏皋出师牵维之以功为检校尚书右仆射扶风县伯于是西山羌女诃陵南水白狗逋租弱水清远咄霸八国酋长皆因皋请入朝乃遣幕府崔佐时由石门趣云南而南诏复通诏皋统押近界诸蛮西山八国云南安抚使俄进同中书门下平章事十三年复嶲州吐蕃怨完垒造舟谋扰边皋辄破却之生禽莽热献诸朝帝悦进检校司徒兼中书令南康郡王帝制纪功碑褒赐之顺宗立诏检校太尉会王叔文等干政皋自以大臣可与国大议上表请皇太子监国太子遂受禅是岁皋暴卒年六十一赠太师谥曰忠武皋治蜀二十一年数出师凡破吐蕃四十八万禽杀节度都督城主笼官千五百斩首五万余级获牛羊二千五万收器械六百三十万其功烈为西南剧　　韦武
按唐书韦挺传挺子待价待价曾孙武年十一荫补右千牛累迁长安丞德宗幸梁州委妻子奔行在除殿中侍御史户部侍郎元琇为水陆转运使表武以仓部员外郎充判官谋不用杜门数月而琇败转刑部员外郎宪宗时入为京兆尹护治丰陵未成卒赠吏部尚书　　韦彤
按唐书韦彤传彤京兆人治礼德宗时为太常博士　　韦丹按唐书韦丹传丹字文明京兆万年人周大司空孝宽六世孙丹蚤孤从外祖颜真卿学擢明经调安远令以让庶兄复举五经高第历咸阳尉顺宗为太子以殿中侍御史召为舍人新罗国君死诏拜司封郎中往吊故事使外国赐州县十官卖以取赀号私觌官丹曰不足于赀宜上请安有贸官受钱即具疏所宜费帝命有司与之因着令还为容州刺史仁化大行迁河南少尹未至徙义成军司马以谏议大夫召有直名授&#南东川节度使召还拜晋慈隰州观察使封咸阳郡公徙为江南西道观察使卒　　韦执谊
按唐书韦执谊传执谊京兆旧族及进士第授右拾遗入翰林为学士得幸于德宗与裴延龄韦渠牟等宠任相埒与王叔文善顺宗立叔文用事乃擢执谊为尚书左丞同中书门下平章事叔文与王伾居中窃命欲执谊据以奉行执谊外迫公议时时异论相可否叔文数为所梗遂诟怒反成仇怨及宪宗受内禅流叔文伾分北支党贬执谊为崖州司户参军死　　韦贯之按唐书韦贯之传贯之名纯避宪宗讳以字行后周柱国敻八世孙贯之及进士第为校书郎擢贤良方正异等再迁长安丞永贞时为监察御史迁礼部员外郎进吏部坐贬巴州久之召为都官郎中知制诰进中书舍人改尚书右丞俄同中书门下平章事皇甫镈张宿皆以幸进宿使淄青斐度欲为请银绯贯之曰宿奸佞吾等纵不能斥奈何欲假以宠乎由是宿等恐阴构之出为湖南观察使左迁太子詹事分司东都穆宗立即拜河南尹以工部尚书召未行卒　　韦公肃按唐书韦公肃传公肃隋仪同观城公约七世孙元和初为太常博士兼修撰以官寿卒　　韦况
按唐书韦安石传安石子斌斌子况少隐王屋山孔述睿称之荐为右拾遗不拜未几以起居郎召半岁辄弃官去除司封员外郎称疾固辞元和初授谏议大夫勉谕到职数月乞骸骨以太子左庶子致仕卒况虽世贵而志冲远不为声利所迁当时重其风操　　韦弘景按唐书韦思谦传思谦子嗣立嗣立孙弘景擢进士第数佐节度府以左补阙召为翰林学士苏光荣为泾原节度使弘景当草诏书辞不如旨罢学士累迁度支郎中张仲方黜李吉甫谥得罪宪宗意弘景擿助出为绵州刺史李夷简镇淮南奏以自副召入再迁给事中驸马都尉刘士泾赂权近擢太仆卿弘景上还诏书帝怒使宣慰安南由是有名时萧俯辅政弘景议论常佐佑之还再迁吏部侍郎铨综平序贵幸惮其严历陕虢观察使召拜尚书左丞迁礼部尚书东都留守卒年六十六赠尚书左仆射　　韦顗
按唐书韦凑传顗字周仁谔弟益之子以门调补千牛备身授万年尉历御史补阙长庆初为大理少卿累迁给事中敬宗立授御史中丞为户部侍郎徙吏部卒　　韦昌明
按广东通志昌明龙川人好学工词赋长庆中进士及第累官校书郎转秘书清华美职自吴郡张率之后东南冑绪未有任者昌明耽阅麟署惯乘鹿车竟以勤瘁卒于官　　韦处厚
按唐书韦处厚传处厚字德载京兆万年人中进士第又擢才识兼茂科授集贤校书郎宪宗初擢左补阙历考功员外郎坐与宰相韦贯之善出开州刺史以户部郎中入知制诰穆宗立为翰林侍讲学士再迁中书舍人张平叔以言利得幸于帝建言官自鬻盐宰相不能诘处厚发十难诮其迂谬遂寝敬宗初李逢吉得柄构李绅欲致绅必死处厚上言绅由是免进翰林承旨学士兵部侍郎方天子荒暗月视朝才三四处厚入见即自陈有罪愿前死以谢帝感悟进拜中书侍郎同中书门下平章事封灵昌郡公太和二年暴疾薨　　韦表微
按唐书韦表微传表微字子明隋郿城公元礼七世孙羁丱能属文母训谕稍厉辄不敢食擢进士第数辟诸使府久之入授监察御史里行俄为翰林学士进知制诰久之迁中书舍人文宗立进户部侍郎以病痼罢学士卒赠礼部尚书　　韦廉
按旧唐书杜暹传暹卒太常谥曰贞肃右司员外郎刘同升都官员外郎韦廉以暹有忠孝之美所谥不尽其行建议驳之　　韦锴
按万姓统谱锴字弱金连中进士宏词科辟河东府参谋历吏部员外郎迁中书舍人开成元年擢知贡举锴以籍上帝语侍臣曰比年文章卑弱今所上差胜于前李石曰古人因事为文今人因文害事惩弊抑末诚如圣训即以锴为礼部侍郎阅三岁颇得才贤迁吏部侍郎卒赠礼部尚书　　韦黄裳
按唐书韦博传博祖黄裳浙西节度观察使
　　韦博
按唐书韦博传博字大业京兆万年人取进士第寖迁殿中侍御史回鹘入寇以苻澈为河东节度使拜博为判官久之进主客郎中会羌浑叛以何清朝为灵武节度使诏博副之擢右谏议大夫进左大夫为京兆尹除卫尉卿出为平卢节度使检校礼部尚书徙昭义卒赠兵部尚书　　韦瓘
按唐书韦夏卿传夏卿弟正卿正卿子瓘字茂弘及进士第仕累中书舍人与李德裕善李宗闵恶之德裕罢贬为明州长史会昌末累迁楚州刺史终桂管观察使　　韦温
按唐书韦贯之传贯之兄绶绶子温字弘育方七岁日诵书数千言十一举两经及第以拔萃高等补咸阳尉入为监察御史以台制苛严不可以省养不拜换著作郎既谢辄解归侍亲疾既居丧&#瘠不支服除李逢吉辟置宣武府频迁右补阙宰相宋申锡被构罪不测温率同舍伏合切争由是益知名改侍御史李德裕入辅擢礼部员外郎拜谏议大夫未几为翰林学士先是绶在禁廷积忧畏病废故诫温不得任近职至是固辞换知制诰引疾徙太常少卿久之为给事中迁尚书右丞出为陕虢观察使武宗立擢吏部侍郎出宣歙观察使卒年五十八赠工部尚书谥曰孝　　韦宙
按唐书韦丹传丹子宙推荫累调河南府司录参军拜侍御史三迁度支郎中卢钧节度太原表宙为副召拜吏部郎中出为永州刺史还为大理少卿久之拜江西观察使政简易南方以为世官迁岭南节度使加检校尚书左仆射同中书门下平章事咸通中卒　　韦岫
按唐书韦丹传宙弟岫字伯起亦有名自泗州刺史擢福建观察使　　韦琮
按唐书韦琮传琮字礼玉世显仕琮进士及第稍进殿中侍御史坐讯狱不得实改太常博士擢累户部侍郎翰林学士承旨以中书侍郎同中书门下平章事迁门下侍郎兼礼部尚书无功罢为太子宾客分司卒　　韦澳
按唐书韦贯之传贯之子澳字子裴第进士复擢宏辞方静寡欲十年不肯调御史中丞高元裕与其兄温善欲荐用之讽澳谒已温归以告澳曰恐无呈身御史周墀节度郑滑表署幕府会墀入相擢考功员外郎史馆修撰岁中知制诰召为翰林学士累迁兵部侍郎进学士承旨与萧置皆为宣宗礼遇改京兆尹豪右敛迹未几授河阳节度使懿宗立徙平卢军入为吏部侍郎复出为邠宁节度使贬秘书监分司东都就迁河南尹辞疾不拜&#归樊川逾年以吏部侍郎召不起卒赠户部尚书谥曰贞　　韦正贯
按唐书韦皋传皋弟平平子正贯字公理少名曰臧孙推荫为单父尉不得意弃官去改今名举贤良方正异等除太子校书郎调华原尉后又中详闲吏治科迁万年主簿擢累司农卿坐尚食乏供贬均州刺史久之进寿州团练使宣宗立以治当最拜京兆尹同州刺史俄擢岭南节度使居镇三岁卒　　韦蟾
按全唐诗话韦蟾字隐桂下杜人大中七年进士第初为徐商掌书记终尚书左丞李商隐有和孙朴韦蟾孔雀咏诗　　韦悫
按唐书路岩传韦保衡父悫宣宗时终武昌军节度使　　韦保衡
按唐书路岩传韦保衡者京兆人字蕴用咸通中以右拾遗尚同昌公主迁起居郎驸马都尉主郭淑妃所生懿宗所爱而妃有宠故恩礼最异悉宫中珍玩资予之俄历翰林学士承旨以兵部侍郎同中书门下平章事自尚主至是裁再&#又进门下侍郎尚书右仆射性浮浅既恃恩据权以嫌爱自肆所悦即擢不悦挤之保衡举进士王铎第于籍萧遘与同升以尝薄于己皆见斥逐杨收倾路岩人益畏之主薨而宠遇不衰僖宗立进司徒俄为怨家白发阴罪贬贺州刺史再贬澄迈令遂赐死　　韦保乂
按唐书路岩传韦保衡弟保乂兵部侍郎贬宾州司户参军　　韦承矩
按万姓统谱承矩僖宗朝策试夜书一诗于都堂壁云衣博带满尘埃独上都堂纳卷回蓬巷几时闻吉语棘篱他日免重来三条炬尽钟初动九转丹成鼎未开残日渐低人扰扰不知谁是谪仙才　　韦昭度
按唐书韦昭度传昭度字正纪京兆人擢进士第践历华近累迁中书舍人僖宗西狩以兵部侍郎翰林学士承旨从未几进同中书门下平章事还京授司空再狩山南还次凤翔李昌符乱兴仓卒昭度讨平昌符迁太保兼侍中昭宗即位守中书令封岐国公王建攻陈敬瑄于成都以昭度为西川节度使兼行营招抚使建绐昭度还以重兵守剑门急攻成都囚敬瑄自称留后罢昭度为东都留守杜让能既被害以司徒门下侍郎复为平章事进太传王行瑜怨昭度与李茂贞数上书讥诋朝政昭度惧称疾罢为太傅致仕行瑜茂贞韩建联兵至关下言昭度伐蜀失谋请贬之未及报而行瑜收昭度于都亭驿杀之天子不得已下诏暴其罪行瑜诛追赠太尉　　韦贻范
按唐书卢光启传韦贻范字垂宪以龙州刺史贬通州奔行在迁给事中用李茂贞荐阅旬为工部侍郎同中书门下平章事判度支倚权臣恣骜不恭会母丧免逾月夺服不数月卒　　韦庄
按全唐诗小传庄字端己杜陵人见素之后&#旷不拘小节干宁元年第进士授校书郎转补阙李询为两川宣谕和协使辟为判官以中原多故潜欲依王建建辟为掌书记寻召为起居舍人建表留之后相建为平章事　　韦道丰
