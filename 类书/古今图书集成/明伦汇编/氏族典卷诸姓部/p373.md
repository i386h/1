<!-- { "loadSidebar": true } -->
按浙江通志宏字可容钱塘人正德戊辰进士授刑部主事谳狱明慎升山东佥事巨寇王堂赵志劫掠宏督兵擒灭之擢副使进副都御史治兵南赣简阅兵备节财裕民宏为人孝友岁租所入分逮姻党人高其义　　钱琦
按万姓统谱琦字君良海盐人正德三年进士授盱眙知县流贼入境琦竭力战守邑赖以全历任刑部郎中升临江知府德政懋着以守己忤俗调思南寻请老归教子侄相继登第义闻于乡族卒年八十二　　钱宁按明外史钱宁传宁不知所出或云镇安人幼鬻太监钱能家能嬖之冒钱姓能死推恩家人得为锦衣百户正德初曲事刘瑾得幸于帝性狷狡又善射赐国姓为义子升锦衣千户瑾败以计免历指挥使掌南镇抚司累迁左都督掌锦衣卫事典诏狱言无不听其名刺自称皇庶子势炽中外子永安六岁为都督养子钱杰钱靖等俱冒国姓授锦衣卫官念富贵己极帝无子思结强藩自全为宁王宸濠营复护卫又遣人往宸濠所谓帝星已明王有异相事必成凡宸濠所遣私人行贿京师皆主伶人臧贤家由宁以达帝左右宸濠反帝心疑宁宁惧归罪贤谪戍边行未百里使校伪为盗杀贤以灭口冀得自全然卒中江彬计使董皇店役彬在道尽白其通逆状帝遂羁宁临清帝还京裸缚宁籍其家得玉带二千五百束黄金十余万两白金三千箱胡椒数千石世宗即位磔宁于市养子杰等十一人皆斩子永安幼免死妻妾发功臣家为奴　　钱铎
按扬州府志铎字振之海门人正德辛巳进士嘉靖初修武庙实录授刑部山东司主事甲申谏大礼杖阙下丁亥进四川司员外郎出为肇庆知府改学校倡文教兴革悉当民情已补郧阳擢广西按察副使备兵府江设护兵造哨船建营房生缚贼首梁明镜辈往来者称坦途焉以性刚直取忌中蜚语罢　　钱朮按万姓统谱朮海盐人由进士嘉靖二年任威县令博学有文词下车道以礼义兴教化创名宦乡贤二祠以崇先哲风后进建洺阳书院置射圃亭以振作士类人文彬彬然矣至于均田粮以平民赋开街渠以便民宫必务为久远之计而不为近图以是士民孚服且慨文献之不足征而威之有志实自朮始也后擢官工部主事卒其祠于乡也以居官清苦称先令内黄有德政黄人亦入祀于名宦云　　钱维垣
按明外史钱贵传贵子钦钦子雄雄子承宗封安昌伯嘉靖五年卒子维圻嗣寻卒承宗母请以庶长子维垣嗣诏授锦衣卫指挥使已又请嗣伯爵世宗以外戚世封非祖制下廷臣议八年十月上议曰祖宗之制非军功不封其余外戚恩封袭者宜终其身毋得请袭世宗俞其议维垣遂不得袭以锦衣终　　钱德洪按明外史王守仁传钱德洪名宽字德洪后以字行改字洪甫余姚人王守仁自尚书归里德洪偕数十人共学焉嘉靖五年举会试径归七年赴廷试闻守仁讣乃奔丧归筑室于场以终心丧十一年始成进士累官刑部郎中郭勋下诏狱移部定罪德洪据狱词论死廷臣欲坐以不轨言德洪不习刑名而帝雅不欲勋死因言官疏下德洪诏狱久之斥为民德洪既废遂周游四方号召同志与论良知学所至迎谒恐后穆宗立复官进阶朝列大夫致仕神宗嗣位复进一阶卒年七十九学者称绪山先生　　钱楩
按万姓统谱楩字世林山阴人嘉靖丙戌进士绝意仕进诗酒优游以卒　　钱薇
按明外史钱薇传薇字懋垣海盐人嘉靖十一年举进士官行人泊然自守擢礼科给事中进右给事中因星变极言主德之失帝深&#之已又疏谏南巡坐夺俸内阁夏言辈所选宫僚多以徇私劾罢薇偕同官乞如会推故事集内阁九卿公举帝挟前憾斥为民累荐皆报寝集乡里晚进与讲学足迹不及公府倭患起请于巡抚集兵为备乡人德之卒年五十三隆庆初赠太常少卿　　钱嶪
按扬州府志嶪字君望通州人嘉靖壬辰进士授抚州府推官外艰服阕补永平擢监察御史巡视居庸紫荆倒马龙泉诸关寻按广西甲辰出为建宁知府升广东按察副使以平黎功升浙江参政以病归卒　　钱璠按万姓统谱璠常熟人由举人嘉靖十二年令奉化临民一以忠诚绝无炫饰秋毫不取于民在任六年妻未尝自随士论甚洁之尤留心民瘼惠利久远戴德彝死建文之难未有表章璠创为之祠扁曰显忠手制祀文极其激烈尤留心书史以资仕学所著有五经旁注续古文会编诗韵释义　　钱錞
按明外史王鈇传倭掠江阴知县钱錞死之诏赠光禄少卿世荫锦衣百户錞字鸣叔锺祥人嘉靖二十九年进士初授官倭已炽三十三年入犯乡民奔入城者万计兵备道王从古不纳錞曰民死不救守空城奚为遂开门纵入而身自搏战于斜桥三战却之明年贼据蔡泾闸分众犯塘头錞提狼兵战九里山薄暮雷雨大作伏四起狼兵悉奔錞战死　　钱浦
按嘉定县志浦字北郊镃之子赋性刚直严介自持里中有不孝不弟者必亲至其家深加督责亲党有勃溪之争者相戒勿使钱浦知之时方之王彦方陈仲弓云嘉靖三十三年邑遭倭难浦散家财募勇士保障一方得免屠戮抚按交旌万历三十二年卒年八十有三　　钱泮
按明外史王鈇传鈇常熟知县倭患起鈇率士卒数御却之时邑人钱泮字鸣声以江西参政里居忿倭爇其父柩从鈇城守有功及倭掠旁县方舟由尚湖还海鈇愤曰贼尚敢涉吾地耶必击杀之泮亦力从臾乃用小艇数十蹑倭倭夹击之泮被数枪杀三贼而死时嘉靖三十四年五月也诏赠光禄卿世荫锦衣百户遣官谕祭立祠死所岁时奉祀　　钱鲸
按万姓统谱鲸字叔鸣慈溪人嘉靖丁未进士任御史奉命出按徽宁自家发程道遇倭贼被害赠少卿　　钱昆按宁波府志瓒长子昆嘉靖壬子举人知信丰县&#左氏春秋及大学衍义政治率本于是故信丰多纯政　　钱腾蛟
按浙江通志腾蛟字子雨别号云川仁和人嘉靖壬子举于乡孝友出天性虑亏温养乞毡闽海前后两摄邑篆擢知磁州徙海州忤当轴左迁潞安别驾会西寇告警大中丞素知腾蛟才使厉兵治饷寇望风遁去上嘉其绩将大用腾蛟决志投簪所著有归田集　　钱春沂
按嘉定县志春沂字仲与学者称为一庵先生为人孝友信义笃于济物父被冤系春沂以诸生慷慨上陈出其父于狱中举嘉靖甲子乡试任德化令柜吏以羡余进春沂却不受久之苦折腰诣上官求归上官爱重之弗许遂书林下清风四字置诸马首而去归乡优游诗酒者二十年　　钱谷
按明外史文征明传征明主风雅数十年与之游者钱谷之属亦皆以词翰名于世谷字叔宝以画继征明表表吴中者也　　钱百川
按万姓统谱百川字东之无锡人少豪迈不羁资禀聪慧弱冠学琵琶半日度四十曲人以为神解既长好读书不习举业词赋宗陈白沙有寒斋狂稿　　钱绅按万姓统谱绅字孟书吴人少读书修行与陈检讨继连居一时名流各以所能更互辨难后领乡荐授本府儒学训导升教谕平生无世情与人无&#畦家藏书甚富　　钱贡
按嘉兴府志贡字时雍吴越武肃王二十一世孙嘉靖进士初任新建令经理烦剧政绩大着擢工部主事出榷芜湖裁抑浮费以内艰归服阕补工部郎经画漕渠营建穆陵继补刑部郎中多所平反卒于京师　　钱与&#
按嘉兴府志与&#字渊甫钱薇子嘉靖中举北闱三上公车不售人有劝之仕者辄应曰士学先王之道岂必圭组为荣哉居恒淡泊独好义施尝置田赡族修桥堰疾者予医药死者予槥岁疫延医施针灸所交多名士赋诗饮酒留款经旬性孝友抚其弟端严而有恩弟亦恭而退让世并美之　　钱端
按嘉兴府志端字弢父钱薇少子言行端谨事兄与&#如父乡试发策非所问题诗省舍以见志拂袖径出有诗数百篇姚士璘叙之为立儒隐先生传家多藏书嗣子世尧益善搜讨　　钱黼
按武进县志黼嘉靖间以贡选冀州判官主办内府薪炭时权奸挟势干没主者率征禁被害黼弃官归为人刚直人有过必面折之先与吴学士仁夫辈立社讲学至是与邑中士夫家居者相追随黼归最先年又最高士夫皆推尊之赠以诗歌题其卷曰高尚　　钱学孔按浙江通志学孔字以时金华人嘉靖进士授大名府推官详谳明允擢御史巡视皇城京师肃清屡疏条陈切中时宜上俱采纳又疏上金华何王金许四大儒宜从祀以崇正学留中不行累官佥都御史巡抚保定地方会雷变自陈引疾归家居以孝友称历官二十余年萧然四壁乡人高其清节　　钱天挺
按江西通志天挺字子松清江人隆庆中由明经授邵武通判丁艰补亳州同知监修高家堰委浚黄河以劳绩着称奉命赈济定远天长诸县泗寿和三州抚辑流移举卓异迁化州知州未赴卒　　钱继科
按浙江通志继科字忠所嘉善人最孝弟居乡好行其德寒予纩饥予糈病予药道殣予槥赎故人之子助疫死之丧却祖姑朱氏之别业善行难悉子士升状元入相士晋中丞　　钱立
按江南通志立万历初知太平首筑芜湖城刱官圩东石堤四十里苏马赋治声籍甚　　钱一本
按明外史钱一本传一本字国瑞武进人万历十一年进士除庐陵知县征授御史出按广西帝以张有德请借大礼仪物复更册立东宫期而申时行柄国不能匡救一本上论相建储二疏疏入留中时廷臣相继争国本惟一本言最戆直帝衔之无何杖给事中孟养浩中旨以养浩所逞之词根托一本造言诬君摇乱大典遂斥为民屡被荐卒不用一本罢归潜心六经濂洛诸书尢研精易学著述满家与顾宪成辈分主东林讲席学者称启新先生里居二十五年卒天启初赠太仆寺少卿　　钱大复
按江南通志大复字肇阳华亭人万历举人授蓬莱县令询民疾苦抚恤流亡时诣黉宫集诸士讲学致仕归卒祀乡贤子龙锡　　钱养廉
按浙江通志养廉字国维仁和人立之子也万历进士授工部都水司主事管河夏镇汶泗诸泉以夏镇为壑而昭阳诸湖又在其下流养廉亲履其地先从堤旁开二支河以杀水势又议于昭阳湖侧凿石通道至徐邳以下无壅塞漕渠可百年无事会丁外艰服阕补吏部考功署郎中张位当国要结大珰与吏部争权孙丕扬以清望特用养廉非阁臣议丕扬去养廉调验封适礼部尚书范谦以赠荫事养廉薄其人会甄别养廉遂削夺少聘黄氏后失明养廉请于父卒娶瞽女里党多之卒年五十八后赠光禄少卿弟养度中万历辛卯科历官兵部郎　　钱养庶
按杭州府志养庶字国华立仲子举万历辛卯科历迁南吏部司务兵部郎备兵临安未至疾作遂乞疏归时值丁巳两计典南北齮龁养庶曰毋已甚已甚伤天下心至治之世未能无侥幸特不使小人在尊位与贤者分柄耳后门户角立几成党祸世以此称为知言子德昌庚午举人孙开宗进士　　钱养度
