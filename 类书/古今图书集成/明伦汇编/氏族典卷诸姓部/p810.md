<!-- { "loadSidebar": true } -->
按宋史王钦若传林特字士奇祖揆仕闽为南剑州顺昌令因家顺昌特少颖悟十岁谒江南李景献所为文授兰台校书郎江南平伪官皆入见特袖文以进太宗以为长葛尉授大理寺丞通判陇州有治状吕蒙正入相荐之入判三司累迁尚书工部侍郎拜三司使寇准言特奸邪又数与争事帝为出准后罢三司迁吏部侍郎天禧元年转尚书右丞时天下完富丁谓以符瑞土木迎帝意而以特有心计使干财利佐之然特亦天性邪险善附会故谓始终善特仁宗即位进刑部尚书翰林侍读学士及谓贬特亦落职知许州还朝以户部尚书知通进银台司卒　　林从周按广东通志从周海阳人太子洗马璨之子景德二年进士授泉州南安簿擢大理评管榷永嘉迁寺丞知考城县有惠政后王钦若出判杭州奏辟为副授太常博士通判军州事抗直不阿钦若初甚怒旋悔之悉委政焉入为屯田员外郎充开封府推官痛绝私谒仁宗初郊从周以府寮侍祠例授一子出身念其弟从善蚤卒奏予其孤寻转度支员外提点浙东西到狱　　林陶
按福州府志陶闽县人景德四年中宏词科累官比曹员外郎着元统二十卷文旨精博　　林高
按福州府志高字子羽福清人大中祥符八年进士累官知广德军令建平县县素多盗高性慈惠政简而民化之狱无系囚累官屯田员外郎请老卒　　林绪按八闽通志绪莆田人修饬行藏名闻乡党大中祥符间举草泽遗逸授本军教授　　林潍
按宋史王钦若传林特子潍有吏能历官至三司盐铁副使以秘书监致仕卒　　林洙
按宋史王钦若传林特子洙官至司农卿知寿州临事苛急鼓角将夜入州廨拔堂槛铁钩击杀之　　林杞按泉州府志杞字卿材南安人天圣五年进士历知康雅淄泰四州在泰州最为淮南第一淄州圭田岁入之外例轮缣六百杞曰田植五谷绢何从出耶却不受以光禄卿致仕卒侄景渊　　林&#
按万姓统谱字巽之海阳人天圣中应才识兼茂明于体用科对策鲠切忤权贵主司不敢取庆历中投匦论事仁宗异之授徐州仪曹不就南归读易着书八篇曰卦元卦经卦纬丛辞起律吹管范余叙和总名易范人称为草范先生有文集若干卷　　林概
按宋史林概传概字端父福州福清人父高太常博士有治行概幼警悟举进士以秘书省校书郎知长兴县岁大饥富人闭籴以邀价概出俸粟庭下诱土豪输数千石以饲饥者知连州康定初徙淮安军官至太常博士集贤校理卒　　林积
按尢溪县志积字公济六都白泉人登庆历六年进士邑人登科自积始补循州判会邑获盗多所诬连积详核活之改治安福时有张嗣宗煽妖术于江左积曰有道之世讵容妖贼害吾治收系以闻妖遂息秩满治六合丁母忧继知泗州召对神宗嘉其廉能除江西运判历迁库部郎中太府少卿出知福州移河南转运使积廉谨方严历官中外所至着殊绩安石称其才行然终以鲠挺不得用卒　　林通
按广西通志通字达夫富川人仁宗时仕为御史弃归隐县之豹山人因名其山曰隐山岩曰潜德时往来郎山穿石岩有诗云凿开混沌鸿蒙地透出明通公溥天其学不流枯寂当于时用所遭不偶遂退而终身焉　　林正华
按万姓统谱正华字君辅至和中入太学后弃归养母母卒水浆不入口者累日已而蔬食日诵释氏书越二年卜葬于涌泉山凿石营圹手胝足胼不少懈既葬庐于墓侧寝石枕块号慕不已俄而祥云滃甘露降乌鸟翔集虎豹遁藏乡人白于官旌之正华安之六代孙也故世称涌泉大小孝子云　　林广
按宋史林广传广莱州人以捧日军卒为行门授内殿崇班累迁钤辖攻踏白城功最迁皇城使擢龙神卫四厢都指挥使英州刺史再转步军都虞候韩存宝讨泸蛮乞弟逗桡不进诏广代之每战必捷乞弟遣叔父阿汝约降广除阜为坛距中军五十步且设伏明日乞弟拥千人出降匿弩士毡裘犹豫不前谢恩广发伏击之蛮奔溃斩阿汝及大酋二十八人乞弟以所乘马授弟阿字大将王光祖追斩之得其种落三万班师拜卫州防御使疽发断颈卒广为人有风义轻财好施学通左氏春秋临事持重长于料敌然在泸以敕书招蛮既降而杀之遄被恶疾死或以为杀降之报云　　林逋
兄子宥
宥子大年

按宋史林逋传逋字君复杭州钱塘人少孤力学不为章句性恬淡好古弗趋荣利家贫衣食不足晏如也初放游江淮间久之归杭州结庐西湖之孤山二十年足不及城市真宗闻其名赐粟帛诏长吏岁时劳问既卒州为上闻仁宗赐谥和靖先生逋善行书喜为诗其词澄浃峭特多奇句不娶无子教兄子宥登进士甲科宥子大年颇介洁自喜英宗时为侍御史连被台移出治狱拒不肯行为中丞唐介所奏降知蕲州卒于官　　林从世
按万姓统谱从世初为福州长乐人性好博济因挈家赀远游治平间至莆见同邑钱氏女筑陂于将军岩前弗克成功乃相溪下流于上杭温泉水口筑陂捐赀十万缗以给其役时人因号之曰林十万陂垂成不能胜潮势之冲激随溃至候官李宏筑木兰陂始克成功然实由钱氏及从世以开其先也故邑人立祠陂上与钱氏李宏俱春秋祀焉　　林希
按宋史林希传希字子中福州人举进士调泾县主簿为馆阁校勘集贤校理神宗朝同知太常礼院遣使高丽希闻命惧形于色辞行神宗怒责监杭州楼店务岁余通判秀州复知太常礼院迁著作佐郎礼部郎中元佑初历秘书少监起居舍人起居郎进中书舍人言者疏其行谊浮伪士论羞薄不足以玷从列以集贤殿修撰知苏州更宣湖润杭亳五州绍圣初知成都府道阙下章惇留为中书舍人修神宗实录时方推明绍述尽黜元佑群臣希皆密预其议自司马光吕公着大防刘挚苏轼辙等数十人之制皆希为之词极其丑诋读者无不愤叹迁礼部吏部尚书翰林学士擢同知枢密院始惇疑曾布在枢府间已使希为贰以相伺察希怨惇不引为执政遂叛惇会邢恕论希罪惇因并去之罢知亳州移杭州旋以端明殿学士知太原府徽宗立徙大名上河东边计三策朝廷以其词命丑正之罪夺职知扬州徙舒州未几卒谥曰文节　　林旦
按宋史林希传希弟旦第进士熙宁中由著作佐郎擢太子中允监察御史里行居台五月以论李定事罢守故官久之陈绎领门下封驳又摭其前论罢之累年乃签书淮南判官入为太常博士工部考功员外郎元佑元年拜殿中侍御史出为淮南转运副使历右司郎中秘书少监太仆卿终河东转运使子肤坐元符上书陷于党籍　　林豫
按万姓统谱豫字顺之仙游人熙宁中进士尝知通利军与苏轼兄弟善后辙贬送以词有怒发冲冠壮心比石之句历官七郡皆有遗爱后坐苏轼荐入元佑党籍　　林伟
按八闽通志伟字文叔宁德人学问该洽与高颐余复为文字交年四十不应科举家居义方之教甚严子仕夔登进士第　　林洪范
按万姓统谱洪范闽县人自幼苦学及长博通经传属文宏丽构思敏捷累举不利教授门弟子颇有达者着诸经义方数十卷　　林仲嘉
按万姓统谱仲嘉福清人以诗名于时与郑侠王圣时林图南李天与为诗友尝游京洛有诗三卷　　林文昭按万姓统谱文昭字宗范福清人有论语注一卷　　林石按万姓统谱石字介夫瑞安人时王安石新经盛行石独以春秋学教授乡闾学者称塘奥先生　　林伸
按万姓统谱伸字伸之攒之后第进士熙宁中调永静幕官内侍程昉建屯田实边之策议开旧河新葫芦河于孟家口遂为都水使者沧景德棣俱被其害伸条其利病以闻坐褫一官　　林深之
按万姓统谱深之字原叔谠五世孙也擢熙宁九年进士调松溪尉南剑州录事参军侍御史张汝贤察访闽部见建剑讼牒堆积委深之理之时他郡连起大狱追逮相属于道二州独赖深之以免改知下邳县秩满以朝奉郎知开封府都厢致仕赠通议大夫　　林盘按漳州府志盘字定国系出兴化义门官于漳因家焉登元丰进士调汀州教授知青州千乘县时诸县蝗独不入青丘境历任知邵武军丐祠以朝散大夫致仕　　林黄中
按泉州府志黄中字伯玉晋江人父皋治平中进士调建州理掾雪活狱囚诖误不受赏格黄中元丰八年进士调永丰尉儒有张生者贫负租黄中密以俸代其输张生未几擢第迁归善令有院僧与豪民争田各持嘉佑契券界至岁月皆同先后令不能决黄中遣吏取架阁文字嘉佑年者审之纸札与僧契同豪民伏辜知彭城彭城号盗区讼薮黄中治甫半年狱空几两月部使者以闻传宣奖谕　　林棐
按泉州府志棐字彦忱同安人元丰八年进士尝判沂州以行河劳尝骤迁郡守部使者擢大府少卿有诗文行于世　　林志宁
按建宁府志志宁瓯宁人尝诣文潞公求教彦博云此无以相益有二程先生者可往从之因诣程氏求见遂与游酢杨时为同门友　　林子云
按闽书子云字质夫除融州教授潜心圣学躬行实体着易说十卷　　林成材
按福清县志成材字释之元佑六年进士擢国子监博士历祠部吏部员外郎转国子监司业学校之法多所建明出知明州徙汝州　　林迪
按万姓统谱迪字吉夫兴化县人绍圣初登第调福州司理古田县上劫盗五人迪曰民以年荒窃食法不当死县文致之耳既而狱具帅疑焉再上再却迪持益坚竟从之差知龙溪县平易近人县民乞留任凡九年蔡京出林尝欲因是诱迪迪以非同族拒之　　林积仁按万姓统谱积仁字充美蕴之后幼而杰异身长七尺丰额骈齿声如洪钟登绍圣四年进士知瓯宁县瓯宁岩邑民稍失职则窜去为盗积仁谕以人情三岁益万五千余户时以四最六善课群吏而瓯宁为第一徙知北海县河岁决积仁伐石障水自是无患秩满改提举河东路河东岁恶积仁发廪赈饥流民存活者益众属灵夏用兵转饷尽出河东特转中奉大夫寻知平阳府纔历旬朔革去蠹坏及移京畿提点刑狱人皆牵衣泣送之靖康初以中大夫直秘阁再领平阳望马首而拜者合沓至写像家置之进直龙图阁充秘阁修撰未几以疾乞致仕　　林修
按尚友录修南海人轻财好施孙曰师仲曰逊曰远皆明经修行黄山谷谪涪师仲往谒山谷勉其教子质父遂创义斋延名儒训子弟质父师仲字也　　林程按德化县志程杨梅人慷慨尚义广收图史延宿儒合族子弟廪而诲之旧传有水流丁罗簪缨之谶程捐家资买邑濑溪诸田具畚插开浚一夕天大雷雨溪岸洋溢决流丁方子扬休以上舍擢政和八年进士赠程朝请郎孙洽瀛相继登第　　林冲之
按宋史林冲之传冲之字和叔兴化军莆田人元符三年进士历都官金部郎出守临江南康靖康初召为主客郎中金人再来侵诏副中书侍郎陈过庭使金同被拘执过庭卒金人逼冲之仕伪齐不屈徙上京又不屈置显州极北冱寒之地幽佛寺十余年渐便饮茹义命自安及病亟语同难者曰某年七十二持忠入地无恨所恨者国雠未复耳南向一恸而绝　　林遹按福清县志遹字述中元符三年甲科第三人建炎二年自起居郎特进中书舍人三年以中大夫徽猷阁待制知福州兼福建路安抚使进宝文阁待制终龙图阁学士开国子赠少师金紫光禄大夫　　林摅
