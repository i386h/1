<!-- { "loadSidebar": true } -->
按万姓统谱明金坛人闭门读书二十年手编事类及诸史通考等书百余卷奉祠家居及卒乡里私谥博雅先生　　丁锬
按万姓统谱锬新建人以伊洛之学倡江左弟子云集与陆子静友而议论有不同者号瓮天先生孙中笃学力行聚书数万卷号韦轩先生　　丁允元
按万姓统谱允元字叔中常州人淳熙中以忠谏谪守于潮增置韩江西岸石洲四架以梁而屋其上民怀之名曰丁公桥拨田租三百五十五石于学以赡士今祀于名宦　　丁伯桂
按莆田县志伯桂字元晖嘉泰二年进士累迁枢密院编修官端平改元拜监察御史二年除秘书少监三年迁中书舍人权吏部侍郎给事中皆兼史职伯桂在言路谏疏盈箧皆力扶世道切中时弊　　丁&#
按万姓统谱&#福津人为人刚直不受私谒累官至太府少卿嘉定间为利州路安抚使兼知兴元府决事明白吏民信服魏了翁尝曰丁晦叔武阶一人而已晦叔其字也　　丁宗魏
按万姓统谱宗魏金坛人嘉定间第进士以从政郎再令杨子县兼义武民兵军政时金人寇仪真人情汹汹欲渡江以避宗魏独不肯曰守御之臣职死封疆敌至而遁孰为之守卒不听久之建同爱堂修州志二十卷以行世累官朝奉大夫知广德军　　丁大全
按宋史丁大全传大全字子万镇江人面蓝色嘉熙二年举进士调萧山尉大全为戚里婢婿夤缘以取宠位佥书枢密院事封丹阳郡侯进同知枢密院事宝佑六年拜参知政事四月拜右丞相进封公太学生陈宗刘黻黄唯陈宜中林则祖等伏阙上书讼大全开庆元年罢相以观文殿大学士判镇江府监察御史饶虎臣论大全四罪削其官景定元年诏守中奉大夫致仕臣僚咸乞远窜诏送南康军居住台臣复以为言移送南安军居住明年移窜贵州又明年移置新州太常少卿刘震孙缴奏乞移徙海岛四年正月将官毕迁护送舟过藤州挤之于水而死　　丁黼按宋史丁黼传黼成都制置使也嘉熙三年北兵趋成都黼领兵夜出城南迎战至石笋街兵散黼力战死之黼帅蜀为政宽大蜀人思之　　丁从龙
按泰宁县志从龙信义保人绍定三年率乡兵击盗有功敕授义保郎端平二年六月领兵淮安城下大战攻破土城贼兵奔溃克复淮安转授忠翊郎八月遇盗于广西怀集县血战死之　　丁时习
按万姓统谱时习字行可邵武人初试有司不合遂弃举业朝贵有以书荐于有司俾自持谒时习叹曰使我能俯仰人不烦书矣屏去弗视晚年节益高文益奇未尝以贫窭见辞色　　丁易东
按万姓统谱易东龙阳人举进士为编修官入元数征不起注周易传疏以便学者建石坛精舍教授生徒资以廪费事闻赐额沅阳书院授以山长　　金
　　丁暐仁
按金史丁暐仁传暐仁字藏用大兴府宛平人曾祖奭祖惟寿父筠以吏补州县所至有治声暐仁冲淡寡欲读书之外无他好皇统二年登进士第调武清县丞历北京推官再迁大理司直以忧去官寻起复大定三年除定武军节度副使改大理丞吏部员外郎转户部刑部郎中改陕西西路转运使大定二十一年卒官　　元
　　丁文忠
按元史丁文忠传文忠许州偃城人业鼓冶母和氏疾与弟文孝竭力调侍母卒文忠庐墓三年父贵又疾文忠造车一辆兄弟共御之载父祷于嵩山五台泰安河渎诸祠途遇异僧遗药而愈延佑七年旌之　　丁好礼按元史丁好礼传好礼字敬可真定蠡州人辟中书掾授户部主事擢江南行台御史拜监察御史入户部为郎中升侍郎除户部尚书拜参议中书省事迁枢密副使至正二十年拜中书参知政事二十七年为中书平章政事特封赵国公明兵入京城好礼不屈而死　　丁梦翁
按浙江通志梦翁字仁仲通书史大义性耿直赒贫济匮至正间饥里赖以活者家数十方国珍强为伪官饮药卒　　丁煦
按河南通志煦汴梁人八世同居
　　明
　　丁德兴
按明外史丁德兴传德兴定远人归太祖于濠伟其状貌以黑丁呼之从渡江下集庆取镇江以功进管军总管擢左翼元帅攻宜兴城拔论功授凤翔卫指挥使从大将军围平江卒于军洪武元年追封济国公子忠龙江卫指挥使福王时追谥武襄　　丁玉
按明外史丁玉传玉初名国珍河中人仕小明王为御史才辩有时誉吕珍破安丰玉来归太祖更名玉改衡州卫指挥同知调守永州玉有文武才抚辑新附威望甚着洪武元年进都指挥使镇守广西九年召为右御史大夫十年四川威茂土酋董贴里叛以玉为平羌将军讨之贴里降会四川妖人彭普贵为乱命玉移军征之歼其众班师拜大都督府左都督转左御史大夫十三年坐胡惟庸姻诛　　丁普郎
按黄陂县志普郎洪武初王师征陈友谅普郎从授行枢密院同知与友谅战死于鄱阳身被十余枪首脱犹执兵若战状直立舟中不仆赠柱国上将军封济阳郡公　　丁鹤年
按明外史丁鹤年传鹤年回回人曾祖阿老丁与弟乌马儿皆巨商元世祖征西域军乏餉老丁杖策军门尽以赀献从征徇下西北诸国及论功以年老不愿仕乌马儿累官甘肃行省左丞父职马禄丁以世荫为武昌县达鲁花赤有惠政留葬其地至正壬辰武昌被兵鹤年奉母走镇江母殁盐酪不入口者五年复避地四明方国珍据浙东最忌色目人鹤年转徙逃匿越十载海内大定牒请还武昌而生母已道阻前死瘗东村废宅中恸哭行求母告以梦乃嚙血沁骨而葬焉乌斯道为作丁孝子传鹤年自以家世仕元不忘故国顺帝北遁后饮泣赋诗情词凄恻晚学浮屠法庐居父墓以永乐中卒　　丁显
按建阳县志显字彦伟洪武癸亥岁贡甲子领顺天乡荐明年举进士第一高皇帝手制玺书褒美之闽中状元自丁显始仕翰林修撰承务郎　　丁志方
按聊城县志志方聊城人洪武乙丑科丁显榜进士吴桥知县征为御史死靖难兵　　丁义
按万姓统谱义字宜民号芸屿洪武间膺荐命赋皇都秋晓诗授乐平知县赋中秋诗有共看明鉴无尘染不犯秋毫有兔知之句升刑部主事有康山诗集　　丁豫按万姓统谱豫字叔宽海盐人洪武中应聘至京论治道称旨授江西按察佥事子麒以文名麟官工科给事中监察御史　　丁恕
按万姓统谱恕南陵人德性敦厚仗义轻财尝于平居坏垣得白金首饰一囊询其实还之乡人皆称其有德子镃聪敏力学累官两浙都转盐运司使以廉能著称朝廷嘉之赐衣楮币锡宴礼部后升刑部左侍郎　　丁璇
按上元县志璇字仲衡永乐初登进士第改庶吉士擢工部主事谪潞河十年绝意外慕御史张政荐为监察御史巡徐州擒贼首张晋卫辉盗起复承命往捕缚其渠魁余释令复业英庙嘉其能升右佥都御史时麓川蛮叛官民战失利召璇驰驿往视之至则条上用兵便宜十余事仍敕巡抚云南寻以征麓川功升右副都御史兼巡贵州卒　　丁俊
按万姓统谱俊字秉存丰城人永乐进士任御史巡按福建食惟豆腐人谓之豆腐御史都御史每举之以励群属以刚直忤权贵致仕　　丁毅
按万姓统谱毅无为人永乐间进士授翰林院庶吉士颖敏过人性刚直时武臣有纪纲者多弄法势倾中外众莫敢忤独毅每侍朝直言与抗纲服其直竟不能挫时人咸以二鲍拟之其不畏权势多类此年三十二卒于官　　丁镃
按万姓统谱镃字永时永乐间举楷书入胄监擢户部主事历官两浙都转运盐司使正统甲子以廉能受褒就赐袭衣楮币累迁刑部左侍郎致仕卒　　丁资按万姓统谱资南直隶人进士授户部主事升郎中知府进两浙都转运盐使历官清白自将及为运使益励其操一钱不私朝廷察其廉擢刑部左侍郎以旌之按资与镃官职
相同疑是一人

　　丁瑄
按明外史丁瑄传瑄不知何许人正统间为御史邓茂七围延平命瑄往招讨瑄既至先令人赍敕往抚茂七不肯降瑄督众分道冲击贼大败指挥刘福追斩茂七余党溃散还朝景泰初出为广东副使卒　　丁铉按明外史王佐传土木之变丁铉死难铉字用济丰城人以进士授太常博士历工刑吏三部员外郎进刑部郎中正统三年超拜刑部侍郎平居恂恂若无能临事悉治办从征殁官其子琥大理评事后谥襄愍　　丁福
按海丰县志福正统三年乡荐事继母柴氏以孝称柴待诸子最严多逸去福夫妇事之惟谨遇母怒责怡然顺受无几微见之颜色出训河间卓有声誉伴读晋藩徙纪善王所颁珍味不献母不敢尝母卒卧地感寒疾遂不起　　丁泉
按延平府志泉汶上人也为延平卫指挥同知正统间罗丕寇沙泉率众倡勇而先杀获甚多捣垒俘首萧政通林福禄等后升福建行都司都指挥佥事上杭寇起巡方使伍骥奉命督诸军往剿泉独入穴攻破石马岐等寨猝与贼遇力战而死　　丁川
按浙江通志川字大容新昌人天顺中进士成化中为御史才名籍甚会昌侯孙继宗以外戚父子交掌禁兵川请裁抑其权又劾尚书马昂都御史杨璇怠事不法万贵妃宠冠后宫干预朝政川上疏论谏辛卯太后崩因陵庙事遗旨切责言者川请勿以私废公事竟寝以佥都御史巡抚延绥卒于官　　丁溥
按万姓统谱溥字原敬华亭人成化己丑进士第二历编修　　丁镛
按万姓统谱镛字凤仪上元人成化己丑进士任南京刑部主事至郎中出守兴化尝断疑狱人以为神未久致仕性嗜文学耽诗尢爱佳山水多宿山寺盖清逸之士也　　丁玑
按万姓统谱玑字玉夫丹徒人初为御史上疏谏用万妃宪皇怒逮系命击齿落玑毅然不为动后擢宪副提督广东学政死于溺家业萧然曾未尝入念　　丁积按万姓统谱积字彦诚宁都人成化进士知新会县始至问民俗见讼牒倥偬好越词乃下教令申明约束抑强扶弱苟罹于法虽日侍左右不少贷日究心民事劳瘁卒于官　　丁实
按贵州通志实合肥人都匀指挥同知成化乙酉征大坝山都掌蛮至落卜茹死于锋镝　　丁凤
按畿辅通志凤字应诏蠡县人成化间进士授户部主事监督仓场弊绝风清改鸿胪寺丞累迁应天府尹活系囚百数升左副都御史总督南京粮储入为通政使兵部右侍郎正德丙子冬西陲警报以都察院左都御史提督军务着武功荫锦衣卫世袭百户平山东流贼赐赉甚渥　　丁震
按淮安府志震山阳人自永乐间祖文义迄震五世同居少长雍睦正德初有司上其事诏旌义门　　丁致祥按万姓统谱致祥字原德武进人正德戊辰进士历参政　　丁义
按诸城县志义张村社人勇力绝人勇敢素着正德六年流贼剽掠东土悉为动摇义率兄弟族侄追至利津县薛家崖为贼所袭而死　　丁汝夔
按明外史丁汝夔传汝夔字大章沾化人正德十六年进士改庶吉士嘉靖初授礼部主事争大礼被杖累官山西左布政使擢右副都御史巡抚甘肃历抚保定应天入为左副都御史坐事调湖广参政复以故官抚河南历吏部左右侍郎二十八年拜兵部尚书是时大学士严嵩窃权边帅率以贿进疆事大坏明年京师戒严帝怒文武不任事尢怒汝夔寇退下汝夔狱坐汝夔守备不设即日斩于市妻流三千里子戍铁岭　　丁璇
按万姓统谱璇字希甫苏州人嘉靖戊戌进士历按察使　　丁士美
按万姓统谱士美字邦彦清河人嘉靖进士第一历吏部左侍郎兼学士赠礼部尚书谥文简　　丁碧
按明外史张达传嘉靖三十四年寇大入延绥援剿游击丁碧以孤军数百遏其前锋于马家窊大呼突阵死谥节愍　　丁瑾
按无锡县志嘉靖丙辰夏倭寇猖獗瑾与乡勇何五路等三百余人迎贼与战既而众溃死之　　丁遵
