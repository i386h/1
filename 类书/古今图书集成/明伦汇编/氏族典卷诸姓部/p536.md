<!-- { "loadSidebar": true } -->
按元史张弘范传弘范字仲畴柔第九子也善马槊颇能为歌诗年二十时兄顺天路总管弘略上计寿阳行都留弘范摄府事吏民服其明决中统初授御用局总管三年改行军总管从亲王哈必赤讨李于济南至元元年授顺天路管民总管二年移守大名六年括诸道兵围宋襄阳授益都淄莱等路行军万户十一年丞相伯颜伐宋弘范率左部诸军循汉江东略郢西南攻武矶堡取之北兵渡江弘范为前锋转战而前长驱至建康十二年宋师败追至圌山之东夺战舰八千艘俘馘千数上其功改亳州万户后赐名拔都十三年台州叛讨平之十四年师还授镇国上将军江东道宣慰使十五年授蒙古汉军都元帅十六年十月入朝未几疾作卒谥武略至大四年改谥忠武延佑六年加封淮阳王谥献武　　张晋亨
按元史张晋亨传晋亨字进卿冀州南宫人也其兄颢安武军节度使西征战没岁戊寅太师国王木华黎承制署晋亨袭颢爵晋亨涉猎书史小心畏慎临事周密从国王孛罗征益都以功迁昭毅大将军领恩州刺史再迁镇国大将军甲午入觐命为东平路行军千户权知东平府事历七年吏畏而民安之宪宗即位入觐改恩州管民万户中统三年李叛晋亨从严忠范战于遥墙泺胜之改本道奥鲁万户四年授金虎符分将本道兵充万户戍宿州至元八年改怀远大将军淄莱路总管军事十一年诏伐宋晋亨在选中闻命就道分道由安庆渡江丞相伯颜留之戍镇江兼与民政壹以镇静为务战焦山瓜洲皆有功十三年卒于官　　张惠
按元史张惠传惠字廷杰成都新繁人宋尚书右仆射商英之裔孙也其先徙居青河后徙蜀岁丙申惠年十四兵入蜀被俘至杭海居数年尽通诸国语丞相蒙速速爱而荐之入侍世祖藩邸以谨敏称赐名兀鲁忽讷特世祖即位授燕京宣慰副使为政宽简迁侍中至元元年拜参知政事行省山东迁制国用司副使会改制国用司为尚书省拜参知政事迁中书左丞进右丞伯颜帅师伐宋十二年夏诏惠主其馈饷十三年伯颜以宋主北还俾惠居守惠不待命辄启府库封钥伯颜以闻诏征还京师二十年拜荣禄大夫平章政事行省扬州二十二年入朝复命以平章政事行省杭州至无锡卒惠所至有能声及老颇以沉浮取讥子遵诲　　张万家奴
按元史张万家奴传万家奴父札古带事睿宗于潜邸从破金有功授河东南北路&#桥随路兵马都总管万户从围嘉定殁于军万家奴数从都元帅大答火鲁征讨有功中统二年入朝授以父官宋兵入成都从行院阿脱击破之至元七年加昭勇大将军会围重庆将其众断马湖江分兵水陆往来为游侥加昭毅大将军以所部转饷成都及下流诸屯寻迁招讨使进副都元帅二十年从征缅战死之云南王命其子保童将其军从征入太公城有功袭副都元帅从征亦战死　　张立道
按元史张立道传立道字显卿其先陈留人后徙大名父善登金进士第岁壬辰国兵下河南善以策干太弟拖雷命为必阇赤立道年十七以父任备宿卫世祖即位立道从北征未尝去左右至元四年命立道使西夏给所部军储以干敏称皇子忽哥赤封云南王往镇其地诏以立道为王府文学立道劝王务农以厚民即署立道大理等处劝农官寻使安南定岁贡之礼云南三十七部都元帅宝合丁专制岁久有窃据之志忌忽哥赤来为王设宴置毒酒中且赂王相府官无泄其事立道闻趋入为王言之王引其手使探口中肉已腐矣立道潜结义士约共讨贼推一人走京师告变事颇露宝合丁囚立道将杀之人匠提举张忠夜劫诸狱出之共亡至土蕃界遇帝所遣御史大夫博罗欢王傅别怗与告变人俱来二人者遂与立道俱还宝合丁伏诛有旨召立道入朝赐金五十两以旌其忠八年复使安南十年领大司农事中书以立道熟于云南奏授大理等处巡行劝农使十五年除忠庆路总管十七年入朝力请于帝以云南王子也先帖木儿袭王爵帝从之遂命立道为临安广西道宣抚使二十二年迁临安广西道军民宣抚使入朝值权臣用事遂退居散地条陈十二策皆切当世之务二十七年北京地陷人民震惊命立道为本路总管未行安南世子陈日燇遣其臣诣京师告袭爵先是其国主陈日烜累召不至遣使问罪日烜不受命遂遣将讨之失利而还帝怒欲再发兵丞相完泽平章不忽朮言小邦不足以劳中国张立道尝再使安南有功今复使往宜无不奉命遂授礼部尚书以行至安南立道传上命数其罪为书晓之日燇拜且泣涕遂迎立道入出奇宝为贿立道一无所受但要日燇入朝日燇乃先遣其臣阮代之何惟&#等随立道上表谢罪修岁贡之礼如初且言所以愿朝之意廷臣有害其功者以为必先朝而后赦日燇惧卒不敢至议者惜之二十八年奉使按行两浙寻以为四川南道宣慰使迁陕西汉中道肃政廉访使三十年皇曾孙松山封梁王出镇云南大德二年廷议求旧臣可为梁王辅行者立道遂以陕西行台侍御史拜云南行省参政视事期月卒于官立道凡三使安南官云南最久颇得土人之心子元云南行省左右司郎中　　张禧
按元史张禧传禧东安州人父仁义金末徙家益都以功署军马总管守信安逾十年度不能支乃举城内附授管军元帅赐爵县侯禧年十六从攻徐州归德复从察罕攻寿春安丰庐滁黄泗诸州皆有功禧素峭直为主将所忌诬以他罪欲置之法时王鹗侍世祖于潜邸禧密往依之鹗请左丞阔阔荐禧世祖即位授新军千户至元元年升唐邓等州卢氏保甲丁壮军总管宋侵均州总管李玉山败走帝命禧代之三年复均州四年改水军总管十年行省集诸将问破襄阳之策禧言襄樊夹汉江而城敌人横铁锁置木橛于水中今断锁毁橛以绝其援则樊城必下樊城下则襄阳可图矣行省用其计乃破樊城而襄阳继降帝遣使录诸将功授宣武将军水师万户丞相伯颜因命禧为水军先锋战有功加信武将军十四年加怀远大将军江阴路达鲁花赤水军万户十六年入朝进昭勇大将军招讨使十七年加镇国上将军都元帅时朝廷议征日本禧请行即日拜行中书省平章政事与右丞范文虎左丞李庭同率众师泛海东征至日本禧即舍舟筑垒平湖岛约束战舰各相去五十步止泊以避风涛触击八月飓风大作文虎庭战舰悉坏禧所部独完文虎等议还禧曰士卒溺死者半其脱死者皆壮士也曷若乘其无回顾心因粮于敌以进战文虎等不从遂还至京师文虎等皆获罪禧独免　　张德辉
按元史张德辉传德辉字辉卿冀宁交城人少力学数举于乡金贞佑间兵兴家业殆尽试掾御史台金亡北渡史天泽开府真定辟为经历官岁丁未世祖在潜邸召见是年得告还壬子德辉北觐请世祖为儒教大宗师世祖悦而受之因命德辉提调真定学校世祖即位起德辉为河东南北路宣抚使下车击豪强黜赃吏均赋役考绩为十路最迁东平路宣慰使至元三年参议中书省事五年擢侍御史辞不拜德辉天资刚直博学有经济器毅然不可犯望之知为端人然性不喜嬉笑与元裕李冶游封龙山时人号为龙山三老云卒年八十　　张文谦
按元史张文谦传文谦字仲谦邢州沙河人幼聪敏善记诵与太保刘秉忠同学世祖居潜邸秉忠荐文谦可用召对称旨命掌王府书记世祖即位立中书省命文谦为左丞建立纲纪讲明利病以安国便民为务文谦求出诏以本官行大名等路宣抚司事二年来朝复留居政府至元元年诏文谦以中书左丞行省西夏中兴等路三年还朝七年拜大司农卿十三年迁御史中丞阿合马虑宪台发其奸乃奏罢诸道按察司以撼之文谦奏复其旧然自知为奸臣所忌力求去会世祖以大明历岁久寖差命许衡等造新历乃授文谦昭文馆大学士领太史院以总其事十九年拜枢密副使岁余以疾薨于位文谦蚤从刘秉忠洞究术数晚交许衡尢粹于义理之学为人刚明简重数忤权幸以引荐人材为己任时论多之追封魏国公谥忠宣长子晏仕至御史中丞封魏国公谥文靖　　张忙古台
按元史张拔都传拔都子忙古台从宪宗攻蜀以勇敢闻中统元年赐银符预议炮手军府事寻易金符为行军千户从征襄樊有功卒子世泽袭　　张好古
按元史张晋亨传晋亨子好古字信甫少读书善属文器识宏远勇而有谋父晋亨权知东平府事严忠济承制以好古权其父军戍宿州戊午奏真授行军千户中统元年忠济命兼恩州刺史访民瘼革吏弊立为条约未几移戍蕲州李叛据济南宋人攻蕲好古率兵迎击力不敌死之　　张立
按元史张立传立泰安长清人初隶严实麾下略江淮有功署为百户中统初从世祖北征还授管军总把进侍卫军镇抚改侍卫军千户寻迁左卫亲军副都指挥使赐金虎符十四年进明威将军后卫亲军都指挥使加昭勇大将军以老乞退子珪袭珪卒子伯潜袭　　张奴婢
按元史张荣传荣卒子奴婢袭佩虎符炮水手元帅领诸色军匠戊戌授怀远大将军癸卯升辅国大将军甲辰领蒙古汉军守均州中统三年卒　　张照
按元史张照传照字彦明济南人父信以商贾起家赀雄于乡壬辰岁饥出粟赈贷乡人赖以全活照幼&#悟力学始补吏济南中统元年辟为中书省掾俄迁右司提控案牍四年出为山东东路大都督府员外郎至元四年转陕西五路西蜀四川行中书省左右司员外郎八年进阶奉训大夫知兖州事十一年改授淮西等路行中书省左右司郎中丞相阿塔海领军进攻瓜洲镇江照运粮储给战具凡二年赞画之力居多十三年升太中大夫扬州路总管府达鲁花赤商议行中书省事时行省在扬州据南北要津照抚绥劳来上下安之十六年改镇江路总管府达鲁花赤谢病归二十一年起为东昌路总管莅政二年吏民畏服以治最称二十五年卒追封清河郡侯谥敬惠子用中沂州山场同提举

　张姓部列传十二
　　宋三
　　张唐英
按宋史张商英传商英兄唐英字次功少攻苦读书及进士第翰林学士孙抃荐试贤良方正不就调榖城令擢殿中侍御史以父忧去未几卒唐英有史材尝着仁宗政要宋名臣传蜀梼杌行于世　　张商英
按宋史张商英传商英字天觉蜀州新津人负气俶傥豪视一世辟知南川县章惇荐诸王安石因召对以检正中书礼房擢监察御史台狱失出劫盗诏纠察司劾治商英遂摭院吏徇私事语侵枢臣谪监荆南税哲宗初为开封府推官屡诣执政求进吕公着不悦出提点河东刑狱哲宗亲政召为右正言左司谏商英积憾元佑大臣不用己极力攻之崇宁初为翰林学士蔡京拜相商英雅与之善适当制过为褒美寻拜尚书右丞转左丞复与京议政不合数诋京罢知亳州入元佑党籍大观四年京逐起知杭州过阙赐对留为资政殿学士顷之除中书侍郎遂拜尚书右仆射京久盗国柄中外怨疾见商英为政持平大革弊事论者称之有郭天信者以方技隶太史徽宗潜邸时尝言当履天位自是稍眷宠之商英因与往来事觉御史中丞张克公疏击之贬崇信军节度副使衡州安置京遂复用未几太学诸生诵商英之冤京惧乃乞令自便复还故官宣和三年卒绍兴中赐谥文忠　　张&#
按宋史张&#传&#字诚伯河间乐寿人登元佑六年进士第累迁龙图阁学士计度都转运使擢大名尹&#初闻二帝北行三上笺劝进建炎改元为户部尚书左丞官至中书侍郎&#善理财论钱谷利害犹指诸掌在朝谔谔有大臣节卒谥忠穆　　张确
