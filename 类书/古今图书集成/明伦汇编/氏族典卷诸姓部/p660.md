<!-- { "loadSidebar": true } -->
按五代史唐景思传景思秦州人也幼善角抵以屠狗为生后去为军卒累迁指挥使唐魏王继岌伐蜀景思为蜀守固镇继岌兵至景思以城降拜兴州刺史晋高祖时为贝州行军司马出帝时契丹攻贝州景思为赵延寿所得以为壕寨使契丹灭晋拜景思亳州防御使汉高祖时为邓州行军司马后为沿淮巡检汉法酷而史弘肇用事喜以告讦杀人景思有奴尝有所求不如意即驰见弘肇言景思与李景交通而私畜兵甲弘肇遣吏往收景思吏至索之惟一衣笥军籍粮簿而已景思请械送京师以自明颍亳之人随至京师共明之弘肇乃鞫其奴具伏即奏斩奴而释景思后从世宗战高平世宗以所得汉降兵数千为&#顺指挥以景思为指挥使复戍淮上周师伐淮南以功领饶州刺史迁濠州刺史兵攻濠州以战伤重卒　　宋
　　唐万雅
按尚友录万雅嘉兴人善丹青伪唐李煜好金索书万雅尝学之乘兴纵奇因其战掣之势以写竹树其为荆槚枝棘翎毛草虫之类多得郊野真趣　　唐肃
按宋史唐肃传肃字叔元杭州钱塘人举进士调郿县主簿徙泰州司理参军雷有终辟为观察推官迁秘书省著作佐郎历知闻喜福昌县通判陜州召拜监察御史或荐肃为郡牧判官真宗曰朕欲别用肃遂提点梓州路刑狱迁殿中侍御史入为三司户部判官出知舒州迁侍御史为福建路转运使判三司开拆司再迁工部郎中知洪州寻为江南东路转运使擢三司度支副使奉使契丹还迁刑部为龙图阁待制登闻检院知审刑院卒　　唐静
按广东通志静连州人父亢雍熙进士官屯田员外郎静生而&#异十岁能文随父宦蜀遭母丧哀毁逾常间关归葬人称其孝大中祥符八年再举进士科历韶州判官试大理评事执法不挠一时推重　　唐询按宋史唐肃传肃子询字彦猷以父任为将作监主簿天圣中诏许天下士献文章应诏者百数有司第其善者询数人而已诏赐进士及第知长兴县后以太常博士知归州用翰林学士吴育荐为御史未至丧母服除育方参政事宰相贾昌朝与询有亲嫌育数言询用故事当罢御史昌朝欲留询不得已以知庐州中丞张方平奏留询育争不能得询由是怨育而附昌朝后询终以故事罢御史除尚书工部员外郎直史馆知湖州徙江西转运使移福建路还为三司户部判官又判磨勘司出为江东转运使知制诰以参知政事曾公亮亲嫌出知苏州徙杭青二州进翰林侍读学士累迁右谏议大夫召还勾当三班院判太常寺进给事中卒　　唐介
按宋史唐介传介字子方江陵人父拱卒漳州州人知其贫合钱以赙介年尚幼谢不取擢第为武陵尉调平江令通判德州入为监察御史里行转殿中侍御史张尧佐骤除宣徽节度景灵群牧四使介力争之又请中丞王举正留百官班庭论夺其二使无何复除宣徽使知河阳介谓同列曰是欲与宣徽而假河阳为名耳抗言之仁宗谓曰除拟本出中书介遂劾宰相文彦博语甚切直帝怒贬春州别驾王举正言以为太重帝旋悟改置英州而罢彦博相由是直声动天下数月起监郴州税通判潭州知复州召为殿中侍御史介言事益无所顾他日请曰臣既任言责言之不行将固争争之重以累陛下愿得解职换工部员外郎直集贤院为开封府判官出知扬州徙江东转运使徙河东久之入为度支副使进天章阁待制复知谏院请外以知荆南敕过门下知银台司何郯封还之留权开封府旋以论罢陈升之出知洪州加龙图阁直学士河北都转运使枢密直学士知瀛州治平元年召为御史中丞明年以龙图阁学士知太原府神宗即位以三司使召熙宁元年拜参知政事王安石既执政介数与安石争论安石强辩而帝主其说介不胜愤疽发于背薨介为人简伉以敢言见惮然居政府遭时有为而扼于安石少所建明声名减于谏官御史时谥曰质肃　　唐孺
按尚友录孺字景仁江华人年十六与计偕皇佑改元登第易名彦范终昜朔令其弟彦辅彦隆彦材彦经皆登第为县令有声人号为五县令　　唐则
按尚友录则兴安人自少博学砥行官至侍郎乞归筑室山中以身率后进横经谭道虽隆寒盛暑不少倦子叔夏叔献皆名臣　　唐淑问
按宋史唐介传介子淑问字士宪第进士至殿中丞神宗以其家世擢监察御史里行出通判复州久之知真州提点湖北刑狱言新法不便乞解使事黜知信阳军以病免数年起知宣州徙湖州入为吏部员外郎又引疾求外帝以为避事降监抚州酒税哲宗立司马光荐其行己有耻难进召为左司谏以病致仕数月卒　　唐义问
按宋史唐介传介子义问字士宣善文辞熙宁中辟京西转运司管勾文字寻以为司农管当公事方行手实法所在骚然义问言今造簿甫二岁民不堪命不宜复改为从曾孝宽使河东还擢湖南转运判官移使京西会有不悦之者免归元佑中起知齐州提点京东刑狱河北转运副使用文彦博荐加集贤修撰帅荆南请废渠阳诸寨蛮杨晟秀断之以叛即拜湖北转运使讨降之复寨为州进直龙图阁以集贤殿修撰知广州章惇秉政治弃渠阳罪贬舒州团练副使后七年复故官知颍昌府卒　　唐垧
按宋史王安石传唐垧者以父任得官熙宁初上书云青苗法不行宜斩大臣异议如韩琦者数人安石喜之荐使对赐进士出身为崇文校书上薄其人除知钱唐县安石欲留之乃令邓绾荐为御史遂除太子中允数月将用为谏官安石疑其轻脱将背己立名不除职以本官同知谏院非故事也垧果怒安石易己凡奏二十疏论时事皆留中不出乃因百官起居日扣陛请对上召升殿垧至御坐前大声宣读凡六十条大略以安石专作威福安石为之请去合门纠其渎乱朝仪贬潮州别驾改监广州军资库后徙吉州酒税卒官　　唐翊
按万姓统谱翊字浙师山阴人七龄日诵千言十三能属文乡老以奇童目之元丰中进太学较艺居诸生上声称籍籍元佑间人士竞工词章翊坚守经术卒以两经中第知灵寿时岁大旱翊开河渠溉田数千顷旁渠之田不雨而稔常平吏盗仓粟翊发其奸以能例得迁秩乃叹曰置人于重辟而己受赏可乎乃改从自首律后屡典州郡所至皆有事功可纪　　唐瞻按宋史唐庚传庚兄瞻字望之后名伯虎字长儒治易春秋皆有家法元佑三年其父游泸南伯虎兄弟居母丧于丹山伯虎夜半蹴庚曰吾梦收父书发之得亟来二字吾父得无他乎吾心动矣汝奉母奠朝夕吾趋泸南庚未及应伯虎起裹粮走至泸南父果病甚见伯虎大惊问其故具告之父叹曰天告汝也是日疾少间伯虎具舟侍父以归居数日疾复作遂卒元符二年庚以贡举事系狱临&#语连伯虎临&#并械之凡对吏逾年掠治无完肤其词确然一不及庚以故狱久不具卒会赦除之伯虎性真率无威仪人多易之至是皆大服以为不可及卒于家　　唐庚
按宋史唐庚传庚字子西眉州丹棱人也善属文举进士稍为宗子博士张商英荐其才除提举京畿常平商英罢相庚亦坐贬安置惠州会赦复官承议郎提举上清太平宫归蜀道病卒庚为文精密通于世务作名治察言闵俗存旧内前行诸篇时人称之　　唐绩按万姓统谱绩字公懋零陵人少警敏嗜学能文元符进士为衡山令复通判鼎州擢福州运判帝谕之曰卿久历州县知民疾苦当遍察风俗以闻绩天姿修洁莅事有方接人以义士论多之　　唐棣
按万姓统谱棣字彦思宜兴人尝从伊川先生学伊川曰入德之门无如大学其次莫如语孟棣自是有所得纂次伊川语录百余节　　唐观
按万姓统谱观高安人博学著书隐居不仕苏栾城监酒税与之为邻有诗送之　　唐恕
按宋史唐介传介孙恕崇宁初为华阳令以不能奉行茶法忤使者谢病免归其弟意方为南陵令亦以病自免兄弟杜门躬耕恕寻以宣教郎致仕靖康元年御史中丞许翰言其高行诏起为监察御史意亦以宰相吴敏荐召对而贫不能行竟饿死江陵山中　　唐作求按无锡县志作求字叔孝崇宁二年进士第徽宗召对称旨除御笔所礼制局检讨官迁主客郎中出守徽州以朝散郎致仕作求学术该敏严家训厉后学唐氏自是蔼然以儒雅名家从弟孚字益裕亦以学问游元佑诸君子间深造理奥　　唐恪
按宋史唐恪传恪字钦叟杭州钱塘人四岁而孤闻人言其父辄悲泣以荫登第调郴尉知榆次县最闻擢提举河东常平江东转运判官大观中召为屯田员外郎迁右司员外郎起居舍人迎辽使还言河北边备弛废宜及今无事以时治之徽宗命为都转运使加集贤殿修撰中贵人称诏有所市恪不答愤而归中以他事降直龙图阁知梓州徙沧州进龙图阁待制知扬州召拜户部侍郎宣和初迁尚书帝许以二府为宰相王黼所陷罢知滁州言者论其治第历阳扰民逾制提举鸿庆宫五年起知青州未行召为吏部尚书徙户部复请外以延康殿学士知潭州请往钱塘扫墓然后之官遂改杭州靖康初金兵入汴李邦彦荐之拜同知枢密院事至则为中书侍郎恪为相无济时大略金骑再来邀割三镇恪集廷臣议以为当与者十九恪从之使者既行于是诸道勤王兵大集辄谕止令勿前皆反&#而去洎金兵薄城下始悔之御史胡舜陟劾其罪乃以观文殿大学士中太一宫使罢何代为相京城不守车驾至金帅营金人逼百官立张邦昌令吴幵莫俦入城取推戴状恪既书名仰药而死　　唐重
按宋史唐重传重字圣任眉州彭山人少有大志大观三年进士授蜀州司理参军改成都府府学教授知怀安军金堂县授辟雍录宰相荐之召对迁吏部员外郎左司郎官起居舍人金人入京师或献议远避重闻卫士语以告于朝始定守城之计擢右谏议大夫寻迁中书舍人言近世不次用人其间致身宰辅有未尝一日出国门者乞先补外以为之倡上开纳而宰相执奏以为不可明日台谏皆得罪重落职知同州擢天章阁待制二帝既北行重即移檄川秦十路帅臣各备礼物往军前迎奉未几高宗即位重上疏论今急务有四大患有五刘岑自河东使还上询可守关中者岑以重对乃以天章阁直学士知京兆府金兵围城城中兵不满千固守逾旬外援不至而经制副使傅亮以精锐数百夺门出降城陷重以亲兵百人血战众溃重中流矢死后谥恭愍　　唐谏
按万姓统谱谏全州人政和五年举进士历官朝奉郎子孝&#先膺里选次受世赏周必大梁克家皆器重之官至朝请郎知陜州　　唐敏求
按宋史唐敏求传敏求字好古太平当涂人宣和六年进士调德化主簿盗起敏求挺身率众捍贼度力不能支谕以祸福贼愤诋触噪而前遂遇害事闻官其子楠将仕郎　　唐充之
按万姓统谱充之字广仁大名人博学善议论有干局监苏州税务时朱&#附势苏守盛章歆附之充之竟着憎嫉之迹守不能堪傅致坐罢贫困不能归寓宝应惟以读书教子为事　　唐稷
按万姓统谱稷字尧弼雩都人登进士第授枢密院参详官自号砚冈居士有砚冈居士集　　唐琦
按宋史唐琦传琦本卫士建炎间高宗航海琦病留越州李邺以城降金人琶八守之琦袖石伏道旁伺其出击之不中被执琦诟骂不少屈琶八趣杀之至死不绝口事闻诏为立庙赐名旌忠　　唐闻
按万姓统谱闻字识通以世赏授将仕郎为台州郡曹治狱以恕且持正不曲意以阿上有所属委稍不如法辄辞职太守刘光以是贤之性至孝初罢临海令以母高年求丞上虞移远次以便温凊年四十九而卒　　唐开
按万姓统谱开江华人建炎初第进士通判廉州治绩著称于时叔父贡尝被诬愤死于狱开诣京师讼冤乡人高其义　　唐杰
