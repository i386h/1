<!-- { "loadSidebar": true } -->
按万姓统谱景夏字季文余杭人绍兴二年对策吕颐浩称其词胜张九成任绍兴府观察推官擢秘书省正字迁著作佐郎与馆职吴珵张广朱松常明范如圭等六人共奏封事言和议非便秦桧憾之知外郡及闲居凡十余年桧死除军器监寻除起居舍人兼署给事中上言乞蠲免绍兴二十一年诏书减放临安府和买绢二千六百余匹迁中书舍人直龙图阁知抚州徙襄阳又徙鼎州奏乞放免程昌禹所增蔡州官兵衣粮六万四千余缗徙宣州加集英殿修撰吏部侍郎　　凌及
按万姓统谱及景夏子历官同中书门下平章事　　凌尚贤按万姓统谱尚贤余杭人绍兴中为司农卿
　　凌次英
按万姓统谱次英高邮人绍兴己未进士
　　凌暠
按万姓统谱皓从仕郎绍兴十五年知泾县
　　凌嵩
按万姓统谱嵩新城人嘉定十三年进士
　　凌薳
按万姓统谱薳武康人江阴司户
　　凌远
按万姓统谱远江阴司理
　　凌大渊
按万姓统谱大渊于潜人淳佑进士有文学工诗年十九而卒娶刘氏已请期而大渊卒刘号恸告父母曰儿闻女子以一志为良以死生不易为节儿已许凌君固吾夫也儿将易服奔丧父母曰汝犹木方芽又未尝身履其庭何遽若此泣曰以身许人而背之乎有死而已父母从之于是粗衣赴夫家临柩伏哭尽哀终丧乞夫兄恭之子以养为之娶至于抱孙白首不易其志宝佑间县令吕洗闻而嘉之为表其居曰烈女坊里人赵景纬为诗刻诸路榜　　凌万顷
按万姓统谱万顷字叔度昆山人景定二年第四甲出身　　凌仁
按万姓统谱仁吴人咸淳进士玉山令
　　凌戬
按万姓统谱戬著作郎
　　凌迁
按万姓统谱迁水部主事
　　凌启元
按万姓统谱启元太平府推官
　　凌闑
按万姓统谱闑都官郎
　　凌震
按万姓统谱震吴人策之后文天祥同时人端宗避兵海州震以都统复海州其后散居岭南　　凌嵒
按万姓统谱嵒华亭人少习举子业会宋亡遂不仕大肆力于诗骎寻十才子笔杖时推许之　　元
　　凌时中
按万姓统谱时中安吉人字德庸始冠值宋末元将伯颜命时中招谕安吉武康德清故三郡之民赖以保全授建昌路司狱有重囚待报将刑时中察其冤白于上官不许即解印去又不许后罪人竟获于他郡囚遂得释累迁福建廉访都水监丞时河南王堰水转磨民患之訴于朝命台省按治皆畏不敢言时中独命毁之大长公主南游乘豪民巨舫钲鼓而行时中以为非法请更乘驿主叹服官至秘书少监吴兴郡侯　　凌纬
按浙江通志纬字景文昌化人笃学能文大德中以才荐为雪江书院山长寻弃去年九十三卒邑令表之曰康德先生所著有唐山纪事等书　　凌懋翁
按万姓统谱懋翁字师德时中子泰定二年进士初知连州广西蛮入寇懋翁率众御之寇望见骇曰此凌知州也不可犯额手而退招谕诸洞蛮酋悦服至正甲申考两浙乡试号称得人累官翰林学士通议大夫秘书监致仕　　凌云标
按万姓统谱云标南昌人至正丙子举人
　　凌师德
按万姓统谱师德钱塘人至正间任嘉兴府推官弟师节历知府　　凌攀
按万姓统谱攀字彦冲钱塘人为常熟州学教授　　明　　凌云翰
按万姓统谱云翰字彦翀仁和人博通经史领至正十九年乡荐洪武初举杭庠训导升成都府学教授卒所著有柘轩集藏于家　　凌悦
按万姓统谱悦字孟傅安吉人至元登进士第有时名太祖召为卷帘使尝称曰老凌而不名累官都御史然性峭直每以戆谏忤上意竟以是疏之籍其家所著有六经疏议百卷　　凌文质
按万姓统谱文质固始人洪武初知赵城县重建县治学校功成而民不扰　　凌耀宗
按万姓统谱耀宗临淮人洪武初由秀才任中书舍人升礼部员外郎侍经筵天顺间预修大明一统志　　凌辂按万姓统谱辂句容人洪武乙丑进士历汉阳知府建五美楼其文章政事卓然着声　　凌贤
按万姓统谱贤字彦能其先安吉人懋翁四世孙祖寿迁归安父均德有隐德不仕洪武戊辰膺浙江乡荐历应天府治中居官刚正不阿改知郑寻又谪均时隆平侯张信礼科给事中胡自荆还荐当大任宣皇帝作招隐歌命行人赍赐驰驿召还入见命进兵部尚书又命掌都察院事固辞上曰汝欲学疏广耶朕遂汝高志御书赐老堂三字褒之杨东里士奇为记以子衔都察院右佥都御史致仕复驰驿还二子晏如坦如　　凌余庆
按万姓统谱余庆宣城人洪武癸酉以匠执役京师母家居病剧余庆闻之忧甚夜即沐浴焚香告天刲股附余庆妻兄杨某持归其妻和粥以进母疾寻愈诏免余庆匠役仍旌表其门　　凌汉
按明外史凌汉传汉字斗南原武人洪武中以明经举至京师授司经局正字出为会稽知县召为御史擢右都御史时詹徽为左论议颇不合为徽所劾贬左佥都御史致仕汉有治才廉直为帝所知然出言不检持为时所少　　凌云
按万姓统谱云襄阳人洪武间南阳府推官振冤抑出滥系积年滞狱一时剖决庭无留狱时论能之　　凌守诚按万姓统谱守诚彭泽人洪武间人材任兴化府仓副使倜傥不群以异行闻于上超升金华府知府改广东韶州府感主上之知竭忠贞之力一官二郡政绩赫然　　凌晏如
按万姓统谱晏如字安然贤子业儒敦行精六书法尢工李斯大篆二王小楷永乐初征授中书舍人文皇帝临中书省观书众皆慑栗乃独意态安闲得晋人风致又尝寓直召论事称旨擢吏科给事中迁都给事中扈驾北征转都察院右佥都御史赐之玺书盖是时持宪者多以贿闻帝简择用之晏如感上知遇确然自守不为众所惑弹劾不避寮采惮之与都御史顾佐齐名兵部以武职贴黄久不清请会官清理上以命晏如晏如与翰林侍读苗衷同力一心罔有漏失有颜镇抚既卒子孙当一人继乃复以一人冒官三十余年恃权贵莫敢谁何晏如阅其實乃奏罢之又着令武官有靖难功而无子者不忍遽绝其禄得以婿或义儿一人不再及也有张指挥者既以义儿者继矣又或冒及其子因有所调发托统师以疾豫以子代亦十余年矣晏如亦奏请罢之其刚直不阿类此晏如身居要津数令人抵家鬻产自给及卒而子敷困无聊赘闵氏为婿徙晟舍里遂为乌程人侄成化中岁贡任广东市舶提举死于贼难　　凌辉按德化县志辉字邦辉登永乐壬辰进士任广东道监察御史改河南道立身端谨持宪有声擢江西按察副使儆官邪明宪度振策风纪安民正俗　　凌云
按万姓统谱云彭泽人永乐十五年为河南都司　　凌信按万姓统谱信吴县人永乐中任太常少卿
　　凌志
按万姓统谱志新城人贡士永乐中任湖广参议　　凌永按万姓统谱永新城人永乐举人任南雄府推官留心刑狱详审精当着贤声课令第一　　凌注
按万姓统谱注清和人永乐中任按察使
　　凌吉
按万姓统谱吉字文学龙南人永乐中历刑部郎中庶狱明允　　凌远
按万姓统谱远字季行凤阳人荐四译馆译字三年授冠带后升鸿胪寺序班取入直内阁　　凌敷
按万姓统谱敷字达夫晏如季子赘居晟舍里遂为乌程人丰颐广颡性开朗尚义人称长者郡中屡请乡饮不赴时舅氏庄懿闵公珪方在台阁敷一无干请若与相颉颃者年八十八子三人云雯震雯字时章性至孝工诗母没设帏帐伴父十余年不倦信义闻于乡里皆称仁厚雯之子绅字子搢疏通干练所行多见信重三世皆隐德云搢孙嗣音万历丙子举人　　凌文
按上元县志文字从周天顺元年进士授户部主事历郎中升湖广参议时湖贼吕聪聚万人掳掠文捕戢悉平蕲黄二郡大饥抚按属赈济所活万余人平生谦厚不事外饰以文学重于时　　凌寀
按万姓统谱采字熙载山阴人成化乙未进士任清流县兴学重农毁淫祠崇正道政治卓越征书方下卒于官民哀慕焉　　凌傅
按万姓统谱傅句容人由举人成化十七年知象山县事能为民兴利饬学宫新廨宇兴废举坠百度维新筑岳头陈二塘得田四千余亩民多赖之又日进诸生讲学议论多所发明卒于官士民怀之为立殁思碑建祠祀焉　　凌汝祥
按万姓统谱汝祥句容人家贫力耕养母母殁庐墓啜粥凡三年不反私室朝夕哀哭不辍永丰罗伦书慰之知县章廷圭作诗嘉其孝云　　凌震
按万姓统谱震敷季子字时东号练溪乌程人由岁贡历黔阳县学训导中丞铁桥黄公督学少华许公重震之学到官月余即命提督宝山书院选拔名彦皆受学焉震入院严立科条陈说伦理之懿启迪性命之微一时士习改观未几遂请老以归归即扫迹城府杜门自养图书数卷亹亹不倦兴到则独步林壑寻芳讨胜风度悠然清修之范近世罕闻与刘清惠孙太初为一时名交郡守万云鹏高其行敦请乡饮卒于嘉靖乙未春寿六十五震生而颖异有俊才博综群籍晓析百家善古文尢长于诗所著有练溪集行于世　　凌云
按明外史凌云传云字汉章归安人为诸生弃去北游泰山有一道人授以针术为人治疾无不效孝宗闻云名召至京授御医年七十七卒于家　　凌相
按扬州府志相字忠甫通州人弘治己未进士授沂水知县平役息讼治声大起征拜南京广西道御史升广东兵备佥事惠潮剧贼李四子等为乱相剿平之升太仆寺卿寻迁苑马卿督修边城迁四川右布政使以征芒部督饷功转云南左布政使擢右副都御史巡抚湖广奏革镇守总兵以苏民困居二年请告归　　凌云翰
按上元县志云翰字伯远文子弘治壬戌进士知德化县有惠政有贫而鬻妻养母者为赎以归而制产赡之调吉水邑巨讼嚣号为难治于是严示劝惩训以礼让民感化讼为之衰升金州未抵任遂归　　凌楷按扬州府志楷字端甫相之弟也正德戊辰进士观政兵部授户部主事监兑江西钩核无隐性刚直不阿居丧哀毁逾礼迁户部郎中卒　　凌文献
按万姓统谱文献遂安人正德中任都匀府知府　　凌约言按万姓统谱约言字季默震第三子少有异才既承家学又从施菁阳先生侃游涉猎广博网罗百家言试必高等苦抱心疾不能终试由选贡中嘉靖庚子应天乡试授全椒知县历沔阳知州庐州府同知南京刑部员外郎所在咸有政绩性开爽疏朗不为町畦琐鄙之事与人和然其介有岳岳不可夺者在庐时尝受檄清理鹾务宿弊为洗采三殿花石以身先州邑吏而设法委曲处之甫三月报完诏金帛加等有居间而橐金于茶及酒者发之按如律豪猾惴惴受事有势权求郡县赂不得辄加辱约言独义形于色其人愧反加礼焉尝曰即以请非义干进虽斫头陷胸弗为也以母老请告服除不复起隆庆初恩诏进阶朝列大夫年六十八卒所著有凤笙阁简抄椒沔稿病稿偶录见者无不推服云子迪知嘉靖丙辰进士工部员外郎述知光禄寺监事遇知国子生季子遂知字稚良清修好学绰有声称年三十而卒冢孙湛初字元旻有隽才尢工尺牍王中丞元美目为小友年二十五而卒士林惜之　　凌汝志
按万姓统谱汝志字云鹄太仓人嘉靖甲辰进士历应天府丞　　凌云翼
按明外史凌云翼传云翼字洋山太仓州人嘉靖二十六年进士授南京工部主事隆庆中累官右佥都御史抚治郧阳万历元年进右副都御史巡抚江西三迁兵部左侍郎提督两广军务召为南京工部尚书就改兵部总督漕运巡抚淮扬兼督河道加太子少保召为戎政尚书以病归卒云翼有干济才然喜事好杀戮为当时所讥　　凌邦奇
