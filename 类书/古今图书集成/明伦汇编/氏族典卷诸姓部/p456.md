<!-- { "loadSidebar": true } -->
按十国春秋吴越高澧湖州刺史彦第三子也初彦常梦羽人持刀入卧内惊问其故羽人曰来为君之子报数千人冤耳已而生澧年十三四即酷暴自用及天佑末嗣父职恣行诛僇好使酒杀人武肃王恶其凶虐谋治兵问罪澧遂导淮南将李简等入其境王遣子传御之简等挟澧而遁澧至淮南为淮人所害

　曹姓部列传三
　　金
　　曹勇义
按金史虞仲文传曹勇义广宁人第进士除长春令枢府辟令史上书陈时政累擢馆阁迁枢密副都承旨权燕京三司使加给事中召为枢密副使加太子少保与虞仲文同在枢密群小挤之复出为三司使加宣政殿大学士卒谥文庄天会七年赠守太保正隆三年改赠特进定国公　　曹望之
按金史曹望之传望之字景萧其先临潢人辽季移家宣德天会间以秀民子选充女直字学生年十四业成除西京教授为元帅府书令史补正令史转行台省令史录教授资补修武校尉除右司都事改行台吏部员外郎海陵为相尝以书致其私望之不从天德元年调同知石州军州事坐事免久之除绛阳军节度副使入为户部员外郎进本部郎中特赐进士及第大定初讨窝斡望之主军食以劳进一阶兼同修国史三年诏遣分道劝农廉问职官臧否还迁本部侍郎领覆实缮修大内财用复以劳进阶家奴袁一言涉妖妄除名顷之出望之德州防御使改同知西京留守事上书论便宜事多见采纳以本官行六部事于北边召拜户部尚书终年五十六望之初不学及贵刻苦自致有诗集三十卷　　曹珪
按金史曹珪传珪徐州人大定四年州人江志作乱珪子&#在贼党中珪谋诛志并&#杀之尚书省议当补二官杂班叙诏曰珪亦心为国大义灭亲自古罕闻也法虽如是然未足以当其功更进一官正班用之　　曹仙
按鱼台县志仙于金大定十七年任宿州绛县主簿累立战功升授永城县尹居官以平直称　　曹渊
按金史曹望之传望之子渊为奉御
　　曹泽
按金史曹望之传望之子泽为笔砚承奉
　　元
　　曹政
按鱼台县志政仙子为人勇干有才辨以保义副尉从攻滕州迁敦武校尉从皇太弟忽必烈攻五河等邑擢单州招抚副使改鱼台县行军弹压从攻襄阳蕲黄光浙迁河南路招官民攻寿州摄济兖单州行军千户还屯宿州升济宁州等处行军都弹压至元四年枢密院录资望授鱼台县诸军民长官一邑军听治焉　　曹兴
按鱼台县志兴政子为人魁岸倜傥善骑射弱冠代父从征以材武称严实为东平行台时选置帐前拔突军以攻襄阳鄂州功授东平路行军都镇抚充本军弹压李据济南叛从攻拔之迁拔突弹压至元十三年从中书右丞相伯颜南征束创复战下常州升千夫长令别统新附军五百人以旌其功江南平入补宿卫复北戌度沙碛数千里积南北功授&#牒赐铜印忠显校尉卫军总管引见阅视材艺大加优赏赐银符校尉俾隶前卫居则宿卫出则扈从如古期门羽林郎将之职银符朱绂甚荣宠焉至元二十一年告归　　曹珏
按万姓统谱珏字子玉资重笃实徙居方城二十年以教授为业方城人有仓卒避吏留一箧而去年余事定其人复来取验箧封识不动正大末以文行征复居襄溪号&#&#老人　　曹元用
按元史曹元用传元用字子贞世居阿城后徙汶上祖义不仕父宗辅德清县主簿元用资禀俊爽幼嗜书一经目辄成诵始以镇江路儒学正考满游京师翰林承旨阎复荐为翰林国史院编修官御史台辟为掾史元用初不习吏事而见事明决吏反师之转中书省右司掾除应奉翰林文字迁礼部主事改尚书省右司都事转员外郎及尚书省罢退居任城久之齐鲁间从学者甚众延佑六年授太常礼仪院经历授翰林待制升直学士泰定二年授太子赞善转礼部尚书兼经筵官三年拜中奉大夫翰林侍讲学士兼经筵官预修仁宗英宗两朝实录天历二年代祀曲阜孔子庙赠正奉大夫江浙等处行中书省参知政事护军追封东平郡公谥文献诗文四十卷号超然集二子伟仪　　曹伯启
按元史曹伯启传伯启字士开济宁砀山人弱冠从东平李谦游笃于问学至元中历仕为兰溪主簿累迁常州路推官河南省都事台州路治中御史潘昂霄廉访使王俣交荐擢拜西台御史改都事延佑元年升内台都事迁刑部侍郎出为真定路总管治尚宽简民甚安之延佑五年迁司农丞奉旨至江浙议盐法拜南台治书侍御史俄去位英宗立召拜山北廉访使俄拜集贤学士御史台侍御史除浙西廉访使不果行泰定初引年北归伯启性庄肃奉身清约在中台所奖借名士尤多天历中起为淮东廉访使陕西诸道行御史台中丞使驿敦遣伯启终不起至顺三年长子震亨卒于毗陵伯启往拊之明年二月卒于毗陵年七十九　　曹鉴
按元史曹鉴传鉴字克明宛平人颖悟过人既冠南游具通五经大义大德五年用翰林侍读学士郝彬荐为镇江淮海书院山长十一年南行台中丞廉恒辟为掾史丁内艰起除兴文署至治二年授江浙行省左右司员外郎泰定七年迁湖广行省左右司员外郎湖北廉访司举鉴宜居风纪不报天历元年调江浙财赋府副总管元统二年升同佥太常礼仪院至元元年以中大夫升礼部尚书俄卒追封谯郡侯谥文穆鉴为诗赋尚骚雅作文法西汉藏于家任湖广员外时有故掾顾渊伯以辰沙一包馈鉴鉴漫置箧笥中后因欲合药剂取视之乃有黄金三两杂其中渊伯已殁鉴呼其子归之其廉慎不欺如此　　曹彦可按元史颜瑜传曹彦可者亳州人会妖寇起里中多田野无赖子目不知书者既破亳揭帛于竿皆群趋彦可家劫之使写旗彦可力辞乃迫以刀斧彦可唾之曰我儒者知有君父宁死耳岂为汝写旗者耶贼怒遂见害年七十事闻给赀以葬赐谥节愍　　曹文炳　曹文晦
按浙江通志文炳字君焕号霞间老人笃学沉潜不事表暴以儒学训导荐不就着有霞间稿弟文晦字伯辉颖悟多识而雅尚潇洒间以吟&#陶情致聘不赴号新山道人　　明
　　曹良臣
按明外史曹良臣传良臣安丰人颍寇旁掠聚乡里筑堡自固归太祖于应天为江淮行省参政进行省左丞北取元都略地至泽潞进山西行省平章还守通州洪武三年封宣宁侯明年从伐蜀克归州进克重庆明年从副将军文忠北征进至土剌河哈剌章渡河拒战少却追至阿鲁浑河敌骑大集将士皆殊死战敌大败走而良臣遂没于军事闻赠安国公谥忠壮　　曹震
按明外史蓝玉传曹震濠人从太祖起兵累功指挥使封景川侯从蓝玉征云南平之洪武二十一年命理四川军务震在蜀久诸所规画并极周详蜀人德之蓝玉败谓与震及朱寿诱指挥庄成等谋不轨论党逆以震为首并其子炳诛之　　曹兴
按明外史蓝玉传曹兴一名兴才未详何许人从平武昌授指挥佥事取平江进指挥使平中原进都督佥事洪武十一年从蓝玉讨洮州羌降朵甘酋擒三副使等师还封怀远侯世袭指挥使理军务山西从北征有功后数年坐党死　　曹孔章
按万姓统谱孔章字子文父伯渊字子澄有至行仕元为武康教谕孔章少聪慧五经百氏子史无不究览洪武初以明经荐为乌程县学教谕迁湖州府学教授聘典江西文衡学者多宗之时文简古　　曹铭
按陕西通志铭会宁人洪武中登进士第任兵科给事中才名显着进都察院左佥都御史　　曹铭
按万姓统谱铭新野人以进士授香河知县上疏言宋儒胡瑗等八人皆有功道学当从祀孔子庙允行之寻升儋州知州卒祀乡贤祠　　曹庭训
按万姓统谱庭训灵宝人性资聪敏处事果决乡里曲直悉求判正洪武间以人才荐授应天府尹　　曹体仁按万姓统谱体仁洪武间东平知州廉慎公平教民以礼让抚字有方尝有诗曰三年短发忧民白一寸忠心为国丹去后民犹思之　　曹鹤
按山西通志鹤字九&#潞州人洪武间举贤良方正官至左都御史才品重于时　　曹本
按滕县志本字子善汉河内守曹褒之后也本大父曹士安父曹思明皆有隐德思明梦数人以车载匮箧至门开箧取人支体与之曰此隶人支体也思明受之一人后至谓其人曰曹某当一侍郎儿汝何以隶体与之其人大惊曰吾忘之然侍郎皆已散尽奈何后至者顾视箧中良久曰此不一侍郎鼻耶遂复与之本生而&#异志操不群以贡游太学洪武间授大同蔚州判官以忧归服除改北平布政司都事从成祖转战山东再出河北长驱金陵本城守有功焉积功历广西按察使所至有声洪熙元年升兵部侍郎历事仁宗宣宗后左迁山西参政卒　　曹德
按山西通志德怀仁人由燕山左护军总旗从靖难攻城破敌率男锐前奋以一当百累升中军都督同知守德州为人谨实御下不苛　　曹睦
按浙江通志睦字肃宾瑞安人叔远族孙永乐甲申进士选翰林院庶吉士时文皇择亲王辅导授睦秦府伴读日以劝讲辅德为职会李海诬王不轨睦上疏力辨其非以忧归服除赴阙疏谏征交趾上嘉纳复补秦府纪善先后任秦邸三十年历事四王初终一节人谓有董贾风焉　　曹端
按明外史曹端传端字正夫渑池人永乐六年举人专心性理其学务躬行实践而以静存为要事父母至孝继遭二亲丧五味不入口既葬庐墓六年为霍州学正修明圣学诸生服从其教郡人皆化之遭艰归服阕改蒲州学正霍蒲两州各上章争之霍奏先得请先后在霍十六载宣德九年卒官年五十九二子瑜琛亦庐端墓相继死　　曹益
按范县志益永乐己丑贡任监察御史时太宗有事北方益屡劝修文德以绥怀之皆纳其奏有言兵者益辟曰方今太平有象何苦贪边功也时论是之后以病告归宣德初卒于家　　曹弘
按万姓统谱弘字文渊益阳人永乐乙未进士历刑部员外郎恭慎洁清详谳明允累迁刑部右侍郎巡抚淮南镇静不扰军民怀之卒于官箧中无长物惟衣二袭带二束而已　　曹义
按句容县志义字子宜永乐中登进士授翰林院编修升礼部主事改吏部历员外郎中左右侍郎南京吏部尚书寇犯京师&#守崇文门天顺初乞骸骨归卒谕祭二坛有默庵集　　曹鼐
按明外史曹鼐传鼐字万锺宁晋人少伉爽有大志事继母以孝闻由乡举宣德初授代州训导愿授别职改泰和县典史七年督工匠至京师疏乞入试复中顺天乡试明年举进士一甲第一入翰林为修撰英宗即位充经筵讲官宣宗实录成进侍讲五年入直文渊阁参预机务鼐为人内刚外和通达政体进翰林学士吏部左侍郎也先入寇王振挟帝亲征次土木寇大集帝突围不得出拥以去鼐等俱及于难景帝立赠少傅吏部尚书文渊阁大学士谥文襄官其子恩大理评事英宗复位加赠太傅改谥文忠复官其孙荣锦衣百户鼐弟鼎由进士历吏科都给事中　　曹义
按明外史孙镗传曹义字敬方仪真人袭职为燕山左卫指挥佥事累功至都督佥事充辽东副总兵代巫凯为总兵官廉介有守辽人安之正统九年进都督同知十二年进右都督十四年进左都督义守辽垂二十年无大功英宗推恩特封丰润伯居四年卒赠侯谥庄武继室李氏殉诏旌之孙振嗣坐居丧纳妓下诏狱革冠带逾年复之成化中坐与僧妓饮下狱停禄一年卒子恺嗣弘治中总兵贵州贼负米鲁叛被劾罢还久之卒传子栋及松尝协守南京改镇两广　　曹凯
