<!-- { "loadSidebar": true } -->
按宋史蔡襄传襄字君谟兴化仙游人举进士为西京留守推官馆阁校勘范仲淹以言事去国余靖论救之尹洙请与同贬欧阳修移书责司谏高若讷由是三人者皆坐谴襄作四贤一不肖诗都人士争相传写庆历三年三人列荐之命知谏院襄论事无所回挠以母老求知福州改福建路转运使迁龙图阁直学士知开封府襄精吏事谈笑剖决破奸发隐吏不能欺以枢密直学士再知福州乞为杭州拜端明殿学士以往治平三年丁母忧明年卒襄工于书为当时第一干道中赐谥忠惠　　蔡高
按万姓统谱高字君山襄之弟景佑中第进士为长溪尉县媪二子渔于海而亡媪指仇家告捕高阴察其迹乃宿海上七日二尸浮而至验之皆杀也遂捕仇家伏法又有夫妇偕出而盗杀其守舍子者高亟召里民熟视之指一人曰此杀人者也讯之果服人称神明迁太康簿卒年二十八　　蔡如松
按万姓统谱如松字劲节襄之族慷慨有大志与颜师鲁友善吴獬以文倡一时如松与之论辨不为屈历新兴推官　　蔡仲舒
按万姓统谱仲舒字王臣新昌人景佑进士幼不治生产苦志于学初为鄂州崇阳簿监司列荐其才授通山令更湘潭缙云会昌以弭盗功奏改承奉郎武胜军佥判致仕加太子中允以郊恩加勋骑都尉居家犹教学不辍喜吟咏有诗数百篇人多称之　　蔡冠卿按万姓统谱冠卿南城人父充天圣间进士累官群牧判官冠乡庆历中进士为原武主簿迁下邽令历知鄢陵县所至有惠爱迁大理少卿出知饶州后出为晋守民赖以安　　蔡曾
按尚友录曾字子飞淹贯经史少为太学生至和中丞相刘沆馆之以训诸生欲以郊祀恩例官之不就而归　　蔡元导
按尚友录元导临川人博闻强记家贫无书有市书者过之辄留数部经宿还之曰吾已默记擢嘉佑初进士仕至南剑州推官　　蔡承禧
按万姓统谱承禧字景繁元导子与父同登进士授太平州司理再调知雩都县决事明敏熙宁中擢监察御史里行吕惠卿怙权任私承禧面奏其罪又奏其弟升卿考校国子阿私章五上帝并其党黜之赐五品服曰旌卿谠直加集贤院校理上遣李宪往熙河计置边事诸将听节制承禧奏曰自古未有以兵寄阉人而不乱者鬼章患小用宪患大不成患小事成患大言甚切直上优容之后出为淮南转运使苏轼称其事君倾尽悃款持心不倚云　　蔡抗
按宋史蔡挺传挺兄抗字子直中进士调太平州推官迁太常博士通判秦州为秘阁校理知苏州徙广东转运使英宗立召为三司判官以史馆修撰同知谏院大臣畏其谏列白为知制诰迁龙图阁直学士知定州神宗立改枢密直学士知秦州卒　　蔡挺
按宋史蔡挺传挺字子政宋城人第进士授陵州团练推官累官至直龙图阁知庆州神宗即位加天章阁待制知渭州进右谏议大夫熙宁五年拜枢密副使七年冬奏事殿中疾作而仆罢为资政殿学士判南京留司御史台元丰二年薨谥敏肃　　蔡延庆
按宋史蔡齐传齐从子延庆字仲远中进士第通判明州历福建路转运判官提点京东陕西刑狱神宗初以集贤校理历官拜翰林学士以言者罢知滁州历瀛洪州复龙图阁待制帅高阳阅岁复直学士移定武元佑中入为工部吏部侍郎卒延庆有学问平居简嘿遇事能别白是非所至有惠政既为伯父齐后齐晚得子乃归其宗　　蔡确
按宋史蔡确传确字持正泉州晋江人父徙陈确有智数尚气不谨细行第进士调邠州司理参军王安石荐确为三班主簿用邓绾荐为监察御史里行确善观人主意与时上下知神宗已厌安石即疏其过以贾直自知制诰为御史中丞参知政事皆以起狱夺人位而居之士大夫交口咄骂而确自以为得计也元丰五年拜尚书右仆射御史刘挚王岩叟连击之元佑元年罢为观文殿学士知陈州明年坐弟硕事夺职徙安州又责英州别驾新州安置卒于贬所绍圣元年冯京卒哲宗临奠确子渭京婿也于丧次中阑诉复正议大夫二年谥曰忠怀渭更名懋同知枢密院事次子庄为从官　　蔡京
按宋史蔡京传京字元长兴化仙游人登熙宁三年进士第调钱塘尉龙图阁待制知开封府司马光秉政复差役法为期五日同列病太迫京独如约台谏言京挟邪坏法出知成德军历知成都绍圣初入权户部尚书为翰林学士徽宗即位罢为端明龙图两学士出知江宁颇怏怏迁延不之官御史陈次升龚夬陈师锡交论其恶夺职起知定州崇宁元年徙大名府韩忠彦与曾布交恶谋引京自助复用为学士承旨徽宗有意修熙丰政事起居舍人邓洵武党京撰爱莫助之图以献徽宗遂决意用京忠彦罢拜尚书左丞俄代曾布右仆射累转司空封嘉国公时元佑群臣贬窜死徙略尽京犹未惬意命等其罪状首以司马光目曰奸党刻石文德殿门又自书为大碑编班郡国改封魏国五年正月彗出西方帝以言者毁党碑京免为开府仪同三司中太乙宫使其党阴援于上大观元年复拜左仆射三年台谏交论其恶遂致仕改封楚国政和二年复辅政徙封鲁国公论益不与帝亦厌薄之令致仕钦宗即位边遽日急京尽室南下为自全计天下罪京为六贼之首侍御史孙觌等极疏其奸恶连贬崇信庆远军节度副使衡州安置又徙韶儋二州行至潭州死子八人鯈先死攸翛伏诛绦流白州死鞗以尚帝姬免窜余子及诸孙皆分徙远恶郡　　蔡卞
按宋史蔡京传京弟卞字元度与京同年登科调江阴主簿元丰中张璪荐为国子直讲擢起居舍人拜中书舍人进给事中哲宗立迁礼部侍郎使于辽还以龙图阁待制知宣州徙江宁府历迁尚书左丞专托绍述之说上欺天子下胁同列凡中伤善类皆密疏建白然后请帝亲札付外行之章惇虽巨奸然犹在其术中徽宗即位谏官陈瓘任伯雨御史龚夬疏其兄弟奸恶贬少府少监分司池州纔逾岁起知大名府徙扬州召为中太乙宫使擢知枢密院妖人张怀素败卞素与之游坐降职拜昭庆军节度使易节镇东政和末谒归上冢道死谥文正　　蔡肇
按宋史蔡肇传肇字天启润州丹阳人第进士历明州司户参军江陵推官元佑中为太学正通判常州召为卫尉寺丞提举永兴路常平徽宗初入为户部员外郎言者论其学术反复提举两浙刑狱张商英当国引为礼部员外进起居郎拜中书舍人罢为显谟阁待制知明州言者论其包藏异意非议辟雍以为不当立夺职提举洞霄宫会赦复之卒　　蔡諲
按尚友录諲字伯恭筠州人元佑间隐居不仕筑书院有志于学者教之以三十人为率筑圃植花木为游憩所号无为居士邑有讼不诉之官而决于諲有王烈之风享年八十一而卒子明发绍圣中及第官至承议郎　　蔡
按万姓统谱襄孙本仙游人与弟佃伸入太学俱有声号三蔡佃崇宁初进士第二时京正当轴力欲罗致门下竟不能屈会星异上疏论宰相非人宜举汉汲黯故事以应天变责监温州税官至朝奉郎直龙图阁大观三年进士官至徽猷阁待制　　蔡伸
按万姓统谱伸字申道莆田人襄孙也政和进士历太学博士迁通判真饶徐楚四州在真州日火延烧千余家民露处雪中老幼号呼盈道伸辟寺宇官廨分处之且发常平廪以赈给守者不可伸曰此国家所以备非常也如得咎请独当之事闻朝廷释不问改知滁和等州初伸与秦桧同舍又同举后伸以赵鼎党乞祠者累年桧一日访伸有念旧语伸不肯干之桧意不乐官至左中大夫卒赠特进　　蔡
按宋史蔡京传京族子也性矫妄善谈鬼神事当承门荫固推与庶兄宗族称为贤崇宁初京党以学行修饬闻诸朝召入谒累官拜给事中京去位为言者所攻以显谟阁待制提举崇福宫言者复论之夺职京复相徽宗戒毋得用但复集英殿修撰旋还待制提点洞霄宫宣和中卒　　蔡攸
按宋史蔡京传攸字居安京长子也崇宁三年赐进士出身除秘书郎历进少师封英国公领枢密院进太保徙封燕帝欲内禅攸属其客给事中吴敏议遂定靖康元年从上皇南不及还都始责为大中大夫继而安置永州连徙浔雷京死御史言攸罪不减乃父诏置万安军寻遣使者随所至诛之　　蔡翛
按宋史蔡京传京子翛初以恩泽为亲卫郎秘书丞至保和殿学士宣和中拜礼部尚书钦宗立俾知京兆府攸假徽宗旨请翛守镇江改资政殿大学士流言至京师谓将复辟于镇江帝趣迎上皇还而责翛昭信军节度副使攸之诛也御史陈述且行帝取诏批其尾曰翛亦然于是并诛　　蔡薿
按宋史蔡薿传薿字文饶开封人崇宁五年擢第解褐除秘书省正字迁起居舍人未几为中书舍人旋进给事中一意附蔡京出知和州杭州复人为给事中知建宁府召为学士承旨礼部尚书尝阴附权幸事觉徽宗令入对将面诘之逾月不奉诏帝怒命黜之贬单州团练副使房州安置宣和中复龙图阁直学士再知杭州为政喜怒徇情任刑大惨罢归卒　　蔡居厚按宋史蔡居厚传居厚字宽夫熙宁御史延禧子也延禧尝击吕惠卿兄弟有直名居厚第进士累官吏部员外郎大观初拜右正言改户部侍郎言者论其在谏省时为宋乔年父子用以集贤殿修撰知秦州降羌在州者逸入京师诉事坐失察削职罢蔡京再相起知沧陈齐三州为应天河南尹初建神霄宫度地污下为道士交诉徙汝州久之知东平府卒　　蔡瑗按万姓统谱瑗字希蘧龙溪人登进士第官至朝请大夫历典五郡徽宗时上封事言商三宗严畏周文王无逸为万世龟鉴除江淮荆浙福建广南等路都大提点坑冶瑗以文章政事名世而声律尢长　　蔡蒙叟按万姓统谱蒙叟闽县人博通古今之务养高不仕弟子从远方至者常满其门谏议陈从易洎里中显达者十余人皆北面焉郡守李欣荐于朝授州助教非其好也年八十余卒于家号贞白子着绳子三卷凡五十七篇行于世　　蔡橚
按万姓统谱橚字子强传子大观三年与从父同登进士历官朝奉郎直秘阁知泉州乃襄旧治橚为政得襄之家法人谓有祖风烈祖母白首康强父绿发休官泉距甫四舍许安舆往来奉养珍厚人咸荣之官至朝奉大夫　　蔡枢
按万姓统谱枢字子历传子以政和五年同从父伸登第历官西京提举学司主管文字御史常安民在党籍人多疏之枢独事以师礼提举湖南学事时殿中侍御史张所教授潭州未知名会所白事问曰时事如此度今谁可任国事者所举刘安世枢瞿然曰自崇观来禁锢元佑之学文字言语稍涉疑似者必置之法子为教官乃敢伸公论若是耶即荐所后果知名年四十五丐致仕榜所居堂曰世隐宣和末兴燕云之师主兵者欲引枢为谋议官枢以书止之累官朝散郎守职方员外郎朝请大夫子&#孙师言敷言皆登第　　蔡懋
按万姓统谱懋字子坚枢之弟靖康中为虔州会昌西尉视事数月遇贼犯境奋然曰吾职也即日领所部及土兵御之会力不胜遇害赠承事郎与其子一官　　蔡居中
按万姓统谱居中字正夫南康人好学不倦事亲以孝闻尚名节不以生产介意宣和间入太学政和甲午释褐主文霍端友侍郎以其文拟冠多士同列有持他卷者曰波澜老成当为第一即张纲也霍以居中文示之曰简洁明粹非日煅月炼者不能及足为两学矜式居中次之会林台簿出守居中谒预修桑梓之敬林喜语之曰公青春擢第文学政事皆优为之且勉以当官见利不动居中佩服以清白闻终大宗正丞　　蔡延世
按万姓统谱延世南城人靖康中以文武全材举建炎时为建昌军兵马监押金骑猝至守卒皆遁延世纠集士卒婴城固守斩其使金人怒挑战延世击却之遂领军事　　蔡充
