<!-- { "loadSidebar": true } -->
按明外史张中传中字景华临川人少读书应进士举不第遂放情山水遇异人授数学谈祸福多奇中为人狷介寡合与之言稍涉伦理辄乱以他语类佯狂玩世者生平好戴铁冠人称为铁冠子云　　张以宁
按明外史张以宁传以宁字志道古田人父一清元福建江西行省参知政事以宁泰定中举进士由黄岩判官累至翰林侍读学士以宁有俊才博学强记擅名于时人呼为小张学士明师取元都与危素等偕赴京奏对称旨复授侍讲学士洪武二年奉命使安南及还道卒以宁为人洁清不营财产奉使往还幞被外无他物家古田翠屏山下学者称翠屏先生　　张文海按明外史赵埙传洪武二年太祖将修元史征山林遗逸之士张文海等为纂修官文海鄞人　　张宣
按明外史赵埙传张宣字藻重江阴人洪武初以考礼征寻预修元史授翰林编修呼为张家小秀才六年坐事谪徙濠梁道卒　　张简
按明外史赵埙传张简字仲简吴县人初师张雨为道士隐居鸿山元季兵乱以母老归养遂返儒服洪武三年荐修元史　　张适
按万姓统谱适长洲人七岁习诗经过目成诵十三赴乡试时称奇童元季隐居不仕洪武初宋濂荐修元史授水部郎中与高启杨基辈称为十才子　　张熙按万姓统谱熙洪武初绍兴知府为政平易百姓宜之时府治公宇及什器不可缺者皆熙所创置入咸称其恪勤公务　　张智
按万姓统谱智顺昌人洪武初以明经举授夷陵州学正才识卓异召为礼部右侍郎凡礼乐制度多所建明　　张谦
按万姓统谱谦南昌人明经饬行教授东湖书院洪武初以文举授监察御史未几辞归后布政李宜之再以明经荐赴京试周易刘向说苑吏部奏第一授刑部侍郎　　张昌
按山西通志昌临汾人元进士不就显职乞为晋山书院长洪武初聘至礼部讲究礼仪上深嘉之除国子助教授太子经甲子丁卯庚午三科主考本省布政司乡试着有存斋稿　　张昱
按明外史赵撝谦传张昱字光&#庐陵人仕元为江浙行省左右司员外郎行枢密院判官留居西湖寿安坊贫无以葺庐凌云翰为疏募焉酒间为瞿佑诵所作诗笑曰我死埋骨湖上题曰诗人张员外墓足矣太祖征至京悯其老曰可闲矣厚赐遣还乃自号可闲老人年八十三卒　　张宪
按明外史陶宗仪传张宪字思廉山阴人学诗于杨维祯最为所许负才不羁后仕张士诚为其枢密院都事吴平变姓名寄食杭州报国寺以殁　　张美和
按明外史宋讷传张美和名九韶以字行清江人年十三能词赋元末累举不仕洪武三年以荐为县学教谕后迁国子助教改翰林院编修致仕归　　张筹
按明外史崔亮传张筹字惟中无锡人父翼峭直任气筹举元江浙省试第一洪武四年詹同荐授翰林应奉改礼部主事擢湖广行省参政九年召为礼部尚书十年坐事罚输作十二年起本部员外郎其秋复尚书任寻以事免　　张羽
按明外史张羽传羽字来仪后以字行更字附凤本浔阳人从父宦江浙兵阻不获归卜居吴兴领乡荐为安定书院山长洪武四年征至京师授太常寺丞十六年坐事窜岭南未半道召还羽自知不免投龙江以死羽文章精洁有法尢长于诗作画师小米　　张度按广东通志度字景仪增城人洪武壬子荐于乡举辛亥会试选贤能补宪职擢监察御史誉望震一时弹劾持大体高帝重之时勋臣连姻帝室多怙势不法度奏劾不避权贵风采凛然寻擢常州知府勤政持公人不敢以私干治行为京畿第一拜吏部侍郎条举铨法之不当者数十事皆见用进尚书藻鉴流品确不徇私铨选得体后以诖误受谴杜门愤惋卒　　张仲贤按广东通志仲贤南海人勇于为义破龙潭贼有功授巡检洪武十四年东莞贼曹真构逆上遣南雄侯赵庸讨之仲贤隶麾下时贼扼港口仲贤先进一战夺焉贼既失据遂各奔溃已而贼薄东莞复以仲贤援舟经海口贼悉众来攻仲贤大战手杀数十百人及暮亦死于敌　　张宗鲁
按明外史张宗鲁传宗鲁钧州人四岁失明年二十遭乱负母路氏逃难其妻扶掖以行岁饥宗鲁卖卜以为养日给不足妻采野菜以继之事平宗鲁奉母还故乡竭力供养洪武十七年礼部以孝行请表其门从之　　张震
按明外史俞孜传张震余姚农家子也生周岁父为人所陷将死啮震指语曰某吾雠也震长而指疮不愈母告以故震誓必报其友谓曰汝力弱吾为汝杀之未几雠乘马出友以田器击之即死震喜走告父墓事发有司伤其志减死　　张玉
按明外史张玉传玉字世美祥符人仕元枢密知院元亡从走漠北洪武十八年来归以功授济南卫副千户迁安庆卫指挥佥事调燕山左护卫以骁果善谋画为王所亲任建文元年王起兵用玉策夺北平九门东定蓟下永平密云擢都指挥佥事从攻东昌与盛庸军遇王以数十骑绕出其后庸围之数重王奋击得出玉不知王所在突入阵中战愈力格杀数十人被创死王称帝谥忠显仁宗即位改谥忠武　　张岵按浙江通志岵字原望洪武乙丑进士任河南道监察御史丁父母忧庐墓家居闻建文祚移方孝孺祸惨遂自溺双溪斗岩潭而卒　　张爱
按上杭县志爱字得旻水南人膂力绝伦洪武二十年锺子仁之乱众推爱为队长与梁文彪力战斩贼数百级贼败走复随官军进剿捣其巢奋不顾身深入后队不继被贼执骂不绝口而死　　张旟
按山西通志旟榆社人洪武庚午举人永乐间任安丘知县时值唐赛儿妖术惑人寇掠郡邑旟率兵督战用火攻扯衫涂烛油缚箭上燃其中旗妖气遂散乘胜大破之事闻升山东左参议后值海寇作乱又以计平之上嘉其忠旌表之　　张显宗
按万姓统谱显宗字明远汀州宁化人以文学著名洪武二十四年进士及第二十九年以编修升太常寺丞赐衣一袭三十年署国子祭酒事建文君即位上便宜数事学政一新壬午正月升工部右侍郎靖难兵至淮显宗奉诏起义兵江西募民出粟给军饷六月还复为祭酒靖难后江西兵执显宗至京师戍兴州后平交趾起显宗为左布政使劳来抚戢夷民安附显宗性行孝友政事敏达时以文学饬吏事　　张士彬按万姓统谱士彬山阳人洪武中以才行卓异荐授江宁知县寻转江西道监察御史有直气特升河南按察使在任风纪振扬　　张泌
按万姓统谱泌颍州人洪武中由太学生授兵科给事中和易谨厚勤于职事升都给事中再升光禄寺卿二十余年及卒特赐祭葬泌容貌丰伟识达大体后吏部每奏除光禄官必思得人如泌焉　　张春
按万姓统谱春许州人才器渊宏洪武中由国子生推刑部郎中升都察院右佥都御史永乐中入为户部右侍郎　　张从道
按万姓统谱从道京山人洪武中乡举除庐州府通判勤能有声永乐初求贤用当道荐升徽州知府在任尽心民事有古循吏风后调永平府政声益振　　张霖按万姓统谱霖洪武中马平知县爱民如子有虎咥人告于城隍设槛捕之明日即获二虎峒贼为患都督韩观统兵抚捕贼据险不服曰若张知县来即投顺霖乃衣冠入峒贼皆感悦随霖出降　　张昺
按明外史张昺传昺泽州人洪武中举人材累官工部右侍郎坐法降河南卫指挥佥事建文帝即位廷臣议削夺诸藩更置守臣乃以昺为北平布政使受密命伺察燕事昺知必为变乃部署在城七卫及屯田军士列九门防守建文元年七月六日会朝廷遣人逮燕府官校王伪缚官校置庭中将付使者绐昺入至端礼门为伏兵所执昺不屈死福王时谥节愍　　张麒按明外史张麒传麒永城人洪武中以女为燕世子妃授兵马副指挥世子为燕太子进京卫指挥使卒谥恭靖　　张紞
按明外史张紞传紞字昭季富平人洪武中举明经为东宫侍书迁通政司左参议云南平出为右参政历左布政使建文帝立召为吏部尚书燕师入录中朝奸臣二十九人紞与焉成祖即位以茹&#言宥仍故职无何帝令紞解职务居京师紞惧自经于吏部后堂妻子相率投池中死　　张本
按明外史张本传本字致中东阿人洪武中自国子生授江都知县燕兵至扬州本率父老迎降成祖命为扬州知府寻擢江西布政司右参政永乐四年召为工部左侍郎坐事谪交址布政司吏仁宗监国奏召为刑部右侍郎善摘奸及即位拜南京兵部尚书六年病卒本廉介有执持尚刻少恕成祖宴近臣银器各一案因以赐之独本案设陶器谕曰卿号穷张银器无所用本顿首谢其为上知如此　　张海
按万姓统谱海慈溪人洪武末由太学生擢户部主事历兵部员外郎郎中官至山东右布政使才能着称于时　　张训
按黄梅县志训官南京鸿胪寺序班告归养亲闻建文遇难拜辞其父士英曰忠孝不能两全矣乃正衣冠北拜投井死　　张彦方
按明外史陈彦回传张彦方龙泉人初为给事中以便养乞改乐平知县应诏勤王率所部抵湖口被执械至乐平斩之福王时谥庄愍　　张伦
按明外史瞿能传张伦不知何许人河北诸卫指挥使勇悍负气喜观古忠义事燕王即帝位招伦降伦笑曰张伦将自卖为丁公乎死之福王时赠保昌伯谥贞勇　　张兴
按名山藏勋封记安乡伯张兴寿人以勇士从开国累功指挥佥事从燕夺九门取蓟遵化密云鄚雄真定永平力战大宁坝上蔚大同沧东昌夹河&#城下西水竟靖内难永乐元年再论功以都指挥同知封奉天翊卫宣力武臣特进荣禄大夫柱国伯禄千石予世券卒亡子十七年兄子勇嗣坐随驾征沙漠为事发总旗交址十年赦复卒十五年子安嗣安与苗战死军中亡子景泰三年弟宁嗣弘治六年恂嗣正德二年孙坤嗣嘉靖三十三年铎嗣亡子四十年弟鋐嗣卒世恩嗣　　张彝
按名山藏勋封记忻城伯张彝虹人祖启宗父祥从高帝为百户以战死彝以父官从颍国公征讨历永平卫指挥佥事以永平降燕有功洪武三十五年以都指挥使封奉天靖难翊卫宣力武臣特进荣禄大夫柱国侯禄千石与诰券身免一死子免一死封二十五年卒子荣嗣随驾征剿有功卒成化四年溥嗣亡子弘治十八年弟子槿嗣正德十三年武嗣嘉靖三十七年祖嗣嗣亡子嘉靖四十二年弟祖征嗣　　张信接名山藏勋封记隆平侯张信临淮人父兴从高帝渡江有功累指挥佥事信代父为官累征贵州蛮有功升北平都司都指挥佥事露情燕王从战大宁克雄攻真定克大宁郑村坝大战破九门取蔚攻大同白沟济南克沧征夹河&#城追大军于定攻破西水寨从淝河杀败南军克泗杀南军于淮遂克盱眙入金川洪武三十五年以都督佥事封奉天靖难推诚宣力武臣特进荣禄大夫侯禄千石世伯赐券与誓身免二死子免一死成祖不名之时时呼恩张永乐二十二年加少师洪熙元年嘉念旧人进世侯两俸侯四十一年卒追封郧国公予谥孙淳嗣十二年福嗣亡子天顺二年弟佑嗣弘治十七年从弟禄嗣正德十二年玮嗣坐奸淫失侯嘉靖三十七年弟子桐嗣万历三年炳嗣　　张勇
