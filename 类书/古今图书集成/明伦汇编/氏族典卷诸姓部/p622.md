<!-- { "loadSidebar": true } -->
按宋史王安石传安石字介甫抚州临川人父益都官员外郎安石少好读书属文动笔如飞曾巩携以示欧阳修修为延誉擢进士上第签书淮南判官调知鄞县起堤堰决陂塘为水陆之利贷谷与民立息以偿俾新陈相易邑人便之文彦博为相荐试馆职不就请知常州移提点江东刑狱入为度支判官安石议论高奇能以辨博济其说果于自用慨然有矫世变俗之志于是上万言书后当国其所注措大抵皆祖此俄直集贤院以母忧去终英宗世召不赴安石本楚士未知名于中朝以韩吕二族为巨室欲借以取重故深与韩绛绛弟维及吕公着友三人更游扬之名始盛神宗即位命知江宁府数月召为翰林学士兼侍讲熙宁元年始造朝二年拜参知政事上谓曰人以卿但知经术不晓世务安石对曰经术正所以经世务尔上问施设何先安石曰变风俗立法度正方今之所急也上以为然于是设制置三司条例而农田青苗均输保甲免役市易保马方田诸役相继并兴由是赋敛愈重而天下骚然矣七年春天下久旱饥民流离帝忧形于色监安上门郑侠绘流民图以献曰旱由安石所致帝疑之遂罢为观文殿大学士八年二月复拜相封舒国公元丰三年改封荆哲宗立加司空元佑元年卒赠太傅谥曰文子雱　　王安礼按宋史王安礼传安礼字和甫安石之弟也早登科吕公弼荐于朝神宗召对欲骤用之安石当国辞以为著作佐郎迁直集贤院出知润州湖州召为开封府判官直舍人院同修起居注苏轼下御史狱势危甚无敢救者安礼言自古大度之主不以言语罪人轼以故得轻比进知制诰彗星见诏求直言安礼疏左右大臣不均不直谓忠者为不忠不贤者为贤足以干阴阳而召星变帝览疏嘉叹以翰林学士知开封府事立断滞讼未三月三狱院及畿赤十九邑囚系皆空书揭于府前辽使过而见之叹息夸异帝喜特升一阶元丰四年拜中大夫尚书右丞转左丞是时伐夏不得志李宪又欲再举安礼不可后欲除宪节度使安礼又以为不可徐禧计议边事安礼曰禧志大才疏必误国及永乐败书闻帝曰安礼每劝朕勿用兵少置狱盖为是也久之以端明殿学士知江宁府元佑中加资政殿学士历扬青蔡三州绍圣初知永兴军二年知太原府卒赠右银青光禄大夫　　王安国按宋史王安国传安国字平甫安礼之弟也数举进士又举茂材异等以母丧不试庐墓三年熙宁初韩绛荐其材行召试赐及第除西京国子教授官满至京师上以安石故赐对问卿兄秉政外论谓何曰恨知人不明聚敛太急尔帝默然不悦授崇文院校书后改秘阁校理屡以新法力谏安石又质责曾布误其兄深恶吕惠卿之奸先是安国教授西京颇溺于声色安石在相位以书戒之曰宜放郑声安国复书曰亦愿兄远佞人惠卿衔之及安石罢相惠卿遂因郑侠事陷安国坐夺官放归田里卒　　王韶
按宋史王韶传韶字子纯江州德安人试制科不中客游陕西访采边事熙宁元年诣阙上平戎策三篇神宗异其言召问方略以韶管干秦凤经略司机宜文字蕃部俞龙珂在青唐最大渭源羌与夏人皆欲羁属之韶因按边谕以内附改著作佐郎帝志复河陇筑古渭为通远军以韶知军事五年七月引兵城渭源堡韶躬披甲胄麾帐下兵逆击羌瞎征破之遂城武胜建为镇洮军更名为熙州韶以龙图阁待制知熙州六年三月取河州迁枢密直学士七年入朝还至兴平闻景思立败于踏白城贼围河州日夜驰至熙熙方城守命撤之选兵得二万直扣定羌城破结河族断夏国通路进临宁河分命偏将入南山瞎征知援绝拔栅去韶还熙州以兵循西山绕出踏白后焚八千帐瞎征穷蹙丐降俘以献拜韶观文殿学士与王安石异数以母老乞归帝不悦罢职知洪州元丰四年病疽卒赠金紫光禄大夫谥襄敏子十人厚采最显　　王君万
按宋史王君万传君万秦州宁远人以殿侍为秦凤指挥使王韶开边青唐大酋俞龙珂归国独新罗结不从韩缜期诸将一月取之君万诈为猎者至其居稍相亲狎与同猎乘间挝之斩首驰归甫及一月积功得合门祗候王师定武胜首领药厮逋邀劫于阗贡物君万出南山略地羌潜伏山谷间忽一骑跃出横矛将及君万侧身避之回首击斩以徇其众惊号相率听命所斩乃药厮逋也复破北关南市功最多擢熙河路钤辖进领英州刺史累官客省使为副总管坐贷结籴钱数万缗为转运使孙回所纠君万怨回使番官木舟讼之鞫于秦陇贬为凤翔钤辖遂以愤卒　　王文郁
按宋史王文郁传文郁字周卿麟州新秦人以供奉官为府州巡检韩琦荐其才加合门祗候麟府驻泊都监熙宁讨夏国其将香崖夜遣使以剑为信欲举众降许之旦而至与偕行众情忽变噪以出文郁击之追奔二十里据险大战矢下如雨文郁引吏士奋击夏人大溃降其众二千迁通事舍人知镇戎德顺军预定洮河迁左骐骥副使知麟州擢东上合门使知兰州夏人大入文郁乘城御之杀伤如积围九日而解加荥州团练使以捧日天武都指挥使为副都总管进秦州防御冀州观察使卒　　王光祖
按宋史王光祖传光祖字君俞开封人父珪为泾原勇将战死好水川录光祖为供奉官合门祗候熙宁中同提点河北刑狱进副使界河巡检赵用扰北边契丹以兵数万压境造浮桥如欲渡者光祖在舟中对其众尽撤户牖已而契丹欲相与言光祖即命子襄往随机折塞之其将萧禧挥兵去且邀襄食付所戴青罗泥金笠以为信即上之除真定钤辖徙梓夔渝獠叛诏熊本安抚而命杨万贾昌言王宣与光祖同致讨皆受本节度本疑光祖不为用分三道进师使光祖将后军出黄沙坎比发日已暮士以杖索涂相挽而前夜半抵绝顶质明獠望见大骇一鼓而溃万等困于松溪又亟往援与俱还本愧谢上其功第一吐蕃围茂州光祖领兵三千抵石鼓择锐兵分袭吐蕃背出其不意皆惊遁积功至四方馆使知泸州历泾原河东定州路副总管卒　　王光世
按宋史王珪传珪子光世西头供奉官
　　王光嗣
按宋史王珪传珪子光嗣左侍禁
　　王襄
按宋史王光祖传光祖为界河巡检契丹以兵数万压境造浮桥如欲渡者光祖在舟中尽撤户牖已而契丹欲相与言光祖即命子襄往兵刃四合襄随机折塞之其将萧禧挥兵去　　王果
按宋史王果传果字仲武深州饶阳人举明法历大理寺详断官迁光禄寺丞以太子右赞善大夫为审刑院详议官迁殿中丞奏边策试舍人院改衣库副使知永宁军更尚食使知保州擢领贺州刺史中官杨怀敏领沿边屯田事大广塘水边臣莫敢言果独抗辨水侵民田无益边备怀敏怒诉果以不法左迁青州兵马都监历永兴军兵马钤辖知陇州俄诏还迁皇城使河北沿边安抚副使徙知定州密州又知忻州鄜州迁西上合门使徙知沧州卒　　王回
按宋史王回传回字深父福州候官人父平言试御史回敦行孝友质直平恕造次必稽古人所为而不为小廉曲谨以求名誉尝举进士中第为卫真簿有所不合称病自免退居颍州久之不肯仕在廷多荐者治平中以为忠武军节度推官知南顿县命下而卒回在颍州与处士常秩友善熙宁中秩上其文集补回子汾为郊社斋郎　　王向
按宋史王回传回弟向字子直为文长于序事　　王同按宋史王回传回弟同字容季性纯笃亦善序事皆早卒仕止于县主簿　　王致
按尚友录致字君之鄞人与杨适杜醇为友俱以道义化乡里诸生子弟师尊之皆称为先生卒葬邑之栖凤山　　王觌
按宋史王觌传觌字明叟泰州如皋人第进士熙宁中为编修三司令式删定官不乐久居职求润州推官二浙旱朝廷遣使振贷觌请见为言民间利病使者喜归荐之除司农寺主簿转为丞觌拜命一日即求外韩绛高其节留检详三司会计绛出颍昌辟签书判官坐在润公事免屏居累年起为太仆丞徙太常哲宗立吕公着范纯仁荐其可大任擢右正言进司谏改右司员外郎未几拜侍御史右谏议大夫坐论尚书右丞胡宗愈出知润州加直龙图阁知苏州徙江淮发运使入拜刑户二部侍郎使辽为辽人礼重绍圣初以宝文阁直学士知成都府徙河阳贬少府少监分司南京又贬鼎州团练副使徽宗即位还故职知永兴军过阙留为工部侍郎迁御史中丞改为翰林学士力请外以龙图阁学士知润州徙海州罢主管太平观遂安置临江军觌清修简淡人莫见其喜愠持正论始终再罹谴逐不少变无疾而卒　　王古按宋史王素传素从子靖靖子古字敏仲第进士熙宁中为司农主簿连提举四路常平王安礼欲用为太常丞神宗谓古好异论止以为博士出为湖南转运判官提点淮东刑狱历工部吏部右司员外郎太府少卿绍圣初迁户部侍郎详定役法与蔡京多不合诏徙古兵部寻以集贤殿修撰为江淮发运使知广州言者论其常指平岁为凶年妄散邦财夺职知袁州徽宗立复拜户部侍郎迁尚书与御史中丞赵挺之偕领放欠挺之言古蠲除太多遂改刑部攻不已以宝文阁直学士知成都堕崇宁党籍责衡州别驾安置温州复朝散郎寻卒　　王鲸
按万姓统谱鲸字彦龙长溪人熙宁元丰间尝两请乡举王安石退居钟山鲸游金陵薄其为人不肯一登其门而与尚书黄裳秘阁陈宽民为文字交苏轼守杭州开西湖鲸投以诗有曰时辟西湖作胜游使君原是济川舟轼大加称赏　　王日休
按万姓统谱日休字虚中舒人诲诱后学最为谆切尝撰易解春秋解春秋名义养贤录模楷书行于世自教小儿叉手着衣祗揖入学写字读书治经阅史及作文字皆井井有条学者依赖焉　　王说
按万姓统谱说字应求鄞人王致门人也隐居教授三十余年建书院于桃源乡熙宁九年神宗特恩补将仕郎为州长史御书桃源书院四字赐之说无田以食无桑麻以衣怡然自得子珩宗正少卿孙勋广南市舶一钱之利皆归有司不识舶货之名及卒贾客率钱二百万为赙子正己却之曰吾父以廉直闻虽贫犹能负丧以归不愧廉叔度也清白之传实先生家训正己终太府卿　　王汝舟
按万姓统谱汝舟婺源人以风节自持所不合不降词色熙宁中知舒城岁荐饥推行荒政多所全活后知南剑州治为诸郡第一　　王中正
按宋史王中正传中正字希烈开封人因父任补入内黄门迁东头供奉官历干当御药院鄜延环庆路公事分治河东边事破西人有功迁作坊使嘉州团练使擢内侍押班进昭宣使入内副都知元丰初问罪西夏以中正签书泾原路经略司事诏五路之师皆会灵州中正失期粮道不继士卒多死命权分屯鄜延并边城寨以俟后举自请罢省职迁金州观察使提举西太一宫坐前败贬秩元佑初言者再论其罪又贬秩久之提举崇福宫绍圣初复嘉州团练使卒　　王恩
按宋史王恩传恩字泽之开封人以善射入羽林神宗伟其貌补供备库副使为河州巡检夏羌寇兰州恩搏战城下中两矢拔去复斗意气弥厉迁泾原将哲宗召见语左右曰先帝时宿卫人皆杰异如此留为龙神卫都指挥使迁马军都虞候契丹使来诏陪谢使者问闻泾原有王骑将得无是乎应曰然射三发皆中使相视叹息出为泾原副都总管徽宗立以卫州防御使徙熙河改知渭州边臣献车战议帝以访恩恩曰古有之今人非所习恐缓急难用夫操不习之器与敌周旋先自败耳帝善其对迁马步军都指挥使属疾以检校司徒致仕薨　　王无咎
