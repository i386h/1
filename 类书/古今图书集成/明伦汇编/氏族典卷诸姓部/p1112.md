<!-- { "loadSidebar": true } -->
按后汉书窦融传融字周公扶风平陵人七世祖广国孝文皇后之弟高祖父以吏二千石自常山徙焉融以任侠为名拜波水将军莽败降更始大司马赵萌萌荐为张掖属国都尉将家属而西既到抚结雄杰酒泉太守梁统等与为厚善及更始败统等推融行河西五郡大将军事时光武即位融遣长史刘钧奉书献马授融为凉州牧封安丰侯及陇蜀平诏融奉事京师拜冀州牧迁大司空弟友为城门校尉及友卒融长子穆代友为城门校尉显宗即位以融从兄子林为护羌校尉永平二年林以罪诛帝下诏切责融融惶恐乞骸骨诏令归第卒谥曰戴侯　　窦攸
按尚友录汉世祖大会灵台得鼠如豹文荧荧光泽世祖异之以问群臣莫能知之攸对曰鼮鼠也见尔雅按秘书如攸言　　窦固
按后汉书窦融传融弟友友子固字孟孙少以尚公主为黄门侍郎显宗即位迁中郎将时天下乂安帝欲遵武帝故事通西域以固明习边事拜为奉车都尉出屯凉州肃宗即位征为大鸿胪建初三年为光禄勋复为卫尉章和二年卒谥曰文侯子彪至射声校尉　　窦宪
按后汉书窦融传融子穆穆子勋勋子宪字伯度父勋被诛宪少孤建初二年女弟立为皇后拜为郎稍迁侍中虎贲中郎将宠贵日盛和帝即位太后临朝齐殇王子都乡侯畅来吊国忧得幸太后宪惧分宫省之权遣客刺杀之后事发觉太后怒闭宪于内宫宪惧诛自求击匈奴以赎死会南单于请兵北伐乃拜宪车骑将军大破单于班师还拜大将军封武阳侯威震朝廷是时弟笃为卫尉景皆侍中奉车驸马都尉权贵显赫倾动京都帝与中常侍郑众定议收宪印绶及笃景皆就国迫令自杀　　窦章
按后汉书窦融传融孙嘉嘉子万全万全子章字伯向少好学有文章永初中太尉邓康荐入东观为校书郎顺帝初章女以才貌选入掖庭为贵人擢章为羽林郎将迁屯骑都尉永和五年迁少府汉安二年转大鸿胪建康元年梁后称制章自免卒于家　　窦子明按万姓统谱子明陵阳令无欲而民自化
　　窦武
按后汉书窦武传武字游平扶风平陵人安丰戴侯融之元孙也父奉定襄太守武少以经行著称延熹八年长女选入掖庭为皇后迁越骑校尉封槐里侯明年拜城门较尉在位多辟名士清身疾恶礼赂不通永康元年帝崩无嗣武白太后征立灵帝论定策功更封闻喜侯子机渭阳侯拜侍中兄子绍鄠侯绍弟靖西乡侯武既辅朝政常有诛剪宦官之意太傅陈蕃亦素有谋于是引同志共定计策白太后诛曹节等节闻之惊起白帝取棨信闭诸禁门拜王甫为黄门令共劫太后夺玺书捕收武等武自杀　　窦辅
按后汉书窦武传武谋诛中官曹节等节闻之捕收武武自杀收捕宗亲宾客姻属悉诛之武孙辅时年二岁逃窜得全胡腾以为己子后举桂阳孝廉至建安中荆州牧刘表辟为从事使还窦姓曹操定荆州辅与宗人徙居于邺辟丞相府从征马超为流矢所中死　　晋
　　窦允
按晋书窦允传允字雅始正人也察孝廉除浩亹长勤于为政百姓赖之迁谒者泰始中拜临水令迁巨鹿太守甚有政绩卒于官　　窦滔
按晋书列女传窦滔妻苏氏滔苻坚时为秦州刺史被徙流沙苏氏思之织锦为回文旋图诗以赠滔　　北魏　　窦瑾
按魏书窦瑾传瑾字道瑜顿丘卫国人也自云汉司空融之后高祖成为顿丘太守因家焉瑾自中书博士参与军国之谋屡有军功迁秘书监初定三秦拜使持节散骑常侍都督秦雍二州诸军事毗陵公在镇八年甚着威惠征为殿中都官尚书兴光初瑾女婿司马弥陀以选尚临泾公主瑾教弥陀辞托有诽谤之言与弥陀同诛　　窦遵
按魏书窦瑾传瑾子遵善楷篆北京诸碑及台殿楼观宫门题署多遵书也官至尚书郎濮阳太守　　窦瑗按魏书窦瑗传瑗字世珍辽西辽阳人自言本扶风平陵人汉窦武曾孙崇为辽西太守子孙遂家焉曾祖堪慕容氏渔阳太守祖表冯文通成周太守入国父冏早卒瑗为爾朱荣所知表为大行台左丞后除通直散骑常侍天平中除镇东将军寻除广宗太守治有清白之称后授平州刺史又为齐献武王丞相府右长史除大宗正卿宗室以其寒士相与轻之瑗案法推治无所顾避甚见雠疾官虽通显贫窘如初清尚之操为时所重卒谥曰明　　北齐
　　窦泰
按北齐书窦泰传泰字世宁太安捍殊人也本出清河观津曾祖罗魏统万镇将因居北边父乐魏末破六韩拔陵为乱与镇将杨钧固守遇害泰有勇略父兄战殁于镇身负骸骨归尔朱荣神武之为晋州请泰为镇城都督参谋军事累迁侍中京畿大都督寻领御史中尉天平三年神武西讨令泰自潼关入四年为周文帝所袭众尽没泰自杀子孝敬位仪同三司　　北周
　　窦善
按周书窦炽传炽兄善以中军大都督南城公从魏孝武西迁后仕至骠骑大将军开府仪同三司永富县公谥曰忠子荣定嗣历位至大将军　　窦炽
按周书窦炽传炽字光成扶风平陵人也汉大鸿胪章十一世孙章子统灵帝时为雁门太守避窦武之难&#奔匈奴遂为部落大人后魏南徙子孙因家于代赐姓纥豆陵氏累世仕魏父略平远将军炽善骑射魏正光末没于葛荣永安元年爾朱荣破葛荣炽随荣于并州以功拜扬烈将军魏孝武与齐神武构隙以炽有威重拜合内大都督遂从西迁大统元年除东豫州刺史魏废帝元年除原州刺史武成元年拜柱国大将军保定元年进封邓国公四年授大宗伯隋文帝践极拜太傅开皇四年薨谥曰恭子茂嗣茂有弟十三人恭威最知名恭位至西兖州总管　　窦毅按周书窦炽传炽兄子毅字天武父岳早卒毅起家为员外散骑侍郎孝武西迁从入关累迁骠骑大将军封永安县公孝闵帝践祚进爵神武郡公保定三年拜大将军迁蒲州总管徙金州总管入为大司马隋开皇二年薨谥曰肃毅性温和每以谨慎自守虽任兼出入未尝有矜惰之容子贤嗣贤字托贤隋开皇中袭爵除迁州刺史　　隋
　　窦荣定
按隋书窦荣定传荣定扶风平陵人也父善周太仆季父炽开皇初为太傅荣定容貌伟魏文帝时为千牛备身周太祖见而奇之授平东将军后从武帝平齐拜前将军其妻则高祖姊安成长公主也高祖少与之情契甚厚及受禅以佐命功拜上柱国宁州刺史寻除秦州总管开皇六年卒谥曰懿子抗官至定州刺史复检校幽州总管炀帝即位汉王谅构逆以为抗与通谋由是除名以其弟庆袭封陈公官至南郡太守为盗贼所害庆弟琎官历扶风太守　　窦士荣按万姓统谱士荣开皇初上征山东文学之士马光张仲让孔庞张买奴窦士荣刘祖仁并授太学博士号六儒　　唐
　　窦建德
按唐书窦建德传建德贝州漳南人少重然诺喜侠节隋大业七年募兵伐辽东建德补队长时山东盗起孙安祖张金称高士达等往来漳南者多剽杀人独不入建德闾郡县意建德与贼通捕族其家建德至河间闻家屠灭即率麾下亡归士达士达推为军司马以兵属焉初佗盗得隋官及士人必杀之唯建德恩遇甚备隋郡县吏多以地归之势益张自立为夏王炀帝遇弒建德引兵讨宇文化及斩之报越王侗又遣使朝侗因与王世充结欢北聘突厥士马益精俄而世充废侗乃绝之始建天子旌旗出入警跸会秦王伐东都王世充乞师建德建德发兵救世充秦王进据虎牢设伏破之建德被重创窜牛口谷杨武威获之传而西斩长安市　　窦威
按唐书窦威传威字文蔚岐州平陆人父炽在周为上柱国入隋为太傅太穆皇后其从兄弟女也威沉邃有器局举秀异授秘书郎蜀王秀辟为记室威以秀多不法谢疾去大业中累迁内史舍人数谏忤旨转考功郎中后坐事免高祖入关召补大丞相府司录参军武德元年授内史令卒谥曰清　　窦轨
按唐书窦威传威兄子轨字士则父恭仕周为雍州牧酇国公轨性刚果有威大业中为资阳郡东曹掾去官归高祖起兵轨募众千余人迎谒长春宫帝大悦从平京师封赞皇县公为大丞相谘议参军擢太子詹事拜秦州总管迁益州道行台左仆射行台废授益州都督贞观元年召授右卫大将军出为洛州都督卒子奉节尚永嘉公主历左卫将军秦州都督　　窦琮按唐书窦威传威兄子琮有武干大业末犯法亡命太原依高祖与秦王有憾不自安王方收天下豪英降礼接之与出入卧内琮意乃释大将军府建引为统军从平西河破霍邑授金紫光禄大夫封扶风郡公武德初为右屯卫大将军从隐太子平刘黑闼以功封谯国公卒谥曰敬　　窦抗
按唐书窦威传威从兄子抗字道生父荣定为隋洺州总管陈国公谥曰懿抗美容仪性通率涉见图史释褐千牛备身累转幽州总管所至以宽惠闻汉王谅反炀帝疑抗为应遣李子雄驰往代之子雄因诬抗得谅书不奏按鞫无状然坐是遂废抗与高祖少相狎及高祖定京师授将作大匠寻罢为左武候大将军卒谥曰密子衍静诞　　窦琎
按唐书窦威传威兄子琎字之推性沈厚隋大业末为扶风太守唐兵起以郡归历民部尚书授秘书监封邓国公贞观初迁将作大匠卒谥曰安　　窦静
按唐书窦威传威兄子抗抗子静字元休在隋佐亲卫高祖入京师擢并州大总管府长史太宗即位授司农卿封信都县男再迁民部尚书卒谥曰肃子逵尚遂安公主袭爵　　窦诞
按唐书窦威传威兄子抗抗子诞隋末起家朝请郎义宁初辟丞相府祭酒封安丰郡公尚襄阳公主从秦王征薛举为元帅府司马累迁太常卿出为梁州都督贞观初召授右领军大将军进华国公为宗正卿太宗与语昏谬失对乃罢就第卒谥曰安　　窦德元
按唐书窦威传威从孙德元隋大业中起家国学生祖照尚周文帝义阳公主封巨鹿郡公父彦袭爵终隋西平太守兄德明师事陈留王孝逸通知文史擢累齐王府属坐事免高祖兵叩长安德明谒高祖拜考功郎中从秦王击王世充封显武男卒德元始为高祖丞相府千牛历迁司元太常伯封巨鹿男德元迎时取合未尝有过然无它补益卒谥曰恭　　窦怀贞
按唐书窦怀贞传怀贞字从一左相德元子少诡激仕累扬州长史神龙中进左御史大夫景云初同中书门下平章事封中山县公再迁侍中方太平公主干政怀贞倾己附之俄罢为御史大夫逾年复同中书门下三品又以尚书右仆射兼御史大夫元宗受内禅进左仆射封魏国公与太平公主谋逆既败投水死追戮其尸改姓毒氏　　窦兢
按唐书窦怀贞传怀贞从子兢字思慎举明经为英王府参军尚乘直长调郪令修邮舍道路设冠婚丧纪法百姓德之　　窦汉
按万姓统谱汉扶风人为亳令有能声召为殿中丞中宗欲立安乐公主为皇太女汉执奏曰阴富阳大不祥帝恶其悻直徙忠州刺史　　窦参
按唐书窦参传参字时中刑部尚书诞四世孙学律令为人矜严悻直果于断以荫累迁为御史中丞举劾无所回忌德宗数召见语天下事或决大议帝器之俄以中书侍郎同中书门下平章事领度支盐铁使参无学术不能稽古立事惟树亲党多所诇察四方畏之宣武刘士宁饷参绢五千湖南观察使李巽故与参隙以状闻又中人为之验左帝大怒贬歡州司马赐死　　窦文场
