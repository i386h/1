<!-- { "loadSidebar": true } -->
按畿辅通志绪字诚甫故城人弘治时进士授户曹主事火筛入犯遣将往御之绪为参谋画策奇售事竣调吏部主事父病乞省归历转文选郎中权宦张雄请托绪不答雄衔之中伤褫职世宗御极诏复太仆卿致仕　　孙修
按畿辅通志修字用吉邯郸人弘治乙丑进士正德改元拜户部浙江司主事上命督逋赋于苏常嘉湖诸郡未几逋赋悉完改山东道监察御史侃侃自持治狱有能声擢陕西佥事备兵延绥储粮训卒敌不敢犯擢理全陕屯政法简而严敌犯秦陇修率敢死士发劲矢射之敌遂引却论功进副使擢山西按察使寻升浙江左布政使以母忧归起拜右副都御史巡抚湖湘修夙望素严赃吏相率弃印绶去未几改南京操江平江洋巨盗后因灾异自陈归　　孙乐
按福山县志乐弘治乙丑科进士任浙江秀水县知县升京畿道监察御史陜西鄜州兵备副使四川布政司参政　　孙孟举
按商河县志孟举弘治乙丑进士任河南临颍县知县升刑部主事历官河南按察司佥事　　孙懋
按明外史孙懋传懋字德夫慈溪人正德六年进士授浦城知县擢南京吏科给事中世宗即位出为广东参议迁副使嘉靖四年有锦衣官校侦事广东懋疑其伪执之事闻逮下诏狱谪滕县典史屡迁至广西布政使入为应天府尹坐所进乡试录忤旨致仕卒　　孙继芳
按华容县志继芳字世其正德辛未进士授刑部山西司主事时宦官势甚张东厂获数人诬为盗继芳知其冤卒出数人会御史张璞刘天龢王延相咸以忤宦官逮系诏狱继芳疏力救之不报因谢病归起改兵部车驾司主事升职方员外郎毅皇帝将南巡继芳谏止上大怒跪笞之廷后升云南提学副使归　　孙绍祖按山西通志绍祖号我山代州人检讨绍先弟正德辛未举进士改庶吉士以仲叔初筮扶风知县委城略阳遇贼力战死略阳知县畏罪匿不闻绍祖与兄绍先力为疏理诏赠光禄少卿赐祭荫子绍卿入监读书癸酉升编修兄绍先卒于家疏请归葬得旨一子方疹殇妻刘氏哭子垂毙绍祖不顾昼夜星驰冒险抵家抚柩悲痛若不欲生既葬奉母张氏入京携兄遗孤亲为训诲戊寅母诞日堂下生瑞草一本秀异天成人谓孝感绘图赋诗咏之嘉靖乙酉武宗实录成赐银币衣服腆甚晋右春坊右中允经筵进讲开诚恳切上特嘉纳年四十二卒　　孙承恩
按万姓统谱承恩字贞甫华亭人正德辛未进士历官礼部尚书谥文简　　孙清
按明外史孙清传清睢阳诸生也幼孤事母以孝闻母殁未葬流贼入其境清守柩不去贼两经其门皆不入里人有赖以全者正德九年河南巡按御史江良贵奏闻并言清同邑徐仪女雪梅严清女锐儿皆不受贼污愤骂见杀沭阳诸生沈麟以知府刘祥县丞程俭为贼执挺身诣贼愿以身代贼义之二人获释皆被旌　　孙应奎
按明外史孙应奎传应奎字文宿洛阳人正德十六年进士授章丘知县嘉靖四年入为兵科给事中再迁户科左给事中行人薛侃建言忤旨下廷讯词连张璁应奎与同官曹忭揖璁避且上疏言状帝怒下之诏狱寻释还职十一年大计天下庶官王准谪富民典史应奎言汪鋐为璁萼修郄诬以不谨而黜之乞复准官责鋐为党比戒吏部尚书王琼亦言准当黜乃谪应奎高平县丞屡迁湖广副使督采大木坐累复逮赴诏狱释还历右副都御史巡抚顺天召理院事迁户部侍郎进尚书俺荅犯京师后羽书旁午征兵饷应奎乃建议加派御史郭仁劾奏其罪又给事中徐公遴劾应奎遂改南京工部尚书就移户部致仕归卒应奎为谏官屡犯权贵以风节自厉晚官计曹一切为苟且计功名大损于前　　孙应奎
按明外史孙应奎传有与应奎同姓名者余姚人字文卿由进士授行人擢礼科给事中疏劾汪鋐奸忤旨下诏狱已复杖于阙下谪华亭县丞累官右副都御史总理河道逾年罢归　　孙銮
按武进县志銮字朝望正德辛巳进士授刑部主事出谳楚囚狱多平反为汉中守会御史旧有衔于銮臬司又中之因左迁澄江未至改瑞州升云南按察司副使滇蜀数遇盗銮戮其渠魁升山西太仆寺卿归　　孙玺
按明外史吴景传正德中贼麻六儿越百丈关逼川东略阳知县孙玺死于贼玺字廷信代州人举于乡连知诸城扶风县都御史蓝章以略阳旧无城而其令严顺懦不足任檄玺往城之功未毕而贼至玺率寮属坚守数日城陷玺被执大骂不屈贼脔杀之赠光禄少卿赐祭予荫　　孙孟和
按商河县志孟和由进士知广平调滑县流贼掠境攻围七昼夜孟和以死拒之且战且守斩获甚众升监察御史风采凝峻人不敢干以私巡按山西有破敌功驾幸大同召至前曰尔御史好官有锦衣银牌带袱之赐宸濠之变从征纪功多所建白武庙升遐首上疏劾太监张永及安边伯朱泰等中外无不惮之终真定府知府致仕　　孙海
按宁海州志海年十七以军功累迁宁海州同知濒海盗起海保莒岛多所全活　　孙承祖
按山西通志承祖平定人正德间应例入太学授深州吏目以治河有功升华亭县丞尝摄令事见其赋繁而弊滋乃振以严肃事罔不集改丞宜兴县值海贼弗靖承祖讯知巢穴尽俘其党论功有银牌文绮之赐寻改汶上县擢知南宫县流贼倡乱相机设伏所获甚多捷闻膺锡典改知肃宁县复知英山县时宁藩不轨南京兵部檄承祖统帅乡兵策应获伪千户申淮等十二人考绩过家以疾卒赠庐州府通判　　孙冕按万姓统谱冕字文中德化人正德间由贡士授通州学训导少为李梦阳所重文书酝藉尤善讨论在任凡所感遇多形于诗所著有北通备遗稿有和李西涯春兴八首其一曰竹垣向里辟新池径曲门迂去每迟鸟弄落花人未到鱼吹新荇月先知天边客梦何时醒江上归舟此日移唤起巢由作宾主不知身在帝尧时为人所脍炙　　孙惟中
按名山藏本行记惟中昌邑人家世农也惟中朝出耕夜归读古人书年及壮用推择为宁海州史一年贡益都府濒行会父卒皇皇欲无生县有汉昌邑王废城举柩葬城中结庐其侧旷野无人深夜月令哭声依稀随风远闻人为泣下日啜淖糜二盂晨起掬雪&#面诣拜墓前久之手足皲瘃形容瘁甚或劝其还哭不对里民相率言于县县尹戴友谅弗之信夜半携二苍头出风雪中抵庐下听之惟中闻足音遥问曰何为者戴叹息去亟上之府部使者请旌其门惟中妻刘氏亦从惟中之化居舅丧不酒肉者三载有子尚志为礼部主事　　孙文原
按万姓统谱文原字宗道慈溪人经明行修母王氏没时授经于崇德闻讣不限昼夜徒步而归哀毁骨立父嵩病泄痢文原尝粪甜知不可生吁哭求代刲股肉以进疾遂愈文原孝心纯至惟恐人知或见其股痕即掩覆曰尝病疮耳领乡荐官都昌辄号哭曰禄不逮养食宁下咽耶清德懿行人多称之　　孙瑜
按万姓统谱瑜字孟秀邢台人登进士授刑部主事历员外郎中升开封知府开封素号繁剧瑜处之有法不以为劳持已有冰蘗声及卒至无敛具巡抚檄所司办之且为营孤孀费公贮顺德府库俟其子成立给之　　孙一元
按明外史孙一元传一元字太初不知何许人人问其邑里曰我秦人也尝栖太白之巅故号太白山人或曰其母娼也幸秦王而生王不敢子之或曰安化王宗人王坐不轨诛故变姓名避难也一元姿性绝人善为诗风仪秀朗踪迹奇谲乌巾白帢携铁笛鹤瓢遍游中原所至赋诗谈神仙时刘麟以知府罢归龙霓以佥事谢政并客湖州与郡人故御史陆昆善而长兴吴珫隐居好客三人并主于其家珫因招一元入社称苕溪五隐一元卒年止三十七　　孙堪
按明外史孙燧传燧子堪字志健为诸生能文有膂力善骑射既官锦衣中武会试第一擢署指挥同知善用强弩历都督佥事事母杨氏至孝母殁堪以毁卒赠都督同知巡按御史赵炳上堪孝行得旌　　孙墀按明外史孙燧传燧子墀字仲泉文学通赡以选贡生历尚宝丞供事内阁理诰&#官至尚宝卿居母丧以毁闻

　伦姓部汇考
郑樵通志
　　以名为氏
古
人名

伦氏风俗通云黄帝乐人伶伦氏之后今密州多此姓唐监察御史伦元庆京兆人凌迪知万姓统谱
　　伦姓
伦望出京兆今岭南多此姓


　袁姓部列传三
　　明
　　袁义
按明外史袁义传义庐江人本姓张德胜族弟也初为双刀赵总管守安庆败赵同佥丁普郎于沙子港左君弼招之弗从德胜战死始来附为帐前亲军元帅赐姓名数从征伐积功为兴武卫指挥佥事进同知调羽林卫移镇辽东从征云南克普定曲靖楚雄诸城留镇楚雄以功迁楚雄卫指挥使历二十年垦田筑堰治城郭桥梁规画甚备军民德之建文元年征还为右军都督府佥事进同知卒官　　袁兴
按浙江通志兴钱塘卫千户战诸暨有奇功尝解银甲易粟以食饥卒王师进攻云南请为先锋力战死　　袁华按万姓统谱华字子英昆山人少颖悟不群读书三过辄记诵不忘工诗尢长于乐府与顾阿瑛友善杨维桢尤重其人以才子目之洪武初为郡学训导坐累卒于京师　　袁凯
按万姓统谱凯华亭人言议英发尤长于诗学杜少陵如客中除夜江上早秋等作杂之杜集中殆不能辨洪武中为御史故老相传上一日录囚毕令凯送东宫覆审递减之凯还复命上问朕与东宫孰是凯曰陛下法之正东宫心之慈上大喜悉从之后以疾罢归　　袁泰
按山西通志泰万泉人洪武四年开科登进士授罗山县丞十八年擢都察院试佥都御史二十三年闰四月迁左副都御史二十四年十二月拜右副都御史泰为人才辨明于律法处心廉正执法不移理枉伸冤杜除民害二十五年八月庚戌卒上深悼之遣使祭焉　　袁泰
按荆州府志泰洪武辛酉举廉能正直因上前言事不屈命刘璟击其项风宪特着　　袁珪
