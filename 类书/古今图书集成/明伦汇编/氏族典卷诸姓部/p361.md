<!-- { "loadSidebar": true } -->
　　温韬
按五代史温韬传韬京兆华原人也少为盗后事李茂贞为华原镇将冒姓李名彦韬茂贞以华原县为耀州以韬为刺史梁太祖围茂贞于凤翔韬以耀州降梁已而复叛归茂贞茂贞建义胜军以韬为节度使末帝时韬复叛茂贞降梁改义胜军为静胜军即以韬为节度使复其姓温更其名曰昭图韬在镇七年唐诸陵在其境内者悉发掘之取其所藏金宝其后朱友谦叛梁取同州晋王以兵援友谦而趋华原韬惧求徙他镇遂徙忠武庄宗灭梁韬自许来朝庄宗赐姓名曰李绍冲遣还镇明宗入洛收下狱已而赦之勒归田里明年流于德州赐死　　宋
　　温仲舒
按宋史温仲舒传仲舒字秉阳河南人太平兴国二年举进士为大理评事通判吉州再迁秘书丞知汾州坐事除名未几复起为右赞善大夫通判睦州端拱初拜右正言直史馆判户部凭由司三年拜工部郎中枢密直学士知三班院淳化二年拜右谏议大夫枢密副使改同知枢密院事四年罢知秦州先是俗杂羌戎为平民患仲舒至部兵历按诸寨谕其酋以威信诸部献地内属会有言仲舒生事者乃命知凤翔连知兴元江陵二府加给事中会内侍蓝继宗使秦州还言得地甚利乃召仲舒拜户部侍郎寻参知政事咸平初拜礼部尚书罢政出知河阳逾年知开封府五年以京府务剧求罢遂以本官兼御史中丞寻迁刑部尚书知天雄军徙河南景德中复知审官院大中祥符中进职户部尚书三年判昭文馆大学士命下卒年六十七赠左仆射谥恭肃仲舒敏于应务少与吕蒙正契厚仲舒黜废累年蒙正极力援引及彼任用反攻蒙正士论薄之子嗣宗嗣良嗣先嗣立仲舒既卒帝悯其孤弱并录以官　　温益
按宋史温益传益字禹弼泉州人第进士历大宗正丞利州路湖南转运判官工部员外郎绍圣中由诸王府记室出知福州徙潭州邹浩南还过潭暮投宿村寺益遣州都监夜出城逼使登舟他逐臣在其境内率为所侵困用事者悦之未及用而徽宗以藩邸恩召为太常少卿迁给事中兼侍读改龙图阁待制知开封府迁吏部尚书建中靖国元年拜尚书左丞邓洵武献爱莫助之图帝初付曾布布辞改付益益得藉手以为宜相蔡京时人恶之布与京争事帝前辞颇厉益叱曾布布由是得罪而京遂为相进益中书侍郎益仕宦从微至着无片善可纪卒年六十六子万石至尚书　　温革
按泉州府志革字叔皮惠安人政和五年进士初名豫后耻与伪齐刘豫同改今名历官秘书郎绍兴初被命使河南修山陵归奏以实语甚愤激上为泣下忤秦桧意出守延平刊五岳真形图于郡治复守临漳甚得民誉终福建转运使　　温若春
按广东通志若春番禺人少力学能文事亲以孝闻淳熙十三年领乡荐累计偕不第历三十五年志不少衰嘉定中廷对特奏名第一赐进士出身两调潼川英德学官教有模范宝庆间除枢密院架阁绍定二年迁太学学正文誉赫奕动诸缙绅间召试馆职秘书省正字寻转校书郎夙与崔与之游与之素重其学行思荐达之绍定三年上询与之南中人才对曰吴纯仁有监司之才温若春宜清要之任于是除若春秘书郎以朝奉郎致仕　　元
　　温仲谦
按馆陶县志仲谦大德元年授馆陶令以德化民尝行亩禾有一茎六穗民以为异立嘉禾碑记　　温义
按山西通志义祁县人五世同居长幼无私财家庭无间言至元丙子旌其门曰义门　　明
　　温德中
按万姓统谱德中宁都人至正壬辰盗起偕弟致中允中起义兵保障一境赖之以安乙未致中陷阵遇害德中洎诸弟竟捕渠帅以复弟仇岁丙辰天兵至赣倡义归附历昭勇将军　　温祥卿
按万姓统谱祥卿大同人精通阴阳术数之学元末避兵于长兴耿炳文与语奇之以儒士留赞军事用其策分兵据要害设战具为守御祥卿累官兵部尚书出为四川布政使吴元年太祖命学士宋濂撰文赠之　　温伯寿
按贵州通志伯寿普定人洪武初以才干授西堡副长官招抚彝民咸纳款诚　　温原
按畿辅通志原一名厚乐亭人洪武甲子乡举除监察御史为人勤慎举动不失尺寸上嘉其厚重擢都察院左佥都御史以疾乞休　　温禧
按万姓统谱禧字宗锡程乡人洪武间以明经荐授训导虽祁寒暑雨衣冠侍立母侧不少怠母没勺饮不入口三日学者称为梅野先生　　温福
按万姓统谱福洪武间宜章知县守己廉洁赋役均平民之逋亡者闻风慕归　　温琇
按广东通志琇新会人永乐初以国子生知永春县劝农兴学均役平赋士民德之徙治剧建阳多善政见称于时　　温濡
按招远县志濡正统甲子经魁甲戌进士历御史至山西参政　　温良
按泉州府志良字元善晋江人学问该洽亦工晋唐书法举正统丁卯乡试为中书舍人出入殿阁进退确有常度父丧归卒　　温仪
按将乐县志仪字仲威中和都人正统间由举人除温州推官廉慎善治狱会平阳寇叶八反仪率土兵攻破夹屿山入贼垒斩获三百既而泰顺徐怀恩复叛仪直捣巢穴擒怀恩并其党三十余人以归巡抚以闻进五品阶秩　　温琮
按万姓统谱琮字廷用华阳人登彭教榜任监察御史出按云南时镇守钱能贪横民号为阎罗琮风力素着以事制其命能于是敛迹滇民称之为温太岁　　温仁和按万姓统谱仁和琮子弘治进士历官礼部尚书　　温萃按聊城县志萃字聚之玺之子堂邑人居郡城登正德甲戌进士任大理寺副　　温恭
按山西通志恭平遥人骁勇绝伦正德间有功任征西大元帅子孙世袭　　温继宗
按山西通志继宗沁州人学生贫苦而孝北兵寇边咸劝入城避之不肯与叔父渊等力战中矢死父柩旁嘉靖间旌表　　温如玉
按郧县志如玉少颖异事父以孝闻登嘉靖癸未进士擢御史出督两淮盐政公私称便一按关中再按吴下风采跌宕权墨屏迹转山东按察副使宪纪清肃表于东海　　温钺
按山西通志钺大同人父景清嘉靖三年镇兵叛杀巡抚张文锦后巡抚蔡天佑以景清忠谨领密画擒斩首逆十二年贼党复杀总兵李瑾而叛遍索向之为抚镇出力者杀之景清匿不获遂拽钺并执其母王氏妹舍儿曰若告我景清处我舍若钺曰尔何愚耶欲杀我父而我告其处是我杀我父也怨不可释则杀我以舒愤耳贼必欲得景清以甘心乃向钺支解其母王氏以怵胁之钺知不免遂诟骂贼母子俱被害　　温景葵
按万姓统谱景葵字志忠大同人嘉靖戊子举人授监察御史刚正敢言升苏州知府发奸摘伏吏畏民怀历辽东巡抚都御史告归屡疏不起　　温应禄
按浙江通志应禄字古渠乌程人嘉靖癸丑探花授编修值霖雨京师饥馑撰救荒疏指陈时政人传其文焉　　温如春
按河南通志如春仪卫司人嘉靖癸丑进士任清风县知县升湖广按察使会景藩出封德安如春筹应裕如守关南回贼横出设方略平之寻迁福建右布政使　　温训
按陕西通志训汉阴人少岐嶷天性颖悟博极群书善诗文嘉靖中举人山东莱州府推官升四川成都府同知丁忧补太原府同知升户部福建司员外皆以清廉着声居家视侄如子宗族婚丧与乡闾贫乏者训极力周之　　温和
按衡州府志和嘉靖间贡士含山训导升灵川教谕祀名宦　　温纯
按明外史温纯传纯字景文三原人嘉靖末进士由寿光知县征为户科给事中屡迁兵科都给事中俺荅请贡市高拱定议许之纯以为非中国利拱恶其异议出为湖广参政引疾归万历初用荐起官河南十二年以大理卿改兵部右侍郎兼右副都御史巡抚浙江入为户部左侍郎进右副都御史督仓场母忧去起南京吏部尚书召拜工部尚书父老乞养归终丧召为左都御史先是御史顾龙祯巡按广东与布政司王泮语不合起殴之泮即弃官去纯劾罢龙祯御史于永清按陕西贪惧纯举奏倡同列救龙祯又数构是非与都给事中姚文蔚比而倾纯纯不胜愤疏发永清交构状语侵首辅沈一贯疏留不下纯益愤三疏论之因力丐罢帝雅重纯谕留之及妖书事起力为沈鲤郭正域辨诬楚宗人戕杀抚臣纯复言无反状一贯怨益深三十二年大计京朝官纯主之一贯所欲庇者锺兆斗钱梦皋等皆在谪中疏入久之忽降旨切责尽留被察官纯求去益力梦皋兆斗既得留则连章讦纯楚事言纯曲庇叛人且诬以纳贿南京给事中陈嘉训等极论二人朋比作奸当亟斥之而听纯归予纯致仕纯清白奉公肃百僚振风纪时称名臣卒赠少保天启初追谥恭毅　　温如璋
按海澄县志如璋字敷德万历己丑进士初授贵溪令有治声丁艰服阕补霍丘岁大疫捐俸施药所活甚伙行取拜广西道御史出视两浙鹾政宿弊顿清嗣按东土威惠施税监马堂暴横所部如璋疏纠甚力珰为气缩事竣还里奉命按吴卒　　温体仁
按明外史温体仁传体仁字长卿乌程人万历二十六年进士改庶吉士授编修累官礼部侍郎崇祯初迁尚书协理詹事府事为人外曲谨而内猛鸷机深刺骨崇祯元年冬大学士刘鸿训罢诏会推阁臣廷臣列上礼部侍郎钱谦益等十一人体仁不与遂上疏讦谦益关节受贿神奸结党不当与阁臣选帝久疑廷臣植党闻体仁言辄称善即日罢谦益官明年御史任赞化劾体仁不法事体仁乞罢优诏慰答是时体仁以私憾撑拒诸大臣展转不肯诎帝谓体仁孤立益向之其明年命以礼部尚书兼东阁大学士体仁既得辅政势益张忌周延儒居己上思倾之后太监王坤给事中陈赞化劾延儒体仁默为助延儒遂免归体仁遂为首辅居位八年官至少师兼太子太师进吏部尚书中极殿大学士阶左柱国体仁专务刻核迎合帝意自念挤排者众恐怨归己倡言密勿之地不宜宣泄凡阁揭皆不发并不存录阁中以故所中伤人廷臣不能尽知后有张汉儒讦钱谦益瞿式耜居乡不法事体仁故雠谦益拟旨逮二人严讯谦益等求解于司礼太监曹化淳化淳颇为营求汉儒侦知之告体仁体仁密奏帝帝以示化淳化淳惧自请案治乃尽得汉儒等奸状及体仁密谋狱上帝始悟会朱国弼再劾体仁帝命汉儒等立枷死体仁乃佯引疾竟放归时十年六月也逾年卒帝犹惜之赠太傅谥文忠　　温璜
按明外史温璜传璜初名以介字于石乌程人大学士体仁再从弟也母陆守节被旌璜久为诸生有学行崇祯十六年秋举进士授徽州推官甫莅任闻京师陷亟训兵民为保障计明年南京亦覆知府及诸僚属皆遁璜严兵自守郡中故御史黄澍以城献璜语妻茅同死妻无难色乃匿幼子女他室而急呼长女死女即延颈就帨未绝复刃之茅整衣以卧璜刀截其喉有顷曰未也再刃而绝璜即自刭越日苏遂绝粒阅五日自抉其创乃死　　温素知
按山西通志素知字忠赤闻喜人天启恩贡沉毅有气节初授华阴知县调合阳值岁荒停征敛止讼狱县北山接澄城界盗贼盘据密授方略歼其魁余解散时三春不雨流贼临境率民登埤七昼夜不遑寝食以劳瘁卒于官　　温徽
按山西通志徽字世美介休人知府廉之子幼聪颖博览群书为晋藩司仪流贼围城徽发三弹而中三贼之目贼解去　　温君羽
按仙游县志君羽武庠生崇祯癸未山寇猖獗君羽与乡兵剿贼争先奋击以身殉之　　温安
按肥城县志安沙沟社人家贫无妻室樵采以供母母七十余病亟思肉食值连日阴雨不能樵采邻舍亦贫乏无所取给安密用镰刀左股割肉以进母食而甘之疾遂愈　温姓部纪事
