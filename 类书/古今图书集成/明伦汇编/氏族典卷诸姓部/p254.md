<!-- { "loadSidebar": true } -->
按河南通志麟河南卫人嘉靖癸丑进士初授河间府推官擢礼科给事中以言忤分宜廷杖削籍　　陈懋观按福州府志懋观字孔质长乐人嘉靖癸丑进士初知会稽县以忧归服除补山阴征拜给事中以言事谪推官调南京吏部郎中出为庐州知府士民爱慕　　陈珊按贵州通志珊字鸣仲铜仁人嘉靖癸丑进士授行人以不附严嵩官屡蹶终兖州郡丞尝铭其座右曰士大夫能以居乡之心居官天下必无冤民能以居官之心居乡天下必无请托人以为名言　　陈周
按江阴县志周斜桥许容仆嘉靖甲寅四月倭犯杨舍周与容御之庙旁战数合失利容以身免周死之　　陈一道按泉州府志一道字邦绪晋江人起家掾吏嘉靖三十一年为芜湖丞三十四年江南倭自浙流劫入歙绩溪旌德泾诸县无有能阻者一道所率皆芜湖骁健乃麾众独进为贼所杀其仆子义横身捍贼刃亦死之事闻赠一道应天府通判子义府经历荫其子　　陈述按万姓统谱述字宗理读书工诗长于吏事由御史历官四川左参政甫至适流贼聚众劫掠官兵失利述至推诚布公招安三百余人复擒五十余人置之于法其地遂宁已而德阳贼烧什邡安县移屯彰明述统官军为正兵以当贼冲复出奇兵俾人自为战所获财畜即以充赏不旬日渠寇授首余党悉平初蜀地之民不知力本述凡巡历劝课农桑教之树艺自是民用饶裕复着为书名农桑风化录刻之蜀中　　陈坡按福宁州志坡州廪生嘉靖丙辰冬倭寇境坡愤无敌倭者从汪小金征剿兵溃被害事闻赠本州同知　　陈受按无锡县志嘉靖丙辰夏倭至焚掠受御贼死之　　陈世芳按无锡县志嘉靖丙辰夏倭奴劫掠世芳应募御贼迎战而死　　陈惠
按无锡县志嘉靖丙辰倭至猖獗惠与众御寇力战死之　　陈瓒
按明外史魏时亮传初时亮与高拱相构时亮与朝臣攻去拱已而拱复入考察言官排异己者时亮及陈瓒张槚皆被斥瓒字廷祼常熟人嘉靖三十五年进士授江西永丰知县治最擢刑科给事中劾罢严嵩党王材唐汝楫迁左给事中请录建言废斥者帝震怒杖六十除名隆庆元年起官吏科请恤杨最杨爵罗洪先杨继盛而诛奸党之杀沈炼者帝皆可之擢太常少卿高拱恶瓒为徐阶所引瓒已移疾归竟坐浮躁谪洛川丞不赴万历中累官刑部左侍郎卒官赠右都御史谥庄靖　　陈万言
按广东通志万言字道襄南海人嘉靖壬子乡荐丙辰成进士授池州府推官锄奸剔&#雷厉风行池民爱颂之擢监察御史巡中城已巡长芦清厘积弊巡闽中倭寇警急行视列郡严檄戚将军继光为防御计民赖以安再巡川蜀迁江西副使视学事二载疏辞归侍母病寻丁艰服阕以御史疏荐谒部补大名兵备副使改永平万言习于边务转江西右参政为忌者所&#摭乃致政归　　陈联芳
按福州府志联芳字以成闽县人嘉靖丙辰进士司理金华以廉平着声选监察御史北寇犯通州京师戒严上防守五事出按东粤乡闱主试称得人历南太常寺卿江陵相柄政不满于联芳遂致仕家居卒赐葬祭联芳恺悌温恭奉身俭约布袍敝帻终其身若寒士云　　陈潮
按永安县志潮千户璨第三子嘉靖三十六年流寇入境璨督兵往潮从行忽贼奄至璨被枪覆地将兵之潮以身蔽其父血流被体仍负父以免　　陈纪
按瓯宁县志纪字仲理举进士初授汉阳令浙中倭难调鄞县拮据多方保障有赖调为贵州道御史三疏时弊世宗嘉纳陪祀郊天执礼忤分宜相卒莫能诎分守岭东大帅妄杀躐功纪发其状历淮扬副使以父老乞归　　陈应熙
按瓯宁县志应熙字仲穆孝子荣元孙也举进士授潮州府推官擢户部郎榷河西务中官挠政商贾不通熙上状置法寻监兑湖广岁大歉请易漕粟数万赖活者众升员外郎卒　　陈于陛
按畿辅通志于陛字荩斋曲周人嘉靖己未进士初授庆阳推官擢礼部郎兼翰林院待诏为东宫讲官甚见推重改吏部升太常卿以忤张居正罢归居正败起右副都御史寻以户部侍郎总督漕运升南京户部尚书以奉表过里卒赠宫保子荫　　陈天资
按诏安县志天资本姓李四都人幼孤养于饶平之陈家遂依其姓登嘉靖己未进士历官湖广左布政使既贵显尤折节无异寒素笃于子姓睦于&#党又洽于远近知交其盛德非一二可指云　　陈廷声
按莆田县志廷声嘉靖辛酉冬率乡兵应募与倭力战于南郊死之　　陈茂馨
按南靖县志茂馨在坊人天性仁孝潜心理学父湍合浦训导卒于任茂馨只身舆榇几死于溺伯父母无嗣茂馨事之如父母继母林氏不得于湍茂馨善事得其欢心祖母林氏守节年九十四供奉汤粥朝夕亲为栉沐嘉靖辛酉寇陷邑茂馨独扶祖母伯母继母哀诉于贼妻许氏及次女义不受辱投井死　　陈汉洪按永安县志嘉靖辛酉流贼之变汉洪同乡兵御贼于官亭杀贼数十贼设伏围合力尽而死　　陈衢
按永安县志嘉靖辛酉流贼犯境衢御之于官亭死于阵　　陈华封
按永安县志嘉靖辛酉流贼之乱华封同乡兵御之偕其党俱死　　陈具
按永安县志嘉靖辛酉流贼氛焰具与乡兵御之而死　　陈兴儒
按永安县志嘉靖辛酉流贼入境屠毒兴儒同乡兵御之于官亭死之　　陈文重
按永安县志嘉靖辛酉流贼之变文重御之杀贼数十力尽而死　　陈志本
按永安县志嘉靖辛酉流贼犯境志本御之死于难　　陈大道按永安县志嘉靖辛酉流贼入境屠毒大道同乡兵御之于官亭死于阵　　陈通泰
按永安县志嘉靖辛酉流贼犯境通泰御之战于官亭而死　　陈复耕
按永安县志嘉靖辛酉流贼之乱复耕同乡兵御之偕其党俱死　　陈有仔
按永安县志嘉靖辛酉流寇屠毒有仔与乡兵御贼于官亭死于阵　　陈进福
按永安县志嘉靖辛酉流贼氛焰进福同乡兵御之战于官亭而死　　陈成孙
按永安县志嘉靖辛酉流贼之乱成孙御之杀贼力尽死　　陈宠
按永安县志嘉靖辛酉流贼犯境宠与乡兵御之偕其党俱死　　陈华虎
按永安县志嘉靖辛酉流寇突恣氛焰屠毒城堡华虎与乡兵赖德辉等御之战于官亭杀贼数十贼设伏围合力尽偕其党俱死　　陈德略
按永安县志嘉靖辛酉流贼之变德略与乡兵御之死于阵　　陈尧宾
按永安县志嘉靖辛酉流寇入境屠毒尧宾御之于官亭贼设伏围合死之　　陈谦
按松溪县志嘉靖壬戌倭寇围县谦奋力御倭被铳伤而死　　陈宗
按松溪县志嘉靖壬戌倭寇犯境宗力敌倭寇铳伤而毙　　陈五
按松溪县志嘉靖壬戌倭寇围县五奋力御倭被铳伤而死　　陈赐
按松溪县志嘉靖壬戌倭寇犯境赐力御倭寇铳伤而毙　　陈蛮
按松溪县志嘉靖壬戌倭寇围县蛮奋力御敌被铳伤而死　　陈杞
按松溪县志嘉靖壬戌倭寇犯境杞死战御寇被铳伤而死　　陈金
按松溪县志嘉靖壬戌倭寇围县金力御寇铳伤而死　　陈仙琳
按松溪县志嘉靖壬戌倭寇犯境仙琳冒死御倭被铳伤死　　陈椿
按松溪县志椿字月泉邑诸生嘉靖壬戌十二月倭寇围县众推椿督守八门时令命椿逆战自晨至晡大败之次日贼复以车梯攻四门椿统兵壁洲进战复大破之炮火烧椿发犹督战不休倭气始夺正月援至倭拔寨去　　陈暄
按松溪县志暄字鼎和嘉靖中选贡壬戌倭寇围县暄督兵济饷率民效死士人多以仕劝之暄曰夫子谓孝友于家是亦政也日以诗酒自娱年八十九卒　　陈烈按建安县志烈字思绍嘉靖壬戌进士司理绍兴府荐擢御史劾奏中贵又抗论新郑高相出守处州晋广东监军副使督兵擒斩剧盗朱良宝等惠潮寇悉平乞终养抚按交荐不出　　陈应春
按福州府志应春字汝和长乐人嘉靖壬戌进士初令东阳多惠政擢户部主事榷关浔阳刱立规制出为云南佥事历广东西副使参政山东左布政使卒应春官粤西有平寇功　　陈学伊
按泉州府志学伊字尔聘南安人嘉靖壬戌进士授南京户部主事升礼部郎中出守扬州竟以郎时抗直左迁郴州守猺民乱学伊谕之安静如故迁抚州同知再迁旧曹擢江西佥宪分察湖东峻守劲节嫌怨不避所著有五谭类抄世纪诸编藏于家　　陈文燧
按江西通志文燧字汝相临川人嘉靖壬戌进士授御史首疏正诸臣从祀条陈时宜十二疏皆中肯綮巡宣大纠代藩横肆疏互市&#国计大触时忌移巡云南平反狱囚历参政拂衣归台省交荐不赴　　陈文誉按浙江通志文誉字德卿慈溪人聘妻冯氏病父母欲为改婚固辞嘉靖进士授刑部主事迁郎中出知镇江府以忤珰罢　　陈绍
按浙江通志绍字用光上虞人嘉靖中进士司理庐郡征拜南台御史寻出为韶州守以死勤事绍卒时妻孙年二十六穷苦抚其二孤历四十余年　　陈源
按陕西通志源琮子嘉靖四十年阵亡加升指挥佥事世袭　　陈大礼
按广东通志大礼永安人为藩司掾嘉靖末贼起弃归筑垒积粟散家赀训练什伍扞保乡里保全无虞兵备道檄大礼帅乡兵同千户汤勋讨曾廷凤战于黄沙官兵却大礼力战死之　　陈有年
按明外史陈有年传有年字登之余姚人举嘉靖四十一年进士授刑部主事改吏部历验封郎中万历元年成国公朱希忠卒其弟锦衣都督希孝贿中官冯保援张懋例乞赠王大学士张居正主之有年持不可居正不怿有年即日谢病去十二年起稽勋郎中历考功文选谢绝请寄迁太常少卿以右佥都御史巡抚江西南畿浙江大祲诏禁邻境闭籴商舟皆集江西而江西亦岁俭群乞有年禁遏有年疏陈济急六事中请稍弛前禁令江西民得自救南京御史方万山劾有年违诏帝怒夺职归廷臣交荐起督操江迁吏部右侍郎改兵部又改吏部尚书孙鑨左侍郎罗万化皆乡里有年力引避朝议不许寻由左侍郎擢南京右都御史二十一年与吏部尚书温纯共典京察所黜咸当未几遂代纯位其秋鑨谢事召拜吏部尚书别邪正斥贪顽崇退让进遗佚朝野想望丰采而执政大臣不便其所为心嗛之有年累疏称疾乞罢帝慰留数月中疏十四上乃予告乘传归二十六年正月卒年六十有八四月诏起南京右都御史而有年已前卒赠太子太保谥恭介　　陈吾德
按明外史陈吾德传吾德字懋修归善人嘉靖四十四年进士授行人隆庆三年擢工科给事中帝从中官崔敏言命市珍宝吾德上疏帝震怒斥为民神宗即位起吾德兵科万历元年进右给事中张居正柄国谏官言事必先请吾德独不往居正嗛之未几成国公朱希忠卒赠定襄王居正指也两都言官谏不纳及慈宁宫后室灾吾德皆力争居正益怒出为饶州知府有盗建昌王印章者遁之南京见获居正客操江都御史王篆坐吾德部下失盗谪马邑典史御史又劾其&#饶时违制讲学用库金市学田遂除名为民居正死荐起思州推官移宝庆同知皆以亲老不赴后终湖广佥事　　陈文焕
按江西通志文焕号静庵临川人文燧弟嘉靖乙丑进士由绍兴府推官拜侍御疏雪两京冤狱出按陕西直声大振复出为严州知府乞归起为四川知府终浙江布政司参议　　陈经邦
按兴化县志经邦字公望嘉靖乙丑会试第二人选庶吉士授编修时神宗在东宫选宫僚经邦为讲读官及登大宝日执经侍左右每进讲明白恳切转谕德掌坊事进侍读学士掌院事擢礼部侍郎加太子宾客转吏部侍郎改掌詹事府教习庶吉士亡何转礼部尚书兼学士既典春曹所条皆有关典礼未几寿宫役兴辅臣与言路议异经邦奉命覆视不尽如辅臣指嗾言路攻之遂再疏乞归　　陈文烛
