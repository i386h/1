<!-- { "loadSidebar": true } -->
按唐书河间元王孝恭传孝恭少沈敏有识量高祖已定京师诏拜山南招慰大使明年拜信州总管是时萧铣据江陵孝恭数进策图铣帝嘉纳进王赵郡俄进荆湘道总管铣降迁荆州大总管孝恭治荆为置屯田立铜冶百姓利之迁襄州道行台左仆射辅公祏反寇寿阳诏孝恭为行军元帅讨之江南平进授东西道行台左仆射行台废更为扬州大都督或诬其反召还镌诘无状赦为宗正卿历凉州都督晋州刺史贞观初为礼部尚书改王河间性奢豪然宽恕退让无矜伐色太宗用是亲重之中饮暴薨子崇义嗣王降封谯国公历蒲同二州刺史终宗正卿　　李瑊按唐书济北郡王瑊传瑊武德中为尚书左丞例王终始州刺史　　李
按唐书汉阳郡王传始为郡公进王拜左武候将军代孝恭为荆州都督政务清静后例为公长史冯长命者尝为御史大夫素贵事多专决怒杖之坐免起为宜州刺史散骑常侍薨　　李瑗
按唐书庐江郡王瑗传瑗字德圭武德时例王累迁山南东道行台右仆射与河间王孝恭合讨萧铣无功更为幽州都督瑗素懦朝廷恐不任职乃以右领军将军王君廓辅行君廓故盗也其勇绝人瑗倚之时隐太子有阴谋厚结瑗太子死太宗召瑗瑗惧有变君廓内险贼欲以计陷瑗而取己功说瑗反瑗从之以内外兵悉付君廓王利涉以君廓多翻覆请以兵属王诜瑗犹豫君廓密知之驰斩诜即禽瑗缢之传首京师废为庶人绝属籍　　李道彦
按唐书淮安王神通传神通子胶东郡王道彦幼孝谨高祖初封义兴郡公例得王贞观初为相州都督徙岷州以父丧解荷土就坟躬莳松柏偃庐柴毁虽亲友不复识服除复拜岷州都督从李靖击吐谷浑诏道彦为赤水道总管军败谪戍边久之召为妫州都督卒初武德五年同封者孝&#为高密王孝同淄川王孝慈广平王孝友河间王孝节清河王孝义胶西王太宗即位道彦等并降封公　　李孝逸
按唐书淮安王神通传神通子孝逸少好学颇属文始封梁郡公高宗时四迁益州大都督府长史武后擅国入为左卫将军徐敬业称兵以孝逸为左玉钤卫大将军扬州行军大总管帅师南讨以功进镇军大将军徙封吴国公威名棱然武承嗣等忌之使人腾恶语闻上武后信之流儋州薨　　李轨
按唐书李轨传轨字处则凉州姑臧人大业中补鹰扬府司兵薛举乱金城轨与同郡曹珍梁硕安修仁等计欲据河右以观天下变众允其谋共举兵曹珍曰闻谶书李氏当王今轨贤非天启乎遂共听命修仁夜率诸胡入内苑城建旗大呼轨集众应之执虎贲郎将谢统师遂自称大凉王署官属武德元年高祖方事薛举遣使凉州玺书慰结谓轨为从弟轨喜乃遣弟懋入朝帝遣鸿胪少卿张俟德持节册拜轨凉王会轨僭帝号建元安乐乃遣邓晓奉书称从弟大凉皇帝帝怒曰轨谓朕为兄此不臣也囚晓不遣初轨以梁硕为谋主硕有筭略众惮之轨子仲琰谮硕轨不察赍鸩其家杀之由是故人不为用会修仁兄兴贵本在长安自表诣凉州招轨帝曰轨可下邪兴贵曰候隙图之无不济者帝许之兴贵至凉州与修仁等潜引诸胡兵围其城轨以步骑千余出战败入城修仁执送之斩于长安自起至亡凡三年　　李子通按唐书李子通传子通沂州氶人隋大业末长白山贼左才相自号博山公子通依之以武力雄其间方是时群盗暴忍独子通仁爱归者遂多不半岁有徒万人才相畏忌子通乃引众奔海陵自称将军大业十一年僭号楚王取江都据之僭即皇帝位国号吴建元明政江南土人多归之会辅公祏拔丹阳子通弃江都保京口俄袭吴郡破之据余杭东举会稽南距岭西抵宣城北太湖悉有之武德四年杜伏威遣将王雄诞讨子通战苏州败绩乃降伏威受之并乐伯通送京师高祖薄其罪赐宅一区田五顷及伏威来朝子通语伯通曰东南未靖而伏威来我故兵多在江外若收之可建大功遂皆亡及蓝田为关吏所获并伏诛　　李思行
按唐书李思行传思行赵州人避仇太原唐公将起使觇诇长安还具论机策以赞大议授左三统军从破霍邑平京师擢累嘉州刺史乐安郡公卒　　李高迁
按唐书李高迁传高迁岐州人客太原唐公引致左右执高君雅等有功以右三统军从下霍邑围长安力战迁左武卫大将军江夏郡公检校西麟州刺史突厥寇马邑高满政请救诏高迁督兵助守贼盛乃夜斩关走所将皆没坐除名徙边后历资州刺史卒　　李安远按唐书李安远传安远夏州人父彻隋上柱国云州刺史世为将家以财雄安远少无检晚乃折节向书从士大夫苟胜己必倾心交之袭爵城阳公与王珪最善后补正平令兵起攻绛州安远与陈叔达婴城拒唐公素与安远善及拔绛授右翊卫统军正平县公后从破突厥进上柱国右武卫大将军数从秦王征讨积功累封至广德郡公贞观初尝命统逻骑都下督盗贼历潞州都督怀州刺史皆以干用显然急刻少恩由是损名　　李孟尝
按唐书李孟尝传孟尝赵州人终右威卫大将军汉东郡公　　李袭志
按唐书李袭志传袭志字重光其先本陇西狄道人五世祖避地更为金州安康人仕隋始安郡丞大业末盗贼起袭志倾私产募士得三千人乘城拒盗萧铣林士弘屡攻之不下闻炀帝丧乃与士民缟素三日临固守二年力穷援绝为铣所陷武德初高祖赐书命其子元嗣召之袭志约岭南酋永平郡守李光度潜图归国及铣平赵郡王孝恭承制授桂州总管五年来朝进柱国封始安郡公后讨辅公祏为水军总管转桂州都督守桂二十八年致仕卒　　李袭誉
按唐书李袭志传袭志弟袭誉字茂实通敏有识度仕隋为冠军府司兵高祖已定长安召授太府少卿安康郡公擢累扬州大都督府长史迁凉州都督改同州刺史坐在凉州以私憾杖杀番禾丞刘武废为民流泉州卒　　李子和
按唐书李子和传子和同州蒲城人本郭氏为隋左翊卫以罪徙榆林大业末郡饥子和与死士十八人开仓赈穷乏自号永乐王南连梁师都北事突厥武德元年献款授灵州总管郕国公袭师都宁朔城克之又伺突厥虚实阴以章闻为敌逻骑所获于是举部南徙诏内延州故城五年从平刘黑闼有功赐姓拜右武卫将军十一年为婺州刺史徙夷国公显庆初转黔州都督卒　　李靖
按唐书李靖传靖字药师京兆三原人大业末为马邑丞高祖击突厥靖察有非常志自囚上急变传送江都至长安道梗高祖已定京师将斩之秦王为请得释引为三卫从平王世充以功授开府萧铣据江陵靖陈图铣十策诏拜靖行军总管武德四年击破之铣降靖入其都以功封永康县公检校荆州刺史乃度岭至桂州分道招慰酋领冯盎等皆以子弟来谒南方悉定授岭南抚慰大使辅公祏据丹阳反召靖入朝东讨李世绩等七总管皆受节度靖将轻兵至丹阳公祏出走擒之江南平置东南道行台以为行台兵部尚书八年突厥寇太原为行军总管太宗践阼授刑部尚书突厥部种离畔帝方图进取以兵部尚书为定襄道行军总管率劲骑三千繇马邑趋恶阳岭夜袭定襄破之进封代国公颉利走保铁山遣使者谢罪靖督兵疾进斩万余级擒其子迭罗施杀义成公主颉利亡去为张宝相擒以献于是斥地自阴山北至大漠进左光禄大夫迁尚书右仆射会足疾恳乞骸骨乃授检校特进就第顷之吐谷浑寇边以为西海道行军大总管靖决策深入遂逾积石山大战数十残其国吐谷浑伏允愁蹙自经死靖更立大宁王慕容顺而还改卫国公二十三年薨谥曰景武子德謇嗣官至将作少匠坐善太子承干流岭南以靖故徙吴郡靖兄端字药王以靖功袭永康公梓州刺史　　李客师
按唐书李靖传靖弟客师右武卫将军累战功封丹阳郡公致仕居昆明池南善骑射喜驰猎虽老犹未衰自京南属山西际沣水鸟鹊皆识之每出从之翔噪人谓之鸟贼　　李绩
按唐书李绩传绩字懋功曹州离狐人本姓徐氏客卫南家富多僮仆积粟常数千锺与其父盖皆喜施贷隋大业末韦城翟让为盗绩往从之李密亡命雍丘绩与王伯当共说让推密为主以奇计破王世充当是时河南山东大水隋帝令饥人就食黎阳仓吏不时发死者日数万绩说密取黎阳粟以募兵旬日至二十万武德二年密归朝廷其地东属海南至江西直汝北抵魏郡绩统之未有所属乃录郡县户口以启密请自上之帝喜曰纯臣也诏授黎州总管封莱国公赐姓附宗正属籍封盖舒国公诏绩总河南山东兵以拒王世充为窦建德所自拔归从秦王伐东都略地至虎牢降沈悦平建德俘世充乃振旅还又从破刘黑闼徐圆朗累迁左监门大将军太宗即位拜并州都督贞观三年为通漠道行军总管出云中与突厥战走之诏拜光禄大夫徙封英治并州十六年召为兵部尚书晋王为皇太子授詹事俄同中书门下三品后帝自将征高丽以绩为辽东道行军大总管破盖牟辽东白崖等城延陀部落乱诏将突厥兵讨之大战乌德鞬山破之碛北遂定改太常卿绩既忠力帝谓可托大事后留宴顾曰朕思属幼孤无易公者公昔不遗李密岂负朕哉乃授迭州都督高宗立召授洛阳宫留守进开府仪同三司参掌机密遂为尚书左仆射永徽四年册进司空帝欲立武昭仪为皇后畏大臣异议密访绩答曰此陛下家事帝意遂定而王后废诏绩奉册立武氏总章二年卒谥贞武绩用兵多筹筭临事选将必訾相其奇庞福艾者或问故答曰薄命之人不足与成功名既没士皆为流涕弟弼为晋州刺史季弟感于世充世充令作书召绩对曰兄尚节义今已事主昆弟不能移也固不从杀之绩子震嗣终桂州刺史　　李育德
按唐书李育德传育德赵州人祖谔仕隋通州刺史为名臣天下乱乃私婴武陟自保人多从之遂为长隋亡与柳燮等归李密密为王世充所破以郡来降即拜陟州刺史兄厚德拜殷州刺史厚德省亲留育德以守引兵拔贼河内堡三十一所世充怒悉锐士攻之城犹力战与三弟皆殁　　李元通
按唐书王行敏传李元通蓝田人为隋鹰扬郎将高祖入关率所部自归拜定州总管为黑闼所破爱其才欲以为将元通曰吾当守节以报乌能降志贼邪不听囚之故吏有饷饮馈者元通曰诸君见哀吾能一醉遂纵饮谓守者曰吾能剑舞可借刀守士与之曲终仰天大息曰大丈夫抚方面不能保所守尚何视息邪乃溃腹死帝为流涕擢其子伏护大将军　　李公逸按唐书李公逸传公逸与族弟善行居雍丘以才雄为众所归始附王世充策其必败乃献款高祖因其地置杞州即拜总管封阳夏郡公以善行为刺史世充遣其弟攻之公逸使善行守身入朝言状至襄城为贼逻送洛阳世充曰君越郑臣唐何哉答曰我于天下唯闻有唐贼怒斩之善行亦死　　李知本
按唐书李知本传知本赵州人元魏洛州刺史灵六世孙父孝端仕隋为获嘉丞知本涉经术事亲笃至与弟知隐雍顺子孙百余至赀用僮仆无间也大业末盗贼过闾不入相戒曰无犯义门往依者五百余室皆免贞观初知隐为伊阙丞知本夏津令开元中孙瑱为给事中扬州刺史知隐孙颙有文辞至太常少卿从祖兄弟位给事中凡四人　　李纲
