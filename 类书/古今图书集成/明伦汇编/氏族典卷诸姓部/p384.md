<!-- { "loadSidebar": true } -->
按吴志孙亮传诸葛恪率军遏巢湖城东兴使将军全端守西城都尉留略守东城　　全袆
按吴志孙亮传太平二年十一月全绪子袆以其母奔魏　　全仪
按吴志孙亮传太平二年十一月全绪子仪奔魏　　全静按吴志全琮传琮子怿降魏兄子袆仪静等亦降　　全熙按吴志孙亮全夫人传魏大将诸葛诞以寿春来附而全怿全端全袆全仪等并因此际降魏全熙谋泄见杀　　晋
　　全子栖
按尚友录子栖为文自课一文必三草十年后悟其浅近尽付于火平生凡三焚其所集之文　　南齐
　　全景文
按南齐书吕安国传吴郡全景文字弘达少有气力孝建初为竟陵王骠骑行参军以功封汉水侯除员外郎积射将军泰始二年为假节宁朔将军除长水校尉假辅国将军北讨薛索儿于破釜领水军断贼粮运仍随太祖于葛冢石梁再战皆有功除前军将军封孝宁县侯除宁朔将军游击将军假辅师将军高平太守镇军安西二府司马骁骑将军元徽末出为南豫州刺史历阳太守迁南琅邪济阴二郡太守建元元年以不预佐命国除授南琅邪太守迁光禄大夫临川王征西司马南郡太守还累迁为给事中光禄大夫永明九年卒　　全晖
按万姓统谱晖洛州刺史
　　陈
　　全缓
按陈书全缓传缓字弘立吴郡钱塘人也幼受易于博士褚仲都笃志研玩得其精微梁太清初历王国侍郎奉朝请俄转国子助教兼司义郎专讲诗易绍泰元年除尚书水部郎太建中累迁南始兴王府谘议参军随府诣湘州以疾卒时年七十四缓治周易老庄时人言元者咸推之　　唐
　　全师朗
按十国春秋前蜀王宗朗本姓全名师朗金州人也唐昭信节度使冯行袭据金州师朗居戏下为亲校及王宗贺攻行袭行袭奔均州师朗遂以其城降高祖嘉其功赐姓王氏名宗朗与诸子辈连文补金州观察使割渠巴开三州以隶之居三月金州复为行袭所取宗朗不能守奔成都已而蜀兵又克金州仍以宗朗为刺史俄改金州为雄武军宗朗领本军节度使兼中书令后主时以罪削夺官职复其姓名命桑弘志将兵往讨已而执归成都释其罪久之病卒　　宋　　全师雄
按十国春秋后蜀全师雄成都人也广政末官文州刺史两川既为宋灭宋帅王全斌不恤军务昼夜酣饮且部曲渔夺无厌蜀人不堪其苦会宋太祖檄蜀兵赴汴诏优给廪食全斌不即奉命蜀兵含愤而行道过&#州遂劫属邑作乱众至十余万号兴国军得师雄推以为帅师雄乃率兵攻彭州据之自称兴国大王分守要害两川民争应师雄日络绎不绝全斌方出战为师雄所败退保成都于是师雄势益张分扼&#汉间缘江置寨为持久计而邛蜀等十六州及成都属县皆稍稍举兵应之两川复乱时宋干德三年三月也未几宋太祖命客省使丁德裕领兵致讨复以康延泽为东川七州招安使而师雄是时方屯新繁刘光义曹彬等已麾兵进击已又走灌口全斌逆破其军师雄遂走金堂病死师雄自起兵至走死日凡九月有奇两川复平　　全安石
按郑樵通志祥符登科有全安石
　　全保长
按宋史余天锡传天锡庆元府昌国人丞相史弥远延为弟子师是时弥远在相位久皇子竑深恶之念欲有废置会沂王宫无后丞相欲借是阴立为后备天锡归试于乡弥远曰今沂王无后宗子贤厚者幸具以来天锡绝江舟抵西门天大雨门左有全保长者可避雨过之保长知为丞相馆客具鸡黍甚肃须臾有二子侍立全曰此吾外孙也日者尝言二儿后极贵长曰赵与莒次曰与芮天锡忆弥远所属命二子来保长大喜天锡引见弥远善相大奇之逾年召入嗣沂王迄即帝位是为理宗　　全昭孙
按宋史度宗全皇后传皇后会稽人理宗母慈宪夫人侄孙女也幼从父昭孙知岳州开庆初秩满归道潭州时元兵围潭州逾年事平至临安会忠王议纳妃臣僚言全氏侍其父昭孙往返江湖备尝艰险其处贵富必能尽警戒相成之道理宗以母慈宪故乃诏后入宫问曰尔父昭孙昔在宝佑间殁于王事每念之令人可哀后对曰妾父可念淮湖之民尤可念也帝深异之景定二年册为皇太子妃咸淳三年册为皇后追赠三代　　全永坚
按宋史度宗全皇后传景定二年皇太子妃弟永坚等补承信郎直秘阁　　全清夫
按宋史度宗全皇后传咸淳三年册皇后弟清夫转一官　　全庭辉
按宋史度宗全皇后传咸淳三年册皇后弟庭辉转一官　　明
　　全铨
按万姓统谱铨安吉人洪武中任文渊阁大学士固辞还乡　　全思诚
按明外史鲍恂传洪武十七年以耆儒征者全思诚字希贤上海人博雅弘粹少负文名授文华殿大学士请老赐敕致仕　　全有志
按广东通志有志石城县人永乐戊子举人任交址判官　　全通
按广东通志通石城人永乐癸卯举人
　　全宗器
按万姓统谱宗器化州人永乐进士
　　全节
按广东通志节化州人正统辛酉举人任知县　　全智按万姓统谱智直隶人正统进士
　　全赐
按万姓统谱赐字厚甫桂林人嘉靖戊戌进士　　全元立按万姓统谱元立字汝礼宁波人嘉靖进士历官礼部右侍郎　　全纯
按无锡县志纯字原赤事母尽孝母卒哭岁余而瞽乡里闻于官巡抚周忱饷粟布固辞不受曰使纯能孝则目不盲矣忱叹曰如是纯目当复明已而果然　　全大成按江西通志大成字希孔金溪人世有隐德服义不苟父寝疾数月大成侍之衣不解带时曾祖母及祖母俱在堂大成哭父辄欲绝而祖母泣谓曰若再死吾两人无存日矣强起节哀后祖母患目盲大成日夕以舌舐之得复故已复患膈割股和药膈疾顿开人皆谓为孝感　　全庭训
按金溪县志庭训万历戊子举人大成子授霍丘知县丘民迁徙无常不事农业额供不可问庭训严禁流移复申饬保甲法俾互相纠察朔望必报民始安土务本升潮州郡佐时援兵鼓噪守仓惶甚庭训单车出谕之众曰不敢叛愿得饱耳庭训为白守犒之不移时定升铜仁知府其地酋土杂处梗化难治庭训恩威并着至夜户可不闭未几乞罢归　　全良范
按沂州志良范字心矩文宪儒宗郡人尊称为中恪先生万历甲午领乡荐第一戊戌登进士第授宁波鄞县继尹开封之扶沟晋户部尚书郎监兑湖广疏奏奉旨定水次于陈陵矶湖南湖北通省称便升潞安太守继守襄阳升河南按察副使兼管河道时汴口水患数年莅任三月修工底绩建平成店四十里咸号神速进阶中宪大夫锡以诰命丁父母忧旋里值莲妖之变捐赀守城沂人咸诵其德　　全文
按贵州通志文石阡人任华阳王府教授居家孝友操行无玷

　燕姓部纪事
宋史燕肃传肃孙瑛在岭峤七年括南海犀珠香药奉宰相内侍人目之为香燕

　泉姓部列传
　　北魏
　　泉景言
按周书泉企传企上洛丰阳人曾祖景言魏建节将军宜阳郡守世袭本县令封丹水侯　　泉安志
按周书泉企传企父安志复为建节将军宜阳郡守领本县令降爵为伯　　泉岳
按周书泉岳传魏孝武帝有西顾之心欲委企以山南之事乃除洛州刺史未几帝西迁上洛人都督泉岳其弟猛略等谋翻洛州以应东军企知之杀岳及猛略等传首诣阙　　北周
　　泉企
按周书泉企传企字思道上洛丰阳人也世雄商洛企九岁丧父哀毁类于成人服阕袭爵年十二乡人皇平陈合等三百余人诣州请企为县令州为申上魏宣武帝诏依所请企虽童幼而好学恬静百姓安之寻以母忧去职县中父老复表请起复本任加讨寇将军孝昌初又加龙骧将军假节防洛州别将寻除上洛郡守及萧宝夤反遣其党郭子恢袭据潼关企率乡兵拒之大破子恢以功拜征卤将军迁左将军浙州刺史别封泾阳县伯永安中梁将王元真入寇荆州加企持节都督率众与战大破之除抚军将军使持节假镇南将军东雍州刺史进爵为侯性清约纤毫不扰于民在州五年每于乡里运米以自给梁魏兴郡与洛州接壤表请与属诏企为行台尚书以抚纳之大行台贺拔岳以企昔莅东雍为吏民所怀乃表企复为刺史魏孝武初加车骑大将军左光禄大夫及齐神武专政魏帝有西顾之心欲委企以山南之事乃除洛州刺史当州都督未几帝西迁齐神武率众至潼关企遣其子元礼督乡里五千人御之录前后勋授车骑大将军仪同三司大统初加开府仪同三司兼尚书右仆射进爵上洛郡公三年高敖曹率众围逼州城企拒守旬余矢尽援绝城乃陷焉及窦泰被擒敖曹退走遂执企而东卒于邺　　泉元礼按周书泉企传企子元礼少有志气好弓马颇闲草隶有士君子之风释褐奉朝请本州别驾累迁员外散骑侍郎洛州大中正员外散骑常侍安东将军持节都督赐爵临洮县伯进征东将军金紫光禄大夫加散骑常侍及洛州陷与企俱被执而东元礼于路逃归时杜窋虽为刺史然巴人素轻杜而重泉及元礼至与仲遵相见感父临别之言潜与豪右结托信宿之间遂率乡人袭州城斩窋传首长安朝廷嘉之拜卫将军车骑大将军世袭洛州刺史从太祖战于沙苑为流矢所中遂卒子贞嗣　　泉仲遵
按周书泉企传企子仲遵少谨实涉猎经史年十三州辟主簿十四为本县令及长有武艺遭世离乱每从父兄征讨以勇决闻高敖曹攻洛州仲遵与企力战拒守矢尽以杖棒扞之遂为流矢中目不堪复战及城陷士卒叹曰若二郎不伤岂至于此企之东也仲遵以被伤不行后与元礼斩杜窋以功封丰阳县伯加授征东将军豫州刺史及元礼于沙苑战没复以仲遵为洛州刺史仲遵宿称干略为乡里所归及为本州颇得嘉誉大统十三年王思政镇颍川以仲遵行荆州刺史事十五年加授大都督俄进车骑大将军仪同三司又进骠骑大将军开府仪同三司领本州大中正复为三荆二广南雍平信江随二郢浙等十三州诸军事行荆州刺史寻遭母忧请终丧制不许大将军王雄南征上津魏兴仲遵率所部兵从雄讨平之遂于上津置南洛州以仲遵为刺史仲遵留情抚接百姓安之流民归附者相继而至先是东梁州刺史刘孟良在职贪婪民多背叛仲遵以廉简处之群蛮率服仲遵历官之处皆以清白称朝廷以其父临危抗节乃令袭爵上洛郡公旧封听回授一子魏恭帝初征拜左卫将军寻出为都督金兴等六州诸军事金州刺史武成初卒官时年四十五赠大将军华洛等三州刺史谥曰庄　　泉贞
按周书泉企传企子元礼元礼子贞官至仪同三司　　泉按周书泉企传企子仲遵仲遵子起家本县令入为左侍上士保定中授帅都督累迁仪同三司出为纯州防主建德末位至开府仪同大将军　　唐
　　泉男生
按唐书泉男生传男生字元德高丽盖苏文子也九岁以父任为先人迁中里小兄犹唐谒者也又为中里大兄知国政凡辞令皆男生主之进中里位镇大兄久之为莫离支兼三军大将军加大莫离支出按诸部而弟男建男产知国事或曰男生恶君等逼己将除之建产未之信又有谓男生将不纳君男生遣谍往男建捕得即矫高藏命召男生惧不敢入男建杀其子献忠男生走保国内城率其众与契丹鞨兵内附遣子献诚诉诸朝高宗赐乘舆马瑞锦宝刀使还报诏契苾何力率兵援之男生乃免授平壤道行军大总管兼持节安抚大使召入朝迁辽东大都督元菟郡公赐第京师因诏还军与李绩攻平壤使浮屠信城内间引高丽锐兵潜入禽高藏进右卫大将军卞国公仪凤二年诏安抚辽东并置州县招流冗平敛赋罢力役民悦其宽卒年四十六赠并州大都督谥曰襄男生纯厚有礼奏对敏辩善射艺其初至伏斧锧待罪帝宥之世以此称焉　　泉献诚
