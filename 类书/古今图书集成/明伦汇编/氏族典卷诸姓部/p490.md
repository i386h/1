<!-- { "loadSidebar": true } -->
按名山藏勋封记营阳侯杨璟合肥人从起太平摧城当先从征江汉克全永靖江洪武三年授开国辅运推诚宣力武臣荣禄大夫柱国侯禄一千五百石赐诰券与誓身免二死子免一死侯十三年卒赠芮国公予谥　　杨国兴
按明外史茅成传杨国兴定远人以右翼元帅授神武卫指挥使攻阊门与敌力战死以其子益袭指挥使　　杨宪
按明外史杨宪传宪字希武阳曲人少从父官江南遂家焉太祖克集庆宪进谒与语悦之留居幕府除博士谘议擢江南行省都事久之出为浙东行省郎中迁中书省参议出为江西行省参政召为司农卿参政中书省洪武元年改御史中丞宪数短李善长于帝前善长由是深忌宪明年出为山西参政召为中书右丞三年迁左丞宪有才辩刻深多忌丞相汪广洋庸懦位宪上宪深恶之遂嗾御史刘炳等劾罢又教炳劾刑部侍郎左安礼等八人帝知其为宪所使于是善长劾宪排陷大臣帝怒穷竟其罪宪遂伏诛　　杨希圣
按明外史杨宪传宪弟希圣帝为吴王时用为中书省参议颇弄权不法李善长奏之安置淮安　　杨思义
按明外史杨思义传思义不详其籍里太祖称吴王授起居注吴元年设司农卿以思义为之明年建元洪武设六部改为户部尚书调陕西行省参政卒于官　　杨恒
按明外史杨恒传恒字本初诸暨人外族方氏建义塾馆四方游学士恒幼往受诸经辄领旨要文峻洁有声郡邑间居白鹿山自号白鹿生太祖既下浙东命栾凤知州事凤请为州学师恒固让不起后唐铎知绍兴欲辟起之复固辞宋濂之为学士也拟荐为国子师得辞不受恒性醇笃与人语出肺肝相示稍乖名义辄峻言指斥家无儋石而临财甚介乡人奉为楷法焉　　杨引
按明外史杨引传引吉水人好学能诗文驸马都尉陆贤从受学入朝举止端雅太祖喜问谁教者以引对立召见赐食他日贤以服见引即引去有司频以孝廉文学善书荐皆不赴复以纂修征亦不就其教学者先操履而后文艺节饮食时动息迄老视听不衰　　杨元杲
子
贲

按明外史杨元杲传元杲滁人为太祖所知数侍左右既入集庆立江南行中书省授元杲左司员外郎寻进郎中历应天府尹卒于官子贲博学强记以词翰知名荐授大名知县至周府纪善　　杨载
按明外史赵秩传杨载官行人再使日本还复使琉球皆有功帝嘉之赏有加　　杨钧
按云南通志钧字大用宁州人元时任威楚通判后避地景东明师南征钧劝土官归款颍国公上其绩除通政司知事历升户部郎中寻升云南土官参议刘三吾称其在官以忠居家以孝云　　杨鉴
按万姓统谱鉴世袭土官洪武初率其属张坤赵简来朝授宣慰使赐敕奖谕俾其永坚臣节后屡随大军讨平叛寇卒赠怀远将军子升袭职莅政勤敏边境绥宁永乐初请开学校由是民皆习诗书礼义焉　　杨士英按万姓统谱士英知福州持身廉洁为政严明兴礼让厚风俗凡百建置俱有条理吏民无不感服清誉大振邻郡皆取则焉　　杨仪
按万姓统谱仪知邓州学术正大以礼化民有争讼者必谆谆劝谕使相感悔不得已然后用刑立规设法远过常情务追古之循吏在任未久而卒　　杨卓
按明外史杨卓传卓字自立泰和人洪武四年进士授吏部主事迁广东行省员外郎坐事谪凤阳屯种召为礼部主事改杭州通判卓精吏事吏不能欺而为政尚宽恕民悦服焉病免卒　　杨靖
按明外史杨靖传靖字仲宁山阳人洪武十八年进士选庶吉士试事吏科明年试户部右侍郎寻授左二十二年进尚书明年调刑部审决冤狱多所平反久之坐事免召为左都御史有乡人系狱击登闻鼓诉状靖代改状草为御史所劾赐死　　杨德礼
按应城县志德礼字嘉甫其先临濠人祖义元末为应城尹值四方兵起干戈阻隔不得归里遂家应城德礼洪武乙丑进士授户部主事监兑苏松不受请托调工部营膳郎中建文初迁陕西参议会边储告匮乃增价籴粮远近争输之民赖以济迁参政卒于官　　杨大中
按万姓统谱大中临海人博学洽闻仕元为秘书着作郎致仕家居洪武中遣行人赍楮币聘之留文渊阁数月以老聩归所著赤城志及随手录三十卷　　杨文按万姓统谱文仓山人甲辰领神枪从征功升右军都督佥事世指挥使二十七年充总兵率舟师镇守太仓仍督浙江海船召掌中都留守充总兵率十五万人征广西三十年辽东练军屯田充总兵征卤前将军率京师湖广江西兵征五开擒杀蛮贼建文初充总兵屯开平靖难兵起宋忠败文移守辽佐吴高时出兵搅北平吴高削爵徙广西文专领辽东建文三年冬文引兵万余掠蓟州杀戮极惨靖难后召文还怜其开国老将得不死永乐四年卒世羽林右卫指挥使　　杨节
按万姓统谱节洪武末徐州知州为政以厚风俗为务州大疫遣医四出治疗躬自督视又捐俸以给病之贫者喜奖拔士类所荐士后皆知名　　杨砥
按明外史杨砥传砥字大用泽州人洪武末由进士授行人司右司副历官湖广布政司参议建文中父丧归庐墓侧成祖即位起鸿胪寺卿乞终制服阕擢礼部左侍郎坐巡视河渠失职降工部主事改礼部历北京行太仆卿砥刚介有守尢笃孝行母丧哀毁卒　　杨本
按河南通志本中牟人通易学晓兵法建文时为镇抚靖难兵起本从李景隆往御之军败被执不屈死　　杨景按六合县志景革除壬午以陕西汉中卫百户死于王事后以子洪贵累赠后府都督加赠昌平侯　　杨宗昌按无锡县志宗昌邑老儒与同邑朱待用后先授经于苏州知府姚善家教其子节后善被戮节戍远边二人间关徒步护节以行遂皆死于道中人称为双义　　杨士奇
按明外史杨士奇传士奇名寓以字行泰和人早孤力学建文初集诸儒修太祖实录士奇用王叔英荐遂入翰林与编修事寻命吏部考诸儒士奇策奏第一授吴王审理副成祖即位改编修进侍讲永乐二年为左中允进左谕德士奇奉职甚谨又善掩人过帝北巡士奇留辅太子十四年进翰林学士十九年改左春坊大学士又明年帝崩太子即位立擢礼部侍郎兼华盖殿大学士寻进少保复进少傅修太宗实录为总裁官宣宗即位修仁宗实录仍为总裁宣德十年帝崩皇太子方九龄内廷颇有异议士奇请见太子于文华殿顿首称万岁群臣皆贺浮议乃止正统三年进少师中官王振大作威福廷臣惴恐而士奇依违其间无所救正士奇既耄子稷傲狠或告士奇稷乃讦告者私事诳士奇士奇辄信稷稷恶日甚于是言官交章劾稷下之理士奇忧不能起九年卒谥文贞　　杨荣
按明外史杨荣传荣字勉仁建安人初名子荣建文二年进士授编修燕王即位简入内阁为更名荣进修撰侍讲已进右谕德五年命往甘肃经略军务还进右庶子明年以父丧归既葬起复视事明年母丧乞归帝以北行期迫不许侍诸皇孙读书文华殿讲授有程度皇太子称之进翰林学士十六年掌院事十八年进文渊阁大学士荣论事激发不能容人过然善探人主意谈言微中从北征次榆木川帝崩荣与少监海寿先驰报太子太子即位进太子少傅谨身殿大学士仁宗崩宣宗即位进少傅英宗即位委寄如旧赐予相属五年乞归展墓还至武林驿而卒谥文敏　　杨善
按明外史杨善传善字思敬大兴人成祖起兵预城守有劳授典仪所引礼舍人永乐元年改鸿胪寺序班进鸣赞累进右寺丞仁宗即位擢本寺卿正统六年擢礼部左侍郎十四年扈驾北征及土木师溃善间行得脱也先将入寇改左副都御史提督京城守备寇退进右都御史景泰元年廷臣朝贺毕循故事相率贺于朝房善独流涕曰上皇在何所而我曹称贺乎也先遣使议和廷议简四人为正副使与偕行乃命善为正使往奉上皇还迁左都御史加太子大保王振用事善媚事之至是又与石亨曹吉祥结天顺元年上皇复辟封兴济伯赐诰券世袭后为亨辈所谮渐&#外悒悒死谥忠敏子宗袭金吾指挥使孙增尚公主　　杨溥
按明外史杨溥传溥字弘济石首人举进士授编修永乐初侍皇太子为洗马久之以父丧归太子命起视事十二年东宫遣使迎帝迟帝怒逮系狱溥益奋读书不辍系十年仁宗即位释溥擢翰林学士入阁典机务寻进太常卿宣宗即位召还内阁四年以母丧去起复迁礼部尚书英宗立复入内阁正统四年进少保武英殿大学士十一年进少师溥质直廉静无城府论事平心诸大臣皆服卒谥文定　　杨勉
按万姓统谱勉江宁人风姿俊伟有应变才永乐初登进士第改庶吉士擢刑部主事有能声累迁刑部侍郎　　杨复
按万姓统谱复长兴人刻苦问学为诗文尚奇古日抄唐韵数过得字义之精永乐初浙江乡试第一登进士拜监察御史累迁大理少卿决狱判案人服其能　　杨慈
按万姓统谱慈莆田人幼颖敏下笔数千言立就其文丰赡典则直欲追踪古作者永乐戊子乡试第一辛卯登进士改庶吉士慈体貌丰伟志气轩昂以科第文辞为儒者末事抱负甚大未及用而卒　　杨景
按云南通志景安宁人事母孝中永乐癸卯举人初判霸州改澧州判秩满擢化州州同会峒贼攻城守将夜缒城以遁兵民不满三百景激以大义皆愿尽力又缚&#人披衣甲置城上有三人缘堞上擒斩以徇贼引去天顺庚辰以老乞致仕以子太傅一清贵赠如其官　　杨广仁
按万姓统谱广仁上饶人读书识大体永乐间为虞城知县百废具兴民有火灾值风烈弗禁广仁以诚祷得大雨以熄后大雨潦将伤稼广仁斋沐祷之雨立止遭丧民哭送者数千百人　　杨丹
按万姓统谱丹龙溪人永乐间由国子生授奉新知县先是邑有民道宿于铺铺长意其有重赀谋杀之匿其尸其母诉于县诬逮者众丹访得其人遂释所诬者尝岁旱祷雨辄应蝗起不入其境后知溧水县终泰州同知俱有显绩　　杨景衡
按万姓统谱景衡瑞安人永乐中领乡荐擢兵部主事升吏部郎中勤于职务进升福建布政司左参政致仕卒有诗文　　杨春
按云南通志春建水人永乐间从征交址阵亡　　杨瓒按明外史孙原贞传杨瓒蠡县人永乐末进士知赵城县课绩为山西最擢凤阳知府正统十年举治行卓异擢浙江右布政使景泰二年瓒以湖州诸府官田赋重请均之民田赋轻者诏与孙原贞督之田赋称平久之卒官　　杨信民
按明外史杨信民传信民名诚以字行浙江新昌人举于乡入国学宣德时除工科给事中丧母营葬土石必躬舁服阕改刑科正统中清军江西还以王直荐擢广东左参议清操绝俗景帝监国用于谦荐命守备白羊口而广东贼黄萧养围广州急岭南人乞信民乃以为右佥都御史巡抚其地信民至厉甲兵招降解散贼势渐衰信民暴疾卒景泰元年三月也讣闻诏其子玖为国子生成化中赐谥恭惠　　杨翥
按明外史陈济传杨翥字仲举吴人少孤贫随兄戍武昌授徒杨士奇微时流寄窘乏翥辄解馆舍让之士奇既得志荐翥经明行修宣宗诏试吏部称旨授翰林院检讨历修撰正统中诏简郕王府僚翥为左右长史久之引年归王即大位拜礼部右侍郎景泰三年进尚书致仕明年卒帝念之召其子珒入觐官本邑主簿　　杨宁
按明外史杨宁传宁字彦谧歙人宣德五年进士授刑部主事机警多才能正统四年从征麓川擢郎中破贼有功师还超拜刑部右侍郎遭母忧夺情九年参赞云南军务景泰初召拜礼部尚书以足疾调南刑部英宗复位命致仕逾年卒　　杨刚
按溧阳县志刚字宗毅宣德间由岁贡授万全都司断事有异政擢河南道御史巡按云贵治尚严明军民相安寻授四川佥事改江西致仕　　杨洪
