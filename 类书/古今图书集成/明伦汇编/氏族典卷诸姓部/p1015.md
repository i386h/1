<!-- { "loadSidebar": true } -->
按唐书豆卢钦望传史务滋宣州溧阳人累吏劳迁司宾卿进拜纳言后革命诏务滋等十人分行天下雅州刺史刘行实兄弟为侍御史来子询诬其反诏务滋与来俊臣杂治俊臣言务滋与囚善掩其反状后命俊臣并治遂自杀　　史青
按永州府志青博学强记开元初上书自荐云臣闻曹子建七步成章陛下若试臣五步之内可塞明诏试昭君怨除夕诗尢工明皇赏异　　史思明
按唐书史思明传思明宁夷州突厥种初名窣干元宗赐其名躁健谲狡与安禄山共乡里长相善张守珪表折冲与禄山俱为捉生天宝初累功至将军知平卢军事入奏帝赐坐与语奇之迁大将军北平太守从禄山讨契丹禄山反使思明略定河北思明兵所向纵其下椎剽淫夺人妻女以是士最奋是时举河北悉入贼安庆绪袭位赐姓安名荣国爵妫川郡王贼之陷两京常以橐它载禁府珍宝贮范阳如丘阜然思明见富强欲自取之庆绪败走相州残士三万北归无所属思明击杀数十人降之庆绪知其贰使阿史那承庆安守忠李立节诣思明议事且共图之判官耿仁智以大谊动贼思明曰善从承庆等饮即拘之收其兵给赀以遣斩守忠立节以徇使牙门金如意奉十三郡兵八万籍归于朝有诏思明为归义郡王范阳长史河北节度使诸子并列卿然思明外顺命内实通贼益募兵干元二年正月朔筑坛僭称大圣周王建元应天杀庆绪并其众夏四月更国号大燕建元顺天自称应天皇帝以朝义为怀王留子朝清守幽州思明遂西使朝义为先锋身自宜阳继进朝义攻陕败于姜子&#退壁永宁思明大怒召朝义并骆悦蔡文景许季常将诛而释之诧曰朝义怯不能成我事欲追朝清自副又敕朝义筑三角城居粮终日毕未塓而思明至怒不如约辞曰士疲少息耳思明曰汝惜士而违我令耶据鞍毕塓乃去顾曰朝下陕夕斩是贼朝义惧思明居传舍令所爱曹将军击刁斗呵卫骆悦等被让即共说朝义曰向兵败悦与王死无日不如召曹将军同计大事朝义许之令季常以言动曹将军曹将军不敢拒悦以兵入问思明所在共指匽思明知有乱逾垣出至厩下将乘马走悦麾下周子俊射其臂坠问难所起曰怀王也思明曰旦日失言宜有此左右反接缚之送柳泉传舍悦缢杀思明以毡裹尸橐驼负还东京朝义乃即位建元显圣　　史朝义
按唐书史思明传初思明诸子无嫡庶分以少者为尊朝义孽长子宽厚下多附者及难起阴令向贡阿史那玉图朝清朝清被执死贡摄军事未几玉袭杀之朝义以李怀仙为幽州节度使幽州乃定朝义虚怀礼下事皆决大臣然无经略才当此时洛阳诸郡人相食城邑榛墟又诸将皆禄山旧臣与思明故辈行耻为朝义屈召兵辄不至欲还幽州会雍王仆固怀恩李抱玉李光弼合兵讨贼师次洛阳朝义以师十万距横水战大败朝义走至下博仆固玚追及之朝义复败遂走莫州玚追围之阅精兵欲决死田承嗣谓朝义不如还幽州因怀仙朝义然纳以骑五千夜出握承嗣手以存亡为托将行复曰阖门百口母老子稚今付公矣承嗣听命旦日承嗣出降使人号城上曰朝义夜半走矣胡不追贼玚未信承嗣将朝义母及妻孺诣玚垒于是诸军率轻兵追之朝义走范阳怀仙部将李抱忠闭壁不受谋奔两蕃怀仙招之自渔阳回幽州缢死医巫闾祠下怀仙斩其首传长安思明父子僭号凡四年灭　　史宪诚
按唐书史宪诚传宪诚其先奚也内徙灵武为建康人三世署魏博将祖及父爵皆为王宪诚始以趫敢从父军田弘正讨李师道将先锋兵四千济河拔城栅以功兼御史中丞长庆二年田布之自杀也军乱且嚣时宪诚为中军兵马使颇言河朔旧事以摇其众众乃逼还府擅总军务穆宗未有以制即以节度使授之宪诚与李全略为婚家太和中其子同捷反潜以粮饷资之文宗申约使者相望因进同中书门下平章事宪诚使大将至京师侦事作谩言自大宰相韦处厚折其诈遣去宪诚惧出兵从王师讨之复遣大将丌志沼率师二万攻德州时王廷凑援同捷阴诱志沼以利志沼反宪诚告急天子诏义武李听进讨于是志沼与廷凑合兵劫贝州为听所败奔廷凑沧景平宪诚不自安请纳地进检校司徒兼侍中徙河中封千乘郡公以李听代初宪诚将以族行惧魏军之留问策于弟宪忠宪忠教分相卫请置帅因以弱魏复请诏听引军声图志沼而假道清河帝从之宪诚因欲倚听公去魏魏素聚兵清河听至悉出其甲将入魏魏军闻之惧明日尽甲而出听按军馆陶不进众谓宪诚卖己曰绐我以沽恩耶夜攻杀之并监军史良佐推何进滔为帅以请诏赠宪诚太尉实太和三年宪诚起凡七年死　　史宪忠
按唐书史孝章传宪诚弟宪忠字元贞少为魏牙门将田弘正讨齐蔡尝为先锋阅三十战中流矢酣斗不解由是著名宪诚表为贝州刺史魏乱奔京师加累检校右散骑常侍陇州刺史会昌中拜泾原节度使宪忠疏泾于隍积缗钱十万粟百万斛戍人宜之又徙朔方宪忠廉俭少所欲所至莫不怀德累封北海县子检校尚书左仆射兼金吾大将军以病自丐改左龙武统军卒年七十一赠司空　　史敬奉
按唐书史敬奉传敬奉灵州人事朔方军为牙将元和中吐蕃数犯塞十四年敬奉白节度使杜叔良请兵三千赍一月粮深入敌地分贼势叔良以三千兵予之行十余日不闻问皆谓已殁敬奉乃由间道繞出敌后部落奔骇因大破之驱其余众于瓠芦河获马牛杂畜迨万数赐实封五十户敬奉走逐奔马矛矢在手前无强敌以名雄边　　史孝章
按唐书史孝章传孝章字得仁资修谨父宪诚以战力奋宾客用挽强击剑相矜孝章独退让如诸生称道皆诗书魏博节度使李訴阅大将子弟籍于军孝章愿以文署职訴奇之檄试都督府参军宪诚得魏迁士曹参军孝章见父数奸命内非之乘间谏不尽听文宗贤之授孝章节度副使累迁检校左散骑常侍父欲助李同捷孝章切争宪诚稍惮其义又劝出师讨同捷自明帝益嘉之进检校工部尚书入朝劳予蕃厚分相卫澶授孝章节度使未至魏人乱父卒死于军帝恤孝章夺丧拜右金吾卫将军徙节度鄜坊进检校户部尚书久之自邠宁以病乞还卒于行年三十九赠尚书右仆射孝章本名唐后改今名　　史谦恕按万姓统谱谦恕果州刺史百姓歌之曰使君来何晚昔日无储今有饭　　史维则
按尚友录维则字天问吴人工八分飞白二书在唐以八分名家者四人韩择木蔡有邻李潮与维则也历翰林学士弟怀则亦工书　　后唐
　　史敬思
按五代史史建瑭传建瑭父敬思为九府都督从晋王入关破黄巢复京师击秦宗权于陈州常将骑兵为先锋晋王东追黄巢于冤胊还过梁军其城北梁王置酒上源驿独敬思与薛铁山贺回鹘等十余人侍晋王醉留宿梁驿梁兵夜围而攻之敬思登驿楼射杀梁兵十余人会天大雨晋王得与从者俱去缒尉氏门以出而敬思为梁追兵所得见杀　　史建瑭
按五代史史建瑭传建瑭雁门人少事军中为裨校自晋与梁相距于潞州建瑭已为晋兵先锋梁兵数为建瑭所杀相戒常避史先锋以功加检校左仆射天佑九年晋精兵皆北攻燕独符存审与建瑭以三千骑屯赵州梁军已破枣强存审扼下博桥建瑭分其麾下五百骑为五队一之衡水一之南宫一之信都一之阜城而自将其一约各取梁刍牧者十人会下博至暮擒梁兵数十皆杀之各留其一人纵使逸去告之曰晋王军且大至明日建塘率百骑为梁旗帜杂其刍牧者暮扣梁营杀其守门卒纵火大呼斩击数十百人而梁刍牧者所出各遇晋兵有所亡失其纵而不杀者归而皆言晋军且至梁太祖夜拔营去晋军以故得并力以收燕后从庄宗入魏博累以功历贝相二州刺史十八年晋军讨张文礼于镇州建瑭以先锋兵下赵州执其刺史王鋋兵傅镇州建瑭攻其城门中流矢卒年四十二　　后晋
　　史匡翰
按五代史史建瑭传建瑭子匡翰尚晋高祖女是为鲁国长公主匡翰为将沈毅有谋而接下以礼与部曲语未尝不名历天雄军步军都指挥使彰圣马军都指挥使事晋为怀和二州刺史郑州防御使义成军节度使所至兵民称慕之史氏世为将而匡翰好读书尢喜春秋三传与学者讲论终日无倦义成军从事关彻尤嗜酒常醉骂匡翰曰近闻张彦泽脔张式未见史匡翰斩关彻天下谈者未有偶尔匡翰不怒引满自罚而慰勉之人皆服其量卒年四十　　史圭按五代史史圭传圭常山石邑人也为人明敏好学为晋宁乐寿县令有善政明宗时为尚书郎安重诲为枢密使荐圭直学士故事直学士与判官无异重诲素不知书倚圭以备顾问始白许圭升殿侍立枢密直学士升殿自圭始改尚书右丞晋高祖立召拜刑部侍郎迁吏部知铨事有能名以疾罢卒于常山　　后汉　　史弘肇
按五代史史弘肇传弘肇字化元郑州荥泽人为人蹺勇走及奔马汉高祖典禁兵弘肇为军校其后高祖建号于太原弘肇以功拜忠武军节度使侍卫步军都指挥使高祖入京师弘肇迁侍卫亲军马步军都指挥使领归德军节度使同中书门下平章事高祖疾大渐与杨邠苏逢吉等同受顾命隐帝时关西用兵京师之民流言以相惊恐弘肇出兵警察务行杀戮罪无大小皆死凡民扺罪吏以曰弘肇弘肇但以三指示之吏即腰斩之又为断舌决口斫筋折足之刑周太祖平李守贞推功群臣弘肇拜中书令是时李业郭允明后赞聂文进等用事不喜执政而隐帝春秋渐长为大臣所制数有忿言业等乘间谮之以谓弘肇威震人主不除必为乱隐帝颇欲除之夜闻作坊锻甲声以为兵至达旦不寐由是与业等密谋禁中干佑三年冬十月十三日弘肇与杨邠王章等入朝坐广政殿东庑甲士数十人自内出擒弘肇邠章斩之并其三家周太祖即位追封弘肇郑王以礼归葬　　后周
　　史彦超
按五代史史彦超传彦超云州人为人勇悍骁捷周太祖起魏时彦超为汉龙捷都指挥使以兵从太祖入立迁虎捷都指挥使戍于晋州刘旻攻晋州州无主帅知州王万敢不能拒彦超以戍兵坚守月余太祖遣王峻救之旻兵解去以功迁龙捷右厢都指挥使领郑州防御使周汉战高平彦超为前锋先登陷城以功拜感德军节度使周兵围汉太原契丹救汉出忻代世宗遣符彦卿拒之以彦超为先锋战忻口彦超勇愤俱发左右驰击解而复合者数四遂殁于阵世宗惜彦超不食者数日赠太师优恤其家焉　　史苌按永州府志苌善属文吴王恪镇永州辟为判官谓苌曰逆寇未殄君有服物才若能垂顾黎元有望矣苌嘉其意乃应召多所裨赞境内肃然　　史虚白
按十国春秋南唐史虚白字畏名世家齐鲁中原乱南渡时烈祖辅吴方任用宋齐丘虚白诵言曰吾可代彼齐丘不平召与宴饮酒数行使制书檄诗赋碑颂虚白方半醉命数人执纸口占笔不停辍俄而众篇悉就词采磊落坐客惊服因说齐丘以汤武伊吕事齐丘引见烈祖擢为校书郎稍迁州从事谢病去南游至九江落星湾因家焉常乘犊板辕挂酒壶车上山童负一琴一酒瓢以从往来庐山绝意世事卒　　史守冲
按十国春秋南唐史守冲不知何许人烈祖常梦得神丹既觉而守冲适诣宫门献丹方烈祖神之使炼金石为丹服之多暴怒常以其药赐李建勋建勋乘问言臣服甫数日已觉炎躁岂可常进哉烈祖曰孤服之已久宁有是事俄而疽发遂至大渐临终谓元宗曰吾服金石求长年今反若此汝宜以为戒也　　史公铢按万姓统谱公铢南唐袁州刺史廉明直干民皆安堵时称为文武刺史　　宋
　　史珪
