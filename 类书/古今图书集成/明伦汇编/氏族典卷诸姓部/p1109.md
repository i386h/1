<!-- { "loadSidebar": true } -->
按万姓统谱邦彦字国材乐清人学综经籍政和初入京学解褐授沧州教官赵相鼎荐之遂与婺州教官笃意教士讲肄期年士子皆有矜式　　郑伯英
按万姓统谱伯英字景英刚介果决论事骏发隆兴廷对四人调秀州判官俄归印绶归养三十年其学优于经济见义必为乡里利病倡率兴除不遂其志不止也　　郑公显
按万姓统谱公显字隐之龙溪人干道中第进士调建州司户秩满造朝献时事十论除太府寺丞兼敕令所删定官进权刑部郎官兼直学士院公显问学渊源庙堂表制多出其手　　郑昭叔
按万姓统谱昭叔字显仲宁德人朱文公守漳州取昭叔知仙游日经界次第申诸司乞上之朝省下之属部使按差官吏有所取法致仕家居年至九十六而终　　郑师孟
按万姓统谱师孟字齐卿宁德人家贫力学六经注疏手自抄录受业于朱文公之门尝着洪范讲义以发明文公皇极辨之蕴号存斋　　郑居津
按万姓统谱居津字知要河南人高宗南渡仕浙东路提举居津性鲠直在官遇时政有不便者辄抗疏论之不避艰险卒　　郑汝谐
按万姓统谱汝谐字舜举青田人累官徽猷阁待制自号东谷居士着易传论语意源及东谷集　　郑鉴
按万姓统谱鉴干道初召试馆职对策论大臣权幸除检书郎迁著作郎时相恶之遂屡丐外出知台州陛辞札凡七上上为之改容及辞东宫太子语之曰前后讲论无如侍讲切直后卒　　郑湜
按万姓统谱湜字溥之闽县人光宗即位为秘书郎因转对首乞尽事亲之道以全帝王之大孝庆元初权直学士院免卒谥文肃　　郑应龙
按万姓统谱应龙字少慈长沙人庆元中登第选调潭州司理&#政执法吏民畏而怀之　　郑南升
按万姓统谱南升字文振潮阳人晦翁门人也笃志力学尢潜心于语孟有质疑晦翁皆答之详语录中所问百余条多为晦翁所取一时同门者皆尊礼之　　郑性之按宋史郑性之传性之字信之福建人嘉定四年进士第一历官知建宁府端平元年召为吏部侍郎拜端明殿学士签书枢密院事寻拜参知政事宝佑三年卒　　郑清之
按宋史郑清之传清之字德源庆元之鄞人嘉泰十年登进士第调峡州教授累迁为右丞相端平二年进左丞相嘉熙五年拜少师七年拜太傅封齐国公致仕卒谥忠定　　郑采
按宋史郑采传采不详何郡人初历官至左谏议大夫淳佑七年拜端明殿学士同签书枢密院以监察御史陈求鲁论罢淳佑九年五月卒　　郑勋
按万姓统谱勋字景周嘉泰二年进士知博罗县将改秩熊乔部下回戍卒焚掠惠城或劝勋避勋曰吾去如百姓何正衣冠坐厅事以待之寇至迫以白刃勋骂不绝口遂死之　　郑可学
按万姓统谱可学字子上露之后少孤贫道武夷见朱文公从学自以禀性卞急于惩忿工夫尢力久之最称得文公精要文公守临漳宾礼可学以教其子弟晚年删定大学一编曰此书欲付得人惟子上足以当之嘉定四年始授忠州文学所著有春秋博议　　郑起潜按万姓统谱起潜字子升吴县人少孤笃志力学举进士累官中书起居舍人转直学士权兵部尚书　　郑颖按万姓统谱颖字茂叔寿昌人嘉定间登第为理官执法平允侍相开边荐参谋官知政事颖抗论政府非赏功之地命遂寝出守嘉兴归辟一室号志斋　　郑汝冈按万姓统谱汝冈字山甫括苍人以父荫为金华令历守衢婺二州一以简静为治入朝为吏部侍郎绍定六年剑寇猖獗声撼永嘉邑籴告竭汝冈移书庙堂通浙东港禁及置惠民仓民感其德相率绘像祀之　　郑彦
按万姓统谱彦字季英寿昌人治春秋通史传淳佑中第进士乙科除真州司户其居官以诚爱为本所至劝农勉学民乐其化有不克婚葬者辄助给之召授宣议郎授国子监丞卒　　郑良臣
按万姓统谱良臣福州人淳佑初任潮州守潮旧有白丁钱催科者据籍取办虽有迁徙物故不为除豁公私交病焉良臣易籍更编民赖以安增置田税于学及韩山书院以为养士费　　郑公玉
按万姓统谱公玉字润甫古田人绍定间举进士官终朝请郎潭州通判善评品人材好奖拔后进诗文亦工莅官临民蔼然有仁政　　郑可复
按万姓统谱可复字彦修嘉定间登进士官至朝奉郎可复性俭朴他无所嗜好惟喜古书手自编录晚年积至数千卷　　郑至果
按万姓统谱至果字子刚晋江人嘉定十六年进士授福清尉调永福丞连帅闻能治剧檄摄闽与永福二邑民生祠之改知梅州州屡易官百凡废坠至果阅实修举百废具兴擒凶盗即枭其首境赖以安　　郑轮按万姓统谱轮字景行德化人嘉泰壬戌进士尉保昌获强盗不肯论赏曰人命可易官乎为龙南令秩满民遮留之辟知循州卒　　郑思忱
按万姓统谱思忱字景千嘉定中登第为新兴令后知南恩州辟浙东帅府参议官雷变上封言士溺苞苴习久难化民坐困且盗宜去贫以恤人节用以蓄力除监登闻检院　　郑若
按万姓统谱若字季真鄞人少失怙恃育于伯父章稍长力学耻为举子学平居谨饬绝戏言坐不倾侧与人交恳至辨义虽片辞不少贷焉　　郑鼎新
按万姓统谱鼎新字中实以太学生登嘉定十六年进士知晋江县建县学辟一堂扁以尊道邑民相与立生祠于紫泽宫寻通判处州累官至朝奉郎鼎新受业于黄干之门答问甚详　　郑申之
按万姓统谱申之字惟任福州人干道中进士官至国子助教朱文公避学禁来邑时尝从文公学教授于乡从游者甚众立文行忠信四斋以处之文公扁其所居楼曰聚远　　郑寅
按万姓统谱寅字子敬枢相侨之子也以父任补官历知吉州召对言济邸冤状指斥权臣端平初召为左司郎中兼权枢院副都承旨以执法守正出知漳州卒寅静重博洽藏书数万卷　　郑琚
按万姓统谱琚字伯润寿昌人性明敏轻财好施淳佑间登进士乙科登仕郎景定中为金华尉莅事详审以能称咸淳十年迁安吉州司理参军推情治狱民无冤滥以疾辞　　郑&#
按万姓统谱字伯寿颖之子以父任补官除大理评事时权相嫉边守王惟中勋召下理寺诬致于死尊父命不屈法遂以忤归景定间出守古括萧然儒素除刑部郎中迁军器少监仿范文正公义田置仁寿庄以赒宗族　　郑朴翁
按万姓统谱朴翁字宗仁平阳人弱冠入太学咸淳十年赐上舍释褐历福州教授寻除国子正宋亡诸陵被发与友人林景熙间行拾之既而归隐芗山二十余年卒　　郑虎臣
按万姓统谱虎臣德佑初为会稽县尉贾似道责授高州团练使循州安置遣虎臣监押之贬所虎臣以其父尝为似道所害每窘辱备至似道遂自服毒　　郑献翁按万姓统谱献翁字帝臣伯玉之裔也第咸淳初进士终漳州推官　　郑伯渊
按万姓统谱伯渊号秋浦罗源人淳佑中为乡先生　　郑曾子按万姓统谱曾子字子可晋江人弱冠有文声景炎丙子随跸三山铨中以迪功郎为潮州司法未行泉州降元元左丞蒲寿庚荐授梅州路治中不就曾子孝友嗜义持论能公是非自号唯斋　　郑仪孙
按万姓统谱仪孙建安人号翠屏从丘富国学易少帝北行仪孙退而著书易图说群解大学中庸章句史学蒙求笺注性理字训　　郑君老
按万姓统谱君老字邦寿长溪人登咸淳四年陈文龙榜进士乞归养亲连丁内外艰未起而宋祚告终元初征书旁午竟不起丧乱之后独立茕茕而学益笃守益固乡后进多宗师之卒学者私谥之曰靖节先生　　郑所南
按万姓统谱所南一名思肖连江人以太学上舍应博学宏词科刚介有志操会元兵南下所南尝叩阙上书元人争目之遂变今名曰所示不忘赵氏也曰南示不复北面他姓也隐居吴下坐必南向岁时伏腊辄望南野哭再拜乃返誓不与朝客交往或于朋友坐上见有语音异者即引去后以寿终　　郑奕夫
按万姓统谱奕夫字景允人丞相清之曾孙也幼颖悟绝人动止中矩度潜心性理尝为慈溪丽水常山三县教谕调徽州紫阳书院山长升浮梁州教授学者称为习斋先生　　郑绮
按宋史郑绮传绮婺州浦江人善读书以肃睦治家九世不异爨四世孙德珪德璋孝友天至德璋素刚直宋&#仇家遂陷以死罪当会逮扬州德珪哀弟之见诬默计沮其行夜半从间道逸去德璋追至广德珪已毙于狱中德璋负骨归葬庐墓再期每一悲号乌鸟皆翔集不食
　宁姓部艺文
　　三阳宁氏谱叙　　　　　　明邹统鲁闻之天叙五行人亲五属然则人之亲之固不可如天之序之耶古者一姓至别为数十氏而亲不加污后之人守一氏为姓至传数百世而无所别而亲不加隆则序之乃所以亲之其理不辨而益明矣故古有世本周亦有小史繇汉晋以迄于唐氏族皆各有志岂非家史之尢重于国史乎然序之亦良难也自门第相矜谱系不传士鲜旧德家&#故乘言李者辄云陇西言刘者辄云彭城冠盖皂隶混为一区又奚怪夫崇韬拜汾阳之墓狄青却梁公之像其尢甚者渥与廷坚望其年齿即为兄弟不种种增人忾息耶故自柳韦述诸志录而降惟欧阳文忠世谱依汉史年表例苏明允以礼大小宗为次今学者皆翕然称之然明允独私其所自出文忠以上不乏文学而谓昧其所自与其叙者即斥为禽兽不若予每读集至此未尝无遗议焉今春予摄疾台山六擎氏函其三阳家谱贻予予读之详而公慎而恕辨而不渎序之亲之呜呼备众善矣譬诸木与水其先虽方伯侍御氏刺史太虚氏修平之疏瀹之其继未尝不蒙翳堙淤非六擎氏即不能溉叶以及根导河以达海也虽然谱者史之属史抑文也质之不立文安附焉苟其德不世勋不世学与训不世缙绅文雅不世亦安取夫名齿昭穆而徒纷纷为耶呜呼则亦胡不取宁氏之谱而历历诵之也宁氏自崇礼公掩胳而下忠孝廉节世济厥德虽顾陆之世推长者博陵之立社德星不足侈也自义兵元帅武勋而下或以屏翰闻或以伏蒲闻或以露冕闻所在无不勒景钟而爱甘棠者虽杨氏之车马可风魏氏之簪笏犹存不足侈也湖以南水浅土浇郡望子弟类无不长檐高齿假手赋诗一衰辄鬻书破产偶见有一经数传授徒百人则靡不曰宁氏学偶见有称名畏义逊路逊畔则靡不曰宁氏训虽荣典之五世稽古铜川六世之论述不足侈也至其缙绅文雅之蝉联不陨也则有射策者有明经者有献贤书者有茂才异等博学宏词者凡国家所有之科宁氏即无不有之至今三阳比岁应诸生之较累累以宁氏为冠或里中有望其衣冠言词即能识其姓氏如水之方折者必有玉圆毓者必有珠也虽金张之七珥汉貂王氏之累世青箱亦不足侈也然则宁氏之谱皆依质而立者也其文又安可少耶呜呼本乎质以为文本天序以为人亲此六擎氏之述所以为可传焉六擎氏乙酉以五经隽优于经此其所以优于史欤
　邓姓部汇考
廖用贤尚友录
　　邓姓
邓南阳征音殷时邓侯吾离曼之国以国为氏又望出长沙四川总志
　　氏族志
