<!-- { "loadSidebar": true } -->
按宋史刘豫传豫字彦游景州阜城人也世业农豫始举进士政和二年召拜殿中侍御史二和六年除河北提刑金人南侵豫弃官避乱建炎二年用张&#荐除知济南府时盗起山东豫不愿行执政恶之不许豫忿而去是冬金人攻济南豫以利豫惩前忿遂纳款兀&#徙豫知东平府四年册为皇帝国号大齐都大名府绍兴二年豫迁都汴因奉祖考于宋太庙是日暴风卷旗屋瓦皆震士民大恐四年豫闻岳飞取襄邓遂乞师于金人分道南侵帝亲征豫告急于金主亶金主遣兀&#提兵黎阳以观衅豫籍民兵三十万分三道入寇子麟总中路猊东路杨沂中遇猊兵藕塘大破之猊遁麟闻亦拔寨走金人闻败诘豫罪状有废豫意金主先令挞辣兀&#伪称南侵至汴宣诏责豫以铁骑数千围宫门迫之行并其子麟徙于临潢封豫为曹王绍兴十三年卒
　刘姓部列传七
　　宋
　　刘怀肃
按宋书刘怀肃传怀肃彭城人高祖从母兄也初为宁朔府司马闻高祖起义来奔以功封东兴县侯义熙三年卒无子弟怀慎以子蔚祖嗣蔚祖卒子道存嗣景和中为义恭从事中郎义恭败以党与下狱死怀肃次弟怀敬金紫光禄大夫怀敬子真道为梁南秦二州刺史元嘉十八年氐贼杨难当侵寇汉中真道讨破之坐破仇池断割金银诸杂宝货下狱死　　刘怀慎按宋史刘怀慎传怀慎彭城人左将军怀肃弟也少谨慎质直始参高祖军事屡战克捷加辅国将军义熙十一年进北中郎将封南城县男十三年高祖北伐以为中领军征为度支尚书永初元年以佐命功进爵为侯景平元年迁护军将军二年卒谥曰肃侯子德愿嗣永光中为廷尉与柳元景厚善元景败下狱诛怀慎庶长子荣祖以战功赐爵都乡侯德愿弟兴祖青州刺史怀慎弟怀默江夏内史怀默子道球巴东建平二郡太守道球弟孙登武陵内史孙登子亮梁益二州刺史孙登弟道隆历卫将军中护军赐死　　刘道怜
按宋书长沙景王道怜传道怜高祖中弟也义熙元年领堂邑太守戍石头明年封新兴县五等侯江陵平以为荆州刺史高祖受命封长沙王永初三年薨六子义欣义庆义融义宗义宾义綦义欣嗣元嘉十六年薨谥曰成子瑾字彦瑜官至太子屯骑校尉为元凶所杀子粲早夭粲弟纂官至步兵校尉瑾弟祗谋应晋安王子勋为逆伏诛祗弟楷秘书郎为元凶所杀楷弟瞻与子勋同逆伏诛瞻弟韫谋反伏诛韫弟&#亦与子勋同逆伏诛&#弟鉴员外散骑侍郎早卒鉴弟勰字彦龢吴兴太守勰弟颢字彦明左卫将军颢弟述黄门郎与从弟秉同逆伏诛义融封桂阳县侯卒子觊嗣为元凶所杀无子弟袭以子晃继封谋反国除袭字茂德封临沣县侯卒子旻嗣袭弟彪實并早卒實弟爽海陵太守义宗幼为高祖所爱字曰伯奴赐爵新渝县男卒子玠嗣为元凶所杀无子弟秉以子承继封秉字彦节历任为尚书令与袁粲谋攻齐王事觉与二子承俣并死秉弟谟谟弟遐字彦道官吴郡太守义宾封新野县侯卒子综嗣卒子宪嗣综弟琨晋平太守义綦封营道县侯卒子长猷嗣　　刘道规
按宋书临川烈武王道规传道规字道则高祖少弟也少倜傥有大志高祖奇之桓元时桓弘镇广陵高祖克京城道规亦以其日与刘毅共斩弘收众济江进平京邑以为义昌太守封华容县公迁使持节都督荆宁秦梁雍六州司州之河南诸军事领荆州刺史义熙八年薨高祖受命追封临川王无子以长沙景王第二子义庆为嗣永初元年袭封临川王性简素足为宗室之表元嘉二十一年薨子煜字景舒为元凶所杀子绰字子流升明三年反伏诛国除　　刘遵考按宋书营浦侯遵考传遵考高祖族弟也曾祖淳祖岩父涓子遵考始为振武&#军随高祖北伐南还除游击将军高祖即位封营浦县侯景和元年出督南豫州诸军事太宗即位以为侍中元徽元年卒谥曰元公子澄之澄之弟琨之为竟陵王诞主簿诞作乱以为中兵&#军不就杀之遵考从弟思考历清显泰始元年卒于散骑常侍金紫光禄大夫　　刘穆之
按宋书刘穆之传穆之字道和小字道民东莞莒人汉齐悼惠王肥后也世居京口少好书传博览多通高祖克京城须府主簿驰信召焉从平京邑诸大处分皆仓卒立定遂委以心腹之任动止咨焉穆之亦竭节尽诚无所遗隐迁尚书祠部郎领堂邑太守高祖入辅从征广固还拒卢循常居幕中画策决断众事转中军太尉司马迁尚书右仆射穆之内总朝政外供军旅决断如流事无拥滞性奢豪食必方丈旦辄为十人馔好宾客未尝独餐十三年卒追封南康郡公谥曰文宣子虑之嗣卒子邕嗣邕嗜食疮痂以为味似鳆鱼卒子彤嗣大明四年以弟彪绍封穆之中子式之字延叔累迁至左卫将军吴郡太守卒谥曰恭子敳敳弟衍衍弟瑀字茂琳为吏部尚书卒谥曰刚子卷南徐州别驾卷弟藏尚书左丞穆之少子贞之宁朔将军江夏内史卒官子裒始兴相　　刘敬宣
按宋书刘敬宣传敬宣字万寿彭城人汉楚元王交后也祖建征卤将军父牢之镇北将军敬宣起家为王恭&#军隆安三年王恭起兵于京口牢之时为恭前军司马遣敬宣率高雅之等还京袭恭恭一时散溃元显以敬宣为谘议&#军元兴元年南讨桓元牢之以道子昏暗元显淫凶虑平元之日乱政方始假手于元诛除执政然后乘元之隙可得志于天下诣元降元以牢之为征东将军牢之与敬宣谋共袭元期以明旦值大雾府门晚开日旰敬宣不至牢之自缢死敬宣奔洛阳又奔鲜卑慕容德会高祖平京口手书召敬宣敬宣还以为辅国将军晋陵太守迁建威将军江州刺史寻除冠军将军义熙五年高祖伐鲜卑除中军谘议&#军从击大破之出为使持节督北青州军郡事北青州刺史寻领冀州司马道赐者晋宗室之贱属也为敬宣&#军谋反杀敬宣子祖嗣　　刘锺按宋书刘锺传锺字世之彭城人也隆安四年高祖伐孙恩锺从攻句章海盐娄县皆摧坚陷阵有战功甚见爱信义旗将建版锺为郡主簿转镇军&#军桓歆寇历阳锺助魏咏之讨之除南齐国内史封安县五等侯除振武将军领广川太守卢循逼京邑锺率麾下拒贼循南走锺追斩之补宁朔将军下邳太守领石头戍事随朱龄石伐蜀为前锋平成都封永新县男迁给事中太尉&#军事龙骧将军领石头戍事十二年高祖北伐复留镇居守元熙元年卒子敬义嗣官至马头太守卒子国重嗣齐受禅国除锺次子高昌男敬顺卒子国须嗣卒无子国除　　刘简之
按宋书刘康祖传康祖伯父简之为高祖所知历官至谘议&#军　　刘谦之
按宋书刘康祖传康祖伯父谦之为振威将军广州刺史大中大夫　　刘虔之
按宋书刘康祖传康祖父虔之轻财好施高祖西征司马休之鲁宗之等遣&#军檀道济朱超石步骑出襄阳虔之时为江夏相率府郡兵聚粮以待道济等积日不至为宗之子轨所袭战败见杀追赠梁秦二州刺史　　刘荣祖
按南史刘怀肃传怀肃弟怀慎庶长子荣祖少好骑射为武帝所知及卢循攻逼时贼乘小舰入淮拔栅武帝宣令三军不得辄射贼荣祖不胜愤怒冒禁射之所中应弦而倒武帝奇焉以战功&#太尉军事从讨司马休之陷阵身被数创及帝北伐转镇西中兵&#军大破魏军于半城帝大享将士谓荣祖曰卿以寡&#众攻无坚城虽古名将何以过此永初中为辅国将军追论半城功赐爵都乡侯荣祖为人轻财贵义善抚将士卒于官　　刘义真
按宋书庐陵孝献王义真传义真初封桂阳县公及关中平定高祖以义真行都督事委以关中之任沈田子既杀王镇恶王修又杀田子义真年少赐与左右不节修常裁减之义真使左右杀修人情离骇高祖使义真轻兵疾归永初元年封庐陵王高祖崩徐羡之等以少帝失德密谋废立次第应在义真以义真轻訬不任社稷因奏废之杀于徙所无子太祖以第五子绍为嗣袭封庐陵王无子以南平王铄第三子敬先为嗣为前废帝所害无子太宗泰始元年以世祖子晋熙王子舆字孝文为绍嗣为太宗所杀更以桂阳王休范子德嗣绍后废帝元徽二年与休范俱伏诛国复绝三年复以临澧忠侯袭子皓字渊华继绍又无子国除　　刘义恭
按宋书江夏文献王义恭传义恭高祖子元嘉元年封江夏王九年征为南兖州刺史镇广陵十六年进位司空二十七年魏人寇豫州太祖以义恭总统群帅出镇彭城魏退义恭震惧不敢追降号骠骑将军元凶肆逆世祖入讨义恭单马南奔世祖即祚授太尉录尚书六条事世祖严暴义恭虑不见容乃卑词曲意尽礼祗奉前废帝即位狂悖无道义恭等谋欲废立永光元年废帝率羽林兵于第害之　　刘义季
按宋书衡阳文王义季传义季元嘉元年封衡阳王素嗜酒自彭城王义康废后遂为长夜之饮略少醒日二十四年薨子嶷字子岐嗣薨子伯道嗣齐受禅国除　　刘义康
按宋书彭城王义康传义康年十二高祖入辅代镇寿阳永初元年封彭城王元嘉三年授都督荆湘等八州军事荆州刺史义康少而聪察及居方任职事修理六年与王弘共辅朝政弘既多疾且每事推谦自是内外众务一断之义康由是朝野辐辏势倾天下十七年收刘湛等义康上表逊位改授江州刺史出镇豫章二十二年范蔚宗谋反事逮义康免为庶人二十八年赐死葬安成六子允肱珣昭方昙辨允初封泉陵县侯食邑七百户昭方并早夭允等留安成元凶得志遣杀之方字阜陵　　刘义宣
按宋书南郡王义宣传义宣元嘉元年封竟陵王出为荆州刺史元凶弒立义宣即时起兵世祖即位改封南郡王在镇十年兵强财富臧质阴有异志欲假手为乱以成其奸密说义宣孝建元年举兵反上遣豫州刺史王元谟击败之义宣西奔至江陵竺超民迎之义宣不复自立将士逃散超民载送狱自尽子十八人恺恢惔惇并于江陵墓所赐死余并为朱修之所杀恢字景度拜世子为右卫将军义宣反恢子善藏与恢俱死恺字景穆封宜阳县侯恢封临武县侯悰封湘南县侯憬封祁县侯　　刘湛
按宋书刘湛传湛字弘仁南阳涅阳人也祖耽父柳并晋左光禄大夫湛出继伯父淡袭封安众县五等男高祖领镇西将军以湛为功曹高祖入受晋命以第四子义康留镇寿阳湛为长史庐陵王义真出为南豫州湛又为长史景平元年召拜尚书吏部郎迁右卫将军江夏王义恭镇江陵以湛为持节南蛮校尉领抚军长史先是王华既亡昙首又卒领军将军殷景仁以时贤零落白太祖征湛八年召为太子詹事湛与景仁素款又以其建议征之甚相感说及俱被时遇猜隙渐生以景仁专管内任谓为间己时彭城王义康专秉朝权而湛昔为上佐遂以旧情委心自结欲因宰相之力倾出景仁独当时务上不能平尝谓所亲曰刘班初自西还吾与语尝看日早晚虑其当去比入吾亦看日早晚虑其不去湛小字班虎故云班也十七年诏收付廷尉子黯及二弟亮俨并从诛　　刘瑜
按宋书刘瑜传瑜历阳人也七岁丧父事母至孝年五十二又丧母三年不进盐酪号泣昼夜不绝声勤身运力以营葬事服除后二十余年布衣蔬食言辄流涕常居墓侧未尝暂违太祖元嘉初卒　　刘道产
按宋书刘道产传道产彭城吕人太尉谘议&#军简之子也道产初为无锡令在县有能名高祖版为行&#军元嘉七年为后军将军明年迁为持节督雍梁南秦等州军事雍州刺史善于临民蛮夷前后叛戾不受化者并皆顺服百姓乐业民户丰赡由此有襄阳乐歌自道产始也十七年卒谥曰襄长子延孙延孙弟延熙泰始初反伏诛道产弟道锡巴西梓潼二郡太守　　刘康祖
