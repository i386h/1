<!-- { "loadSidebar": true } -->
按宋史王友直传友直字圣益博州高平人父佐以材武称友直谙兵法绍兴三十一年金人渝盟友直结豪杰志恢复乃矫制自拟承宣使河北等路安抚制置使余拟官有差遍谕州县勤王未几得众数万为十三军军置都统制进攻大名一鼓而克抚定众庶谕以绍兴年号乃列奏于朝欲领众南归时金人尚在扬州久不报友直将由寿春涉淮而济道拜敕书除友直检校少保天雄军节度使友直即率所部渡淮高宗视师江上见于金陵诏偕统制张子盖援海州友直张旗大书宋忠义将河北王九郎以自表潜由小径背敌阵扼归道桥张子盖知友直已乘敌后麾军进击敌溃走围遂解转宜州观察使孝宗受禅友直与统制宋宁数出奇转战张浚都督江淮一见喜之辟建康前军统制干道元年移镇江御前诸军统制兼左骁卫上将军初淮北之战友直母子相失至是访得之淳熙元年授奉国军节度使四年总殿步司大阅于茅滩铠仗精明号令闲肃明年进殿前指挥使赐第中都寻罢宫观徙居信州卒赠检校少保　　王克明
按宋史王克明传克明字彦昭其始饶州乐平人后徙湖州乌程县绍兴干道间名医也初生时母乏乳饵以粥遂得脾胃疾长益甚医以为不可治克明自读难经素问以求其法刻意处药其病乃愈始以术行江淮入苏湖针灸尢精克明颇知书好侠尚义常数千里赴人之急初试礼部中选累任医官王炎宣抚四川辟克明不就炎怒劾克明避事坐贬秩后迁至额内翰林医痊局赐金紫绍兴五年卒年六十七　　王悦按万姓统谱悦字习之莆田人绍兴中登第性稍直孝宗立召见论不可讲和甚称旨除国子监丞兼吏部员外郎出知衢州恺悌慈祥视民如子属岁饥旱发廪劝分以给食竭诚祷雨绝不茹荤早晚一粥凡月余日有乞为三日之霖愿减十年之寿之句竟以是卒众为立祠于徐偃王庙其丧出城号恸之声震野外合郡送至江山事闻赠直龙图阁仍宣付史馆　　王定国按万姓统谱定国字安卿福安人少有大志绍兴之末叩阍上边宜十策高宗幸金陵复进十五事命从赵端招抚山东张浚留致宣幕时海州为红巾所据遣定国与魏胜收复之就摄判官兼州事改泗州推官隆兴间陈敏知高邮辟定国为判官竭力守城与金兵凡九十三战皆捷孝宗大悦特创高邮军佥判以处丁内艰改舒州宰执列荐召对上谓大臣曰定国忠义勇略真英士也除知高邮军政绩甚着终朝奉大夫焉　　王时会
按尚友录时会字季嘉时叙之弟与兄同年进士自迪功郎累迁至湖南运管赐绯鱼袋尝知会稽值岁霖潦郡方督已蠲之赋甚急时会持不可守不听乃袖告身易服立庭中守为夺气民赖以舒会营永阜陵吏抱文檄如林环案立时会省去其十之七余不可已者召民给钱粟与期民不知役而事悉集所至皆可称述少锐意经学有易诗书论语训传乡饮酒辨疑数十百卷文辞简古尤喜为诗有泰庵存稿三十卷　　王阮
按宋史王阮传阮字南卿江州人曾祖韶神宗时开熙河擒木征祖厚继辟湟鄯父彦傅靖康勤王皆有功阮少好学尚气节常自称将种辞辨奋发四坐莫能屈尝谒袁州太守张栻栻谓曰当今道在武夷子盍往求之阮见朱熹于考亭熹与语大说之登隆兴元年进士第调南康都昌主簿以廉声闻移永州教授绍熙中知濠州改知抚州韩胄宿闻阮名特命入奏将诱以美官夜遣密客诣阮阮不答陛对毕拂衣出关胄大怒批旨予祠阮于是归隐庐山尽弃人间事从容觞咏而已朱熹尝惜其才气术略过人而留滞不偶云嘉定元年卒　　王拱
按宋史王拱传拱建康府前军统制从都统邵宏渊收复虹县进取宿州屡立奇功隆兴元年五月与金人接战深入营中自辰至申力战死是役也中亮大夫朱赟亦死之　　王自中
按宋史王自中传自中字道甫温州平阳人少负奇气自立崖岸繇是忤世干道四年议遣归正人自中伏丽正门争论坐斥徽州放还淳熙中登进士第主舒州怀宁簿严州分水令枢密使王蔺荐通判郢州道除知光化军改信州丁内艰服阕还朝光宗即位主管冲佑观起知邵州兴化军命下而自中巳病庆元五年八月卒　　王希吕
按宋史王希吕传希吕字仲行宿州人渡江后自北归南既仕寓居嘉兴府干道五年登进士科孝宗奖用西北之士六年召试授秘书省正字除右正言时张说以攀援戚属擢用再除签书枢密院事希吕与侍御史李衡交章劾之说气势显赫后省不书黄学士院不草诏皆相继斥逐而希吕以身任怨去国之日屏徒御蹑履以行恬不为悔由是直声闻于远迩淳熙二年除吏部员外郎兼中书舍人淮右择帅上以希吕已试有功令知庐州兼安抚使五年召为给事中转兵部尚书改吏部求去乃除端明殿学士知绍兴府寻以言者落职后以疾卒于家　　王蔺
按宋史王蔺传蔺字谦仲庐江人干道五年擢进士第为信州上饶簿除武学谕孝宗幸学蔺迎法驾立道周上目而异之迁枢密院编修官轮对上喜除宗正丞寻出守舒州陛辞奏疏数条皆极言时事之未得其正者除监察御史一日上袖出幅纸赐之曰比览陆贽奏议所陈深切今日之政恐有如德宗之弊者蔺即上疏陈时政阙失迁起居舍人言朝廷除授失当台谏不悉举职给舍始废缴驳上然曰非卿言朕皆不闻除礼部侍郎兼吏部会以母忧去服除召为礼部尚书光宗即位迁知枢密院事兼参政拜枢密使光宗精厉初政蔺亦不存形迹除目或自中出未惬人心者辄留之纳诸御坐或议建皇后家庙力争以为不可因应诏上疏条列八事不报中丞何淡论之罢去起帅江陵宁宗即位改帅湖南台臣论罢七年薨　　王时叙
按万姓统谱时叙字伯伦奉化人第干道五年进士历严州遂安县时郡守责逋于十年之外甚急时叙谓从事曰邦侯素不困疲瘵之民何遽变改果尔罪去诚甘之守知不可夺遂已编修陆游为郡日县上所断大族争讼寮属咸会陆以遂安状衔袖曰得一好文字为诸公出之且读且喜曰使诸邑皆如遂安吾辈可以卧治有文集二十卷藏于家　　王之奇
按宋史王庶传庶子之奇干道中知枢密院事　　王抃按宋史王抃传抃初为国信所小吏干道中积官至知阁门事帝亲信之恃恩专恣淳熙八年赵汝愚攻抃帝遂出抃外祠不复召淳熙十一年以福州观察使卒　　王居安
按宋史王居安传居安字资道黄岩人始名居敬字简卿避祧庙嫌易之淳熙十四年举进士授徽州推官连遭内外艰柄国者以居安十年不调将径授职事官居安自请试民事乃授江西提刑司入为国子正太学博士迁校书郎改司农丞主管仙都观逾年起知兴化军召为秘书丞擢右司谏首论韩胄陈自强迁起居郎言臣为陛下耳目官谏纸未干乃以迕权要徙他职不得其言则去臣不复留矣帝为改容御史中丞雷孝友论其越职夺一官罢逾年复官知太平州以直龙图阁提点浙西刑狱权工部侍郎以集英殿修撰知隆兴府初盗起郴黑风峒罗世传为之倡势张甚朝廷忧之遂以居安为帅命节制江池大军驻庐陵督捕领郡事贼平徙镇襄阳以言者罢嘉定十五年迁工部侍郎甫两月以集英殿修撰提举玉隆宫未几以宝谟阁待制知温州郡政大举理宗即位以敷文阁待制知福州升龙图阁直学士转太中大夫提举崇福宫卒居安宅心公明待物不贰有方岩集行世　　王绰
按万姓统谱绰字诚叟永嘉人有气节叶水心之畏友谢尚书汝谈等在史馆奏充编校而不就卒薛归翁诗挽之有水心文会已雕零犹有先生续典型之句有春秋传记及杂文门人尤端明&#薛秘书蒙守建与括皆为刊于学　　王益祥
按万姓统谱益祥字谦叔闽县人淳熙中进士及第调桂阳军学教授与知军陈傅良监赡军酒库吴猎相友善绍兴中转建康府学教授与知郡张枃安抚司干官游言为宾友修学校增生徒士风丕变后以傅良枃等荐历监簿编修说书出知宁国改授处州时严伪学之禁因丐祠去号止轩后迁江东提刑以里人陈自强居相位引嫌而归　　王克恭
按万姓统谱克恭字彦礼南安人淳熙中进士第教授循州以理义迪后进讲授不倦改知宁德县以最闻通判广州海寇掠境力疾督师擒其酋以徇辟知新州奏裁减丁米以宽民力除监登闻检院累迁度支郎官以祠归起知兴化在郡六月卒子道翁尝补国子生知海阳县　　王允初
按万姓统谱允初字元甫永嘉人居千石登淳熙第历知余杭通判德安府开禧间值金人以重兵围城甚急允初率兵卒固守相持一百八日金解围去擢守本郡迁京西提刑北运使知鄂州召赴行在丁父忧卒谥忠敏曾孙汉老仕至明州倅宋亡誓不过江及入城市以寿终　　王师愈
按万姓统谱师愈字与正师心弟自幼&#悟知宗正学尝从杨时受易论语既又从朱熹张栻吕祖谦游绍兴间登第官至崇政殿说书熹称其有本有文德望隐然为东州之重云　　王极
按万姓统谱极字全卿湖州人淳熙中为县令律己清介莅事明敏差役公平狱讼清简兴学养士风俗丕变　　王沂之
按万姓统谱沂之字春伯晋江人以荫知新昌有惠爱以曾祖秉尝立义斋延儒师诲学者中废沂之遗命子起震继其志辟堂于家之南扁曰文雅列斋四捐田三百余亩以赡师生真德秀表其闾曰义塾　　王南美按尚友录南美新化人宋开国勋旧王溥之后隐居伊溪桂岩博通经史尢长于易远近学者宗之所著有钓月台耕云台集尝置义庄以给孤贫称为梅山高士　　王廷珪
按尚友录廷珪安福人举进士调茶陵丞以职事忤上官拂衣而归胡铨得罪贬岭南亲友无敢通问廷珪独送以诗秦桧怒之流辰州孝宗召除国子监簿寻乞祠归复召对时年九十余赐坐劳问除直敷文阁所著有卢溪集　　王柟
按宋史王楠传楠字汝良大名人祖伦同签书枢密院事伦使北死孝宗访求其孙之未禄者三人官之楠其一也调通州海门尉韩胄以恢复起兵端天子思继好息民凡七遣使无成欲再遣使顾在廷无可者近臣以楠荐擢监登闻鼓院假右司郎中使持书北行拜命疾驱抵敌所议和和议遂决还守军器少监知楚州累官至太府卿告归以右文殿修撰知太平州加集英殿修撰致仕卒

　王姓部列传十七
　　宋四
　　王靖
按宋史王素传素从子靖字詹叔以祖荫历通判阆州知滁州主管北京御史台请复明经科加试贡士以策观其所学稍变声律之习擢利州路转运判官提点陕西刑狱乡户役于州县者优则愿久留劳则欲亟去吏得权其迟速靖以一岁月遣代遂为令为开封府推官因言盗之不戢由大姓为囊橐请并坐之着为令徙广南转运使熙宁初广人讹言交址且至老幼入保事闻中外以为忧神宗曰王靖在彼可无念即拜太常少卿知广州居二年入为度支副使卒子古　　王巩
按宋史王素传素子巩有隽才长于诗从苏轼游轼守滁州巩往访之与客游泗水登魋山吹笛饮酒乘月而归轼待之于黄楼上谓巩曰李太白死世无此乐三百年矣轼得罪巩亦窜宾州数岁得还豪气不少挫后历宗正丞以跌荡傲世每除官辄为言者所议故终不显　　王安石
