<!-- { "loadSidebar": true } -->
按陈书周敷传敷字仲远临川人也为郡豪族敷形貌眇小如不胜衣而胆力劲果侯景之乱乡人周续合徒众以讨贼为名俄而部下争权杀续以降周迪迪素无簿阀恐失众心倚敷族望深求交结敷事迪甚恭迪大凭仗之侯景平梁元帝授敷信武将军封西丰县侯高祖受禅王琳据有上流余孝顷等与琳党共围周迪敷大致人马以助迪迪擒孝顷等王琳平授平西将军豫章太守是时南江酋帅并顾恋巢窟不受召唯敷独先入朝天嘉二年诣阙进号安西将军令还镇豫章周迪以敷素出己下超致显贵深不平乃举兵反世祖遣章昭达征迪敷从军至定川县与迪相对迪绐敷共立盟誓敷许之方登坛为迪所害谥曰脱子智安嗣敷兄彖共敷据本乡亦授临川太守　　周炅
按陈书周炅传炅字文昭汝南安城人也祖疆齐太子舍人父灵起梁通直散骑常侍炅少豪侠任气有将帅才梁大同中为通直散骑侍郎太清元年出为弋阳太守侯景之乱元帝承制改授西阳太守封西陵县伯景遣兄子思穆据守齐安炅擒斩之承圣元年迁江州刺史进爵为侯高祖践祚王琳拥据上流炅以州从之为侯安都所败擒送都世祖释炅授戎威将军定州刺史太建五年改封龙源县侯其年随都督吴明彻北讨所向克捷齐遣尚书左丞陆骞以众二万出巴蕲与炅相遇炅大败骞军进攻巴州克之定州刺史田龙升叛入干齐令炅为江北道大都督讨龙升斩之进号平北将军太建八年卒官谥曰壮子法僧嗣官至宣城太守　　周弘正
按陈书周弘正传弘正字思行汝南安成人晋光禄大夫顗之九世孙也祖颙齐中书侍郎父宝始梁司徒弘正幼孤及弟弘让弘直俱为叔父舍所养年十岁通老子周易起家梁太学博士历曲阿安吉令普通中初置司文义郎直寿光省以弘正为司义侍郎累迁国子博士时于城西立士林馆弘正居以讲授听者倾朝野焉弘正知元象大同末尝谓弟弘让曰国家厄运数年当有兵起及梁武帝纳侯景弘正曰乱阶此矣王僧辩讨侯景弘正与弘让自拔迎军授黄门侍郎直侍中省江陵陷遁归京师太平元年领国子祭酒高祖受禅授太子詹事高宗即位迁特进太建五年授尚书右仆射寻敕侍东宫讲论语孝经六年卒　　周弘让
按陈书周弘正传弘正弟弘让性简素博学多通天嘉初以白衣领太常卿　　周弘直
按陈书周弘正传弘正弟弘直字思方解褐梁太学博士元帝承制授世子长史寻除智武将军历邵陵零陵太守云麾将军昌州刺史王琳之举兵也弘直在湘州琳败乃还朝天嘉中历国子博士尚书左丞领秘书监掌国史迁太常卿太建七年卒　　周迪
按陈书周迪传迪临川南城人也少居山谷有膂力能挽强弓侯景之乱迪宗人周续起兵迪从之续所部渠帅杀续推迪为主迪乃据有临川之地梁元帝授迪壮武将军封临汝县侯永定二年以功加平南将军开府仪同三司世祖嗣位征迪出镇湓城迪不至阴与留异相结及王师讨异迪疑惧不自安乃使其弟方兴袭周敷三年世祖使吴明彻督军讨迪迪众溃乃脱身逾岭复收合出东兴世祖遣都督程灵洗击破之迪又窜于山穴中临川太守骆牙诱出斩之　　周宝安
按陈书周文育传文育子宝安字安民年十余岁便习骑射以贵公子骄蹇游逸及文育絷于王琳宝安便折节读书绥御文育士卒甚有威惠除员外散骑侍郎文育为熊昙朗所害征宝安为猛烈将军领其旧兵仍令南讨世祖即位深器重之天嘉二年重除雄信将军吴兴太守四年授持节都督南徐州诸军事征为左卫将军寻以本官领卫尉卿天康元年卒谥曰成子嗣　　周确
按陈书周弘正传弘正弟弘直弘直子确字士潜解褐梁太学博士高祖受禅除尚书殿中郎高宗即位授东宫通事舍人历太子中庶子尚书左丞太子家令至德元年授太子左卫率中书舍人迁散骑常侍行扬州事为政平允称为良吏迁都官尚书祯明初卒　　周
按陈书周文育传文育子宝安宝安子历晋陵定远二郡太守大建九年卒　　北魏
　　周几
按魏书周几传几代人也父千有功太祖之世赐爵顺阳侯坐事死几少以善骑射为猎郎太祖即位为殿中侍御史掌宿卫禁兵神瑞中并州饥民游食山东诏几镇博陵之鲁口以安集之后为宁朔将军拒刘裕以功赐爵交趾侯世祖以几有智勇遣镇河南威信着于外境卒于军谥曰桓子步袭　　周观
按魏书周观传观代人也骁勇有膂力每在军陈必应募先登以功进为军将长史赐爵安川子神中讨蠕蠕大获增爵为侯从征平凉进爵金城公观善抚士卒号有威名真君初诏观统五军西讨秃发保周于张掖徙其民数百家将置于京师至武威辄与诸将私分之世祖大怒黜观为金城侯出除平南将军秦州刺史抚驭失和民薛永宗聚众于汾曲以叛观讨永宗为流矢所中遂卒世祖怒绝其爵　　周澹
按魏书周淡传淡京兆鄠人也为人多方术尢善医药为太医令太宗尝苦风头眩淡治得愈由此见宠位至特进赐爵成德侯神瑞二年京师饥朝议将迁都邺淡与博士祭酒崔浩进计论不可之意太宗大然之泰常四年卒谥曰恭　　周豆
按魏书周观传观子豆长乐太守
　　周驴驹
按魏书周淡传淡子驴驹延兴中位至散令
　　周安国
按魏书周几传交址侯几子步步子安国袭爵太和中讨蠕蠕失利伏法爵除　　北周
　　周惠达
按周书周惠达传惠达字怀文章武文安人也父信少仕州郡以廉能称惠达幼有志操好读书美容貌见者莫不重之魏齐王萧宝夤为瀛州刺史召惠达在阁中甚礼之及宝夤还朝惠达随入洛阳孝昌初宝夤反既败人悉逃散惟惠达等数人从之贺拔岳获宝夤送洛留惠达为府祭酒岳为侯莫陈悦所害惠达遁入汉阳悦平归太祖用为府司马封文安县子太祖出镇华州留惠达知后事于时既承丧乱庶事多阙惠达营造戎仗储积食粮简阅士马以济军国之务时甚赖焉为安东将军拜太子少傅进爵为伯寻除中书令进爵为公四年拜吏部尚书自关右草创礼乐缺然惠达与礼官损益旧章至是仪轨稍备寻拜仪同三司十年薨子题嗣　　隋
　　周摇
按隋书周摇传摇字世安其先与后魏同源初为普乃氏及居洛阳改为周氏曾祖拔拔祖右六肱俱为北平王父恕延历行台仆射南荆州总管摇少刚果有武艺仕魏官至开府仪同三司周闵帝受禅赐姓车非氏从帝平齐每战有功超授柱国封夔国公未几拜晋州总管高祖受禅复姓周氏开皇初突厥寇边拜为幽州总管后六载徙为寿州以年老乞骸骨归终于家谥曰恭　　周罗
按隋书周罗传罗字公布九江寻阳人父法皓仕梁冠军将军始兴太守罗年十五善骑射好鹰狗陈宣帝时以军功授开远将军后从吴明彻与齐师战勇冠三军十一年授使持节都督霍州诸军事平山贼十二洞除右军将军始安县伯出为晋陵太守进爵为侯至德中除持节都督南州诸军事还除太子左卫率晋王广之伐陈也都督巴峡缘江诸军事陈主被擒罗与诸将大临三日放兵士散然后乃降高祖慰谕之其年秋拜上仪同三司进位大将军炀帝即位授右武候大将军汉王谅反诏副杨素讨平之其年冬帝幸雒阳陈主卒罗请一临哭帝许之缞绖送至墓所葬还释服而后入朝帝甚嘉尚世称其有礼时谅余党据晋绛等三州未下诏罗进兵围之为流矢所中卒于师谥曰壮子仲安官至上开府　　周法尚
按隋书周法尚传法尚字德迈汝南安成人祖灵起梁直阁将军义阳太守父炅定州刺史法尚少果劲有风概好读兵书年十八为陈始兴王中兵参军父卒后监定州事数有战功迁散骑常侍封山阴县侯以其兄法僧代为定州刺史法尚与长沙王叔坚不相能叔坚言其将反陈宣帝执禁法僧欲取法尚法尚遂归于周宣帝甚优宠之拜开府顺州刺史封归义县公高祖受禅拜巴州刺史迁衡州总管岁余转黄州总管及伐陈之役以行军总管隶秦孝王陈刺史熊门超拒战击破之擒超寻迁永州总管十年转桂州总管炀帝嗣位转定襄太守时帝幸榆林法尚朝于行宫拜左武卫将军出为炖煌太守辽东之役以舟师指朝鲜会杨元感反与宇文述来护儿等破之明年复临沧海在军疾终谥曰僖有子六人长子绍基灵寿令少子绍范最知名　　唐
　　周积
按万姓统谱积金坛人永徽间四境盗起积纠合乡人拒之众寡不敌贼诱之从为乱积怒曰恨不斩汝万段肯从汝为贼耶遂手刃数十人自刎死事闻于朝封爵立庙至今祀之　　周允元
按唐书豆卢钦望传周允元字汝良豫州安成人自右肃政御史中丞拜检校凤阁侍郎武后宴宰相诏陈书传善言允元曰耻其君不如尧舜武三思劾奏语指斥后曰闻其言足以诫安得为过卒赠贝州刺史　　周兴
按唐书来俊臣传时有周兴者万年人少习法律自尚书吏积迁秋官侍郎屡决制狱文深峭妄杀数千人　　周思茂
按唐书元万顷传武后讽帝召诸儒论撰禁中太子舍人周思茂与选思茂漳南人与弟思钧早知名累迁麟台少监崇文馆学士垂拱中下狱死　　周利贞
按唐书周利贞传利贞亡其系武后时调钱塘尉神龙初擢累侍御史谐附权强武三思乱禁中五王谋诛之私语崔湜湜反以其计告三思五王贬湜劝速杀之以绝人望问谁可使以利贞对利贞湜内兄也表摄右台侍御史驰岭外矫杀敬晖桓彦范袁恕己还拜左台御史中丞先天初为广州都督颛事剥割蛮獠苦其残害皆起为寇贬涪州刺史开元初起为辰州长史朝集京师与魏州长史敬让皆奏事让晖之子也以父冤越次奏利贞希奸臣意枉杀先臣晖复贬利贞邕州长史未几赐死梧州　　周憬
按唐书王同皎传武三思烝浊王室同皎恶之与张仲之祖延庆周憬李悛冉祖雍谋须武后灵驾发伏弩射杀三思会播州司兵参军宋之愻以外妹妻延庆之愻子昙得其实之愻兄之问尝舍仲之家亦得其谋令昙密语三思三思遣悛上急变帝不晓大怒斩同皎憬遁入比干庙自刭死　　周待选
按曲阜县志待选平州卢龙人元宗时为鲁城令安禄山叛率县人拒战死之　　周智光
按唐书周智光传智光少贱失其先系以骑射从军起行间为裨将鱼朝恩荐之累迁同华二州节度使永泰元年吐蕃寇奉天智光邀战澄城破之逐北至鄜州素与杜冕仇时冕屯坊州家在鄜智光害冕宗属大历二年帝诏郭子仪密图之子仪得诏声言讨之未行其众大携部将李汉惠自同州降子仪乃贬智光澧州刺史听百人随身寻为帐下斩其首并斩子元耀元干来献诏枭首皇城南街　　周匡物
按万姓统谱匡物字箴本漳州人郡未有业儒者匡物兄匡着擢贞元进士而匡物复擢进士官至高州刺史唐世郡人登科者始于匡物兄弟　　周曾
按唐书周曾传曾本李希烈部将与王玢姚憺韦清志相善号四公子希烈反曾密得其计以告李勉会哥舒曜拔汝州希烈遣曾往拒曾欲引军据蔡使玢为应憺清居中谋取希烈希烈假子知其谋以告希烈使李克诚率骡军千人劫曾杀之并杀玢憺　　周墀按唐书周墀传墀字德升本汝南人及进士第长史学属辞高古文宗雅重之迁起居舍人改考功员外郎俄知制诰入为翰林学士武宗即位以疾改工部侍郎出为华州刺史徙江西观察进义成节度使以兵部侍郎召判度支进同中书门下平章事迁中书侍郎帝召宰相议河湟事墀对不合旨罢为剑南东川节度使卒　　周杰
