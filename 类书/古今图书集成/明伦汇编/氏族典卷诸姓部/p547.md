<!-- { "loadSidebar": true } -->
按宋书王元谟传元谟字彦德太原祁人也六世祖宏河东太守绵竹侯以从叔司徒允之难去官北居新兴仍为新兴雁门太守祖牢仕慕容氏居青州父秀早卒元谟幼而不群武帝临徐州辟为从事史与语异之元嘉中补长沙王义欣镇军中兵将军领汝阴太守时魏攻陷滑台元谟疏陈北侵之策上谓殷景仁曰闻王元谟陈说使人有封狼居胥意及大举北征以元谟为宁朔将军元谟专依所见多行杀戮又营货利一匹布责人八百&#以此倍失人心及拓跋焘军至乃奔退麾下散&#略尽萧斌将斩之沈庆之固谏乃止元凶弒立元谟为益州刺史孝武伐逆元谟遣济南太守垣护之将兵赴义事平除徐州刺史加都督及南郡王义宣与江州刺史臧质反元谟与柳元景南讨贼溃加都督前将军封曲江县侯迁宁蛮校尉雍州刺史后为金紫光禄大夫领太常孝武崩与柳元景等俱受顾命以外监事委元谟时朝政多门元谟以严直不容徙青冀二州刺史少帝狂悖以领军征元谟及至屡表谏诤又流涕请缓刑去杀明帝即位除大将军江州刺史顷之迁南豫州刺史薨谥曰庄公子缋嗣　　王元象
按南史王元谟传元谟从弟元象位下邳太守好发冢地无完椁人间垣内有小冢坟上殆平每朝日初升见一女子立冢上近视则亡或以告元象便命发之有一棺尚全有金蚕铜人以百数剖棺见一女子年可二十姿质若生卧而言曰我东海王家女应生资财相奉幸勿见害女臂有玉钏破冢者斩臂取之于是女复死元谟时为徐州刺史以事上闻元象坐免官　　王弘之
按宋书王弘之传弘之字方平琅邪临沂人宣训卫尉镇之弟也少孤贫为外祖征士何淮所抚育从叔献之及太原王恭并贵重之晋安帝隆安中为琅邪王中军参军迁司徒主簿家贫而性好山水求为乌程令寻以病归桓元辅晋桓谦以为卫军参军兄镇之之安成郡弘之解职同行荆州刺史桓伟请为南蛮长史义熙初何无忌又请为右军司马高祖命为徐州治中从事史除员外散骑常侍并不就家在会稽上虞从兄敬弘为吏部尚书奏为庶子不就元嘉四年征为通直散骑常侍又不就敬弘尝解貂裘与之即着以采药性好钓上虞江有一处名三石头弘之常垂纶于此经遇者不识之或问渔师得鱼卖不弘之曰亦自不得得亦不卖日夕载鱼入上虞郭经亲故门各以一两头置门内而去卒年六十三子昙生好文义以谦和见称历显位吏部尚书太常卿大明末为吴兴太守太宗初四方同逆战败奔会稽归降被宥终于中散大夫　　王懿
按宋书王懿传懿字仲德太原祁人自言汉司徒元弟幽州刺史懋七世孙也祖宏事石季龙父苗事苻坚皆为二千石仲德少沉审有意略苻氏之败年十七与兄睿同起义兵与慕容垂战败被重创走与家属相失路经大泽会水潦暴至莫知所如有白狼至前衔仲德衣因渡水与睿相及至滑台复为翟辽所留使为将帅积年仲德欲南归乃奔泰山晋太元末徙居彭城兄弟名犯晋宣元二帝讳并以字行睿字元德果敢有智略武帝甚知之告以义举使于都下袭桓元事泄为元所诛仲德奔窜会义军&#建业仲德抱元德子方回出候武帝帝于马上抱方回与仲德相对泣以为中兵参军武帝伐广固仲德为前锋大小二十余战每战辄&#及卢循寇逼帝北伐始还众议并欲迁都仲德正色曰天子当阳而治明公新建大功妖贼豕突将自奔散今自投草间则同之匹夫匹夫号令何以威物帝悦之以仲德屯越城及贼自蔡洲南走仲德功冠诸将封新淦县侯义熙十二年北伐进加冀州刺史长安平武帝欲迁都洛阳仲德曰今暴师日久士有归心固当以建业为王基俟文轨大同然后议之可也帝深纳之武帝受命累迁徐州刺史加都督元嘉三年进号安北将军与到彦之北伐还至彭城免官九年又为徐州刺史十三年进号镇北大将军十五年卒谥曰桓侯子正修嗣为家僮所杀　　王华
按宋书王华传华字子陵琅邪临沂人太保弘从祖弟也祖荟卫将军会稽内史父廞太子中庶子晋隆安初王恭起兵廞败走不知所在华时年十二与廞相失随沙门昙永逃窜得免遇赦还吴高祖北伐长安辟华为主簿转治中从事史历职着称太祖未亲政政事悉委司马张卲卲白服登城为华所纠坐被征华代为司马太祖入奉大统以华为侍中元嘉三年迁护军宋世惟华与南阳刘湛不为饰让得官即拜以此为常四年卒子宣侯嗣卒子长嗣齐受禅国除　　王昙首
按宋书王昙首传昙首琅邪临沂人太保弘少弟也有识局智度手不执金玉非禄赐所及一毫不受于人太祖镇彭城以昙首为府功曹镇江陵为长史高祖甚知之谓太祖曰王昙首沉毅有器度宰相才也汝每事咨之景平中太祖入奉大统疑不敢下昙首与从兄华固劝并言天人符应及即位以昙首为侍中寻领右卫将军诛徐羡之等平谢晦昙首及华之力也上欲封昙首等会燕集举酒劝之因拊御&#曰此坐非卿兄弟无复今日昙首曰陛下英明速断故罪人斯戮臣等岂可因国之灾以为身幸封事遂寝卒谥曰文侯子僧绰嗣　　王敬弘
按宋书王敬弘传敬弘琅邪临沂人也同高祖讳故称字曾祖廙晋骠骑将军祖胡之司州刺史父茂之晋陵太守敬弘性恬静乐山水为天门太守妻桓元姊也元辅政及篡位屡召不下高祖以为车骑从事中郎宋国初建为度支尚书永初三年转吏部尚书敬弘每被除召即便祗奉既到宜退旋复解官高祖嘉其志不苟违也元嘉三年为尚书仆射六年迁尚书令敬弘固让表求还东十二年征为太子少傅不拜十六年以为左光禄大夫开府仪同三司又诣京师上表竟东归薨谥为文贞公敬弘形状短小而坐起端方桓元谓之弹棋八势所居舍亭山林涧环周备登临之美时人谓之王东山子恢之敬弘见儿孙岁中不过一再见辄克曰恢之尝请假还东定省敬弘克日见之至日辄不果假日将尽恢之乞求奉辞敬弘呼前既至合复不见恢之于合外拜辞流涕而去恢之至新安太守中大夫恢之弟瓒之大明中吏部尚书金紫光禄大夫谥曰贞子瓒之弟升之都官尚书升之子延之升明末为尚书左仆射江州刺史　　王僧绰按宋书王僧绰传僧绰琅邪临沂人左光禄大夫昙首子也尚太祖长女东阳献公主初为江夏王义恭司徒参军转太子中庶子元嘉二十六年徙尚书吏部郎二十八年迁侍中元嘉末太祖欲大相付托朝政小大皆与参焉会二凶巫蛊事泄上先召僧绰具言之及将废立使寻求前朝旧典劭于东宫夜飨将士僧绰密以启闻上又令撰汉魏以来废诸王故事僧绰谓唯宜速断不可使难生虑表上曰此事重不可不三思且庶人始亡人将谓我无复慈爱之道僧绰曰臣恐千载之后言陛下唯能裁弟不能裁儿上默然江湛同侍坐出阁谓僧绰曰卿向言将不大伤切直僧绰曰弟亦恨君不直及劭弒逆江湛在尚书上省闻变叹曰不用僧绰言以至于此劭既立转为吏部尚书顷之料检太祖巾箱及江湛家书疏得僧绰所启餐士并废诸王事乃收害焉世祖即位追赠散骑常侍金紫光禄大夫谥曰愍侯子俭嗣　　王彭
按宋书王彭传彭盱眙直渎人也少丧母元嘉初父又丧亡家贫力弱无以营葬兄弟二人昼则佣力夜则号感乡里并哀之乃各出夫力助作砖砖须水而天旱穿井数十丈泉不出墓处去淮五里荷担远汲困而不周彭号天自诉如此积日一旦大雾雾歇砖前忽生泉水乡邻助之者并嗟叹神异县邑近远悉往观之葬事既竟水便自竭元嘉九年太守刘伯龙依事表言改其里为通灵里蠲租布三世　　王瓒之
按南齐书王秀之传秀之父瓒之历官至五兵尚书未尝诣一朝贵江湛谓何偃曰王瓒之今便是朝隐　　王偃按南史王诞传诞兄子偃字子游母晋孝武帝女鄱阳公主宋受禅封永成君偃尚宋武帝第二女吴兴长公主讳荣男常裸偃缚诸庭树时天夜雪噤冻久之偃兄恢排合诟主乃免偃谦虚恭谨不以世事关怀位右光禄大夫赠开府仪同三司谥恭公　　王景文
按宋书王景文传景文琅邪临沂人也名与明帝讳同祖穆临海太守伯父智少简贵有高名高祖甚重之常云见王智使人思父僧朗亦以谨实见知太宗初以后父为特进左光禄大夫景文出继智幼为从叔球所知美风姿好言理与陈郡谢庄齐名太祖甚相钦重故为太宗娶景文妹起家太子太傅主簿转太子舍人袭爵建陵子出为宣城太守元凶弒立以为黄门侍郎未及就世祖入讨景文遣间使归款及事平为东阳太守迁司徒左长史坐姊墓开不临赴免官大明二年复为秘书监太子右御率侍中永光初为吏部尚书景和元年迁右仆射太宗即位加领左卫将军寻迁丹阳尹遭父忧起为冠军将军出为江州刺史封江安县侯进号镇南将军顷之征为尚书左仆射扬州刺史时太子及诸皇子并小上稍为身后之计诸将帅吴喜寿寂之之徒虑其不能奉幼主并杀之而景文外戚贵盛张永累经军旅又疑其将来难信乃自为谣言曰一士不可亲弓长射杀人一士王字弓长张字也景文弥惧乃自陈求解扬州泰豫元年春上疾笃乃遣使送药赐景文死谥曰懿侯长子绚兄子蕴弟子孚　　王绚
按宋书王景文传景文子绚字长素少以敏慧见知及长笃志好学官至秘书丞先景文卒谥曰恭世子子婼袭封齐受禅国除　　王藻
按南史王诞传诞兄子偃偃长子藻位东阳太守尚文帝第六女临川长公主讳英媛公主性妒而藻别爱左右人吴崇祖景和中主谗之于废帝藻下狱死主与王氏离婚　　王懋
按南史王诞传诞兄子偃偃子懋字昌业光禄大夫封南乡侯　　王素
按宋书王素传素字休业琅邪临沂人也高祖翘之晋光禄大夫素少有志行家贫母老初为庐陵国侍郎母忧去职服阕庐陵王绍为江州亲旧劝素修宅旧居素不答乃轻身往东阳隐居不仕颇营田园之资得以自立爱好文义不以人俗累怀世祖即位诏加太子舍人大明中江夏王义恭辟为仓曹属泰始六年又召为太子中舍人并不就素既屡被征辟声誉甚高山中有蚿虫声清长听之使人不厌而其形甚丑素乃为蚿赋以自况七年卒时年五十四　　王悦之按南史王悦之传悦之字少明晋右军将军羲之曾孙也祖献之中书令父靖之司徒左长史为刘穆之所厚就穆之求侍中如此非一穆之曰卿若不求久自得之遂不果悦之少厉清操亮直有风检为吏部郎邻省有会同者遗悦之饼一瓯辞不受曰此费诚小然少来不愿当之宋明帝泰始中为黄门郎御史中丞上以廉介赐良田五顷以为侍中在门下尽其心力掌检校御府太官太医诸署时承奢之后奸窃者众悦之按覆无所避得奸巧甚多于是众署共咒诅悦之病甚恒见两乌衣人捶之及卒上收典掌者十许人桎梏之送淮阴密令度瓜步江投之中流　　王蕴按宋书王景文传景文兄子蕴字彦深父楷大中大夫蕴不为群从所礼家贫为广德令会太宗初即位四方叛逆蕴遂感激为将假宁朔将军景文甚不悦语之曰阿益汝必破我门户阿益者蕴小字也事宁封吉阳县男为中书黄门郎晋陵义兴太守所&#并贪纵以太后故止免官废帝元徽初复为黄门郎出为湘州刺史时沈攸之有异志蕴与之谋为乱会遭母忧还都欲因此为变计不行及攸之为逆蕴密与袁粲等结谋事败斩于秣陵市　　王孚
按宋书王景文传景文弟子孚大明末为海盐令泰始初天下反叛唯孚独不同逆官至司徒记室参军　　王钊按宋书王弘传弘从父弟练练子钊大明中经清职太宗初为司徒左长史随建安王休仁出赭圻忤犯休仁出为始兴相休仁恚之不已太宗乃收付廷尉赐死　　王道隆
兄
道迄

