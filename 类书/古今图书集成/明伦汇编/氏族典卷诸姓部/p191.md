<!-- { "loadSidebar": true } -->
按十国春秋南汉倪曙字孟曦福州候官人唐中和时及第有赋名官太学博士黄巢之乱避归故乡会闽王从子延彬刺泉州雅好宾客曙与徐寅陈郯等赋诗饮酒为乐未几西游岭表烈宗招礼之辟置幕中高祖即位擢为工部侍郎进尚书左丞干亨五年诏同平章事无何以疾卒所著赋一卷行世　　倪可福
按十国春秋荆南倪可福唐天佑三年武信王权荆南留后而可福时为驾前指挥使会朗州雷彦恭屡犯荆南梁王全忠遣可福率兵五千人戍之可福指画方略力拒彦恭朗兵稍稍引去已而又筑寸金堤激水捍蜀有功武信王爱其勇使隶戏下为亲校且以女妻可福子心相得也可福摧锋陷陈所向克敌李洪来寇江陵可福以兵击败之推为首庸俄迁都指挥使龙德时江陵城圮可福以卒万人修外郭不时筑武信王责功程之慢杖之百归谓女曰幸语汝舅吾欲威众办事耳非示辱也以白金百铤遗之可福竟以功名终赐田于江陵东三十里子孙聚居其处曰诸倪冈　　倪从进
按十国春秋荆南倪从进武信王之子婿也父可福为武信王大将从进以荫得官复取王女甚贵宠一时皆艳慕之　　宋
　　倪天隐
按尚友录天隐桐庐人号茅冈博学能文嘉佑中县尉江贤建讲堂于先圣殿后请天隐主之士风振发多所造就尝为县令叶安道作题名记论三代以诸侯治后世以郡县不治甚有理其戒后之为令者企善而惩恶无为石羞有助于教化云　　倪登
按福清县志登字彦及元符进士朝请大夫以取燕云奉使没于王事赠大中大夫有论语解行于世　　倪涛按宋史倪涛传涛字巨济广德军人丱角能属文博学强记年十五试太学第一遂擢进士调庐陵尉信阳教授入为太学正秘书省校书郎著作佐郎司勋左司员外郎朝廷议有事燕云大臣争先决策为固位计皆心知不可无敢一出口涛独言其非且曰景德以来辽守约不犯边盟誓固在不可渝也天下久平士不习战军储又屈毋轻议以诒后患王黼怒曰君敢沮军事耶于是言者论其鼓唱撰造贬监朝臣县酒再徙茶陵船场卒年三十九死之明年金人犯关朝廷忆涛言官其一子　　倪称
按尚友录称字文举南渡后居锦山之下少有学行受业张横浦之门苪国端调桐川簿人皆以诗饯之称曰吾与子不交以面而交以心苪曰珠玉之赠不如药石之赐三子恕思愿皆登科　　倪千里
按尚友录千里字起万东阳人绍兴中任苏州学教授因其羡积养士复作义廪以资礼文之费士心悦服　　倪闪
按尚友录闪字泰夫沙县人&#悟嗜学家饶于赀用俭而好施每出辄以钱自随遇贫窭则掷于其家不问其知与否及领乡荐赴礼闱在京师施与不减家居时累试弗遇人嗤之曰君日以济贫为事何屡屈于春官岂造物有知耶闪闻益自励绍兴三年寇起蔓延广东江西破汀州侵县境官兵获贼县狱充牣闪以愚民无知罹于法日饮食之明年大饥道殍相枕藉济以糜粥活者万计五年赴省邻人多梦竖旗里门书曰饘粥之功是岁果魁特奏名除宁国府教授出私帑刱斋舍置赡学田所得俸余分贻兄弟姑妹秩满迁广东提干卒　　倪思
按宋史倪思传思字正甫湖州归安人干道二年进士中博学宏词科累迁秘书郎除著作郎兼翰林权直光宗即位典册与尤袤对掌故事行三制并宣学士上欲试思能否一夕并草除公师四制训词精敏在廷诵叹权侍立修注官迁将作少监兼权直学士院升中书舍人同修国史寻兼侍讲除礼部侍郎兼权吏部侍郎出知绍兴府宁宗即位改婺州未上提举太平兴国宫召除吏部侍郎兼直学士院御史姚愈劾思出知太平州历知泉州建宁府皆以言者论去久之召还试礼部侍郎兼直学士院司谏毛宪劾思予祠胄殛复召除权兵部尚书兼侍读徙礼部尚书既而以宝谟阁直学士知镇江府移福州史弥远拜右丞相思僭论麻制镌职而罢久之除宝文阁学士提举嵩山崇福宫嘉定十三年卒谥文节　　倪翼按罗源县志翼号淡斋唐梁国公十二代孙庆元间为潮州秋曹与太守争一死囚弗直拂袖而归再召为丞不起　　倪祖常
按万姓统谱祖常字子武霅川人大理寺正嘉定壬午四月自毗陵易守徽州先州民困于和籴郡计二百斛强无为有人所弗堪祖常恻然屡牍申省事得寝凡除害兴利去灾致顺悉意奉行嘉熙三年相与建祠为寿　　倪文一
按尚友录文一字元芳福安人咸淳间由进士授安仁县尉邻境峒蛮窃发文一单骑至营抚之以恩谕之以理峒蛮咸信服再授潮州刘宪召置幕下有疑狱辄委谳之民以无冤秩满行李萧然升知清流县元兵南下遂隐居山林世祖征之不起尝作诗曰编篱已种渊明菊凿沼还栽茂叔莲后以寿终　　元
　　倪士毅
按万姓统谱士毅字仲弘休宁人潜心求道尝学于陈栎朱敬舆所著有四书辑释　　倪印心
按万姓统谱印心号古洲绩溪人生宋末家贫苦学志慷慨尚质朴初与太学生叶一愚为莫逆友一愚归元为右丞以才学保奏授将仕郎湖广儒学副提举迁承事郎信州路玉山县尹政称廉明　　倪天渊
按万姓统谱天渊字震亨鄞人修&#广颡气和行朴与人交终始一致家饶而性尚俭素一冠十年不易事亲竭力乐施与穷乏者假贷无吝色有负逋者即焚券不责其偿时江南岁漕白粲经海达畿天渊籍占漕役躬自蹈海有舟十艘每运数万石操舟之卒千人一束以纪律至元戊寅漕舟多没于风天渊舟漂高滩上众欲舍舟天渊不从拜且祈俄而神炬见桅端光辉烛人风回获济积四十余年中台御史袁赛因不花按行海道嘉其尽力王事且年高行笃状闻于朝旌之曰高年耆德之门后子可辅仕江浙行省参政　　倪渊
按万姓统谱渊字仲深乌程人明礼经易数之学荐为湖州教授着易说图说序例等书　　明
　　倪瓒
按明外史倪瓒传瓒字元镇无锡人家雄于赀工诗善书画自号云林居士为人有洁癖盥濯不离手俗客造庐比去必洗涤其处至正初海内无事忽散其赀给亲故人咸怪之未几兵兴富家悉被祸而瓒扁舟箬笠往来震泽三泖间独不罹患张士诚累欲钩致之逃渔舟以免其弟士信以币乞画瓒又斥去士信恚他日从宾客游湖上闻异香出葭苇间疑为瓒也物色渔舟果得之抶几毙终无一言及吴平瓒年老矣黄冠野服混迹编氓洪武七年卒年七十四　　倪孟贤按明外史倪孟贤传孟贤南昌人知丽水县民有卖卜者干富室不应诣阙告大姓陈公望等五十七人谋乱命锦衣卫千户周原往捕之孟贤廉得实即具疏闻复令耆老诣阙诉帝命法司鞫实论告密者如律赐耆老酒食及道里费遣还　　倪望
按万姓统谱望洪武初石城知县时承平未久草寇间出民或逃避山林望招之抚以恩惠民始安乐　　倪峻按无锡县志峻字克明洪武二十三年举人授郾城教谕历泗水沙县知县擢兵科给事中时文皇帝好佛峻上疏极谏忤旨遣使占城国王欲召见峻力折之俾郊迎而后宣诏终都给事中　　倪维哲
按泉州府志维哲晋江人永乐二年进士选入翰林院为庶吉士维哲有文学才猷敏练散馆授刑部主事以谳狱详明称上意升郎中卒遣锦衣卫官校送其柩归仍命诸司祭之　　倪以孚
按万姓统谱以孚婺源人幼&#异嗜学由县学生领乡荐授慈溪学训导永乐中升南昌府进贤县教所至严立教条诸生多所造就以疾致仕有斋扁曰思诚庐陵解学士缙为之记云　　倪维德
按名山藏方技记维德字仲贤吴人研穷内经推究原本读金季刘完素张从正李杲三家书知其与内经相发明自信不谬出而用药往往如神维德所治疾既察天时地利又集人事虽异证奇病一经诊视辨如白黑内心仁厚但来谒者无论贫富有一窭人抱疢求治不但疏方且与陶器其于他方释以注解不加穿凿尝叹治眼目书不备不精着一书曰原机原机本之阴符经曰心生于物而死于物机在目也　　倪谦按江宁县志谦字克让正统四年进士一甲第三人奉使朝鲜风采凛然景泰间入直文华殿天顺初屡迁学士简侍东宫己卯主考顺天黜权宪之子遂诬构以罪谪戍开平四年宪宗诏复旧职入史馆纂修英宗实录进礼部右侍郎转南礼部尚书乞致仕卒赠太子少保赐谥文僖　　倪让
按陕西通志让右所人正统壬戌进士授翰林庶吉士精通六书深明治体历升中书舍人礼部郎中寻擢太常寺少卿提督四驿馆性行中和平生无疾言遽色以疾致仕　　倪敬
按明外史章纶传倪敬字汝敬无锡人祖峻永乐间兵科都给事中敬举正统十三年进士擢御史景泰初畿辅饥命出视请蠲田租户部持不可再疏争竟得请巡按山西豪猾敛手再按福建镇守监丞戴细保贪横敬列其罪以闻帝召细保还命敬捕治其党吏民相庆代还留家四月为都御史所劾逮治寻复职六年七月敬以时多灾异偕同官上言宜罢桑门之供辍宴佚之娱止兴作之役宽直臣之囚帝得疏不怿下之礼部部臣称其忠爱帝报闻然意终不释未几诏都御史萧维祯考察其属谕令去之御史罢黜者十六人敬预焉皆谪为典史敬得广西宜山英宗复辟诏授知县敬知祥符安远侯柳溥器敬西征请以自随遂改督府都事逾年师还遽卒　　倪辅
按万姓统谱辅字良&#平湖人天顺甲申进士授吏部主事历礼部郎中擢湖广左参政辅性警悟善谈论处官事不苟工诗为文务去陈语所著有类剧藏稿藏于家　　倪岳
按明外史倪岳传岳字舜咨上元人父谦奉命祀北岳母梦绯衣神入室生岳遂以为名岳天顺八年进士改庶吉士授编修成化中进侍读充经筵讲官久之进侍读学士直讲东宫二十二年擢礼部右侍郎弘治初改左侍郎六年为尚书时营造诸王府规制宏丽岳请颁成式九年南京吏部缺尚书诏加岳太子太保往任之寻改南京兵部参赞机务还为吏部尚书岳在礼部暨往南京入吏部前后陈请百余事军国弊政剔抉无遗貌魁岸有文武才善断大事卒年五十八诏赠少保谥文毅　　倪阜
按上元县志阜字舜熏文僖公仲子文毅公弟也成化丁未进士入翰林为庶吉士授工部主事进郎中命催督江南额办事竣闻文毅公讣驰归治丧护送归葬还任历升四川右布政使行次岳州病卒囊橐萧然　　倪天民
按万姓统谱天民字秀夫长洲人成化丁未进士历布政　　倪玑
按万姓统谱玑字公在咸宜人弘治进士历给事中正德中谪佐嘉善立法更化严保甲奸盗无所容毁淫祠置义冢及社学书院甚有政教迁知州　　倪宗正
按万姓统谱宗正浙江人弘治进士
　　倪宗岳
按濮州志宗岳字镇卿濮州人正德辛巳进士嘉靖改元擢山西道监察御史三年秋七月以伏阙谏大礼受廷杖寻命按真定等府不尚崖岸而风裁凛然因疾发疏乞养疾不许无何卒于真定之公署年纔三十有七　　倪嵩
按万姓统谱嵩当涂人嘉靖进士历官都御史　　倪松按无锡县志嘉靖丙辰夏倭至焚掠松应募御贼斩贼首阎三等数人既而败死　　倪神保
按万姓统谱神保连江人幼失父母常念罔极之恩莫报与妻林氏共祷于天欲得一木两枝刻一亲像奉祀遂入石屏山求之果见二木相对乃拜祝曰此木果可刻吾父母当自动者三祝毕其木果三动即取以归佣工取直募匠刻之既成夫妇奉祀维谨凡冬温夏凊出告反面一如事生之仪几三十年不少替里人嘉其孝诚为有司乞旌之　　倪复
