<!-- { "loadSidebar": true } -->
按宋史袁逢吉传逢吉字延之开封鄢陵人曾祖仪仕唐以军功至黄州刺史祖光甫尉氏令父蟾大理评事逢吉四岁能诵尔雅孝经七岁兼通论语尚书开宝八年擢三传第释褐清江尉知州王明荐其能就除丰城令明年以春秋博士召端拱初迁国子博士度支推官又判户部勾院度支凭由理欠司淳化中改户部判官历水部司门员外郎出为西京转运使转水部郎中会蜀叛授西川转运使至道初徙荆湖北路时贼方平夔峡犹聚官军供馈出于荆楚逢吉惮涉远不赴军前计度坐乏粮饷罢职知夔州历司门库部二郎中咸平中复为京东转运使连知福江陈襄四州大中祥符中权西京留司御史台徙知汝州以逮事太祖拜鸿胪少卿七年卒年六十九逢吉性修谨练达时务兄及甫历京东峡路转运副使至驾部郎中逢吉子成务至比部员外郎京东转运副使从子楚材至虞部员外郎　　袁继忠
按宋史袁继忠传继忠其先振武人后徙并州父进仕周为阶州防御使继忠以父任补右班殿直太祖平泽潞讨并汾悉预攻战干德中征蜀隶大将刘廷让麾下既克蜀知云安军历嘉蜀二州监军开宝中伐广南为先锋壕寨广南平以功迁供奉官护隰州白壁关屯兵改天平军巡检太宗即位以为合门祗候契丹入代境继忠率兵击走之以功迁通事舍人护高阳关屯兵绥州刺史李克宪偃蹇不奉诏遣继忠谕旨竟率克宪入朝迁西上合门副使诏率兵定河西诸州大破西人于葭芦州迁引进副使护定州屯兵雍熙二年迁西上合门使三年大将田重进征契丹命继忠为定州路行营马步军都监领师取飞狐下灵丘平蔚州师还迁判四方馆事领播州刺史淳化初迁引进使护镇定高阳关两路屯兵三年被病召赴阙卒年五十五继忠长厚忠谨士大夫多与游前后赐赉巨万计悉以犒赏士卒身死之日家无余财搢绅称之子用成雍熙初登进士第至太常博士　　袁廓
按宋史袁廓传廓剑州梓潼人在蜀举进士及第入宋补双流县主簿又为西平县主簿勾稽漏籍得民丁万余州将荐其勤职就迁上蔡令又以课最擢太子右赞善大夫令于御史府分领推事掌榷货务廓性夸诞敢大言好诋讦太祖以奇士待之太宗即位迁殿中丞出知楚州归掌京师市征岁中增课数万缗上嘉之命按籍浙中诸州军仓库之物悉输京师得以便宜从事复命知郓州会河决溢入城浸居人庐舍至冬月结为冰廓大发民凿取用竹舆舁出城散积之使者至谓其有略以状闻拜监察御史秦王廷美迁置房州以廓通判州事俄转殿中侍御史召为户部判官改户部员外郎又为度支判官籍田转本曹郎中判户部勾院廓强项好争数与判使等较曲直于上前声气俱厉上每优容之然勾稽精密由是部领拥积为郡吏所诉出知温州就迁鸿胪少卿同郡袁仁甫掌州之关征素以宗盟之分颇相亲善一旦不协互有论奏上遣光禄寺丞牛韶往按验韶至并摄系狱置对上疑廓被诬驿召赴阙廓性刚褊被诘治峻急诏书未至以愤死上闻甚追悼之赠廓右谏议大夫录其子丘贺为奉礼郎　　袁仁甫
按宋史袁廓传廓知温州同郡袁仁甫掌州之关征素以宗盟之分颇相亲善一旦不协互有论奏上遣光禄寺丞牛韶往按验韶至并摄系狱置对廓愤死上闻甚追悼之复验仁甫所诳多无实状免韶官贬仁甫商州长史上犹念廓不已又诏削仁甫名籍配隶商州　　袁抗
按宋史袁抗传抗字立之洪州南昌人举进士得同学究出身调阳朔县主簿荐补桂州司法参军抚水蛮寇融州转运使俞献可檄抗权融州推官督兵粮与谋军事事平特迁衡州推官改大理寺丞累迁国子博士知南安军擢提点广南东路刑狱还为度支三司判官以尚书金部员外郎为梓州路转运使徙益州路时三司岁市上供绫锦鹿胎万二千匹抗言蜀民困惫愿少纾其力以备秦中他日之用是年郊祀蠲其数之半除江淮发运使召为三司盐铁副使时抗老矣为御史所劾罢知宣州累迁光禄少卿分司南京明堂覃恩改少府监卒抗喜藏书至万卷江西士大夫家鲜及也抗子陟少刻厉好学善为诗终殿中丞　　袁毂
按尚友录毂字容直鄞县人嘉佑中进士少以词赋得名知邵武军条盐法利害以便民奏减其课邵人祠之累官朝奉大夫毂博贯群书所著有韵类百卷　　袁默按无锡县志默字思正嘉佑八年进士第官京兆府教授迁司农簿献无逸传历太学博士迁湖北转运判官　　袁点
按无锡县志点字思与熙宁初太学直讲学者推为领袖与兄默号二袁名出诸儒之右元丰八年进士第累官通判杭州知淮阳军致仕　　袁植
按无锡县志植字材老兄默点植崇宁三年进士第复中词学兼茂科官监察御史金人入寇陈边防十三事以诛人为先不纳引疾致仕建炎初召为左司谏直言忤宰相出守岳州会北骑大入叛臣李允文据鄂州大剽荆湖植条其奸上之允文怒勒兵趋岳阳执植植正色诋之不少慑遂见害追赠直龙图阁　　袁灼
按万姓统谱灼毂子进士第官至尚书仓部郎中守婺州武臣曹宗蔡京姻党数犯法灼械于狱死焉京怒镌其秩后为仓部上疏以清心省事安不忘危为言甚切直斥知泗州　　袁沔
按万姓统谱沔通州人未冠游太学靖康之难敌骑再至慨然上书言当东据成皋西临沔池以锐士捣敌巢穴则城下之师自解不报已城陷沔归汉中乃画防险制敌五事其后膺荐复条十二事力诋谀用事者忌之沔度不见用拂衣而归　　袁显
按万姓统谱显益阳人矮身长髯勇敢过人建炎间湘寇杨&#猖獗显请于县宰魏舜臣团乡兵以捍一日贼倾寨来战显极力鏖战为贼所得贼欲用之显骂贼不屈&#置诸鼎镬而死舜臣哀之具礼以祭　　袁师奭按万姓统谱师奭云安人绍兴中进士师奭父孝纯兄师允父子兄弟相继登科乡人荣之　　袁枢
按宋史袁枢传枢字机仲建之建安人试礼部词赋第一人调温州判官干道七年除太学录求外补出为严州教授枢常喜诵司马光资治通鉴苦其浩博乃区别其事而贯通之号通鉴纪事本末迁太府丞权工部郎官累迁兼吏部郎官迁军器少监除提举江东常平茶盐改知处州赴阙奏事言威权在下则主势弱故大臣逐台谏以蔽人主之聪明威权在上则主势强故大臣结台谏以遏天下之公议除吏部员外郎迁大理少卿贬两秩光宗受禅叙复元官知常德府宁宗登位擢右文殿修撰知江陵府开禧元年卒　　袁升
按宋史袁韶传韶之父为郡小吏给事通判厅勤谨无失五十无子其妻资遣之往临安置妾既得妾察之有忧色问之泣曰妾故赵知府女也家四川父殁家贫故鬻妾以为归葬计耳即送还之且闻其家尚不给尽以囊中赀与之遂独归妻迎问之告以其故妻亦喜曰君设心如此行当有子矣明年生韶（按万姓统　谱韶父名升）

　　袁韶
按宋史袁韶传韶字彦淳庆元府人淳熙十三年进士嘉泰中为吴江丞苏师旦恃韩冑威福挠役法提举常平黄荣檄韶核田以定役师旦密谕意言吴江多姻党傥相容当荐为京朝官韶不听未几师旦败改知桐庐县嘉定四年召为太常寺主簿父老旗鼓蔽江以饯至于富阳后为右司郎官接伴金使十三年为临安府尹几十年理讼精简道不拾遗里巷争呼为佛子平反冤狱甚多绍定元年拜参知政事李全叛扬州告急飞檄载道乃拜韶浙西制置使仍治临安镇遏之丞相史弥远惩韩冑用兵事不欲声讨韶与范楷言于弥远曰扬失守则京口不可保弥远从之遂讨全韶卒以言罢端平初奉祠卒年七十有七　　袁燮
按宋史袁燮传燮字和叔庆元府鄞县人生而端粹专静乳媪置盘水其前玩视终日夜卧常醒然少长读东都党锢传慨然以名节自期入太学登进士第调江阴尉浙西大饥常平使罗点属任振恤燮命每保画一图凡征发争讼追胥披图可立决以此为荒政首除沿海制属连丁家艰宁宗即位以太学正召时朱熹诸儒相次去国丞相赵汝愚罢燮亦以论去自是党禁兴矣久之为浙东帅幕福建常平属沿海参议嘉定初召主宗正簿枢密院编修官权考功郎官太常丞知江州改提举江西常平权知隆兴召为都官郎官迁司封国子司业秘书少监进祭酒秘书监兼崇正殿说书除礼部侍郎兼侍读时史弥远主和燮争益力台论劾燮罢之以宝文阁待制提举鸿庆宫起知温州进直学士奉祠以卒燮初入太学陆九龄为学录同里沈焕杨简舒璘亦皆在学以道义相切磨后见九龄之弟九渊发明本心之指乃师事焉学者称之曰洁斋先生后谥正献　　袁甫
按宋史袁甫传甫字广微宝文阁直学士燮之子嘉定七年进士授秘书省正字迁校书郎出通判湖州迁著作佐郎知徽州丁父忧服除知衢州遂提点本路刑狱帝亲政以直徽猷阁知建宁府明年兼福建转运判官迁秘书少监兼崇政殿说书于经筵奏曰刚之一字最切于陛下时相郑清之以国用不足履亩使输券甫尝讲罢帝问近事甫奏惟履亩事人心最不悦帝为恻然嘉熙元年迁中书舍人奏备边四事史嵩之移京湖沿江制置使知鄂州甫奏曰嵩之轻脱难信疏留中不行引疾迁吏部侍郎兼国子祭酒权兵部尚书卒　　袁申儒
按尚友录申儒理宗时知常德府事善政及民兴文学厚士风尝于江南籍没田一区名贡士庄以资入省者　　袁镇
按尚友录镇奉化人养亲孝谨百事备至虽颠沛不废温凊之礼端平初父年七十病羸更医祷弗验乃一再割股和药以进父病垂绝复存者十有五年异母兄有虐之者镇友事益谨孝弟之称无间戴表元为作迁祔记以表其行　　袁镛
按尚友录镛鄞县人咸淳进士尚气节元兵至鄞镛往军前责以大义遂遇害初孙士元荐镛为翰林国史检讨官不就所著有书林外&#　　元
　　袁裕
按元史袁裕传裕字仲宽洛阳人从兄避难聊城因家焉中统初由聊城县丞辟中书右司掾始建言给重囚衣粮医药免籍其孥产止令出焚瘗钱后着为令至元六年迁开封府判官八年拜监察御史俄有旨授西夏中兴等路新民安抚副使兼本道巡行劝农副使时徙鄂民万余于西夏有司虽与廪食而流离颠沛犹多裕请于朝计丁给地立三屯使耕以自养官民便之十三年进甘州等路宣抚副使明年移镇甘州十八年调南阳知府明年召拜刑部侍郎出为顺德路总管二十一年卒于官裕以其兄有鞠育之恩令其子师愈推荫兄子仁师愈后仕至侍御史　　袁桷按元史袁桷传桷字伯长庆元人宋同知枢密院事韶之曾孙为童子时已着声部使者举茂才异等起为丽泽书院山长大德初阎复程文海王构荐为翰林国史院检阅官升应奉翰林文字同知制诰兼国史院编修官请购求辽金宋三史遗书历两考迁待制拜集贤直学士久之移疾去官复仍以直学士召入集贤未几改翰林直学士知制诰同修国史至治元年迁侍讲学士泰定初辞归桷在词林朝廷制册勋臣碑铭多出其手所著有易说春秋说清容居士集泰定四年卒年六十一赠中奉大夫江浙等处行中书省参知政事护军追封陈留郡公谥文清　　袁洪按万姓统谱洪字季源鄞人七岁通诗书春秋初父与柄臣贾氏同名遂退屏居乡里年十七以大父越国公恩例授官马光祖守临安征为佐以敏达闻礼部尚书李伯玉中书舍人刘震孙以治剧闻初荐佐两浙转运迁大社令时贾相不乐四明人与同郡士六十余人坐废家居讲学不及世务　　袁明善
按万姓统谱明善字诚夫临川人父公寿乡称善人明善师事吴文正公晚年教授于邵庵之门自号楼山所著有征赋定考南北之士游文正公门者明善最久公以远大期之　　袁士元
