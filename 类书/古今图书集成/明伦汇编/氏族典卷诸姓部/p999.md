<!-- { "loadSidebar": true } -->
按汉书孔光传莽篡位以光兄子永为大司马封侯按恩泽侯表
永封宁乡侯

　　孔寿
按汉书王莽传莽居摄孔光已死封光孙寿为合意侯　　孔弘
按汉书王莽传殷后宋公孔弘更封为章昭侯位为恪　　孔秉
按汉书王莽传莽使侍史大夫孔秉等校定地理图籍　　孔仁
按汉书王莽传莽即真抑夺下权孔仁以敢击大臣见信任为捕盗将军下江兵起以司命大将军部扬州后兵败山东以众降自刺死　　后汉
　　孔志
按阙里志十七代志后汉光武帝拜大司马建武十四年袭封褒成侯卒谥元成生子损　　孔奋
按后汉书孔奋传奋字君鱼扶风茂陵人曾祖霸元帝时侍中奋少从刘歆受春秋左氏传王莽乱奋与老母幼弟避地河西建武五年窦融请奋署议曹掾守姑臧长八年赐爵关内侯陇蜀平征召至京除武都郡丞时陇西余贼隗茂等攻杀郡守畏奋追乃执其妻子为质奋年五十惟一子终不顾望穷力讨之遂禽灭茂等奋妻子亦为所杀世祖拜为武都太守奋以弟奇经明当仕上病去官卒于家奋晚有子嘉官至城门校尉作左氏说云　　孔子建
按后汉书孔僖传僖曾祖父子建少游长安与崔篆友善及篆仕王莽为建新大尹尝劝子建仕对曰吾有布衣之心子有衮冕之志各从所好不亦善乎道既乖矣请从此辞遂归终于家　　孔损
按阙里志十八代损字君益明帝永平十五年袭封褒成侯和帝永元四年袭封褒亭侯生子曜　　孔僖
按后汉书孔僖传僖字仲和鲁国鲁人自安国以下世传古文尚书毛诗曾祖父子建与崔篆友善僖与崔篆孙骃复相友善同游太学习春秋邻房生梁郁告骃僖诽谤先帝刺讥当世僖上书自讼立诏勿问拜僖兰台令史元和二年春帝东巡狩还过鲁阙里以太牢祠孔子大会孔氏男子命儒者讲论僖因自陈谢遂拜僖郎中诏从还京师使校书东观冬拜临晋令在县三年卒官二子长彦季彦　　孔曜
按阙里志十九代曜字君曜袭封褒亭侯生子二完赞　　孔佃
按后汉书孔融传融父佃太山都尉
　　孔嵩
按后汉书范式传式友人南阳孔嵩家贫亲老乃变姓名佣为新野县阿里街卒式行部到新野县选嵩为导骑迎式式见而识之敕县代嵩嵩以先佣未竟不肯去后之京师道宿下亭盗共窃其马寻问知其嵩也乃相责让曰孔仲山善士岂宜侵盗乎于是送马谢之嵩后官至南海太守　　孔昱
按后汉书孔昱传昱字元世鲁国鲁人七世祖霸成帝时历九卿封褒成侯昱少习家学大将军梁冀辟不应遭党事禁锢灵帝即位征拜议郎补洛阳令以师丧弃官卒于家　　孔完
按阙里志二十代完袭封褒亭侯早卒无子以母弟赞之子羡袭封　　孔融
按后汉书孔融传融字文举鲁国人孔子二十世孙七世祖霸为元帝师位至侍中父佃太山都尉融幼有异才年十六显名辟司徒杨赐府举高第为侍御史后迁虎贲中郎将出为北海相献帝征为将作大匠迁少府拜太中大夫性宽容少忌好士宾客日盈其门常叹曰坐上客常满樽中酒不空吾无忧矣后曹操令路粹枉状奏融下狱弃市　　魏
　　孔羡
按阙里志二十一代羡字子余魏文帝黄初元年拜议郎封宗圣侯以鲁县百户奉祀卒生子震　　晋
　　孔奕
按晋书孔愉传愉从子严严祖父奕全椒令明察过人时有遗其酒者始提入门奕遥呵之曰人饷吾两罂酒其一何故非也检视之一罂果是水或问何以知之笑曰酒重水轻提酒者手有轻重之异故耳在官有惠化及卒市人若丧慈亲焉　　孔震
按阙里志二十二代震字伯起晋武帝泰始三年改封奉圣亭侯拜太常卿黄门侍郎食邑二千户年七十五卒生子嶷　　孔愉
按晋书孔愉传愉字敬康会稽山阴人其先世居梁国曾祖潜汉末避地会稽因家焉愉年十三而孤养祖母以孝闻与同郡张茂字伟康丁潭字世康齐名时号会稽三康吴平迁于洛惠帝末还会稽入新安山中改姓孙氏建兴初为丞相掾仍除驸马都尉参丞相军事以讨华轶功封余不亭侯愉尝行经余不亭见笼龟者买而放之溪中龟中流左顾者数四及是铸侯印而印龟左顾三铸如初印工以告愉乃悟遂佩焉出为司徒左长史累拜御史中丞迁左仆射出为镇军将军会稽内史加散骑常侍在郡三年乃营山阴湖南侯山下数亩地为宅草屋数间便弃官居之送资数百万悉无所取年七十五咸康八年卒赠车骑将军开府仪同三司谥贞三子誾汪安国　　孔祗按晋书孔愉传愉弟祗字承祖太守周札命为功曹史札为沈充所害故人宾吏莫敢近者祗冒白刃号哭亲行殡礼送葬还义兴时人义之　　孔群
按晋书孔愉传愉从弟群字敬林严叔父也有智局志尚不羁时匡术有宠于苏峻群与从兄愉于横塘遇之群不视术术怒欲刃之愉救获免后峻平王导保存术尝因众坐令术劝群酒以释横塘之憾群曰群非孔子厄同匡人虽阳和布气鹰化为鸠识者犹憎其目导有愧色任历中丞性嗜酒卒于官　　孔衍
按晋书孔衍传衍字舒元鲁国人孔子二十二世孙祖文魏大鸿胪父毓征南军司衍少好学年十二通诗书弱冠避地江东元帝引为安东参军专掌记室书令殷积而衍每以称职见知中兴初补中书郎明帝在东宫领太子中庶子朝仪轨制多取正焉出为广陵郡郡邻西贼石勒常骑至山阳敕其党以衍儒雅士不得妄入郡境以大兴三年卒于官年五十三　　孔夷吾按晋书孔衍传衍宗人夷吾博学不及衍而声誉过之元帝以为主簿转参军稍迁侍中徙太子左卫率卒追赠太仆　　孔严
按晋书孔愉传愉从子严字彭祖父伦黄门郎严少仕州郡历司徒掾尚书殿中郎殷浩临扬州请为别驾迁尚书左丞太和中拜吴兴太守善于宰牧甚得人和五年以疾去职卒于家三子道民宣城内史静民散骑常侍福民太子洗马皆为孙恩所害　　孔坦
按晋书孔愉传愉从子坦字君平祖冲丹阳太守父侃大司农坦少方直有雅望通左氏传解属文元帝为晋王以坦为世子文学东宫建补太子舍人迁吴兴内史封晋陵男加建威将军岁饥运家米以赈穷乏百姓赖之寻拜侍中出为廷尉以疾去职加散骑常侍迁尚书未拜卒时年五十一追赠光禄勋谥简子混嗣　　孔嶷
按阙里志二十三代嶷字功成袭封奉圣亭侯食邑二千户年五十七卒子抚　　孔誾
按晋书孔愉传愉子誾嗣爵位至建安太守
　　孔汪
按晋书孔愉传愉子汪字德泽好学有志行孝武帝时位至侍中迁尚书太常卿求出为假节都督交广二州诸军事征卤将军平越中郎将广州刺史甚有政绩为岭表所称太元十七年卒　　孔安国
按晋书孔愉传愉子安国字安国与兄汪少励孤贫之操汪既以直亮称安国亦以儒业显孝武帝时甚蒙礼遇仕历侍中太常及帝崩安国服衰绖涕泗竟日再为会稽内史领军将军后历尚书左右仆射义熙四年卒赠左光禄大夫　　孔沈
按晋书孔愉传愉从弟群群子沈字德度有美名辟丞相司徒掾琅琊王文学并不就子廞位至吴兴太守廷尉廞子琳之以草书擅名又为吴兴太守侍中　　孔启按晋书孔衍传衍子启庐陵太守
　　孔抚
按阙里志二十四代抚举孝廉辟太尉掾袭封奉圣亭侯为豫章太守食邑一千户生子懿　　孔懿
按阙里志二十五代懿东晋袭封奉圣亭侯从事中郎食邑一千户生子鲜　　宋
　　孔靖
按宋书孔靖传靖字季恭会稽山阴人名与高祖祖讳同故称字祖愉晋车骑将军父誾散骑常侍季恭始察郡孝廉功曹史著作佐郎太子舍人镇军司马司徒左西掾高祖定桓元以季恭为会稽内史征为右卫将军寻出为吴兴太守十年除领军将军加散骑常侍本州大中正十二年致仕拜金紫光禄大夫高祖北伐为太尉军谘祭酒后将军从平关洛高祖为相国拜侍中特进左光禄大夫及受命加开府仪同三司不受永初三年薨追赠侍中左光禄大夫开府仪同三司子峚历显位侍中会稽太守元嘉二十七年卒官　　孔灵符
按宋书孔靖传季恭弟灵符元嘉末为南谯王义宣司空长史南郡太守尚书吏部郎世祖大明初自侍中为辅国将军郢州刺史入为丹阳尹自丹阳尹出为会稽太守寻加豫章王子尚抚军长史又为寻阳王子房右军长史前废帝景和中犯忤近臣为所谗构遣鞭杀之二子湛之渊之于都赐死太宗即位追赠灵符金紫光禄大夫渊之大明中为尚书比部郎　　孔琳之按南史孔琳之传琳之字彦琳会稽山阴人曾祖群晋御史中丞祖沈丞相掾父廞光禄大夫琳之强正有志力少好文义解音律能弹&#妙善草隶桓元辅政为太尉以为西阁祭酒累迁尚书左丞扬州中从事史所居着绩迁尚书吏部郎义熙十一年除宋武帝平北征西长史迁侍中宋台初建除宋国侍中永初二年为御史中丞迁祠部尚书景平元年卒追赠太常子邈有父风官至扬州中从事　　孔淳之
按宋书孔淳之传淳之字彦深鲁郡鲁人也祖惔尚书祠部郎父粲秘书监征不就淳之少有高尚除着作佐郎太尉参军并不就元嘉初复征为散骑侍郎乃逃于上虞县界家人莫知所之元嘉七年卒时年五十九　　孔默之
按宋书孔淳之传淳之弟默之为广州刺史注谷梁春秋　　孔觊
按宋书孔觊传觊字思远会稽山阴人太常琳之孙也父邈扬州治中觊少骨鲠有风力以是非为己任口吃好读书早知名初举扬州秀才补主簿领南义阳太守召为通直郎太子中舍人建平王友孝建三年为散骑常侍领本州大中正大明元年改太子中庶子领翊军校尉转秘书监迁廷尉卿六年为寻阳王子房冠军长史加宁朔将军行淮南宣城二郡事为人使酒仗气每醉辄弥日不醒虽醉日居多而明晓政事醒时判决未尝有壅众咸云孔公一月二十九日醉胜他人二十九日醒也世祖每欲引见先遣人觇其醉醒八年征为右卫将军徙司徒左长史永光元年迁侍中复出为寻阳王子房右军长史加辅国将军行会稽郡事太宗即位召为太子詹事遣庾业代觊行会稽郡事时上流反叛上遣孔璪入东慰劳璪说觊拥五郡之锐招动三吴事无不克觊然其言遂发兵反太宗遣将东讨上虞令王晏起兵攻郡觊东西交迫忧遽不知所为载小船窜于山村山民缚觊送晏斩之临死求酒曰此是平生所好　　孔鲜按阙里志二十六代鲜字鲜之宋文帝元嘉十九年袭封奉圣亭侯改封崇圣侯生子一乘　　孔灵产
按南史孔珪传珪父灵产泰始中晋安太守元徽中为中散大夫颇解星文齐高帝辅政擢迁光禄大夫以簏盛灵产上灵台令其占候饷灵产白羽扇素隐几曰君有古人之风故赠君古人之服当世荣之　　南齐　　孔琇之
按南齐书孔琇之传琇之会稽山阴人祖季恭光禄大夫父灵运著作郎琇之初为国子生举孝廉除卫军行参军员外郎尚书三公郎出为乌程令有吏能还迁通直郎补吴令迁尚书左丞转前军将军兼少府迁骁骑将军出为宁朔将军高宗冠军征卤长史江夏内史还为正员常侍兼左民尚书廷尉卿出为临海太守除辅国将军监吴兴郡寻拜太守隆昌元年迁为宁朔将军晋熙王冠军长史行郢州事江夏内史未拜卒　　孔道征
按南齐书杜京产传会稽孔道征守志业不仕京产与之友善　　孔珪
