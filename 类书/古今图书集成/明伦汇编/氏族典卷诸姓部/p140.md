<!-- { "loadSidebar": true } -->
按顺昌县志璋字南玉登绍圣四年进士历官州郡所至奉法修职以朝请大夫知韶州赐三品服致仕　　吴材按宋史吴材传材字圣取处州龙泉人中进士第历清溪主簿咸平尉知江都县入为太学博士以赵挺之荐擢右正言还左司谏党论复起材首论范纯礼为朋附党其后受曾布指疏言元符之末变神考之美政逐神考之人材者韩忠彦实为之首忠彦遂罢材鸷忍疾视善类所排逐最多进起居郎以忧去蔡京用为给事中吏部侍郎陛见有所陈京不悦以天章阁待制知光州挺之作相召拜工部侍郎卒　　吴国鉴按尚友录国鉴海康人先是居民舍寇准为丁谓所害自后无敢留迁客者及苏辙贬居海康国鉴特筑室馆之已而坐罪略不介意也　　吴储
按宋史吴充传充子安诗安诗子储官员外郎坐与妖人张怀素通谋诛死　　吴侔
按宋史吴充传充子安持安持子侔官员外郎坐与妖人张怀素通谋诛死　　吴时
按宋史吴时传时字伸道邛州人初举进士得学究出身再试中甲科知华州郑县陆师闵干秦蜀茶马辟为属章楶欲以御史荐力辞之徽宗求言远臣上章封识多不能如式有司悉却之时建言乃得达为睦亲宅教授提举永兴军路学事召为工部员外郎即改礼部兼辟雍司业迁太仆少卿张商英罢相言者指时为党出知耀州又降通判鼎州未赴提举河东常平童贯经略北方访以边事辄不答还为大晟典乐擢中书舍人给事中因进对及取燕事蔡攸闻之以告王黼黼怒斥为腐儒时求去以徽阁待制兼侍读俄提举上清太平宫西归卒年七十八时敏于为文未尝属&#落笔已就两学目之曰立地书厨　　吴择仁按宋史吴中复传中复从孙择仁字智夫以父任为开封雍丘主簿建中靖国初畿内饥多盗以择仁知大鹿县中贵人谭稹奴犯法按致于理稹羞恚造谮徽宗诏宋乔年往鞫不能得毫毛罪乔年荐召诣阙擢熙河路转运判官即以直秘阁为副使加龙图进集贤殿修撰为京畿都转运使拜户部侍郎兼知开封府出为显谟阁直学士知熙州从永兴军走马承受蓝从熙言其擅改茶法夺职免再阅岁以徽猷阁待制领江淮发运还直学士知渭州以病提举崇福宫起知青州不克拜卒　　吴懋
按武进县志懋字禹功登崇宁五年进士调当涂县主簿更十数令不决之讼皆立决之金人至京师三上书言便宜不报入为礼部员外郎金人立张邦昌百官作劝进表懋当草笺奏度不可拒将自裁会有为之者乃免王时雍用事坐政事堂懋骂之曰反贼吾不能击汝如段秀实耶吴亓莫俦以表状诣金营懋不屈归高宗即位召复故官除司农卿不拜擢知明州州丞直秘阁改知吉州卒　　吴倜
按万姓统谱倜字公度乌程人明经术善言语补太学生崇宁五年试礼部中第一仕至删定官　　吴栻
按瓯宁县志栻字顾道崇宁中为开封府推官高丽不修贡栻以给事中往谕还知开封府进工部户部侍郎坐累削秩知单州改知宛丘大观初知苏州陈州河中成都府召入奏事除兵部侍郎寻除龙图阁直学士再镇成都陛辞徽宗称其清谨循良后知中山府卒　　吴敏
按宋史吴敏传敏字元中贞州人大观二年辟雍私试首选蔡京喜其文因擢浙东学事司干官为秘书省校书郎京荐之充馆职请御笔特召上殿除右司郎官升中书舍人同修国史改给事中罢为右文殿修撰提举南京鸿庆宫久之复为给事中权直学士院兼侍讲钦宗既立上皇出居龙德宫敏与蔡攸同为龙德宫副使迁知枢密院事拜少宰敏主和议与太宰徐处仁议不合与处仁俱罢为观文殿大学士醴泉观使顷之言者论其芘蔡京父子出知扬州再贬崇信军节度副使涪州安置建炎初移柳州俄用范宗尹荐起知潭州敏辞免丐宫祠乃提举洞霄宫绍兴元年复观文殿大学士为广西湖南宣抚使卒于官　　吴公诚
按尚友录公诚字君与莆田人大观中登第为古田尉积阶朝散大夫清介有闻历官三十年始终检饬凡衣服布帛家人所须悉因乡里市致未尝取之官死之日家无余资　　吴致尧
按延平府志致尧字恪文又字圣任顺昌人登政和二年进士第除安化令以事忤当路去官因屏居衡麓自次其文号归愚集　　吴达老
按泉州府志达老字信遇初名天经惠安人政和五年第进士丞建昌后知惠州有承节郎谢革者遣凶奴徒党掠仇家刃杀其主焚所居室狱具达老虑贼党夺囚先处革以极刑乃自劾待罪改知潮州卒于官　　吴范
按万姓统谱范字执侯大观政和间诏举八行闾里以范应辞不就子仲基仲达皆进士　　吴沆
按万姓统谱沆崇仁人幼孤事母孝政和间献书于朝不用归隐环溪后举不求闻达郡以沆应诏所著有易论语发微老子解环溪集　　吴岩夫
按松溪县志岩夫字民瞻执中子政和中以荫补太庙斋郎迁考功员外郎请外补知洋濠二州钦宗内禅召还迁左司郎中光宗即位徙光禄卿以言事不合迁秘阁修撰知福州改南剑州卒　　吴元美
按福州府志元美字仲实永福人宣和六年进士绍兴中历太常寺簿出为本路机宜有文名尝作夏二子传其乡人郑炜与有隙以上之丞相秦桧诬其指斥国家讥毁大臣高宗特宥之谪容州再谪南雄州卒　　吴安国
按尚友录安国字绩卿丽水人宣和初太学博士累迁考功郎中以太常少卿使金金人渝盟拘留欲胁服之安国毅然不屈曰吾首可得吾节不可夺金人不敢犯靖康初遣还后知袁州　　吴达
按崇安县志达字公路籍溪里人宣和中登第授福州永福尉裕兵储清学田勤课士擢知庐州兼淮西安抚使寻提点福建刑狱除直秘阁知鼎州终朝奉大夫　　吴思道
按尚友录思道金陵人以诗为苏轼刘安世诸君鉴赏官至团练使宣和末致仕后寓新安野服萧然如云水道人其高逸如此　　吴革
按宋史吴革传革字义夫华州华阳人国初勋臣廷祚七世孙也少好学喜谭兵从泾原军以秉义郎干办经略司公事金人南牧帅兵解辽州之围使粘罕军见之庭揖不拜责其贪利败约词直气劲粘罕少屈为追回威胜诸屯兵授书使归钦宗问割地不割地利害对曰金人有吞噬之意愿悉起关中士马赴都为备诏以为武功大夫合门宣赞舍人持节谕陕西行至朱迁闻金人犯京师复还上皇妃后太子出郊革白孙傅乞留之不得乃与傅谋于启圣僧院置赈济局募士民就食阴以军法部勒将攻金营既而有立张邦昌之议革谋先诛范琼辈谋既定前期二日有班直甲士数百人排闼入言邦昌受册请亟起事革乃披甲上马至咸丰门四面皆琼党始革入帐即执之胁以从逆革骂之极口引颈受刃其麾下百人皆死　　吴仪
按尚友录仪字国华剑浦人清修力学荣利不入于心渔钓橘溪上超然自适时或行歌于松蹊竹坞人莫窥其际大为杨时所重时尝题钓台及&#归堂罗从彦尝师事之自号审律时称审律先生　　吴冈
按泉州府志冈字稚山潜心经学擢第教授峡邵二州二州僻陋人不知学冈以经学指授诸生始有春官者后官夷陵卒自号耐闲翁　　吴棫
按尚友录棫字才老建安人时号通儒着论语集注及考异语解书尝患字学讹误作补韵若干篇朱熹评近代考订训释之学唯才老及洪庆善为优遂据其说以&#三百篇之音　　吴可几
按尚友录可几安吉人与弟知几好古博学着千姓编凡姓氏所出悉有源委时号二吴父死兄弟庐墓三年忽平地泉因号孝子泉　　吴獬
按尚友录獬龙溪人雅与陈知柔善知柔尝称獬曰貌古心古学古文古使其闭户着书当不在子云下所著有省斋集

　茹姓部汇考
郑樵通志
　　外国大姓
茹氏音如官氏志蠕蠕入中国为茹氏又普陋茹氏改为茹氏望出河内宋尚书郎茹孝标庆历登科茹约越州人元丰茹平仲汝州人廖用贤尚友录
　　茹姓
茹河内羽音

　闾姓部列传
　　汉
　　闾昭
按姓氏急就篇艺文志五行家有闾昭
　　闾谭
按万姓统谱谭汉人
　　闾子真
按姓氏急就篇汉有闾子真
　　闾德兴
按奇姓通德兴见王僧孺百家谱
　　吴
　　闾丰
按姓氏急就篇丰吴广州刺史
　　晋
　　闾和
按晋书赵王伦传伦拜车骑将军谄事中宫为贾后所亲信愍怀太子废使伦领右军将军时司马雅许超尝给事东宫伤太子无罪谋废贾后复太子乃说伦嬖人孙秀秀许诺言于伦伦纳焉太子既遇害超雅惧后难欲悔其谋乃辞疾秀复告右卫佽飞督闾和和从之期四月三日景夜一筹以鼓声为应至期乃矫诏开门夜入陈兵道南遣齐王冏将三部司马百人排合而入废贾后为庶人幽之于建始殿　　北魏　　闾大肥
按魏书闾大肥传大肥蠕蠕人也太祖时与其弟大&#倍颐率宗族归国尚华阴公主太宗即位进大肥为内都大官爵为侯神瑞中为都将泰常初复为都将领禁兵讨蠕蠕假使持节安阳公镇抚陈汝世祖初讨大檀还为内都大官出除使持节冀青二州刺史假荥阳公寻征还位特进复出为冀青二州刺史寻入为内都大官从讨赫连昌以功授荥阳公公主薨复尚濩泽公主又为都将击大檀讨东部高车征平凉并有功世祖将拜大肥为王遇疾卒追赠中山王子贺早卒弟凤袭爵　　闾凤
按魏书闾大肥传大肥弟凤高宗时为内都大官出为镇南将军肆州刺史卒无子爵除　　闾延
按北史闾毗传毗恭皇后之兄也后生文成文成和平二年追谥后祖延康襄公　　闾辰定
按北史闾毗传和平二年追谥后父辰定襄懿王　　闾毗按北史闾毗传毗代人蠕蠕主大檀之亲属太武时自其国来降太安二年以毗为平北将军赐爵河东公其年加侍中进爵为王征东将军评尚书事毗薨赠太尉　　闾纥
按北史闾毗传太安二年毗弟纥为宁北将军赐爵零陵公其年加侍中进爵为王征西将军中都大官纥薨赠司空　　闾染
按北史闾毗传毗弟染位外都大官冀州刺史江夏公卒　　闾惠
按北史闾毗传河东王毗薨子惠袭爵
　　闾庄
按北史闾毗传毗弟零陵王纥子豆后赐名庄太和中初立三长以庄为定户籍大使甚有时誉十六年例降爵后为七兵尚书卒　　闾龙驹
按姓氏急就篇后魏有闾龙驹
　　闾根
按姓氏急就篇后魏有闾根
　　闾文祖
按姓氏急就篇后魏有闾文祖
　　唐
　　闾知微
按万姓统谱知微顿丘人员外郎
　　闾知节
按姓氏急就篇集贤注记闾知节详正学士
　　闾兴贵
按姓氏急就篇唐有宦者闾兴贵
　　宋
　　闾勍
按尚友录勍建炎中节制淮南军马驻定远县金人陷定远勍为所执欲降之不从怒杀之　　闾师
按万姓统谱师荆州制置使
　　明
　　闾钲
按万姓统谱钲字静之泾州人成化进士历官贵州布政使时蛮酋作乱钲同将官讨之死于阵赠都御史　　闾洁
按万姓统谱洁字次清陕西人弘治进士仕至提学副使　　闾东
按续文献通考东四川人历官都御史
　　闾朝仪
按万姓统谱朝仪泾州人万历间山西临汾县丞
　胡姓部艺文
