<!-- { "loadSidebar": true } -->
　　族谱图序　　　　　　　　　元黄溍古者图谱有局掌于史官局废而士大夫家自为谱言氏族者或谓黄氏嬴姓陆终氏之后或谓黄氏出于帝高阳者自柏翳赐姓嬴而其后有江黄诸国为楚所灭子孙之仕楚者有黄歇出于金天氏者自台骀封汾川而其后有沈姒蓐黄诸国为晋所灭子孙之仕晋者有黄渊皆以国为氏或又谓嬴之得姓始于柏翳祖皋陶而本金天可尽据乎汉尚书令香太尉琼父子江夏人唐之江夏暨会稽零陵巴西东郡江陵洛阳晋安八郡各有黄氏而今也同望江夏何以别乎官失其守而谱学遂绝乃欲旁引曲证而推及于千载之上固难矣惟婺之黄氏由金华徙越之剡洪之分宁丰城信之弋阳江陵之监利为五大族而某之九世祖八世祖仍居婺之浦江旧谱以为自分宁来归而郡志所载黄氏墓在浦江者见于开元十道图则浦江之有黄氏已久似未可以旧谱为信要之其言必有所本无从考质也七世祖始徙义乌族日蕃衍系序之承传支属之分异斯可得而详焉六世祖隐居弗仕用荐者当授官未命而没五世祖亦隐弗仕逮我高祖乃以子贵累膺赠典其以进士登于科者我曾祖一人而已先祖先考在异时俱尝补官而不及禄某际今盛世叨备官使而获推恩于二代顾以鄙劣无似弗克负荷骎寻暮景惧一旦殒灭以为大憾安可无使后人知夫源流之自而思亢其宗乎昔太史公庭坚自序本出于金华而其谱止及于分宁七世以上皆略弗着盖慎之也庸敢窃取斯义断自九世祖而下丘陇之尚完祭享之不废者为之图若谱远不可知疑不能明者悉阙焉凡为图谱之法亲者宜详疏者宜略为子孙者各详其亲则其所略者自可互见其不以亲疏为间而有所或遗者恐诸房子孙不必人人能有其图谱而于所亲各致其详也来者当思补其未备而无厌其伤于繁哉　　族谱图后序　　　　　　　　　前人某作族谱既阙其所疑与其所不知旧谱所无者亦不敢妄有增加然尚有当考订者我七世祖妣宗氏观文殿学士忠简公泽之女弟忠简之子直秘阁&#志其墓孙男五人其二人曰公显公焕今见于谱者孙男七人惟上三人与志合其下有无咎少亮潜之扬祖而无公显公焕志乃当时所作必无谬误非名之更易则谱之脱遗也浦江之花桥有黄将军庙在我九世祖墓之旁将军名仁环乡先生倪朴为立传载其捍卫乡井之功甚悉子孙至今不绝同里细人之家皆黄姓而散处于邑中者多士族疑上世必同所自出岁久而失其世次谱所以不及也义乌之芦寨有绍熙四年进士名耕字子野仕至郡通守按登科记于我曾祖为诸父行不知何以亦不入于谱也抑尝观太史公庭坚自序其先金华人七世以上失其谱而丰城乃于七世之上又&#求得其四世且谓其先由秀而婺由婺而洪越之新昌有庭坚同年进士某推序昭穆知为兄弟而进士之从曾孙礼部尚书度乃谓黄氏居江浙者大抵出于建之浦城其先由建而婺由婺而越二说尢异并识于此以待咨访焉　　八世祖墓重建石表记　　　　　前人宋黄府君讳景珪字叔宝婺之浦江人溍八世祖也府君父讳昉字明仲母于氏墓在县西花桥之南而府君墓在县北之后店夫人朱氏子一人讳琳娶宗忠简公泽之女弟始家于义乌是为溍之七世祖孙三人伯曰玑仲曰益其季讳中辅则溍之六世祖也自是族日以大旧谱所载间有脱略其可见者曾孙万顷昭祖绍祖公显公焕无咎少亮潜之扬祖九人讳绍祖者于溍为五世祖元孙伯谨简天寿慕韩某伯昌必大伯信梦符伯恭三畏伯纪桂发维介子唐英纲缜十八人讳伯信者于溍为四世祖累赠朝散郎朝散公有子三人长讳梦炎朝散大夫行太常丞兼枢密院编修官兼权左曹郎官以朝请大夫致仕次忠翊郎权安庆府望江县令焱次太学生荧朝请公未第时尝刻石表府君墓年世殊邈或窃取其石而去或据其墓垣外余地而有之太学生之孙可久望江令之孙可传等始按其籍悉复故地遂伐石重建此表俾溍志于下方溍朝请公之曾孙承节郎讳堮之孙皇赠中顺大夫同佥太常礼仪院事江夏郡伯讳铸之子其生也后无从备闻上世事府君之年寿卒葬与凡行事虽逸其传而子孙众多有以彰积善之余庆是为叙次世系讫于功缌谱所弗具莫能详也袒免而下今又六世谱之所及百五十人亦不得而尽着焉至正七年春二月甲子八世孙溍谨记　　黄氏义门铭　　　　　　　　明宋濂天地之间有大防焉孝友之谓也水之始也滥觞尔苟无土以障之则必至于滔天火之初也萤爝尔苟非水以制之则必至于燎原人心感物而动不能无欲其端亦甚微不有孝友之人出为表式则沦胥以成风而彝伦斁矣昔者先王有见于斯虽委巷刺草之民能行之者必旌命之所以赞王治章人风而挽之于正也世之评唐史者且谓张公艺李知本刘君良孝行推于友睦数世不衰真豪杰之士呜呼当是时金鱼紫绶之贤皂盖朱轓之英布列中外未尝无之顾乃以豪杰归于闾巷之士者以其不俟教令所加而后奋也呜呼南陔白华之诗盖亦商之末世周之盛德也斯民以孝友著称君子可以观其世矣浦阳黄氏其先与文节公庭坚同所自出有讳度者宋隆兴癸未进士亦诸祖也元至正中传至讳珪君生三子其二曰隆曰生隆生一子曰逢原生生二子曰逢吉曰逢昌逢吉兄弟亦各有子至十有余人三世之间孝友无间言逢吉乃殚志竭虑设为教条镵诸乐石复遣诸子宿请濂铭之呜呼子壮而分妇姑反唇相稽秦之俗已然矣况去古日远风气日益漓黄氏能不染于末习卓然不变其恒度岂非真豪杰者耶浦阳以义居闻者二三人唯郑绮之家已至十叶黄氏知感慕而兴起进修益力乌知不绮若耶虽然许史之称未足为贵也猗顿之货未足为富也唯孝友积诸躬令名昭于时其为贵且富也大矣所谓特立两间而无愧稽诸贤哲而有征着之后世而可法何莫不由于斯黄氏孙曾可不思自勖哉能如濂言揆之张公艺之流他日可驯致矣诗有之风雨如晦鸡鸣不已濂于黄氏盖深有望焉铭曰浙河东疆地曰浦阳厥氏维黄双并同枝科名陆离世复诗书有儒其冠以义为藩奕叶共视其斋庭左史右经踵武绳绳视其房除前丝后纑灯火与俱至和所形揖让而升穆然无声既衍而葩实而匪夸三代一家世道下趋子父割闺妇姑勃蹊十室九衰澜倒波颓万夫莫回蝇声方冥忽闻怒霆孰不为惊植范建防翼法辅常斯德之亢造端非难延裕维艰任重如山如为高陵世益代增非人独能如松之青故陨新承所以永贞古先与谋庶行之修其道曷由执敬为符夙夜究图百世如初　　诸暨孝义黄氏族谱序　　　　　前人黄为嬴姓十四氏之一出于陆终氏后受封于黄今光州定城西十二里犹有黄国故城黄既为楚所并子孙散之四方以国为氏至汉尚书令香居江夏故世之黄氏咸以江夏为望隋开皇间有自江夏迁婺之金华者其讳曰苾历十九传至萦生二子洪浩洪生二子瑕珌浩生三子琛&#璞其子孙析为五大族瑕之枝则丰城珌之枝则剡琛之枝则监利&#之枝则分宁璞之枝则弋阳皆自金华而迁稽之金华丰城二谱及黄庭坚魏了翁李心传诸儒所采著者颇同当可信不诬诸暨孝义之黄氏实出于珌珌之季弟&#有子曰瞻以策干南唐用为著作佐郎知洪之分宁县珌与之俱遂同家县之双并江南兵起珌之冢子惠自双井迁于剡寻从剡迁今所惠之曾孙宋赠卫尉少卿振仁及于乡待之举火者数十家其妻仁寿县君刘氏斥嫁赀以规义田均给&#族故其三子十孙多跻膴仕而十孙之中广西提刑育为最显育之从子朝请郎汝楫当方腊之乱罄家藏金帛以赎所俘者数百人汝楫生八子开闶阁同登绍兴甲戌进士第而闻与誾亦相继擢绍兴庚辰干道己丑之科闛复占特奏名终荔浦丞阐补官将仕郎闳修职郎兄弟一时荣贵文墨彬蔚人比之荀氏八龙云自时厥后子孙益繁庶与禄食者代不乏人而诗书之泽至于今不衰少卿之裔孙周爰辑旧谱而续为新图厘为若干卷而征予序之呜呼氏族之学难言者久矣他未暇深论姑以黄氏言之有谓出于高阳氏自伯翳赐姓嬴而其后有江黄诸国为楚所灭有谓出于金天氏自台骀封于汾川而其后为沈姒蓐黄诸国为晋所灭皆以黄为氏今去唐虞以前殊为极远其所出难稽犹可言也黄氏之望非止江夏而已若栎阳若安定房陵若汉东上谷谯郡如此之类多至四十余房而五大族不与焉氏族之书虽或志之何以不表其所自出今去汉亦已远其转徙之未易明犹可说也孝义之谱以锺为始迁之祖而以瑕之五昆季为其子丰城之谱则以五昆季系于洪浩之下且谓自秀州崇德而迁金华新昌之谱又谓江浙之黄皆出建之浦城而迁金华黄鲁直则又谓七世以上失其谱而各谱乃推至十二世若合符节近世有聚庭坚诸行作山谷老人传则又谓六世祖瞻知分宁县瞻实生&#抑又何邪今去五季宋初其时为甚迩其事宜可征何为纷纭而莫之有定也盖因图谱局废而无官以&#之民间以所传闻论著不能旁搜广览以会通其故矛盾不齐宜无足怪予尝侍先师黄文献公相与论及谱事公之先亦自金华析居浦江洊迁义乌其上世之讳亦曰珪曰琳岂亦萦之从孙耶窃意萦之兄弟必众支裔实繁谱所不及者则亦无如之何要之江夏之后金华实为黄氏之望故余历考群谱参以诸儒之论备书之于首简信其所可信疑其所可疑在览者之自择焉周字思文其从子姓至一百余人敦厚而善施皆无忝于先世云　　西瓯黄氏家牒记　　　　　　　前人黄本陆终之后受封于黄若春秋所书黄人是也其后为楚所灭散居江淮间以国为氏在宋之季有讳定者家扬之六合为兵马副都监元兵攻扬定同大将与之鏖战败绩挈妻孥逾浙江居处之龙泉会襄愍公唆都帅师攻处定复随州兵出战至九里潭力屈就擒唆都命褫其衣反接于树弯弓而向之曰速降速降不降矢贯汝心矣定毅然弗为动定季女南金闻之独泣曰女子缓急无用理诚不诬妾虽不才忍见父入鬼箓乎乃脱簪珥蓬首垢面走马谒唆都曰将军平江南一才一艺宜不忍弃妾父有大将之略奈何置之死地即死愈坚他敌心于将军甚无益也故妾含耻来言将军苟不听妾请与父同死誓不独生也唆都义之即命释其缚俾隶麾下同掠地闽中权授忠武校尉建宁路下千户且命统精兵击延平之沙县定叹曰吾宋臣也不能死其颡有泚矣奈何加兵向之乃引疾固辞寓建宁之瓯宁将终老焉后五年复擢泗州五河县尹阶承务郎未及代又弃官归以寿考终葬城南莲华池上定娶某郡连氏生四子世部世衡世得世虎世衡郢复翼总把总把军职也世虎有勇力能以手握巨竹破之世衡独有后余皆无传世衡亦娶连氏生三子义夫老柱细良殁葬寿山之原义夫字世忠娶建安陈善足生四子同寿众嘉如满普保殁葬圣佛坛之冈同寿众嘉蚤夭如满字子谦娶建安张鼐生四子仁义智贵仁字渊静以易经举乡贡进士名列第四以温纯能词章选为太常赞礼郎阶将仕佐郎娶泰州张惠义字永宜智夭贵字用和王氏出也普保字居德年十六郡庠私试辄先列已而深通易经应试乡闱遂有荐于朝者授忠州酆都丞娶某郡张淑寿生二子炳炯炳蚤夭老柱好武艺娶某氏生一子闾其所习如其父殁于军细良娶某氏生一子某初义夫既殁如满八岁普保四岁家事绝艰辛陈氏以黄乃宦族冰雪自守越五年其外伯父冯翁力夺其志适里之同姓黄清字寒潭实桂甫之子宋孔目官某之孙鞠育二子择名师傅授以诗书不翅亲父二子亦感其恩能孝养之生事葬祭终身无违者清之弟净既生子复生子福慧矣孔目之宗当不坠如满乃还奉五河君之祀其子仁尝从予学明经间修其家牒使后人有所于考请予序之予闻氏族之学昔人所甚重所以明同异辨亲疏别是非也盖气血相贯喘息相通唯正系之传则然傥以他氏参之此即莒人之灭鄫不可不慎也寒潭固同姓其家承嗣既有其人子谦之自祢其父斯近礼已况五河君以武显而居德及仁方以诗书起家易武以文尢可见能亢其宗者其显荣盖未艾也故弗辞而为之记诗有云子子孙孙勿替引之黄氏之后人益思其自慎者哉　　柏屏黄氏宗谱序　　　　　　邵景尧凡物多聚为宗聚久而不坏则以大称雄彼物于天地者山水为大而能大于山水者无过岳与海故山宗于岳水宗于海毋宁恃此突兀浩荡之势遂足壮观称雄宇内也哉盖其脉所从来远矣几曲折几奔放&#蒸勃发挺而为齿角之奇挺而为鳞甲之异而后其大称不朽缑城柏屏黄氏邑之望宗也其先世淮人避寇之闽十有一世复之台之缑城食禄宋廷则自宪与裳始而裳子机宜洽粮院溉佥院滁蝉联鹊起洽子龙寿司铎宁海滁子汝楫赞政德清以至宗与提举陕西则才剖符道州累累若若载于邑乘显者故多不论即国初靖难之烈无如方正学而集所作过北山翁者为谁则其隐德不耀与乌石并坚盖亦有足多者焉宁是齿角鳞甲之挺劲为也而厥后&#勃迄于今未艾矣黄生应斗应赓余门下士也虑宗胄之远乃辑旧谱新之而问序于余余曰家有谱以统其大也是谓宗谱谱必有法以培其大也是谓宗法既有谱以统之而脉不散则诡而附混而收者清其绪矣又有法以培之而脉不雕则耗而孤溢而漓者沃其元矣余不及捧观旧谱何若要以余意酌而新焉为纲为纪有典有则克遵遗范雅敦素风亦惟法是敕庶不至陨越堪为北山翁后人也大乃不朽其雄壮更当何如将必有蹑云而起跋浪而舞者岳耶海耶非岳耶非海耶黄生色喜乃牍而袖之归
