<!-- { "loadSidebar": true } -->
按明外史王蒙传蒙字叔明湖州人赵孟俯之甥也敏于文工画山水人物元末官理问遇乱隐居黄鹤山自称黄鹤山樵洪武初知泰安州事蒙尝谒胡惟庸于私第惟庸伏法蒙坐事被逮瘐死　　王恺
子
行

按明外史王恺传恺字用和当涂人通经史元时为府吏太祖拔太平召恺为掾及建中书省用为都事太祖克婺州置中书分省恺为都事克衢州命总制军民事守金华寻迁左右司郎中佐胡大海治省事苗军作乱害大海执恺欲降之恺正色曰吾守土义当死宁从贼耶贼遂并其子行杀之追封当涂县男　　王祎按明外史王祎传祎字子充义乌人幼敏慧长以文章名太祖取婺州召见用为中书分省掾史太祖创礼贤馆李文忠荐祎召置馆中旋授江南儒学提举校理父忧归服阕除侍礼郎寻掌起居注已命同知南康府事居官有惠政太祖将即大位召还议礼坐事忤旨出为漳州府通判修元史命祎为总裁书成擢翰林待制同知制诰坐失朝降编修洪武五年太祖既平蜀议招谕云南会北平送云南使者苏成至乃元梁王把匝剌瓦尔密遣往漠北者即命祎赍诏偕往至则谕王以祸福王未决而元嗣君遣使脱脱征饷胁王以危言必欲杀祎王匿祎民间脱脱诮让王王不得已出祎见之脱脱欲屈祎祎叱之遂遇害　　王履按明外史王履传履字安道昆山人学医于金华朱彦修尽得其术工诗文兼善绘事履元末人至明初卒　　王绂
按名山藏艺妙记绂字孟端号友石又号九龙山人高介绝俗沐黔公行金帛乞画谢绝之后忽作一幅遗其所厚同官转致之曰姑以是塞黔公意无言我为公也月夜闻邻笛乘兴画幅竹访遗之其人乃大贾喜甚与绒绮各二更求配幅绂却其币手裂画坏之绂有诗集行世王世贞称绂画竹为国朝第一　　王景按明外史张紞传王景字景彰松阳人洪武初为怀远教谕以博学应诏累官山西右参政坐事谪云南建文中召入翰林修太祖实录以张紞荐除礼部侍郎兼翰林侍讲成祖即位擢学士永乐六年卒于官　　王行按明外史王行传行字止仲吴县人淹贯经史百家言洪武初有司延为学校师已谢去隐于石湖其二子役于京行往视之凉国公蓝玉馆于家数荐之太祖得召见后玉诛行父子亦坐死　　王珪
按万姓统谱珪合肥人慷慨有大志少为淮西廉访司隶卒见官长仪卫尊崇辄慨然叹曰将相无种在人为耳元末兵乱募集乡民守庐州自称万户寻来归从征渡江克复太平仍命为万户守之积功升右军都督佥事　　王撰
按万姓统谱撰祥符人仕元为国子助教洪武初召授翰林修撰兼编修官命于大本堂授经迁待制致仕子弘为龙江递运所官为丞相胡惟庸家人所訴置于法惟庸败召撰父子至京慰劳赐绮帛给舟车还家　　王厘
按万姓统谱厘鄱阳人自少颖敏博学能文洪武初以明经授鄱阳教谕多造就人才召为翰林院编修与修国史每备顾问奏对称旨尝患头风上以所御药酒饮之遂愈后乞外补命知南阳府有善政以疾卒所著有群英杂言诗粹若干卷　　王公懋
按万姓统谱公懋洪武初为高苑县丞时有强贼数十人入高苑劫掠民不能御公懋率民兵捕之贼拒敌斫公懋左耳公懋不为动击杀二人余皆擒之事闻赏绮帛以旌之　　王博
按万姓统谱博洪武初开封知府时流移新复反复未定博宽其徭役禁其侵攘教民辟土地艺蚕桑期年之间民获其利遂安生理　　王彝
按万姓统谱彝字常宗其先蜀人父允教授昆山州学遂占籍嘉定彝博学强记文尢严整洪武初与郡人高启谢徽辈交善被诏同修元史史成授以官不就而归时江夏魏观守郡宾礼贤士未几以事被逮彝与启尝为观作文竟连坐死于京市有王常宗集行于世　　王绍原
按万姓统谱绍原字复初幼嗜学治毛诗刻意吟咏伯仲五人值元季兵兴经乱离家以倾废绍原惟守淡苦诸弟欲求分异以自便绍原不能已推产与之惟取先世墓田以供祭祀及海内平于所居之旁辟一轩扁曰耕读与常所往来觞咏自娱洒然无世累有耕读集传于家　　王沂
按万姓统谱沂泰和人博通诸经元季一试有司不合不复出洪武初征为说书上书论事授福建盐运副使以老罢归弟佑为监察御史升广东按察佥事风概凛然　　王胜
按安庆府志胜桐城人喜读书尤好兵法元末归明太祖立功官右副元帅后攻陈友谅取江州鄱阳之战谋欲火攻诈降夜焚其营乘火奋击大破之胜死于火封太原郡侯祀康郎山　　王鼎
按扬州府志鼎仪真人为赵忠养子明初忠渡江从征有功没于阵鼎袭其职复姓王命守太平陈友谅以兵来犯鼎与花云竭力坚守城陷鼎骂贼不屈死之追封太原郡侯　　王贞
按江阴县志贞本寿州人洪武初以武功累官广西都指挥使在镇军民辑睦号称职卒赠都督同知追封临沂侯谥恒义　　王道同
按明外史孙炎传苗军作乱执炎及知府王道同元帅朱文刚幽空室胁降皆不屈见害道同由中书省宣使迁帐前总管出为义乌知县擢知处州赠太原郡侯　　王本
按明外史安然传太祖罢中书省散其职掌于六部诏天下举贤才户部尚书范敏荐耆儒王本等召至告之太庙以本为春官命协赞政事居无何致仕后坐事诛本不详其籍里　　王濂
按明外史孔克仁传王濂字习古定远人少嗜学事亲孝初为县吏汝颍兵起往说其帅留为万夫长累官工部尚书闻太祖克集庆渡江来归除执法官谳狱平允迁中书省员外郎出为浙江按察佥事治行着闻洪武三年卒　　王志
按名山藏勋封记六安侯王志凤阳人从渡江克定太平溧阳建业京口毗陵宣城江阴安庆江州南昌湖广庐安丰从宋国公渡河取怀庆泽潞深入察罕脑儿绝塞却敌洪武三年授开国辅运推诚宣力武臣荣禄大夫柱国同知大都督府事侯食九百石赐诰券与誓身免二死子一死侯十七年卒赠许国公予谥二十二年威嗣二十三年坐林来保事谪安南卫指挥亡子志次子域嗣改清平卫世官胡党觉志以死前免竟除　　王文渊
按万姓统谱文渊字巨卿自幼失怙能自树立善推择为吏厌而弃之从学于滕安上益日克励遂淹贯经史色养事亲友弟训子家庭之间肃如也作诗纡徐冲淡得韦孟体为当代名公雅重竟不仕卒于家乡人称之曰贞孝先生　　王忠信
按善化县志忠信元末保障乡闾民赖全活甲辰率众归附授镇抚洪武三年率兵往克苏州力战而死　　王铭按明外史王铭传铭字子敬和州人初隶元帅俞通海麾下数有功选充宿卫擢管军百户命守松江移太仓洪武四年进太仓卫管军副千户擢长淮卫指挥佥事移温州历右军都督佥事二十六年坐蓝党死　　王升
按万姓统谱升德清人洪武初坐事系刑部狱时升子镇为平凉知县升寄书戒镇居官廉洁抚民仁慈报国忠勤处己谦敬买附子川椒经税而后寄来狱吏得其书以闻朝廷嘉叹下诏褒美赉白金百两绢十匹附子五枚椒五斤免其所坐复其家　　王桓
按万姓统谱桓字彦珍慈溪人洪武四年有司以通经学古荐于朝太祖高皇帝召见便殿问桓处乡里好恶何如桓对曰善者好之不善者恶之一言称旨上遂呼为老学士乃命与尚书魏杞山钱惟明学士宋景濂辈讲论治道逾年授国子学正未几转河南卢氏县令政教一新民怀其德十二年致仕卢人立祠祀之先是桓家居乡人有不平事无大小咸取决于桓无不得其情者遂称为明白先生其所学不事章句务得于心识者谓其克继虞贺杜楼之绝学所着有明白先生集藏于家桓以孙成贵赠都察院右都御史大理寺卿　　王纲
按明外史王纲传纲字性常余姚人与弟秉常敬常并以文学名纲善刘基基荐纲于太祖洪武四年征至京师太祖策以治道擢兵部郎潮民弗靖除广东参议督兵饷谕降诸乱民还抵增城遇海寇曹真截舟罗拜愿得为帅不从奋骂不绝口遇害　　王省
按明外史周是修传王省字子职吉水人洪武五年领乡举至京诏免会试命吏部授官省言亲老乞归养寻以文学征授浮梁教谕凡三为教官最后得济阳燕兵至为游兵所执从容引譬词义慷慨众舍省省归坐明伦堂大哭以头触柱死福王时谥贞烈　　王洵　王淳按吴县志洵淳父铸辟为都督府断事洪武八年坐法当死洵兄弟日夜号泣争诣御史请代兄弟交让御史疏于朝铸得免死　　王宾
按万姓统谱宾字用宾鄞人少卓荦不群甫长博学强记贯穿经史百家避地村&#淡然自适号水村隐者洪武六年举茂才以母老不起既终养复以文学荐授休宁教谕身率诸生矻矻忘寝食士不惩自劝秩满考绩廷试钟山雨斋赋及豢鹤赋上奇之命供奉翰林以老辞教授浔郡卒门人私谥曰清节先生祠于学所著有书隐西上南游等集　　王焘
按明外史郑濂传王焘蕲水人七世同居一家二百余口人无间言洪武九年诏旌为孝义之门　　王&#
按名山藏勋封记定远侯王&#定远人鸠义兵附人名其能曰双刀王累功都督佥事世指挥以副将军从西平侯讨平西蕃洮州戎洪武十二年授开国辅运推诚宣力武臣荣禄大夫柱国侯禄二千石世指挥使赐券与誓身免二死从颍川侯讨平云南十七年使世益禄五百石十一年卒竟除　　王兴
按沂州志兴沂州卫中所千户骁勇过人忠义天植洪武十三年城西艾山有黑虎为害兴操梃入其穴独力扼吭相斗竟与虎俱毙居民感其功立祠山麓间四时蒸尝不绝　　王子觉
子麟　子
伟　应　勤

按明外史郑濂传王焘生三子子觉子麟子伟子觉生应子伟生勤子觉承父志同居无间言洪武十四年太祖既擢用义门郑湜因令湜举所知以应应诏擢布政司参议二十六年简东宫官又擢应从弟勤右庶子义门王氏之名遂与郑氏并　　王伯贞
按明外史王直传直父伯贞以经术显洪武十五年聘至京师应诏者五百余人帝亲御奉天门试之伯贞对第一授试佥事分巡广东雷州召还为户部主事以父丧服阕不时起谪居安庆者数年建文初复以荐知琼州府忧归未之官卒　　王钝
按明外史张紞传王钝字士鲁太康人元至正间进士洪武中征授礼部主事历吏部郎中出为福建左参议转右参政以廉慎闻迁浙江左布政使在浙十年名与张紞埒建文初拜户部尚书燕兵入京师逾城走为逻卒所执成祖即位命仍故官未几与紞俱罢归郁郁死　　王朴
按明外史王朴传朴同州人洪武十八年进士本名权帝为改焉除吏科给事中以直谏忤旨罢旋起御史性鲠直数与帝辨是非不肯屈一日遇事争之强帝怒竟戮死　　王观
按明外史王观传观字尚宾祥符人性耿介仪度英伟善谈论由乡荐入太学擢知苏州府公廉有威发奸摘伏民惮若神太祖嘉其能以观榜励天下　　王兴福按明外史王观传杭守王兴福以治郡名兴福随人初守徽州有善政迁杭州杭初附人心未安兴福善抚辑宽简不苛民甚德之秩满当迁郡人遮道攀留太祖嘉之擢吏部尚书坐事左迁西安知府卒官　　王士弘按明外史卢熊传王士弘知宁海县靖海侯吴桢奉旨收方氏故卒无赖子诬引平民台温明为之骚然士弘条上封事辞极恳切诏罢之三府以安　　王彰
