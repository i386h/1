<!-- { "loadSidebar": true } -->
按唐书李纲传纲字文纪观州蓨人始名瑗慕张纲为人改焉仕周为齐王宪参军事宣帝将杀宪召僚属诬左其罪纲矢死无挠辞及宪诛露车载尸故吏奔匿纲抚棺号恸为瘗讫乃去事隋为太子洗马擢尚书右丞时杨素苏威用事纲据正不诡迎随素等憾之会大将军刘方讨林邑素言林邑非纲不可任遂署行军司马军还不得调屏居鄠大业末贼帅何潘仁劫为长史高祖平京师纲上谒授丞相府录事参军封新昌县公受禅拜礼部尚书兼太子詹事纲在东宫太子建成尢加礼后太子寖狎亡赖猜间朝廷纲频谏不见听遂乞骸骨帝谢曰知公直士幸卒辅吾儿乃拜太子少保尚书詹事如故纲固请老优诏解尚书贞观四年复为少师明年卒赠开府仪同三司谥贞孙安仁安静　　李突地稽
按唐书李谨行传谨行父突地稽部酋长也隋末率其属千余内附居营州授金紫光禄大夫辽西太守武德初奉朝贡以其部为燕州授总管以战功封耆国公贞观初进右卫将军赐氏李卒　　李君羡
按唐书李君羡传君羡洛州武安人初事李密后为王世充骠骑恶世充为人率其属归高祖授上轻车都尉秦王引置左右从破宋金刚于介休加骠骑将军从讨王世充破窦建德刘黑闼所向必先登摧其锋累授左卫府中郎将突厥至渭桥君羡与尉迟敬德击破之改左武候中郎将封武连县公历兰州都督左监门卫将军先是贞观初太白数昼见太史占曰女主昌又谣言当有女武王者会内宴为酒令各言小字君羡自陈曰五娘子帝愕然因笑曰何物女子乃此健耶又君羡官邑属县皆武也忌之出为华州刺史下诏诛之　　李大亮
按唐书李大亮传大亮京兆泾阳人祖琰为魏度支尚书大亮有才略隋末署庞玉行军兵曹李密寇东都大亮被擒贼将张弼异之引与语遂定交高祖入关大亮自归授土门令擢金州总管府司马迁安州刺史使徇广州至九江会辅公祏反以计擒其将迁越州都督贞观初徙交州封武阳县男召授太府卿复出凉州都督时突厥亡帝遂欲怀四夷置降胡河南诏大亮为西北道安抚大使大亮上言河西积困夷狄州县萧条加因隋乱残耗已甚臣愚愿停招慰省劳役使边人得就农亩此中国利也帝纳其计八年为剑南道巡省大使会讨吐谷浑为河东道行军总管与李靖俱出北道进爵为公拜右卫大将军晋王为皇太子诏大亮兼右卫率又兼工部尚书十八年幸洛阳诏副房元龄居守临终表请罢辽东役谥曰懿大亮尝以张弼脱其死及贵念有以报之时弼为将作丞匿不见一日识诸涂持弼泣悉推家财与之弼拒不受乃言于帝曰臣及事陛下张弼力也愿悉臣官爵授之帝为迁弼中郎将代州都督世皆贤大亮能报而多弼不自伐也　　李百药
按唐书李百药传百药字重规定州安平人隋内史令德林子也幼多病祖母赵以百药名之七岁能属文父友陆乂等共读徐陵文有刈琅邪之稻之语叹不得其事百药进曰春秋鄅子藉稻杜预谓在琅邪客大惊号奇童引荫补三卫长开皇初授太子通事舍人兼学士十九年袭父爵安平公署礼部员外郎炀帝即位夺爵废还乡里九年戍会稽城守有功授建安郡丞贞观元年拜中书舍人封安平县男明年除礼部侍郎四年授太子右庶子迁散骑常侍进左庶子宗正卿爵为子卒谥康百药才行为天下推重诗尢其所长樵厮皆能讽之所撰齐史行于时子安期　　李元道
按唐书褚亮传李元道者本陇西人世居郑州仕隋为齐王府属李密据洛口署记室密败为王世充所执众惧不能寐独元道寝甚安及见世充辞色不挠释缚为著作佐郎东都平为秦王府主簿贞观初累迁给事中姑臧男出为幽州长史擢常州刺史风绩清简致仕卒　　李守素
按唐书褚亮传李守素者赵州人王世充平召署天策府仓曹参军通氏姓学世号肉谱虞世南与论人物始言江左山东尚相酬对至北地则笑而不答叹曰肉谱定可畏许敬宗曰仓曹此名岂雅目邪宜有以更之世南曰以为人物志可乎时渭州刺史李淹亦明谱学守素所论惟淹能抗之　　李素立
按唐书李素立传素立赵州高邑人曾祖义深仕北齐为梁州刺史父政藻为隋水部郎使淮南死于盗素立仕武德初擢监察御史以亲丧解官起授侍御史贞观中转扬州大都督府司马突厥铁勒部内附即其地为瀚海都护府诏素立领之远人感惠畏威历太仆鸿胪卿累封高邑县侯出为绵州刺史永徽初徙蒲州卒谥曰平
　函姓部列传
　　汉
　　函熙
按郑樵通志汉南昌太守函熙

　子姓部列传
　　周
　　子鉏商
按左传哀公十四年春西狩于大野叔孙氏之车子鉏商获麟疏
服虔云车车士子姓鉏商名
　　子臧
按汉书邹阳传阳上梁孝王书曰齐用越人子臧而强威宣　　汉
　　子韦
按万姓统谱韦明天文
　　子须
按万姓统谱须见印薮
　　子奇
按万姓统谱奇齐人年十八为阿邑宰出仓廪以赈贫乏邑内大化　　隋
　　子玺
按万姓统谱玺开皇间为邵州刺史在州数年甚有恩惠后迁江陵总管州人数千诣阙请留文帝嘉叹令还邵州父老相贺　　宋
　　子元瑜
按万姓统谱元瑜开封人登科

　李姓部列传二
　　晋
　　李&#
按晋书李&#传&#字季和上党铜鞮人也父佺汉大鸿胪&#少有高行累辟三府不就后为并州别驾景帝辅政命&#为大将军从事中郎转司马寻拜右长史从讨毋丘俭还迁御史中丞以公事免顷之除凉州刺史加扬威将军假节领护羌校尉羌夷犯塞&#因其隙不及启闻辄以便宜出军深入遂大&#获以功重免谴拜冀州刺史累迁司隶校尉及魏帝告禅于晋&#以本官行司徒事泰始初封祁侯皇太子立以&#为太子太傅迁尚书仆射以年老逊位卒子赞嗣少子俭字仲约历左积弩将军屯骑校尉俭子弘字世彦永嘉末历给事黄门侍郎散骑常侍　　李引
按晋书李引传引字宣伯辽东襄平人引既幼孤降食哀戚亦以丧礼自居初仕郡上计掾举孝廉参镇北军事迁乐平侯相入为尚书郎迁中护军司马吏部郎出安丰太守文帝引为大将军从事中郎迁御史中丞伐蜀之役为西中郎将督关中诸军事后为河南尹封广陆伯泰始初拜尚书进爵为侯迁吏部尚书仆射寻转太子少傅拜侍中加特进俄迁尚书令为司徒太康三年薨三子固真长修固字万基散骑郎先引卒固子志嗣爵志字彦道历位散骑侍郎建威将军阳平太守真长位至太仆卿修黄门侍郎太弟中庶子　　李重
按晋书李重传重字茂曾江夏锺武人父景秦州刺史重为始平王文学上疏陈九品之法为弊已甚迁太子舍人转尚书郎再迁中书郎每大事及疑议辄参以经典处决多皆施行迁尚书吏部郎务抑华竞不通私谒特留心隐逸由是群才毕举海内莫不归心重与李毅同为吏部郎时王戎为尚书重以清尚见称毅淹通有智识虽二人操异然俱处要职戎以识会待之各得其所出为行讨卤护军平阳太守正身率下在职三年弹黜四县弟嶷亡表去官永康初赵王伦用为相国左司马以忧逼成疾而卒子式官至侍中感和初卒　　李毅
按西州后贤志毅字允刚广汉郪人也祖父朝字伟南父旦字钦宗毅年二十余诣郡文学受业太守弘农王浚临学命为主簿及浚伐吴与何攀并为参军吴平封关内侯迁云南太守浚薨武帝思浚勋问毅所在徙犍为使持节南夷校尉久之晋朝复置宁州以毅为刺史加龙骧将军夷遂大反破没郡县攻围州城中原乱而李雄寇蜀救援不至毙于穷城　　李苾按西州后贤志毅从弟苾字叔平犍为太守
　　李密
按晋书李密传密字令伯犍为武阳人一名虔父早亡母何氏改醮密时年数岁感恋成疾祖母刘氏躬自抚养密奉事以孝谨闻刘氏有疾则涕泣侧息未尝解衣饮膳汤药必先尝后进有暇则讲学忘疲而师事谯周少仕蜀为郎数使吴有才辨吴人称之蜀平诏征为太子洗马密以祖母年高无人奉养遂不应命上疏曰臣无祖母无以至今日祖母无臣无以终余年臣密今年四十有四祖母刘今年九十有六是臣尽节于陛下之日长而报养刘之日短也乌鸟私情愿乞终养帝览之曰士之有名不虚然哉乃停召后刘终服阕复以洗马征至洛出为温令在县清慎迁汉中太守以失分怀怨免官后卒于家二子赐兴　　李钊
按西州后贤志毅子钊有格望以父任为谒者除尚书外兵郎自表赴难至牂牁不得进经年以宁州城中无谷父疾病未知吉凶不食谷惟茹草迄至奔丧官至朱提越巂太守西夷校尉　　李赐
按晋书李密传密子赐字宗石少能属文尝为元鸟赋词甚美州辟别驾举秀才未行而终　　李兴
按晋书李密传密子兴字隽石亦有文才刺史罗尚辟别驾尚为李雄所攻使兴诣镇南将军刘弘求救兴因愿留为弘参军而不还尚白弘即夺其手版而遣之兴在弘府时弘立诸葛孔明羊叔子碣使兴俱为之文甚有辞理　　李含
按晋书李含传含字世容陇西狄道人侨居始平少有才干两郡并举孝廉安定皇甫商年少恃豪族以含门寒微欲与结交含距而不纳商恨焉遂讽州以短檄召含为门亭长会刺史郭奕擢含为别驾遂处群僚之右寻举秀才荐之公府为秦国郎中令领始平中正被贬归长安后为始平令及赵王伦篡位河间王颙表含为征西司马甚见信任皇甫商为赵王伦所任伦败诣颙颙抚之甚厚含谏颙不宜数与相见商恨之因与含忿争后含被征为翊军校尉时商参齐王冏军事含惧奔颙说颙讨冏颙从之拜含为都督率诸军以向洛阳长沙王乂诛冏含等旋师颙表含为河南尹时商复被乂任遇商兄重时为秦州刺史含复与重构隙颙委含以心膂虑重袭己乃使兵围之更相表罪商说乂曰河间之奏皆李含所交构也前举由含之谋乂乃杀含　　李矩
按晋书李矩传矩字世回平阳人也梁王肜以为牙门伐氐齐万年有功封东明亭侯还为本郡督护谢病去属刘元海攻平阳百姓奔走矩素为乡人所爱乃推为坞主东屯荥阳后移新郑洛阳不守太尉荀藩制建行台假矩荥阳太守石勒亲率大众袭矩矩破之元帝加矩冠军将军进封阳武县侯领河东平阳太守刘聪遣从弟畅步骑三万卒至矩未暇为备诈降于畅夜袭之畅仅以身免聪太子粲率刘雅生等屯孟津攻赵固矩遣郭诵救之粲众奔溃因据其营除都督河南三郡军事安西将军后石勒遣其将石良率精兵五千袭矩矩逆击不利郭默说矩降曜矩所统将士有阴欲归勒者矩知之而不能讨乃率众南走将归朝廷众皆道亡矩坠马卒　　李弇
按前凉录弇字子完陇西狄道人本名良改曰弇仕至武卫将军天水太守封安世亭侯其孙皓王有凉土遂为西凉王　　李辅
按蜀录辅字元政特兄也锐勇有武干特承制拜为骠骑将军官桑之败为益州刺史罗尚所杀雄即王位追谥齐烈王子忠嗣　　李特
