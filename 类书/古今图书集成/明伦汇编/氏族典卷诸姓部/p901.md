<!-- { "loadSidebar": true } -->
按明外史沈德四传德四华亭人祖母疾刲股肉疗之愈已而祖父疾又刲肝作汤进之亦愈洪武二十六年被旌寻授太常赞礼郎又有上元姚金玉昌平王德儿亦以刲肝愈母疾与德四同时被旌　　沈澄
按万姓统谱澄字孟渊长洲人洪武中以征命入将授以官见其举止迂缓曰腐儒罢之周忱抚吴时数访以时政澄长于诗又善交际士之为诗者多就之澄为饮食饭客未办终不尝食金问方系都司纳橐饘之馈凡十年无所怠问后得释曰微孟渊馁死矣年几九十子曰贞吉恒吉以诗世其家而履峻高善图象学神仙方不就皆年至九十　　沈德
按万姓统谱德字应干长洲人聪敏博学尢工于诗洪武间选入文华殿说书除江西左参议后转山东卒所著有东&#集　　沈兼善
按万姓统谱兼善崇德人洪武中由贤良举荐历任有能声累官江西按察使　　沈义
按万姓统谱义洪武间确山知县操守廉介好尚儒雅兴学劝农爱民如子不一年民气和洽风俗淳美　　沈度按名山藏艺妙记度字民则华亭人父易至孝以易学授徒度少力学善篆隶真行八分书洪武中郡邑交举文学弗就坐累谪云南成祖命翰林院举士编修杨溥以度名上擢翰林典籍累官翰林院学士奉政大夫年逾七十乞致仕不听度为人孝友贞静所好惟载籍法书卒宣宗遣官祭给驿归丧命有司营葬孝宗善书雅好度书访得其四世孙世隆授中书舍人　　沈升
按浙江通志升海宁人永乐二年进士选入翰林为庶吉士授刑部主事与修五经四书性理大全仕至太仆寺少卿卒于官　　沈贞吉
按万姓统谱贞吉与弟恒吉征士孟渊当永乐间以才征不就吏而学当世相与推重焉　　沈翼
按万姓统谱翼字充敬山阳人宣德中举进士历户部主事郎中擢户部侍郎进尚书致仕卒翼持己清介莅政勤慎属吏无废事者子瑶进士历官都给事中时除四品以上官忽从内降人莫敢言瑶极言其非以为乱法竟得俞允进太仆少卿卒于官　　沈康
按万姓统谱康字士宁归安人别号雪月敦朴谨愿天性至孝母患疮疾将不起康以舌餂之及刲股燃香寻愈父丧值严冬身不衣帛袒括徒跣日夜哀号邻人叶姓者素强悍闻康哭之恸亦为之改容既而母丧哀毁亦如之寝苫枕块前后居丧次者凡六载性好书尢究心于礼纂延寿录一册以警世郡邑尚其贤每乡饮延致三宾之席后以无疾而终寿八十一　　沈敬
按万姓统谱敬松江人正统间任浙江按察佥事持身甚严执法不私官吏震詟名籍甚一时未几致仕　　沈彬按万姓统谱彬字原质武康人邑庠生以书经领正统戊午乡举登正统壬戌进士授刑部主事转员外郎中兼领广东贵州司事　　沈义
按万姓统谱义字时宜江都人正统戊辰进士历侍良　　沈锺
按万姓统谱锺字仲律上元人天顺庚辰进士归省父病侍逾年卒居庐三年未尝言笑授南京礼部主事侍郎章纶尝入贺欲委之同列锺曰臣子事可与人较乎章揖谢寻拜按察佥事进副使督学为诸生改五经文后子为楚府仪宾遂乞致仕日赋诗平生万首文字之外世事无所问　　沈熊
按万姓统谱熊字文瑞归安人邑庠生以书经中天顺己卯乡试登庚辰进士授工部主事转礼部员外郎再升郎中荐升镇远知府改汉阳府致仕子珂中弘治己酉乡举　　沈晖
按万姓统谱晖字时晹宜兴人天顺庚辰进士累迁副都御史抚治郧阳操履清约立法严整削强锄暴奸豪敛迹开十井于城中民甚利之种种善政军民称颂焉　　沈野云
按万姓统谱野云乌程人名道宁幼集外学通列仙传朝廷累召祷雨皆验深悦之赐二品诰封为至道高士　　沈清
按万姓统谱清字廉夫归安人少从戍于戎中成化丁酉顺天乡试登成化戊戌曾彦榜进士授山东乐安知县擢刑部主事决狱南畿冤抑无滞　　沈林
按万姓统谱林字材美长兴人成化辛丑进士历都御史　　沈周
按万姓统谱周字启南长洲人博洽群史穷索隐奥不求闻达而亦不以形迹自高书法黄太史诗近陆游又适意图画虽海外亦知有沈石田贵卿郡守不能屈致而风声文采自非世鞅所羁时吴江史鉴亦隐沦者与之独厚焉　　沈愚
按万姓统谱愚字通理号崆峒生昆山人世业医至愚读书工诗与刘溥诸人称十才子其诗清美圆熟尢长于古风有篔籁集二十卷吴歈集五卷弟鲁字诚学号元谷子立博学工古文奇丽闳肆一时称为作者　　沈琮
按万姓统谱琮字公礼弟珒字公贵并举进士琮少颖悟兄弟齐名而公贵称奇童举乡试第一琮家居奉先事亲情文俱备教子弟有模范乡人化之居父母丧兄弟庐墓六年不茹荤诏旌表其门闾琮终广州守公贵终监察御史有风裁从子棨贵州参政历官廉能以亲老乞归养居乡赒恤宗族孙炼江西参议以清谨称曾孙圻陕西参政垔山阳县知县垣惠州府知府　　沈溥
按万姓统谱溥字弘济乌程人力学敦行尽交海内名流为诗不事剽袭而兴致洒然所著有苹州集以乡举授苏州府通判解部赋之京时翰林七人宴集闻溥名召至翰林中一人喜曰仙侣偶逢蓬岛会溥即应声曰腐儒深愧竹林招尽皆叹服　　沈辅
按万姓统谱辅字良弼父箎母黄氏辅尝他出忽心动汗流惊曰得非二亲不安乎驰归则母痈溃不可救矣哭踊绝水粒者三日父患末疾数焚香祝天愿以身代及殁庐墓三年妻瞿氏事姑孝养备至弘治中事闻旌其门曰双孝　　沈珵
按万姓统谱珵字君玉母病目或云平旦以舌之可愈珵如法行之三年母果复明父叔行患膂疾不能立珵扶挟日夜不少离闻有李神针者要致之李欲灸珵先以身试痛甚恐父不能胜固请止焉是夜叔行梦神人语曰汝有子孝吾为针之针下惊汗疾遂愈弘治九年事闻旌其门曰孝行　　沈冬魁
按万姓统谱冬魁字伯贞阜城人弘治庚戌进士历南京礼部尚书　　沈焘
按万姓统谱焘字良德长洲人弘治癸丑进士历都御史　　沈恩
按万姓统谱恩字仁甫上海人弘治丙辰进士历布政　　沈灼
按万姓统谱灼字文灿以御史出按闽中独持风裁锐意兴革闽中士民至今犹有道之者从兄照字文明正德初官刑科给事中逆瑾用事谪桐庐主簿终广东按察司佥事　　沈汉
按万姓统谱汉字宗海吴江人正德庚辰进士授刑科给事中历升户科左给事中以议大狱下刑部狱二十余日放归为民后复原官隆庆改元诏录言事诸臣赠太常寺少卿卒年六十八有疏草行世　　沈教按万姓统谱教字敬敷慈溪人正德甲戌进士筮仕丰城知县以忧去改桐城沈毅有识笃于爱民桐故孔道值宸濠之变巨阉悍将驻兵江上供亿无筭教力为裁损民忘其劳擢御史巡按云南会寻甸土酋安铨构乱武定土舍凤朝文应之六诏震动夙夜筹策数月不解带卒以底定为光禄卿陟副都御史提督南京粮储致仕而卒　　沈麟
按万姓统谱麟沐阳生员正德中山东盗起掠至淮安郡守留祥被执至沐阳民皆逃匿麟以母病守不去俄闻守见执径趋贼垒谕以大义贼感动既释留守复赠麟米肉而归之御史张淮恕大书孝义表其闾　　沈锦
按万姓统谱锦临湘人学先大旨好读古秦汉文虽学力曰充终不入试或戏之曰既不试学将何用锦正色曰下士晚闻道将以自修耳学岂专为青紫设哉学益力壮年犹从师不厌苦时或发为吟咏怡然终日罔知慕富贵焉　　沈松
按万姓统谱松字如松德清人正德丁丑进士历参议　　沈煓
按万姓统谱煓字光伯乌程人正德己卯举人弟&#字明仲嘉靖丙戌进士历副使煓为人端方笃学养高不仕子孙能世其家云　　沈良才
按万姓统谱良才字德甫泰州人嘉靖乙未进士历兵部侍郎　　沈继美
按万姓统谱继美字子充四川保宁守御所人进士为吏科给事中以言事谪海盐丞嘉靖十六年升任知县人谓谏官迁谪必赫赫树风采顾简略去边幅与民以简易从事一切冤不得直役不得平者皆得直至其庭面陈患苦悉与疏决务在各安其业毋相吞咥民甚宜之居常布衣蔬食燕坐恬然事有定体而政亦修举升南礼部主事历转浙江参政已而不禄人咸惜之　　沈谧
按万姓统谱谧字靖夫秀水人号石云嘉靖己丑进士历官江西佥宪平生专事王阳明致知之学不尚文词所作皆发明道学之旨子起元嘉靖己未进士历副使孙自邠万历丁丑进士改庶吉士　　沈恺
按万姓统谱恺字舜臣华亭人嘉靖己丑进士历湖广参政高襟远度忤朝贵托亲老乞身归居家杜门著书与物无竞恂恂一儒生也　　沈师贤
按万姓统谱师贤字德秀德清人嘉靖己丑进士授屯田主事榷税荆州立法平允冰蘗自持尚书林考署廉谨迁掌营缮当大工纷绪故翊国与工部议论相持稍不加意事且叵测师贤计算愈明遇翊国和悦而诤故工部诸曹被罪者多师贤虽慎节国用而仍不以此罹患转福建按察副使升四川参政督理粮储会母艰哀毁过礼竟卒于母之柩侧　　沈应龙
按万姓统谱应龙字翔卿乌程人嘉靖乙未进士筮仕刑曹以明慎闻理冤狱殆数百计楚人以神明颂之历副都御史抚治山东值岁大侵请赈疏凡八上极尽隐微全活者八十余万转南京刑部侍郎遂上疏乞归应龙天性孝友居官尽职身被四敕一行取裁咄嗟而办两典举&#号称得人　　沈炼
按万姓统谱炼字纯甫浙江山阴人嘉靖戊戌进士授知县升锦衣卫经历以直谏谪戍保安州为权相陷死隆庆元年赠光禄少卿　　沈希仪
按万姓统谱希仪字虞佐广西贵县人嗣奉议卫指挥嘉靖中累功升都督佥事充两广总兵升右都督卒希仪貌短而精悍目炯炯烛人善谋多智议论磊落激发威名震烈蛮夷慑服真伟男子也　　沈束
按万姓统谱束字宗约会稽人嘉靖甲辰进士任推官历给事中上疏劾严相之奸直总兵周尚文之功忤旨下诏狱十五年严相削籍释为民隆庆改元起复职擢通政咸辞不出初束无子妻为娶一妾赴京值束被逮不及见妻妾苦守十五年躬绩以赡给虽屡遭危急一不少懈陈辞请代死不悔人咸谓一门忠孝云　　沈勋
按万姓统谱勋字忠甫煓族孙举乡试勋长于文学屡上春官不第铨曹简授中书舍人台阁咸器重之竟卒于官不究其施　　沈坤
按六合县志嘉靖三十二年倭奴入寇坤应募御之死于阵　　沈龙
按无锡县志嘉靖丙辰夏倭至焚掠龙应募御敌力战死之　　沈凤
按无锡县志嘉靖丙辰夏倭至焚掠凤御贼而死　　沈名按无锡县志嘉靖丙辰夏倭寇猖獗名与乡勇迎战死之　　沈节甫
按明外史沈传父节甫字以安嘉靖三十八年进士授礼部仪制主事历祠祭郎中诏建祠禁内令黄冠祝厘节甫持不可尚书高拱恚甚遂移疾归起光禄丞会拱掌吏部复移疾避之万历初召为尚宝丞进少卿迁南京尚宝卿致仕归言官交荐起南京通政参议就迁至刑部右侍郎召为工部左侍郎父忧归卒天启初方柄用得赐谥庄清　　沈鲤
