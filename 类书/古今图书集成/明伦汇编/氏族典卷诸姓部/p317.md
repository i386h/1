<!-- { "loadSidebar": true } -->
吕令复相继为江都由是俱渡江为丹阳猷为武康兄弟列宰名邑论者美之历位侍中卫尉卿　　袁耽按晋书袁传从祖准准子冲冲子耽字彦道少有才气俶傥不羇为士类所称苏峻之役王导引为参军峻平封秭归男拜建威将军历阳太守咸康初石季龙游骑十余匹至历阳耽上列不言骑少王导请自讨之既而贼骑不多又已退散导止不行朝廷以耽失于轻妄黜之寻复为导从事中郎卒时年二十五　　袁乔
按晋书袁传子乔字彦叔初拜佐著作郎辅国将军桓温请为司马除司徒左西属不就拜尚书郎桓温镇京口复引为司马领广陵相迁安西谘议参军长沙相不拜寻督沔中诸戍江夏随义阳三郡军事建武将军江夏相时桓温谋伐蜀众以为不可乔劝温温从之使乔以江夏相领二千人为军锋与贼大战前锋失利矢及马首左右失色乔麾而进声气愈厉遂大破之长驱至成都李势既降进号龙骧将军封湘西伯寻卒年三十六追赠益州刺史谥曰简　　袁质按晋书袁传从祖准准子冲冲子耽耽子质字道和自涣至质五世并以道素继业及质又以孝行称官历琅邪内史东阳太守　　袁方平
按晋书袁传子乔乔子方平以轨素自立辟大司马掾历义兴琅邪太守　　袁宏
按晋书袁宏传宏字彦伯侍中猷之孙也父勖临汝令宏有逸才文章绝美少孤贫以运租自业谢尚为安西将军豫州刺史引宏参其军事迁大司马桓温府记室温重其文笔专综书记后为东征赋赋末列称过江诸名德而独不载桓彝时伏滔先在温府又与宏善苦谏之宏笑而不答温知之甚忿而惮宏一时文宗不欲令人显问后游青山饮归命宏同载众为之惧行数里问宏云闻君作东征赋多称先贤何故不及家君宏答曰尊公称谓非下官敢专既未遑启不敢显之耳温疑不实乃曰君欲为何辞宏即答云风鉴散朗或搜或引身虽可亡道不可陨宣城之节信义为允也温泫然而止宏赋又不及陶侃侃子胡奴尝于曲室抽刃问宏曰家公勋绩如此君赋云何相忽宏窘急答曰我已盛述尊公何乃言无因曰精金百汰在割能断功以济时职思靖乱长沙之勋为史所赞胡奴乃止后为三国名臣颂从桓温北征作北征赋皆其文之高者性强正亮直虽被温礼遇至于辩论每不阿屈故荣任不至与伏滔同在温府府中呼为袁伏宏心耻之每叹曰公之厚恩未优国士而与滔比肩何辱之甚谢安常赏其机对辩速后安为扬州刺史宏自吏部郎出为东阳郡乃祖道于冶亭时贤皆集安欲以卒迫试之临别执其手顾就左右取一扇而授之曰聊以赠行宏应声答曰辄当奉扬仁风慰彼黎庶时人叹其率而能要焉太元初卒年四十九三子长超子次成子次明子明子有父风最知名官至临贺太守　　袁山松
按晋书袁传子乔乔子方平方平子山松少有才名博学有文章着后汉书百篇衿情秀远善音乐旧歌有行路难曲辞颇&#质山松好之乃文其辞句婉其节制每因酣醉纵歌之听者莫不流涕初羊昙善唱乐桓伊能挽歌及山松行路难继之时人谓之三绝山松历显位为吴郡太守孙恩作乱山松守沪渎城城陷被害　　宋
　　袁湛
按宋书袁湛传湛字士深陈郡阳夏人少为从外祖谢安所知初为卫军行参军员外散骑通直正员郎中军功曹桓元太尉奉军事入为中书黄门侍郎出补桓修抚军长史义旗建高祖以为镇军谘议参军明年转尚书吏部郎司徒左长史侍中以从征功封晋宁县五等男出为高祖太尉长史迁左民尚书徙掌吏部出为吴兴太守&#政和理为吏民所称入补中书令又出为吴国内史义熙十二年转尚书右仆射本州大中正时高祖北伐湛兼太尉与兼司空散骑常侍尚书范泰奉九命礼物拜授高祖高祖冲让湛等随军至洛阳住柏谷坞泰议受使未毕不拜晋帝陵湛独至五陵致敬时人美之十四年卒官时年四十谥曰敬公子淳　　袁豹
按宋书袁湛传湛弟豹字士蔚亦为谢安所知好学博闻多览典籍初为著作佐郎卫军桓谦记室参军大将军武陵王遵承制复为记室参军其年丹阳尹孟昶以为建威司马岁余转司徒左西属迁刘毅抚军谘议参军领记室豹善言雅俗每商较古今兼以诵咏听者忘疲寻转抚军司马迁御史中丞孟昶卒豹代为丹阳尹义熙七年坐使徙上钱降为太尉谘议参军仍转长史高祖遣益州刺史朱龄石伐蜀使豹为檄文九年卒官时年四十一次年以参伐蜀之谋追封南昌县五等子　　袁洵
按宋书袁湛传湛弟豹豹子洵元嘉中历显官庐陵王绍为南中郎将江州刺史年少未亲政洵为长史浔阳太守行府州事元嘉末为吴郡太守元凶弒立加洵建威将军置佐史会安东将军随王诞起义檄洵为前锋加辅国将军事平顷之卒追赠征卤将军谥曰贞子　　袁淑
按宋书袁淑传淑字阳源陈郡阳夏人丹阳尹豹少子也博涉多通好属文辞采遒艳纵横有才辩本州命主簿著作佐郎太子舍人并不就彭城王义康命为军谘祭酒以久疾免官补衡阳王义季右军主簿迁太子洗马以脚疾不拜卫军临川王义庆雅好文章请为谘议参军顷之迁司徒左西属出为宣城太守入补中书侍郎以母忧去职服阕为太子中庶子元嘉二十六年迁尚书吏部郎出为始兴王征北长史南东海太守迁太子左卫率元凶将为弒逆其夜淑在直二更许呼淑及萧斌等流涕谓曰主上信谗将见罪废省内无过不能受枉明旦便当行大事望相与&#力淑及斌并曰自古无此愿加善思劭怒变色斌惧乃曰臣当竭身奉令淑叱之劭愈怒至四更将出呼淑甚急淑眠终不起劭停车奉化门催之相续徐起至车后劭使登车又辞不上劭因命左右与手刃见杀于奉化门外时年四十六劭即位追赠太常世祖即位赠侍中太尉谥曰忠宪公子几敳棱凝摽敳世祖步兵校尉凝太宗世御史中丞出为晋陵太守太宗初与四方国反兵败归降以补刘湛冠军府主簿淑诸子并早卒　　袁顗
按宋书袁顗传顗字景章陈郡阳夏人太尉淑兄子也初为豫州主簿举秀才不行后补始兴王浚后军行参军著作佐郎庐陵王绍南中郎主簿世祖征卤抚军主簿庐江太守尚书都官郎江夏王义恭骠骑记室参军汝阴王文学太子洗马时顗父为吴郡顗随父在官值元凶弒立安东将军随王诞举兵入讨板顗为谘议参军事宁除正员郎晋陵太守遭父忧服阕为中书侍郎又除晋陵太守袭南昌县五等子大明二年除东海王袆平南司马寻阳太守行江州事复为义阳王昶前军司马昶寻罢府司马职解加宁朔将军改太守为内史复为寻阳王子房冠军司马行淮南宣城二郡事五年召为太子中庶子御史中丞领本州大中正七年迁侍中明年除晋安王子勋镇军长史襄阳太守加辅国将军未行复为永嘉王子仁左军长史广陵太守未拜复为侍中领前军将军大明末新安王子鸾以母嬖有盛宠太子在东宫多过失上微有废太子立子鸾之意顗盛称太子好学由是前废帝深感顗景和元年诛群公欲引进顗任以朝政迁为吏部尚书封新隆县子俄而意趣乖异宠待颇衰始令顗参知选事寻复反以为罪使有司纠奏坐白衣领职从幸湖熟往反数日不被唤召顗虑及祸诡辞求出乃除建安王休仁安西长史襄阳太守加冠军将军休仁不行即以顗为使持节督雍梁南北秦四州郢州之竟陵随二郡诸军事领宁蛮校尉雍州刺史顗与邓琬款狎有异志既至襄阳便与刘胡缮修兵械纂集士卒会太宗定大事进顗号右将军以荆州典签邵宰乘驿还江陵道由襄阳顗反意已定诈云被太皇太后令使其起兵便建牙驰檄奉表劝晋安王子勋即大位与琬书使勿解甲子勋即位进顗号安北将军加尚书左仆射子勋征顗下寻阳时刘胡屯鹊尾久不决泰始二年夏加顗都督征讨诸军事来入鹊尾顗本无将略性又怯挠在军中未尝戎服语不及战陈唯赋诗谈义而已不能抚接诸将刘胡每论事酬对甚简由此大失人情及刘胡叛走不告顗顗至夜方知大怒谓其众曰我当自出追之因又遁走至鹊头与戍主薛伯珍及其所领数千人步取青林欲向寻阳叱左右索节无应者伯珍乃斩顗首诣钱溪马军主襄阳俞湛之湛之因斩伯珍并送首以为己功顗死时年四十七顗子戬为伪黄门侍郎加辅国将军戍盆城寻阳败戬弃城走讨禽伏诛　　袁觊
按宋书袁湛传湛弟豹豹子洵洵子觊好学善属文有清誉于世官至司徒从事中郎武陵内史蚤卒　　袁粲按宋书袁粲传粲字景倩陈郡阳夏人太尉淑兄子也父濯扬州秀才蚤卒祖母哀其幼孤名之曰愍孙少好学有清才蚤以操立志行见知初为扬州从事世祖安北镇军北中郎行参军侍中郎主簿世祖伐逆转记室参军及即位除尚书吏部郎太子右卫率侍中孝建元年世祖率群臣并于中兴寺八关斋中食竟愍孙别与黄门郎张淹更进鱼肉食尚书令何尚之密以白世祖世祖使御史中丞王谦之纠奏并免官二年起为廷尉太子中庶子领右军将军出为辅国将军西阳王子尚北中郎长史广陵太守行兖州事仍为永嘉王子仁冠军长史大明元年复为侍中领射声校尉封兴平县子三年坐纳山阴民丁彖文货举为会稽郡孝廉免官寻为西阳王子尚抚军长史又为中庶子领左军将军四年出补豫章太守五年复还为侍中领长水校尉迁左卫将军加给事中七年转吏部尚书其年皇太子冠上临宴东宫愍孙劝颜师伯酒师伯不饮愍孙因相裁辱师伯见宠于上上常嫌愍孙以寒素陵之因此发怒出为海陵太守前废帝即位复为吏部尚书永光元年徙右卫将军加给事中景和元年复入为侍中领骁骑将军太宗泰始元年转司徒左长史冠军将军南东海太守愍孙清整有风操自遇甚厚慕荀奉倩之为人白世祖求改名为粲不许至是言于太宗乃改为粲字景倩焉二年迁领军将军徙中书令领太子詹事固辞不受三年转尚书仆射寻领吏部五年加中书令又领丹阳尹六年徙为右仆射七年领太子詹事未拜迁尚书令坐前选武卫将军江柳为江州刺史柳有罪降为守尚书令太宗临崩粲与褚渊刘&#并受顾命元徽元年丁母忧葬竟摄令亲职加卫将军不受敦逼备至中使相望粲终不受性至孝居丧毁甚二年桂阳王休范为逆粲扶曳入殿辞色哀壮于是陈显达等感激出战贼即平殄事宁授中书监即本号开府仪同三司领司徒以扬州解为府固不肯移三年徙尚书令并固辞服终乃受加侍中进爵为侯又不受顺帝即位迁中书监使镇石头时齐王功高德重天命有归粲自以身受顾托不欲事二姓密有异图升明元年荆州刺史沈攸之举兵齐王自诣粲粲称疾不见谋克日攻齐王于朝堂事泄齐王遣军主戴僧静向石头自仓门得入时粲列兵登东门僧静分兵攻府西门粲欲还赴府既下城列烛自照僧静挺身暗往粲子最觉有异人以身卫粲僧静直前斩之父子俱殒左右各分散粲死时年五十八　　南齐　　袁彖
