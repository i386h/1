<!-- { "loadSidebar": true } -->
按五代史孔谦传谦魏州人为魏州孔目官魏博入于晋庄宗以为度支使自少为吏工书算颇知金谷聚敛之事习与梁相拒河上十余年大小百余战调发供馈未尝缺乏所以成庄宗之业者谦之力为多庄宗建大号以谦为租庸使谦无他能直以聚敛为事天下怨苦之明宗立下诏暴谦罪斩于洛阳市籍没其家遂罢租庸使额分盐铁度支户部为三司　　孔钦按浙江通志钦字季舒会稽人官至光禄大夫　　孔循按五代史孔循传循不知其家世何人也少孤流落汴州汴州富人李让阑得之养以为子梁太祖镇宣武以李让为养子循乃冒姓朱氏稍长给事太祖帐下太祖诸儿乳母有爱之者养循为子乳母之夫姓赵循又冒姓为赵氏名殷衡昭宗东迁洛阳太祖尽去天子左右悉以梁人代之以王殷为宣徽使循为副使循与蒋元晖张廷范等共与弒昭宗之谋唐亡事梁为汝州防御使左卫大将军租庸使始改姓孔名循庄宗时权知汴州明宗自魏兵反而南庄宗东出汜水循持两端遣迎明宗于北门迎庄宗于西门供帐牲饩其礼如一而戒其人曰先至者入之明宗先至遂纳之明宗即位以为枢密使出为忠武军节度使徙镇横海卒于镇年四十八赠太尉　　后周
　　孔仁玉
按宋史孔宜传仁玉九岁通春秋姿貌雄伟后唐明宗长兴元年以为曲阜主簿三年迁龚丘令袭文宣公晋高祖天福五年改曲阜令周高祖广顺二年平慕容彦超幸曲阜拜孔子庙及墓召仁玉赐五品服复以为本县令仁玉四子长宜次宪次冕次勖　　宋　　孔维
按宋史孔维传维字为则开封雍丘人干德四年九经及第解褐东明鄢陵二主簿调滁州军事推官太宗即位擢授太子左赞善大夫知河南县通判滑梓二州雍熙初迁主客员外郎三年擢为国子司业赐金紫拜国子祭酒淳化初兼工部侍郎二年卒景德四年录其孙禹圭同学究出身　　孔宜
按宋史孔宜传宜字不疑兖州曲阜人孔子四十四世孙举进士不第干德中诏以为曲阜主簿历黄州军事推官迁司农寺丞掌星子镇市征诏以星子为县就命宜知县事代还迁太子右赞善大夫袭封文宣公未几通判密州迁殿中丞雍熙三年王师北伐受诏督军粮涉拒马河溺死　　孔宪
按宋史孔宜传宪太平兴国二年进士及第至工部员外郎知浚仪县　　孔冕
按宋史孔宜传冕应城主簿
　　孔勖
按宋史孔道辅传道辅父勖进士及第为太平州推官以殿中丞通判广州真宗东封躬诣孔子祠问宰相孔氏今孰为名者或言勖有治行即召对以为太常博士知曲阜县后为御史台推直官累迁秘书监分司南京管勾祖庙以尚书工部郎致仕后道辅卒年八十九　　孔承恭
按宋史孔承恭传承恭字光祖京兆万年人唐昭宗东迁举族随之遂占籍河南五世祖戡戡孙迥莱州刺史迥子昌庶虞部郎中昌庶子庄仕晋为右谏议大夫由戡至庄皆登进士第承恭庄之子也以门荫授秘书省正字历温安丰二县主簿入为大理寺丞太宗即位迁大理正擢库部员外郎判大理寺少卿事迁屯田兵部二郎中同考校京朝官课第端拱三年为太常少卿以疾致仕子坋同学究出身为登封县尉　　孔守正
按宋史孔守正传守正开封浚仪人幼事后唐明宗子许王从益汉初为东西班承旨事魏王承训周世宗征淮南以材勇选为东班承旨宋初补内殿直兼领骁雄吐浑指挥从刘廷翰平蜀还迁骁雄副指挥使开宝中太祖征太原守正隶何继筠麾下太平兴国中累迁日骑东西班指挥使以劳再迁日骑都指挥使领濡州刺史端拱初迁龙卫都指挥使领长州团练使出镇真定是年秋出为颍州防御使未几太宗以其练习戎旅特置龙卫神卫四厢都指挥使以授之改领振州防御使明年拜殿前都虞候领容州观察使真宗即位授昌化军节度观察留后景德初以不任职代无何卒赠泰宁军节度使　　孔延世
按宋史孔宜传宜子延世字茂先以父死事赐同学究出身为曲阜主簿历闽长葛二令真宗至道三年以为曲阜令袭封文宣公咸平三年卒官　　孔道辅
按宋史孔道辅传道辅字原鲁初名延鲁孔子四十五代孙幼端重举进士第为宁州军事推官有蛇出天庆观真武殿中一郡以为神州将帅官属往奠拜之道辅以笏击蛇碎其首观者叹服迁大理寺丞知仙源县主孔子祠事再迁太常博士召为左正言未几为直史馆除右司谏龙图阁待制明道二年为右谏议大夫权御史中丞会郭皇后废道辅率谏官十人诣垂拱殿伏奏皇后天下之母不当轻议绌废出知泰州顷之复入为御史中丞道辅性鲠挺特达遇事弹劾无所避出入风采肃然及再执宪权贵益忌之出知郓州行至韦城病卒皇佑三年特赠尚书工部侍郎子宗翰　　孔圣佑
按宋史孔宜传宜子延世延世子圣佑景德初始九岁特赐同学究出身后擢为太常寺奉礼郎改大理评事天禧五年授光禄寺丞袭封文宣公知仙源县事改名佑迁太子中舍卒　　孔宗旦
按宋史孔宗旦传宗旦鲁人为邕州司户参军侬智高未反时州有白气出庭中江水溢宗旦以为兵象度智高必反后智高破横州即载其亲往桂州曰吾有官守不得去无为俱死也既而州破被执贼欲任以事宗旦叱贼且大骂遂被害事闻赠太子中允　　孔旼按宋史孔旼传旼字宁极孔子四十六代孙隐居汝州龙兴县龙山之滍阳城性孤洁喜读书动止必依礼法环所居百余里人皆爱慕之葬其父庐墓三年卧破棺中日食米一溢壁间生紫芝数十本近臣列荐授秘书省校书郎致仕居数年召为国子监直讲辞不赴即迁光禄寺丞顷之起知龙兴县复辞卒赠太常丞　　孔宗愿
按阙里志宗愿字子庄延泽子仁宗天圣中以叔父道辅荫补太庙斋郎宝元二年授守国子监主簿袭封文宣公知仙源县事至和二年改封衍圣公迁尚书比部员外郎通判潍州卒于官子四若蒙若虚若愚若拙　　孔文仲
按宋史孔文仲传文仲字经父临江新喻人性狷直寡言笑少刻苦问学号博洽举进士南省第一调余杭尉再转台州推官熙宁初以制举荐对策力论王安石所建理财训兵之法为非是宋敏求第为异等安石怒仅得国子直讲出通判保德军元佑初哲宗召为秘书省校书郎进礼部员外郎迁起居舍人擢左谏议大夫改中书舍人三年同知贡举疾甚还家卒文仲与弟武仲平仲皆以文声起江西时号三孔　　孔武仲按宋史孔文仲传文仲弟武仲字常父幼力学举进士中甲科调&#城主簿选教授齐州为国子直讲元佑初历秘书省正字校书集贤校理著作郎国子司业进起居郎兼侍讲迩英殿除起居舍人数月拜中书舍人直学士院擢给事中迁礼部侍郎以宝文阁待制知洪州徙宣州坐元佑党夺职居池州卒元符末追复之所著诗书论语金华讲义内外制杂文共百余卷　　孔平仲
按宋史孔文仲传文仲弟平仲字义甫登进士第又应制科用荐为秘书丞集贤校理文仲卒归葬南康诏以平仲为江东转运判官护葬事提点江浙铸钱京西刑狱绍圣中言者诋其元佑时附会当路讥毁先烈削校理知衡州提举徙韶州责惠州别驾安置英州徽宗立复朝散大夫召为户部金部郎中出提举永兴路刑狱帅鄜延环庆罢主管兖州景灵宫卒平仲长史学工文词着续世说绎解稗诗戏诸书传于世　　孔宗翰
按宋史孔道辅传道辅子宗翰字周翰登进士第知仙源县由通判陵州为夔峡转运判官提点京东刑狱知虔州城滨章贡两江岁为水啮宗翰伐石为址冶铁锢之由是屹然诏书褒美历陕扬洪兖州皆以治闻哲宗初立求言吏民上书以千数诏司马光采阅其可用者十五人独称奖其二乃宗翰与王巩也元佑初召为司农少卿迁鸿胪卿进刑部侍郎属疾求去以宝文阁待制知徐州未拜而卒　　孔若蒙
按阙里志四十七代若蒙字公明熙宁元年袭封衍圣公元佑元年改封奉圣公坐事废以弟若虚承袭　　孔若虚按阙里志若虚字公实元符元年袭封奉圣公卒朝廷复以若蒙子端友继之大观闲复以奉圣公为衍圣公　　孔端友
按阙里志四十八代端友字子交崇宁三年封衍圣公建炎初寓三衢终知郴州无嗣以侄玠袭封于衢凡六世至明始罢　　孔恩
按徐州志恩宣圣五十代孙南渡徒居萧
　　金
　　孔彦舟
按金史孔彦舟传彦舟字巨济相州林虑人避罪之汴占籍军中己而杀人亡命为盗宋靖康初应募累官京东西路兵马钤辖为沿江招捉使走之齐从刘麟伐宋为行军都统改行营左总管齐国废累官工兵部尚书河南尹封广平郡王正隆例降金紫光禄大夫改南京留守彦舟自幼至老常在行伍习兵事知利钝正隆五年死于汴年五十五　　孔敬宗
按金史孔敬宗传敬宗字仲先其先东垣人石晋永徙辽阳辽季敬宗为宁昌刘宏幕官斡鲁古兵至境上敬宗劝刘宏迎降遂以敬宗为乡导拔显州以功补顺安令天辅二年知安州事迁静江军节度使历石辰信磁四州刺史阶光禄大夫除宁昌军节度使徙归德军致仕大定二年卒　　孔璠
按金史孔璠传璠字文老至圣文宣王四十九代孙故宋朝奉郎袭封端友弟端操之子齐阜昌三年补迪功郎袭封衍圣公主管祀事天会十五年齐国废熙宗即位诏求孔子后加璠承奉郎袭封衍圣公奉祀事皇统三年璠卒子拯袭封加文林郎　　孔拯
按金史孔璠传璠子拯字元济天德二年定袭封衍圣公俸格有加于常品久之加拯承直郎大定元年卒弟总袭封加文林郎　　孔总
按金史孔璠传拯弟总字元会大定二十年召至京师授曲阜县令明昌元年卒子元措袭封加文林郎　　孔端甫按金史孔璠传四十八代端甫明昌初学士党怀英荐其年德俱高读书乐道该通古学召至京师特赐王泽榜及第除将仕郎小学教授以主簿奉祀致仕　　孔元措按金史孔璠传元措字梦得明昌三年超迁中议大夫承安二年诏兼曲阜县令仍世袭元措历仕宣宗哀宗后归元终焉　　孔午
按徐州志午恩四世孙当金末聚众誓约捍御一境　　元　　孔元
按元史孔元传元字彦亨真定人骁勇有智略岁丁酉弃家从军隶丞相史天泽麾下中统二年宣授管军总把至元十四年进武略将军管军千户明年进武义将军侍卫亲军千户赐佩金符又明年加宣武将军右卫亲军总管十九年以疾卒子鹰扬袭授昭信校尉右卫亲军弩军千户仍佩金符至大元年以疾卒子成祖袭延佑二年卒子那海袭　　孔洙
按浙江通志洙先圣之后也自宋南渡初其四十八代孙端友子玠寓衢州元既平宋世祖欲袭封衍圣公疑所立或言孔氏子孙寓衢者乃其宗子召洙赴阙洙逊于居曲阜者世祖曰宁违荣而不违亲真圣人后也遂命为国子祭酒提举浙东学校　　孔元用
按阙里志元用字俊卿初贞佑二年元措从宣宗还汴拟兄元用摄祀事及宋克平山东宝庆元年权袭封衍圣公仙源令二年改济州通判兼京东西路安抚司主管机宜文字元太师国王木华黎统诸道兵至承制封拜权授袭封衍圣公世袭曲阜令乙酉年太师征益都以元用偕行世袭曲阜令元措卒无子以侄之固庶子浈嗣爵之固元措母弟元纮子也浈坐罪夺爵无子故以元用权袭封焉　　孔之厚
按阙里志五十二代之厚元孝子也赠亚中大夫济宁路总管轻车都尉鲁郡侯初宗愿四子若蒙若虚若愚若拙若蒙袭封若愚生端立端立生琥琥生拂拂生元孝自元措传浈以来嫡长乃元孝生之厚至浣凡三世　　孔之全
