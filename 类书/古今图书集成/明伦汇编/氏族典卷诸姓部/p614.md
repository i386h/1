<!-- { "loadSidebar": true } -->
按晋书王逊传逊字邵伯魏兴人也仕郡察孝廉为吏部令史累迁上洛太守私牛马在郡生驹犊者秩满悉以付官云是郡中所产也转魏兴太守惠帝末西南裔叛宁州刺史李毅卒城中百余人奉毅女固守经年永嘉四年治中毛孟诣京师求刺史乃以逊为南裔校尉宁州刺史逊与孟俱行逾年乃至吏士散没城邑丘墟逊披荒纠厉收聚离散专仗威刑鞭挞殊俗诛豪右不奉法度者数十家威行宁土又遣子澄奉表劝进于元帝帝嘉之赐爵褒中县公先是越巂太守李钊为李雄所执自蜀逃归逊复以钊为越巂太守李雄遣李骧攻钊钊败骧等又渡泸水寇宁州逊使将军姚崇距之战于堂狼大破骧等逊以崇不穷追也怒囚群帅执崇鞭之怒甚发上冲冠夜中卒逊在州十四年州人复立逊中子坚行州府事征还京病卒兄澄袭爵历魏兴太守散骑常侍　　王隐按晋书王隐传隐字处叔陈郡陈人也以儒素自守不交势援博学多闻太兴初召为著作郎令撰晋史豫平王敦功赐爵平陵乡侯时著作郎虞预私撰晋书而生长东南不知中朝事数访于隐并借隐所著书窃写之所闻渐广自后更疾隐交结豪贵共为朋党以斥隐竟以谤免黜归于家贫无资用书遂不就乃依庾亮于武昌亮供其纸笔书乃得成诣阙上之年七十余卒于家　　王舒
按晋书王舒传舒字处明丞相导之从弟也父会侍御史舒少为从兄敦所知及敦为青州舒往依焉元帝镇建康参镇东军事出补溧阳令太宁初徙廷尉敦表舒为荆州刺史及敦败王含父子奔舒舒遣军逆之并沈于江进都督荆州征为尚书仆射时将征苏峻司徒王导欲出舒为外援乃授会稽内史在郡二年而苏峻作逆乃假舒节都督行扬州刺史事时庾冰弃郡奔舒舒移告属县以虞谢藻监前锋征讨军事前义兴太守顾众护军参军顾扬等皆起义军以应舒贼转攻吴兴舒遣子允之以精锐邀贼于武康破之贼平以功封彭泽县侯寻卒官赠车骑大将军仪同三司谥曰穆长子晏之苏峻时为护军参军遇害晏之子昆之嗣卒子陋之嗣宋受禅国除　　王允之子晞之
　孙肇之

按晋书王舒传舒子允之字深总角从伯敦谓为似己恒以自随敦尝夜饮允之辞醉先卧敦与钱凤谋为逆允之已醒悉闻其言虑敦或疑己便于卧处大吐衣面并污凤既出敦果照视见允之卧吐中以为大醉不复疑之时父舒始拜廷尉允之求还定省以敦凤谋议事白舒舒即与导俱启明帝及苏峻反允之讨贼有功封番禺县侯咸和末除宣城内史监扬州江西四郡事咸康中进号西中郎将假节寻迁南中郎将江州刺史莅政甚有威惠卒谥曰忠子晞之嗣卒子肇之嗣　　王遐
按晋书王祥传祥子肇肇子俊俊子遐&#林太守　　王和按晋书五行志成帝咸康五年下邳民王和侨居暨阳息女可年二十自云上天来还得征瑞印绶当母天下晋陵太守以为妖收付狱　　王悦
琨
嘏恢

按晋书王导传导长子悦字长豫弱冠有高名导甚爱之导尝共悦奕棋争道导笑曰相与有瓜葛那得为尔邪导性俭节帐下甘果烂败令弃之云勿使大郎知悦少侍讲东宫历中书侍郎先导卒谥贞悦无子以弟恬子琨为嗣卒子嘏嗣卒子恢嗣　　王恬
按晋书王导传导子恬字敬豫少好武不为公门所重导见悦辄喜见恬便有怒色晚节更好士多技艺善奕棋为中兴第一迁中书郎除后将军魏郡太守加给事中领兵镇石头转吴国会稽内史卒谥曰宪　　王洽按晋书王导传导子洽字敬和导诸子中最知名与荀羡俱有美称弱冠历散骑中书郎中军长史吴郡内史征拜领军寻加中书令不受升平二年卒于官二子珣　　王协
按晋书王导传导子协字敬祖元帝抚军参军袭爵武冈侯早卒无子以弟劭子谧为嗣　　王劭
子穆
默　恢

按晋书王导传导子劭字敬伦历东阳太守吏部郎中司徒左长史丹阳尹劭美姿容有风操桓温甚器之迁吏部尚书出为建威将军吴国内史卒赠车骑将军谥曰简三子穆默恢穆临海太守默吴国内史恢右卫将军穆三子简智超默二子鉴惠　　王荟
按晋书王导传导子荟字敬文少历清官除吏部郎吴国内史时年饥粟贵荟以私米作饘粥以饴饿者转会稽内史进号镇军将军加散骑常侍卒于官　　王羲之按晋书王羲之传羲之字逸少司徒导之从子也年十三谒周顗顗察而异之于是知名及长辩赡以骨鲠称尤善隶书为古今之冠论者称其笔势以为飘若浮云矫若惊龙深为从伯敦导所器重时陈留阮裕有重名为敦主簿敦尝谓羲之曰汝是吾家佳子弟当不减阮主簿裕亦目羲之与王承王悦为王氏三少起家秘书郎征西将军庾亮请为参军累迁长史宁远将军江州刺史频召为侍中吏部尚书皆不就复授护国将军又推迁不拜乃以为右军将军会稽内史尝与同志宴集于会稽山阴之兰亭自为之序以申其志性爱鹅山阴有一道士养好鹅羲之固求市之道士云为写道德经当举群相赠耳羲之欣然写毕笼鹅而归甚以为乐后称病去郡与东土人士尽山水之游年五十九卒　　王述
按晋书王湛传湛子承承子述字怀祖少袭父爵年三十尚未知名人或谓之痴司徒王导以门地辟为中兵属既见无他言惟问以在东米价述张目不答导曰王掾不痴何言痴也尝见导每发言一坐莫不赞美述正色曰人非尧舜何得每事尽善导改容谢之康帝为骠骑将军召补功曹出为宛陵令历临海太守迁建威将军会稽内史莅政清肃终日无事母忧去职服阕代殷浩为扬州刺史迁散骑常侍尚书令述每受职不为虚让其有所辞必于不受至是子坦之谏述曰汝谓我不堪邪坦之曰非也但克让自美事耳述曰既云堪何为复让人言汝胜我定不及也太和三年卒谥简子坦之嗣　　王蒙
按晋书王蒙传蒙字仲祖哀靖皇后父也曾祖黯历位尚书祖佑北军中候父讷新淦令蒙少时放纵不羁不为乡曲所齿晚节始克己励行有风流美誉虚己应物恕而后行莫不敬爱焉事诸母甚谨奉禄资产常推厚居薄喜愠不形于色不修小絜而以清约见称善隶书美姿容尝览镜自照称其父字曰王文开生如此儿邪居贫帽败自入市买之妪悦其貌遗以新帽时人以为达与沛国刘惔齐名友善惔常称蒙性至通而自然有节蒙每云刘君知我胜我自知时人以惔方荀奉倩蒙比袁曜卿凡称风流者举蒙惔为宗焉司徒王导辟为掾后出补长山令复为司徒左西属蒙以此职有谴则应受杖固辞诏为停罚犹不就徙中书郎简文帝辅政益贵幸之与刘惔号为入室之宾转司徒左长史晚求为东阳不许及蒙病乃恨不用之蒙闻之曰人言会稽王痴竟痴也疾渐笃于灯下转麈尾视之叹曰如此人曾不得四十也年三十九卒临殡刘惔以犀把麈尾置棺中因恸绝久之谢安亦常称美蒙云王长史语甚不多可谓有令音二子修蕴　　王修
按晋书王蒙传蒙子修字敬仁小字荀子明秀有美称善隶书号曰流奕清举年十二作贤全论蒙以示刘惔曰敬仁此论便足以参微言起家著作郎琅邪王文学转中军司马未拜而卒年二十四临终叹曰无愧古人年与之齐矣　　王遐
子恪　臻
孙欣之　欢之

按晋书王遐传遐字桓子简顺皇后父骠骑将军述之从叔也少以华族仕至光禄勋宁康初追赠特进光禄大夫加散骑常侍谥曰靖长子恪领军将军恪子欣之豫章太守秩中二千石欣之弟欢之广州刺史遐少子臻崇德卫尉　　王欢
按晋书王欢传欢字君厚乐陵人也安贫乐道专精耽学不营产业常丐食诵诗虽家无斗储意怡如也其妻患之或焚毁其书而求改嫁欢笑而谓之曰卿不闻朱买臣妻邪时闻者多哂之欢守志弥固遂为通儒至慕容暐袭伪号署为国子博士亲就受经迁祭酒及暐为苻坚所灭欢死于长安　　王颐之
按晋书王廙传廙子颐之仕至东海内史
　　王胡之
按晋书王廙传廙子胡之字修龄弱冠有声誉历郡守侍中丹阳尹素有风眩疾发动甚数而神明不损石季龙死朝廷欲绥辑河洛以胡之为西中郎将司州刺史假节以疾固辞未行而卒　　王彭之
按晋书王廙传廙弟彬彬长子彭之位至黄门郎　　王嘉按晋书王嘉传嘉字子年陇西安阳人也轻举止丑形貌外若不足而聪睿内明滑稽好语笑不食五谷不衣美丽清虚服气不与世人交游隐于东阳谷凿崖穴居弟子受业者数百人亦皆穴处石季龙之末弃其徒众至长安潜隐于终南山结庵庐而止门人闻而复随之乃迁于倒兽山苻坚累征不起言未然之事事过皆验姚苌与苻登相持问嘉曰吾得杀苻登定天下否嘉曰略得之苌怒曰得当云得何略之有遂斩之登闻嘉死设坛哭之赠太师谥曰文及苌死苌子兴字子略方杀登略得之谓也嘉之死日人有陇上见之着拾遗录十卷其记事多诡怪今行于世　　王堕
按晋书苻洪载记王堕字安生京兆霸城人也苻洪征梁犊以为司马及为宰相着匪躬之称健常叹曰天下群官皆如王令君者阴阳曷不和乎性刚峻疾恶雅好直言疾董荣如仇雠每于朝见之际略不与言曰董龙是何鸡狗荣闻而惭恨遂劝生诛之及刑荣谓堕曰君今复敢数董龙作鸡狗乎堕瞋目叱之龙荣之小字也　　王猛
按晋书苻坚载记王猛字景略北海剧人也家于魏郡少贫贱以鬻为业好兵书气度雄远隐于华阴山怀佐世之才桓温入关猛被褐而诣之一面谈当世之事扪虱而言旁若无人温异之请与俱南猛还山谘师师曰卿与桓温岂并世哉猛乃止苻坚将有大志闻猛名遣吕婆楼招之一见便若平生若元德之遇孔明也及坚僭位以猛为中书侍郎迁尚书左丞咸阳内史京兆尹未几除吏部尚书太子詹事又迁尚书左仆射辅国将军司隶校尉加骑都尉居中宿卫时猛年三十六岁中五迁权倾内外上下咸服莫有敢言顷之迁尚书令太子太傅加散骑常侍又转司徒录尚书事辞不拜后率诸军讨慕容暐以功封清河郡侯留镇冀州俄入为丞相后数年复授司徒猛宰政公平流放尸素拔幽滞显贤才外修兵革内崇儒学劝课农桑教以廉耻兵强国富垂及升平猛疾笃坚亲临省病问以后事猛曰晋虽僻陋吴越乃正朔相承亲仁善邻国之宝也臣没之后愿不以晋为图言终而死时年五十一坚哭之恸谓太子宏曰天不欲使我平一六合耶何夺我景略之速也赠侍中丞相谥曰武侯　　王雕
按前秦录新平王雕陈说图谶坚大悦以为太史令　　王统按前秦录统擢之子也擢奔降于秦秦王健以为尚书坚立之二年以统为扶风内史建元七年迁益州刺史与别将杨安攻克仇池拜平远将军南秦州刺史寻攻陇西鲜卑乞伏司繁于度坚山降其部落五万余户九年复从杨安入寇汉川统以锐卒二万为前锋进平益州遂代安镇仇池十二年坚遣武卫苟苌等伐张天锡统率凉州之众为苌后继天锡诣降统还秦州坚以其弟广为益州刺史晋梁州刺史杨亮帅众五万伐蜀遣巴郡太守费统等将水陆三万为前锋亮次巴郡广遣巴西太守康回拒之别遣王虬帅蜀汉之众三万北救长安以江夏太守李丕为益州刺史守成都身帅所部奔还陇西遂以依统闻丕即位统兄弟咸遣使诣丕请讨姚苌丕大悦以统为镇西大将军广为安西将军皆进位州牧广后攻河州牧毛兴于枹罕为兴所败亡奔秦州陇西鲜卑匹兰执之送诣姚苌兴既败广进据平阳复谋伐统统亦以秦州降苌苌后寝疾召其子兴诣行营姚方成言于兴曰今寇敌未灭王统等皆有部曲终为人患不如除之兴遂杀统及广等苌闻之怒曰王统兄弟吾之州里吾方用之奈何辄杀之也　　王兖
