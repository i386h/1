<!-- { "loadSidebar": true } -->
按隋书袁充傅充字德符本陈郡阳夏人也其后寓居丹阳祖昂父君正俱为梁侍中充少警悟年十余岁其父党至门时冬初充尚衣葛衫客戏充曰袁郎子絺兮兮凄其以风充应声答曰唯絺与服之无斁以是大见嗟赏仕陈年十七为秘书郎历太子舍人晋安王文学吏部侍郎散骑常侍及陈灭归国历蒙鄜二州司马充性好道术颇解占候由是领太史令炀帝即位充候帝意欲有所为便奏称天文见象须有改作以是取媚于上大业六年迁内史舍人从征辽东拜朝请大夫秘书少监其后天下乱帝初罹雁门之厄又盗贼益起帝心不自安充复假托天文上表陈嘉瑞以媚于上书奏帝大悦超拜秘书令亲待逾昵帝每欲征讨充皆预知之乃假托星象奖成帝意在位者皆切患之宇文化及杀逆之际并诛充时年七十五　　袁知礼
按北齐书袁聿修传聿修子知礼武平末仪同开府参军事隋开皇中侍御史历尚书民部考功侍郎大业初卒于太子中舍人　　袁承家
按陈书袁宪传宪子承家仕隋至秘书丞国子司业　　唐　　袁朗
按唐书袁朗传朗其先雍州长安人父枢仕陈为尚书左仆射朗在陈为秘书郎后主闻其才诏为月赋一篇芝草嘉莲二颂叹赏尤厚累迁太子洗马德教殿学士陈亡入隋历尚书仪曹郎武德初隐太子与齐王秦王相倾争致名臣以自助时齐王有朗为文学累封汝南县男再转给事中卒　　袁承序
按唐书袁朗传朗从父弟承序为齐王元吉府学士府废补建昌令治尚慈简吏民怀德高宗之为晋王也太宗崇选僚属乃召拜晋王友兼侍读加弘文馆学士卒　　袁利贞
按唐书袁朗传朗从祖弟利贞陈中书令敬孙高宗时为太常博士周王侍读及王立为太子百官上礼帝欲大会群臣命妇合宴宣政殿设九部伎散乐利贞上疏谏帝纳之擢祠部员外郎卒中宗立以旧恩追赠秘书少监　　袁天纲
按唐书袁天纲传天纲益州成都人仕隋为盐官令在洛阳与杜淹王珪韦挺游天纲谓淹曰公兰台学堂全且博将以文章显谓珪法令成天地相临不十年官五品谓挺面如虎当以武处官然三君久皆得谴吾且见之淹以侍御史入天策为学士珪太子中允挺善隐太子荐为左卫率武德中俱以事流巂州见天纲曰公等终且贵杜位三品难与言寿王韦亦三品后于杜而寿过之但晚节皆困见窦轨曰君伏犀贯玉枕辅角完起十年且显立功其在梁益间邪轨后为益州行台仆射天纲复曰赤脉干瞳方语而浮赤入大宅公为将必多杀愿自戒轨果坐事见召天纲曰公毋忧右辅泽而动不久必还果还为都督贞观初太宗召见曰古有君平朕今得尔何如对曰彼不逢时臣固胜之武后之幼天纲见其母曰夫人法生贵子乃见二子元庆元爽曰官三品保家主也见韩国夫人曰此女贵而不利夫后最幼姆抱以见绐以男天纲视其步与目惊曰龙瞳凤颈极贵验也若为女当作天子帝在九成宫令视岑文本曰学堂莹夷眉过目故文章振天下首生骨未成自前而视法三品肉不称骨非寿兆也张行成马周见曰马君伏犀贯脑背若有负贵验也近古君臣相遇未有及公者然面泽赤而耳无根后骨不隆寿不长也张晚得官终位宰相其术精类如此高士廉曰君终作何官谢曰仆及夏四月数既尽如期以火山令卒　　袁客师按唐书袁天纲传天纲子客师亦传其术为廪牺令高宗置一鼠于奁令术家射皆曰鼠客师独曰虽实鼠然入则一出则四发之鼠生三子尝渡江叩舟而还左右请故曰舟中人鼻下气皆墨不可以济俄有一男子跛而负直就舟客师曰贵人在吾可以济江中风忽起几覆而免跛男子乃娄师德也　　袁谊
按唐书袁朗传朗孙谊神功中为苏州刺史司马张沛者侍中文瓘子尝白谊曰州得一长史陇西李亶天下甲门也谊曰夫门户者历世名节为天下所高老夫是也山东人尚婚媾求禄利耳至见危授命则无人焉何足尚邪沛大惭　　袁恕己
按唐书袁恕己传恕己沧州东光人仕累司刑少卿知相王府司马与诛二张以功封南阳郡公未几拜中书令特进南阳郡王罢政事例贬又流环州为周利贞所逼饮野葛数升不死乃击杀之孙高　　袁仁敬
按尚友录仁敬开元中为杭州刺史时元宗自择诸司长官以仁敬刺杭诏宰相诸王御史以上祖道洛滨赐诗亲书以宠其行仁敬治郡之暇尝种九里松　　袁光孚按万姓统谱光孚天宝间为台州刺史沈佺期赠曰公四代衣冠一门忠鲠文才沉毅雅度温良甘雨随转于往还仁风交扇于期月果若其言为良吏矣　　袁光庭按唐书程千里传初禄山构难西北戍兵悉入援故河陇郡县皆陷吐蕃惟河西戍将袁光庭为伊州刺史固守历年终不降诸下同心无携畔者及粮竭手杀妻子自焚死建中初赠工部尚书　　袁履谦
按唐书颜杲卿传杲卿为常山太守禄山反杲卿及长史袁履谦谋图贼元宗拜杲卿卫尉卿兼御史中丞履谦常山太守传檄河北于是赵巨鹿广平河间并斩伪刺史传首常山杲卿兵大振禄山闻兵兴大惧使史思明攻常山杲卿昼夜战六日而陷与履谦同执贼断手足脔之见者垂泣　　袁高
按唐书袁恕己传恕己孙高字公颐擢进士第代宗时累迁给事中建中中拜京畿观察使坐累贬韶州刺史复拜给事中德宗将起卢杞为饶州刺史高当草诏见宰相卢翰曰杞当国反易天常使宗祏失守才示贬斥今还授大州天下其谓何翰不悦命舍人作诏诏出高执不下谏官亦力争帝前帝曰与上佐可乎群臣奉诏翌日遣使慰高曰朕惟卿言切至已如奏卒年六十　　袁滋
按唐书袁滋传滋字德深蔡州朗山人陈侍中宪之后起处士授试校书郎进詹事府司直部官以盗金下狱滋直其冤御史中丞韦贞伯闻之表为侍御史迁工部员外郎韦皋始招来南诏异牟寻内属德宗选郎吏可抚循者擢祠部郎中持节往逾年还使称指进谏议大夫迁尚书右丞为华州刺史召为左金吾卫大将军宪宗监国进拜中书侍郎同中书门下平章事刘辟反诏滋为剑南东西川节度使是时贼方炽又滋兄峰在蜀为辟所劫滋畏不得全久不进贬吉州刺史未几徙义成节度使以户部尚书召改检校兵部拜山南东道节度使徙荆南吴元济之反授彰义节度使滋先世坟墓在蔡吴少阳时为修墓禁刍牧诸袁多署右职滋至治去斥候与元济通好以无功贬抚州刺史未几迁湖南观察使累封淮阳郡公卒　　袁不约
按万姓统谱不约字还朴新城人登长庆三年进士又试平判入等仕至职方员外郎有袁不约集一卷罗隐撰新城筑城记有云天下无事吾乡则有凌准吴降袁不约以文学进　　袁均
按唐书袁滋传滋子均右拾遗
　　袁皓
按尚友录皓字退山宜春人博学能文咸通间举进士累官吉抚二州刺史集贤殿图书使自号碧池处士　　袁郊
按唐书艺文志郊字之仪昭宗时为翰林学士有二仪实录衣服名义图一卷服饰变古元录一卷甘泽谣一卷　　袁人杰
按尚友录人杰无为人唐末盗贼充斥人杰以土豪招集强壮保障一方贼大入人杰挺身血战度不能去仰天大呼自刎而死尸僵立者累日贼惊异舍其境遁去乡人收葬立祠祀之　　袁袭
按十国春秋吴袁袭庐江人太祖为庐州刺史袭仗策从军料事多中毕师铎之攻广陵也吕用之诈为高骈牒署太祖行军司马征兵入援袭说太祖曰高公&#惑用之奸邪师铎悖逆凶德参会而求兵于我此天以淮南授明公也太祖遂率庐州兵赴之会师铎杀高骈太祖入据扬州而孙儒之乱复炽太祖闭空城不无内怯袭曰吾以新集之众守孤城儒兵方盛所攻必克正诸将持彼此因强弱择向背之时也海陵镇使高霸骈之旧将此必不为吾用者因劝太祖以军令召霸霸即率所部兵来太祖欲遣其屯天长以拒儒袭曰霸常挟两端公以疑而召之其可复用乎不如杀之以并其众太祖因伏甲诛霸得其兵数千明年儒攻扬州克其外郛太祖仓皇出走将奔海陵袭曰海陵难守而庐州吾旧治也城廪完实可为后图太祖乃走庐州久之未知所向问袭曰吾欲卷甲倍道西取洪州可乎袭曰锺传定江西已久兵强食足势未可图赵锽新得宣州怙乱残暴众心不附公宜卑辞厚币说和州孙端上元张雄使自采石济师侵其境彼必来逆战公自铜官度江会之取锽必矣太祖大悦乃引诸将攻锽会孙端张雄先为锽所败锽将苏塘漆朗统兵二万屯曷山袭曰公领兵急趋曷山坚壁自守彼求战不得谓我实怯因其怠而乘之可破也太祖用其言塘等大败遂禽锽入宣州已而朱全忠与锽有旧遣使来求锽太祖谋于袭袭曰不如斩首遗之以杜后患锽由是被杀未几袭卒太祖哭之曰天不欲成吾大功邪何为折吾股肱也吾好宽而袭每劝吾以杀此其所以不寿与　　袁征按十国春秋吴袁征陈州人初从太祖为银枪都使太祖之克蔡俦也张颢来归分隶征帐下征以颢反覆请诛之以杜后患不听颢后卒以弒逆死时人皆多征有先见　　后唐
　　袁建丰
按五代史袁建丰传建丰不知其世家晋王讨黄巢至华阴阑得之时方九岁爱其俊爽收养之长习骑射为铁林都虞候从击王行瑜李匡威以功迁突阵指挥使从庄宗破夹城战柏乡迁左厢马军指挥使明宗为内衙指挥使建丰为副使从庄宗入魏取卫磁洺三州拜洺州刺史迁相州刺史从战胡柳指挥使孟谦据相州叛建丰还讨平之徙隰州刺史病风废明宗即位以旧恩召还京师加检校太尉遥领镇南军节度使俾食其俸以卒赠太尉　　袁象先
按五代史袁象先传象先宋州下邑人唐南阳王恕己之后也父敬初梁太府卿驸马都尉尚太祖妹万安大长公主象先以梁甥为宣武军内外马步军都指挥使历宿洺陈三州刺史太祖即位累迁左龙武统军在京马步军都指挥使末帝即位拜象先镇南军节度使同中书门下平章事开封尹判在京马步军诸军事贞明四年为平卢军节度使徙镇宣武象先为梁将未尝有战功在宋州十余年诛敛其民积货千万庄宗灭梁象先来朝洛阳辇其资数十万赂唐将相伶官宦者及刘皇后等由是内外翕然称其为人庄宗待之甚厚赐姓名为李绍安改宣武军为归德军遣之还镇是岁卒年六十一赠太师象先二子正辞嶬　　后晋
　　袁正辞
按五代史袁象先传象先子正辞初以父任为飞龙副使唐废帝时献钱五万缗领衢州刺史晋高祖入立复献五万缗求为真刺史拜雄州刺史州在吐蕃界中正辞惮不欲行复献钱数万乃得免出帝时又献钱三万缗银万两出帝怜之欲与一内郡未及而卒　　后周
　　袁嶬
按五代史袁象先传象先子嶬周世宗时为横海军节度使　　宋
　　袁彦
按宋史袁彦传彦河中河东人少以趫勇应募从事隶奉国营汉干佑中周祖领军讨李守贞以彦置麾下及镇邺以为部直小将周广顺中世宗在澶渊迁为亲事都校世宗尹京改开封府步直指挥使显德初授内外步军都军头领泉州刺史未几改岳州防御使从征寿州为城北造竹龙都部署又命为武信军节度权侍卫步军都指挥使又命为淮南道行营马步军副都指挥使太祖下滁阳彦有劳绩师还真授步军都指挥使领彰信军节度恭帝嗣位移保义军节度宋初加检校太尉是秋来朝改镇曹州干德六年为靖难军节度开宝二年移鄜州五年罢镇归阙卒年六十六景德四年特诏录其孙昭庆为借职大中祥符八年昭庆上彦周朝所受告敕有二圣名讳者特迁殿直　　袁逢吉
