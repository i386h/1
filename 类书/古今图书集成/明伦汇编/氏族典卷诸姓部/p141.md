<!-- { "loadSidebar": true } -->
　　胡氏族谱序　　　　　　　　宋朱熹自宗子法废而族无统唐人重世族故谱牒家有之唐以后不能然苟非世之富贵多文儒族氏派系往往湮沦而莫考矣胡氏之先自周武王封舜后胡公满于陈子孙以谥为姓历汉文恭广公以迄晋关内侯质公为立谱之鼻祖相传二十五世中间序昭穆别疏戚因流&#源由本达枝作谱以传庶几不忘本也胡氏子孙继此能自振于时则斯谱之传愈久愈光由一世以及千万世莫可量也　　越国胡公世系序　　　　　明张凤翼越国公大海虹之五都人从明太祖廓清华夏屡建奇功父子兄弟一十二人佐命开基拔城二十七座血战三百余阵勋业昭著都督胡大渊胡泉胡美胡涧胡通皆大海伯仲也子七人长德济大海既下信州上以德济为行枢院同佥守之破陈友谅将李明遂又破张士诚将吕珍擢浙江行省右丞克杭州迁浙江行省左丞移镇杭次德源德清德淮俱都督殁于阵又次德山德水德林德济子继成上念其为功臣裔亲赐名甫三岁召至南京护养授东川侯德济以征庄浪重伤卒一门皆死王事独德山德水以襁褓不仕德林徙居山东获存门第衰落屡遭荼蓼永乐后岐阳东瓯概停不袭至嘉靖间始有继绝推封之命大海孙汝锺告袭距继成五世德济六世在大海则七世矣府县俱经核实申详特以家业凉薄卒不果袭嗟乎以英武如越国固明之飞将军也虽其马革疆场勋业未半而考之功臣庙祀已位次西平之下使不与金华之难则其所建竖有不凌六王而上者哉乃不数载而辄斩然不祀文诰荡为乌有本支沦于齐庶又何以劝壮士于生前慰忠魂于死后即明太祖在天之灵且愀然其弗宁矣带砺之盟何在吊古者痛之因叙集其世第若此以为观风举废者采焉　　胡氏家乘序　　　　　　　　　周怡夫人之学也贵审轻重知取舍轻重审而取舍明可谓之学矣世固有舍梧槚而养樲棘失肩背而养一指不知务者也吾友胡子孺道学于泾野吕先生复与予卒业于东廓邹先生二先生之学圣学也圣学莫先于孝弟其教人也恒举古训曰尧舜之道孝弟而已矣人之私其身也视父兄犹夫人也善吾善也力吾劳也财吾有也其孰能先父兄之善不恤其劳与有而亟求以表章之耶胡子视父兄之善惟恐其不知于人视人之善惟恐其不知于彼孺道之心苟可以章父兄之善则不远秦楚必身往来之劳与费不恤也予与孺道交几三十年迹其履如一日于轻重取舍之间甚明于二先生之教真能传习矣乎夫师教之友辅之而不能体诸其身不可谓学体诸身而莫知于师莫信于友不可谓笃学予读胡氏家乘未尝不三复&#叹钦胡子之笃于学也胡子其孝弟矣乎读胡子之家乘者孝弟之心自油然生矣夫表章先世之潜德及父兄之懿行孝弟之心也能使天下信之后世传之名世之言也有孝弟之心而不得名世者文而传之则人不信不信不能以表章也其尊祖也合族有谱祀祠有楼其孝友于父兄也存有祝美延誉于四方没有志传垂芳于不朽非孝友发于诚切不能详尽周至之若是也阅其所集皆当世之大贤达官不可以饰美袭取巧致而幸得也雄文杰作星烂霞绚微言雅咏经训箴规所以发潜德表懿行几三百篇非孝友发于诚切不能动师友深知笃信之若是也爱其亲不恤其劳友其兄不恤其有非真能审轻重知取舍者不能终始无倦之若是也胡子之学于二先生有光矣胡子将欲刻而藏之家塾孝子慈孙世求而继述之传世岂不显乎诗曰无念尔祖聿修厥德又曰孝子不匮永锡尔类吾于胡氏书之俾世考焉　　寺前胡氏宗谱序　　　　　　　石简族之有谱也盖为明统系别宗支而作也唐虞三代以来代虽殊而同出于黄帝之系厥后统绪不一皆各&#所自来以为开代祖则凡有国有家者亦然以故末流之族务掇前代显人置之谱牒之首曰某公吾之族祖也某与某则皆某公之裔而世承明德者也噫兹大非古人作谱之意矣若桃源胡氏则不然胡氏派出四明洪武间始卜居于宁桃源之里与予族素缔婚姻且处同学出同仕者不一惟讳鹏号龙洲为闽汀郡铎者与予金石交及归林下则又为诗酒契尝曰予族宁几二百年第谱牒未修将何以为承先启后之藉一日其冢嗣嵩石偕从弟凰克承厥志辑之既成以予颇识其详征一言为序予观世之为谱者多矣未有若兹谱之善也不为旁附不为曲引冀骇庸众人之耳目惟直书承传之久近与其出处行事之迹生死卒葬之期俾后人观者隐动其水木本源之思则二子之所以承先启后者不亦重足念乎大凡先世有盛德者其后必有昌炽之嗣今胡氏敦本尚实内无背戾之风训读课耕外鲜嚣讼之失以及父子兄弟妻孥妯娌之间一以雍睦为尚使他族尽若是也则整齐斯世之具可以不设而天下不足治矣故予于胡氏谱而知其家声之未有艾也为胡氏后者可不勉哉

　胡姓部列传四
　　明二
　　胡琼
按明外史张曰韬传世宗即位席书以中旨拜尚书曰韬与同官胡琼抗疏力争受杖琼字国华南平人正德六年进士由慈溪知县入为御史历按贵州浙江有声哭谏受杖卒后赠光禄少卿　　胡侍
按明外史薛蕙传胡侍宁夏人举进士历官鸿胪少卿张璁桂萼既擢学士侍劾二人越礼背经帝怒命逮治言官论救谪潞州同知渖府宗室勋注以事憾之奏侍试诸生讥刺且谤大礼逮至京讯斥为民　　胡景隆按邵阳县志景隆素负气谊有勇略为乡里推重嘉靖三年流贼入境郡委率领民兵追剿至燕子&#众见贼势猖獗皆奔溃独景隆奋勇拒敌格杀五六人因无救援遭重围遂遇害　　胡纯
按明外史胡世宁传世宁子纯以父任知肇庆府有才行　　胡继
按明外史胡世宁传世宁子继幼不慧不为世宁知世宁在江西出讨贼部将入见继继为指阵法甚详世宁归阅大异之自是击贼辄令继从与策方略世宁十不失三继十不失一世宁论宸濠下狱继念父病死　　胡松
按明外史胡松传松字汝茂滁人幼嗜学尝辑古名臣章奏慨然有用世志嘉靖八年成进士知东平再迁南京礼部郎中历山西提学副使三十年上边务十二事帝嘉其忠恳进秩左参政松疏上当事者已恶其侵官及迁擢益忌之不畀以兵柄令于三关听用欲牵制之以败其事寇大入抵太原给事中冯良知遂劾松建言冒赏无寸功纪功科道官张尧年等论松虚议无补遂斥为民至三十五年以赵文华言起陕西参政分守平凉三迁江西布政使以右副都御史巡抚其地所部多盗松遣将削平进兵部右侍郎巡抚如故居三年召理部事进左侍郎改吏部迁南京兵部尚书参赞机务代郭朴为吏部尚书松洁己好修富经术晚主铨柄以振拔淹滞为己任甫七月病卒赠太子少保谥恭肃　　胡松
按明外史胡松传嘉靖时又有胡松者字茂卿绩溪人累官工部尚书严嵩方用事伊王欲拓其府第计直十万金以十二赇嵩期必得松据祖制争乃止俺答入寇仇鸾以边众入卫欲悉召其众实京师移武库仗于营便给调松执弗许寻引疾归居家以孝友称　　胡守中
按明外史胡守中传守中宁陵人由庶吉士授刑部主事姿貌伟秀无行检假郭勋力改御史出按畿辅帝将幸承天命工部侍郎江晓治道守中劾其慢帝由是悦守中会推宫僚辅臣希旨以守中兼春坊清纪郎车驾经守中所部守中先饬有司治驰道吏衣绣衣供事进馔丰美帝喜命随行督扈从诸务长吏惴恐争先赂遗所入不赀至承天布政使徐干按察使吴允禄以五百金馈守中欲饰廉遽闻之帝益以守中为贤超擢右佥都御史兼詹事府丞寻进左副都御史二十年以边警议遣大臣总督蓟辽军务帝即进守中兵部侍郎以往塞外故有大木制敌骑守中伐而鬻之筑来远楼费巨万时郭勋已下狱帝渐悟守中交私状而守中不知奏修楼毕乞录将士功并请楼名帝责守中违制守中始惧初守中佐都察院言官方攻勋守中恐勋败祸及己亦发其奸至是给事中章允贤言勋会鞫时惟言勋恶守中实助之及假修建名责富民贿疏入立命逮治法司论斩越五年伏法　　胡永成
按江西通志永成安福人靖嘉己丑进士尹泾多惠政取授刑部主事历南雄守益励清操擢琼州兵备副使谨饬武备与民相安以疾卒　　胡鳌
按辰州府志鳌沅陵人嘉靖壬辰进士授乐安知县改繁吉水擢监察御史遇事敢言风采着闻忌鳌者论奏谪盐城丞寻升鄞令及知廉州府历茂威兵备副使告归　　胡尧臣
按万姓统谱尧臣字伯纯安居人嘉靖乙未进士历刑部右侍郎　　胡希瑗
按大冶县志希瑗字子翼别号桥南嘉靖丁酉举人丙辰守潼川州以疾卒于任子贵晋阶奉直大夫　　胡宗宪按万姓统谱宗宪字汝钦绩溪人嘉靖戊戌进士初任余姚令有政绩拜监察御史巡按浙中上擒倭方略继巡抚浙江屡有战捷总督浙直军务计擒王直徐海有大功于浙独才阔略好侈费被论两逮诏狱世庙恤其功释之竟卒于狱　　胡彦
按沔阳州志彦字美别号白湖嘉靖辛丑进士授太常寺博士迁山东道御史条陈数策其一建太子云巡视陕西茶马巡按江西典试以母忧归未五十卒于家　　胡志夔
按山西通志志夔字浒南安邑人天性聪敏读书过目不忘夜手摸古碑即成诵不失一字登嘉靖甲辰进士授富平知县有循良绩拜御史百度贞肃奸猾屏迹巡抚延绥经略有方与大将军赵岢协力御边敌人惮之　　胡安
按万姓统谱安字仁夫余姚人嘉靖甲辰进士历官衡州知府陕西苑马寺卿养高林石寄情诗酒不与外事子维新己未进士任御史　　胡希寅
按大冶县志希寅号云野嘉靖丙午举人任广东开建知县粤多猺贼万历戊寅希寅四鼓出城丁祭群贼突至众仓皇走希寅曰贼至当捍卫城郭走者治以军法乃纠聚三百人戎服亲犯矢石歼其渠魁百余人巡抚殷正茂保奏其功升常州府通判致仕　　胡泽按通城县志泽字汝淮中嘉靖己酉科任南直隶霍山县谕奇伟慷慨正直刚方　　胡宗洙
按京山县志宗洙字师孔嘉靖壬子举人除宁晋令升北锦衣经历福建延平知府解组归　　胡钥
按潜江县志钥字卫卿知州拱明子嘉靖癸丑进士授行人擢监察御史督河东鹾政奏复南阳为行盐地风裁赫然晋广东参议以继母老乞终养疏旨痛切上怜而允之　　胡汝嘉
按江宁县志汝嘉鹰扬卫籍嘉靖癸丑进士累官翰林编修以言事忤政府外调所著有旧园集沁南稿行世　　胡文
按诏安县志文字宣文嘉靖丙辰成进士筮仕行人出使益藩尽却诸赉授户部云南司主事辛酉京师大祲分赈东直等处全活数万以他事左迁南浙鹾司寻迁南太仆丞出知高州破倭奴平猺獞简卒调饷士民咸附迁云南曲靖兵备副使致仕归　　胡有耀
按泉州府志有耀字子谦同安庠生素轻财好义嘉靖戊午倭寇至其乡有耀散财结社与乡人并力拒贼力罢为贼所执骂不绝口被戮独惨事闻赠州同知祀于乡　　胡廷黼
按浏阳县志廷黼嘉靖己未进士授户部主事厘仓纳积弊声动京师转工部员外郎建皇极殿以勤叨金币之赐升都水司郎中值隆庆改元幸陵郊祀颁赏皆与焉辛未十月升广东南雄府知府便道还里疾作卒于家　　胡僖
按金华府志僖字伯安幼&#异初精于医既而业儒嘉靖己未成进士授刑部主事转主客郎中调仪制郎出为湖广参议调云南佥事升副使以忤权要拂衣归里　　胡考崇
按辰州府志考崇鳌次子沅陵人领嘉靖辛酉乡荐授都匀推官方正不肯媚上官竟得中考转乌撒府同知遂挂冠归　　胡璘
