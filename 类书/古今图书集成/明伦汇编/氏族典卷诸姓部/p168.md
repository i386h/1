<!-- { "loadSidebar": true } -->
按万姓统谱抟字元举婺源人明经九世孙少孤兄弟三人伯兄捐主家事抟与弟持刻励于学自为师友抟登绍兴辛未进士第教授杭州改秩宰弋阳再调吉之永丰为人慷慨重义方贫贱时与持馆乡校得礼币悉归于伯氏以给伏腊及仕俸入亦如之死之日室无私储惟古书及平生所为文而已持字元充一字公操登隆兴元年进士初仕鄱阳簿升上元丞改秩宰闽乃求佥判南康而归　　胡晋臣
按宋史胡晋臣传晋臣字子远蜀州人登绍兴二十七年进士第为成都通判范成大以公辅荐入对疏当今四弊除秘书省校书郎迁著作佐郎兼右曹郎官轮对论三事又极论近幸上览奏色动晋臣口陈甚悉自是近习严惮求外补知汉州除潼川路提点刑狱以忧去服除除度支郎累迁侍御史光宗嗣位迁工部侍郎除给事中每以裁滥恩惜名器为重内降持不下上嘉其有守拜端明殿学士除参知政事兼同知枢密院事上自南郊后久不御朝晋臣与丞相留正同心辅政中外帖然未几薨于位谥文靖　　胡舜举按万姓统谱舜举绍兴中知建昌军政行俗变既代去民作遗爱亭以颂之　　胡林卿
按万姓统谱林卿华亭人淳熙中进士甲科与史弥远同年史既柄国势焰熏灼终身不登其门后卒有挽诗云有名登相甲无迹到权门子琚嘉定中进士学识该博有静庵诗集　　胡大正
按万姓统谱大正字伯诚崇安人以季父胡寅补官兴化尉再调南康法曹史浩刘珙荐其贤明清介改秩佥判泉州会剧贼号过海龙者逼临漳甚急泉与为邻城门昼闭忽近郊有荷斧四五十人兵捕以闻同幕请肆诸城下大正不肯书牍曰贼欲破城乃无戎服攻具长兵耶讯之果采樵者皆释之　　胡埙
按万姓统谱埙字寅仲平江人尝从戎有功补修职郎后佐蜀声撼西鄙时帅颇有二意埙晓以名义帅惮不敢发寻卒帅遂反故蜀人哭埙有诗曰公如在泸上谋必寝淮南　　胡元质
按苏州府志元质字长文长洲人少&#悟尚行义中进士光宗即位荐入为太学正历秘书省正字校书郎给事中出守和州太平建康皆有政绩淳熙中转四川制置使知成都奏减蜀盐虚额钱又请蠲夔路九州民间岁置金银重币蜀人德之以敷文阁学士吴郡侯致仕卒　　胡纮
按宋史胡纮传纮字应期处州遂昌人淳熙中举进士绍熙五年以京镗荐监都进奏院迁司农寺主簿秘书郎韩胄用事逐朱熹赵汝愚遂擢纮监察御史纮未达时尝谒朱熹于建安熹待学子惟脱粟饭纮不悦遂亡去及是劾赵汝愚且诋朱熹为伪学罪首改太常少卿俄迁起居舍人进起居郎权工部侍郎移礼部又移吏部坐同知贡举考宏词不当而罢未几学禁渐弛纮亦废弃卒于家　　胡彦忠
按广东通志彦忠曲江人性孝友五世同居闾里推服庆元中经干吴丰假宿其家深加奖叹言于台阃以状闻诏旌其门　　胡梦旦
按万姓统谱梦旦字季昭宁宗朝试刑法科杨东山贺云得隽两科持平三尺理宗即位上书言济邸事羁管象州东山诗送之云便是吾乡小淡翁端平更化诏云尔风裁峭洁志概激壮方嘉贯日之忠已堕偃月之计　　胡&#
按尚友录&#字仲方为江西宪宁宗朝以工部尚书来镇三山作百花庄　　胡谦
按尚友录谦字牧之奉化人与弟谊师事袁燮传陆象山学着易说易林若干卷谊字正之号观省佚翁着尚书释疑十卷观省杂着三十卷兄弟文学为乡仪表　　胡方平
按尚友录方平婺源人精于易初饶州德兴沈贵宝受易于董梦程梦程受朱文公之易于黄干而方平尝从贵宝梦程学得文公源委之正尝注易学启明通释　　胡斗元
按万姓统谱斗元婺源人受易学于朱子从孙洪范尝谓干专言善性也坤兼言善不善情也干之善世吾无及已坤之积善吾庶几勉之　　胡岩起
按万姓统谱岩起永康人嘉定进士知闽县卓行危论奇文瑰句士大夫皆自以为不可及其在江西幕平赣州之难于指顾间全活数十万人子居仁淳佑进士知台州文辞政事亦杰出　　胡梦昱
按万姓统谱梦昱吉水人幼孤贫母教育之举进士累官大理评事理宗即位求直言梦昱上封事言济邸冤抑为御史所劾削籍羁管象州贬钦州卒诏谥刚简　　胡斌
按宋史胡斌传斌为殿前司将官童德兴提禁旅戍邵武江闽寇作知邵武有备未敢犯会招捕司檄德兴&#议独留斌将弱卒数百留城中绍定三年闰月己卯盗众大至斌奋身迎战所格杀甚众贼益生兵官军所存仅数十人斌巷战兵尽矢穷遇害事闻赠武节大夫录其后一人　　胡显
按宋史赵葵传葵讨李全帅雄胜宁淮武定强勇步骑万四千命胡显等将之显&#之兄也拳力绝人方在襄阳每出师必使显领精锐分道赴战推坚陷阵聚散离合前无劲敌以功至检校太尉　　胡&#
按宋史胡&#传&#字叔献潭州湘潭人父&#自幼风神秀异机警不常中童子科绍定三年赵范讨李全檄&#入幕后全败遣&#献俘于朝以赏补官五年登进士第即授京秩历官知平江府兼浙西提点刑狱移湖南兼提举常平即家置司性不喜邪佞尤恶言神异以枢密都承旨为广东经略安抚使移节广西寻迁京湖总领财赋咸淳间卒赠四官&#为人正直刚果博学强记吐辞成文书判下笔千言援据经史切当事情仓卒之际对偶皆精临政善断不畏强御　　胡煚
按万姓统谱煚婺源人绍定五年登第官至朝奉大夫平生乐善好义不事生产邑庙学竭力成建晦庵祠割腴田三十亩以廪士子升亦登第为国史编校官为丁大全所排谪南安十余年后乃叙复　　胡彦尤按尚友录彦尤善画人物天神寒林水石窠木描法用大落墨自成一家格法绍定间苗安抚荐入朝为画院待诏　　胡嵩
按黟县志嵩事母至孝登淳佑四年第初调鄂州教授终湖北运干　　胡崇
按万姓统谱崇黟人与兄嵩同登淳佑四年进士第初授句容簿制置使吴潜辟为阃幕委行经界法于溧阳不履亩而人无敢欺历官太常寺丞兼尚书右司郎官上疏言公田之非忤时相出知台州台为贾似道乡郡据法以行一无所避似道憾之后以将作大匠召而宋事去矣　　胡仲云
按尚友录仲云高安人幼通经史百家入太学率诸生伏阙上书论京尹余晦不法宝佑初登进士第历官枢密院编修执法刚正出为浙东提刑所著有六经蠡测周易见一四书管窥历代遗论宋朝政论总百余卷　　胡世全
按宋史许彪孙传刘整叛景定四年沔州都统胡世全护粮运至虎象山遇敌兵战败死　　胡应炎
按武进县志应炎字焕卿宿八世孙咸淳初进士元兵至常郡守署为节度判官应炎归遣弟应登奉母及妻子出城曰若避以存吾宗选壮士三千人自将乘城树栅缮器为守备计伯颜命元帅唆都率兵二十万围城应炎与诸将分门出战各大捷杀其将校甚众唆都益师攻之发火烧栅楼堞尽毁城陷应炎巷战至州学前力屈就擒唆都曰若即多杀吾将校者耶应炎曰吾欲杀汝何将校耶恨力不及耳唆都怒杀之　　胡镇孙
按万姓统谱镇孙字安国祁门人咸淳元年进士授黄州户曹入沿江制幕以才干进秩南康星子县令秩满家居值宋季乡井寇攘郡委治祁门县事西南五里强徒乘时窥邑城镇孙率城之勇义者并力捕之擒其首而绳以法余党尽散民赖以安　　胡次焱
按万姓统谱次焱字济鼎婺源人少孤贫母氏策励以学登咸淳四年第授湖口主簿改授池州贵池尉既任佥宪郡幕录五县囚人称平允德佑乙亥时宋运已去池郡荷戈不满千人兵未及境都统制张林已纳款与异意者辄收杀之时次焱为附城县尉势不得独婴城脱身归家以易教授乡里所著有文公感兴诗行于世　　胡廷桂
按万姓统谱廷桂婺源人咸淳四年登第授平原县尉饶守唐震辟居佥幕德佑初元兵临城与震协谋守御城陷震及廷桂俱死之　　胡之纯
按元史胡长孺传长孺从兄之纯字穆仲咸淳甲戌进士践履如古独行者文尤明洁可诵　　胡瑑
按江阴县志瑑字叔章登进士第清约廉介历三朝由六察升谏官论事剀直终中奉大夫宝谟阁待制　　胡幼黄按万姓统谱幼黄字成玉元龟四世孙四举俱魁甲戌登第时伯颜会师南伐德佑嗣位冲幼宋之取士止于是科矣状元王龙泽榜眼路万里探花幼黄也时有三不得之说谓龙在泽飞不得路万里行不得幼而黄医不得幼黄授节度推官宋亡退居于家创读书楼日讽吟其上元搜求宋之遗士用之幼黄避隐不出　　胡希是
按万姓统谱希是仲云仲子八岁悉通诸经为文有西汉风元革命家居著述为人方严有守一介不苟取予所著有洪范考订大学稽疑太极图说　　胡致隆
按万姓统谱致隆号肃滩居士赋藕云平生冰雪姿胡为乎泥中其子亦可怜风度如乃翁　　胡汲仲
按尚友录汲仲任宁海偶出行有群妪聚庵诵经一妪失其衣告诉于前汲仲命以牟麦置群妪掌中令合掌绕佛诵经如故汲仲闭目端坐且曰吾令神督之若是盗衣者行数周麦当芽中一妪屡开视其掌遂命缚之还所窃衣　　金
　　胡砺
按金史胡砺传砺字元化磁州武安人少嗜学天会间大军下河北砺为军士所掠行至燕亡匿香山寺与佣保杂处韩昉见而异之使赋诗以见志砺操笔立成思致清婉昉喜甚因馆置门下使与其子处同教育之自是学业日进昉尝谓人曰胡生才器一日千里他日必将名世十年举进士第一授右拾遗权翰林修撰久之改定州观察判官定之学校为河朔冠士子聚居者常以百数砺督教不倦经指授者悉为&#屋上游称其程文为元化格皇统初为河北西路转运都勾判官砺性刚直无所屈同知深州军州事州管五县例置弓手百余少者犹六七十人其人皆市井无赖以迹盗为名所至扰民砺知其弊悉罢去再补翰林修撰迁礼部郎中一时典礼多所裁定海陵拜平章政事百官贺于庙堂砺独不跪海陵问其故砺以令对且曰朝服而跪见君父礼也海陵深器重之天德初再迁侍讲学士同修国史以母忧去官起复为宋国岁元副使刑部侍郎白彦恭为使海陵谓砺曰彦恭官在卿下以其旧劳故使卿副之迁翰林学士改刑部尚书扈从至汴得疾海陵数遣使临问卒深悼惜之年五十五　　胡天作
按金史胡天作传天作字景山管州人初以乡兵守御本州累功少中大夫管州刺史兴定二年遥授同知太原府事是岁平阳失守改同知平阳府事三年复取平阳以天作充便宜招抚使权元帅左都监四年封平阳公元光元年知府事朮虎忽失来以兵归顺执天作出天作已受元官爵至济源欲脱走先遣人奏表南京元将恶其反复遂诛之　　胡定哥
按金史胡天作传天作子定哥为奉职元光元年知府事朮虎忽失来以兵归顺执天作出天作受元官爵定哥闻之乃自经死赠信武将军同知睢州军州事　　胡励
按巨野县志励登进士第应奉翰林学士至礼部侍郎金义帝奔蔡城陷死之　　胡勉
按巨野县志勉励之弟也仕指挥使扈从义帝奔蔡城陷死之　　胡德安
按巨野县志德安励之子也金义帝奔蔡汴人皆走德安奉舟渡河北东平严实辟掌书记后赐嘉议大夫礼部尚书上轻车都尉封须城郡侯　　胡士显
按巨野县志士显德安长子也博学善言隐居自遂不应州郡辟当时高之元赠中奉大夫湖广等处行中书省参知政事护军封项城郡公　　胡祖广
按巨野县志祖广士显长子为时名卿仕至通奉大夫浙东海右道肃政廉访使赠翰林侍读学士推诚守正佐理功臣封鲁郡公谥忠肃

　韦姓部汇考
唐书
　　宰相世系表
