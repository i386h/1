<!-- { "loadSidebar": true } -->
按名山藏勋封记昌平伯杨洪六合人祖政立功世汉中百户洪嗣官调开平累功都指挥正统初以都督守独石败寇宣府大石门宝昌州捕寇阿台打剌花十三年封伯禄千石充总兵镇宣府十四年坐英宗驾陷寇逮系狱寇犯京师出狱立功与孙镗范广等击寇涿州紫荆等处遂至固安大捷捕寇阿归等四十八人斩首功四百八十邀还俘掠人万计马牛弓刀数万寇退进侯景泰二年赐世券还镇宣府卒赠颍国公予谥子杰嗣侯卒亡子庶兄俊先以擒叛者喜宁功升都督坐罪论死降都督佥事嗣侯卒复坐罪当死失侯子珍嗣天顺元年坐党于谦伏诛珍戍广西天顺八年赦还授龙虎指挥使孙越调开平　　禓能按名山藏勋封记武强伯杨能正统中从伯父洪有功累开平指挥使败寇湾河三岔口擢都指挥佥事洪还朝连败寇紫荆倒马二关景泰元年擢都指挥同知以游击将军御边宣府败贼八里沟八里村擢都指挥使仍充游击将军统神机京兵寻擢后军都督佥事充左参将镇宣府进都督同知充左副总兵召还总神机京兵天顺元年以杀贼功擢左都督总兵宣府大同有警请自行战败贼磨儿山石灰站进封奉天翊卫宣力武臣特进荣禄大夫柱国伯禄千石流伯四年卒亡子弟伦嗣世指挥使　　杨信
按名山藏勋封记彰武伯杨信正统中从其伯父洪捕寇累功所镇抚至都督同知充总兵官天顺二年佩将军印总兵镇守延绥领军与寇战擒斩贼首阿力台王封奉天翊卫宣力武臣特进荣禄大夫柱国伯禄千石给券免一死流屡逐寇天顺八年予世伯二十一年卒追封侯予谥子谨嗣弘治十年质嗣嘉靖十八年儒嗣四十一年炳嗣　　杨鼎
按明外史杨鼎传鼎字宗器陕西咸宁人家贫力学正统中举乡会试第一殿试第二授编修也先将寇京师诏行监察御史事募兵兖州还进侍讲景泰五年超擢户部右侍郎天顺初转左成化四年为尚书加太子少保鼎居户部持廉介然性颇拘滞给事御史劾鼎非经国才鼎再疏求去驰传归卒谥庄敏　　杨璇按无锡县志璇字叔玑正统四年进士授户部主事迁山西右参政进陕西右布政使拜户部侍郎寻改右副都御史抚治荆襄流民巡视直隶永平山海居庸诸边盗起房竹县璇发兵俘获数千人歼其渠魁移抚河南卒官性耿介交不苟合事必求其是不择利害为趋舍中岁有退志自号宜闲　　杨守陈
按明外史杨守陈传守陈字维新鄞人祖范有学行守陈举景泰二年进士改庶吉士授编修成化初充经筵讲官进侍讲英宗实录成迁洗马寻进侍讲学士母忧阕起故官孝宗出阁为东宫讲官进少詹事孝宗嗣位宫僚悉迁秩执政拟守陈南京吏部右侍郎帝举笔去南京字修宪宗实录充副总裁弘治改元以史事繁乞解部务乃以本官专事史馆二年卒谥文懿　　杨瑄
按明外史杨瑄传瑄字廷献丰城人景泰五年进士授御史刚直尚气节天顺初畿内民诉曹吉祥石亨夺其田瑄以闻并列二人怙宠专权状吉祥请罪之不许未几亨西征还适彗星见十三道御史张鹏等将劾亨吉祥诸违法事给事中王铉泄于亨亨乃先与吉祥泣诉于帝明日疏入帝大怒遂收鹏及瑄下狱遣戍铁岭半道赦还复谪戍南丹宪宗即位并还故官瑄寻迁浙江副使进按察使卒　　杨宣
按畿辅通志宣新城人景泰时进士历官礼部左侍郎掌鸿胪寺事有辩刘千金余党皆诬劾曹吉祥石享横逆两疏当时快传　　杨集
按明外史锺同传同请复储下诏狱有进士杨集上书于谦谦以书示王文文曰书生不知忌讳要为有胆当进一官处之乃以集知安州集常熟人也　　杨海清按城步县志海清大竹坪人有勇略景泰七年苖寇掠邵湘海清率其妻及其徒追战杀贼后援不继遂遇害　　杨浩
按明外史单宇传景泰时中官兴安用事佞佛请帝建大隆福寺四年三月寺成帝&#期临幸河东盐运判官杨浩力谏乃止浩济宁人由乡举入国学累官右副都御史巡抚延绥　　杨继宗
按明外史杨继宗传继宗字承芳阳城人天顺初举进士授刑部主事成化初擢嘉兴知府性刚介孤峭人莫敢犯秩满超迁浙江按察使闻母丧还服除以右佥都御史巡抚顺天为权贵所疾治中陈翼讦其过权贵因中之左迁云南副使孝宗立迁湖广按察使居无何复以佥都御史巡抚云南卒继宗力持风节而居心慈厚自处必以礼天启初谥贞肃　　杨瑛
按建安县志瑛字希王本浙江人父敶授建安丞遂家焉瑛资性明敏文气英发举进士选为庶吉士曹钦之变入朝遇害赠翰林编修　　杨文卿
按万姓统谱文卿字质夫鄞人少&#敏不凡十三通举子业弱冠入郡庠发解浙省第一举会试第二初授刑部主事时有尹清者夜饮杀人事发匿豪家令其妻贿同饮者张铎承之文卿一讯知其诬根捕尹清家长者为请不听竟坐清而释左验者升山西提学佥事严条约公劝惩尝曰考试糊名此以革提学之弊非革士子弊也不自为弊安用是琐琐者哉乃不糊名士无异议升山东提学副使以积劳致疾而卒文卿外圆而内方平居恂恂和易临事即确然不可夺居官律己务为清约门无私谒室无长物其死也橐无余赀惟图书数箧而已所著有崧畦集笔谈类&#苕溪集若干卷子叔通第戊辰进士历南京兵刑工礼四曹升湖广提学副使积官至山西左布政使乞纳禄而归廉俭不愧其父　　杨崇
按福州府志崇连江人自其高祖宗连传至崇六世同居其家法子弟无私财一门之内雍雍如也其家旧隶戎籍有司征之崇诸弟方争行适崇子孟自外归曰孟世嫡也即辞父母于役成化初有司以其义行上闻　　杨守随
按明外史杨守随传守随字维贞鄞人侍郎守陈从弟也举成化二年进士授御史巡视漕运巡按江西所至以风采见惮擢应天府丞母忧归服除补官初李孜省授太常寺丞因守随言改上林监副憾之至是谮于帝中旨责贬南宁知府弘治初召为应天府尹历进工部尚书掌大理寺韩文偕九卿论八党文等既逐守随愤上章极论之疏入帝不省刘瑾辈深衔之坐庇乡人重狱除其名瑾诛复官又十年卒谥康简　　杨守隅
按明外史杨守随传守随从弟守隅由进士历官江西参政有政绩刘瑾恶守随并罢守隅官瑾死后起官四川终广西布政使　　杨导
按明外史杨士奇传士奇子导字叔简少豪放后折节向学博涉经史能诗赋以荫补尚宝丞成化中迁为卿乞改南京秩满改太常少卿卒　　杨瑄
按贵州通志瑄土通判貌魁梧有胆略成化三年茅坪贼乱同参将吴经进剿至江口卒遇贼力战死之事闻赠奉议大夫　　杨一清
按明外史杨一清传一清字应宁其先云南安宁人父景移居巴陵一清少而能文登成化八年进士第父丧卜葬丹徒遂家焉服除除中书舍人迁山西按察佥事以副使督学陕西以其暇究边事甚悉入为太常少卿进南京太常卿弘治十五年擢左副都御史督理陕西马政延绥宁夏甘肃有警命一清总制三镇军务遂建议修边帝可其奏而刘瑾憾一清不附己诬一清冒破边费逮下诏狱大学士李东阳王鏊力救之事乃解安化王置鐇反诏起提督军务中官张永监其军一清知永与瑾有隙乘间言之永竟如一清策诛瑾永以是德一清左右之于帝召还拜户部尚书盗平加少保入参机务力请骸骨归世宗即位廷臣交荐遣官存问陕西三边总制阙诏一清以少傅改兵部尚书左都御史&#之召为吏部尚书武英殿大学士加少师特进左柱国与张璁桂萼不相能致仕归璁等构朱继宗狱坐一清受张永弟容金钱遂落职一清大恨疽发背死久之复官谥文襄　　杨守址按明外史杨守陈传守陈弟守址字维立成化初乡试第一入国学祭酒邢让下狱率六馆生伏阙讼冤十四年进士及第授编修秩满为南京侍读弘治初召修宪宗实录再迁侍讲学士修会典充副总裁寻迁南京吏部右侍郎考绩入都会典犹未成仍留为总裁事竣迁左侍郎武宗立引年乞休归诏加尚书致仕卒　　杨茂元
按明外史杨守陈传守陈子茂元字志仁成化十一年进士授刑部主事历郎中出为湖广副使改山东弘治七年言后戚家贪暴逮置诏狱言者论救谪长沙同知谢病归久之起安庆知府迁广西左参政正德四年刘瑾遣御史孙迪校勘钱谷索贿不予遂勒致仕瑾诛起官江西迁云南左布政使以右副都御史巡抚贵州改南京都察院终刑部右侍郎　　杨茂仁
按明外史杨守陈传守陈子茂仁字志道成化末进士历刑部郎中终四川按察使　　杨茂
按沅州志茂字本隆本卫指挥佥事博通经史识达事理累立军功历升都督同知赐玉带卒赐祭葬　　杨廷和按明外史杨廷和传廷和字介夫新都人父春湖广提学佥事廷和成化十九年成进士改庶吉士授检讨正德二年由詹事入东阁专典诰敕忤刘瑾改南京吏部左侍郎迁南京户部尚书召改吏部尚书武英殿大学士特加少师李东阳致政廷和遂为首辅以父卒乞奔丧不许三请乃许服甫阕即召之帝方恣游宣府大同延绥间廷和数上疏谏止不听以是邑邑不自得数移疾乞骸骨帝亦不听宁王宸濠反帝帅师亲征命廷和与大学士毛纪居守帝既南两更岁朔廷和颇以镇静持重为中外所推服兴世子即帝位廷和知经筵事修武宗实录充总裁加左柱国及议大礼廷和持论不挠累疏乞休嘉靖三年正月听之去七年明伦大典成诏定议礼诸臣罪廷和削职为民明年六月卒隆庆初复官谥文忠子慎惇孙有仁皆进士　　杨廷仪
按明外史杨廷和传廷和弟廷仪进士兵部左侍郎　　杨纶按陕西通志纶安化人字大经成化甲辰进士知肃宁县擢监察御史历按宣府河南四川不事惨刻独治赃吏不少贷有望风解绶去者发宣府总兵赵昶贪酷处死孝宗谓其无忝真御史云历升按察使逆瑾用事纶以不附构罪下诏狱半载不屈后以才望重纶升佥都御史巡抚宣府命下之日军民欢呼动地寻升右副都御史掌院事见时不可为累疏乞休后人称为清白大夫　　杨循吉
按明外史杨循吉传循吉字君谦吴县人成化二十年进士授礼部主事善病好读书一岁中数移病不出弘治初请致仕归结庐支硎山下课读经史旁通内典父母既殁倾赀治坟寝苫坟侧武宗驻跸南都用伶人荐召赋打虎曲称旨易武人装日侍御前为乐府小令帝以优俳畜之不授官循吉以为耻辞归晚岁落寞益坚僻自好卒年八十九　　杨汝真
按名山藏方外记汝真扬州人自幼刻苦修全真之道遇异人授以元理入蜀彭县往来苟仙杨平二观蜀献王敬礼之寿百二十一于丹景山尸解　　杨时
按明外史杨鼎传鼎子时进士官侍讲学士多识典故有用世才　　杨时敷
按明外史杨鼎传鼎子时敷举人庐墓被旌官兵部司务　　杨光溥
按万姓统谱光溥沂水人进士任刑部主事员外郎中成化间进士元勋魏国公兄弟雠讦累年不竟上命理之光溥至昭宣德意振举国章累年之讼一旦俱释上嘉奖赐以宝楮升山西按察司副使致仕所居建亭曰素封凿池引水吟咏其间着剪灯琐话沂川文集素封亭稿梅花集咏传于世　　杨廉
按万姓统谱廉字方震丰城人成化进士历官南京礼部尚书谥文恪廉好学能文负时名吏事精敏性介耿耻回互学问可拟古醇儒事业可拟古名臣德性可拟古君子求之当世鲜有其俦　　杨成章
