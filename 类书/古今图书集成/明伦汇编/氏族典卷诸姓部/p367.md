<!-- { "loadSidebar": true } -->
按唐书李抱玉传抱玉本安兴贵曾孙世居河西善养马始名重璋闲骑射少从军其为人沈毅有谋尢忠谨李光&#引为裨校天宝末元宗以其战河西有功为改今名禄山乱守南阳斩贼使至德二载上言世占凉州耻与逆臣共宗有诏赐之姓因徙籍京兆举族以李为氏以功爵凉国公进司徒卒赠太保谥昭武　　安敬则
按唐书安金藏传中和中擢金藏远孙敬则为太子右谕德　　安潜
按万姓统谱潜代高骈领西川节度使更除谬政蜀赖以安　　安师建
按万姓统谱师建为彭州马步军使王建攻彭州杀其守杨晟执师建欲使为将师建叱曰誓与司徒同死生不忍复戴日月乃遇害　　安光邺
按万姓统谱光邺沈默多谋临政务宽静休息不营产业假官舍以居萧然仅蔽风雨粗衣粝食处之裕如累官永兴军节度使　　后唐
　　安福迁
按五代史安重诲传重诲父福迁事晋为将以骁勇知名梁攻朱宣于郓州晋兵救宣宣败福迁战死　　安重霸按五代史安重霸传重霸云州人也初与明宗俱事晋王重霸得罪奔于梁又奔于蜀为人狡谲多智善事人蜀王建以为亲将王衍立少年宦者王承休用事重霸深结承休以自托梁末蜀取李茂贞秦成阶三州重霸劝承休求镇秦州衍以承休为节度使重霸为其副使唐军破蜀重霸以秦成阶三州降唐明宗以为阆州团练使罢为左卫大将军久之以为匡国军节度使废帝时为京兆尹西京留守徙镇大同以病罢归卒于潞州　　安金全
按五代史安金全传金全代北人也为人骁果工骑射号能擒生踏伏事晋为骑将数从庄宗用兵有功官至刺史以疾居于太原庄宗已下魏博与梁相距河上梁将王檀袭太原太原无备监军张承业大恐金全强起谓承业曰老夫诚惫矣然尚能为公破贼承业喜授以甲兵金全被甲跨马召率子弟及故将吏得百余人夜出北门击檀于羊马城中檀军惊溃然庄宗不以金全为能不录其功金全与明宗有旧明宗即位拜金全振武军节度使同中书门下平章事在镇二年召还京师以疾卒　　安重诲
按五代史安重诲传重诲应州人也少事明宗为人明敏谨恪明宗镇安国以为中门使明宗即位以为左领军卫大将军枢密使兼领山南东道节度使固辞不拜改兵部尚书使如故在位六年累加侍中兼中书令重诲自为中门使已见亲信而以佐命功臣处机密之任事无大小皆所参决其势倾动天下虽其尽忠劳力时有补益而恃功矜宠威福自出既以天下为己任遂欲内为社稷之计而外制诸侯之强潞王从珂为河中节度使重诲以谓从珂非李氏子后必为国家患乃欲阴图之从珂阅马黄龙庄其牙内指挥使杨彦温闭城以叛从珂遣人谓彦温曰我遇汝厚何苦而反邪报曰彦温非叛也得枢密院宣请公趣归朝廷耳从珂走虞乡驰骑上变明宗疑其事不明欲究其所以遣侍卫指挥使药彦稠西京留守索自通率兵讨之而戒曰为我生致彦温吾将自讯其事彦稠等攻破河中希重诲旨斩彦温以灭口从珂罢镇居清化里第重诲数讽宰相言从珂失守宜得罪居数日又自论列明宗曰公欲如何处置我即从公重诲曰此父子之际非臣所宜言惟陛下裁之明宗曰吾为小校时衣食不能自足此儿为我担石灰拾马粪以相养活今贵为天子独不能庇之邪使其杜门私第亦何与公事重诲由是不复敢言孟知祥董璋等反遣石敬瑭讨之而川路险阻粮运甚艰每费一石而致一斗自关以西民苦输送往往亡聚山林为盗贼明宗谓重诲曰事势如此吾当自行重诲曰此臣之责也乃请行关西之人闻重诲来皆恐动凤翔节度使朱弘昭上言重诲怨望不可令至行营恐其生事而宣徽使孟汉琼自行营使还亦言西人震骇状因述重诲过恶重诲行至三泉被召趋京师未至拜河中节度使重诲已罢希旨者求其过宦者安希伦坐与重诲交私尝为重诲阴伺宫中动息事发弃市重诲惧上章告老以太子太师致仕而以李从璋为河中节度使遣药彦稠率兵如河中虞变重诲二子崇绪崇赞宿卫京师闻制下即日奔其父重诲见之惊曰二渠安得来已而曰此非渠意为人所使耳吾以一死报国余复何言乃械送二子于京师行至陕州下狱明宗又遣翟光业至河中视重诲去就戒曰有异志则与从璋图之又遣宦者使于重诲使者见重诲号泣不已重诲问其故使者曰人言公有异志朝廷遣药彦稠率兵至矣重诲曰吾死未塞责遽劳朝廷兴师以重明主之忧光业至从璋率兵围重诲第入拜于庭重诲降而答拜从璋以挝击其首重诲妻走抱之而呼曰令公死未晚何遽如此又击其首夫妻皆死流血盈庭从璋检责其家赀不及数千&#而已明宗下诏以其绝钱镠致孟知祥董璋反及议伐吴以为罪并杀其二子其余子孙皆免重诲得罪知其必死叹曰我固当死但恨不与国家除去潞王此其恨也　　后晋
　　安彦威
按五代史安彦威传彦威字国俊代州崞县人也少以军卒隶唐明宗麾下彦威善射颇知兵法明宗镇天平宣武成德以彦威常为牙将以谨厚见信明宗入立皇子从荣镇邺彦威为护圣指挥使迁捧圣指挥使领宁国军节度使晋高祖入立拜彦威北京留守徙镇归德是时河决滑州命彦威塞之彦威出私钱募民治堤迁西京留守遭岁大饥彦威赈抚宽贷饥民爱之丁母忧哀毁过制出帝与契丹隳盟拜彦威北面行营副都统以疾卒彦威与安太妃同宗出帝事以为舅彦威未尝以为言当时称其慎重　　安叔千按五代史安叔千传叔千字引宗沙陀三部落人也少善骑射事庄宗以为奉安指挥使明宗时与讨王都拜秦州刺史从击契丹为先锋都指挥使以功拜昭武军节度使历静难横海安国建雄四镇叔千状貌堂堂而不通文字所为鄙陋时人谓之没字碑晋出帝时为左金吾卫上将军契丹犯京师迎见耶律德光于赤冈德光以为镇国军节度使汉高祖入立罢归京师自以尝私附契丹颇怀愧惧以太子太师致仕周太祖兵入京师军士大掠叔千家赀已尽而军士意其有所藏者棰掠不已伤重归于洛阳卒年七十二　　安重荣
按五代史安重荣传重荣小字铁胡朔州人也祖从义利州刺史父全胜州刺史振武马步军都指挥使重荣有力善骑射为振武巡边指挥使晋高祖起太原招重荣重荣以巡边千骑叛入太原高祖即位拜重荣成德军节度使重荣虽武夫而晓吏事其下不能欺重荣起于军卒暴至富贵而见唐废帝晋高祖皆自藩侯得国尝怀异志而未有以发也是时高祖与契丹约为父子契丹骄甚高祖奉之愈谨重荣愤然数以非诮高祖契丹使者往来过镇州重荣箕踞慢骂不为之礼或执杀之是时吐浑白氏役属契丹苦其暴虐重荣诱之入塞因招集亡命课民种稗食马万匹所为益骄天福六年夏契丹使者拽剌过镇重荣侵辱之拽剌言不逊重荣怒执拽剌以轻骑掠幽州南境之民处之博野阴遣人与幽州节度使刘晞相结其冬安从进反襄阳重荣闻之乃亦举兵是岁镇州大旱蝗重荣聚饥民数万驱以向邺声言入觐行至宗城破家堤高祖遣杜重威逆之兵已交其将赵彦之与重荣有隙临阵卷旗以奔晋晋军不知其来降杀之重荣闻彦之降晋大惧退入于辎重中其兵二万皆溃去是冬大寒溃兵饥冻及见杀无孑遗重荣独与十余骑奔还重威兵至城下重荣裨将自城东水碾门引官军以入杀守城二万余人重荣以吐浑数百骑守牙城重威使人擒之斩首以献高祖御楼受馘命漆其首送于契丹改成德军为顺德镇州曰恒州常山曰恒山云　　安从进
按五代史安从进传从进振武索葛部人也祖父皆事唐为骑将从进初从庄宗于兵间为护驾马军都指挥使领贵州刺史明宗时为保义彰武军节度使愍帝即位徙领顺化为侍卫马军都指挥使潞王反凤翔从进巡检京城杀枢密使冯赟送款于从珂愍帝出奔从珂将至京师从进率百官班迎于郊清泰中徙镇山南东道晋高祖即位加同中书门下平章事高祖取天下不顺常以此惭藩镇多过务为姑息而藩镇之臣或不自安心慕高祖所为从进自范延光反邺畜异志恃江为险招集亡命益置军兵南方贡输道出襄阳者多擅留之邀遮商旅皆黥以充军与安重荣阴相结托期为表里其子弘超为宫苑副使居京师从进请赐告归遂不遣天福六年安重荣执杀契丹使者反迹见高祖为之幸邺郑王重贵留守京师宰相和凝曰陛下且北从进必反愿为空名宣&#十数通授郑王有急则命将以往从进闻高祖北遂反郑王以空名&#授李建崇郭金海等讨之从进引兵攻邓州不克进至湖阳遇建崇等大败从进以数十骑奔还襄阳高祖遣高行周围之逾年粮尽从进自焚死执其子弘受及其将佐四十三人送京师高祖御楼受俘徇于市而斩之　　安思谦
按十国春秋后蜀安思谦初事高祖为茶酒库使后主践阼与张公铎等谮杀李仁罕由是稍稍进用未几擢山南西道节度使广政中复从臾诛张业于都堂已又谋尽去旧将欲代赵廷隐之位因密告廷隐谋反以李廷珪力救事得解俄将兵救凤翔师久无功请先运粮以为后图后主虽发兴州米馈之心始疑思谦矣谓左右曰观思谦安肯为朕进取顷之思谦待罪凤州后主释不问已而归成都领左匡圣马步都指挥使保宁军节度使思谦自是渐惭惧不安会宫门戒严思谦以为将图己也发言不逊且典宿卫兵复多所诛戮以示威福是时有卫士以壮年而为思谦所斥者后主命仍留隶籍思谦坐以它罪杀之后主积不能平而思谦子扆嗣裔等皆倚藉父威恣横国中思谦入朝遂命力士扑杀之并诛其子时十七年春二月也　　宋
　　安守忠
按宋史安守忠传守忠字信臣并州晋阳人父审琦为周平卢军节度晋天福八年审琦出领山南东道以守忠为牙内指挥使领绣州刺史周显德四年改鞍辔库使未几改卫州刺史宋初入为左卫将军建隆四年命为永州刺史干德中护河阴屯兵蜀平知兴元府四年改汉州刺史开宝初改濮州刺史五年知辽州太平兴国初知灵州在官凡七年改易州就拜濮州团练使端拱中迁瀛州防御使淳化二年徙雄州方与僚佐宴饮有军校谋变擐甲及阍守忠言笑自若徐顾坐客曰此辈酒狂尔擒之可也人服其量焉明年加耀州观察使未几召还条陈边事至道初拜感德军节度观察留后徙宋州兼制置营田使咸平三年入觐卒　　安忠
按宋史安忠传忠河南洛阳人祖叔千仕晋累任方镇以太子太师致仕父延韬左清道率府率忠形质魁岸不知书纔通姓名而已事太宗藩邸殆二十年太宗即位授东头供奉官掌弓箭库迁内弓箭库副使西京作坊使掌翰林司内衣库提点医官院掌屯兵于雄州擢东上合门使端拱元年移护高阳关屯兵二年徙知寿州逾月移贝州淳化四年判左金吾卫仗王宾出知扬州以忠代为左龙武军大将军忠泣请诸卫将军列在朝外不得迎左右愿复旧职上从其请俄复东上合门使充淮南诸州兵马钤辖至道三年以病求归至泗州卒年六十四天禧元年录其孙惟庆为殿直　　安德裕
