<!-- { "loadSidebar": true } -->
按明外史郑和传和云南人世所谓三保太监者也初事燕王于藩邸从举兵有功累擢太监有智略知兵习战洪熙元年命守备南京宣德五年老死　　郑建按万姓统谱建字弘中淮安人宣德中举进士选入翰林为庶吉士授南雄府通判奏蠲逋负转处州通判闽寇邓茂七侵掠浙境建分守龙泉遣其子黼擐甲胄率民兵与贼抗者数月斩首五百余级直捣其巢获其男妇之被掳者二千余人以归其他胁从者悉散遣之景泰中以功升本府同知越二年迁浙江按察司佥事　　郑照
按万姓统谱照字孔昭闽人性鲠介不苟正统间授安远令改德安为政以节用爱人为主一钱不妄费一民不轻用致仕归卒乡大夫士私谥之曰清介先生　　郑安
按万姓统谱安字康民海阳人敏悟绝人景泰五年进士授河南道监察御史弹劾不避权要宪宗即位抗疏陈八事多见采用因南畿灾变迭见复疏言宜策免大臣戒饬在位言甚剀切继迁陕西按察副使固原州满四等据石城架炮山作乱出师讨之安任行多赞画满四就擒居官二十年敝庐环堵未尝增产业秩满以母老归　　郑&#
按万姓统谱&#清流人为县刑曹掾景泰八年草寇窃发攻掠乡村&#挺身与之战贼枪伤其胸&#悍然不顾贼畏其勇而退&#亦力疲倚石僵立而死境中之民四百余家悉赖保全　　郑时
按万姓统谱时字宗良舒城人景泰进士历尚书　　郑韺按明外史荣瑄传郑韺石康人父赐举人兄頀进士天顺中母为猺贼所掠韺年十六挺身入贼垒绐之曰吾欲丐吾母岂惜金第吾幼金皆母所瘗愿代母归取之贼遂拘韺而释母然其家实无金也久之官军至贼将解去以前语诘韺遂被杀　　郑铭
按万姓统谱铭邯郸人登天顺甲申进士第授监察御史成化二年巡山海关继巡陕西茶马皆有清政寻按苏松击贪暴奖善良升山东按察司副使以性不阿比有阉宦谮之左迁山西参议累擢本省右布政使后恳乞归老卒于家　　郑佑
按万姓统谱佑常山人天顺中为福建按察司副使正而不激严而不苛宽而不纵持宪务存大体时有旨命巡按御史会藩宪重臣考察郡县官宪司因推佑以行所至黜陟甚当后以公事免卒　　郑环
按万姓统谱环字瑶夫仁和人天顺四年进士及第第三授翰林编修历司经局洗马太常少卿廉介方正不妄取与家居足迹不践公府一时翰林鲜见其俦云　　郑己
按明外史魏元传成化四年彗星见御史郑己等上疏请斥邪奸痛诋商辂程信姚夔马昂帝怒下狱给事中毛弘等论救辂亦请宽之乃各杖二十复其官己山海卫人六年巡按陕西定西侯蒋琬镇甘肃己欲按其罪语泄为所劾戍宣府　　郑宗仁
按万姓统谱宗仁字体仁任丘人成化丁未进士历尚书　　郑炯
按万姓统谱炯字叔亮闽县人成化己丑进士历参政弟照字叔昭丁未进士历知府　　郑岳
按万姓统谱岳字汝华莆田人弘治癸丑进士累官湖广按察使严毅不屈端谅敢为后迁户部侍郎　　郑一初按万姓统谱一初字朝朔揭阳人幼&#敏而确有大志弘治十八年进士以病归养晦紫陌山闭门却扫日讲正学时有持千金嘱之事者一初艴然曰名义至重鬼神难欺遂叱之后为云南道监察御史风纪克振闻王阳明讲学遂师事焉疏归卒于杭　　郑善夫
按万姓统谱善夫字继之弘治乙丑进士历南京验封郎中素多疾卒之日年方三十有九有文学尤工于诗　　郑锡文
按万姓统谱锡文字禹范闽县人弘治癸丑进士授义乌令拜南京监察御史时逆瑾窃柄台谏皆其私人锡文引病丐归瑾夺其官瑾诛起云南佥事累擢广西右布政使历官三十余年坚确不渝子源浼正德丁丑进士任刑部主事偕林黼疏谏武庙南巡廷杖创甚仍匍匐为黼治丧众难之　　郑宪
按万姓统谱宪字有度仙游人&#悟绝人端和纯粹正德丁丑进士授刑部主事丁内外艰先后六年不入私室先与礼部主事方献夫相友善及方以议礼骤致通显相值邸舍宪止一揖而出方衔之逾年仍补刑部宪抗节履道虽偃蹇濡滞弗恤也终光禄寺丞　　郑漳
按万姓统谱漳字世绩闽县人正德丁丑进士历侍郎　　郑绅
按万姓统谱绅字公佩溧水人正德甲戌进士历尚书　　郑气
按万姓统谱气字浩然静海人正德甲戌进士历布政　　郑自璧
按明外史郑自璧传自璧字采东祥符人隶籍京师举正德十二年进士改庶吉士除工科给事中世宗践阼自璧争大礼受杖三迁至兵科都给事中自璧敢言所言皆权幸直声震朝野侧目者共为蜚语闻于上谪江阴县丞　　郑本公
按明外史郑本公传本公翔州卫人正德九年进士历御史世宗嗣位欲加兴献帝皇号本公力言不可嘉靖改元巡按辽东帝以席书为礼部尚书召张璁桂萼入京本公偕廷臣伏阙哭谏系狱廷杖还职寻迁通政参议以疾请改南京乃授大理寺丞稍迁南京太仆少卿谢病归卒　　郑一鹏
按明外史郑一鹏传一鹏字九万莆田人正德末进士改庶吉士嘉靖初官至户科左给事中伏阙争大礼杖于廷会武定侯郭勋欲得虎贲左卫以广其第使指挥王琬等言卫湫隘不足居吏士而民郭顺者愿以宅易之顺勋家奴也其宅更湫隘一鹏与同官张嵩劾勋勋甚衔之而一鹏复以李福达劾勋桂萼张璁因坐以妄奏拷掠除名久之卒　　郑洛书
按明外史解一贯传郑洛书字启范莆田人登进士授上海知县有善政嘉靖四年召拜御史张璁桂以陈九川事倾费宏讦奏不已洛书与同官郑气言宏璁萼皆不可不去报闻寻出视南畿学政道闻丧归十二年京察事竣更命科道官互纠洛书被劾落职家居再逾岁卒　　郑晓
按万姓统谱晓字窒甫海盐人嘉靖壬午解元癸未进士授刑部主事历刑部尚书卒赠太子太保谥端简晓文学优长才识超卓深谙故典通达国体佐铨秉持不肯依阿司宪定律绰有定力竟以忤时相去　　郑世威按万姓统谱世威字中孚乐安人嘉靖乙未进士户部刑部主事员外广东江西佥事浙江参议江西副使四川参政致仕嘉靖四十五年诏起用湖广参政南京右通政都察院右佥都御史左副都御史南京吏部右侍郎　　郑大同
按万姓统谱大同字皆吾莆田人嘉靖己丑进士历刑部侍郎　　郑絅
按万姓统谱絅字子尚莆田人嘉靖己丑进士历侍郎　　郑维诚
按万姓统谱维诚字伯明祁门人嘉靖甲午乡试第一辛丑进士历参政　　郑廷鹄
按万姓统谱廷鹄字元侍南海卫籍德清人嘉靖戊戌进士历四川参政　　郑大经
按万姓统谱大经字正之西安人嘉靖丙辰进士历吏科都给事中太仆寺少卿　　郑洛
按明外史郑洛传洛字禹秀安肃人嘉靖三十五年进士除登州推官征拜御史出为四川参议迁山西参政万历二年由浙江左布政改右佥都御史巡抚山西移大同入为兵部右侍郎七年以左侍郎总督宣大山西军务累加至太子太保召为戎政尚书十八年洮河用兵诏经略陕西延宁甘肃及宣大山西边务事平加少保仍召理戎政给事中张栋言洮河之衄殒将丧师再疏劾洛欺罔洛乃谢病归卒谥襄敏　　郑继之
按明外史郑继之传继之字伯孝襄阳人嘉靖四十四年进士除余干知县迁户部主事历迁四川副使以养亲归服除不出万历十九年用荐起官江西召为太仆少卿累擢吏部尚书以老乞休归卒继之晚节潦倒委身党人虽屡请起废卒未尝用一贤而所斥必善类识者论之　　郑履淳
按明外史郑履淳传履淳字叔初刑部尚书晓子也举嘉靖四十年进士除刑部主事迁尚宝丞隆庆三年言事系狱刑科舒化等以为言释为民神宗立起光禄少卿卒　　郑成宪
按明外史郑成宪传成宪神宗郑贵妃父也贵妃有宠成宪累官至都督同知卒子国泰官左都督病死子养性袭为都督天启初言者论养性结白莲贼将为乱诏勒养性出京师随便居住魏忠贤用事宥还　　郑三俊按明外史郑三俊传三俊字用章池州建德人万历二十六年进士授元氏知县累擢户部右侍郎杨涟劾魏忠贤三俊亦上疏极论忠贤尽逐涟等三俊遂疾去忠贤党张讷劾三俊合污同流褫职闲住崇祯元年起南京户部尚书居七年部事大饬就移吏部考绩入都留为刑部尚书会吏部尚书李日宣得罪即命三俊代之三俊为人端严清亮正色立朝惟引吴昌时为属颇为世诟乞休归家居十余年卒　　郑为虹按明外史郑为虹传为虹字天玉江都人崇祯十六年进士除浦城知县唐王道浦城知其廉及自立召为御史部民相率乞留乃令以御史巡视仙霞关驻浦城浦城破被执与给事中黄大鹏死之大鹏字文若建阳人崇祯十三年进士唐王召为给事中守仙霞岭死时守延平者为王士和从王走汀州者为胡上琛熊纬皆以死事着士和字万育金溪人崇祯中举于乡江西被兵避入闽授吏部司务唐王召擢兵部主事未一月擢延平知府王走汀州留士和居守俄警报迭至士和投缳死上琛字席公世袭福州右卫指挥使唐王时充御营总兵官从至汀州王被执上琛奔还福州与妾刘共饮药酒而卒纬字文江南昌人崇祯十六年进士授行人两京既覆乃赴延平谒唐王擢给事中寻扈行至汀州遘变纬死之　　郑国昌按明外史郑国昌传国昌邠州人万历三十五年进士历官山西参政崇祯元年以按察使治兵永平迁山西右布政使上官奏留之三年城破国昌自缢于城上中军守备程应琦从之应琦妻奔告国昌妻与之偕死知府张凤奇推官罗成功卢龙教谕赵允殖副总兵焦延庆东胜卫指挥张国翰及里居中书舍人廖汝钦武举人唐之俊诸生韩洞原周祚新冯维京胡起鸣胡光奎田种玉等皆死国昌凤奇一门尽死凤奇阳曲人起家乡举　　郑鼎
按明外史徐朝纲传郑鼎字尔调龙溪人由乡举为贵州广顺知州安邦彦遣兵来攻鼎誓死固守及贼入与土官金灿端坐堂上并为贼所杀婢仆从死者六人吏目胡士统亦不屈死时有孙克恕者字推之马平人历官贵州副使战死嘉兴人王昌引为贵阳同知奢崇明反昌引被难其子监生世骏自缢死贼恨之焚其尸二孙一孙女仆婢十三人同日被害　　郑崇俭按明外史郑崇俭传崇俭字大章宁乡人万历四十四年进士授河南推官有政声历济南兵备副使崇祯三年迁陕西右参政屡迁兵部右侍郎总督陕西三边军务督师杨嗣昌檄秦军入蜀崇俭乃率兵直抵玛瑙山击贼五日三捷威名甚振以年衰乞骸骨不许令还关中及张献忠大乱蜀中嗣昌言崇俭撤兵太早致贼猖獗命削籍候代明年献忠陷襄阳嗣昌死帝益恨崇俭不掎角平贼逮下狱责以纵兵擅还失误军律弃市　　郑氏产
按莆田县志氏产字元高樵裔邑诸生兼通韬略家居山中崇祯间寇起焚掠村落氏产誓众保里出战擒贼魁黄章继又斩饶振郑明瑞擒其副十余人后寇大至氏产率众力战深谷中援绝殁　　郑安民
按明外史张继孟传崇祯十七年张献忠寇成都郑安民佐巡抚龙文光协守城陷被执不屈死安民浙江人贡生历蜀府右长史　　郑培
按河南通志培内乡生员城陷不屈死
　　郑翼云
按浙江通志翼云余姚人甲申之变翼云自缢为妻所持后被执以搒掠死　　郑遵谦
按明外史钱肃乐传郑遵谦会稽人为诸生无赖倡众起兵事鲁王崎岖浙闽间从王航海与熊汝霖并为郑彩害
　正姓部列传
　　周
　　正考父
按万姓统谱正考父宋上卿
　　正常
