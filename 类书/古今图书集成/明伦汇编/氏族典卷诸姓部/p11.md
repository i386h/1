<!-- { "loadSidebar": true } -->
按浙江通志泾字伯清慈溪人登正德六年进士十四年武宗将南幸江淮偕同官伏阙谏上怒罚跪午门外五日复杖之于朝创重而死　　冯杰
按明外史吴景传正德七年正月贼麻六儿逼川东副使冯杰追击于苍溪俘斩颇众日晡移营铁山关贼乘夜冲突杰死之赠按察使赐祭葬谥恪愍世袭百户按万姓统谱杰字秀夫
直隶鹿人弘治丁未进士

　　冯琨
按昆山县志琨字君美釴子由举人任永康教谕迁蓟州知州蓟为九边之一民以牧马为课每户承马若干匹给场若干亩有勋贵攘其地为庄园琨按籍稽核侵渔者悉还本户勋贵遂诬奏琨逮下诏狱孝庙临轩阅琨辨疏即令复职武庙初年逆瑾用事再起前狱下锦衣锻炼之蓟民竞守圜土号恸如失父母乃得释迁杭州府同知再转两浙运司同知清节愈励擢知登州府归　　冯裕
按益都县志裕字伯顺号闾山先世戍辽东生于广宁正德戊辰举进士授华亭令时瑾竖煽祸邑人张文冕任近侍为瑾腹心以家托之裕至邑一无私庇冕怒诉于瑾将逮系之已而逆瑾伏诛升知州迁户部郎出守贵州迁按察司副使屡建平蛮功解官归　　冯瑮按万姓统谱瑮慈溪人父高年失明病在&#褥凡十五年瑮事之惟谨家素贫每食必备甘旨里人王铎素重瑮延之家塾每有珍味瑮辄不食铎觉之必先馈其父然后馔瑮始食父有老婢卧病为奉汤药如事所生或讶之瑮曰吾父存日赖其周旋忘之是忘吾父吾岂忍知县贾奭雅重其行欲以闻瑮曰此子行之常若以希褒锡是市名也力辞　　冯琦
按陕西通志琦河州卫指挥佥事正德癸酉四川流贼猖獗琦追剿战死赠指挥同知　　冯厚
按万姓统谱厚字良载慈溪人坦易不设机&#别号坦庵先生三月而孤比长事母至孝举明经授学官历迁淮王府长史尝集文翰类选大成凡一百六十三卷以资启沃善诗文着有洪庵&#中都&#南阳&#测蠡管见春秋卑论藏于家　　冯吉亨
按万姓统谱吉亨字伯通慈溪人操履纯笃德性温恭由进士试兵科给事中辞不就乞补教职授龙泉教谕淡泊自守立教有法约人以礼士风丕变比九年考绩将迁又辞改青州教授守身训士一如龙泉学者翕然宗之致仕归隐于慈湖之南称为湖南居士年八十一而卒　　冯忠
按万姓统谱忠字原孝慈溪人少孤力学工诗词古文第进士为刑科给事中转员外郎奉使陕西使回升扬州守忠莅官不事炫饰政简而肃转彰德知府郡有韩魏公祠旧为寺僧所据忠逐而复之所著有松樵集　　冯续
按万姓统谱续平度人由进士授兵部主事时山海关巡抚非其人续劾罢之改户部监通徐二州租税总管蓟东边储以廉能称自总戎而下荐留者章数上会内艰归服阕赈陕右饥民赖以安全擢山西右布政累迁甘肃巡抚都御史　　冯志
按万姓统谱志字行甫慈溪人清方寡谐出守汝宁豪滑敛迹武宗南狩跸次不常檄报所至皆储止供物又前途贿诸嬖幸志独不为供备具简不致珍异既取道维扬帑无虚费竟以劲直忤上官转河东转运不逾年归　　冯恩
陜
西人

按陕西通志恩琦之子嘉靖元年领军于洮州遇敌战死　　冯恩
江
南人

按明外史冯恩传恩字子仁松江华亭人幼孤家贫母吴氏亲督教之举嘉靖五年进士除行人出劳两广总督王守仁遂执贽为弟子擢南京御史十一年冬彗星见诏求直言恩乃备指大臣邪正而极论张孚敬方献夫汪鋐三人之奸谓孚敬根本之彗鋐腹心之彗献夫门庭之彗三彗不去百官不和庶政不平虽欲弭灾不可得已帝得疏大怒逮下锦衣狱究主使名明年春移刑部狱论死长子行可年十三伏阙讼冤比朝审鋐当主笔东向坐恩独向阙跪鋐令卒拽之西面恩起立不屈鋐曰汝屡上疏欲杀我我今先杀汝恩叱曰圣天子在上汝为大臣欲以私怨杀言官邪且此何地而对百僚公言之何无忌惮也吾死为厉鬼击汝因历数其事诋鋐不已鋐益怒推案起欲驱之恩声亦愈厉出长安门士民观者如堵皆叹曰是御史非但口如铁其膝其胆其骨皆铁也因称四铁御史恩母吴氏击登闻鼓讼冤不省又明年行可上书请代父死帝览之恻然令法司再议乃遣戍雷州越六年遇赦还穆宗即位录先朝直臣即家拜大理寺丞致仕年八十一卒　　冯顗
按山西通志顗高平人慷慨有大志嘉靖丙午举人武邑知县累升南京户部郎中辽阳佥事清标卓行世所罕有　　冯时亨
按山西通志时亨陵川人嘉靖丙午举人由济南府判擢陕西金州知州巨寇何勉啸聚时亨给军饷多所赞画清廉自励德政民颂　　冯履祥
按万姓统谱履祥字君德慈溪人生七八岁即警悟好读书嘉靖壬子补邑庠弟子员岁丙辰四月十一日倭贼卒犯县履祥随父出奔贼逼断父左手且裂其背履祥以身蔽之泣诉曰此吾父也愿无加害宁杀我贼竟刃之死其妻袁氏遁于灵山时孕已弥月迨十七日夜梦一红面神告曰尔夫为父死不可使无后吾当与汝一子产时无恐次日妇果生一子又值倭寇将入贼马皆止策之亦不前贼不越境而回一方稍辑人谓灵山骠骑大将军威神之庇与得儿梦符盖履祥孝感所致云　　冯舜渔
按山西通志舜渔蒲州人嘉靖癸丑进士历中外二十年升延绥都御史　　冯彬
按广东通志彬字用先雷州卫人登嘉靖己丑进士知平阳上海二县以清白着征为监察御史出按广西振扬风纪抚辑洞蛮恩威大着出补松江知府多惠政竟以直罢归所著有桐冈文集　　冯惟健
按益都县志惟健字汝至号陂门宪副裕长子嘉靖戊子领乡荐凡七上春官不第龃龉于时奇思健气溢为词章诗赋得之汉魏骚选为多近体似开宝以上名家书启诔赞超轶峻整至于叙记诸篇命意深厚敷言尔雅不类文士之词所著有陂门山人文集若干卷　　冯惟重
按益都县志惟重字汝威号芹泉宪副裕次子十岁属文观书数行俱下刻意为诗无大历以后语书遒逸有晋人笔意举嘉靖戊戌进士授行人司世宗南狩奉命告湘湖馈遗无所受走烈暑中及庐江疽发于背遂卒有诗集传世　　冯惟敏
按益都县志惟敏字汝行号海浮聪颖过人诗文雅丽尢善为乐府以俊语度新声传之远迩闻者解颐王元美称其北调独为杰出拍凑务头无不曲尽而才气亦足发之中嘉靖戊子乡试为涞水令以不俯仰改教久之自免归所著有山堂词稿击节余音行于世　　冯惟讷
按益都县志惟讷字汝言号少洲副宪裕子六岁就外傅诵书如成人举嘉靖戊戌进士知宜兴县以事上官不阿调魏县迁知蒲州累迁陕西按察佥事备兵陇右迁浙江督学副使山西参政按察使陕西右布政清屯田万余顷事闻钦赏金币迁江西左布政使入觐事竣请老以光禄寺卿致仕所著有风雅广逸楚词旁注选诗约注文献通考纂要杜律删注冯光禄诗集若干卷　　冯世雍
按江夏县志世雍字子和号三石嘉靖癸未进士累官吏部郎中出守临安调徽州府有惠政所著有三石文集吕梁志　　冯邦政
按京山县志邦政字克治嘉靖岁贡授清河令洁己爱民会直指索贿不与遂解绶归　　冯衢
按万姓统谱衢字遂亨乌程人嘉靖间以岁贡授巢县训导为人质直刚方见人有过即面正之无瞻前顾后之虑有同僚徐姓者指甲太长即取刀剪之有门生张姓者衣袖太宽即取刀裁之上司闻之以其能正风俗称赏不已奖励语曰裁徐同僚长指甲以其不近人情去张门生大衣袖以其暴殄天物致仕归有司敦请乡饮力辞寿八十三而终　　冯荣
按万姓统谱荣华亭知县贼陷华亭荣不屈被囚王师既复华亭主将以民从乱欲屠之荣力争曰民由迫胁必欲加兵荣请先死之主将义其言从之民得免死　　冯震
按万姓统谱震慈溪人嘉靖中拜监察御史按治湖广持宪体恤刑狱公明正大不为烜赫之政而吏民畏服豪右敛迹以名御史称　　冯庸
按万姓统谱庸字定之兰州人敦德尚行通春秋传子史手不释卷国家典故一一手录成帙言谈必根道义行检必循礼义恬静自守不事干谒　　冯行可
按明外史冯恩传恩直言论死长子行可年十三伏阙讼冤日夜匍匐长安街见冠盖者过辄攀舆号呼乞救终无敢言者明年冬事迫行可乃刺臂血书疏自缚阙下帝乃戍之边侥穆宗即位旌行可为孝子行可既脱父于死越数年登乡荐久之不第谒选得光禄寺署正迁应天府通判有善政　　冯时可
按明外史冯恩传恩子时可隆庆五年进士累官按察使以文名　　冯学易
按浙江通志学易字韦卿少温恭力学登隆庆丁卯贤书授汝宁西平令六载奏最晋汉安管河同知时距潘季驯治河之后已逾二十年黄流屡决学易上下相度疏浚得宜后历官河东运使以廉洁着称　　冯子履按益都县志子履字礼甫号仰芹隆庆戊辰进士选固安令升兵部主事累迁易州兵备副使以子琦为宗伯畏盛满致政封礼部侍郎侍读学士卒　　冯保
按明外史冯保传保深州人嘉靖中为司礼监秉笔太监隆庆元年提督东厂兼掌御马监事时司礼掌印者缺保以次当得之大学士高拱荐陈洪代保由是疾拱与张居正深相结谋去之万历元年正月有王大臣者伪为内侍服入干清宫被获下东厂保欲缘此族拱与居正谋居正迫众议微讽保保意稍解拱获免由是举朝皆恶保慈圣太后遇帝严保倚太后势数挟持帝帝积不能堪及太后归政东宫旧阉张鲸张诚乘间陈其过恶会御史李植江东之弹章入遂谪保奉御南京安置卒于南京　　冯佑
按明外史冯保传保弟佑官都督逮下狱死
　　冯邦宁
按明外史冯保传保从子邦宁官都督逮下狱死　　冯子咸按明外史冯琦传琦从祖惟健举人惟健子子咸字受甫少孤事母孝母疾不解衣者逾年母殁哀毁骨文万历元年举于乡再会试不第遂不复赴讲求濂洛之学乡人率其教多为善良锺羽正称子咸信道忘仕则漆雕子循经蹈古则高子羔云　　冯文盛
按江西通志文盛字士蒙新昌人万历举人署教新建文衡着声应四川聘入闱取士多得人升山东高苑知县清水利给牛种邑人怀之升南大理评事转寺正持大狱如法毫无阿徇出知云南广南府丁艰补岳州岳滨洞庭多盗悉心防护民赖以安擢贵州兵备副使饬戎靖苗黔境安堵　　冯琦
按明外史冯琦传琦字用韫临胊人幼颖敏绝人年十九举万历五年进士改庶吉士授编修预修会典成进侍讲充日讲官历庶子进少詹事掌翰林院事迁礼部右侍郎改吏部&#政勤敏力抑营竞寻转左侍郎拜礼部尚书琦明习典故学有根柢数陈谠论中外想望丰采帝亦深眷倚内阁缺人帝已简用朱国祚及琦而沈一贯密揭言二人年未及艾盍少需之先用老成者乃改命沈鲤朱赓琦素善病至是笃十六疏乞休不允卒于官年仅四十六赠太子少保天启初谥文敏　　冯景隆
按明外史刘台传南京给事中冯景隆疏劾李成梁谪蓟州判官景隆浙江山阴人尝讼赵世卿冤且请召张位习孔教申救御史魏允贞至是谪官后量移南阳推官　　冯若愚
按明外史冯元飙传元飙父若愚太仆少卿
　　冯从吾
