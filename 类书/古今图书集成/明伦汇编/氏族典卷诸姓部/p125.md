<!-- { "loadSidebar": true } -->
按宋书吴喜传喜吴兴临安人本名喜公太宗减为喜初出身为领军府白衣吏少知书领军将军沈演之甚知之演之门生朱重民入为主书荐喜为主书书史进为主图令史太祖尝求图书喜开卷倒进之太祖怒遣出会沈庆之征蛮启太祖请喜自随使命去来为世祖所知赏世祖建义喜遇病不堪随庆之下事平世祖以喜为主书擢为诸王学官令左右尚方令河东太守殿中侍御史大明中黟歙二县有亡命数千人攻破县邑杀害官长世祖遣喜将数十人诱说群贼贼即归降太宗初即位四方反叛东兵尤急喜请得精兵三百致死于东上大说即假建武将军简羽林勇士配之喜率马步东讨所至克捷迁步兵校尉封竟陵县侯东土平定又率所领南讨迁辅国将军寻阳太守南贼退走喜追讨平定荆州迁前军将军泰始四年改封东兴县侯仍除使持节督交州广州之郁林宁浦二郡诸军事辅国将军交州刺史不行又除右军将军淮陵太守假辅师将军兼太子左卫率五年转骁骑将军其年魏寇豫州喜统诸军出讨大破魏于荆亭军还复以本位兼左卫将军六年又率军拒魏加节督豫州诸军事假冠军将军明年还京都初喜东征白太宗得寻阳王子房及诸贼帅即于东枭斩东土既平喜见南贼方炽虑后翻覆受祸乃生送子房还都凡诸大主帅皆得全活上衔之及平荆州恣意剽掳赃私万计又尝对宾客言汉高魏武本是何人上闻之益不说后喜乞中散大夫上尤疑骇会上有疾为身后之虑以喜素得人情疑其将来不能事幼主乃赐死　　吴徽民
按宋书吴喜传喜封东兴县侯薨子徽民袭爵齐受禅国除　　吴迈远
按万姓统谱迈远好为篇章宋明帝见之曰此人连绝之外无所复有　　吴龛
按幽明录阳羡小吏吴龛有主人在溪南尝以一日过水溪内忽见一五色浮石取内&#头至夜化成一女子　　南齐
　　吴欣之
按南齐书吴欣之传欣之晋陵利城人宋元嘉末弟尉之为武晋县戍随王诞起义太祖遣军主华钦讨之尉之见执将死欣之诣钦乞代弟命辞泪哀切兄弟皆见原建元二年有诏蠲表　　吴达之
按南齐书吴达之传达之义兴人也嫂亡无以葬自卖为十夫客以营冢椁从祖弟敬伯夫妻荒年被略卖江北达之有田十亩货以赎之与之同财共宅郡命为主簿固以让兄又让世业旧田与族弟弟亦不受田遂闲废建元三年诏表门闾　　吴苞
按南齐书吴苞传苞字天盖濮阳鄄城人儒学善三礼及老庄宋泰始中过江聚徒教学冠黄葛巾竹麈尾蔬食二十余年隆昌元年诏征太学博士不就始安王遥光右卫江祏于蒋山南为立馆自刘瓛卒后学者咸归之以寿终　　梁
　　吴均
按梁书吴均传均字叔庠吴兴故鄣人也家世寒贱至均好学有俊才沈约尝见均文颇相称赏天监初柳恽为吴兴召补主簿日引与赋诗均文体清拔有古气好事者或之谓为吴均体建安王伟为扬州引兼记室掌文翰王迁江州补国侍郎兼府城局还除奉朝请先是均表求撰齐春秋书成奏之高祖以其书不实使中书舍人刘之遴诘问数条竟支离无对敕付省焚之坐免职寻有敕召见使撰通史起三皇讫齐代均草本纪世家功已毕唯列传未就普通元年卒年五十二　　陈
　　吴明彻
按陈书吴明彻传明彻字通昭秦郡人祖景安齐南谯太守父树梁右军将军明彻幼孤性至孝年十四感坟茔未备家贫无以取给乃勤力耕种时亢旱苗稼焦枯明彻哀愤每之田中号泣自诉居数日苗更生秋而大获足充葬用起家梁东宫直及高祖镇京口明彻诣高祖高祖与论当世之务深奇之承圣三年授戎昭将军安州刺史绍泰初随周文育讨杜龛张彪等东道平授使持节散骑常侍安东将军南兖州刺史封安吴县侯高祖受禅拜安南将军世祖即位诏以本官加右卫将军王琳败授都督武沅二州诸军事安西将军武州刺史天嘉三年授安西将军及周迪反临川诏以明彻为安南将军江州刺史领豫章太守总督众军以讨迪明彻雅性刚直统内不甚和世祖闻之遣安成王顼慰晓明彻令以本号还朝寻授镇前将军五年迁镇东将军吴兴太守及世祖弗豫征拜中领军废帝即位授领军将军寻迁丹阳尹及华&#阴有异志诏授明彻使持节散骑常侍都督湘桂武三州诸军事安南将军湘州刺史率兵讨&#&#平授开府仪同三司进爵为公太建元年授镇南将军四年征为侍中会朝议北伐明彻决策请行五年诏加侍中都督征讨诸军事统军至秦郡克其水栅秦郡降进克仁州授征北大将军进爵南平郡公进逼寿阳齐遣王琳将兵拒守明彻乘夜攻之生擒王琳诏都督豫合建光朔北徐六州诸军事车骑大将军豫州刺史八年进位司空寻授都督南北兖南北青谯五州诸军事南兖州刺史九年诏明彻进军北伐至吕梁周徐州总管梁士彦率众拒战明彻频破之因退兵守城不复敢出明彻仍迮清水以灌其城环列舟舰于城下攻之周遣王轨将兵救之轨自清水入淮口横流竖木以铁锁贯车轮遏断船路诸将闻之甚惶恐议欲破堰会明彻苦背疾甚笃知事不济乃自决其堰乘水势以退军至清口水势渐微舟舰并不得渡众军皆溃明彻乃就执寻以忧愤遘疾卒于长安至德元年追封邵陵县开国侯　　吴惠觉按陈书吴明彻传明彻疾卒至德元年追封邵陵县开国侯以其息惠觉为嗣惠觉历黄门侍郎以平章大宝功授丰州刺史　　吴超
按陈书吴明彻传明彻兄子超字逸世少倜傥以干略知名随明彻征伐有战功官至忠毅将军散骑常侍桂州刺史封汝南县侯卒赠广州刺史谥曰节　　北魏　　吴悉达
按魏书吴悉达传悉达河东闻喜人也弟兄三人年并幼小父母为人所杀四时号慕悲感乡邻及长报仇避地永安昆弟同居四十余载闺门和睦让逸竞劳虽于俭年糊饘不继宾客经过必倾所有每守宰殡丧私办车牛送终葬所邻人孤贫窘困莫不解衣辍粮以相赈恤乡闾五百余人诣州称颂焉刺史以悉达兄弟行着乡里板赠悉达父渤海太守悉达后欲改葬亡失坟墓推寻弗获号哭之声昼夜不止叫诉神祇忽于悉达足下地陷得父铭记因迁葬曾祖已下三世九丧倾尽资业不假于人哀感毁悴有过初丧有司奏闻摽闾复役以彰孝义　　北齐
　　吴遵世
按北齐书吴遵世传遵世字季绪渤海人少学易入恒山从隐居道士游处数年忽见一老翁谓之云授君开心符遵世跪取吞之遂明占候后出游京洛以易筮知名魏武帝之将即位也使遵世筮之遇明夷之贲曰初登于天后入于地帝曰何谓也遵世曰初登于天当作天子后入于地不得久也终如其言世祖以丞相在京师居守自致猜疑甚怀忧惧谋将起兵每宿蓍令遵世筮之遵世云不须起动自有大庆俄而赵郡王奉太后令以遗诏追世祖及即祚授其中书舍人固辞疾　　隋
　　吴峤
按尚友录峤霅溪人精于天文袁天刚师事之炀帝时常过邺中告其令曰中星不守太微主君有嫌而王气流萃于秦地子知之乎令不之信及唐高祖即位始知其言之不诬　　唐
　　吴少微
按唐书尹元凯传元凯时有富嘉谟吴少微皆知名嘉谟武功人晋阳尉少微新安人亦尉晋阳有魏谷倚者为太原主簿并负文辞时称北京三杰天下文章尚徐庾浮俚不竞独嘉谟少微本经术雅厚雄迈人争慕之号吴富体豫修三教珠英韦嗣立荐嘉谟少微并为左台监察御史已而嘉谟死少微方病闻之为恸亦卒　　吴兴
按莆田县志兴屯田员外神龙中以家赀筑延寿陂溉田万余顷复塍海为田筑长堤障海水开沟大小六十余条以导其流为泄六十余所以杀其势时有蛟为孽堤数溃兴毅然欲除其害遂携刃入水斩蛟卒与蛟俱死乡人建祠祀之宋绍兴十九年郡守陆涣奏封义勇侯　　吴兢
按唐书吴兢传兢汴州浚仪人少厉志贯知经史方直寡谐比魏元忠朱敬则当路荐兢才堪论撰诏直史馆修国史迁右拾遗内供奉神龙中改右补阙累迁起居郎元宗初立收还权纲锐于决事群臣畏伏兢虑帝果而不及精乃上疏其言切直寻以母丧去官服除拜谏议大夫复修史以父丧解终丧为太子左庶子开元十三年帝东封太山道中数驰射为乐兢谏帝纳之始兢在长安景龙间任史事时武三思张易之等监领阿贵朋佞酿泽浮辞事多不实兢不得志私撰唐书唐春秋未就至是丐官笔札冀得成书诏兢就集贤院论次时张说罢宰相在家修史大臣奏国史不容在外诏兢等赴馆撰录进封长垣县男久之坐书事不当贬荆州司马以史草自随累迁洪州刺史坐累下除舒州天宝初入为王傅卒兢叙事简核号良史晚节稍&#牾时人病其太简　　吴保安按唐书吴保安传保安字永固魏州人气挺特不俗睿宗时姚隽蛮叛拜李蒙为姚州都督宰相郭元振以弟之子仲翔托蒙蒙表为判官时保安罢义安尉未得调以仲翔里人也不介而见曰愿因子得事李将军可乎仲翔虽无雅故哀其穷力荐之蒙表掌书记保安后往蒙已深入与蛮战没仲翔被执蛮之俘华人必厚责财乃肯赎闻仲翔贵胄也求千缣会元振物故保安留隽州营赎力居货十年得缣七百妻子客遂州闲关求保安所在困姚州不能进都督杨安居知状异之贷为赀助保安即委缣于蛮得仲翔以归保安以彰山丞客死丧不克归仲翔为服缞绖囊其骨负之归葬魏州　　吴筠
按唐书吴筠传筠字贞节华州华阴人通经谊美文辞举进士不中性高鲠不耐沈浮于时去居南阳倚帝山天宝初召至京师请隶道士籍乃入嵩山依潘师正究其术南游天台观沧海与有名士相娱乐文辞传京师元宗遣使召见大同殿与语甚悦敕待诏翰林献元纲三篇帝尝问道对曰深于道者无如老子五千文其余徒丧纸札耳复问神仙冶炼法对曰此野人事积岁月求之非人主宜留意筠每开陈皆名教世务以微言讽天子天子重之群沙门嫉其见遇而高力士素事浮屠共短筠于帝筠亦知天下将乱恳求还嵩山诏为立道馆安禄山欲称兵乃还茅山而两京陷江淮盗贼起因东入会稽剡中大历十三年卒弟子私谥为宗元先生始筠见恶于力士而斥故文章深诋释氏筠所善孔巢父李白歌诗略相甲乙云　　吴道元
按尚友录道元字道子阳翟人仕为兖州瑕丘尉官至宁王友少学书于张旭贺知章不成因工画其笔法超妙为百代画圣元宗召入供奉为内教博士非有诏不得画元宗忽思嘉陵江山水假道元驿递令往写及回帝问之道元曰臣无粉本并记在心即令于大同殿图之嘉陵江山水一日而就画殿内五龙每欲大雨即生烟雾尝访僧不礼画驴于壁夜踏破僧具恼乱不堪　　吴仁欢
按尚友录仁欢新安人永泰初草寇方清攻破池之石埭伪置阊门仁欢率乡兵破之歙州刺史孙公绰上其事授朝散大夫石州刺史明年贼平因其垒为祁门县遂以仁欢为令有惠政及卒民甚哀之　　吴溆按唐书吴溆传溆章敬皇后之弟代宗立诏赠后祖神泉为司徒父令珪太尉擢叔父令瑶太子家令濮阳郡公令瑜太子谕德济阳郡公溆太子詹事濮阳郡公并开府仪同三司溆用盛王府参军进俄迁鸿胪少卿金吾将军建中初迁大将军溆循循有礼让无倨气矜色时以为材当所位不自戚属者朱泚反卢杞白志贞皆谓泚有功不宜首难得大臣一人持节慰晓德宗顾左右无敢行溆曰臣愿至贼中谕天子至意帝大悦即日赍诏见泚而泚业僭逆故留溆客省不遣卒被害赠太子太保谥曰忠　　吴凑
