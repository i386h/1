<!-- { "loadSidebar": true } -->
按金史张大节传岩叟字孟弼大节子也大定十九年进士调葭州司候判官再除雄州观察判官补尚书省令史除大理评事再迁监察御史同知河东北路转运使事中都路都转运副使刑部员外郎忻州刺史以父忧去官起复大理少卿河北东西大名等路按察转运副使累迁刑部侍郎大安三年除镇西军节度使移定国军贞佑二年改昭义复移沁南逾年按察司言其老不任边要乃致仕退寓洛阳卒　　张炜按金史张炜传炜字子明洺州永年人本名避章宗嫌名改焉大定二十五年进士调葭州军事判官再迁中都左警巡使炜喜言功利寡廉节缙绅薄之累官户部员外郎承安五年出为同知镇西军节度使事转同知西京转运使事丁母忧起复桓州刺史岁余改户部郎中迁翰林直学士累迁户部侍郎贞佑初迁河北西路按察转运使二年春中都乏粮诏同知都转运使事改河北东路转运使宣宗迁汴佐尚书右丞胥鼎前路排顿及修南京宫阙无何坐事降孟州防御使三年迁安国军节度使致仕贞佑四年卒　　张翰
按金史张翰传翰字林卿忻州秀容人大定二十八年进士调隰州军事判官历迁监察御史丁母忧服阕调山东路盐使丁父忧起复尚书省都事户部员外郎大安间改知登闻鼓院迁侍御史贞佑初为翰林直学士改户部侍郎宣宗迁汴翰规措扈从上书言五事翰雅有治剧才所至辄办迁河平军节度使都水监提控军马使俄改户部尚书是时初至南京庶事草略翰经度区处皆有条理是岁卒谥达义　　张彀按金史张彀传彀字伯英许州临颍人大定二十八年进士调宁陵县主簿改泰定军节度判官率儒士行乡饮酒礼改同州观察判官除同知郑州防御使事改北京盐使丁父忧服除再迁监察御史从伐宋迁武宁军节度副使居母忧贞佑二年改惠民司令历河南治中隰州刺史刑部郎中同知河南府事迁河东南路转运使兴定元年以疾卒彀天性孝友任子悉先诸弟俸入所得亦委其弟掌之未尝问有无云　　张行信
按金史张行信传行信字信甫先名行忠避庄献太子讳改焉行简弟也登大定二十八年进士第累官铜山令明昌元年以廉擢授监察御史泰和三年同知山东西路转运使俄签河东路按察司事崇庆二年为左谏议大夫贞佑二年迁山东东路按察使三年改安武军节度使召为吏部尚书改户部尚书转礼部尚书四年为太子少保以父暐卒去官兴定元年起复拜参知政事时高琪为相专权用事力诋其非二年出为彰化军节度使元光元年迁保大军节度使改静难军节度使未几致仕哀宗即位起为尚书左丞寻复致仕号静隐正大八年薨　　张恒
按广东通志恒电白人大定间为千户猺寇电城势甚猖獗恒披甲跃马出与贼战剑戟如林恒犹奋臂歼贼不休竟以无援死　　张建
按金史吕中孚传张建字吉甫蒲城人有诗名明昌初授绛州教官召为应奉翰林文字以老请致仕章宗爱其纯素不欲令去授同知华州防御使目号兰泉　　张特立
按金史张特立传特立字文举曹州东明人泰和三年进士第调宣德州司候郡多皇族巨室特立律之以法阖境肃然调莱州节度判官不赴正大初左丞侯挚参政师安石荐其才授洛阳令四年拜监察御史当路者忌其直阴有以挤之左迁邳州军事判官士论皆惜特立之去卒年七十五　　张天纲
按金史张天纲传天纲字正卿霸州益津人也至宁元年词赋进士性宽厚端直论议醇正造次不少变累官咸宁临潼令入补尚书省令史拜监察御史以鲠直闻升户部郎中哀宗东幸迁左右司郎中扈从至归德改吏部侍郎知元帅官奴有反状屡为上言之不从官奴果变遂擢天纲权参知政事从上迁蔡转御史中丞蔡城破为宋将孟珙得之槛车械至临安有司令供状天纲曰杀即杀焉用状为有司不能屈听其所供天纲但书故主而已闻者怜之后不知所终　　张开
按金史张开传开赐姓完颜氏景州人至宁末河北兵起开团结乡兵为固守累功遥授同知青州防御事贞佑四年诏迁同知观州军州事开复青州迁观州刺史是岁潼关不守被召入卫南京兴定元年遥授同知彰德府三年充潞州招抚使十月遥授孟州防御使复太原四年封上党公正大间潞州不守开居南京部曲离散名为旧公与匹夫无异天兴初起复与刘益为西面元帅领安平都尉纪纲军五千攻卫州败绩于白公庙是时哀宗走归德开与刘益谋收溃兵从卫不果遂西走皆为民家所杀　　张乞驴
按金史齐鹰扬传张乞驴淄州民贞佑初元兵取淄州城破被执欲降之乞驴不屈死诏赠宣武将军同知淄州军州事　　张甫
按金史张甫传甫赐姓完颜氏初归顺大元涿州刺史李瘸驴招之兴定元年来降东平行省蒙古纲承制除甫中都路经略使进经略副使二年为中都东路经略使遥授同知彰德府事四年封高阳公以雄莫霸州高阳信安文安大成保定静海宝坻武清安次县隶焉元光元年移刺众家奴不能守河间甫居之信安是岁以功进金紫光禄大夫　　张顺
按金史张顺传顺淄州士伍淄州被围行省侯挚遣王庭玉将兵救之庭玉募顺等三十人往觇兵势且欲令城中知援兵之至乘夜潜至城下顺为所得执之使宣言行省军败绩庭玉亦死宜速降顺阳许诺既乃呼谓城中曰外兵无多王节度军且至坚守勿降兵刃交下顺曰得为忠孝鬼足矣遂死　　张潜
按金史张潜传潜字仲升武清人幼有志节折节读书时人高其行谊目曰张古人后客嵩山从仲振受易年五十始娶鲁山孙氏亦有贤行夫妇相敬如宾负薪拾穗行歌自得不知其贫也天兴间潜挈家避兵少室乃不食七日死孙氏亦投绝涧死焉　　张邦宪
按万姓统谱邦宪秦州人为永固县令天兴初避兵徐州元兵至城邦宪被执将驱之北邦宪骂曰我进士也朝廷用为邑长可从汝曹反耶遂遇害　　张从正
按金史张从正传从正字子和睢州考城人精于医贯穿难素之学其法宗刘守真用药多寒凉然起疾救死多取效其所著有六门二法之目存于世云　　张元素按金史张元素传元素字洁古易州人八岁试童子举二十七试经义进士犯庙讳下第乃去学医无所知名夜梦有人用大斧长凿凿心开窍纳书数卷于其中自是洞彻其术元素治病不用古方其说曰运气不齐古今异轨古方新病不相能也自为家法云
　张姓部列传六
　　唐一
　　张道源
按唐书张道源传道源并州祁人名河以字显年十四居父丧士人贤其孝县令郭湛署所居曰复礼乡至孝里道源尝与客夜客暴死道源恐主人&#怖卧尸侧至曙乃告又徒步护送还其家隋末政乱辞监察御史归闾里高祖兴署大将军府户曹参军至贾胡堡复使守并州京师平遣抚慰山东下燕赵有诏褒美封累范阳郡公淮安王神通略定山东令守赵州为窦建德所执会建德寇河南间遣人诣朝请乘虚捣贼心胁即诏诸将率兵应接俄而贼平还拜大理卿时何稠得罪籍其家属赐群臣道源曰祸福何常安可利人之亡取其子女自奉仁者不为也更资以衣食遣之天子见其年耆拜绵州刺史卒赠工部尚书谥曰节　　张长逊
按唐书张长逊传长逊京兆栎阳人精驰射在隋为里长以平陈功擢上开府累迁五原郡通守遭乱附突厥突厥号为割利特勒义兵起以郡降即拜五原太守安化郡公徙封范阳时梁师都薛举请突厥兵南渡河长逊矫作诏与莫贺咄设以伐其谋武德元年诏高世静聘始毕可汗至丰州而始毕死诏留金币不遣突厥怒引兵南至河长逊遣世静出塞劳之且若专致赙赐者突厥引还授总管改杨国公入朝授右武候将军徙息国公后历遂夔二总管政以惠称贞观十一年卒　　张善相
按唐书李育德传张善相襄城人大业末为里长督兵迹盗为众附赖乃据许州奉李密密败挈州以来诏即授伊州总管王世充攻之屡困贼遣使三辈请救朝廷未暇也会粮尽众饿死善相谓僚属曰吾为唐臣当效命君等无死斩吾首以下贼可也众泣不肯曰与公同死愈于独生城陷被执骂贼见杀高祖叹曰吾负善相善相不负我乃封其子襄城郡公　　张志宽按唐书张志宽传志宽蒲州安邑人居父丧而毁州里称之王君廓兵略地不暴其闾倚全者百许姓后为里正忽诣县称母疾求急令问状对曰母有疾志宽辄病是以知之令谓其妄系于狱驰验如言乃慰遣之母终负土成坟手莳松柏高祖遣使就吊拜员外散骑常侍赐物四十段表其闾　　张平高
按唐书张平高传平高绥州人为隋鹰扬府校尉戍太原遂预谋议从唐公平京城累授左领军将军封萧国公贞观初为丹州刺史坐事以右光禄大夫还第卒追封罗国赠潭州都督　　张善安
按唐书张善安传善安兖州方与人年十七亡命为盗转掠淮南会孟让败得其散卒八百袭破庐江郡依林士弘不见信憾之反袭士弘焚其郛去保南康萧铣取豫章遣将苏胡儿守之善安夺其地据以归国授洪州总管武德六年反辅公祏以为西南道大行台善安掠孙州执总管王戎袭杀黄州总管周法明会李大亮兵至为开晓祸福答曰善安初不反为部下诖误降今易耳恐不免奈何大亮曰总管定降吾固不疑因独入其阵与善安握手语乃大喜将数十骑诣大亮营大亮引入命壮士执之其骑皆惊引去悉兵来战大亮谕以善安自归无庸斗其党骂曰总管卖我遂溃送善安京师称不与公祏谋高祖赦之公祏破得其书遂伏诛　　张允济
按唐书张允济传允济青州北海人仕隋为武阳令以爱利为行元武民以牸牛依妇家者久之孳十余犊将归而妇家不与牛民诉县县不能决乃诣允济允济曰若自有令吾何与焉民泣诉其抑允济因令左右缚民蒙其首过妇家云捕盗牛者命尽出民家牛质所来妇家不知遽曰此婿家牛我无豫即遣左右撤蒙曰可以此牛还婿妇家叩头服罪元武吏大惭允济过道旁有姥庐守所莳葱因教曰第还舍脱有盗当告令姥谢归俄大亡葱允济召十里内男妇尽至物色验之果得盗者有行人夜发遗袍道中行十余里乃寤人曰吾境未尝拾遗可还取之既而得袍举政尢异迁高阳郡丞郡缺太守独统郡事吏下畏悦贼帅王须拔攻郡于是粮缺吏食槐叶&#节无叛者贞观初累迁刑部侍郎封武城县男擢幽州刺史卒　　张公谨
按唐书张公谨传公谨字弘慎魏州繁水人为王世充洧州长史挈城归天子授检校邹州别驾累迁右武候长史未知名李绩尉迟敬德数启秦王乃引入府王将讨隐巢乱使卜人占之公谨自外至投龟于地曰今事无疑何卜之为隐太子死其徒攻元武门锐甚公谨独闭关拒之以功授左武候将军封定远郡公贞观初为代州都督置屯田以省馈运数言时政得失后副李靖经略突厥条可取状于帝帝然所谋及破定襄败颉利玺诏慰劳进封邹国公改襄州都督卒官谥曰襄十三年追改郯国公　　张行成
