<!-- { "loadSidebar": true } -->
按明外史郭正域传杨道宾字惟彦晋江人万历十四年进士第二授编修累迁国子祭酒少詹事礼部右侍郎掌翰林院事转左改掌部事皇太子辍讲已四年道宾极谏其冬天鼓鸣道宾言宜急罢矿使更张阙政以和民心帝不听逾年卒官谥文恪　　杨天民
按明外史杨天民传天民字正甫山西太平人万历十七年进士除朝城知县调繁诸城有异政擢礼科给事中进右给事中册立久稽再疏请不报二十九年五月复偕同官上言帝大怒谪天民杂职得贵州永从典史天民幽愤卒　　杨续芝
按沅州志续芝参将杨显子与父同剿播酋赴乌江老君关播酋迎敌应援不至续芝连斩数贼力竭身被数十枪陨于阵中　　杨其休
按明外史李献可传献可疏请豫教帝大怒贬秩调外给事中杨其休疏救并贬一秩出之外其休青城人由苏州推官擢吏科给事中罢归未及召而卒　　杨荣按明外史杨荣传荣尚膳监监官也万历二十七年命采矿云南并使监税荣怙宠恣行威虐杖毙数千人三十四年正月怒操捕指挥使樊高明后期搒掠绝斤枷以示众又以求马不获系指挥使贺瑞凤且言将尽捕六卫官于是指挥贺世勋韩光大等率冤民万人焚荣第杀之投火中并杀其党二百余人　　杨鹤按明外史杨鹤传鹤字修龄武陵人万历三十二年进士授雒南知县调长安四十年擢御史出督两浙盐法巡按贵州还朝引疾去旋丁外艰天启初起太仆少卿擢右佥都御史巡抚南赣丁内艰初熊廷弼宣慰辽东鹤实荐之及魏忠贤擅政御史卓迈劾鹤党护廷弼遂除名崇祯元年召拜左佥都御史寻进左副都御史明年拜兵部右侍郎总督陕西三边军务是时群贼蜂起而鹤素不膺军旅之任庙堂误用之莫知为计虽时有克捷而其势不衰鹤又素无方略以故一意主抚巡按御史吴甡劾鹤误国帝怒遣使逮下狱戍袁州八年冬卒于戍所　　杨嗣修
按怀庆府志嗣修字景欧河内人以万历丁未进士授行人迁户部主事出守衡州府平蓝山临武盗猺獞熙然化之调汾州府升登州府副使迁神木参政寻晋秩按察使迁榆林道升右佥都御史抚宁夏投劾归　　杨涟
按明外史杨涟传涟字文孺应山人为人磊落负奇节万历三十五年成进士除常熟知县举廉吏擢户科给事中转兵科右神宗崩光宗嗣位越四日不豫中官崔文升投以利剂帝疾甚涟遂劾崔文升用药无状帝遂逐文升涟预顾命感激誓以死报九月乙亥朔帝崩至熹宗即位凡六日涟定宫府危疑须发尽白迁兵科都给事中御史贾继春及其党忌涟涟结王安图封拜涟不胜愤抗疏乞归天启二年起礼科都给事中旋擢太常少卿明年拜左佥都御史又明年进左副都御史魏忠贤用事群小附之涟益与赵南星左光斗魏大中辈植善类抑憸邪忠贤及其党衔刺骨遂兴汪文言狱其年六月涟抗疏力攻忠贤列其二十四大罪自是忠贤日谋杀涟至十月吏部尚书赵南星既逐廷推代者涟注籍不与忠贤矫旨责涟大不敬无人臣礼削籍忠贤憾不已再兴汪文言狱将罗织杀涟五年其党徐大化劾涟光斗党同伐异招权纳贿命逮文言鞫之许显纯严鞫文言使引涟文言大呼曰世岂有贪赃杨大洪哉至死不承大洪者涟别字也显纯乃自为狱词坐涟赃二万遂逮涟下诏狱显纯酷法拷讯体无完肤其年七月遂于夜中毙之崇祯初谥忠烈　　杨邦宪
按益都县志邦宪字孝征号范我都御史锦子万历丁未进士授户部主事监庾潞河平准出入历员外郎中出知西安府有惠政擢关内兵使者关以内大治晋四川大参丁母忧归服阕补神木道实卒伍峙糗刍以计擒巨盗麻四等晋方伯备兵榆林拜右佥都御史巡抚江西解任归　　杨东明
按贵州通志东明平坝千户万历丁未仲贼劫掠沙作站东明挺身御敌贼暗伏壕外东明乘胜击之战死于壕　　杨通照
弟
通杰

按明外史杨通照传通照通杰铜仁人母疾兄弟争拜祷求以身代越三年不入内室万历三十六年群苗流劫至其家母被执去二人往追之转斗数十里至鬼空溪见贼絷母大骂杀入重围中为贼所磔死通照年二十五通杰年二十二泰昌元年旌曰双孝之门　　杨一鹏
按临湘县志一鹏字大友万历庚戌进士授成都司李时播酋用兵转运皇木一鹏着兵木二议迁吏部文选主事累迁郎中天启甲子除大理寺丞时魏珰剥削忠良落职归崇祯初珰败以原官起用历任太常太仆少卿转兵部左右侍郎署戎政尚书事晋户部尚书总督淮安漕运兼巡抚凤阳乙亥贼焚陵寝以失守死愍帝追悼其冤诏复原官赐恤荫　　杨嗣昌
按明外史杨嗣昌传嗣昌字文弱万历三十八年进士除杭州府教授迁南京国子博士累进户部郎中引疾归崇祯元年起河南副使加右参政四年移山海关饬兵备甚着劳绩父鹤被逮三疏请代罪得减死五年擢右佥都御史巡抚永平山海诸处七年拜兵部右侍郎总督宣大山西军务以父忧去复遭继母丧九年秋兵部尚书张凤翼卒特起复嗣昌屡辞不许明年三月抵京凤翼故柔靡兵事无所区画嗣昌锐意振刷议大举平贼请身赴行间督战帝可其奏而不许其行十一年六月特命改礼部尚书兼东阁大学士入参机务仍掌兵部事初嗣昌之夺情也廷臣以古者金革无避未敢讼言其非及入政府又夺陈新甲情起为总督于是何楷首论之黄道周诋尤力时大兵自墙子岭入总督吴阿衡败死阿衡者裕州人福王时得谥忠毅阿衡既死京师戒严帝命中官高起潜监督军务嗣昌与之比意主和议以纾外难戒诸将无轻战而州县失亡相继御史王聚奎劾嗣昌忠孝两亏嗣昌内惭十二月卢象升阵亡嗣昌益忧惧诏贬三秩戴罪视事十二年六月张献忠变闻嗣昌上疏请斥不许八月嗣昌解部事专治阁务及罗山败书闻帝渐悟嗣昌不足倚既挠群议用之庶几一出平贼谢天下遂于嗣昌解任引罪疏特旨令督师十三年二月帝以嗣昌劳苦兵间发金犒师使者甫出国门玛瑙山捷音至帝大悦论功加太子少保嗣昌虽有才然好自用军行必自裁进止千里待报尝失机十四年正月嗣昌知贼必出川统舟师下云阳檄诸军陆行与贼战黄陵城大败将士死亡过半贼遂攻当阳袁继咸闻贼至急谋发兵献忠令罗汝才与相持而自以轻骑驰抵襄阳诱启城门纳大众城遂陷襄王被害嗣昌惊悸上疏请死俄闻洛阳被陷福王遇害益忧惧遂不食卒　　杨之璋
按河南通志之璋字荆岫河内人父初东以孝廉历四川参政之璋万历庚戌进士令三原清介自持历礼部郎中例当补京卿首揆欲邀一见之璋不可即以病告崇祯末流贼袭怀被执不屈死　　杨所修
按明外史杨所修传所修商城人万历三十八年进士由渭南知县入为兵科给事中以假归天启三年补工科初入谏垣无所附丽后见魏忠贤势盛遂倾身结之屡迁吏科都给事中加太常少卿冒三殿功再加右副都御史庄烈帝即位命以本官掌南京通政司事召为左副都御史崇祯改元被劾罢已入逆案赎徒为民十五年流贼陷商城被执不屈骂贼死　　杨逊按崇安县志逊黎口人万历四十一年暴水突至逊惟负母登山妻子俱溺死　　杨景辰
按明外史黄立极传杨景辰晋江人万历四十一年进士由庶吉士积官吏部右侍郎入阁官翰林时为要典副总裁一徇奸党指又三疏颂魏忠贤及朝局已变乃请毁要典给事御史交劾之罢其后定逆案景辰落职闲住列名逆案中　　杨维垣
按明外史杨维垣传维垣文登人隶籍京师举万历四十四年进士授行人迁御史为人有胆决而阴贼险騺赵南星秉铨出为山西副使托疾归其冬南星为魏忠贤所逐夤缘复御史益与东林为难庄烈帝嗣位维垣虑为忠贤所累欲先自贰然不敢显攻两疏先劾崔呈秀呈秀竟由是罢去维垣寻加太仆少卿视御史事力排东林朝士多恶之御史毛羽健任赞化邹毓祚吴玉交章力攻乃削籍后入逆案遣戍淮安崇祯十七年南都重建阮大铖用事维垣急图起官其年礼部尚书钱谦益力荐之谦益素领袖东林至是希旨附和遂召为通政使迁左副都御史及南京失守维垣驱二妾入井整衣冠自经死人以为晚盖云　　杨方盛
按云南通志方盛字大豫万历丙辰会魁初授湖广大冶令不数月刑清政理考选山西道御史巡按河南剔蠹锄奸甚见丰采巡视长芦盐政巨商敛手补京畿道适遇黔中奢安之叛条陈安边调援剿贼开路诸疏廷议伟之随迁太仆寺少卿提督西路马政迁右通政历应天府尹持体有政声崇祯壬午擢南户部右侍郎兼都御史总督粮储告归卒　　杨以成
弟
以恭

按明外史徐朝纲传杨以成云南路南人万历中由贡生授贵阳通判理毕节卫事秩满进同知天启二年安邦彦反围贵阳以成身督吏民拒守而卫吏阮世爵为内应引贼入城城遂陷以成仓皇投缳贼絷之去乃为书述贼中情形置竹筒中令弟以恭赴云南告变行至散纳溪贼搜得其书遂并以成杀之家属死者十三人　　杨文岳
按明外史傅宗龙传杨文岳字斗望南充人万历四十七年进士授行人天启五年擢兵科给事中屡迁礼科都给事中崇祯二年出为江西右参政历湖广广西按察使云南山西左右布政使以右副都御史巡抚登莱十二年擢兵部右侍郎总督保定山东河北军务十四年李自成陷洛阳犯开封诏文岳赴救大溃于孟家庄再溃于火烧店部将挟文岳夜驰入项城奔陈州事闻命革职充为事官戴罪自赎文岳稍收亡卒率所部就巡抚高名衡防杞贼围开封明年正月文岳驰解之论功复官文岳虑贼犯汝宁从间道抵上蔡出贼前而贼以闰十一月悉众薄汝宁城陷执文岳文岳大骂不屈贼怒缚之城南三里铺用大炮击之死汝阳知县文师颐亦死之　　杨文骢
按明外史杨文骢传文骢字龙友贵阳人浙江参政师孔子万历末举于乡崇祯时官江宁知县御史詹兆恒劾其贪污夺官福王立文骢戚马士英当国起兵部主事历员外郎中监军京口明年迁兵备副使监大将军郑鸿逵郑彩军驻金山五月朔擢右佥都御史巡抚其地还驻京口兵溃走苏州大兵破南京文骢遂走处州时唐王已自立于福州矣文骢奉表称贺鸿逵又数荐乃拜兵部右侍郎提督军务令图南京明年衢州告急王令文骢援衢文骢不能御退至浦城为追骑所获不降被戮　　杨东明
按明外史杨东明传东明字启修虞城人官给事中掌吏科协孙丕扬主大计后以劾沈思孝思孝与相诋贬三官为陕西布政司照磨里居二十六年光宗立起太常少卿天启中累迁刑部右侍郎卒崇祯初赠刑部尚书　　杨鲸
按贵州通志鲸官参将天启三年征水西死事闻赐祭赠都督佥事袭升三级　　杨通增
按贵州通志通增游击天启三年征水西死事闻照本职赠二级袭升一级　　杨鸣高
按贵州通志鸣高任浙江汤溪令安贼叛募兵援省至谷龙司败绩死之　　杨廷烈
按贵州通志廷烈鸣高次子年十八娶吴氏生子甫一岁闻父阵亡弃家募兵援省誓报父雠屡立奇功加参将转战至鸭池河死之　　杨念如
按吴县志天启六年缇骑逮吏部员外郎周顺昌于西察院念如等执香伏地呼号不已旗尉厉声曰东厂逮官乃容鼠辈置喙念如等不胜愤曰东厂何得逮官击杀官旗一人余皆负重伤巡抚毛一鹭奏闻民变念如等五人处斩兵使者张孝监刑五人曰为周吏部死死又何恨孝流涕斩之　　杨京
按胶州志京原名本润字洙漪本州千户所人中天启丁卯武解元授女姑营长崇祯十六年春大兵抵胶京率义士百余人入援离城五里而阵前后无援力战而死　　杨正芳
