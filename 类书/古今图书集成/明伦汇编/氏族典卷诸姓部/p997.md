<!-- { "loadSidebar": true } -->
按晋书李特载记特字元休巴西宕渠人自宕渠迁汉中魏武帝&#汉中特祖将五百余家归之魏武帝拜为将军迁于略阳北土复号为巴氐特父慕为东羌猎将特少仕州郡元康中关西扰乱频岁大饥百姓流移特随流人入蜀永康元年益州刺史赵廞谋叛倾仓廪振施流人以收众心特党类率多勇壮廞厚遇之以为爪牙故特等聚众为寇盗后廞杀特弟庠及其子侄三十余人特兄弟怨廞引兵归绵竹密收合得七千余人进攻成都廞闻兵至惊惧与妻子乘小船走至广都为下人所杀特至成都纵兵大略先是惠帝以凉州刺史罗尚为益州刺史入蜀特等闻尚来甚惧寻有符下秦雍州凡流人入汉川者皆下所在召还特兄辅谓特曰中国方乱不足复还特乃有雄据巴蜀之意朝廷以讨赵廞功拜特宣威将军封长乐乡侯罗尚催遣流人限七月上道特等固请求至秋收流人布在梁益为人佣力闻州郡逼遣人人愁怨知特频请求停皆感而恃之咸往归特犍为太守李苾广汉太守辛冉遣都尉曾元牙门张显刘并等潜率步骑三万袭特营罗尚亦遣督护田佐助元特知之戒严以待元等至特发伏击之杀伤甚众害田佐曾元张显传首以示尚于是六郡流人推特为主特入据广汉进兵攻尚时罗尚贪残为百姓患而特与蜀人约法三章施舍振贷礼贤拔滞军政肃然百姓谣曰李特尚可罗尚杀我太安元年自称益州牧都督梁益二州大将军大都督改元建初赦其境内二年惠帝遣荆州刺史宋岱建平太守孙阜救尚尚遣大众掩袭特营众少不敌特军败绩斩特焚尸传首洛阳　　李骧
按蜀录骧字元龙特弟也骁锐武干与诸兄弟等特承制拜骁骑将军屡立战功雄即王位以骧为太傅晋永嘉四年焦登据涪城骧攻登生得之送于雄巴西梓潼遂尽为雄有进大将军领中护军录尚书卒赠相国及寿僭即帝位追尊谥曰献皇帝　　李庠
按晋书李流载记李庠字元序特第三弟也少以烈气闻仕郡督邮主簿皆有当官之称元康四年州以庠才兼文武举秀异不得已应之拜中军骑督称疾丢官性任侠好济人之难州党争附之与六郡流人避难梁益道路有饥病者庠常营护隐恤振施穷乏大收众心至蜀赵廞深器之与论兵法无不称善表庠为部曲督以讨叛羌功为威寇将军封阳泉亭侯被诛之日六郡士庶莫不流涕　　李流
按晋书李流载记流字元通特第四弟也少好学便弓马东羌校尉何攀举为东羌督及避地益州刺史赵廞器异之庠为廞所杀流从特平廞朝廷论功拜奋威将军封武阳侯特之承制以流为镇东将军居东营号东督护特死蜀人多叛流与兄子荡雄收遗众还赤祖流自称大将军大都督益州牧时宋岱水军次于垫江前锋孙阜破德阳罗尚遣督护常深军毗桥流率荡雄攻深栅&#之荡追击被伤死流以特荡并死而岱阜又至甚惧太守李含劝流降将从之雄谏不纳雄乃攻尚军渡江害汶山太守陈图遂入郫城流移营据之军复振流素重雄有长者之德每云兴吾家者必此人也流疾笃谓诸将曰前军英武殆天所相可共受事以为成都王遂死诸将共立雄为主　　李离
按蜀录离特妹婿琀之子也初为梓潼太守朝廷遣建平太守孙阜进次德阳琀劝流降阜离闻之因与雄谋袭阜军阜军败绩流深奇之委以重任雄即成都王位进为太尉事无巨细悉以任之永嘉初关中流民邓定等叛巴西太守张燕遣牙门武肇郡丞宣定围之邓定求援于雄雄遣离帅兵入汉中赴援离至先破武肇营次攻宣定复破之燕惧将百骑走离复大破之因尽徙汉中民于蜀遂屯据梓潼其后部将天水訇琦张金苟等叛杀之送离母子于罗尚尚斩以徇遂分其室　　李始
按蜀录始字伯起特长子雄异母兄也特承制拜武威将军雄既僭位累迁太保加折冲将军善抚士众众多归之时人语曰欲养老属太保及期之杀班也以始为征东大将军镇江阳始先欲附寿谋共讨期寿不从始怒说期取寿期又不许后寿袭破成都期自杀始亦被诛并其兄弟十余人　　李荡
按蜀录荡字仲平特次子好学有容观特承制拜镇军将军特初称制晋河间王特攻张微与荡分为二营微候特营空虚遣步兵循山攻之特战不利山险窘迫众皆劝引退特量荡必来不许微众至稍多山道至狭唯可一二人行荡军不得前谓司马王幸曰父在深寇之中是我死日也乃衣重铠持长矛大呼直前杀千余人微众来救荡军皆殊死战无不一以当百敌众遂溃拔特于重围之中复进攻微微走荡追杀之其后二年官兵杀特于官桑荡与雄共保北营氐符成隗伯叛将其党突出营欲诣罗尚荡策马追击中矛而死及雄即成都王位追赠广汉壮文公　　李雄按晋书李雄载记雄字仲&#特第三子也特承制以雄为前将军流死自称大都督大将军益州牧都于郫城罗尚遣将攻雄雄击走之李骧攻尚尚留罗特固守尚委城夜遁特开门纳雄遂&#成都诸将请雄即尊位以永兴元年僭称成都王赦其境内建元建兴旋僭即帝位改年曰太武追尊父特曰景帝遣将张宝袭梓潼陷之罗尚卒巴郡乱李骧攻涪又陷之雄大悦改元曰玉衡是时南得汉嘉涪陵远人继至雄于是下宽大之令降附者皆假复除虚己爱人授用皆得其才益州遂定立荡子班为太子宁州刺史尹奉降遂有南中之地咸和八年雄生疡于头六日死在位三十年伪谥武帝雄性宽厚简刑约法夷夏安之时海内大乱而蜀独无事故归之者相寻雄乃兴学校置史官听览之暇手不释卷事少役稀百姓富实　　李安
按蜀录安字武龙少养于外家罗氏元康元年避地入蜀从特征伐以勇烈闻特遂子之骁骑将军骧引为帐下督护数有战功甚见信爱罗尚遣符成隗伯攻郫城骧逆战不利被伤落马卧未能起士众皆散唯安与任回在左右隗伯率数千骑来叱安曰武龙吾所取有人卿宜避我去安瞋目呵之曰吾不相与因跃马直前刺之伯逡巡而退　　李寿
按晋书李寿载记寿字武考骧之子也敏而好学雅量豁然雄奇其才拜前将军督巴西军事迁征东将军时年十九聘处士谯秀以为宾客骧死迁大将军大都督侍中封扶风公录尚书事征宁州悉平诸郡封建宁王期立改封汉王领梁州刺史代李玝屯涪见期越兄弟十余人并有强兵惧不自全数聘礼巴西龚壮壮说寿舍小从大以危易安从之乃誓文武得数千人袭成都&#之咸康四年僭即伪位赦境内改元汉兴寿承雄宽俭因循雄政未逞其志欲会李闳王嘏从邺还盛称季龙威强宫观美丽寿又闻季龙虐用刑法能控制邦域寿心欣慕人有小过辄杀以立威又务于奢侈百姓疲于使役思乱者十室而九八年寿死在位五年伪谥昭文帝　　李班
按晋书李班载记班字世文初署平南将军后立为太子班谦虚博纳敬爱儒贤性泛爱动修轨度雄寝疾班昼夜侍侧雄少数攻战多伤夷至是疾甚痕皆脓溃雄子越等恶而远之班为吮脓殊无难色每尝药流涕不脱衣冠其孝诚如此雄死嗣伪位时越镇江阳以班非雄所生意甚不平至此奔丧与其弟期密图之班以未葬不忍遣咸和九年班因夜哭越杀班于殡宫在位一年遂立雄之子期嗣位焉　　李琀　李稚
按蜀录琀荡长子次稚次都又次玝初琀为侍中中领军稚以安东将军屯晋寿武都氐杨难敌恃险多为不法琀请讨之雄乃遣琀与稚及将军乐次等由白水桥进攻下辨琀稚至武街深入无继皆为氐众所杀琀有才望志尚雄欲传以为嗣及闻其死深痛悼之　　李玝
按蜀录雄死班嗣伪位玝与期越咸来奔丧玝劝班遣越还镇并出期为梁州刺史班犹豫未许期越竟杀班于临次并杀其兄领军都玝遂奔晋历巴郡襄阳宜都太守龙骧将军永和三年从征西至于山阳战死　　李期
按晋书李期载记期字世运雄第四子也初为建威将军既杀班僭即帝位改元玉恒封兄越建宁王拜相国大将军录尚书事期轻诸旧臣信任尚书令景骞尚书姚华田褒宦竖许涪等国之刑政皆决数人而己多所诛夷籍没妇人资财以实后庭内外凶凶道路以目又鸩杀其安北李攸攸寿之养弟也寿大惧乃率步骑一万自涪回成都表称景骞田褒乱政欲除君侧之恶寿到成都期越不虞其至素不设备寿遂取其城废期为&#都县公期自缢而死在位三年　　李高
按蜀录高陇西人诈称李雄子攻破涪城犍为太守周楚遣其子率兵讨平之　　李景年
按前赵录景年字延佑前部人少孤贫见养于叔父尝使牧羊景年见其叔子讲诵羡之后从博士乞得百余字牧羊之暇折草木写之叔惊曰吾家千里驹也乃令娶妻授学遂归仕刘渊长平之战刘聪马中流矢几为晋军所获景年以马授聪挥戈直前得免于难以功封梁邹侯历虎牙将军　　李义
按万姓统谱义鄠县人时盗起荆湖义倾家赀市兵器率土人击破之阖境以安荆州牧陶侃召至麾下分兵使击贼战屡有功事平旌赏独优乡民立祠于故居号其地曰太尉原　　李充
按晋书李充传充字弘度江夏人父矩江州刺史充少孤父墓树为贼所斫充手刃之由是知名善楷书妙参锺索着学箴征北将军褚裒引为参军以家贫求外乃除剡县令累迁中书侍郎卒官子颙有文义郡举孝廉兄式以平允著称善楷隶仕至侍中　　李阳按后赵录阳武乡人勒幼时与阳邻居相近阳性刚愎每岁与勒争沤麻池共相打扑互有胜负勒既贵后召其父老悉赴襄国齿坐欢饮阳独不来勒使人召之既至言及平生酒酣牵阳臂曰卿虽老臂中犹有力颇复与人斗否孤往日数得尊拳卿亦数饱孤毒手因大笑赐里第一区即日拜奉车都尉除始兴太守　　李洪
按前燕录洪平阳人初帅流民入定陵众至数千受王浚假署为雍州刺史后归慕容&#仕为大理历内史右司马石虎攻棘城洪弟普劝洪出避祸洪曰吾受慕容氏大恩义无去就当就死于此耳与普流涕而决洪由是以忠笃著名暐立转龙骧将军进位司空王猛克邺随暐入长安拜驸马都尉奉朝请卒　　李产按晋书慕容&#载记李产字子乔范阳人永嘉之乱同郡祖逖拥众部于南土产往依之逖弟约有大志产微知其旨乃率子弟十数人间行还乡里仕于石氏为本郡太守及慕容南征众溃诣军请降&#嘲之产曰犬马为主岂忘自&#但以孤穷势蹙僶俯归死实非诚款&#嘉其慷慨顾谓左右曰此真长者也乃擢用之历位尚书辞归死于家子绩　　李绩
按晋书慕容&#载记李绩字伯阳少为郡功曹时石季龙亲征段辽师次范阳军供有阙季龙大怒太守惶怖避匿绩进曰闻舆驾亲戎将除残贼虽婴儿白首咸思&#命敢有私吝而阙军实但比年灾俭家有菜色困弊力屈无所取济逋废之罪情在可矜季龙见绩年少有壮节嘉而恕之于是太守获免刺史王午辟为主簿&#之南征也随午奔鲁口及到&#责其背亲后至绩答曰官身所在何事非君陛下方弘唐虞之化臣实未谓归顺之晚也&#曰此亦事主之一节耳累迁太子中庶子及暐立憾绩往言绩遂忧死　　李威按前秦录威字伯龙汉阳人苟太后之姑子也少与魏王雄结为刎颈交苻生屡欲杀坚赖威营救得免坚深德之及即位以威为左仆射威得幸于苟太后初谋弒生及诛清河公法皆威与太后潜决大谋雅重王猛之贤劝坚以国事任之进领护军封建宁侯以功拜太尉寻加侍中卒谥烈　　李势
