<!-- { "loadSidebar": true } -->
按万姓统谱元亨字子嘉南康人性笃信好学开宝中入庐山白鹿峒进修学业及江南废国学官例选赴阙时诸生百余人以学行老宿咸师之后还乡道过庐陵郡官荐之咸平三年进士第授德平簿廉明正大政声四驰民德之　　刘德言
按万姓统谱德言安福人南唐时寇乱德言率良家子弟捍闾里全活甚众宋平江南以所统兵授文阶仕至本部员外郎江南转运使　　刘翰
按宋史刘翰传翰沧州临津人世习医业初摄护国军节度巡官周显德初为翰林医官加卫尉寺主簿太祖北征命翰从行建隆初加朝散大夫鸿胪寺丞干德初令太常考较翰林医官艺术以翰为优开宝五年太宗在藩邸有疾命翰与马志视之及愈转尚药奉御后加检校工部员外郎太平兴国四年命为翰林医官再加检校户部郎中雍熙二年滑州刘遇疾诏翰驰往视之翰还言遇必瘳既而即死坐责授和州团练副使端拱初起为尚药奉御淳化元年复为医官卒年七十二　　刘知信
按宋史刘知信传知信字至诚邢州人父迁母即昭宪太后之妹也知信三岁而孤建隆三年起家授供奉官雍熙初领檀州团练使护屯兵于镇州会大举北伐师还诸将失道知信独整所部以归俄知定州押大阵右偏一日宴犒将士契丹骑乘间至知信不介而出斩获甚众以功就拜邕州观察使咸平初拜建武军节度观察留后景德元年车驾幸澶渊命为东京都巡检使复知定州二年以疾求还卒子承宗承渥　　刘煜
按宋史刘温叟传温叟子煜字耀卿进士及第积官秘书省著作郎知龙门县通判益州召还以为右正言都城东南有泉出民争传可以已疾诏即其地建祥原观煜言其诡妄不经又请罢提点刑狱禁民弃父母事佛老者皆不报表请补外帝以煜屡言事乃判三司户部勾院出安抚京西还直集贤院同修起居注迁右司谏权判吏部流内铨改三司户部副使擢龙图阁待制提举诸司库务累迁刑部郎中龙图阁直学士知河南府徙河中府卒唐末五代乱衣冠旧族多离去乡里或爵命中绝而世系无所考惟刘氏自十二代祖北齐中书侍郎环隽以下仕者相继而世牒具存焉　　刘蒙正
按宋史刘熙古传熙古子蒙正字颐正干德中以荫补殿直迁供奉官王师征江南出与卢绛战矢中左胁战愈力太平兴国四年转内藏库副使进崇仪使自创内藏库即诏蒙正典领凡二十余年真宗初改如京使出知沧冀磁三州未几以擅乘驿马责授亳州团练副使咸平四年卒　　刘蒙叟
按宋史刘熙古传熙古子蒙叟字道民干德中进士甲科历岳宿二州推官以所知论荐授太子中允知干兴拜监察御史徙知济州迁右补阙再迁屯田郎中历知庐濠滁汝四州迁都官咸平中改职方郎中景德中卒子宗儒太子中书宗弼宗诲并进士及第　　刘文裕按宋史刘文裕传文裕字以宁保州保塞人祖正晋幽州营田使父审奇武牢关使审奇三子长文远建隆中与并人战万善而没次即文裕开宝四年起家补殿直太宗在藩邸多得亲接太平兴国二年擢为内弓箭库副使出为秦陇巡检后迁军器库使雍熙初徙屯三交加领顺州团练使会李继迁寇边命文裕代田仁朗继迁等遁去从潘美北征坐陷失骁将杨业削籍配隶登州岁余召还为右领军卫大将军迁容州观察使出为镇州兵马部署端拱元年卒　　刘承规按宋史刘承规传承规字大方楚州山阳人父延韬内班都知承规建隆中补高班太宗即位超拜北作坊副使雍熙中勾当内藏库出为鄜延路排阵都监至道中与周莹同签书提点枢密宣徽诸房公事承规恳辞帝虽不许而嘉其退让咸平三年迁北作坊使大中祥符初议封泰山以掌发运使迁昭宣使祀汾阴复命督运礼成当进秩表求休致以左骁卫上将军安远军节度观察留后致仕卒谥曰忠肃　　刘昌言按宋史刘昌言传昌言字禹谟泉州南安人本道节度陈洪进辟功曹参军掌笺奏太平兴国二年洪进改镇徐州又辟推官五年举进士入格授归德军掌书记八年迁保信武信二镇判官淳化初赵普留守西京表为通判委以府政普疾属昌言后事普卒昌言感普知己经理其家事太宗以为忠于所举拜起居郎连对三日昌言捷给诙诡能揣人主意无不称旨迁工部郎中逾月充枢密直学士二十八日迁右谏议大夫同知枢密院事昌言骤用不为时望所伏会诛凶人赵赞昌言与赞素善前在河南尝保任之心不自安因太宗言及近侍有与赞交者昌言顿首称死罪太宗慰勉之然自此恶其为人出知襄州至道二年徙荆南府真宗即位就拜工部侍郎咸平二年卒子有方比部员外郎有政虞部员外郎　　刘式
按宋史陈恕传刘式字叔度袁州人李煜时举三传中第归宋历迁赞善大夫监通州丰利监及三司都磨勘司至道中并三勾院为一命式领之再转工部员外郎迁刑部检校过峻为下吏所讼免官卒真宗赐其子立本学究出身次子立之后为国子博士立德立礼并进士及第立礼为殿中丞　　刘守节
按十国春秋南汉刘守节后主长子也入宋官崇仪副使　　刘守正
按十国春秋南汉刘守正后主第二子入宋亦为崇仪副使卒宋太宗闻其家贫诏月给万钱子克昌为三班奉职国昌为借职　　刘守素
按十国春秋南汉刘守素后主第三子宋咸平中官侍御家亦贫真宗赐白金百两语宰相曰诸伪王子孙率多窘迫盖僭侈之后不知稼穑艰难所致也后累官至内殿崇班天禧中又录为合门祗候　　刘守通
按十国春秋南汉刘守通后主少子也入宋为供奉官　　刘继恩
按五代史东汉世家承钧养子继恩本姓薛氏父钊为卒旻以女妻之生继恩后旻以其子承钧无子乃命承钧养为子承钧立以继恩为太原尹承钧病卧勤政合召郭无为以后事付之承钧卒继恩立继恩服缞裳视事寝处皆居勤政合继恩置酒会诸大臣宗子饮罢卧合中供奉官侯霸荣挺刃入合闭户而杀之郭无为遣人以梯登屋入杀霸荣并其党初承钧之语郭无为也继恩怨无为不助己及立欲逐之而未果故霸荣之乱人皆以谓无为之谋霸荣死口灭而无知者无为迎继恩弟继元而立之　　刘继元
按宋史北汉世家继恩弟继元本姓何初薛钊死崇以女再妻何氏生继元何死承钧亦养继元为子太平兴国四年车驾亲征继元降封彭城郡公淳化二年卒　　刘继文
按十国春秋北汉刘继文世祖嫡孙也为人魁梧有气局沉毅寡言历官侍卫亲军使天会时契丹来问罪辄拘系行人数辈睿宗乃命继文请命亦被留不发未几辽主怒解尽归使者仍移书令以继文同平章事继文归秉国政左右害其宠多谮毁之已而出为代州刺史国亡复奔契丹　　刘继钦
按十国春秋北汉刘继钦世祖诸孙也累官大内都检点初睿宗以英武帝弟兄幼弱委继钦掌禁卫事以为副及英武帝立亲旧多所诛放继钦谢病请罢英武帝曰继钦但事先帝岂肯为我尽力邪黜居交城寻遣人杀之　　刘继颙
按十国春秋北汉刘继颙故燕王刘守光子也守光之死以孽子得不杀削发为浮图后居五台山为人多智数善商财利自世祖时颇已赖之睿宗嗣位用宗姓例拜鸿胪卿继颙游华岩见地有宝气乃于团柏谷置银冶募民凿山取矿烹银官收十之四国多于此取给即其地建宝兴军英武帝立继颙知后宫多内宠献首饰数百副加都统进太师兼中书令天会十七年卒追封定王　　刘继忠
按十国春秋北汉刘继忠亦睿宗养子赐姓刘氏睿宗疾革郭无为建议尽斥公族出继忠守忻州自称尝使契丹得冷痼病定襄地寒愿留养晋阳时少主监国责其观望趣令就道继忠颇有怨语或以白少主寻缢杀之　　刘师道
按宋史刘师道传师道字损之开封东明人父泽右补阙师道雍熙二年举进士历保宁镇海二镇从事擢著作佐郎迁殿中丞出知彭州改祠部员外郎出为京东转运使真宗嗣位进秩度支咸平初徙知润州改淮南转运副使兼淮南江浙荆湖发运使四年以漕事入奏特迁司封俄为正使改工部郎中为三司度支副使擢枢密直学士掌三班弟几道举进士考官教于卷中密为识号事泄诏落籍师道坐论奏诬罔责为行军司马以郊祀恩起为工部郎中大中祥符二年以兵部郎中知潭州迁太常少卿师道敏于吏事所至有声吏民畏爱七年暴病卒　　刘综
按宋史刘综传综字居正河中虞乡人雍熙二年举进士第解褐邛州军事推官迁大理评事通判眉州代还改太子中允至道二年迁太常丞职事修举多称荐之者咸平初出为河北转运使时河北承兵寇之后民户雕弊吏部所铨幕职州县官皆四方之人不习风俗且有怀土之思以是政事多因循不举综建议请自今并以河朔人充之徙陕西转运副使转太常博士时灵州孤危献言者或请弃之综上言灵州民淳土沃为西陲巨屏所宜固守今若弃之则原渭等州益须设备较其劳费十倍而多俄充转运使四年又献议于镇戎军置屯田务五年拜工部员外郎兼侍御史知杂事六年迁起居舍人再为河北转运使时两河用兵边事烦急转漕之任尤所倚办综继领其职号为详练眷属甚厚警急之际辄资其奏处景德三年召拜户部员外郎枢密直学士大中祥符四年馆伴契丹使因作大雪歌以献即命同知贡举七年以疾求典河中八年卒子建中正中并赞善大夫弟绰淳化三年进士官刑部郎中　　刘文质
按宋史刘文质传文质字士彬保州保塞人简穆皇后从孙也父审琦虎牢关使从讨李重进战死文质幼从母入禁中太宗授以左班殿直迁西头供奉官颇亲信之擢西京左藏库副使徙知麟州改麟府浊轮寨兵马钤辖击蕃酋万保移走之越河破契丹拔黄太尉寨徙知庆州咸平中清远军陷坐逗挠夺官久之起为太子率府率杭州驻泊都监天禧中知代州再迁内园使知邠州数从曹玮出战复徙秦州钤辖领连州刺史再知代州卒子十六人涣沪皆知名　　刘美按宋史刘美传美字世济并州人父通宋初掌禁旅太平兴国中扈跸太原卒于师长女为真宗德妃大中祥符五年正位中宫美即后之兄也初事真宗于藩邸以谨力被亲信即位补三班奉职天禧初迁洛苑使三年授龙神卫四厢都指挥使五年加武胜军节度观察留后卒　　刘锴
按宋史刘蟠传蟠子锴初以父荫为大理评事咸平二年擢进士第尝献幸太学颂真宗中夜观书得锴颂颇嘉赏之出以示辅臣且言锴孤幼能自立召试命直史馆累迁至户部郎中盐铁副使　　刘若虚
按万姓统谱若虚字叔扬候官人咸平中及第历大理评事知永嘉县与晏殊同召试中书迁大理丞改殿中丞累官屯田员外郎知邵武军卒蔡襄铭其墓若虚有士望乡党称之子奕字象伯天圣中及第历秘书省校书郎陜西经略招讨使以韩琦荐佥判凤翔府改殿中丞迁屯田员外郎通判润州卒　　刘孟节
按尚友录孟节寿光人少师种放笃古好学隐于青州之南冶欧冶子铸剑之地富韩公为筑室以居尝赋诗饯之曰先生已归隐山东人物空范文正公文潞公皆优礼之欲荐之孟节恳辞不就　　刘赟
按宋史冯文智传医学刘赟天武右厢都指挥使韩晸从太祖征晋阳弩矢贯左髀镞不出几三十年景德初上遣赟视晸赟傅以药出之步履如故晸请见自陈感激又极称赟之妙特赐赟白金迁医官　　刘斌按宋史刘斌传斌定州人父加友端拱中为从弟志元所杀斌兄弟皆幼随母改适人母尝戒之曰尔等长必复父仇景德中斌兄弟挟刃伺志元于道刺之不殊即诣吏自陈州具狱上请诏志元黥面配隶汝州释斌等罪　　刘福
按宋史张旦传景德中契丹入寇指挥使张睿刘福都头辅能等死之　　刘超
