<!-- { "loadSidebar": true } -->
按汉书两龚传胜为光禄大夫乞骸骨上加赏赐以子博为侍郎　　吴
　　龚石
按万姓统谱石字显光南昌人吴谢斐为会稽太守获罪于大帝石为具表陈诉顿首流血时天大风雨流血成冰帝为之释斐　　晋
　　龚壮
按晋书龚壮传壮字子伟巴西人也洁己自守与乡人谯秀齐名父叔为李特所杀壮积年不除丧力弱不能复雠及李寿戍汉中与李期有隙期特孙也壮欲假寿以报乃说曰节下若能并有西土称藩于晋人必乐从且舍小从大以危易安莫大之策也寿然之遂率众讨期果克之寿犹袭伪号欲官之壮誓不仕赂遗一无所取会天久雨百姓饥垫壮上书说寿以归顺允天心应人望永为国藩福流子孙寿省书内惭秘而不宣壮遂称聋终身不复至成都李势时卒　　龚登
按晋书龚元之传元之父登历长沙相散骑常侍　　龚元之按晋书龚元之传元之字道元武陵汉寿人也好学潜默安于陋巷州举秀才公府辟不就孝武帝下诏曰夫哲王御世必搜扬幽隐故空谷流絷维之咏丘园旅束帛之观谯国戴逵武陵龚元之并高尚其操依仁游艺洁己贞鲜学弘儒业朕虚怀久矣二三君子岂其戢贤于怀抱哉思挹雅言虚诚讽议可并以为散骑常侍领国子博士指下所在备礼发遣不得循常以稽侧席之望郡县敦逼苦辞疾笃不行寻卒时年五十八　　龚元寿
按晋书龚元之传元之弟子元寿有德操高尚不仕举秀才及州辟召并称疾不就孝武帝以太学博士散骑侍郎给事中累征遂不起卒于家　　宋
　　龚民
按宋书龚祈传祈父民不应征辟
　　龚祈
按宋书龚祈传祈字孟道武陵汉寿人也从祖元之父黎民并不应征辟祈年十四乡党举为州迎西曹不行谢晦临州命为主簿彭城王义康举秀才除奉朝请临川王义庆平西参军皆不就风姿端雅容止可观中书郎范述见而叹曰此荆楚仙人也衡阳王义季临荆州发教以祈及刘凝之师觉授不应征召辟其三子祈又征太子舍人不起时或赋诗言不及世事元嘉十七年卒时年四十二　　龚&#
按宋书龚&#传&#遂宁人也少好学益州刺史毛璩辟为劝学从事璩为谯纵所杀故佐吏并逃亡&#号哭奔赴殡送以礼纵后设宴延&#不获已而至乐奏&#流涕起曰北面事人亡不能死何忍闻举乐蹈迹逆乱乎纵大将谯道福引出将斩之道福母即&#姑跣出救之故得免纵既僭号备礼征又不至乃收&#付狱胁以兵刃执志弥坚终无回改至于蜀平遂不屈节其后刺史至辄加辟引&#遂不被朝命终于家　　梁　　龚孟舒
按万姓统谱孟舒金华人通毛诗仕梁为寻阳郡丞元帝在江州遇之甚厚以师礼事焉官至大中大夫　　唐　　龚景才
按常熟县志景才字敦礼五世同居以孝义称麟德间旌表其门　　龚履素
按万姓统谱履素南昌人倾产买书聚徒教授讲授之暇荷锸躬耕弟子自远而至者与供衣食贞元三年卒于家　　后梁
　　龚毅
按贵溪县志毅字近仁干化四年进士
　　宋
　　龚慎仪
按邵武府志慎仪字世则仕南唐为礼部侍郎宋开宝初入贡太祖命赍书往招岭南被执汉亡得归后随李主归宋以驾部郎为歙州刺史有卢绛者欲据福建领数千众由新安入歙约慎仪开城降慎仪不听已而城陷绛拥众入慎仪朝服坐堂目不顾绛绛曰闻公素有筹略特请公为谋主慎仪厉声曰吾已受宋朝真命虽一日失援肯从若为叛耶绛怒杀之举家被害二女被掳后缢死于邑之香岩寺　　龚&#
按邵武府志&#字同秀祖愈南唐太子太傅父最守秘书监&#初仕南唐为内史学士随李主归宋太祖知其贤擢为御史大夫言事每称旨叔父慎仪守歙卢绛陷歙杀慎仪未几绛降宋绛与&#同朝&#愤绛杀慎仪思所以复之且曰古之杀人以义者令勿雠今绛不义纵杀无辜倘置不问非所以尽忠孝之义也乃私袖铁简入朝会绛来陛见&#遽前击之太祖惊问故&#以状对太祖遂诛绛义&#而释之谪知舒州又知鼎州太宗登极转殿中侍御史事宋三朝大中祥符二年致仕官至银青光禄大夫检校司徒持节营州诸军事兼御史大夫上柱国琅琊郡开国侯卒年八十有三号端公　　龚识
按邵武府志识字默甫慎仪之子登端拱进士第祥符中以李宗谔荐擢监察御史从真宗东封还迁殿中侍御史兼左巡史宋袭唐制御史不专言职至是始择学术醇正操履端方可纲纪朝廷者俾入台言事盖自识始逾年以目疾求退授检校司封郎中平江军节度副使　　龚宗元
按太仓州志宗元字会之天圣五年同进士出身擢主仁和簿为范仲淹所重以父疾乞便养调吴县改建安尉有能声荐章保任凡二十有二召见擢大理评事知句容县政详敏历通判衢越二州官至都官员外郎谢事归　　龚诱衷
按宋史龚鼎臣传鼎臣父诱衷武陵令
　　龚鼎臣
按宋史龚鼎臣传鼎臣字辅之郓之须城人幼孤自立景佑元年第进士为平阴主簿疏泄&#水得良田数百千顷调孟州司法参军以荐为泰宁军节度掌书记杜衍举为秘书省著作佐郎知莱芜县徙知蒙阳县转秘书丞丁母忧服除知安丘县以贤良方正召试秘阁转太常博士赐五品服知渠州召入编校史馆书籍转都官擢起居舍人同知谏院寻兼管勾国子监判登闻检院淮南灾以鼎臣体量安抚蠲逋振贷全活甚众为辽正旦使不往俄拜户部员外郎兼侍御史知杂事转吏礼二部郎中鼎臣在言路累岁阔略细故至大事无所顾忌然其言优游和平不为峻激使人主易听退亦未尝语人故其事多施行改集贤殿修撰知应天府徙江宁召还判太常寺兼礼仪事神宗即位判吏部流内铨求补外知兖州改吏部提举西京崇福宫复判太常寺留守南京拜谏议大夫京东东路安抚使知青州改大中大夫请老提举亳州太清宫寻以正议大夫致仕年七十七元佑元年卒　　龚懋
按顺昌县志懋字君美仁宗朝举茂才异等授房州推官与张方平友善庆历初以近臣荐召为馆职未任而卒　　龚子与
按新昌县志子与字景阳英宗治平四年进士官至著作郎　　龚明之
按尚友录明之字熙仲幼孤鞠于祖母李氏尝曰吾少时梦绿袍判官曰与汝七十七宋熙宁中及此数果病亟明之焚沓于顶祝曰愿减己算五年益祖母寿李病果愈年八十二卒　　龚程
按太仓州志程字信民读书支硎山下淡泊自励精记问平居尊古仪法繇熙宁六年进士历西安丞知桐庐县卒赠左朝议大夫　　龚端
按万姓统谱端新昌人元符初进士立朝未尝随世俯仰钦宗时极论时事危言谠论钦宗谓其凛凛有直臣节后奉使河东路闻二帝北狩愤惋而卒　　龚虞洵按鄱阳县志虞洵元符末进士官台谏以直显名　　龚夬按宋史龚夬传夬字彦和瀛州人清介自守有重名进士第三签书河阳判官从曾布于瀛绍圣初擢监察御史以亲老求通判相州知洺州徽宗立召拜殿中侍御史始上殿即抗疏请辨忠邪时章惇蔡卞用事夬首论其恶又论蔡京奸罪于是三人者皆去又上疏乞正元佑后册位号及元符后不当并立书报闻已而元佑后册再废言者论夬首尾建言诏削籍编管房州继徙象又徙化徒步适贬所持扇乞钱以自给逢赦令得归政和元年卒年五十五绍兴元年赠直龙图阁六年再赠右谏议大夫官其后二人　　龚大壮按宋史龚夬传夬弟大壮少有重名清介自立从兄官河阳曾布欲见之不可得力往谒夬邀之出从容竟曰题诗壁间有得见两龚之语夬为御史大壮劝使早去夬以为畏友不幸早卒　　龚原
按宋史龚原传原字深之处州遂昌人少师王安石进士高第元丰中为国子直讲哲宗即位为国子丞太常博士加秘阁校理充徐王府记室出为两浙转运判官绍圣初召拜国子司业旋兼侍讲迁秘书少监起居舍人权工部侍郎以集贤殿修撰知润州徽宗初入为秘书监进给事中时朝论谓帝为哲宗服当为齐衰期原曰三年之丧自天子达于庶人一也主议者斥其妄黜知南康军改寿州俄用三年之制乃复修撰知扬州还朝历兵工部二侍郎除宝文阁待制知庐州陈瓘击蔡京原与瓘善或谓原实使之夺职居和州起为亳州命下而卒年六十七　　龚况
按太仓州志况字浚之崇宁五年擢进士第文章学术与苏过齐名号龚苏自称起隐子终祠部员外郎朝议大夫　　龚楫
按宋史龚楫传楫字济道兵部侍郎原之孙世以儒学显楫懦如不胜衣建炎初闻金人陷郡县辄忿恚不食念有以自见而不可得兀朮据和州以偏师万人筑堡新塘遏绝濡&#之路楫率家僮百余人袭之乡里从者三千余人获千户二系累者数百人辎重称是纵遣所掠州民父母妻子将归于滁和镇抚司遇金兵大至乃取道圩上金骑兵据其冲不得前众多赴水死楫麾其众曰今日斗死亦足称义士自弃沟渎无益也战败为金人所获犹挺剑刺其一人骂不绝口金人脔割之年二十二　　龚茂良
按宋史龚茂良传茂良字实之兴化军人绍兴八年进士第为南安簿邵武司法父母丧哀号擗踊邻不忍闻调泉州察推以廉勤称改宣教郎以黄祖舜荐召试馆职除秘书省正字累迁吏部郎官除监察御史迁右正言梁珂曾觌龙大渊用事茂良极言之不报除太常少卿五辞不拜除直秘阁知建宁府后起广东提刑就知信州召对崇政殿除直显谟阁江西运判兼知隆兴府江西大旱茂良发廪振赡以右文殿修撰再任疫疠大作命医治疗全活数百万进待制敷文阁赏其救荒之功召对除礼部侍郎上亟用茂良即拜参知政事叶衡罢上命以首参行相事奏朱熹操行耿介宜蒙录用淳熙四年因疾求去殿中侍御史谢廓然劾之遂责降安置英州父子卒于贬所后复资政殿学士谥庄敏　　龚猗
按江南通志猗汴人仕至殿中侍御史扈从高宗南渡道经昆山真义折银杏一株插地祝曰若活吾即住此后成大树繁枝茂衍猗子孙遂为昆山人名其树为龚过仙树　　龚椿
按江南通志椿字永年绍兴间任祁门令听讼明敏岁大饥与县尉姚叔谋遽发常平仓谷以赈之不顾州按责曰但活一县百姓落官何憾当入觐百姓裂彩为旗送之书曰龚父活我　　龚相
按江南通志相括苍人右宣教郎绍兴间知六合县时俞式请开冶山金&#相以近边恐生衅事遂寝邑龙津石桥废滁水奔溢往来病涉相造浮桥以济民甚德之　　龚明之
按太仓州志明之况之子字熙仲绍兴年乡贡性至孝年六十始乡贡或劝其匿年为仕宧地不应年逾八十敕监潭州南岳庙乞致仕仍赐绯衣银鱼生平不摘人短不作貌言自谓受用一诚字号五林居士　（按此与尚友录所载龚明之疑是一人但彼云明之幼孤而此云龚况之子况从高宗南渡与尚友　录熙宁年号前后不符故并存之）
　　龚丕显
按贵溪县志丕显绍兴进士任国子学录
　　龚舆
按万姓统谱舆湘阴人干道进士刚介廉洁为浙东检法随宪按部馈遗皆不受后知萍乡民户逋官赋舆以己俸代输家无担石之储　　龚颐正
按万姓统谱颐正嘉泰元年奉旨学问该博特赐同进士出身官至秘书丞　　龚昱
按昆山县志昱字立道明之子有文学安贫乐道人称为龚山长扁所居曰栖闲陆游刘过皆为赋诗　　龚盖卿按长宁县志盖卿字梦锡以明经登进士从学朱子明义理之学见朱子语录后入谏垣为右正言以直事君为时名臣祀乡贤　　龚郯
按尚友录郯字昙伯宁德人曾祖允昌祖必俞俱称善士郯早从朱文公学不务口耳一意躬行晚与杨复辩论理气先后之说尤有造诣自号南绛居士有诗文杂着数卷　　龚孟夔
