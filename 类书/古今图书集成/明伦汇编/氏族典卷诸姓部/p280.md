<!-- { "loadSidebar": true } -->
按宋史漳泉世家洪进弟铦初为泉州都指挥使开宝四年授漳州刺史入贡至宿州卒　　陈致雍
按万姓统谱致雍莆田人仕伪闽为太常卿入南唐以通经及第宪章典故所著精练后归宋开宝中除秘书监致仕　　陈抟
按宋史陈抟传抟字图南亳州真源人始四五岁戏涡水岸侧有青衣媪乳之自是聪悟日益及长读经史百家之言一见成诵悉无遗忘颇以诗名后唐长兴中举进士不第遂不求禄仕以山水为乐自言尝遇孙君仿獐皮处士语抟曰武当山九室岩可以隐居抟往栖二十余年移居华山云台观又止少华石室每寝处百余日不起周世宗好黄白术有以抟名闻者显德三年命华州送至阙下留止禁中月余从容问其术对曰陛下为四海之主当以致治为念奈何留意黄白之事乎世宗不之责命为谏议大夫固辞不受既放还所止诏本州长吏岁时存问太平兴国中来朝太宗待之甚厚九年复来朝上益加礼重诏赐号希夷先生仍赐紫衣一袭留抟阙下令有司增葺所止云台观上屡与之属和诗赋数月放还山端拱初忽谓弟子贾德升曰汝可于张超谷凿石为室吾将憩焉二年秋七月石室成抟手书数百言为表其略曰臣抟大数有终圣朝难恋已于今月二十二日化形于莲花峰下张超谷中如期而卒经七日支体犹温有五色云蔽塞洞口弥月不散抟好读易手不释卷常自号扶摇子着指元篇八十一章言导养及还丹之事又有三峰寓言及高阳集钓潭集诗六百余首　　陈兢
按宋史陈兢传兢江州德安人陈宜都王叔明之后叔明五世孙兼唐右补阙兼生京秘书少监集贤院学士无子以从子褒为嗣褒至盐官令褒生灌高安丞灌孙伯宣避难泉州后游庐山因居德安尝以着作佐郎召不起大顺初卒伯宣子崇为江州长史益置田园为家法戒子孙择群从掌其事建书堂教诲之僖宗时尝诏旌其门南唐又为立义门免其徭役崇子衮江州司户衮子昉试奉礼郎昉家十三世同居长幼七百口不畜仆妾上下姻睦人无间言每食必群坐广堂未成人者别为一席有犬百余亦置一槽共食一犬不至群犬亦皆不食开宝初江南知州张齐上请仍旧免其徭役从之昉弟之子鸿太平兴国七年江南转运使张齐贤又奏免杂科兢即鸿之弟淳化元年知州康戬又上言兢家常苦食不足诏本州岁贷粟二千石后兢死其从父弟旭每岁止受贷粟之半云省啬而食可以及秋成属岁俭谷贵或劝其全受而粜之可邀善价曰朝廷以旭家群从千口轸其乏食贷以公粟岂可见利忘义为罔上之事乎至道初遣内侍裴愈就赐御书还言旭家孝友俭让近于淳古太宗尝对近臣言之参知政事张洎对曰旭宗族千余口世守家法孝谨不衰闺门之内肃于公府且言及旭受贷事上以远民义聚复能固廉为之叹息大中祥符四年以旭为江州助教旭卒弟蕴主家事天圣元年又以蕴继为助教蕴卒弟泰主之泰弟度太子中舍致仕从子延赏可并举进士延赏职方员外郎　　陈侃
按尚友录侃字君和永嘉人居建牙乡事亲至孝亲有疾省侍尝药夜不解衣执丧尽礼五世同居家无异爨至道二年郡守何蒙上其事太宗嘉之诏旌表其门闾曰孝门陈君锡其母李氏束帛&#米祥符七年侃卒今建牙乡犹称其门曰陈孝门　　陈芳
按尚友录芳河阳人一门十四世同居三百年孝义为时所重芳仕为大理寺丞诏旌表其门　　陈从信
按宋史陈从信传从信字思齐亳州永城人恭谨强毅心计精敏太宗在晋邸令典财用王宫事无大小悉委焉累官右知客押衙太宗即位迁东上合门使充枢密都承旨会八作副使綦廷珪因疾假满不落籍愈日不朝参即入班中宣徽使潘美王仁赡并坐夺奉一季从信与合门使商凤责授闲&#使合门祗候余抵罪有差太平兴国三年改左卫将军复为枢密都承旨太宗征并汾以为大内副都署七年坐秦王廷美事以本官罢明年分使三部以从信为度支使加右卫大将军九年卒年七十三赠太尉　　陈钦祚
按宋史陈思让传思让子钦祚累迁至香药库使长州刺史　　陈兴
按宋史陈兴传兴澶州卫南人开宝中应募为卒得隶御龙右直太宗征河东幸幽陵兴常从特被赏赐累迁天武指挥使端拱中改御前忠佐步军副都军头明年李继隆行营河西命权知夏州至道初继隆荐其材干召补御龙弩直都虞候咸平初为马军都军头领蒙州刺史三年真授宪州刺史知霸州徙沧州副都部署移石隰驻泊又徙泾原仪渭镇戍军部署景德三年迁本州团练使知徐州大中祥符初召为龙神卫四厢都指挥使领登州防御使出为邠宁环庆路副都部署兼知邠州坐擅释劫盗罢军职改徐州防御使知怀州六年卒　　陈恕
按宋史陈恕传恕字仲言洪州南昌人少为县吏折节读书江南平礼部侍郎王明知洪州恕以儒服见明与语大奇之因资送令预计偕太平兴国二年进士解褐大理评事通判洪州恕以乡里辞改澧州以吏干闻召入为赞善大夫同判三司勾院迁左拾遗充度支判官擢为度支员外郎再迁工部郎中知大明府召入为户部郎中户部副使迁右谏议大夫知澶州驿召为河北东路营田制置使俄知代州入判吏部选事拜盐铁使迁给事中参知政事太宗怒恕泄禁中语罢守本官旋出知江陵府淳化四年召为工部侍郎充总计使判左右计事左右计使分判十道事迁礼部侍郎真宗即位加户部咸平二年帝北巡充行在转运使俄以母老求解拜吏部侍郎知通进银台封驳司审官院五年知贡举迁尚书左丞权知开封府卒年五十九赠吏部尚书　　陈若拙
按宋史陈思让传思让子钦祚钦祚子若拙字敏之幼嗜学思让尝令持书诣晋邸太宗嘉其应对详雅将縻以军职若拙恳辞太平兴国五年进士甲科解褐将作监丞通判鄂州改太子右赞善大夫知单州以能政称改太常丞迁监察御史充盐铁判官迁殿中侍御史通判益州淳化三年就命为西川转运副使未几改正使召归改度支员外郎通判西京留司久之柴禹锡镇泾州复奏为通判迁司封员外郎入为盐铁判官转工部郎中改主判开拆司车驾北巡命李沆留守东京以若拙为判官寻命权京东转运使真授转运使召还拜刑部郎中知潭州请对言父母年老不愿远适上怒黜知处州徙温州代还复授刑部郎中再为盐铁判官改兵部郎中河东转运使擢拜右谏议大夫徙知永兴军府又移知凤翔府入拜给事中知澶州天禧二年卒年六十四　　陈宗义
按宋史陈承昭传承昭孙宗义为三班借职
　　陈彭年
按宋史陈彭年传彭年字永年抚州南城人父省躬鹿邑令彭年幼好学年十三着皇纲论万余言为江左名辈所赏唐主李煜闻之召入宫令子仲宣与之游金陵平彭年师事徐铉为文太平兴国中举进士雍熙二年始中第调江陵府司理参军因监决死囚怖之换江陵主簿历澧怀二州推官在怀深为知州乔惟岳倚任会樊知古为河北转运以亲嫌徙泽州丁内艰免御史中丞王化基荐其才改卫尉寺丞迁秘书郎为大理寺详断官坐事出监湖州盐税寻又停官真宗即位复为秘书郎乔惟岳刺史海州及知苏寿二州并表彭年通判州事咸平三年屡上疏言事召试学士院迁秘书丞知阆州未行改金州会诏举贤良方正翰林学士朱昂以彭年闻召之辞以贫乏请终秩景德初代还直秘阁杜镐刁得荐其该博命直史馆兼崇文院检讨又代潘慎修起居注顷之预修册府元龟三年迁右正言充龙图阁待制赐金紫加刑部员外郎与晁迥同知贡举大中祥符中议建封禅彭年预详定仪注礼成进秩工部郎中加集贤殿修撰三年改兵部郎中龙图阁直学士迁右谏议大夫兼秘书监诏就赐食厅编次太宗御集赐勋上柱国六年召入翰林充学士兼龙图阁学士同修国史真宗奉祀亳州太清宫丁谓为经度制置使以彭年副之又与谓同知礼仪院礼成加给事中又为天书同刻玉副使国史成迁工部侍郎九年拜刑部侍郎参知政事判礼仪院充会灵观使天禧大礼为天书仪卫副使又为参详仪制奉宝册使正月九日侍真宗朝天书将诣太庙退就中书合中如厕眩仆肩舆还家遣中使挟医诊疗旦夕存问进兵部侍郎表求罢奉不许二月卒年五十七赠右仆射谥文僖录子佺期大理寺丞孙彦先太常寺奉礼郎真宗前后赐彭年御制歌诗凡六篇彭年妻入谒出彭年像示之赐甚厚彭年性敏给博闻强记贵至通显奉养无异贫约　　陈世卿
按宋史陈世卿传世卿字光远南剑人雍熙二年登进士第解褐衡州推官再调东州节度推官知州张雍表其材改掌书记凡七年归朝为秘书郎迁太常丞知新安县召归会张鉴出知广州表为通判将行加太常博士景德初徙知建州真宗知其材干逾月授福建转运使俄为两浙路转运使历祠部员外郎判三司三勾院大中祥符四年改度支员外郎出为荆湖北路转运使召对复自言愿效用于烦剧会邵晔知广州被疾乃授世卿秘书少监代之九年卒年六十四录其子南安主簿俨为太祝　　陈充
按宋史陈充传充字若虚益州成都人家素豪盛少以声酒自娱不乐从宦邑人敦迫赴举至京师有名场屋间雍熙中天府礼部奏名皆为进士之冠廷试擢甲科释褐孟州观察推官就改掌书记会寇准荐其文学得召试授殿中丞出知明州入为太常博士直昭文馆迁工部刑部员外郎久病告满除籍真宗怜其贫病令致仕给半奉未几病间守本官仍充职以久次迁兵部员外郎景德中与赵安仁同知贡举改工部刑部郎中大中祥符六年以足疾不任朝谒出权西京留守御史台旋以本官分司卒年七十充词学典赡唐牛僧孺着善恶无余论言尧舜之善伯鲧之恶俱不能庆殃及其子充因作论以反之文多不载性旷达善谈谑淡于荣利自号中庸子上颇熟其名以疾故不登词职临终自为墓志有集二十卷　　陈省华按宋史陈尧佐传尧佐父省华字善则事孟昶为西水尉蜀平授陇城主簿累迁栎阳令县之郑白渠为邻邑强族所据省华尽去壅遏水利均及民皆赖之徙楼烦令端拱三年太宗亲试进士伯子尧叟登甲科占谢辞气明辨太宗顾左右曰此谁子王沔以省华对即召省华为太子中允俄判三司都凭由司改盐铁判官迁殿中丞河决郓州命省华领州事俄为京东转运使超拜祠部员外郎知苏州赐金紫历户部吏部二员外郎改知潭州省华智辨有吏干入掌左藏库判吏部南曹擢鸿胪少卿景德初判吏部铨权知开封府转光禄卿旧制卿监坐朵殿太宗以省华权&#京府别设其位升于两省五品之南省华以府事烦剧请禁宾友相过从之未几因疾求解任拜左谏议大夫再表乞骸骨不许三年卒年六十八特赠太子少师　　陈靖
按宋史陈靖传靖字道卿兴化军莆田人好学颇通古今父仁璧仕陈洪进为泉州别驾洪进称臣豪猾有负险为乱者靖徒步谒转运使杨克陈讨贼策召还授阳翟县主簿契丹犯边靖遣从子上书求入奏机略太宗异之改将作监丞未几为御史台推勘官丧父起复秘书丞直史馆判三司开拆司淳化四年使高丽还提点在京百司迁太常博士出知婺州再迁尚书刑部员外郎真宗即位历度支判官为京畿均田使出为淮南转运副使兼发运司公事徙河南转运使徙知潭州历度支盐铁判官祀汾阴为行在三司判官又历京西京东转运使知泉苏越三州累迁太常少卿进太仆卿集贤院学士知建州徙泉州拜左谏议大夫以秘书监致仕卒　　陈纲
