<!-- { "loadSidebar": true } -->
按昌邑县志茂英生员壬午兵变守北城死汛地　　黄运开按昌邑县志运开茂英子同父守北城及于难　　黄洪图按昌邑县志洪图守南城死汛地
　　黄承宗
按宁海州志承宗天性忠孝早年令庆都既廉且慈庆人依之若父母值城守同长男朝鍹率士卒血守中矢父子俱死妻刘氏闻变自缢　　黄朝鍹
按宁海州志朝鍹幼读书即以志士仁人为念随父任庆都城守语父曰臣死忠子死孝正在今日城破从父死时年十九邑人哀之　　黄墀
按黄陂县志墀字剑步颖异过人年十二补诸生壬午得亚魁一时名满江汉未几应试南宫取道白下水陆俱阻忽接母书云汝弗往可速谋江南片地安置我且全汝子侄焉墀闻急命驾归以死嗟乎为母捐躯伊可怀也　　黄淳耀
弟
渊耀

按嘉定县志淳耀字蕴生号陶庵生而敏弱冠即以圣贤自负崇祯壬午举于乡癸未中进士天性纯孝穷居无私财所得廪及束修尽以归之亲丁内忧毁瘠骨立自弱冠至登第后不苟取一钱乙酉兵至同弟渊耀缢于西城僧舍中　　黄骏发
按河南通志骏发光州庠生骂贼死义
　　黄日芳
按沔阳州志日芳字木之号蠡源沔之泥湖人成进士知霍丘大计卓异给由赴府贼突至城以不守抚按以非其罪疏留办事监总兵刘良佐军多所俘捷淮抚史可法尢委任之迨回籍铲迹城市者又十余年而卒　　黄甲
按湘潭县志甲生员癸未献贼陷城被执大骂贼与子光炳同时磔　　黄光炳
按湘潭县志光炳生员癸未献贼陷城不屈大骂贼磔之　　黄登梓
按武冈州志登梓庠廪少负才名乱兵掳掠登梓被执驱马首负担奋臂呼曰我岂为尔辈窘乎夺刃杀兵数人力乏自刎　　黄九鼎
按荆州府志九鼎字君重施州所人崇祯乡贡四川遵义府推官升马湖府同知遇土蛮叛以身殉难　　黄凤翔按巴陵县志凤翔字凌元安化令明末父被贼掳倾家赀得千金躬赍求释贼感其孝放还　　黄凤德
按湘阴县志凤德邑之耆民也张贼陷潭杨令退保白鹤山为恢复计凤德左右拥卫佐其召募贼闻而恨之擒凤德于家戮其妻捕令于山缚其妻子十七人令不屈举家沉之水贼怒凤德窝令立支解之　　黄栋按畿辅通志栋清苑人崇祯末拒贼死
　　黄士彩
按江宁府志士彩上元武举素行佻达颇不为乡里所重甲申闻变自经死　　黄金玺
按明外史高倬传黄金玺江宁人武举南京破自经死　　黄孟五
按安庆府志孟五潜山人以义勇从讨倭贼屡立战功授千户职每出阵挺身奋戈后为贼所衔并力擒获胁之降不屈支解之　　黄淡
按安庆府志淡字元味郡庠生素履醇笃狷介自守性至孝乙酉城溃母徐氏为叛卒所执卒素寓淡家知其父启贤为乐安丞疑有宦资榜掠逼献淡以身庇母母被刃淡遂夺刃抗贼众擒杀喷血骂贼死兄中通中德皆庠生亦抗斗被杀　　黄应龙
按安庆府志应龙太湖人为建城总首城陷贼执之不屈贼怒磔杀之　　黄嘉巂
按浙江通志嘉巂字仲吁鄞人崇祯中由恩贡知开州奸民有欲报其父仇者乘流寇之乱引土苗千余假道开州嘉巂闭城拒之援兵无一至者城遂破贼迫之去嘉巂骂贼不屈竟触&#而死子近衮近扆俱殉焉　　黄渤海
按浙江通志渤海余姚人以都督佥事同黄蜚至浙江兵溃先驱妻子入太湖服蟒袍玉带自沉　　黄中正
按延平府志中正永安庠生丁亥冬城陷义不受辱取十数绳分合家男女令自尽长男良诏媳李氏女如妹幼男良谕俱共梁缢死　　黄镗
按延平府志镗南平人父殷护卒停柩于家流贼焚屋乡人皆逃镗独伏柩号泣贼相戒为存其屋两台旌奖其孝

　汪姓部艺文
　　严陵汪氏家谱序　　　　　　明宋
周之文盛矣在春秋时周礼在鲁故鲁为文献国及秦火之后废亡略尽所仅存者自五经左传之外无闻焉以太史公之传迄不能自有所论载盖慎之也况去今又千五百载之久者乎吾读严陵汪氏家谱未尝不叹其记述之远且详也盖汪氏出于鲁成公之次子汪其后遂以汪为氏有名踦者以童子死于郎之战与孔子同时见于礼记其来邈矣而其子孙自汪以下咸述其字名官位寿年坟墓所在若墓中之铭朝廷之命为汪氏出者咸无所遗历秦汉以下至于今七十有余世粲如目见而耳受此不惟过乎太史公天下之述姓氏者未有若斯之备者也岂周公之子孙固多文哉虽然汪固祖周公南方之汪自越公华而大着越公之后以诗书起家而显于宋登政府列侍从者不可胜数其盛固异于他族矣宜其谱之修非他族所能比也然谱者记其名以传不忘其先之义也而君子之不忘其先者不特修谱之为难而修其身之为难谱或不修其为患小身或不修则辱其先矣汪氏之先莫大于周公周公之祢文王斯二人者身为天下准言语为后世法为其子孙者岂易易哉今夫闾巷骤兴之人身贱宗微其所为或有不至人将贷之曰其先亦若是耳以文王周公之裔列于斯谱之前人阅之则曰若圣人之胄也圣人之行事若彼而若犹未免如是何以为圣人之后哉则岂不尢难矣乎然则汪氏之子孙修身慎行宣昭令闻以法周公为志者上也善守先训不为匪彝以辱先者次也苟弛然杂于众庶不能自异于人斯为下矣与余交者国子助教中自言为汪七十二世博学能文其所谓宣昭令闻者欤其以谱请序也余故乐为之言　　十六族谱序　　　　　　　　汪道昆道昆幼侍先公辑吾家谱亦既卒业亟屏之先公有言吾宗之谱旧矣昉于晋着于唐二表足征载之天府宋元之季近属有谱存焉迄我明兴诸谱互出或聚族或专成或戚或疏或源或委质之若操右券其有不合也者几希夫家乘出于巨宗要亦睦族者之所为务第周咨或由借听鼠璞浸致传讹玉以石糅坚则攻玉删述非吾能事请&#方来及道昆补尚书郎得予告家忠愍并在郎署送之都门执手而语道昆归谱矣道昆亟谢不敏申以先公之言其后入朝鄂太宰宗伊鄞大宗伯镗咸在巩宗人有泽宫之役挟谱寻盟相与并观越国以往皆合越谱载王子达以征讨袭越国公仅及三世秦谱谱其世次世守陇西爰及熙宁始改袭总管其以勋伐封王者二尚公主者若而人胙之土田视五等等高皇帝法世及不以流官食采如初改袭都指挥使其秩二品班曲阜同世禄千年文武之极也二老则以周鲁吴越之泽洋溢朔南合而谱之是在司马道昆方贰邦政力谢不遑既得请归宁近属诸父兄长老申命如忠愍如太宰如大宗伯顷之毁瘠当事奄忽十年疾少平宗老程督日至吾宗所不足者非文孙也今之载笔不可自我而失子大夫道昆避席而言余小子恶敢方命圯族第年力衰惫宁讵能征信于四方鲁祭先后郊近也鲁宾长滕后薛亲也周礼在鲁谱亦宜然即系之以姓而弗殊其自亲近始别祖自唐模更始其唐之季乎当宋之兴故老称六大族愈蕃愈析迁次有若繁星其在齐民凡十六族丘墓相系昭穆相承谱牒相通庆吊相及亲矣近矣其余非不亲也非不近也或衰微或淆乱或拥格或散殊旧谱或系而不名或名而不竟率仍其旧罔出入以干宗盟第非文献不征非同声不应非同出显祖不入非同出别祖不援惟辨族为兢兢无敢为诸所称载去泰甚而归雅驯义仿龙门道昆窃取之矣故侯而下分支布系精核无遗浸假合并为公此其绵蕞也至日闭关首事计更岁告成仲尼志在春秋殆亦托之鲁史余小子无所逃罪畴敢求知窃闻矍相延射者二三矢廑有存者何以故重始故也道昆从诸父兄后备在司盟自今与举宗世世矢之则三不朽鲁大夫故称不朽贵在立德立功立言保姓受氏以守宗祊此之谓世禄非不朽也夫言立宜莫如文王周公下之则王祖辅世庇民功德茂矣后之诏爵诏禄递以言扬即未敢师文王禘周公庶几乎神明之胄也自吴太守许悌举郡中四胄则首吾宗唐举内十姓以国柱称吾宗以河西显兹十六族其百一耳虞帝举十六族并在高阳高辛其功德不可胜言皆圣裔也有为者亦若是庸何让焉在礼尊祖故敬宗敬宗故收族极之礼乐明备宗庙社稷赖之此周道也吾宗国秉之勿失余小子何言　　十六族谱小序　　　　　　　　前人吾宗系出于姬至颍川侯始受氏盖分封于鲁肇迹于周语功德而至文王周公斯其至矣谱者或溯黄帝则泽熄或沿颍川则源湮祖文王而宗周公礼也故略周本纪而举文王之概始后稷而迄周公作周本纪略第一略鲁世家而举周公之概始鲁公而迄成公作鲁世家略第二颍川为受氏之祖历三十世迄龙骧将军令始新而启新都为江南始祖历十世迄齐司马公叔举始迁登源是为登源迁祖迄四世王祖越国公兴是为吾宗显祖历七世处士质公避地新建历三世处士思立公复迁歙之唐模是为歙之别祖也越国公生为义主殁为明神唐宋元明世爵世祀足具世家视异姓诸侯王侈矣作越国世家第三受氏始于颍川是为第一世历周秦两汉文献足征乃今具载世家故不表龙骧而下着代犹沿颍川历十四世为长史公则王祖父也作龙骧以下世表第四自王祖历十世别祖思立公始迁唐模历五世而始分作本支世表第五德昌德暹二公以还分为十六族曰唐模曰稠墅曰大里曰潜口曰西山曰信行曰丛睦曰古城关曰松明山曰西沙溪曰洪源曰岩镇曰章祁而唐模潜口皆二支章祁本之凤凰其后凤凰有他族矣直由章祁而溯其所自出故凤凰不名亦二支也表凡五世一图复以第五世标其上准前法自六世至十世为一图以后仿此作分支世表第六沿世各为小传着字爵生殁婚嫁丘墓之概不及誉言是为小传第七其有德善功烈勋劳文章质行较著者则各立传表而出之作列传第八丘墓自周至汉可考者若而封自汉末至唐世守者什七八别祖思立公而下则有世墓户庶几世世守之迄于分支则各为守附之小传作丘墓志第九吾宗始见于经盖干戈社稷之烈也王祖崛起历代封诰圭印具存明兴庙禁有榜会典有祠后世云仍递受诰命敕谕则国家之典籍也内之表疏论著外之赞述传志择其雅驯者录之则宗祏之典籍也非核实者不预溢美不预芜不预将以传信而示之法也作典籍志第十　　汪氏家谱序　　　　　　　　郑先民族谱之设原以维涣之人心使之顾本溯源老泉苏氏论之概矣又陶潜曰同源分派时异势殊慨然寤叹念兹厥初夫一人之身分而至于千万人之身只以十六字慨叹之便已无意不尽孰谓渊明特诗人酒人而已今读清源振岳汪子一叙先获我心虽欲措一辞不可得也仪甫以门内人述门内事自能委曲该详言无不文事无不实叙次世系及大传内传与夫谱例族约诸条目又皆备前人之所未备一展读而了然指掌有功于家乘不小然自福山迁陶二百余年之久十二世之族众又千有百奇之多仪甫慨然以一身任之其才其识有足以过人者今而后本同亲尽之人不致相视为吴越皆斯谱维之也余嘉其意敬附数言于左云

　黄姓部列传四
　　明一
　　黄彬
按明外史黄彬传彬江夏人从欧普祥攻陷袁吉陈友谅杀徐寿辉僭伪号彬言于普祥曰友谅骄恣非江东敌也普祥遂遣使纳款太祖至龙兴令普祥仍守袁州而以彬为江西行省参政未几普祥死彬领其众普祥故残暴彬尽反所为民甚安之进江淮行省中书左丞洪武三年封宜春侯二十三年坐胡党死爵除　　黄英
