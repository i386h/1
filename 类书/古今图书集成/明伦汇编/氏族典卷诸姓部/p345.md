<!-- { "loadSidebar": true } -->
按宋书檀祗传祗字恭叔高平金乡人左将军韶第二弟也少为孙无终辅国参军随无终东征孙恩屡有战功复为王诞龙骧参军从高祖克京城参建武军事京邑既平参镇军事加振武将军隶振武大将军道规追讨桓元遣祗征涢沔亡命平之除龙骧将军秦郡太守北陈留内史武陵内史庾悦疾病以祗代悦加宁朔将军封西昌县侯五年入为中书侍郎卢循逼京邑加辅国将军领兵屯西明门外八年迁右卫将军出为辅国将军宣城内史即本号督江北淮南军郡事青州刺史广陵相进号征卤将军加节十年亡命司马国璠兄弟自北徐州界聚众过淮祗降号建武将军十一年进号右卫将军十四年宋国初建为宋领军将军加散骑常侍卒赠抚军将军谥曰威侯子献嗣元熙中卒无子祗次子朗绍封朗卒子宣明嗣宣明卒子逸嗣齐受禅国除　　檀道济
按宋书檀道济传道济高平金乡人左将军韶少弟也少孤居丧备礼奉姊事兄以和谨致称高祖创义道济从入京城参高祖建武军事除辅国参军南阳太守以建义勋封吴兴县五等侯卢循寇逆以道济为扬武将军天门太守讨平又从刘道规讨桓谦荀林等迁安远护军武陵内史复为太尉参军拜中书侍郎转宁朔将军参太尉军事以前后功封作唐县男补太尉主簿谘议参军豫章公世子为征卤将军镇京口道济为司马临淮太守又为世子西中郎司马梁国内史复为世子征卤将军司马加冠军将军义熙十二年高祖北伐以道济为前锋长安既平以为琅邪内史世子当镇江陵复以道济为西中郎司马持节南蛮校尉又加征卤将军迁宋国侍中领世子中庶子兖州大中正高祖受命转护军加散骑常侍领石头戍事以佐命功改封永修县公徙为丹阳尹高祖不豫出监南徐兖之江北淮南诸郡军事镇北将军南兖州刺史景平元年魏围东阳城加道济使持节监征讨诸军事救东阳还镇广陵徐羡之废庐陵王义真道济入领军府太祖即位进号征北将军加散骑常侍进封武陵郡公固辞又增督青州徐州之淮阳下邳琅邪东莞五郡诸军事及讨谢晦事平迁都督江州之江夏豫州之西阳新蔡晋熙四郡诸军事征南大将军开府仪同三司江州刺史元嘉八年魏逼滑台加道济都督征讨诸军事率众北讨进位司空持节常侍还镇寻阳道济立功前朝威名甚重诸子又有才气朝廷疑畏之太祖寝疾累年彭城王义康虑道济不可复制十二年召道济入朝收付廷尉及其子给事黄门侍郎植司徒从事中郎粲太子舍人隰征北主簿承伯秘书郎遵等八人并于廷尉伏诛又至寻阳收道济子夷邕演诛之邕子孺乃被宥世祖世为奉朝请　　檀弘宗
按南齐书檀超传超祖弘宗宋南琅邪太守
　　檀和之
按万姓统谱和之金乡人孝建中为豫州刺史和之先历始兴太守交州刺史所在有威名盗贼屏迹　　檀道鸾按南史檀超传超叔父道鸾字万安位国子博士永嘉太守有文学撰续晋阳秋二十卷　　南齐
　　檀超
按南齐书檀超传超字悦祖高平金乡人少好文学放诞任气解褐州西曹举秀才孝建初坐事徙梁州板宣威府参军孝武闻超有文章敕还直东宫除骠骑参军宁蛮主簿镇北谘议超累佐蕃职不得志转尚书度支郎车骑功曹桂阳内史入为殿中郎兼中书郎零陵内史征北骠骑记室国子博士兼左丞超嗜酒好言咏举止和靡自比晋郗超为高平二超谓人曰犹觉我为优也太祖赏爱之迁骁骑将军常侍司徒右长史建元二年初置史官以超与骠骑记室江淹掌史职史功未就卒官　　檀珪
按万姓统谱珪字伯玉道济从孙王僧虔以为参军　　北魏　　檀翥
按尚友录翥字凤翔十岁丧父志清介幼孤寒不与邻人来往好读书能属文又精于琴年十九以名家子仕北魏为中书舍人　　宋
　　檀固
按万姓统谱固建德人登第后尝上书极言朝政缺失且言朝廷罢吕大防苏辙范纯仁而用章惇曾肇蔡卞去三贤而进三凶此天下治乱之由也书奏报罢及蔡京用事遂不复用　　檀敷礼
按万姓统谱黄山谷在荆州有帖与檀敷礼觅砚　　檀明德按万姓统谱明德奉义人知雷州
　　明
　　檀郁
按安庆府志郁字子复一字道清家贫少孤母汪守节郁事母甚谨母疾郁侍汤药不解带母卒居丧哀毁逾礼庐墓三年正统丁卯知县李宽以状闻诏表其门　　檀凯
按池州府志凯字伯和号举斋建德县人登进士授思州府通判创设郡治抚绥苗寨人皆感化历升应天府治中府丞益励廉节旋致仕先是以举人选入中秘预修永乐大典又尝疏论王振声名赫奕　　檀昭按广东通志昭灵山人监生有勇略景泰间盗起昭编乡勇御贼与贼二十余战前后馘贼六百有奇后广西龙山贼数万流劫入境攻陷城邑部下畏不敌先遁昭战死之　　檀周
按万姓统谱周横州人正德中任河源县丞
　　檀玮
按万姓统谱玮浔阳人嘉靖中任训导
　　檀车
按莆田县志车隆庆丁卯三捷武举任兴化卫右所百户　　檀武臣
按池州府志武臣号思吾建德人喜读书登武进士历官北京神枢营参将以艰于嗣续拂衣归里居数十年跨驴携酒纵游山水以自乐赒恤贫困殁无余资　　檀良翰
按池州府志良翰字少中建德人由举人两任邑令迁京判调左府经历居官清肃爱民如子同时有膴仕者终身不屑一面至今传其梗&#凛若秋霜　　檀日茂按池州府志日茂字仲培建德廪生深明理学动必古处以数奇不售晚设皋比多所造就兄弟早逝抚诸侄如己子乡人称之　　檀观
按池州府志观建德人起家重庆府永川令廉能爱民课最当迁民乞留之又三年当迁民复叩阍乞留又三年擢云南按察司佥事遂告归　　檀世仁
按池州府志世仁字良贵贵池人为县学生因母多病不事经史专检医书调护跪祷一意养亲母卒居丧哀苦奉父不离左右至其居乡处友尢能动守绳墨

　番姓部汇考
史记
　　河渠书注
索隐曰番音婆又音潘诗小雅云番维司徒番氏也　（按字典潘姓为周文王毕公之后食采于潘因氏读判平声番姓为吴芮封番君子孙因氏读婆字　汇番姓亦音潘合潘番二姓为一音误则番字虽有潘婆二音而在姓宜读为婆音也）　吞姓部列传
　　汉
　　吞景云
按集韵汉有吞景云


　官姓部汇考
郑樵通志
　　平声
官氏见姓苑
廖用贤尚友录
　　官姓
官东阳商音

　檀姓部艺文
　　檀氏谱系说　　　　　　　明刘廷銮贵池檀氏谱称珪之子十人其名以子为行曰子思迁新安歙孝弟乡曰子明迁姑苏德孝乡曰子文迁饶州鄱孝乡曰子和迁池阳兴孝乡为参知政事夫人三吴陈田葬石马山云峰之丘曰子忠迁宣城遂孝乡曰子胜迁宁波远孝乡曰子恭迁安庆人孝乡曰子全迁湖州乐孝乡曰子受迁杭州全孝乡曰子敬居兴孝乡稽古者谓参知政事非宋齐官名又池阳宁波安庆六朝时无此郡名岂前人传说未详而以意逆之耶所迁之乡必以孝名果若是其合耶抑以叙谱者为之耶今居深潭者子和之后也号深檀居碧潭者子敬之后也号碧檀相距五六里许深檀贫碧檀富深檀丁少碧檀族繁于是子和之后诟子敬之后为以养子传云古谱在深檀古冢在碧檀深檀亦有荒丘然累累不可稽从兴孝乡而分为崇义乡庄村之檀者族亦众从兴孝乡而分为建德之檀者自宋以来簪绂尝不绝又从建德而分为东流之檀矣深檀古谱之外有司空道济像卷轴漶灭不可信又溯檀所自出群指为太公望像宝而传之夫檀以国为氏周武王时檀伯达出于姜姓裔于神农地志瑕丘檀城古灌檀也瑕丘在兖州有檀乡或作坛虽与太公望同姓未可系为姜吕本支其谱在珪以后传至宋元家牒井井在司空以前则荒忽失真于司空父子昆弟茫然不为纪列且系珪为司空之子云至若宋人序赞粉饰厌观间古谱所本无而子姓从新安钞补者皆伪也珪以后有官学士者去珪五世世当陈隋之间事实无所据惟墟墓尚存制度宏丽今偃匿草土几犁为田或谓其为赐葬者亦谬吾悲夫司空一门之显赫而檀氏子孙不之知司空同堂之炽昌而檀氏子孙不之问特皇皇汲汲于子和子敬之传虑有盗而冒之者呜呼失其本原矣銮故为图其系着其官爵于左方疑者阙焉蒙史氏之旧文也

　栾姓部列传
　　周
　　栾宾
按左传惠之二十四年晋封桓叔于曲沃靖侯之孙栾宾傅之　　栾成
按国语武公伐翼杀哀侯止栾共子曰苟无死吾以子见天子令子为上卿制晋国之政辞曰成闻之民生于三事之如一父生之师教之君食之非父不生非食不长非教不知生之族也故壹事之唯其所在则致死焉报生以死报赐以力人之道也臣敢以私利废人之道君何以训矣且君知成之从也未知其待于曲沃也从君而贰君焉用之遂斗而死　　栾枝
按左传僖公二十七年晋搜于被庐作三军使郄縠将中军郄溱佐之使孤偃将上军让于狐毛而佐之命赵衰为卿让于栾枝先轸使栾枝将下军先轸佐之荀林父御戎魏犨为右　　栾京庐
按左传宣公十七年春晋侯使郄克征会于齐齐顷公帷妇人使观之郄子登妇人笑于房献子怒出而誓曰所不此报无能涉河献子先归使栾京庐待命于齐曰不得齐事无复命矣　　栾盾
按左传文公十二年冬秦伯伐晋取羁马晋人御之赵盾将中军荀林父佐之郄缺将上军臾骈佐之栾盾将下军胥甲佐之范无恤御戎以从秦师于河曲　　栾书按春秋臣传书晋卿也字伯是曰栾武子父曰盾成公六年楚伐郑书救之晋众欲战知庄子范文子韩献子曰不可或谓武子曰圣人与众同欲是以济事子为大政将酌于民者也子之佐十一人其不欲战者三人而已欲战者可谓众矣武子曰善钧从众夫善众之主也从之不亦可乎从之果有功君子曰从善如流宜哉诗云岂弟君子遐不作人求善也夫作人斯有功绩矣九年书伐郑郑人使伯蠲行成晋人杀之非礼也兵交使在其间可也明年复伐郑郑子罕赂以襄锺乃归郑伯　　栾弗忌
按左传成公十五年晋三郄害伯宗谮而杀之及栾弗忌伯州犁奔楚韩献子曰郄氏其不免乎善人天地之纪也而骤绝之不亡何待　　栾针
按左传成公十六年晋侯伐郑郑人闻有晋师使告于楚楚子救郑六月晋楚遇于鄢陵步毅御晋厉公栾针为右彭名御楚共王潘党为右石首御郑成公唐苟为右栾范以其族夹公行陷于淖栾书将载晋侯针曰书退国有大任焉得专之且侵官冒也失官慢也离局奸也有三罪焉不可犯也乃掀公以出于淖　　栾黡
按左传襄公十年诸侯伐郑郑及晋平楚子囊救郑十一月诸侯之师还郑而南至于阳陵楚师不退知武子欲退曰今我逃楚楚必骄骄则可与战矣栾黡曰逃楚晋之耻也合诸侯以益耻不如死我将独进师遂进己亥与楚师夹颍而军子矫曰诸侯既有成行必不战矣从之将退不从亦退退楚必围我犹将退也不如从楚亦以退之宵涉颍与楚人盟栾黡欲伐郑荀罃不可丁未诸侯之师还侵郑北鄙而归楚人亦还　　栾鲂
