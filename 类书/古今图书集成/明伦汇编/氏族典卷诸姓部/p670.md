<!-- { "loadSidebar": true } -->
按明外史黄宗明传宗明字诚甫人正德九年进士除南京兵部主事进员外郎请告归嘉靖二年起南京刑部郎中张璁桂争大礼自南京召入都未上三年四月璁黄绾及宗明联疏奏尊兴献帝后去本生之称为皇考恭穆献皇帝圣母章圣皇太后奏入帝大悦宗明亦遂蒙帝眷明年出为吉安知府迁福建盐运使六年召修明伦大典以母忧归服阕征拜光禄卿十一年擢兵部右侍郎编修杨名以劾汪鋐下诏狱词连同官程文德亦坐系诏书责主谋者益急宗明抗疏救帝大怒谓宗明即其主使并下诏狱谪福建右参政帝终念宗明议礼功明年召拜礼部右侍郎转左侍郎卒于官初议礼诸臣恃恩势恣宗明虽由是骤显持论颇平于诸人中独无畏恶之者　　黄伟
按泉州府志伟字孟伟同安人正德甲戌进士授刑部郎嘉靖初应诏陈九事出守南雄明礼教去淫祠介直敢为无所顾忌甫三月遂疏归改授松江权贵有衔之者乃复称疾归自是累迁不起日惟以养亲讲学正家法化乡闾为务　　黄焯
按延平府志焯字子昭南平人登正德甲戌进士第由南礼部主事历迁知永州府擢湖广布政司左参政所著有尊美堂政录修来篇中庸论语读法贻光堂集　　黄国用
按江西通志国用庐陵人正德进士授行人武宗南巡国用上疏极谏上怒廷杖之几毙谪南京国子学正直声震一时嘉靖间复职擢监察御史以忤中贵下诏狱谪广东驿丞后召还官仕至贵州提学佥事　　黄嘉宾按嘉祥县志嘉宾字国贤初为河南府推官断狱明决庭无留讼人比之包待制焉及迁兵部主事历员外郎持正不阿人不敢以私干之会武宗西狩未几复南巡嘉宾皆上书切谏议论激烈声色俱厉逢上怒两受廷杖得不死嘉宾言事愈厉名震天下终太仆卿致仕　　黄佐
按明外史黄佐传佐字才伯香山人祖瑜长乐知县以学行闻正德中佐举乡试第一世宗嗣位始成进士选庶吉士嘉靖初授编修寻省亲归还朝会出诸翰林为外僚除江西佥事旋改督广西学校闻母病引疾乞休不俟报竟去会简宫僚命以编修兼司谏寻进侍读掌南京翰林院召为左谕德擢南京国子祭酒母忧服除起少詹事谒大学士夏言与论河套不合会吏部缺左侍郎所司推礼部右侍郎崔桐及佐给事中徐霈御史艾朴言桐与左侍郎许成名竞进至相诟詈而佐及同官王用宾亦争觊望惟恐或先之宜皆止勿用言从中主之遂皆赐罢年七十七卒穆宗立诏谥文裕　　黄连
按山西通志连字续之万泉人慷慨有志节正德中湖州府检校升大兴县主簿流贼犯境连率民壮及家众御之以强弩射数人贼夹攻之死于阵事闻赠大兴知县遣官谕祭祀忠义祠　　黄弘纲
按明外史王守仁传黄弘纲字正之雩都人学于王守仁登乡举官至刑部主事守仁之门从游者恒数百善推演师说者称弘纲何廷仁及钱德洪王畿学者称弘纲洛村先生　　黄省曾
按明外史文征明传黄省曾字勉之举乡试从王守仁湛若水游又学诗于李梦阳所著有五岳山人集子姬水字淳父亦有文名　　黄表
按咸宁县志表字一屏革除中辅臣黄子澄之后也文皇靖难子澄九宗皆赤幼子仲真潜居咸之湾湖易姓去共为田名中直生达&#&#生秩仁宗登极褒扬子澄之忠录用其后秩得复姓赐陕西苑马寺少卿生玑字齐轩以明经任邳州同知升开封府知府累迁参政表其子也生而&#异日记千言辛巳成进士授工部主事世宗即位与费宏张璁等议兴献礼称旨将大用之以父艰归旋卒　　黄绾
按明外史叶应骢传给事中潮阳陈洸素无赖不齿清议张璁桂萼以议礼显洸上疏言璁等议是璁萼辈遂引以击异己御史张曰韬戴金蓝田特疏论之得旨遣应骢及锦衣千户李经等杂治论斩洸惧亡诣关申诉帝命覆核郎中黄绾力持应骢议萼璁奏免为民嘉靖六年洸上书讦应骢等萼因讼洸冤遂逮应骢绾绾进士息人为刑部主事谏南巡被杖历郎中出为绍兴知府以宽大为治被征下诏狱瘐死　　黄绾按明外史黄绾传绾字宗贤黄岩人侍郎孔昭孙也承祖荫官后府都事嘉靖初为南京都察院经历张璁桂萼争大礼帝心向之三年绾亦上言帝大喜俄闻帝下诏称本生皇考复抗疏极辨又与璁萼及黄宗明合疏争大礼乃定绾自是大受帝知明年迁南京刑部员外郎谢病归帝念其议礼功六年召擢光禄少卿预修明伦大典迁大理左少卿璁萼逐诸翰林于外引己所善者补之遂用绾为少詹事明年大典成进詹事出为南京礼部右侍郎十二年召拜礼部左侍郎初绾与璁深相结至是夏言长礼部帝方向用绾乃潜附之与璁左以母忧归十八年礼官以恭上皇天上帝大号及皇祖谥号请遣官诏谕朝鲜帝方议讨安南欲因以觇之时起绾礼部尚书为正使帝方幸承天趣绾诣行在受命绾惮往至徐州先驰使奏疾不能前致失期帝怒褫尚书新命令以侍郎闲住使事亦竟寝久之卒于家　　黄直
按明外史杨名传黄直字以方金溪人嘉靖二年成进士除漳州推官御史诬以罪送吏部降用行至中途疏请早定储贰帝怒逮问无何得释贬沔阳判官外艰归服阕赴部适名下狱直抗疏言之帝大怒并下诏狱戍雷州卫赦还久之卒　　黄祯
按安丘县志祯字德兆嘉靖癸未进士性磊落自负罔殉时好为兵部武选司郎中坐失火下狱免归复起吏部文选司郎中以御史洪垣言复下狱免官家居尝独坐一楼日事吟咏遍拟诸名家诗为文力追古作不为靡丽语与乐安李舜臣齐名海内谓之李黄　　黄煦
按荆门州志煦点胞兄以荆州府学中嘉靖乙酉科先以神童名世　　黄点
按荆门州志点字淑宇明理学精通五经设讲堂于沙洋之西士子从学者不下百余人至今名其山曰夫子山由选拔除授广西贺县令会天旱点膝行祈祷三日而雨深数尺　　黄正色
按明外史张选传黄正色字士尚无锡人登嘉靖八年进士除仁和知县以忧补香山旋改南海豪强屏迹县中大理十七年召为南京御史明年章圣太后梓宫南葬命正色护视事竣劾中官鲍忠驸马都尉崔元礼部尚书温仁和所过纳馈遗帝召诘忠等皆叩头祈哀因谮正色擅于梓宫前乘马执扇及江行涉险又不随舟督护大不敬帝遂发怒立捕下诏狱搒掠遣戍辽东正色居戍所三十年穆宗初召为大理丞进少卿寻迁南京太仆卿引年致仕后数年卒　　黄光升按泉州府志光升字明举晋江人嘉靖己丑进士授长兴令征入为刑科给事中丁内艰服除补兵科亡何出浙江佥事三年进参议入粤正夷市之缗定交南莫宏瀷之袭讨连崖猺黎之叛同事者咸推其方略左辖蜀藩编定全省徭籍务为经久计进副都御史仍抚四川乃悉综而行之会营三殿需巨木甚伙殿成上嘉其功拜兵部侍郎总制楚蜀黔中三省讨叛苗抚降二十八寨事闻召入工部寻进南京户部尚书与华亭相阶雅相知比华亭为高新郑拱挤去光升亦谢事归归四年起南京刑部疏辞不许乃趋命而新郑以内阁典铨嗾其私人用稽命论劾竟罢归里　　黄大廉
按莆田县志大廉字洁甫嘉靖壬辰进士授长洲知县下车首定征徭立三品格轻重惟均为诸家所撼御史因而短之即弃印绶归后数年御史陈蕙行部察大廉事枉疏起吉安教授迁国子助教大理寺副出为广东佥事丁内艰复补四川转贵州参议摄藩臬两司事肃宗万寿节大廉入贺以不谒严嵩六年不调上疏乞归卒于家　　黄文炳
按莆田县志文炳字以约修行里人嘉靖乙未进士授南户曹郎度支会计惟谨榷北新关务商民感惠历江西佥事参议于分宜相无夤缘竟以罢免人称其有守　　黄懋官
按莆田县志懋官字君辨嘉靖戊戌进士授礼部主事改吏部历文选郎中擢太仆卿顺天府尹晋南京户部侍郎久绾部篆以故事不领常经者悉从停格懋官在选部冏卿京兆所至咸以精核名　　黄养蒙
按泉州府志养蒙字存一南安人父澄仕佥事养蒙嘉靖二十年魁礼部第二人授遂昌令均徭役民大称便擢吏部主事历考功郎秉公持正迁南太常少卿转光禄卿奔父丧家居久之起旧官迁南户部侍郎转北户部乞休引疾归　　黄鹤
按河南通志鹤字鸣皋杞人嘉靖己未进士户部郎中升湖广副使郧樊盗剧鹤尽获渠魁置之法升陜西臬宪　　黄襄
按泉州府志襄字国着南安人登嘉靖己未进士授行人秩满选贵州道监察御史出守黄州迁陕西苑马寺少卿寻解职归里召为山西行太仆寺少卿无何属计吏独由内批报罢时万历丁丑也襄性资凝重当官肩事屹如岳峙弗摇为御史按辽左嗣按真定中外惮之　　黄国卿
按广东通志国卿字君任揭阳人嘉靖甲辰进士授温州理刑折狱赈饥民命赖之转户曹出守吉州廉不绝物清不已甚督学江西端轨程度士习丕变焉寻擢浙江参政卒于官　　黄宪卿
按武进县志宪卿字弘度嘉靖庚戌进士为户部郎管德州仓事时严嵩方柄用或劝谒嵩宪卿不往严氏败始擢宪副江西绝意仕进卒于家　　黄希宪
按江西通志希宪字伯容金溪人嘉靖癸丑进士为御史请录用建言诸臣参政福宁值岛贼入寇纵兵要击捷闻赐白金文绮以诽语被谪稍迁嘉兴知府缮修捍海诸堤为数郡利迁宪副会母丧去寻卒　　黄庚按六合县志嘉靖三十二年倭奴入寇庚应募御之死于阵　　黄应甲
按安庆府志应甲字汝第怀宁人少习韬略善骑为百夫长嘉靖乙卯夏倭突芜关应甲以一旅御之威名顿着壬戌中武会试第四名屡迁越西都事制火器造战舰皆出心裁为世所师战功甚多其最著者平广西峒贼韦金抱广东峒贼鲍时秀奇谋秘计出人意表后进大都督骠骑将军世袭指挥佥事力求归逍遥两湖之间号两湖道人子宫声嗣以平刘汝国功晋指挥同知　　黄钏
按明外史黄钏传钏字珍夫安溪人由举人历官温州同知嘉靖三十四年倭入犯钏击走之知倭必复来日夜为死守计又三年倭果大至钏出城逆击分军为三钏将中军其二军望敌而溃倭合兵击钏钏腹背受敌为倭所得胁之降不屈倭怒裸而寸斩之是年倭陷福清举人陈见与训导邬中函被执大骂而死倭犯惠安知县林咸拒之陷伏死其陷兴化延平同知奚世亮力战死　　黄世勋
按明外史张达传嘉靖三十四年寇犯马兰峪千户黄世勋力战死　　黄添祥
按明外史张达传嘉靖三十四年寇犯青边口指挥黄添祥遇害　　黄廷聘
按永州府志廷聘号澜亭江华籍道州人嘉靖丙辰进士任南昌司李丁艰起补成都寻擢监察御史巡按两浙监临乡试时掌院者浙人欲私其子弟以碧桃红杏为关节廷聘不应见忤本堂出为贵州佥事不俟命竟拂衣归杜门谢客鲜有识其面者　　黄启元
按无锡县志嘉靖丙辰夏倭至焚掠启元与众御贼死之　　黄尚质
按江宁县志尚质字宗商水军左卫人嘉靖戊午举于乡授剑州学正聘陜西乡试称为得士摄巴会妖寇蔡百贯作乱躬自捍御郡赖以安改峡江令入觐里甲旧有馈金悉拒之万历初诏雪练子宁遗嗣流为&#养久矣尚质多方觅得之复其姓立祠买田俾主其祀擢饶州别驾投檄归　　黄尚正
按广东通志尚正东莞人任江西龙泉县秀洲巡检嘉靖辛酉流贼掠县尚正率兵迎战杀数千人夺其马贼退走雩田尚正追至复战后兵不继与仆有进俱为贼所执尚正绐贼释仆取赎潜与县刻期外攻至夜尚正乘贼醉刃其渠大王等数人县兵不至遂被害事闻赠太仆寺丞荫其子　　黄大年
