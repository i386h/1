<!-- { "loadSidebar": true } -->
按明外史刘珝传珝字叔温寿光人正统十三年进士改庶吉士授编修天顺中历右中允侍讲东宫宪宗即位以旧官屡迁吏部左侍郎入文渊阁预机务寻进户部尚书加文渊阁大学士进谨身殿初商辂之劾汪直也珝与万安刘吉助之争遂罢西厂珝又折王越于朝及西厂复设珝卒为越所诱颇与直通会子镃纵诞日邀妓狎饮里人赵宾戏为刘公子曲或增饰秽语杂教坊院本奏之帝大怒珝具疏乞休去弘治三年卒谥文和子鈗字汝中历官太常卿博学有行谊与长洲刘棨并淹贯故实时称二刘　　刘吉按明外史刘吉传吉字佑之博野人正统十三年进士改庶吉士授编修进修撰天顺四年侍讲读于东宫宪宗初累迁礼部左侍郎成化十一年命入文渊阁预机务寻进礼部尚书兼文渊阁大学士十八年遭父丧诏起复吉三疏恳辞而阴属贵戚万喜为之地得不允久之进户部尚书谨身殿孝宗即位吉委寄愈专言者攻之吉数兴大狱台署为空中外侧目先是帝即位进吉少傅吏部尚书及实录成又进少师华盖殿大学士吉柄政久权势烜赫帝初倾心听信后眷颇衰而吉终无去志帝欲封后弟伯爵吉言必尽封二太后家子弟方可帝不悦遣中官讽令致仕始上章引退归逾年卒谥文穆　　刘汝懋
按沙县志汝懋字文郁膂力过人精于武伎正统戊辰邓寇攻邑汝懋据巷而战贼奔溃追至翔凤桥侧格杀数人后无应者贼以枪刺之中肠而死　　刘宣
按万姓统谱宣字绍和安福人景泰辛未进士历礼部尚书谥文懿　　刘昭
按万姓统谙昭字克明邠州人景泰辛未进士历工部尚书　　刘敷
按万姓统谱敷字叔荣永新人景泰辛未进士历都御史　　刘岌
按万姓统谱岌字凌云涪州人景泰甲戌进士历兵部尚书　　刘釪
按万姓统谱釪字仗和安福人忠愍公球之子也举景泰五年进士历官浙江提学副使学行不愧师模人咸谓其有父之风云弟钶字尚佩同科进士历布政使　　刘诚
按万姓统谱诚字则明鸡泽人弱冠登天顺丁丑科进士第擢翰林院检讨时秀王分封馆阁以诚练达老成升秀府长史赐四品章服从王之国诚以礼辅导王多所启沃着千秋金鉴录以献王嘉纳之于是并得游心典籍作周易衍辞补注皇极经世洪范等书立志直欲上追濂洛关闽诸儒不欲以文词名王薨改宁国府同知迁湖广布政司参议所在政迹咸赫卒于官　　刘璋
按明外史刘璋传璋字廷信延平人天顺初进士除户部主事进郎中成化中擢山东右参政岁凶疫大起同官五人染疫死者三矣璋遍走州邑赈饥疗疾民既得苏璋名亦着迁浙江右布政使二十年以右副都御史总督漕运明年淮扬饥奏停田租蠲杂派仿富弼范仲淹救荒法行之多所全活调抚郧阳又改四川弘治初召为工部右侍郎改户部擢南京礼部尚书七年工部尚书贾俊罢召璋代之时有诏访求善造铜鼓及能击者璋等言铜鼓出蛮方非宫掖所宜用今四方告灾正撤乐减膳之时岂宜为此非法之器帝纳之璋廉静持大体给事中胡易等劾不职大臣误及璋璋愤连疏乞休阅十六年卒　　刘聚
按明外史李震传刘聚清丰人太监永诚从子为金吾指挥同知以夺门功进都指挥佥事超擢右都督成化六年以右副总兵赴延绥追贼出境论功进左都督以内援特封宁晋伯八年代赵辅为将军总陕西诸镇兵卒谥武勇传子禄及福福卒子岳嗣卒从子文嗣　　刘玉
按明外史刘玉传玉字仲玺磁州人生有膂力给侍曹吉祥家从征麓川授副千户积功至都指挥佥事天顺元年以夺门功进都督佥事充右参将改右副总兵镇守贵州吉祥诛谪海南副千户六年复以为都督佥事右副总兵镇守凉州进都督同知成化四年满俊乱固原白圭举玉为总兵官讨之贼平进左都督掌右府事六年卒谥毅敏子文袭指挥使　　刘健按明外史刘健传健字希贤洛阳人父亮三原教谕有学行健举天顺四年进士改庶吉士授编修成化中三迁至少詹事孝宗即位进礼部右侍郎入内阁参预机务弘治四年进尚书兼文渊阁大学士十一年代徐溥为首辅健骨相奇古学问深粹正色敢言无所依违廉静自守独以身任天下之重武宗嗣位东宫旧竖刘瑾等用事日导帝游戏由是怠于政事健恳切疏谏帝终不能改遂乞致仕归瑾憾不已矫旨削籍为民瑾诛复官致仕世宗立官其孙成学为中书舍人嘉靖五年卒谥文靖孙望之进士　　刘大夏
按明外史刘大夏传大夏字时雍华容人父仁宅广西副使大夏登天顺八年进士改庶吉士成化初除职方主事再迁郎中有中贵知大夏欲荐为兵部侍郎遣人邀一见词谢之迁福建右参政以政绩闻闻父讣即行弘治二年服阕迁广东右布政使改左移浙江召为左副都御史历户部左侍郎移疾归筑草堂东山下读书其中天下称东山先生廷臣交荐起右都御史总制两广军务召拜兵部尚书武宗嗣位请撤四方镇守中官不纳正德元年又言中官贪残乞按治帝不悦大夏自知言不见用乃乞骸骨归大夏忠诚恳笃遇知孝宗忘身徇国于权幸多所裁抑深见疾于小人刘瑾用事修&#戍肃州五年赦归八年瑾诛复官致仕十一年卒谥忠宣　　刘锐
按万姓统谱锐字汝忠寿光人文和公珝第四子成化癸卯荫补中书舍人时锐八岁召至文华殿起拜如成人帝心嘉爱时召见门阈限高邃庵杨公常提携过之及文和致政奉侍养归家居数年肆力经史弘治壬子乡试锐欲辞荫就科目合各郡儒士糊名试之开卷第一诸司属望发解意欲奏请冢宰尹公与锐为通家屡止之曰若子文艺但取巍科宪庙之恩不可孤也锐乃止甲寅北上除原职终太常卿兼翰林院五经博士历仕五十余年进阶资善大夫着述颇富有西桥文集藏于家　　刘宇
按明外史刘宇传宇字志大钧州人成化八年进士授上海知县累迁山东按察使弘治中擢右佥都御史巡抚大同召为左副都御史正德改元进右都御史总督宣大山西军务刘瑾用事宇介焦芳以结瑾二年入为左都御史寻转兵部尚书子仁应殿试求一甲不得厚贿瑾内批授庶吉士逾年迁编修时许进为吏部尚书宇谗于瑾遂代其任后瑾欲用张彩代宇乃令宇以原官兼文渊阁大学士宇宴瑾阁中极歡大喜过望明日将入阁办事瑾面诘之曰尔真欲相邪此地岂可再入宇不得已乃乞省墓去瑾诛科道交劾削官子仁黜为民　　刘戬
按明外史章敞传刘戬者孝宗时以侍讲颂诏安南馈遗无所受为交人所重戬字景元成化十一年进士及第安福人　　刘璟
按万姓统谱璟字德辉鄢陵人成化乙未进士历尚书子讱字思存正德丁丑进士历尚书　　刘缨
按苏州府志缨字与清其先清江人隶苏州卫成化戊戌登进士授武陵知县丁母忧服阕补知滕县三年以治最召为河南道御史弘治戊申按福建守臣妄奏俘男千数可宫以给用者有诏往取鬻南海良家子以充腐且三百余人缨曰彼无罪而绝其世不可况全者无几耶悉纵遣之家人感恩皆曰非刘公吾世殄矣即以缨姓姓之癸丑还朝常劾外戚语侵中官忤旨下狱孝庙止杖而释之擢太仆寺少卿进右佥都御史巡抚四川正德丁卯会逆瑾召诸巡抚以例罢至秋复奉命抚湖广戊辰迁南京大理寺卿召为兵部右侍郎癸未卒　　刘忠
按明外史刘忠传忠字司直陈留人成化十四年进士改庶吉士授编修弘治四年迁侍讲直经筵兼侍东宫讲读进侍讲学士武宗即位以宫寮擢学士掌翰林院仍直经筵正德二年刘瑾用事日导帝游戏忠因进讲与杨廷和附经义规帝阙失而指斥近幸尤切瑾素恶两人因讽吏部尚书许进出之南京特用为礼部左侍郎擢尚书召改吏部尚书瑾诛以本官兼文渊阁大学士入阁预机务瑾虽诛张永魏彬辈擅政大臣复争与交歡忠独无所顾明年乞致仕报许嘉靖二年卒谥文肃　　刘玑
按明外史刘玑传玑字用齐陕西咸宁人成化十七年进士除曲沃知县历知九江衡州正德二年雍王佑&#薨内官黄中护丧玑供具宿办中叹为能称之刘瑾召为太仆少卿明年迁太常卿进户部侍郎其秋遂为尚书玑治绩可称为瑾所用声誉顿衰然自以屈节中官居常郁郁瑾败自劾致仕去家居二十余年卒　　刘宁
按明外史刘宁传宁字世安其先山阳人袭世职为永宁卫指挥使勇敢善战屡以功迁都指挥使充宣府游击将军成化十八年进都督佥事改左参将分守阳和迁都督同知以左副总兵协守大同进右都督与巡抚许进袭破哈密进左都督以疾还京弘治十三年大同告警命宁为副总兵从平江伯陈锐御之锐与宁不协止母战寇遂得志去坐停半俸间住寻以参将赞画朱晖军务亦无功十七年卒　　刘春
按明外史刘春传春字仁仲巴人成化末进士及第授编修屡迁翰林学士正德六年擢吏部右侍郎进左八年拜礼部尚书遭忧服阕起南京吏部尚书寻以礼部尚书专典诰敕掌詹事府事十六年卒谥文简刘氏世以科第显春父规御史弟台云南参政子彭年巡抚贵州右副都御史彭年子起宗辽东苑马寺卿起宗子世赏广东左布政使台子鹤年云南布政使鹤年孙世曾巡抚云南右副都御史皆由进士　　刘丙按万姓统谱丙字文焕安福人成化丁未进士历兵部侍郎谥恭襄
　游姓部艺文
　　安沙游氏族谱序　　　　　明何乔新福建按察副使丰城游君取其家谱重修之凡若干卷先之图以表其世系次之谱以纪其行实而历朝之诰&#暨名卿俊儒之词章附焉间属予序之且曰游姬姓也而我游氏则鄢姓也姬之别子国于郑其小宗曰游吉以王父字为氏子孙世保其姓不坠焉南唐时有仕至尚书者始家吉州之蛇垄四传至讳大托者徙崇仁之蓝坡又八世至讳宰均者复徙丰城之安沙又五世为子美子辉子美之子曰覃恩府君子辉之子曰朝奉府君朝奉实鄢氏子唐湖南节度使燧武十五世孙少从其姑鞠于游遂为游氏后入国朝以来若富州司训惟善则覃恩之后姬之游也若吾与应山教谕邦贞寿光司训弼进士理则朝奉之后鄢姓之游也今吾欲仍游氏欤念水木本源之义于心有未安欲复鄢姓欤则先世已隶戎籍于法有不可故姑于朝奉之谱着其所自出以见吾宗为鄢姓之游而别于姬姓之游可乎不可乎予曰可夫万姓之繁其始一本耳邃古之时若风若姜若姬若嬴其初兄弟也兄弟之身其初一人也一人之身其初一气也果孰亲孰疏孰同孰异邪先王因生赐姓所以别生类慎婚姻崇本始使人知亲亲尊尊之道焉耳亲亲仁也尊尊义也厥初生民安知姬之与鄢不出于一家不同于一气邪惟明其所自出而不附会焉仁义之道在是矣矧游以氏见于春秋之世者已非一姓其在周者则游宣伯之后也其在晋者则桓庄之族也其在宋者则公子游之后也与姬之游鄢之游盖五矣亦何患于同邪宪副君因其姓之同而推其本之异岂非仁之至义之尽而得亲亲尊尊之道者乎虽然所贵乎世家者非能言其祖之谓能践修厥之谓也游氏之先代有达人而宪副君又以博学清操有声于时为之子孙者尚其祇遹乃祖仕而登朝也秉忠贞之节隐而家贫也修廉慎之行斯不其先矣诗曰无念尔祖聿修厥德游氏子孙念之哉
　绳姓部列传
　　明
　　绳服
按万姓统谱服嘉定州人天顺中任永福县知县　宏姓部列传
　　明
　　宏承
按嘉祥县志承洪武二年任主簿

　刘姓部列传九
　　北齐
　　刘贵
