<!-- { "loadSidebar": true } -->
按宋史张确传确字子固邠州宜禄人元佑中擢进士第通判杭州知坊汾二州宣和七年徙解州又徙隆德府明年金兵至知城中无备谕使降确乘城拒守或献谋欲自东城溃围出且探确意确怒叱曰确守土臣当以死报国头可断腰不可屈乃战而死　　张彻按万姓统谱彻景陵人元佑中七持使节八绾郡符公清超迈计口授俸其遗表云神虽去干忠不忘君兄徽以诗名所著有沧浪集司马光范纯仁皆与之友善　　张觉民
按尚友录觉民文州人游太学元佑间第进士后与马涓等上书忤权贵坐党锢退居成都与张正己等游号草堂先生所著有歌诗雅着百余篇　　张肃
按尚友录肃舒城人以直谅称仕为广东转运判官后为江东提点刑狱自司马光而下七十有四人分韵作诗以赠其行皆一时名流其后三世登第　　张枢按万姓统谱枢字子发零陵人性豪爽善属文绍圣中以太学生上书言孟后事不报侄子纡字公饬任高尚游张子岩先生门与张南轩为友　　张康国
按宋史张康国传康国字宾老扬州人第进士知雍丘县绍圣中提举两浙常平豪猾望风敛服发仓救荒活数万口徙福建转运判官崇宁元年入为吏部左司员外郎起居郎二年为中书舍人徽宗知其能词章命迁翰林学士三年进承旨拜尚书左丞而以其兄康伯代为学士寻知枢密院事康国始因蔡京进及得志寖为崖异帝恶京专愎阴令沮其奸暴得疾卒谥曰文简康伯仕终吏部尚书　　张耒
按宋史张耒传耒字文潜楚州淮阴人幼&#异十三岁能为文十七时作函关赋已传人口游学于陈学官苏辙爱之因得从轼游弱冠第进士历临淮主簿寿安尉咸平县丞入为太学录范纯仁以馆阁荐试秘书省正字著作佐郎秘书丞著作郎史馆检讨居三馆八年顾义自守泊如也擢起居舍人绍圣初请郡以直龙图阁知润州坐党籍谪监黄州酒税徙复州徽宗立起为通判黄州知兖州召为太常少卿复出知颍州汝州崇宁初复坐党籍落职主管明道宫初耒在颍闻苏轼讣为举哀行服言者以为言遂贬房州别驾安置于黄五年得自便居陈州耒仪观甚伟有雄材笔力绝健于骚词尤长晚监南岳庙主管崇福宫卒年六十一　　张阁
按宋史张阁传阁字台卿河阳人第进士崇宁初由卫尉主簿迁祠部员外郎俄徙吏部迁宗正少卿起居舍人属疾改显谟阁待制提举崇福宫疾愈拜给事中殿中监为翰林学士以龙图阁学士知杭州阁经理有叙去恶少年之为人害者州以理闻召拜兵部尚书复为学士未几卒阁初出守杭思所以固宠辞日乞自领花石纲事应奉由是滋炽云　　张庭坚
按宋史张庭坚传庭坚字才叔广安军人进士高第调成都观察推官通判汉州入为枢密院编修文字坐折简别邹浩免徽宗召对除著作佐郎擢右正言荐苏轼苏辙可用颇忤旨出为京东转运判官改通判陈州初蔡京守蜀庭坚在幕府与相好及京还朝欲引以为己用先令乡人谕意庭坚不肯往京大恨后遂列诸党籍编管虢州再徙鼎州久之复故官卒　　张守按宋史张守传守字子固常州晋陵人登崇宁元年进士以宣德郎擢为监察御史丁内艰去建炎元年召还三年除起居郎迁御史中丞四年除参知政事守尝荐汪伯彦沈与求劾其短以资政殿学士提举洞霄宫未几知绍兴府改知福州累请去郡召还六年十二月除参知政事八年正月上自建康将还临安守言建康自六朝为帝王都江流险阔气象雄伟且据都会以经理中原赵鼎持不可守力求去以资政殿大学士知洪州后徙知绍兴府会朝廷遣三使者括诸路财赋所至以鞭挞立威守既视事即求入觐为上言之时秦桧当国不悦守亦不自安复奉祠建康数月薨谥文靖孙抑户部侍郎　　张叔夜
按宋史张叔夜传叔夜字稽仲侍中耆孙也少喜言兵以荫为兰州录事参军知汉海秦三州大观中为库部员外郎开封少尹赐进士出身迁右司员外郎从弟克公弹蔡京京迁怒叔夜摭微过贬监西安草场久之召为秘书少监擢中书舍人给事中进礼部侍郎又为京所忌以徽猷阁待制再知海州徙济南府山东群盗猝至叔夜击之斩数千级以功进龙图阁直学士知青州靖康改元金人南下叔夜徙邓州南道都总管金兵再至钦宗手札趣入卫即自将中军子伯奋将前军仲熊将后军合三万人至都进资政殿学士签书枢密院连四日与金人大战斩其将二人檄告诸道然迄无赴者城陷叔夜父子力战车驾再出郊叔夜因起居叩马而谏帝曰朕为生灵之故不得不亲往叔夜号恸金人议立异姓叔夜移书二帅请立太子二帅怒追赴军中至则抗请如初遂从以北道中不食次白沟卒谥忠文　　张近
按宋史张近传近字几仲开封人第进士累迁大理正提举河北东路常平西路刑狱入为刑部员外郎大理少卿以集贤殿修撰知瀛州八年累加显谟阁待制直学士徙知太原府以疾提举洞霄宫先承诏买马二千给牧户近悉敛诸民而不予直为御史所劾失学士二年而复之卒　　张根
按宋史张根传根字知常饶州德兴人第进士调临江司理参军当改京秩以四亲在堂冀以父母之恩封大父母而貤妻封及母遂致仕得通直郎如其志屏处十年曾布及本道使者上其行义徽宗召诣阙以为亲贤宅教授未几通判杭州提举江西常平大观中改淮南转运使以花石纲拘占漕舟官买一竹至费五十缗因力陈其弊忤权幸乃摘根所书奏牍注切草略为傲慢不恭责监信州酒税再贬濠州团练副使安置邠州寻以讨淮贼功得自便以朝散大夫终于家根性孝父病蛊戒盐根为食淡母嗜河豚及蟹母终根不复食母方病每至鸡鸣则少苏后不忍闻鸡声　　张朴
按宋史张根传根弟朴字见素第进士历耀淄宿三州教授太学录升博士改礼部员外郎迁光禄太常少卿擢侍御史改秘书少监蔡攸引为道史检讨官召试中书舍人卒　　张克公
按宋史石公弼传张克公字介仲颍昌阳翟人起进士大观中为监察御史迁殿中侍御史蔡京再相克公与中丞石公弼论其罪京罢克公徙起居舍人踰月进中书舍人改右谏议大夫由兵部侍郎拜御史中丞京复召衔克公弗置徽宗知之为徙吏部尚书居吏部六年卒　　张纲
按宋史张纲传纲字彦正润州丹阳人入太学以上舍及第释褐徽宗知纲五中首选特除太学正迁博士除校书郎论事与蔡京不合挤之去主管玉局观久之还故官迁著作佐郎屯田司勋郎进起居舍人改中书舍人除给事中侍御史魏矼劾纲提举太平观进徽猷阁待制引年致仕秦桧用事久纲卧家二十年绝不与通问桧死召为吏部侍郎除参知政事告老以资政殿学士知婺州寻致仕卒谥文定吏部尚书汪应辰论驳之孙釜再请特赐曰章简釜庆元间为谏官力排道学诸贤累官至签书枢密院事　　张觉按宋史赵良嗣传张觉平州义丰人也在辽国第进士为辽兴军节度副使镇民杀其节度使萧谛里觉拊定乱者州人推领州事金人入燕以为临海军节度使任知平州升平州为南京加觉同中书门下平章事左企弓康公弼与曹勇义虞仲文皆东迁时燕民尽徙流离道路或诣觉诉公弼企弓等不能守燕致吾民如是能免我者非公而谁觉召僚属议又访于翰林学士李石乃杀企弓等复称保大三年悉遣徙民归石更名安弼偕故三司使高党往燕山说王安中安中具奏于朝令安弼党诣京师徽宗以手札付詹度度数诱致之讽令内附宣和五年六月觉遣掌书记张钧参谋军事张敦固诣安抚司听命金人闻觉叛遣阇母国王将三千骑来讨觉阇毋以兵少不交锋而退觉遂妄以大捷闻朝廷建平州为泰宁军拜觉为节度使诏命至觉喜远出迎金人谍知举兵来觉不得返奔燕金人既平三州来索觉王安中讳之索愈急安中不得已引觉出数其过使行刑觉语殊不逊燕之降将及常胜军皆泣下　　张夔
按万姓统谱夔海阳人政和中进士为茂名令辨民冤狱太守致疑夔投告身去太守勉留之诸司列荐为南中清介惟夔一人高宗玺书勉之后通判廉州秋毫无取其子昌裔亦通判容州父子并以清节闻　　张建侯按万姓统谱建侯为辰州守政和间黄安俊叛围镇江塞建侯与卢阳令王宪之率兵救之众溃俱被执贼迫使谕塞中人出降建侯阳诺至塞下大呼曰为人当识顺逆我万无求全汝等坚守勿怀二心贼怒俱害之郡人哀其忠立祠祀焉　　张大年
按万姓统谱大年浦城人政和中第进士知萍乡县时金人入江浙群盗猬起萍乡为江湖要会日阅民伍教以兵法声闻四境盗不敢入广西帅周因辟为经略司干官会营道蛮獠恃险为逆帅司以兵属大年遂分据要害持久以待之贼果以饥溃海寇陈韬等出没为两广患帅司复奏大年通判琼州讨之贼闻其威略率众来降加秩二等卒道州　　张邦昌
按宋史张邦昌传邦昌字子能永静军东光人也举进士累官大司成政和末由知洪州改礼部侍郎宣和元年除尚书左丞迁中书侍郎钦宗即位拜少宰进太宰为河北路割地使初邦昌力主和议时粘罕兵又来侵上书者攻邦昌私敌社稷之贼也遂黜邦昌为观文殿大学士中太一宫使罢割地议其冬金人陷京师帝再出郊留青城明年春吴幵莫俦自金营持文书来令推异姓堪为人主者从军前备礼册命留守孙傅等不奉命金人怒复遣幵俦促之劫傅等计无所出适尚书员外郎宋齐愈至自外众问金人意所主齐愈书张邦昌三字示之遂定议以邦昌治国事金人奉册宝至邦昌北向拜舞受册即伪位僭号大楚二帝北迁金师既还邦昌降手书赦天下吕好问谓邦昌曰人情归公者劫于金人之威耳金人既去能复有今日乎康王居外久众所归心曷不推戴之又谓曰为今计当迎元佑皇后请康王早正大位庶获保全监察御史马伸亦请奉迎康王邦昌从之降手书请元佑皇后垂帘听政以俟复辟书既下中外大悦太后御内东门小殿垂帘听政邦昌以太宰退处内东门资善堂王即皇帝位相李纲徙邦昌太保奉国军节度使封同安郡王纲上书极论邦昌责授昭化军节度使潭州安置赐死　　张俊
