<!-- { "loadSidebar": true } -->
按延平府志文让号逊斋将乐人仕元为龙溪县尹至正十五年漳寇李志甫叛文让散储帑募义兵往击之贼势方炽兵力不振力战而死赐谥毅愍　　吴克忠按将乐县志克忠文让子始漳州李志甫乱父文让募义兵捕之克忠依县筑土城为保障之计因父死于寇誓不共戴天竭家赀募兵血战败之尽殄其丑类事闻授福建宣慰司都元帅府元帅　　吴清　吴江
按溧阳县志清江兄弟邑之古县人元末壬辰兵乱张三舍破溧阳清江相为声援既而城陷清江入城战死太清观前　　吴文显　吴文昭　吴文通
按江西通志文显文昭文通兄弟德兴人父逢浚隐居独善寡与人合元季红巾盗起逢浚避难为寇所掠三子冒矢石迎锋镝争赴父难逢浚遇害三子皆死之　　吴淳
按长洲县志淳字伯善少与兄同居兄以疾废伏枕几二十年元季吴中被兵家人悉奔溃淳独侍兄不去有操刃入室者淳负兄仓皇走避复遇乱兵十余交刺之淳以身蔽兄被三十余创昏仆于地兄竟兵死淳遂入隐余杭山　　吴林清
按延平府志林清负材勇以功授千户镇历官广德路同知在任三十余年广德一路实赖以全年八十二卒

　吴姓部列传五
　　明二
　　吴璋
按云南通志璋字廷献保山人中弘治己酉乡试过浙问学于王守仁居三年所养益粹授长寿教谕倡明理学教人以致知力行学者宗之称执斋先生　　吴世忠按明外史吴世忠传世忠字懋贞金溪人弘治三年进士授兵科给事中再迁吏科左给事中擢湖广参议坐事降山东佥事旋召为光禄少卿改尚宝卿正德六年刘瑾败言官劾世忠尝请清核屯田助瑾为虐世忠故方鲠朝议宽之得免再迁大理少卿八年擢右佥都御史巡抚延绥寇在河套逐之失利乃引疾归　吴潜
按江西通志潜字显之临川人弘治庚戌进士历升云南副使权珰姚体忠奉&#征饷司府以属礼谒之潜不屈遂拂衣归世称两川先生　　吴玭
按龙溪县志玭字子弘治庚戌进士初授抚州府推官有折狱才及为御史直言敢谏有古诤臣风巡按山东疾作卒于官　　吴一鹏
按明外史汪俊传吴一鹏字南夫长洲人弘治六年进士选庶吉士授编修正德初进侍讲充经筵讲官刘瑾出诸翰林为部曹一鹏得南京刑部员外郎迁礼部郎中瑾诛复为侍讲进侍讲学士历国子祭酒太常卿并在南京母丧除起故官世宗践阼召拜礼部右侍郎寻转左数与尚书毛澄汪俊力争大礼俊去一鹏署部事入阁专典诸&#兼掌詹事府事武宗实录成进尚书寻以省墓归还朝仍典诰&#未几出理部事典内阁诘&#者皆需次柄政而张璁桂萼新用事素衔一鹏异己乃用为南京吏部尚书加太子少保居二年乞致仕卒赠太子太保谥文端　　吴景
按明外史吴景传景南陵人弘治九年进士正德中历官四川佥事守江津重庆人曹弼亡命播州纠众寇川南谋与大盗蓝廷瑞合六年正月逼江津景御之矢被面急收兵入保城已陷大呼曰宁杀我毋杀士民贼强之跪不屈遂被杀巡抚上其事诏赠副使世荫宣州卫百户　　吴允祯
按广东通志允祯字天佑琏之子登弘治壬戌进士第历户部郎中出知永州府恺悌宽仁莅官清俭兴学造士不科扰于民民有弗率者委曲训谕不事刑罚有长者风历广西参议　　吴华
按江西通志华字德辉东乡人弘治乙丑进士由崇明令擢御史两疏乞建储予廷杖巡按浙江风裁凛然为权贵所中出知襄阳府罢归宸濠谋逆招诱东乡降寇华画计斩贼首数人城遂全　　吴一贯
按明外史王献臣传弘治十七年以张天祥劫营事帝命大理丞吴一贯勘之尽得其实论死天祥毙于狱天祥叔父洪屡讼冤帝密令东厂廉其事还奏所勘皆诬帝信之欲尽反前狱逮讯阙下帝欲抵一贯死闵珪戴珊力救乃谪嵩明州同知一贯字道夫海阳人成化中进士由上高知县擢御史弘治中历按浙江福建南畿以强干闻擢大理寺右丞畿辅河南饥请发粟以赈既谪官正德初迁江西副使讨华林贼有功进按察使行军至奉新卒　　吴福
按万姓统谱福鄞县人弘治进士任给事中使琉球海风荡焉倾摧在俄顷众恐惧福诡辞慰止之云当必无患第谨备之使回升尚宝少卿出按察豫章复入守礼曹修诸经疏义出参政陜历三考升布政闽既得谢居吴中子宪完宪以孝着且以所居让诸弟比之薛包　　吴惠
按万姓统谱惠字孟仁吴县人弘治进士授行人使占城升桂林知府时洞蛮扇乱朝议进兵讨之惠单车抵巢抚谕蛮酋遂服在郡十年升广东参政性慷慨&#财笃义居官三十年田庐不改其旧子鸿翰风流俊逸诗文清丽尢精小楷　　吴騵
按万姓统谱騵字文英少敏惠博学洽闻才名藉甚工为古文辞师相李西涯东阳时称文章宗匠见騵所为骆宾王庙碑叹赏不能休其志乘传记诸所著作皆得体裁文多可传世者　　吴大田
按莆田县志大田字绍曾弘治甲子乡荐正德戊辰授扶沟教谕寻迁兴府伴读时世宗方在幼冲朝夕启沃兴献王深加宠眷辛巳上入嗣大统扈驾督潜邸军校不扰有司既抵京陟太常寺丞晋少卿遇郊坛恪共厥职寻充国史官与修兴献实录奉旨典显陵礼转光禄卿丁内艰服阕补原官迁工部左右侍郎凡督理九庙慈宁宫奉先殿及大石窝工程裁冗费惜民力以勤慎见称　　吴天俸
按荆州府志天俸字子膺宜都人正德戊辰进士历官台州知府屡断疑狱士民称之　　吴山
按明外史吴洪传洪子山字静之初除刑部主事历郎中谏武宗南巡罚跪予杖寻擢山东副使嘉靖十年屡迁右副都御史巡抚河南劾辅国将军佑椋为所讦贬浙江参议三迁右佥都御史巡抚四川历刑部左右侍郎进尚书时严嵩劾诸法司及刑科而言山罪尢重乃除山名以暴疾卒于道穆宗立复官赠太子少保　　吴岩
按吴江县志岩山弟也字瞻之初授行人迁工科给事中正德九年干清宫灾诏求直言岩条上视朝讲学建储及斥养子番僧罢边兵中市言俱切至久之迁四川参政奉表入贺道卒　　吴昆
按明外史吴洪传洪子昆终官严州知府
　　吴钦
按浙江通志钦字敬夫淳安人正德戊辰进士授丹徒令升刑部主事审录江南多所平反历员外升湖广荆南兵备适监利石首二县盗发钦设奇捕获贼首杨洪余党解散抚按交章荐之　　吴誾
按武进县志誾字朝言正德辛未进士授行人司行人选河南道御史巡直隶盐事兼巡河道还陈八事皆急务在台务持大体谔谔无所忌讳武宗北巡伏阙极谏南郊届期驰奏请回銮亲郊祀天地宸濠谋逆诏亲征率同列力谏又疏论江彬钱宁谷大用诸奸罪状世宗立复疏请揽朝纲究奸邪抑奔竞防蛊惑等语忌者中以考功法罢归寻卒　　吴瀚
按河南通志瀚河南卫人正德辛未进士累官都御史巡抚保定时中贵人廖鹏擅威福流毒豫秦事败狱久不定瀚抗论正典刑卒于官子三乐嘉靖辛丑进士翰林院庶吉士川湖两省提学累官通政以文名　　吴勋
按辰州府志勋武进人为指挥同知正德七年二月从都指挥汤辅截杀流贼至德安府领兵赴应山县葛基山遇贼蜂拥不支阵亡奉旨赐谕祭一坛男山加一级袭指挥使　　吴仲
按武进县志仲字亚夫正德丁丑进士知江山县嘉靖初擢监察御史时武定侯郭勋方怙宠作奸仲劾之直声震台省擢湖广参政历南太仆少卿卒　　吴云按江西通志云高安人为府掾正德己卯从事别驾胡署府事会宸濠谋逆云从胡于石鼓潭擒之濠败抚台王文成纪绩奏闻奉旨赴京听选云以母老乞终养　　吴永扬
按安化县志永扬常安人正德辛巳率乡兵御贼被伤犹忍痛追击获贼首回至株梅而卒　　吴鼎
按浙江通志鼎字维新钱塘人进士授临淮令以辨治称属武宗南巡有权贵人鼓焰先驱非分需索鼎爱民遂触其怒庭见愤诟吏民争前卫鼎击伤权贵事闻逮诏狱嘉靖初始释复原职以外艰去后以荐升兵部员外再迁广西布政司参议俱不赴　　吴璟
按延平府志璟字良器将乐人胜之孙由生员荐辟正德间任龙江局副使博学多才持躬严介时刘珰方炽赴考者无不奔谒璟耻之乞归诗文自娱以孝弟力田教其乡邻卒年八十余　　吴道南
按江西通志道南字宗甫贵溪人正德举人历官兵部郎中会世宗幸承天道南为导严戢骑从所过吏民安堵擢山东副使戢海盗筑海堤勤恤民隐以劳疾卒　　吴昂
按万姓统谱昂字德翼海盐人举进士知宣城清约廉靖调新建会宁庶人横虐民民结寨丁家山以拒宁谓为反宜兵之昂曰百姓为王乃尔非反也入山谕其党皆叩首散去县大饥公无储粟昂赈活万余人累升福建按察佥事有告妻杀夫者昂疑其狱祷于神梦一小儿据其腹昂曰杀此夫者必杜福也踪迹之果杜福妻得不死闽人呼为神明昂性和易所至皆着善政及归如未仕储书满架所著有周礼音释等稿藏于家　　吴杰
按名山藏方技记杰字士奇武进人其祖父为世医至杰更博通青乌书风角云气占经李虚中子平之术金丹内外秘诀然竟以医至大官杰医分三类上部胗&#主方心脏为先中部望而知之先视气色下部药始上清以及咽喉不纯主古方书虽有奇疾治无不效弘治间以明医征至京师正德中掌院事李宗周荐入御药房有与宗周同官争权者左右谗上谓宗周所荐多私与贿皆族医也上曰吾试之方病喉痹按名召杰一药而愈上叹曰有医若此谓族医邪因厚赐杰诘责左右谓宗周忠自是得幸上上每病属杰治治辄立效一愈上病则上进杰一官为院判当进官者数矣固让三年而迁院使上欲以禁卫衔杰赐蟒衣杰谢曰臣幸以药囊侍陛下敢乎哉上南巡杰以医谏继之泣上怒叱曰汝不谓以药囊侍我者耶自是不得从行上还道病次临清州梦见杰疾召之驰入见上泣曰不忆我耶杰亦泣遂从还通州时江彬力请上复幸宣府意上病或有不讳恐诛易为变杰诊已密言诸大奄曰察上&#幸可及还内耳至宣府脱不讳吾与若辈死有葬地乎奄然之乘间曲说上意动而彬数从杰觇问上病状即诡言曰万寿无疆霍然起矣驾还京上崩彬坐诛杰有子希孟仕给事中　　吴一魁
按安陆县志一魁年十二父道东以太学生被诬将及于辟一魁闻之孑身徒跣入都会世宗即位郊祀伏道左上怪问之泣陈父冤状言讫请就斧钺赎父罪上大悦命入太学立释道东仍赐币驰驿以归　　吴世泽按福州府志世泽字宗仁连江人嘉靖癸未进士由郎署出守严州时遂安矿徒猖獗亲捣其巢擒之衢婺大水预为之备民赖以安擢广西副使　　吴尚礼
按江西通志尚礼星子人嘉靖二年由监生除授广东归善主簿三年蛮贼入境尚礼奋不顾身督兵剿贼遂为所害　　吴鹏
按明外史吴鹏传鹏字万里秀水人嘉靖二年进士除工部主事累官江西左布政使擢右副都御史巡抚其地入为工部右侍郎累迁工部尚书三十五年吏部尚书李默得罪命以鹏代鹏初官两司颇清谨迁巡抚寖不逮至是见严嵩父子势盛遂倾身附阿居部六年加太子太保为吏科梁梦龙等所劾乃令致仕　　吴麟
按万姓统谱麟字允祥孝丰人嘉靖丙戌进士公性英敏笃于孝友初授刑部主事以才望为胡敏公礼重之寻改河南道监察御史按治广东执法劲峻风裁整肃时宰有苍头横于部下公竟收治之遂为所挤谪判泰州迁庐陵令历山东按察副使告归侍养所著有苕源存稿藏于家　　吴孟祺
