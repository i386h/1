<!-- { "loadSidebar": true } -->
按宋史吕好问传好问字舜徒希哲子也以荫补官崇宁初治党事好问以元佑子弟坐废靖康元年以荐召为左司谏擢御史中丞疏蔡京过恶乞投海外黜朋附之尤者以厉其余又建白削王安石王爵正神宗配飨湔元符上书获谴者章前后数十上每奏对帝虽当食辄使毕其说时金人既退大臣不复顾虑好问言御敌之备当速讲求及边警急好问请亟集沧滑邢相之戍以遏奔冲而列勤王之师于畿邑疏上不省已而金人立张邦昌以好问为事务官好问仍行旧职文书称靖康二年高宗即位除尚书右丞侍御史王宾论好问尝污伪命好问力求去除资政殿学士知宣州提举洞霄宫避地卒于桂州子本中揆中弸中用中忱中孙祖谦祖俭　　吕祉
按宋史吕祉传祉字安老建州建阳人宣和初上舍释褐建炎二年为右正言以论事忤执政通判明州绍兴三年知建康府六年迁刑部侍郎俄迁吏部七年迁兵部尚书升督府参谋军事张浚命王德为都统制以郦琼为之副琼与德素不协乃命祉往庐州节制之祉密奏乞罢琼兵权其书吏漏语于琼琼惧遂叛降刘豫祉遇害其妻吴氏自缢以殉葬　　吕圆登
按宋史李彦仙传吕圆登夏县人尝为僧后以良家子应募捍金人淆渑间彦仙保三觜圆登功最多为爱将城垂破以兵来援身重创持彦仙泣曰围久不知公安否今得见公且死无恨创身方卧闻城陷遽起战死　　吕蒙
按万姓统谱蒙事亲至孝父卒葬邑之社潭蒙不忍舍去居墓下久不返子琰忧惧不已乃即其母所葬曰龙岩者谋筑室其旁以便终养值岁饥米斗千文琰解囊籴于京口度其可还以毕事不意米舟失所无遗粒而归琰不为意毕力成之乃迎父于其中蔬食四十年一日焚香危坐而逝琰克大事悉以家事属诸子自居龙岩旧庐恋慕不返榜其庐曰报慈用父诗句也后以子贵封迪功郎卒赠宣教郎　　吕颐浩
按宋史吕颐浩传颐浩字元直其先乐陵人徙齐州中进士第累官入为太府少卿升待制徽猷阁伐燕之役为燕山府路转运使奏危急五事徽宗怒命褫职高宗即位除知扬州车驾南幸以颐浩守尚书右仆射改同中书门下平章事拜同签书枢密院事江东安抚制置使兼知江宁府时苗傅刘正彦为逆逼高宗避位颐浩寓书张浚及诸将约会兵破贼赵鼎论其过颐浩求去除醴泉观使寻除江东安抚制置大使拜少保尚书左仆射同中书门下平章事秦桧欲倾之而擅朝权诏开府镇江既还倾秦桧桧罢相颐浩独秉政屡请兴师复中原颐浩秉政凡二年高宗以水旱地震下诏罪己罢颐浩为镇南军节度使提举洞霄宫五年诏问宰执以战守方略颐浩条十事以献除湖南安抚制置大使除少保明堂礼成进封成国公卒谥忠穆　　吕本中
按宋史吕本中传本中字居仁元佑宰相公着之曾孙好问之子公着薨以遗表恩授承务郎绍兴六年召赴行在特赐进士出身擢起居舍人八年迁中书舍人初本中与秦桧同为郎相得甚欢桧既相私有引用本中封还除目赵鼎素主元佑之学谓本中公着后故深相知桧怒风御史萧振劾罢之提举太平观卒学者称为东莱先生赐谥文清　　吕摭
按万姓统谱摭齐州人颐浩子官至朝散郎贬梧州秦桧追憾颐浩窜摭虽在贬所以诗书自娱无几微见辞色　　吕陟
按湖广通志陟字升卿零陵人早登紫岩先生之门与南轩游诚斋杨公为零陵丞因督租过其里见之及归郡守问曰所过知有人才否答曰得一吕升卿饱学之士宜即招致乡校领袖诸生后入仕再调常德录事参军南轩帅江陵廉漕适大比时命考试后屡为监司有声　　吕祖谦
按宋史吕祖谦传祖谦字伯恭尚书右丞好问之孙也居婺州初补荫入官后举进士复中博学宏词科调南外宗教丁内艰居明招山四方之士争趋之除太学博士召试馆职除秘书郎国史院编修官迁着作郎以疾请祠归先是书肆有书曰圣宋文海孝宗命祖谦类为百五十卷上之赐名皇朝文鉴诏除直秘阁寻主管冲佑观明年除著作郎卒谥曰成　　吕祖俭按宋史吕祖俭传祖俭字子约祖谦之弟也受业祖谦如诸生以荐召除籍田令通判台州宁宗即位除太府丞时韩胄寖用事正言李沐论右相赵汝愚罢之祖俭奏汝愚亦不得无过然未至如言者所云会祭酒李祥博士杨简皆上书讼汝愚沐皆劾罢之祖俭乃上封事言之疏上有旨安置韶州遇赦量移高安二年卒　　吕祖泰
按宋史吕祖俭传祖俭从弟祖泰字泰然夷简五世孙寓常之宜兴性疏达尚气谊学问该洽论世事无所忌讳庆元初祖俭以言事安置瑞州祖泰徒步往省之及祖俭没贬所嘉泰元年周必大降少保致仕祖泰愤之乃诣登闻鼓院上书论韩胄有无君之心请诛之以防祸乱有旨配钦州牢城收管胄诛诏雪其冤特补上州文学改授迪功郎监南岳庙丧母无以葬至都谋于诸公得疾卒　　吕大亨
按万姓统谱大亨孝子蒙之曾孙以能诗名师陈君举友蔡行之同升太学壁记在陈下蔡上二公既贵独大亨遗落不偶或戏之曰所谓厄于陈蔡之间者也嘉定间为平阳县丞有诗数百篇邑人至小胥皆能诵之名沃州杂咏　　吕冲之
按万姓统谱冲之字大老庆元进士授通州靖海县簿迁南康军佥判致仕赐绯衣鱼袋葬于长陇　　吕午按宋史吕午传午字伯可歙县人嘉定四年进士授乌程主簿调当涂县丞改知余杭县丁父忧免丧迁大府寺簿拜监察御史史嵩之憾午乃迁宗正少卿出知泉州移浙东提刑复为监察御史兼崇政殿说书嵩之雅不欲午在经筵与言路密谋以为午尝劾王瓒姻家史洽遂以瓒为右正言午即治装去上手诏趣留之午力辞不允由是再留而议论愈不合官至中奉大夫闲居一纪卒　　吕敬伯
按万姓统谱敬伯字敬仲兄弟有大志以圣贤为师从学于真西山先生先生称其有求道之志因示以入道之要佩服仁诚敬三言终身不忘见西山集　　吕良才按万姓统谱良才字贤甫从真西山文忠公游举淳佑进士任潭州善化县尉社仓羡余千计无所取上下交荐改京秩辞归为乡邑请行经界立义役建舆梁累废巨万不靳　　吕棐
按万姓统谱棐字元忱仕至朝议大夫监察御史始为岳渚法掾擅发常平仓赈饥编光庙宽恤诏令进宝鉴论二卷请法艺祖　　吕秉南
按万姓统谱秉南字景阳绍定中进士授崇安尉秩满调宁国法曹狱无停囚改吉州数治疑狱有声郡有强盗害民悉掩捕之臬司据国律当异擢奏功于朝满考人谓申前奏改秩秉南笑曰朝廷旷恩赏有功岂求而后予且害人利己吾不为也部使叶梦鼎贤之勉留参议寻迁都进奏院点检南宫试榜称得人入预轮对以正君心为急务语极激切迁大理寺丞无何拜司农卿时政归权臣每除吏必市恩意以要士论秉南屡迁无私谢或讽之曰爵公器也非私予也吾何谢为由是言者以为傲免归即日渡江去不一介于胸明年主祠仙都观朝议大夫赐绯银鱼袋秉南生平事亲孝处兄弟友教子侄有方升胶庠取科级者甚众律己简静居官每独往廉洁自持尤不乐阿附务进取故历仕四十余年位不过寺丞官不过朝议而已　　吕重庚
按万姓统谱重庚嘉兴人博学能文端平间登进士官至大理正自号九山所著有九山集　　吕恭
按万姓统谱恭字敬叔尚气节明阴符握机之术　　吕中按万姓统谱中字时可晋江人淳佑中登进士迁国子监丞兼崇政殿说书奏乞晚轮二员说书夜轮讲官直宿以备顾问又言进讲经史乞依正文进读不宜节贴避忌不惟可察古今治乱亦以革臣下谄谀之习当路忌其直徙汀州在汀期年演易为十图　　吕徽之按尚友录徽之仙居人家万山中以耕渔自给一日携楮币诣富家易谷种值大雪闻东阁中有客分韵作雪诗一人得滕字苦吟未就徽之笑曰何不举滕王蛱蝶事耶众遂迎入请足成之援笔而就问其姓字不答径出遣人迹其后雪晴造访惟草屋一间寂无人迹忽米桶中有声乃其妻也问徽之安在曰方捕鱼溪上至彼果见之曰诸公先过舍我得鱼当换酒饮诸公也少顷酒归尽欢而散中途宿逆旅主人语以故主人曰某平日所愿见者旦日主人物色之则吕已迁居矣　　吕天策
按尚友录天策字彦发善诗尤精书学兼数家之体有石刻十卷藏于家　　吕沆
按宋史吕午传午子沆字叔朝以恩补将仕郎端平三年铨试第一授黄岩县主簿改知于潜县差充提领两浙转运盐事使司主管文字贾似道议行公田沆请罢还民及理宗崩似道矫诏废十七界会子行关子沆力言非便似道大怒调将作监簿急令言者论寝久之与云台观德佑元年三学伏阙上书讼沆屈召赴行在沆不复出卒　　吕文信
按宋史吕文信传文信文德之弟也仕至武功大夫德佑初帅舟师次南康与北兵遇战死子师宪特与带行合职河湖寨巡检张兴宗亦死之　　吕武
按宋史邹传吕武太平州步卒也文天祥出使武应募从行偕脱镇江之难天祥开府南剑武以武功补官遣之结约州县起兵相应道阻复崎岖数千里即天祥于汀梅挺身患难以环卫官将数千人出江西死于横逆一军挥涕而葬之　　金
　　吕中孚
按金史吕中孚传中孚字信臣冀州南宫人有诗名　　元　　吕域
按元史吕域传域字伯充河内人七世祖公绪与宋丞相公着为从昆弟祖庭金末避乱去乡里父佑归附初隶兵籍转徙北郡复至关中家焉廉希宪宣抚京兆聘许衡教授生徒域从衡学至元十四年授四川行枢密院都事以平定功升奉训大夫四川行省左右司郎中二十年征为国子司业以未终丧辞三十年改华州知州劝农兴学具有成效仁宗即位召拜翰林侍读学士未几致仕延佑元年卒谥文穆子三人杲果桢皆显仕孙鲁济宁路总管　　吕思诚
按元史吕思诚传思诚字仲实平定州人六世祖宗礼金进士辽州司户宗礼生仲堪亦举进士仲堪生时敏时敏生钊为千夫长死国事钊生德成德成生允卒平定知州致仕思诚父也思诚擢泰定元年进士第授同知辽州事未赴丁内艰改景州蓨县尹擢翰林国史院检阅官升编修文宗在奎章阁有旨取国史阅之左右舁&#以往院长贰无敢言思诚在末僚独跪阁下争之事遂寝寻擢国子司业拜监察御史劾中书平章政事彻里帖木儿变乱朝政遂出佥广西廉访司事复召为国子司业升左司郎中思诚素刚直人多嫉之遂以言罢起为右司郎中拜刑部尚书升侍御史迁河东廉访使未几召为集贤侍讲学士出为湖广行省入拜中书参知政事吏部尚书偰哲笃等建言更钞法思诚不可御史劾思诚狂妄左迁湖广行省左丞召还至正十七年卒谥忠肃　　吕佑按元史吕佑传佑字伯通晋安人至正二十六年郡城破有卒入其室拔白刃胁其母佑急以身蔽母而夺其刃手指尽裂被伤仆地良久而苏开目视母曰母幸无恙我死无憾矣遂瞑目死　　吕复
按万姓统谱复摄长乐县尹本朝兵下福州复曰吾世食君禄今虽摄官若不以死报国则无以见先人于地下遂引绳自经死　　明
　　吕文燧
按明外史吕文燧传文燧字用明永康人元末处州盗起掠永康文燧散财募壮士得三千人破走之三授官不受太祖置永康翼以为左副元帅兼知县事寻召为营田司经历擢知庐州府浙西平徙知嘉兴松江民作乱袭嘉兴文燧栅内署率壮士拒守而请援于李文忠移兵擒之诸将因欲屠城文燧争曰据城者贼也民何罪释不问满三载入朝奉诏持节谕阇婆国次兴化卒　　吕本
