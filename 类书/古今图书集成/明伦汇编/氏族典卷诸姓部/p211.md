<!-- { "loadSidebar": true } -->
按魏书来大千传丘颓弟提官至监御曹给事冠军将军兖州刺史濮阳侯太和十年卒　　隋
　　来护儿
按隋书来护儿传护儿字崇善江都人也幼而卓诡好立奇节初读诗至击鼓其镗踊跃用兵羔裘豹饰孔武有力舍书而叹曰大丈夫在世当如是会为国灭贼以取功名群辈惊其言而壮其志护儿所住白土村密迩江岸贺若弼镇寿州常令护儿为间谍授大都督平陈之役有功进位上开府从杨素击高智慧于浙江进大将军除泉州刺史进位柱国仁寿三年除瀛州刺史赐爵黄县公寻加上柱国除右御卫将军炀帝即位迁右骁卫大将军数岁转右翊卫大将军辽东之役师次东莱会杨元感作逆护儿勒兵击破之封荣国公十年又帅师度海高丽举国来战护儿大破之高元上表请降诏旋师十三年转为左翊卫大将军进位开府仪同三司江都之难宇文化及忌而害之惟少子恒济护免　　来和
按隋书来和传和字弘顺京兆长安人也少好相术所言多验大冢宰宇文护引之左右由是出入公卿之门初为夏官府下士累迁少卜上士赐爵安定乡男迁畿伯下大夫进封洹水县男高祖微时来诣和相和待人去谓高祖曰公当王有四海及为丞相拜仪同既受禅进爵为子开皇末和上表自陈曰臣早奉龙颜数蒙顾问当时具言至尊膺图受命光宅区宇此乃天授非由人事所及臣无劳效坐致五品二十余年臣是何人敢不惭惧愚臣不任区区之至谨录陛下龙潜之时臣有所言一得书之秘府死无所恨上览之大悦进位开府赐物五百段米三百石地十顷和同郡韩则尝诣和相和谓之曰后四五当得大官人初不知所谓则至开皇十五年五月而终人问其故和曰十五年为三五加以五月为四五大官&#也和言多此类着相经四十卷　　来楷
按隋书来护儿传护儿子楷以父军功授散骑郎朝散大夫宇文化及反遇害　　来弘
按隋书来护儿传楷弟弘仕至果毅郎将金紫光禄大夫宇文化及反遇害　　来整
按隋书来护儿传弘弟整武贲郎将右光禄大夫宇文化及反遇害　　唐
　　来恒
按唐书来济传济异母兄恒上元中为黄门侍郎同中书门下三品父本骁将而恒济俱以学行称相次知政事　　来济
按唐书来济传济扬州江都人父护儿隋左翊卫大将军济擢进士贞观中累迁通事舍人永徽二年拜中书侍郎俄同中书门下三品迁中书令检校吏部尚书帝将以武氏为后济谏武氏已立不自安后更谩言济等忠鲠济益惧显庆初兼太子宾客进爵为侯二年兼詹事寻坐褚遂良事贬台州刺史久之徙庭州龙朔二年突厥入寇济总兵拒之谓其众曰吾尝挂刑罔蒙赦死今当以身塞责遂不介胄而驰贼没焉　　来俊臣
按唐书来俊臣传俊臣京兆万年人父操博徒也与里人蔡本善本负博数十万不能偿操因纳其妻先已娠而生俊臣冒其姓天资残忍喜反复不事产客和州为奸盗捕送狱狱中上变刺史东平王续按讯无状杖之百天授中续以罪诛俊臣上书得召见自陈前上琅琊王冲反状为续所抑武后以为谅擢参侍御史按诏狱数称旨后阴纵其惨胁制群臣前后夷千余族拜左台御史中丞俊臣鞫囚不问轻重皆注酰于鼻掘地为牢每赦令下必先杀重囚乃宣诏以夷诛大臣为功人人胁息久之俊臣纳贾人金为御史纪履忠所劾下狱当死后忠其上变得不诛免为民长寿中还授殿中丞坐赃贬同州参军事暴纵自如夺同僚妻又辱其母俄召为合宫尉擢洛阳令进司仆少卿闻吐蕃酋阿史那斛瑟罗有婢善歌舞令其党告以谋反而求其婢诸蕃长数十人割耳剺面讼冤仅得解綦连耀等有异谋吉顼以白俊臣杀数十族既欲擅发奸功即中顼以法顼大惧求见后自直乃免俊臣诬司刑史樊戬以谋反诛其子诉阙下有司无敢治因自刳腹卫遂忠素与俊臣善始王庆诜女适段简而美俊臣矫诏强娶之它日会妻族酒酣遂忠诣之阍者不肯通遂忠直入嫚骂俊臣耻妻见辱自此有隙简有妾美俊臣遣人示风旨简惧以妾归之俊臣知群臣不敢斥己乃有异图遂忠发其谋初俊臣屡掎摭诸武太平公主张昌宗等过咎后不发至是诸武怨共证其罪有诏斩于西市年四十七人皆相庆争抉目擿肝醢其肉须臾尽以马践其骨无孑余家属籍没　　来子珣
按唐书来俊臣传来子珣万年人永昌初上书擢左台监察御史无学术语言蚩恶后倚以按狱多徇后旨故赐姓武字家臣既诬雅州刺史刘行实弟兄谋反已诛掘夷先墓得迁游击将军常衣锦半臂自异俄流死爱州　　来曜
按唐书来瑱传瑱父曜著名西边终右领军大将军　　来瑱按唐书来瑱传瑱邠州永寿人累迁殿中侍御史擢颍川太守安禄山反拜汝南太守未行改颍川贼攻颍川方积粟多瑱完埤自如前后俘杀甚众贼目为来嚼铁徙山南东道节度使改淮南两京平封颍国公干元二年王师败于相州诏拜陕虢节度明年徙山南东道上元二年破史思明余党于鲁山又战汝州明年诏瑱还瑱安襄汉因讽众留己而外示行肃宗闻其谋恶之吕諲王仲升等皆言瑱得士心不可以留俄而仲升与贼战申州为贼禽瑱顾望不即救行军司马裴茙表其状且言瑱善谋而勇恐后难制帝颇谓然加茙防御使代瑱代宗立密诏茙图之茙自均州率众浮汉下瑱与帐下谋以兵迎之击其众几尽禽之送京师瑱因入朝谢罪帝待之无疑拜兵部尚书是时程元振用事疾瑱会王仲升归又言瑱与贼合帝积怒遂下诏贬播川尉赐死　　来鹏
按唐书艺文志来鹏诗一卷
　　来希皓
按万姓统谱希皓昭义军大将诏以节度授之固辞　　宋　　来之卲
按宋史来之卲传之卲字祖德开封咸平人登进士第由路州司理参军为刑部详断官元丰中改大理评事御史中丞黄履荐为监察御史未几买倡家女为妾履劾其污行左迁将作丞哲宗即位为大府丞提举秦凤常平利州成都路转运判官入为开封府推官复拜监察御史迁殿中侍御史之卲资性奸谲与杨畏合攻苏颂论颂稽留贾易知苏州之命又论梁焘缘刘挚亲党致位丞弼又论范纯仁不可复相乞进用章惇安焘吕惠卿绍圣初国事丕变之卲逆探时指先劾吕大防惇既相擢为侍御史王安石配食神宗之卲又请加美谥疏司马光等畔道逆理其阿恣无忌惮如此进刑部侍郎谏官张商英论之以直龙图阁出知蔡州卒年四十八蔡京为相特赠大中大夫　　元
　　来阿八赤
按元史来阿八赤传阿八赤宁夏人父朮速忽里归太祖选居宿卫宪宗即位大举伐宋攻钓鱼山选宿卫中材力可任用者以阿八赤奉命往监元帅纽邻军遏宋人援兵至元七年南征襄樊命阿八赤督运二日而毕世祖大悦十四年授中顺大夫十八年授通奉大夫益都等路宣慰使都元帅发兵万人开运河运河既开迁胶莱海道漕运使二十一年调同佥宣徽院事辽左不宁复授征东招讨使二十二年征交趾授湖广等处行中书省右丞中毒矢卒子寄僧为水达达屯田总管府达鲁花赤迁雷州路总管卒孙完者不花同知潮州路总管府事次秃满不花也先不花大不花　　明
　　来恭
按万姓统谱恭三原人由贡士洪武中拜监察御史升佥都御史正色立朝弹劾不避权势有谗恭者皇祖私幸其第见夫人纺棉恭锄菜遂诛谗而益重恭　　来天球按万姓统谱天球萧山人弘治进士
　　来汝贤
按万姓统谱汝贤字子与萧山人嘉靖壬辰会魁　　来聘按万姓统谱聘三原人嘉靖乙未进士
　　来知德
按明外史来知德传知德字矣鲜梁山人幼有至行有司举为孝童嘉靖三十一年举于乡二亲相继殁庐墓六年不饮酒茹荤服除伤不及禄养终身麻衣蔬食誓不见有司其学以致知为本尽伦为要所著有省觉录省事录理学辨疑心学晦明解诸书而周易集注一篇用功尢笃万历三十年总督王象干巡抚郭子章合词论荐特授翰林待诏知德力辞诏以所授官致仕有司月给米三石终其身　　来斯行
按浙江通志斯行字道之萧山人万历丁未进士授刑部主事出为天津备兵道莲妖构乱身率将卒次广川使子燕禧先驱破之随克邹滕擒贼首徐鸿儒俘阙下晋贵州按察司黔中水西蛮出掠省会告急斯行察营弁中有习于阿秧者入其巢五日函首而还由是诸苗不敢犯卒福建右布政使　　来仪
按临胊县志仪字爻先家胊之八柱山麓幼有奇气莒州刘侍御拓山一见异之侍御忤魏珰削职愤欲草疏上之侍御力劝乃止庚午举省试第一庚辰擢进士辛巳令兰阳时李自成新破归德再困大梁汴属邑如陈留诸县以次陷没仪揭榜远近募民兵三千人登陴设奇屡却自成大队自成怒连营十万至仪郊外接战以一当千贼张两翼合围仪被三矢不能军遂被执拥见自成抗立骂贼贼壮之弗忍杀囚于土室仪密结徐准刘应谋刺自成皆不克愤怼数日不食亦不死屡抗贼怒命杀命脔终不屈自成逢人赞叹称为义士久之至荥泽乘间脱归谒当事陈贼可图状抚按悉仪忠烈交章上闻月余太孺人病故回里抚棺号恸哀毁几绝会旨下命参督抚军未受事而贼已陷京师移明祚矣仪谋号召豪杰起兵赴难自成密檄青州伪将姚应奉袭仪于莒州执缚入郡方拟槛车北上忽义兵杀姚仪获免丙戌冬士寇方獗姻家有讼贼者贼大噪索于仪庐仪怒叱贼遂遇害遗书有幽愤集一斗集山房小录藏于家　　来宗道按明外史黄立极传来宗道萧山人立极同年进士由庶吉士累官太子太保礼部尚书以本官兼内阁大学士入预机务崇祯九年五月李国罢宗道遂为首辅宗道官礼部时为崔呈秀父请恤典中有在天之灵语熹宗恶之及当国事多诡随言者交劾之始自引去后定逆案坐赎徒为民　　来秉衡
按明外史来秉衡传秉衡洛阳人天启四年举于乡未仕崇祯十四年正月李自成陷洛阳秉衡为贼将刘宗敏所执令易服欲官之不可贼烧铁索加其胫终不从遂被杀并杀其母刘妻吴及其幼儿

　犀姓部列传
　　周
　　犀首
按史记犀首传犀首者魏之阴晋人也名衍姓公孙氏与张仪不善魏王相张仪犀首弗利令人谓韩公叔少委以为衍功犀首果相魏张仪去张仪卒犀首入相秦尝佩五国之相印为约长（按犀首魏官名非姓名也兹仍万姓
　统谱奇姓通诸书载之以备考云）

　　犀武
按万姓统谱武魏相
　　明
　　犀希古
按万姓统谱希古获鹿人嘉靖中孟县主簿

　柴姓部汇考
郑樵通志
　　以名为氏
齐
人名

柴氏姜姓齐文公子高之后高孙傒以王父名为氏十代孙高柴仲尼弟子孙举又以王父名为柴氏汉有棘蒲侯柴武裔孙守礼五代周太祖无后以守礼子荣为嗣是为世宗廖用贤尚友录
　　柴姓
柴平阳商音

　裴姓部列传二
　　北齐
　　裴让之
