<!-- { "loadSidebar": true } -->
按魏书朱元旭传元旭字君升本乐陵人祖霸真君末南叛投刘义隆遂居青州之乐陵元旭颇涉子史开解几案起家清河王国常侍太学博士员外散骑侍郎频使高丽除尚书度支郎中神龟末以郎选不精大加沙汰元旭以才用见留寻加镇远将军兼尚书右丞仍郎中本州中正除通直散骑常侍永安初加平东将军尚书左丞光禄大夫后转司农少卿迁卫将军左光禄大夫天平中复拜尚书左丞朝廷分汲郡河内二界以立义州除元旭使持节骠骑将军义州刺史武定三年卒于州赠本将军幽州刺史　　朱瑞按北史朱瑞传瑞字元龙代郡桑干人尔朱荣引为大行台郎中甚见亲任以为黄门侍郎仍中书舍人封阳邑县公及元颢内逼从车驾于河阳除侍中兼吏部尚书改封北海郡公庄帝还洛改封乐陵郡公瑞虽为尔朱荣所委而善处朝廷间帝亦赏遇之转沧州大中正时尔朱天光拥众关右帝招纳之乃以瑞兼尚书左仆射为西道大行台以慰劳焉会尔朱兆入洛还京师都督斛斯椿先与瑞有隙数谮之于世隆世隆遂诛之太昌初赠开府仪同三司青州刺史谥恭穆　　朱敬道
按魏书朱元旭传元旭子敬道武定中司徒长流参军　　北齐
　　朱才
按北齐书颜之推传朱才字待问吴都人萧庄在淮南以才兼散骑常侍副袁奭入朝庄败留邺稍迁国子博士谏议大夫齐亡客游信都而卒　　唐
　　朱子奢
按唐书朱子奢传子奢苏州吴人从乡人顾彪授左氏春秋善文辞隋大业中为直秘书学士天下乱辞疾还乡里后从杜伏威入朝授国子助教太宗贞观初高丽百济同伐新罗连年兵不解新罗告急帝假子奢员外散骑侍郎持节谕旨平三国之憾子奢有仪观裔人尊畏之二国上书谢罪赠遗甚厚初子奢行帝戒曰海裔重学卿为讲大谊然勿入其币还当以中书舍人处卿子奢唯唯至其国为发春秋题纳其美女帝责违旨而犹爱其才以散官直国子学累转谏议大夫弘文馆学士子奢为人乐易能剧谈以经谊缘饰每侍宴帝令论难群臣恩礼甚笃卒于官　　朱粲按唐书朱粲传粲亳州城父人初为县史大业中从军伐贼长白山亡命去为盗号可达寒贼自称迦楼罗王众十万度淮屠竟陵沔阳转剽山南所至残戮无遗&#僭号楚帝建元为昌达所克州县皆发藏粟以食迁徙无常不务稼穑专以劫为资于是人大馁死者系路其军亦匮乃掠小儿烝食之勒所部略妇人孺儿分烹之又税诸城细弱以益粮俄而诸城惧皆逃散显州首领杨士林田瓒起兵攻粲粲大败挈残士奔菊潭遣使乞降高祖以前御史大夫段确假散骑常侍劳之确醉戏粲粲收确于坐并从者数十悉饔之以飨左右遂屠菊潭奔王世充署龙骧大将军东都平斩洛水上　　朱桃椎
按唐书朱桃椎传桃椎益州成都人泊绝俗被裘曳索人莫能测其为长史窦轨见之遗以衣服鹿帻麂逼署乡正委之地不肯服更结庐山中夏则裸冬缉木皮叶自蔽赠遗无所受尝织十芒屩置道上见者曰居士屩也为鬻米茗易之置其处辄取去终不与人接其为屩草柔细环结促密人争蹑之高士廉为长史备礼以请降阶与之语不答瞪视而出士廉拜曰祭酒其使我以无事治蜀邪乃简条目薄赋敛州大治屡遣人存问见辄走林草自匿云　　朱仁轨
按唐书朱敬则传敬则兄仁轨字德容隐居养亲尝诲子弟曰终身让路不枉百步终身让畔不失一段及卒郭山恽员半千魏知古共谥为孝友先生　　朱敬则按唐书朱敬则传敬则字少连亳州永城人咸亨中授洹水尉久之除右门阙初武后称制天下颇流言遂开告密罗织之路兴大狱诛将相大臣至是已革命事益宁敬则谏后善其言迁正谏大夫进同凤阁鸾台平章事以老疾还政俄改成均祭酒冬官侍郎易之等撰三教珠英又绘武三思等十八人像以为图欲引敬则固辞不与世洁其为人出为郑州刺史贬涪州代还卒　　朱佐日
按尚友录佐日苏州人仕为御史工于诗武后尝吟诗曰白日依山尽黄河入海流欲穷千里目更上一层楼问是谁作李峤对曰御史朱佐日诗也　　朱季
按万姓统谱季南阳令吏畏其威民怀其惠肃宗召拜仆射上便宜报曰补公家之空不累清白之素斯善美之士也　　朱怀珪
按唐书朱泚传泚父怀珪事安史二贼伪署柳城使　　朱忠亮按唐书朱忠亮传忠亮字仁辅汴州浚仪人举明经不中往事昭义节度使薛嵩为裨将屯普润开田峙粮以功擢太子宾客朱泚乱率麾下四十骑至奉天封东阳郡王为定难功臣扈狩梁州为贼钞获系长安狱贼平李晟释之奏隶本军累迁定平军使宪宗立加御史大夫授泾原四镇节度使本名士明至是赐今名有劳封丹阳卒赠尚书右仆射谥曰灵　　朱泚按唐书朱泚传泚幽州昌平人资壮伟腰腹十围外宽和中实狠刻父荫籍军中与弟滔并为李怀仙部将轻财好施阴储凶德朱希彩为节度使颇委信之大历七年希彩为下所杀众共诣泚推知留后遣使至京师听命有诏检校左散骑常侍即拜卢龙节度留后俄迁节度使封怀宁郡王居三年求入朝宴隆渥滔摄后务稍稍剪落泚牙角泚自知为滔所卖乃请留京师帝因分防秋兵使各有统汴宋淄青兵泚主之进同中书门下平章事出屯奉天赐禁中兵以为宠迁检校司空代李抱玉为陇右节度副大使仍知河西泽潞行营兵马事明年徙王遂宁德宗立改镇凤翔建中初诏加中书令进拜太尉滔合田悦叛阴遣人与泚相闻帝以张镒节度凤翔还泚京师不朝请中人监第李希烈围哥舒曜于襄城诏泾原节度使姚令言督兵救曜过阙下军变众劫令言西行帝复遣使者开谕贼已阵通化门杀使者帝遣普王与学士姜公辅载金彩慰抚贼薄丹凤门帝出奔奉天令言以泚失权思乱乃相谋迎泚居白华殿泚僭即皇帝位号大秦建元应天泚自将逼奉天城围凡三旬有六日李怀光以兵五万至泚引去兴元元年泚以本封遂宁汉地也更号汉改元天皇会李怀光于帝不欲泚平按军观望帝狩梁州怀光遂与泚连和李晟等兵浸强士益附薄光泰门遂至白华泚出奔犹余范阳卒三千因保彭原西城泚腹心夜射泚坠窖中共斩泚传首以献泚死年四十三　　朱滔按唐书朱滔传滔性变诈多端朱希彩以同宗倚爱之使主帐下亲兵泚领节度遣滔将兵三千为天子西乘塞为诸军倡始滔戍还乃谋夺泚兵说泚入朝稍不相平泚遂乞留以滔权知留后兼御史大夫滔威振军中进检校司徒遂领节度时马燧围田悦悦穷间滔与王武俊同叛天子以悦未下重起两寇即封滔通义郡王滔愈悖分兵与武俊屯赵州即引兵救悦悦德滔援欲尊而臣之议如七国并建号滔因号冀建中三年为坛魏西祀天各僭为王滔为盟主改幽州为范阳府以子为府留后及泚反遣人密召滔使趋洛阳滔使王郅说悦连和俱西滔素强调敛武俊等不能堪又令各以兵五千从攻洛欲僭称帝乘舆法从及赦令皆具过武俊境武俊劳之牛酒刍米皆具然悦已用武俊谋不肯出储峙于野以待滔滔疑之军北还闻悦死遂攻魏州于是武俊李抱真合军击滔滔大败俄而京师平滔不能军走还幽州上书待罪初滔以刘怦忠力使留守及败气沮索日邑邑被病政事一委怦贞元元年死赠司徒　　朱重曜
按唐书朱泚传重曜事泚最亲近泚呼为兄会穷冬大雨泚欲禳变鸩杀重曜以王礼葬　　朱洄
按唐书朱克融传幽州乱囚张弘靖时克融父洄号有智谲以疾废卧家众往请为帅洄辞　　朱克融
按唐书朱克融传克融滔孙也以偏校事刘总总将入朝虑后有变籍其军材勇与黠暴不制者悉荐之朝克融在遣留京师久之不得调数诣宰相求自试皆不听内怨忿会张弘靖赴镇因悉遣还俄幽州乱囚弘靖推克融领军务诏以刘悟为节度使驰往而瀛冀皆附克融悟不得入朝廷度幽蓟未可复取乃拜克融检校左散骑常侍为幽州卢龙节度使长庆元年也明年进检校工部尚书敬宗初迁检校司空赐边屯时服克融以帛疏恶囚诏使帝怒用裴度谋忍不问进爵吴兴郡王是年军乱杀克融及其子延龄诏赠司徒　　朱延龄
按唐书朱克融传幽州军乱杀克融及其子延龄　　朱延嗣按唐书朱克融传幽州军乱杀克融子延嗣立领留后为大将军李载义杀而代之并族其家　　朱玫
按唐书朱玫传玫邠州人少以材武为州戍将黄巢盗长安有王玫者为伪节度使玫阳事之乘间斩王玫以留后让李重古约合兵讨巢广明二年擢晋州刺史进邠宁节度使屯兴平拜河南都统引兵屯中桥进西北面都统贼平授同中书门下平章事封吴兴侯僖宗幸凤翔玫劫嗣襄王熅奉为帝自号大丞相专决万机及王行瑜败归闻购得玫者以邠宁节度之即勒兵倍道趋长安玫方据几署事兵入斩之即传首兴元帝为受俘馘　　朱诞
按万姓统谱诞温州刺史后二弟褒敖相继刺温州杜荀鹤寄以诗云永嘉为郡昔推名连属君家弟与兄教化尽归龚渤海文章尚出谢宣城盖亦一时所推云　　朱朴
按唐书朱朴传朴襄州襄阳人以三史举由荆门令进京兆府司录参军改著作郎干宁初擢国子毛诗博士朴为人木强无它能所善方士许岩士得幸出入禁中言朴有经济才又水部郎中何迎亦表其贤擢左谏议大夫同中书门下平章事俄判户部进中书侍郎帝益治兵所处可一委朴数月岩士为韩建所杀朴罢为秘书监三贬郴州司户参军卒　　朱延寿
按唐书朱延寿传延寿庐州舒城人事行密破秦彦毕师铎赵锽孙儒功居多表为淮南节度副使以功迁寿州团练使昭宗在凤翔擢奉国军节度使田頵附全忠延寿阴约绝行密行密忧甚绐病目行触柱僵妻延寿姊也掖之行密泣曰吾丧明诸子幼得舅代我无忧矣姊遣婢报延寿疾走扬州禽杀之　　朱湾按唐诗纪事朱湾字巨源西蜀人号沧洲子
　　朱繇
按苏轼诗已将铁石充逸少更补朱繇为道元注朱
繇唐末人善画世所收吴画多朱繇笔也
　　朱辅
按万姓统谱辅字德臣耽学向高隐居不仕着茶山录六卷　　朱友恭
按唐书柳璨传朱全忠恨帝无传禅意乃谋弒以绝人望因令其属李振谕蒋元晖元晖与龙武统军朱友恭夜选勇士百人叩行在见帝遂弒之全忠自河中来朝振曰晋文帝弒高贵乡公归罪成济今宜诛友恭等解天下谤因执友恭斩之　　朱宣
按五代史朱宣传宣宋州下邑人也少从其父贩盐为盗父抵法死宣乃去事青州节度使王敬武为军校敬武以隶其将曹全晟中和二年晟入关破黄巢还过郓州郓州节度使薛宗卒全晟遂据郓州宣以战功为郓州马步军都指挥使已而全晟死军中推宣为留后唐僖宗即拜宣天平军节度使梁太祖镇宣武以兄事宣太祖已袭取滑州稍欲并吞诸镇乃驰檄兖郓言宣多诱宣武军卒亡以东乃发兵收亡卒因攻之遂为敌国干宁四年宣败走中都为葛从周所执斩于汴桥下　　朱瑾
按五代史朱宣传瑾宣从父弟也从宣居郓州补军校少倜傥有大志兖州节度使齐克让爱其为人以女妻之瑾行亲迎乃选壮士为舆夫伏兵器舆中夜至兖州遂掳克让自称留后僖宗即拜瑾泰宁军节度使瑾与宣已破秦宗权于汴州梁太祖责瑾诱宣武军卒以归攻瑾凡十余年大小数十战瑾兵屡败乃奔于淮南杨行密闻瑾来大喜表瑾领武宁军节度使以为行军副使行密累表瑾东南诸道行营副都统领平卢军节度使同中书门下平章事行密死渥及隆演相继立皆年少徐温与其子知训专政畏瑾欲除之瑾乃杀知训遂自刎瑾名重江淮其死也尸之广陵北门路人私共瘗之　　朱葆光
