<!-- { "loadSidebar": true } -->
按隋书李德林传德林字公辅博陵安平人祖寿湖州户曹从事父敬族历太学博士镇远将军魏孝静帝时为内校书德林幼聪敏年数岁诵左思蜀都赋十余日便度高隆之见而嗟叹遍告朝士云必为天下伟器邺京人士多就宅观之月余日中车马不绝年十五诵五经及古今文集日数千言俄而该博文典阴阳纬候无不通涉善属文辞核而理畅年十六遭父艰自驾灵舆反葬故里时正严冬单衰跣足州里人物由是敬重之任城王湝为定州刺史重其才召入州馆待以师友不为君民礼举秀才入邺时秀才擢第罕有甲科德林射策五条考皆为上授殿中将军天统初授给事中直中书参掌诏诰迁中书舍人武平初加通直散骑侍郎典机密时中书侍郎杜台卿上世祖武成皇帝颂齐主以为未尽善令示德林云此文未当朕意卿宜速作即进本也德林乃上颂十六章武成览而善之赐名马一匹及周武帝克齐入邺之日敕小司马唐道和就宅宣旨云平齐之利惟在于尔宜即入见道和引之入即留内省从驾至长安授内史上士武帝谓群臣云我常日闻李德林名谓是天上人岂言今日得其驱使大象初赐爵成安县男宣帝大渐高祖受顾命私问德林曰欲何以见处德林云即宜作大丞相假黄钺都督内外诸军事不尔无以压众心及发丧即便依此以德林为丞相府属加仪同大将军郧公韦孝宽为东道元帅师次永桥长史李询上密启云大将梁士彦宇文忻崔弘度并受尉迟迥餉金军中搔搔人情大异高祖得启欲代此三人德林独进计云临敌代将自古所难如愚所见但遣一腹心明于智略为诸将旧所信服者至军使观其情伪纵有异志必不敢动丞相大悟即令高颎驰驿往军所节度竟成大功进授丞相府内史郎高祖登阼授内史令开皇五年赠其父安平县公以德林袭焉陈平授柱国郡公出为湖州刺史转怀州岁余卒官赠大将军谥文德林少孤未有字魏收谓之曰识度天才必至公辅吾辄以此字卿文集八十卷遭乱亡失五十卷行世子百药　　李询
按隋书李穆传穆兄子询字孝询父贤周大将军询仕周纳言上士建德三年武帝幸云阳宫拜司卫上士委以留府事拜仪同三司迁长安令累迁英果中大夫屡以军功加位大将军赠爵平高郡公高祖为丞相平尉迥进位上柱国改封陇西郡公开皇元年检校襄州总管事岁余拜隰州总管以疾征还京师卒于家子元方嗣　　李崇
按隋书李穆传穆兄子崇字永隆以父贤勋封回乐县侯时年尚小拜爵之日亲族相贺崇独泣下贤怪而问之对曰无勋于国而幼少封侯当报主恩不得终于孝养是以悲耳贤由此大奇之随宇文护伐齐以功最擢授仪同三司周武帝平齐引参谋议以勋加授开府封襄阳县公寻改广宗县公历工部中大夫迁右司驭高祖为丞相迁左司武上大夫寻为怀州刺史进爵郡公尉迥反遣使招之崇初欲相应后知叔父穆以并州附高祖慨然太息曰合家富贵者数十人值国有难竟不能扶倾继绝复何面目处天地闲乎韦孝宽疑之与俱卧起其兄询时为元帅长史每讽谕之崇由是亦归心焉既平尉迥授徐州总管寻进位上柱国开皇三年除幽州总管突厥犯塞崇辄破之其后突厥大为寇掠崇转战十余日师人多死遂保于砂城城荒废不可守晓夕力战无所食乃挺刃突贼卒于阵子敏嗣　　李雅
按隋书李穆传穆子雅少有识量周保定中屡以军功封西安县男拜大都督天和中从元定征江西时诸军失利遂没于陈后得归国拜开府仪同三司领左右军其年从太子西征吐谷浑雅率步骑二千督军粮于洮河为贼所蹑相持数日雅纵奇兵击破之赐奴婢百口封一子为侯后拜齐州刺史高祖作相授大将军迁荆州总管开皇初进爵为公　　李浑
按隋书李穆传浑字金才穆第十子也起家周左侍上士尉迥反于邺时穆在并州高祖遣浑乘驿往布腹心穆遽令浑入京奉熨斗于高祖曰愿执威柄以慰安天下高祖大悦以功授上仪同三司封安武郡公开皇初进授象城府骠骑将军仁寿元年从杨素破突厥于纳远川进位大将军领太子宗卫率初穆孙筠卒高祖议立嗣浑谓其妻兄宇文述曰若得袭封当以国赋之半每岁奉公述因入白皇太子竟奏高祖封浑为申国公以奉穆嗣大业九年迁右骁卫大将军二岁之后不以俸物与述述大恚曰我竟为金才所卖死且不忘乃遣武贲郎裴仁基告浑反述入狱中召出敏妻宇文氏口自传授令写表封云上密持入奏之曰已得金才反状帝于是诛浑敏等宗族三十二人自余无少长皆徙岭外　　李孝贞
按隋书李孝贞传孝贞字元操赵郡柏人人父希礼齐信州刺史世为着姓孝贞少好学能属文在齐释褐司徒府参军事后以射策甲科拜给事中历中书舍人除给事黄门侍郎周武平齐授仪同三司宣帝即位转吏部下大夫高祖为丞相尉迥作乱孝贞从韦孝宽击之以功授上仪同三司开皇初拜冯翊太守为犯庙讳于是称字后数岁迁蒙州刺史吏民安之自此不复留意于文笔每暇日辄引宾客弦歌对酒终日为欢征拜内史侍郎出为金州刺史卒官文集二十卷行世　　李文博
按隋书李文博传博陵李文博性贞介鲠直好学不倦开皇中为羽骑尉特为吏部侍郎薛道衡所知后直秘书内省典校坟籍守道居贫虽衣食乏绝而清操逾厉侪辈莫不敬惮焉稍迁校书郎出为县丞遂得下考数岁不调道衡为司隶大夫遇之于东都尚书省甚嗟愍之遂奏为从事因谓齐王司马李纲曰今日遂遇文博得奏用之以为欢笑其见赏知音如此遭乱播迁不知所终文博性长议论善属文着治道集十卷大行于世　　李子雄
按隋书李子雄传子雄渤海蓨人祖伯贲魏谏议大夫父桃枝东平太守与乡人高仲密同归于周官至冀州刺史子雄从周武帝平齐以功授帅都督高祖受禅为骠骑将军伐陈之役以功进位大将军历郴江二州刺史仁寿中坐事免汉王谅之作乱也炀帝将发幽州兵以讨之时窦抗为幽州总管帝恐其有二心任子雄大将军拜广州刺史驰至幽州因禽抗遂发幽州兵自井陉以讨谅时谅将刘建正攻井陉相遇于抱犊山下力战破之迁幽州总管寻征拜民部尚书从幸江都帝以仗卫不整顾子雄部伍之子雄立指麾六军肃然寻转右武候大将军后坐事除名辽东之役子雄杀使者亡归元感及元感败伏诛　　李雄按隋书李雄传雄字毗卢赵郡高邑人祖榼魏太中大夫父徽伯齐陕州刺史陷于周雄随入长安周太祖时释褐辅国将军从达奚武平汉中定兴州又讨汾州叛寇录前后功拜骠骑大将军仪同三司闵帝受禅进爵为公武帝时从陈王纯迎后于突厥拜硖州刺史数岁征为本府中大夫寻出为凉州总管长史宣帝嗣位从韦孝宽略定淮南雄以轻骑数百至硖口说下十余城拜豪州刺史高祖总百揆征为司会中大夫以淮南之功加位上开府及受禅拜鸿胪卿进爵高都郡公后数年晋王广出镇并州以雄为河北行台兵部尚书岁余卒官子公挺嗣　　李礼成
按隋书李礼成传礼成字孝谐陇西狄道人凉王皓之六世孙祖延实魏司徒父彧侍中礼成与姑之子荥阳郑颢随魏武帝入关大统中释褐著作郎迁太子洗马周受禅拜平东将军散骑常侍后以军功拜车骑大将军仪同三司伐齐之役从帝围晋阳加开府拜北徐州刺史未几征为民部中大夫礼成妻窦氏早没知高祖有非常之表遂聘高祖妺为继室情契甚欢高祖为丞相进位上大将军委以心膂及受禅进封绛郡公出拜襄州总管时突厥屡为寇患缘边要害多委重臣由是拜宁州刺史岁余以疾征还终于家其子世师官至度支郎中　　李安
按隋书李安传安字元德陇西狄道人父蔚仕周为朔燕恒三州刺史襄武县公安释褐右侍上士高祖作相引之左右迁职方中大夫复拜安弟悊为仪同安叔父璋时在京师与周赵王谋害高祖诱悊为内应安阴白之及赵王等伏诛将加官赏安俯伏流涕悲不自胜高祖为之改容曰我为汝特存璋子寻授安开府进封赵郡公悊上仪同高祖即位授安内史侍郎转尚书左丞黄门侍郎平陈之役以为杨素司马仍领行军总管率蜀兵顺流东下大破陈师高祖嘉之进位上大将军复拜悊开府仪同三司备身将军仁寿元年出安为宁州刺史悊为卫州刺史安子琼悊子玮始自襁褓乳养宫中至是年八九岁始命归家拜安悊俱为柱国安谓亲族曰虽家门获全而叔父遭祸今奉此诏悲愧交怀因歔欷悲感不能自胜疾甚而卒子琼嗣少子孝恭最有名悊后坐事除名配防岭南道病卒　　李衍
按隋书李衍传衍字拔豆辽东襄平人父弼周太师衍周太祖时释褐千牛备身封怀仁县公加开府迁义州刺史寻从韦孝宽镇玉壁城数与贼战敌人惮之及平齐以军功进授大将军改封真乡郡公后历安鄜二州刺史及王谦作乱高祖以衍为行军总管从梁睿击平之进位上大将军开皇元年进位柱国寻检校利州总管事转介州刺史后数年大举伐陈授行军总管以疾还京师卒于家子仲威嗣衍弟子长稚尚高祖女襄国公主袭父纶爵为河阳郡公开皇初拜将军散骑常侍历内史侍郎河州刺史检校秦州总管衍从孙密　　李充
按隋书刘方传李充陇西成纪人少慷慨有英略开皇中频以行军总管击突厥有功官至上柱国武阳郡公拜朔州总管甚有威名为敌所惮后有人谮其谋反征还京师上谴怒之充性素刚遂忧愤而卒　　李彻按隋书李彻传彻字广达朔方岩绿人父和开皇初为柱国彻多武艺宇文护引为亲信累迁奉车都尉未几拜车骑大将军仪同三司武帝时从皇太子西征吐谷浑以功赐爵同昌县男从帝拔晋州及帝班师彻与齐王宪屯鸡栖原齐主高纬以大军至彻与杨素等力战宪军赖以获全录前后功加开府别封蔡阳县公宣帝即位从韦孝宽略定淮南授淮州刺史高祖受禅加上开府转云州刺史岁余征为左武卫将军晋王广之镇并州也朝廷妙选正人为之寮佐诏彻总王府军事进爵齐安郡公明年突厥沙钵略可汗犯塞上令卫王爽为元帅率众击之以彻为长史遇敌于白道与李充出其不意掩击大破之以功加上大将军沙钵略因此屈膝称藩开皇十年进位柱国及晋王广转牧淮海以彻为扬州总管司马改封城阳郡公左仆射高颎之得罪也以彻素与颎相善因被疏忌不复任使后出怨言上闻而召之入卧内赐宴遇鸩而卒　　李圆通
按隋书李圆通传圆通京兆泾阳人父景以军士隶武元皇帝因与家僮黑女私生圆通景不之认由是孤贱给使高祖家及为隋国公擢授参军事初高祖少时每燕宾客恒令圆通监厨圆通性严整左右婢仆咸所敬惮惟世子乳母恃宠轻之宾客未供每有干请圆通不许或辄持去圆通大怒叱厨人挝之数十叫呼之声彻于阁内高祖从此善之以为堪当大任高祖作相授帅都督委以心膂圆通多力劲捷长于武用周氏诸王素惮高祖每伺高祖之隙图为不利赖圆通保护获免者数矣高祖深感之由是参预政事受禅拜内史侍郎领左卫长史历左右庶子给事黄门侍郎尚书左丞伐陈之役圆通以行军总管从杨素出信州道以功进位大将军封万安县侯拜扬州总管长史寻转并州仁寿中以勋旧进爵郡公炀帝嗣位拜兵部尚书帝幸扬州以圆通留守京师判宇文述田以还民述诉其受赂坐免官圆通忧惧发疾而卒子孝常大业末为华阴令　　李景
