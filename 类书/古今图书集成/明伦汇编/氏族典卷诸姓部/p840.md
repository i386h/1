<!-- { "loadSidebar": true } -->
按唐书李适传阎朝隐字友倩赵州栾城人少与兄镜几弟仙舟皆著名连中进士孝悌廉让科补阳武尉中宗为太子朝隐以舍人幸性滑稽属辞奇诡为武后所赏累迁给事中景龙初迁著作郎先天中为秘书少监坐事贬通州别驾卒　　阎知微
按唐书阎立德传立德孙知微圣历初为豹韬卫将军武后时突厥默啜请和亲后遣知微持金帛护送武延秀聘其女默啜怒非天子子囚延秀挟知微入寇朝廷以知微卖国夷其族知微不知逃还武后业已然乃曰恶臣疾子赐百官甘心焉于是骨断脔分非要职者不能得子则先以武三思婿免死　　阎伯玙
按唐书王勃传天宝中起居舍人阎伯玙上表以唐承汉黜隋以前帝王废介酅公尊周汉为二王后以商为三恪杨国忠为右相复用魏为三恪周隋为二王后酅介二公复旧封贬伯玙涪川尉　　阎知言
按万姓统谱知言天宝二年任湖州刺史
　　阎士和
按唐书萧颖士传柳并与刘太真尹征阎士和受业于颖士士和字伯均着兰陵先生诔萧夫子集论　　阎用之按唐书阎立德传立德曾孙用之初为彭州参军累迁右卫郎将天宝中女为义王玭妃终左金吾将军　　阎瑜按万姓统谱瑜广德末袁州刺史当兵革后专务德化招集叛亡四民复业及改抚州袁民蚁从吏莫能止　　阎济美
按唐书卢坦传阎济美者第进士有长者名贞元末繇婺州刺史为福建观察使徙浙西为治简易居镇未尝增常赋为华州刺史入为秘书监以工部尚书致仕卒谥曰温　　阎防
按万姓统谱防诗人见河岳英灵集
　　后唐
　　阎宝
按五代史阎宝传宝字琼美郓州人也少为朱瑾牙将瑾走淮南宝降于梁末帝时以为保义军节度使贞明三年贺德伦降晋晋军攻下洺磁相卫移兵围刑州末帝遣张温救宝温降晋晋遣温招宝宝遂降晋晋王拜宝检校太尉同中书门下平章事十八年晋军讨张文礼于镇州以宝为招讨使明年宝战败退保赵州惭愤发疽卒　　宋
　　阎承翰
按宋史阎承翰传承翰真定人周显德中为内侍入宋事太祖以谨愿称太宗时擢为殿头高品迁内殿崇班李顺乱蜀命为川峡招安都监贼平授西京作坊副使充金吾都监真宗即位改西京作坊使内侍左班副都知景德二年领廉州刺史大中祥符初改西京左藏库使四年迁内园使领奖州团练使七年建应天府为南京作鸿庆宫设太祖太宗像遣承翰自京奉往授南作坊使入内都知未几卒承翰性刚强所至过于检察乏和懿之誉子文应西京左藏库使　　阎选
按十国春秋后蜀阎选故布衣也酷善小词有临江仙词云画帘深殿香雾冷风残又云猿啼明月照空滩时人目为阎处士　　阎日新
按宋史阎日新传日新宿州临涣人少为本州牙职补三司使役吏淳化中选隶寿王府主邸中记簿真宗即位擢为供奉官提点雄霸静戎军榷场咸平元年迁内殿崇班永兴军驻泊都监徙剑门关景德初命管勾邠宁环州驻泊兵马俄知泾州移庆州就转供备库使知环州大中祥符初改文思使拜坊州刺史知渭州改知同州明年徙知徐州代还改昭州团练使知单州疾甚许还京师天禧初卒　　阎守恭
按宋史阎守恭传守恭并州榆次人父荣倜傥有志略刘继元欲召至帐下辞以母老不就守恭生而体貌奇伟刘氏平徙太原民于大名府因家焉隶拱圣军擢殿前押班咸平中从幸河北以功为捧日副指挥使累迁干州刺史明道中落军职以德州刺史为永兴军兵马钤辖徙并代路守恭性沉勇御军严虽家居如对宾客所得奉禄悉散予人在并州因春社会宾客与诀后十日卒　　阎文显
按宋史冯文智传咸平中有军士尝中流矢自颊贯耳众医不能取医官阎文显以药傅之信宿而镞出上嘉其能命赐绯　　阎文应
按宋史阎文应传文应开封人给事掖庭积迁至入内副都知仁宗初亲政与宰相吕夷简谋以张耆夏竦陈尧佐范雍赵积晏殊钱惟演皆章献后所任用悉罢之退以语郭后后曰夷简独不附太后邪由是并夷简罢夷简素与文应相结使为中诇久之乃知事由郭后夷简遂怨后及再相杨尚二美人方宠尚美人于仁宗前有语侵后后不胜忿批其颊仁宗自起救之误中其颈仁宗大怒文应乘隙遂与谋废后为净妃既而仁宗悔废郭氏有复后之意文应大惧会后有小疾挟太医诊视数日乃言后暴崩实文应为之也累至昭宣使恩州团练使时谏官劾其罪议并其子士良出之以文应为秦州钤辖改郓州士良罢御药院为内殿崇班文应后徙相州钤辖卒　　阎询按宋史阎询传询字议道凤翔天兴人少时以学问着闻擢进士第又中书判拔萃科累进集贤殿修撰知河中府拜天章阁待制知广州不即赴罢职知商州神宗时转右谏议大夫改邠同二州提举上清太平宫卒　　阎进
按宋史阎进传进隶宣武建炎初遣使通问进从行既至云中府金人拘留使者散处之进亡去追还留守高庆裔问何为亡进曰思大宋尔又问郎主待汝有恩汝亡何故进曰锦衣玉食亦不恋也庆裔义而释之凡三亡乃见杀　　阎彦昭
按江宁县志彦昭字德甫世家建康之江宁徙居溧阳性敏悟善治繁剧轻财尚义自浙西帅司机宜监六部门迁太府寺丞除仓部郎奉使淮东参议浙东江西帅幕除两浙运判奉祠干道九年卒年七十九官至右奉直大夫子晃昴晟晃子一德历江阴建昌二军及泰真二州太守累官宗正寺簿　　阎苍舒
按夔州府志苍舒字惠夫绍兴中王十朋榜进士第二名　　阎一德
按万姓统谱一德嘉定初以朝请郎知真州时兵燹后官民居略尽乃创建听事所著有古今政事录二十卷观厥撰述盖亦有志于及物者　　阎钦受
按万姓统谱钦受御史宿濠州高唐馆有诗云借问襄王安在哉山川此地胜楼台今宵寓宿高唐馆神女何曾入梦来　　阎象
按万姓统谱象知苏州知其风俗而揉以善政恩涵泽濡民以苏息　　金
　　阎显
按山西通志显乐平人天会间充义兵千户性刚勇有才声时干戈甫定辟草莱招离散一境以安官至龙虎卫将军沁南节度使弟甫才智明敏官至怀远大将军招抚副使　　阎公贞
按金史阎公贞传公贞字正之大兴宛平人大定七年擢进士第调朝邑主簿由普润令补尚书省令史察廉升同知亳州防御事改中都左警巡使以政绩闻迁同知武定军节度使明昌初召为大理正累进大理卿承安元年迁翰林侍读学士公贞居法寺几十年详慎周密未尝有过举被命校定律令多所是正金人以为法家之祖云　　阎咏
按万姓统谱咏高唐人气节豪迈常慕张忠定公为人以状元应奉翰林文字终于河南治中郡人祀之于乡贤祠其弟子康晔笃信好学四方之士经其指引为元初名卿大夫者甚众与咏同登乡贤祠　　阎衍按沁源县志衍没于王事以义称
　　阎忠
按大名府志忠滑州人历开州刺史始赛哥叛忠单骑入城缚赛哥以出由是有声寻被擢用及元人围城忠督兵御之力战而死哀宗赠官如例　　元
　　阎忠
按山西通志忠平阳人父衍仕金没于王事忠避兵山东家于高唐其子复善属文仕元累官翰林学士承旨　　阎复
按元史阎复传复字子靖其先平阳和州人祖衍仕金没王事父忠避兵山东之高唐遂家焉复性简重美丰仪七岁读书颖悟绝人岁己未掌书记于行台擢御史掾至元八年用王盘荐为翰林应奉以才选充会同馆副使十二年升翰林修撰十四年出佥河北河南道提刑按察司事十六年入为翰林直学士十九年升侍讲学士明年改集贤侍讲学士二十三年升翰林学士命为浙西道肃政廉访使先是奸臣桑哥当国尝有旨命翰林撰桑哥辅政碑桑哥败复坐是免官成宗即位除集贤学士大德元年迁翰林学士四年拜翰林学士承旨武宗践祚复首陈三事言皆剀切未几进阶荣禄大夫上疏乞骸骨诏从其请皇庆元年卒谥文康　　阎玉
按万姓统谱玉中统初为曲阳尹兴利革弊甚得民心至元初改&#城尹以疾卒两邑耆庶纪其异政为立遗爱碑　　阎从
按万姓统谱从新安县尉县有鬻麦商为贼所杀莫知主名从因集吏民至尸傍跽听忽一人屏树而立命卒引诘之贼遂服尝于道中遇数人驺从若贵游从曰此巨盗也逻致之果得其實邻境称为神明　　明　　阎察
按山西通志察平定人洪武间进士除御史持大体论事侃侃太祖深器之以所言事榜于本州儒学门右激进诸生升浙江参议中官在浙犯法察击死之事闻上素知其直宥之寻转本司左布政及卒&#赐祭葬　　阎宽
按乐安县志宽字德厚其先东平人元末来家邑之石辛镇数世生宽举正统壬戌进士授监察御史正色立朝弹劾不避权贵以不徇津要之请为锦衣指挥马顺所忌出按北畿再按湖广小民得职墨吏多解绶去事竣还朝以中伤下锦衣狱马顺辄逞宿恨逼宽诬服编戍辽之铁岭　　阎禹锡
按河南通志禹锡字子与洛阳人性警敏不群登正统甲子乡荐授昌黎训导会母卒禹锡徒步归庐于墓侧三年诏表其宅里起复改除开州训导时李贤王翱姚夔相继引荐于朝累迁监察御史提督畿内学政卒　　阎佐
按万姓统谱佐字文辅商州人天顺进士授御史尝与中官勘事不合正色厉辞中官素知其直不敢违升浙江副使　　阎仲宇
按万姓统谱仲宇字参甫陇州人成化乙未进士弘治初以按察副使兵备临清素节清介分毫靡所私独持大体风纪振扬喜怒不形仪度古雅临政必祈恩胜军民咸阴受其庇时寒暑雨雪预示僚属节省趋候情多宽假法不少借罔不畏且爱也惠行法外民思无穷擢行之日军民号泣者数千人后历官太子太保兵部尚书兄仲實成化进士历河南参政所在持正有声人称二阎　　阎玺
按山西通志玺寿阳人性凝重不妄笑语人不敢干以私幼读书辄能默会其意为文不事雕琢而矩度秩然成化乙酉举人时年十八益肆力于学甲辰登进士与王虎谷乔白岩王晋溪诸人齐名授户部主事兼理钞关商税羡余丝毫不取升河南颍州兵备副使守正不阿为刘瑾所陷瑾诛交荐不起以疾卒于家士论惜之　　阎鼐
按诸城县志鼐深州人由进士任监察御史守正不挠成化七年以忤中贵外调诸城爱民养士捐俸建沧浪书院迎春接官二亭旬宣牧爱宣化明教儒林皇华肃纲宣威镇海迎恩十石坊卒于官　　阎秀卿
按万姓统谱秀卿长洲人有睿资沉深好书泊如也文清绮虽未离当时体而婉丽典则逸情翩翩若其人在目尢喜推毂后进人伦之鉴實称久焉　　阎野
按青城县志野本县东关民正德六年流贼初起野夜梦关公召至庭下嘱曰城池有事将以累尔奈尔力孱薄吾为尔助之以指戳其右胁惊醒晨起觉气壮神旺周身筋露平时市井年相若力相敌者即十余人莫能当也未几流贼犯山东远近骚动当事者选丁壮为防御计野张空拳请试问曰尔善射乎曰不能善骑乎曰不能然则何试曰吾善砖于是抡大砖于百步外一一中的不爽尺寸当事者以为神月给双粮使守东门贼至城下攻东门甚急野熟视之谓甲胄鲜明者必头目也一砖一堕马顷刻创数十人贼大惊诈以游兵攻南门众随野走南门又诈攻西门众又随野走西门贼始终驻东门未动而野疲于奔命矣满城大呼舁砖给阎野贼闻野名无何东门破贼入野被害　　阎闳
