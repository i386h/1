<!-- { "loadSidebar": true } -->
按名山藏本行记陕西按察副使梁应策鄢陵人七岁母病殆焚香泣中庭请以身代持香谒城隍庙伏地泣几绝遇一黄冠授药一茎仅寸许饮之而愈二十四籍乡书孝声藉甚三十四中嘉靖乙丑进士居都下心脉脉不肯拜官父诒书切戒始授工部营缮司主事历员外郎中为郎十年三请告省亲留妻侍养升成都知府以去家远不愿之官号泣请父父大怒曰不闻孝经始于事亲终于事君犹伏地不起父举杖欲击乃起戒途抵成都数月而大讨计毕疏请终养时父母年并七十躬调甘脆一茶一汤必跪进之父数过亲友家每至漏下数十刻秉烛坐待应门报至趋迎掖门入寝候寝定乃退质明盥沐至寝门问侍婢安否稍不安即忧惶废食人言修虔太和山可致亲寿特步往每十步一拜千有余里时父母年&#八十矣母殁哀毁如礼既葬庐墓侧暮归侍父父病痹伏枕调饮食跪榻下手举匕筋进牏&#衣躬亲澣濯如此者年余子殁妻亡一切不问父殁合葬庐墓如前日以筐盛土首顶培墓有慈乌数百驯集庐下筐举即飞若前导然服阕尚不能去缙绅先生曰孝虽无穷如礼制何拜泣彻庐尝梦一绯衣幕头入呼曰梁孝子我后汉肇恕葬我诘旦园丁&#土得石果肇恕之墓祭而葬之人谓至孝感通如此应策初成进士部送辽左军饷饷&#足额辽军大欢营缮董大工精算缩出中官不得妄费改户部督维扬饷裁罢冗滥扬人称之当得内辅为中官所中升知府亲终抚按交荐其孝行诏补登州练卒赈饥具有效久之升陕西按察副使力疏投闲其卒也乡人为立梁孝子祠　　梁承学
按聊城县志承学字师颜聊城人玺之孙相之子隆庆戊辰进士内侍有同姓者请订宗盟承学正色谢绝殷文庄闻而重之除延安府推官谳狱多平反奏最第一掌铨者嗛之升南京工部主事疏瓜仪河道清芦课修孝陵皆有能声奏绩改户部广西司进员外郎中改云南司以边才擢陕西副使备兵鄜延缮城堡饬武备赐金币声称大振回贼啸聚檄谕立解赈贷饥民全活甚众乃为忌者所构遂拂衣归　　梁云龙按广东通志云龙字会可琼山梁陈人登万历癸未进士授兵部武库司主事戊子典试贵州所取多名士壬辰春晋副使治兵井陉旋调天津进参政治兵开原巨寇系颈受成功着纪录调陇右分守备兵庄浪会土营鲁氏横恣不法夺其营务遂中蜚语以参政听调无何解任抵家以叙前后边功复原任进布政使补分守荆南壬寅以征苗功升湖广巡抚丙午卒于官赠兵部左侍郎赐祭葬　　梁应泽
按畿辅通志应泽字射侯清苑人万历乙未进士授户部主事历升徽州知府寻擢河南副使转平凉副使清厘民田之鬻于宗室者夙弊以绝及巡抚郧阳所著有守徽录成宪考经济略诸书　　梁廷栋
按明外史梁廷栋传廷栋鄢陵人父克从吏部郎中太常少卿廷栋举万历四十七年进士授南京兵部主事召改礼部历仪制郎中天启五年迁抚治西宁参议七年调永平兵备副使乞终养归崇祯元年起故官分巡口北道明年加右参政大兵克遵化巡抚王元雅自缢即擢廷栋右佥都御史代之未几督师袁崇焕下狱复擢廷栋兵部右侍郎总督蓟辽保定军务廷栋有才知兵奏对明爽帝心异之三年兵部尚书申用懋罢特召廷栋代之廷栋居中枢岁余所陈兵事多中机宜帝甚倚任然颇挟数行私不为朝论所重御史水佳引两疏力攻廷栋求去帝犹慰留有安国栋者初以通判主插汉抚赏事廷栋荐其才特擢职方主事仍主抚赏颇为奸利廷栋庇之后佳引坐他事左迁行人司副复上疏发两人交通状颇有迹廷栋危甚赖中人左右之得闲住去八年召拜兵部右侍郎总督宣大山西军务明年大兵由间道逾天寿山克昌平逼京师山后地廷栋所辖也命戴罪入援兵部尚书张凤翼惧罪自请督师两人恇怯不敢战近畿地多残破言官交章论劾两人益惧度解严后必罹重谴日服大黄药求死大兵以八月十五日出塞两人摇尾不敢近至九月朔凤翼卒逾数日廷栋亦卒已法司定罪廷栋果坐大辟以既死不究云廷栋既殁其父克从尚在后兵破鄢陵避开封及开封破淹死于水　　梁志仁
按明外史梁志仁传志仁南京人保定侯铭之裔也万历末举于乡崇祯六年授衡阳知县调罗田邑豪江犹龙与贼通志仁捕下狱犹龙知必死潜导罗汝才别校攻城志仁偕典史单思仁教谕吴凤来训导卢大受督士民守御已而城陷志仁持长矛巷战杀六贼力屈被絷使跪不屈骂贼贼怒碎其支体而焚之妻唐被逼亦大骂遇害思仁等亦不屈死凤来福建人大受宝庆人　　梁梦环
按明外史刘志选传梁梦环广东顺德人举进士历官御史父事魏忠贤杨涟等既逐希旨劾汪文言遂兴大狱出巡山海关刘志选之劾张国纪也忠贤意未逞梦环侦知之天启七年驰疏极论国纪罪国纪竟勒还籍梦环建祠祀忠贤三疏诵功德擢太仆卿忠贤诛被论削籍寻逮系论死　　梁见孟
按畿辅通志见孟号醇宇安肃人万历时进士初为湖广郡司李执法明允召擢吏部文选主事介直不阿调南兵部迁光禄丞累进巡抚湖南副都御史以疾卒于官　　梁羽翰
按广东通志羽翰号鹊起海康人少负才名好学不倦领天启辛酉乡荐崇祯癸未成进士因甲申之变归家杜门不干仕进时有同年多方劝慰诱其出仕辄以各行其志拒之卒于家　　梁一腾
按武平县志一腾岩前人天启七年冬贼入田橑坊一腾率乡兵迎敌死之　　梁思泰
按广东通志思泰巡抚云龙之子荫入太学中顺天副榜判湖广荆州升贵阳同知奉差督饷征黔寇义激捐躯崇祯十四年承旨叙勋谥忠烈赐祭葬建坊立祠崇祀　　梁朝锺
按广东通志朝锺字未央番禺人俶傥不羁好读书善文词崇祯壬午举孝廉发未乙榜甲申燕都陷悲愤欲绝具衣冠北面再拜屏家人赴池水死焉所著有辅法录家礼补笺日纪录喻园集行世　　梁体坤
按陕西通志体坤字宁宇临潼人增广生崇祯五年流贼纵掠其地令为牵马体坤大骂贼遂杀之　　梁佐主按陕西通志佐主陇州学生员崇祯八年巨寇高应祥李自成张献忠等共率众攻城城陷佐主不屈死　　梁维新按江西通志维新号锺石高安人崇祯庚午乡荐以特恩授遂宁知县中途闻闯寇陷都城未抵任而返隐居铜湖卒　　梁善政
按济南府志善政泰安人博学笃志善属文长于诗律为人正直忠孝乡党无间言以岁贡司训兖州府滋阳县崇祯末年流寇陷城见执不屈骂贼而死　　梁润之按昌邑县志润之生员壬午兵变殉难
　　梁儒秀
按畿辅通志儒秀官中军城陷死之
　　梁清宏
按畿辅通志清宏梦龙曾孙由世袭锦衣卫副千户擢北镇抚司掌刑在职明允不事株连诸逮狱者加意惠恤皆为感德历迁都指挥使仍掌司事闯寇破京城不食而卒　　梁渚
按河南通志渚柘城人任延川令回籍流寇肆掠执渚不屈杀之　　梁孕龙
按陜西通志孕龙崇信学生为寇所获欲杀之孕龙不少屈寇曰但能屈膝婉词则生汝矣孕龙曰吾名教中人肯受汝贼辱哉碎口裂舌至死不变　　梁万爵
按广东通志万爵字天若番禺人性缜密寡言笑待人重然诺不轻取与庚寅闻兵入急趋出屋后园濠上其仆迹之挥之使回遂赴水死语不及家事　　梁顺甫按郧西县志顺甫七岁丧父痛母罗氏守节乃殚力于学卒业南雍授仪宁令有异政邑旱祷则立雨有虎作逐虎文焚之虎即遁去　　梁琦
按山西通志琦应州人骂贼不屈贼磔裂其尸
　凉姓部汇考
郑樵通志
　　平声
凉氏魏志有太子太傅凉茂望出山阳

　匡姓部列传
　　周
　　匡裕
按尚友录裕字子孝鲁匡邑宰句须之后春秋时师柱下史老得长生之术兄弟七人同结庐于南障山中周定王尝问方今神仙之在世者几何老举五岳诸仙对裕其一也王征之不见后使使者访其隐所仅有草庐存焉邦人遂呼匡山又曰庐山　　汉　　匡衡
按汉书匡衡传衡字稚圭东海承人世农夫至衡好学家贫庸作以供资用诸儒为之语曰无说诗匡鼎来匡说诗解人颐射策甲科以不应令除太常掌故补平原文学学者多上书荐衡明经当世少双后进皆欲从衡平原事下太子太傅萧望之问衡对诗大义深&#宣帝不用儒术遣归官皇太子见衡对私善之元帝即位史高为大司马辟衡为议曹史荐于上以为郎中迁博士给事中迁光禄大夫太子少傅朝廷有政议傅经以对上以为任公卿由是为光禄勋御史大夫建昭三年代韦元成为丞相封乐安侯成帝即位奏正南北郊罢诸淫祀元帝时石显用事衡畏显至成帝初乃与御史大夫甄谭追条其旧恶司隶校尉王尊奏衡谭居大臣位知显等专权不以时奏无辅政之义衡乞骸骨不许后有司奏衡专地盗土坐免为庶人终于家　　匡昌
按汉书匡衡传衡子昌为越骑校尉
　　匡咸
按汉书匡衡传衡子咸明经历位九卿
　　匡席
按万姓统谱席见印薮
　　匡元
按万姓统谱元见印薮
　　匡去疾
按万姓统谱去疾见印薮
　　晋
　　匡术
按万姓统谱术司徒中郎攻石勒马头坞克之　　宋　　匡梦者
按万姓统谱梦者龙泉人咸淳进士
　　元
　　匡才
按峄县志才邳州氶人汉丞相衡之后也世居匡里至祖友及其父珍耕于下邳始别为匡家镇云才多智勇好读孙吴书仕金为武略将军徐邳兵马都巡使金&#率所部归元令招散&#还守邳邳徐逼宋北边而桐郡孟山宿迁桃源濉口皆要地才乃与裨将百家奴益兵进击不旬月五城皆破拔授沂邳东河监军邳人袁万作乱出战大破之加监战兵马使徐守张名叛合宋兵来攻邳连战大败之擒其将卒三千余人进沂邳东河元帅兼建武军节度副使壬子宋兵大入境才血战死时年六十五子国政方六岁倚母高氏有奇操　　匡国政
按万姓统谱国政建武军节度副使才之子也为归德府判官母病刲肝以进病愈既而复病又剔胸和药愈之及卒庐墓终丧延佑中旌表　　明
　　匡福
按胶州志福至正间累官河南行省参政尝与孛罗帖木儿击刘福通于卫辉克复曹州见孛罗帖木儿跋扈阴有异志即解官去时张士诚征福授以元帅不受即率众归明太祖拔为骑尉守东海值倭寇窃发福击破之有奇功授武德将军世守胶州　　匡显
按万姓统谱显乐平人洪武进士
　　匡忠
按万姓统谱忠字体道号仁斋滑县人世业医尝起危殆之疾不责人之报以长厚称忠幼读儒书甫冠即开门授徒笃于孝友恩义兼至晚年以家事付子愚优游乡里以诗酒自娱卒年八十　　匡愚
按万姓统谱愚字希贤善医术征随中贵郑和三使外国其道大鸣　　匡一定
按荆州府志一定公安人建文己卯举人任教授　　匡辅按衡州府志辅耒阳人建文二年己卯科举人任知县　　匡文真
按石门县志文真本县九都人由岁贡永乐二年任四川罗江县知县政绩茂着永乐十一年升礼部精膳司郎中历升侍郎　　匡佐
按衡州府志佐耒阳人永乐六年戊子科举人任苍梧知县　　匡鹏
按攸县志鹏景泰年贡士任县丞
　　匡翼之
按胶州志翼之登成化己丑进士擢南京御史寻改北京清理陜西军政革厘夙弊戎伍充实巡按贵州千户王寿豪强奸法廉得其状案之寿父为刘瑾私人翼之以此忤瑾改四川副使时威茂土蕃寇扰躬诣酋营谕以祸福悉降之事闻瑾修旧&#中以飞语谪知桐庐瑾败升广东按察司使　　匡赞
按衡州府志赞耒阳人成化七年辛卯科举人任知县　　匡辅
按万姓统谱辅罗源人内丘知县
　　匡允中
