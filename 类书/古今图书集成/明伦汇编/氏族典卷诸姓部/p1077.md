<!-- { "loadSidebar": true } -->
按宋史许奕传奕字成子简州人庆元五年擢进士第一为秘书省正字迁秘书郎权考功郎官迁起居舍人韩胄议开边奕贻书论之胄不乐蜀盗既平以起居舍人宣抚四川使金还权礼部侍郎迁吏部侍郎求补外知泸州移知遂宁府民德之画像祠于学进龙图阁待制知潼川府其民亦相与祠于东山僧舍会金人败盟蜀道震扰奕请速选威望大臣宣抚信赏必罚以奖忠义收人心御史劾奕欺罔降一官诏提举玉隆宫还家死　　许之选
按江西通志之选字叔仁临川人开禧元年进士魏了翁荐诸朝授泰和宰邑有巨豪戕民挠政捕置狱悉得其状抵罪再知淮安县判九江卒　　许应龙
按宋史许应龙传应龙字恭甫福州闽县人嘉定元年进士调汀州教授迁宗学博士理宗即位应龙陈正心为治国平天下之纲领迁著作郎丐外知潮州端平初为礼部郎官迁国子司业祭酒试吏部侍郎升侍读权兵部尚书以端明殿学士提举洞霄宫卒应龙不躁不竞不激不随不妄荐士而亦无伤人害物之事　　许巨川
按万姓统谱巨川字东甫温陵人嘉定进士其学得伊洛紫阳之传初董教广洋笃志训诲学者有所矜式人多感之终东莞令　　许炳
按万姓统谱炳字仲明平江人通春秋登嘉定进士授宁乡县尉时人称其廉　　许应寅
按万姓统谱应寅字春伯平江人与弟应廷俱有时名俱登绍定二年进士春伯尢以操行着　　许堪
按万姓统谱堪金华人端平中知泰州大增治城濠又创堡城于城北淳佑中敌哨至以濠深不敢觇城堪之功也　　许子良
按万姓统谱子良字肖说东阳人嘉熙间举进士年已五十余矣调余姚簿未上用宰相乔行简荐历太学博士请外出知饶州改知台州　　许孔明
按万姓统谱孔明字元熙祁门人嘉熙间太学生理宗幸太乙宫伏阙上书谏游幸并言贤否混淆丞相丁大全燮理失道上嘉纳之仕终宣教郎　　许彪孙
按宋史许彪孙传彪孙显谟阁学士奕之子为四川制置司参谋官景定二年刘整叛召彪孙草降文以潼川一道为献彪孙辞使者曰此腕可断此笔不可书也即闭门与家人俱仰药死　　许知言
按万姓统谱知言闽清人兄逢言弟知白知什知亿俱业诗书母病知言兄弟昕夕不离侧越三月药弗效知言乃斋戒吁天刲股烹调以进母病遂愈年七十始卒知言兄弟哀毁逾礼俱然香于臂冀以资其冥福进士许叔度为立传刻于药师院后知亿子禹锡请改其里为孝顺从之　　许月卿
按万姓统谱月卿婺源人父大宁有学行尝教月卿曰段秀实笏击朱泚颜杲卿面折禄山简册有光精爽如此惟尔英烈追配古人此高宗皇帝追赞李若水词也小子识之后月卿登第攻击权贵无少顾忌数上书斥丁贾奸邪出佐江西漕宋亡三年不言虽言亦如病狂卒年七十谢迭山尝书其门曰要知今日谢枋得便是当年许月卿　　金
　　许安仁
按金史许安仁传安仁字子静献州交河人登大定七年进士第调河间县主簿累迁太常博士章宗为皇太孙以讲学被选即位改国子监丞徙翰林修撰同知制诰超授礼部郎中出为泽州刺史在郡二年徙同知河南府事升汾阳军节度使致仕泰和五年卒谥文简　　许古
按金史许古传古字道真安仁子也登明昌五年词赋进士第贞佑初自左拾遗拜监察御史迁左司员外郎转右司谏兴定三年正月拜左补阙八月解职哀宗即位召为补阙俄迁左司谏致仕正大七年卒古平生好为诗及书然不为士大夫所重时论但称其直云　　元
　　许楫
按元史许楫传楫字公度太原忻州人以儒生中词赋选河东宣抚司又举楫贤良方正孝廉楫至京师平章王文统命为中书省掾以不任簿书辞改知印一日从省臣立殿下世祖见其美髯魁伟授中书省架阁库管勾立大司农司以楫为陕西道劝农使至元十三年宋平帝命平章廉希宪行中书于荆南府以楫为左右司员外郎明年擢岭北湖南提刑按察副使改江西道二十三年授徽州总管二十四年授东平总管谢事二年卒子余庆重庆崇庆余失其名　　许谦按元史许谦传谦字益之其先京兆人九世祖延寿宋刑部尚书八世祖仲容太子洗马仲容之子曰洸曰洞洞由进士起家以文章政事知名于时洸之子實由平江徙婺之金华至谦五世为金华人父觥登淳佑七年进士第谦生数岁而孤稍长肆力于学讨论讲贯终日不倦笃于孝友有绝人之行其处世不胶于古不流于俗不出里闾者四十年四方之士以不及门为耻大德中廉访使刘庭直副使赵宏伟论荐于朝中外名臣列其行义者前后章数十上而郡复以遗逸应诏乡闱大比请司其文衡皆莫能致至元三年卒尝以白云山人自号世称为白云先生朝廷赐谥文懿　　许国祯
按元史许国祯传国祯字进之绛州曲沃人祖济金绛州节度使父日严荣州节度判官皆业医国祯尢精金乱寓太原世祖在潜邸国祯以医征至翰海留掌医药世祖即位授荣禄大夫至元十二年迁礼部尚书拜集贤大学士升翰林集贤大学士卒谥忠宪　　许衡按元史许衡传衡字仲平怀之河内人父通避地河南生衡于新郑县幼有异质稍长嗜学如饥渴世祖出王秦中召衡为京兆提学中统元年世祖即皇帝位召至京师时王文统以言利进为平章政事衡谢病归至元五年召还六年命与太常卿徐世隆定朝仪又诏与太保刘秉忠定官制时阿合马擅权势倾朝野一时大臣多阿之衡每与之议必正言不少让阿合马由是衔之衡乃论列阿合马专权罔上&#政害民事不报因谢病八年以为集贤大学士以病请还十八年卒大德二年谥文正　　许扆
按元史许国祯传扆字君黼一名忽鲁火孙从其父国祯事世祖于潜邸进退庄重世祖喜之赐今名入备宿卫忠慎小心除礼部尚书提点太医院事每外国使至必命与之语辞理明辩莫不倾服成宗即位迁中书右丞改陕西行中书省右丞有足疾不能行每国有大政诏使近侍即其家问之特授荣禄大夫大司徒食其禄终身谥僖简　　许维祯
按元史许维祯传维祯字周卿遂州人至元十五年为淮安总管府判官卒子殷　　许有壬
按元史许有壬传有壬字可用其先世居颍后徙汤阴有壬擢延佑二年进士第授同知辽州事至治元年迁吏部主事二年转江南行台监察御史召拜监察御史丁父忧天历二年擢两淮都转运盐司使至顺二年召参议中书省事丁母忧去元统元年复以参议召明年拜参知政事大臣有忌之者不可留遂归彰德至元六年召入中书仍为参知政事至正十二年盗起河南有壬画备御之策十五条以授郡将十三年拜河南行省左丞十五年复拜中书左丞集贤大学士十七年以老病力乞致仕二十四年卒有壬历七朝垂五十年遇国家大事无不尽言谥文忠子一人曰祯　　许熙载
按万姓统谱熙载汤阴人博通古今事母以孝闻仕为会福院照磨能以儒饰吏尝病古人女教杂见于礼书漫无统纪乃辑为女教书后开义学以教乡人所著有东冈小&#　　许辅
按山东通志辅字良佐临邑人至元中授青州路总管己亥岁受诏勤王战没于阵　　许义夫
按元史许义夫传义夫砀山人为夏邑县尹每亲诣乡社教民稼穑见民勤谨者出己奉赏之怠惰者罚之三年之间境内丰足后为封丘县尹值至正四年大饥盗贼群起抄掠州县义夫闻贼至近境乃单马见贼言辞愿款贼遂他往封丘之民得免于难　　许广大按浙江通志广大字具瞻天台人举进士授庆元路昌国州判官再授武义县尹以廉能闻至正九年调知鄞县平差役辨讼诉礼耆德奖拔后进岁旱祷雨辄应民歌颂之　　许则祖
按万姓统谱则祖乐平人性刚健至正间乱兵四起则祖倡义兵恢复德兴县后屡战胜一日追贼马陷泞泥中遂遇害事闻谥忠显　　许天篪
按江西通志天篪字时翁吉水人有易象图说理学同异行于世
　鬼姓部汇考
凌迪知万姓统谱
　　鬼姓
鬼见姓苑周有鬼谷先生

　序姓部列传
　　周
　　序点
按礼记射义孔子射于矍相之圃观者如堵墙使序点扬觯而语曰好学不倦好礼不变旄期称道不乱者不在此位也盖有存者　　汉
　　序渊
按郑樵通志汉有序渊

　杜姓部列传一
　　周
　　杜伯
按唐书宰相世系表伯为宣王大夫无罪被杀　　杜原款按左传僖公四年初晋献公欲以骊姬为夫人卜之不吉筮之吉公曰从筮卜人曰筮短龟长不如从长弗听立之生奚齐其娣生卓子及将立奚齐既与中大夫成谋姬谓太子曰君梦齐姜必速祭之太子祭于曲沃归胙于公公出姬置诸宫六日公至毒而献之公祭之地地坟与犬犬毙与小臣小臣亦毙姬泣曰贼由太子太子奔新城公杀其傅杜原款　　杜混罗
按左传成公十六年晋楚遇于鄢陵晋韩厥从郑伯其御杜混罗曰速从之其御屡顾不在马可及也韩厥曰不可以再辱国君乃止　　杜泄
按左传昭公四年十二月叔孙卒公使杜泄葬叔孙杜泄将以路葬且尽卿礼季孙使杜泄舍路不可五年春王正月舍中军以书使杜泄告于殡曰子固欲毁中军既毁之矣故告杜泄曰夫子唯不欲毁也故盟诸僖闳诅诸五父之衢受其书而投之帅士而哭之叔仲子谓季孙曰带受命于子叔孙曰葬鲜者自西门季孙命杜泄杜泄曰卿丧自朝鲁礼也吾子为国政未改礼而又迁之群臣惧死不敢自也既葬而行注
杜泄叔孙氏宰
　　杜康
按尚友录康善造酒酉日死故造酒忌酉
　　汉
　　杜得臣
按汉书功臣侯表得臣以卒从起胡陵入汉以郎将迎左丞相军击项籍封棘阳侯二十六年薨谥严　　杜恬按汉书功臣侯表恬以御史从出关以内史攻项昌以廷尉死事封长修侯谥平　　杜中
按汉书功臣侯表孝惠三年长修怀侯中嗣十七年薨　　杜意
按汉书功臣侯表孝文五年长修侯意嗣二十七年有罪免　　杜但
按汉书功臣侯表孝文六年棘阳侯但嗣四十三年薨　　杜相夫
按汉书功臣侯表孝景中五年长修侯相夫绍封三十七年元封三年坐为太常与大乐令中可当郑舞人擅繇阑出入关免　　杜武
按汉书功臣侯表元光四年棘阳怀侯武嗣七年元朔五年薨亡后　　杜周
按汉书杜周传周南阳杜衍人也义纵为南阳太守荐之张汤为廷尉史使案边失亡所论杀甚多奏事中意与减宣更为中丞者十余岁周少言重迟而内深次骨其冶大抵放张汤而善候伺上所欲挤者因而陷之上所欲释久系待问而微见其冤状至为廷尉诏狱益多中废后为执金吾逐捕桑弘羊卫皇后昆弟子刻深上以为尽力无私迁为御史大夫始周为廷史有一马及久任事而两子夹河为郡守訾累巨万治皆酷暴唯少子延年行宽厚云　　杜延年
按汉书杜周传周子延年字幼公亦明法律昭帝初立霍光秉政以延年补军司空上官桀父子谋逆延年以闻封为建平侯擢为太仆右曹给事中光持刑罚严延年辅之以宽昌邑王废大臣议所立时宣帝养于掖廷与延年中子佗相爱善延年劝光立焉宣帝即位益信任之光薨后子禹与宗族谋反诛上以延年霍氏旧人免官后数月复召拜为北地太守徙西河五凤中征入为御史大夫延年居父官府不敢当旧位坐卧皆易其处以病乞骸罢就第后数月薨谥曰敬　　杜缓
按汉书杜周传周子建平侯延年薨子缓嗣缓少为郎本始中以校尉从蒲类将军击匈奴还为谏大夫迁上谷都尉雁门太守父延年薨征视丧事拜为太常治诸陵县每冬月封具狱日常去酒省食官属称其有恩　　杜钦
