<!-- { "loadSidebar": true } -->
按宋史王庶传庶字子尚庆阳人崇宁五年举进士第以种师道荐通判怀德军高宗即位除鄜延经略使兼知延安府累立战功升龙图阁待制节制陕西六路军马金人大入庶调兵自沿河至冯翊据险以守金人乘冰渡河破潼关秦陇皆震庶传檄诸路会期讨贼泾原统制曲端雅不欲属庶以未受命辞金人知端与庶不协并兵寇鄜延遂陷延安庶无所归自将百骑驰至襄乐尚倚端为助端夺庶节制使印又拘縻其官属会诏庶守京兆庶先以失律自劾得罢时张浚自富平败归始思庶及端之言可用乃并召之庶地近先至谓浚曰端有反心浚亦畏端得士始有杀端意矣绍兴五年起复知兴元府利夔路制置使徙知成都明年落职奉祠六年除湖北安抚使知鄂州七年以兵部侍郎召入对口陈秦蜀利害上大喜即日迁尚书阅月拜枢密副使命措置江淮边防是时秦桧再相以和戎为事金使乌陵思谋至诏趣庶还庶力诋和议乞诛金使其言甚切金又遣萧通古来许割地还梓宫归太后庶曰和议之事臣所不知凡七疏乞免官乃以资政殿学士知潭州十三年御史胡汝明论庶讥讪朝政责道州安置卒孝宗思庶言追复其官谥敏节　　王霁
按宋史王云传云兄霁崇宁时为谋议司详议官上书告蔡京罪黥隶海岛钦宗复其官从种师中战死　　王祖道按宋史王祖道传祖道字若愚福州人第进士又举制科会罢调韩城尉知松阳白马二县为司农丞监察御史改司封员外郎知汀泉福三州历使诸路入为户部吏部员外郎左司谏徽宗谓其论事无足行依阿苟容出知海州拜秘书少监再为福州加直龙图阁知桂州蔡京开边祖道欲乘时僥富贵诱王江酋杨晟免等使纳土夸大其辞言向慕者百三十峒五千九百家十余万口其旁通江洞之众尚未论也擢祖道显谟阁待制进龙图阁直学士召为兵部尚书未行与融州张庄谋使庄奏言海南一千二十峒皆已团结所未得者百七十峒今人款化则未得者才十之一耳于是猺黎渠帅不胜忿蜂起侵剽围新万安军及观州杀官吏初祖道徙城时言黎人伐木助役及是诏问不能对京芘之犹除端明殿学士知复州复以刑部尚书召大观二年卒　　王庭秀
按宋史郑&#传王庭秀字&#彦慈溪人为学旁搜远绍不苟趣时好造诣深远操持坚正发为文辞俊迈宏远登政和二年上舍第历官州县侍御史李光荐为御史台检法官宣和靖康时进言皆发于忠义擢拜监察御史迁殿中侍御史与郑&#力争降封高宗事未几出知瑞州召为吏部郎改左司言迁检正中书门下省诸房公事与宰相议多不合不自安引疾求去诏直秘阁主管崇道观而归　　王老志
按宋史王老志传老志濮州临泉人事亲以孝闻为转运小吏不受赂谢遇异人于丐中自言吾所谓锺离先生也予之丹服之而狂遂弃妻子结草庐田间时为人言休咎政和三年太仆卿王亶以其名闻召至京师馆于蔡京第尝缄书一封至帝所徽宗启读乃昔岁中秋与乔刘二妃燕好之语也帝由是稍信之封为洞微先生朝士多从求书初若不可解后卒应者十八九故其门如市京虑太甚颇以为戒老志亦谨畏乃奏禁绝之尝献乾坤鉴法命铸之既成谓帝与皇后他日皆有难请时坐鉴下思所以儆惧消变者明年见其师责以擅处富贵乃丐归未得请病甚始许其去步行出就居病已失矣归濮而死诏赐金以葬赠正议大夫初王黼未达时父为临泉令问黼名位所至即书太平宰相四字旋以墨涂去之曰恐泄机也黼败人乃悟　　王棠
按苏州府志棠字子思郡人大观三年进士绍兴五年以左朝奉郎知江阴军请立学官教授给田以养士又刻春秋三传于学又请于尚书截留秋苗以为军储其他善政多类此　　王襄
按宋史申积中传邓州王襄经术登科年未六十请老事孀嫂如母养孤甥如子教诲后进赒恤乡里贫民以学行称诏表门闾赐号处士　　王安中
按宋史王安中传安中字履道中山阳曲人进士及第调瀛州司理参军大名县主簿历秘书省著作郎政和间自秘书少监除中书舍人擢御史中丞安中疏言蔡京欺君僭上&#国害民数事上悚然纳之京大惧其子攸日夕侍禁中泣拜恳祈上为迁安中翰林学士又迁承旨宣和元年拜尚书右丞三年为左丞金人来归燕谋帅臣安中请行王黼赞于上授庆远军节度使河北河南燕山府路宣抚使知燕山府辽降将郭药师同知府事药师跋扈府事皆专行安中不能制第曲意奉之故药师愈骄俄加检校少保改少师以上清宝箓宫使召还除检校太保建雄军节度使大名府尹靖康初言者论其缔合王黼童贯及不几察郭药师叛命罢为观文殿大学士提举嵩山崇福宫又责授朝议大夫秘书少监分司南京随州居住又贬单州团练副使象州安置高宗即位内徙道州寻放自便绍兴初复左中大夫子辟章知泉州迎安中往未几卒　　王仔昔
按宋史王仔昔传仔昔洪州人始学儒自言遇许逊得大洞隐书豁落七元之法出游嵩山能道人未来事政和中徽宗召见赐号冲隐处士帝以旱祷雨每遣小黄门持纸求仔昔画日又至忽篆符其上乃细书焚符汤沃而洗之黄门惧不肯受强之乃持去盖帝默祝为宫妃疗赤目者用其说一沃立愈进封通妙先生居上清宝箓宫献议九鼎神器不可藏于外乃于禁中建圆像徽调阁以贮之仔昔资倨傲又少戆帝常待以客礼故其遇巨阉殆若童奴又欲群道士皆宗己及林灵素有宠忌之陷以事囚之东太一宫旋坐言语不逊下狱死仔昔之得罪宦者冯浩力最多未死时书示其徒曰上蔡遇冤人其后浩南窜至上蔡被诛　　王俊义
按宋史王觌传觌从子俊义字尧明游学京师资用乏或荐之童贯欲厚聘之拒不答林灵素设讲席宝箓宫诏两学选士问道车驾将临视推恩司成以俊义及曹伟应诏俊义辞焉逮至讲所去御幄跬步内侍呼姓名至再俊义但望幄致敬不肯出次既罢皆为之惧俊义处之恬然以太学上舍选奏名列其下徽宗亲程其文擢为第一及赐第望见容貌甚伟大悦顾侍臣曰此朕所亲擢也真所谓俊义矣蔡京邀使来见俊义不往仅拜国子博士进吏部员外郎尝入对帝问卿知前所以亲擢乎盖主司之意不一是以天子自提文衡也迁右司员外郎为王黼所恶以直秘阁知岳州卒　　王资深
按尚友录资深山阳人第进士累官尚书郎初擢御史首论在廷大臣草具将上蔡京遣所亲谓曰慎勿言当以此位相处不答出知扬州寻改明州尝着周书及方言子洋中甲科累官直徽猷阁历三郡有治效所著有东牟集　　王之道
按尚友录之道无为人刚直尚气节举进士与兄之义之深同科名其堂曰三桂有桐山文集尝梦帝命之曰以尔有功当录其后子十人仕者九人遘至户部侍郎　　王昂
按万姓统谱昂江都人以文章称于时政和中进士是年嘉王居首选徽宗以亲王为嫌升昂为第一除秘书省校书郎高宗时除起居舍人秘书少监　　王俣按万姓统谱俣字硕夫宛丘人年十六补太学生第政和初进士除太学博士擢监察御史建炎初扈从南渡遂家余姚召拜右司员外郎历升两浙计度转运使秦桧专国俣居家二十八年桧死起知明州召除户部侍郎与庙堂不合除工部尚书言者乘之罢归随卒俣节行刚方为中兴名臣子速亦有名于当世　　王端朝
按万姓统谱端朝澶渊人过江爱溧阳风土因家焉少该博洽闻年未冠建康乡举第一及入太学又为第一再中博学宏词科历太学录秘书省正字终知永州　　王宗哲
按万姓统谱宗哲字廷俊长汀人初省试俱未第会朝廷责有司取人过额减百人宗哲亦在数中遂东归读书绝意功名以诗酒自适至政和戊戌凡一十四年以恩沛复取所减百人廷对遂中甲科累官灌阳令致仕归创堂手植六柳号六柳先生与郡守张宪武为诗友更倡迭和年八十一而卒　　王黼
按宋史王黼传黼字将明开封祥符人初名甫后以同东汉宦官赐名黼多智善佞中崇宁进士第何执中荐擢校书郎张商英在相位寖失帝意帝遣使以玉环赐蔡京于杭黼觇知之数条奏京所行政事京复相德其助己除左谏议大夫御史中丞黼因执中进乃欲去执中使京颛国遂疏其二十罪徙户部尚书为学士承旨宣和元年拜特进少宰由通议大夫超八阶宋朝命相未有前比也蔡京致仕黼阳顺人心悉反其所为四方翕然称贤相既得位乘高为邪多畜子女玉帛自奉僭擬禁省睦寇方腊起黼方文饰太平不以告蔓延弥月遂攻破六郡是时朝廷已纳赵良嗣之计结女直共图燕大臣多不以为可黼曰兼弱攻昧武之善经也今弗取女直必强中原故地将不复为我有帝向其言遂治兵黼于三省置经抚房专治边事不关枢密括天下丁夫计口出算得钱六千二百万缗竟买空城五六奏凯率百僚称贺帝解玉带以赐优进太傅封楚国公钦宗在东宫恶其所为郓王楷有宠黼为阴画夺宗之策钦宗受禅黼惶骇入贺合门以上旨不纳金兵入汴不俟命载其孥以东诏籍其家吴敏李纲请诛黼事下开封尹聂山山方挟宿怨遣武士蹑及于雍丘南辅固村戕之民家取其首以献　　王士言
按宋史王士言传士言武举进士累立战功西北服其威名宣和初擢河东廉访使者方腊为寇诏择材略之士冯熙载荐为东南第三将靖康元年诏以浙西兵往河东防秋金人攻泽州毕力守御金兵日增他将力屈城陷巷战而死　　王子武
按嘉兴府志子武宣和初为统军睦寇方腊作乱横行州邑攻秀州去城南一舍而阵子武白太守下令简精锐五百人启门鼓噪而出太守率百姓登陴擂鼓发喊以助之屋瓦皆震贼大骇奔溃数十里斩首五千级筑京观五以表其功贼遂退据临安不敢北向以窥江淮　　王舜举
按万姓统谱舜举祁门人举进士通判信州时清溪洞方腊反舜举伏兵大破之授朝散大夫直秘阁赐赉甚厚寻除江东提刑卒赠大中大夫　　王序
按宋史王庠传庠弟序宣和间以恩幸至徽猷阁直学士　　王渊
按宋史王渊传渊字几道熙州人后徙环州应募击夏国有功权知巩州宁远寨诸羌入寇渊击破之追至邈州城兼知临宗寨坐法免宣和五年刘延庆讨方腊以渊为先锋贼平授合门宣赞舍人权京畿提举保甲继从延庆攻契丹战败为敌所获已而逃归迁果州团练使靖康元年为真定府总管金人攻汴京范讷统勤王兵屯雍丘以渊为先锋寻以所部归康王府明年张邦昌僭立康王如济州即位以渊为都统制时群盗蜂起提兵四出所向皆捷迁向德军节度使建炎三年二月金人攻扬州帝仓卒渡江渊与内侍康履从至镇江命守姑苏寻自平江赴行在拜签书枢密院事先是统制官苗傅自负世将以渊骤用颇觖望刘正彦尝招巨盗丁进亦以赏薄怨渊而内侍康履颇用事及渊入枢府傅正彦以其由宦官荐愈不平俟渊入朝伏兵杀之赠少保谥襄愍子倚　　王璧
按万姓统谱璧字子润生而颖异七岁日诵千言一过辄不忘宣和六年登进士第年少气锐以远大自期悉焚前所为举子文披阅群书蕴蓄日富举笔为文波澜汹涌朝廷方复博学宏词科首冠其选未几终待次通判以卒士论惜之　　王衣
