<!-- { "loadSidebar": true } -->
按周书李贤传贤字贤和其先陇西成纪人曾祖富魏太武时讨两山屠各殁于阵祖斌袭领父兵镇高平因家焉父文保早卒贤幼有志节魏永安中万俟丑奴反叛尔朱天光率兵击破之其党万俟道洛犹据原州天光遣使造贤令密图道洛贤绐道洛奔牵屯山天光令都督长孙邪利行原州事以贤为主簿道洛乘虚忽至杀邪利贤复率乡人拒战道洛乃退累迁威烈将军贺拔岳为侯莫陈悦所害太祖西征贤与其弟远穆等密应侯莫陈崇以功授都督魏孝武西迁太祖令贤率骑兵迎卫授左都督安东将军还镇原州大统二年迁原州长史寻行原州事四年莫折后炽连结贼党所在寇掠贤率乡兵与史宁讨之后炽遁走八年授原州刺史十六年迁骠骑大将军开府仪同三司太祖之奉魏太子西巡也至原州遂幸贤第让齿而坐行乡饮酒礼焉后以弟子植被诛贤坐除名保定二年诏复贤官爵授瓜州刺史高祖及齐王宪之在襁褓也以避忌不利居宫中太祖令于贤家处之六载乃还宫因赐贤妻吴姓宇文氏养为侄女及高祖西巡幸贤第凡昆季至子侄等并豫宴赐四年王师东讨朝议以西道空虚乃授贤使持节河州总管贤乃大营屯田以省运漕五年宕昌寇边乃于洮州置总管府以镇遏之俄废洮州总管迁于河州复以贤为之高祖思贤旧恩征拜大将军天和四年卒于京师子端嗣　　李远
按周书李贤传贤弟远字万岁魏正光末天下鼎沸远昆季率励乡人欲图拒守而众情猜惧远按剑言曰有异议者斩于是众皆股栗听命遂深壁自守而外无救援城陷远闲行入朝授武骑常侍及尔朱天光西伐除伏波将军太祖与语说之令居麾下魏文帝嗣位之始以远字可嘉令扶帝升殿迁使持节征东大将军从征窦泰复弘农并有殊勋授都督瀛州刺史沙苑之役除车骑大将军仪同三司进爵阳平郡公寻从独孤信东略时河东初复民情未安授河东郡守征为侍中魏建东宫授太子少傅寻转少师东魏北豫州刺史高仲密请举州来附齐神武屯兵河阳太祖以仲密所据辽远难为应接远潜师而往拔以归寻授都督义州弘农等二十一防诸军事东魏将段孝先趋宜阳遣兵袭破之拜大将军顷之除尚书左仆射孝闵帝践阼进位柱国大将军远子植在太祖时已掌朝政及晋公护执权恐不被任用乃密欲诛护谋泄护乃害植并逼远令自杀植弟叔谐叔谦叔让亦死余并以幼得免　　李穆
按周书李穆传穆字显庆少明敏有度量太祖入关便给事左右深被亲遇处以腹心之任以功授都督从迎魏孝武封永平县子擒窦泰复弘农并有战功进爵为公河桥之战太祖所乘马中流矢惊逸太祖堕于地敌人追及之左右皆奔散穆乃以策扶太祖因大骂曰尔曹主何在尔独住此敌人不疑是贵人也乃舍之而过穆以马授太祖遂得俱免自是恩盼更隆擢授武卫将军加大都督车骑大将军仪同三司进爵武安郡公特赐铁券恕以十死又赐穆世子惇安乐郡公征江陵功封一子长城县侯寻进位大将军赐姓拔氏俄除原州刺史转雍州入为小冢宰孝闵践阼又别封一子为县伯及植谋害晋公护穆坐除名世宗即位拜骠骑大将军直州刺史建德元年迁太保六年进位上柱国除并州总管时东夏甫平人情尚扰穆镇之以静百姓怀之　　李和
按周书李和传和本名庆和其先陇西狄道人后徙居朔方父僧养为夏州酋长和少敢勇有识度贺拔岳镇关中引和为帐内都督以破诸贼功稍迁征北将军金紫光禄大夫赐爵思阳公大统初累迁侍中骠骑大将军开府仪同三司夏州刺史赐姓字文氏赐名意封永丰县公保定二年进德广郡公出为洛州刺史和前在夏州颇留遗惠及有此授商洛父老想望德音和至州以仁恕训物狱讼简静天和三年进位大将军拜延州刺史建德元年改授延绥银三州诸军事以罪免寻复柱国隋开皇元年和以意是太祖赐名市朝已革庆和则父之所命义不可违遂以和为名二年薨赠本官加司徒公谥肃子彻嗣　　李昶按周书李昶传昶顿丘临黄人祖彪为御史中尉父游亦有才行游兄志为南荆州刺史游随从至州属朱之乱与志俱奔江左昶初谒太祖应对明辨太祖每称叹之绥德公陆通以为司马累迁都官郎中太祖以为丞相府记室参军著作郎修国史转黄门侍郎封临黄县伯奏为御史中尉岁余加使持节车骑大将军赐姓宇文氏进爵为侯武成元年除中外府司录保定初进骠骑大将军开府仪同三司二年转御正中大夫为纳言寻进爵为公五年出为昌州刺史还京卒于路昶以父在江南身寓关右自少及终不饮酒听乐时论以此称焉子丹嗣　　李彦
按周书李彦传彦字彦士梁郡下邑人祖先之魏淮南郡守父静南青州刺史彦解褐奉朝请从孝武入关兼著作佐郎修起居注加宁朔将军迁平东将军大统初除通直散骑侍郎三年拜安东将军长史仪曹郎中十二年改授民部郎中封平阳县子大军东讨加持节大都督通直散骑常侍掌留台事魏废帝初拜尚书右丞转左丞彦在尚书十有五载属军国草创庶务殷繁断决如流略无疑滞迁给事黄门侍郎寻进车骑大将军仪同三司赐姓宇文氏拜兵部尚书加骠骑大将军开府仪同三司改授军司马进爵为伯卒谥敬子升明嗣少历显职大象末太府中大夫仪同大将军　　李迁哲
按周书李迁哲传迁哲字孝彦安康人世为山南豪族仕于江左祖方达齐末为本州治中父元真仕梁历东梁衡二州刺史迁哲起家文德主帅大同二年除安康郡守太清二年都督魏兴上庸等八郡诸军事四年迁持节信武将军东梁州刺史大统十七年太祖遣达奚武等略地山南迁哲战败遂降太祖拜使持节车骑大将军封沌阳县伯魏恭帝初直州人乐炽等连结为乱太祖遣贺若敦趋直谷不得前以迁哲信着山南乃令同往经略军还加授侍中骠骑大将军开府仪同三司除直州刺史令与田弘同讨信州迁哲率骁勇为前锋所在攻战拓地三千余里及旋军迁哲留镇白帝世宗初授都督信临等七州诸军事信州刺史二年进爵西城县公天和三年进位大将军四年诏迁哲镇襄阳五年陈将章昭达攻逼江陵令迁哲往救迁哲频击破之建德二年进爵安康郡公三年卒于襄州迁哲累世雄豪性华侈妾媵至有百数男女六十九人缘汉千余里间第宅相次姬人之有子者分处其中迁哲每鸣笳导从往来纵酒饮燕尽生平之乐子孙参见或忘其年名者披簿以审之长子敬仁先迁哲卒第六子敬献嗣还统父兵起家大都督建德六年从谯王讨稽胡有功进爵仪同大将军迁哲弟显位至上仪同大将军　　李延孙按周书李延孙传延孙伊川人祖伯扶魏太和末从征悬瓠有功为汝南郡守父长寿赐爵清河郡公孝武西迁长寿率励义士拒东魏授颍川郡守迁广州刺史侯景率兵攻之长寿众少城陷遇害延孙少从长寿征讨以勇敢闻初为直合将军贺拔胜为荆州刺史表延孙为都督及长寿被害延孙乃还收集其父之众自魏孝武西迁之后朝士流亡持妻子来投延孙者延孙即率众卫送并赠以珍玩咸达关中齐神武深患之遣慕容绍宗等数道攻之延孙奖励所部出战遂大破之临阵斩其扬州刺史薛喜于是义军更振乃授延孙京南行台节度河南诸军事广州刺史寻进车骑大将军仪同三司赐华山郡公延孙既荷重委每以克清伊洛为己任频以少击众威振敌境大统四年为其长史扬伯兰所害子人杰官至开府仪同三司和州刺史改封颍川郡公延孙弟义孙亦官至开府仪同三司　　李辉
按周书李弼传弼子辉次子耀尚太祖女义安长公主遂以为嗣辉大统中起家员外散骑侍郎赐爵义城郡公历抚军将军大都督魏恭帝二年加骠骑大将军仪同三司出为岐州刺史孝闵帝践祚除荆州刺史保定中加将军天和六年进位柱国建德元年出为梁州刺史辉既不得为嗣朝廷以弼功重乃封辉邢国公位至开府子宽大象末上大将军蒲山郡公辉弟衍大象末大将军真乡郡公衍弟纶位至司会中大夫开府仪同三司封河阳郡公早卒子长雅嗣纶弟晏建德中开府仪同三司大将军赵郡公从高祖平齐殁于并州子憬袭爵　　李端
弟吉　崇
　孝轨　询

按周书李贤传贤子端字永贵历位开府仪同三司司会中大夫中州刺史从高祖平齐于邺城战殁端弟吉仪同三司吉弟崇位至太府中大夫上柱国广宗郡公崇弟孝轨开府仪同大将军升迁县伯孝轨弟询少历显位大象末上柱国陇西郡公　　李基
按周书李贤传贤弟远子基字仲和幼有声誉美容仪太祖奇之乃令尚义归公主大统十年释褐员外散骑常侍后以父勋封建安县公累迁抚军将军俄转大都督进爵清河郡公魏恭帝即位迁使持节车骑大将军孝闵帝践阼出为海州刺史寻以兄植被收例合坐死以主贵得免武成二年除江州刺史保定元年卒子威嗣　　李惇
按周书李穆传穆长子惇字士宇大统四年以穆功赐爵安平县侯寻授车骑大将军仪同三司大都督进爵安乐郡公天和三年迁骠骑大将军开府仪同三司凤州刺史卒于位　　李威
按周书李贤传贤弟远远子基基子威字安民起家右侍上士累迁至开府仪同三司又改袭远爵阳平郡公从高祖平齐以功授上开府拜军司马宣帝即位进授大将军出为熊州刺史大象末位至柱国　　隋　　李谔
按隋书李谔传谔字士恢赵郡人好学解属文仕齐为中书舍人周武帝平齐拜天官都上士谔见高祖有奇表深自结纳及高祖为丞相甚见亲待及受禅历比部考功二曹侍郎赐爵南和伯以年老出拜通州刺史甚有惠政民夷悦服后三岁卒官有子四人大体大钧并官至尚书郎世子大方袭爵大业初判内史舍人　　李士谦
按隋书李士谦传士谦字子约赵郡平棘人髫&#丧父事母以孝闻母曾呕吐疑为中毒因跪而尝之伯父玚深所嗟尚每称曰此儿吾家之颜子也年十二魏广平王赞辟开府参军事后丁母忧服阕舍宅为伽蓝脱身而出诣学请业遂博览群籍兼善天文术数齐吏部尚书辛术召署员外郎赵郡王睿举德行皆不就隋有天下毕志不仕家富于财躬处节俭每以振施为务有兄弟分财不均至相阋讼士谦闻而出财补其少者令与多者相埒兄弟愧惧更相推让卒为善士有牛犯其田者士谦牵置凉处饲之过于本主望见盗刈其禾黍者默而避之出粟数千石以贷乡人值年&#不登债家无以偿皆来致谢士谦曰吾本图振赡岂求利哉悉召债家设酒食对之燔契曰债了矣幸勿为念也他年又大饥士谦罄竭家赀为之糜粥赖以全活者万计士谦善谈元理尝有客不信佛家应报之义士谦喻之曰积善余庆积恶余殃高门待封扫墓望丧岂非休咎之应邪佛经云轮转五道无复穷已此则贾谊所言千变万化未始有极忽然为人之谓也佛道未东而贤者已知其然矣开皇八年终于家赵郡士女闻之莫不流涕曰我曹不死而令李参军死乎会葬者万余人乡人李景伯等相与树碑于墓　　李德林
