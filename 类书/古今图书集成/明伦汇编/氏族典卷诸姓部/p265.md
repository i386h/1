<!-- { "loadSidebar": true } -->
按晋书荀勖传勖子藩藩子邃字道元解音乐善谈论弱冠辟赵王伦相国掾迁太子洗马长沙王乂以为参军乂败成都王为皇太弟精选僚属以邃为中舍人邺城不守随藩在密元帝召为丞相从事中郎以道险不就愍帝就加左将军陈留相父忧去职服阕袭封愍帝欲纳邃女先征为散骑常侍邃惧西都危逼故不应命而东渡江元帝以为军谘祭酒太兴初拜侍中邃与刁协婚亲时协执权欲以邃为吏部尚书邃深距之寻而王敦讨协协党与并及于难唯邃以&#协获免敦表为廷尉以疾不拜迁太常转尚书苏峻作乱邃侍天子于石头峻平后卒赠金紫光禄大夫谥曰靖子汪嗣　　荀闿
按晋书荀勖传勖子藩藩子闿字道明有名称京都为之语曰洛中英英荀道明大司马齐王冏辟为掾冏败闿露板请葬朝议听之论者称焉为太傅主簿中书郎渡江拜丞相军谘祭酒中兴建迁右军转少府历御史中丞侍中尚书封射阳公太宁二年卒追赠卫尉谥曰定子达嗣　　荀奕
按晋书荀勖传勖子组组子奕字元欣少拜太子舍人驸马都尉侍讲东宫出为镇东参军行扬武将军新汲令愍帝为皇太子召为中舍人寻拜散骑侍郎皆不就随父渡江元帝践祚拜中庶子迁给事黄门郎父忧去职服阕补散骑常侍侍中咸和七年卒追赠太仆谥曰定　　荀序
按晋书荀顗传中兴初以顗兄元孙序为顗后封临淮公卒　　荀蕤
按晋书荀崧传平乐伯崧薨子蕤嗣蕤字令远起家秘书郎稍迁尚书左丞蕤有仪操风望雅为简文帝所重转散骑常侍少府不拜出补东阳太守除建威将军吴国内史卒官　　荀羡
按晋书荀崧传崧子羡字令则清和有准纔年七岁遇苏峻难随父在石头峻甚爱之恒置膝上羡阴白其母曰得一利刀子足以杀贼年十五将尚寻阳公主羡不欲连婚帝室仍远遁去监司追不获已乃出尚公主拜驸马都尉骠骑将军何充出镇京口请为参军穆帝又以为抚军参军征补太常博士皆不就后拜秘书丞义兴太守征北将军褚裒以为长史寻迁建威将军吴国内史除北中郎将徐州刺史监徐兖二州扬州之晋陵诸军事寻北镇淮阴屯田于东阳之石&#寻加监青州诸军事又领兖州刺史镇下邳及慕容&#攻段兰于青州诏使羡救之&#将王腾赵盘寇琅邪鄄城北境骚动羡讨之擒腾盘迸走军次琅邪而兰已没羡退还下邳时慕容兰以数万众屯汴城甚为边害羡征之临阵斩兰帝将封之羡固辞不受以疾笃解职后除右军将军加散骑常侍让不拜升平二年卒时年三十八追赠骠骑将军　　荀恒按晋书荀顗传序卒孝武帝封序子恒继顗后恒卒子龙符嗣宋受禅国除　　荀籍
按晋书荀崧传平乐伯崧子蕤卒子籍嗣位至散骑常侍大长秋　　宋
　　荀伯子
按宋书荀伯子传伯子颍川颍阴人也父猗秘书郎伯子少好学博览经传而通率好为杂戏遨游闾里解褐为驸马都尉奉朝请员外散骑侍郎著作郎徐度重其才学举为佐郎助撰晋史迁尚书祠部郎为世子征卤功曹国子博士妻弟谢晦荐达之入为尚书左丞出补临川内史迁散骑常侍本邑大中正迁太子仆御史中丞&#职勤恪有匪躬之称立朝正色外内惮之凡所奏劾莫不深相谤毁或延及祖祢示其切直又颇杂&#戏故世人以此非之出补司徒左长史东阳太守元嘉十五年卒官时年六十一　　荀昶按宋书荀伯子传伯子族弟昶字茂祖元嘉初以文义至中书郎　　荀赤松
按宋书荀伯子传伯子子赤松为尚书左丞以徐湛之党为元凶所杀　　荀万秋
按宋书荀伯子传伯子族弟昶昶子万秋字元宝亦用才学自显世祖初为晋陵太守坐于郡立华林阁置主书主衣下狱免前废帝末为御史中丞卒官　　荀琼按梁书荀匠传匠祖琼年十五复父仇于成都市以孝闻宋元嘉末渡淮赴武陵王义为元凶追兵所杀赠员外散骑侍郎　　南齐
　　荀伯玉
按南齐书荀伯玉传伯玉字弄璋广陵人也祖永南谯太守父阐之给事中伯玉少为柳元景抚军板行参军南徐州祭酒晋安王子勋镇军行参军泰始初子勋举事伯玉友人孙冲为将帅伯玉隶其驱使封新亭侯事败伯玉还都卖卜自业建平王景素闻而招之伯玉不往太祖镇淮阴伯玉归身结事为太祖冠军刑狱参军从太祖还都除奉朝请转太祖平南府晋熙王府参军太祖为南兖州伯玉转为上镇军中兵参军带广陵令除羽林监不拜升明初仍为太祖骠骑中兵参军除步兵校尉不拜仍带济阳太守中兵如故霸业既建伯玉忠勤尽心常卫左右加前军将军随太祖太尉府转中兵将军建元元年封南丰县子四百户转辅国将军武陵王征卤司马徙为安成王冠军司马转豫章王司空谘议世祖在东宫专断用事颇不如法伯玉因世祖拜陵后密启之上大怒检校东宫世祖深怨伯玉上崩伯玉遭父忧除冠军将军南濮阳太守未拜除黄门郎世祖转为豫章王太尉谘议俄迁散骑常侍伯玉忧惧无计上闻之以其与垣崇祖善虑相扇为乱加意抚之伯玉乃安永明元年垣崇祖诛伯玉并伏法时年五十　　荀法超按梁书荀匠传匠父法超齐中兴末为安复令　　梁　　荀斐
按梁书荀匠传匠兄斐起家为&#林太守征俚败为流矢所中死于阵　　荀匠
按梁书荀匠传匠字文师颍阴人晋太保勖九世孙也父法超为安复令卒于官凶问至匠号恸气绝身体皆冷至夜乃苏既而奔丧每宿江渚商旅皆不忍闻其哭声服未阕兄斐征俚贼死于阵丧还匠迎于豫章望舟投水傍人赴救仅而得全既至家贫不得时葬居父忧并兄服历四年不出庐户自括发后不复栉沐发皆秃落哭无时声尽则系之以泣目眦皆烂形体枯&#皮骨裁连虽家人不复识郡县以状言高祖诏遣中书舍人为其除服擢为豫章王国左常侍匠虽即吉毁&#逾甚外祖孙谦诫之曰主上以孝治天下汝行过古人故发明诏擢汝此职非唯君父之命难拒故亦扬名后世所显岂独汝身哉匠于是乃拜竟以毁卒于家时年二十一　　荀延祖
按陈书荀朗传朗祖延祖梁颍川太守
　　荀伯道
按陈书荀朗传朗父伯道卫尉卿
　　陈
　　荀昂
按陈书荀朗传朗兄昂为左卫将军
　　荀朗
按陈书荀朗传朗字深明颍川颍阴人少慷慨有将帅大略起家梁庐陵王行参军侯景之乱朗招率徒旅据巢湖间无所属台城陷后简文帝密诏授朗云麾将军豫州刺史令讨景景使仪同宋子仙任约等频往征之朗据山立寨自守子仙不能克时京师大饥百姓皆于江外就食朗更招致部曲解衣推食以相赈赡众至数万人侯景平后又别破齐将郭元建于踟蹰山梁承圣二年率部曲万余家济江入宣城梁元帝授朗持节通直散骑常侍安南将军都督南兖州诸军事南兖州刺史未行而荆州陷高祖入辅齐遣萧轨东方老等来寇据石头城朗自宣城来赴大破齐军永定元年赐爵兴宁县侯邑二千户高祖崩宣太后与舍人蔡景历秘不发丧朗弟晓在都微知之乃谋率其家兵袭台事觉景历杀晓仍系其兄弟世祖即位并释之因厚抚慰朗令拒王琳琳平迁使持节安北将军散骑常侍都督霍晋合三州诸军事合州刺史天嘉六年卒时年四十八赠南豫州刺史谥曰壮子法尚嗣　　荀晷
按陈书荀朗传朗弟晷为太子右卫率
　　荀法尚
按陈书荀朗传朗子法尚少俶傥有文武干略起家江宁令袭爵兴宁县侯太建五年随吴明彻北伐寻授通直散骑侍郎除泾令历梁安城太守祯明中为都督郢巴武三州诸军事郢州刺史及隋军济江法尚降于汉东道元帅秦王入隋历邵观绵丰四州刺史巴东炖煌二郡太守　　荀钦明
按万姓统谱钦明武陵太守
　　北魏
　　荀济
按北史荀济传济字子通其先颍川人世居江左济初与梁武帝为布衣交知梁武当王然负气不服或称其才于梁武梁武曰此人好乱者也济又上书讥佛法梁武将诛之遂奔魏馆于崔家及是见执杨愔谓曰迟暮何为然济曰叱叱气耳何关迟暮乃下辨曰自伤年几摧颓功名不立舍儿女之情起风云之事故挟天子诛权臣齐文襄惜其才将不杀亲谓曰荀公何意反济曰奉诏诛将军高澄何为反于是燔杀之邺下士大夫多传济音韵　　北齐
　　荀仲举
按北齐书荀仲举传仲举字士高颍川人世江南仕梁为南沙令从萧明于寒山被执长乐王尉粲甚礼之与粲剧饮啮粲指至骨显祖知之杖仲举一百或问其故答云我那知许当是正疑是麈尾耳入馆除符玺郎后以年老家贫出为义宁太守仲举与赵郡李概交款概死仲举因至其宅为五言诗十六韵以伤之词甚悲切世称其美　　荀士逊
按北齐书荀士逊传士逊广平人也好学有思理为文清典见赏知音武定末举司马秀才迄天保十年不调皇建中马敬德荐为主书世祖时转中书舍人状貌甚丑以文辞见用曾有事须奏值世祖在后庭因左右转通者不得士逊姓名乃云丑舍人世祖曰必士逊也看封题果是内人莫不忻笑后主即位累迁中书侍郎号为称职与李若等撰典言行于世齐灭年卒　　宋
　　荀炎震
按万姓统谱炎震眉州人绍熙进士
　　明
　　荀钊
按万姓统谱钊剑州人洪武中夷陵州知州
　　荀玉珍
按万姓统谱玉珍字器之凤阳人先任民兵万户府经历以能称永乐戊戌改丞泾邑慈祥恺悌人心悦服召为都督府经历升松江府知府　　荀世美
按万姓统谱世美霍州人成化举人
　　荀凤
按万姓统谱凤徐州人弘治进士
　　荀天常
按万姓统谱天常洛阳人正德中任滑县知县　　荀时中按万姓统谱时中临汾人万历丙子举人
　　荀景昭
按万姓统谱景昭临汾人万历间陕西庆元县知县　　荀通按莱阳县志通守城杀贼甚多中流矢死
　　荀良翰
按明外史来秉衡传崇祯十四年李自成陷洛阳荀良翰抗节死良翰举人未仕

　荀姓部纪事
后汉书荀淑传淑有子八人俭绲靖焘汪爽肃专并有名称时人谓八龙初荀氏旧里名西豪&#阴令勃海苑康以为昔高阳氏有才子八人今荀氏亦有八子故改其里曰高阳里

　秦姓部列传
　　有虞氏
　　秦不虚
按陶潜群辅录舜七友并为雷泽之游皇甫士安作逸士传云视其友则雄陶方回续牙伯阳东不訾秦不虚灵甫之徒是为七友　　周
　　秦青
按列子薛谭学讴于秦青未穷青之技自谓尽之遂辞归秦青弗止饯于郊衢抚节悲歌声响遏行云谭乃谢求返终身不敢言归　　秦牙
按淮南子伯乐寒风秦牙葛青所相各异其知马一也　　秦堇父
按左传襄公十年夏四月戊午会于柤晋荀偃士&#请伐逼阳而封向戍焉丙寅围之弗克孟氏之臣秦堇父辇重如役逼阳人启门诸侯之士门焉县门发聊人纥抉之以出门者主人县布堇父登之及堞而绝之队则又县之苏而复上者三主人辞焉乃退带其断以徇于军三日五月甲午灭逼阳师归孟献子以秦堇父为右生秦丕兹事仲尼　　秦祖
按史记仲尼弟子列传秦祖字子南
注
郑元曰秦人
　　秦冉
按史记仲尼弟子列传秦冉字开
　　秦商
按史记仲尼弟子列传秦商字子丕
注
郑元曰楚人
正议曰家语云鲁人字丕兹
　　秦非
按史记仲尼弟子列传秦非字子之
注
郑元曰鲁人
　　秦越人
