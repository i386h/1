<!-- { "loadSidebar": true } -->
按淄川县志捷字中白万历丁酉魁于乡辛丑隽礼闱授行人历使荆鲁蜀晋补司正序应使江右蔡毅中使蜀蔡以母老远行为难捷慨然易之升户部郎中分司云南出守淮安府遇山左大饥流民走淮上乃发仓出粟以赈之存活者不可握算政成报最举卓异升淮徐兵备副使疏浚挑筑河工赖之　　高淮
按明外史高淮传淮尚膳监监丞也神宗宠爱诸税监以故诸税监益骄而淮及梁永尤甚淮自万历二十七年春承命采矿征税于辽东尝虐民激变淮诬系诸生数十人复募死士时时出塞射猎发黄票龙旗走朝鲜索冠珠貂马数与边将争功山海关内外咸被其毒又扣除军士月粮三十六年四月前屯卫军尽甲而噪誓食淮肉六月锦州松山军复变淮惧内奔未逾月而辽境四乱皆淮所致淮既逃死遂委罪于同知王邦才参将李孟阳二人皆逮问边民益哗蓟辽总督蹇达再疏暴淮罪乃召归而孟阳竟死狱中邦才至四十一年乃释　　高锵
按胶州志锵字淑振号印南始以举人司教观城县登万历辛丑进士任大同府推官廉介正直人不敢干以私时代藩有废嫡立庶之举锵毅然驳正之内臣王虎开采剥民豪宗倚势素横俱敛迹不敢肆寻以果直调宝庆府推官迁南计部理盐政疏壅剔弊裁场官一员以免民扰出守归德府政尚宽简升陕西关内道副使以侄弘图按陕例改河南驿传道副使归起判京兆清马政仍转计部监兑江西禁包揽革耗羡寻分司下粮厅事卒于官　　高弘图
按明外史高弘图传弘图字研文胶州人万历三十八年进士授中书舍人擢御史天启元年陈时政八患巡按陕西澄清吏治风裁肃然初弘图陈时政请速用邹元标赵南星及是题荐属吏为南星所纠心甚衔之代还移疾去五年魏忠贤党以弘图素衔南星召起故官入都则杨涟左光斗魏大中等已下诏狱锻炼严酷弘图上疏力诋南星而中言国是已明雷霆不宜频击似谓忠贤过当者疏中又引汉元帝乘船事忠贤方导帝游幸怒矫旨切责之弘图乞归遂令闲住庄烈帝即位起故官擢太仆少卿复移疾去三年召拜左佥都御史进左副都御史五年迁工部右侍郎方入署中总理户工二部中官张彝宪来会弘图耻之乃七疏乞休帝怒削籍归家居十年不起言者交荐十六年春召拜南京兵部右侍郎就迁户部尚书明年三月京师陷五月福王监国于南都改弘图礼部尚书兼东阁大学士马士英疏荐阮大铖弘图及姜曰广力持不肯拟旨士英曰我自任之乃命假冠带来京陛见及大铖入见历陈冤状以弘图不附东林引为证弘图则力言逆案不可翻大铖与士英并怒弘图遂乞罢王慰留之已加太子少傅改户部尚书文渊阁当南渡初众正盈朝朝野犹冀中兴自马阮相倚为奸搏噬善类致诸大臣不安于位曰广最先去刘宗周徐石麒继之至十月弘图亦四疏辞去弘图既谢政无家可归乃流寓会稽南都杭州相继失守逃野寺中绝粒而卒　　高誉
按淄川县志誉字南溟号鹏程生而颖慧长而博学万历间中副车遂弃举业殚精著述自淄城失陷藏稿无多仅存陶世名言及埙篪诗草行世　　高倬
按明外史高倬传倬忠州人天启五年进士除德清知县调金华崇祯四年征授御史巡视草场失火褫职下吏廷臣屡疏申救不纳逾年热审给事中吴甘来等复以为言始释归起上林署丞稍迁大理右寺副屡迁南京太仆卿十六年擢右佥都御史提督操江帝欲专任武臣刘孔昭汰操江文臣召倬别用未赴而京师陷福王立于南京用为工部右侍郎明年二月由左侍郎拜刑部尚书兵入南京倬投缳死　　高孝鋕按扬州府志孝鋕字仲达江都人尚书铨之曾孙中天启丁卯乡试初授丰县教谕升信阳知州时贼氛炽楚豫间孝鋕昼夜备守御防不测未几城溃孝鋕率众巷战贼缚逼降骂贼不屈死事闻赠河南布政司参政荫一子入监　　高斗枢
按明外史余应桂传高斗枢字象先人崇祯元年举进士授刑部主事坐议巡抚耿如杞狱与同列四人下诏狱寻复官进员外郎稍迁荆州知府长沙兵备副使累迁按察使守郧阳十四年郧被寇斗枢令游击王光恩及弟光兴扼之战频捷贼不敢犯十五年李自成陷襄阳均州攻郧阳四日而去十七年正月自成攻郧斗枢遣人入均州烧其蓄积贼乏食而退当是时湖南北十四郡皆陷独郧在自十五年冬抚治王永祚被逮连命李干德郭景昌代之路绝不能至中朝谓郧已陷不复设抚治十六年夏斗枢上请兵疏始知郧存众议即任斗枢而陈演与之有隙乃擢知府徐启元为右佥都御史任之加斗枢太仆少卿路阻亦不能达是年二月朝议设汉中巡抚兼督川北军务擢斗枢右副都御史以往朝命亦不达至三月始闻太仆之命即以军事付启元七月而北都变闻并闻汉中之命地巳失不可往福王立移斗枢巡抚湖广以道路不通斗枢不闻也国变后数年还家卒　　高愈岳
按陕西通志愈岳兴武所千户任花营把总事崇祯二年内战亡　　高运熙
按陕西通志运熙府谷儒生崇祯三年因流贼之变骂贼投河而死　　高名衡
按明外史高名衡传名衡字仲平沂州人崇祯四年进士除如&#知县以才调兴化征授御史巡按河南期满当代命再巡一年十四年李自成围开封巡抚李仙风时在河北名衡急集众坚守阅七昼夜始解去仙风既失洛阳福王被难名衡劾其失事帝令解任以张克俭代俄闻克俭殉难即擢名衡右佥都御史代之贼陷数十州县名衡不能救十二月杪复悉众围开封名衡偕总兵官陈永福于城上凿横道煮秽汁灌之遇&#死会杨文岳援兵亦至乃解围去贼以开封人众食寡谋筑长围坐困之图开封者三损伤甚众积愤誓必拔之围半年师老粮匮决黄河以灌城周王及宁乡诸郡王名衡等栖城楼绝食者数日王燮以舟至从城上泛舟出帝犹念拒守劳命叙其功名衡甫出城辞疾归加兵部右侍郎抵家甫两月兵破沂州夫妇同殉难　　高日临
按明外史何承光传崇祯七年贼犯大宁知县高日临见势弱不能守啮指书牒乞援上官率众御之北门兵败被执胁降大骂不屈贼碎其体而焚之日临字俨若鄱阳恩贡生　　高锡
按明外史何承光传崇祯七年贼犯大宁训导高锡及妻女巡检陈国俊及妻皆遇害　　高杰
按明外史高杰传杰米脂人与李自成同邑同起为盗崇祯七年闰八月总督陈奇瑜遣参将贺人龙救陇州被围大困自成令杰遗书约人龙反不报自成心疑杰遣别部将往代杰归守营自成妻邢氏趫武多智掌军资每自支粮仗杰&#过氏营分合符验氏伟杰貌与之通恐自成觉谋归降次年八月遂窃邢氏来归洪承畴以付人龙使其游击孙守法挟以破贼取立效为信十五年人龙以罪诛命杰为实授游击十六年进关总兵自成攻关破杰北走延安贼将李过追杰杰东走入蒲津以守十七年进杰总兵帝令驰救山西而京师陷杰南走福王封杰兴平伯命讨徐州土贼程继孔杰擒斩之加太子少傅荫一子世袭锦衣佥事杰感史可法忠与谋恢复议提兵直趋归开明年正月杰抵归德总兵许定国方驻雎州杰招定国来会不应复邀巡抚越其杰巡按陈潜夫同往睢州定国始郊逆其杰讽杰勿入城杰心轻定国不听遂入城十一日定国置酒享杰杰饮酣为定国刻行期定国无离睢意杰固促之行定国怒夜伏兵发炮大呼其杰等亟遁走杰醉卧帐中未起众拥至定国所杀之事闻赠太子太保以其子元爵袭兴平伯　　高其勋
按明外史高其勋传其勋字懋功初袭马龙所千户后举武乡试为黔国公标下中军吾必奎反擢参将守御武定及沙定州再反分兵来攻其勋固守月余城陷衣冠望北拜服毒死时有陈祯者世为大理卫指挥祯未嗣职沙贼陷城督众巷战而死　　高世泰
按无锡县志世泰字汇旃攀龙从子崇祯十年进士除礼部主事典己卯广东乡试历郎中擢湖广提学佥事世泰性严肃见子弟如宾客于先儒旧迹多所表章　　高弘基
按蕲水县志弘基字元开性豪爽不羁而甚孝友读书多颖异崇祯庚辰成进士官大名司理值岁饥弘基捐俸为市牛种时山东枭贼名米玉者逼近弘基治弘基谕以祸福招抚之又民间苦大马差白直指疏改折色民咸德焉　　高瑞光
按嘉祥县志瑞光字庆吾系武举副榜赋性倜傥武艺熟崇祯十四年硐寇大乱率城中民兵截杀退贼者数十阵后被执遇害　　高泾
按畿辅通志泾清苑人崇祯壬午举人事母以孝闻城陷负母逃遇贼求释母母得释贼仍执泾绐之以同至家取所蓄贼不及防赴水死　　高瀌
按胶州志瀌字心印伟貌长须声音洪亮由恩选任临城令时城西门外河水为患捐俸修堤三十余丈民获以安寻丁父艰补安东令平易近民除旋棍拂监司刘若金指左迁西安府经历署篆三原一尘不染寻升赣榆令壬午大牧长驱直入所过城池俱陷瀌集士民固守外援既绝内力不支城陷衣冠拜阙死之子国楹孙燨同死焉事闻赠山东按察司佥事荫一子国柱入监读书　　高彪
按昌邑县志彪武进士壬午兵变守西北城死汛地　　高文彩按畿辅通志文彩宛平人锦衣千户崇祯甲申流寇破城令妻妾子孙十七人投缳死埋于后园文彩朝服自缢死　　高兴
按河南通志兴仪封耆儒年九十四岁骂贼而死　　高岱按浙江通志岱字鲁詹会稽历海所人崇祯武举国亡绝食死于朗诸生因父绝食赴江死　　高凌云
按河南通志凌云郏县人御土寇死难
　　高甲
按畿辅通志甲顺天人锦衣千户流寇之难同妻许氏子媳王氏弟妇刘氏女及弟女六人同缢死　　高山按鱼台县志山事亲以孝闻为人正直亦颇学问有二子明曜率以义方俱成庠士会贼陷城骂贼而死　　高崇雅按安陆县志崇雅字章峨崇祯末避贼于城北之傅家寨率众抗贼贼大坠困之崇雅从间道请兵无有应者贼执其母要之使降竟不屈死之　　高第
按河南通志第阌乡教谕流贼破寨投崖死子齐冈殉之奉旨旌表　　高绩
按明外史高绩传绩字无功绍兴人事永明王历官光禄少卿马吉翔庞天寿用事李定国与刘文秀时诣二人家定国时封晋王文秀蜀王也绩与御史邬昌期患之合疏言二王功高望重不宜往来权佞之门恐滋奸弊复蹈秦王故辙疏上吉翔激王怒命各杖一百五十除名定国偕文秀入救乃复官后王入缅甸扈行死之　　高子
按池州府志高子建德人年十三同父刈粟见父为虎衔奋不顾身以粟篮掇虎虎去父获全　　高重光
按畿辅通志重光字秀恒大宁中卫人由贡生为柏乡教谕岁荒民作乱重光有健仆吴某勇而技率之出击贼贼溃城以完叙功升丘县知县廉而有威戊寅丘县被兵百姓欲负之逃重光不从佩印赴井死　　高应冈按江西通志应冈泰和人随父中贤仕燕任满归过济宁父为贼所执将杀之应冈以身蔽父竟死于贼刃父获免　　高堂
按澧州志堂字升之性耿介治家端肃少时夜过涔阳村宿一氓家其妇奔焉以礼却之己乃呼其夫燃灯烹茗俟天明归终不言其事　　高澄
按黄冈县志澄字汝清有孝行祖有暴疾刺血焚指吁天自代祖母目双瞽澄哀痛终身不饮酒不茹荤不入内寝祖母目为复明父有藏金欲私其幼子知澄孝而不欲伤其心犹匿之枕间澄先意承之故令其弟浣枕而徉外出顷归侍父大呼曰孝子孝子有渔妇失其夫赀本夫疑其有所私欲死之澄乃密记其所失数还之妇得不死其阴行多类此至今人称为南城公盖澄居城之南云　　高第
