<!-- { "loadSidebar": true } -->
按梁书陈庆之传庆之第五子昕字君章七岁能骑射十二随父入洛于路遇疾还京师诣鸿胪卿朱异异访北间形势昕聚土画地指麾分别异甚奇之大同四年为邵陵王常侍文德主帅右卫仗主敕遣助防义阳魏预州刺史尧雄北间骁将兄子宝乐特为敢勇庆之围悬瓠雄来赴其难宝乐求单骑校战昕跃马直趣宝乐雄即散溃仍陷溱城六年除威远将军小岘城主以公事免十年妖贼王勤宗起于巴山郡以昕为宣猛将军假节讨焉勤宗平除阴陵戍主北谯太守以疾不之官除骠骑外兵俄为临川太守太清二年侯景围历阳敕召昕还昕启云采石急须重镇王质水军轻弱恐虑不济乃板昕为云旗将军代质未及下渚景已渡江仍遣率所领游防城外不得入守欲奔京口乃为景所擒景见昕殷勤因留极饮曰我至此得卿余人无能为也令昕收集部曲将用之昕誓而不许景使其仪同范桃棒严禁之昕因说桃棒令率所领归降袭杀王伟宋子仙为信桃棒许之遂盟约射启城中遣昕夜缒而入高祖大喜敕即受降太宗迟疑累日不决外事发泄昕弗之知犹依期而下景邀得之乃逼昕令更射书城中云桃棒且轻将数十人先入景欲裹甲随之昕既不肯为书期以必死遂为景所害时年三十三　　陈道谈
按陈书始兴王伯茂传初高祖兄始兴昭烈王道谈仕于梁世为东宫直合将军侯景之乱领弩手二千援台于城中中流矢卒绍泰二年追赠侍中使持节都督南兖州诸军事南兖州刺史封义兴郡公谥曰昭烈高祖受禅重赠骠骑大将军太傅扬州牧改封始兴郡王邑二千户　　陈休先
按陈书南康愍王昙朗传高祖母弟忠壮王休先少倜傥有大志梁简文之在东宫深被知遇太清中既纳侯景有事北方乃使休先召募得千余人授文德主帅顷之卒梁敬帝即位追赠侍中使持节骠骑将军南徐州刺史封武康县公邑一千户高祖受禅追赠侍中车骑大将军司徒封南康郡王谥忠壮　　陈　　陈昌
按陈书衡阳献王昌传昌字敬业高祖第六子也梁太清末高祖南征李贲命昌与宣后随沈恪还吴兴及高祖东讨侯景昌为景所囚景平拜长城国世子吴兴太守时年十六昌容貌伟丽神情秀朗雅性聪辩明习政事读书一览便诵明于义理剖析如流寻与高祖俱往荆州梁元帝除员外散骑常侍荆州陷又与高宗俱迁关右西魏以高祖故甚礼之高祖即位频遣使请昌周人许之而未遣及高祖崩乃遣之是时王琳梗于中流昌未得还居于安陆王琳平后天嘉元年二月昌发自安陆由鲁山济江而巴陵王萧沇等率百僚上表议以昌为使持节散骑常侍都督湘州诸军事骠骑将军湘州牧封衡阳郡王三月入境诏令主书舍人缘道迎接景子济江于中流船坏以溺薨四月庚寅丧柩至京师上亲出临哭谥曰献　　陈昙朗
按陈书南康愍王昙朗传昙朗忠壮王休先之子也少孤尢为高祖所爱宠逾诸子有胆力善绥御侯景平后起家为著作佐郎高祖北济江围广陵宿预人东方光据乡建义乃遣昙朗与杜僧明自淮入泗应赴之齐援大至昙朗与僧明筑垒抗御寻奉命班师以宿预义军三万家济江高祖诛王僧辩留昙朗镇京口知留府事绍泰元年除中书侍郎监南徐州二年徐嗣徽任约引齐寇攻逼京邑寻而请和求高祖子侄为质高祖以昙朗为质于齐齐背约害昙朗于晋阳时年二十八高祖践祚犹以昙朗袭封南康郡王奉忠壮王祀天嘉二年赠侍中安东将军开府仪同三司南徐州刺史谥曰愍　　陈拟
按陈书陈拟传拟字公正高祖&#属也少孤贫性质直强记高祖南征交趾拟从焉及进讨侯景至豫章以拟为罗州刺史与胡&#共知后事并应接军粮高祖作镇朱方拟除步兵校尉曲阿令绍泰元年授贞威将军义兴太守二年入知卫尉事除员外散骑常侍明威将军雍州刺史资监南徐州高祖践祚诏为承修县开国侯邑五百户寻除轻车将军兼南徐州刺史常侍如故其年授通直散骑常侍中领军三年复以本官监南徐州世祖嗣位除丹阳尹常侍如故坐事又以白衣知郡寻复本职天嘉元年卒时年五十八赠领军将军谥曰定二年配享高祖庙廷子党嗣　　陈褒
按陈书陈拟传高祖践祚诏从子持节通直散骑侍郎贞威将军北徐州刺史褒可锺陵县开国侯邑五百户　　陈晃
按陈书陈拟传高祖践祚诏从子晃可建城县开国侯邑五百户　　陈炅
按陈书陈拟传高祖践祚诏从子炅可上饶县开国侯邑五百户　　陈详
按陈书陈详传详字文几少出家为桑门善书记谈论清雅高祖讨侯景召详令反初服配以兵马从定京邑高祖东征杜龛详躬下安吉原乡故鄣三县龛平以功授散骑侍郎假节雄信将军青州刺史资割故鄣广德置广梁郡以详为太守高祖践祚改广梁为陈留又以为陈留太守永定二年封遂兴县侯食邑五百户其年除明威将军通直散骑常侍三年随侯安都破王琳将常众爱于宫亭湖世祖嗣位除宣城太守天嘉元年增邑一千五百户仍除通直散骑常侍兼右卫将军三年出为假节都督吴州诸军事仁威将军吴州刺史周迪据临川举兵详自州从他道袭迪迪败走五年周迪复出临川乃以详为都督率水步讨迪军至南城与贼相遇战败死之时年四十二子正理嗣　　陈方泰
按陈书南康愍王昙朗传昙朗子方泰少粗犷与诸恶少年群聚游逸无度世祖以南康王故特宽贳之天嘉元年诏以方泰为南康世子嗣南康王后闻昙朗薨于是袭爵南康嗣王寻为仁威将军丹阳尹置佐史太建四年迁使持节都督广衡交越成定明新合罗德宜黄利安建石崖十九州诸军事平越中郎将广州刺史为政残暴为有司所奏免官寻起为仁威将军置佐史六年授持节都督豫章郡诸军事豫章内史在郡不修民事秩满之际屡放部曲为劫又纵火延烧邑居因行暴掠驱录富人征求财贿代至又淹留不还至都诏以为宗正卿将军佐史如故未拜为御史中丞宗元饶所劾免官以王还第十一年起为宁远将军直殿省寻加散骑常侍量置佐史其年八月高宗幸大壮观因大阅武是时方泰当从启称所生母疾不行因微服往民间淫人妻为州所录又率人仗抗拒伤禁司为有司所奏上大怒下方泰狱寻复本官爵祯明初迁侍中三年隋师济江方泰与忠武将军南豫州刺史樊猛左卫将军蒋元逊领水军于白下往来断遏江路隋遣行军元帅长史高颎领船舰溯流当之猛及元逊并降方泰所部将士离散乃船走及台城陷与后主俱入关隋大业中为掖令　　陈方庆
按陈书南康愍王昙朗传昙朗子方庆少清警涉猎书传及长有干略天嘉中封临汝县侯寻为给事中太子洗马权兼宗正卿直殿省太建九年出为轻车将军假节都督定州诸军事定州刺史秩满又为散骑常侍兼宗正卿至德二年进号智武将军武州刺史初广州刺史马靖久居岭表大得人心士马强盛朝廷疑之至是以方庆为仁威将军广州刺史以兵袭靖靖诛进号宣毅将军方庆性清谨甚得民和四年进号云麾将军祯明三年隋师济江衡州刺史王勇遣高州刺史戴智烈将五百骑迎方庆欲令承制总督征讨诸军事是时隋行军总管韦洸帅兵度岭宣隋文帝敕云若岭南平定留勇与丰州刺史郑万顷且依旧职方庆闻之恐勇卖己乃不从率兵以拒智烈智烈与战败之斩方庆于广州掳其妻子　　陈慧纪按陈书陈慧纪传慧纪字元方高祖之从孙也涉猎书史负才任气高祖平侯景慧纪从焉寻配以兵马景平从征杜龛除贞威将军通直散骑常侍高祖践祚封宜黄县侯除黄门侍郎世祖即位出为安吉县令迁明威将军光大元年除持节通直散骑常侍宣远将军丰州刺史太建十年吴明彻北讨败绩以慧纪为持节智武将军缘江都督兖州刺史寻除使持节散骑常侍宣毅将军都督郢巴二州诸军事郢州刺史增邑并前二千五百户至德二年迁使持节散骑常侍云麾将军都督荆信二州诸军事荆州刺史祯明元年萧琮尚书左仆射安平王萧岩晋熙王瓛等率其部众男女二万余口诣慧纪请降慧纪以兵迎之其年以应接之功加侍中金紫光禄大夫开府仪同三司征西将军入隋依例授仪同三司顷之卒子正平颇有文学　　陈訬
按陈书陈拟传高祖践祚诏从孙假节员外散骑常侍明威将军訬可虔化县开国侯邑五百户　　陈喧
按陈书陈拟传高祖践祚诏从孙假节信威将军北徐州刺史吉阳县开国侯喧仍前封邑五百户　　陈祏按陈书陈拟传高祖践祚诏从孙假节通直散骑侍郎信武将军祏封豫章县开国侯邑五百户　　陈敬雅
按陈书陈拟传高祖践祚诏从孙敬雅封宁都县开国侯邑五百户　　陈敬泰
按陈书陈拟传高祖践祚诏从孙敬泰封平固县开国侯邑五百户　　陈宝应
按陈书陈宝应传宝应晋安候官人也世为闽中四姓父羽有材干为郡雄豪宝应性反复多变诈梁代晋安数反累杀郡将羽初&#扇惑合成其事后复为官军乡导破之由是一郡兵权皆自己出侯景乱晋安太守宾化侯萧云以郡让羽羽年老治郡事令宝应兴兵自海道寇临安永嘉及会稽余姚诸暨由是大致赀产士众强盛侯景平元帝因以羽为晋安太守高祖辅政羽求传郡于宝应高祖许之绍泰元年授壮武将军晋安太守寻加员外散骑常侍二年封候官县侯高祖受禅授持节散骑常侍信武将军闽州刺史领会稽太守世祖嗣位进号宣毅将军加其父光禄大夫仍命宗正录其本系编为宗室宝应娶留异女为妻侯安都讨异宝应遣助之世祖命督军以讨宝应宝应据建安之湖际逆拒王师众溃身奔山草间窘而就执并子弟二十人送都斩于建康市　　陈仲举按万姓统谱仲举字德言武康人仕陈以著作郎出为长兴令政号廉平官至尚书仆射陈文帝居乡时尝诣仲举深相结文帝为吴兴太守举为郡丞及嗣位召为郎中　　陈伯茂
按陈书始兴王伯茂传伯茂字郁之世祖第二子也封为始兴王以奉昭烈王祀加宁远将军寻除使持节都督南琅邪彭城二郡诸军事彭城太守天嘉二年进号宣惠将军扬州刺史伯茂性聪敏好学谦恭下士又以太子母弟世祖深爱重之三年除镇东将军开府仪同三司东扬州刺史废帝即位时伯茂在都刘师知等矫诏出高宗也伯茂劝成之师知等诛后高宗恐伯茂扇动朝廷光大元年乃进号中卫将军令入居禁中专与废帝游处是时四海之望咸归高宗伯茂深不平日夕愤怨数肆恶言高宗以其无能不以为意及建安人蒋裕与韩子高等谋反伯茂&#阴豫其事二年十一月皇太后令黜废帝为临海王其日又下令命伯茂出居之于路遇盗殒于车中时年十八　　陈伯山
按陈书鄱阳王伯山传伯山字静之世祖第三子也伟容仪举止闲雅喜愠不形于色世祖深器之天嘉元年封鄱阳郡王仍授东中郎将吴郡太守六年为缘江都督平北将军南徐州刺史天康元年进号镇北将军高宗辅政不欲令伯山处边光大元年徙为镇东将军东扬州刺史太建元年征为中卫将军中领军六年又为征北将军南徐州刺史寻为征南将军江州刺史十一年入为护军将军加开府仪同三司后主即位进号中权大将军至德四年出为持节都督东扬丰二州诸军事东扬州刺史加侍中祯明元年丁所生母忧去职明年起为镇卫大将军开府仪同三司三年正月薨时年四十伯山性宽厚美风仪丁所生母忧居丧以孝闻　　陈伯固
