<!-- { "loadSidebar": true } -->
按明外史李攀龙传徐中行嘉靖二十九年进士字子与长兴人美姿容善饮酒由刑部主事历员外郎郎中稍迁汀州知府广东贼萧五来犯御之有功寻以父忧归补汝宁坐大计贬长芦盐运判官迁湖广佥事累官江西布政使万历六年卒官　　徐九思
按明外史徐九思传九思贵溪人嘉靖中授句容知县迁工部主事历郎中治张秋河道时赵文华视师东南道河上九思不出迎遣一吏赍牒往谒文华嫚骂而去会迁高州知府文华修旧怨与吏部尚书吴鹏合谋构之遂坐九思老致仕年八十五卒　　徐绅
按池州府志绅号五台建德县人登进士筮仕兰溪知县举卓异晋御史巡视屯马时杨椒山系大狱绅倡捐置产恤其家历任顺天巡抚与总督不合获罪被逮寻释归卒着有瞻竹堂诗稿　　徐渭
按明外史徐渭传渭字文长山阴人十余岁仿扬雄解嘲作释毁长为诸生有盛名总督胡宗宪招致幕府管书记宗宪得白鹿将献诸朝令渭草表以进世宗大悦宗宪以是益重及宗宪下狱渭惧祸遂发狂引巨锥剚耳深数寸又以椎碎肾囊皆不死已又击杀继妻论死里人张元忭力救得免及元忭卒白衣往吊抚棺恸哭不告姓名去渭天才超轶诗文绝出伦辈善草书工写花草竹石尝自言吾书第一诗次之文次之画又次之　　徐炳
按浙江通志炳字仲孚海宁人嘉靖癸丑进士授刑部主事累转河南副使备兵大名减供饷汰冗费魏人德之转山西参政洁廉好修士大夫悉称为端士　　徐善庆按江西通志善庆字元祯金溪人嘉靖癸丑进士知汝州擢职方郎条时务十二策与分宜忤弃官归后历官陕西督学称得人告归养父沉潜性学所著有武选集来青轩诗　　徐纲
按兴国州志纲号浴泉嘉靖甲辰进士除西安司理擢兵科给事中奉敕查勘边务世庙建醮命诸臣黄冠行香纲极谏廷杖滨死复谏乃止隆庆元年上特简授冬官修世宗寝陵万历改元不阿权相致仕归阅岁复本官随升本部尚书不就三年卒谕祭谕葬　　徐师曾按吴江县志师曾字伯鲁嘉靖丙午举于乡丁未成进士丁父艰癸丑对策选庶吉士出为兵科给事中明年丁嫡母艰归服阕补吏科奉命册封周藩阅岁历转左给事中时严嵩父子用事阴齮龁言路师曾遂疏乞休万历初奉部檄以原官迫之出复抗疏以老病辞卒　　徐鳌
按广济县志鳌号豹山中嘉靖己酉乡试授翰林院孔目鳌素深理学召对赐宫扇宫坠有文集行世　　徐凤按无锡县志嘉靖丙辰夏倭至焚掠凤与乡勇迎贼力战死之　　徐柏
按浦城县志柏字守卿嘉靖壬戌进士授北京户部主事迁员外郎中少保朱衡知其能值徐沛河决移咨俾疏瀹分署六年出守廉州廉有珠池毫不入私橐时江陵柄政柏不先意迎合抚臣赵希旨中之考满逾四载始授湖北大参莅任甫月余左迁四川泸州副使赵入铨而柏遂报罢矣拂衣归　　徐璠
按明外史徐阶传阶子璠官至太常卿
　　徐中秋
按松溪县志嘉靖壬戌倭寇围县中秋奋力御倭被铳伤而毙　　徐作
按广西通志作南昌人嘉靖壬戌进士以副使兵备府江时碎江贼起作督将分道攻克之周公楼等自缚诣军门降巨贼黎福庄怙险为逆又计缚之五指岩最负固正德间三征弗克作讨平之后贼相戒无犯　　徐尧臣
按山西通志尧臣保德人嘉靖间以百户领军于唐家会打冰敌众踏冰入犯尧臣拒堵力战面中五矢刀伤七处遂殁于阵事闻恤录加升副千户　　徐常吉
按武进县志常吉字士彰嘉靖甲子举于乡授上海学博万历癸未成进士除中书舍人升南户科给事中疏请减江南租税之半民困以苏奉命封藩寻迁浙江按察司佥事未抵任卒　　徐元太
按宣城县志元太字汝贤嘉靖乙丑进士知江山县丁内艰服阕补魏县政绩卓异擢吏部主事会分校礼闱忤张居正意迁山东参政改陕西按察使迁顺天府尹右副都御史时蜀酋拥众杀掠事闻以元太巡抚四川讨平之以功进兵部右侍郎历刑部右侍郎转户部总督仓&#权知兵部左侍郎事升南京刑部尚书遂乞归家居十余年卒　　徐甫宰
按明外史谭纶传徐甫宰浙江山阴人嘉靖中举顺天乡试除武平知县上官以程乡盗薮调之往既平林朝曦超擢潮州兵备佥事添注剿寇任一子千户已而温鉴梁辉等贼乱甫宰讨擒之补潮州分巡佥事兼理兵备事东莞木兵徐永太等乱停俸讨贼甫宰已疾亟乞归未几卒　　徐樾
按江西通志樾字子真贵溪人嘉靖进士初任礼曹累官云南布政朝廷议诛土蛮那鉴经年不决樾忠义愤激遂自请兵以往遭奸臣李维通贼泄谋被困死之诏赠光禄卿谕祭葬荫子　　徐纪
按万姓统谱纪字惟修东乡人贡授武昌县学训导以身为教一日读阳明先生传习录涣然有省有泮宫夜气录识所悟入寻浩然有归思遂谢病行既归日与乡后进论学或抚诸孙歌诗习礼不作势利龌龊语临终作二联句云身还造化初来物心与浮云一样空　　徐献忠
按万姓统谱献忠字伯臣华亭人知县弃官寓居苕上文行着称　　徐公遴
按万姓统谱公遴开化人嘉靖进士历官太仆寺卿　　徐贡元按万姓统谱贡元字元献繁昌人嘉靖进士知德安府清洁刚方平恕精密不受请托不畏强暴为一时循吏历潼关兵备入贺以二布遗时相闲处数年寻兵备大名毫发无染出巡关隘清介孤耿人不敢干以私终户部左侍郎　　徐贞明
按明外史徐贞明传贞明字孺东贵溪人举隆庆五年进士知浙江山阴县敏而有惠万历三年征为工科给事中会御史傅应祯获罪贞明入狱调获坐贬太平府知事十三年累迁尚宝司丞初贞明为给事中上水利军班二议工部尚书郭朝宾则以水田劳民请俟异日事遂寝及贞明被谪至潞河终以前议可行乃着潞河客谈以毕其说及贞明还朝御史苏瓒徐待力言其说可行而给事中王敬民又特疏论荐帝乃进贞明少卿赐之敕令往会抚按诸臣勘议贞明乃躬历京东州县相原隰度土宜周览水泉分合列事宜以上其年九月遂命贞明兼监察御史领垦田使又遍历诸河穷源竟委将大行疏浚而奄人勋戚之占闲田为业者争言不便为蜚语闻于帝帝惑之罢贞明还故官寻乞假归十八年卒　　徐汝阳
按江西通志汝阳临川人隆庆戊辰进士为武进令巡抚海瑞荐为武选主事条上兵事十二策得旨以佥事讨贼广东贼惊溃渠魁就俘以外艰归复除浙江宪历光禄寺卿　　徐成位
按景陵县志成位字惟得号中庵隆庆戊辰进士初授舒城令卓异入掌礼部郎时宗藩请封恤者费不赀悉罢之出守徽州郡迁山东宪副丁父艰起山东登莱兵备晋秩参藩迁蜀右辖谢病归里三年滇抚命下而卒　　徐一唯
按蕲水县志一唯号心溪八岁能属文隆庆辛未进士初为万载令会邻寇跳梁一唯出火攻奇策捣巢穴幕府论功例锡百户以延世赏擢南比部寻改北计部迁正郎旋守福建延平以内艰归起补潮州太守擢本省岭东兵备副宪解绶归十余年左迁两淮运同凡八越月擢本司运长益清苦以入觐无暮夜资遂拾遗致仕　　徐释传
按万姓统谱释传字克清与兄道传同补弟子员笃志力学及兄膺乡荐克清遂侍养二亲不求仕进砥砺名节根本孝友尤乐施与里闬之颠连无告者靡不望风而奔走焉张宗伯宪题遗像曰良金在范美玉无瑕子琼文闲居乐志世味然着有琢玉集存耕稿　　徐御章
按万姓统谱御章字伯宸秋谷先生八世孙德充学赡性行端庄乡里畏惮每出则行者止坐者起喧哗者以静有不平辄就直之御章以理谕退而感服面折人非其人能改又从匡辅揄扬咸称长者居面一峰端严如伯宸为人人因称端峰公与乡达叶敬之义士叶全友善共申乡约有蓝田吕氏之风子续昭聪敏笃学孝友天成高蹈砺行不愧古人着有易学详义龙山集幼子善继善述孪生志同理学交接海内名流着志集怡真稿人子须知等书　　徐元春
按明外史徐阶传阶孙元春以进士为光禄少卿　　徐民式按浦城县志民式字用敬万历庚辰成进士授松江府推官秩满考转南农部郎寻出守皖四载擢光禄少卿郡守擢京卿前此不概见也历银台冏寺巡抚应天疏请均役它若停榷税裁监兑添设宁太道尤至今蒙福焉六疏请省觐归后起少司农报至谢世　　徐汝化按兴国州志汝化字应时万历壬午举人仕河间令性孝友筑爱日堂以娱亲事兄如父与吴明卿先生倡和有青桂社&#　　徐准
按王象春徐准墓志铭准字子式五世祖可自琅琊籍新城准攻苦力学以万历癸未成进士筮仕中书舍人册封秦藩馈遗一无所受藩王重之乙未擢工部都水司主事是时河决浸及祖陵天子震怒夺河臣官下河漕两大臣疏付水部属准问治水状准揆度久大绩上上嘉悦先是准已循资擢守永平矣至是以河工告成加副使知府事如故政绩卓然迁辽东参政山西按察使归林五载起为云南布政使卒万历时中朝有四君子之目准其一也　　徐鸣玉
按蒲圻县志鸣玉字振之一字昆璞中万历乙酉乡试初任福建长乐知县清介不取断事严明丁父艰服阕迁贵州贵阳府司李屡平冤狱时有剧贼猖獗玉同太守剿除之任三年升陕西临洮府通判寻致仕年六十六卒　　徐成楚
按竹溪县志成楚万历丙戌进士初授知县擢吏科给事中弹劾不避权贵京师语云行行且止须避瘤子公有瘿瘤故云　　徐应簧
按浙江通志应簧字轩卿淳安人登万历己丑进士历升虞衡司郎中督理三殿大工减裁滥耗八万余升武昌郡守时税珰暴虐应簧执法不阿甲辰宗孽杀伤赵大中丞全楚震骚应簧经画防守楚赖以宁升本省驿传臬副转粮储参政剔&#厘弊清操劲节齮者见忌遂谢政归　　徐兆魁
按明外史乔应甲传徐兆魁东莞人万历十四年进士由行人擢御史初附沈一贯一贯去附李廷机又交通锦衣王之桢及迁太仆少卿连为御史钱春等给事中李成名所劾兆魁亦屡疏辨讦章下部议许之去已而齐楚浙三党用事起故官擢右佥都御史巡抚湖广泰昌时召为左副都御史未上劾免天启三年以拾遗罢明年冬魏忠贤逐吏部右侍郎陈于廷即召兆魁代之五年拜刑部尚书明年坐属吏行私落职后丽逆案赎徒为民　　徐必达
按明外史徐世淳传世淳父必达字德夫万历二十年进士历知太湖溧水县迁南京吏部主事历考功郎中迁光禄丞假归未几补官进少卿父艰归起太仆少卿迁应天府尹天启初以右佥都御史督操江军白莲贼将窥徐州必达募锐卒击破之就迁兵部右侍郎三年京察以拾遗罢归卒赠兵部尚书　　徐时进按宁波府志时进字见可号九瀛生而&#异家贫发愤力学万历乙未进士授南京工部主事榷芜湖还改南职方员外郎进郎中出守岳州调荆州上计卓异丁外艰归起补惠州随擢广东副使监惠潮疏乞归天启改元起南光禄少卿寻改太仆少卿皆不就特加大理卿致仕崇祯壬申卒　　徐久德
