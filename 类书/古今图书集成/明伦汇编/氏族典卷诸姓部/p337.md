<!-- { "loadSidebar": true } -->
按晋书韩绩传绩字兴齐广陵人也其先避乱居于吴之嘉兴父建仕吴至大鸿胪绩少好文学以潜退为操布衣蔬食不交当世由是东土并宗敬焉司徒王导闻其名辟以为掾不就咸康末会稽内史孔愉上疏荐之诏以安车束帛征之尚书令诸葛恢奏绩名望犹轻未宜备礼于是召拜博士称老病不起卒于家　　韩阶
按晋书韩阶传阶长沙人也性廉谨笃慎为闾里所敬爱刺史谯王承辟为议曹祭酒转西曹书佐及承为魏乂所执送武昌阶与武延等同心随从在承左右桓雄被害之后二人执志愈固及承遇祸阶延亲营殡敛送柩还都朝夕哭奠俱葬毕乃还　　韩恒
按晋书慕容&#载记韩恒字景山灌津人也父默以学行显名恒少能属文身长八尺一寸博览经籍无所不通永嘉之乱避地辽东廆既逐崔毖复徙昌黎召见嘉之拜参军事咸和中宋该等建议以廆立功一隅勤诚王室宜表请大将军燕王之号廆纳之命群僚博议咸以为宜恒驳之廆不平出为新昌令皝为镇军复参军事迁营丘太守政化大行&#为大将军征拜谘议参军加扬烈将军&#僭位与李产俱傅东宫从太子入朝&#顾谓左右曰此二傅一代伟人未易继也其见重如此　　韩伯
按晋书韩伯传伯字康伯颍川长社人清和有思理留心文艺举秀才征佐著作郎并不就简文帝居藩引为谈客自司徒左西属转抚军掾中书郎散骑常侍豫章太守入为侍中陈郡周勰为谢安主簿居丧废礼崇尚庄老脱落名教伯领中正不通勰议曰拜下之敬犹违众从礼情理之极不宜以多比为通时人惮焉转丹阳尹吏部尚书领军将军既疾病占候者云不宜此官朝廷改授太常未拜卒时年四十九赠太常子璯官至衡阳太守　　韩宰
按前燕录宰昌人也仕&#为谒者仆射扬威将军子&#降于魏　　南齐
　　韩系伯
按南齐书韩系伯传系伯襄阳人也事父母谨孝襄阳土俗邻居种桑树于界上为志系伯以桑枝荫妨他地迁界上开数尺邻畔随复侵之系伯辄更改种久之邻人惭愧还所侵地躬往谢之建元三年蠲租税表门闾以寿终　　韩灵敏
按南齐书韩灵敏传灵敏会稽剡人也早孤与兄灵珍并有孝性母寻又亡家贫无以营凶兄弟共种瓜半亩朝采瓜子暮已复生以此遂办葬事灵珍亡无子妻卓氏守节不嫁虑家人夺其志未尝告归敏事之如母　　梁
　　韩怀明
按梁书韩怀明传怀明上党人也客居荆州年十岁母患尸疰每发辄危殆怀明夜于星下稽颡祈祷忽闻香气空中有人语曰童子母须臾永差无劳自苦未晓而母豁然平复十五丧父几至灭性负土成坟赠助无所受免丧师事南阳刘&#&#尝一日废讲独居涕泣怀明窃问其故&#家人答云是外祖亡日时&#母亦亡矣怀明闻之即日罢学还家就养家贫常肆力以供甘脆嬉怡膝下朝夕不离母侧母年九十一以寿终怀明水浆不入口一旬号哭不绝声既除丧蔬食终身衣衾无改天监初刺史始兴王憺表言之州累辟不就卒于家　　陈
　　韩延庆
按陈书韩子高传子高父延庆因子高之宠官至给事中山阴令　　韩子高
按陈书韩子高传子高会稽山阴人也家本微贱侯景之乱寓在京都景平文帝出守吴兴子高年十六为总角容貌美丽状似妇人于淮渚附部伍寄载欲还乡文帝见而问之曰能事我乎子高许诺子高本名蛮子文帝改名之性恭谨勤于侍奉恒执备身刀及传酒炙文帝性急子高恒会意旨及长稍习骑射颇有胆决愿为将帅及平杜龛配以士卒文帝甚宠爱之子高轻财礼士归之者甚众文帝嗣位除右军将军天嘉元年封文招县子二年迁员外散骑常侍壮武将军成州刺史及征留异异平除假节贞毅将军东阳太守五年章昭达等自临川征晋安子高自安泉岭会于建安诸将中人马最为强盛晋安平以功迁通直散骑常侍进爵为伯六年征为右卫将军至都镇领军府文帝不豫入侍医药废帝即位迁散骑常侍移顿于新安寺高宗入辅子高兵权过重深不自安好参访台阁又求出为衡广诸镇光大元年八月前上虞县令陆昉及子高军主告其谋反高宗在尚书省因召文武在位议立皇太子子高预焉平旦入省执之送廷尉其夕赐死时年三十　　北魏
　　韩耆
按魏书韩茂传茂父耆字黄老永兴中自赫连屈丐来降拜绥远将军迁龙骧将军常山太守假安武侯仍居常山之九门卒赠泾州刺史谥曰成侯　　韩茂
按魏书韩茂传茂字元兴安定武安人也年十七膂力过人尤善骑射太宗曾亲征丁零翟猛茂为中军执幢时有风诸军旌旗皆偃仆茂于马上持幢初不倾倒征诣行在所试以骑射太宗深奇之以茂为虎贲中郎将后从世祖讨赫连昌大破之以军功赐爵蒲阴子加强弩将军迁侍辇郎拜内侍长进爵九门侯加冠军将军后从征蠕蠕频战大捷从平凉州茂为前锋都将战功居多迁司卫监录前后功拜散骑常侍殿中尚书进爵安定公加平南将军转都官尚书车驾南征分为六道茂与高凉王那出青州诸军渡淮降者相继拜茂徐州刺史以抚之车驾还以茂为侍中尚书左仆射加征南将军世祖崩刘义隆遣将檀和之寇济州南安王余令茂讨之至济州和之遁走高宗践祚拜尚书令加侍中征南大将军茂沉毅笃实虽无文学每论议合理为将善于抚众勇冠当世为朝廷所称太安二年夏领太子少师冬卒赠泾州刺史安定王谥曰桓王　　韩延之
按魏书韩延之传延之字显宗南阳赭阳人魏司徒暨之后也司马德宗平西府录事参军刘裕率伐司马休之未至江陵密使与延之书招之延之报曰伐人之君啖人以利真可谓处怀期物自有由来者矣以平西之至德宁无授命之臣乎假令天长丧乱九流浑浊当与臧洪游于地下不复多言裕得书叹息以示诸佐刘裕父名翘字显宗于是延之字显宗名子为翘盖示不臣刘氏也后奔姚兴太常二年入国以延之为虎牢镇将爵鲁阳侯延之前妻罗氏生子措措随父入国又以淮南王女妻延之生道仁措推道仁为嫡袭父爵位至殿中尚书进爵西平公　　韩秀按魏书韩秀传秀字白虎昌黎人也祖宰慕容&#谒者仆射父&#皇始初归国拜宣威将军骑都尉秀历吏任稍迁尚书郎赐爵遂昌子拜广武将军高宗称秀聪敏清辩才任喉舌遂命出纳王言并掌机密显祖践阼转给事中参征南慕容白曜军事太和初迁内侍长后为平东将军青州刺史假渔阳公在州数年卒子务袭爵　　韩备
按魏书韩茂传茂子备字延德初为中散赐爵江阳男加扬烈将军又进爵行唐侯拜冠军将军太子庶子迁宁西将军典游猎曹加散骑常侍袭爵安定公征南大将军卒赠雍州刺史谥曰简公　　韩均
按魏书韩茂传茂子均字天德少而善射有将略初为中散赐爵范阳子加宁朔将军迁金部尚书加散骑常侍兄备卒无子均袭爵安定公征南大将军出为使持节散骑常侍本将军定州刺史转青冀二州刺史恤民廉谨甚有治称除广阿镇大将加都督三州诸军事复授定州刺史轻徭宽赋百姓安之延兴五年卒谥曰康公子宝石袭爵　　韩天生
按魏书韩茂传茂子天生为内厩令后典龙牧曹出为持节平北将军沃野镇将　　韩麒麟
按魏书韩麒麟传麒麟昌黎棘城人也自云汉大司马增之后父瑚秀容平原二郡太守麒麟幼而好学美姿容善骑射恭宗监国为东曹主书高宗即位赐爵鲁阳男加伏波将军父亡在丧有礼邦族称之后参征南慕容白曜军事白曜表为冠军将军与房法寿对为冀州刺史及白曜被诛麒麟亦征还停滞多年高祖时拜给事黄门侍郎乘传招慰徐兖叛民归顺者四千余家寻除冠军将军齐州刺史假魏昌侯麒麟在官寡于刑罚太和十二年卒于官年五十六麒麟立性恭慎恒置律令于坐傍临终之日唯有俸绢数十匹其清贫如此赠散骑常侍安东将军燕郡公谥曰康　　韩务
按魏书韩秀传秀子务字道世性端谨有治干初为中散稍迁太子翊军校尉时高祖南征行梁州刺史杨灵珍谋叛以务为统军讨灵珍有战功授后军长史征赴行在所还迁长水校尉景明初假节行肆州事转左中郎将宁朔将军试守常山郡又为征蛮都督李崇司马崇揃荡群蛮务有力焉后除镇北府司马初试守常山府解复为平北长史务颇有受纳为御史中尉李平所劾付廷尉会赦免后除龙骧将军郢州刺史边人李旻马道进等诈杀萧衍黄&#戍主率户来降务信之遣兵千余人迎接户既不至而诈表破贼坐以免官久之拜冠军将军太中大夫进号左将军神龟初卒　　韩兴宗
按魏书韩麒麟传麒麟子兴宗字茂先好学有文才年十五受道太学后司空高允奏为秘书郎参著作事迁秘书中散太和十四年冬卒赠宁远将军渔阳太守　　韩显宗
按魏书韩麒麟传麒麟子显宗字茂亲性刚直能面折廷诤亦有才学太和初举秀才对策甲科除著作佐郎车驾南讨兼中书侍郎后为本州中正二十一年车驾南伐显宗为右军府长史征卤将军统军军次赭阳萧鸾戍主成公期遣其军主胡松高法援等并引蛮贼来击军营显宗亲率拒战遂斩法援首新野平以显宗为镇南广阳王嘉谘议参军显宗后上表颇自矜伐诉前征勋诏付尚书推列以闻兼尚书张彝奏免显宗官诏以白衣守谘议二十三年卒景明初追赭阳勋赐爵章武男　　韩子熙
按魏书韩麒麟传麒麟子兴宗兴宗子子熙字元雍少自修整颇有学识弱冠未能自通侍中崔光举子熙为清河王怿常侍迁郎中令初子熙父以爵让弟显宗不受子熙缘父素怀卒亦不袭及显宗卒子熙别蒙赐爵乃以其先爵让弟仲穆兄弟友爱居丧有礼子熙为怿所眷遇遂阙位待其毕丧后复用及元乂害怿久不得葬子熙为之忧悴屏处田野每言王若不得复封以礼迁葬誓以终身不仕后灵太后返政子熙伏阙上书灵太后义之乃引子熙为中书舍人后遂赐又死寻修国史加宁朔将军未几除著作郎又兼司州别驾转辅国将军鸿胪少卿建义初兼黄门寻正子熙清白自守不交人事又少孤为叔显宗所抚养及显宗卒显宗子伯华又幼子熙友爱等于同生上书求析阶与伯华于是除伯华东太原太守及伯华在郡为刺史元&#所辱子熙乃泣诉朝廷肃宗诏遣按捡&#遂大见诘让及部杲之起逆诏子熙慰劳杲诈降而子熙信之还至乐陵杲复反子熙遂还坐付廷尉论以大辟恕死免官未几兼尚书吏部郎普泰初除通直散骑常侍抚军将军光禄大夫寻正吏部郎出帝初还领著作郎以奉册之故封历城县开国子加卫将军右光禄大夫天平初为侍读又除国子祭酒子熙俭素安贫常好退静寻除骠骑将军元象中加卫大将军兴和中孝静欲行释奠敕子熙为侍讲寻卒武定初赠骠骑将军仪同三司幽州刺史　　韩武华
按魏书韩麒麟传麒麟子显宗显宗子武华除讨寇将军奉朝请太原太守　　北齐
　　韩轨
按北齐书韩轨传轨字伯年太安狄那人也少有志操性深沉喜怒不形于色神武镇晋州引为镇城都督及起兵于信都轨赞成大策从破尔朱兆于广阿又从韩陵阵封平昌县侯仍督中军再迁秦州刺史甚得边和频以军功进封安德郡公迁瀛州刺史在州聚敛为御史纠劾削除官爵未几复其安德郡公历位中书令司徒齐受禅封安德郡王轨妺为神武所纳生上党王涣复以勋庸历登台铉常以谦恭自处不以富贵骄人后拜大司马从文宣征蠕蠕在军暴疾薨赠假黄钺太宰太师谥曰肃武皇建初配飨文襄庙庭子晋明嗣　　韩贤
