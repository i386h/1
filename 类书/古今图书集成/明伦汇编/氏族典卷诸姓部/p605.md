<!-- { "loadSidebar": true } -->
按明外史王彰传彰字文昭郑人洪武二十年举于乡补国子生使山东平籴以廉干称擢吏科源士逾年革源士改给事中迁都给事中改刑部员外郎迁山西左参政永乐五年召为礼部右侍郎父丧除改户部奉使祀西岳还改都察院右副都御史久之进右都御史宣德三年卒于官彰严介自持请托皆绝用法过刻时刘观为左都御史人谓彰公而不恕观私而不刻云　　王叔英
按明外史王叔英传叔英字原采黄岩人洪武中与杨大中叶见泰方孝孺林右并征至叔英固辞还乡二十年以荐为仙居训导改德安教授迁汉阳知县多惠政建文时召为翰林修撰燕兵至淮奉诏募兵行至广德京城不守会齐泰来奔告以故相持恸哭共图后举已知事不可为自经元妙观银杏树下成祖登极陈瑛簿录其家妻金氏已自经死二女下锦衣狱赴井死福王时谥文忠　　王度
按明外史曾凤韶传王度字子中归善人少力学工文辞洪武中用明经荐为山东道监察御史建文时燕兵起敕度劳军徐州比还凤阳失守方孝孺与度书誓死社稷燕王称帝坐方党谪戍贺县坐语不逊族福王时谥襄愍　　王彬
按明外史曾凤韶传王彬字文质东平人洪武中进士拜监察御史巡按江淮驻扬州北平兵至彬与镇抚崇刚婴城坚守守将王礼谋举城降彬执之系狱有力士能举千斤彬尝以自随燕兵飞书城中缚王御史降者官三品左右惮力士莫敢动礼弟崇厚赂力士母诱其子出乘彬解甲浴猝缚之开门纳燕师彬与刚皆不屈死福王时彬谥忠壮刚谥壮愍　　王真按明外史张玉传王真咸宁人洪武中起卒伍积功至燕山右护卫百户燕师起从破沧州追南兵至滑口俘获七千人累迁都指挥使王设伏淝河令真与白义刘江各百骑诱平安军斩馘无算后不继南军围之数匝真被数十创气愈奋连格杀数十人围益急遂自刎成祖即位谥忠壮　　王偁
按明外史林鸿传永福王偁字孟&#父翰仕元抗节死偁洪武中领乡荐入国学陈情养母母殁庐墓永乐初用荐授翰林检讨学博才雄最为解缙所重后以缙事连及系死狱中　　王璲
按万姓统谱璲其先蜀遂宁人自其祖父仕元宋时家吴璲有异资幼即善属文名籍甚因得备侍从与王洪孟杨达善并以才闻璲等后进作文独能立就虽数篇并作受命即奏不淹刻咸以为神诸在位者推不能及又自相矜许遂被轻薄名仁庙在东宫试神龟赋极称善语解缙缙顿首谢不能及后语黄淮淮因谮之遂论死　　王琏
按万姓统谱琏长山人器局沉凝学问精密师事宋洪武中乡举至京召见试诗擢史馆编修选入文华殿肄业寻摄御史按河南回奏称旨上说谓近臣曰文华堂诸生如琏等皆是将相才也　　王琎
按万姓统谱琎璲弟先在谪遣中以明经举为掌故以著作召与杨溥等入直内廷琎稍醇谨文亦不逮璲故得优游免　　王辉
按万姓统谱辉洪武中台州知府不携家独与父俱隶仆给薪水之余不留于舍为政廉明严毅吏畏其威民怀其惠　　王着
按万姓统谱着泾县人洪武间任浙江按察司经历廉能著称尝巡温州州久旱着祷雨辄应慈溪虎为害着诚祷神虎尽自毙而民遂安后累升云南按察司副使　　王亨
按无锡县志亨字仲理祖安节元临江路同知亨洪武中举秀才授刑部郎擢四川按察佥事大振风纪僚友畏之蜀人称为王铁面会红苗破城亨为贼所缚大骂被三刃贼去居两月卒于行台　　王达
按无锡县志达字达善洪武中举明经为本县训导入为国子助教文皇即位擢翰林编修预修高祖实录进侍读学士充编纂总裁两考礼部会试达有名与解缙王偁王璲辈号东南五才子　　王铭
按贵州通志铭普定指挥同知征麓川战死赐祭进子泰官一级　　王辂
按贵州通志辂前卫都指挥从征麓川阵亡事闻赐祭　　王信
按贵州通志信龙里卫指挥佥事随镇远侯顾兴祖剿平广西柳州马平县阵亡　　王锐
按贵州通志锐普安指挥征山都掌蛮阵亡
　　王忠
按万姓统谱忠武进人洪武间父友谅以输税后期法当死忠时年十七即自诣京恳请代父比至会赦人以孝称宣德间以国子生除兵部主事老成练达人皆以大任期之忠以母老恳乞致仕卒于家　　王新按万姓统谱新洪武中广德州同知奉公守正一毫不取于民虽蔬菜必廉其价直临事有断樵者鬻薪忘其斧即觅之买者昧而不与樵者诉于官新乃解其人之阴绐其家果得斧人服其术　　王惠
按万姓统谱惠其先合肥人徙琼山尝从赵谦学博学能文洪武末因大臣荐至京以三丧未举力辞归隐所著有截山咏史等诗集　　王中
按万姓统谱中登封人家业农未尝知书性至孝母没庐墓三年身披衰麻日食&#粥旦夕哭奠未尝栉发易衣墓侧无水浚井四丈余不得泉中环井再拜吁天泉乃涌出乡里以为孝诚所感洪武间表其门　　王绅按万姓统谱绅字仲儒祎仲子性至孝痛父死节遂匍匐往云南求遗骸既至不可得乃即其处制神主号恸几绝洪武末以文行荐授国子博士文章雅赡有陶韦风致着继志斋集二十卷　　王贤
按万姓统谱贤江陵人为监生与友王让同居让干往江南以故人所赠银十两故衣一箧托贤收之未几贤除盐城尹让回除泌阳令寻卒后十余年贤致仕还家即以所寄之物与让子子不受曰吾父彼时安有此物贤白于官拘其子与之　　王翰
按名山藏分藩记翰字时举夏台人元季隐居中条山至明始出为周王相王有异志翰正谏弗纳度不可为即断指佯狂亡去王叛官属皆就理翰竟无所坐复起为翰林编修谪廉州教授值羌獠作乱城陷抗节死　　王溥
按明外史刘仕貆传王溥桂林人洪武末为广东参政以廉名居官数年笥无重衣庖无兼馔为吏诬逮下诏狱寮属馈赆皆不受事白得归卒　　王良
按明外史王良传良字天性祥符人洪武三十年以刑部郎中擢佥都御史明年坐与温厚等为僚友缓其狱贬刑部郎中建文中历官刑部左侍郎末减燕府人罪不当上指出为浙江按察使燕王即帝位遣使者召良良集诸司印九于私第未即决妻问故曰吾分应死未知所以处汝耳妻曰君男子乃为妇人谋乎馈良食食已人后园投水死良殓妻毕遂积薪自焚福王时良谥忠毅妻谥贞烈　　王琎
按明外史王琎传琎字器之日照人博通经史尢长于春秋洪武末以贤能荐授宁波知府自奉俭约燕师临江琎造舟舰谋勤王为卫卒缚至京成祖不罪放还里以寿终　　王艮
按明外史王艮传艮字敬止吉水人建文二年进士对策第一授翰林修撰预修太祖实录燕兵薄京城艮伏鸩死福王时谥艮文节　　王佐
按明外史茹&#传王佐不知所自起建文时为都督同知成祖称帝封顺昌伯出镇云南永乐三年廷臣劾其恣威福赃巨万征下狱瘐死　　王士嘉
按明外史马谨传王士嘉字道亨武城人建文中由国子生除大同山阴知县善决疑狱人以为神宣德中累官陕西参政所至以清操着英宗初用杨士奇荐召为礼部右侍郎正统中致仕景泰末卒　　王七
按山西通志七曲沃人以布衣为塾师当文皇革除时上章阙下极论君臣大义纚纚数百言极为指斥上嘉其直欲官之不屈唾骂益甚太宗怒至断舌而死　　王稌
按万姓统谱稌字叔丰仲缙之子靖难被逮获释召用力辞门人谥为孝庄先生　　王絅
按万姓统谱絅定远人性至孝母病躬侍汤药母没哀毁水浆不入口三日既葬不茹荤饮酒庐墓三年事闻旌其门曰孝行　　王宁
按名山藏勋封记永春侯王宁寿州人尚太祖女怀庆公主为驸马都尉以不附权势诬陷洪武三十五年封奉天辅运推诚效义武臣特进光禄大夫柱国驸马都尉侯禄千石世给诰券侯六年下狱卒除　　王忠按明外史丘福传王忠孝感人每战率精骑为奇兵多斩获累迁都督佥事封靖安侯与丘福殁塞北　　王聪按明外史丘福传王聪靳水人以燕山中护卫百户从起兵累迁都指挥使封武城侯从福出塞敌围数重战死谥武毅　　王友
按明外史陈贤传王友荆州人袭父官为燕山护卫百户从起兵定京师累迁都指挥佥事永乐元年封清远伯明年充总兵官帅舟师沿海捕倭寻召还四年从征交址前驱破敌功多进侯十一年坐妾告友夫妇谋反有验夺爵下狱明年出狱卒爵除仁宗即位官其子顺为指挥佥事　　王通
按明外史李彬传王通咸宁人赠金乡侯真子嗣父官为都指挥使累进都督佥事以父死事封武义伯永乐十一年进封成山侯仁宗即位命掌后府加太子太保时丰城侯彬镇交址已前卒而荣昌伯陈智都督方政以参将代镇不协黎利益张数破郡邑智出兵数败宣宗乃削智爵而命通帅师往讨至交州贼攻城通敛兵不出利乞和通辄立坛与利盟约退师群臣交劾论死系狱正统四年特释为民英宗北狩边事急起通都督佥事御也先有功进同知景泰三年卒子琮嗣成化初卒子镛嗣累典营务卒子洪嗣传至孙应龙掌中府卒子允中嗣守备南京　　王汝玉按明外史解缙传王汝玉名璲以字行长洲人父立中元末知松江府汝玉颖敏强记举元末浙江乡试永乐初由应天府学训导擢翰林五经博士寻进检讨迁右春坊右赞善预修永乐大典仁宗在东宫特被宠遇七年坐修礼书紊制度当戍边皇太子监国宥之以为翰林典籍寻进左春坊左赞善缙之下狱也拷讯急承汝玉及汤宗李至刚李贯朱纮蒋骥潘畿萧引高高得旸等九人皆逮下狱汝玉竟瘐死洪熙时追谥文靖　　王直
按明外史王直传直字行俭泰和人幼而端重家贫力学永乐二年举进士改庶吉士授修撰迁侍读历事仁宗宣宗累迁少詹事正统初进礼部右侍郎八年代郭琎为吏部尚书帝亲征也先直力谏帝不从命直留守京师王师覆于土木率群臣请太后立皇太子奉郕王摄国政已劝即真加太子太保景泰元年进少傅也先使使议和且请还上皇直上言请从其请帝不悦直等固请乃遣杨善等报之就令迎归上皇景帝疾亟石亨徐有贞等夺门迎上皇复位直遂乞休归直为人方面修&#仪观甚伟性严重不苟言笑及与人交恂恂如也天顺六年卒谥文端子仕至翰林检讨以学行称　　王英
按明外史王英传英字时彦金溪人永乐二年进士选庶吉士与修太祖实录授翰林院修撰进侍讲仁宗即位进侍讲学士再进右春坊大学士乞归省宣宗立还朝修太宗仁宗实录成迁詹事府少詹事母丧归寻起官正统元年命教习庶吉士开经筵为讲官修宣宗实录为总裁实录成进礼部左侍郎十三年擢南京礼部尚书俾就闲逸居二年卒谥文安后改谥文忠英端凝持重历仕四朝在翰林四十余年朝廷制作多出其手性直谅好规人过子裕累官至四川按察使　　王瀹
按明外史张紞传王钝子瀹永乐四年进士仁宗时由翰林迁郑靖王左长史宣德初召改户部郎中英宗即位拜户部右侍郎巡抚浙江有惠政母丧起复入觐留摄部事寻以老乞归卒　　王克义
按万姓统谱克义琼山人永乐丙戌进士授崇仁知县大臣荐其博学宏词召之至则增减宋词科出题试之果中式升都官未几出建昌府推官所至廉能有声　　王钰
按万姓统谱钰诸暨人永乐壬辰进士及第历官翰林编修以疾致仕正统丙辰起为按察佥事提督学政钰为人文学笃實行己方正所至公于劝惩士心悦服既三载复致仕去　　王翱
