<!-- { "loadSidebar": true } -->
按金史萧贡传贡字贞卿京兆咸阳人大定二十二年进士调镇戎州判官泾阳令泾州观察判官补尚书省令史旧例试补两月乃补用贡至数日执政以为能即用之擢监察御史迁北京转运副使亲老归养除翰林修撰诏词臣作唐用董重质诛郭谊得失论贡为第一改治书侍御史丁父忧起复改右司员外郎寻转郎中迁国子祭酒兼太常少卿与陈大任刊修辽史改刑部侍郎历同知大兴府事德州防御使三迁河东北路按察转运使大安末改彰德军节度使坐兵兴不能守城降同知通远军节度事未几改静难军节度使历河东北路南京路转运使御史中丞户部尚书兴定元年致仕元光二年卒谥文简有注史记一百卷　　萧裕
按金史萧裕传裕本名遥折奚人初以猛安居中京海陵为中京留守与裕相结海陵为左丞除裕兵部侍郎改同知南京留守事改北京海陵弒熙宗篡立以裕为秘书监海陵心忌太宗诸子欲除之与裕密谋裕倾险巧诈因构致太傅宗本秉德等反状海陵杀宗本唐括辨遣使杀秉德宗懿及太宗子孙七十余人秦王宗翰子孙三十余人海陵赏诛宗本功以裕为尚书左丞加仪同三司授猛安再阅月为平章政事监修国史久之裕为右丞相兼中书令裕在相位任职用事势倾朝廷裕与高药师善尝以海陵密语告药师药师以其言奏海陵或有言裕擅权者海陵以为忌裕者众不之信又以为人见裕弟萧祚为左副点检妹夫耶律辟离剌为左卫将军势位相凭藉遂生忌嫉乃出祚为益都尹辟离剌为宁昌军节度使以绝众疑裕不知海陵意遽见出其亲表自是深念恐海陵疑己及祸遂与前真定尹萧冯家奴前御史中丞萧招折博州同知遥设裕女夫遏刺补谋立亡辽豫王延禧之孙裕使亲信萧屯纳往结西北路招讨使萧怀忠怀忠依违未决谓屯纳曰此大事汝归遣一重人来裕乃使招折往怀忠问招折与谋者复有何人招折曰五院节度使耶律朗亦是也怀忠旧与朗有隙而招折尝上挞懒变事怀忠疑招折反复因执招折收朗系狱遣使上变海陵使宰相问裕裕即款伏乃杀之　　萧怀忠
按金史萧怀忠传怀忠本名好胡奚人也为西北路招讨使萧裕等谋立辽后使萧招折往结怀忠并结耶律朗怀忠与朗有隙遂执招折遣使上变裕等既诛怀忠为枢密副使赐今名为西京留守封王契丹撒八反以怀忠为兵马都统讨之无功海陵意谓怀忠与萧裕皆契丹人本同谋逾年乃执招折上变而撒八亦契丹部族恐其合即军中杀之　　元
　　萧景茂
按元史萧景茂传景茂漳州龙溪人也性刚直孝友家贫力农至元四年南胜县民李智甫作乱掠龙溪景茂与兄佑集乡丁拒之据险与贼战众败景茂被执贼胁使从己景茂骂贼怒缚景茂于树脔其肉使自啖景茂益愤骂贼遂以刀决其口至耳傍景茂骂不绝声而死有司上其事朝廷命褒表之仍给钱以葬　　萧道寿
按元史萧道寿传道寿京兆兴平人家贫鬻箴以自给母年八十余道寿事养尽礼母尝有疾医累岁不能疗道寿刲股肉啖之而愈至元八年赐羊酒表其门　　萧
按元史萧传字惟斗其先北海人父仕秦中遂为奉元人性至孝出为府史上官语不合即引退读书南山三十年于是博极群书天文地理历律算数靡不研究世祖分藩在秦辟以疾辞授陕西儒学提举不赴后累授集贤直学士国子司业改集贤侍读学士皆不赴大德十一年拜太子右谕德扶病至京师俄除集贤学士国子祭酒依前右谕德疾作固辞而归卒年七十八赐谥贞敏制行甚高真履实践其教人必自小学始为文辞立意精深言近而指远一以洙泗为本濂洛考亭为据关辅之士翕然宗之称为一代醇儒　　萧拜住
按元史萧拜住传拜住契丹石抹氏也曾祖丑奴仕金为古北口屯戍千户国兵南下遣使纳降擢檀顺昌平万户卒于官弟老瓦始以杨城渔寨来降为丑奴充质子袭檀州死焉丑奴子青山从伯颜平宋还授湖北提刑按察使青山子哈剌帖木儿少事裕宗于东宫典宿卫仕为檀州知州拜住乃哈剌帖木儿之子也尝从成宗北征为礼部郎中出知中山府以忧去官武宗即位起复为中书左司郎中出为河间路总管召为户部尚书遂拜御史中丞皇庆元年迁陕西行中书省右丞延佑三年进中书平章政事英宗即位之十有九日右丞相铁朮迭儿怨拜住在省中牵制其所为又发其奸赃专制等事遂请依皇太后旨并前御史中丞杨朵儿只皆杀之　　萧义
按苏州府志义字仁甫辽人前徽政院断事官至正八年到任自奉清薄疾恶甚切严刑峻法吏胥皆慑伏时以萧打鬼称之　　萧同善
按江西通志同善万安人任安庆路经历元末奉郡辟摄本县事时寇攻城城陷同善督众力战被执贼胁其跪同善骂贼贼裂其喉而死　　萧让
按河南通志让字仲谦武陟人资&#纯笃才德优赡累官山东湖北道提刑按察使卒赠司徒孟国公谥忠肃子珝　　萧生
按江西通志生字彝翁吉水人用御史荐为建州儒学正寇乱家居江西参政全子仁率师平袁州辟彝翁为参谋会伪汉陷庐陵子仁遁去彝翁即赴井死　　明　　萧执
按明外史宋讷传萧执字子所泰和人洪武四年乡举为国子学录五年夏至帝有事北郊执偕陶凯等见帝斋所令赋诗亲第甲乙阅执诗喜遍示诸臣宠眷倾一时时帝留意文学往往亲试廷臣执知遇尤异立擢陕西参政寻召还侍左右在陕以廉谨称以亲老乞归亲没庐墓笃行君子也　　萧洵
按万姓统谱洵吉水人洪武六年以工部主事来知县事博学能文廉勤明恕修学校建县治及坊巷街道百务具举　　萧授
按明外史萧授传授华容人洪武中袭府军右卫千户从燕师积功四迁至都指挥同知永乐十六年擢右军都督佥事充总兵官镇守湖广贵州诸蛮作乱授先后破擒之蛮悉平英宗即位以授功多进都督同知佩征蛮将军印镇守如故正统元年普定蛮阿运阿哈等叛授遣顾勇等捣擒阿哈辈而广西蒙顾蛮蒙再万纠十六洞及湖广逃民杨保行等蜂起授督兵围之捷闻进右都督已而贵州生苗作乱授督兵大破之生苗尽降授在镇二十余年威信大行寇起辄破灭规画部署久益明练论功进左都督召至京以老致仕寻起视事右府十年卒赠临武伯谥靖襄　　萧鹏举
按江西通志鹏举名翀泰和人洪武中以贤良应制赋诗称旨历官山东副使以勤俭廉介着称　　萧尚仁
按万姓统谱尚仁泰和人博通经史洪武中以贤良召对授潭府长史以老辞俾教云南复召还留京师月给膳羞求休致赐路费衣被而归门人私谥曰正固　　萧福
按浦城县志福字九畴永乐四年进士选翰林庶吉士转兵部员外郎学问该博长于文词　　萧原
按顺昌县志原字本初白水人永乐四年应贡入都卒业授广西道御史纠劾不避强御为人所挤谪交趾新安府推官单骑之任属交趾复叛强之降不屈死之　　萧仪
按江西通志仪字德容乐安人永乐十三年进士任吏部主事建言谪戍廷臣疏救之还职又言罢营缮惜名器等事忤旨下狱死　　萧守中
按广东通志守中字必常保昌人永乐丁酉举于乡授户部主事奉命核凤阳诸卫军饷留守司馈百金守中峻拒之巡视京储历南吏刑二部郎中请托不行人服其公景泰中出守黎平天顺庚辰致仕成化改元进阶亚中大夫卒　　萧时中
按万姓统谱时中庐陵人兄不敏事母尽孝与时中自相师友时中永乐进士第一授修撰不敏亦荐上春官会时中充考官即避嫌归教于乡远近从学者多取高第　　萧宽
按江西通志宽字雅容吉水人永乐进士入翰林为庶吉士历官湖广左布政使为人宽容端重无疾言遽色　　萧升
按万姓统谱升字彦高黄冈人永乐进士拜监察御史九载上疏省亲文皇帝命给道里费赐&#褒之中允王恺赠之文称其礼以立身明以折狱皂襄晓进台阁生风白简夕森奸回落胆其见重朝署如此　　萧嘉佑按万姓统谱嘉佑永乐间知恭城县处事公平待人以信虽山谷猺獞以片纸招之闻风而至无敢后期者政暇辄与诸生讲学士风大振　　萧省身
按明外史李昌祺传昌祺官河南与右布政使萧省身共为治政化大行省身者泰和人与昌祺同举进士洪熙元年布政考满当给诰命奏父年八十余愿以给父帝嘉而许之居河南十二年治行与昌祺等　　萧维祯按江西通志维祯庐陵人宣德进士累官刑部尚书练达事体老于断案诸法吏皆屈服之　　萧镃
按明外史陈循传循泰和人同邑萧镃字孟勤宣德二年进士需次于家八年帝命杨溥合选三科士拔二十八人为庶吉士镃为首授编修正统三年进侍读久之为国子监祭酒景泰初以老疾辞监丞鲍相率监生三千人叩阙请留帝可其奏明年以本官兼翰林学士入直文渊阁进户部右侍郎加太子少师寰宇通志成进户部尚书英宗复位削籍天顺八年卒成化中复官赐祭镃学问该博文章尔雅然性猜忌遇事多退避云　　萧銮
按广东通志銮潮阳人少勤学登宣德丁未进士授行人使甘肃擢监察御史广西提学佥事兴学育材寻丁母忧天顺己卯复除湖广时宪使杨珏谪知黄州与卫镇抚讦奏事下所司銮按问如律珏甚衔銮会丁生母忧去终制癸未补福建佥事寻擢山西副使有通政张瑄者谪知霍州刻剥部民百余人伏阙上章有旨移銮鞫问瑄削籍为民銮上疏乞归　　萧晅按江西通志晅字仰善泰和人宣德进士官至湖广布政使出公帑清积米权宜缓急深有德惠于民　　萧启按江西通志启字斯旸龙泉人宣德进士累官佥都御史巡抚山西减冗军苏民困实边储凡政有利不利者罢行惟宜　　萧鸾
按万姓统谱鸾南海人宣德进士最知名其后有知府鼎修撰与成与成子御史端蒙皆进士　　萧彝
按江西通志彝字元衷泰和人正统进士授吏部考功司主事寻进本司员外郎中多所建白升通政司左通政南京工部右侍郎　　萧翼
按江西通志翼字体全永新人正统进士知潜山教民种芋民因谓之萧公芋改知长垣黄河漂民舍十常八九翼浚河筑堤发粟赈贷逾二稔而水定民安升顺德知府　　萧汉
按济宁州志汉百户正统己巳从征也先力战死之　　萧埙按广东通志埙字孟韵南海人景泰庚午乡荐筮仕四川合州知州筑长堤以捍江水灌溉平畴民获其利廉能大着擢应天府治中　　萧鼎
按万姓统谱鼎字伯铉海阳人天顺八年进士任工部虞衡司主事总理遵化铁冶革宿弊课羡而民不困历温州知府为民兴利除害清操愈厉&#淫祠百余僧尼少者谕使还俗岁余以疾丐归铨曹以鼎有贤名为特请疾痊复任得报竟归行襄萧然民填道拥留不可得及归或时布衣行田野间与耕牧为侣后竟以疾卒　　萧源
按万姓统谱源福建人由监生成化末知南康守己廉介处事执持奸顽不遂其欲间以他事诬讦当道诟曰萧知县惟饮尔县一勺水尔乃敢肆虿毒邪痛笞之在任九年始终不变见信于上如此致仕去　　萧子鹏按万姓统谱子鹏宜黄人居家以孝友称少厌举业闻康斋吴先生讲道崇仁遂往师之康斋没以岭南陈白沙先生得康斋之传卒业于门白沙奇之别归赠以诗曰玉峡萧郎海上来海边云气拥楼台峡中亦有楼台拥始信萧郎海上回成化中诏求遗士时以子鹏应诏至铨部欲授以有司恳辞乃补嘉兴教授平生长于词赋不事脍炙尝演天地自然图着太极图说云丘集　　萧铭
按衡州府志铭成化间寓西川寇至蓬州大&#铭逐之力战而死　　萧俨
