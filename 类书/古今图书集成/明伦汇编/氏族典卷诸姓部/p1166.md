<!-- { "loadSidebar": true } -->
按武安县志重武安人少&#敏有奇志谨介不好狎戏严静寡言笑遇妻子如严君事亲孝堂叔聪言俱早逝遗二女曲为抚育择婿嫁之待臧获亦仁恕以举人授京兆理刑民称无冤擢户部主事督延绥辽东粮储再理通州清源关税课清慎一无所取乞休后茹蔬衣布数年而卒　　郭显忠
按太康县志显忠字同竹太康人万历间进士初任桃源令有异政后擢工科给事中侍经筵直声在朝累迁至南京太仆寺正卿乞休所著有云中吟集楚游草效颦小草纪年谱　　郭鍷
按禹州志鍷禹州人字邦器为太学贡生时言官封事有重科目而抑岁贡者鍷闻之即免巾投地燃灯草奏数百言议论剀切气节凛然当路者止之怅然归东原遂不入仕卒老于家所著有东原小稿国学随笔　　郭逵
按密县志逵字伯羽密人登万历丙子举人历官真定府同知幼聘姚氏女聘而姚氏女失明因与郭议退亲逵指天誓曰我妻不娶彼何伉俪从一而终者谓何遂完娶生六子多孙　　郭如星
按新安县志如星新安人万历己丑进士历仕吏科都给事中时册立东宫以死力争立朝多所建白章奏侃侃名重于时　　郭正域
按汉阳府志正域字美命江夏人万历癸未进士改翰林院庶吉士除编修甲午充东宫讲官凡五年不离讲幄升南京国子监祭酒条上监七事历詹事府詹事晋礼部侍郎卒谥文毅　　郭之藩
按潜江县志之藩字价卿潜江人由贡生任武进丞兴水利时称县佐之贤者必首之藩升分水令卒　　郭之干按潜江县志之干字宗卿之藩弟万历癸酉举人师事吴悟斋文行重于时居乡急赈贷立义学义田任卢氏令迁比部郎祀名宦　　郭乔&#
按通山县志乔&#号龙门通山人万历乙卯举人任广东徐闻知县革十六社之陋规蠲三十里之科泒邑人戴之勤政节爱历六载如一日后行取南京兵马司正二载致仕归　　郭士望
按蕲水县志士望字应璜万历间进士居官清正屡为奸党所嫉忌后累迁至福建按察司廉使值内艰不赴流寇攻城城陷死年八十一所著有应璜卷怀二集　　郭仲选
按武昌县志仲选字淡渊河西举人知嘉鱼县事筑长堤腰堤尾堤扼龙堤以保障黄湖口自是县无水患　　郭一轮
按九江府志一轮字仁宇德安人万历间进士初授海宁知县性耿介不事逢迎调南安后迁工部主事卒囊无寸练　　郭维岱
按湘潭县志维岱字岳宗湘潭人独居高隐结一茅摭拾古人名言懿事粘满墙壁为诗不求工然亦自有佳者临终能先知策杖视兆设奠命诸孙列拜笑而逝　　郭圣与
按万安县志圣与字行中万安人风标清粹萧然高寄人交服其道素　　郭道济
按万安县志道济万安人字豫庵补邑弟子员善诗复善书着有漪霞集自号文隐　　郭咸和
按&#县志咸和号融宇赣县人少颖敏与兄咸雍咸熙咸治并称四咸文名最着咸和登万历戊子乡荐筮仕海丰海丰多盗咸和捕得数人委曲教谕宥以不死贼号泣感激皆革心易行后迁判广州致仕二十余年殁　　郭汝砺
按延安府志汝砺安塞人筑室天泽山日吟咏其间五经咸通尤精易诗举明经官潍县簿致仕归飘然长往有遇之华山者询而不答　　郭希汤
按猗氏县志希汤字汝懋猗氏人好学不倦士多从之所著有四书易经日录性理三书一览律吕应问若干卷　　郭广
按齐东县志广字涵之齐东人万历壬戌进士历任至宁前监军道副使时饷缺兵变执抚而噪广借钞歃盟履伍解围谈笑间兵静边安后卒于官赠太仆少卿　　郭嘉瑞
按舒城县志嘉瑞舒城庠生母病剧尝粪露祷居丧循礼三年未尝茹荤　　郭师古
按如皋县志师古字时用如皋人万历间进士历官户部郎中粤东土酋半天云乱朝议以师古有将略使知广州到郡图方略俘斩数千人东粤悉平期年丁父忧归后补巩昌时陕西震动师古上安边十五策擢甘肃兵备教练整饬壁垒一新敌不敢窥边升左参政后为忌者所中罢归着有百将传筹边纪略八阵图说诸书行世　　郭振民
按太平县志振民字德之太平人万历己卯举人任颍上令河决治之有法岁大侵申请于朝大赐蠲赈且为革夫役汰冗费颍上皆尸祝之后致仕卒乡人私谥曰贞惠所著有鱼目集四书中说易经中说　　郭冕按邵武府志冕光泽人家贫苦学竭力事亲父病漏腮亲吮脓血日夕祝天愿以身代三仕教职陈情归养者数四母病患目躬为吮睛迨卒哀号泣血几死两道及抚院俱旌其门　　郭应响
按福清县志应响宇希声福清人万历丙午领乡书第一历官刑部员外郎转户部督理甘固粮储兼三边赞画驻节兰州条革利病时有叛兵过兰杀将扎营金城关外乃遣曹明辅入谕叛卒皆感泣立馘四凶兰州始定数上封事言铳车法朝廷嘉之遂擢备兵榆林道经鄜延适前道张为贼害督抚知其才名强留之署应响欣然受命一再发擒斩贼魁无算后贼纠众三千余忽从间道潜入应响仓卒无备领家丁六七人与抗手刃数贼遂以身殉事闻赠太常寺卿谥忠烈　　郭造卿
按福清县志造卿字建初福清人少为诸生时受业罗洪先之门弱冠游成均王锡爵为祭酒遇以国士顾养谦镇蓟州馆待之造卿为画海漕活辽人十余万所著有燕史永平志卢龙塞略玉融古史诸书及诗文百余万言　　郭应宠
按福清县志应宠字汝承造卿之子万历癸卯举人少传父业学问淹贯与弟应时并有文名所著有吾兼斋及续成于文定读史漫录笔尘等书传于世　　郭惟贤按泉州府志惟贤字哲卿晋江人万历二年进士授南御史时相张居正柄国言事诸臣多得罪居正死会皇太子生下恩诏中外独诸臣未闻开复惟贤乞行赦宥疏入谪江山县丞后召复旧官复荐引海内耆硕之士刑部主事董基以谏止内庭操练被旨降调惟贤申救甚力疏入上怒复调南大理评事旋移南户部主事历升顺天府丞右佥都御史巡抚湖广所行多要政后历升户部左侍郎卒　　郭尚宾
按广州府志尚宾字朝谔南海人万历甲辰进士历官江西巡抚时魏珰熏灼尚宾章数十上无一字谀之遂为珰所忌竟削职去后起枢贰以劳瘁卒　　郭师文按翁源县志师文翁源人质直孝友博洽不羁选休宁训父卒恨未终养结庐坟侧日夜悲号事闻诏旌其门　　郭尚贤
按云南通志尚贤广西府人事亲孝父卒庐墓足不入室口不茹甘后庐母墓遇虎不伤乡人有急辄周之有司旌其门　　郭文
按云南通志文字仲炳昆明人无家室买舟青草湖寝处其中啸咏自得因号舟屋所著有舟屋集　　郭凤翱按河南府志凤翱举人初知直隶衡水县时邻境妖贼披猖凤翱曰待其临城剿之则已晚矣乃选精锐迎境上出贼不意二鼓大歼之纪录升临洮同知再补郧阳皆着勋天启中郧抚剿除流寇能佐军需使不乏后没于官　　郭存谦
按保定府志存谦字仲恭雄县人万历间进士授山东潍县令岁饥仿义仓法置永惠仓以资赈贷擢吏部历掌铨曹晋光禄少卿时逆珰势炽存谦不随立碑以故久淹冷曹崇祯初拜光禄寺卿以老告归屡荐不起年八十卒　　郭增光
按大名府志增光大名人万历丁未进士授金乡令清静惠和民以宁一调莱阳蠲复流移兴起学校再补潍令以平贼功征拜御史巡按山西又巡抚河南所至皆着惠政升工部侍郎以疾致仕　　郭兴言
按洛阳县志兴言洛阳进士任广平府推官行取历授工科都给事中监修皇极殿有功升太仆寺正卿时魏珰擅权有参余党张凌云等&#大工银一疏凌云令其亲携重赀抵洛赂其子举人永祚永祚愕然遂以其贿送于郡守解京充饷太仆闻之据事上陈众犯正法　　郭可久
按保康县志可久保康人天启间岁贡四世同居家长授事卑幼听命一门之内孝友恭逊并无间言乡里称为义门　　郭维经
按龙泉县志维经号云机龙泉人天启间进士历官至吏兵二部尚书督师援虔殉难　　郭缟
按万安县志缟万安人着白云稿行世
　　郭梅南
按万安县志梅南万安人有诗名以李杜为文宣以曹刘沈谢作配飨春秋必集诸名士祭之人以为诗癖所著有律历解行世　　郭秉鉴
按万安县志秉鉴号明卿万安人博极群书志操迈往著书数十万言　　郭元达
按吉水县志元达吉水人母病亟医祷莫效乃割股烹之以进母病顿愈后母卒负土营丘结庐墓侧朝夕泣奠三年有虎绕室蜂塞庐蛇踞桁而皆不伤之异天启四年事闻诏旌表之　　郭竹征
按胶州志竹征字孝生胶州人天启间进士授户部主事督饷山海节饷三十万升大参山西躬环甲胄数擒巨贼晋民赖之以丁母忧归　　郭绍仪
按明诗选小传绍仪字汾仲平湖人天启乙丑进士除知当涂县擢南湖广道御史有青蒲草　　郭建邦
按旌德县志建邦号宣岳旌德人天启进士历官京兆尹勤心抚字又捐俸赈饥疏闾阎疾苦请补助擢工部侍郎卒着有芝林居集剔奸厘弊等疏十二卷诗文六卷　　郭正中
按海宁县志正中初名凝之字大来海宁人忠孝性成又追原家学讲求天文历数壬遁奇门三略六韬之术天启甲子举于顺天崇祯初推举纂修历法正中虽在历局所言皆关时政而尤痛言铨选之弊后罢归寻以边才起山东沂州兵备副使史可法保举监淮扬诸路军守邳宿所至除弊政汰冗滥严冒功绝苞苴东平伯刘泽清劾之正中遂拂衣归着有圣学正宗景行录读易诗隐居草诸文集　　郭九鼎
按广州府志九鼎字圣襄天启戊辰进士历官工科给事中凡所奏议皆言人不敢言后升吏科都给事直声益着为当世所推重　　郭凝鼎
按畿辅通志凝鼎山东汶上县进士崇祯初知遵化时邑当残破凝鼎急请发粟赈济民赖以活后忤权贵落职　　郭文灿
按祥符县志文灿字中白祥符人崇祯五年举进士任山西大同令迁刑部主事　　郭锺琇
按开封府志锺琇祥符人性孝友父病亲侍汤药尝粪割股不解衣者年余妻王氏当汴城陷时扶姑避难姑饥氏以乳哺之后得与夫遇人谓皆孝感之所致云　　郭如嵩
按汝州志如嵩汝州贡士天性忠孝平日事亲婉容承欢晨昏定省及父卒泣血三年母病则祷神请以身代处兄弟乡曲俱和睦城破之日卒以身殉　　郭允高按隆平县志允高隆平庠生天性孝友父病瘟允高昼夜侍奉不懈嫂遗四岁子抚养成立戊寅之变贼执其父允高挺身救父同死　　郭鸣世
按保定府志鸣世祁州人方寝疾闻城陷衣巾端坐贼入击之不起为贼所杀　　郭光斗
按密云县志光斗密之浮山民也明末寇乱光斗挺身杀贼势危自刎其妻郑氏闻之亦自缢死　　郭应第
按河南府志应第洛阳县人多积好施赈急救厄不能枚举后城破自尽　　郭铏
按潜江县志铏潜江人崇祯癸未二月闯贼破潜父之辂诫诸子领家属宜分途避之倘有变毋俱陷虎口铏为长子偕父之辂母赵氏往贼获之辂将刃之铏以身蔽且求代不得遂俱遇害　　郭钾
按潜江县志钾铏之仲弟也崇祯癸未二月闯贼破潜被执不屈骂贼而死　　郭锺
按潜江县志锺铏之叔弟也崇祯癸未二月闯贼破潜与兄钾俱被执骂贼而死　　郭缵化
按明外史何承光传崇祯七年贼陷巫山通江巡检郭缵化阵殁　　郭
按潜江县志铏之季弟也邑生员崇祯癸未闯贼破潜长兄铏偕父母出避遇害即诀妻子往觅亲骨上下百里凡沉骸浮尸内无不抱认终不获绝粒七日至尸尽处自沈水死　　郭大勤
按宝庆府志大勤邵阳人幼就刑馆敬慎明练计先后所全活者数十人卒年八十二　　郭万里
