<!-- { "loadSidebar": true } -->
按吴江县志爟字日章以字行其先滦水人父朴徙吴江爟少充郡学生洪武十七年以岁贡授黄陂知县政声大振以最闻寻去官归洪武三十五年以荐擢翰林院侍读永乐初年与修大典未几交址黎氏篡立诏爟往谕黎苍语不逊爟折之宣读如礼二年使还陈黎氏篡立当征四年四月命从新城侯张辅西平侯沐春将兵讨之军中文檄皆出其手交址平赞画功居多五年还报复承命往谕诸将至军中以疾卒　　曾凤韶
按明外史曾凤韶传凤韶庐陵人洪武末登进士建文初为监察御史燕兵起朝议遣使持诏往谕凤韶慷慨请行比至燕抗不纳乃还燕王称帝遂自杀妻李亦自经死福王时谥忠毅妻谥贞愍　　曾廷瑞
按广东通志廷瑞漳州府学生靖难继统诏至廷瑞随教授陈思贤集于明伦堂不出迎诏设旧君位哭如礼郡人执送京师与思贤皆死　　曾浚
按万姓统谱浚蓟州镇抚与马宣守州城靖难兵攻之不能下招之降不肯辄出兵力战败为张玉所执不屈死之　　曾棨
按明外史曾棨传棨字子启永丰人生而&#异貌魁伟博闻强记工文词永乐二年殿试第一授翰林修撰修永乐大典为副总裁书成迁侍读寻进侍读学士仁宗立除左春坊大学士宣宗立进少詹事宣德七年卒于官谥襄敏　　曾鼎
按明外史黄泽传曾鼎永丰人永乐十年进士为广东佥事　　曾伯良
按万姓统谱伯良永乐中知海阳县视篆后立碑于城隍庙曰有外施仁义内藏祸心者神必殛之　　曾鹤龄按万姓统谱鹤龄字延年太和人永乐进士第一授翰林修撰预修实录升侍讲学士有松坡集臞叟集藏于家　　曾慎
按万姓统谱慎宁都人永乐甲申进士任编修　　曾令得按万姓统谱令得名凯以字行吉水人永乐乙未进士任御史　　曾翚
按明外史曾翚传翚字时升泰和人宣德八年进士授刑部主事进员外郎郎中以何文渊荐擢广东右参政以忧去服阕起官河南天顺五年迁山东右布政使召拜刑部左侍郎寻巡抚浙江弊政多所厘革还朝久之谢病去翚谨操行所至有声及归生计萧然　　曾泉
按万姓统谱泉太和人永乐进士宣德中以御史谪任汜水典史莅政勤能频课生徒教官厌之泉乃选四乡俊秀自教之三年多有成材邑临黄河教民结网捕鱼大得其利时督民开荒田伐材木耕无牛者助之颠连者得棺以送死贫乏者得财以成婚民感其惠为立生祠　　曾蒙简
按万姓统谱蒙简名廉以字行太和人正统乙丑进士历按察使　　曾仙广
按延平府志仙广字孔大沙县人与兄隆俱遗腹失怙正统戊辰寇邓茂七纵火焚县时仙广兄弟幼引避半溪遇贼将俘去俱弗从贼持刃挟之兄弟直前争死以母老嫠居也贼两释之　　曾恕
按黄冈县志恕字希仁黄州卫指挥佥事性至孝父全征横江阵亡英庙诏录诸阵亡子姓恕曰父死之谓何而乃以市宠吾不忍也久之始受荫署篆督漕以廉介闻监司咸旌异焉　　曾子唯
按万姓统谱子唯保昌人由教谕天顺初升真定府学教授学问优长诲人有法秩满考最擢唐府长史　　曾鉴按明外史曾鉴传鉴字克明其先桂阳人以戍籍居京师天顺末年成进士授刑部主事历吏部验封郎中擢右通政弘治初累迁工部左右侍郎十三年进尚书正德二年卒　　曾
按万姓统谱字文载永兴人成化乙未进士历刑部员外郎值平阳有讼田久淹及苏州卫有讼杀人罪者系狱十余年往讯立决出补绍兴知府均输薄赋厘弊补役亡何乞休归年七十四卒子介全念皆登进士　　曾彦
按万姓统谱彦字士美太和人成化戊戌进士第一历翰林院侍读　　曾追
按万姓统谱追字文甫太和人成化戊戌进士第三任编修　　曾焕
按万姓统谱焕字贯辰吉水人成化甲辰进士历参政　　曾全
按万姓统谱全字复初成化丁未进士授户部主事值星变上疏陈四事逮系诏狱褫秩归号碧潭居士筑室授徒以诗文自娱弟介登进士亦豪宕不羁　　曾昂按万姓统谱昂字光表吉水人成化丁未进士历副使　　曾直
按江西通志直字叔温吉水人弘治进士知鄞县历擢大理卿孤立无党　　曾琏
按荆州府志琏江陵人由吏员正德中任四川&#州判官流贼攻劫州县朝廷遣都御史彭泽总制兵马命琏率兵御于境内势莫能支竟死于贼事闻赠上林苑监丞荫子入监读书　　曾质粹
按嘉祥县志质粹字好古曾子五十九代孙其先居江西永丰嘉靖五年奉诏访求曾氏子孙质粹首应诏司府保勘起送回籍以衣巾奉祀曾子祠墓至十八年奉世宗诏比颜孟二氏例授翰林院五经博士世袭　　曾守约
按广东通志守约字子如归善人嘉靖己丑进士授行人选江西道御史巡视十库刷卷江西后按广西振纪纲击赇吏肆横者皆按置于法戊戌山陵大功起武定侯郭勋总其事郡珰附之守约当巡视忤勋勋怒其不便己疏守约稽误守约遂条奏勋欺纵不法数大罪语多切直疏留中庚子升大理寺右丞未几恳疏乞终母养卒　　曾存仁
按江西通志存仁字懋远吉水人嘉靖进士授礼部祠祭主事会建世庙光禄丞何渊议由太庙达世庙存仁上言毁太庙垣亭剪伐文皇帝所植松柏非达孝忤旨赖救获免起浙江参议中官崔成督视开矿所在扰民存仁痛抑之成怒具奏逮诏狱寻起广西参政历云南布政使　　曾翀
按明外史薛宗铠传吏部尚书汪鋐以私憾斥王臣等宗铠白其枉会御史曾翀劾南京尚书刘龙聂贤等九人鋐覆疏具留之宗铠复言鋐肆奸植党功庇龙等鋐抗辨且极诋宗铠挟私翀复言鋐一经论劾辄肆中伤诤臣杜口已三年蔽塞言路罪莫大焉乞立正辟帝罢鋐官而恶翀诤臣杜口语杖阙下斥为民翀死杖下时嘉靖十四年九月朔也翀字习之霍丘人以进士授南京刑部主事改御史　　曾铣
按明外史曾铣传铣字子重江都人举嘉靖八年进士授长乐知县征为御史擢大理寺丞迁右佥都御史巡抚山东进右副都御史改抚山西进兵部侍郎二十五年总督三边军务铣素喜功名又感帝知遇益图所报称念寇居河套久为中国患遂条上方略十八事已又献营阵八图辅臣夏言主之甚力时严嵩与言有隙欲借事倾言乃极言套必不可复帝乃遣官逮铣然无意杀之也会咸宁侯仇鸾镇甘肃时以骄纵为铣所劾逮嵩故雅亲鸾知铣所善同邑苏纲乃代鸾狱中草疏诬铣掩败不奏&#军饷遣子淳属斫亲苏纲赂当途帝深入其说立下淳纲诏狱当铣交结近侍律斩即日行刑铣有胆略长于用兵既殁家无余赀隆庆初给事中辛自修御史王好问讼铣志在立功身罹重辟诏谥襄愍　　曾钧
按明外史曾钧传钧字廷和进贤人嘉靖十一年进士授行人擢南京礼科给事中迁四川参政屡迁河南左布政使三十一年以右副都御史总理河道进工部右侍郎入为南京刑部右侍郎久之乞归家居十余年卒谥恭肃　　曾佩
按万姓统谱佩字德夫临川人嘉靖辛丑进士任御史忤旨谪戍隆庆初复职　　曾于拱
按万姓统谱于拱字无极太和人嘉靖辛丑进士历都御史　　曾承芳
按万姓统谱承芳字英遇惠安人嘉靖丁未进士任御史　　曾廷芝
按汉阳府志廷芝字子先汉阳人嘉靖癸丑进士知昌邑县擢授工科给事中奏修河防议增屯田水利悉为世宗所嘉纳被嗾出为浙江佥事益以守法不合谢病久之楚抚按交推毂起知汉州兴革扶抑振励士类复迁浙宪以归　　曾同亨
按明外史曾同亨传同亨字于野吉水人父存仁云南布政同亨举嘉靖三十八年进士授刑部主事改礼部迁吏部文选主事隆庆初为文选郎中进太常少卿万历初历顺天府尹以右副都御史巡抚贵州御史刘台得罪张居正同亨台姊夫也给事中陈三谟欲并逐之奏同亨羸不任职遂移疾归居正卒起南京太常卿召为大理卿迁工部侍郎进尚书力乞去起南京吏部尚书辞不拜久之再起故官税使所在虐民同亨极谏三十三年大计京官持正不挠是年引疾诏加太子太保致仕卒谥恭端　　曾省吾
按明外史梁梦龙传曾省吾锺祥人嘉靖中进士隆庆六年历官右佥都御史巡抚四川迁兵部侍郎不数年擢南京右都御史召拜工部尚书省吾故出张居正门遂与王篆为之羽翼居正败给事中王继光劾其十罪罢归唐尧钦复劾之遂削籍已而没　　曾如春按江西通志如春字景默佩侄嘉靖乙丑进士巡抚河南时潞藩数潜游所在震惊抗疏以闻诏责护卫诸臣民始晏然以工部侍郎总督河道疏筑有法至今赖之　　曾凤仪
按衡州府志凤仪字舜征号金简万历癸酉乡魁癸未进士授南礼部祠祭司主事寻转仪曹郎心厌荣利致政讲究陆九渊主静之学共订朱子摘编建衡山集贤书院以祀昌黎邺侯清献濂溪四君子　　曾干亨按明外史曾同亨传同亨弟干亨字于健登万历五年进士除合肥知县调休宁擢御史历光禄少卿进大理丞迁少卿考功郎赵南星以考察事被斥干亨论救侵执政廷推巡抚者三俱不用遂引疾归未几卒干亨言行不苟与其兄并以名德闻　　曾朝节
按衡州府志朝节字直卿万历丁丑进士殿试探花授翰林院编修直史局三载迁侍读辛卯典试南畿进国子监祭酒升南京礼部侍郎改南少宰寻改北少宗伯协理詹事府侍经筵教习庶吉士凡六年陟资政大夫礼部尚书充东宫侍讲以疾卒赠太子太保谥文恪　　曾应棨
按海澄县志应棨号若槐万历辛丑进士初为户部主事累升云南按察使为人和厚质实所至无赫赫名　　曾楚卿
按莆田县志楚卿字元赞万历癸丑进士改庶吉士除检讨己未同考礼闱天启初转春坊赞善累迁詹事府兼翰林学士侍经筵少宰张鼐纠魏忠贤八事疏上鼐罢归时楚卿方转南礼部侍郎忠贤以楚卿出鼐门亦削夺归崇祯改元起礼部左侍郎陛见陈敬天法祖苏民困宽刑狱豫边防五事转吏部左侍郎进礼部尚书时温体仁当国楚卿遂累疏乞休予告回籍　　曾栋
按江西通志栋字隆吉临川人万历丙辰进士由祠部郎升四川驿传道时土官董卜与高箕称兵相攻抚臣请于朝以兵事属栋乱遂定以功屡进布政使子亨应崇祯甲戌进士仕吏部主事　　曾樱
按明外史曾樱传樱字仲含峡江人万历四十四年进士乞假归久之授工部主事历郎中天启二年稍迁常州知府樱持身廉为政恺悌公平不畏强御崇祯元年以右参政分守漳南母忧归服阕起故官进按察司分巡福宁十年杨嗣昌以衡永多寇奏改樱湖广按察使迁山东右布政使分守登莱十四年擢右副都御史代徐人龙巡抚其地明年迁南京工部右侍郎乞假归唐王称号于福州郑芝龙荐樱起工部尚书兼东阁大学士寻进太子太保吏部尚书文渊阁王驻延平樱留守福州大兵破福州樱挈家避海外中左卫越五年其地被兵遂自缢死　　曾亨应
按明外史曾亨应传亨应字子嘉临川人父栋广东布政使亨应举崇祯七年进士历官吏部文选主事御史张懋爵劾其纳贿行私遂谪贬去及南京覆江西列城皆不守亨应命弟和应急奉父入闽而己与艾南英揭重熙谋拒守会大兵至亨应被执并执其长子筠谕之降不答被戮和应雅尚名节闻兄死乃拜辞其父投井死时有高飞声者字克正长乐人崇祯六年举于乡授玉山知县迁同知乞养去唐王时令摄抚州事大兵至死焉　　曾发祥
