<!-- { "loadSidebar": true } -->
按溧阳县志源字元杰以才勇授骁骑千户永乐间从征交址于月常江遇贼马逸入阵斩馘冲突贼惊溃忽为毒镖所中尸载所乘马归营中僵立如生云　　史谏　史谊按万姓统谱谏平乡人弟谊俱孝友母尝病重谏谊夜吁于天欲以身代俄而母愈后谏授官之任过家遇父疾亲尝汤药父卒兄弟庐冢上三年近冢水多咸谏谊扶木卜祝之随木所向掘果得甘泉人皆奇之　　史安
按万姓统谱安丰城人永乐进士任礼部郎中时交人叛兵部尚书参赞军事举安以自助师行入交趾总戎有骄色安言不听兵败安亦被执而死　　史克新
按万姓统谱克新永乐中按察副使刚方有守正直无阿发奸擿伏如神巡历所部淹滞无遗卒于官闻者流涕　　史怡
按万姓统谱怡乐亭人永乐中以守城有功授户部郎中累官江西布政司左参政　　史中
按万姓统谱中德化人由监生永乐中任衡州府通判守法治民不畏强势寻升本府知府时有中官贪横舟经其地中搜诘密奏于朝上命戮之朝野惊服后转陕西左布政致仕卒于家　　史常
按万姓统谱常字元亨溧阳人永乐乙未进士历知府　　史孟常
按明外史张瑛传正统时邓茂七党林拾得等掠泉州晋江主簿史孟常拒于古陵坡兵败遇害　　史瓘
按万姓统谱瓘字德辉山阴人景泰甲戌进士历副使　　史珍
按万姓统谱珍字廷玉德化人中之子也景泰甲戌进士任直隶宿迁知县有父风烈节费爱民不畏权势以此获咎当道转升镇江府通判晚节益坚解绶而归士论重之　　史晔
按万姓统谱晔丘县人性敏捷好读书不问寒暑持身不苟临事以义为质乡人以勤学慎行与之历官河南按察司副使民无冤狱时称廉明云　　史立模
按万姓统谱立模余姚人进士由给事中谪通判升本府同知立模治府事政尚威严厘正夙弊以法绳豪武不得逞岁蝗命捕之以米斛易蝗一斗蝗遂尽递马差困设四季马甲法以节逸劳着为令所至登眺见之诗赋亦感慨蹈厉升惠州知府　　史学
按万姓统谱学字文鉴成化丁丑进士历参政　　史琳按万姓统谱琳字天瑞余姚人成化丙戊进士历都御史　　史书
按陕西通志书灵台人成化中进士知阳城再知平山报最擢吏部历员外郎出治保宁视事九年人服其清介　　史后
按万姓统谱后字巽仲溧阳人弘治丙辰进士　　史良佐按江南通志良佐字禹臣江阴人弘治己未进士授行人擢南台御史正德初与同官贡安甫等劾逆瑾留刘健谢迁瑾矫旨下诏狱命内臣监杖前后杖九十幸不死削籍南还瑾诛起云南按察司副使平十八寨苗蛮之叛赐白金文绮又浚治海口得农田千顷滇人大利寻告归　　史鉴
按列朝诗选小传鉴字明古吴江人于书无所不读而尢熟于史家居水竹幽茂亭馆相通客至陈三代秦汉器物及唐宋以来书画名品相与鉴赏好着古衣冠曳履挥麈望之者以为仙居西村人称西村先生　　史忠
按江宁府志忠字廷直性豪侠不羁薄权贵有不合辄引去或径以言折之不顾遇所善则流连忘怀无贵贱皆与款洽自号痴翁作卧痴楼于冶城之麓列图史敦彝位置雅洁有酒引客谈笑醉则按拍歌新词清亮遏云有时出游不告家人所往尝访沈石田于吴门沈他出堂中有素绢泼墨成山水巨幅不通姓名而出石田曰必金陵史痴也要之归留三月而别石田来金陵亦馆于卧痴楼尝赞其像曰旁若无人高歌阔步玩世滑稽风颠月痴洒笔淋漓水走山飞忠有女及笄婿贫不能具礼痴翁诡观灯同妻送至婿家取笑而别年逾八十预命发引己随而行谓之生殡其达生玩世如此　　史敏
按江南通志敏字德敏山阳人正德辛未进士授刑部主事升员外郎出为河南右参议时南阳岁饥流贼蜂起敏赈恤抚字遂以宁谧晋右参政卒于家平生坦直无他营工四体书好吟咏有松泉集行于时祀乡贤　　史道
按明外史史道传道字克弘涿人父俊颍州兵备佥事道由庶吉士授兵科给事中世宗立劾罢顺天巡抚刘逵已救吏部尚书王琼请宥其死琼得遣戍嘉靖元年帝修迎立功司礼及潜邸内官俱荫锦衣世职道言恩太滥不纳迁山西佥事疑杨廷和排之遂上言丑诋系诏狱贬金县丞起江西佥事改河南七年召为光禄少卿迁左佥都御史坐事落职数年起右佥都御史巡抚大同以御寇功进兵部右侍郎迁左侍郎还理部事进兵部尚书以功加太子少保致仕归卒　　史立诚
按万姓统谱立诚字克明鄞县人正德辛未进士历郎中　　史于光
按万姓统谱于光字仲裕晋江人正德丁丑进士历给事中　　史梧
按万姓统谱梧字文材莆田人正德辛巳进士历御史　　史阙疑
按万姓统谱阙疑字子慎涿州人嘉靖丁未进士历副使　　史赞舜
按湖广通志赞舜字元亮龙阳人进士官户曹郎升川东副使治兵松潘恢疆二百四十余里累晋太常寺正卿追赠少司马　　史元八
按高淳县志元八家花溪早丧父事母徐益谨觐谒温凊无少懈母病仿徨医祷不效乃焚香吁天刲股和药及卒营葬庐于墓侧复刻像祀之馈奉如生时嘉靖十三年有司上其事诏立坊旌之以寿终　　史隆按溧阳县志隆字吉甫际之兄也际富甲天下以豪迈名吉甫独以俭素自持有长者称子继辰字应之由庶吉士历官皆有治绩终太仆寺卿　　史际
按江宁府志际字恭甫溧阳人少从王守仁湛若水游壬辰举进士以文选主事改春坊清纪郎旋乞归置义庄义塾修明伦堂浚跃龙关捐田二百亩资贫士诵读嘉靖甲午乙未洊饥际发廪以济更捐粟垦治沙涨存活数千人田成名曰救荒渰太仓沿海大水运劝赈谷二万石抵崇明嘉定等仓甲寅乙卯间倭犯东南际募死士邀击于邑之旧县又追御之于太湖抚按上其功晋尚宝卿子继书荫为锦衣指挥佥事万历中倭寇朝鲜继书请屯田天津为剿倭掎角之势会抚事成不果行　　史褒善
按畿辅通志褒善大名人历官侍御史按楚有平麻阳盗功以论守陵珰骄横忤旨谪滁州通判起南吏部与杨继盛同官日以国事相砥勉值倭寇猖獗擢操江都御史奏设沿江守备又条陈江防六事切中机宜建瓜州城倭至民赖以全后以大理寺卿致仕　　史朝宾按万姓统谱朝宾字应之晋江人嘉靖丁未进士任刑部郎中杨继盛遭诬死于西市朝宾为收敛设位以哭降通判隆庆初历鸿胪寺卿弟朝宜布政使朝富知府朝采户部主事朝铉知府朝录成进士一时称贵族　　史孟麟
按江南通志孟麟字际明宜兴人万历癸未进士选庶吉士改给事中迁太常少卿以艰归起升太仆卿张差一案廷臣请究主使御史刘光复因召对下狱时孟麟奉差封益藩途中得邸报即具疏救光复因请立皇太孙以绝觊觎遂被谪潜心理学建明道书院一时俊彦多出其门　　史思贤
按溧阳县志思贤母芮氏得危疾医罔效思贤焚香吁天欲刲心以疗母横匕首于炉祈神允许必须母子俱全有一不免则不敢自残悬立匕首于空中以示感格如是者累夜虔祷不已一夕夜半匕首忽自立于空旋挈自刺揣得肉物如拇许割取之熟以进母母疾愈乡邻声于县知县方桷旌表之　　史国祯
按黟县志国祯字君祥父早丧事母孝寓毗陵客舍夜忽心痛遂倍道归而母果病刲股和药母病即愈邑侯迭有旌奖　　史弼
按江南通志弼字伯直金坛人万历壬辰进士授崇安县知县擢监察御史郑贵妃爱福王久不令之国弼疏谓迁延日期恐非所安言甚恺切即定行期按湖广会水旱洊至蝗为灾请助采木而留榷税与蠲赈并行多所厘剔弼自居言路每折阉宦时魏珰方罗织正人虽以资望内升光禄寺卿旋削籍追夺诰命崇祯初诏复官起用不就生平性孝友澣衣粗食绝声色之好建宗祠置义田里中称为典型　　史启元
按江南通志启元字荩卿江都人万历甲辰进士天启初备兵衡永会岷藩有变中使往勘群宗哗甚启元至数语折服遂定岷封粤寇阑入楚境启元于广赣孔道设二关募兵守之贼不得奔逸歼其渠魁以病乞休　　史应元
按贵州通志应元顺天人万历四十二年任黄平州守秉直不阿卒于官无以为殓黄民争赙之乃得归榇　　史永安
按山东通志永安字盘石武定人万历癸丑进士庶吉士监察御史巡按贵州已差满值土官安邦彦拥兵围贵阳永安集兵固守自夏徂秋城中食尽至食草根皮鞯饮血誓众而兵民愈无懈志围解论功升巡抚总督各着军功卒赠兵部尚书　　史缵烈
按江南通志缵烈字武玙金坛人天启壬戌进士授山阴知县濒海民遭飓风荡析死者十余万具棺衾收瘗之筑塘坝以捍漂没历升黄州知府时流寇欲下黄取道渡江缵烈出私帑置火器及守具筑墩台分兵据要害日为牛酒飨士贼不得渡升云南曲靖副使其父弼尝命以仁恕为本缵烈谨遵之故所至有惠政云　　史世揆
按江南通志世揆字度子江宁人父殁时甫七龄同里人贷其父千金贫不能偿析产时世揆焚其券尝纳妾入门悲痛不已诘其故曰父负冤系狱鬻妾赎罪思母无所倚耳世揆恻然遣还更赠五十金　　史元镇按江南通志元镇宜兴人其家失火元镇入火救母母子俱焚死火熄尸犹负母巡按题旌建坊墓道　　史得按江南通志得仪真人兄能为指挥坐法当死得念兄未有嗣请于官愿以身代兄竟出狱生子得喜曰不负吾心矣会赦并释人高其义　　史赞化
按江南通志赞化字调元父病笃默祷于神刳肝和药以进父疾得瘳　　史玉明
按湖广通志玉明广济人父早丧事母至孝母卒佣工自给有山数弓田一亩父祖坟在焉饥寒不以出鬻构篷墓侧以居虎过玉明拜之弭耳去　　史继志
按溧阳县志继志字思善以户部主政督运江西时以木砻为患力治其弊作改止亭以记事既转刑部郎中有富人子陷大辟当事知其冤引嫌不为白朝审日继志请于司寇曰杀人以自洁非法之平郎中不为也因得释升浙江副使卒有文集藏于家　　史可法按明外史史可法传可法字宪之顺天大兴人世锦衣百户祖应元举于乡官黄平知州有惠政语其子从质曰我家必昌从质妻尹氏有娠梦文天祥入其舍生可法事亲以孝闻举崇祯元年进士授西安府推官赈荒恤民戢奸弭盗能声大着迁户部主事历员外郎郎中八年迁右参议分守池州太平其秋改副使分巡安庆池州监江北诸军可法搜军实治战具军特精十年贼犯潜山可法败之枫香驿擢右佥都御史巡抚安庆庐州太平池州及河南之光州光山固始罗田湖广之蕲州广济黄梅江西之德化湖口诸县提督军务设额兵万人可法日夜为战守具东西驰御贼惮之稍避其锋可法短小精悍面黑目烁烁有光持身廉接士信杂处行伍间与下同劳苦军行士不饱不先食未授衣不先御以故得士死力连败贼英山六合顺天王遂乞降十二年夏丁外艰去十四年起总督漕运十六年七月拜南京兵部尚书十七年四月知贼犯阙大会群寮誓师勤王渡江扺浦口闻北都陷大恸缟衣发丧欲长驱死贼或说可法可立君以图恢复可法然之还南京福王监国拜礼部尚书兼东阁大学士仍掌兵部事可法请督师淮扬王即位明日即陛辞加太子太保改兵部尚书武英殿大学士遂开府扬州大兵大至诸文武分陴拒守旧城西门最险要可法自守之作书寄母妻以无子命副将史德威为之后曰死葬我高皇帝陵侧越二日城破可法自刎不死命德威刃之德威痛哭不敢仰视遂被执可法大呼曰我史督师也可速杀我劝之降不从遂被杀　　史记言
