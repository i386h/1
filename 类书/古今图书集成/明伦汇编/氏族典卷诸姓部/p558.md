<!-- { "loadSidebar": true } -->
按唐书张道源传道源族孙楚金有至行与兄越石皆举进士州欲独荐楚金固辞请俱罢都督李绩叹曰士求才行者也既能让何嫌皆取乎乃并荐之累进刑部侍郎仪凤初彗见东井上疏陈得失高宗钦纳赐物二百段武后时历秋官尚书爵南阳侯有清概然尚文刻当时亦少之为酷吏所构流死岭表　　张鷟按唐书张荐传荐祖鷟字文成早惠绝伦为儿时梦紫文大鸟五色成文止其廷大父曰吾闻五色赤文凤也紫文鸑鷟也若壮殆以文章瑞朝廷乎遂命以名调露初登进士第考功员外郎骞味道见所对称天下无双授岐王府参军八以制举皆甲科再调长安尉迁鸿胪丞四参选判策为铨府最员外郎员半千数为公卿称鷟文辞犹青铜钱万选万中时号鷟青钱学士证圣中天官侍郎刘奇以鷟及司马锽为御史性躁卞傥荡无检罕为正人所遇姚崇尢恶之开元初御史李全交劾鷟多口语讪短时政贬岭南刑部尚书李日知讼斥太重得内徙鷟属文下笔辄成浮艳少理致其论着率诋诮芜猥然大行一时晚进莫不传记武后时中人马仙童陷默啜问文成在否答曰近自御史贬官曰国有此人不用无能为也新罗日本使至必出金宝购其文终司门员外郎　　张文仲按唐书甄权传权后以医显者洛阳张文仲仕武后时至尚药奉御特进苏良嗣方朝疾作仆廷中文仲诊曰忧愤而成若胁痛者殆未可救顷告胁痛又曰及心则殆俄心痛而死文仲论风与气尢精后集诸言方者与共着书诏王方庆监之文仲曰风状百二十四气状八十治不以时则死及之惟头风与上气足气药可常御病风之人春秋末月可使洞利乃不困剧自余须发则治以时消息乃着四时轻重术凡十八种上之　　张易之
按唐书张行成传行成族子易之幼以门荫仕既冠颀晰美姿制音技多所晓通武后时太平公主荐其弟昌宗得侍昌宗白进易之材用过臣善治炼药石即召见悦之兄弟皆幸出入禁中傅朱粉衣纨锦盛饰自喜即日拜易之司卫少卿赐甲第贵震天下诸武兄弟及宗楚客等争造门伺望颜色亲执辔棰号易之为五郎昌宗六郎圣历二年始置控鹤府拜易之为监久之更号奉宸府以易之为令淫蛊显行无复羞畏加麟台监封恒国公易之兄弟颛政御史大夫魏元忠劾奏被逐神龙元年张柬之崔元等率羽林兵迎皇太子入诛易之昌宗于迎仙院及其兄昌期同休从弟景雄皆枭首天津桥天宝九载昌期女上表自言诏复易之兄弟官爵赐同休一子官　　张昌宗按唐书张行成传行成族子昌宗武后时太平公主荐之即日拜云麾将军行左手牛中郎将赐甲第不数日进拜银青光禄大夫兴不旬日贵震天下又加右散骑常侍时无检轻薄者谄言昌宗乃王子晋后身后使被羽裳吹箫乘寓鹤裴回庭中如仙去状词臣争为赋诗以媚后后知丑声甚思有以掩覆之乃诏昌宗即禁中论着引李峤张说宋之问富嘉谟除彦伯等二十有六人撰三教珠英加昌宗司仆卿迁春官侍郎封邺国公兄弟颛政奸赃狼藉御史台劾奏之乃诏宗晋卿李承嘉桓彦范袁恕己参鞫昌宗赃四百万当免官昌宗大言曰臣有功于国不应免官后问宰相内史令杨再思曰昌宗主炼丹剂陛下饵之而验功最大者也即诏释之已而后久疾居长生院昌宗恐后不讳祸且及乃谋不轨左台御史中丞宋璟请按摄后不许神龙元年张柬之崔元等率羽林兵迎皇太子入诛昌宗于迎仙院　　张知謇
知元　知晦　知泰
　知默　景升　景升

按唐书张知謇传知謇字匪躬幽州方城人徙家岐兄弟五人知元知晦知泰知默皆明经高第晓吏治清介有守公卿争为引重调露时知謇监察御史里行知默左台侍御史知謇历十一州刺史所莅有威严武后降玺书存问万岁通天中自德州刺史入计后奇其貌诏工图之称其兄弟容而才谓之两绝又门皆列戟白雀巢其廷后数宠赐知泰历益州长史中台左丞兵部侍郎封陈留县公中宗在房州禁察苛严知謇与董元质崔敬嗣继为刺史供拟保戴不少弛帝复位拜知謇左卫将军加云麾将军封范阳郡公知泰御史台大夫加银青光禄大夫封渔阳郡公伯仲华首同贵时以为荣知泰忤武三思故出为并州刺史天兵军使终魏州刺史谥曰定知謇历东都副留守左右羽林大将军同华州刺史大理卿致仕年八十开元时卒知謇敏且亮恶请谒求进士或不才冒位视之若雠每敕子孙经不明不得举家法可称云武后革命知泰奏置东都诸关十七所讥敛出入百姓惊骇樵米踊贵卒罢不用议者羞薄之知默与监察御史王守慎来俊臣周兴掌诏狱数大臣守慎虽其甥恶鞫引之不得去请度为浮屠后许之而知默卒陷酷吏子孙禁锢为张氏羞知元子景升知泰子景佚开元中皆显官　　张循之
弟
仲之

按全唐诗小传循之洛阳人与弟仲之并以学业着名则天时上书忤旨被诛　　张纮
按全唐诗小传纮久视中登第官监察御史后自左拾遗贬许州司户　　张柬之
按唐书张柬之传柬之字孟将襄州襄阳人少涉经史补太学生祭酒令狐德棻异其才便以王佐期之中进士第始调清源丞永昌元年以贤良召时年七十余矣对策者千余柬之为第一授监察御史迁凤阁舍人出为合蜀二州刺史故事岁以兵五百戍姚州地险瘴到屯辄死柬之论其弊疏奏不纳俄为荆州大都督府长史长安中武后谓狄仁杰曰安得一奇士用之仁杰曰荆州长史张柬之虽老宰相材也召授司刑少卿迁秋官侍郎后姚崇为灵武军使将行后诏举外司可为相者崇曰张柬之沉厚有谋能断大事其人老惟亟用之即日召见拜同凤阁鸾台平章事进凤阁侍郎诛二张也柬之首发其谋以功擢天官尚书同凤阁鸾台三品汉阳郡公不半岁以汉阳郡王加特进罢政事柬之既失权愿还襄州养疾乃授襄州刺史恳辞王爵不许俄及贬又流泷州忧愤卒年八十二景云元年赠中书令谥曰文贞柬之刚直不傅会然邃于学论次书数十篇　　张愿
按唐书张柬之传柬之子愿仕至襄州刺史
　　张漪
按唐书张柬之传柬之子漪以著作佐郎侍父襄阳恃其家立功简接乡人乡人怨之　　张齐贤
按唐书张齐贤传齐贤陕州陕人圣历初为太常奉礼郎久之迁博士累谏议大夫卒　　张潜
按唐书张文瓘传文瓘子潜为魏州刺史
　　张沛
按唐书张文瓘传文瓘子沛同州刺史
　　张洽
按唐书张文瓘传文瓘子洽卫尉卿
　　张涉
按唐书张文瓘传文瓘子涉殿中监韦温诛涉为乱兵所杀　　张锡
按唐书张文瓘传文瓘兄文琮文琮子锡久视初为凤阁侍郎同凤阁鸾台平章事代其甥李峤为宰相请还庐陵王不为张易之所右坐泄禁中语又赇谢巨万时苏味道亦坐事同被讯系凤阁俄徙司刑三品院锡按辔专道神气不慑日膳丰鲜无损贬味道徒步赴逮席地菜食武后闻之释味道将斩锡既而流循州神龙中迁工部尚书韦后临朝诏同中书门下三品旬日出为绛州刺史累封平原郡公卒　　张仁愿按唐书张仁愿传仁愿华州下邽人本名仁亶以睿宗讳音近避之有文武材武后时累迁殿中侍御史万岁通天中孙承景监清边军战还自图先锋当矢石状擢为右肃政台中丞仁愿劾奏承景罔上贬崇仁令以仁愿代为中丞检校幽州都督默啜寇赵定还出塞仁愿以兵邀之贼引去迁并州都督长史神龙中进左屯卫大将军兼检校洛州长史会谷贵多盗仁愿一切捕杀胔积府门畿甸震慑无敢犯三年朔方军总管沙咤忠义为突厥所败诏仁愿摄御史大夫代之时默啜悉兵西击仁愿请乘虚取漠南地于河北筑三受降城绝南寇路中宗从之自是突厥不敢逾山牧马初三城不置壅门曲敌战格或曰边城无守备可乎仁愿曰寇至当并力出拒敢回望城者斩何事守备后常元楷代为总管始筑壅门议者益重仁愿而轻元楷景龙二年拜左卫大将军同中书门下三品封韩国公春还朝秋复督军备边帝为赋诗祖道迁镇海大将军睿宗立乃致仕开元二年卒仁愿为将号令严明将吏信伏后人思之为立祠受降城出师辄享焉宰相文武兼者当时称李靖郭元振唐休璟仁愿云　　张景源
按全唐诗小传景源中宗时官补阙
　　张谔
按全唐诗小传谔景龙中登进士第仕为陈王掾岐王范雅好雅士谔与阎朝隐刘庭琦郑繇等皆从之游后坐贬山荏丞

　张姓部列传三
　　魏
　　张范
弟承
　昭

按魏志张范传范字公仪河内修武人也祖父歆为汉司徒父延为太尉太傅袁隗欲以女妻范范辞不受性恬静乐道忽于荣利征命无所就弟承字公先亦知名以方正征拜议郎迁伊阙都尉董卓作乱承欲合徒众与天下共诛卓承弟昭时为议郎适从长安来谓承曰卓阻兵而无义固不能久不若择所归附待时而动承然之乃解印绶与范避地扬州袁术备礼招请范称疾不往遣承与相见术问曰孤以土地之广士民之众欲拟迹高祖何如承对曰在德不在强术不悦承去之太祖平冀州遣使迎范范以疾留彭城遣承诣太祖太祖表以为谏议大夫太祖自荆州还范得见于陈以为议郎参丞相军事甚见敬重范救恤穷乏家无所余赠遗无所逆亦终不用及去皆以还之建安十七年卒魏国初建承以丞相参军祭酒领赵郡太守政化大行太祖将西征征承参军事至长安病卒　　张辽
按魏志张辽传辽字文远雁门马邑人也本聂壹之后以避怨变姓少为郡吏汉末并州刺史丁原以辽武力过人召为从事使将兵诣京都何进遣诣河北募兵得千余人还进败以兵属董卓卓败属吕布迁骑都尉布为李傕所败从布东奔徐州领鲁相时年二十八太祖破吕布于下邳辽将其众降拜中郎将赐爵关内侯数有战功迁裨将军袁绍破别遣辽定鲁国诸县与夏侯渊围昌豨于东海辽为说太祖神武豨喜随诣太祖从讨袁谭袁尚于黎阳有功复从攻邺邺破辽别徇赵国常山招降缘山诸贼还太祖自出迎辽引共载以为荡寇将军时荆州未定复遣辽屯长社陈兰梅成以氐六县叛其众转入灊山灊中有天柱山高峻二十余里道险狭辽进到山下攻之尽掳其众太祖论诸将功曰登天山履峻险以取兰成荡寇功也太祖征孙权还使辽与乐进李典等将七千余人屯合肥孙权至辽夜募敢从之士得八百人先登陷阵大呼自名冲垒入至权麾下权大惊见辽众少乃聚围数重辽直前急击将麾下数十人出复还突围拔出余众权人马皆披靡无敢当者太祖大壮辽拜征东将军文帝即王位转前将军分封兄泛及一子列侯还屯合肥进爵都乡侯文帝践阼封晋阳侯黄初二年辽朝洛阳宫文帝亲问破吴状还屯雍丘孙权叛帝遣辽乘舟至海陵临江权甚惮焉是岁辽与诸将破权将吕范病笃薨于江都谥曰刚侯子虎嗣薨子统嗣　　张合
