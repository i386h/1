<!-- { "loadSidebar": true } -->
按诏安县志景肃字和仲将军元光裔孙也尝同秦梓奉使燕及梓归表为祈请使不拜登绍兴进士令仙游旌孝义剿宿盗多美政后提举湖南知南恩州有诏入知制诰以秦桧故不拜桧死议均役复知制诰致仕已八十余矣南恩叛服不常择使宣慰朝议非景肃不可乃持节往岭南以平卒赠光禄大夫资政殿大学士谥廉献　　陈谠
按万姓统谱谠字正仲丰之子隆兴初第进士庆元中为殿中侍御史久之坐论事忤陈自强意从太常少卿补外召为兵部侍郎开禧中贻书权臣极陈用兵利害不见听除敷文阁待制奉祠谠问学该贯文章不为险语而雅有典则工书法大字尤精自少至老士林推重　　陈谦
按宋史陈谦传谦字益之温州永嘉人干道八年进士授福州户曹主管刑工部架阁文字迁国子录敕令所删修官枢密院编修官陈中兴五事孝宗内禅通判江州知常州提举湖北常平平辰州峒猺加直焕章阁除户部郎中总领湖广财赋谦乃丞相赵汝愚客会党论起坐斥后数年起为提点成都府路刑狱移京西运判复直焕章阁韩胄谋扰金人令献马者补官七州民相扇为盗谦移书胄既而屡论襄帅皇甫斌李奕罪且求罢迁司农少卿湖广总领除宣抚司参谋官金兵深入武昌震惧谦以宝谟阁待制副宣抚即日置司北岸命土豪赵观覆之中流士马溺死甚众未几夺职后复知江州胄死和议已决谦复罢奉祠卒年七十三谦有隽声早为善类所予晚坐伪禁中废首称胄为我王士繇是薄之　　陈研按泉州府志研字叔几干道二年进士官临河以忤去提点湖南刑狱徙计度转运使属州故有铁缆钱隶焉民病之研悉去迁起居郎卒　　陈朴
按泉州府志朴字端行干道三年进士为江西运司主管文字以荐入提辖左藏大理寺正知漳州撙浮费五万为民代输身丁提举湖北常平召除仓部擢太常卿除知广州兼广东安抚子亚卿直卿弟机模　　陈梓按瓯宁县志梓字处恭注荔浦尉易广州司理转丞赣李元砺叛洞獠因之怀反侧州择属慰抚梓深入洞中与其长诣州州官欲杀之力争不得弃官去诸台勉回洞长后有事于洞洞獠拒曰必得陈丞乃可辟令信丰改知宁化通判南雄以荐知南恩江寇窃发移镇南安皆相戒不敢犯升本路漕使就领安抚司事年谷不登力讲荒政诱致米商漕计充斥积官朝请大夫　　陈表臣
按福州府志表臣字正甫永福人干道中擢武举知宜州以循良称时经略张玠欲诬杀无辜邀功希赏表臣独执不可得释者韦文仲等凡六十四名　　陈士楚按万姓统谱士楚字英仲莆田人早从林光朝游干道中登第淳熙末召为国子监簿光宗立除司封郎兼嘉王府直讲宁宗朝历起居舍人明年除侍讲尝讲周书无逸篇喻小人在朝君子在野之意上嘉纳之　　陈亨运
按万姓统谱亨运字俊民仙游人父母继没庐墓三年常倚墓木而哭木为之枯干道间诏举孝廉县令以亨运应诏亨运坚辞不起令乃馈粟帛以旌其孝　　陈咸按宋史陈咸传咸字逢儒监察御史升卿次子为叔父巨卿后登淳熙二年进士第调内江县尉改知果州南充县转运司辟主管文字擢知资州政以最闻改知普州开禧元年边事兴四川宣抚使程松奇其才辟主管机宜文字迁利路转运判官吴曦叛臣于金以咸蜀名士欲首胁之咸至后鏊入帐中以刀自断其结披缁而出乃得释归曦既诛上表自劾安丙寻奏以咸总蜀赋从之召为司农少卿卒丙列奏其功赐谥勤节　　陈孔硕
按福州府志孔硕字肤仲候官人祖禧父衡皆为文公所推重孔硕少刻志学古以圣贤自期尝从张南轩吕东莱游后复偕其兄孔夙师事文公于武夷淳熙初登进士第历处州教授邵武瑞金知县淮东广西提举常平终秘阁修撰以数忤史弥远不容归杜门着书有中庸大学解北山集行于世学者称北山先生　　陈世卿
按延平府志世卿字光远沙县人登淳熙二年进士第授衡州推官调东川节度推官会李顺寇两川州守张雍分州兵马为数部使官领之世卿素善射当城一面亲射中数百人贼既去雍表其材诏改掌书记凡七年归朝为秘书郎张鉴出知广州表为通判召见赐绯加太常博士徙知建州帝知其才干授福建转运使改度支员外郎出为荆湖北路转运使蛮人侵境世卿领兵讨之授秘书少监知广州加赐金紫九年卒诏赠吏部尚书录其子　　陈宗召
按福清县志宗召字景阳登淳熙乙未进士复中博学宏词科仕至中奉大夫工部尚书翰林学士以诗文名　　陈亮
按宋史陈亮传亮字同父婺州永康人生而目光有芒为人才气超迈喜谈兵论议风生下笔数千言立就尝考古人用兵成败之迹着酌古论郡守周葵得之相与论难奇之曰他日国士也请为上客及葵为执政朝士白事必指令揖亮因得交一时豪俊尽其议论因授以中庸大学曰读此可精性命之说遂受而尽心焉隆兴初与金人约和天下忻然幸得苏息独亮持不可婺州方以解头荐因上中兴五论奏入不报已而退修于家学者多归之益力学着书者十年淳熙五年亮更名同诣阙上书孝宗赫然震动用种放故事召令上殿将擢用之曾觌以其不诣己不悦大臣尤恶其直言无讳交沮之乃有都堂审察之命宰相临以上旨问所欲言皆落落不少贬又不合待命十日再诣阙上书书既上帝欲官之亮笑曰吾欲为社稷开数百年之基宁用以博一官乎亟渡江而归日落魄醉酒与邑之狂士饮醉中戏为大言言涉犯上一士欲中亮以其事首刑部侍郎何淡诬为不轨事闻孝宗知为亮尝阴遣左右廉知其事及奏入取旨帝曰秀才醉后妄言何罪之有划其牍于地亮遂得免归家益厉志读书所学益博其学自孟子后惟推王通尝曰研穷义理之精微辨析古今之同异原心于杪忽较理于分寸以积累为功以涵养为主晬面盎背则于诸儒诚有愧焉至于堂堂之陈正正之旗风雨云雷交发而并至龙蛇虎豹变现而出没推倒一世之智勇开拓万古之心胸自谓差有一日之长亮意盖指朱熹吕祖谦等云高宗崩金遣使来吊简慢而光宗由潜邸判临安府亮感孝宗之知至金陵视形势复上疏欲激孝宗恢复在廷交怒以为狂怪未几光宗策进士问以礼乐刑政之要亮以君道师道对时光宗不朝重华宫群臣更进迭谏皆不听得亮策乃大喜以为善处父子之间奏名第三御笔擢第一既知为亮则大喜曰朕擢果不谬孝宗在南内宁宗在东宫闻知皆喜授佥书建康府判官厅公事未至官一夕卒吏部侍郎叶适请于朝命补一子官非故典也端平初谥文毅更与一子官　　陈自强按宋史陈自强传自强福州闽县人字勉之登淳熙五年进士第庆元二年入都待铨自以尝为韩胄童子师欲见之无以自通适僦居主人出入胄家为言于胄一日召自强比至则从官毕集胄设褥于堂乡自强再拜次召从官同坐胄徐曰陈先生老儒汨没可念明日从官交荐其才除太学录迁博士数月转国子博士又迁秘书郎入馆半载擢右正言谏议大夫御史中丞入台未逾月遂登枢府嘉泰三年拜右丞相历封祈卫秦国公韩胄颛朝权苞苴盛行自强尤贪鄙四方致书馈必题其缄云某物并献凡书题无并字则不开纵子弟亲戚关通货贿仕进干请必谐价而后予都城火自强所贮一夕为煨烬胄首遗之万缗执政及列郡莫不有助不数月得六十万缗遂倍所失之数吴曦有逆谋求归蜀厚赂自强自强语胄纵之归曦卒受金人命为蜀王胄奸凶久盗国柄自强实为之表里既开边隙朝野汹汹史弥远建议诛胄诏以自强阿附充位不恤国事罢右丞相未几诏追三官永州居住又责武泰军节度使韶州安置中书舍人倪思缴奏乞远窜籍其家诏从之再责复州团练副使雷州安置后死于广州　　陈源
按宋史陈源传源淳熙中提举德寿宫颇有宠俄带浙西副总管给事中赵汝愚言内侍不当干军政遂罢源恃恩颛恣孝宗闻而恶之十年春诏源应奉日久特落阶官与京祠给事中宇文价封还录黄改外祠台官黄洽等又劾之乃谪源建州居住籍其赀言者犹未已移源郴州光宗即位复召还绍熙四年自拱卫大夫永州防御使除入内内侍省押班帝以疾不朝重华宫源与内侍杨舜卿林亿年数有间言宁宗即位命三人俱事光宗于泰安宫御史章&#论其离间君亲乞行诛窜诏罢源等官源抚州居住庆元二年以生皇子恩许自便给事中汪义端驳之乃移源婺州源在贬所与妓滥以淫媟闻人疑其非宦者云　　陈舜申
按尚友录舜申字休谟连江人七岁能属文淳熙中举进士历衡阳秭归教授累迁知漳浦县有惠政迁著作郎入对以正心任人为先直而不讦上皆嘉纳由是有忌之者遂主管武夷冲佑观起参议淮阃未赴卒舜申以学问淑后进以行义率乡里以节操立朝廷以义方教子孙所著有易鉴语孟中庸大学集解浑灏发旨审是集兵书订解及高斋文集　　陈德豫
按尚友录德豫字子顺连江人少好学博通六艺诸子百家之旨淳熙中登进士甲科调建州户曹试教官首选分教宣城郡学旧有二程遗文时禁程氏学令焚毁之德豫护藏唯谨改京教累迁诸军粮料院岁旱求言德豫上封事以讳天变讳人言为致旱之由乞去二讳以回天变上嘉纳之又累迁著作郎官至大理卿有文&#三十卷　　陈宋辅
按万姓统谱宋辅字公&#宁德人觉民子淳熙中举进士累官柳州教授平生尚节概重然诺士民敬惮之论事贬余姚县主簿　　陈光祖
按万姓统谱光祖字世德希造之子尝督修内府及造御创万盈仓例赏三官皆不陈乞官终梅阳守光祖以父殁王事补官好儒重礼德行政事皆不凡知英德府日上供泛输几倍光祖奏蠲第四户以宽民力浈阳渡湍恶舟多覆溺更创巨舰以济廖德明行部叹曰陈公可谓依本分君子也寻改知邕州特除广东提刑光祖作钦恤编以戒僚属新濂溪祠以崇教道又损故钱三千缗以代给邕兵之廪而凡一切无名之征悉蠲除之积官朝奉郎　　陈缜
按福州府志缜字师文罗源人淳质有守少慕伊洛考亭之学屡试礼部独以正心诚意为说俱见黜后以时务对遂擢第及廷试慨然曰今得对天子之庭可负所学耶复以诚意正心对孝宗见策特擢奏名第一　　陈经
按龙溪县志经字叔纶登淳熙进士第调广州司理辟新兴令改福清首以教化为务倅循州知钦州封州秩满归恬于仕进有德斋文集　　陈震
按泉州府志震字省仲晋江人淳熙十四年进士知瓯宁县再令新建通判饶州知绍州摄宪节却台府例券数千缗召除军器监丞迁太府丞奏乞减二广丁钱奉祠归里卒有春秋史编杂着数十卷　　陈傅良
