<!-- { "loadSidebar": true } -->
按宋史薛昂传昂杭州人登元丰八年进士第崇宁初历太学博士校书郎著作佐郎为殿中侍御史拜翰林学士以不称职改刑部尚书转兵部大观三年拜尚书左丞明年出知江宁徙河南政和三年蔡京复用事复自尚书右丞为左丞迁门下侍郎寻知应天府昂始终附会蔡京靖康初言者斥其罪诏致仕杭州军乱昂不请命领州事责徽州居住　　薛昌宋
按平阳县志昌宋字康朝平阳人绍圣四年进士为诸军库计忤童贯除名因二帝北狩元帅康王檄至昌宋感愤作忠义咨请于湖州遍牒邻属期共击之迎二帝建炎初特旨叙复朝散郎知袁州　　薛季良
按莆田县志季良字傅叟兴化县人珩曾孙以祖荫补官调广州左司理除登闻检鼓院奏言检院乃肺石路鼓遗意今民意以为尝试州县视为具文臣谓凡进状宜索案予决虚者反坐诏从之迁司农寺丞丐外知潮州慨郡计窘乏专以廉俭节缩为事盐使疑潮盐有遗利欲增策季良抗论寝其议尝自扁其居曰廉村所著有千林谩稿　　薛庆
按宋史薛庆传庆起群盗据高邮兵数万人多骁隽敢斗能以少击众张浚招之庆感服因使守高邮寻迁拱卫大夫福州观察使承州天长保宁镇抚使金兀朮欲会攻兵楚州真阳镇抚郭仲威约庆俱往迎敌庆至扬州仲威殊无行意庆上马疾驰去平旦出扬州西门转战十余里为金骑所获金人杀庆承州陷讣闻赠保宁军承宣使　　薛良显
按宋史薛良显传良显字贵勤温之瑞安人登崇宁二年进士第累官为大宗正丞出为江东转运使江宁军校周德作乱良显闻变率众与战斩十余级力不胜死之事闻赠恤良渥　　薛徽言
按宋史薛徽言传徽言字德老温州人登进士第为枢密院计议官绍兴二年以权监察御史宣谕湖南时郴之桂阳旱饥徽言请于朝不待报即谕漕臣发衡永米以赈入为郎迁右司擢起居舍人时秦桧与金人议和徽言疏争之中寒疾而卒　　薛朋龟
按万姓统谱朋龟字彦益鄞人政和八年进士授仙居县尉值岁饥道殣相望剽掠四起朋龟请于郡发粟赈之民多所全活改楚州司录适靖康之变楚师勤王者归道州境郡守薄其犒辄鼓噪为乱朋龟急走军中谕以礼法军始帖服擢行在登闻检院兼权工部郎中守正不阿弹劾权贵人一时皆为避去后知衡州致仕与汪思温等结社林下后进多从之考问德业称为四明五老云　　薛良贵
按万姓统谱良贵字贵金瑞安人居白门初名天球字次公入太学坐元符上书议朝政谪籍后改今名登政和第终朝议大夫知光州复州赠通奉大夫宣和间方寇犯城与兄良显率乡民控扼邑赖以全　　薛开按万姓统谱开字彦明徽言族子宣和末俞寇猖獗开与兄誾闳及誾子居实谋白郡将预计守御弗许乃与里人鲍若雨包汝谐议鸠财积谷阴计里少年族子弟分番自保时教授刘士英与石砺画城为八界率义民以守之开自与誾守城南之西隅而使居实总其纲寇薄永泰城门居实弯弧开掷槊从兄谨言奋挝毙其先登者寇遂退开夜缒引队士斫其营寇弃寨去事平不言功乡人高之　　薛道先
按陕西通志道先一名式又名道原陕府鸡足山人尝为僧法号紫贤又号毗陵禅师云游长安留开福寺有省悟徽宗崇宁五年冬寓郿遇石杏林传授口诀真要乃注解悟真篇作复命篇及丹髓歌行世寿一百十四岁尸解后一年沙道昭复见于霍童山　　薛嘉言按万姓统谱嘉言字献可永嘉人性谨朴嗜学为文立成父强立奇之曰吾居官无暇日进诸弟以学尔事也由是益不怠以身先之既而兄弟相继登科闾里荣之靖康末闻汴京失守一日忽与季弟言不告而去家人寻访不获搜奁器失一金珥仲弟&#曰必徒步往京师赴难为路资耳此臣子职也居数日果自括以书报去志既至临安闻高宗即位乃归终司封郎中知台州　　薛&#
按宋史薛&#传&#字直老温州永嘉人登政和二年进士第调怀州刑曹杭州教授迁光禄寺丞改湖南运判杨&#据洞庭寇鼎州岳飞讨之&#陆耕水战楼船十余丈官军仰视不得近飞谋益造大舟&#曰今大旱湖水落洪若重购舟首勿与战逐筏断江路&#其上流使彼之长坐废而精骑直捣其垒则破坏在目前矣飞曰善兼旬积寇尽平进直秘阁除岳飞参谋官再知荆南桃源以左司郎官召知虔州移黄州知广州擢敷文阁待制卒年六十三　　薛安靖
按万姓统谱安靖以父奕死事补官靖康初假河北制置使京城失守安靖降金知海州事绍兴初乘间杀其守将举郡来归高宗以宗室女妻之绍兴五年除武节大夫业州刺史合门宣赞舍人知全州兼充本州沿溪洞事都巡检使卒　　薛珩
按万姓统谱珩字景行兴化县人绍兴进士第历湖北宪司检法官宪臣交章荐之珩前后四为法官平反全活者百余人官至梅州守　　薛元鼎
按万姓统谱元鼎字叔云幼警敏四岁日诵论语数百字登绍兴三十年进士初调惠州教授历官提举浙西路加直秘阁相视江流曲直奏开运河五十四里被旨往秀州欲以一州岁计综核其盈缩以为天下准还以其所详究本末源流敷奏上可其请除吏部郎官迁起居郎兼太子左谕德护丧归以病卒有讲义并诗文集藏于家　　薛良朋
按万姓统谱良朋隆兴二年以左朝奉大夫直显谟阁转运副使知临安府干道初以警戢盗贼究心职事除直龙图阁明年除权工部侍郎　　薛京
按诏安县志京字宗汴诏安人师事陈景肃绍兴中景肃与秦桧忤辞知台州京亦乞归省桧以京为景肃党衔之京遂与吴郑诸杨讲学隐于石榴洞屏迹以终焉　　薛九龄
按万姓统谱九龄知叙州吴曦叛于蜀九龄鸠财治兵卒讨平之　　薛可先
按万姓统谱可先知城固有文学率吏民拒寇修水利溉田民怀其德　　薛师石
按万姓统谱师石字景石永嘉人弼曾孙卓荦有大志遇寒生窭士随所有勉与之筑室会昌湖上会友酌古今谈世务善楷及篆隶书尤工于诗有瓜庐集　　薛叔似按宋史薛叔似传叔似字象先其先河东人后徙永嘉游太学解褐国子录迁太常博士寻除枢密院编修官寻除湖北运判加直秘阁移福建召为太常少卿权户部侍郎试吏部侍郎兼侍读充京湖宣谕使时韩胄开边叔似料敌必侵光黄委总领陈谦按行五关发鄂卒守三关金果入寇谦驻汉阳为江左节制寻除叔似端明殿学士胄诛谪福州以兵端之开叔似迎合故也久之许自便嘉定十四年卒谥恭翼叔似雅慕朱熹穷道德性命之旨谈天文地理锺律象数之学有&#二十卷　　薛极
按宋史薛极传极字会之常州武进人以父任调上元主簿中词科为大理评事迁大理正刑部郎官司封郎中权右司郎中迁右司郎中拜司农卿十五年特赐同进士出身拜端明殿学士签书枢密院事绍定元年拜参知政事寻知枢密院事封毗陵郡公以观文殿大学士知绍兴府端平元年加少保和国公致仕卒　　薛季宣
按宋史薛季宣传季宣字士龙永嘉人起居舍人徽言之子也徽言卒时季宣始六岁伯父&#收鞠之从&#宦游及见渡江诸老闻中兴经理大略得岳韩诸将兵间事甚悉年十七起从荆南帅辟书写机宜文字获事袁溉溉尝从程颐学尽以其学授之召为大理寺主簿出知湖州改知常州未上卒年四十　　薛绍按万姓统谱绍字承之永嘉人干道间登第庆元初历守真州有政声　　薛璆
按莆田县志璆字景徐珩之弟干道二年特奏名监广州西南道场有鬻私盐至六万斤者吏捕以告法当赏璆叹曰刑数十人易一官吾不忍为遂谕吏以十之一闻官余悉投水中皆得轻坐　　薛特立
按永嘉县志特立永嘉人事母孝以特科授承奉郎　　薛凝之按平阳县志凝之字季常母嗜江鮆母没终身不忍食诏求直言上书陈时事数十条言极剀切执政怒欲罪之凝之自若尝正丧礼后以寿终　　薛舜俞
按万姓统谱舜俞字钦父同安人早工文艺登进士教授南剑州晚年学问淹贯为文长于表启有文集三百余卷　　薛舜庸
按万姓统谱舜庸字惠父继其兄舜俞登第调龙溪尉改分宁丞知古田县前此农民牛死输钱于官舜庸叹曰民不幸失牛又责其财是重困也立命除之增邑庠廪饩建阁藏书以惠诸生徙通判兴化军　　薛洽按万姓统谱洽字子周永嘉人在太学所交皆名士会斋舍疫作鲍粹然疾尤笃同舍皆弃去洽独移卧具俱蚤夜治药饵谨视之三月乃愈粹然每告人曰子周生我登淳熙第终通判邵武军　　薛高
按万姓统谱高字宁仲永嘉人任连城簿弃官而隐读书作文至老不休家有读书楼郡守楼钥为之记陈谦赠之诗有万卷编抄高似屋一门师友重如山之句　　薛行简
按常德府志行简绍熙二年知常德府事
　　薛绂
按万姓统谱绂龙游人幼颖悟日诵万言举进士为成都教授累迁秘书郎因陛对极言韩胄之奸坐劾去之与魏了翁讲明易学着则书十卷了翁叹服不逮号符谷子　　薛仲侃
按夔州府志仲侃绍定中任通川令爱恤良民表扬贞节又创赵节妇祠其敦尚风节类如此　　薛仪老
按武昌府志仪老温州永嘉人端平三年授蒲圻令严明精敏作新学校先是绍兴末有同族季宣者令武昌行保甲法民以为便仪老悉仿而行之政通民和三年有成邑人张掖撰文以纪之　　薛寘
按万姓统谱置字持志昌国人少有文及长领乡荐调衡阳主簿时史弥坚帅湖南一日寇起黑风洞檄置往抚谕将至有道其姓名者其首遂投戈而退　　薛魁祥按温州府志魁祥字壮行平阳人有文行登咸淳进士授淳安尉宋革命遂弃官杜门著书辟连江宰不就每与文天祥言及宋祚辄欷歔流涕其忠愤见于诗辞有荷渚咏史等作　　金
　　薛道纪
按沁源县志练师真人名道纪楼烦人能驱孽龙以息水患指山林以免兵祸寿几百岁一日晏坐见西北松枝上有一山猴来谒乃谓众弟子曰此木客报吾归期也未几果端坐而逝　　薛元微
按滨州志元微滨州人生有慧识仁孝着闻每绝尘想怀至真年四十余乃发愤诣高尚观礼师领真铨笃元学历十九年卒门人卜兆而窆之时大定壬辰也后明昌二年复有人见之与语若平生五年由东平府舟运坚至河本观称薛真人亲致之后人为之勒记指为仙迹　　薛居中
按临漳县志居中字鼎臣临漳人登太和癸亥进士第性刚明果断所至著称贞佑兵后至京调登封令有善政　　薛继先
按金史薛继先传继先字曼卿南渡后隐居西洛山中课童子读书事母孝与人交谦逊和雅所居化之子纯孝字方叔有父风有诈为曼卿书就方叔取物者曼卿年已老状貌如少者客不知其为曼卿而以为方叔也而与之书曼卿如所取付之监察御史石玠行部过曼卿曼卿不之见或言君何无乡曲情曼卿曰君未之思耳凡今时政未必皆善御史一有所劾将谓自我发之同恶相庇他日并邻里必有受祸者其畏慎皆此类壬辰之乱病没宜阳　　元
　　薛天定
按蕲水县志天定蕲水人生宋末会寇起里人推为郡长募义保障寇不敢深入至元世祖下江南手诏召拜为防守抚郡按伏官寻擢先锋使从平闽定广下越取淮功勋益着迁滇万户府总管辖汉番兵马使经略边陲再迁两淮防御都招讨总镇江南上护军尝病语曰吾当临阵死公事安能居牖下死儿女手耶至治癸亥寇至淮果力战卒于军赠总帅谥威武子楚卿延佑进士袭职　　薛仪
按韩城县志仪桢州人元太宗由龙门渡河而西仪率士民迎之太宗喜命招降河东北山诸堡寨仪谕之归者云集帝嘉其能赐以符节俾为千夫长又从征河南有功命为本州守　　薛真
