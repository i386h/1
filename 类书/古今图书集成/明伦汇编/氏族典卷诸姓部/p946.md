<!-- { "loadSidebar": true } -->
按尚友录亨字子元临海人教人以毋自欺为第一义尝铭于座曰莫见乎隐莫显乎微欲人不知莫若弗为自号蠢物有太极图说人心道心说近思录补注　　戴敏
按尚友录敏字敏才天台人博学强记以诗自适号东&#子平生不肯作举子业终穷而不悔且死一子方襁褓中语亲友曰吾之病革矣而子甚幼诗遂无传乎为之太息语不及他已而卒人咸讶之尝赋小园诗诗人玉屑评其俊逸伟丽清拔闲暇四体备矣子式之亦以诗名世　　戴溪
按宋史戴溪传溪字肖望永嘉人也少有文名淳熙五年为别头省试第一监潭州南岳庙绍熙初除太学录升博士开禧时师溃于符离张岩督师京口除授参议军事数月召为资善堂说书由礼部郎中凡六转为太子詹事嘉定八年以宣奉大夫龙图阁学士致仕卒绍定间赐谥文端　　戴式之
按万姓统谱式之名复古以字行笃志古学从林景思游又登三山陆放翁之门讲明诗法后又走东吴浙西襄汉北淮南粤凡乔岳日浸灵洞珍苑空迥绝特之观荒怪古僻之踪靡不登历凡二十余年然后归而诗乃大进真西山称其句法不减孟浩然由是遂名天下　　戴栩
按万姓统谱栩字文子溪族子登嘉定第为太学博士迁秘书郎出知临江军改衡州俱不及赴久之起为湖南安抚司参议官卒栩少师水心叶适得其旨要故于明经之外亦高于常云　　戴庆&#
按宋史戴庆&#传庆&#字彦可温州永嘉人淳佑十年进士历官秘书省正字升校书郎迁右正言左司谏殿中侍御史开庆元年拜右谏议大夫寻加端明殿学士同知枢密院事兼参知政事未几守本官致仕卒　　戴仔
按尚友录仔字守镛蒙子尝以孝廉荐有云天分素高年近四十即弃去场屋大肆其力于学密察于义理之精考质于古今之载诗书周易礼四书下逮史传皆有传述迄末未尝一出以自衒安贫委顺隤如也　　戴侗
按万姓统谱侗字仲达仔弟登淳佑第由国子簿守台州召迁军器少监辞疾不起年逾八十卒有易书四书家说六书考内外篇　　戴翼
按万姓统谱翼字汝谐三山人绍定中以进士摄南康事鼎创城壁两新县治政绩彰闻　　戴挺
按万姓统谱挺嘉熙二年知本州视学初谓庙学混处非所以尊先圣乃卜学东射圃地建六斋又议陶砖包砌罗城治于颁条门功未就而去行囊萧然有古廉吏风　　戴颜老
按尚友录颜老字荣之饶州人初名松生而秀骨奇姿比及周岁父渔材修试儿故事罗书籍玩具果殽于席颜老独拿礼记一帙披卷若读诵然稍长口授以书日记千百言七岁能暗诵五经十岁善属文思如涌泉王帅干懋卿试以数题捉笔辄就懋卿称赏不置口嘉熙元年参政危某嘉其俊异举神童科第一后省中敕赐免解进士年十三卒　　元
　　戴表元
按元史戴表元传表元字帅初奉化州人入太学试礼部第十人登进士乙科教授建宁府大德八年执政者荐于朝起家拜信州教授初表元闵宋季文章气萎薾而辞骫骳慨然以振起斯文为己任名重一时年六十七卒　　戴羽
按万姓统谱羽德安人隐居积学征辟皆不就着武侯通传三卷评一卷虞集为之序　　戴光远
按万姓统谱光远嘉兴人镇远郡县学校不立光远乃辟地三十亩为殿宇学舍四十余楹置师聚生徒百五十辈延名儒黄玠主之自是镇人始知学　　戴&#按万姓统谱&#字晋翁号瑶山婺源人弟煟字召翁号苍山&#字恕翁号絜矩父卒相与庐墓三年朝夕致盥沃上食如平生既除丧率不废家藏书万卷靡不究观客过门兄坐弟张拱山立未始以老而懈尝着历代人臣正邪龟鉴二百余卷世号三戴　　戴文璧
按万姓统谱文璧字君章沂州琅邪人少负经济历任清要以廉自励为两浙转运判官尝分职巡盐官场风清弊革课正民安徐一清陆居仁记其德政以镵诸石　　明
　　戴良
按万姓统谱良字叔能浦江人学于柳贯黄溍吴莱之门以文章知名元末应召为江淮儒学提举后隐四明山洪武初征至京师以老疾固辞卒于寓舍　　戴德按万姓统谱德盱眙人洪武初任湖广行省参知政事初取武昌勋绩茂着复从克荆常澧衡潭溆宝庆襄阳及辰州诸郡溪蛮以疾卒于京师诏赠湖广等处行中书省右丞护军追封谯郡伯　　戴本升
按万姓统谱本升澧州人洪武间任兵科给事中后升广西右参议　　戴德彝
按万姓统谱德彝奉化人洪武二十七年进士授翰林编修寻升侍讲拾遗补阙以直声震于时改监察御史辛巳改左拾遗靖难之师既迫日夕画策防御既而死难　　戴&#
按万姓统谱字仲才北隅人从吴仲迂游避居讲学国初累荐不起时下定赋税法浮粮独重于他邑上章极言得与他邑均一邑至今赖之所著有东山集　　戴纶
按万姓统谱纶高密人洪武间以仪智荐进阶侍郎仁宗为太子时好游猎纶以侍读累谏不听因具奏太宗召仁宗谓曰汝平日与谁相得对曰戴纶因出所奏帝衔之及即位因诘其事纶即抗声辨论辞益激切上怒被笞死　　戴用
按万姓统谱用洪武间兴宁知县岁旱祷于仰俄有石燕集其冠顷之飞去大雨方数十里岁以丰稔　　戴鹏按万姓统谱鹏洪武时会稽知县器度弘深清慎自守时军驻四明鹏往供馈饷期限严急率民步行日晡饥甚从者进饼却不受掬道傍水饮之秩满民不忍其去脱履以为遗迹　　戴思恭
按明外史戴思恭传思恭字原礼浦江人以字行受学于义乌朱震亨震亨爱其才敏尽以医术传之思恭遂以医鸣洪武时征为御医永乐初以年老乞骸骨归卒　　戴同吉
按万姓统谱同吉福建人永乐进士宣德初为浙江布政司参议上疏言五事一曰明学校之学二曰严边境之防三曰慎守令之选四曰敦劝士之典五曰立劝惩之法言甚切至上嘉之　　戴守温
按万姓统谱守温名瑱少孤事母极其孝母病医者曰得河鱼和剂可愈时隆冬守温解衣入水捕得之服果愈母没哀毁过常寻以疾卒贫无以葬邑令袁公道为营冢窆题其墓曰方岩之北唐岭之南孝子之风流千百年　　戴希贤
按万姓统谱希贤永乐间知河南府礼贤士抑豪强盗贼屏息道不拾遗满去吏民泣送者塞路　　戴泰一
按万姓统谱泰一永乐初以隐逸应召知和州以清白称　　戴新
按万姓统谱新字景壹平度州人永乐初举进士选入翰林为庶吉士侍仁宗讲读迁主事以坐累谪戍未几朝廷特宥复职累官云南右布政两征麓川赞督粮储不乏赐赉甚厚　　戴浩
按万姓统谱浩字彦广鄞人永乐举人初判东昌九载迁雷州守州故并海卤病稼乃筑堤以捍民赖有功改永州又改巩昌岁饥矫发边储三万七千余石赈之监司语以法浩曰法固知之如民饥何若以一人命活千万人命固将甘之乃上疏自劾朝廷优诏原焉天顺元年乞骸骨巩昌民相率走阙下奏留寻致仕寿九十三而卒浩善吟咏词翰戏墨多为时所珍有默庵诗&#子槚教谕以学行称孙鳌鲸俱举进士皆槚子也人以为积德之报　　戴进
按名山藏艺妙记进字文进钱塘人临摹精博而意趣包涵不以清媚自臻凡一落笔俱入神品为本朝画流第一宣庙喜绘事一时待诏有谢廷循倪端石锐李在皆有名及进入京众工妒之一日仁智殿呈画进特以得意之笔上进首幅为秋江独钓图一红袍人垂钓水次画家惟傅红色最难而进独得古法宣庙方阅廷循从傍奏曰此画佳甚恨野鄙耳宣庙叩之对曰红品官服色也用以钓鱼失大体矣宣庙颔之遂挥去余幅不复阅放归以穷死死后而人始重之大梁人有张路者学其法顾进于神鬼佛像尢多乃不足贵而路绘人物兼有吴伟焉进同邑方钺学进画已造阃域惜其早卒评者谓戴门颜子其后复有仁和沈仕善花卉山水称名品仕刑部侍郎锐之子竦放不治生能诗　　戴庆祖
按万姓统谱庆祖溧阳人读书史谙礼文洪熙初擢太常赞礼郎累官少卿与修太常仪注正统中没于王事赠太常卿　　戴珙
按万姓统谱珙字廷璧河南渑池人景泰甲戌进士任御史天顺三年按治真定存心忠厚断狱详明吏民至今怀之历布政使　　戴琥
按万姓统谱琥字廷节举景泰乡荐授南京监察御史丁内艰服阕起复南京巡江设方略捕黠盗升知绍兴府尝奉诏进弭盗安民选将练兵之策而归本人君之恭俭时以为名言擢广西右参政乞归卒琥性孝友急于义每以古人自待所著太极图说编定八阵图青峰拾稿　　戴安仲
按万姓统谱安仲字仲庄鄞人耿介有气节先是里俗治丧多用浮屠安仲独违众用小宗法立祠堂以祀其先凡冠婚丧祭悉本朱子家礼复集群从子弟延师讲学日以耕读为业行义望于乡邦郡守王琎高其名荐授郡庠训导秩满入觐敕赐致仕自号樵圃老人所著有归田集　　戴绶
按万姓统谱绶世居采石天性峭直磊落有大志早岁试于有司不偶遂举子业肆力古作为文数千言立就家贫奉母以孝闻御史刘泰郡守李郁交荐为河州学正以足疾辞葺采石书院授徒四十余年经指授者多所成就　　戴宾
按万姓统谱宾江陵人天顺甲申进士历任南京刑部主事员外郎四川佥事论征白草寨功升副使松茂兵备奏设青州守御所学治以化戎俗修葺铁桥五百七十余丈冠带番长百余人使知冠裳贵贱以忧归卒　　戴弁
按万姓统谱弁字士章浮梁人以教官擢礼科给事中累官广西参政时黄萧养作寇弁卒与贼遇舣舟登岸据胡&#谕之曰我戴参政也我来抚安尔辈宜听吾言贼首环视曰果我公也遂麾众罗拜密护弁归寻令参将武毅通谋斩萧养捷闻升左布政　　戴中按万姓统谱中字师中成化二年进士宰黄梅岁旱涝祷辄应时虎昼行肆噬告于神虎相噬以死考最召补内台偕万安戴用宁波沃力持宪体时有一沃二戴之谣按河南岁值水荒发储赈活百万所过老幼德之咸戴香迓呼孝庙初擢广东佥事转宪副卒于官　　戴&#
按万姓统谱&#弁从子字廷美登成化进士选翰林庶吉士授吏部主事升郎中学识通融绰有时誉字廷振登进士授兵部主事升郎中长于才且以廉着琏字廷献登进士授大理评事性严毅人不敢干以私皆蚤世惜不得竟厥用　　戴珊
按万姓统谱珊字廷珍浮梁人登进士第授监察御史督学南畿以文章占器识士心允服历刑部尚书改左都御史恪持风纪中外肃清孝庙眷注老成屡召见咨询政务多所建明卒赠太子太保谥恭简　　戴槚按万姓统谱槚字育之浩之子浩归自巩昌仅存一楼槚市宅郡城迎二亲以养旦夕省候辞色怡婉每出入扶掖左右岁时资束修营致甘旨至没尢孺慕终身语及辄泣下与庶兄析产举其优者逊之贡授兴化府学训导以身为教士翕然归心寻升连城教谕即自表免既归足不迹公府缙绅耆英之会间一赴之里闾过从布衣徒步仅以一僮自随自少至老无妄语无慢容中心淡然寡于嗜欲闭楼危坐终日读书赋诗有茂轩稿若干卷　　戴缙
按明外史李裕传戴缙者南海人成化二年进士授御史性机警遇事不避出按浙江再按苏松缙为人强而多诈素无行满九年不得迁益无聊会西厂罢汪直宠不衰帝犹寄腹心诇外事缙探知之谋复西厂先以疏草示直乃上疏而西厂复立直既深德缙讽吏部超擢缙迁尚宝司少卿意不满益谄事直明年遂超迁佥都御史又明年迁右副都御史十七年擢右都御史直宠衰调南京工部尚书直败言官交劾斥为民　　戴冠
按明外史戴冠传冠字章甫长洲人好古笃学自经史外方术百家莫不综贯弘治初岁贡入都廷试第一授绍兴训导罢归卒　　戴书
