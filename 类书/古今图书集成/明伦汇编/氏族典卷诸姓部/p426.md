<!-- { "loadSidebar": true } -->
按辽史萧奉先传奉先天祚元妃之兄也外宽内忌因元妃为上眷倚累官枢密使封兰陵郡王天庆二年上幸混同江故事生女直酋长在千里内者皆朝行在上密谓奉先阿骨打跋扈可托以边事诛之奉先曰杀之伤向化心设有异志蕞尔小国亦何能为上乃止四年阿骨打起兵犯宁江州上命奉先弟嗣先为都统将蕃汉兵往讨嗣先败绩军将往往遁去奉先惧弟被诛乃奏东征溃军逃罪所至劫掠若不赦将为患从之由是士无斗志天祚播迁夹山奉先父子为左右执送女直兵女直兵斩其长子昂送奉先及次子昱于其国主道遇我兵夺归天祚并赐死　　萧特烈按辽史萧特烈传特烈字讹都&#遥辇洼可汗宫分人干统中入宿卫出为顺义军节度使天庆四年同知咸州路兵马事五年以兵败夺节度使保大元年迁隗古部节度使及天祚在山西集群牧兵特烈为副统军寻为中军都统天祚决意奔夏从臣切谏不听特烈遂劫梁王雅里奔西北诸部伪立为帝特烈自为枢密使雅里卒欲择可立者会耶律兀直言木烈才德纯备遂僭立焉特烈伪职如故未三旬与朮烈俱为乱兵所杀　　萧蒲离不
按辽史萧蒲离不传蒲离不字桵懒魏国王惠之四世孙父母蚤丧鞠于祖父兀古匿性孝悌年十三兀古匿卒自以早失怙恃复遭祖丧哀毁逾礼族里嘉叹累征皆以疾辞晚年谢绝人事卜居抹古山屏远荤茹潜心佛书无疾而逝　　宋
　　萧谔
按尚友录谔新喻人以诗易教授闾里而尤笃于教子其后四子皆博学有名曰贺曰贯曰贲曰实俱登进士第　　萧世显
按万姓统谱世显字道夫天禧初任奉化令廉公节俭抚字心劳值境内大旱躬亲祷雨循行阡陌教民筑堤捍水于长寿乡凿河五里引潮水以溉田次年又旱且蝗复出教民捕蝗至长寿禽孝两乡界忽中风暴卒盖劬瘁所至云民立祠祀之今为萧王庙　　萧定基按吉安府志定基字守一庐陵人天禧己未进士监成都市买务召为监察御史里行顷之除开封府判官迁侍御史宣州蛮为寇以定基为广西安抚使召还除淮浙荆湖制置发运副使卒赠兵部侍郎　　萧贯按宋史萧贯传贯字贯之临江军新喻人俊迈能文尚气概举进士甲科为大理评事通判安宿二州迁太子中允直史馆仁宗即位进太常丞同判礼院历吏部南曹开封府推官三司盐铁判官为京东转运使徙江东改知洪州累迁尚书刑部员外郎坐前使江东不察所部吏受赇降知饶州迁兵部员外郎召还将试知制诰会营建献懿二皇太后陵未及试而卒贯临事敢为不苟合于时初感疾梦绿衣中人召至帝所赋禁中晓寒歌词语清丽人以比唐李贺　　萧注按宋史萧注传注字岩夫临江新喻人磊落有大志尤喜言兵举进士摄广州番禺令侬智高围州数月方舟数百攻城南势危甚注自围中出募海滨壮士得二千人因飓风起纵火焚贼舟破其众自是每战以胜归蒋偕上其功擢礼宾副使广南驻泊都监贼还据邕管余靖患其啸诱诸洞以属注注挺身入蛮中施结恩信贼破狄青以知邕州智高走大理国母与二弟寓特磨道注帅师往讨悉擒送阙下拜西上合门副使募死士使入大理取智高至则已为其国所杀函首归献转为使居邕数年阴以利啖广源群蛮而甲洞申绍泰犯西平五将被害谏官论注不法致寇罢为荆南钤辖提点刑狱李师中又劾其沮威嗜利中使按验颇有实贬泰州团练副使改镇南军节度副使近臣有讼注广州功者起为右监门将军邠州都监熙宁初以礼宾使知宁州环庆李信之败列城皆坚壁注独启关夜宴如平时时有言交人挫于占城众不满万可取也遂以注知桂州既至桂种酋皆来谒注延访山川曲折老幼安否均得其欢心有献征南策者辄不听会沈起以平蛮自任帝使代注而罢注归卒于道年六十一诏优录其子　　萧世京
按万姓统谱世京字昌孺龙泉人皇佑进士为广东路提举常平公事蔡京为户部尚书矜己自任世京多与之忤因奏蔡京十事罢归会徽宗于禁中得世京所上书即擢为吏部员外郎　　萧固
按宋史萧燧传燧曾祖固皇佑初为广西转运使知侬智高凶狡条上羁縻之策于枢府不果用后果叛　　萧渤按万姓统谱渤皇佑中知南雄州预筑城以御侬寇渤精敏过人不挠于势民安其政及代民苦留之　　萧盘按福州府志盘字国安闽清人绍圣元年进士官至朝请大夫权知梧州军管勾学事兼管劝农军事提举钱盐课农桑兴学校百废具举暇则引诸儒饮射读法有古循吏风　　萧楚
按尚友录楚太和人绍圣间游太学时蔡京专国禁春秋楚誓不复出仕着论辨四十九篇弟子百余人受春秋大义者纔三四赵旸冯澥胡铨皆师之自号三顾隐客及殁门人私谥曰靖节先生　　萧服
按宋史沈畸传萧服字昭甫庐陵人第进士调望江令治以教化为本知高安县徙知廉州未行改亲贤宅教授提举淮西常平召为将作少监以使事得入对徽宗谓有争臣风擢监察御史奉诏作崇宁备官记帝称善俄偕沈畸使鞫狱坐羁管处州逾岁得归张商英当国引为吏部员外郎送辽使得疾于道遂致仕既愈还旧职以父老得请知蕲州卒年五十六　　萧韡按尚友录韡字棠仲龙溪人登大观第调古田尉获强盗三十余人为减赃以免死或告以减赃不应赏格韡曰利囚死以取官非吾志也迁福清丞有诬告平民事妖术者为伸雪保全数百家知南恩州道遇贼曰闻公德政愿与更生韡招徕之郡苦于海寇为筑城植刺竹寇不敢犯复肇建学校以免秀民土丁之役　　萧振
按宋史萧振传振字德起温州平阳人幼庄重稍长能自谋学尝奉父命董农役陇亩手不释卷未冠游郡庠既冠升太学时有号三贤者推振为首登政和八年进士第调信州仪曹会方腊寇东南守檄振摄贵溪弋阳二邑治办无阙调婺州兵曹兼功曹任满归或荐于朝授婺州教授改秩乞祠以执政荐召对拜监察御史明年冬以亲老乞补外章七上遂除提点浙西刑狱寻召为宗正少卿俄擢侍御史后知绍兴府改兵部除徽猷阁待制知湖州以亲老乞祠提举太平观后知台州海寇势张振至克之二十二年以杨炜在狱供涉镌徽猷待制谪居池州明年诏除敷文阁待制知成都府安抚置制使御史劾振要誉复谪池阳既而遣还成都帝嘉振治行加敷文阁学士卒年七十有二有文集二十卷子诚忱　　萧杞
按万姓统谱杞万载人第宣和六年进士杞学邃于易精大衍之数积官通判广州军州事有治声稍迁至市舶提举　　萧舜俞
按万姓统谱舜俞杨子人宣和中刘豫弃官避乱真州建炎初起知济南府遂降兀朮僭立伪齐舜俞三表谏豫乞反命南归豫不从遂贬舜俞淮扬军后三表达于朝恩及其弟舜咨　　萧建功
按尚友录建功字懋德新淦人少好学尝从陈瓘游瓘器重之李朴被谪时贫不能自给建功为筑室居之朴死建功以女妻其子李纲荐其操行坚正累官知衡州　　萧顗
按尚友录顗字子庄浦城人天资朴实少孤事母以孝闻及母丧庐墓三年日夕号慕与李郁陈彦罗从彦同受业杨时之门尝答范某书云士之所志舍仁义何为哉唯仁必欲熟义必欲精仁熟则造次颠沛有所不违义精则利用安身而德崇矣晚以累举得官为清流县主簿终岁而归徜徉闾里朱松尝师事之　　萧燧
按宋史萧燧传燧字照邻临江军人父增绍兴初尝应制举燧生而颖异幼能属文绍兴十八年擢进士高第授平江府观察推官秩满调静江府察推而归未几丁忧三十二年授靖州教授孝宗初除诸王宫大小学教授淳熙二年累迁至国子司业兼权起居舍人进起居郎除左司谏擢右谏议大夫入谢上曰卿议论鲠切不求名誉纠正奸邪不恤仇怨五年同知贡举夔帅李景&#贪虐参政赵雄庇之台臣谢廓然不敢论燧独奏罢之雄果营救复命还任燧再论并及雄雄密奏燧误听景&#仇人之言遂下临安府捕恭州士人锺京等置之狱坐以罪景&#复依旧职燧乃自劾诏以风闻不许竟力求去徙刑部侍郎不拜固请补外出知严州治郡有劳除敷文阁待制移知婺州八年召还除吏部右选侍郎旋兼国子祭酒九年为枢密都承旨近例承旨以知合门官兼或怙宠招权上思复用儒臣故命燧以龙图阁待制为之除权刑部尚书充金使馆伴十年兼权吏部尚书兼侍讲升侍读除参知政事寻充永思陵礼仪使权监修国史日历十六年权知枢密院以年及自陈上留之不可除资政殿学士与郡复请闲提举临安府洞霄宫绍兴四年卒年七十七谥正肃孝宗每称其全护善类诚实不欺手书二十八将传以赐子达登淳熙十四年进士第累官至太常　　萧德藻
按福州府志德藻字东夫闽清人绍兴二十一年进士常宰乌程遂家焉所居屏山千岩竞秀自号千岩老人　　萧国梁
按尚友录国梁永福人干道中进士第一官至礼部郎中　　萧之敏
按万姓统谱之敏字好学干道间知建阳县下车首崇学校以邑人游酢陈洙陈师锡皆有学行可师乃立三贤祠祀之以风励后学卒于官邑人合祀之于三贤祠　　萧逵
按尚友录燧子逵淳熙间举进士孝宗曰逵才气甚佳父子高科殊为可羡后累官至太常卿尝知贡举于落卷中取真德秀时称其知人　　萧渊
按万姓统谱渊庐陵人宁宗时襄州兵乱藉岳州为根本制阃辟渊为通判摄判军规画整肃外压湖寇内控江南一时倚赖　　萧舜咨
按万姓统谱舜咨泰宁人第庆元五年进士刚介特立所至有声为江西提刑人服其严　　萧振英
按万姓统谱振英建城人绍定间知虔州
　　萧崱
弟
泰来

按尚友录逵从子崱号大山崱弟泰来号小山俱以文名登绍定间进士崱累官宗正丞泰来累官御史迁起居郎燧世居新安喻县　　萧雄
兄维
　弟雅

按尚友录雄字安道乐昌人与兄维弟雅俱肄上庠雄中蔡嶷榜维中贾安宅榜雅中莫俦榜兄弟三人起自白屋连掇高第时人荣之　　萧雷龙
按宋史萧雷龙传雷龙字显辰建昌新城人景定三年进士调临安府学教授通判衢州及州守弃城遁朝命雷龙权知府事北兵薄城下不降脱去还建昌建昌已降雷龙与同里人黄巡检起兵时大兵四合雷龙度不可支与黄巡检及麾下数人奔入闽未出境为同安武人徐浚冲获送县权县尹刘圣仲素与雷龙有怨杀之　　萧焘夫
按宋史邹凤传萧焘夫永新人与兄敬夫俱文天祥客焘夫为诗有豪俊气天祥起兵补从仕郎及彭震龙谋复其县焘夫赞之县受屠兄弟俱死之　　萧明哲
按宋史邹传萧明哲字元甫太和人性刚有胆气明大节少举进士文天祥开府汀州辟充督干架阁监军师出岭明哲以&#县明义复万安连结诸寨拒守兵败被执不屈死于隆兴临刑大骂不绝口闻者壮之　　萧资
按宋史邹传萧资文天祥幕下书史也天祥起兵资于患难中扶持甚至空坑兵败以全督府印功升合门路钤辖资性和厚临机应变辑睦将士总摄细务任腹心之寄潮阳移屯与大兵遇死之　　萧克翁
按万姓统谱克翁燧四世孙隐居不仕学行为州里所称孛朮鲁翀从之学

　聊姓部列传
　　汉
　　聊苍
按汉书艺文志待诏金马聊苍三篇从横家
注
赵人
武帝时师古曰严助传作胶苍
　　聊某
按郑樵通志汉有颍川太守聊某着万姓谱
　　聊广围
按万姓统谱广围洛下人
　　宋
　　聊世能
按万姓统谱世能太中大夫
　　明
　　聊让
