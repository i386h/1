<!-- { "loadSidebar": true } -->
按魏书汝阴王传汝阴王天赐和平三年封拜镇南大将军虎牢镇都大将后为内都大官高祖初殿中尚书胡莫寒简西部&#勒豪富兼丁者为殿中武士而大纳财货简选不平众怒杀莫寒及高平假镇将奚陵于是诸部&#勒悉叛诏天赐与给事中罗云督诸军讨之前锋&#勒诈降云信之副将元伏曰&#勒色动恐将有变今不设备将何所图云不从&#勒轻骑数千袭杀云天赐仅得自全后除征北大将军护匈奴中郎将累迁怀朔镇大将坐贪残恕死削除官爵卒高祖哭于思政观赠本爵葬从王礼谥曰灵王　　元洛侯按魏书广平王传广平王洛侯和平二年封薨谥曰殇无子后以阳平幽王第五子匡后之　　元云
按魏书任城王传任城王云年五岁恭宗崩号哭不绝声世祖闻之而呼抱之泣曰汝何知而有成人之意也和平五年封拜使持节侍中征东大将军和龙镇都大将显祖时拜都督中外诸军事中都坐大官听理民讼甚收时誉延兴中显祖集群寮欲禅位于京兆王子推王公卿士莫敢先言云进曰天下是祖宗之天下而陛下辄改神器上乖七庙之灵下长奸乱之道此是祸福所由愿深思慎之于是传位于高祖后蠕蠕犯塞云为中军大都督从显祖讨之后仇池氐反以云为征西大将军讨平之除都督徐兖二州缘淮诸军事征东大将军开府徐州刺史复拜侍中中都大官出为冀州刺史仍本将军云留心政事甚得下情高祖嘉之迁使持节都督陕西诸军事征南大将军长安镇都大将雍州刺史云廉谨自修留心庶狱挫抑豪强群盗息止州民颂之者千有余人太和五年薨于州谥曰康陪葬云中之金陵　　元桢
按魏书南安王传南安王桢皇兴二年封加征南大将军中都大官寻迁内都大官高祖即位除凉州镇都大将寻以绥抚有能加都督西戎诸军事征西大将军领护西域校尉仪同三司凉州刺史征为内都大官出为使持节侍中本将军开府长安镇都大将雍州刺史桢性忠谨事母以孝闻赐帛千匹以褒之征赴讲武高祖引见于皇信堂戒之桢不能遵奉聚敛肆情乃削除封爵以庶人归第禁锢终身后高祖南伐桢从至洛及议迁都首从大计高祖甚悦复封南安王出为镇北大将军相州刺史疽发背薨谥曰惠及恒州刺史穆泰谋反桢知而不告虽薨犹追夺爵封国除有五子　　元长寿
按魏书城阳王传城阳王长寿皇兴二年封拜征西大将军外都大官出为沃野镇都大将性敏慧善抚接在镇甚有威名延兴五年薨谥康王　　元太洛
按魏书章武王传章武王太洛皇兴二年薨追赠征北大将军章武郡王谥曰敬无子高祖初以南安惠王第二子彬为后　　元胡儿
按魏书乐陵王传乐陵王胡儿和平四年薨追封乐陵王赠征北大将军谥曰康　　元休
按魏书安定王传安定王休皇兴二年封拜征南大将军外都大官休少而聪慧治断有称高祖初厍莫奚寇边以休为使持节侍中都督诸军事征东大将军仪同三司和龙镇将休抚防有方贼乃款附入为中都大官蠕蠕犯塞出为使持节征北大将军抚冥镇大将休身先将士击贼退之入为内都大官迁太傅及开建五等食邑二千户车驾南伐领大司马定都洛邑休从驾幸邺命休率从驾文武迎家于平城高祖亲饯休于漳水之北十八年薨谥曰靖王世宗世配飨庙庭长子安幼年早卒

　轮姓部列传
　　周
　　轮扁
按庄子天道齐桓公读书于堂上轮扁斫轮于堂下释椎凿而上问桓公曰敢问公之所读者何言邪公曰圣人之言也曰圣人在乎公曰已死矣曰然则君之所读者古人之糟粕已夫桓公曰寡人读书轮人安得议乎有说则可无说则死轮扁曰臣也以臣之事观之斫轮徐则甘而不固疾则苦而不入不徐不疾得之于手而应于心口不能言有数存焉于其间臣不能以喻臣之子臣之子亦不能受之于臣是以行年七十而老斫轮古之人与其不可传也死矣然则君之所读者古人之糟粕已夫

　芸姓部汇考
凌迪知万姓统谱
　　芸姓
芸本云姓春秋时从草改为芸见姓纂


　元姓部列传四
　　北魏四
　　元禧
按魏书咸阳王传咸阳王禧字永寿太和九年封加侍中骠骑大将军中都大官出为使持节开府冀州刺史加都督冀相兖东兖南豫东荆六州诸军事清明有惠政入除司州牧都督司豫荆邓洛东荆六州诸军事寻以禧长兼太尉公后从平汉阳以克南阳之勋加侍中正太尉及高祖崩禧受遗辅政景明二年进位太保世宗既览政禧意不安而其国斋帅刘小苟每称左右言欲诛禧禧闻而叹曰我不负心天家岂应如此由是常怀忧惧加以赵修专宠王公罕得进见禧遂与其妃兄兼给事黄门侍郎李伯尚谋反俄被擒获赐死私第　　元干
按魏书赵郡王传赵郡王干字思直太和九年封河南王加卫大将军除侍中中都大官寻授车骑将军左光禄大夫领吏部尚书拜使持节都督南豫郢东荆三州诸军事征南大将军开府豫州刺史及车驾南伐以干为使持节车骑大将军都督关右诸军事寻以萧赜死班师迁洛改封赵郡王除都督冀定瀛三州诸军事征东大将军冀州刺史后转特进司州牧车驾南讨诏干都督中外诸军事御史中尉李彪表弹之高祖诏干与北海王详俱随太子诣行在所既至详独得朝见干不蒙引接密令左右察其意色知无忧悔乃亲数其过杖之一百免所居官以王还第二十三年薨年三十一谥曰灵王陪葬长陵　　元羽按魏书广陵王传广陵王羽字叔翻太和九年封加侍中征东大将军为外都大官羽少而聪慧有断狱之称后罢三都羽为大理加卫将军典决京师狱讼微有声誉迁特进尚书左仆射又为太子太保录尚书事高祖将南讨遣羽持节安抚六镇发其突骑夷人宁悦还领廷尉卿车驾既发羽与太尉丕留守加使持节迁都议定诏羽兼太尉告于庙社迁京之后羽镇抚代京内外肃然高祖嘉之及车驾南伐羽进号卫将军除使持节都督青齐光南青四州诸军事征东大将军开府青州刺史以留守代京之功增邑五百户加散骑常侍进号车骑大将军世宗即位迁司州牧羽频表辞牧至于三四诏不许世宗览政引羽入内面授司徒羽固辞乃许之羽先淫员外郎冯俊兴妻因夜私游为俊兴所击积日秘匿薨于府年三十二谥曰惠子恭袭　　元雍
按魏书高阳王传高阳王雍字思穆少而倜傥不恒高祖曰吾亦未能测此儿之深浅然观其任真率素或年器晚成也太和九年封颍川王加侍中征南大将军久之拜中护军领镇北大将军改封高阳奉迁七庙神主于洛阳五等开建食邑二千户车驾南伐雍行镇军大将军总摄留事迁卫尉加散骑常侍除使持节镇北将军相州刺史进号征北将军世宗初迁使持节都督冀相瀛三州诸军事征北大将军开府冀州刺史雍在二州微有声称入拜骠骑大将军司州牧世宗时幸雍第皆尽家人之礼迁司空公议定律令雍常入参大议转太尉公加侍中除太保肃宗初诏雍入居太极西柏堂谘决大政又诏雍为宗师进太傅领军于忠擅权专恣仆射郭祚劝雍出之忠怒矫诏杀祚及尚书裴植废雍以王归第未几灵太后临朝出忠为冀州刺史除侍中太师又加使持节以本官领司州牧又以本官录尚书事雍频表辞逊优答不许肃宗览政除使持节司州牧肃宗加元服雍兼太保与兼太尉崔光摄行冠礼诏雍乘车出入大司马门进位丞相与元同决庶政寻罢司徒以为丞相府孝庄初尔朱荣欲害朝士遂云雍将谋逆于河阴遇害赠假黄钺相国谥文穆王雍识怀短浅又无学业虽位居朝首不为时情所推既以亲尊地当宰辅自熙平以后朝政褫落不能守正匡弼唯唯而已及清河王怿之死元专政天下大责归焉　　元详按魏书北海王传北海王详字季豫美姿容善举止太和九年封加侍中征北大将军后拜光禄大夫解侍中将军又兼侍中从高祖南伐为散骑常侍五等开建食邑二千户迁侍中转秘书监车驾南伐详行中领军留守兼督营构之务赵郡王干薨以详行司州牧除护军将军兼尚书左仆射高祖顾命详为司空辅政世宗即位以详有营构之勤增邑一千户世宗览政迁侍中大将军录尚书事咸阳王禧之谋反也详表求解任诏不许除太傅领司徒世宗讲武于邺详与右仆射高肇领军于劲留守京师初太和末详以少弟延爱景明初复以季父崇宠位望兼极百寮惮之而贪冒无厌多所取纳公私营贩侵剥远近嬖狎群小所在请托珍丽充盈声色侈纵又烝于安定王燮妃高氏中尉崔亮奏详淫乱免为庶人死永平元年追复王封谥曰平王　　元勰
按魏书彭城王传彭城王勰字彦和少而岐嶷姿性不群太和九年封始平王加侍中征西大将军勰敏而耽学不舍昼夜博综经史雅好属文高祖革创解侍中将军拜光禄大夫复除侍中长直禁内参决军国大政万机之事无不预焉及车驾南伐以勰行抚军将军领宗子军宿卫左右开建五等食邑二千户转中书令改封彭城王又除中书监高祖南讨汉阳假勰中军大将军从征沔北除使持节都督南征诸军事中军大将军开府大破崔慧景萧衍高祖不豫勰内侍医药外总军国之务遐迩肃然人无异议车驾还京以破慧景勋增邑五百户寻以勰为司徒太子太傅萧宝卷将陈显达内寇高祖复亲讨之诏勰使持节都督中外诸军事总摄六师及高祖崩于行宫遏秘丧事独与右仆射任城王澄及左右数人为计奉迁高祖于安车中勰等出入如平常视疾进膳可决外奏遣中书舍人张儒奉诏征世宗会驾梓宫至鲁阳乃发丧行服世宗即位固以勰为宰辅勰请遂素怀辞义恳切乃以勰为使持节侍中都督冀定幽瀛营安平七州诸军事骠骑大将军开府定州刺史景明初萧宝卷豫州刺史裴叔业以寿春内属诏勰都督南征诸军事与尚书令王肃迎接寿春又诏勰以本官领扬州刺史勰简刑导礼与民休息州境无虞自勰至寿春东定城戍至于阳石西降建安山蛮顺命斩首获生以数万计进位大司马领司徒又宝卷遣将陈伯之屯于肥口胡松又据梁城水军相继二百余里勰分命诸将频战伯之计穷宵遁淮南平还朝除录尚书侍中固辞不免勰雅好恬素不以势利婴心以诏旨殷勤僶俯应命北海王详阴言勰大得人情又于忠言于世宗云诸王等意不可测宜废之勰因是作蝇赋以谕怀恶谗构也又以勰为太师勰遂固辞诏书敦谕勰不得已而应命勰小心谨慎初无过失虽闲居宴处亦无慢色惰容爱敬儒彦倾心礼待清正俭素门无私谒高肇屡谮勰于世宗世宗信之永平元年九月召入宴于禁中至夜元珍将武士赍毒酒至勰饮毒酒武士就杀之勰既有大功于国无罪见害百姓冤之谥曰武宣王及庄帝即位追号文穆皇帝　　元诠
按魏书安乐王传安乐王长乐子诠字搜贤袭世宗初为凉州刺史在州贪秽政以贿成后除定州刺史及京兆王愉之反诈言国变在北州镇咸疑朝廷有舋遣使观诠动静诠具以状告州镇帖然愉奔信都诠与李平高殖等四面攻烧愉突门而出寻除侍中兼以首告之功除尚书左仆射薨谥曰武康　　元谐
按魏书广川王传广川王略子谐字仲和袭十九年薨赠武卫将军谥曰刚子灵道袭卒谥悼王　　元佑
按魏书齐郡王传齐郡王简子佑字伯授袭位泾州刺史薨谥曰敬　　元琛
