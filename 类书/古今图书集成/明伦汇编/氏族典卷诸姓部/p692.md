<!-- { "loadSidebar": true } -->
按前凉录据字元琰炖煌人也年十四拜奉车都尉从梁肃征陇右与王擢遇于邢冈相拒十余日据衔枚密击遂大破之由是显名迁宁戎校尉麻秋之攻枹罕也据固守大城秋率众围城上西北隅据使宋修等拒之短兵接战俘斩二百余人秋众乃退重华时仕为骑都尉性直敢言见长宁侯祚与宠臣赵长等结异姓兄弟谋将为乱心不平之重华末年有螽斯虫集安昌门外缘壁逆行据因谏曰螽斯是祚小字今乃逆行灾之大者愿请出祚以安凉土重华曰子孙繁昌之征何为灾也吾昨梦祚摄位方委以周公之事使辅幼子君是何言也及重华卒祚果杀灵耀凉州大乱天锡嗣位迁为征东将军秦苻坚使姚苌等攻凉据率众三万军洪池欲先击姚苌须天锡命会苌率甲士三万为前驱与据战于洪池据兵败绩马为乱兵所杀其属董儒授之以马据曰吾三督诸军再秉节钺八将禁旅十总外兵宠任极矣今卒困于此此吾之死地也尚安之乎乃就帐免胄西向稽首伏剑而死　　常坦
按西秦录坦河南温人魏太常卿林五世孙仕乞伏世为镇远将军大夏镇将显美侯　　北魏
　　常爽
按魏书常爽传爽字仕明河内温人魏太常卿林六世孙也祖珍苻坚南安太守因世乱遂居凉州父坦乞伏世镇远将军大夏镇将显美侯爽少而聪敏严正有志概笃志好学博闻强识世祖西征凉土爽与兄仕国归款军门赐仕国爵五品显美男爽为六品拜宣威将军爽不事王侯独守闲静讲肄经典二十余年时人号为儒林先生年六十三卒于家　　常文通
按魏书常爽传爽子文通历官至镇西司马南天水太守西翼校尉　　常英
按魏书闾毗传高宗以乳母常氏有保护功既即位尊为保太后后尊为皇太后兴安二年太后兄英字世华自肥如令超为散骑常侍镇军大将军赐爵辽西公弟喜镇东大将军祠曹尚书带方公追赠英祖父苻坚扶风太守亥为镇西将军辽西兰公渤海太守澄为侍中征东大将军太宰辽西献王太安初英为侍中征东大将军太宰进爵为王喜左光禄大夫改封燕郡从兄泰为安东将军朝鲜侯欣子伯夫散骑常侍选部尚书次子员金部尚书喜子振太子庶子三年英领太师评尚书事内都大官伏宝泰等州刺史和平元年喜为洛州刺史天安中英为平州刺史欣为幽州刺史伯夫进爵范阳公英黩货徙炖煌后伯夫为洛州刺史以赃污欺妄征斩于京师承明元年征英复官薨　　常珍奇
按魏书毕众敬传常珍奇者汝南人也为刘骏司州刺史亦与薛安都等推立刘子勋子勋败遣使请降显祖遣元石为都将率众赴之事定以珍奇为持节平南将军预州刺史河内公岁余征其子超超母胡氏不欲子赴京师密怀南叛时汝徐未平元石自出攻之珍奇乘虚于悬弧反叛石驰往讨击大破之会日暗放火烧其营珍奇乃匹马逃免其子超走到苦城为人所杀小子沙弥囚送京师刑为阉人　　常季贤
按魏书茹皓传皓被宠接北海王详皆附之高肇素疾诸王常规陷害既知详与皓等交关相昵乃构之世宗云皓等将有异谋世宗乃召中尉崔亮令奏皓刘胄常季贤陈扫静四人擅势纳贿及私乱诸事即日执皓等皆诣南台翌日就家杀之季贤起于主马世宗初好骑乘因是获宠位至殿中将军司药丞　　常景按魏书常景传景字永昌河内人也父文通天水太守景少聪敏及长有才思雅好文章廷尉公孙良举为律博士后为门下录事太常博士累迁积射将军给事中延昌初东宫建兼太子屯骑校尉录事尚书元苌出为雍州刺史请景为司马以景阶次不及除录事参军襄威将军带长安令甚有惠政民吏称之及世宗崩召景赴京还修仪注拜谒者仆射加宁远将军后授步兵校尉正光初除龙骧将军中散大夫孝昌初除左将军太府少卿固辞少卿不拜改授散骑常侍徐州刺史杜洛周反于燕州仍以景为行台与幽州都督元谭御之谭战大败降景为后将军解州任仍诏景为幽安元等四州行台贼南出抄掠蓟城景命统军梁仲礼率兵士邀击破之授景平北将军光禄大夫后洛周南围范阳城人翻降执刺史王延年及景送于洛周洛周寻为葛荣所吞景又入荣荣破景得还朝永安初诏复本官二年除中军将军正黄门赐爵高阳子元颢内逼庄帝北巡景在禁中召诸亲宾安慰京师颢入洛景仍居本位庄帝还宫解黄门普泰初除车骑将军右光禄大夫秘书监以预诏命之勤封濮阳县子后除仪同三司武定六年以老疾去官八年薨　　常矫之
按魏书陈奇传奇妹适常氏有子曰矫之仕历郡守神龟中上书陈时政所宜言颇忠至清河王怿称美之奇所注论语矫之传掌未能行于世其义多异郑元往往与司徒崔浩同　　常昶
按魏书常景传景子昶少学识有文才早卒
　　常彪之
按魏书常景传景子彪之永安中司空行参军　　常安成按周书常善传善父安成魏正光末茹茹寇边以统军从镇将慕容胜与战大破之时破六汗拔陵作乱欲逼安成不从乃率所部讨拔陵以功授伏波将军后与拔陵连战卒于阵　　北周
　　常善
按周书常善传善高阳人魏孝昌中从尔朱荣入洛授威烈将军都督加龙骧将军中散大夫直寝封房城县男后从太祖平侯莫陈悦除天水郡守魏孝武西迁授武卫将军进爵武始县伯大统初加平东将军进爵为侯累有战功除使持节卫将军假骠骑大将军秦州刺史四年进爵为公除泾州刺史拜车骑大将军仪同三司迁骠骑大将军开府仪同三司西安州刺史转蔚州刺史频&#三蕃颇有政绩魏恭帝二年进爵永阳郡公孝闵帝践阼拜大将军宁州总管保定三年入为小司徒五年卒子升和嗣先以善勋拜仪同三司　　隋
　　常得志
按隋书常得志传京兆常得志博学善属文官至秦王记室及王薨过故宫为五言诗词理悲壮甚为时人所重复为兄弟论义理可称　　唐
　　常达
按唐书常达传达陕州陕人仕隋为鹰击郎将从高祖征伐命为统军拜陇州刺史时薛举方强达败其子仁杲举遣将仵士政绐降达不疑厚加抚接士政伺隙劫之归贼举指其妻谓达曰识皇后乎答曰彼瘿老妪何所道举奴张贵又曰亦识我否达瞋目曰汝乃奴耳贵忿举笏击其面达不为慑仁杲平终陇西刺史　　常何
按唐书马周传周至长安舍中郎将常何家贞观五年诏百官言得失何武人不涉学周为条二十余事皆当世所切太宗怪问何何曰此非臣所能家客马周教臣言之帝即召之及谒见与语帝大悦以何得人赐帛三百匹　　常休明
按万姓统谱休明睿宗时为曹州刺史史朝义之乱休明及其将薛萼战败之　　常建
按万姓统谱建开元十五年进士大历中为盱眙尉有诗一卷　　常衮
按唐书常衮传衮京兆人天宝末及进士第性狷洁不妄交游由太子正字累为中书舍人文采赡蔚长于应用誉重一时迁礼部侍郎拜门下侍郎同中书门下平章事弘文崇文馆大学士与杨绾同执政绾长厚通可而衮苛细以清俭自贤加银青光禄大夫封河内郡公德宗即位衮奏贬崔佑甫为河南少尹帝怒使与佑甫换秩再贬潮州刺史建中初杨炎辅政起为福建观察使卒于官　　常曾
按万姓统谱曾信州录事参军韦应物为作古鼎歌云三年纠一郡独饮寒泉井江南铸器多铸银罢官无物惟古鼎　　常师儒
按万姓统谱师儒长庆二年为余杭令时县有虎患师儒祭神以遣民感其德　　常沂
按万姓统谱沂诗人
　　常怀德
按万姓统谱怀德新丰人少习三礼明经及第仕历郡邑俱有治声为湖州刺史以礼教民民皆化之浇讹为之一变　　后汉
　　常思
按五代史常思传思字克恭太原人也初从唐庄宗为卒后为长剑指挥使历唐晋为六军都虞候汉高祖为河东节度使以思为牢城指挥使高祖入立领武胜军节度使徙镇昭义思起军卒未尝有战功徒以幸会汉兴遂秉旄钺在潞州五年以聚敛为事广顺三年徙镇归德居三年来朝又徙平卢思居青州逾年得疾归于洛阳卒　　常梦锡
按十国春秋南唐常梦锡字孟图扶风人或曰京兆万年人也少好学善属文累为秦陇诸州从事李从俨袭父位承制补宝鸡令后唐长兴初从俨入朝以梦锡从及镇汴为左右所潜遂南奔烈祖辅吴召至门下荐为大理司直随至金陵改观察推官及受禅擢殿中侍御史徙礼部员外郎直中书省参掌诏命进给事中元宗即位坐封驳制书贬池州判官未几召为户部郎中迁谏议大夫翰林学士复置宣政院于内庭以梦锡端掌密命锺谟李德明言于元宗以户部尚书知省事冯延己为相贬饶州团练副使梦锡时以醉得疾元宗怜之留处东都少瘥召为卫尉卿改吏部侍郎复为学士交泰元年卒年六十一死后裁逾月宋齐丘党与败元宗叹曰梦锡平生欲去齐丘恨不使见之赠右仆射谥曰康　　宋
　　常延信
按宋史常延信传延信并州平晋人祖思仕周历昭义归德平卢三镇节度使延信补牙职领和州刺史思卒入为大宅使建隆初改领平州坐与妻族相讼左授右监门卫副率领护滑州黄河堤开宝中为京新城外汴河南巡检出为潼关监军又监通许镇兵改梓遂十二州都巡检使太平兴国初秩满留再任又为唐邓都巡检使代还继改右清道右司御二副率雍熙三年命督镇州以北至军前刍粮是冬为全邵六州都巡检使淳化中历襄邓宋曹等州都巡检使改左监门卫将军左领军左屯卫二将军充西京水南都巡检使咸平中历太康巩县二监军景德二年卒　　常真
按宋史常真传真陈州项城人父母死庐墓终丧负土成坟不茹荤血周广顺中诏旌其门闾开宝七年本州以闻诏再加旌表　　常晏
按宋史常真传真妻病子晏割股肉以养母太平兴国八年诏旌表之　　常守规
按宋史常真传真妻死子守规徒跣日一食庐墓三年太平兴国八年诏旌表之　　常思德
按宋史常思德传思德开封人周显德初以材勇应募隶天武军累迁神卫都虞候雍熙初从曹彬征幽州因署牙校寻镇威卤军端拱初以弓箭直都虞候领溪州刺史淳化中李顺叛蜀命往夔陜招捕以功真授汝州刺史移庆州路副都部署屯邠州咸平初与李继隆同部刍粮赴灵州以疾改陈留都监换左神武大将军二年卒　　常秩
按宋史常秩传秩字夷甫颍州汝阴人以经术著称嘉佑中为颍州教授除国子直讲又以为大理评事治平中授忠武军节度推官知长葛县皆不受神宗即位三使往聘辞熙宁二年诏郡以礼敦遣毋听秩辞明年始诣阙即拜右正言直集贤院管干国子监迁天章阁侍讲同修起居注复乞归改判太常寺七年进宝文阁待制九年病不能朝提举中太乙宫判西京留司御史台还颍十年卒　　常安民
按宋史常安民传安民字希古邛州人熙宁以经取士安民考第一王安石称其文命学者视以为准由是名益盛安石欲见之不肯往登六年进士举授应天府军巡判官选成都教授秩满寓京师妻孙氏与蔡确之妻兄弟也确时为相安民恶其人绝不相闻确夫人使招其妻亦不往调知长洲县以主信为治人亦不忍欺擢大理鸿胪丞历太常博士转为丞拜监察御史论章惇蔡京后并论曾布于是比而排之监滁州酒税满三岁通判温州徽宗立朝议欲起为谏官曾布沮之以提点永兴军路刑狱蔡京用事入党籍流落二十年政和末卒　　常同
