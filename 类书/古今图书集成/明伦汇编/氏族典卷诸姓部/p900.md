<!-- { "loadSidebar": true } -->
按宋史邢神留传端拱初泰州海陵人沈正父使酒殴平人死正中涂见父恐慑即号呼褫衣就殴其尸巡警者捕送官狱具怡然就死闻者悲之　　沈继宗
按宋史沈伦传伦子继宗字世卿伦为枢密副使以荫补西头供奉官伦作相授水部员外郎历迁光禄少卿大中祥符五年卒子惟温惟清惟恭并为将作监主簿惟温后至秘书丞惟清至内殿承制　　沈播
按万姓统谱播武康人天圣二年以进士起家楚州司法参军再调知池州贵池县尝摄铜陵县事有兄弟争财者为辨其曲直而卒使之感悟让财相与同居其去也两县人追送涕泣平居事生严丧死哀终身好书未尝一日不读循道以守官而不谄其上故仕尝有去志年三十六以疾卒于京师子四皆举进士　　沈邈
按宋史沈邈传邈字子山信州弋阳人进士及第知候官县累迁都官员外郎庆历初为侍御史论夏竦阴交内侍刘从愿其言甚切转兵部员外郎使京东岁余入为侍御史知杂事未几擢天章阁待制知潭州徙河北都转运使又徙陕西知延州卒　　沈遘
按宋史沈遘传遘字文通钱塘人以荫为郊社斋郎举进士通判江宁府归奏本治论除集贤校理遂知制诰以父扶坐事免求知杭州为人&#隽博达明于吏治令行禁止召知开封府迁龙图阁直学士士大夫交称其能拜翰林学士判流内铨丁母忧归苏州既葬庐墓下服未竟而卒　　沈辽
按宋史沈遘传遘弟辽字睿达用兄任监寿州酒税熙宁初分审官建西院以为主簿故受知于王安石安石当国辽与之议论寖咈意日益见&#于是罢去元丰末卒　　沈括
按宋史沈遘传遘从弟括字存中以父任为沐阳主簿擢进士第为馆阁校勘迁太子中允提举司天监迁太常丞擢知制诰为河北西路察访使辽萧禧来理河东黄嵬地遣括往聘契丹相杨益戒来就议凡六会不可夺还拜翰林学士出知延州以功加龙图阁学士元佑初以光禄少卿分司居润八年卒　　沈立按宋史沈立传立字立之历阳人举进士提举商胡埽采摭大河事迹古今利病为书曰河防通议治河者悉守为法迁两浙转运使召为户部判官迁京西北转运使知沧州进右谏议大夫判都水监出为江淮发运使知越州杭州审官西院江宁府徙宣州提举崇禧观卒　　沈严
按万姓统谱严字德宽德清县人监洪州武宁茶场兼领县事吏畏其廉民怀其爱及卒贫不能葬太守滕元发为葬于德清之永和乡　　沈起
按宋史沈起传起字兴宗明州郑人进士高第调滁州判官迁知海门县包拯举为监察御史以论兴国铁官事不合出通判越州改知蕲楚二州熙宁三年为陕西都转运使罢知江宁府入知吏部流内铨六年拜天章阁待制知桂州坐边议贬团练使安置郢州徙秀而卒　　沈初
按万姓统谱初字子深无锡人熙宁六年进士文词典丽时争效之元佑尚词赋朝廷尝以沈初林希与词赋颁天下为格初赋后流至西夏夏人织为文锦其称赏如此官终国子直讲　　沈思
按尚友录思字持正号东老湖州隐君子也隐于东林因号东老熙宁中吕仙到其家题诗云西邻已富忧不足东老虽贫乐有余白酒酿来缘好客黄金散尽为收书　　沈宣
按宋史沈宣传宣汝州梁人母亡既葬不塞墓门三十有六月昼负土夜拊棺而卧为坟广百尺妻高亦有孝行元丰中褒赐粟帛　　沈铢
按宋史沈铢传铢字子平真州扬子人进士高第至国子直讲坐虞蕃事免归绍圣初起为太学博士崇政殿说书以龙图阁待制知宣州卒　　沈躬行
按万姓统谱躬行字彬老吴兴人迁瑞安自幼力学非义弗蹈从伊川程氏学笃信力行卓然以圣贤为依归后学矜式焉　　沈锡
按宋史沈铢传铢弟锡字子昭崇宁初为讲议司检讨除卫尉丞迁祠部员外郎提点江东刑狱知婺州入为左司员外郎进太常少卿拜兵部侍郎以徽猷阁待制知应天府历海泰汝宣四州致仕卒　　沈畸
按宋史沈畸传畸字德侔湖州德清人第进士崇宁中为尚书议礼局编修官召对擢监察御史进殿中侍御史蔡京兴苏州钱狱株逮死者甚众帝遣畸至苏即日决释无佐证者七百人京大怒削畸三秩贬信州酒税未几卒子浚官至右正言　　沈积中
按宋史沈积中传积中常州人赐进士出身为辟雍正户部员外郎至秘阁修撰河北转运使召拜户部侍郎进尚书知河间真定府提举上清宝箓宫卒　　沈与求按宋史沈与求传与求字必先湖州德清人登政和五年进士第累迁至御史中丞与求知无不言前后几四百奏其言切直移吏部尚书出为荆湖南路安抚使知潭州引疾丐祠四年出知镇江府复以吏部尚书召除参知政事金人将入寇与求赞上亲征五年权知枢密院事时张浚视师江上以行府为言从之与求不能平遂丐祠罢出知明州七年上在平江召见从至建康迁知枢密院事薨谥忠敏　　沈晦
按宋史沈晦传晦字元用钱塘人翰林学士沈遘孙宣和闲进士除校书郎金人攻汴京从肃王枢出质还为给事中高宗即位除集英殿修撰知信州移守婺州寻知宣州移知建康府以御史常同论罢绍兴四年起知镇江府两浙西路安抚使寻提举临安府洞霄宫起为广西经略召赴行在除知衢州改潭州提举太平兴国宫卒　　沈庄可
按万姓统谱庄可分宜人宣和间进士知钱塘县事嗜菊庭植尝数百本晚年退居益放情于菊后以九月九日死朱熹哭之诗曰爱菊平生不爱钱此君原是菊花仙正当地下修文日恰值人间落帽天生与唐诗同一&#死随陶径葬千年如今忍向西郊哭东野无儿真可怜　　沈希稷
按万姓统谱希稷字济叔温州人宣和元年知龙泉三年睦贼洪载入寇诸邑皆陷民情汹汹希稷毅然为守御计贼至与战大破之事平朝廷嘉其功增秩一等在邑五年去之日送者涕泣为立三贤堂　　沈周按万姓统谱周知泉州治尚简易讼有可已者辄谕以义使归思之狱以故少州旧多盗日暮市门尽闭禁民勿往来周至除其禁而盗亦止　　沈时升
按万姓统谱时升霅川人宣和末令慈溪诚心抚字爱民如子俗咸化之无敢梗政既去父老请立祠于治内名沈公堂其子该为丞相　　沈杞
按万姓统谱杞绍兴初知廉州时本州科举附雷州闵士子远涉鲸波奏请自置科&#诏从之由是士益奋志得人为盛后立祠于学宫像而祀之　　沈昭远
按万姓统谱昭远绍兴间知袁州初民输义仓米仓吏违制倍敛昭远力为减其半时四邑岁以羡余钱米上邑不下数十万昭远曰此非天降地出无非虐取于民尽却之民皆感悦　　沈大廉
按万姓统谱大廉字元简瑞安人登建炎第后为枢密院详议官绍兴更化除监察御史遇事敢言无所顾望给事中周葵以封驳忤旨去职大廉既陈其不可俄而中书舍人凌景夏相继去大廉复言之俱不报自以不得其言力求补外除直秘阁福建提刑一时公议翕然归重越明年卒王十朋挽之曰能将一诚字了却百年身则其充拓所学者有素矣子季丰登科　　沈管
按万姓统谱管字汝律德清人仕为燕山府提举金人犯边为郭药师所执不屈金人遣同李邺赴阙议和管首陈虚实乞邀击之不用着南归经世二录以摅忠愤　　沈该
按万姓统谱该字约文归安人绍兴间为礼部侍郎出知夔府召还除参知政事该邃于易尝撰小传六卷上之高宗降诏褒美刻石于其私第　　沈枢
按万姓统谱枢字持要安吉人举进士调彭泽丞用叶义问荐赐对首论君子小人之辩高宗嘉之除监察御史坐不附杨邦彦获谴端州寻起温州　　沈介
按万姓统谱介字德和德清人累官兵部尚书为荆湖制置使风采独持金人潜却其为郡卓有清声豪猾敛迹　　沈度
按尚友录度字公雅为余干令父老以三善名其堂一曰田无废土二曰市无游民三曰狱无宿系　　沈复按万姓统谱复字德之德清人举进士干道初为太常簿赐对称旨除宗正丞累迁至枢密院事所著有四益斋集真德秀尝序其文谓其议论不少诎有古大臣之体　　沈焕
按宋史沈焕传焕字叔晦定海人干道五年举进士授余姚尉召为太学录同僚忌其立异调高邮军教授后知婺源三省类荐书以闻遂通判舒州闲居虽病犹不废读书拳拳然以母老为念善类雕零为忧卒谥端宪　　沈清臣
按万姓统谱清臣字正卿盐官人为国子监录有荐为馆职者执政不许晚乃召用以直谅称初从张无垢学人或以禅学讥之清臣固自得也所著有晦岩集十二卷　　沈虚中
按尚友录虚中广德人举进士历官吏部尚书所著有资治通鉴事类十卷左传国语要略十卷考异三卷桐川集十卷　　沈作宾
按宋史沈作宾传作宾字宾王世为吴兴归安人中刑法科历江西提刑司检法官入为大理评事改秩通判绍兴府秩满知台州首访民疾苦五十日间尽除前政之不便民者邦人胥悦而前守嫉其胜己巧媒&#之罢去庆元初历官至权工部侍郎以言者罢归起知镇江府召为户部侍郎除江西安抚兼知隆兴府在郡撙钱二十余万缗僚属请献诸朝作宾谓平生未尝献羡以半归帅司犒师半隶本府进显谟阁学士致仕卒　　沈木
按万姓统谱木字子谦崇德人嘉定初进士知石城县时汀寇入境牒熊子开等为乡导巡尉司以隅官姓同者指为贼木察其非是破械与约使捕子开辈众谓其纵虎已而果缚子开以献人服其明继倅建昌守郢所至有古循吏风　　沈当
按万姓统谱当字退夫德清人举进士赐同三礼出身释褐怀安军司理参军累迁至国子监丞　　沈诜
按万姓统谱诜字宜之德清人仕至刑部侍郎迁户部尚书以敷文阁学士奉正龙祠终有东溪集二十卷行于世　　沈炎
按宋史沈炎传炎字若晦嘉兴人宝庆二年进士调嵊县主簿历官侍御史景定元年拜右谏议大夫同知枢密院事以资政殿学士提举洞霄宫三年进大学士致仕卒　　金
　　沈璋
按金史沈璋传璋字之达奉圣州永兴人也迪古乃军至上谷璋与李师夔开门迎降授太常少卿迁鸿胪卿拜左谏议大夫知路州事移知忻州改同知太原尹加尚书礼部侍郎转吏部为东京路都转运使改镇西军节度使致仕卒子宜中天德三年及第　　元　　沈拱辰
按浙江通志拱辰字国祥吴县人至元丁丑尹安吉锄强植弱奸豪屏迹事至立决吏民爱之　　沈寿康
按万姓统谱寿康字元懋海盐人尝为州吏取禄养亲亲殁居丧葬祭情礼兼至庐于墓所敝衣菲食以终其身初寿康为法家学至是乃日诵五经四书寻绎讨论信道甚笃南台御史尝论荐欲官之辞不就　　沈梦麟按万姓统谱梦麟字元昭归安人勤学励行年十七即以诗名为婺州学正迁武康尹所至有声入元五司闽浙文衡一考会试人皆服其公卒年九十三所着有花溪集　　沈贞
按万姓统谱贞字元吉长兴人元末隐居横玉山中号茶山老人性介笃学博通经史尤长于诗安贫乐道特立独行所著有茶山集十卷　　明
　　沈铉
按万姓统谱铉字鼎臣博学邃于春秋元末居嘉兴教授生徒张士诚据平江屡征不屈洪武初召修礼书授太常博士寻以母老辞归复征至京卒所著有希贤集　　沈秩
按明外史赵秩传洪武三年遣使招谕海外诸国沈秩字仲庸乌城人以福建行省都事使渤泥既至其王马合谟沙倨坐不为礼秩折之乃率官属受诏如礼秩遂以其使至　　沈溍
按明外史唐铎传沈溍字尚贤钱塘人由洪武十八年进士授工部屯田主事以明敏称二十年命试兵部侍郎进尚书后以事免　　沈德四
