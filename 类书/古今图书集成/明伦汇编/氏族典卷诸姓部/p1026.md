<!-- { "loadSidebar": true } -->
按宋史李洪信传洪信弟洪义本名洪威避周祖名改焉汉祖镇太原补亲校开国授护圣左厢都校领岳州防御使迁侍卫马军都指挥使领武信军节度少帝即位改镇宁军节度周祖起兵少帝诏洪义扼河桥及周祖兵至洪义就降汉室之亡由洪义也广圣初拜归德军节度改镇安州显德初加检校太师世宗即位徙青州六年迁京兆尹永兴军节度恭帝嗣位加开府阶宋初移鄜州干德五年代归卒　　李继勋按宋史李继勋传继勋大名元城人周祖领镇选隶帐下广顺初补禁军列校累迁至虎捷左厢都指挥使显德初迁侍卫步军都指挥使世宗亲征淮上令继勋屯寿州城南为所败召归为河阳节度左授右武卫大将军四年复从世宗南征以功迁左领军卫上将军六年为战棹左厢都部署恭帝即位授安国军节度加检校太傅宋初加检校太尉干德二年诏与康延沼攻辽州战于城下败之未几并人诱契丹来取辽州复遣继勋与罗彦等领众赴之大破契丹及太原军于城下五年加同平章事太平兴国初加兼侍中是秋拜太子太师致仕寻卒弟继偓周显德末补内殿直开宝中为步军副都军头太平兴国三年迁内外马步军副都军头六年加本卫将军领奖州刺史累至龙卫右厢都指挥使继勋子守恩至如京使守元至北作坊使守徽为崇仪副使　　李崇矩
按宋史李崇矩传崇矩字守则潞州上党人史弘肇召署亲吏弘肇被诛周祖即位访弘肇亲旧得崇矩以隶世宗帐下显德初补供奉官从征高平以功转供备库副使宋初李筠叛命崇矩屯河阳以所部攻大会寨拔之改泽潞南面行营前军都监还拜右监门卫大将军充三司使从征李重进还为宣徽北院使干德二年拜枢密使五年加检校太傅赵普为相崇矩以女妻普子承宗相厚善帝闻之不悦出为镇国军节度六年为左卫大将军太平兴国二年按行河堤未几移琼崖儋万四州都巡检使代还拜右千牛卫上将军雍熙三年代宋渥判右金吾街仗端拱元年卒崇矩性纯厚尢重然诺尝事史弘肇及卒见其子孙必厚礼之振其乏绝子继昌　　李处耘
按宋史李处耘传处耘潞州上党人父肇仕后唐至检校司徒战死晋未处耘随兄处畴至京师遇张彦泽斩关而入处耘年犹未冠独当里门射杀十数人里中赖之汉初折从阮帅府州召置门下显德中从阮遗表称处耘可用会李继勋镇河阳诏署以右职太祖时领殿前亲军继勋罢镇世宗以处耘隶太祖帐下补都押衙会太祖出征驻军陈桥处耘临机决事谋无不中太祖嘉之授客省使兼枢密承旨右卫将军从平泽潞迁羽林大将军宣徽北院使讨李重进为行营兵马都监贼平以处耘知扬州建隆三年归京师拜宣徽南院使兼枢密副使朗州军乱诏慕容延钊率师讨之以处耘为都监先是朝廷遣卢怀忠使荆南使还具言可取之状遂命处耘图之处耘至襄州先遣使假道荆南高继冲遣其叔保寅及军校梁延嗣奉牛酒犒师处耘待之有加召保寅等饮宴延钊之帐密遣轻骑数千倍道前进继冲惶怖出迎处耘揖继冲待延钊遂率亲兵先入比继冲还则兵已分据城中荆人束手听命即调发江陵卒万余人并其师晨夜趋朗州破贼于三江口处耘择所俘体肥者数十人令左右分啖之黥少健者令先入朗州迟明延钊大军继至黥者先入城言被擒者悉为大军所啖朗人大惧纵火焚城而溃遂入潭州尽得荆湖之地初延钊所部小校司义舍于荆州王氏家使酒凶恣处耘召义呵责义又谮处耘于延钊由是不协更相论奏朝议以延钊宿将贳其过谪处耘为淄州刺史处耘惧不敢自明在州数年卒开宝中太宗纳其次女为妃即明德皇后也子继隆继和继恂继恂子昭逊处畴官至作坊使子继凝　　李汉琼
按宋史李汉琼传汉琼河南洛阳人曾祖裕祁州刺史汉琼有膂力晋末补西班卫士显德中从征淮南改左射指挥使宋初迁侍卫马军都虞候领洮州观察使王师征江南兼战棹左厢都指挥使自蕲春攻岐口寨拔池州破铜陵取当涂度秦淮取巨舰实苇其中纵火攻其水寨拔之江南平以功领振武军节度太平兴国二年出为彰德军节度太原平改镇州兵马钤辖契丹数万骑寇中山汉琼与战于蒲城大败之逐至遂城加检校太尉六年以病还京卒无子弟汉赟汉彬太平兴国初汉赟补供奉官累仕崇仪使知宁州大中祥符七年卒汉彬至礼宾副使　　李琼按宋史李琼传琼字子玉幽州人祖傅正涿州刺史父英涿州从事琼幼挟策诣太原会庄宗募士即应募与周祖等十人约为兄弟一日会饮琼熟视周祖知非常人因举酒祝曰异日富贵无相忘周祖尝造琼见其危坐读书因问所读何书琼曰此阃外春秋所谓以正守国以奇用兵皆在此也周祖令读之谓琼曰兄当教我自是出入常袖以自随遇暇辄读每问难琼谓琼为师及讨河中乃解琼兵籍令参西征军事贼平表于朝授朝散大夫大理寺司直岁中迁太子洗马周祖镇邺表为大名少尹广顺初拜将作监充内作坊使连知亳陕二州改济州刺史世宗初迁安州防御使宋初召为太子宾客建隆三年改右骁卫上将军致仕明年卒　　李万超
按宋史李万超传万超并州太原人晋祖起并门万超应募隶军籍战累捷稍迁军校开运中以功迁肃锐指挥使契丹入中原万超以本部屯潞州主帅张从恩弃城遁去及契丹使至专领郡务万超率所部大噪入府署杀其使推王守恩为帅汉祖命史弘肇渡河见万超语之曰得复此州公之力也吾欲杀守恩以公为帅可乎万超对曰杀契丹使以推守恩盖为社稷计尔今若贼害于人自取其利非宿心也弘肇大奇之路经泽州刺史翟令奇坚壁拒命万超驰至城下谕之乃开门迎纳弘肇即留万超权州事汉祖以为刺史周祖开国从征慕容彦超以功授洺州团练使预收秦凤改莱州从平淮南连移蕲登二州所至有善政宋初入为右武卫大将军迁左骁卫大将军开宝八年卒　　李万全
按宋史李万全传万全吐谷浑部人善左右射隶护圣军为骑士累迁至本军都校从周祖入汴显德中为彰武军节度宋初加检校太尉横海军节度干德中代归太祖数召于苑中宴射万全无将略惟挽强弓老而不衰帝亦以此赏之　　李谷
按宋史李谷传谷字惟珍颍州汝阴人举进士连辟华泰二州从事晋天福中擢监察御史少帝即位拜职方郎中俄转吏部郎中罢职天福九年少帝亲征契丹诏许扈从充枢密直学士开运二年出为磁州刺史周祖西征为西南面行营水陆转运使关右平改陈州刺史会有内难急召赴阙周祖兵入汴命权判三司广顺初拜中书侍郎平章事显德初从世宗征太原判太原行府事师还进位司空门下侍郎监修国史二年议伐南唐以谷为淮南道行营前军都部署四年以平寿州叙功加爵邑是秋谷抗表乞骸骨罢相守司空恭帝即位进封赵国公求归洛邑从其请太祖即位遣使就赐器币建隆元年卒子吉至补阙拱至太子中允　　李涛
按宋史李涛传涛字信臣京兆万年人唐敬宗子郇王玮十世孙祖镇临濮令父元将作监朱梁革命元以宗室惧祸挈涛避地湖南依马殷涛从父兄郁仕梁为合门使上言涛父子旅湖湘诏殷遣归京师后唐天成初举进士甲科自晋州从事拜监察御史晋天福初改考功员外郎史馆修撰迁浚仪令改刑部郎中泾帅张彦泽杀记室张式夺其妻式家人诣阙上诉涛抗疏请置于法植笏叩阶声色俱厉晋祖不得已罢彦泽节制涛归洛下晋祖崩为洛阳令迁中书舍人会契丹入汴彦泽入京城恣行杀害涛诣其帐彦泽曰舍人惧乎涛曰今日之惧亦犹足下昔年之惧也向使先皇听仆言宁有今日之事彦泽大笑命酒对酌涛神气自若汉祖起义至洛涛自汴奉百官表入对以为翰林学士拜中书侍郎兼户部尚书平章事隐帝即位免归第周初起为太子宾客历刑户部尚书恭帝即位封莒国公宋初拜兵部尚书建隆二年涛被病有军校尹勋擅斩队长十人涛闻之力疾草奏太祖嘉之诏削夺勋官爵涛卒子承休至尚书水部郎中承休子仲容　　李澣
按宋史李涛传涛弟澣字日新后唐秦王从荣召至幕中从荣败勒归田里久之起为校书郎集贤校理晋天福中拜右拾遗俄召为翰林学士会废学士院出为吏部员外郎迁礼部郎中知制诰复置翰林迁中书舍人再为学士契丹入汴澣陷塞北尝逃归为其所获防御弥谨契丹应历十二年卒时建隆三年也澣二子承确主客郎中承续职方郎中　　李穆
按宋史李穆传穆字孟雍开封府武阳人父咸秩陕西大都督府司马穆幼能属文有至行行路得遗物必访主归之周显德初以进士为郢汝二州从事迁右拾遗宋初以殿中侍御史选为洋州通判开宝五年以太子中允召明年拜左拾遗知制诰五代以还词令尚华靡至穆而独用雅正悉矫其弊太平兴国初转左辅阙四年拜中书舍人八年知开封府剖判精敏豪右屏迹擢拜左谏议大夫参知政事九年正月晨起将朝风眩暴卒赠工部尚书穆性至孝母尝卧疾每动止转侧皆亲自扶掖乃称母意居丧思慕以至灭性子惟简以父任将作监丞多才艺性冲淡不乐仕进去官家居二十余年人多称之真宗素闻其有履行大中祥符七年召入对特拜太子中允致仕惟简子郯后为太子中舍　　李肃
