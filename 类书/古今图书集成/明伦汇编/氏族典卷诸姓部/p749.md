<!-- { "loadSidebar": true } -->
按明外史刘渊然传渊然赣县人幼出家为祥符宫道士后诣雩都紫阳观师赵原阳传其法能呼召风雷洪武二十六年太祖闻其名召之赐号高道馆朝天宫永乐中从驾至北京仁宗嗣位赐号冲虚至道元妙无为光范衍教庄静普济长春真人宣德初进号大真人七年乞骸骨命送南京朝天宫卒渊然有道术为人清静自守不干世事故为累朝所礼　　刘有年按万姓统谱有年沅州人洪武中以明经为州学训导当道者奇其才荐升监察御史激扬有声擢太平府知府永乐中上仪礼逸经十有八篇未几转交趾按察司佥事时黄福以尚书掌司事重其为人俄以疾卒福哭而祭之曰江淮&#次洙泗规模文希韩柳学祖程朱　　刘亨
按万姓统谱亨字嘉会庐陵人洪武中授寿州训导建文初升武进县丞靖难后弃官宣德中召不起正统中卒　　刘江
按万姓统谱江桃源人洪武中任燕山中护卫百户后从兵靖内难累立战功进升中府都督　　刘逵
按万姓统谱逵项城人性寡默善书翰家世以忠孝相承乡邦称之洪武间以人材举荐累官至刑部尚书　　刘礼
按万姓统谱礼临颍人性醇实器量不凡自幼嗜学久历仕途才名著称累官至湖广左布政使　　刘醇
按万姓统谱醇祥符人能诗善属文洪武末以儒士起家累官周府长史致仕年九十余号菊庄先生有菊庄集若干卷行于世　　刘政
按明外史方孝孺传刘政字仲理长洲人孝孺考试所得士燕兵起政草平燕策将上之为家人所尼既闻杀孝孺呕血死　　刘端
按万姓统谱端南昌人建文二年进士迁大理寺丞廉明执法靖难后与同邑王高并坐纵方孝孺息树阴劓鼻而终高与端同年进士又与端同官或曰高为刑部郎中　　刘才
按名山藏勋封记广恩伯刘才霍丘人以故元将归高帝累官指挥佥事从靖难有功洪武三十五年以都督佥事封奉天翊卫推诚宣力武臣特进荣禄大夫柱国侯禄千石子孙世袭指挥同知洪熙中许世指挥使　　刘贞
按万姓统谱贞合肥人以开国功累升左都督充大宁总兵官修怀来城池改左军靖难兵起贞及陈亨卜万引大宁军出松亭关营沙河欲复遵化亨有二心文皇入大宁尽握其军以行遂入松亭关贞夜负敕印浮海归时建文君闻北平诸将降文皇籍贞家下狱俄贞由海道出福建还京诏释其家后升左都督镇辽东恒怀悒愤永乐元年卒贞长女文皇昭顺德妃也以故得免于祸次女伊王妃　　刘中敷
按明外史刘中敷传中敷大兴人燕王举兵以诸生守城功授陈留丞擢工部员外郎迁江西右参议宣德三年迁山东右参政进左布政使质直廉静吏民畏怀正统改元父忧夺情俄召拜户部尚书瓦剌入贡诏问马驼刍菽数不能对论斩系狱释为民景帝立起户部左侍郎居五年卒中敷性淡泊食不重味仕宦五十年家无余赀　　刘观
按万姓统谱观长洲人父毅以医给事燕邸坐法籍入之永乐初念旧臣召观还为尚医赐第一区贵人有所苦皆令观治之扈从北巡归卒子博有俊资以古今方散佚论病之浅深不能中博求诸家书及阴阳形法五行星历靡不究该以医荐为掾史己巳之役知博者荐之徐武功素善博引与谋博见徐锐欲白去曹石而视徐面有异曰公旦夕且有不测果验　　刘昭按明外史史昭传刘昭全椒人永乐五年以都指挥同知进都指挥使迁都督佥事镇河州中官使西域罕东酋札儿加邀杀夺玺书金币以去命昭讨之昭遣指挥祁贤先抵普禄招谕札儿加请还书币贡马赎罪帝以穷寇不足深治纳其贡　　刘髦
按万姓统谱髦永新人永乐戊子乡试易魁后不果仕教授乡闾学博行庄不干仕进事母以孝称乡人化其德所著有易传撮要修身箴覆瓿集　　刘广衡
按万姓统谱广衡字克平万安人永乐进士授刑部主事用法平恕升陕西按察副使迁右布政使寻升右副都御史转刑部尚书为人清修简朴不事浮靡有古人风　　刘琏
按昆山县志琏字廷琏永乐十年进士初任陕西道御史升山东布政司参政洪熙元年参赞宣府军务宣德十年兼督边储寻转户部左侍郎仍兼巡抚公勤廉谨人不敢干以私景泰二年致仕卒于通州贫不能归遂即其地葬焉天顺三年遣官谕祭迁葬昆山　　刘荣
按名山藏勋封记广宁伯刘荣以小旗从靖难历中军右都督永乐十七年以左都督充总兵官镇守辽东用捕倭功封奉天翊卫宣力武臣特进荣禄大夫柱国伯禄千二百石赐券与誓身免一死子免一死卒追封侯予谥十八年湍嗣亡子宣德十年弟安嗣天顺元年进侯五年加太子太傅卒追赠峄国公成化十二年兄子瓘嗣子璇予锦衣正千户瓘卒亡子成化十六年璇仍嗣伯弘治二年佶嗣嘉靖二年泰嗣三十一年允中嗣　　刘球
按明外史刘球传球字求乐安福人永乐十九年进士授礼部主事胡荐侍经筵改翰林侍讲正统六年王振欲立威边陲用王骥征麓川球抗疏不用八年雷震奉天殿球应诏上言十事疏入下廷议言球所奏惟择太常官宜从修撰董璘遂乞改官太常奉享祀事初球言麓川事振固已衔之钦天监正彭德清者球乡人也素为振腹心倚振势为奸公卿多趋谒球绝不与通德清恨之遂摘疏中揽权语谓振曰此指公耳振益大怒会璘疏上振遂指球同谋逮下诏狱属指挥马顺杀之球死数年土木之难振被杀朝士击顺毙之而德清自土木遁还下狱瘐死景帝怜球忠谥忠愍球二子长钺次釪皆笃学钺广东参政釪云南按察使　　刘矩
按万姓统谱矩字仲方大名开州人永乐辛丑进士及第矩已取状元帝梦鹤上殿上翼日检卷得曾鹤龄遂置为第一矩为第二授翰林编修升修撰矩方正古朴有至行学问宏深以理为宗尝以程明道张横渠为准范平生未尝失口于人为文温醇典则笔力遒劲至今乡邦称古君子以矩为首以官养病卒于家祠乡贤　　刘铉
按明外史刘铉传铉字宗器长洲人生弥月而孤及长割股疗母疾比卒哀毁以孝闻永乐中用善书征入翰林遂举顺天乡试授中书舍人宣德时迁兵部主事进侍讲景帝立九载满进侍讲学士以高榖荐迁国子祭酒寻以母丧归丧毕赴都陈询已为祭酒帝命与询并任天顺初改少詹东逾年卒谥文恭铉性介特言行不苟读书至老弥笃　　刘锐
按宁洋县志锐字伯刚登永乐进士授行人升户部员外郎乞恩归省适沙寇邓茂七作乱锐率众力战被执死之　　刘子辅
按江西通志子辅庐陵人永乐间历官广东副使左迁交趾谅江知府值黎利来寇子辅死守数月城破子辅遂死　　刘用惠
按江西通志用惠永乐间有误伤人者父彦昭以族长论死用惠挺身代父系狱十余年遇郊免　　刘简按广东通志简字以忠归善人永乐中以乡荐为交趾谅江州判官时寇屡起谅江尢剧简至宣朝廷威德百度修举州民相戒不敢犯洪熙元年寇孽黎利叛攻劫郡邑所在皆奔降独简城守数月援兵不至城遂陷简被执不屈死其弟及妻子七人死于井　　刘永按万姓统谱永字克修大庾人永乐中由进士初授刑部主事升郎中才名甚着奉敕巡按万全政望赫然正统中升荆州知府时方重郡守天下大府数十咸慎选其人永以大学士东里杨文贞公荐升荆州乃奉玺书之任性廉介劝农兴学均赋简讼清吏弊遏强暴革郡政之为病者十数事兵民共获其利戴之如父母府城初有亲藩所行多不法民被害永疏闻于朝械系下诏狱几害命朝审竟直其言复职处宗室如祖训后守制去郡军民寡母孤儿几千人徒步走京师恳请于朝夺情起永复为郡前后历十四年将大用卒于任民立祠肖像祀之至今不忘　　刘昱按名山藏本行记昱山西人为翰林小吏从事勤毖翰林诸公皆喜之永乐末年从学士杨荣金幼孜扈驾北征而昱弟亦从军隶成山侯戏下至应昌死昱不胜痛坎地藏弟尸欲待师还而化之既还发尸就化无所取薪幸北土刚尸未腐其干若枯腊昱负之以行六日至开平始得薪化而裹之杨金二学士怪其衣背隐隐有尸痕自言故共叹昱虽小吏士君子也处弟如此他可知已　　刘溥
按明外史刘溥传溥字原博长洲人祖彦父士宾皆以医得官溥研究经史兼通天文历数宣德时以文学征有言其善医者授惠民局副使正统末调太医院吏目耻以医自名日吟&#为事与汤引绩苏平苏正沈愚王淮晏铎邹亮蒋忠王贞庆号景泰十才子　　刘实按明外史刘实传实字嘉秀安福人嗜古博学宣德五年举进士正统初授金华府通判母丧归庐墓三载起顺天府治中实为人耿介意所不可虽达官贵人不稍逊天顺四年出知南雄府中官至南雄入谮言府僚参谒留实折辱之民竞入拥之出中官至韶州闻韶人言南雄守且讼于朝矣惧驰奏诬实毁敕大不敬帝怒逮下诏狱竟瘐死　　刘定之
按明外史刘定之传定之字主静永新人父髦举于乡不乐仕定之举正统元年会试第一殿试及第授编修秩满进侍讲迁洗马久之迁右庶子天顺改元调通政司左参议寻进翰林学士宪宗立进太常少卿成化二年进工部右侍郎四年进吏部左侍郎五年卒官谥文安定之谦恭质直以文学名一时弟寅之湖广参议　　刘昌
按万姓统谱昌字钦谟长洲人正统元年方弱冠举南京解元明年以会魁登科为文赡丽诗宗盛唐一时称为名家景泰中官水曹尝预内阁纂修天顺元年罢还南都官至广东参政卒所著有中州文表河南志姑苏志文集等书　　刘炜
按明外史刘炜传炜字有融慈溪人正统四年进士授南京刑科给事中累进都给事中天顺初出为云南参政改广东分守惠潮二府改莅南韶会大军征两广以劳瘁卒官　　刘俨
按明外史周叙传吉水刘俨字宣化正统七年进士第一授修撰历右春坊大学士进太常少卿天顺初改掌翰林院事卒官谥文介俨立朝正直居乡亦有惠泽云　　刘孜
按明外史周忱传刘孜字显孜万安人正统十年进士授御史出按辽东景泰二年再按畿辅擢山东按察使天顺四年迁左布政使明年以右副都御史巡抚江南十府母丧起复成化元年召拜南京刑部尚书四年致仕道卒孜廉慎治事精审号能臣然持法不少假或颇议其刻　　刘俊
按万姓统谱俊字世英宝坻人正统乙丑进士第三历礼部侍郎　　刘琏
子
机

按明外史刘中敷传中敷子琏正统十年进士授刑科给事中累官太仆寺卿耻华靡居官刚果左迁辽东苑马寺卿卒子机幼有孝行登进士第入翰林正德中屡迁吏部尚书乞归起南京兵部尚书致仕归卒　　刘珝
