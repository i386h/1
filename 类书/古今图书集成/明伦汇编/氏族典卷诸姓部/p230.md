<!-- { "loadSidebar": true } -->
按元史陈祖仁传祖仁父安国仕为常州晋陵尹　　陈君用按元史陈君用传君用字子材延平人少负气勇猛过人红巾起江淮由抚盱入闽闽阃授君用南平县尹给钱五万缗俾募千兵君用散家财继之导官军复建阳浦城等县以功授同知建宁路事亡何贼围福州君用率兵往援大败贼众廉访佥事郭兴祖佩君用明珠虎符使权同知副都元帅遂引兵逾北岭至连江阻水而阵君用曰今日不尽杀贼吾不复生还矣乃率壮士六十人徒涉斩杀贼稍溃既而复合君用大呼转战中枪而死事闻赠怀远大将军浙东道宣慰司同知副元帅轻车都尉颍川郡侯谥忠毅　　陈祖仁按元史陈祖仁传祖仁字子山汴人也性嗜学早从师南方有文名对策大廷赐进士及第授翰林修撰同知制诰兼国史院编修官太庙署令太常博士迁翰林待制出佥山东肃政廉访司事擢监察御史复出为山北肃政廉访司副使召拜翰林直学士升侍讲学士除参议中书省事二十三年拜治书侍御史出为甘肃行省参知政事明年孛罗帖木儿入中书为丞相除祖仁山北道肃政廉访使召拜国子祭酒迁枢密副使累上疏言军政利害不报辞职除翰林学士遂拜中书参知政事是时天下乱已甚而祖仁性刚直遇事与时宰论议数不合乃超授其阶荣禄大夫而仍还翰林为学士寻迁太常礼仪院使二十八年明兵进压近郊天子北奔京城破为乱军所害时年五十五　　陈道夫
按安庆府志道夫怀宁人余廷心守安庆时有命得便宜乃辟道夫为怀宁尹抚绥有方民咸戴之时敌人攻城力战屡却敌城陷与廷心同死之　　陈新
按江西通志新泰和人以新淦州判归省监州闻其贤辟守东境时援少食尽被贼执不屈死　　陈乞儿
按元史孔全传陈乞儿归德夏邑人年九岁母丧哀毁亲负土为坟高一丈广十六步人悯其幼欲助之则泣拜而辞　　陈预九
按福宁州志预九廉村人至正十二年穆洋康二得伪札于政和贼置酒招预九饮将半出伪札授之使同为乱预九不受惊惶驰归遂自缢　　陈道
按邵武府志道南&#人至正丁亥群虎昼伤人一日道随父樵虎噬其父道以柴担奋前纵击虎舍其父遂噬道啖尽乡人为敛父尸而葬之　　陈杲
按浙江通志杲字孔英德永子至正壬辰德永避患山谷中适江上遇盗被执溺于水杲力出之盗以刃加德永颈索金帛杲抱持泣曰我父老儒贫无他赀愿以身代死盗杀之其弟多逊复肉袒趋至请代其兄身被数创死而复苏德永乃得免　　陈时敏
按浙江通志时敏瑞安人工易数能步推天象至正壬辰正月朔日食辨司天台推筭之差郡闻于朝遣翰林院学士范文碧以礼征之不赴复差司茶提举终不起　　陈柽
按浙江通志柽字师圣号勉斋至正庚寅方氏兵起达参政兼善受命治师聘柽居宾客资画多所裨益达既死于难柽吁天恸哭竟愤懑以没士大夫高其义　　陈成
按泉州府志成字公美晋江人敦行孝义不慕利禄号云心处士至正间年九十余监郡偰玉立重其四世同居因表其门　　陈训　陈谦
按吴县志训字师敬谦字子平兄弟至正间训为江浙行省照磨告归时张士诚兵适至训谓谦曰汝无官守宜自为计谦曰兄在弟何所之俄兵突入其室&#训拜不屈遂刃其胸谦以身翼之并遇害　　陈德沂按福宁州志德沂字宗鲁上杭人与弟德汉友爱四世同居元季兵乱负亲避难百里外遇贼伤臂贼感其孝舍之　　陈纪
按广东通志纪字楚材海康人淹贯经史领乡荐不乐仕进读书于山中深究性理之学士无远近咸受业于门所居之里曰义江元末群盗迭起凡过其乡必相戒曰勿犯陈贤士家其为人钦慕如此　　陈肃
按无锡县志肃字伯将举博学宏才授兰溪州判累官翰林学士兵部尚书河南行省左丞元季没于王事　　陈尚德
按万姓统谱尚德宁德人号惧斋隐居不仕其学以四书五经为本而尤精通律吕天文地志算数之说著述有四书集解书传补遗易经注咏史诗　　陈自新
按万姓统谱自新宁德人博学通五经尢精于易数推衍皇极经世弟子从游甚众所著有起兴等集　　陈介按江西通志介字彦硕性笃孝父异登进士为火赤所杀介痛父非命诣阙诉冤得白登进士授漷州同知治有能声洪武初征之介易姓名姚东之以避
　陈姓部列传一
　　周
　　陈完
按春秋臣传陈完字敬仲陈厉公之子庄公二十二年陈人杀太子御寇公子完奔齐齐侯使为卿辞曰羇旅之臣幸若获宥及于宽政赦其不闲于教训而免于罪戾弛于负担君之惠也所获多矣敢辱高位以速官谤请以死辞使为工政饮桓公酒乐公曰以火继之辞曰臣卜其昼未卜其夜君子曰酒以成礼不继以淫义也以君成礼弗纳于淫仁也初懿氏卜妻敬仲其妻占之曰吉是谓凤凰干飞和鸣锵锵有妫之后将育于姜陈厉公生敬仲其少也周史有以周易见陈侯陈侯使筮之曰是谓观国之光利用宾于王此其代陈有国乎不在此其在异国非此其身在其子孙若在异国必姜姓也姜太岳之后也山岳则配天物莫能两大陈衰此其昌乎及陈之亡也陈桓子始大于齐　　陈须无
按春秋臣传陈文子名须无齐卿也陈完之孙文子见崔武子退而告人曰崔子将死乎过君以义犹自抑也况以恶乎卢蒲癸将杀庆氏文子谓桓子曰祸将作矣吾其何得卒逐庆氏文子遂奔鲁　　陈无宇
按春秋臣传陈无宇齐陈桓子也父须无栾高氏皆嗜酒信内强于陈鲍氏而恶之昭十年陈桓子伐栾高氏又败诸鹿门栾施高强奔鲁陈鲍分其室晏子谓桓子必致诸公让德之主也让之谓懿德凡有血气皆有争心故利不可强思义为愈义利之本也蕴利生孽姑使无蕴乎可以滋长桓子尽致诸公而请老于莒凡公子公孙之无禄者私分之邑国人之贫约孤寡者私与之粟曰诗云陈锡哉周能施也桓公是以霸公与桓子莒之旁邑辞穆孟姬为之请高唐陈氏始大高强后适晋晋侯逐范中行氏二子将伐公高强曰三折肱知为良医唯伐君为不可民弗与也　　陈不占
按万姓统谱齐崔杼弒庄公不占闻难将赴之比去餐则失匕上车失轼御者曰怯如是去有益乎不占曰死君义也无勇私也不以私害公遂往闻战斗之声恐骇而死　　陈寅
按左传定公六年秋八月宋乐祁言于景公曰诸侯唯我事晋今使不往晋其憾矣乐祁告其宰陈寅陈寅曰必使子往他日公谓乐祁曰惟寡人说子之言子必往陈寅曰子立后而行吾室亦不亡唯君亦以我为知难而行也见混而行赵简子逆而饮之酒于绵上献杨楯六十于简子陈寅曰昔吾主范氏今子主赵氏又有纳焉以杨楯贾祸弗可为也已然子死晋国子孙必得志于宋范献子言于晋侯曰以君命越疆而使未致使而私饮酒不敬二君不可不讨也乃执乐祁　　陈乞
按左传哀公六年齐陈乞伪事高国者每朝必骖乘焉所从必言诸大夫曰彼皆偃蹇将弃子之命皆曰高国得君必逼我盍去之夏六月戊辰陈乞鲍牧及诸大夫以甲入于公宫昭子闻之与惠子乘如公战于庄败国人追之国夏奔莒遂及高张晏圉弦施来奔八月陈僖子使召公子阳生冬十月丁卯立之使胡姬以安孺子如赖去鬻姒公使朱毛迁孺子于骀不至杀诸野幕之下葬诸殳冒淳　　陈瓘　陈庄
按左传哀公十一年齐伐我师及齐师战于郊右师奔齐人从之陈瓘陈庄涉泗　　陈书
按左传哀公十一年公会吴子伐齐陈僖子谓其弟书尔死我必得志将战陈书曰此行也吾闻鼓而已不闻金矣甲戌战于艾陵大败齐师获国书公孙夏闾丘明陈书东郭书　　陈逆　陈豹
按左传哀公十四年齐简公之在鲁也阚止有宠焉及即位使为政陈成子惮之骤顾诸朝诸御鞅言于公曰陈阚不可并也君其择焉弗听子我夕陈逆杀人逢之遂执以入陈氏方睦使疾而遗之潘沐备酒肉焉飨守囚者醉而杀之而逃子我盟诸陈于陈宗初陈豹为子我臣有宠谓之曰我尽逐陈氏而立女若何对曰我远于陈氏矣且其违者不过数人何尽逐焉遂告陈氏子行曰彼得君弗先必祸子子行舍于公宫夏五月壬申成子兄弟四乘如公子我在幄出逆之遂入闭门子我归属徒攻闱与大门皆不胜乃出陈氏追之失道于弇中适丰丘丰丘人执之以告杀诸郭关　　陈恒
按左传哀公十四年四月甲午齐陈恒弒其君壬于舒州孔子三日齐而请伐齐三公曰鲁为齐弱久矣子之伐之将若之何对曰陈恒弒其君民之不与者半以鲁之众加齐之半可克也公曰子告季孙孔子辞退而告人曰吾以从大夫之后也故不敢不言　　陈亢按家语陈亢陈人字子亢少孔子四十岁
　　陈骈
按吕氏春秋老耽贵柔孔子贵仁墨翟贵廉关尹贵清列子贵虚陈骈贵齐阳生贵己孙膑贵势王廖贵先儿良贵后　　陈悲
按吕氏春秋古善相马者陈悲相股脚
　　陈良
按孟子注陈良儒者也
　　陈相
按孟子注陈相良之门徒也
　　陈辛
按孟子注辛相弟
　　陈代
按孟子注陈代孟子弟子也
　　陈臻
按孟子注陈臻孟子弟子也
　　陈贾
按孟子注陈贾齐大夫
　　陈戴
按孟子注戴为齐卿食釆于盖
　　陈仲子
按孟子注陈仲子齐一介之士穷不苟求者
　　陈轸
按战国策陈轸去楚之魏张仪恶之于魏王曰轸犹善楚为求地甚力左爽谓陈轸曰仪善于魏王魏王甚信之公虽百说之犹不听也公不如以仪之言为资而得复楚陈轸曰善因使人以仪之言闻于楚楚王喜欲复之　　陈翠
按战国策陈翠合齐燕将令燕王之弟为质于齐燕王许诺太后闻之大怒曰陈公不能为人之国则亦已矣焉有离人子母者老妇欲得志焉陈翠欲见太后王曰太后方怒子子其待之陈翠曰无害也遂入见太后曰何臞也太后曰赖得先生雁鹜之余食不宜臞者臞者忧公子之且为质于齐也陈翠曰人主之爱子也不如布衣之甚也非徒不爱子也又不爱丈夫子独甚太后曰何也对曰太后嫁女诸侯奉以千金赍地百里以为人之终也今王愿封公子百官持职群臣效忠曰公子无功不当封今王之以公子为质也且以为公子功也而太后弗听臣是以知人主之不爱丈夫子独甚也太后曰老妇不知长者之计乃命公子乘车制衣为行具　　陈筮
按史记韩世家赵魏攻韩陈筮见穰侯请发兵救韩　　陈庄按战国策秦惠王起兵伐蜀十月取之遂定蜀蜀主更号为侯而使陈庄相蜀　　秦
　　陈胜
按汉书陈胜传胜字涉阳城人少时尝与人佣耕辍耕之垄上怅然甚久曰苟富贵无相忘佣者笑而应曰若为佣耕何富贵也胜太息曰嗟乎燕雀安知鸿鹄之志哉秦二世元年秋七月发闾左戍渔阳九百人胜为屯长会大雨道不通度已失期失期法斩乃谋杀两尉召徒属曰公等遇雨皆已失期当斩壮士不死则已死则举大名耳侯王将相宁有种乎徒属皆曰敬受命乃诈称公子扶苏项燕袒右称大楚胜自立为将军入据陈立为王号为张楚诸郡县皆杀长吏以应胜秦令章邯免骊山徒人奴产子悉发以击楚军大败之至下城父其御庄贾杀胜以降秦谥曰隐王胜为王凡六月初为王其故人佣耕者闻之之陈叩宫门见涉殿屋帷帐客曰伙涉之为王沉沉者楚人谓多为伙故天下传之伙涉为王自陈涉始高祖时为胜置守冢于砀王莽败乃绝　　陈余
