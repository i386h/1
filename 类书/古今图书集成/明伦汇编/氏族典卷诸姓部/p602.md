<!-- { "loadSidebar": true } -->
按汉书王莽传萌以平狄将军出代郡
　　王咸
按汉书王莽传单于和亲求侍子登尸莽选儒生能专对者济南王咸为大使到单于庭陈莽威德单于不能诎致命而还病死莽以其子为伯　　王丹
按汉书王莽传巨鹿男子马适求等谋以燕赵兵诛莽大司空士王丹发觉以闻求等诛死封丹辅国侯　　王党按汉书王莽传莽遣更始将军护军王党将兵击青徐　　王况
按汉书王莽传魏成大尹李焉与卜者王况缪造谶文言汉家当复兴李姓为辅吏告之莽收捕皆死（按此　王况与虎贲将军为两人）

　　王业
按汉书王莽传莽使中黄门王业领长安市贱取于民以省费为功赐爵附城莽闻城中饥馑业市粱肉羹入视莽曰民食咸如此莽信之　　王隆
按汉书王莽传隆以校尉从廉丹与赤眉战死　　王闳按汉书王莽传莽诏卒正王闳迫措青徐盗贼　　王巡按汉书王莽传巡车骑将军
按此王巡与震
狄将军为两人

　　王持弓
按汉书恩泽侯表建国二年安成侯持弓嗣王莽败绝　　王莫
按汉书恩泽侯表建国三年阳平侯莫嗣十二年更始元年为兵所杀　　王公摄
按汉书恩泽侯表建国三年安阳侯公摄嗣更号和新公与莽俱死　　王延
按汉书王莽传始建国三年莽以舜子延袭父爵为安新公后更始兵入长安莽败延降于申屠建竟为建所杀　　王吴
按汉书王莽传吴左队大夫莽败降申屠建见杀　　王睦按汉书王莽传邑子睦侍中莽败战死
　　王参
按汉书王莽传参中常侍莽败战死
　　王揖
按汉书王莽传和新公揖与莽死渐台
　　王钦
按汉书王莽传赏都大尹王钦守京师仓闻莽死乃降更始义之封侯　　王宪
按汉书王莽传析人邓晔等起兵攻京师仓未下以弘农掾王宪为校尉入左冯翊所过迎降公宾就等杀莽首诣宪宪自称汉大将军城中兵数十万皆属焉舍东宫妻莽后宫乘其车服将军申屠建至以宪得玺绶不辄上建天子鼓旗收斩之　　王吉
按汉书儒林传许商以四科号其门人重泉王吉少音为政事王莽时吉为九卿　　王丹
按汉书元后传立就国南阳与诸刘结恩立少子丹为中山太守世祖初起丹降为将军战死　　王州公
按后汉书李宪传王莽末江贼王州公等起众十余万攻掠郡县莽以宪为偏将军庐江连率击破州公　　王向按后汉书隗嚣传嚣攻安定安定大尹王向莽从弟平阿侯谭之子也威风独能行其邦内属县皆无叛者嚣乃移书于向喻以天命反复诲示终不从于是进兵掳之以徇百姓然后行戮安定悉降　　王岑
按后汉书公孙述传王莽天凤中商人王岑起兵于雒县自称定汉将军　　王兴
按神仙传兴阳城人居壶谷中无学道意汉武上嵩山忽见仙人言中岳菖蒲服之长生兴闻采服之不息遂得长生

　王姓部列传二十
　　元一
　　王珣
按元史王珣传珣字君宝本姓耶律氏金正隆末契丹窝斡叛祖成从母氏避难辽西更姓王氏遂为义州开义人父伯俊伯父伯亨无子以珣为后珣年三十余遇道士谓珣曰君之相甚奇他日因一青马而贵珣未之信居岁余有客以青马来鬻珣私喜乃倍价买之后乘以战进退周旋无不如意又尝行凌水滨得一古刀其背铭曰举无不克动必成功常佩之每有警必先鸣故所向皆捷初河朔兵动豪强各拥众据地珣乃召诸乡人谕以保亲族之计众从之推珣为长旬月之间至十余万木华黎略地奚霅珣率吏民出迎承制以珣为元帅兼领义川二州事丙子春张致僣号锦州阴结杨伯杰等来掠义州珣出战伯杰引去时兴中亦叛木华围之召珣以全军来会致窥觇其虚夜袭之家人皆遇害及兴中平珣无所归遣其子荣祖驰奏以兵复开义擒伯杰等杀之进攻锦州致部将高益缚致妻子及其党千余人以献珣诛致家余皆释之始还义州入朝帝嘉其功加金紫光禄大夫兵马都元帅镇辽东珣貌黑人呼为哈剌元帅哈剌中国言黑也甲申卒有子四人荣祖袭　　王义
按元史王义传义字宜之真定宁晋人家世业农金人迁汴河朔盗起县人谋保家室乃相与推义为长摄行县事木华兵至城下义率众归焉入觐太祖授宁晋令金将李伯祥据赵州木华黎遣义捣其城授赵州太守丁丑大军南取巨鹿洺州二城戊寅拔束鹿进攻深州守帅以城降升深州节度金将武仙以兵四万来攻束鹿义随机应拒积三十日不能下粮将尽率精锐衔枚夜出直捣仙营乘暗攻之仙遁还真定悉获其军资器仗授龙虎卫上将军武安军节度使辛巳仙复遣其将卢秀李伯祥率兵谋袭赵州义具舟楫于纪家庄邀击之义士卒皆水乡人回旋开阖往来如风擒秀伯祥退保沥城义引兵拔之乃布教令招集散亡劝率种艺深冀之间遂为乐土云　　王玉
按元史王玉传玉赵州宁晋人长身骈胁金季为万户镇赵州木华下中原玉率众来附领本部军从攻邢洺磁三州济南诸郡号长汉万户先是金将武仙既降复叛杀元帅史天倪宋将彭义斌在大名阴与仙合玉攻败武仙擒义斌驻宁晋东里寨仙遣人赍诰命诱玉妻妻拒曰妾岂可使夫怀二心于国家耶仙围之数匝杀其子宁寿玉闻之领数骑突其围斩获数百人而还仙遣人追之不敢进皆曰王将军胆气骁雄我辈非敌也仙乃尽发玉先世二十七冢弃骸满道玉从史天泽诸将击仙于赵州仙粮绝脱走真定遂平加定远将军中统元年卒子忱　　王善
按元史王善传善字子善真定&#城人父增监本县酒务以孝行称多智略尢精骑射金贞佑播迁群盗蜂起众推善为长擢本县主簿戊寅权中山府治中时武仙镇真定阴蓄异志忌善威名密令知府李济府判郭安图之善觉诛济安遂率众来归授同知中山府事是年冬以兵三百攻武仙仙走获鹿委其佐段琛城守复战拔之军势大振自中山以南降州郡四十二庚辰迁中山真定等路招讨使寻加右副元帅骠骑大将军屯&#城癸未进金吾卫大将军左副元帅仙穷迫请降善奏仙狼子野心终必反复未几仙果叛率众来攻善出战却之其部曲多来降丙申兼河北西路兵马副都总管辛丑授知中山府事癸卯卒赠司徒追封冀国公谥武靖　　王珍
按元史王珍传珍字国宝大名南乐人金末丧乱所在盗起行营帅按只署珍军前都弹压以为假子授大名路治中以取宁海胙城功迁辅国上将军从剌不台经略河南破金将武仙于郑州复与金人战于萧县斩其将珍为大名路尚书省下都元帅将其军从军伐宋破光州枣阳庐寿滁州珍常身先诸将屡有功入见太宗授总帅本路军马管民官己酉入朝定宗进本路征行万户加金虎符在镇九年卒子文干　　王&#
按元史王&#传&#字巨川凤翔虢县人父霆金武节将军&#弱冠举进士不第入终南山读书泰和中诣阙上书论当世急务金主俾给事缙山元帅府用高琪荐特赐进士出身授副统军守涿鹿隘太祖将兵南下&#鏖战三日兵败见执释之授都统甲戌授宣抚使从猛安入觐授银青荣禄大夫兼御史大夫时河间清沧复叛帝命&#讨之得军民万口孛秃恶其反复欲尽诛之&#解之曰驱群羊使东西者牧人也羊何知哉歼其渠魁足矣帝命阇里毕与皇太弟国王分拨诸侯王城邑谕阇里毕曰汉人中若王宣抚者可任使之丙戌从征西夏及秦州夏人尽撤桥梁为备军阻不得前帝问诸将皆不知计所出&#夜督士卒运木石比晓桥成军乃得进庚寅从征关中长驱入京兆进克凤翔壬辰从攻汴京癸巳奉命持国书使宋宋人甚礼重之即遣使以金币入贡&#前后凡五往以和议未决隐忧致疾卒于南　　王守道
按元史王守道传守道字仲履其先真定平山人金亡群盗并起州县吏多乘乱贪暴不法民往往杀令丞及属吏宣抚司署守道为县尉改真定主簿史天倪为河北西路兵马都元帅镇真定以为府经历及金恒山公武仙降署为史天倪副帅守道谓天倪曰是人位居公下意有不平宜先事为备未几果为所害与属县旁近豪杰纳天倪之弟天泽为主帅攻仙以复雠卒逐仙遁去后擢庆元军节度使天泽为五路万户署守道行军参谋中统元年天泽入拜左丞相即授真定等路万户府参谋至元七年卒谥忠惠　　王玉汝按元史王玉汝传玉汝字君璋郓人少习吏事金末迁民南渡玉汝奉其亲从间道还行台严实入据郓署玉汝为掾史稍迁行台令史中书令耶律楚材过东平奇之版授东平路奏差官以事至京师游楚材门待之若家人父子戊戌以东平地分封诸勋贵玉汝曰若是则严公事业存者无几矣夜静哭于楚材帐后明日召问其故曰玉汝为严公之使今严公之地分裂而不能救止无面目还报将死此荒寒之野是以哭耳楚材恻然良久使诣帝前玉汝曰严实以三十万户归朝廷崎岖兵间三弃家室今裂其土地析其人民非所以旌有功也帝嘉玉汝忠款且以其言为直由是得不分迁行台知事辛丑实子忠济袭职授左右司郎中遂总行台之政宪宗即位玉汝累官至龙虎卫上将军泰定军节度使充行台参议以病谢事杜门乙卯卒　　王盘
按元史王盘传盘字文炳广平永年人世业农岁得麦万石乡人号万石王家父禧金末入财佐军兴补进义副尉国兵破永年将屠其城禧复罄家资以助军费众赖以免金人迁汴乃举家南渡河居汝之鲁山盘年方冠从麻九畴学于郾城擢至大四年经义进士第李素重盘以礼延致之盘亦乐青州风土乃买田渳河之上题其居曰鹿庵有终焉之意及谋不轨盘觉之脱身至济南得驿马驰入京师因侍臣以闻世祖即日召见平遂挈妻子至东平召拜翰林直学士出为真定顺德等路宣慰使入谒宰相首言方今害民之吏转运司为甚至税人白骨宜罢去之以苏民力由是运司遂罢迁太常少卿时方伐宋凡帷幄谋议有所未决即遣使问之盘所敷陈每称上意帝将用兵日本问以便宜盘入谏曰海道险远胜之不为武不胜则损威臣以为勿伐便帝怒曰汝岂有他心而然耶盘对曰臣年八十无子他心何为明日帝遣侍臣以温言慰抚有碧玉宝枕因出赐之盘以年老累乞骸骨诏致仕盘资性刚方闲居不妄言笑每奏对必以正不肯阿意承顺帝尝以古直称之卒封洛国公谥文忠　　王鹗
