<!-- { "loadSidebar": true } -->
按隋书杨元感传赵元淑父世模初事高宝宁后以众归周授上开府寓居京兆之云阳高祖践阼恒典宿卫伐陈遇贼力战而死朝廷以其身死王事令子元淑袭父官元淑性&#宕不事生产授骠骑将军及炀帝嗣位汉王谅作乱元淑从杨素击平之以功进位柱国拜德州刺史寻转颍川太守并有威惠拜司农卿杨元感有异志知元淑可与共乱遂与结交多遗金宝元淑因与通谋及元感败人有告其事者帝大怒斩于涿郡籍没其家　　赵昱
按尚友录昱嘉州刺史时有老蛟为害昱率千人临江鼓噪自持刀入水有顷江水尽赤昱执蛟奋波而出唐太宗封神勇大将军庙祀灌江口　　赵师雄
按尚友录师雄雎阳人开皇中过广州南海县罗浮山天寒日暮见林间酒肆旁茅舍一美人淡妆靓色素服出迎时残雪未消月色微明师雄与语极清丽芳香袭人乃与扣酒家门共饮一绿衣童子歌笑师雄不觉醉卧既觉但觉风寒相袭东方未明熟视乃在大梅树下有翠羽嘈&#其上月落参横惆怅而已　　唐　　赵弘智
按唐书赵弘智传弘智河南新安人元魏车骑大将军肃之孙蚤丧母事父笃孝通书传仕隋为司隶从事武德初大理卿郎楚之白为詹事府主簿太宗时预论撰录勤繇太子舍人进黄门侍郎出为莱州刺史稍迁太子右庶子拜光州刺史永徽初入为陈王师四年进国子祭酒卒谥曰宣兄弘安亦终国子祭酒　　赵文恪
按唐书裴寂传赵文恪并州人为隋鹰扬府司马义兵起授右三统军武德二年擢都水监封新兴郡公时中国经大乱马耗会突厥讲和诏文恪至并州与齐王诱市边马以备军刘武周寇太原属城尽没李仲文守浩州兵力孤绝齐王使文恪率步骑千余助守会太原陷遂弃城遁诏下狱死　　赵师
按尚友录师字耶利善鼓琴贞观初独步上京尝云吴声清婉若长江广流&#&#徐逝国士之风蜀声躁急若急浪奔雷亦一时俊快　　赵武孟
按万姓统谱武孟张掖人少游猎以所获馈其母母泣曰汝不好书而敖荡吾安望哉不为食武孟感激遂力学淹该书记自长安丞为右台御史着河西人物志十篇　　赵不器
按尚友录不器子夏日冬曦和璧安贞居贞颐贞汇贞父子八人皆及第时称科第赵家　　赵师举
按唐书孝友传高宗时绛州人赵师举父为人杀师举幼母改嫁仇家不疑师举长手杀雠人诣官自陈帝原之　　赵孝祖
按万姓统谱孝祖永徽中朗州总管讨白水蛮平之因奏勃弄以西与叶榆洱河相接无大酋长好结雠怨明年移文大破西南夷抚而安之其境遂定　　赵元按唐书陈子昂传赵元者字贞固河间人祖掞号通儒在隋与同郡刘焯俱召至京师补黎阳长徙居汲元少负志略好论辨来游雒阳士争慕向武后方称制惧不容其高调宜禄尉到职非公事不言弹琴莳药如隐者之操卒年四十九其友魏元忠孟诜宋之问崔璩等共谥昭夷先生　　赵彦昭
按唐书赵彦昭传彦昭字奂然甘州张掖人父武孟自长安丞为右台侍御史彦昭及进士第自新丰丞为左台监察御史景龙中累迁中书侍郎同中书门下平章事睿宗立出为宋州刺史坐累贬归州俄授凉州都督为政严下皆股栗入为吏部侍郎迁御史大夫改刑部尚书封耿国公彦昭本以权幸进中宗时有巫赵挟鬼道出入禁掖彦昭以姑事之于是殿中侍御史郭震劾暴旧恶会姚崇执政恶其为人贬江州别驾卒　　赵冬曦
按唐书赵冬曦传冬曦定州鼓城人进士擢第历左拾遗开元初迁监察御史坐事流岳州召还入集贤院修撰未几知史官事迁考功员外郎逾年为直学士俄迁中书舍人以国子祭酒卒　　赵
按唐书赵宗儒传宗儒父字云卿少嗜学履尚清鲠开元中擢进士第累迁秘书少监泾原兵反窜山谷病死　　赵熙正
按万姓统谱熙正开元末为晋江县令开晋江凿沟通舟楫至城下民德之　　赵居贞
按万姓统谱居贞鼓城人天宝九年吴郡太守以海盐地广奏割置华亭县　　赵奉璋
按万姓统谱奉璋咸宁太守上言李林甫罪二十条杖杀之　　赵蕤
按尚友录蕤盐亭人笃学不仕雅与李白善称布衣交著书号长短经　　赵涓
按唐书赵涓传涓冀州人天宝时第进士补郾城尉稍历台省德宗初为衢州刺史始永泰时禁中火近东宫代宗疑之涓验治明谛帝颇德之及治衢为观察使韩滉所奏免官帝见其名拜尚书左丞兴元元年卒　　赵憬
按唐书赵憬传憬字退翁渭州陇西人曾祖仁本仕为吏部侍郎憬志行峻洁宝应中试江夏尉进太子舍人建中初擢水部员外李泌荐之拜给事中贞元中以尚书左丞进中书侍郎同中书门下平章事与陆贽同辅政贽于裁决少所让繇是不平贽罢乃始当国辅政五年卒谥曰贞　　赵延之
按万姓统谱延之大历中巴川令时资泸夷贼寇掠县境延之领兵袭破之以功升合州刺史兼渝合资泸经略巡抚使　　赵宗儒
按唐书赵宗儒传宗儒字秉文邓州穰人八代祖彤后魏征南将军父宗儒第进士授校书郎判入等补陆浑主簿数月拜右拾遗翰林学士再迁司勋员外郎贞元六年领考功事黜陟详当无所回惮累迁给事中十二年以本官同中书门下平章事居二岁罢为太子右庶子迁吏部侍郎元和初检校礼部尚书充东都留守三迁至检校吏部荆南节度使拜御史大夫改吏部尚书太和六年授司空致仕卒谥曰昭宗儒以文学历将相位任崇剧然无仪矩以治生琐碎失名　　赵翱
按万姓统谱翱安州人徙居天水母殁庐墓刺血以写佛书及父殁益毁瘠翱卒子光远毁瘠如其父诏表其门墓　　赵植
按万姓统谱植当德宗出狩变起仓卒羽卫单寡朱泚攻城急植率家人奴客以死拒守献家财劳军帝嘉之贼平累擢郑州刺史郑滑节度使　　赵昌
按唐书赵昌传昌字洪祚天水人始为昭义李承昭节度府属累迁虔州刺史安南酋獠叛拜昌安南都护夷落向化毋敢桀居十年还朝为国子祭酒宪宗初立检校户部尚书迁岭南节度使降辑陬荒以劳徙节荆南召入再迁工部尚书兼大理卿出为华州刺史迁太子少保卒谥曰成　　赵矜
按唐书赵弘智传弘智兄弘安弘安曾孙矜举明经调舞阳主簿吴少诚反以县归徙襄城主簿历襄阳丞客死柳州官为敛葬后十七年子来章始壮自襄阳往求其丧不得野哭再阅旬卜人秦卜为筮乃得矜墓直社北遂归葬弘安墓次时人哀来章孝皆为出涕云　　赵博宣
按唐书赵涓传涓子博宣擢进士第藻翰豪迈沈于酒傲忽少检陈许曲环辟署于府久不能堪乃诬受吴少诚金为反间数言休咎惑众有诏杖四十流康州时人冤之　　赵德
按尚友录德海阳人明经博古力排异端以文学着韩愈聘为士子师潮人知学自此始号为天水先生　　赵知微按万姓统谱知微衡山人穆宗时以布衣上书词旨危切帝诏宰相慰谕宰相因贺天子纳谏然不能用　　赵棨按万姓统谱棨太和中泉州刺史开晋江县天水汇以灌田民甚德之　　赵隐
按唐书赵隐传隐字大隐京兆奉天人祖植岭南节度使终于官父存约辟署兴元李绛府值军乱同被害隐以父死难与兄骘庐墓几十年阖门诵书不应辟召亲友更敦勉令仕会昌中擢进士第历州刺史河南尹以兵部侍郎领盐铁转运使咸通末进同中书门下平章事性仁悌不敢以贵权自处骘终宣歙观察使僖宗初罢为镇海军节度使王郢之乱坐抚御失宜下除太常卿广明初为吏部尚书居母丧卒子光逢光裔光引皆第进士　　赵纵
按万姓统谱纵守庆州与党项战死杜牧哭以诗将军独乘铁骢马榆奚战中金仆姑死国却自古来有骁将自惊今日无　　赵和
按万姓统谱和咸通中江阴令能以片言折狱淮阴有农为西邻不认赎契钱八百缗州县不能决越江来诉事乃明　　赵德諲
按唐书赵德諲传德諲蔡州人从秦宗权为右将以讨黄巢功授申州刺史光启初宗权假德諲山南东道节度留后明年德諲度宗权必败举地附朱全忠全忠方为蔡州四面行营都统即表以自副宗权平加中书令封淮安郡王卒子匡凝嗣　　赵观文
按万姓统谱观文临桂人干宁初状元及第是年试观人文化成天下赋内出白鹿宣示百僚诗放进士张贻宪等二十五人观文第八被黜者诉不当乃重试观文遂魁多士相传是时刘季述辈专横观文以为言忤宰相崔引意谢病归或又谓官终侍讲　　后梁　　赵犨
按五代史赵犨传犨其先青州人也世为陈州牙将刺史闻其材召置麾下累迁忠武军马步军都虞候黄巢起陈州豪杰诣忠武军求得犨为刺史已而巢陷长安犨治城池为守备迁民六十里者皆入城中选其子弟配以兵甲以其昶珝为将巢东走遣孟楷据项城昶击破之巢闻大怒悉其众围犨围凡三百日犨食将尽乃乞兵于梁梁太祖自将会陈巢乃解去犨以梁援已恩为太祖立生祠以其子岩尚太祖女唐昭宗即以陈州为忠武军拜犨节度使犨已病乃以位与其弟昶后数月卒昶乘大寇新灭乃休兵课农事梁尤谨昶卒珝代立兄弟居陈二十余年陈人大赖之梁太祖取同华徙珝为同州留后入唐为右金吾卫上将军岁余以疾免官归陈卒于家犨次子岩梁末帝时为户部尚书租庸使庄宗兵至末帝死岩走投段韬韬斩其首以献　　赵昶
按万姓统谱昶字大东犨之弟神采轩异而内沈厚有法度黄巢围陈昶夜寝若有神相之者比旦决战禽酋首数人斩千余级犨领泰宁节度以昶为州刺史　　赵珝
按万姓统谱珝字有节雄毅喜书善骑射黄巢围陈珝激励麾下约皆死库有巨弩机牙坏不能张珝以意调治激矢至五百步人马皆洞贼畏不敢逼以劳授检校尚书右仆射　　赵光逢
按五代史赵光逢传光逢字延吉父隐唐左仆射光逢在唐以文行知名时人称其方直温润谓之玉界尺昭宗时为御史中丞弃官居洛阳柳璨为相起为吏部侍郎唐&#事梁为中书侍郎累迁左仆射致仕末帝即位起为司空复致仕唐天成中即其家拜太保封齐国公卒　　赵匡凝
按五代史赵匡凝传匡凝字光仪蔡州人也其父德諲河阳保义义昌三节度行军司马卒子匡凝自立雷彦恭袭取荆南匡凝遣其弟匡明逐彦恭太祖表匡凝荆襄节度使以匡明为荆南留后是时唐衰藩镇不复奉朝廷独匡凝兄弟贡赋不绝匡凝为人气貌甚伟性方严喜自修饰颇好学问聚书数千卷为政有威惠太祖弒昭宗谋代唐匡凝不从太祖攻之匡凝战败奔于杨行密匡明奔于蜀其后行密死迁匡凝海陵为徐温所杀匡明卒于蜀　　后唐
　　赵凤
按五代史赵凤传凤幽州人也少以儒学知名依燕王弟守奇奔梁守奇卒凤去为郓州节度判官晋取郓州庄宗闻凤名以为扈銮学士庄宗即位拜凤中书舍人翰林学士明宗不通文字四方章奏常使安重诲读之重诲亦不知书孔循教重诲求儒者置之左右于是置端明殿学士以冯道及凤为之朱守殷反明宗幸汴州守殷已诛又诏幸邺从驾诸军汹汹而定州王都以为天子图己疑不自安人情大恐群臣不复敢言凤手疏责安重诲言甚切直重诲以白遂罢天成四年拜门下侍郎同中书门下平章事安重诲得罪群臣无敢言者独凤数言重诲尽忠明宗以凤为朋党罢为安国军节度使凤在镇所得俸禄悉以分将校宾客废帝入立召为太子太保病足居于家清泰二年卒　　赵玉
按万姓统谱玉渔阳人尝客沧州依节度使吕兖刘守光破沧州尽戮兖亲属兖子琦年十四玉负之以逃至太原变姓名丐衣食以给琦琦仕后唐至兵部侍郎当时燕赵间以玉能存吕氏之孤翕然称之　　后晋　　赵在礼
