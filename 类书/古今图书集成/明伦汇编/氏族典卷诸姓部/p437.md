<!-- { "loadSidebar": true } -->
按万姓统谱俨字畏之内江人登刘俨榜历刑部郎中审录冤滞多所平反升云南参议河南参政时州官不法逮巡按守巡官至京惟俨素有风力得免余皆被黜寻升贵州左布政使奏请颁乐器增解额俱赐俞允所著有竹轩稿二十卷集皇明风雅广选五十卷　　萧昱
按万姓统谱昱字用光山阴人性至孝母丧明昱日以舌舐之复有见以易诗三礼教授生徒学究本源经其指授者多成名由乡举授知县有古循吏风　　萧定按城步县志定安化乡人弘治时李再万叛大兵进讨赞画功多上策设县治民得奠居后以贡授歙县丞推诚&#治朴素自持有古人风　　萧选
按畿辅通志选三河人字廷举弘治进士初尹盩厔摘发幽伏人以包孝肃称之因与巨珰抗礼左迁扬州卫经历擢获嘉县尹寻拜山西道监察御史按盐河东国计充裕除寇安民官至都察院右佥都御史　　萧柯按江西通志柯号升荣万安人弘治进士授云南御史迁陕西马政奏养马之害未几命巡西蜀松潘贼屡杀守臣奏请征剿捷闻黔中苗告警柯又奉命往设奇计破之以忤权贵出守济南以课最授浙江参议　　萧干元
按江西通志干元字必克万安人弘治进士为御史上疏数宦官刘瑾等奸状逆旨廷杖罢归瑾诛起福建兵备佥事升云南副使寻引疾去　　萧祯
按万姓统谱祯陕西人由监生正德初任清流县丞刚廉爱民正德五年邻寇窃发警报至遂率民夫断龙津凤翔二桥以拒之不数日贼二千余果来攻县桥绝不能渡城民保全皆其功也卒于官其生也民爱之其死也民思之　　萧昆
按延平府志昆字叔冈将乐人孝友清贞笃志性命之学正德丁卯举于乡辛未乙榜初谕淳安补绩溪己卯聘分粤闱途次为濠逆所执欲降之昆以祖训天命反复辨论不屈死　　萧亮
按江西通志亮新喻人郡学生锐志韬略有胆气正德五年华林盗起亮奋勇破贼寨失援遇害都御史陈金上功诏录其子长孺　　萧鸣凤
按明外史萧鸣凤传鸣凤字子雍浙江山阴人举乡试第一正德九年成进士授御史巡视山海诸关武宗将出塞捕虎鸣凤疏谏不报引疾归起督南畿学政诸生以比前御史陈选曰陈泰山萧北斗嘉靖初迁河南副使仍督学政考察拾遗被劾吏部惜其学行调为湖广兵备副使明年复改督广东学政廉洁无私然性刚狠以愤挞肇庆知府郑漳由是物论大哗八年考察两京言官交章论坐降调巳与漳相诋讦皆下巡按御史逮治鸣凤遂不出　　萧一中
按华容县志一中字执夫正德丁丑进士知新城县为御史唐龙所知擢贵州道监察御史疏援马录逮系诏狱贬广西按察照磨已升分宜知县积忤严嵩晋东昌府同知南京刑部员外郎郎中复以在新城时刻夏良胜大礼疏草再贬饶州府通判少宰霍韬拔淹滞升平乐知府浙江按察副使河南右参政江西按察使浙江左右布政已转右副都御史巡抚四川未闻命卒　　萧与成
按万姓统谱与成字宗东潮阳人正德丙子解元丁丑进士翰林修撰子端蒙嘉靖辛丑进士任御史　　萧晚按江西通志晚字启旦吉水人正德进士授南刑部主事以持法律忤近贵高隆诬奏尚书李承勋为白其冤累官至布政使　　萧瑞
按万姓统谱瑞字吉夫泾县人笃学励志正德间进士除江西靖安县知县适奉新华林贼起以有备不敢犯调庐陵有能吏风擢南京监察御史擢历山东佥事福建右参议　　萧大宾
按荆州府志大宾字敬夫先姓陈江陵人嘉靖甲辰进士以直节自负初授上虞知县治行卓越选南道御史纠弹不避权贵历官藩臬所至民德之以副都御史巡抚云南发总镇沐朝弼不法事锢之群党悉治以罪升工部侍郎寻卒　　萧惟翰
按万姓统谱惟翰字艮甫嘉兴人嘉靖丙辰进士　　萧大亨按济南府志大亨字夏卿号岳峰泰安人母梦岳神入室而生登嘉靖壬戌进士授榆次令历升户部郎中驻陕西花马池督饷监兵疏请终养服阕复除边道历任藩臬开府宁夏再调宣府晋兵部侍郎拥扈潞藩之国一裁以法中官敛&#有两镇奏议及藩封纪略加宫保兵部尚书寻改刑部累进少保　　萧承命
按江西通志承命字性甫清江人嘉靖四十四年任广东东莞县典史方五月惠寇流劫村落承命督兵拒敌与百户王诜死之　　萧廪
按明外史萧廪传廪字可发万安人祖干元以御史劾刘瑾廷杖下狱终云南副使廪举嘉靖末进士授行人隆庆三年擢御史万历元年巡按浙江请祀建文朝忠臣寻擢太仆少卿再迁南京太仆卿九年由光禄卿改右佥都御史巡抚陕西进右副都御史移抚浙江迁南京工部右侍郎召改刑部进兵部左侍郎卒赠尚书廪制行醇谨所至有立　　萧彦
按明外史萧彦传彦字思学泾县人隆庆五年进士除杭州推官万历三年擢兵科给事中以工科左给事中阅视陕西四镇边务寻进户科都给事中擢太常少卿以右佥都御史巡抚贵州改抚云南寻以副都御史抚治郧阳进兵部右侍郎总制两广军务召拜户部右侍郎寻卒彦有志行服官明习天下事所在见称后赠右都御史谥定肃弟雍广东按察司　　萧崇业按云南通志崇业建水人隆庆辛未进士识度弘远生平无疾言遽色以庶常授兵科给事历户工二垣先后封事数十上禁侈靡开泇河劾欺弊调驿传奉使册封琉球归晋兵科都给事历官南都察院右佥都御史以母养告归寻卒赐祭葬　　萧良有
按汉阳府志良有字以占世为江西庐陵人曾祖乐宁徙汉阳之文寺山家焉父逵以贡士官泰安州同知良有生而颖异以神童名年十一为郡诸生嘉靖甲子中式年仅十五万历庚辰会试第一补编修纂会典进修撰充经筵讲官辛卯升中允管司业事壬辰进洗马充日讲官撰进讲章独当上意癸巳迁谕德兼侍读甲午迁庶子乙未领国子祭酒良有在史局十五年负公辅之望自阁部卿寺以至台省凡关国家大计靡不咨询于良有给事叶继美劾良有侵六部权良有遂再章乞归养家居八年而卒天启初赠礼部右侍郎赐祭葬　　萧良誉
按汉阳府志良誉字以孚良有之母弟也万历丙子举于乡庚辰成进士授户部主事典试陕西历官员外郎中出知宁国府以公廉自誓加意教养升河南提学副使再补广西论文之外务以正学迪士士皆改趋焉告病归久之起官河南参政丁父艰而卒年止四十有七　　萧如熏
按明外史萧如熏传如熏字季馨延安卫人万历中由世荫百户历官宁夏参将守平卤城二十年春哱拜刘东旸据宁夏镇城反遣其党四出略地列城皆风靡独如熏坚守不下帝闻大喜擢官副总兵六月遂以都督佥事为宁夏总兵官再进署都督同知荫锦衣世指挥佥事二十二年八月卜失兔西犯定边阑入固原塞副将姜直不能御遂隤墙入直捣下马关纵横内地如熏免官寻复以总兵官镇守固原再镇宁夏徙镇蓟州久之再起故官镇延绥天启初召典神机营山东贼徐鸿儒作乱命出镇徐州贼平还寻以总兵官镇守保定五年魏忠贤党劾其与李三才联姻遂夺职崇祯初赐恤如制如熏为将持重更历七镇所在见称祖汉凉州副总兵都督佥事父文奎京营副将都督同知兄如兰陕西副总兵都督佥事前府佥书如芷提督南京教&#都督佥事　　萧重望按贵州通志重望思南人万历乙酉乡试第一丙戌进士端方严正筮仕历有异政擢御史凡四奉代巡多所条奏请设偏沅巡抚云贵总督思南同知设安化县建印江县学辄报可嗣召补都察院佥都御史卒于官御赐棺殓驰驿归葬　　萧近高
按明外史萧近高传近高字抑之庐陵人万历二十三年进士授中书舍人擢礼科给事中屡迁刑科都给事中自请外补乃用为浙江右参政进按察使以病归起浙江左布政使所至以清操闻泰昌元年召为太仆卿历工部左右侍郎天启二年引疾去御史黄尊素言近高辞荣养志清风袭人亟宜褒崇风励有位诏许召还五年起南京兵部添注左侍郎力辞不允时魏忠贤势张诸正人屏斥已尽近高不欲出迁延久之给事中薜国观劾其玩命遂落职崇祯初乃复卒于家　　萧丁泰
按汉阳府志丁泰字吉甫良有长子万历辛丑进士以忧归起复授行人擢兵部主事典陕西壬子试升郎中转参政兵备江阴迁按察使分守兴安升山西右布政使移陕西左使天启中魏忠贤柄政乃谢官归里魏珰败起陕西右布政使仍驻新安调部洮岷久之升山西左使调广东右使分部南韶丙子迁贵州左使丁丑十月卒于官　　萧毅中
按荆州府志毅中字元衡公安人万历丁未进士授安福令考授监察御史魏珰擅权毅中抗疏廷争因被逐后起南&#巡抚　　萧嗣立
按广东通志嗣立字而权番禺人举万历戊午乡荐事继母以孝初为颍上宰发奸摘伏崇祯朝流氛日炽嗣立制火炮火器为守城具贼人惮之是时颍州失守总督漕臣朱大典以陵寝要区一本为重地需人才特表嗣立为颍州牧单骑就道开荒耕植视国如家爱民如子士民德之十二年兼署寿州渠贼张献忠复举众谋犯嗣立与乡官方震孺励兵役募死士连夜直抵贼营斩其枭帅获马匹衣甲无算十四年春正月河南&#贼数十万交驰颍道合围攻颍贼卒侦探遥见寿亭侯骑赤兔马巡守颍城贼惊遁去追贼斩首数千嗣立卧食城头八十余日衣不解带卒士民哀之　　萧命官
按江西通志命官字拙修庐陵人万历进士授编修分较礼闱所取皆知名士历正詹南京吏部侍郎以忤珰乞休归杜门着书奖拔士类珰诛起礼部右侍郎　　萧奕辅
按广东通志奕辅字翌猷东莞人泰昌元年恩贡天启辛酉隽南雍连登壬戌进士授知福建长汀县丁内艰补河南叶县推广西道御史按浙着声晋太仆寺少卿免驿驹留滞公私交通出抚福建破情面发奸贪正己率属四载吏治民安山海诸盗咸以辑宁历叙平寇功加俸服三级因时议弗合告归家居崇祯甲申闻燕京之变悲愤卒于家　　萧渊
按堂邑县志渊字文静第进士由行人擢御史多所弹劾出为山西佥事以忤逆珰谪郑州流贼万骑攻城渊持兵登陴御之贼竟引去迁潼关兵备副使商洛番夷乱率兵讨平事闻玺书褒旌以疾致仕　　萧述祖按辰州府志述祖号玉台沅陵人弱冠以诗文着天启间由岁荐授贵州思南府经历多惠政崇祯末寇屠掠辰郡述祖与妻向氏俱骂贼遇害其子奎痛父母见杀亦骂贼死　　萧芳鼎
按武冈州志芳鼎庠廪笃行尚孝友好侠负气节袁寇之变身先义旅屡歼贼魁复城多功以奋不顾身劳殒莫不惋惜　　萧铉
按河南通志铉许州人崇祯初父被雠诬陷死葬之日夫妇跃入圹中亲戚解救归至晚书案曰死去报仇与妻卢氏并缢后雠家尽死于寇　　萧伟
按长沙县志伟字岂凡初名宗伟缮部郎禹臣曾孙见国步艰难遂潜心武事中崇祯己卯乡试赴会不第特授王会都司威德并着时峒蛮为寇伟单骑入陷死之侄键武学生亦以勇力着献贼陷郡为所执被杀　　萧汉
按明外史宋一鹤传李自成陷承天锺祥知县萧汉死之汉字云涛南丰人崇祯十年进士居官不徇请谒武备修举十五年冬贼薄城汉佐一鹤拒贼杀伤甚多元旦突围谒献陵贼骑环之汉大呼锺祥令在此若等不得惊陵寝贼挟之去汉延颈就刃遣使说降拒不听明日城陷送汉吉祥寺令僧谨视之觅死具不得初五日于僧榻得一剃刀即自刭诏赠大理寺丞　　萧赞
按湘潭县志赞生员癸未献贼陷城被执骂而死　　萧丕冒按曹州志丕冒字不贰号洪泽思贤人崇祯壬午郡城被兵丕冒极力捍御遂死城头　　萧球　萧瓒
