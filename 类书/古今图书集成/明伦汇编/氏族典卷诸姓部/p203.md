<!-- { "loadSidebar": true } -->
按唐书崔佑甫传佑甫字贻孙太子宾客孝公沔之子也世以礼法为闻家第进士调寿安尉安禄山陷洛阳佑甫冒矢石入私庙负木主以逃自起居舍人累迁中书舍人性刚直遇事不回时侍郎阙佑甫摄省事数与宰相常衮争议不平会朱泚军中猫鼠同乳表其瑞诏示衮衮率群臣贺佑甫独曰可吊不可贺代宗异其言衮益不喜帝崩衮方入临遣从吏扶立殿墀上佑甫指之谓众曰臣哭君前有扶礼乎衮不胜怒乃劾佑甫贬河南少尹郭子仪朱泚入言佑甫不宜贬帝怒即两换职以衮河南少尹而拜佑甫门下侍郎同中书门下平章事俄改中书侍郎神策军使王驾鹤者典卫兵久权震中外帝将代之惧其变以问佑甫佑甫召驾鹤留语移时而代者已入军中矣淄青李正己畏帝威断表献钱三十万缗佑甫请以所献就赐将士正己惭服时议者韪其谟谋是岁薨子植嗣　　崔倕
按唐书崔邠传邠父倕三世一爨当时言治家者推其法至德初献赋行在肃宗异其文位吏部侍郎　　崔论按唐书崔仁师传仁师子挹挹子液液子论有吏干干元中为州刺史以治行称大历末迁同州刺史为黜陟使庾何所按议者不直何故复用为衢州刺史德宗以旧族耆年擢大理卿卒　　崔汉衡
按唐书崔汉衡传汉衡博州博平人沈懿博厚善与人交始为费令滑州节度使令狐彰表掌书记大历六年以检校礼部员外郎为和蕃副使还迁右司郎中建中二年吐蕃请盟擢殿中少监为和蕃使与其使区颊赞俱来约盟改鸿胪卿持节送区颊赞归遂定盟清水德宗幸奉天吐蕃以兵佐浑瑊败贼武功转秘书监俄拜上都留守兵部尚书东都淄青魏博赈给宣慰使又使幽州还命称旨贞元三年豫吐蕃盟明年出为晋慈隰观察使卒赠尚书左仆射　　崔损按唐书崔损传损字至无系本博陵大历末中进士博学宏辞补校书郎咸阳尉避亲改大理评事累劳至右谏议大夫于时宰相赵憬卒卢迈属疾裴延龄素善损荐之德宗贞元十二年以本官同中书门下平章事始中书虚位十日议者谓选有德及用损中外怅失而损性龊龊能自将延英进见不敢出一言及天下事逾年进门下侍郎建中后宰相无久任者损以便柔逊愿中帝意乃留八年帝亦知公议病其持禄然怜遇弥渥卒赠太子太傅谥曰靖　　崔能
按唐书崔融传融曾孙能字子才朱泚之乱浑瑊以朔方军战武功引佐幕府进累侍御史河东郑儋表为判官累迁黔中观察使以谗坐贬从为中丞奏以自代繇将作监授岭南节度使与从皆秉节居镇世传为荣卒年六十八赠礼部尚书　　崔从
按唐书崔融传融曾孙从字子义少孤贫与兄能偕隐太原山中会岁饥拾橡实以饭讲学不废擢进士第从山南严震府为推官以母丧免兄弟庐墓手艺松柏丧阕不应辟命久之韦皋引为西山运务使奏迁判官摄守邛州卢坦表宣州副使入为殿中侍御史迁吏部员外郎裴度为御史中丞奏以右司郎中知杂事度已相代为中丞所弹治不屈权幸俄授陕虢观察使迁尚书右丞王承宗请割德棣而遣子入侍也宪宗选堪使者以命从从宣诏为陈逆顺大节祸福之效音辞畅厉士感动承宗自失貌愈恭至泣下即按二州户口符印上之还为山南西道节度使长庆初繇尚书左丞领鄜坊节度属部多神策屯军数乱法骄横吏不能制从一绳以法下皆重足畏之宝历初为东都留守召拜户部尚书宰相李宗闵以从裴度李德裕所善内不喜从求致仕除太子宾客分司东都告满百日去于是众哗语不平宗闵惧复授检校尚书左仆射淮南节度副大使知节度事太和六年卒年七十二下有刲股肉以祭者赠司空谥曰贞　　崔元亮
按唐书崔元亮传元亮字晦叔磁州昭义人贞元初擢进士第累署诸镇幕府父丧客高邮卧苫终制地下湿因得痹病不乐进取元和初召为监察御史累转驾部员外郎清慎介特稍迁密歙二州刺史历湖曹二州辞曹不拜太和四年繇太常少卿改谏议大夫朝廷推为宿望拜右散骑常侍每迁官辄让形于色郑注构宋申锡捕逮仓卒内外震骇元亮率谏官叩延英苦诤反复数百言文宗未谕元亮置笏在陛俯伏流涕帝感悟众亦服其不挠繇此名重朝廷顷之移疾归东都召为虢州刺史卒年六十六赠礼部尚书　　崔纵
按唐书崔元暐传元暐子璩璩子涣涣子纵繇协律郎三迁监察御史会诏择令长授蓝田令德化大行县人立碑颂德涣之贬纵弃金部员外郎就养后为汴西水陆运两税盐铁等使王师围田悦乏食诏纵饷四节度粮军无乏德宗出奉天方镇兵未至纵劝李怀光奔命悉军财称所须怀光兵疲久战次河中迁延不进纵以金帛先度曰济者即赐众趋利争西遂及奉天迁京兆尹及帝徙梁州追扈不及左右短纵帝曰知纵者朕也非尔辈所及后数日至授御史大夫处大体不急细事贞元元年天子郊见为大礼使岁旱用屈纵撙裁文物俭而不陋除吏部侍郎寻为河南尹入为太常卿封常山县公卒年六十二赠吏部尚书谥曰忠　　崔倰
按唐书崔佑甫传倰字德长佑甫从子也性介洁以苏州刺史奏课第一迁湖南观察使入为户部侍郎判度支出为凤翔节度使逾年徙河南尹以户部尚书致仕卒　　崔元翰
按唐书崔元翰传元翰名鹏以字行举进士博学宏辞贤良方正皆异等义成李勉表在幕府马燧更表为太原掌书记召拜礼部员外郎窦参秉政引知制诰其训辞温厚有典诰风然性刚褊不能取容于时孤特自持掌诰凡再期不迁罢为比部郎中时已七十余卒其好学老不倦用思精致驰骋班固蔡邕间以自名家　　崔造
按唐书崔造传造字元宰深州安平人李栖筠辟为判官累迁左司员外郎贬信州长史徙建州刺史朱泚乱造辄驰檄比州发所部兵二千以待命德宗嘉之京师平召还擢给事中贞元二年以给事中同中书门下平章事造久在江左疾钱谷诸使罔上或干没自私乃建言天下两税请委本道观察使刺史选官部送京师诸道转运使请悉停时韩滉方领转运有宠于帝朝廷仰其须滉持不可改帝重违之复以滉为江淮转运使余如造请是秋江淮米大集帝美滉功以滉专领度支造惧始托疾辞位乃罢为太子右庶子于是造所请悉罢以忧愧卒　　崔敬
按唐书崔元略传元略父敬贞元时终尚书左丞　　崔绘按唐书崔宁传宁弟密密子绘以文辞称
　　崔叔清
按国史补杜太保在淮南进崔叔清诗百篇德宗谓使者曰此恶诗焉用进时呼为淮敕恶诗　　崔膺
按国史补膺性狂率张建封爱其才随建封行营夜中大呼惊军军士皆怒欲食其肉建封藏之明日置宴其监军曰某与尚书约彼此不得相违建封曰诺监军曰某有请请崔膺建封曰如约逡巡建封曰某有请亦请崔膺合座皆笑然后得免　　崔芊
按玉海唐贞元十六年五月召山人崔芊对延英殿　　崔戎按唐书崔戎传戎字可大元暐从孙也举明经补太子校书郎调蓝田主簿辟淮南李墉府裴度节度太原署参谋时王承宗以镇叛度请戎往谕承宗至泣下乃听命入为殿中侍御史累擢谏议大夫持节剑南为宣抚使还拜给事中出为华州刺史徙兖海沂密观察使民拥留于道不得行戎夜单骑亡去至兖州鉏灭奸吏十余辈民大喜岁余卒子雍　　崔善贞
按万姓统谱善贞浙西布衣德宗时上书阙下暴观察使李锜恃恩骄横惊动天下榷酒漕运锜得专之凡朝廷用事之臣锜以利交余皆干没国用日耗德宗械善贞以锡锜锜预设大坎至则并械瘗中闻者切齿宪宗即位锜反下诏削官爵锜既败送京师腰斩于城西南赠善贞睦州司马　　崔立之
按尚友录立之字斯立元和初为蓝田丞邑庭有老槐四行南墙有巨竹千挺立之日哦松间有问之则曰予方有公事子且去韩愈为蓝田记又赠以诗有暮作千诗转遒劲及深丛见孤罴佳句喧众口等句　　崔敏按万姓统谱敏清河人宪宗时补归州刺史州岩湍悍人多类鸟兽敏治多驯扰改永州刺史俗尚鬼家有禳祷悖于正经莫能禁御敏约束部吏斥其侵牟毁其淫祠戮其妖师于是征贡用集民狎于野　　崔咸按唐书崔咸传咸字重易博州博平人元和初擢进士第又中宏辞郑余庆李夷简皆表在幕府与均礼入朝为侍御史处正特立风采动一时累迁陕虢观察使决事裁剖精明无一毫差吏称为神入拜右散骑常侍秘书监太和八年卒　　崔群
按唐书崔群传群字敦诗贝州武城人未冠举进士陆贽主贡举梁肃荐其有公辅才擢甲科授秘书省校书郎累迁右补阙翰林学士中书舍人数陈谠言宪宗嘉纳进户部侍郎元和十二年以中书侍郎同中书门下平章事是时皇甫镈言利幸于帝阴藉左右求宰相群数言其佞邪不可用既入对及开元天宝事群因曰世谓禄山反为治乱分时臣谓罢张九龄相李林甫则治乱固已分矣左右为感动群以是讽帝故镈衔之帝卒相镈群罢为湖南观察使穆宗立以吏部侍郎召之俄拜御史大夫未几检校兵部尚书充武宁节度使左迁秘书监分司东都改华州刺史历宣歙池观察使进兵部尚书出为荆南节度使召拜吏部尚书　　崔植
按唐书崔佑甫传植字公修佑甫弟婴甫子也佑甫卒帝召植使即丧次终服补弘文生与郑覃同时为补阙皆贤宰相后每朝廷有得失两人者更疏论执誉望蔚然元和中为给事中长庆初拜中书侍郎同中书门下平章事时朝廷悉收河朔三镇而刘总又以幽蓟七州献诸朝且惧部将构乱乃先籍豪锐不检者送京师而朱克融在籍中植与杜元&#不知兵谓藩镇且平不复料天下安危事而克融等羇旅塞踬愿得官自效日诉于前皆抑不与及遣张弘靖赴镇纵克融等北还不数月克融乱复失河朔矣天下尤之植内惭罢为刑部尚书旋授岳鄂观察使未几迁岭南节度使还拜户部尚书终华州刺史　　崔邠
按唐书崔邠传邠字处仁贝州武城人第进士复擢贤良方正授渭南尉迁补阙以鲠亮知名由中书舍人再迁吏部侍郎性温裕沈密行己又简俭宪宗器之裴&#亦荐邠材可宰相会病遂不拜久乃为太常卿知吏部尚书铨故事太常始视事大阅四部乐都人纵观邠自第去帽亲导母舆公卿见者皆避道都人荣之以母忧解卒于丧年六十赠吏部尚书谥曰文简　　崔郾
按唐书崔邠传邠弟郾字广略姿仪伟秀人望而慕之然不可狎也中进士第补集贤校书郎累迁吏部员外郎下不敢欺三迁谏议大夫穆宗立迁给事中敬宗嗣位拜翰林侍讲学士旋进中书舍人迁礼部侍郎出为虢州观察使改鄂岳等州观察使自蔡人叛鄂岳常苦兵江湖盗贼显行郾修治铠仗造蒙冲驶追穷蹑上下千里岁中悉捕平又观察浙西迁检校礼部尚书卒于官赠吏部尚书谥曰德　　崔鄯
按唐书崔邠传邠弟鄯擢进士累迁至左金吾卫大将军暴卒赠礼部尚书　　崔郸
按唐书崔邠传邠弟郸及进士第补渭南尉累除刑部郎中出副杜元&#西川节度府召入为工部侍郎集贤殿学士再迁吏部侍郎由宣歙观察使入为太常卿文宗末擢同中书门下平章事改中书侍郎罢为剑南西川节度使宣宗初以检校尚书右仆射同平章事节度淮南卒于军　　崔弘礼
按唐书崔弘礼传弘礼字从周系出博陵北齐左仆射怀远六世孙及进士第署东都留守吕元膺参谋迁留守判官擢沂汾二州刺史田弘正请朝表弘礼徙卫州还魏博又表为相州刺史长庆初徙河南尹迁河阳节度使徙华州刺史改天平节度使加检校尚书左仆射徙东都留守召还以病自乞改刑部尚书复为留守卒　　崔元略
