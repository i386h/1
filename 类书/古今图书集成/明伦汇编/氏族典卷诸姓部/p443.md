<!-- { "loadSidebar": true } -->
按安陆县志第邑人启科子启科病笃食贫医药无效第割股以求一当妇庹氏恐其少再割肤合上之启科旋愈郡伯高翱旌其门曰孝偕伉俪邑侯高捷赠之扁曰一门双孝　高姓部纪事
北齐书元景安传景安父永永兄祚袭爵陈留王祚卒子景皓嗣天保初诸元帝室亲近者多被诛戮疏宗如景安之徒议欲请姓高氏景皓云岂得弃本宗逐他姓大丈夫宁可玉碎不可瓦全景安遂以此言白显祖乃收景皓诛之由是景安独赐姓高氏自外听从本姓三柳轩杂识淳熙间高昙登对上称其不为高谈梁相戏云高昙不为高谈以何对周益公对云卑牧且为卑牧盖武臣卑牧见知点州

　毛姓部艺文
　　毛氏族谱序　　　　　　　　明锺定余初至须江见山川之秀人物之盛碑铭传记之所载慨然思所谓礼义之乡者其在斯与每与都人士周旋见其冲和谦抑衣布素啜芋蔬事事皆合于古及同姓昆弟相称谓&#并其姓而呼之问其源流支派则高曾之苗裔&#功之行列也间有昭穆越序者间有谑浪过虐者此亦上古朴略之风知和而和习焉不察耳呜呼谁生厉阶至今为梗耶非有守礼秉义确乎不拔者生其间虽欲闲之而无可闲也辛酉冬毛子默持其族谱告予曰默始祖州陵侯宝渡江数传而迁信安又数传而迁邑之清漾有宋谏议公注弹击权奸人称铁面祠部公滂工诗歌与苏文忠公交善所至有惠政主簿公晃与子居正同登绍兴进士精于字学为海内所宗考订详慎砚为之穿学者称为铁砚先生明初取其书定为正韵他如筠守公维瞻祠部公抗指不胜屈子姓繁衍莫能详其世次有广川东坑塘源中睦里畬沙堤诸派惟同里之镇安为最盛明乡进士丽慨然有志于族谱始辑而成书迄辰州守允让订正前后而谱乃大备谱有纶音有系图有奏疏诗文之类分为六集合若干卷又越百余年一瑜兆春昌龄辈踵修之迄今又四十有余载矣板刻散佚余小子默述而识之不敢忘且将有事于续订也愿先生为之序嗟夫田庐坟墓丘墟茂草更姓易氏名湮没而不传者何可胜道毛子乃欲于兵燹式微之后不汨没于流俗而闲之于礼义并涯而止庭流而出从忠信以涉波涛毛子殆加于人一等矣然则斯谱勿以一家视也可以教一邑且可以教天下也夫

　交姓涍姓爻姓庖姓部汇考
凌迪知万姓统谱
　　交姓
交州名见姓苑
　　涍姓
涍南郡见姓苑
　　爻姓
爻见姓苑
　　庖姓
庖见姓苑


　茅姓部汇考
郑樵通志
　　以国为氏
周同
姓国

茅氏周公之后也今济州金乡是其地子孙以国为氏又有茅戎即戎之别裔又邾大夫有茅地茅夷鸿秦有博士茅焦上书说始皇神仙传有茅盈又有茅氏兄弟三人隐句曲山成仙去未知其为茅国之裔或别有茅邑也廖用贤尚友录
　　茅姓
茅东海商音又望出陈留晋陵


　高姓部列传四
　　后梁
　　高万兴
弟
万金

按五代史高万兴传万兴河南人也唐末河西属李茂贞茂贞将胡敬璋为延州刺史万兴与弟万金俱事敬璋为骑将敬璋死万兴兄弟以其部下数千人降梁梁太祖兵屯河中以兵应万兴攻丹州进攻延州乃以万兴为延州刺史忠义军节度使以万金为保大军节度使万兴累迁检校太师兼中书令封渤海郡王贞明四年万金卒乃以万兴为鄜延节度使进封延安郡王徙封北平王梁亡庄宗入洛万兴尝一来朝同光三年卒于镇　　后唐
　　高思继
按五代史高行周传行周父思继兄弟皆以武勇雄于北边为幽州节度使李匡威戍将匡威为其弟匡俦所篡晋王将讨其乱遣人招思继兄弟燕俗重气义思继等闻晋兵为匡威报雠乃从之为晋兵前锋匡俦闻思继兄弟皆叛乃弃城走克用以刘仁恭守幽州以思继为中军都指挥使高氏兄弟分掌燕兵克用谓仁恭曰思继兄弟势倾一方为燕患者必高氏也由是晋尽诛思继兄弟　　高行周
按五代史高行周传行周字尚质妫州人也世为怀戎戍将父思继兄弟皆以武勇雄于北边李克用以刘仁恭守幽州尽诛思继兄弟以其兄子行珪为牙将而思继子行周年十余岁亦收之帐下稍长补以军职守光立以行珪为武州刺史其后守光背晋晋兵攻之守光将元行钦叛兵过武州围行珪月余城中食尽夜缒行周驰入晋见庄宗庄宗因遣明宗救武州行珪乃降晋庄宗时历朔忻岚三州刺史大同军节度使明宗入立徙镇威胜安远卒于镇赠太尉行周隶明宗帐下初为裨将梁晋军河上庄宗遣明宗东袭郓州行周将前军灭梁以功领端州刺史迁绛州明宗时从平朱守殷克王都迁颍州团练使振武军节度使历镇彰武昭义晋高祖时为西京留守徙镇天雄安从进叛以行周为襄州行营都部署讨平之徙镇归德出帝时为侍卫亲军都指挥使是时李彦韬冯玉等用事乃求归镇契丹灭晋汉高祖入京师加行周守中书令徙镇天平封临清王周太祖入立封齐王卒赠尚书令追封秦王有子怀德　　高季兴按五代史南平世家高季兴字贻孙陕州硖石人也本名季昌避后唐献祖庙讳更名季兴少为汴州富人李让家僮让易姓名曰朱友让季兴因冒姓朱氏补制胜军使迁毅勇指挥使天复二年梁兵攻凤翔季兴募勇敢士马景驰城门杀九千余人明年拜宋州刺史从破青州徙颍州防御使复姓高氏梁破襄州以为荆南节度观察留后开平元年拜节度使二年加同中书门下平章事梁衰乃阻兵自固末帝封季兴渤海王唐庄宗入洛季兴来朝同光三年封南平王明宗入立攻之季兴遂臣于吴吴册季兴秦王天成三年卒年七十一谥曰武信　　高从嗣
按十国春秋荆南高从嗣武信王从子也为人骁勇有力喜驰突深入敌军率以为常积功至云猛指挥使天成三年楚武穆王遣许德勋入寇以其子希范为监军使次沙头从嗣恃勇单骑造楚壁请与希范挑战决胜负为楚将廖匡齐所杀王惧遂与楚和　　高允韬按五代史高万兴传万兴子允韬代立长兴元年徙镇安国又徙义成清泰中卒　　后晋
　　高从诲
按五代史南平世家季兴子从诲字遵圣季兴时入梁为供奉官累迁鞍辔库使赐告归宁季兴遂留为马步军都指挥使行军司马季兴卒吴以从诲为荆南节度使惧见讨奉表自归明宗纳之长兴元年封渤海王应顺元年封南平王晋高祖赐以甲马百匹荆南地狭兵弱介于吴越为小国自吴称帝而后南汉与闽蜀皆称帝从诲所向称臣利其赐予诸国皆目为高赖子干佑元年卒年五十八谥曰文献　　高允权按五代史高万兴传万兴弟万金万金子允权开运中肤施令罢居于家时周密为彰信军节度使契丹灭晋延州军乱以允权为留后闻汉高祖起太原遂归汉即拜节度使广顺三年卒　　高审思
按十国春秋吴高审思少事太祖以骁勇名于军中刘信平虔州审思为裨将屡立战功审思为人厚重寡言齐王徐知诰奇之常使总领亲兵及禅代拜寿州节度使加中书令增修城隍守备甚严或谓曰以公威略守此坚城何惧而过为畏懦也审思曰兵机多变不可不惧有备无患策之上也后周师南侵寿州未能卒破人咸思审思遗绩云年七十八卒于镇谥曰忠　　后周
　　高从义
按十国春秋荆南高从义武信王从子也视贞懿王为季父行显德时从义谋作乱其徒高知训告变贞懿王命徙于松滋已而杀之　　高彦俦
按十国春秋后蜀高彦俦太原人也父晖宣威军使彦俦从高祖来蜀历军校为昭武军监押后主嗣位迁邛州刺史改马步使未几领赵州刺史俄为奉銮肃卫都指挥副使改右骁锐马军都指挥使加匡圣马军都指挥使拜武定军节度使周显德初王景向训攻凤州后主令彦俦出兵解围未至闻败军于唐仓因溃归观察判官赵玭闭关不纳以城归周彦俦遁归成都后主不之罪以为右奉銮肃卫都指挥使改功德使广政二十二年出授宁江军都巡检制置招讨使加宣徽北院事昭武军节度使及宋师至夔州彦俦具衣冠望西北再拜登楼纵火自焚死　　辽　　高模翰
按辽史高模翰传模翰一名松渤海人有膂力善骑射好谈兵初太祖平渤海模翰避地高丽王妻以女因罪亡归坐使酒杀人下狱太祖知其才贳之天显十一年唐遣张敬达杨光远帅师五十万攻太原势锐甚石敬瑭遣人求救太宗许之九月征兵出太原模翰与敬达军接战败之太原围解模翰功第一乃授上将军及晋叛盟出师南伐模翰为统军副使兼总左右铁鹞子军下关南城邑数十以功加侍中加太傅晋以魏府节度使杜重威领兵三十万来拒模翰以麾下三百人逆战败之已而杜重威等降车驾入汴加特进检校太师封悊郡开国公为汴州巡检使平汜水诸山土贼迁镇中京天禄二年加开府仪同三司应历初召为中台省右相九年迁左相卒　　高勋按辽史高勋传勋字鼎臣晋北平王信之子性通敏仕晋为合门使会同九年来降太宗入汴授四方馆使好结权贵能服勤大臣多推誉之天禄间为枢密使总汉军事五年刘崇遣使来求封册诏勋册崇为大汉神武皇帝应历初封赵王出为上京留守寻移南京十七年宋略地益津关勋击败之知南院枢密使景宗即位以定策功进王秦保宁中迁南院枢密使以毒药馈驸马都尉萧啜里事觉流铜州寻又谋害尚书令萧思温诏狱诛之没其产皆赐思温家　　高正按辽史高正传正不知何郡人统和初举进士第累迁枢密直学士上将伐高丽遣正先往谕意及还迁右仆射时高丽王询表请入觐上许之遣正率骑兵千人迓之馆于路为高丽将卓思正所围正以势不可敌与麾下壮士突围出士卒死伤者众上悔轻发释其罪明年迁工部侍郎为北院枢密副使开泰五年卒　　宋一
　　高锡
按宋史高锡传锡字天福河中虞乡人家世业儒幼&#悟能属文汉干佑中举进士王晏镇徐州辟掌书记留守西洛又辟河南府推官坐按狱失实夺官周显德初为蔡州防御推官宋初弃官归京师建隆五年以书干宰相范质质奏用为著作佐郎明年迁监察御史拜左拾遗知制诰加屯田员外郎会使清州私受节帅郭宗赂遗责贬莱州司马改均州别驾移陈州太平兴国八年卒　　高彦晖
按宋史康延泽传高彦晖蓟州渔阳人仕契丹为瀛州守将世宗北征以城来降迁耀阶二州刺史王师伐蜀为归州路先锋都指挥使全师雄之乱崔彦进遣彦晖与田钦祚共讨之至导江遇伏发遂不利钦祚潜遁彦晖独与部下十余骑力战皆死之时年七十余　　高怀德
