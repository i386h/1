<!-- { "loadSidebar": true } -->
按后汉书第五伦传伦曾孙种为卫相迁兖州刺史中常侍单超以事陷种坐徙朔方超外孙董援为朔方太守&#怒以待之初种为卫相以门下掾孙斌贤善遇之及当徙斥斌具闻超谋乃谓其友人同县闾子直及高密甄子然曰盖盗憎其主从来旧矣第五使君当投裔土而单超外属为彼郡守夫危者易仆可为寒心吾今方追使君庶免其难若奉使君以还将以付子二人曰子其行矣是吾心也于是斌将侠客晨夜追种及之于太原遮险格杀送吏因下马与种斌自步从一日一夜行四百余里遂得脱归种匿于闾甄氏数年会赦出　　孙嵩
按后汉书赵歧传歧为京兆尹延笃功曹中常侍唐衡兄玹为京兆虎牙都尉歧数为贬议玹深毒恨延熹元年玹为京兆尹歧惧祸及逃避之江淮海岱靡所不历自匿姓名卖饼北海市中时安丘孙嵩年二十余游市见歧察非常人停车呼与共载歧惧失色嵩乃下帷令骑屏行人密问歧曰视子非卖饼者乃相问而色动不有重怨即亡命乎我北海孙宾石阖门百口埶能相济歧素闻嵩名即以实告之遂以俱归嵩先入白母曰出行乃得死友迎入上堂飨之极欢藏歧复壁中数年后诸唐死灭因赦乃出　　孙羌
按后汉书桓帝本纪延熹六年陇西太守孙羌讨滇那羌破之　　孙期
按后汉书孙期传期字仲彧济阴成武人少为诸生习京氏易古文尚书家贫事母至孝牧豕于大泽中以奉养焉远人从其学者皆执经垄畔以追之里落化其仁让黄巾贼起过期里陌相约不犯孙先生舍郡举方正遣吏赍羊酒请期期驱豕入草不顾司徒黄琬特辟不行终于家　　孙干
按蜀志孙干传干字公佑北海人也先主领徐州辟为从事后随从周旋先主之背曹公遣干自结袁绍将适荆州干又与麋竺俱使刘表皆如意指先主定益州干自从事中郎为秉忠将军见礼次麋竺与简雍同等顷之卒　　魏
　　孙礼
按魏志孙礼传礼字德达涿郡容城人也太祖平幽州召为司空军谋掾后除河间郡丞稍迁荥阳都尉徙为鲁相迁阳平太守入为尚书明帝方修宫室而节气不和天下少谷礼固争罢役明帝临崩以曹爽为大将军拜礼大将军长史礼亮直不挠爽弗便也以为扬州刺史吴将全琮来侵礼躬勒卫兵御之战于芍陂贼退诏书慰劳赐绢七百匹皆以付亡者家征拜少府出为荆州刺史迁冀州牧清河平原争界八年更二刺史靡能决之礼到案图宜属平原而曹爽信清河言下书云图不可用礼上疏辄束带着履驾车待放爽大怒劾礼怨望在家期年众人多以为言除城门校尉时鲜卑数寇边乃以礼为并州刺史加振武将军爽诛后入为司隶校尉嘉平二年薨孙元嗣　　孙观
按王沉魏书观字仲台与臧霸俱起讨黄巾拜骑都尉战常先登征定青徐群贼功次于霸迁青州刺史从征孙权于濡须口为流矢所中伤左足力战不顾太祖劳之曰将军不当为国爱身乎　　孙资
按魏志刘放传魏国既建放与太原孙资俱为秘书郎先是资亦历县令参丞相军事黄初初改秘书为中书以资为令加给事中遂掌机密明帝即位尤见宠任太和末吴遣将周贺浮海诣辽东招诱公孙渊帝欲邀讨之朝议多以为不可惟资决行策果大破之景初二年辽东平定以参谋之功进爵中都侯其年帝寝疾帝引见放资放资因深陈宜速召太尉司马宣王纲维皇室帝崩齐王即位以放资决定大谋封爱子一人亭侯次子骑都尉正始元年加右光禄大夫六年转卫将军嘉平二年放薨资逊位归第就拜骠骑将军转侍中三年薨子宏嗣放资既善承顺主上又未尝显言得失抑辛毗而助王思以是获讥于世然时因群臣谏诤扶赞其义并密陈损益不专导谀言云　　孙该
按文章叙录该字公达强志好学年二十上计掾召为郎中着魏书迁博士司徒右长史复还入著作景元二年卒官　　吴
　　孙坚（
按帝王受命而兴非一姓之所得私故于皇极典特立帝纪而兹典不载孙权虽称　　大号正统不归仍列传中聊以示升降之意云）按吴志孙坚传坚字文台吴郡富春人盖孙武之后也少为县吏年十七与父共载船至钱唐会海贼胡玉等从匏里上掠取贾人财物方于岸上分之坚行操刀上岸以手东西指麾若分部人兵以罗遮贼状贼望见以为官兵捕之即委财物散走坚追斩得一级以还由是显闻府召署假尉会稽妖贼许昌起坚以郡司马募召精勇讨破之是岁熹平元年也刺史臧旻列上功状诏书除坚盐渎丞数岁徙盱眙丞又徙下邳丞中平元年黄巾贼帅张角起于魏郡托有神灵天下响应汉遣车骑将军皇甫嵩中郎将朱&#将兵讨击之&#表请坚为佐军司马坚与&#并力奋击所向无前遂大破之&#具以状闻上拜坚别部司马边章韩遂作乱凉州中郎将董卓拒讨无功中平三年遣司空张温西讨章等温表请坚与参军事章遂闻大兵向至党众离散皆乞降军还拜坚议郎时长沙贼区星自称将军众万余人攻围城邑乃以坚为长沙太守到郡亲率将士克破星等周朝郭石亦帅徒众起于零桂与星相应遂越境寻讨三郡肃然汉朝录前后功封坚乌程侯灵帝崩卓擅朝政横恣京城诸州郡并兴义兵欲以讨卓坚亦举兵到鲁阳与袁术相见术表坚行破卤将军领豫州刺史遂治兵于鲁阳城进军讨卓卓遣步骑数万人逆坚见坚士众甚整不敢攻城乃引还初平三年术使坚征荆州击刘表表遣黄祖逆于樊邓之间坚击破之追渡汉水遂围襄阳单马行岘山为祖军士所射杀坚四子策权翊匡权既称尊号谥坚曰武烈皇帝　　孙静
按吴志孙静传静字幼台坚季弟也坚始举事静纠合乡曲及宗室五六百人以为保障众咸附焉策破刘繇定诸县进攻会稽遣人请静静将家属与策会于钱唐策定会稽表拜静为奋武校尉欲授之重任静恋坟墓宗族不乐出仕求留镇守策从之权统事就迁昭义中郎将终于家有五子皓瑜皎奂谦皓三子绰超恭超为偏将军恭生峻绰生綝　　孙策
按吴志孙坚传坚子策字伯符坚初兴义兵策将母徙居舒与周瑜相友收合士大夫江淮间人咸向之坚薨还葬曲阿已乃渡江居江都徐州牧陶谦深忌策策舅吴景时为丹阳太守策乃载母徙曲阿就景因缘召募得数百人兴平元年从袁术术甚奇之以坚部曲还策太傅马日磾杖节安集关东在寿春以礼辟策表拜怀义校尉术大将乔蕤张勋皆倾心敬焉术常叹曰使术有子如孙郎死复何恨先是刘繇为扬州刺史州旧治寿春寿春术已据之繇乃渡江治曲阿时吴景尚在丹阳繇至迫逐之景退舍历阳繇遣樊能于麋陈横屯江津张英屯当利口以距术卫以景为督军中郎将将兵击英等连年不克策乃说术乞助景等平定江东术表策为折冲校尉行殄寇将军所向皆破莫敢当其锋策为人美姿颜好笑语性阔达听受善于用人是以士民见者莫不尽心乐为致死刘繇弃军逃遁诸郡守皆捐城郭奔走吴人严白虎等众各万余人处处屯聚吴景等欲先击破虎等乃至会稽策曰虎等群盗非有大志此成禽耳遂引兵渡浙江据会稽屠东治乃攻破虎等尽更置长吏策自领会稽太守时袁术僭号策以书责而绝之曹公表策为讨逆将军封为吴侯建安五年曹公与袁绍相拒于官渡策阴欲袭许迎汉帝密治兵部署诸将未发会为故吴郡太守许贡客所杀先是策杀贡贡小子与客亡匿江边策单骑出卒与客遇客击伤策时年二十六权称尊号追谥策曰长沙桓王封子绍为吴侯后改封上虞侯绍卒子奉嗣孙皓时讹言谓奉当立诛死　　孙权
按吴志孙权传权字仲谋兄策既定诸郡时权年十五以为阳羡长郡察孝廉州举茂才行奉义校尉建安五年策薨以事授权是时惟有会稽吴郡丹阳豫章庐陵然深险之地犹未尽从而天下英豪在州郡宾旅寄寓之士以安危去就为意未有君臣之固张昭周瑜等谓权可与共成大业故委心而服事焉曹公表权为讨卤将军领会稽太守十三年征黄祖枭其首荆州牧刘表死曹公临其境表子琮举众以降刘备使诸葛亮诣权权遣周瑜程普等与备破曹公军十四年刘备表权行车骑将军领徐州牧二十二年权令徐详诣曹公请降二十四年权征关羽潘璋司马马忠获羽遂定荆州曹公表权为骠骑将军假节领荆州牧封南昌侯二十五年曹公薨太子丕称尊号权使命称藩十一月策命权为吴王黄武元年陆逊攻蜀大破之魏征任子权不受黄龙元年即皇帝位三年会稽南始平言嘉禾生改明年元嘉禾赤乌集于殿前又改年赤乌十三年神人授书告以改年立后太元元年立皇后潘氏大赦改年二年二月改元为神凤夏四月薨时年七十一谥曰大皇帝　　孙翊按吴志孙翊传翊字叔弼权弟也骁悍果烈有兄策风太守朱治举孝廉司空辟建安八年以偏将军领丹阳太守时年二十后为左右边鸿所杀　　孙匡
按吴志孙匡传匡字季佐翊弟也举孝廉茂才未试用卒时年二十余　　孙朗
按吴录坚少子朗庶生也一名仁
　　孙贲
按吴志孙贲传贲字伯阳父羌字圣壹坚同产兄也贲早失二亲弟辅婴孩贲自赡育友爱甚笃为郡督邮守长坚于长沙举义兵贲去吏从征伐坚薨贲摄帅余众扶送灵柩后袁术徙寿春贲又依之术从兄绍用会稽周昂为九江太守绍与术不协术遣贲攻破昂于阴陵术表贲领豫州刺史转丹阳都尉行征卤将军击刘繇繇走豫章术僭号署置百官除贲九江太守贲不就弃妻孥还江南时策已平吴会二郡贲与策征庐江太守刘勋江夏太守黄祖军旋闻繇病死过定豫章上贲领太守后封都亭侯建安十三年使者刘隐奉诏拜贲为征卤将军领郡如故在官十一年卒　　孙辅
按吴志孙辅传辅字国仪贲弟也以扬武校尉佐孙策平三郡策讨丹阳七县使辅西屯历阳以拒袁术策西袭庐江太守刘勋辅随从身先士卒有功策立辅为庐陵太守迁平南将军假节领交州刺史遣使与曹公相闻事觉权幽系之数岁卒子兴昭伟昕皆历列位　　孙瑜
按吴志孙静传静子瑜字仲异以恭义校尉始领兵众是时宾客诸将多江西人瑜虚心绥抚得其欢心建安九年领丹阳太守为众所附加绥远将军十一年与周瑜共讨麻保二屯破之后从权拒曹公于濡须权欲交战瑜说权持重权不从军果无功迁奋威将军是时诸将皆以军务为事而瑜好乐坟典虽在戎旅诵声不绝年三十九建安二十年卒瑜五子弥熙耀曼纮曼至将军封侯　　孙皎
按吴志孙静传静子皎字叔朗始拜护军校尉领众二千余人是时曹公数出濡须皎每赴拒号为精锐迁都护征卤将军代程普督夏口黄盖及兄瑜卒又并其军赐沙羡云杜南新市竟陵为奉邑自置长吏轻财能施善于交结江淮间多归附者后吕蒙当袭南郡权以蒙为大督命皎为后继禽关羽定荆州皎有力焉建安二十四年卒权追录其功封子引为丹阳侯引卒无子弟晞嗣领兵有罪自杀国除弟咨弥仪皆将军封侯咨羽林督仪无难督咨为滕引所杀仪为孙峻所害　　孙奂
