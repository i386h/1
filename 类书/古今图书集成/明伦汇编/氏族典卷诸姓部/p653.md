<!-- { "loadSidebar": true } -->
按明外史陈子龙传唐自彩达州人临安知县杭州失守与从子阶豫逃山中有言自彩受鲁王敕阴部署为变遂被捕获自彩麾阶豫走不从两人竟同死　　唐全昌按明外史侯峒曾传嘉定城破里人唐全昌不屈死妻亦从死　　唐姚端
按上海县志姚端字震阳本姓陈生而失母祖母将弃诸野同里唐守仁见而哀之乞以归求乳于比邻姚氏乳之稍长自知为陈氏子窃归省其父父已娶后母性妒忌见其归辄持杖逐之甚则掷以刃如是者数四而守仁故无子畜之慈姚端乃继唐氏其曰姚端者示不忘姚氏也守仁家贫年老姚端甫十四即主家政贸迁有无事守仁克尽孝道生养死葬悉以礼性惇谨不苟言笑然乐善好施能周人之急明末岁饥煮粥以食饿者日活数十百人置义田若干亩设义船于永济渡往来者咸颂惠焉有子四人孙十人皆有文名于时当事者重其行屡举乡饮宾云　　唐振按阳信县志振字仕威为大兴幕母以道远不就养振留妻供朝夕单骑之任甫数月梦母入松林寤而哭曰母入林是将就木矣遂解官归及抵家母果病危振跪曰儿至矣母苏张目曰我儿至死复何憾振仆地大恸焚香祈代亲尝汤药以进母病愈复历三载而终人皆以为诚孝所感　　唐&#
按武进县志&#字国秀由乡举选信阳知州累官永州知府自以不能逮事父母读诗至明发不寐有怀二人辄然掩卷因以有怀自号信阳诸生有制中庐墓者&#躬式其庐先世遗田三百亩屋一区官四十余年无所增益　　唐保八
按句容县志保八崇德乡人性至孝幼丧母力穑以养继母朱氏得父欢父殁奉继母益孝尝值岁凶保八罄所有得米以供母而与妻子啖草实有子方二岁朱氏减食哺之保八虑不能兼济弃子于池中妻救之得存复因锄地得窖钱三斗举家赖以全活时人号以唐郭巨云　　唐楚善
按贵州通志楚善婺川县人耕读勤俭不乐仕进好赈施宗族不能嫁娶丧葬者皆赖其助年七十始生一子且见二孙人以为隐德所致寿百十有七
　王姓部列传二十四
　　明三
　　王时中
按明外史李钺传王时中字道夫黄县人弘治三年进士授鄢陵知县召拜御史督察畿辅马政正德初出按宣大逮系武职贪污者百余为东厂太监丘聚所奏刘瑾捕时中下诏狱谪戍铁岭卫瑾诛起四川副使迁湖广按察使以右佥都御史巡抚宁夏世宗立召为右副都御史父丧除起故官历兵部左侍郎代李钺为尚书为言官李鸣鹤等所劾帝令归听勘兵部尚书李承勋卒复起时中代之调刑部尚书坐论御史冯恩狱落职闲住始恩疏诋时中及是以宽恩得罪时称为长者久之遇赦复官致仕　　王宪
按明外史王宪传宪字维纲东平人弘治三年进士历知阜平滑二县召拜御史正德初擢大理寺丞迁右佥都御史清理甘肃屯田进右副都御史巡抚辽东历郧阳大同以应州御寇功荫锦衣世百户迁户部右侍郎改抚陕西入为兵部右侍郎武宗南征命督理军储颇附权幸驾旋以中旨代王琼为兵部尚书世宗即位为给事中史道劾罢嘉靖四年廷推为三边总制加太子太保张璁桂欲用王琼为总制乃改宪南京兵部尚书已入为左都御史朔州告急廷推宪总督宣大宪不肯行给事中夏言赵廷瑞劾宪托疾避难复罢归未几帝念宪召为兵部尚书居数年引年归卒谥康毅　　王哲
按吴江县志哲字思德弘治庚戌进士授监察御史巡按福建十年巡按广东南海十三村负固哲轻骑至其巢谕以祸福皆感泣解散父丧去官十五年再按江西镇守太监董让怙势骄纵哲首劾之宁王宸濠横甚亦敛迹不敢忤民为之谣曰江西有一哲六月飞霜雪天下有十哲太平无休歇十六年迁山东按察司副使备兵临清时刘瑾初得志中官有忤瑾斥南京者道死临清哲具棺埋之正德三年升广东按察使明年擢南京都察院右佥都御史管理操江寻改巡视南赣会江西盗起朝命往抚哲至黜贪吏去苛政盗皆解散宸濠常以计去守臣之异己者哲自宸濠所宴归而病人谓宸濠中以毒遂以疾乞归逾岁毒发卒　　王承裕
按明外史王恕传恕子承裕字天宇举弘治六年进士恕致政即令承裕告归侍养起授兵科给事中出理山东河南屯田武宗立屡迁吏科都给事中以言事忤刘瑾罚米输塞上再迁太仆卿嘉靖六年累官南京户部尚书在部三年致仕卒谥康僖　　王献臣
按明外史王献臣传献臣字敬止其先吴人隶籍锦衣卫弘治六年举进士授行人擢御史巡大同边尝令部卒导从游山为东厂缉事者所发命杖谪上杭丞十七年复以张天祥事被逮谪广东驿丞武宗立迁永嘉知县　　王良臣
按明外史赵佑传王良臣陈州人弘治六年进士官南京御史刘瑾逮南京科道良臣方清军江西驰疏请宥之瑾怒逮下诏狱廷杖三十斥为民瑾诛起山东副使终按察使　　王缜
按明外史王缜传缜字文哲东莞人登弘治六年进士选庶吉士授兵科给事中累迁工科都给事中正德元年出为山西右参政历福建布政使迁右副都御史巡抚苏松诸府协平江西贼王浩调郧阳巡抚迁南京刑部右侍郎嘉靖二年就擢户部尚书卒官　　王恂按万姓统谱恂字用诚公安人由进士授检讨大理寺丞巡抚贵州赈穷掩胳民夷怀畏迁国子祭酒博学工文操行简约年五十九卒于任归家之日行李萧然有诚斋文集藏于家　　王震
按万姓统谱震字威远邢台人登弘治癸丑进士历任户部主事员外郎中出纳钱谷克称厥职升湖广郧阳知府六年当道累以廉足以律身才足以莅政行己无玷遇事有为及政事举而尽官守之责抚字勤而得近民之体以荐之升河南参政有安储王平群盗功转左右布政升应天府尹致仕归图书千余卷悉送至郡庠以资士子诵读其孝思之纯至老不衰建永感堂以志不忘　　王瓒
按浙江通志瓒字思献永嘉人弘治乙卯乡试第三人丙辰进士及第第二人充经筵讲官进讲举直错枉以讽逆瑾瑾怒&#旨诘责几得祸迁国子司业瑾诛进南祭酒改北祭酒擢礼部侍郎时车驾数巡幸储位久虚乃疏请育宗室一人于宫中并乞回銮语甚切直持节封玉山王世宗继统瓒适署部事会以母忧归卒赠礼部尚书谥文定　　王佐
按山西通志佐字汝&#潞州人弘治乙卯举人授汝宁西平知县始至即招徕失业清理滞狱时称廉平会齐鲁间盗起令民筑城浚池大修战具及贼延及河南闻西平有备不敢犯久之贼势猖獗佐遣其室李携其子归家曰不可使先人无后会贼拥众数万奄至城下呼曰纳我馆之出而子女发而金帛则可免佐曰是尚可以为邑哉乃誓士民昼夜严守且射死其首领贼攻益急三日无援城陷被执贼射佐佐大骂贼又挺刃佐颈抑之就跪佐曰我天子命官恨不能斩汝有死而已膝不可屈也遂杀而裂之事闻赠光禄少卿谕祭一坛荫孤为国子生自后诸路闻风相继坚守贼奔窜无所得卒以歼灭故刘龙称其有反正功与唐张巡一揆云　　王涣
按明外史叶钊传王涣字时霖象山人弘治九年进士由长乐知县征授御史正德元年灾异纷然条上应天要道五事语多斥宦官明年出视山海诸关以病谢事未行盗发其部内都御史刘宇承刘瑾指劾涣失报逮下诏狱杖之斥为民瑾败复官致仕　　王九思按名山藏文苑记九思字敬夫鄠人眉目清秀颜色充和如神仙中人姿仪冠朝士登弘治丙辰进士李东阳当国为清新流丽之诗和平畅达之文士林宗尚而九思亦学其体考选庶吉士契东阳意遂得选首授翰林检讨一时为之语曰上有三老下有三讨言其文体一律也及李梦阳起而倡古文辞九思一洗旧习从之东阳因呼九思梦阳文为子字股盖以其互称子为重也刘瑾调诸翰林为诸曹郎九思得吏部主事历文选郎中瑾诛坐瑾党罢九思闲美风流不羁拘礼节而谈笑有韵座有士则言文章座有释则言禅定座有道则言摄养座有农有商则言耕种货殖以至百工技艺皆随所见与之谈说无不欢快下及艳曲小令亦新奇工美极人情之致与康海&#名善歌而弹琵琶次之所著有游春记碧山乐府皆其小令艳曲之行世者也嘉靖初有荐九思纂修实录者其所同罢吏部摘游春记毁于当路云记中所借姓名李林甫者指李东阳也杨国忠者指杨廷和也贾婆婆者指贾咏也坐此竟已九思闻之更作小词自嘲云老而丧明四方求文口占授人疾书不给年八十二卒　　王崇献
按兖州府志崇献字季征珣第四子也弘治丙辰进士选翰林院庶吉士后改礼部主事以逆瑾擅权引疾告归瑾衔其避也削籍为民瑾诛改兵部主事时山东江浙巨寇称乱崇献条陈六事悉见采用寻升郎中南京尚宝司卿复引疾去嘉靖戊子用言者荐起为南京通政司右参议再晋南京太仆寺卿癸巳拜左佥都御史巡抚宁夏乞归　　王守仁
按万姓统谱守仁字伯安世称阳明先生浙江余姚人弘治己未进士授刑部主事劾刘瑾逮狱谪贵州龙场驿丞升庐陵知县吏部主事正德间巡抚南赣讨平宸濠升南京兵部尚书封新建伯被谮削爵隆庆改元赠侯谥文成议祀孔庙子正亿嗣伯爵守仁才高学邃兼资文武英敏天成机权莫测其用兵也训练严明筹画精密对客笑谈万众遄集擒酋斩馘献凯辕门左右尚不知也直所谓天生豪杰特立于斯世者也岂近世名卿所及哉　　王軏
按明外史王軏传軏开平卫人弘治十二年进士正德初历工部员外郎屡迁山东左布政使嘉靖初入为顺天府尹迁右副都御史巡抚四川就拜工部右侍郎召还改户部进左侍郎初軏之平陇政也以陇氏无后请改设流官遂改芒部为镇雄府擢重庆通判程洸为试知府陇氏旧部沙保等攻执洸夺其印欲复立陇氏后巡抚王廷相等破保洸得还御史戴金言芒部改流之议诸司咸执不可軏徇洸邪说违众独行致疆场不靖遂罢軏官寻以李承勋荐起故官迁南京户部尚书就改兵部参赞机务居四年以老乞罢疏中言享年若干帝以为非告君体勒为民久之卒　　王源
按明外史吴景传正德中四川佥事王源行部川北会蓝廷瑞鄢本恕等掠通巴至营山源率典史邓俊御之皆为所杀源五台人弘治十二年进士　　王原
按明外史王原传原文安人襁褓时父珣以家贫役重逃去不知所之原稍长问父所在母告以故原大悲痛及娶妻月余原号哭与母别遍历山东数年转至辉县夜宿野寺门外天将曙一僧启门出骇曰若何人原曰文安人寻父而来僧引入禅堂老僧怜而予之粥珣方执爨下老僧素知为文安人乃语之曰汝识此少年乎曰不识也曰此若同里曷问之珣问汝父谓谁原以珣名对珣呼原乳名原泣曰是也相抱持哭悲感旁人原竟迎父以归后原子孙多仕宦者　　王雄
按明外史胡献传永清王雄为行人弘治十三年大同有警命保国公朱晖御之雄极言晖不足任且请罢中官监督以重将权苗逵方督晖军谓雄阻军谪云南浪穹丞　　王廷相
