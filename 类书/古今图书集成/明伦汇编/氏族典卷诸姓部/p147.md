<!-- { "loadSidebar": true } -->
按万姓统谱东美范阳人大历中为吴令历太常博士考功员外郎咸举其职与韩会张正则崔造为友好谈经济之略尝以王佐自许天下士大夫谓之四夔亦期以相器云　　卢征
按唐书刘晏传卢征幽州人晏荐为殿中侍御史晏得罪贬珍州司户参军元琇判度支荐为员外郎琇得罪贬秀州长史三迁给事中户部侍郎窦参善之方倚以代己会同州刺史缺参请用尚书左丞赵憬德宗恶参欲间其腹心更用征为之久乃徙华州厚结权近冀进用同华地迫而贫所献尝觳陋至征厚赋敛有所奉入辄加常数人不堪其求　　卢杞
按唐书卢杞传杞字子良父弈见忠义传杞有口才体陋甚鬼貌蓝色不耻恶衣菲食人未悟其不情咸谓有祖风节藉荫为清道率府兵曹参军仆固怀恩辟朔方府掌书记病免补鸿胪丞出为忠州刺史稍迁吏部郎中为虢州刺史俄召为御史中丞论奏无不合逾年迁大夫不阅旬擢门下侍郎同中书门下平章事既得志险贼露天下痛愤士议哗沸皆指目杞帝始悟贬为新州司马俄徙吉州长史贞元元年诏拜饶州刺史谏臣极言杞罪乃诏为澧州别驾杞遂死澧州初尚父郭子仪病甚百官造省不屏姬侍及杞至则屏之隐几而待家人怪问其故子仪曰彼外陋内险左右见必笑使后得权吾族无类矣　　卢元辅按唐书卢弈传弈子杞杞子元辅字子望少以清行闻擢进士补崇文校书郎杞死德宗念之不忘拜元辅左拾遗历杭常绛三州刺史课当最召授吏部郎中进为兵部侍郎为华州刺史卒元辅端静介正能绍其祖　　卢迈
按唐书卢迈传迈字子元河南人举明经入第补太子正字以拔萃调河南主簿公卿交荐之擢右补阙三迁吏部员外郎出为滁州刺史召还再迁谏议大夫数条当世利病进给事中改尚书右丞以本官同中书门下平章事进中书侍郎时陆贽赵憬专大政迈居中治身循法无它过久之暴眩舆还第罢为太子宾客卒迈再娶无子或劝畜姬媵对曰兄弟之子犹子也可以主后所得禀赐皆赈&#旧之乏其从父弟起丧还洛阳过都迈奏请往哭之尽哀时执政自以宰相尊五服皆不过从问吊而迈独不徇时议者重其仁而亮云　　卢虔
按唐书卢从史传从史父虔好学由进士第历御史秘书监　　卢从史
按唐书卢从史传从史其先在元魏时为盛族从史少好骑射游泽潞间节度使李长荣署为督将贞元后藩臣阙德宗必取本军所喜戴者授之从史在潞奸狯得志又善附迎中人会长荣卒即擢拜昭义节度副大使既得志恣不道元和中丁父丧去官从史即献计诛王承宗阴向帝旨夺服领泽潞因诏讨贼而勒兵逗留上书求兼宰相且诬诸军与贼通兵未可进宪宗患之初神策中尉吐突承璀与对垒从史时过其营饮博帝用裴&#谋敕承璀图之承璀伏壮士幕下伺其来与语士突起捽持出帐后缚内车中夜疾驰出境五年夏四月有诏疏从史罪恶贬欢州司马赐死子继宗等并徙岭南　　卢群
按唐书卢群传群字载初系出范阳少学于垂山淮南陈少游闻其名奏署幕府已而荐诸朝李希烈反以监察御史为江西行营粮料使嗣曹王皋节度江西奏为判官皋徙荆襄皆从其府以劲正闻入为侍御史累迁兵部郎中淮西吴少诚擅决司洧水溉田使者止之不奉诏命群临诘少诚感悦不敢桀以奉使称旨迁检校秘书监郑滑节度行军司马姚南仲入朝即以群代节度卒赠工部尚书　　卢景亮
按唐书卢景亮传景亮字长晦幽州范阳人少孤学无不览第进士宏辞授秘书郎张延赏节度荆南表为枝江尉掌书记入迁右补阙景亮志义崒然多激发与穆质同在谏争地书数上鲠毅无所回宰相李泌劾景亮等贬为朗州司马废抑二十年至宪宗时由和州别驾召还再迁中书舍人景亮善属文根于忠仁有经国志元和初卒赠礼部侍郎　　卢坦
按唐书卢坦传坦字保衡河南洛阳人仕为河南尉李复为郑滑节度使表为判官复卒坦从复丧归东都为寿安令累为刑部郎中兼侍御史知杂事迁中丞裴均为仆射将居谏议常侍上坦引故事及姚南仲旧比均怒遂罢为左庶子数月拜宣歙池观察使再迁户部侍郎判度支河毁西受降城宰相李吉甫议徙天德坦曰非便吉甫不悦出坦为东川节度元和十二年卒赠礼部尚书　　卢同
按唐书韩愈传卢同居东都愈为河南令爱其诗厚礼之同自号玉川子尝为月蚀诗以讥切元和逆党愈称其工　　卢宗回
按万姓统谱宗回字望渊南海人少时读书忘寝食同舍郎嫉之殴宗回宗回逊谢不校举元和进士累官集贤校理　　卢处
按万姓统谱处复州刺史孟郊诗知音不韵俗独立占古风忽挂触邪冠远逐南飞鸿肃肃太守章明明华毂躬高原无平路楚水有惊　　卢嗣立
按万姓统谱嗣立秋浦人登第后吏部侍郎高元裕以诗与知举陈商有中丞为国拔贤才寒畯欣逢藻鉴开之句　　卢耽
按万姓统谱耽擢两川节度使时蛮酋入寇耽竭力守御蛮以梯冲四攻成都耽命突将以钩环挽之不得近遂投火沃油以焚之蛮遂夜遁　　卢弘宣
按唐书卢弘宣传弘宣字子章元和中擢进士第郑权帅襄阳辟署幕府裴度留守东都表为判官迁累给事中开成中迁京兆尹刑部侍郎拜剑南东川节度使徙义武弘宣性宽厚政目简省人便安之然犯者不甚贷初诏赐其军粟三十万斛贮飞狐弘宣计挽费不能满直敕吏守之明年春大旱教民随力往取时幽魏饥甚独易定自如至秋悉收所贷军食以饶历工部尚书秘书监以太子少傅致仕卒子告　　卢士玫按唐书卢士玫传士玫山东人以文儒进为吏部员外郎再迁知京兆尹刘总入朝与士玫故内姻乃请析瀛郑两州用士玫为观察使诏可俄而幽州乱朱克融袭之朝廷欲重其任就加节度使士玫空家赀助军然部卒多家幽州阴导克融入故士玫阖府皆见囚幽州天子赦克融得还以太子宾客分司东都除虢州刺史复为宾客卒　　卢简辞
按唐书卢简辞传简辞字子策第进士历佐帅府入迁侍御史习知法令及台阁旧事李程镇太原表为节度判官入授考功员外郎累擢湖南浙西观察使以检校工部尚书为忠武节度使徙山南东道坐事贬衢州刺史卒　　卢简能
按万姓统谱简能字子拙登第后再辞藩府入为监察御史太和九年由驾部员外检校司封郎中充凤翔节度判官时郑注得幸李训与之谋诛宦官俾注镇凤翔仍妙选当时才俊以为宾佐简能与萧俯弟杰钱起子可复皆为训所选后注及训败注诛简能萧杰等四人皆为监军使所害　　卢钧
按唐书卢钧传钧字子和系出范阳徙京兆蓝田举进士中第以拔萃补秘书正字从李绛为山南府推官调长安尉又从裴度为太原观察支使迁监察御史争宋申锡狱知名进吏部郎中出为常州刺史迁给事中拜华州刺史擢岭南节度使专以清静治南方服其德不惩而化以户部侍郎召判户部会昌中汉水害襄阳拜钧山南东道节度使筑堤六千步以障汉暴王师伐刘稹武宗以钧宽厚能得众诏兼节度昭义军会稹死敕进检校兵部尚书专领昭义镇将白惟信保潞城未下钧次高平惟信献款钧即拜检校尚书左仆射宣宗即位改吏部尚书会刘约暴死家僮五百无所仰衣食思乱乃授钧宣武节度使人情妥然召入复为吏部尚书迁检校司空太子少师封范阳郡公节度河东大中九年召为左仆射令狐绹恶之罢仆射以检校司空守太子太师举朝咎绹为媢贤绹闻言于帝即以钧同中书门下平章事为山南西道节度使俄检校司徒为东都留守懿宗初复节度宣武辞不拜以太保致仕卒赠太傅谥曰元　　卢简方
按唐书卢简方传简方失其系世不知所以进卢钧镇太原表为节度府判官会党项羌叛钧使简方督兵乘边旁河相险集树&#鄣自神山至鹿泉县三百里扈遏其冲贼不得骋候逻便之累迁江州刺史徙大同军防御使大开屯田练兵侈斗沙陀畏附擢义昌节度使入拜太仆卿领大同节度久之徙振武军道病卒　　卢简求
按唐书卢简辞传简辞弟简求字子臧始从江西王仲舒幕府两为裴度元稹所辟又佐牛僧孺镇襄阳人迁户部员外郎会昌中历苏寿二州刺史大中九年党项扰边拜泾原渭武节度使徙义武凤翔河东三镇简求为政长权变文不害居边善绥御人皆安之久之辞疾以太子少师致仕还东都卒子嗣业汝弼皆中进士第　　卢弘止
按唐书卢简辞传简辞弟弘止字子强佐刘悟府累擢监察御史沈传师表为江西团练副使入拜侍御史累迁给事中会昌中为河北两镇宣慰使还拜工部侍郎以户部领度支逾年出为武宁节度使徐自王智兴后吏卒骄沓银刀军尤不法弘止戮其尤无状者终弘止治不敢哗徙宣武卒于镇子虔灌终秘书监　　卢告
按唐书卢弘宣传弘宣子告字子有及进士第终给事中　　卢储
按摭言卢储举进士投卷谒尚书李翱翱置几案间长女及笄谓小青衣曰此人必为状元翱以女妻之明年果状元及第成婚之夕储赋诗曰昔年曾向玉京游第一仙人许状头今日已成秦晋约早教鸾凤下妆楼　　卢祥
按万姓统谱祥会昌中为唐州刺史兴复水堰甚有劳绩　　卢肇
按万姓统谱肇宜春人自幼颖拔不群会昌中进士第一累官集贤学士历歙宣池吉四州刺史所至有治声有文标集三卷子文秀咸通间登进士官至弘文馆学士　　卢商
按唐书郑肃传肃罢政事帝以卢商代之商字为臣蚤孤家窭困能以学自奋举进士拔萃皆中由校书郎佐宣歙西川幕府入朝累十余迁至大理卿为苏州刺史进浙西观察使召为刑部侍郎京兆尹方伐潞诏商以户部侍郎判度支出为东川节度使以兵部侍郎还判度支擢中书侍郎同中书门下平章事范阳郡公大中元年春旱诏商理囚系于尚书省误纵死罪罢为武昌军节度使以疾解拜户部尚书卒　　卢知猷按唐书卢简辞传简辞子知猷字子中进士第登宏辞补秘书省正字萧邺镇荆南剑南再辟掌书记入迁右补阙出为饶州刺史以政最闻累迁中书舍人朱玫乱避难不出僖宗还京召拜工部侍郎史馆修撰历太常卿户部尚书至太子太师昭宗为刘季述所幽感愤卒赠太尉知猷器量浑厚世推为长者善书有楷法文辞赡丽子文度亦贵显　　卢嗣业
按万姓统谱嗣业简求之子进士登第累辟使府广明初以长安尉直昭文馆左拾遗右补阙王铎征兵收两京辟为都统判官检校礼部郎中卒　　卢携
按唐书卢携传携字子升其先本范阳世居郑擢进士第被辟浙东府入朝为右拾遗历台省累进户部侍郎翰林学士承旨干符五年进同中书门下平章事俄拜中书侍郎刑部尚书弘文馆大学士携姿陋而语不正内倚田令孜而外寄戎政于高骈与夺惟所爱恶后病风足蹇神智暝塞事多决于亲吏杨温李修贿赂显行以太子宾客罢分司东都仰药死子晏　　卢光稠
按唐书刘知谦传虔人卢光稠有众数万据州自为留后又取韶州天佑初光稠死子延昌自称刺史为其下所杀　　卢光启
按唐书卢光启传光启字子忠不详何所人第进士为张浚所厚擢累兵部侍郎昭宗幸凤翔宰相皆不从以光启权总中书事兼判三司进左谏议大夫参知机务复拜兵部侍郎同中书门下平章事俄罢为太子少保改吏部侍郎帝还京师赐死　　卢琚
