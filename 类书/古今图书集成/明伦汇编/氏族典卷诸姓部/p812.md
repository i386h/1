<!-- { "loadSidebar": true } -->
按万姓统谱国钧字公秉莆田人早游场屋率不利自三舍法罢遂不复有仕进意高宗朝授迪功郎加承议郎致仕好施与务以积阴德为心建红泉义学以淑俊秀置义田以赡四方从学之士年九十齿发落复生作亭名曰回年子二人充南安军司户参军褒建宁府司法参军　　林维屏
按八闽通志维屏字邦楦长溪人少从义丰先生游通性理之学而于易诗书尢有所造诣梁克家判福州延礼于郡庠讲道授业一时学者云集克家深器重之所著有易诗书春秋等论韩柳辨疑语录诸书学者称为榕台先生卒贫不能葬县令刘既济为卜地安厝后县令黄龟朋为立祠今祀于学宫　　林一鸣
按万姓统谱一鸣字闻卿莆田人父之正荫补官梁克家当国起知南雄府改知惠州请发常平仓赈粜饥民奏罢卖口食盐淹造盐钞纸官酤为民病者十数事又为文谕民力学种麦垦荒田陂塘及时修整去丧乐禁杀牛等事居民有杀牛方挥刃间牛掣断絷奔至厅所若有所诉见者惊异一鸣命饲牛兼治其屠人以为仁化所及官满之日惟图书数箧而已　　林万顷按八闽通志万顷字叔度福清人有诗易春秋解　　林彖按万姓统谱彖字商卿幼孤随母鞠于外祖陈次升家以故得尽读六经百氏之书多闻元佑名臣出处大节与宋累朝典故后侨居真州又得事刘安世任伯雨陈瓘诸公而与任申先象先兄弟为忘年友绍兴初尝为佥枢徐俯礼致而终不肯受其荐奉母归闽菽水尽欢母殁衣衾棺椁宅兆必尽其诚终丧不谋婚娶寓迹龙华寺法华庵旁所居轩曰听雨小园曰意足日怡然于其间县官希见其气味或可语时一见之非其所好扣门不纳也处之四十年如一日隆兴初春监司帅臣列荐有旨召赴行在力以疾辞孝宗为再促召亦不赴干道四年诏特与进士出身添差兴化军教授未一考而卒年七十自号萍斋　　林光朝按宋史林光朝传光朝字谦之兴化军莆田人隆兴元年以进士及第调袁州司户参军干道三年改左承奉郎知永福县召为秘书省正字历著作佐郎进国子司业是时张说再除佥书枢密院事光朝不往贺遂出为广西提点刑狱移广东茶召拜国子祭酒除中书舍人吏部郎谢廓然由曾觌荐赐出身除殿中侍御史命从中出光朝立封还词头天子度光朝决不奉诏改授工部侍郎不拜遂以集英殿修撰出知婺州光朝因引疾提举兴国宫卒　　林&#
按福清县志&#字叔嘉隆兴间为博士弟子愤汤思退倡和议率同官伏阙攻之淳熙初第进士廷策以复境土斥权幸为对由安溪簿录事累太学博士条陈十二策未献而卒　　林谦之
按尚友录谦之莆田人隆兴中下第归专心圣贤践履之学晚登仕版在词掖多论驳不得其言而归号文轩先生　　林行可
按福州府志行可字可叔候官人干道壬辰进士知尢溪县时值政务蠹坏铨曹无肯就注拟者诸司以行可荐至官修政事辨财计禁苛扰振士风其政治皆可遵行其后黄揆继之勤敏济以仁厚理财抚民不为表暴户给人足而田里获安揆字端甫永福人干道己丑进士　　林璞
按长洲县志璞字伯振干道中为长兴簿寻知武昌县尝云交代有子孙之契不宜交恶金谷傥有亏欠当即与交头无令滞其批书时人称其长厚弟琰字玉圭善篆书同举进士　　林藏
按万姓统谱藏字子礼吴人举进士干道中为浙东提举常平五年知秀州所至有善政博学高才尢长于汉隶　　林颐叔
按温州府志颐叔字正仲瑞安人与弟渊叔俱受业陈止斋颐叔登干道第仕罗源簿民俗亲死糜其骨和以众熏凌风飘扬曰升天颐叔导以瓮冢恶俗顿革有大辟坐刃杀者辨为艾疮释之迁建康户部赡军酒器库丁父忧哀毁成疾卒渊叔字懿仲登淳熙第官扬州司户　　林震
按尤溪县志震字有则积之曾孙原名振登干道五年进士初任南雄府保昌县以赏改承务郎知建阳县及赣州石城县历佥书平海军节度判官厅公事监行在左藏性至孝丁父忧执丧尽礼及壮从仕所至以强敏称　　林宗臣
按闽书宗臣干道八年武举第一历襄阳机宜擢门舍人轮对言泉漳汀三州经界不行之弊激切有所指朱文公亟称之出知钦州条奏边备甚悉　　林鼐按万姓统谱鼐字伯和黄岩人干道八年进士为奉化簿改定海丞迁知候官县所至守己爱民不以声色徇上官与弟鼎同为朱子门人　　林梦英
按万姓统谱梦英字叔虎与陆象山年相若笃信其学遂师之登淳熙二年第授祁阳簿再调衡州法曹所至整饬精明为部使者及郡守所知一日改官五郯俱集改知武陵县宽民戢奸兴学勤教士习丕变通判靖州讨平洞蛮知武冈军未上退居城西金石台建楼藏书徜徉其间端明薛公叔辟以为宣抚司参议官在幕府六阅月罢归召除国子监丞迁宗正丞权工部郎又除秘书丞权司封奉祠归年逾八十人称山房先生　　林子冲
按万姓统谱子冲字通卿之奇从子学问德业有声乡里间士宗之者数百人淳熙中登进士第初为南丰簿时郡守陈岐欲修二陈礼乐书以子冲大儒之后延以特榻子冲随文释义补阙订讹书成周必大杨万里皆称其精密以哀毁卒年仅五十有四自号云岫居士　　林公玉
按万姓统谱公玉字文振连江人年十三善属文淳熙中擢进士第调建武教授郡初未有登第者公玉精讲解严课试节浮费刱贡士庄由是举进士者与内州等郡人祠之于学　　林仲彝
按温州府志仲彝字清叟平阳人登淳熙第由吏部郎出知台州于平阳筑陡门三所开河道五十五万五千九百丈溉四乡民田至今人兴河洛之思　　林易简按漳州府志易简字一之与施允寿皆以旦评推重朱文公守郡日延之于学为诸生楷式载之公牒各有品题云　　林肃
按万姓统谱肃字恭之淳熙三年进士少有文名从游艾轩林光朝之门试教官科中首选调临安府学教授卒　　林宗放
按万姓统谱宗放字问礼貌古色庄居乡以孝友称淳熙丁未举进士廷对激切宰相周益公奇之授潭州教授改通州州学旧刊二谏集录载章子厚奸状郡守子厚孙也欲去其板宗放执不予调太平州四方学徒至数百人宗放升堂辨析皆发扬至理士多契慰改知兰溪县摧折豪强奸吏屏气部使章良肱荐于朝时相惊曰此余丁未同登也尚在常调邪欲处以馆阁不果授广州通判遂乞祠归　　林次龄
按万姓统谱次龄淳熙中知贵州有政绩部使者尝有诗云户长尽蠲民不病室家相庆酒频沽农桑课绩无遗恨循吏声名并两都　　林公洽
按万姓统谱公洽长乐人以四岁全通九经淳熙七年中童子科授迪功郎　　林祖洽
按万姓统谱祖洽淳熙中知常州尊礼耆儒延见秀士民颂其功　　林拱辰
按温州府志拱辰字岩起平阳人淳熙武举换文登第历太府丞工部尚书除淮西安抚直宝谟阁淮东运判兼提举知扬州改知婺州广东经略安抚立朝刚介不附史韩有诗传刊于平江春秋传刊于婺州弟应辰字渭起同榜进士监尚书六部门着有易说骚解子嗣宗漳州倅　　林孔昭
按龙溪县志孔昭字潜夫淳熙进士知永福县有声称时丞相周必大荐除国子监簿迁监丞复用荐者言出知处州　　林武
按温州府志武字景文永嘉人孝友冲约博通经史朱子讲学武彝武徒步从之受中庸衣锦之旨归扁其室曰尚絅辑所闻为语录后以恩科授河池尉秩满广漕交辟不赴父年耆跬步不离及卒哀毁骨立岁歉出私财赈济远迩赖之子贺孙知柳州孙梦桂俱登科时同郡钱木之徐寓徐容包定俱从朱夫子学　　林恪
按台州府志恪字叔恭从晦庵游尝语之云为学只要至诚耐久无有不得不须别生计较思前筭后也其所记文公语甚多如论终食不违论孔颜乐处论集义论求放心数条咸切日用其所以学亦概见矣　　林椿按浙江通志椿钱塘人工画花鸟翎毛瓜果师赵昌傅色轻淡深得造化之妙淳熙年画院待诏赐金带　　林瑑按福清县志瑑字景长之子淳熙甲辰进士第二人教授鄂州三为转运干办秩满有旨待掌故执政欲挽授辞归久之除吏部架阁嘉定初除国子正改国子博士请外知兴化县改知泉州又改知袁州俱引疾不拜宝庆初召再辞除宝章阁予祠　　林洽
按泉州府志洽字济叔事亲尽孝人士称之淳熙十四年第进士有文名知福州闽县为政廉勤通判镇江府卒　　林学蒙
按万姓统谱学蒙字正卿一名羽永福人从朱文公学因筑室龙门庵讲明道德性命之旨不务俗学乡人皆尊之有梅坞集传于世弟学履字安卿与羽同学于文公之门　　林&#
按万姓统谱字丕显连江人从林之奇游与吕祖谦为同舍生祖谦少数岁手抄其诗文默诵之及祖谦讲学受徒屈首受业从诸生后唯谨祖谦曰此闽中瑞物也　　林宪卿
按万姓统谱宪卿字公度怀安人从朱文公学色温气仁择言谨行诲人必以义理乡邻化之皆循循雅饬其徒吴宗万林士蒙俱知名早卒后宪卿死无子乡人即其所创存斋祠之　　林亦之
按万姓统谱亦之字学可福清人林光朝之高弟也光朝尝讲道于莆之红泉及卒学者请亦之继其席门人或劝之著书亦之作诗曰讲学红泉不著书只将心学授生徒赵汝愚帅闽日尝以亦之学业上于朝命未下而卒　　林用中
按万姓统谱用中字择之古田人始从林光朝学后闻朱文公授徒建安复往从焉文公尝称其通悟修谨嗜学不倦谓为畏友与蔡元定齐名　　林夔孙
按万姓统谱夔孙字子武古田人号蒙谷朱文公门人也党禁起学者更事他师惟夔孙从文公讲论不辍文公易箦之际谓之曰道理只是如此但须做坚苦工夫嘉定中特奏名为县尉　　林大春
按万姓统谱大春字熙之古田人朱文公门人也尝题十六字云仲尼再思曾子三省予何人也敢不修整号慥斋大春家世崇尚理学临终戒子弟不得用浮屠法至今子孙犹以文行世其家　　林仲虎
按万姓统谱仲虎字景瞻宁德人庆元中应武举廷试第二嘉定初检详林桷使北辟仲虎为属金人邀私觌仲虎力辨不屈至金锡宴值宣仁后忌日仲虎秉礼固辞金人不能夺仲虎知兵未可定乃上疏其略曰乐因循者狃于私意言进取者病于寡谋为今之计当重发而必成不可轻出而苟且忤用事者意出守浮光后宰执复举仲虎使北议和除右骑卫中郎将充通谢副使至潍阳闻淮西失守而止仲虎能属文尢长于诗有百将诗及杂诗行于世　　林颐寿
按万姓统谱颐寿字褒世晋江人父附贡辟雍祖母杨氏尝苦背疡溃烂径数寸颐寿曰败脓在中寖蚀旁肉若抆拭则不堪痛楚乃俟其熟寐潜舐敷药而愈庐父墓有芝产之瑞事继母弥谨继母卒庐墓有白鹊数十往来庐上人以为孝感颐寿博览经史尢工大字业医所活甚众切脉言生死迟速无差里人为着孝友传年六十八一夕谈笑而卒号华阳处士　　林瀛按泉州府志瀛字广叔庆元二年以明经第进士知广州东莞县以政绩最诸邑使者荐召除监左藏库迁国子监簿知汀州卒　　林孝闻
按福州府志孝闻字质夫福清人庆元己未进士知建宁县为政廉明尢工于文尝捐俸置田充学计号林公庄　　林仲麟
