<!-- { "loadSidebar": true } -->
按万姓统谱士英字廷延南充人正德进士嘉靖初以南京户部郎中知岳州府温雅有度政尚明恕重创郡堂修葺诸废坠咸不扰于民后官至户部尚书　　韩奕按陕西通志奕本卫后所人字大之家贫不能受读以赋役见辱于军吏始奋志向学登正德中进士授四川新都令持己廉慎莅政平易擢监察御史奉命巡盐两浙时值矿徒啸聚横行州县奕曰盐法不过商估一年利害耳今变起不灭祸延不浅多方招抚于是大群解散后升四川佥事致仕为陶穴之居于城南教授生徒讲明性命之学一时隽髦多出门下暇则引水灌园设烹药淡然自得垂三十年　　韩士聪
按明外史韩文传太监刘瑾恨文指为奸党其子高唐知州士聪削籍士聪举人罢官后不复仕　　韩士奇
按明外史韩文传文子士奇进士终湖广参政　　韩士贤按明外史韩文传文少子士贤由举人为开封同知　　韩廷玮按明外史韩文传文孙廷玮进士行太仆卿
　　韩应龙
按万姓统谱应龙字汝化余姚人嘉靖乙未进士第一　　韩一古
按青城县志一古嘉靖戊戌进士授行人司行人选南京广东道监察御史巡视下江时分宜柄政一古抗章列其罪权贵忌之迁扬州知府壬子秋迁四川按察司副使忌者竞萋菲挂冠归纔年四十有五　　韩道儿按山西通志道儿临县人嘉靖十九年北兵入境掠其父道儿时十七岁追及之以石击兵救父得免道儿被杀有司上其事旌表从祀　　韩选
按陕西通志选灵州都指挥嘉靖三十二年从总兵姜应熊奋勇堵敌自辰至晚伤敌甚众力竭敌因碎其尸朝廷建祠赠祭　　韩叔阳
按高淳县志叔阳字进甫少聪慧有远志登嘉靖丁未进士授浦江令厘弊戢奸以政绩着历户部郎出守严州有惠利擢湖广副使不赴　　韩&#
按万姓统谱四川泸州卫人嘉靖丙辰进士授中书历吏部文选司郎中为人兢兢守法感时事受病卒　　韩君恩
按山西通志君恩沁水人嘉靖丙辰进士任庐州府推官升陕西道监察御史浙江按察司副使事亲孝与弟友立朝侃侃有气节　　韩邦宪
按高淳县志邦宪字子成叔阳子少以奇童称领嘉靖戊午乡荐明年成进士相国欲引入馆选不赴授屯田主事佐理大工绝中贵人侵冒及营永陵有功晋虞衡员外郎因念父告归父随卒祖母母相继卒居三丧致哀尽礼服阕补刑部迁衢州知府甫至问民疾苦首陈明大义明职守实节省复成法议赋役讲实政广储蓄修武备八事而尢以教化风俗人才为先旌礼孝节捐俸养士他所规画尚多将次第举行而疾作矣时大旱犹强起书檄发粟赈济及将卒惟惓惓百姓是念语不及私所著有高淳事宜私议四则衢州诸集　　韩楫
按山西通志楫蒲州人嘉靖乙丑进士由庶吉士授刑科给事中穆庙登极上君道三札元辅徐称为中兴第一疏举文清公从祀累升通政　　韩福
按胶州志福字以德年二十余尚未读书从父入城值博士弟子员谒州守守优礼之福见怃然曰彼青衿者非夫也耶始发奋向学寻登两榜历升巩昌知府入计考廉能最巡抚宁夏累建边功致仕归每入城不乘车马卒朝廷遣官谕祭恩荫一子景入监　　韩必显按安丘县志必显字用晦隆庆戊辰进士授洛川令报竣行取御史时江陵柄政尚操切必显独以宽和持论江陵不悦谪楚藩司幕量移庐州司理平反大狱无数历南冏丞及地曹郎晋秩符卿持节晋阳册封衡国馈遗无所受惟以道义法纪规劝二藩二藩改容礼之迁京兆奉法不阿贵戚大珰折简一切谢绝晋纳言留意封驳忧形于色一时称任事才属关中凶瘵求所以镇抚之者久难其人上偶自维曰何不遣韩卿耶遂拜右佥都御史巡抚陕西以内艰不果行寻疾卒　　韩容
按青城县志容隆庆辛未进士授宜兴县知县以忧归服除补武陟迁天雄别驾寻守泽州迁留都冬官大夫将归养无何有高州之命于是上书乞骸骨遂以高州守致仕　　韩绍
按浙江通志绍字光祖乌程人隆庆辛未进士拜给事中忤江陵外转兵备迁行太仆卿致仕子敬庚戌第一人风流文彩足以名世　　韩萃善
按淄川县志萃善万历甲戌孙继皋榜进士授常州府推官历南京户部主事员外郎中山西太原府知府浙江按察司副使陕西布政司右参政疏乞终养　　韩取善按淄川县志取善万历丁丑沈懋学榜进士授工部主事改户部历主事员外郎中升山西参政按察司右布政以都察院右佥都御史巡抚辽东　　韩擢
按广东通志擢字叔捷博罗人登万历十四年进士除南户部主事榷税北新关历迁漳州知府简讼宽平升四川按察副使分部川西廉静率属会永宁土酋牝鸡弄兵中丞谓擢可服之请进参政改下南川道治其事乃单骑檄酋妇奢世统世续数其罪咸击颡帖服事竣恳归中丞为请复故秩上许之归里　　韩范按山西通志范字思兼沁水人万历丙戌进士授工部主事理南旺泉闸升营缮司员外求外补升兵部武选司郎中适选军政严毅廉靖凛不可犯黜中珰所私权贵衔之借霍文炳事左迁陕西金县典史丁外艰家食二十七年泰昌初起南武选司郎中天启元年升南通政司右参议明年升奉天府丞进通政司右通政引年致仕　　韩爌
按明外史韩爌传爌字象云蒲州人万历二十年进士授庶吉士进编修历官少詹事充东宫日讲官四十五年擢礼部右侍郎协理詹事府久之命教习庶吉士泰昌元年八月光宗嗣位拜礼部尚书兼东阁大学土入参机务未几光宗疾渐与方从哲刘一同受顾命两朝易命之际宫府危疑爌竭诚翼卫中外倚以为重以登极恩加太子太保户部尚书文渊阁大学士从哲去一当国爌协心佐理天启元年正月请开经筵从之大婚礼成加少保吏部尚书武英殿大学士荫一子尚宝司丞以贵州平苗功加少傅太子太傅建极殿大学士二年文震孟建言获谴论救甚力三年以山东平妖贼功加少师太子太师时叶向高当国爌次之及杨涟劾魏忠贤二十四大罪忠贤求援于爌爌不应忠贤深衔之既向高罢爌为首辅每事持正为善类所倚而同官魏广微深结忠贤遍引邪党逐赵南星高攀龙杨涟左光斗陈于廷朝政大变爌即抗疏乞休五年逆党李鲁生劾爌削籍除名庄烈帝登极复故官崇祯元年五月遣行人召之十二月还朝复为首辅皇长子生请尽蠲天下积逋报可时大治忠贤党爌与李标钱龙锡主之列上二百六十二人罪分六等时逆案虽定王永光袁弘勋范捷辈日为翻案计都城戒严初袁崇焕入朝尝与钱龙锡语边事龙锡东林党魁也捷遂首攻龙锡逐之明年正月中书舍人原抱奇劾爌主款误国招寇欺君宜与龙锡并斥其言主款者以爌崇焕座主也帝重去爌贬抱奇秩无何左庶子丁进以迁擢愆期怨爌亦劾之而工部主事李逢甲劾疏继上爌即三疏引疾诏赐白金彩币驰驿遣行人护归爌先后作相老成慎重引正人抑邪党天下称其贤才七年李自成陷蒲州迫爌出见不从贼执其孙曰不来则杀之爌止一孙乃出见贼释其孙爌归愤郁而卒年八十　　韩世能
按明外史黄凤翔传万历二十年礼部左侍郎韩世能去起凤翔代之世能字存良长洲人凤翔同年进士由庶吉士授编修与修世宗穆宗实录充经筵日讲官历侍读祭酒礼部侍郎教习庶吉士馆阁文字是科为最盛世能尝使朝鲜赠遗一无所受　　韩上桂
按广东通志上桂字孟郁号月峰番禺人幼&#异绝伦好读书家贫不能给尝借人二十一史阅览一月即默识人物地名万历甲午举于乡以亲老求仕初授国子监丞未几转永平通判时宇内多事军储孔亟南北飞挽时有告匮上桂下车经画设法军赖以济巡抚方一藻才之大为荐赏崇祯甲申三月京师报至郁郁抱病数日卒　　韩应龙
按襄阳府志应龙字五云光化人万历丁酉举人授南川令平白仙台有功加级转青州运同寻升长芦运使回籍闯逆据襄强之官不应百苦备尝自缢死　　韩浚按淄川县志浚万历戊戌榜进士授嘉定知县擢广西道御史时神宗静摄日久浚疏有积怠成玩积玩成弛等语时论韪之巡鹾两浙巡按江右入掌河南道佐察典大计激扬不遗余力转大理寺丞值山左大饥公倡议请赈获发帑金十万济焉升佥都御史巡抚保定以疾请告归里　　韩仲雍
按高淳县志仲雍字璧哉万历甲辰进士观政吏部丙午顺天乡试分校所获多名士丁未除户部主事出榷九江关升贵州按察使提学佥事饬士试题外加论表策一道气习文章翕然一变升福建副使弃官归　　韩日缵
按广东通志日缵字绪仲鸣凤子博罗人万历丁未魁南宫选庶吉士己酉丁父忧服阕除检讨丙辰会试同考得士尽名硕丁巳请还里泰昌元年起左春坊左赞善天启元年管诰敕充两朝实录纂修官升右谕德兼侍讲壬戌会试复同考升右庶子兼侍读十月升礼部右侍郎充两朝实录纂修总裁丙寅经筵日讲时凶竖窃政人畏其炎日缵独淡然处之改南礼部侍郎改北升南礼部尚书未几母讣至奔丧服阕壬申起礼部尚书癸酉纂修实录甲戌充经筵讲官初进讲书经无偏无陂一节疏释详明上悦乙亥命教习馆员上嘉其实学史职有裨纂实录积劳致病终谕祭葬谥文恪　　韩敬
按浙江通志敬字求仲乌程人庚戌状元着书充栋以文章名世　　韩肫仁
按山西通志肫仁字伯伦沁水人万历癸丑进士授大理寺评事由寺副历寺正凡三年升青州知府除供亿兴学校清滞狱抑豪右旌节孝礼士夫吏畏民服人人欢欣适仲弟讣至日夜悲思遂上书告终养解绶归抵家旬日乃下章准以副使职衔终养寻奉旨旌其门曰节孝　　韩仲孝
按高淳县志仲孝字君陈湖广副使叔阳之孙衢州太守邦宪子也弱冠食廪读书守身金川唐侯以淡台灭明称之人因称为淡明先生万历丁巳岁大祲诏他郡县改折如高淳仲孝曰以淳为例而惠不及淳上书京兆奏请于常额外更蠲三之一所著有非斋集行于世　　韩野云
按贵州通志野云不详其自万历间止大道观能知人隐善饮不醉既尽数斗运于周身骨节珊然人携酒就之每于袖中出殽核以啖客无不遍者恒携一铁笛饮则吹之响彻云表后不知何往　　韩一光
按高淳县志一光字季孚登崇祯戊辰进士初授行人奉诏册封万安王癸酉考选河南道御史声震京师疏劾魏党乙亥代巡四川力禁投献严革冗役官属贪秽一清外转浙佥丁丑升参议己卯升山东副使告归　　韩识
按陕西通志识武功人儒生崇祯甲戌守堡御贼堡已陷犹持梃当门伤数贼贼壮之不欲杀识大骂不已竟磔死　　韩承宣
按山西通志承宣蒲州人崇祯甲戌进士主事奎子任山东历城县知县以殉城赠光禄寺卿　　韩演
按陕西通志演陇州庠生崇祯八年寇陷陇州演被执不屈而死　　韩淡
按淄川县志淡字生白岁贡授河南许州同知崇祯辛巳冬流寇数万围许时署州事婴城击贼贼少却已复悉众环攻力绌城陷不屈而死时方多事恤典无闻舆论惜焉　　韩金声
按明外史来秉衡传崇祯十四年李自成陷洛阳韩金声抗节死金声进士官邯郸知县　　韩醇
按明外史潘弘传崇祯十四年李自成罗汝才攻陷新野新野知县四川韩醇不屈死　　韩枫
按畿辅通志枫字湛江满城县庠生性戆直以孝友闻每闻贼陷城及降贼事奋恨切齿贼薄城力守五昼夜城陷偕妻王氏投井死　　韩东明
按畿辅通志东明安肃县举人任邠州知州城陷从容着衣冠望阙拜毕辞家庙赴井死　　韩杲
按陕西通志杲华州郑人也为曲阳主簿及寇攻城陷没焉　　韩加爵
