<!-- { "loadSidebar": true } -->
按隋书于仲文传仲文字次武建平公义之兄子父实仲文少聪敏及长倜傥有大志起家为赵王属寻迁安固太守未几征为御正下大夫封延寿郡公数从征伐累勋授仪同三司宣帝时为东郡太守尉迥作乱使人诱致仲文仲文拒之迥怒遣宇文威攻之仲文迎击大破以功授开府迥又遣其将宇文冑宇文威进攻仲文自度不能支弃妻子溃围而遁达于京师迥于是屠其三子一女高祖为之下泣进位大将军领河南道行军总管驰诣洛阳发兵以讨檀让军至汴州之东倪坞与迥将刘子昂刘浴德等相遇进击破之禽获檀让槛送京师河南悉平纪功拜柱国河南道大行台属高祖受禅不行未几其叔父翼坐事下狱仲文亦为吏所簿于狱中上书上览表并翼俱释之拜行军元帅统十二总管上以尚书文簿繁杂吏多奸计令仲文勘录省中事其所发擿甚多上嘉其明断高智慧等作乱江南复以行军总管讨之时三军乏食米粟踊贵仲文私粜军粮坐除名明年复官爵晋王广以仲文有将领之才奏令督晋王军府事后突厥犯塞晋王为元帅以仲文将前军大破贼而还仁寿初拜太子右卫率炀帝即位迁右翊卫大将军参掌文武选事从帝讨吐谷浑进位光禄大夫辽东之役仲文率众击破之至鸭绿水高丽将乙支文德诈降来入其营仲文先奉密旨若遇高元及文德者必擒之至是文德来仲文将执之时刘士龙为慰抚使固止之仲文遂舍文德寻悔遣人绐文德复来文德不从烧栅而遁时宇文述以粮尽欲还仲文议以精锐追文德述固止之仲文怒述不得已而从之遂行东至萨水宇文述以兵馁退归师遂败绩帝以属吏诸将皆委罪于仲文帝大怒释诸将独系仲文仲文忧恚发病困笃方出之卒于家时年六十八有子九人钦明最知名　　于玺
按隋书于仲文传仲文从父弟玺字伯符少有器干仕周起家右侍上士寻授仪同领右羽林迁少胥附武帝时从齐王宪破齐师于洛阳以功赐爵丰宁县子寻从帝平齐加开府改封黎阳县公授职方中大夫及宣帝嗣位转右勋曹中大夫寻领右忠义高祖为丞相加上开府及受禅进位大将军拜汴州刺史甚有能名寻加上大将军进爵郡公转邵州刺史在州数年甚有恩惠后检校江陵总管州人诣阙上表请留令还邵州父老相贺寻迁洛州刺史复为熊州刺史并有惠政以疾征还京师仁寿末卒于家谥曰静有子志本　　于宣道
按隋书于义传义子宣道字元明性谨密不交非类仕周释褐左侍上士以父功赐爵成安县男后转小承御上士高祖为丞相引为外兵曹寻拜仪同及践阼迁内史舍人进爵为子免丧拜车骑将军兼左卫长史后六岁迁太子左卫副率进位上仪同卒年四十二　　于宣敏
按隋书于义传义子宣敏字仲达少沉密有才思年十一诣周赵王招王命赋诗甚有幽贞之志王大奇之起家右侍上士迁千牛备身高祖践阼拜奉车都尉奉使抚慰巴蜀宣敏每怀静退著述志赋以见其志未几卒官时年二十九　　唐
　　于志宁
按唐书于志宁传志宁字仲谧京兆高陵人大业末调冠氏县长山东盗起弃官归高祖入关率群从迎谒诏授渭北道行军元帅府记室迁天策府中郎文学馆学士贞观三年为中书侍郎太宗尝宴近臣敕召三品志宁品第四帝特诏预宴因加散骑常侍太子左庶子黎阳县公太子承干数有过恶志宁上谏苑以讽帝见大悦俄兼詹事以母丧免有诏起复本官固请终丧帝遣中书侍郎岑文本敦譬志宁乃就职时太子多任宦官又私引突厥与相狎比志宁上疏极言太子大怒遣张师政纥干承基往刺之入其第见志宁憔然在苫块中不忍杀乃去太子败帝知状宫臣皆罪废独志宁蒙劳勉晋王为皇太子复拜左庶子迁侍中加光禄大夫进封燕国公监修国史永徽二年拜尚书左仆射同中书门下三品顷之兼太子少师迁太傅显庆四年以老乞骸骨诏解仆射更拜太子太师仍同中书门下三品王皇后之废长孙&#忌褚遂良固争不见从志宁不敢言武后以其不右己衔之后因杀&#忌坐免官出为荣州刺史改华州听致仕卒年七十八赠幽州都督谥曰定后追复左光禄大夫太子太师　　于兴宗
按万姓统谱兴宗丞相于志宁犹子白有司愿为亲民官以自效遂补东阳令及莅官以简易为治　　于休烈按唐书于志宁传志宁曾孙休烈机鉴融敏善文章开元初第进士又擢制科历秘书省正字累迁起居郎直集贤殿学士比部郎中杨国忠为宰相斥不附己者出为中郡太守肃宗立休烈奔行在擢给事中迁太常少卿知礼仪事兼修国史转工部侍郎仍修史宰相李揆矜己护前羞与同史任为等列奏徙休烈为国子祭酒权留史馆修撰以卑下之休烈安然无屑意代宗嗣位甄别名品元载称其清谅拜右散骑常侍兼修国史加礼仪使迁太常卿累进工部尚书封东海郡公性恭俭仁爱无喜愠之容乐贤下善推毂士甚众卒年八十一赠尚书左仆射谥曰元　　于益按唐书于志宁传志宁曾孙休烈休烈子益为翰林学士天宝初及进士第　　于肃
按唐书于志宁传志宁曾孙休烈休烈子肃为翰林学士终给事中赠吏部侍郎　　于卲
按唐书于卲传卲字相门其先自代来为京兆万年人天宝末第进士以书判超绝补崇文校书郎繇比部郎中为道州刺史未行徙巴州会岁饥部獠乱薄城下卲励兵拒战且遣使谕晓獠丐降卲儒服出贼见皆拜即引去节度使李抱玉以闻迁梓州辞疾不拜授兵部郎中崔宁帅蜀表为度支副使俄以谏议大夫知制诰进礼部侍郎朝有大典册必出其手为三司使治薛邕狱失德宗旨贬桂州长史复为太子宾客与宰相陆贽不平出为杭州刺史久疾求告贬衢州别驾徙江州卒年八十一　　于颀
按唐书刘晏传晏兄暹天资疾恶所至以方直闻建中末召为御史大夫宰相卢杞惮其严更荐前河南尹于颀代之颀字休明河南人初为京兆士曹参军尹史翙器之翙镇山南东道表为判官累迁京兆尹任机谲为政烦碎无大体元载昵厚之载得罪出郑州刺史徙河南尹以佞柔故得为大夫三迁工部尚书入朝仆金吾仗下御史劾之以太子少师致仕卒　　于&#按唐书于&#传&#字允元后周太师谨七世孙荫补千牛调华阴尉累劳迁侍御史为吐蕃计会使有专对材擢长安令驾部郎中出为湖州刺史未几改苏州为政有绩然暴横少恩俄迁大理卿为陕虢观察使贞元十四年拜山南东道节度使是时吴少诚叛&#率兵自唐州战吴房朗山取之于是请升襄州为大都督府然有专汉南意帝晚务姑息累迁检校尚书左仆射同中书门下平章事封燕国公宪宗立权纲自出&#稍惧愿以子尚主帝许之遂入朝拜司空同中书门下平章事时宦者梁守谦幸于帝有梁正言者与&#子敏善敏因赂守谦求&#出镇久不报敏怒诱正言家奴支解之家童上变诏捕&#吏送御史狱&#与诸子素服待罪建福门贬为恩王傅子敏赐死次子季友夺二官正及方免官久之拜户部尚书又坐季友居丧荒宴削金紫光禄大夫明年致仕宰司将以太子少保官之帝改署宾客&#&#不得意卒赠太保太常谥曰厉更赐谥曰思　　于公异
按唐书于公异传公异苏州吴人进士擢第李晟表为招讨府掌书记始公异与陆贽故有隙时贽在翰林闻不喜世多言公异不能事后母既仕不归省及贽当政乃奏其状诏赐孝经罢归田里公异繇是不自振而卒　　于敖
按唐书于志宁传志宁曾孙休烈休烈子肃肃子敖字蹈中擢进士为秘书省校书郎杨凭李墉吕元膺相继辟幕府元和初拜监察御史五迁至右司郎中进给事中李逢吉厚敖三迁至户部侍郎出为宣歙观察使敖修谨家世用文学进初为时所称及居官无所建明不遻物以自容名益减卒赠礼部尚书　　于季友按唐书于&#传&#子季友尚宪宗永昌公主拜驸马都尉　　于方
按唐书于&#传&#子方长庆时以勋家子通豪侠欲事河朔以策干宰相元稹而李逢吉党谋倾执政乃告稹结客刺裴度事下有司验无状方坐诛　　于琮
按唐书于志宁传志宁曾孙休烈休烈子肃肃子敖敖子琮字礼用落魄不事事以门资为吏久不调驸马都尉郑颢独器之宣宗诏选士人尚公主者中书舍人李潘知贡举颢以琮托之擢第授左拾遗初尚永福公主主未降食帝前以事折七箸帝知其不可妻士大夫更诏尚广德公主咸通中以水部郎中为翰林学士迁中书舍人转兵部侍郎判户部八年同中书门下平章事进中书侍郎兼户部尚书为韦保衡所构检校司空山南东道节度使三贬韶州刺史保衡败僖宗以太子少傅召未几复为山南节度使入拜尚书右仆射黄巢陷京师欲起为相琮辞疾贼迫胁不止乃曰吾死在旦夕义不受污贼遂害之　　于延陵按万姓统谱延陵建州刺史宣宗曰建州去京师几何对曰八千里帝曰卿到彼为政善恶朕皆知之勿谓其远　　于向
按广西通志向字仁忠祖达为邕州刺史因留家于桂遂为临桂之西乡人向形貌雄伟居父母丧以孝闻咸通中诸蛮陷安南寇邕管秦州经略使高骈率禁兵五千赴邕管向闻束装往从骈署向为牙门将寻授本州团练使后骈玩寇无功向即辞归值黄巢寇岭南逼州城向即与贼战于都狼山连挫其锋被重鎗道卒　　于佑
按尚友录佑僖宗时学士晚禁衢于御沟得一红叶诗云流水何太急深宫尽日闲殷勤谢红叶好去到人间佑亦拾红叶题云曾闻叶上题红怨叶上题诗寄阿谁置上流韩夫人得之后帝放宫女三千人丞相韩泳闻韩翠屏有学为佑作伐及成礼泳开宴各取叶相视乃曰事岂偶然韩曰一联佳句随流水十载幽思满素怀今日结成鸾凤友方知红叶是良媒　　宋
　　于房
按万姓统谱房定襄人景佑四年知奉化守正不回惩恶劝善敦厚风俗毁石夫人庙以广学宫亦其一事也　　于焘
按寿光县志焘字彭年博学能文颇喜言兵庆历中元昊数寇边北人乘衅求关南地丞相吕文靖公召焘计之焘云宜治西北行宫若将亲征者以压其谋乃以大名府为北都北人果请盟仁宗春秋高皇嗣未立登州岠嵎山数震焘上疏曰岠嵎极东方殆东朝未建人心摇动之象宜早定储以安天下逮英宗入继由齐邸人以先识称之　　于涄
按万姓统谱涄大观四年庚寅丞江阴县职思水利悉以计画尝于黄田蔡泾等处置上下闸提污去塞板筑甚坚居民食鱼与稻无凶岁忧省漕输之卒过半又西导申利二港注之晋陵武进旁邑大赖焉　　于震孙按万姓统谱震孙犍为人以词赋试第一调隆州录事参军知广都人熟其教令一境大治累官朝奉大夫　　元
　　于克明
按邹平县志克明至治壬戌任观城尹下车即询邑之宜兴除者条谕俾知趋避劝民耕稼多植桑枣榆柳比三年&#然成林政暇集僚友师儒讲明治道不倦　　于玠
按莱阳县志玠字君玉初为莱州长史吏莫敢欺以子贵赠朝列大夫河南郡伯　　于深
按莱阳县志深授宗正府从事当路知其廉慎委监崇仁库迁济阴丞升朝列大夫济南路棣州尹　　于谅按莱阳县志谅初授陈州学正升盐运使司丰民场司令时岁饥户离散谅招徕周给之以最升保定路遂州判官息盗安民天历己巳授奉议大夫龙兴路总管府治中至元丁丑转朝列大夫庆元路市舶提举咸有成绩戊寅迁中顺大夫真定路中山府知府　　于诚
按莱阳县志诚以父荫授将仕佐郎两淮盐运使司刘庄场司丞迁从仕郎般阳路登州判官三年升承事郎怀庆路武陟县尹廉洁公平先学校务农桑期年教化大行有禾麦之瑞考核为六事最　　于钦
