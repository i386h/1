<!-- { "loadSidebar": true } -->
按巨野县志克章巨野人孝本天性母病奉汤药每夜跪泣祷天忽闻声云尔母疾愈矣惊起视之果愈　　郝锦按六安州志锦六安人字絅卿崇祯间进士历官福建道监察御史所至有能声后以病归结庐九公山不与户外事时有荐者锦力辞之所著有九公山房集易问毛诗偶释尚书家训又有九公山房帖并刊行世　　郝俊髦
按河间府志俊髦滦州人孝友夙着亲丧庐墓三年不返室屡科不第选黄县主簿之任寓河间城破不屈死　　郝国忠
按保定府志国忠崇祯末任保定府把总流寇至殉城死　　郝抚民
按保定府志抚民字德卿安肃庠生岁凶施粥活人甚多父久病侍汤药衣不解带兄误罹大辟破家以免之　　郝奇遇
按柏乡县志奇遇字会明邑庠生居城南之西汪里硁硁自守时人未之奇也及崇祯末年流寇攻陷都城郝生痛之谓其妻赵氏曰我欲死义尔其能从乎妻曰请先之夜即饮药死生即于次日瘗之旬日后遂饮药死乡人义而共殓之与赵氏合葬焉
　铎姓部列传
　　周
　　铎遏寇
按万姓统谱遏寇晋大夫
　　铎椒
按万姓统谱椒楚将
　　汉
　　铎恭
按万姓统谱恭艺文志春秋有铎氏微旨三篇　　铎政按万姓统谱政廷尉
　　元
　　铎长老
按丰城县志长老宋元间以形家术周流郡中谈祸福若符契
　索姓部列传
　　后汉
　　索班
按万姓统谱班长史随班勇击车师
　　索湛
按万姓统谱湛炖煌人北地太守
　　晋
　　索靖
按晋书索靖传靖字幼安炖煌人也累世官族父湛北地太守靖少有逸群之量与乡人汜衷张甝索紒索永俱诣大学驰名海内号称炖煌五龙靖该博经史兼通内纬州辟别驾郡举贤良方正对策高弟拜驸马都尉出为西域戊己校尉长史太子仆擢为尚书郎靖与尚书令卫瓘俱以善草书知名在台积年除雁门太守迁鲁相又拜酒泉太守惠帝即位赐爵关内侯靖有先识远量知天下将乱指洛阳宫门铜&#叹曰会见汝在荆棘中耳元康中西戎反拜靖大将军屯兵粟邑击贼败之及赵王伦篡位靖以左卫将军讨孙秀有功加散骑常侍迁后将军大安末河间王颙举兵向洛阳拜靖使持节监洛城诸军事与贼战大破之靖亦被伤而卒时年六十五赠司空进封安乐亭侯谥曰庄靖有五子绻璆聿綝皆举秀才聿安昌乡侯卒　　索綝
按晋书索靖传靖少子綝字巨秀少有逸群之量举秀才除郎中尝报兄雠手杀三十七人俄转太宰参军除好畤令入为黄门侍郎出参征西军事转长安令在官有称及惠帝播越綝东迎乘舆以功拜鹰扬将军长安陷赴长安纠合义众频破贼党修复旧馆迁定宗庙进救新平小大百战綝手擒贼帅李羌与阎鼎立秦王为皇太子及即尊位是为愍帝綝迁侍中太仆以功封弋居伯又迁前将军尚书右仆射领吏部京兆尹刘曜侵逼王城以綝为都督征东大将军持节讨之破曜呼日逐王呼延莫以功封上洛郡公拜夫人荀氏为新丰君子石元为世子刘曜入关芟麦苗綝又击破之自长安伐刘聪将赵染大败之染单马而走转骠骑大将军尚书左仆射录尚书承制行事后刘曜又率众围京城綝与曲允固守长安小城城中饥窘人相食死亡逃奔不可制帝使侍中宋敞送笺降于曜綝潜留敞使其子说曜若许綝以车骑仪同万户郡公者请以城降曜斩而送之及帝出降綝随至平阳刘聪戮之　　索袭
按晋书索袭传袭字伟祖炖煌人也虚靖好学不应州郡之命举孝廉贤良方正皆以疾辞游思于阴阳之术着天文地理十余篇多所启发不与当时交通或独语独笑或长叹涕泣或请问不言张茂时炖煌太守阴淡欲行乡射之礼请袭为三老会病卒谥曰元居先生　　索紞
按晋书索紞传紞字叔彻敦煌人也少游京师受业太学博综经籍遂为通儒明阴阳天文善术数占候司徒辟除郎中知中国将乱避世而归乡人从紞占问吉凶门中如市紞曰攻乎异端戒在害己无为多事多事多患遂诡言虚说无验乃止惟以占梦为无悔吝乃不逆问者年七十五卒于家　　索充
按晋书索紞传索充初梦天上有二棺落充前紞曰棺者职也当有京师贵人举君二官者频再迁俄而司徒王戎属太守举充太守先署充功曹而举孝廉　　索泮按晋书苻坚载记索泮字德林炖煌人也世为冠泮少时游侠及长变节好学有佐世才器张天锡辅政以泮为冠军记室参军天锡即位拜司兵历位禁中录事执法御掾州府肃然郡县改迹迁羽林左监有勤干之称出为中垒将军西郡武威太守典戎校尉政务宽和戎夏怀其惠苻坚拜别驾吕光&#姑臧泮厉色责光就刑于市神色不变　　索菱
按晋书苻坚载记索泮弟菱有隽才张天锡为执法中郎冗从右监苻坚世至伏波将军典农都尉与泮俱被害　　索振
按万姓统谱振前凉人张重华好与群小游戏振谏曰殿下遭巨寇于谅暗之中仓帑虚竭金帛之废所宜慎之　　索遐
按万姓统谱遐为西平公凉州牧张重华司直时重华自以连破劲敌颇怠政事希接宾客遐谏曰愿垂心朝政延纳直言周爰五美以成六德捐彼近习弭塞外声修政听朝使下观而化重华览之大悦　　北魏　　索敞
按魏书索敞传敞字巨振炖煌人为刘&#助教专心经籍尽能传&#之业凉州平入国以儒学见拔为中书博士笃勤训授肃而有礼出补扶风太守在位清贫未几卒诏赠平南将军凉州刺史谥曰献敞子僧养中书议郎京兆太守僧养子演贵征东府参军演贵子怀真字公道武定末侍御史　　唐
　　索元礼
按唐书索元礼传元礼天性残忍初徐敬业兵兴武后患之欲因大狱去异己者元礼揣旨即上书言急变召对擢游击将军为推使即洛州牧院为制狱讯一囚穷根柢相牵联至数百未能讫衣冠气褫后数引见赏赐以张其威故论杀最多后以苛猛复受赇后厌众望收下吏不服吏曰取公铁笼来元礼服罪死狱中　　索自通
按万姓统谱自通西都留守
　　索长官
按密县志长官不知何许人久遗其名旧传虎入境噬孀妇王氏子妇诉长官遣人执牒追之人惧不敢近投牒径中虎见牒衔跪庭下如伏罪状长官叱去后衔一兽报妇遂出境　　宋
　　索湘
按宋史索湘传湘字巨川沧州盐山人开宝六年进士释褐郓州司理参军太平兴国四年迁太仆寺丞充度支巡官改太子右赞善大夫转殿中丞充推官拜监察御史为河北转运副使湘经度供馈以能干闻加屯田员外郎雍熙中召为盐铁判官改驾部员外郎为将作少监有讼其擅易库缣以自用都坐授膳部员外郎知相州时有群盗聚西山湘掩击擒之诏复旧官命为河东转运使真宗即位入为右谏议大夫复充河北转运使湘少文而长于吏事历边郡所至必广储畜为备豫计出入军旅闲颇着能名咸平二年入为户部使受诏详定三司编敕坐与王扶交相请托擅易板籍责授将作少监三年出知许州徙荆南复为右谏议大夫知广州四年卒诏遣其子希颜护丧传置归乡里　　索周臣
按万姓统谱周臣宋人
　　索述
按万姓统谱述延州人登科
　　明
　　索彦胜
按万姓统谱彦胜燕山人洪武中以经明行修授乐昌知县劳来安集宣明政教民立德政碑颂之　　索忠按万姓统谱忠宿州人洪武中举人任朝城县教谕　　索清按金乡县志清于洪武二十三年改调大兴左卫节次有功正统元年改调南京金吾前卫千户子索延甫袭　　索充
按万姓统谱充长治人永乐举人
　　索径
按万姓统谱径平凉人宣德举人任知州
　　索雄
按万姓统谱雄长山人正统中苏州府通判
　　索承学
按万姓统谱承学直隶邳州人弘治进士
　　索睿
按东阿县志睿直隶昌平人弘治闲来任训导　　索振按观城县志振顺义县举人正德五年任知县流贼犯城失守去　　索继
按万姓统谱继灵宝人正德中寿州同知
　　索绍
按万姓统谱绍灵宝人由岁贡嘉靖十七年知清河县绍容止撝谦自持外若唯唯然其内实强毅有为往年圣驾南巡抚按檄有司于行在设供亿而清河为畿辅近地绍乃恳请所司以邑小民贫量乞坐派于是清河所费视他邑止十之一二调官去民甚恋慕共为立生祠以报祀云　　索文德
按彰德府志文德磁州人嘉靖初岁凶捐粟千石以济贫民活者甚众　　索直
按鲁山县志直鲁山人仕至云南郡蛮府知府　　索鸣鹤按日照县志鸣鹤直&#衡水人举人天启间任知县　　索礼按聊城县志礼获鹿县教谕
　　索宗禹
按聊城县志宗禹训导

　侠姓部列传
　　周
　　侠累
按奇姓通累韩大夫见国策
　　汉
　　侠敌
按奇姓通敌见急就章

　鄂姓部汇考
廖用贤尚友录
　　鄂姓
鄂武昌商音晋鄂侯之后子孙以国为氏又巴蛮七姓之一凌迪知万姓谱统
　　鄂姓
鄂氏有二晋鄂侯之后又巴郡七姓鄂其一也　郭姓部列传一
　　周
　　郭最
按临淄县志最齐勇士襄公十八年晋伐齐最有功　　郭荣按青州府志荣齐人齐灵公屡侵鲁晋率诸侯伐齐齐侯败将逃荣叩马谏曰社稷之主不可以轻轻则失众君必待之晋师果退　　郭隗
按尚友录隗燕人昭王欲招贤以强燕隗曰昔有求千里马者赍千金往马已死五百金买其骨还怒曰何为曰死者尚买之况生者乎马至矣不期年千里之马至者三大王欲招贤先从隗始贤于隗者岂远千里哉乃筑台置金师事之乐毅邹衍剧辛闻风而至乃并强齐　　秦
　　郭四朝
按金坛县志四朝燕国人秦时居伏龙之地兄弟四人并得仙四朝居长常游雷平池扣舷而歌　　汉
　　郭蒙
按汉书功臣表蒙以户卫起薛破秦军入汉定三秦以都尉守敖仓为将军破项籍封东武侯谥贞　　郭它按汉书功臣表侯它嗣孝景六年有罪弃市
　　郭广汉
按汉书功臣表元康四年蒙元孙茂陵公士广汉诏复家　　郭亭
按汉书功臣表亭以连敖从起单父入汉定三秦以都尉击项籍封河陵侯十四年薨谥顷　　郭欧
按汉书功臣表孝文三年惠侯欧嗣二十二年薨　　郭客按汉书功臣表孝景二年胜侯客嗣八年有罪免　　郭延居按汉书功臣表孝景中六年靖侯延居绍封南侯十五年薨　　郭则
按汉书功臣表元光六年侯则嗣元鼎五年坐酎金免　　郭贤
按汉书功臣表元康四年亭元孙茂陵公乘贤诏复家　　郭昌
按汉书郭昌传昌云中人以校尉从大将军元封四年以大中大夫为拔胡将军屯朔方无功夺印　　郭舍人按汉书东方朔传幸倡郭舍人滑稽不穷常在左右　　郭纵按汉书货殖传邯郸郭纵以铸冶成业与王者埒富　　郭解按史记郭解传解轵人也字翁伯善相人者许负外孙也解父以任侠孝文时诛死解为人短小精悍不饮酒少时阴贼慨不快意身所杀甚众以躯借交报仇藏命作奸剽攻不休及铸钱掘冢固不可胜数适有天幸窘急常得脱及解年长更折节为俭以德报怨厚施而薄望然其自喜为侠益甚既已振人之命不矜其功其阴贼着于心卒发于睚&#如故云而少年慕其行亦辄为报仇不使知也及徙豪富茂陵也解家贫不中訾吏恐不敢不徙卫将军为言郭解家贫不中徙上曰布衣权至使将军为言此其家不贫解家遂徙诸公送者出千余万轵人杨季主子为县掾举徙解解兄子断杨掾头由此杨氏与郭氏为仇解入关已又杀杨季主杨季主家上书人又杀之阙下上闻乃下吏捕解穷治所犯当大逆无道遂族郭解　　郭公子
