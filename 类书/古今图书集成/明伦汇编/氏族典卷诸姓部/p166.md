<!-- { "loadSidebar": true } -->
按宋史胡旦传旦字周父滨州渤海人少有隽才博学能文辞举进士第一为将作监丞通判升州迁左拾遗直史馆数上书言时政利病出为淮南东路转运副使知海州逾年召归献河平颂有逆逊奸普之语贬殿中丞商州团练副使起为左补阙复直史馆迁修撰预修国史以尚书户部员外郎知制诰迁司封员外郎有佣书人翟颖者旦尝与之善因为改姓名马周以为唐马周复出上书诋时政且自荐可为大臣又举材任公卿者十人当时皆谓旦所为马周坐流海岛旦亦贬坊州团练副使坐擅离所部谒宋白于鄜州既被劾特释之徙绛州稍复工部员外郎直集贤院迁本曹郎中知制诰史馆修撰素善中官王继恩为继恩草制辞过美继恩败真宗闻而恶之贬安远军行军司马又削籍流浔州咸平初移通州团练副使徙徐州以祠部员外郎分司西京又为保信军节度副使久之以司封员外郎通判襄州封泰山改祠部郎中服母丧既除乃言父卒时尝诏夺哀从事请追行服三年已而失明以秘书省少监致仕居襄州再迁秘书监卒旦喜读书既丧明犹令人诵经史隐几听之不少辍斫大砚方五六尺刻而瘗之曰胡旦修汉春秋砚晚尤黩货干扰州县持吏短长为时论所薄　　胡用讷
按宋史胡仲尧传仲尧弟子用讷试校书郎
　　胡用之
按宋史胡仲尧传仲尧弟仲容子用之进士及第　　胡用庄按宋史胡仲尧传仲尧从子用庄进士及第
　　胡用舟
按宋史胡仲尧传仲尧从子用舟进士及第
　　胡顺之
按宋史胡顺之传顺之字孝先原州临泾人登进士第试秘书省校书郎知休宁县为青州从事改著作佐郎知常熟县迁秘书丞分司南京仁宗即位迁太常博士天圣明道间再上宰相书乞太后还政宰相匿不以闻太后崩顺之附疾置自言求其书出宰相家仁宗嘉其忠特迁尚书屯田员外郎其后数论朝廷事仲淹爱其才然挟术尚权喜纵横捭阖以目失明废州里皆惮焉　　胡令仪
按万姓统谱令仪陈留人初知如皋县有西门豹之风天圣间为淮南转运使时命下使究捍海堰修筑可否令仪熟知其便抗章请必成之后与范仲淹张咏并祀号三贤堂　　胡瑗
按宋史胡瑗传瑗字翼之泰州海陵人以经术教授吴中景佑初更定雅乐诏求知音者范仲淹荐瑗授试秘书省校书郎范仲淹经略陕西辟丹州推官以保宁节度推官教授湖州瑗教人有法以身先之庆历中召为诸王宫教授辞疾不行为太子中舍以殿中丞致仕皇佑中更铸太常钟磬驿召瑗典作乐事复以大理评事兼太常寺主簿辞不就岁余授光禄寺丞国子监直讲乐成迁大理寺丞嘉佑初擢太子中允天章阁侍讲仍治太学既而疾不能朝以太常博士致仕归老于家　　胡宿
按宋史胡宿传宿字武平常州晋陵人登第以荐为馆阁校勘进集贤校理通判宣州知湖州筑石塘百里捍水患民号曰胡公塘久之为两浙转运使召修起居注知制诰庆历六年京东两河地震登莱尤甚宿通阴阳五行异之学乃上疏恐有内盗起于河朔时以为迂阔明年王则果以贝州叛迁翰林学士知审官刑院拜枢密副使治平三年罢为观文殿学士知杭州明年以太子少师致仕未拜而薨子宗炎从子宗愈宗回　　胡楚材
按万姓统谱楚材字公乔寿昌人明敏好学登科于庆历间历授广德仪真判官调嘉兴幕以刚直忤权贵官止校书郎遂退居不仕以琴书自适　　胡向
按万姓统谱向清江人皇佑间举进士累官倅越州奏课为天下第一后擢大理卿决狱仁恕雪冤免死者甚多　　胡稷言
按万姓统谱稷言字正思则之从子少受学于宋祁复受经于胡瑗以特奏补官历山阴丞自以不能究其所施遂乞致仕家居筑圃凿池追陶靖节之风作五柳堂清心寡欲客至荡然具一汤杯而已　　胡璞
按尚友录璞剑浦人工于诗尝经采石渡题诗吊李白云抗议金銮反见仇一杯蝉蜕此江头当时醉弄波间月今作寒光万里流苏轼见之疑唐人所作叹赏不置　　胡恢
按梦溪笔谈金陵人胡恢博学强记善篆隶坐法失官时韩公当国恢献诗曰建业关山千里远长安风雪一家寒公怜之令篆太学石经因得复官　　胡宗愈
按宋史胡宿传宿从子宗愈字完夫举进士甲科为光禄丞召试学士院神宗立以为集贤校理久之兼史馆检讨遂同知谏院王安石用李定为御史宗愈言御史当用学士及丞杂论荐又须官博士员外郎今定以幕职不因荐得之是殆一出执政意苏颂李大临不草制坐绌宗愈又争之安石怒出通判真州历提点河东刑狱开封府推官吏部右司郎中元佑初进起居郎中书舍人给事中御史中丞哲宗尝问朋党之弊具君子无党论以进拜尚书右丞于是王觌论其不当而刘安世韩川孙觉等合攻之乃罢为资政殿学士知陈州徙成都府蜀人安其政召为礼部尚书迁吏部卒赠左银青光禄大夫　　胡份
按万姓统谱份字子文缙云人元丰八年进士历官国子司业文章气节学者宗之　　胡舜元
按万姓统谱舜元铜陵人王安石读书大明寺常同砚席后知郑县遇行新法以书抵安石言其怀利事君贪利害民竟乞致仕　　胡渊
按尚友录渊字泽之崇安人少聪敏能文长益务强识父罕负节气重然诺乡邻有斗者不决于有司而听罕之一言资产本饶以亲族群从数称贷无所偿遂致空匮渊以亲老家贫授学江浙岁终度父母所须力能致者尽市归以献退无私焉以母有疾遂不复远游即里闬教生徒晨夕归省每诸生馈食有肥甘悉持归以奉母膳母怜其诚为之强进食蔬饮水躬自安之初同里有吴羡门者以六经教授罕遣渊往从之羡门阅渊所写论语尚书终帙一无差舛遂妻以女生文定　　胡晏
按万姓统谱晏衡阳人资性孝友乡里慕之有争讼不到公庭多往质焉大开馆舍延礼四方贤士以迪诸子及卒孔武仲表之曰处士胡君之墓　　胡逸
按万姓统谱逸号致虚筑致虚庵山谷题之云山随燕坐画图出水作夜风雨来　　胡宗回
按宋史胡宿传宿从子宗回字醇夫用荫登第为编修敕令官司农寺干当公事京西转运判官提点刑狱京东陜西转运使吏部郎中绍圣初以直龙图阁知桂州进宝文阁待制坐系平民死降集贤殿修撰知随州改秦州庆州复为待制先是熙河将王赡下邈川有功帅孙路不乐夺其兵与王愍朝廷知之以宗回代路加直学士时青唐瞎征内附诏以青唐为鄯州邈川为湟州未几属羌郎阿章叛拒官军宗回遣将讨之皆败死于是转运判官秦希甫言湟鄯难守以为弃之便事下宗回宗回持不可会徽宗弃鄯州于是任伯雨再疏其罪夺职知蕲州还为待制历庆渭陈延澶州兄宗愈入党籍宗回亦罢郡居亡何录其坚守湟鄯之议起知秦州进枢密直学士徙永兴郑州成德军复坐事去大观中卒赠银青光禄大夫　　胡宗炎
按宋史胡宿传宿子宗炎字彦圣由将作监主簿锁厅登第为国子大宗正丞开封府推官考功吏部郎中哲宗崩辽使来吊祭宗炎以鸿胪少卿迓境上使者不易服宗炎以礼折之暨还升为卿俄以直龙图阁知颍昌府历密州而卒宗炎善为诗藻思清婉欧阳修守亳或诵其诗修赏味不已以为有鲍谢风致　　胡安国按宋史胡安国传安国字康侯建宁崇安人入太学三试于礼部中绍圣四年进士第廷试擢为第三为太学博士提举湖南学事有诏举遗逸安国以永州布衣王绘邓璋应诏零陵簿称二人党人范纯仁客而流人邹浩所请托也蔡京素恶安国与己异得簿言大喜命湖南提刑置狱推治又移湖北再鞫卒无验安国竟除名未几簿以他罪抵法台臣直前事复安国元官政和元年张商英相除提举成都学事二年丁内艰移江东父没终丧遂称疾不仕宣和末李弥大吴敏谭世绩合荐除屯田郎辞靖康元年除太常少卿辞除起居郎又辞朝旨屡趣行至京师时门下侍郎耿南仲倚攀附恩凡与己不合者即指为朋党言安国不臣钦宗曰渠自以病辞初非有向背也遣中书舍人晁说之宣旨令勉受命除中书舍人中书侍郎何挤之诏与郡乃除安国右文殿修撰知通州金人薄都城钦宗亟召安国诏竟不达高宗即位以给事中召黄潜善讽给事中康执权论其托疾罢之三年枢密张浚荐安国可大用再除给事中赐其子起居郎寅手札令以上意催促既次池州闻驾幸吴越引疾还绍兴元年除中书舍人兼侍讲遣使趣召安国以时政论二十一篇先献之论入复除给事中二年入对以疾恳求去高宗曰闻卿深于春秋方欲讲论遂以左氏传付安国点句正音寻除兼侍读会除故相朱胜非同都督江淮荆浙诸军事安国奏胜非在政府缄默附会胜非改除侍读安国持录黄不下左相吕颐浩特命校正黄龟年书行安国遂卧家不出初颐浩都督江上还朝欲去异己者或教之指为朋党颐浩大喜即引胜非为助而安国乃落职提举仙都观五年除徽阁待制知永州安国辞诏从其请提举江州太平观令纂修春秋传书成除提举万寿观兼侍读谏官陈公辅中丞周秘侍御史石公揆承望宰相风旨交章论安国学术颇僻除知永州辞复提举太平观进宝文阁直学士卒赠四官谥文定　　胡交修
按宋史胡交修传交修字己楙常州晋陵人登崇宁二年进士第授泰州推官试词学兼茂科首选除编类国朝会要所检阅文字政和六年迁太常博士都官郎徙祠部迁左司官拜起居舍人起居郎昭慈太后垂帘听政除右文殿修撰知湖州建炎初以中书舍人召辞改徽阁待制提举杭州洞霄宫三年复以舍人召寻进给事中直学士院兼侍讲周祀守常州坐残虐免会大旱帝问交修致旱之由对以殆祀佚罚之故乃以祀属吏祀疑为交修所谗上书告其罪遣大理寺丞胡蒙按验交修无所絓寻以徽阁待制提举太平观六年召为给事中刑部侍郎翰林学士知制诰兼侍读久之迁刑部尚书八年以亲老除宝文阁学士知信州入辞上欲留侍经筵力言母老愿奉祠里中以便养改提举江州太平兴国宫九年召还除兵部尚书翰林学士逾年复请补外除端明殿学士知合州却私请免上供以万计领州数月卒交修简重寡言进止有度为文不事雕琢坦然明白在词苑号为称职　　胡唐老
按宋史胡唐老传唐老字俊明枢密副使宿之曾孙也崇宁间与弟世将同登进士第历南京国子博士知江陵县召为秘书省校书郎靖康元年擢殿中侍御史出知无为军朝廷窜逐伪命之臣坐降二官先是金人怒民间多匿金银杖唐老几死以疾得免称臣于伪楚至是唐老不自言故例从贬秩三年知衢州苗傅败走以乱兵犯城唐老拒之贼解去以功擢秘阁修撰进徽阁待制充两浙宣抚司参谋官知镇江府兼浙西安抚使杜充降于金建康失守溃卒戚方等趣镇江城壁颓圮兵不满千唐老度力不敌因抚之无何方欲犯临安妄言赴行在请唐老部众以行唐老不从方众环胁之唐老怒骂方遂遇害诏赠徽阁直学士谥定愍　　胡世将
