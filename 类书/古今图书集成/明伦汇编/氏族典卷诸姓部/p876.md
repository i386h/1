<!-- { "loadSidebar": true } -->
按五代史蒋殷传殷幼为王重盈养子冒姓王氏梁太祖取河中以王氏旧恩录其子孙表殷牙将太祖尤爱之唐迁洛阳殷为宣徽北院使庶人友珪与殷善友珪&#太祖自立拜殷武宁军节度使末帝即位以福王友璋代殷殷惧不受代王瓒亦王氏子惧为殷所累乃言殷非王氏子其本姓蒋末帝诏削殷官爵还其姓遣牛存节讨之殷举族自燔死　　宋
　　蒋文怿
按万姓统谱文怿朝奉郎试大理司直行常熟令事兼监察御史太平兴国三年钱氏纳土复首任七年去任余杭陆韶之作顶山龙祠以载其政　　蒋元振
按万姓统谱元振淳化中知廉州清苦励节家属多贫不能赡悉寄潭州在任啜菽饮水政尚简易民甚爱之　　蒋堂
按宋史蒋堂传堂字希鲁常州宜兴人擢进士第知临川县以太常博士知泗州召为监察御史历天章阁待制累迁枢密直学士知益州又徙杭州苏州以尚书礼部侍郎致仕卒堂为人清修纯饬遇事毅然不屈贫而乐施好学工文辞延举晚进至老不倦尤嗜作诗　　蒋偕
按宋史蒋偕传偕字齐贤华州郑县人举进士补韶州司理参军以秘书省著作佐郎为大理寺详断官通判同州用范仲淹荐改环庆路兵马都监历知汾泾二州徙原州迁北作坊使侬智高反除韶州团练使坐降忠州刺史军次贺州太平场贼夜入营袭杀之　　蒋续
按万姓统谱续堂孙皇佑中佥判平江军堂卒续自言少孤育于祖乞服衰以报朝议以堂有别子不许遂辞疾谒医去职行服　　蒋之奇
按宋史蒋之奇传之奇字颖叔常州宜兴人以伯父荫得官擢进士第对策擢监察御史神宗立转殿中侍御史历江西河北陕西副使元佑中知广州徙知瀛州入为户部侍郎未几复出知熙州夏人论和请画封境之奇揣其非诚心务守备谨斥候常若敌至终之奇去夏人不敢犯塞绍圣中召为中书舍人改知开封府崇宁元年除观文殿学士知杭州以疾告归提举灵仙观三年卒子&#至侍从　　蒋敏修
按万姓统谱敏修字臻甫营道人十五遍读诸经子史其父璨命作无弦琴赋立成人异之既长以文名元丰登进士仕桂州理刑掾有文稿二十卷　　蒋浚明
按万姓统谱浚明字彦昭其先自常州徙居奉化神宗时浚明诣阙上书论君子小人之党言极剀切上嘉纳之授溧阳县簿辞弗受后就丰稷荐除大理评事迁尚书金部员外郎新太学与郡人周行己等八人皆学术修明为四方学者矜式　　蒋汝通
按尚友录汝通字亨伯江阴人早入太学晚得一官高尚不仕以琴诗图史自娱好古博雅尤邃于性命之学尝着质疑以祛支干五行配合之误年登八十积勤不已所编有引睡集藏于家　　蒋湋
按尚友录湋宜州人黄山谷坐党事谪宜州士夫畏祸不敢近独湋日陪杖履比庭坚疾革湋往视庭坚大喜曰海外骨肉惟君请以身后事托之湋唯唯后为棺殓具舟送之归　　蒋璨
按万姓统谱璨字宣卿宜兴人之奇从子知平江府禁戢奸偷锄刈强梗植善柔拊贫弱狱市为清省诸军马厩岁更之费邦人德之　　蒋瑎
按万姓统谱瑎字梦锡之奇子元佑进士以明经荐徽宗擢为大司乐与梁师成议乐舞不合瑎曰一代礼典当质经不顾而去燕云初复廷臣议上尊号瑎曰裕陵却徽号为万世法柰何故说以亏盛德卒止之　　蒋静
按宋史蒋静传静字叔明常州宜兴人第进士调安仁令徽宗初立求言静上言多诋元佑间事蔡京第为正等擢职方员外郎明年迁国子司业进祭酒以显谟阁待制知寿州徙江宁府移病提举洞霄宫越九年召为大司成出知洪州复告归卒　　蒋炳文
按万姓统谱炳文兴安人大观间通判融州以兵入援京师为程不所沮遂罢官后上书言时事丞相赵鼎是其说荐为中都官炳文愿补外职自试除琼管安抚　　蒋猷
按宋史蒋猷传猷字仲远润州金坛县人举进士政和四年拜御史中丞有直声迁兵部工部吏部尚书请祠归宣和末召为刑部尚书累官正议大夫引疾授徽猷阁直学士提举嵩山崇福宫卒　　蒋煜
按宋史詹良臣传台州蒋煜者州之仙居人有文学寇欲妻以女煜拒之胁以拜亦不从寇曰吾戮汝矣煜伸颈就刃詈声不绝而死　　蒋璯
按万姓统谱璯字季庄慈溪人宣和间师王氏之学闭门穷经不妄与人接高闶居明州城中每过访其庐辄相对小室极意讲论自昼竟夜殆忘寝食或问闶曰蒋君不多与人周旋而独与君厚何也闶曰闶终岁读书凡有疑未判与缺而未知者每积至数十辄一扣之无不迎刃而解蒋君所长他人未必知之闶得为知己幸也　　蒋兴祖
按宋史蒋兴祖传兴祖常州宜兴人之奇之孙也以荫累调饶州司录睦州盗起兴祖白州纠吏卒缉盗以功迁知开封府阳武县治为畿邑最使者交荐之靖康初金兵来攻力不敌死焉妻及长子相继以悸死　　蒋子春
按宋史龚楫传建炎初金人至新塘有蒋子春者教授里中金人欲命以官子春怒骂乃杀之　　蒋芾
按宋史蒋芾传芾字子礼常州宜兴人之奇曾孙绍兴二十一年进士孝宗即位累迁拜右仆射同中书门下平章事除观文殿大学士知绍兴府提举洞霄宫寻以言者论落职建昌军居住卒　　蒋允济
按万姓统谱允济兴安人绍兴间为新化县令除革弊政民多德之后为宾州倅摄昭州先是官出钱一百予民输布一匹复折布为钱十倍取之允济疏闻竟减其半尝按问平南巡检祝尚贤夺其官后允济卒尚贤哭甚哀或问之曰罪在我如公之贤安得不哭　　蒋行简
按万姓统谱行简字仲可永嘉人进士历明州市舶监绍兴中知海盐有声还朝献所著枢言五十篇通判兴国军知处州闻赵汝愚谪死遂感疾不起　　蒋康国按万姓统谱康国字彦礼古田人尝从朱文公讲论文公楚辞集解凡楚集皆质之康国学者称鼎山先生　　蒋雍
按万姓统谱雍字元肃少博学强记于书无所不览乡先辈宋藻每以南方夫子称之与林光朝同时十人俱知名号莆阳十先生绍兴十四年试词赋兼春秋举于乡越六年罢兼经科以词赋再荐登进士教授泉州守王十朋见其文大加赏识遂定交雍因作梦仙赋以献十朋称其词新意古尝撰时政十议十朋见而叹曰经世之文也知通州秩满入觐首言江东盐课较之淳熙七年出入之数亏二万缗时主盐策者方以衍数增秩上矍然曰某人欺朕因访本末指画应对如向上曰卿才通练当以藩郡处卿雍拜谢上目其背曰方面材也将除赣州为执政所沮遂退居朴乡十余年凡四请祠以寿终子祈字子举以父任补官倜傥有大志博洽有文才　　蒋元夫
按尚友录元夫清湘人嗜学善属文两请乡荐贵贱不欺游张南轩陆象山之门作本宗谱系序载秀而下迄今凡一千四十余年世数历历可考宗族散居他乡其家风大振重源而务本慷慨而好义　　蒋复
按万姓统谱复字汝行零陵人受学于张南轩所著有澹岩文集　　蒋存诚
按万姓统谱存诚字遂明青田人好学工文辞仕为国子祭酒出知饶州犹子继周举进士历馆职二十余年一日孝宗问宰相叶衡其人如何对曰臣备位七年不识其面即日除右正言凡奏议上称其得陆贽体　　蒋举
按万姓统谱举字时举清湘人久在太学一日告友黄无悔曰学者所以学为忠与孝也有亲弗孝乎忠既未立孝焉可忘我其归矣无悔感其言歌以送之举由是以孝行知名　　蒋岘
按尚友录岘字伯见奉化人庆元中进士官至殿中侍御史尝自誓曰勿欺心勿负主勿求田勿问舍号四勿先生　　蒋重珍
按宋史蒋重珍传重珍字良贵无锡人嘉定十六年进士签判建康军以公事与部使者异议请祠易签判奉国军绍定二年召入对迁秘书省正字屡乞祠明年添差通判镇江府召为秘书郎端平初迁著作佐郎丞相主出师关洛重珍力争不听遂自劾迁着作郎又迁起居郎以集英殿修撰知安吉州致仕卒谥忠文　　蒋南金
按万姓统谱南金嘉定中知容州兴学校立贡院在任三年日以教养为事未尝有逸豫游乐之好　　蒋廷贵按万姓统谱廷贵侍郎堂之后堂守苏卒遂家焉廷贵少时业博士有敏思以进士知乐亭县惠爱行焉岁侵役繁为之请宽其赋六七建州役兴守以廷贵才委之督诸县调轻重得其中事无不举者县故僻前令多苟而可廷贵劳悴之不恤卒以死官下其少时入都尝为诸姬拥之遑遽绝袂去人称为介　　蒋一鸣按万姓统谱一鸣清湘人弟一夔兄弟六人五世同居九十余年家庭之间雍雍如也郡倅许俨暨权郡许应龙甚嘉重之　　蒋公顺
按万姓统谱公顺清湘人壮岁即学举子业精研义理之学从鹤山魏了翁游者七年所得益广筑室湘源命之曰一鹤鹤山发其义为之铭时为亲老求仕会别之杰制置两淮携公顺与俱以解安丰围补官监施州靖江税再调沅州黔阳尉辟常德府桃源令未赴而卒尝着乃祖龙溪家传以扬潜德凡师友辩订微言奥论凡千余纸　　蒋科
按万姓统谱科字进之电白人宝佑进士为琼州教授笃意教养较文以器识为先历宜阳令抚辑蛮峒教以诗书于利淡如也　　蒋芸
按万姓统谱芸开化人咸淳乡举上疏论贾似道奸不报遂不就南宫试而归宋亡元累征不起人称芹涧先生　　蒋捷
按万姓统谱捷字胜欲阳羡人德佑进士元初遁迹不仕大德间宪使臧梦解陆垕交章荐其才卒不就平生著述一以义理为主其小学详断发明旨趣尢多学者以其家竹山咸称为竹山先生云　　元
　　蒋禹玉
按万姓统谱禹玉字叔宝之奇七世孙中漕举授安吉县主簿宋末提义兵救常州不克家入吴客杭元初以儒士贡除杭学录邓文原柳贯诸公深器重之卒年九十　　蒋宫
按万姓统谱宫字伯雍仪真人至正初中选生三岁母卒哭之如成人五岁通诸经善属文遭父丧勺水不入口者三日既葬立碣朝夕哭于墓下从陈子山游授以诗书春秋及诸文章大家辄悟其旨中原乱作宫负祖母避地浙西用言者荐授行枢勾管洪武初擢兰阳县丞兵火之余广为招募弭捍患兴学崇礼邑人大和　　蒋必胜
按万姓统谱必胜字质甫元末以明经教授高邮池州升庆元主簿轻财好义建东湖书院捐田地山二千余亩以供春秋祀事师生廪饩之用常延文士杨维桢为馆宾与弟必寿等俱好义人谓之义门蒋子毅洪武初以人材举为刑部侍郎　　明
　　蒋贤
按万姓统谱贤字仲贤宜兴人轻财好施遇岁歉发粟赈贫死无以葬者施以棺洪武初率乡民运粮赴太平以助军上嘉其诚赐教俾知宜兴州以老辞用其孙贞代之　　蒋公直
按万姓统谱公直象山人勇智出伦处里闬恂恂执礼让孝友笃于家人无间言洪武初元兰秀山贼据县治众莫能御公直谋于县尹孔立躬先率众伏宝梵寺用计捕贼首招徕其胁从邑赖以安事闻朝廷赉白金五十两擢桂林府阳朔县知县时居民不识蚕桑公直教之植桑仍于外郡市蚕种教以饲养之法民甚德之卒于官　　蒋允汶
按万姓统谱允汶字彬夫永嘉人号苍岩先生值元季避地闽中就试中流寓榜进士第一既而辞不就仕洪武元年归乡里温守杨时中闻其才延为本府学五经师同知王全延以师事之洪武二十二年实授本府学训导浙江命考试乡贡得士为多其所著述有四书蔡类藏于家　　蒋景高
按万姓统谱景高字伯高象山人刻意问学与弟景武筑室山中朝夕讲论凡经史历数之学无不注意为诗文得古作者之趣洪武初荐授国子助教日拥皋比训以正学一时生徒咸抵于成晚年自号丹台外史　　蒋子杰
