<!-- { "loadSidebar": true } -->
按元史史天倪传天倪字和甫燕之永清人父秉直天倪始生之夕白气贯庭成童姿貌魁杰有道士见而异之曰封侯相也及长好学日诵千言大安末举进士不第乃叹曰大丈夫立身独以文乎哉使吾遇荒鸡夜鸣拥百万之众功名可唾手取也木华黎见而奇之既以万户统诸降卒从木华黎略地三关已南至于东海所过城邑皆下选壮勇万人为义兵号清乐军以从兄天祥为先锋所向无敌甲戌朝太祖于燕之幄殿所陈皆奇谋至计大称旨赐金符授马步军都统管领二十四万户从木华黎攻高州又从攻北京皆不战而克武仙降木华黎承制以天倪为金紫光禄大夫河北西路兵马都元帅行府事仙副之乙酉师还闻武仙之党据西山天倪直捣其巢穴尽掩杀之仙怒谋作乱乃设宴邀天倪遂为所杀时年三十九妻程氏闻乱恐污于贼乃自杀　　史天安
按元史史天倪传天安字全甫秉直仲子也岁癸酉从秉直降太师木华黎以其兄天倪为万户而质天安军中丁丑从讨锦州叛人张致平之己卯从略地关右生擒鄜州骁将张资禄号张铁鎗者乙酉武仙杀天倪于真定天安会天泽并力攻仙败走之以功授行北京元帅府事抚治真定甲午宣权真定等路万户丙午入觐乙卯卒　　史天泽
按元史史天泽传天泽字润甫秉直季子也身长八尺声如洪钟善骑射勇力绝人从其兄天倪帅真定乙酉天倪遣护送其母归北京既而天倪为武仙所害天泽南还行次满城得士马甚众遣监军李伯佑诣国王孛鲁言状天泽时为帐前军总领孛鲁承制命绍兄职为都元帅俾笑乃将蒙古军三千人援之合势进攻卢奴仙骁将葛铁枪者拥众万人来拒战天泽迎击之身先士卒勇气百倍生擒葛铁枪获其兵甲辎重军威大振遂复真定己丑太宗即位议立三万户分统汉兵天泽适入觐命为真定河间大名东平济南五路万户癸巳春完颜白撒来袭新卫天泽率轻骑驰赴之比至围已合天泽奋戈突至城下呼守者曰汝等勉力复跃出其众皆披靡壬子入觐宪宗赐卫州五城为分邑世祖时在藩邸极知汉地不治河南尤甚请以天泽为经略使至则兴利除害政无不举诛郡邑长贰之尤贪横者二人境内大治世祖即位首召天泽问以治国安民之道即具疏以对帝嘉纳之拜中书右丞相天泽既秉政凡前所言治国安民之术无不次第举行又定省规十条以正庶务至元元年加光禄大夫为辅国上将军枢密副使四年改中书左丞相八年进开府仪同三司平章军国重事十一年诏天泽与伯颜总大军自襄阳水陆并进天泽至郢州遇疾还至真定帝遣尚医驰视天泽因附奏愿天兵渡江慎勿杀掠十二年二月薨谥忠武累赠太师进封镇阳王立庙天泽平居未尝自矜其能年四十始折节读书拜相之日门庭悄然当金末名士流寓失所悉为治其生理而宾礼之出入将相五十年上不疑而下无怨人以比于郭子仪曹彬云　　史弼
按元史史弼传弼字君佐一名塔剌浑蠡州博野人通国语膂力绝人能挽强弓潼关守将王彦弼奇其材妻以女荐于左丞相耶律铸弼从铸往北京近侍火里台见弼所挽弓以名闻世祖召之试以远垛连发中的令给事左右中统末授金符管军总管至元十年升怀远大将军进定远大将军兵驻瓜洲以数十骑抵扬州城宋将姜才以兵夜至弼三战三胜天明才见弼兵少进迫围弼弼复奋击之骑士二人挟火槍刺弼弼挥刀御之左右皆仆手刃数十百人及出围追者尚数百骑弼殿后敌不敢近会援兵至大破之授昭勇大将军扬州路总管冬迁黄州等路宣慰使十五年入朝升中奉大夫江淮行中书省参知政事行黄州等路宣慰使十九年改浙西宣慰使二十一年改淮东宣慰使弼凡三官扬州人喜刻石颂之号三至碑迁佥书沿江行枢密院事镇建康二十九年拜荣禄大夫福建等处行中书省平章政事往征瓜哇以亦黑迷失高兴副之明年正月入混沌大洋橄榄屿假里马答勾阑等山驻兵伐木造小舟以入时瓜哇与邻国葛郎构怨瓜哇主哈只葛达那加剌已为葛郎主哈只葛当所杀其婿土罕必阇耶攻哈只葛当不胜闻弼等至遣使以其国山川户口及葛郎国地图迎降求救弼与诸将进击葛郎兵大破之哈只葛当走归国弼分兵三道与兴及亦黑迷失各将一道攻葛郎至答哈城葛郎兵十余万迎敌自旦至午葛郎兵败哈只葛当出降土罕必阇耶乞归易降表弼许之遣万户&#只不丁甘州不花护之还国土罕必阇耶于道杀二人以叛乘军还夹路攘夺弼自断后且战且行行三百里得登舟士卒死者三千余人朝廷以其亡失多杖七十没家赀三之一元贞元年起同知枢密院事月儿鲁奏弼等以五千人渡海二十五万里入近代未尝至之国俘其王及谕降傍近小国宜加矜怜遂诏以所籍还之拜荣禄大夫江西等处行中书省右丞三年升平章政事加银青荣禄大夫封鄂国公卒于家年八十六　　史楫
按元史史天倪传天倪子楫字大济岁己亥知中山府事寻迁征南行军万户翼经略徇地蕲黄善抚士卒所向有功壬寅天泽引楫入见太宗奏曰臣兄天倪死事时二子尚幼臣受诏摄行府事今楫已成人乞解职授之帝嘉叹曰今之争官者多让官者少卿此举殊可嘉尚朕自有官与之即以楫为真定兵马都总管佩金虎符辛亥朝廷始征包银楫请以银与物折仍减其元数诏从之着为令元氏民有訴府僚于达官者质之无实将抵之死楫力为营解达官曰是人汝辈死地而反救之何耶楫曰诛之固足以惩后未若宥之以愧其心况人命至重岂宜以妄言之故而加以极刑乃杖而遣之中统元年授真定路总管同判本道宣抚司事解绶归卒年五十九子炫常德管军总管辉知孟州燧同知东昌府事&#潼关提举炀佥广西按察司事　　史权
按元史史天倪传天倪次子权字伯衡勇而有谋初以权万户从天泽南征壬子天泽以万户改河南经略使乃以权代其任己未世祖自将伐宋权迎于淮西宪宗崩世祖命权总兵镇江北岸之武矶山至元六年召至阙下问以征南之策对曰襄阳乃江陵之藩蔽樊城乃襄阳之外郛我军若先攻樊城则襄阳不能支吾不战自降矣帝善其计制授江汉大都督总制军马总管屯田万户会天泽言一门不可兼掌兵民之柄乃授权镇国上将军真定等路总管兼府尹徙东平又徙河间卒　　史枢
按元史史天倪传枢字子明父天安枢年二十余以勋臣子知中山府有治绩甲寅初籍新军天泽奏枢为征行万户配以真定彰德卫州怀孟新军戍唐邓宪宗伐宋从天泽诣行在帝劳之命为前锋宋立剑州侨治于苦竹崖前阻绝涧深数百尺恃险不备帝使枢侦之枢率健卒数十缒而下得所以致师处以闻帝趣枢急取之宋人惧乃降翼日大宴帝顾皇后命饮枢酒世祖即位从天泽扈驾北征高丽人金通精据珍岛以叛讨之岁余不下进枢昭勇大将军凤州经略使枢至大破之其地悉平复以万户从丞相伯颜伐宋宋平署安吉州安抚使至元二十三年拜中奉大夫山东东西道宣慰使治济南后又治益都二十四年卒子焕昭勇大将军后卫亲军都指挥使佩金虎符辉奉训大夫秘书少监　　史格
按元史史天泽传天泽子格字晋明岁壬子宪宗赐天泽以卫城授格节度使宪宗崩格为亳州万户从攻襄阳襄阳下众军渡江格军先渡为宋将程鹏飞所却格被三创丧其师二百寻复大战中流矢鹏飞身亦被七创乃败走从平章阿里海牙攻潭州炮激栅木伤肩矢贯其手裹创先登拔之从攻静江众以轒辒自蔽凿城格所当炮礌蔽地车不可至乃伺隙率众攀堞蚁附而上拔之升广西宣抚使改镇国上将军广南西道宣慰使宋亡拜参知政事资德大夫湖广行中书省右丞进平章政事卒年五十八子耀福建行省平章政事荣邓州旧军万户　　史春谷
按池州府志春谷溧阳人善推人休咎大德间客死当涂旅馆遗书曰溧阳史春谷数当尽于此三日后遇孔君仁人也愿求棺殓归果有孔文升至感其言为之棺殓以归　　史公珽
按万姓统谱公珽字搢叟鄞人丰姿秀爽词气温恭早志于学通诸经子史尤邃于易延佑间诏郡守举行堂试法公珽方弱冠屡占前列家居教授生徒务底于成论宋季台阁故事亹亹终日及忠臣义士死节者必慷慨流涕广平李尧民七丧不举公珽解囊中半赒之且为着哀词告其尝所往还者自号蓬庐处士所著有蓬庐稿易演义及象数发挥若干卷　　史彦斌按万姓统谱彦斌邳州人嗜学有孝行至正中河溢邻邑墓多坏彦斌母卒葬时尝为厚棺刻铭其上及墓为水漂彦斌缚草人浮水中仰天呼曰母棺不知其处愿天矜怜假此刍灵指示所在乃乘舟随草人所之行三百里果得母棺归葬　　史敬武
按溧阳县志敬武字彦刚元末抱道僻处以小学书教其子所著有葬议楮钱辨忧世记及上皇太子书子制负大力仪观丰伟壬辰之乱兵连溧阳乃团义勇捍乡族孙仲和兄弟三人相友爱作宜乐堂以居皆前人小学之教也　　明
　　史迁
按万姓统谱迁字良臣金坛人笃学慎行元末隐居教授国初屡征起知蒲城迁严州所至以治称工于诗所著有清吟集行于世　　史叔安
按万姓统谱叔安乌程人洪武初征为太仆卿　　史万里按万姓统谱万里名鹏以字行长兴人行廉介状伟能书尤善弓马洪武初为帅府幕宾后以人才荐为邳州知州吏部郎中　　史谨
按江宁府志谨字公谨本昆山人洪武中谪居云南与王学士景善用景荐为应天府推官未几左迁湘阴县丞寻罢侨居金陵性高洁多才&#吟咏工绘事构独醉亭卖药自给以诗画终其身　　史志可
按万姓统谱志可宁波人洪武间知浦城县以公恕存心以宽和为政刑罚不施奸弊屏息尤以兴学礼士为意　　史以辰
按溧阳县志以辰永成乡人母黄氏危病莫疗夜祷愿以身代刲股进随愈洪武辛酉知县符焕以闻诏旌其门时又有史亚庆史佛保皆以割股旌皆永成乡人　　史仲成
按万姓统谱仲成安化人洪武中以国子生为监察御史擢山东按察佥事改广西桂林府同知永乐初为右佥都御史　　史诚祖
按明外史史诚祖传诚祖解州人洪武末诣阙陈盐法利弊太祖纳之授汶上知县为治廉平宽简永乐七年遣御史考核郡县长吏贤否还言诚祖治第一赐玺书劳之特擢济宁知州仍视汶上县事并赐内酝一&#织金纱衣一袭钞千贯诚祖既得旌益勤于治土田增辟户口繁滋益编户十四里屡当迁职辄为民奏留阅二十九年竟卒于任士民哀号留葬城南岁时奉祀　　史昭
按明外史史昭传昭合肥人永乐初积功至都指挥佥事八年充总兵官镇凉州土军老的罕叛击平之移镇西宁仁宗立进都督佥事上言西宁民俗鄙悍请设学校如中土报可宣德初昭以卫军守御不暇屯种其家属愿力田者请俾之耕艺收其赋以足军食从之曲先卫都指挥使散即思邀劫西域往来使臣昭讨之散即思望风遁威震塞外七年以征西将军镇守宁夏正统初进右都督八年以老召还卒昭在宁夏十二年老成持重兵政修举　　史五常
按明外史史五常传五常内黄人父萱官广东佥事卒葬南海县和光寺侧五常方七岁母以归比长常以不得返葬为恨母语之曰尔父用杉木为榇内置大钱十尔谨识之五常奉母至孝一日不离侧殁则庐墓致毁既终丧乃往迎父榇时相去已五十年寺久为水淹没榇无可觅五常泣祷于神忽有老人以杖指示寺址因遍发其地果得父榇内置钱如母言扶归与母合葬复庐墓侧正统六年旌表　　史源
