<!-- { "loadSidebar": true } -->
按明外史陈友定传友定一名有定字安国福清人徙居汀之清流世业农为人沈勇喜游侠乡里皆畏服之至正中汀州府判蔡公安至清流募民兵讨贼友定应募公安使掌所募兵署为黄土寨巡检讨平诸山寨进清流县尹陈友谅遣邓克明陷汀邵略杉关行省授友定汀州路总管御之大捷逾年克明复取汀州急攻建宁守将完者帖木儿檄友定入援连破贼悉复所失郡县行省上其功第一进参知政事已置分省于延平以友定为平章于是友定尽有福建八郡之地数招致文学知名士留置幕下然颇任威福所属违令者辄承制诛窜不绝漳州守将罗良心不平以书责之友定怒以兵诛良于是友定威振八闽然事元未尝失臣节太祖既定婺州与友定接境友定侵处州参政胡深击走之进攻建宁友定以锐师夹击深兵败被执死之太祖既平方国珍即发兵伐友定别遣使至延平招谕友定友定置酒大会诸将及宾客杀明使者沥其血酒瓮中与众酌饮之酒酣誓于众曰吾曹并受元厚恩有不以死拒者身磔妻子戮遂巡视福州环州城严兵为拒守计及汤和等进攻延平友定谋于众曰敌兵方锐难于争锋不如持久困之诸将请战不许数请不已友定疑所部叛杀萧院判军士多出降会军器局灾城中&#声震地明师知有变急攻城友定呼其属诀曰大事已去吾一死报国诸君努力因退人省堂衣冠北面再拜仰药死所部争开城门纳明师师入趋视友定犹未绝也舁出水东门适天大雷雨友定复苏遂械送京师入见帝诘之友定厉声曰国破家亡死耳尚何言遂并其子海杀之　　陈海
按明外史陈友定传友定子海一名宗海工骑射亦喜宾礼文士友定既被执自将乐归于军门从死　　陈福清按蕲州志福清从高祖征伪汉陈友谅战于鄱阳湖矢及御舟福清仓卒负帝过舟帝取一珠耳珰赐之福清以箭贯左耳悬珰帝曰真壮士也封千户　　陈修按明外史陈修传修字伯昂上饶人从平浙东授理官援引律令悉本宽厚擢兵部郎中迁济南知府济南屡经兵燹比户雕残修调剂有方兵民相安流亡复业帝嘉之洪武四年拜吏部尚书精心筹画铨法秩然未几卒官　　陈遇
按明外史陈遇传遇字中行其先曹人高祖义甫宋翰林学士徙居建康子孙因家焉祖汶德溧阳县判父辛之元淮南盐课提举遇天质沉粹笃学博览尤精象数之学元末为温州教授已而弃官归隐居乐道学者称为静诚先生太祖渡江以秦从龙荐发书聘之遇至与语大悦遂留幕中参密议太祖即吴王位授供奉司丞不受已即皇帝位三授翰林学士皆不受洪武三年奉命至浙江廉察民隐还朝除中书左丞力辞明年召对华盖殿赐坐命草平西诏授礼部侍郎兼弘文馆大学士复辞除太常少卿又辞帝不可沉吟良久从之俄遇病遣使医疗病愈入谢帝望见连呼君子除礼部尚书又固辞自是不复强以官卒成其高十七年卒　　陈灌
按明外史陈灌传灌字子将庐陵人也元末世将乱环所居筑场种树人莫能测后十年盗&#起灌率武勇结屯林中盗不敢入一乡赖以全太祖平武昌灌诣军门谒见与语奇之擢湖广行省员外郎累迁大都督府经历从大将军徐达北征寻命筑城泰州工竣除宁国知府灌丰裁严正而为治宽恤洪武四年召入京病卒　　陈汝言
按明外史陈济传陈继父汝言倜傥有谋略尝参张士诚军事洪武初官济南经历坐法死　　陈聚
按畿辅通志聚赵州人幼从明太祖以功历千户灵壁之役大战阵亡太祖深悼之荫其子为金吾右卫指挥佥事　　陈基
按明外史赵埙传陈基字敬初临海人少与兄聚受业于义乌黄溍从溍游京师授经筵检讨尝为草谏章力陈顺帝并后之失顺帝知而怒欲罪之避归里已奉母入吴教授自给江南用兵元开行枢密院起基为都事转江西行省郎中参张士信军事自杭赴吴复参太尉张士诚军事士诚称王基独谏止欲杀之不果已超授内史迁学士吴平召修元史赐金而还洪武三年冬卒于常熟旅舍　　陈龙
按江西通志龙字文显宁州人元季集众结堡于州之泰乡号人和寨洪武初平龙兴路龙遣弟良归附授武昌卫指挥佥事转龙骧卫指挥同知　　陈亮
按名山藏臣林记亮字景明元儒生也二祖皇帝累诏不出曰唐尧在上下有箕颍作读陈抟传以见志焉　　陈恢
按浙江通志恢字广仲元末方国珍兵起恢聚乡族御之不胜方诱以利辄骂不绝口与战于白枫河又不胜退入山中忧忿成疾卒　　陈谟
按名山藏本士记谟字一德泰和人洪武初征至京师赐坐议礼宋王袆交荐为国子师引疾辞归家居教授屡应聘为江广考试官所拔士往往知名谟为学涉流探源辨析归当虽不愿仕而于当世之务一一筹度谓学必敦本莫加于伦莫先于变化气质一时经生学士靡然从之称海桑先生　　陈圭
按名山藏本行记圭字锡元黄岩人洪武初父叔弘坐罪当死圭自陈愿代上曰不意今日乃有孝子宜赦其罪为天下劝刑部尚书周济奏曰罪有常刑不宜屈法开侥幸遂听圭代而谪其父隶兵云南　　陈立按河南通志立汝州人家贫力学用志恳笃寡言笑尚信义洪武初以太学生高等授江西左参议廉介自持遇事明决复召入为应天府治中　　陈彭年
按山西通志彭年蒲州人元末与弟有年隐峨眉山下洪武初命中书省征之有年病辞彭年诣阙对称旨授左司郎中升湖广左布政使时伪汉方平百事草昧殚心劳瘁以疾乞骸归乡人称为二难　　陈祖
按福州府志祖字富文长乐人洪武初以明经荐授新繁丞有老妪孙为蛇所吞哭于途祖牒城隍&#日捕蛇至期果有群蛇集祖厅下祖曰无罪者去独一大蛇不去若伏罪状以剑仰刃置地乃就殒民以为神后擢光山令　　陈五
按山西通志五猗氏人七世同居五生大大生益益生恭恭生选选生志刚志刚生淮凡七世百口同爨　　陈添佐按广东通志添佐新会人性至孝五岁失怙与少弟添佑育于季母元末盗起奉母逃山泽相陷贼中母子阔绝者十年添佐思母每欷歔泣下贼怜而归之见母于楼冈羁困采拾以养母至洪武初始与弟奉母还乡县令举孝廉以母老不就　　陈孟龙
按福宁县志孟龙字霖卿博学能文领元乡举为建宁路学录转嘉定知县升山西石州知州元末退隐洪武初举明经擢广东按察司佥事　　陈南宾
按名山藏分藩记南宾茶陵人洪武二年应聘至京师除无棣丞转胶州同知所至先教化十一年迁国子助教入见高帝命讲洪范九畴上称善二十二年擢蜀府长史随事规谏王甚敬礼之　　陈谦
按茶陵州志谦洪武庚戌任泸州知州九载秩满民请于朝留复任三年其在官惟以苍头一人自随小&#纸帐及卒惟青布袍一袭大明律一部米数升而已　　陈尧章
按蕲州志尧章洪武二年任本府学训升浙江杭州临安县知县兴利除害惠爱及人以勤劳致疾卒于官民思之比之羊叔子焉　　陈有礼
按惠安县志有礼西坑人元末兵乱陈同起兵劫乡人从己至有礼家有礼责之曰今为洪武三年天下已定而谋起兵非叛耶不从同杀之　　陈公成
按浙江通志公成名季镛宁海县人洪武四年登进士初授西安耀州同知时兵燹之后草莱蔽野太府责属州垦辟荒田商干华邠诸州虚具顷数公成独不报曰民生尚窘虚增粮额以朘削之是驱之流散也府不能强而耀州之民赖以无额三转广东盐课司提举未任客死京师年五十四　　陈刚
按浙江通志刚字子浩洪武五年授神木令有小吏白敬臣素险黠刚欲遣之而敬臣先觉亡去引贼入寇挟刃逼令降贼刚不屈贼杀之　　陈理
按明外史陈友谅传友谅死长子善儿被执太尉张定边夜挟友谅次子理遁还武昌率群臣奉理嗣位改元德寿太祖亲征武昌遣汉故臣罗复仁入城招理理出降太祖师还应天授爵归德侯居京师出怨望语洪武五年徙于高丽　　陈则
按明外史高启传启家北郭与王行徐贲高逊志唐肃宋克余尧臣张羽吕敏陈则卜居相近号北郭十友又以能诗号十才子则字文度昆山人洪武六年举秀才授应天府治中俄擢户部侍郎以阅实户口出为大同府同知进知府　　陈洵仁
按万姓统谱洵仁字思允长乐人诗学精深洪武乙丑进士拜中书舍人擢给事中立朝敢言文章政事郑重一时　　陈迪
按广东通志迪字保中四会人博学能文笃于孝友登洪武乙丑进士任江陵县丞有政声坐事谪戍辽左以明经荐为国子助教仁宗在东宫时召入文渊阁同修永乐大典居馆职十余年有诗文类集藏于家　　陈仲完
按福州府志仲完名完以字行长乐人洪武乙丑进士授延平府训导改宁国县学永乐初用荐者擢翰林院编修侍皇孙讲读仲完持身恭慎平居言如不出口至讨论古今据理是非确不可夺仁庙雅重之　　陈申按福州府志申字孟肤闽县人博学善文词工书与林子羽郑孟宣相友善洪武间荐为衢州教授擢知安陆州劝学均赋以廉能称久之转知潮州府有惠政　　陈让
按襄阳府志让谷城人洪武丁卯举人授刑部主事谳狱明允不避权势奉旨升监察御史食六品俸寻升刑部郎中公廉如昔时称得人　　陈琏
按广东通志琏字廷器东莞人性孝友敏而好学领洪武庚午乡荐为桂林教授严条约以身先之秩满迁国子助教永乐初近臣荐琏有治才擢知许州以宽厚宁民改滁州值文皇幸北都所过先遣廷臣察吏治琏以绩最闻擢扬州知府摄滁州事擢四川按察使宣德丙午吏部言琏德望凝重宜师表国学召还改南京通政使摄国子监事师道尊严善于训迪士类悦之丁内艰正统初起南京礼部侍郎五年致仕有琴轩集归田&#行于世黄萧养乱琏设制御策竟平之卒赐葬祭　　陈绍平
按衡州府志绍平由洪武庚午乡举为赣县谕擢睢州知州廉谨自励均赋役赈民饥全活甚众官至参政引年丐归笥箧萧然惟图书数卷而已　　陈潜中
按仙游县志潜中以字行初名元亮洪武十三年举聪明正直赴京试中授肇庆府德庆州开建县知县满三年赴京百姓哀留不得行至京计历俸少十五日例该工役寻遇赦回洪武末年上饶县丞莫士忠开建人以忠孝清廉荐潜中于朝奉旨准就政以疾不起建文元年闻潜邸将举义上书陈谏疏言忠信四事又疏便民十二事于朝人服其忠烈蒙召问谏燕事请纸笔以对寻放归辛巳赴潜邸上书归永乐八年冬例取闲官不愿仕者起送选用寻有例延久不到者七十以上宁家未及七十者充军九年夏到京朝见以年七十一放归潜中早丧父母善处兄弟以孝友称尝重修家谱葺远祖可大祠本庠教官到任未久卒以己棺殡之　　陈汶辉
按明外史李仕鲁传陈汶辉字耿光韶安人荐授礼科给事中累官大理少卿数言得失最后忤旨投金水桥下死　　陈敬
按广东通志敬增城人洪武十四年以贤良举授礼部主客司郎中遇事敢为以事左迁云南曲靖府幕官寻署剑川州事剑川邻寇窃发敬亲率壮士御之众寡不敌力战而死　　陈观
按莆田县志观字廷宾少负隽才善属文及长遭元季之乱韬迹不仕明兴诏郡国举遗逸擢本府训导洪武十四年宁国簿林一初应诏荐观文学即被召命至京朝谒伟然玉立太祖顾问观出对称旨擢陕西右参政十六年五月上忽召之就仪礼司供事肄礼已复召观日侍左右未几以祖母丧归服除赴阙卒于京　　陈桓
