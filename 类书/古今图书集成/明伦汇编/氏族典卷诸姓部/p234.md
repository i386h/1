<!-- { "loadSidebar": true } -->
按十国春秋吴陈彦谦常州人为人多智略善理繁剧高祖时官润州司马为徐温所亲信温行部升州常喜其繁盛彦谦劝温徙镇海军治焉温从其说即以彦谦为镇海节度判官温于军国事但举其大纲细务悉委彦谦主之江淮称治武义元年温与吴越兵战于无锡温病热不能治军彦谦迁中军旗鼓于左取貌类温者擐甲胄号令军事温得少息未几兼楚州团练使疾革徐知诰恐其遗言及继嗣事医药金帛相属于道以结其心彦谦密留书于温卒劝以所生子为嗣时皆多其有义先是金陵工成彦谦上费用之籍于温温曰吾既任公何以此相混也竟不复会计温始终推心腹用之故彦谦亦以此报温　　陈金按十国春秋吴陈金者少为军士隶镇南节度使刘信戏下从围处州私与其徒五人发一大冢启棺见白髯老叟面如生人时即有白气冲天视棺上散物如粉微作硫黄气金掬取归营旦辄汲水浸食至尽城平入舍僧寺间为诸僧述其事僧曰此本州富人远祖也子孙相传其祖好道数饵硫黄云数尽当死死后三百年墓开是即解化之期也今正三百年矣金因复视其处棺中惟存衣裳若蝉蜕状金自是无病后为清海军将年七十余轻健如少时　　陈用拙
按十国春秋南汉陈用拙本名拙连州人用拙其字也少习礼乐工书歌长遂以字显唐天佑元年擢进士第授著作郎心恶梁王全忠所为假使节南归烈宗留用之未几梁王全忠篡位改元开平用拙力劝仍奉天佑年号烈宗多其义而不能用遂掌书记摄观察判官比烈宗病革用拙撰表请高祖权知留后高祖继立益信任之干化四年奉使吴越吴越武肃王与语嘉其专对以金帛甚厚用拙逊谢归以献高祖高祖自立为皇帝擢用拙吏部郎中知制诰久之卒有诗集八卷传于世尤精音律着大唐正声琴籍十卷中载琴家论操名及古帝王名士善琴者又以古调缺征音补新征音谱若干卷　　陈璋
按十国春秋吴越陈璋者孙儒党也兵败降武肃王以从征董昌功遂被任用稍迁衢州制置使天复初田頵入寇筑垒绝往来之道募能夺其地者赏以州璋将兵奋击直据其垒即日擢衢州刺史赴州时王亲饯于江干恩礼加等会徐绾作乱越州客军指挥使张洪以绾党自疑乃率步卒三百人奔璋璋遽纳之未几丁章叛永嘉宣州田頵使其下戚滔招之璋复假道以遣王闻之心未善也密令衢州罗城指挥使叶让杀璋事泄璋杀让以叛陷东阳犯暨阳自署衢婺二州刺史久之为浙师所逐遂奔淮南历官右龙武统军加平章事死之日所乘马悲鸣数月而薨人咸异焉初武肃王命璋城衢州工毕赍图献王王视西门樟树谓左右曰此树不入城陈璋当非吾所蓄也其先见有如此　　陈长官
按十国春秋吴越陈长官事武肃王为宁海县令会王命增州县赋税长官上书极谏王大怒逮之狱长官以死争之得免　　陈询
按十国春秋吴越陈询余杭人睦州刺史晟之弟也晟在州十八载而卒子绍权嗣询黜绍权而自立惧非武肃王所命内不自安属徐许之乱乃私通田頵頵败益惧及王命桐庐县隶使府且征军赋询遂不听命天佑二年奔淮南　　后唐
　　陈浚
按十国春秋吴陈浚庐陵人父岳仕唐浚有史才事睿帝为中书舍人翰林学士撰吴录二十卷官终尚书子乔仕南唐　　后晋
　　陈起
按十国春秋南唐陈起蕲州人性刚鲠尤恶妖异升元中以进士起家为黄梅令时县境独木村有妖人诸佑挟左道自言数世不食肉能使富者贫贫者富俚民稍稍从之初有徒数十人积数年从者至数百男女无别号曰行辱夜行昼伏取赀于盗相与倡言佑有神术能升虚空入水火州县亦惮之不敢问起到官邑人毕贺佑独偃蹇不至起乃按户籍取佑为里正不服嫚言曰吾断令头起告巡检使周邺出兵捕佑等获之沃以豕血佑迄不能神皆执缚搜其家得乘舆服器遂斩之邺欲宥其妇女童稚起曰此皆渎乱人伦不可使有遗育乃并斩之起由是知名官至监察御史卒　　陈及之
按十国春秋后蜀陈及之广政时为新津县令会后主大选良家子以充后宫郡邑骚然妇女惊逸及之上疏切谏请止采择之令后主虽不从其言颇嘉及之剀直赐白金百两旌之　　后周
　　陈觉
按十国春秋南唐陈觉海陵人也后海陵升泰州遂为泰州人烈祖居金陵以次子景迁留东都辅政用宋齐丘荐命觉为之佐已而景迁寝病徙为东南诸道副都统寻卒觉还朝为宣徽副使升元四年烈祖东巡觉预侍从烈祖晚年多暴怒近臣类获谴觉心惧称疾家居累月迨宣遗诏即以是日入朝判大理寺萧俨露章劾觉罪元宗不纳迁光政院副使太仆少卿时国兵初得建州诸将请乘胜取福州齐丘荐觉为宣谕使觉擅兴汀建抚信州兵攻福州败绩元宗欲置军法齐丘援甚力冯延己复助之于是裁贬蕲州逾年复起任事淮南兵兴元宗命景达率大兵拒周而以觉为监军使军政皆出觉聚兵五万无决战意朱元数有功觉忌之夺其兵元遂叛降周诸军悉溃觉归为枢密使方挟齐丘为耐久计会周师益进世宗驻迎銮镇元宗遣觉奉表贡方物觉至迎銮见周战舰陈列江津且南渡大惧请使取本国画江为界表世宗可之觉顿首谢退遣其属刘承遇南还以告画江称藩奉正朔之议遂决周亦班师觉还以兵部尚书致仕觉常传周世宗之语告元宗曰闻江南拒命谋出严续可斩以谢我元宗知觉与续有宿怨疑之先是锺谟自周回屡言觉等罪不可容谟因请至周覆实其事元宗遣谟行以手表引咎且言非续之罪世宗省表大惊曰严续能拒命乃忠臣朕为天下主其肯教人杀忠臣乎谟归具奏元宗大怒齐丘既败觉谪授国子博士饶州安置遣使诛于路　　陈诲按十国春秋南唐陈诲建安人始生数月足胫能履父异之因小字阿铁及长趫捷有勇力时人呼为陈铁事闽富沙王为将保大初元宗遣将攻建州傅其城诲数出挑战王建封克外郛擒诲将斩之已解衣伏锧忽脱身绝驰追者数十百辈莫能及自归于大将查文徽文徽骇异用为战棹指挥使领故部曲已而从攻福州冯延鲁败走诸营皆溃死者万计委军实戎器不可胜计诲独殿后收弃金帛二十万以归文徽镇建州诲为建州刺史谍者告吴越戍兵福州遁归文徽暗而贪功即率诲俱进诲以战舰入闽江适秋雨水暴涨一夕抵城下与吴越水军遇遂战于江中禽其将马先进叶仁安降郑彦华文徽勒步骑继至福州伪迎文徽传令入城诲告曰闽人谟信未可速进宜先立寨整众俟所招亲故来得其实徐图之文徽曰狐疑且生变乘机据城上策也麾兵遽入诲料为必败植旗鸣鼓列兵江干以须之文徽入果被执诲全军还剑州献先进于金陵释彦华等用为将福州两交兵皆大败涂地诲在兵间独有功号名将遂迁永安军节度使兼侍中训兵积谷隐然为大镇常破福州兵于南台江军声大震由是朝廷委以南方而名其军曰忠义周兵入淮南诲遣子德诚率镇兵赴难诲在镇十余年多荐举儒学甄升将校时议多之后主初引疾求罢乃以其弟谦为留后召诲还都后主亲临其第视问慰劳卒封闽国公谥忠烈　　陈德诚
按十国春秋南唐陈德诚少好学才兼文武有能诗名周师南侵元宗遣潘承佑诣泉建召募骁勇承佑奏言陈诲子德诚有才略可用因命德诚引卒数千赴寿春时诸将战多不利惟德诚出入坚敌未尝少挫锋锐班师日特旌其军曰百胜以荣之拜和州刺史有政绩后与叔父谦继领建州节旄世称其有父风云　　陈乔
按陆游南唐书陈乔传乔字子乔幼敏悟文辞清丽事亲以孝闻　　陈允升
按十国春秋南唐陈允升饶州人也时人谓之陈百年少而静默好道家世弋猎允升独不食其肉亦不与人交言十岁诣龙虎山入道栖隐深邃罕睹其面天佑末有人见允升于抚州麻姑山计其去家七十年矣而颜貌如初刺史危全讽素知其异迎置郡中独处一室时忽失之常燕坐全讽谓之曰丰城橘美颇思之允升曰方有一船橘泊牢城港今为取之港距城十五里少选便还提一布囊可数百颗因共食之全讽有姻礼市黄金郡中不足辄呵责其下允升曰无怒第取厚纸以药涂之投火中皆成黄金后全讽与吴师战允升去之曰慎勿入口中全讽不悟果败于象牙潭升元时允升犹往来抚州山中不知所终　　陈曙
按十国春秋南唐陈曙蕲州人善坛观道士也人谓为百岁实亦不知其年步行日数百里乡人有会集或祭神曙不待召而至醉饱乃辞去由是人多虚席设醴以&#之同日或至数家舍中惟一榻素书数卷与蛇虎杂居不设&#户雨雪满室亦自若人有乘其出往窥之者曙必自外来凡数十年颜鬓不少异烈祖闻而召之使者未至忽叹息曰吾老矣何益于国而枉见召后数日使者再召之竟不行保大中常至夜独焚香于庭仰天拜祝退而恸哭俄而淮上兵兴人以为预知也后过江居永兴景星废观邑人罕有见者及卒数日方棺敛而遍体发汗焉　　陈贶
按尚友录贶闽人志操古朴不苟仕进居庐山三十年学者多师事焉南唐主以币致之贶布裘鹿鞹进止闲雅因作景阳台怀古诗南唐主称善欲授官固辞赐粟帛遣还

　陈姓部列传八
　　宋四
　　陈显伯
按罗源县志显伯字汝仁号竹所宝庆间释褐任中书舍人权直学士院历吏部尚书兼端明殿大学士通奉大夫爵长乐郡开国侯食邑一千二百户初职讲官度宗称善诱后去位理宗思以储贰托显伯以宝章阁直学士除授显伯为相时多忌刻以足疾坚辞不起乃诏加端明殿大学士致仕　　陈寅
按宋史陈寅传寅宝谟阁待制咸之子漕司两贡进士以父恩补官历官州县绍定初知西和州西和极边重地寅以书生义不辞难北兵入境属都统何进出守大安民无固志寅散资财以结忠义为必守之计北兵十万攻城寅自执旗鼓激厉将士迎敌力战师退诘旦增兵复来寅帅忠义民兵与敢死士力战昼夜数十合兵退北兵伐木为攻具增兵至数十万围州城进素与寅不协寅有功尤为诸将所忌至是求援甚急援兵不至城遂陷寅妻杜氏饮药二子及妇俱死寅敛而焚之乃朝服登战楼望阙焚香号泣再拜伏剑而死宾客同死者二十有八人一子后至缒城亦折足死制置司以闻诏赠朝议大夫右文殿修撰久之加赠华文阁待制谥襄节　　陈垲
按宋史陈垲传垲字子爽嘉兴人历京湖制置使司主管机宜文字差知德安府加直宝谟阁江西提点刑狱改直敷文阁提举千秋鸿禧观转司农寺丞主管崇道观知安庆府召赴阙加直显谟阁湖南提点刑狱再召为右司郎官加直宝文阁知隆兴府江西安抚使改知江州主管江西安抚司事召为右司郎官进直龙图阁浙西提点刑狱迁司农少卿以秘阁修撰知庆元府兼沿海制置副使迁大理卿进右文殿修撰知平江府兼淮浙发运使迁太府卿司农卿权工部侍郎兼同详定敕令官兼中书门下省检正诸房公事以言罢未几进集英殿修撰知婺州改知太平州兼江东转运副使请蠲放诸郡灾伤加户部侍郎淮东总领寻提领江淮茶盐所兼知太平州进显谟阁待制知广州权兵部尚书又进宝章阁直学士知婺州迁权户部尚书寻为真时暂兼吏部尚书以宝文阁学士知潭州兼湖南安抚使召赴阙以旧职提举太平兴国宫加龙图阁学士依旧宫观久之加端明殿学士咸淳四年卒谥清毅垲屡历麾节军民爱戴所著可斋瓿&#二十卷　　陈容
