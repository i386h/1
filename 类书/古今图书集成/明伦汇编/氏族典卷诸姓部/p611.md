<!-- { "loadSidebar": true } -->
按松江府志升字超之华亭人万历丙辰进士授常山知县调繁山阴征为工部主事当董作三殿时魏忠贤擅政欲见之升不往铨司阙廷议举升忠贤抑勿用改兵部职方司擢太仆寺少卿升为郎尝荐总理卢象升威振陜雒流贼所畏宜使专督楚豫以靖内寇时不能用武陵杨嗣昌夺情起复言者皆获罪升面诘之曰公欲效李贤耶嗣昌默然自是相左在囧寺值薛国观当国怨升不附己再推山西湖广巡抚皆不用遂谢病归卒于家　　王焘
按明外史王焘传焘字浚仲昆山人万历末举于乡授海门教谕补仪真擢解州知州崇祯九年补随州土寇李良乔为乱歼灭之明年正月大贼奄至焘且守且战贼攻益力相持二十余日天大风雷守者多散焘知事败入署整冠带自经死福王时赐谥烈愍有魏时光者南昌人善舞双刀崇祯九年为广济典史邑遭残破长吏设排兵三百人委之教练其冬贼大至部卒皆散时光被执不屈死　　王&#征
按河南通志&#征安阳人万历戊午举于乡厚重寡言笑有古君子风任蒲州力挽刁风数年积赋一清因得罪以疾归杜门谢客李逆之变解赴西安愤恨不食中道而卒　　王楫
按济南府志楫泰安人万历己未进士初任柘城县调繁安邑县迁户部主事司饷山海关会逢兵变阁部及道蒙难楫独全崇祯嘉云噪怨不及操守可知迁固原道升宁夏巡抚以廉介执法忤悍将遇害时论伤之　　王乔栋
按明外史王孙兰传王乔栋雄县人举进士授朝邑知县县人王之采为魏忠贤党所恶坐以赃贿下乔栋严追乔栋不忍封印于库而去崇祯初起顺天教授历户部郎中平阳知府迁湖广参政楚中大乱诸道监司多不至乔栋兼绾数篆李自成入武昌乔栋时驻兴国州城为贼破自经城楼上　　王命璇
按龙岩县志命璇字君衡万历进士孝友谦恭初任新会知县以清介擢陕西道御史时内官高采肆害于闽极疏劾其害旨允撤回全省诵德按广东培笃士子所至咸思天启间转大理寺卿持法释积狱四十余会内宦魏忠贤专横命璇交章劾之以母忧回籍崇祯初起刑部侍郎署部事忤权珰意闲住甲申之变抗节入山赍志以殁　　王珩
按明外史吴文度传南京户部侍郎王珩赵人起家进士以清操闻　　王体干
按明外史王体干传体干昌平州人谀佞柔辟中险阻不测熹宗初为尚膳太监迁司礼秉笔天启元年司礼掌印太监卢受被谪王安以次当代体干急谋于客魏攘其位而置安于死由此一意附忠贤为之尽力故事司礼掌印者位在东厂上体干独避忠贤处其下故忠贤一无所忌得遂其凶谋庄烈帝立逆案成坐谄附革职籍其家　　王硕辅
按明外史张振德传天启元年奢崇明部将樊龙叛南溪知县王硕辅城陷为贼支解桐梓知县洪维翰亦义不污贼死　　王玉汝
按陕西通志玉汝中天启辛酉乡试任峄阳令崇祯末城破死之　　王国轴
按滕县志国轴字枢中号西城性纯孝寡笑言天启辛酉举于乡未及举用壬午守城不屈死第五子茂才字好修有俊才亦不屈死　　王瑛
按郯城县志瑛许庄社人天启二年妖贼作乱守城有功蒙三院申请钦赐把总崇祯十三年史贼作乱屡建奇功后至十五年殁于变　　王家彦
按明外史王家彦传家彦字门美莆田人天启二年进士授开化知县调兰溪擢刑科给事中崇祯时屡迁户科都给事中以亲丧归十二年起吏科都给事中擢大理丞进本寺少卿十五年迁太仆卿擢户部右侍郎李自成逼京师廷臣分门守家彦守安定门城陷家彦望阙叩头投城下不死缢于民舍而绝福王时谥忠端　　王道焜
按明外史朱大典传道焜字昭平钱塘人父国柱举人兖州同知道焜以天启元年举于乡崇祯时历福宁州学正南平知县以荐迁南雄同知会光泽寇发其父老言非道焜不能平抚按为请诏改邵武同知知光泽县事抚剿兼施部内底定庄烈帝破格求贤尽征天下贤能吏抚按以道焜名闻方待命都城陷遂微服南还杭州不守道焜投缳死　　王国训
按明外史王国训传国训字振之解州人天启二年进士历知金乡寿张滋阳武清崇祯四年坐大计久之补调扶风八年贼来犯偕主簿夏建忠典史陈绍南教谕张弘纲训导陈繻婴城固守阅两月外援不至城陷骂贼死建忠等亦不屈死当是时大帅曹文诏艾万年并战殁贼势益张永寿杀知县薄匡宇咸阳杀知县赵跻昌其时长吏以死闻者陇州知州胡尔纯延长知县万代芳尔纯山东人自经死代芳与教谕谭恩驿丞罗文魁协力城守城陷皆死妻刘妾梁从死有孙仲嗣者肤施人由贡生为阶州学正城破与妻子十余人&#死之又有杨呈秀华阴人由进士官顺庆知府大计罢归贼攻城佐有司力御以死　　王孟超
按武进县志孟超天启壬戌武进士为洞庭都司佥书崇祯十五年三月岳州平江县山寇甘明阳等数千人侵岳时会剿诸将畏贼不敢进沅抚陈睿谟檄孟超往孟超奋身搏战斩首数十贼众合围被执骂不绝口贼杀之赠游击将军　　王锡衮
按云南通志锡衮禄丰人号仲山天启壬戌进士屡官至詹事府正詹予告归里沙逆之乱起义讨贼不克被执不屈死之　　王建中
按贵州通志建中游击天启三年征水西死事闻赠二级袭升二级　　王得胜
按贵州通志得胜守备天启三年征水西死事闻赠二级袭升二级　　王达
按贵州通志达参将天启三年从征水西死事闻赐祭赠都督佥事袭升三级　　王希韩
按武进县志希韩天启甲子武举人河南中式崇祯丁丑年为史可法标下先锋入英山殉节赠威远将军　　王九鼎
按安庆府志九鼎字在德潜山人领岁荐天启甲子授武强令与台使左即挂冠归寻补江西臬司知事移令仪封戊寅补北直故城令时方多故连陷者七十余邑故城原垒土而城卑隘孤悬九鼎以忠义奖率士民&#死以守浃旬力不支城陷遂以身殉九鼎历任累着政绩一死凛烈赠太仆少卿一子入监　　王道隆按扬州府志道隆字萱生江都人天启甲子领乡荐除寿州教谕以端亮范士升滨州知州治讼明允壬午冬寇至滨陷道隆慷慨不屈被数创死家属十余口被难　　王瑞柟
按明外史王瑞楠传瑞楠字圣木永嘉人天启五年进士授苏州推官贵人弟奸法执问如律其人中之当涂将议调遂归崇祯七年起河间推官迁工部主事调兵部转职方员外擢湖广兵备佥事丁忧归服阕而都城陷福王时召为太仆少卿旋告归唐王召赴福建仍故官未几复归及闽地尽失温州亦不守避之山中有欲荐令出者乃自经死　　王道纯
按明外史王道纯传道纯字怀鞠蒲城人天启五年进士授中书舍人崇祯三年擢御史巡按山东李九成孔有德叛道纯遗书巡抚余大成令讨捕大成与登莱巡抚孙元化遣使招抚及贼陷登州元化被絷大成犹主招抚道纯愤抗疏力争帝即命道纯监军及徐从治代大成谢琏代元化并入莱州为贼困在外调度止道纯一人及总督刘宇烈进兵沙河道纯与之俱宇烈中情怯顿兵不进日议抚寻弃军奔道纯请速讨不纳迨巡抚谢琏被执天子震怒逮宇烈召道纯还京宇烈下吏引道纯分过道纯愤疏驳其所奏十余事而道纯竟坐监军溺职斥为民李自成陷蒲城道纯抗节死　　王征俊
按明外史王征俊传征俊字梦卜阳城人天启五年进士授韩城知县崇祯初坐大计谪归德照磨巡按御史李日宣荐于朝量移滕县知县累官右参政丁忧归十七年贼陷阳城被执不屈系之狱士民争颂其德贼乃释之抵家投缳卒其时士大夫居家尽节者灵石宋之&#翼城史可观阳曲朱慎镂　　王与引
按新城县志与引字百斯浙江布政使象晋次子也中天启七年举人崇祯元年进士改翰林院庶吉士授湖广道监察御史抗疏劾总兵官邓&#忤阁臣意谪归遂不复出十七年三月流贼陷京师与引闻之涕泣不食自草圹志讫再拜诀其父布政公入室沐浴与其妻于孺人子士和拒户自经死　　王心一
按明外史侯震旸传方震旸之论客氏也御史吴县王心一言之尤切帝怒贬官皇子生诏复故官崇祯时终刑部侍郎　　王士业
按浙江通志士业字建叔号干斋以荫授詹事府主簿天启辛卯升郡司马闻父讣&#踊号绝寝食不离灵右及葬庐墓三年哀毁骨立竟终于墓侧　　王象复
按仇维桢王象复传象复字完初之猷子仕为保定府同知天启中以不拜珰祠罢崇祯初起废籍再丞保定谢归未几溃卒之变发难吴桥连陷临邑商河青城诸县进薄新城象复与子与夔亟以苍头数十辈与知县秦三辅登陴部署未毕乱兵已傅城堞急发&#殪其渠董指挥者顷之焚北门入父子皆被执不屈死之尸相抱不可解巡抚朱大典列其事上闻赠光禄寺少卿　　王震仲
按山西通志震仲猗氏人貌魁梧有胆略幼业儒不乐铅椠以武会副榜除许庄堡操守防御有功累迁真定府中营游击时土寇猖獗官兵屡为所挫震仲单骑临贼谕以大义降者数千易州告急保督檄催救援衔枚夜趋获谍者知敌意向入城戒逻卒闻警弗哗哗者斩黎明哨骑突至攻无备也俄而陴上旌旗森竖绝无人声敌疑有伏稍却发&#击之踉跄遁去时畿南地方相继告陷惟易安堵以功进本营副总兵保督杨文岳待以国士帷幄机密悉以咨之建牙河间府督团练事值叛将任国奇率兵四千盘踞泊头镇横行剽掠震仲欲剿之时闯贼寇汴标兵尽赴调援乃悬赏募步兵三百为后劲率亲丁四十骑夜捣贼营贼错愕奔窜自相践踏杀伤甚众天明步卒失期贼始知为孤军啸其党围之数重震仲跃马奋呼突围转战自辰至酉带矢如猬北向呼曰臣力竭矣复力战死阖郡官民为之丧气

　王姓部列传二十一
　　元二
　　王约
按元史王约传约字彦博其先汴人祖通北徙真定约性颖悟博览经史工文辞务达国体时好不以动其心至元十三年翰林学士王盘荐为从事承旨火鲁火孙奏授从仕郎翰林国史院编修官除礼部主事二十四年拜监察御史出赈河间饥民均核有方全活甚众三十一年迁中书右司员外郎成宗即位调兵部郎中改礼部郎中拜翰林直学士知制诰同修国史奉诏赈京畿东道饥民还报称旨除太常少卿特拜刑部尚书改礼部尚书仁宗在东宫雅知约名思用以自辅擢太子詹事丞进太子副詹事仁宗即位特拜河南行省右丞皇庆改元召拜集贤大学士延佑二年帖木迭儿专政奏遣大臣分道奉使宣抚命约巡行燕南山东道使还拜枢密副使至治元年英宗即位帖木迭儿复相约辞职不出二年以年七十致仕三年丞相拜住一新政务尊礼老臣传诏起约复拜集贤大学士商议中书省事至顺四年卒子思诚秘书监著作郎　　王着
按元史王思廉传至元十九年帝幸白海千户王着矫杀奸臣阿合马于大都　　王庆端
按元史王善传善子庆端字正甫初为郡管库进水军提领训练士卒常如临敌从世祖北征还迁右亲军副都指挥使至元十九年改詹事丞帝尝遣近侍夜出伺察为逻卒所执近侍以实告卒曰军中惟知将军令不知其他近侍以闻帝赏以黑貂裘及亲征乃颜命庆端以所部从时年六十余与士卒同甘苦成宗即位论翼戴功拜金吾卫上将军大德二年加荣禄大夫平章政事佥书枢密院事以疾卒　　王庆渊
