<!-- { "loadSidebar": true } -->
按魏书李宝传彦弟虔字叔恭太和初为中书学生迁秘书中散转冀州骠骑府长史世宗初迁太尉从事中郎出为清河太守属京兆王愉反虔弃郡奔阙事平转长乐太守延昌初冀州大乘贼起令虔以本官为别将迁后将军燕州刺史还为光禄大夫出为兖州刺史追论平冀州之功赐爵高平男孝庄初授特进车骑大将军仪同三司又进号骠骑大将军开府仪同三司永安三年冬薨　　李季凯
按魏书李宝传宝子辅辅子季凯坐兄事与母弟俱徙边会赦免寓居晋阳孝昌中解褐太尉&#军事加威远将军寻除并州安北府长史肃宗崩爾朱荣阴图义举季凯豫谋庄帝践阼征拜给事黄门侍郎封博平县开国侯普泰元年爾朱世隆以荣之死谓季凯通知于是见害　　李预
按魏书李先传先子冏冏子凤子&#子并中书博士凤子子预字元恺少为中书学生太和初历秘书令出为征西大将军长史冯翊太守积数年罢郡遂居长安每羡古人餐玉之法乃采访蓝田得若环璧杂器形者大小百余乃椎七十枚为屑日服食之余多惠人及疾笃谓妻子曰吾酒色不绝自致于死非药过也然尸体必当有异时七月中旬长安毒热预停尸四宿而体色不变　　李崇
按魏书李崇传崇字继长顿丘人文成元皇后第二兄诞之子召拜主文中散袭爵陈留公高祖时巴氐扰动诏崇为荆州刺史在治四年甚有称绩召还京师以本将军除兖州刺史兖土旧多盗崇乃村置一楼楼悬一鼓盗发之处双槌乱击俄顷之间声布百里盗贼始发便尔擒送诸州置楼悬鼓自崇始也后车驾南讨汉阳氐杨灵珍袭破武兴诏崇都督陇右诸军事大破之高祖在南阳览表大悦曰使朕无西顾之忧者李崇之功也以为都督梁秦二州诸军事本将军梁州刺史世宗初征为右卫将军封魏昌县开国伯延昌初加侍中车骑将军都督江西诸军事崇沈深有将略宽厚善御众在州凡经十年常养壮士数千人寇贼侵边所向摧破号曰卧虎萧衍恶其久在淮南屡设反闲世宗雅相委重衍无以措其奸谋肃宗践祚萧衍遣其将赵祖悦袭据西硖石规取寿春崇遣李神乘斗舰百余艘沿淮与李平崔亮合攻硖石祖悦降朝廷嘉之进号骠骑将军仪同三司寻除都督冀定瀛三州诸军事不行又授右光禄大夫出为持节都督定幽燕瀛四州诸军事征拜尚书左仆射迁尚书令加侍中崇在官和厚明于决断然性好财货贩肆聚敛为时论所鄙孝昌元年薨　　李叔宝按魏书李叔虎传叔虎兄叔宝州举秀才拜顿丘公国郎中令迁太常丞延昌末叔宝为弟台户及从弟归伯同沙门法庆反陷破郡县叔宝当坐病死洛阳狱子伯冑光禄大夫　　李叔虎
按魏书李叔虎传叔虎渤海蓨人从祖金位至征南从事中郎叔虎太和中拜中书博士转议郎久之迁太尉从事中郎转国子博士后兼散骑侍郎寻除显武将军太尉高阳王雍谘议&#军事雍以其器操重之寻除假节行华州事永平四年卒　　李佑
按魏书李顺传顺子冏冏子佑字长禧历位给事中尚书祠部郎相州抚军府长史司空从事中郎博陵太守所在亦以清干著称佑弟太字季宁涉历书传太尉行军员外郎　　李洪之
按魏书李洪之传洪之本名文通恒农人少为沙门晚乃还俗真君中为狄道护军赐爵安阳男会永昌王仁随世祖南征得元后姊妹洪之以宗人潜相饷遗结为兄弟遂便如亲颇得元后在南兄弟名字乃改名洪之及元后入宫得幸于高宗生显祖元后临崩昭太后问其亲因言洪之为兄遂以外戚为河内太守进爵任城侯洪之至郡严设科防募斩贼者便加重赏劝农务本盗贼止息诛锄奸党过为酷虐后为怀州刺史封汲郡公迁使持节安南将军秦益二州刺史至治设禁奸之制有带刃行者罪与劫同于是大飨州中豪杰长老示之法制乃夜密遣骑分部覆诸要路有犯禁者辄促送州宣告斩决其中枉见害者百数刻害之声闻于朝野洪之素非廉清每多受纳高祖锁洪之赴京庭集群官有司奏洪之受赃狼藉叉以酷暴高祖亲临数之以其大臣听在家自裁洪之自尽　　李彪
按魏书李彪传彪字道固顿丘卫国人高祖赐名焉家世寒微少孤贫有大志笃学不倦举孝廉至京师深附高祖初为中书教学博士后假员外散骑常侍建威将军卫国子迁秘书丞&#著作事自成帝以来至于太和崔浩高允著述国书编年序录为春秋之体遗落时事三无一存彪与秘书令高佑始奏从迁固之体创为纪传表志之目焉迁秘书令加员外散骑常侍使于萧赜将还赜亲至琅琊城登山临水命群臣赋诗以送别其见重如此彪前后六度衔命南人奇其謇谔迁御史中尉领著作郎车驾南伐彪兼度支尚书与仆射李冲任城王等&#理留台事彪素性刚豪与冲等意议乖异自谓身为法官遂多专恣冲积其前后罪过表上劾之除名还乡高祖崩世宗践阼彪求复旧职修史官之事遂在秘书省同王隐故事白衣修史世宗亲政诏彪兼通直散骑常侍行汾州事会遘疾景明二年卒子志　　李瑾
按魏书李灵传灵子恢恢长子悦祖袭爵高邑侯例降为伯卒子瑾字伯琼太和中拜奉朝请后袭爵葛荣反于河北诏瑾持节兼吏部郎中东北道吊慰大使至冀州值葛荣围逼敕授瑾防城都督时瑾以三子自随次子战死瑾恐动人情忍哀辍哭城陷没贼既而走免天平初除车骑将军大司农瑾醇谨好学老而不倦元象元年卒　　李修
按魏书李修传修字思祖本阳平馆陶人晚入代京历位中散令以功赐爵下蔡子迁给事中太和中常在禁内高祖文明太后时有不豫修侍针药治多有效集诸学士及工书者百余人在东宫撰诸药方百余卷皆行于世先是咸阳公高允虽年且百岁而气力尚康文明太后时令修诊视之一旦奏言允&#竭气微大命无远未几果亡迁洛为前将军领太医令后数年卒　　李坚
按魏书李坚传坚字次寿高阳易人高宗初因事为阉人文明太后临朝稍迁至给事中赐爵魏昌伯小心谨慎常在左右高祖迁洛授太仆卿检课牧产多有滋息世宗初出为安东将军瀛州刺史所在受纳家产巨万值京兆王愉反坚勒众征愉为愉所破代还遇风疾拜光禄大夫数年卒　　李道
按魏书李灵传灵子综行河间郡早卒综子道字良轨有业尚初拜奉朝请高祖南伐为行台郎世宗初转步兵校尉兼散骑侍郎京兆王愉以征东将军为冀州刺史道为愉府司马愉反召集州府以告之道不从为愉所害事平诏赠征卤将军幽州刺史谥简拜子浑给事中　　李平
按魏书李平传平字昙定顿丘人彭城王嶷之长子太和初拜通直散骑侍郎袭爵彭城公拜太子中舍人迁散骑侍郎拜长乐太守车驾南伐以平兼冀州仪同开府长史未几行河南尹世宗即位除黄门郎迁司徒左长史车驾将幸邺平上表谏不从诏以本官行相州事加征卤将军征拜度支尚书领冀州刺史京兆王愉反于信都以平为使持节都督北讨诸军事平进次经县诸军大集乘胜逐北冀州平征还京师以本官领相州大中正侍御史王显劾平隐截官口除名延昌初诏复官爵肃宗初转吏部尚书任城王澄奏理平定冀之勋乃封武邑郡开国公先是萧衍遣其将赵祖悦据西硖石以逼寿春诏平以本官使持节镇军大将军率步骑二千以赴寿春平巡视硖石内外知其盈虚之所乃部分攻之斩祖悦以功迁尚书右仆射平还京师熙平元年卒　　李元护
按魏书李元护传元护辽东襄平人八世祖引晋司徒广陆侯引子顺璠及孙沈志皆有名宦沈孙根慕容宝中书监根子后智等随慕容德南渡居青州数世无名位元护以国家平齐后随父怀庆南奔仕萧道成历官马头太守龙骧将军后为裴叔业司马叔业归顺元护赞同其谋及叔业疾病元护督率上下以俟援军寿春克定元护颇有力焉景明初为辅国将军齐州刺史广饶县开国伯其年入朝以州民柳世明图为不轨元护驰还历城至即擒殄诛戮所加微为滥酷三年夏卒病前月余京师无故传其凶问又城外送客亭柱有人书曰李齐州死纲佐饯别者见而拭之后复如此赠平东将军青州刺史　　李秀林
按魏书李顺传顺族人秀林小名榼太和中自中书博士为顿丘相豪右畏之景明初试守博陵郡批强扶弱政以威严为名以母忧去职后为太尉谘议&#军假节行荆州事拜司徒司马加冠军将军定州大中正太中大夫正光中卒　　李焕
按魏书李顺传秀林从弟焕字仲文小字丑有干用少与郦道元俱为李彪所知自给事中转治书侍御史景明初迁司空从事中郎赐爵容城伯以荆蛮扰动敕焕兼散骑常侍慰劳之降者万余家除辅国将军梁州刺史会秦州民吕苟儿反焕令别将石长乐平之时氐王杨定进犹据方山与苟儿影响焕密募氐赵芒路斩定进还朝遇患卒赠征卤将军谥昭　　李肃按魏书李顺传秀林族子肃字彦邕历奉朝请迁员外常侍以左道事侍中穆绍常裸身被发画腹衔刀于隐屏之间为绍求福故绍爱之荐为黄门郎加光禄大夫肃为性酒狂熙平初为有司所劾出为章武内史岁余迁右将军夏州刺史卒　　李曒
按魏书李顺传肃从弟曒字景林有学识初除奉朝请太学博士司空主簿正光中迁廷尉少卿殷州大中正孝昌二年卒谥宣　　李仲璇
按魏书李顺传曒从弟仲璇奉朝请定雍二州长史太尉谘议中散大夫东郡汲郡二郡太守司徒左长史弘农太守还除卫将军金紫光禄大夫仍除北雍州刺史天平初除车骑大将军兖州刺史还除将作大匠所历并清勤有声卒赠骠骑大将军仪同三司青州刺史　　李宪
按魏书李顺传顺子式式子宪字仲轨清粹善风仪好学有器度太和初袭爵又降为伯拜秘书中散雅为高祖所赏迁散骑侍郎接对萧衍使萧琛范云孝昌初除征东将军扬州刺史淮南大都督二年萧衍遣其北平将军元树等来寇寿阳宪遣子长钧率众逆战军败长钧见执树等乘之宪力屈以城降求还国衍听归既至敕付廷尉宪女婿安乐王鉴据相州反灵太后谓鉴心怀劫胁遂诏赐宪死永熙中赠尚书令谥文静　　李仲遵
按魏书李宝传宝子承承长子韶韶从弟仲遵彭城王勰请为开府&#军累转员外散骑常侍游击将军大中大夫出为京兆内史寻除左将军营州刺史时四方州镇谋逆叛乱相续营州城内咸有异心仲遵单车赴州以恩信怀诱率皆怡悦后肃宗诏卢同为行台同聚兵往城民刘安定等还相恐动遂执仲遵二子清石阿罕寻亦见杀惟兄子徽仁得免　　李世哲
按魏书李崇传崇长子世哲自司徒中兵&#军超为征卤将军为三关别将讨群蛮大破之还拜鸿胪少卿性倾巧善事人亦以货贿自达世号为李锥肃宗末迁宗正卿又改授太仆卿寻出为相州刺史后除镇西将军泾州刺史正光五年卒　　李神轨
按魏书李崇传世哲弟神轨自给事中稍迁员外常侍累出征讨孝昌中为灵太后宠遇势倾朝野频迁武卫将军给事黄门侍郎朱荣向洛于河阴遇害　　李柬按魏书李宝传宝子佐佐子柬字休贤郡辟功曹以父忧去职屏居乡里肃宗初任城王澄以为&#军事寻转司徒外兵&#军历任城济北二郡太守孝庄初迁镇远将军济州刺史卒子经司徒谘议&#军行豫州事兴和初坐妖言赐死　　李神隽
