<!-- { "loadSidebar": true } -->
按十国春秋闽李相寿州人母李媪沽酒市中王绪未起兵时从媪贳酒数负责又醉毁媪酒舍相怒欲驱之媪蹑相足曰天下方乱此壮士也遂与为刎颈交绪举兵相隶绪部下已而从入闽前锋将杀绪相匿其遗孤建齐于山中以其少子与建齐易名而呼军中索建齐少子应曰诺遂被杀建齐竟冒李姓数世　　李纮
按十国春秋前蜀李纮仕高祖为将作监梁太祖殂命纮如汴吊之纮有专对才国人称其不辱君命　　李稠按十国春秋前蜀李稠其先京兆人父逢故唐左卫兵曹参军稠初事梁为商州刺史未几来蜀会高祖开国预佐命功臣官左卫将军　　李殷衡
按十国春秋南汉李殷衡世为赵郡人唐相德裕孙也仕梁太祖为右补阙开平二年充岭南官告副使至则烈宗留之署节度判官干亨初官礼部侍郎同平章事终于其职　　李载仁
按十国春秋荆南李载仁唐室之远裔也开平初避乱来江陵武信王署为观察推官性迂缓不厌众心文献王时稍迁至郎中　　后唐
　　李克让
按五代史唐太祖家人传太祖弟克让善骑射为振武军校从讨王仙芝以功拜金吾卫将军留京师卫黄巢犯长安克让守潼关为贼所败奔于南山匿佛寺为寺僧所杀　　李克修
按五代史唐太祖家人传太祖弟克修字崇远从讨庞勋以功拜朔州刺史太祖镇雁门以为奉诚军使从入关讨黄巢为先锋迁左营军使潞州孟方立迁于邢州晋取潞州表克修昭义军节度使后太祖自将击方立还军过潞克修性俭啬供馈甚薄太祖大怒诟而笞之克修惭愤发疾卒　　李克恭
按五代史唐太祖家人传太祖弟克恭初为决胜军使兄克修卒以克恭代为昭义军节度使横暴多不法潞人皆怨克恭选后院劲兵五百人献于太祖行至铜鞮其将冯霸以其徒叛牙将安居受亦叛杀克恭　　李克宁
按五代史唐太祖家人传太祖弟克宁为人仁孝居诸兄弟中最贤事太祖小心不懈太祖镇太原以为内外都制置蕃汉都知兵马使检校太保振武军节度使军中之事无大小皆决克宁太祖崩庄宗即晋王位太祖养子存颢存实告克宁曰兄亡弟及古之道也以叔拜侄理岂安乎克宁仁而无断惑于群言遂至于祸都虞候李存质得罪于克宁克宁杀之而与张承业李存璋有隙又求兼领大同军节度使于是幸臣史敬镕见太后告克宁与存颢谋执王及太后以降梁庄宗召承业存璋告之承业等请诛克宁乃伏兵于府置酒大会克宁既至执而杀之　　李茂贞
按五代史李茂贞传茂贞深州博野人本姓宋名文通为博野军卒黄巢犯京师以功迁军校光启元年朱玫反僖宗出居兴元茂贞自扈跸都头拜武定军节度使赐以姓名扈跸东归至凤翔拜凤翔陇右节度大顺二年杨复恭得罪奔兴元茂贞发兵攻破兴元表其子继密知兴元军府事昭宗乃徙茂贞山南茂贞不奉诏昭宗致讨军溃茂贞遂犯京师昭宗杀两枢密以谢乃罢兵明年茂贞等率三镇兵谋废昭宗立吉王保未果而晋王亦举兵茂贞惧而去晋兵请击茂贞昭宗以晋远而茂贞近因欲庇之以为德诏罢归晋军茂贞遂犯京师乃拜茂贞尚书令封岐王其后昭宗为宦者所废既反正宰相崔引欲诛诸宦者召梁太祖以军至同州韩全诲等昭宗幸凤翔梁军围之逾年茂贞穷迫与梁约和斩韩全诲等二十余人传首梁军梁围解天子虽得出然梁遂东迁而唐&#茂贞亦自困初茂贞破杨守亮取兴元有地二十州其被梁围也所有七州而已庄宗已破梁茂贞上笺以季父行自处及闻入洛乃上表称臣遣其子从曮来朝改封秦王同光二年卒从曮为人柔而善书画茂贞卒拜凤翔节度使历镇宣武天平废帝入立复以曮为凤翔节度使卒　　李存美
按五代史唐太祖家人传太祖子存美同光三年封邕王素病风居太原不知其所终　　李存霸
按五代史唐太祖家人传太祖子存霸同光三年封永王历昭义天平河中三军节度使赵在礼作乱遣存霸于河中李嗣源兵反向京师庄宗再幸汜水徙存霸北京留守郭从谦反庄宗中流矢崩存霸闻京师乱自河中奔太原为军众所杀　　李存礼
按五代史唐太祖家人传太祖子存礼同光三年封薛王居太原不知所终　　李存渥
按五代史唐太祖家人传太祖子存渥同光三年封申王历义成天平二军节度使居京师庄宗幸汜水徙存渥河中节度使郭从谦反存渥从庄宗拒贼庄宗中流矢崩存渥奔于太原行至风谷为部下所杀　　李存乂按五代史唐太祖家人传太祖子存乂同光三年封睦王历建雄保大二军节度使娶郭崇韬女是时魏州妖人杨千郎用事其妻出入宫禁承恩宠而士或因之以求官爵存乂等往往朋&#于家及崇韬被族庄宗遣宦官阴察外议宦官欲尽诛崇韬亲党以绝后患乃诬言存乂过千郎家酒酣攘臂号泣为妇翁称冤言甚怨望庄宗大怒以兵围其第而族之并诛千郎　　李存确
按五代史唐太祖家人传太祖子存确同光三年封通王闻郭从谦反奔于南山匿民家为霍彦威所杀　　李存纪按五代史唐太祖家人传太祖子存纪同光三年封雅王闻郭从谦反奔于南山匿民家为霍彦威所杀　　李嗣&#按五代史唐太祖家人传太祖弟克修克修子嗣&#为涿州刺史天佑十一年契丹攻破涿州嗣&#没于寇　　李嗣肱
按五代史唐太祖家人传太祖弟克修克修子嗣肱少有胆略从周德威数立战功为马步军都虞候梁太祖围蓨县嗣肱从李存审救蓨梁军解去嗣肱功为多超拜蔚州刺史雁门以北都知兵马使累迁泽代二州刺史山北都团练使同光元年春卒于官　　李嗣昭按五代史义儿传嗣昭本姓韩氏汾州大谷县民家子也太祖出猎至其家取以为子初名进通后改名嗣昭为内衙指挥使天复元年梁围太原嗣昭以精骑出击梁军解去嗣昭出阴地取慈州又取隰州是岁梁兵西围凤翔嗣昭乘间攻梁朱友宁氏叔琮以兵十万迎击之嗣昭败走遂围太原太祖大恐谋走云州嗣昭力争以为不可昼夜出奇兵击梁军梁军解嗣昭复取慈隰天佑三年与周德威攻梁潞州为昭义军节度使周德威战死嗣昭权知幽州居数月以李绍宏代之嗣昭将去幽州人皆号哭闭关遮留之嗣昭夜遁十九年从庄宗击契丹于望都庄宗为契丹围之数十重嗣昭以三百骑决围取庄宗以出是时晋遣阎宝攻张文礼于镇州宝为镇人所败乃以嗣昭代之镇兵出掠九门嗣昭击之且尽余三人匿破垣中嗣昭驰马射之反为贼射中脑嗣昭箙中矢尽拔矢于脑射杀一人还营而卒嗣昭诸子继俦长而懦其弟继韬囚之以自立庄宗灭梁继韬将走契丹会赦至乃已继韬母杨氏善畜财平生居积行贩至赀百万至是乃赍银数十万两至京师厚赂宦官伶人夫人亦以赂谒刘皇后由是庄宗释继韬继韬复赂宦官求归镇庄宗不许继韬阴使人告继远令起变于军中事泄斩于天津桥已而召继俦还京其弟继达杀继俦自刭死嗣昭七子至明宗时继能继袭皆见杀惟一子继忠仅免继忠家于晋阳杨氏所积余赀犹巨万晋高祖自太原起兵契丹求赂贷于继忠甚德之以为沂棣单三州刺史开运中卒　　李嗣本按五代史义儿传嗣本本姓张氏雁门人也世为铜冶镇将嗣本少事太祖太祖爱之赐以姓名养为子从击居庸关以功迁义儿军使从破王行瑜迁威远军使从攻罗弘信以先锋兵破汤阴从庄宗破潞州夹城累以战功迁代州刺史云州防御使振武节度使号威信可汗天佑十三年从庄宗击刘鄩于故元城下洺磁诸州还军振武契丹入代北攻破蔚州嗣本战殁　　李嗣恩
按五代史义儿传嗣恩本姓骆吐谷浑部人少事太祖为铁林军将迁突阵指挥使赐姓名以为子与梁兵力战&#中其口战不已迁辽州刺史从庄宗入魏迁天雄军马步都指挥使从战于莘迁振武节度使天佑十五年卒于太原追赠太尉　　李存审
按五代史符存审传存审字德详陈州宛丘人初名存少微贱尝犯法当死临刑指旁坏垣顾主者曰愿就死于彼冀得垣土覆尸主者哀而许之而主将方饮酒顾其爱妓思得善歌者佐酒妓言有符存审歌甚善主将驰骑召存审而存审以徙垣下故未加刑存审因得不死其后事李罕之归晋晋王以为义儿军使赐姓李氏名存审以功迁检校左仆射左右厢步军都指挥使忻州刺史蕃汉马步军都指挥使晋赵攻燕梁救燕存审击走梁军迁领刑州团练使为安国军节度使徙横海加同中书门下平章事契丹围幽州是时晋与梁相持河上存审击走契丹复败梁军迁内外蕃汉马步军总管后为庐龙军节度使庄宗灭梁入洛存审请朝京师徙宣武军节度使卒于幽州　　李存信
按五代史义儿传存信本姓张氏其父君政回鹘李思忠之部人也存信从太祖起代北入关破黄巢累以功为马步军都指挥使遂赐姓名以为子存信与存孝俱为养子而交恶存孝所为存信每沮激之存孝卒得罪死而存信数从征伐以功领郴州刺史太祖遣将兵救朱宣存信屯于莘县为罗弘信所击败太祖将杀之存信叩头谢罪而免天复二年卒　　李存孝按五代史义儿传存孝代州飞狐人也本姓安名敬思太祖掠地代北得之给事帐中赐姓名以为子常从为骑将文德元年李罕之来归晋晋处罕之于泽州梁遣李谠攻李罕之于泽州存孝以骑兵五千救之李谠败走追击至马牢关还攻潞州擒孙揆以归遂复取潞州是时张浚韩建伐晋击阴地关存孝败浚建浚建皆走存孝&#臂善射身被重铠橐弓坐&#手舞铁檛出入阵中以两骑自从战酣易骑上下如飞素与存信有隙存信谮之存孝不自安乃附梁通赵太祖自将兵傅其城掘堑以围之存孝窘泥首请罪太祖缚载后车裂之以徇然太祖惜其材怅然恨诸将之不能容也为之不视事者十余日　　李存进
按五代史义儿传存进振武人也本姓孙名重进太祖攻破朔州得之赐以姓名养为子从太祖入关破黄巢以为义儿军使从庄宗战柏乡迁行营马步军都虞候历慈沁二州刺史庄宗初得魏博以为天雄军都部署以功迁振武军节度使晋讨张文礼于镇州久不克而史建塘阎宝李嗣昭相次战殁乃以存进代嗣昭为招讨使军于东垣渡文礼子处球以兵千余逼存进存进出战桥上杀处球兵殆尽而存进亦殁于阵子汉韶明宗时复本姓为洋州节度使潞王从珂以凤翔反汉韶与张虔钊会唐军讨之唐军皆降于从珂独汉韶与虔钊军不降俱奔于蜀　　李存璋按五代史义儿传存璋字德璜从太祖入关破黄巢累迁义儿军使太祖病革存璋与张承业等受顾命立庄宗为晋王晋王以为河东马步军使晋自先王时尝优假军士军士多犯法逾禁庄宗新立尢患之存璋一切绳之以法境内为之清肃从攻夹城战柏乡以功迁汾州刺史庄宗与刘鄩战于魏博梁遣王檀来乘虚袭太原存璋以汾州兵入太原距守以功迁大同军防御使遂为节度天佑十九年卒　　李存贤
按五代史义儿传存贤许州人也本姓王名贤少为军卒善角抵太祖击黄巢于陈州得之赐以姓名养为子后为义儿军副兵马使迁沁州刺史梁兵屡攻之存贤力自拒守迁武州刺史又迁慈州庄宗即位拜右武卫上将军庄宗亦好角抵尝与王都较而屡胜颇以自矜因顾存贤曰尔能胜我与尔一镇存贤博而胜之同光二年春幽州符存审病甚庄宗置酒宫中叹曰北方之事谁可代之因顾存贤曰无以易卿角抵之胜吾不食言即日以为卢龙军节度使是岁卒于幽州　　李袭吉
