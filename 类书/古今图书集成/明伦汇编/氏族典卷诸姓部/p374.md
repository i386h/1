<!-- { "loadSidebar": true } -->
按杭州府志养度号如卓立季子万历丙午举于南京授江西永丰令丰故瘠土人悍俗薄胥吏为窟穴尤好指斥帷簿轻生遇&#芥即投缳仰药家立破养度廉得其弊不务击断民皆化之迁秋曹主政遂告归子喜起崇祯庚辰进士为司封后出守南昌　　钱槚按江西通志槚字岳阳会稽人举进士以文章名万历二十一年知袁州后督学江西公明廉仁所取拔士皆登贵显至今诵学政者必首称岳阳先生云　　钱世桢按嘉定县志世桢春沂之子号三持少负奇气为文章操笔立就尢好盘马善射遂应武闱中万历己丑进士初任浙江运总巡漕御史知其才力荐于朝会朝鲜被倭天子大发兵东征经略宋应昌即疏加世桢游击将军隶为前锋世桢率所部与家丁克平壤逾年授浙江游击会与饷司有隙世桢遂弃官归自后金山天津两以参将起用然尚气径直不合于时旋起旋踬卒老于家　　钱桓
按太仓州志桓字握之号浩川万历己丑进士授任丘知县丁外艰补&#城擢山东道御史巡视京城出按畿南再按四川入掌河南道凡九年升太仆寺少卿以佥都御史巡抚南赣目眚乞休归桓出处中立无所党历有政实居乡清谨子姓风其醇德　　钱象坤
按明外史成基命传钱象坤字弘载会稽人万历二十九年进士泰昌改元官少詹事直讲毕见中官王安与执政议事即趋出安使人延入坚不可天启中迁礼部右侍郎兼太子宾客叶向高辞位御史黄公辅虑象坤柄政请留向高诋象坤甚力象坤遂辞去六年廷推南京礼部尚书魏忠贤私人指为缪昌期党落职闲住崇祯元年召拜礼部尚书协理詹事府京师戒严条御敌三策奉命登陴分守祁寒不懈帝觇知遂与何如宠并相明年温体仁入象坤其门生让而处其下累进少保四年御史水佳引连劾兵部尚书梁廷栋廷栋不待旨即奏辨廷栋故出象坤门佳引疑象坤泄之语侵象坤象坤遂五疏引疾去家居十年卒赠太保谥文贞　　钱策
按江南通志策字国猷无为人万历辛丑进士由南刑部主事改任职方出守贵阳廉劲敢为多惠政升光禄卿回籍崇祯壬午寇夜袭城城破贼众蜂拥不屈死之诏赠大理寺卿　　钱春
按江南通志春字若木武进人万历甲辰进士父一本为御史有直声少承家训言动不苟耻为诡随筮仕高阳以平盗有功调繁献县地产盐春为革积弊征入为御史后晋光禄卿适杨左事起偕九卿疏纠忠贤与时相魏广微同籍两魏交恶之竟削籍崇祯初起通政司旋以户部尚书督仓寻改南户部尚书时军兴数起庚癸频呼春悉力调剂南北赖以安后与大司马范景文合疏申救刘同升赵士春等忤旨乞归　　钱龙锡
按明外史钱龙锡传龙锡字稚文松江华亭人万历三十五年进士授庶吉士进编修历谕德少詹事天启四年拜礼部右侍郎协理詹事府明年改南京吏部右侍郎魏忠贤衔龙锡不附己因吏部会推遂削其籍庄烈帝即位以阁臣皆忠贤所用不足倚诏廷臣推举列上十人帝仿古枚卜典召九卿科道入干清宫贮名金瓯焚香肃拜以次探之首得龙钖拜礼部尚书兼东阁大学士时龙锡家居遣行人召之明年崇祯改元六月龙锡入都李标地近先至遂为首辅龙锡协心辅理以蜀寇平加太子太保改文渊阁御史高捷史罢王永光力引之颇为龙锡所扼两人大恨帝定逆案议多出龙锡奸党尤恶之及袁崇焕杀毛文龙报疏云辅臣龙锡为此一事低徊过臣寓寻上善后疏言阁臣枢臣往复商确臣以是得奉行无失当是时帝方顾崇焕厚不为忤也及崇焕下狱而捷己为永光引用捷遂上章指通款杀将为龙锡罪龙锡奏辨请赐罢黜帝慰谕之龙锡即起视事捷再疏攻词益危切帝意颇动龙锡再辨引疾帝即放归三年八月复上疏言龙锡主张崇焕斩帅致兵倡为款议帝怒遣使逮之十二月逮至下狱复疏辨帝不从时群小丽名逆案者方日为翻案计而周延儒以会推内阁不与怨龙锡抑己温体仁亦方与东林为难遂相聚合谋更立一逆案与前案偶谋既定欲发自兵部而尚书梁廷栋惮帝英明不敢任止议龙锡大辟帝以龙锡无逆谋令长系右中允黄道周上言忤旨责令回奏者再明年正月复三疏入道周贬秩调外而帝意亦为感动其夏五月大旱刑部尚书胡应台等乞宥龙锡给事中刘斯&#继言之诏所司再谳谳入命遣戍定海卫居戍所十二年两遇赦不原其子请输粟赎罪会周延儒再当国尼不行福王时始复官还里未几卒年六十八　　钱应元
按江南通志应元万历间任来安谕倜傥有气节会令虐士诬揭直指应元白其冤直指为之霁颜　　钱献卿按武进县志献卿字凤麓郡诸生父亡事母至孝母病医百方不效献卿每夜吁天愿身代忽一夕袖刀潜割左股一脔肉和药进之母饮药鼾鼾睡比晓病愈已而献卿仓皇入仆床上胸腹尽冷家人以为病也急汤灌之少苏后五日创大作卧月余始瘳一小竖泄其事家人始知渐闻于人郡博士欲列其事白上官献卿恚曰是吾以母博名也乃止万历间以贡当得官然竟以创重故病聋卒不仕邑人孙文介慎行为作传以隐孝公称之　　钱天引
按嘉兴府志天引字法台万历中进士居乡孝友授攸县令焚淫祠崇学校谢苞苴均赋役以循卓称升兵部郎中卒祀乡贤　　钱吾德
按福建通志吾德嘉善人万历间知泰宁县有声词场加意庠序士民立祠祀之　　钱士鳌
按福建通志士鳌号石庵钱塘人进士万历间知福宁吏治精明两造猬集片言立断待理者晨往夕归阛阓山陬夫征无扰暇日游意山川名胜随笔题咏甫二稔卒于官百姓罢市三日还榇日哀送百里立祠祀之　　钱继登
按嘉兴府志继登字龙门万历中进士历任淮阳巡抚矜气亢节不合于俗故晦居林下之日为多精心经史尢邃于易晚年精禅乘之学预作生圹记多达生超悟之谈年八十临殁赋诗着壑专堂集东皋问耕录易窥南华拈笑孙武子绎等书　　钱志立
按安庆府志志立字尔卓桐城人万历间诸生师事赵鸿赐颜素倡明理学称高弟邑令西蜀刘时俊闻其名聘修邑志母卒出所著举子业尽焚之泣曰呫哔半生为老母也今已矣自是辟馆于丛桂之间聚徒讲易其讲散见于辅仁遗编卒年七十四　　钱梦得
按浙江通志梦得号承江桐乡人万历进士除知鄢陵以治行擢御史寻升都宪巡抚河南有政绩卒赐祭葬　　钱士升
按明外史钱龙锡传钱士升字抑之嘉善人万历四十四年殿试第一授翰林修撰天启初乞假归久之进左中允不赴魏大中赵南星被难并为营护崇祯元年起少詹事掌南京翰林院明年以詹事召会座主钱龙锡被逮送之河干即谢病归起南京礼部右侍郎六年九月召拜礼部尚书兼东阁大学士参预机务初龙锡之狱论者直温体仁而恶周延儒士升本出龙锡门自是归心体仁体仁因引与共政帝操切体仁以刻薄佐之士升颇以为非上献宽简虚平四箴大指讥切时政帝优旨报闻意殊不怿也无何武生李琎请括江南富户充饷士升恶之拟旨下刑部提问帝不许发改拟体仁遂轻拟以进士升曰此乱本也当以去就争疏入而琎已下法司提问乃降严旨责士升沽名士升惶惧引罪乞休帝即许之初士升为体仁所引体仁欲有所为每令士升先发及体仁欲既遂弃之若遗士升弟士晋抚云南着贪声为部民所讦体仁即拟严旨欲因弟以去其兄命下而士晋已卒事乃已至是士升两疏忤旨遂去国变后七年卒　　钱敬忠
按浙江通志敬忠字孝直靖忠弟也父若赓拟重辟羁江西狱敬忠多方救父闻有恩赦辄匍匐求援当事不能得锐意制科业万历己未果得成进士熹宗即位草疏辨冤囚服伏禁门外法司悯之竟得释归累迁刑部郎　　钱士贵
按江南通志士贵字元冲华亭人万历庚戌进士授进贤令后补上饶以治行征为御史时有移宫红丸梃击三大案狱久弗决廷臣会议士贵请以可灼付东市论政府容奸之罪会魏忠贤窃政悉反其议以倾缙绅士贵遂谢病归崇祯初起本官遣督饷还掌京畿道寻迁南大理寺丞以疾告家居推余赀以赈贫作广孝阡葬无主丧岁饥士贵立义仓置粥厂全活甚众　　钱澜
按阜城县志澜字希孟举人授工部司务历升郎中怀庆知府降两浙运同升平凉知府以清介名　　钱万选按广东通志万选字绍行归善人年十二通春秋弱冠三试第一补诸生食饩郡守黄延为二子西席严色笑属以贤否评无少徇佐阅童试已定首者其人提百金浼前拔挥而谢之性贞介万历癸巳选贡南雍归日与文懿公讲学祀名宦　　钱萱
按嘉兴府志萱字懋孝芹弟进士由刑部郎改祠部时方稽古秩祀萱讨论咸合品宜寻以提调试事波累落级德庆州同知地近猺獞征调烦兴民力雕罢萱至署守事除编徭滥役改运米为折纳审户籍令丁役相附贫富得均染瘴卒于官　　钱同文
按嘉兴府志同文字大行弱冠举于乡时已聘窭人女有议易婚者峻拒之常讲学王文成之门洞悉原本举进士宰祁门寻守莱州皆以冰蘗自持后移疾归箪瓢屡空晏如也　　钱孔芳
按桐城县志孔芳字含仲少力学试辄冠军以明经授萧山学博训课多士亦如里居谈经时无稍倦色时署邑篆值岁祲殚心力赈恤忽夜梦持斧人跪请乞命向晨见一尸浮泮水泮故与河通初意漫流所入亟召匠合木为瘗匠惊视其斧血痕忆梦中语相符遂执庭讯具服即匠王千所手刃者申请置之法萧人称神明焉未几卒于官署有古松一株构亭日哦其下自号松亭翁　　钱&#
按浙江通志&#字懋縠海盐人幼承家学嗜古与文士屠长卿沈嘉则诸人游待贫交敬爱出肺腑宜兴俞安期尝岁暮乞酒米倾所收予之金华吴孺子吴下王伯稠同邑姚士璘恒经岁主其家饮酒赋诗隐居古处　　钱自期
按溧阳县志自期字仲翔少负隽才中乙榜遂弃诸生不复为攻诗拟陶靖节所交皆名流邑令数以上宾筵之不赴晚号淡凡子有淡凡集未行　　钱辂
按福建通志辂字廷用全椒人初为永宁卫指挥同知有才略以荐协辅都指挥王伦总督军务时海寇严启盛为乱辂躬率舟师追七日夜至黑水洋大小十一战贼败走寻复从征沙尤斩贼首萧政通以功升都指挥佥事辂知书事母孝治家有法内外肃然　　钱积中按江南通志积中字彦华太学生任广西宾州判官俗犷悍积中以礼让化导民始知学岁苦猺獞侵掠躬冒矢石追捕之推本州知州州人立祠于城南清风楼下祀之　　钱应娄
按江南通志应娄字慕黔丹徒人少为诸生尚名节好持清议与弟应旗同学于顾端文之门端文深器重之读书考订经史旁及鼎彝诸画每风日晴和登三山分题赋诗人有不义者不敢令应娄知年九十无疾而逝　　钱嘉征
按明诗选小传嘉征字孚于海盐人天启辛酉以国子监生应顺天乡试中副榜选授松阳知县有松龛剩&#　　钱千秋
按明诗选小传千秋字真长海盐人天启辛酉举人有青崖集　　钱天锡
按沔阳州志天锡字公永天启壬戌会魁由部署历任陕西督学调榆林道崇祯中召对升密云巡抚以赴任违限卒于京所著四书宗正录诗牖行世　　钱守成按江南通志守成知常州事严明有执常曰吾宽于署门之外严于署门之内奸吏敛手政治肃然　　钱受益按浙江通志受益字谦之仁和人天启乙丑进士选庶吉士历官至少詹事明末兵戈&#起念杭城中素无储蓄议移米航于城内菜市桥由黄婆闸而入则河阔而道近有警则积贮内有所恃无事而民居粮食省远贩之劳为计甚便生平喜积书自缉类书千卷襞绩纂缀靡不备载　　钱铨
