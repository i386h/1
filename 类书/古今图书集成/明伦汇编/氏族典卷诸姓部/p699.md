<!-- { "loadSidebar": true } -->
按胶州志允中武德将军忠勇冠世韬略素闲正德间流贼猖獗所过州县无不蹂躏允中预为守备浚隍引水围绕治城令外居民悉入城中避贼贼至围城数匝民皆惶惧狂叫允中下令曰敢有哗者以军法论众皆肃然允中奋厉巡城贼一薄城即矢石俱下贼知城中有备寻遁允中纵击之杀获甚众胶以保全者允中功也　　匡铎
按胶州志铎字淑振号松野登嘉靖乙丑进士第三为邑令去养马裁滩米设驿店晋给谏直声振廷忤中官出守大名筑漳卫二堤民无水患迁陕西佥宪解组归子延年俶傥不群成崇祯丁丑进士登莱之变解橐以助城守戊寅重修文庙复捐资助工岁值大祲筑室煮粥全活甚众　　匡受爵
按胶州志受爵正千户中武解元钦依把总
　　匡延年
按胶州志延年铎之子崇祯丁丑进士仕中书舍人　　匡如桐按胶州志如桐字锺阳性至孝重然诺未弱冠值父早逝祖母春秋高弟妹皆幼门庭多故室如悬罄内外维艰如桐茹蘗饮冰卓然有以竖立奉甘旨抚孤弱克振家声既而祖母亡母亦故居丧哀毁骨立必敬必诚着有柳庄诗集

　庄姓部艺文
　　晋江庄氏族谱序　　　　　明何乔新陆川县令晋江庄概世平捧其家谱诣予请曰兹谱先君佥宪所作而概续之者也惟吾庄氏之先居光之固始唐龙启中从王潮入闽始家泉之永春历世至讳夏者起家进士以文学风操为名法从累官兵部侍郎兼焕章阁待制赐第泉城卒赠少师今家晋江者皆少师之云仍也自入闽至于今凡十有九世旧有谱名蕃衍记荐经兵燹散轶先君始因蕃衍遗稿旁采先世碑志以成兹谱世经人纬仿史氏之年表而家谱复完先君殁垂四十年族之生者卒者仕者隐者日伙矣不可以不录故概增而续之附以先世之遗事以及名公之文章总若干卷敢求先生序之以示我后之人予考姓氏书庄氏有二皆以谥氏者也其一鲁庄公之后青兖之间多祖之其一楚庄王之后江汉之间多祖之晋江之庄或出于鲁抑出于楚盖不可考矣然鲁之姓姬其先出于帝喾楚之姓其先出自颛顼是二姓者又皆出于轩辕氏其源永尝不同也庄氏自先入闽至少师始大着少师三子皆以宦业闻延及曾元典郡县位侍从者累累有人焉入国朝有曰谦材者举进士为山西参议曰巽者户科给事中曰亶者兵科给事中曰敏者亦举进士为雷州太守曰琛者佥广西按察司事即概之父也簪缨蝉联若此其盛非少师之遗泽耶嗟夫谱之作所以志吾先祖所自出孝子仁人所慎也世之作谱者予窃惑焉或非其祖而冒之或耻其先之微而弃之可谓孝且仁乎今观庄氏之谱断自所可知近者详之远者略之不可考者阙之不敢冒而亦不敢弃也真孝子仁人之心哉继自今庄氏子孙以学植身以礼正家以孝奉先以仁睦族以绍少师之休光而益衍其庆斯可谓贤矣不然学则不勤德则不竞以至殁世无闻焉岂不有愧于前闻人哉乃序以告为少师之后者

　章姓部列传二
　　元
　　章卿孙
按元史羊仁传章卿孙蜀人本刘氏幼为章提刑养子与母富氏相失三十八年遍访于江西诸郡迎归养之　　章仕尧
按万姓统谱仕尧平阳人元时科举方尊程朱之学仕尧精研覃思发明四书旨意尝曰时之治乱由人心之邪正人心之邪正由学术之醇疵识者以为名言　　章
按万姓统谱号春谷平阳人为永嘉县学教谕大德元年七月郡风潮海溢浙东佥宪完颜贞浙阃都司鲜于枢按视赈恤作风潮赋上之宪司与帅阃交荐于朝授翰林国史院编修官至大庚戌修温州路志延佑己未自翰林还里重修东瓯志　　章迪
按江西通志迪字允德临川人能文章有才略吴当奉诏捕江西盗辟迪为行省检校时剧寇胡志学据抚州迪率兵讨之志学战败伏诛一郡遂定火你赤忌其功召还省杀之　　章文
按江阴县志文宋宣教郎建之后元季避寇死雷沟乱兵中　　章齐
按江阴县志齐字敬叔袁州知府庠之父娶陆文圭女孙学成不仕元父文死雷沟乱兵中齐求父尸不得哀恸绝粒七日书蓼莪首章遗子庠掷笔而逝　　明　　章溢
按明外史章溢传溢字三益龙泉人天性孝友父殁未葬火焚其庐搏颡吁天火至柩所而灭蕲黄寇犯龙泉执溢缚之柱刃其胁欲降之溢不为屈至夜绐守者脱归集里民为兵不旬日击破贼论功累授浙东都元帅辞不受退隐匡山明兵克处州避入闽太祖以币聘之乃至授佥营田司事巡行江东两淮田亩分籍定税民甚便之以病久在告太祖知其念母也厚赐遣归省浙东设提刑按察司命溢为佥事荆楚平迁湖广按察佥事处州动摇命溢为浙东按察副使往镇之溢辞副使仍为佥事洪武元年拜御史中丞时廷臣伺帝意多苛溢独务大体遭母丧溢悲戚过度营葬亲负土石感疾卒福王时谥庄敏子存道存诚存厚　　章存道
按明外史章溢传存道溢长子也溢隐匡山以所集义兵属存道存道抚其众遂成练卒后率所部归总管孙炎炎令守上游陈友定兵来侵屡击却之以功授处州翼元帅副使戍浦城总制胡深战殁命代领其众为游击命从冯宗异北伐以功授处州卫指挥副使洪武三年转左卫指挥同知从汤和北伐遇敌于断头山力战死之　　章庠
按江阴县志庠字景序宋宣教郎建之后元季隐敔山明祖为吴王时微行访之与之语知其业儒诏别其家为儒籍登极后征袁州知府以饥馑停征便宜发仓赈济获罪卒于官　　章复
按万姓统谱复鄱阳人初仕元为行省郎中洪武初以儒业应召授金华府同知劝民耕稼岁获丰稔后以功升知保宁府致仕　　章廷瑗
按万姓统谱廷瑗字晋臣又名中夫醴泉人洪武间举明经授行人奉使山东科断藩宪重臣之不律者继以内使踵验而同事者多以贪败廷瑗独守法免子士浡进士任同知　　章顺举
按万姓统谱顺举字元凯甘罗乡人隐居阳台村容貌魁伟博学多闻与乡人言议论英发洪武十八年有司以人材荐诏许入朝上奇之曰授尔方面何如对曰臣总有大纲辖得有司上悦授以河南右布政使寻升广西左布政使所至兴利除害士民乐其惠政焉　　章衡民
按万姓统谱衡民讳澧以字行七岁失怙家业渐替稍长竭力奉母虽穷约务得其欢兄卧病躬侍汤药及殁敬寡嫂如母而抚三孤侄如己子游庠校励学领洪武庚午乡荐二亲及嫂继殁久弗克葬昼夜悲号邻党感其孝诚皆赙以襄事会试中第二赐衣二袭擢教授于建昌卒年三十九　　章彬
按江西通志彬字自新南昌人仲兄自勖洪武间遣核实民田自勖受事以直贾怨里豪朱同文嗾其党讼之朝兄弟四人尽论死高侍郎铎怜之议罪坐其长彬力请以身代高服其义遂具狱上未几朱同文以罪系诏狱死彬竟减戍辽东赦还诸兄欢聚无恙又二十五年卒　　章敞
按明外史章敞传敞字尚文会稽人永乐二年进士由庶吉士授刑部主事迁郎中改吏部考功司调验封宣德五年擢礼部右侍郎奉诏往安南命黎利权国事还致厚赆不受黎利死子麟嗣敞复奉诏往却赆如初正统初转左久之卒官子瑾由进士累官亦至礼部侍郎　　章朴
按浙江通志朴宁海人幼丧父事母至孝永乐癸未领乡荐甲申三月上临轩亲试居二甲授庶吉士方孝孺死难朴以收藏方集为宁郡序班杨善所构上怒逮朴时弟宗简击登闻鼓愿以身代并逮之朴言孝孺效忠蒙戮其文章大抵明先王之道未宜深罪法司以闻上益怒命戮于市朴颜色无异祀乡贤配享方祠　　章以善
按万姓统谱以善字尚明会稽人永乐甲申进士历知府　　章信宗
按万姓统谱信宗字允承会稽人永乐辛丑进士任御史　　章良民
按万姓统谱良民字士良七岁丧父九岁丧母连年悲啼人不堪其悲哀赖伯氏山民以长以教入邑庠穷经力学然自二亲弃背遭家多艰岁复不登莫克襄事悲恸如袒括时极力殚赀始克合葬永乐间膺贡太学擢行在刑科给事中夙夜精勤小心慎密出纳敷奏必赐俞允纠违驳失咸服至公　　章润
按古田县志润字时甫号白溪遇事刚果有古人风永乐中登进士授刑部主事迁郎中断狱无有称冤者时号为章铁板历官十载宦橐萧然　　章文
按万姓统谱文浙江仁和人宣德元年由举人任同安县学训导为人持重不苟其教以身先之课文欲其典则不尚浮靡后累官南京礼部尚书兼太常寺卿　　章
按潜江县志&#宣德二年进士授行人迁户部员外郎廉静刚介之节见重于时　　章珪
按万姓统谱珪字孟端常熟人笃学有志奉母克孝宣德初应求贤诏授广东按察使知事荐擢监察御史秉心直谅果敢有为出巡畿甸值岁荒旱奏蠲逋税六十余万斛全活甚众辨疑狱释茹冤前后七十人颂声载道正统八年因廷论大臣不职罢归杜门教子仪举乡试官国子助教表解元登进士任参议格律亦皆登进士格任大理卿律任左副都御史制词有勇退丘园名闻朝野之褒人拟其如燕山窦氏云　　章瑄
按万姓统谱瑄字用辉登进士授职方主事出守山海关时中贵魏荣领神枪纵所部京校假冒试习侵关事后府舍人王延倚藉宫掖得管押戍卒往往迫淫其妇攫其囊且尽瑄并奏悉置诸法御马指挥都监脱人赤有宠于英庙命使朝鲜而无关符瑄持之不奉诏脱驰奏上震怒系瑄关下言官直之乃释寻迁车驾郎中进行太仆寺少卿得请罢归　　章瑾
按万姓统谱瑾字用钦会稽人正统丙辰进士历刑部侍郎　　章绘
按万姓统谱绘字尚素县人正统己未进士历布政使　　章纶
按明外史章纶传纶字大经乐清人正统四年进士授南京礼部主事景泰初召为仪制郎中五年陈修德弭灾十四事疏入帝大怒立执纶系诏狱搒掠惨酷会大风扬沙昼晦狱得稍缓令锢之明年就狱中杖百系如故英宗复位郭登言之乃释擢礼部右侍郎纶既以大节为帝所重而性亢直不能谐俗石亨杨善共短纶乃调南京礼部就改吏部成化五年转南京礼部左侍郎纶性戆好直言不为当事者所喜为侍郎二十年终不得迁请老去久之卒谥恭毅　　章亮按万姓统谱亮字文焕会稽人景泰辛未进士历知府　　章规
按万姓统谱规字守规县人景泰辛未进士历苑马寺卿　　章仪
按万姓统谱仪字来凤御史珪之长子与弟格同科有司为立聚奎联璧二坊由教谕升两京国子助教典京闱山西河南文衡致仕家居杜门不出年八十而卒为人厚重乡人敬之　　章表
按万姓统谱表珪子选翰林院庶吉士转行人升刑部郎中广西参议为人志锐气刚崖岸壁立　　章格
按万姓统谱格字韶凤珪子也格为郎官时凡以讼自言者推至诚待之人无敢匿其情迁按察岭南行海僥有流球使人贸易他国风于境上有司执焉欲以为戮上其功格不可疏言琉球素服从不能恤其患而顾助天为虐乎卒资遣之再领云南符缅夷反覆绥之诚信遂皆归心已而入为南京光禄又移大理无何乞归格涉中外更五十年再至九卿其功名过于仪而长者似之　　章律
按万姓统谱律字鸣凤常熟人登进士第任刑部主事守法不阿明敏果决部长羡其能升知保定府路当冲要处之裕如豪强敛迹民赖以安升云南参政广西右布政使率兵御苗寇有功赐食二品禄转贵州左布政未几进擢都御史巡抚云南贵州寻召还掌南京都察院事风声凛凛远近肃然后以尝被其辱者诬之事白辞归卒　　章懋
