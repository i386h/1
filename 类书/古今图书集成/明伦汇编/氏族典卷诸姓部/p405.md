<!-- { "loadSidebar": true } -->
按宋书萧思话传思话南兰陵人孝懿皇后弟子也年十许岁未知书以博诞遨游为事好骑屋栋打细腰鼓侵暴邻曲莫不患毒之自此折节数年中遂有令誉好书史善弹琴能骑射高祖一见便以国器许之年十八除琅琊王大司马行参军转相国参军父忧服阕拜羽林监领石头戍事袭爵封阳县侯转宣威将军彭城沛二郡太守元嘉五年迁中书侍郎仍督青州徐州之东莞诸军事振武将军青州刺史时年二十七八年除竟陵王义宣左军司马南沛郡太守未及就征魏人南寇思话惧敌大至弃镇奔平昌征下廷尉九年氐帅杨难当寇汉中乃起思话督梁南秦二州诸军事横野将军梁南秦二州刺史汉中平思话迁镇南城加节进号宁朔将军十四年迁使持节临川王义庆平西长史南蛮校尉赐以弓琴十六年衡阳王义季代义庆又除安西长史十九年征为侍中领前军将军未就征复先职明年迁持节监雍州梁南北秦四州荆州之南阳竟陵顺阳襄阳新野随六郡诸军事宁蛮校尉雍州刺史襄阳太守二十二年除侍中领太子右率二十四年改领左卫将军又领南徐州大中正明年复监雍梁南北秦州荆州之竟陵随二郡诸军事右将军宁蛮校尉二十六年征为吏部尚书未拜二十七年迁护军将军是年太祖大举北讨思话乃领精甲三千助镇彭城敌退即代世祖为持节监徐兖青冀四州豫州之梁郡诸军事抚军将军兖徐二州刺史二十九年统扬武将军冀州刺史张永众军围碻磝城不可拔思话解徐州为莫州即镇历城寻为江夏王义恭所奏免官元凶弒立以为使持节监徐青兖冀四州豫州之梁郡诸军事徐兖二州刺史思话即率部曲还彭城起义以应世祖上即位征为散骑常侍尚书左仆射固辞改为中书令丹阳尹明年出为使持节都督徐兖青冀幽州五州豫州之梁郡诸军事安北将军徐州刺史未行而江州刺史臧质反复以为使持节都督江州豫州之西阳晋熙新蔡三郡诸军事江州刺史事平分荆江豫三州置郢州复都督郢湘二州诸军事镇西将军郢州刺史镇夏口孝建二年卒时年五十追赠征西将军开府仪同三司谥曰穆侯　　萧斌
按宋书萧思话传思话父源之源之从父弟摹之摹之子斌彭城王义康镇豫章以为大将军谘议参军豫章太守历南蛮校尉侍中辅国将军青冀二州刺史元嘉二十八年坐滑台退败免官久之复起为南平王铄右军长史　　萧简
按宋书萧思话传斌弟简历位长沙内史广陵王诞为广州未之镇以简为安南谘议&#军南海太守行府州事东海王袆代诞简仍为前军谘议世祖入讨元凶遣辅国将军南海太守刘玩讨简固守经时城陷伏诛　　萧承之
按南齐书高帝本纪高帝讳道成字绍伯汉相国萧何二十四世孙也何子酇定侯延生侍中彪彪生公府掾章章生皓皓生仰仰生御史大夫望之望之生光禄大夫育育生御史中丞绍绍生光禄勋闳闳生济阴太守阐阐生吴郡太守永永生中山相苞苞生博士周周生蛇丘长矫矫生州从事逵逵生孝廉休休生广陵府丞豹豹生太中大夫裔裔生淮阴令整整生即丘令&#&#生辅国参军乐子宋升明二年赠太常生皇考讳承之字嗣伯少有大志才力过人宗人丹阳尹摹之北兖州刺史源之并见知重初为建威府参军义熙中迁扬武将军安固汶山二郡太守元嘉初徙威烈将军济南太守迁辅国镇北中兵参军员外郎十年为萧思话横野府司马汉中太守攻氐大破之梁州平转宁朔司马入为太子屯骑校尉转江夏王司徒中兵参军龙骧将军南泰山太守封晋兴县五等男迁右军将军元嘉二十四年殂年六十四　　萧僧珍
按万姓统谱僧珍元嘉末为山阳太守会魏人入寇僧珍蓄陂水令满待其至决以灌之魏人至山阳不敢攻　　萧惠开
按宋书萧惠开传惠开南兰陵人征西将军思话子也初为秘书郎著作并名家年少惠开意趣与人多不同比肩或三年不共语转太子舍人尚书水部郎孝建元年自太子中庶子转黄门侍郎与侍中何偃争免官寻重除中庶子大明二年出为宁朔将军襄阳太守行雍州州府事善于为政威行禁止袭封封阳县侯还为新安王子鸾冠军长史行吴郡事惠开妹当适桂阳王休范女又当适世祖子发遣之资应须二千万乃以为豫章内史听其肆意聚纳由是在郡着贪暴之声入为御史中丞八年为侍中母忧去职起督青冀二州诸军事辅国将军青冀二州刺史改督益宁太宗即位进号冠军将军又进平西将军晋安王子勋反惠开遣费欣寿东下败没更遣程法度出梁州又为氐贼所断先是惠开为治多任刑诛蜀土咸怀猜怨及闻欣寿没法度又不得前晋原一都遂反于是诸郡悉应之并来围城太宗以蜀土险远赦其诛责遣惠开弟惠基步道使蜀具宣朝旨惠开奉旨归顺城围得解泰始四年还至京师资财二千余万悉散施道路一无所留五年又除桂阳王休范征北长史南东海太守六年除少府加给事中惠开素刚至是益不得志除巴陵王休若征西长史宁朔将军南郡太守未拜卒子睿嗣齐受禅国除惠开与诸弟并不睦惠基使益州遂不相见与同产弟惠明亦着嫌隙云　　萧惠明
按宋书萧思话传思话子惠明亦有世誉历黄门郎御史中丞司徒左长史吴兴太守后废帝元徽末卒官　　萧仙民
按南齐书萧谌传谌伯父仙民官至太中大夫卒　　萧道度按南齐书衡阳元王道度传衡阳元王道度太祖长兄也与太祖俱受学雷次宗次宗曰其兄外朗其弟内润皆良璞也随宣帝征伐仕至安定太守卒于宋世建元二年追加封谥　　萧道生
按南齐书始安贞王道生传始安贞王道生字孝伯太祖次兄也宋世为奉朝请卒建元元年追封谥建武元年追尊为景皇　　南齐一
　　萧赤斧
按南齐书萧赤斧传赤斧南兰陵人太祖从祖弟也祖隆子卫军录事&#军父始之冠军中兵&#军赤斧历官为奉朝请以和谨为太祖所知宋大明初竟陵王诞反广陵赤斧为军主隶沈庆之围广陵城攻战有勋事宁封永安亭侯除车骑行&#军出补晋陵令员外郎丹阳令还除晋熙王抚军中兵&#军出为建威将军钱塘令迁正员郎赤斧治政为百姓所安改除宁朔将军太祖辅政以赤斧为辅国将军左军会稽司马辅镇东境迁黄门郎淮陵太守建元初迁武陵王冠军长史骠骑司马南东海太守迁长兼侍中祖母丧去职起为冠军将军宁蛮校尉出为持节督雍梁南北秦四州郢州之竟陵司州之随郡军事雍州刺史在州不营产利勤于奉公迁散骑常侍左卫将军封南丰县伯邑四百户迁给事中太子詹事赤斧夙患渴利永明三年会世祖使甲仗卫三厢赤斧不敢辞疾甚数日卒年五十六家无储积无绢为衾上闻之愈加惋惜追赠金紫光禄大夫谥曰懿伯子&#胄袭爵　　萧顺之
按梁书武帝本纪武帝讳衍字叔达汉相国何之后也何生酇定侯延延生侍中彪彪生公府掾章章生皓皓生仰仰生太傅望之望之生光禄大夫育育生御史中丞绍绍生光禄勋闳闳生济阴太守阐阐生吴郡太守冰冰生中山相苞苞生博士周周生蛇丘长矫矫生州从事逵逵生孝廉休休生广陵郡丞豹豹生太中大夫裔裔生淮阴令整整生济阴太守生州治中副子副子生南台治书道赐道赐生皇考讳顺之齐高帝族弟也参预佐命封临湘县侯历官侍中卫尉太子詹事领军将军丹阳尹赠镇北将军　　萧嶷
按南齐书豫章文献王传豫章文献王嶷字宣俨太祖第二子宽仁弘雅有大成之量起家为太学博士长城令入为尚书左民郎钱塘令太祖破薛索儿改封西阳以先爵赐为晋寿县侯除通直散骑侍郎以偏忧去官桂阳之役太祖出顿薪亭垒板嶷为宁朔将军领军卫从休范率士卒攻垒南事宁迁中书郎寻为安远护军武陵内史入为宋顺帝车骑谘议&#军府掾转骠骑仍迁从事中郎顺帝即位转侍中总宫内直卫沈攸之之难太祖入朝堂嶷出镇东府加冠军将军迁中领军加散骑常侍上流平后世祖自寻阳还嶷出为使持节都督江州豫州之新蔡晋熙二郡军事左将军江州刺史以定策功改封永安县公仍徙都督荆湖雍益梁宁南北秦八州诸军事镇西将军荆州刺史建元元年迁侍中尚书令都督扬南徐二州诸军事骠骑大将军开府仪同三司扬州刺史封豫章郡王会北魏动上思为经略乃诏嶷复为都督荆湘雍益梁宁南北秦八州诸军事南蛮校尉荆湘二州刺史二年入为都督扬南徐二州诸军事中书监司空扬州刺史太祖崩嶷哀号眼耳皆出血世祖即位进位太尉建元年中世祖以事失旨太祖颇有代嫡之意而嶷事世祖恭悌尽礼未尝违忤颜色故世祖友爱亦深永明元年领太子太傅解中书监嶷不参朝务而言事密谋多见信纳服阕加侍中三年文惠太子讲孝经毕嶷求解太傅不许嶷常虑盛满又因宫宴求解扬州授竟陵王子良上终不许五年进位大司马六年加中书监固让嶷身长七尺八寸善持容范文物卫从礼冠百僚自以地位隆重深怀退素七年启求还第上令世子子廉代镇东府十年疾笃表解职不许薨年四十九诏赠假黄钺都督中外诸军事丞相扬州牧　　萧映
按南齐书临川献王映传临川献王映字宣光太祖第三子也宋元徽四年解褐著作佐郎迁抚军行参军南阳王文学沈攸之事难太祖时领南徐州以映为宁朔将军镇京口事宁除中军谘议从事中郎辅国将军淮南宣城二郡太守并不拜仍为假节都督南兖兖徐青冀五州诸军事行兖州刺史寻除给事黄门侍郎领前军将军仍复为冠军将军南兖州刺史假节都督复为监军齐台建宋帝诏封映为开国县公太祖践阼以映为使持节都督荆湘雍益梁宁南北秦八州诸军事平西将军荆州刺史封临川王授散骑常侍都督扬南徐二州诸军事前将军扬州刺史映以年少临神州吏治聪敏府州曹局皆重足以奉禁令出为都督荆湘雍益梁巴宁南北秦九州诸军事镇西将军荆州刺史以国忧解散骑常侍进号征西永兴元年入为侍中骠骑将军五年即本号开府仪同三司七年薨映善骑射解声律工左右书左右射应接宾客风韵韶美朝野莫不惋惜焉时年三十二诏赠司空　　萧晃
按南齐书长沙威王晃传长沙威王晃字宣明太祖第四子也少有武力宋世解褐秘书郎邵陵王友不拜升明二年为宁朔将军淮南宣城二郡太守初沈攸之事起晃便弓马多从武容熏赫都街时人为之语曰焕焕萧四伞其年迁为持节监豫司二州之西阳诸军事西中郎将豫州刺史太祖践祚迁使持节都督南徐兖二州诸军事后将军南徐州刺史入为侍中护军将军以国忧解侍中加中军将军太祖临崩以晃属世祖处以辇毂近蕃勿令远出永明元年上迁南徐州刺史竟陵王子良为南兖州以晃为使持节都督南徐兖二州诸军事镇军将军南徐州刺史入为散骑常侍中书监诸王在京都唯置捉刀左右四十人晃爱武饰罢徐州还私载数百人仗还都为禁司所觉投之江水世祖闻之大怒将纠以法豫章王嶷于御前稽首流涕曰晃罪诚不足宥陛下当忆先朝念白象白象晃小字也上亦垂泣寻加晃镇军将军转丹阳尹又为侍中护军将军寻进号车骑将军八年薨年三十一即本号赠开府仪同三司谥曰威　　萧宣照
