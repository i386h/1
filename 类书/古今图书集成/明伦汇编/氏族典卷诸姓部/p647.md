<!-- { "loadSidebar": true } -->
按明外史汪乔年传乔年字岁星遂安人天启二年进士授刑部主事历郎中母忧归崇祯二年起工部迁青州知府以治行卓异迁登莱兵备副使乞终养归父丧除起官平阳寻迁陕西右参政提督学校复举卓异就迁按察使十四年擢右佥都御史巡抚其地时李自成破河南声言将入关张献忠寇郧西诏擢乔年兵部右侍郎总督三边军务十五年正月率总兵贺人龙郑嘉栋牛成虎驰出潼关而襄城已降贼诸生李永祺等率父老迎乔年二月十二日驰入贼以数十万众来逆乔年勒兵驻城外人龙等三帅未阵而奔军大溃乔年率步卒千余入城拒守五昼夜援不至城陷自刎不殊为贼所执大骂贼怒磔杀之时副将张国钦党威李万庆监纪西安同知孙兆禄材官李可从襄城典史赵凤豸从乔年皆死　　汪桂按崇阳县志桂字伯祯号仙友天启乙丑进士初授行人升兵部主事辛未分武闱杜幸门同翰林刘必达等恩赐闲住丙子起废补光禄署正丁丑迁户部主事戊寅榷关浔阳厘弊剔奸谢绝情面力救商困报命后即管草场寻升建宁知府未上卒于燕　　汪伟按明外史汪伟传伟字叔度休宁人崇祯元年进士除慈溪知县政绩大着十一年帝择治行卓异者入翰林伟擢检讨充东宫讲官贼薄都城守兵乏饷不得食伟出赀市饼饵以馈已而城陷伟归寓语继室耿善抚幼子耿泣曰我独不能从公死乎引刀自刭不殊复投缳遂绝伟乃自经福王时谥文烈　　汪游龙
按安庆府志游龙字六御怀宁人家贫嗜学胸饶经济崇祯辛未成进士授广东灵山县令调繁番禺值海寇刘香危逼慷慨决战不避矢石行取拜监察御史侃侃能言按闽官吏凛然至海防安民惩贪剔蠹靡殚余力未几卒于官　　汪文熙
按明外史徐学颜传崇祯年武昌城陷卫经历汪文熙詈贼不屈腰斩　　汪思诚
按池州府志思诚字纯一贵池人生而倜傥好奇计崇祯间史可法备兵池皖遂以身事之殚心筹画战先士卒历副总兵从容慷慨从可法以殉难　　汪逢渊
按宁海州志逢渊遵化举人崇祯十五年十二月来任知州十六年二月殉难　　汪之璞
按安庆府志之璞字石生潜山人英敏旷达善兵法崇祯末年感中原鼎沸慷慨聚众之璞与陈文露为长张献忠环攻之璞屡出奇计多所斩获尝上剿抚八策于抚军黄配元配元奇其才留于麾下会省亲归寨遇寇于菊花冈胁之降大骂不屈贼怒支解之　　汪赋祈按池州府志赋祈建德人九岁遭乱兵执其父炮烙逼财赋祈以身蔽父贼怒刃死

　黄姓部列传一
　　周
　　黄夷
按左传闵公二年冬十二月狄人伐卫卫懿公好鹤鹤有乘轩者将战国人受甲者皆曰使鹤鹤实有禄位余焉能战公与石祁子玦与&#庄子矢使守曰以此赞国择利而为之与夫人绣衣曰听于二子渠孔御戎子伯为右黄夷前驱孔婴齐殿及狄人战于荥泽卫师败绩遂灭卫　　黄渊
按左传襄公二十一年秋栾盈出奔楚宣子杀黄渊　　黄歇按史记春申君传春申君者楚人也名歇姓黄氏游学博闻事楚顷襄王顷襄王以歇为辩使于秦秦昭王使白起攻韩魏败之于华阳禽魏将芒卯韩魏服而事秦秦昭王方令白起与韩魏共伐楚未行而楚使黄歇适至于秦闻秦之计上书说秦昭王昭王乃止白起而谢韩魏发使赂楚约为与国黄歇受约归楚楚使歇与太子完入质于秦秦留之数年楚顷襄王病太子不得归而楚太子与秦相应侯善于是黄歇乃说应侯归太子楚顷襄王卒太子完立是为考烈王以黄歇为相封为春申君考烈王无子春申君患之求妇人宜子者进之甚众卒无子赵人李园进其女弟即幸于春申君知其有身乃言之楚王楚王召入幸之遂生子男立为太子以李园女弟为王后楚王贵李园园用事李园既入其女弟立为王后子为太子恐春申君语泄而益骄阴养死士欲杀春申君以灭口考烈王卒李园先入伏死士于棘门之内春申君入棘门园死士侠刺春申君斩其头投之棘门外　　黄公
按万姓统谱齐人黄公有二女皆国色尝谦称云丑恶丑恶之名播于远近年长而无婚卫有鳏夫冒然娶之乃国色也此违名而得实矣　　秦
　　黄公疪
按姓氏急就篇秦博士黄公疪
　　汉
　　黄极忠
按汉书功臣侯表极忠以群盗长为临江将已而为汉击临江王及诸侯破英布封侯二十七年薨谥严　　黄荣成
按汉书功臣侯表孝文十二年夷侯荣成嗣九年薨　　黄明
按汉书功臣侯表后元五年共侯明嗣三十五年薨　　黄遂
按汉书功臣侯表元朔五年侯遂嗣八年元鼎元年坐掩搏夺公主马髡为城旦　　黄安
按尚友录安代郡人年万岁余貌若童子常服朱砂举身皆赤不着衣坐一神龟龟广三尺时人问安坐龟几年曰三千岁乃一出头我得龟以来已五出头矣行则负龟而趋武帝闻其异每屈礼焉及帝封泰山诏董谒李充孟岐郭琼黄安五人同辇谓之五仙臣帝崩即去不知所之　　黄同
按汉书功臣侯表同以故瓯骆左将斩西于王功元封元年封下鄜侯　　黄奉汉
按汉书功臣侯表鄜侯奉汉嗣后二年坐祝诅上要斩　　黄霸
按汉书黄霸传霸字次公淮阳阳夏人以豪桀役使徙云陵少学律令喜为吏武帝末以待诏入钱补侍郎谒者坐同产有罪劾免后复入谷补左冯翊卒史领郡钱谷计以廉称补河东均输长察廉为河南太守丞霸明敏习文法太守任之宣帝即位闻霸持法平召为廷尉正称平守丞相长史夏侯胜非议诏书霸不举劾下狱当死因从胜受尚书三岁乃出举贤良擢扬州刺史以高第为颍川太守赐车盖高一丈以彰有德霸力行教化而后诛罚户口岁增治为天下第一征守京兆尹坐贬秩诏归颍川太守郡中愈治诏赐爵关内侯征为太子太傅迁御史大夫代丙吉为丞相封建成侯甘露三年薨谥定　　黄调
按汉书功臣侯表元康四年侯极忠元孙之子公乘调诏复家　　黄赏
按汉书黄霸传霸爵关内侯薨子思侯赏嗣为关都尉　　黄辅
按汉书黄霸传赏薨子忠侯辅嗣至卫尉九卿　　黄忠按汉书黄霸传辅薨子忠嗣侯讫王莽乃绝
　　黄敞
按汉书功臣侯表元始五年赐侯极忠代后者敞爵关内侯　　后汉
　　黄防
按后汉书邓禹传禹遣冯愔宗歆守栒邑二人争权愔遂杀歆因反击禹禹遣使以闻帝问使人愔所亲爱为谁对曰护军黄防帝度愔防不能久和势必相忤因报禹曰缚冯愔者必黄防也乃遣宗广持节降之后月余防果执愔将其众归罪　　黄香
按后汉书黄香传香字文强江夏安陆人也年九岁失母思慕憔悴殆不免丧乡人称其至孝年十二太守刘护闻而召之署门下孝子甚见爱敬香家贫内无仆妾躬执苦勤尽心奉养遂博学经典究精道术能文章京师号曰天下无双江夏黄童初除郎中元和元年肃宗诏香诣东观读所未尝见书告休归后召诣安福殿言政事拜尚书郎数陈得失永元四年拜左丞六年累迁尚书令后以为东郡太守香上疏让帝亦惜香干用久习旧事复留为尚书令是后遂管枢机甚见亲重而香亦祗勤物务忧公如家在位多所荐达宠遇甚盛延光元年迁魏郡太守时被水年饥乃分奉禄及所得赏赐班赡贫者于是丰富之家各出义谷助官&#贷荒民获全后坐水潦事免数月卒于家　　黄兢
按后汉书许荆传荆名誉益着太守黄兢举孝廉　　黄琼按后汉书黄琼传琼字世英江夏安陆人魏郡太守香之子也初以父任为太子舍人辞病不就遭父忧服阕五府俱辟连年不应永建中公卿多荐琼者于是征琼拜议郎稍迁尚书仆射初琼随父在台阁习见故事及后居职达练官曹争议朝堂莫能抗夺出为魏郡太守稍迁太常和平中以选入侍讲禁中元嘉元年迁司空以地动策免复为太仆永兴元年迁司徒转太尉梁冀前后所托辟召一无所用虽有善人而为冀所饰举者亦不加命延熹元年以日食免复为大司农明年梁冀被诛太尉胡广司徒韩演司空孙朗皆坐阿附免废复拜琼为太尉以师傅之恩而不阿梁氏乃封为邟乡侯琼辞疾让封六七上言旨恳恻乃许之寻而五侯擅权倾动内外自度力不能匡乃称疾不起四年以寇贼免其年复为司空秋以地震免七年卒时年七十九赠车骑将军谥曰忠侯　　黄昌
按后汉书黄昌传昌字圣真会稽余姚人也本出孤微居近学宫数见诸生修庠序之礼因好之遂就经学又晓习文法仕郡为决曹刺史行部见昌甚奇之辟从事后拜宛令政尚严猛好发奸伏一时杀戮大姓战惧皆称神明朝廷举能迁蜀郡太守视事四年征再迁陈相为河内太守再迁颍川太守永和五年征拜将作大匠汉安元年进补大司农左转大中大夫卒于官　　黄真
按后汉书吴佑传佑举孝廉将行郡中为祖道佑越坛共小史雍丘黄真欢语移时与结友而别真后亦举孝廉除新蔡长世称其清节　　黄琬
按后汉书黄琼传琼孙琬字子琰少失父早而辩慧祖父琼初为魏郡太守建和元年正月日食京师不见而琼以状闻太后诏问所食多少琼思其对而未知所况琬年七岁在傍曰何不言日食之余如月之初琼大惊即以其言应诏而深奇爱之后琼为司徒琬以公孙拜童子郎辞病不就稍迁五官中郎将时陈蕃为光禄勋深相敬待数与议事旧制光禄举三署郎以高功久次才德尤异者为茂才四行时权富子弟多以人事得举而贫约守志者以穷退见遗京师为之谣曰欲得不能光禄茂才于是琬蕃同心显用志士平原刘醇河东朱山蜀郡殷参等并以才行蒙举蕃琬遂为权富郎所见中伤事下御史丞王畅侍御史刁韪韪畅素重蕃琬不举其事而左右复陷以朋党畅坐左转议郎而免蕃官琬韪俱禁锢琬被废几二十年光和末太尉杨赐上书荐琬有拨乱之才由是征拜议郎擢为青州刺史迁侍中中平初出为右扶风征拜将作大匠少府太仆又为豫州牧政绩为天下最封关内侯及董卓秉政以琬名臣征为司徒迁太尉更封阳泉乡侯卓议迁都长安琬谏不从琬退而驳议之竟坐免后拜光禄大夫及徙西都转司隶校尉与司徒王允同谋诛卓及卓将李傕郭汜攻破长安遂收琬下狱死时年五十二　　黄宪
按后汉书黄宪传宪字叔度汝南慎阳人也世贫贱父为牛医颍川荀淑至慎阳遇宪于逆旅时年十四淑然异之揖与语移日不能去谓宪曰子吾之师表也同郡陈蕃为三公临朝叹曰叔度若在吾不敢先佩印绶矣太守王龚在郡礼进贤达多所降致卒不能屈宪宪初举孝廉又辟公府友人劝其仕宪亦不拒之暂到京师而还竟无所就年四十八终天下号曰征君　　黄允
按万姓统谱允字子文以隽才知名郭林宗见而谓曰卿有绝人之才足成伟器然恐守道不笃将失之矣　　黄浮
按万姓统谱浮桓帝时东海相时中官兄子为下邳令强夺故汝南守女归舍杀之浮收其家属按法悉弃市　　黄承彦
按襄阳记承彦高爽开列为沔南名士谓诸葛孔明曰闻君择妇身有丑女黄头黑色而才堪相配孔明许即载送之时人以为笑乐乡里为之谚曰莫作孔明择妇止得阿承丑女　　黄忠
按蜀志黄忠传忠字汉升南阳人也荆州牧刘表以为中郎将守长沙攸县先主南定诸郡忠遂委质随从入蜀攻刘璋忠常先登陷阵勇毅冠三军益州既定拜为讨卤将军建安二十四年迁征西将军是岁先主为汉中王赐爵关内侯明年卒追谥刚侯子叙早没无后　　黄权
