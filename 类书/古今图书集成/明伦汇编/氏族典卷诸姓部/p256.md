<!-- { "loadSidebar": true } -->
　　陈氏族谱序　　　　　　　　宋张浚左司丞相福国公陈公以其所修陈氏家谱示予且属为之序浚肃观毕卷而叹曰盛哉斯谱仁义蔼然矣按江南之有陈氏自太监太公逵始其后析居分为二十一支再分为五十四小支康伯公则自仁瑞公支由颍田避难而睦而怀玉而莆而泉而谯再徙而来者也去太监盖千有余年其间以文章道德勋名功业自见于世者不可&#缕于戏盛矣哉公承父兄之命请于朝而修谱今始克因厥遗绪诠次成编然必先之以旧谱序文者明作谱之权舆也次之以史传记载者姓氏之源流也又次之以郡县及世表者见门第素望有在也于是为图以详世系焉其为图也准欧阳氏五宗九世之法推而上之则见其本之所自出逊而下之则见其支之所由分愈推则愈高而尊尊之义昭愈逊则愈卑而亲亲之仁溥谱法莫备于兹矣复以行实见于翰墨间者系之则又推谱之余意也嗟夫谱岂易言哉自大宗小宗之法废而尊尊亲亲之道所赖以不坠者惟谱牒存焉尔至欧阳氏推本年表着为图谱而后谱法有定论盖得大宗小宗之遗意也近世公卿大夫士家鲜知讲及于此间或牵联附合如剪桃接柳气味不相入也或填隙补空如断港绝潢脉络不相贯也浑沦者病繁芜简略者病枯索大率无征无法谱云乎哉夫图永传者贵乎有法冀后信者贵乎有征无信不足传无征不足信公之是编世系虽远断自仁瑞公始迁弋为适则有征矣谱牒虽伙本于欧阳氏之格律为正则有法矣是诚足以传永信后视彼穿凿谬戾之习岂不径庭也哉公勋名德业前辉后裕轩轾穹壤熏灼古今独步当世宜其所成之不苟也如此是编成不特陈氏子孙皆有以兴起其尊尊亲亲之意引而不替而四方贤士大夫苟有敦仁义重本始者且将于此取法焉庸叙以归之　　御赐陈康伯金线谱序　　　　　汪藻吏部尚书左仆射进封福国公陈康伯请于朝而作家谱上赐诰以褒之命史臣汪藻以叙之藻端拜而言曰夫六朝以来家有谱系之学又有谱系之书隋经籍志载天下郡县国氏族谱若干卷唐世此学此书盛行五季淆乱四方割据马殷在湖南独能薄赋轻徭又招纳贤者故中州士多归之后以希声兄弟争国士稍稍散去今观陈氏之谱其先世系出颍川陈乡晋永嘉之乱太尉广陵郡公准之六世孙步兵校尉鼎南迁分为五大支太尉十九世孙云骑将军真二十二世孙常侍将军峤沆迁于睦州宗系载于碑碣国史为官族二十四世孙太监太公逵自睦州因官担簦而来乃息肩于信之辉光黄銮社后五年徙居怀玉山下隐浆社居焉生三子长材析居于前号曰前陈次林析居于后号曰后陈三为僧但缘山水秀奇风气完固陈氏又世多积德泽及子孙由是英杰辈出开科业儒者一百三十余人蕃衍盛大析居于祥符九年分二十有一支三十二世孙仁瑞遭难避地于亳州谯县三里后迁于弋之峦山下爱山水之胜遂迁居焉生一子钦拜官莆田尉寻擢承直郎判信州谥明道以明堂及以孙贵恩赠太师追封英国公实起家之祖生二子长文义早年高尚晚以礼聘玉山书院山长谥学正以孙贵赠太保追封镇国公次文清以文荐知东阳尉文义生仕尧以孙贵赠太师追封越国公谥孝靖生三子长林仲以皇恩赠上骑军都尉次荣仲以力名封上骑轻车都尉次亨仲登绍圣甲戌进士拜左承议郎寻擢江浙提举转运副使以子贵赠太师追封秦国公谥忠肃生二子长康侯登建炎己酉进士授迪功郎累擢防御支使大中大夫统制次康伯登宣和丙午进士拜左右仆射进封福国公家声世范赫赫播扬世不乏人夫木之茂者必盛流之远者必深兹谱之作上不忘其所自下不忘其所传又所以收人心虣怒之性为尊尊亲亲之念昭穆以之而明亲&#以之而辨庆吊以之而往来患难以之而矜恤服虽尽而情不尽后之子孙继述而起者&#流而寻源斯谱之所以不可不作焉方今圣皇在上天成地平相协厥居彝伦攸叙时乃化行于上而俗美于下也吁陈氏之子若孙能体是心而勿替引之则世泽之衍世德之深有以光于前而谱之传愈远而无穷矣藻承圣上命俾书其端不敢以不文辞　　书家谱石刻后　　　　　　　　陈亮陈氏得姓所由来甚详今不复载自太丘长以来逵既渡江其后中微霸先用以为陈历历可考及唐末五代比于皇朝之初陈氏散落为民谱不可系今断自我七世祖始从所逮闻也自我皇祖若诸从兄弟岁时祭祀有所谓军阵者次尹儿时不得问今莫可质犹记湖州尚书一人以待博闻者参考　　天台陈氏先祠记　　　　　明方孝孺天台陈氏居东哲山者为着姓其先自婺来迁至秉彝十余世矣族之盛几近百家秉彝之祖恐其族大服降其情或离而不属乃为祠祀始迁祖而使族人合祭以维系其心元末兵乱祠毁于火秉彝之父彦圣欲作新之未果而卒国朝洪武十年秉彝以为先人之志奚可不承乃谋于堂弟集财聚工为祠于故址复以器不可以祭也设牢醴粢盛之器藏于祠以族人各用其物以祭不饬也割田若干亩以供祀事请族之宗子主其祭祭必有礼而不越焉其役逾年而成其事可以传久而无弊因赵君鼎来京师请书之今天下之礼不合于古者多矣不合于古而合人情虽圣人出不能易也人之富贵自外至者不可以必得得之不可以世守而祗祖事先之心发乎天性人之所同也乌得以自外至为之制而禁抑天性哉苟拘古之法庶人惟得祭其祢今饮与食持杯必奠执匕必祝始为饮食之人去今已远矣今之饮食非彼为之也人犹不忘之况祖考吾之所本者吾身皆其遗体岂可忘而不祀乎自汉以来民之祭已上及高祖非人不由礼也不合于情势不可守也孔子尝谓继周者有所损益其此类也夫陈氏之祠自始迁而祭群祖言乎古之礼固不尽合先王制礼之意似可为得礼之本盖礼所以善俗而教民亲睦虽作于古不足以感人心犹非古也虽不合于古于俗有益焉安知其不合于先王之意乎暴戾之夫不可以词说化示之以父之像则泣过祖之庙则敬其泣与敬岂待词说哉出乎天性不可止也陈氏族人信盛矣合之以一祠犹一家也此祠不废传数百年犹旦暮也辨其亲&#谨其品节不合于礼者鲜矣有可以持世变俗者极人力之至难犹得为之况为祠而善一族者乎然则兴作之工虽微而可书者甚大余有志于变俗而未能者喜其事约而博因记其成且识所感焉　　庐陵吟溪陈氏族谱序　　　　何乔新予友秋官郎中庐陵陈君时庄出其所修家谱属予序按谱陈本舜后其先胡公满以神明之冑国于陈为楚所灭其子孙遂以国氏宋初有讳松贞者为庐陵教授因家城北之吟溪而庐陵有陈实始于兹传数世至讳世荣者登进士第卒官宣教郎子元伯尚宋宗室女其云仍日蕃其衣冠日盛而陈遂为庐陵望族国初有讳灌者佐太祖高皇帝定天下累官宣城太守宏谟骏烈国史纪焉宣城尝病其家谱散轶欲修辑之未就而殁宣德癸丑其子致广始考其可征者仿眉山苏氏谱例为流庆图而先世之遗文轶事附焉迨今三十余年其族舄奕繁衍不胜纪时庄致广从孙也复取旧谱而增修之自七世以上则仍其旧不敢辄有损益八世以下则详考而具录焉名卿伟人之诗文为陈氏作者各以类附录于后总题之曰庐陵陈氏续修族谱夫族谱之作明吾之所自出也故君子慎之果吾所自出欤虽贱且恶焉不敢遗也遗之则黜其祖是不孝也非吾所自出欤虽贵且贤焉不敢冒也冒之则罔其祖亦不孝也然杜正伦世出本微而求合于城南诸杜则罔其祖矣近世吴兴秦氏耻桧之奸而讳称其子孙则黜其祖矣呜呼古之谱其族也明之后之谱其族也乱之苟谱之而以乱之也曷若不谱之为愈哉今观陈氏之谱断自其所可知而其不可考者缺焉斤斤焉尊祖睦族之意是固孝子之用心也时庄以明经登第其为司法勤慎而文寖寖乎跻华登峻以亢其宗以昭其祖以光启其后盖有日矣昔唐宰相世系表以贵传庐陵欧阳氏族谱以贤传斯谱也安知不以时庄之贵且贤而盛传欤　　陈氏族谱序　　　　　　　　王世贞左氏有言先王因生赐姓胙之土而命之氏盖其时多世臣云以故宗法得提衡其间与治法相左右而不废太史公之为史也人为之传而其有爵而不替者特名之曰世家夫亦命氏之遗指哉若江左之有贵姓也则自王谢始也顾陆朱张肩之也江左入而为隋王谢之贵小屈而崔卢李郑之贵兴魏孝文为之嘘而借之及其末也虽唐文皇以天子之尊求胜之而不可得然其人皆以姓贵者也非能贵姓者也五季之中原日寻于干戈至靖康而悉以委寇衣冠之士脱锋刃而窜匿于吴越闽广之间抱其遗编以诲其子弟出而当太平之用故天下之所称贵姓者渐不在北而在南荐辟科举之政行天子所与共天下者皆彬彬诸书生诵法孔子之辈士或旦白屋而夕朱户其子弟习其遗编以继显故其姓之所以贵渐不在纨&#而在诗书此其人能贵姓者也非以姓贵者也今东南名诗书族毋如闽而闽之族毋如陈余皆与其&#善今年大中丞公某抚关中出其书一编示余曰是谱也伯兄太仆芹之属草而某为润色者也是家大人中宪公之志也读之则其先光州之固始人从王潮入闽而家福清之南阳村三传而讳泰者徙长乐之江田十四传而文海公复徙古田县又八传而为中顺公某中宪公某又一传而为今中丞公及其伯兄中丞某再传而为县令&#长祚此其最章章盛者也其留江田而显者曰给事某曰提学洙自江田而徙闽之青铺显者曰太仆联芳自古田而徙闽之南台显者曰兵部时霖凡闽之为陈四而皆出固始又皆其人能自贵姓者也君子以是知诗书之泽远矣哉且陈之先出虞舜氏世世称侯邦焉以宾于夏殷周而其嗣世至篡梁之祚用衣冠倾中原而中丞公谓之远而不足征独断自公泰始推是指也以别嫌而统同敦始而修睦志其所以为陈者耳凡不佞之所称述者皆非中丞指也虽然为陈后者能绍明其诗书务以人贵其姓而毋藉姓贵虽繇此百世可也　　题陈氏族谱序　　　　　　　　夏镞近时人家立谱多取名人显宦为宗祖而以己之宗祖为他人子孙冒昧可笑此谱不时修之故也吾邑妙山陈氏之谱尝一再修于元延佑国朝永乐间嗣兹累累修葺皆不妄攀阿可以观家风矣初知州伴菊公与长史木庵赵先生吾从曾祖前都御史同时为姻交文行无不同三家又同时修谱义例一致盖互相商定者也陈之中叶曰子良曰仲述叔侄相继出后他姓为丁为仇其去仇归陈亦自知州公始丁因循至今敏之方切愤念续修兹谱搜索疏远亟以收族人之心誓必讫事于前人无失可谓祖孙一心殚力本始者矣寒家至台姻籍无先陈氏予曾祖姑敏之从曾祖妣先大父娶焉吾女嫁焉吾二孙科极又娶焉夏氏先今名姓班谱中敏之求予题其首不得辞　　&#江陈氏族谱序　　　　　　　陈琛世之论天者皆曰天无心于荣辱祸福夫人特人之所值有幸不幸耳余谓天虽无心而有定理凡君子必得荣福而小人卒不免于祸且辱昔晋羊叔子登岘山慨然谓其从事邹湛曰自有宇宙而有此山登此远望如我与卿者多矣皆湮灭无闻使人悲伤然以今观之岘山可夷而叔子之名不可泯凡今为羊氏谱牒者未必皆叔子之后而亦每每援及叔子是叔子至今存也宋章惇没未久其子孙羞认其坟茔而吕惠卿之后在泉或有指言惠卿实尔之祖者无不颜面发赤忿勃以为非是乃已是小人者初未尝有为之后者也福莫大于长存祸莫惨于无后谁谓君子不善取福于天而天果皆不定而人之荣辱祸福果皆出于偶然也哉然多福贵于自求不自求而惟求之先人以为或能荣我福我则虽朱均亦不能得之于尧舜而况于所谓遥遥华冑者乎大抵人顾自处何如使吾果贤也则世德自我而光扬果不贤也则先声由是而玷坠乔木孤芳亦岂能尽为子孙无似者之凭赖哉况吾既不能为后而又无所考据以真知其为某圣某贤之后而徒茫昧远取着之谱以号于人曰吾祖实某圣某贤吾恐有窃笑而群议之者矣又何荣与福之有此狄青之所以不敢自附于狄梁公而郭崇韬之所以为最无识也吾邑&#江陈君时中勤学慕古秀出于其族每谓族不立谱则无以合暌萃涣兴孝存仁因与其从叔本静为之一日出以示余曰此谱断自可知不敢妄有所攀附以诬先代而诳后人盖实录也愿先生畀一言于首余意以为修立谱牒易光重谱牒难然既知所以修立之则必思所以光重之而受福不远者于谱不光也故以祸福有定及君子必得其福者告之吾知本静时中必能勉求务得以为其族自求多福者劝也　　陈氏族谱序　　　　　　　　　陈选逸庵先生先君师也先君尝语选曰吾之处心立业不敢后于常人者先生教育之功居多以是命选受业于先生呜呼自曾子父子从游孔门后大道既隐人不知师千余年间天下贸贸焉迄宋诸儒倡明道学于是蔡季通父子始知师事朱晦庵噫师而至于父子相继则师之所以教弟子之所以学从可知矣选非其人第父子同游则有不异者耳选日侍先生教必本于忠孝文必关于世教至于言之与行较若画一窃尝自叹虽古之醇儒何以加焉今年先生犹子豫从叔总同北上出家谱以先生之命命选序之乃知先生之先代有哲人类皆秉直不阿中问簪笏彬彬济济其家学渊源有自来矣周子有言曰家难而天下易选以为家易耳而天下难天下之权在人虽孔孟之圣且贤道具矣不能必天下之用己家之权在我苟敬身以立本明伦以敦典立教以育才举诸心加诸彼而已陈氏家谱世世修之所以修者其身敬其伦明其教立此陈氏之所以多贤而家之所以独齐于台也于是敢以习于先生者书以应命若夫谱之世系名卿巨公言之详矣毋庸赘　　陈氏宗谱序　　　　　　　　　陈图昔汉班固族论曰宗者何宗尊也为先祖主也宗人之所尊也礼曰宗人将有事族人皆待所以长和睦也族者何也族者凑也聚也谓恩爱相流凑也生相亲爱死相哀痛有聚会之道故谓之族信乎人生有自然之气类上自鼻祖下迄耳孙所由一脉以相联也但缘世代邈隔支裔繁衍或问其所自始与其所同列则茫乎莫之辨者故家之有谱乃以使人了然于目而兴尊亲之怀也我陈氏族谱始修于继祖公再修于少川粤台公其营营于是役者实有补于宗族矣今再阅三世其生息之消长人事之盛衰里居之互易大相径庭于昔况当兹鼎革离乱之余人处四方声问不通恐后来更有难为稽者则今日之续修顷不容缓图由是怦怦自惕乃取旧本&#源寻流分抄各帙遍求其核幸得藉手以告成上以继三公辑谱之意下以洽子姓同气之谊庶无愧于班固之论而成其为宗族之义焉虽然予窃有感也曩者少川公帅族建置大宗祠以虔祀焉立有常法攸行者仅尔两叶遂为废弛至今堂阶鞠为茂草几筵冷落宁能恝然乎近有思复其旧者犹等于道筑尚未有以处此也吾谓兴举废坠春秋进子姓之咸集者则某也为昭某也为穆世派不紊敬所尊爱所亲而谱中之胪列者将济济以骏奔于堂下而见诸实事矣则修谱者岂仅空言乎哉吾敢并告之冀共登斯道之至隆也谨序　　青阳陈氏族谱序　　　　　　　焦竑嘉靖戊午余始识青阳陈水部于场屋去之四十余年其从孙明鳌与余儿周同举于乡为人温而恪蔚而有文余知陈氏之兴盖未艾也一日出其家谱以示余曰此余世父一德一宾所修葺而族祖邦任及诸宗人之志也先生其一言序之余考古昔谱领于官其法最严隋唐而后谱局始废世家寖迷其本始多而亡统远而离宗棼棼然不可胜原矣官礼之陈本出汪氏自宋将仕公赘&#于陈子孙袭其姓而不能自还然类能以儒自振观谱所载或总益州或按十道使或拜御史大夫不独近世之水部公也家乘私史虽自相创述论著者据其所闻不能广览旁搜以会通其故驳不伦亦无足怪今陈氏之谱自志达公而下字名官位寿年坟墓以及缙绅之诗文朝廷之诰敕粲然如目见而耳受可谓备已汪出鲁成公次子世言汪者必本周公而陈则虞舜之世胡公满之裔也虽皆神明之胄而改徙变置不无居同而殽人冒而夺之失识者尝置疑于其间以余观之载籍其为陈者盖有四焉大舜之后以国为氏者一也白氏自隋初改为陈此万年之陈二也鲁相无后后以外孙刘矫此广陵之陈三也侯莫陈之后亦以陈为氏四也郑夹漈氏族之学最为精审所胪列殆非一端而于官礼之陈奚疑况君子微独辨姓之亟而禔身睦族之为难陈氏官修职士修学民修业而定为家规又扶善诎&#凛然以礼义相联序同堂而处比肩接膝坐行拜起忠孝友爱之意可触目而兴也此其于敦叙之大本业无愧矣异日明鳌登朝疏请于上以还将仕公之旧而竟水部之志未晚也语曰公侯之后必复其始余辄书以俟之
