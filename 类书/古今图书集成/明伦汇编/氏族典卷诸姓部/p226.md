<!-- { "loadSidebar": true } -->
按金史苏保衡传保衡字宗尹云中天成人父京辽进士为西京留守宗翰兵至西京京出降久之京病笃以保衡属宗翰京死宗翰荐之于朝赐进士出身补太子洗马调解州军事判官左监军撤离喝驻军陕西辟幕府参议军事累官同知兴中尹天德间缮治中都保衡分督工役改大兴少尹督诸陵工役再迁工部尚书海陵治兵伐宋保衡为浙东道水军都统制大定二年召赴中都是时山东盗贼啸聚诏保衡安抚山东还除刑部尚书仆散忠义伐宋保衡行户部于关中兼纠察许以便宜入为太常卿迁礼部尚书拜参知政事三年进右丞六年薨年五十五　　苏润按滕县志周苏忿生之裔有散居于滕之王龚村者遂为滕人润大父俊父温皆力农润倜傥有大志见金乱聚所善豪士起义师为沛令迁怀远大将军任滕州太守威明大着元孛鲁攻滕州润巡城中流矢死　　元
　　苏津
按滕县志津润弟也金季盗起津与兄同起义师为杞县丞时润为滕州太守润死州降以州属东平总管石天禄安辑之津弃官脱身归石天禄峄人以同乡之故招致津授沛县兵马都总领兼分治县令津招集流亡抚之如子沛人德之迁显武将军左监军同知滕州至元十三年李据济南叛遣夏贵袭取蕲宿等城张禧移兵攻之津从征所至争开门降津号令严明秋毫无犯市不易肆居者安堵如故百姓歌之有古名将风阿朮鲁上其功特迁定远大将军左副元帅兼睢州太守　　苏天爵
按元史苏天爵传天爵字伯修真定人父志道历官岭北行中书省左右司郎中时称能吏天爵由国子学生公试名在第一释褐授从仕郎大都路蓟州判官丁内外艰服除调功德使司照磨泰定元年改翰林国史院典籍官升应奉翰林文字至顺元年预修武宗实录二年升修撰擢江南行台监察御史明年虑囚湖北入为监察御史道改奎章阁授经郎元统元年复拜监察御史在官四阅月章疏凡四十五上明年预修文宗实录迁翰林待制寻除中书右司都事兼经筵参赞官后至元二年由刑部郎中改御史台都事三年迁礼部侍郎五年出为淮东道肃政廉访使宪纲大振一道肃然入为枢密院判官明年改吏部尚书拜陕西行台治书侍御史复为吏部尚书升参议中书省事至正二年拜湖广行省参知政事迁陕西行台侍御史四年召为集贤侍讲学士兼国子祭酒明年出为山东道肃政廉访使寻召还集贤充京畿奉使宣抚究民疾苦察吏奸贪然以忤时相意竟坐不称职罢归七年复起为湖北道宣慰使浙江道廉访使未行拜江浙行省参知政事九年召为大都路都总管以疾归俄复起为两浙都转运使时盐法弊甚天爵拯治有方办课及期而足十二年妖寇自淮右蔓延及江东诏仍江浙行省参知政事总兵于饶信其方略之密节制之严虽老帅宿将不能过之以忧深病积遂卒于军中天爵为学博而知要长于纪载晚岁以释经为己任学者因其所居称之为滋溪先生　　苏耀素
按万姓统谱耀素至正间平谷县尹操守廉洁民有善词律挟害良善者耀素召至取其情状书诸粉壁其人遂改行由是政声日着不数年拜内台御史　　苏大年按万姓统谱大年真定人年十五游学广陵因家焉有硕学鸿才不受辟举文辞翰墨皆绝出时辈至正间上书于朝官以编修平生著述甚多自号西坡又号林屋洞主　　苏照
按万姓统谱照字明远建安人至正间以明经荐至京预纂修事欲授以官以亲老辞精翰染称为名笔　　苏金按万姓统谱金字用之号净信居士少因荒乱无师逢人辄捧书质问稍长文艺皆通明兵下吴人物雕耗金赁舟往讯亲故篷底获布囊一中有金银器各数事金舣舟以俟失者至悉还之一无所取尝夜有盗逾墙足蹑假山石仆犬惊不能去金觉与钱一千俾作生理戒无为此盗感愧卒为善　　苏友龙
按金华府志友龙字伯夔迟之孙也尝学经于许谦以才推择充府吏入闽海为差奏汀寇谋袭临漳遣友龙督长吏为备击贼获其首祸者再转浙江行省书吏满考谒选擢授萧山尹会岁俭弛湘湖之禁以利民不足启常平仓以赈饥者改本路总管府经历不上转行枢密院照磨升行省都事怨家告友龙长子仕闽坐徙滁阳遇赦还卒于家　　明
　　苏伯衡
按明外史苏伯衡传伯衡字平仲金华人宋门下侍郎辙之裔也父友龙官萧山令行省都事并有树立伯衡警敏绝伦博洽群籍为古文有声元末贡于乡太祖置礼贤馆伯衡与焉岁丙午用为国子学录迁学正被荐召见擢翰林编修力辞乞省觐归洪武十年学士宋濂致仕太祖问谁可代者濂对曰伯衡太祖即征之入见复以疾辞赐钞而还二十一年聘主会试事竣复辞还寻为处州教授坐表笺误下吏死二子恬怡救父并被刑　　苏从善
按万姓统谱从善字晋卿当涂人明初为长兴州知州廉介警敏善于治理时州治新倡从善辟田野集户口赞军政休养生息民怀其德　　苏伯厚
按建安县志伯厚名坤洪武乙丑以明经授建宁训导后学多所造就永乐初预修太祖实录迁翰林侍书复预修永乐大典两典春闱伯厚学本诚实议论皆有根据有素履集　　苏仲简
按万姓统谱仲简名境以字行建安人照之子善文辞与兄伯厚弟叔敬季雅自相讲授洪武初以明经荐授崇安县训导所著有敬所小集　　苏铨
按万姓统谱铨洪武初柳州卫指挥佥事谋略过人首创公署操兵有法贼攻劫融县铨率兵奋击贼败散后复聚众摽掠铨设法擒之自此畏服不出民赖以安　　苏敏
按万姓统谱敏洪武中知庐州府莅政八载吏民肃然州县德之虽童&#亦皆称颂卒于官合郡之人为之垂涕　　苏恭让
按明外史王观传苏恭让玉田人举聪明正直任汉阳知府为治简而明严而不苛郡有重役辄诣上官反复陈说多得减省　　苏恭则
按广东通志恭则乐昌人洪武丁卯举于乡授刑曹员外郎明允详慎迁广西参政宽恤柔服猺獠率从永乐四年新城侯张辅帅师征交趾选督海运粮饷不乏时征南将军韩观镇广西剿柳庆猺贼性躁好杀恭则数谏止之全活甚众　　苏彬
按桃源县志彬上苏溪村老人洪武二十五年邑苦民寡田荒额粮难办具疏赴奏未允二十八年复击登闻鼓自缢其下得疏于怀特免二万二千石至今赖焉　　苏文
按恩县志文洪武丁丑进士初任江西陵川知县升知州遇革除死难　　苏瓒
按畿辅通志瓒字文玉河间人洪武中谪令崇明在官勤廉尢致意于农事官终工部侍郎才能着称　　苏霖按蒙阴县志霖永乐甲午举人以才名擢广东道监察御史直言忤时谪浙之萧山令莅政清平仁恕论者以为秋霜春雨时萧山产樱桃会中官用事引从者百余人以采办扰害霖执其从者即上奏为宣庙所嘉纳名益赫然　　苏观
按惠安县志观字民瞻在坊人永乐丁酉领乡荐正统初谒选授雷州府遂溪知县在任九年安静不扰劝农功兴学校省节浮费人甚怀之升南昌通判致仕　　苏镒
按万姓统谱镒字良金建安人伯厚子永乐间以明经举拜中书舍人升吏部验封司主事寻改员外郎与纂修事转稽勋司郎中食四品俸所著有金台寓稿　　苏钲
按万姓统谱钲字良声别号竹坡建安人性孝友尢&#敏悟笃喜读书好吟咏善书翰及写竹石花木山水为人所珍虽居城市日闭门不干与世交一时大夫士咸礼敬之所著有竹坡吟&#数十卷藏于家　　苏琦按万姓统谱琦郑州知州言时宜三事一屯田积粟以备边需二选股肱重臣分镇要害三招徕耕种以实中原上谓其言可采命参酌行之　　苏平
弟
正

按明外史刘溥传溥与汤引绩苏平苏正沈愚王淮晏铎邹亮蒋忠王贞庆号景泰十才子平字秉衡弟正字秉贞海宁人兄弟并以布衣终　　苏洹
按瓯宁县志洹字景济成化改元诏起经明行修于朝守以洹荐预修宪庙孝庙实录以疾辞归所著有贻拙集燕游倡和录　　苏谅
按陕西通志谅宁夏右屯卫指挥佥事成化四年石城满四作乱谅领军力战而死　　苏韡
按万姓统谱韡字廷茂江阴人成化五年任韶州知府心公而恕政简而明吏胥畏法军民悦服历副使　　苏勤按淮安府志勤安东人六世同居宗族和睦成化间郡守杨上其事于朝　　苏葵
按广东通志葵字伯诚顺德人也以成化丁未进士选庶吉士授编修弘治丙辰次当同考会试柄臣属其私人遂谢试事以此出为江西佥事督学士子服其公明镇守内臣董让作威福缙绅夺气恶葵守正遂诬奏葵遣法司盛洪等临治之洪闭门欲刑葵诸生数百排闼入拥葵去事竟得白改四川历福建布政卒　　苏章
按明外史李俊传成化二十一年武选主事苏章言宦官妖僧罪请亟诛窜帝怒甚寻以吏盗粥旧赐外蕃故敕事下章吏贬之外章余千人由进士贬姚安通判再迁延平知府有政绩终浙江参政　　苏民
按陕西通志民字天秀泰州人弘治中进士授榆次知县榆次健讼且善谤人难之民廉以持己讼息谤弭征为兵部主事时逆瑾擅权构之落职为梓潼驿丞毅然就道履任尽职时蛮人叛抚院李公进剿民领兵从之斩获甚多辞不居功亡何瑾诛复官工部主事改吏部历四司文选郎中澄别流品衡平镜明特有清誉升太常卿转南京太仆马政修举召改光禄撙节财费岁万计寻升工部右侍郎改南京兵部考满例当给由道经榆次榆次为旧治父老百姓万人要迎入县遮道不得行入京补刑部右侍郎甫两月疾卒　　苏显
按桃源县志显字文明号安溪中弘治戊午应天乡试授仪真县教谕端范造士岁俭捐俸以赈贫馁升清阳知县未半载入觐乞休　　苏纯
按名山藏本行记纯湘阴人弘治中举人幼事父母继祖母至孝父病衣不解带唾壶秽器手自浣濯父没绝盐饮水形容惫顿母命食粥咽绝复苏未几母没泣曰父亡而存者为母也母氏又亡何用吾存伤痛之形如割肺腑继祖母父母三丧相继不面妻室者七年其葬母时值隆冬积雪百凡躬亲竟中寒疾卒于丧次正德中旌表　　苏奎章
按名山藏本行记奎章筠连人博览群书潜心理学事父至孝一日与父入山遇虎莫所避奎章仓皇泣告愿舍父食己虎并舍去人咸称异后仕岷藩教授　　苏恩按万姓统谱恩字从仁华亭人正德进士巡按广东首抑权豪革和买均差徭民甚便之　　苏佑
按濮州志佑字允吉濮州人嘉靖丙戌进士初以广东道御史按宣大时大同军乱杀总兵李瑾佑上疏请讨监军至大同镇抚王宁出见佑密授计使首恶马升杨林者斩其党传首出献大同遂安迁江西督学副使后拜山西参政治雁门三关寻擢大理寺少卿及右副都御史召为刑部右侍郎寻改兵部侍郎复以本职兼佥都御史行宣大总督事秋寇薄京师佑将三镇兵击之斩首数十马牛以千计命为总督壬子败敌于老营堡癸丑进右都御史总兵岳懋失事惧罪奏佑不请兵饷削秩为庶民穆宗嗣位诏复其官及卒遣官谕祭营葬事　　苏存
按万姓统谱存字性甫任丘人嘉靖癸丑进士任知府　　苏朝宗
按万姓统谱朝宗字汝见汲县人嘉靖丙辰进士任御史历山东参议　　苏旻
按万姓统谱旻字舜夫嘉定人父病竭力迎医治疗弗愈及卒哀毁几绝独负土治墓结庐其侧悲号不少置一日雨甚水侵墓旻荷锸决之获金百锭人以为孝感所致旻不自私尽买药治棺以施人父有遗产悉让诸弟知县王术重其孝义赠之以诗　　苏士润
