<!-- { "loadSidebar": true } -->
按宋史吴遵路传遵路字安道第进士累官至殿中丞为秘阁校理章献太后称制政事得失下莫敢言遵路条奏十余事语皆切直忤太后意出知常州累迁尚书司封员外郎权开封府推官改三司盐铁判官加直史馆为淮南转运副使会罢江淮发运使遂兼发运使事迁工部郎中坐失按蕲州王蒙正故入部吏死罪降知洪州徙广州辞不行是时发运司既复置使乃以为发运使未至召修起居注元昊反建请复民兵除天章阁待制河东路计置粮草进兵部郎中权知开封府时宋庠郑戬叶清臣皆宰相吕夷简所不悦遵路与三人雅相厚善夷简忌之出知宣州徙陕西都转运使迁龙图阁直学士知永兴军卒遵路幼聪敏既长博学知大体性夷雅慎重寡言笑善笔札其为政简易不为声威立朝敢言无所阿倚平居廉俭无他好既没室无长物　　吴谓
按惠安县志谓字浩然文辞俊迈负气寡偶丁晋公当国谓不肯避其名遂斥外终屯田员外郎　　吴待问
按宋史吴育传育父待问与杨亿同州里每造亿亿厚礼之累官光禄卿以礼部侍郎致仕　　吴辅
按延平府志辅南平人登天圣八年进士第授道州推官会有传寇至者郡僚欲毁桥守城辅曰桥以南皆吾民也安可弃耶闻者壮其言民心乃安寇卒不至　　吴评
按崇安县志评字正词登景佑元年进士第调明州鄞县尉尝以大狱属评评拂守意遂移狱他司后奏上改常州通判神宗朝以职方郎中守南京寻以太常少卿判太常礼院有谮评于丞相者出知莱州请祠归里少师赵抃枢密陈襄尚书苏颂谓评才气过人不宜处之散地诏除礼院不拜致仕官至中大夫累赠开国侯　　吴戭
按万姓统谱戭字叔才龙泉人以行义见推甘于隐遁康定中郡守孙沔奏以教授州学部使者荐于朝授将作监主簿卒门人私谥曰冲和先生　　吴处厚
按邵武府志处厚字伯固平洒人博学能诗文登皇佑五年进士第为将作丞始蔡确尝从处厚学赋及作相处厚通笺乞怜确无汲引意王珪用为大理丞王安礼舒亶相攻事下大理处厚知安礼与珪厚论亶用官烛为自盗确密遣达意救亶处厚不从确怒欲逐之未果珪请除处厚馆职确又沮之珪为永裕山陵使辟掌笺奏确代使出知通州军又徙知汉阳处厚不悦会得确游车盖亭诗引用郝甑山事乃笺释上之云讥谤切害非所宜言于是谏官张焘范祖禹等连上章乞正确罪遂责降英州别驾新州安置擢处厚知卫州士大夫由此畏恶之未几卒绍圣四年再贬元佑党人追贬处厚歙州别驾　　吴几复
按万姓统谱几复汝州人登进士皇佑中为太学直讲知蓬州秩满去父老拜送历镇荆南子寿宁官至秘阁　　吴及
按宋史吴及传及字几道通州静海人以进士起家为候官尉提点刑狱辟大理寺检法官徙审刑院详议累迁太常博士以父忧去嘉佑三年擢秘阁校理改右正言言开宝诏书内侍臣年三十无养父者听养一子为嗣愿诏大臣明示旧制明年遂权罢内臣进养子管勾登闻检院久之还右司谏管勾国子监在职数年以劲正称会翰林学士胡宿等劾及出为工部员外郎知庐州进户部直昭文阁知桂州卒录其弟齐为太庙斋郎　　吴居厚
按宋史吴居厚传居厚字敦老洪州人第嘉佑进士熙宁初为武安节度推官奉行新法尽力计劳得大理丞转补司农属元丰间提举河北常平为京东转运判官升副使天子方兴盐铁居厚精心计擢天章阁待制都转运使元佑治其罪责成州团练副使安置黄州章惇用事起为江淮发运使召拜户部侍郎尚书以龙图阁学士知开封府为永泰陵桥道顿递使坐积雨留滞罢知和州崇宁初复尹开封拜尚书右丞进中书门下侍郎以老避位为资政殿学士东太一宫使出为亳州洪州徙太原道都门留使佑神观复还政府迁知枢密院政和三年以武宁军节度使知洪州卒赠开封府仪同三司居厚在政地久以周谨自媚无赫显恶惟一时聚敛推为称首　　吴执中
按宋史吴执中传执中字子权建州松溪人登嘉佑进士第历官州县同门婿吕惠卿方贵盛不肯附以取进凡三十余年始提举河南常平连徙河东淮南江东转运判官提点广东刑狱入为库部吏部右司郎中大观初擢兵部侍郎二年进御史中丞初蔡京忌张康国故引执中居言路执中先劾刘炳兄弟宋乔年父子皆京客也帝尝语执政嘉其不阿康国曰是乃为逐臣地耳已而章果至帝怒黜知滁州未几徙越州石公弼以为执中反复得罪未宜殿大府改提举洞霄宫以集贤殿修撰知扬州加显谟阁待制知河南府道过都复拜中丞迁礼部尚书张商英罢御史张克公言执中与商英皆由郭天信以进除枢密直学士知越州寻降待制又夺职卒于家　　吴奎
按宋史吴奎传奎字长文潍州北海人性强记于书无所不读举五经至大理丞监京东排岸再迁殿中丞策贤良方正入等擢太常博士通判陈州入为右司谏改起居舍人同知谏院唐介论文彦博指奎为党出知密州加直集贤院徙两浙转运使入判登闻检院同修起居注知制诰奉使契丹会其主加称号要入贺奎以使事有职不为往归遇契丹使于涂契丹以金冠为重纱冠次之奎杀其仪以见坐是出知寿州至和三年拜翰林学士权开封府奎达于从政应事敏捷吏不敢欺居三月治声赫然除端明殿学士知成都府以亲辞改郓州复还翰林拜枢密副使治平中丁父忧居丧毁瘠神宗初立奎适终制以故职还朝逾月参知政事御史中丞王陶诋韩琦奎状其过诏除陶翰林学士奎执不可陶疏奎阿附陶既出奎亦以资政殿大学士知青州司马光谏乃召奎归中书及琦罢相竟出知青州明年薨赠兵部尚书谥文肃奎喜奖廉善有所知辄言之　　吴师服
按瓯宁县志师服字梦得历知蒙州侬寇犯境师服籍帑储属诸大姓辇而藏之独佩州印以守贼知无所得引去改邵武军后以职方郎中致仕元符中卒寿百岁　　吴鼎臣
按宋史李京传京数上书论事宰相贾昌朝不悦京尝属侍御史吴鼎臣荐推直官李实鼎臣希昌朝意以告中丞高若讷若讷为鼎臣上京简谪京监鄂州税鼎臣棣州人既逐京会昌朝罢夏自北京召为相鼎臣论竦罢遂以刑部员外郎知谏院上言朝廷方与契丹保誓约而杨怀敏增广塘水辄生事遂为河北体量安抚令经度塘水利害而鼎臣更顾望依违不能决昌朝与都转运使施昌言议河事不合鼎臣自度支副使拜天章阁待制代昌言数月卒　　吴育按宋史吴育传育字春卿建安人少奇&#博学举进士试礼部第一中甲科除大理评事迁寺丞历知临安诸暨襄城二县举贤良方正擢著作郎直集贤院通判苏州还知太常礼院改右正言历三司盐铁户部二判官寻以本官供谏职除同修起居注遂知制诰进翰林学士累迁礼部郎中寻知开封府庆历五年拜谏议大夫枢密副使居数月改参知政事育在政府遇事敢言与宰相贾昌朝数争议上前左右皆失色复为枢密副使明年大旱御史中丞高若讷曰大臣喧争为不肃故雨不时若遂罢昌朝而育归给事中班未几出知许州徙蔡州寻以资政殿学士知河南府徙陕州迁礼部侍郎知永兴军召兼翰林侍读学士以疾辞且请便郡因命知汝州会疾不已又请居散地以集贤院学士判西京留司御史台外台旧不领民事时张尧佐知河阳民讼久不决多诣育诉育为辨曲直复为资政殿学士知陜州进资政殿大学士召还判尚书都省久之除宣徽南院使鄜延路经略安抚使判延州疾复作辞不任边事求解宣徽使复以为资政殿大学士尚书左丞知河中府徙河南病卒赠吏部尚书谥正肃　　吴充
按宋史吴充传充字冲卿建州浦城人未冠举进士高第调谷熟主簿入为国子监直讲吴王宫教授充以严见惮相率设席授经作六箴以献英宗在藩邸书之坐右除集贤校理判吏部南曹改知太常礼院忤执政意出知高邮军还为群牧判官开封府推官历知陜州京西淮南河东转运使英宗立权盐铁副使熙宁元年知制诰同知谏院河北水灾地震为安抚使使还王安石参知政事充子安持其婿也引嫌解谏职知审刑院权三司使为翰林学士三年拜枢密副使八年进检校太傅枢密使充虽与安石连姻而心不善其所为数为帝言帝察其中立无与欲相之安石去遂代为同中书门下平章事监修国史充素恶蔡确及确预政充数遭困毁素病瘤积忧畏疾益侵元丰三年三月舆归第罢为观文殿大学士西太一宫使逾月卒赠司空兼侍中谥正宪充内行修饬事兄甚谨为宰相务安静性沉密对家人语未尝及国家事　　吴孜
按尚友录孜会稽人尝从安定胡瑗学名驰于嘉佑治平间会郡谋建学即舍宅为基学成太守张伯玉至以便服坐堂上孜鸣鼓行学规伯玉欣然受其罚王十朋题云右军宅化空王寺秘监家为羽士宫惟有先生旧池馆春风归在杏坛中　　吴瑛
按宋史吴瑛传瑛字德仁蕲州蕲春人以父遵路任补太庙斋郎监西京竹木务签书淮南判官通判池州黄州知郴州至虞部员外郎治平三年官满如京师年四十六即上书请致仕公卿大夫知之者相与出力挽留之不听皆叹服以为不可及相率赋诗饮饯于都门哲宗朝有荐之者召为吏部郎中就知蕲州皆不起崇宁三年感疾即闭阁谢医药至垂绝不乱卒年八十四　　吴申
按瓯宁县志申字景山自南京国子监教授召为国子监说书英宗初为睦宅都讲神宗擢为御史时王陶以论宰相出知陈州申言风宪任重宜留陶以励其节寻知谏院出知舒州卒　　吴点
按邵武府志点字圣与登元丰五年第与蔡京旧崇宁初京拜右仆射点为太仆寺丞首求去京不乐以郡倅处之终身　　吴骏
按浦城县志骏字晞远登元丰八年进士调潞州上党簿荐知虔化县通判永州以谤谪池阳政和初中丞吴执中抗章为辩其枉通判饶州卒　　吴必明
按万姓统谱必明字若愚崇安人父仲虎元丰中登第为容州司理终通判石州权知英州必明用荫入官调候官县丞以廉闻通判汀州未赴而叶侬赵汝为窃发必明竭家财集民兵防护乡井除知邵武军转朝请大夫广东提举　　吴熙
按万姓统谱熙字季明博学厉隐操与从兄仪称双璧元佑间陈瓘里居以熙兄弟学行言于郡守守以遗逸荐于朝得召赴阙　　吴师仁
按宋史吴师礼传师礼兄师仁字坦求笃学厉志不事科举丧亲庐墓郡守陈襄邓润甫蒲宗孟皆以遗逸荐于朝元佑初召为太学正迁博士后为颍川吴王宫教授卒　　吴师礼
按宋史吴师礼传师礼字安仲杭州钱塘人太学上舍赐第调泾县主簿知天长县召太学博士秘书省正字预饯邹浩免徽宗初为开封府推官擢右司谏改右司员外郎师礼工翰墨尝访以字学对曰陛下御极之初当志其大者臣不敢以未伎对闻者奖其得体以直秘阁知宿州卒　　吴安诗
按宋史吴充传充子安诗在元佑时为谏官起居郎子储　　吴安持
按宋史吴充传充子安持为都水使者迁工部侍郎终天章阁待制子侔　　吴璋
