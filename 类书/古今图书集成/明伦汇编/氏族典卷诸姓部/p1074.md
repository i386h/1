<!-- { "loadSidebar": true } -->
按山东通志成名字思仁聊城人正德辛未举进士第四人选庶吉士授编修历谕德进侍读学士嘉靖初上重文学之选命辅臣择有才望者遂推成名升太常卿掌国子监祭酒礼部左侍郎前后为讲官十年纂修武宗实录大明会典文典丽宏伟诗工近体　　许云鹏按山东通志云鹏字时亨堂邑人正德辛未进士授户部主事历兵部职方郎中武宗下诏南巡云鹏上疏力谏辞甚激切武宗怒诏与吕楠等同廷杖　　许泰按明外史江彬传许泰江都人都督宁子袭职为羽林前卫指挥使中武会试第一擢署都指挥同知寻充副总兵协守宣府正德六年与郄永江彬俱调剿流贼贼平进署都督同知留京师与彬日侍左右赐国姓历迁左都督冒应州功封安边伯宸濠反帝以泰为威武副将军率禁军先往宸濠已为王守仁所擒泰欲攘其功疾驰至南昌穷搜逆党士民被诬陷者不可胜计诛求刑戮甚于宸濠之乱嫉守仁功排挤之百方执伍文定窘辱备至居久之始旋师世宗即位廷臣交劾文定亦备以虐民妒功状上闻下狱论死夤缘贵近减死徙边　　许逵
按山东通志逵河南固始人正德间为乐陵知县值流贼寇乱逵募兵率士斩获甚多以功升山东按察佥事整饬武定兵备时贼势愈盛终不敢入其境一方赖之后升江西按察副使会宁藩之变死节赠副都御史又赠礼部尚书谥忠节　　许相卿
按明外史许相卿传相卿字伯台海宁人正德十二年进士世宗立授兵科给事中议加兴献帝皇号相卿争之不纳相卿为给事三年所言皆不听遂谢病归八年诏养病三年以上不赴都者悉落职闲住相卿遂废夏言故与同僚相善既秉政招之谢勿应　　许仁按杭州府志仁字元夫为诸生时教授生徒方严介特为人所宗正德庚辰以举人授巢县教谕擢河南郾城令姓狷执不能事上官调德化民犷悍难治仁以简重镇之功绩显著调同安豪右以旧憾腾谤遂罢去仁邃经学毅然以崇正辟邪为己任所论著皆折衷六经发前人所未发云　　许宗鲁
按陕西通志宗鲁字东侯咸宁人正德中进士授云南道御史世宗初巡按宣大已视湖广学政以义倡士楚风益振改霸州兵备楚诸士具白抚按复督楚学升太仆卿未几巡抚保定移抚辽东辽人甚赖之致仕归构草堂积图书置酒赋诗作词曲为乐书法尤善着有少华集辽海归田诸集　　许论
按明外史许论传论字廷议吏部尚书进少子也嘉靖五年进士授顺德推官入为兵部主事累迁兵部尚书时南北用兵羽书旁午而严嵩父子用事将帅率以贿进帝以兵事责中枢甚急稍不效黜罚随之论时已老重自顾念乃委身严氏一切将帅黜陟兵机进止悉听世蕃指麾不敢有抵牾沈炼之死论亦有力焉给事中吴时来劾之削籍三十八年复起故官督蓟辽保定军务奏密云昌平二镇饷银防春已尽防秋更须三十余万给事中郑茂请察其侵冒弊诏论回籍听勘命给事中邓栋往核具得虚冒状遂夺论官闲住未几卒隆庆初以其子陈请复官谥恭襄曾孙浩然由世荫历官太子太保左都督　　许应元
按万姓统谱应元字子春钱塘人嘉靖壬辰进士历官布政使有倚堂集弟应亨甲辰进士历郎中　　许谷按万姓统谱谷字仲贻号石城上元人嘉靖乙未会试第一初仕计部改仪部转天曹郎以文选南京尚宝卿谪浙江运副起为江西提学佥事仍迁南尚宝卿放归　　许贯之
按杭州府志贯之字道卿钱塘人嘉靖乙未进士授吉水令时按浙使者吉水人也意有所属欲酬以浙事贯之曰如此则类贸易有市心矣拒不可爱养部民若子权贵请托一切谢绝治行为江右冠征入为给事中在谏垣七日而殁死后妻子贫乏几不能自存　　许邦才
按万姓统谱邦才字殿卿历城人嘉靖癸卯乡试第一累上春官不第始受官后迁德府长史有才名　　许金按六合县志嘉靖三十二年倭奴入寇金应募御之死于阵　　许三省
按杭州府志三省字一所钱塘人嘉靖戊午举于乡万历时为山西道御史巡盐两淮扺凤阳吏白当往谒镇守珰三省曰未拜陵寝先谒内侍乎珰知三省将至具酒醴洒扫以待三省卒不往左迁夔州守有猛虎噬人三省斋戒檄之虎毙坛下幼时母乳痈三省将亲吮之医曰母愈儿中乳毒矣三省卒吮之百日愈俄面肿如斗亦百日愈　　许国
按明外史许国传国字维桢歙县人嘉靖四十四年进士改庶吉士授检讨神宗为太子出阁以国兼校书及即位进右赞善充日讲官万历六年再迁国子祭酒历掌詹事府十一年以礼部尚书兼东阁大学士入参机务帝考卜寿宫加国太子太保改文渊阁以云南功进太子太傅国性木强遇事辄发数与言者为难无大臣度廷臣争请册立得旨二十年春举行十九年秋工部郎张有德以仪仗请帝怒夺俸国虑事中变引前旨力请帝不悦国不自安遂求去疏五上乃赐&#驰传归国在阁九年廉慎自守故屡遭攻击不能被以污名卒谥文穆　　许初
按万姓统谱初字元复号高阳长洲人嘉靖中应贡历南太仆寺主簿升湖口知县不之任归老于家初颇自高伉不屑下人有文学工大书亦不轻与人书　　许绅按万姓统谱绅南京人质实谨厚不喜交游以医术仕至工部尚书掌太医院事嘉靖西苑宫人之变圣躬甚危绅用桃仁红花大黄并下血药药进绅自分不效必自尽赖天之灵辰时进药未时上忽作声起下紫血数升申时遂能言又三四剂平气活血圣躬遂安加绅宫保后数月绅病上遣人视之曰臣必不复起曩西苑用药惊忧所致至今神魂不宁百药不效臣即死主上万寿死无憾竟以此病卒上怜之恤典甚厚　　许子良
按杭州府志子良字直夫仁和人隆庆二年进士授闽县知县治为天下第一召入授监察御史按河南岁祲奏赈贷未报以便宜发各省仓庾诸司赎锾行赈比命下而道殣已苏改按江西张居正密属纠巡抚周君不应移疾归居正卒以荐起巡抚贵州云南姚关兵乱声援恃贵阳子良调兵进讨斩首数百级改镇郧阳未至卒子联枢万历己酉应天举人官广西参政　　许闻造
按杭州府志闻造字长孺海宁人万历丙子举人司李河闲郡多勋旧中贵人横民闲悉按捕伏罪擢监察御史谏止东封又言台省抚按诸臣百言而百不听宦竖百言而百不疑是天下之威权陛下挈而归之二三宦竖也上颇心动　　许克绍
按杭州府志克绍字绳所昌化人万历辛卯举人授丹徒教谕正身率士擢尤溪令清约自守在任三载治行称卓　　许鼎臣
按明外史许鼎臣传鼎臣字定于武进人弱冠有异才万历丙午以儒童入闱中式明年丁未成进士未尝一日为诸生前此未有也授行人迁吏部主事神宗末年中外员缺率不补僚署几空鼎臣事无不言颇见听纳杜一切蠹弊条其法于长着为令群小多忌之者鼎臣乞归养未几丁父艰母患背疮鼎臣亲为吮脓及成漏拭沐傅膏不委媵婢手天启六年起光禄丞时珰方炽鼎臣上言以齐夙沙卫唐鱼朝恩为比魏忠贤恶之取旨罢归崇祯初忤珰斥者皆复官鼎臣以原官召四年大凌河用兵条上战守之要六事复条上足财用人防边固本剿叛诸疏寻迁本寺少卿流贼&#晋窥豫廷论推鼎臣知兵上心亦才之遂擢右佥都御史巡抚山西鼎臣奏剿贼便宜六事五年之九月也十月抵任鼎臣善用兵以灭贼为己任诸将咸效命乐为之使而总督张宗衡媢之与之不协忽奉命协剿豫寇鼎臣冲炎下太行三战三捷乃卒为宗衡所构监视中官佐之遂以六年七月削职抚晋仅十月先后上八十余疏具得窾要居家七年卒　　许誉卿
按明外史许誉卿传誉卿字公实华亭人万历四十四年进士授金华推官天启三年征拜吏科给事中杨涟劾魏忠贤誉卿亦抗疏极论忠贤怒甚会逐赵南星高攀龙誉卿论救遂镌秩归崇祯元年起兵科给事中都给事中薛国观以尝附忠贤恐京察被黜力讦誉卿为东林主盟结党乱政誉卿上疏自白即自引去七年起故官历工科都给事中流贼陷凤阳毁皇陵誉卿痛愤直发本兵张凤翼固位失事及内阁温体仁王应熊玩寇速祸之罪帝不问誉卿在天启时谢升方为文选郎及是升长吏部而誉卿犹滞垣中以资深当擢京卿升希体仁意出之南京大学士文震孟愠语侵升升亦愠适福建布政使申绍芳欲得登莱巡抚誉卿曾言之于升升遂疏攻誉卿及嘱绍芳事体仁从中主之誉卿遂削籍国变后剃发为僧久之卒　　许士柔
按明外史许士柔传士柔字仲嘉常熟人举天启二年进士改庶吉士授检讨崇祯时历迁左庶子掌左春坊事六年少詹事文震孟言皇考实录为魏党曲笔当改正从原录温体仁沮之事遂寝士柔愤乃具揭争之体仁怒出为南京国子祭酒进尚宝少卿卒　　许显纯按明外史田尔耕传尔耕与许显纯崔应元杨寰孙云鹤有五彪之号忠贤败言者交劾下吏论死崇祯元年八月显纯伏诛显纯定兴人驸马都尉从诚孙也举武会试擢锦衣卫都指挥佥事天启四年刘侨掌镇抚司治汪文言狱失忠贤指得罪以显纯代之显纯残酷不仁大狱频兴毒刑锻炼杨涟左光斗周顺昌黄尊素王之采夏之令等十余人皆死其手　　许自球子来音
　来章

按南靖县志自球字行受孝廉许鲲五代孙以子贵赠文林郎性纯孝家贫力养甘旨无缺居丧执礼三年未尝见齿抚二弟友爱笃至长子来音成进士出宰深泽兴水利除民害每多善政以循良考最擢内史祀名宦次子来章为名诸生安贫笃学抚堂弟遗孤成立训子以义方着卒赠奉政大夫　　许光岳
按南靖县志光岳字分淑自球从弟天性孝友天启乙丑成进士任丹阳尹邑故冲繁民多雕瘵光岳至勤抚字省徭役逾年调平阳行之日丹民攀留道路填塞寻升户部员外　　许当辰
按杭州府志当辰字健庵余杭人天启间武进士授两广旗鼓司征海寇刘香殁于阵　　许界
按海澄县志界壮士崇祯二年李之奇贼众自普贤登岸界拒贼死之　　许直
按明外史许直传直字若鲁如皋人崇祯七年成进士以名节自砥除义乌知县母忧归哀毁骨立终丧补广东惠来县用清望征授吏部文选主事进考功员外郎贼薄都城约同官为死守计城陷自经死福王时谥忠节　　许文岐
按明外史许文岐传文岐字我西仁和人祖子良巡抚贵州右佥都御史父联枢广西右参政文岐登崇祯七年进士授南京兵部主事就进员外郎职方郎中稍迁黄州知府十三年迁下江防道副使驻蕲州贼魁贺一龙蔺养成等萃蕲黄间文岐遣妻奉母归为固守计无何荆王府将校郝承忠潜通张献忠大举兵来攻文岐发炮毙贼甚众夜将半雪盈尺贼破西门入文岐巷战雪愈甚炮不得发遂被执系之后营时举人奚鼎铉等数十人同系文岐密谓曰观贼老营多乌合凡此数万卒皆被掠良民若告以大义同心协力贼可歼也于是阴相结起事以柳圈为信谋泄献忠缚文岐斩之贼既陷蕲州遂屠其民乡官陕西佥事李新举家被执新抱父尸就刃其时属吏死节者麻城教谕定远萧颂圣蕲水训导施州童天申　　许永禧
