<!-- { "loadSidebar": true } -->
按万姓统谱涛字济之富阳人以文学称登淳化初第为梓州榷盐判官李顺反成都涛画计守御以功迁观察推官权知华阳县乱后理民田庐尽归旧主改著作佐郎知兴国军真宗考吏籍朝士有治迹者二十四人涛在选中召对长春殿赐五品服知曹州奏免曹州输运之艰使益利两路回举所部三十余人宰相疑其多涛乃陈诸吏治状不实愿连坐涛官至太子宾客卒范仲淹称涛清净而文出入朝廷三十年语默仁义进止于青云之衢徐如也欧阳修铭其德纳诸富阳之原子绛　　谢德权
按宋史谢德权传德权字士衡福建人父文节初仕王氏为候官令后入南唐为团练使以骁勇闻吴人号为铁龙后守鄂州拒宋师战没德权初以父死事署庄宅副使归宋补殿前承旨迁殿直以劳就改右侍禁咸平六年命城新乐县迁供奉官又迁内殿崇班大中祥符元年议东封迁供备库使三年出知泗州至任踰月卒　　谢绛
按宋史谢绛传绛字希深其先阳夏人祖懿文为杭州盐官县令葬富阳遂为富阳人父涛以进士起家累官至太子宾客绛以父任试秘书省校书郎举进士甲科知汝阴县天禧中擢秘阁校理仁宗即位屡迁至知制诰判吏部流内铨请知邓州卒绛以文学知名一时为人修洁酝藉所至大兴学舍卒之日家无余赀子景初景温景平景回景平终秘书丞景回早卒　　谢伯景
按万姓统谱伯景字景山晋江人天圣二年进士为许州法曹诗文雄健高逸欧阳修尝称之云余谪夷陵时景山在许州所寄多佳句如自种黄花添晚景旋移高竹听秋声园林换叶梅初熟池馆无人燕学飞皆无愧于唐贤　　谢景初
按万姓统谱景初字师厚绛子庆历间登进士第知余姚县有政绩以屯田郎致仕博学能文尢长于诗　　谢景温按宋史谢绛传绛子景温字师直中进士第通判汝莫二州王安石与之善乃骤擢为侍御史出知邓州逾年进陕西都转运使转右谏议大夫知潭州章惇开五溪景温协力招筑召拜礼部侍郎元佑初进宝文阁直学士知开封府罢知蔡州徙河阳卒　　谢履
按万姓统谱履字履道惠安人嘉佑二年进士调南安主簿历官清溪令动循礼法人无间言熙宁中主都水监迁为丞塞曹州灵平决河有功法当改官不自言知婺州乞致仕终于家有双峰诗集行于世　　谢伯宜按万姓统谱伯宜字希圣龙溪人知长兴县开水利蝗不入境诸台以闻迁奉议郎赐绯官至承议郎历任凡六司议谳者四平反为多　　谢诇
按万姓统谱詷字正臣光泽人幼聪颖未冠举于乡治平四年举进士初调临川令岁大饥诇出粟赈济后守汀州累升宣奉大夫　　谢允昌
按万姓统谱允昌字孝孙肇之后裔宋熙宁间以太学生上书召对赐进士出身慷慨不苟合以言忤执政不至显官倅曲江有惠利及民司马光欲起为大理丞不赴遂致政家居绰有风节谢钧登元佑进士清臣亦驰文声皆其后人云　　谢季成
按万姓统谱季成字子立晋江人父微职方郎中季成以荫升大理寺评事卫尉丞熙宁中累迁内藏库使知宜廉融邕四州广西钤辖峒蛮侵叛悉讨平之合浦筑城浚隍备御之具为一路最邕管外寨戍兵岁物故常千余季成请以峒丁代戍而教之不失备且可救死亡民以为便元佑中卒于官邕人庙祀之号清戎将军　　谢皓
按万姓统谱皓字德夫诇侄入太学与游权老龚吉老齐名时人目为三老登元丰进士历瑞州司理狱无苛留吏不敢欺擢金部郎大观三年辽使至需索无厌上命皓待之皓入对曰不疑于物物亦诚苟待之以诚彼虽无知亦屈服由是使者无他辞迁司农少卿　　谢文龙
按万姓统谱文龙字德翔惠安人学问该博文词敏赡陈觉民深器重之范祖禹庄公岳称以国士尝着野议十篇有诗文号菱溪集　　谢湜
按万姓统谱湜金堂人元丰进士官至国子博士伊川高弟尝自蜀入京师过洛见程子子曰何之曰将试教官子曰吾尝买婢而欲试之其母怒曰吾女岂试者今求为人师而试之其不为此媪怒者几希湜遂不行　　谢麟
按宋史谢麟传麟字应之建州瓯宁人登第调会昌令通判辰州由太常博士改西上合门副使诏使经制宜州獠降其种落四千八百人褒赐甚渥加果州刺史知泾邠二州元佑初复以朝议大夫直秘阁知潭州历徙江宁凤翔府渭桂二州卒于官　　谢文瓘
按宋史谢文瓘传文瓘字圣藻陈州人进士甲科教授大名府哲宗时御史中丞黄履荐为主簿三年不诣执政府召对除秘书省正字考功右司员外郎徽宗立擢起居舍人崇宁元年出知濮州移知济州卒　　谢升按万姓统谱升资州人父立为达州推官因家焉以上书救正言邹杲斥为邪等　　谢黻
按万姓统谱黻字彦章诇之子少有文名元佑中第进士提举河北常平因改铸当十大钱奏言诱民为奸利旧钱且尽不可蔡京恶其不附己连贬窜后通判潭州　　谢良佐
按宋史谢良佐传良佐字显道寿春上蔡人与游酢吕大临杨时在程门号四先生登进士第建中靖国初官京师召对忤旨去监西京竹木场坐口语系诏狱废为民　　谢佃
按万姓统谱佃字用休一名天申居谢奥里游洛从伊川学永嘉洛学自许景衡始而用休与潘旻继之今程氏全书载问答四篇伊洛渊源载问答一篇皆根据至理则其所答于程氏者深矣后以贤良荐知阁门事及卒葬所居里梅垄山　　谢安时
按万姓统谱安时字尚可政和人博通经传涉笔成文崇宁大观间以两优贡入辟雍谒告归复预乡荐靖康之变携家隐西坑别墅庭植三桂号桂堂居士后以累举得官卒不拜终于家乡人挽之以诗有不肯上书游北阙只缘留意在东山之句　　谢潜
按万姓统谱潜字致虚长汀人读书过目终身不忘崇宁中应博学宏词调瀛州教授上封事讥切时事坐元佑党籍建炎初画取二圣图以进终奉议郎　　谢举廉按尚友录举廉字民师新喻人政和间以进士知南康善政不一尤工于诗受知东坡有蓝溪集　　谢逸
按万姓统谱逸字无逸临川人也屡举进士不第以诗文自娱号溪堂学生称溪堂先生尝寄隐士诗云先生骨相不封侯卜居但得林塘幽家藏玉唾几千卷手校韦编三十秋相知四海孰青眼高卧一庵今白头襄阳耆旧节独苦只有庞公不入州语意跌荡盖以自寓又有诗曰贪夫蚁旋磨冷官鱼上竿又曰山寒石发瘦水落溪毛雕大为黄鲁直所称赏曰晁张流也所著有春秋广微樵谈其他碑启杂论凡数百篇淳熙中太守赵煜绘其像于学祀之　　谢薖
按万姓统谱薖字幼盘逸之弟也自号竹友以诗文媲美其兄时称二谢吕本中云谢康乐诗规模宏大为一时冠元晖清新独出又自有过人者无逸似康乐幼盘似元晖又云幼盘与兄无逸修身励行在崇观间无所污染不独以文见称兄弟所为文俱传世所为诗俱入江西诗派中　　谢如意
按万姓统谱如意邵武人宣和中为南剑州司录事福兵乱害其帅拥众数千道出南剑如意白太守晓以祸福守即遣如意往谕之众听命乃面缚其凶渠二十余人赴邵斩之　　谢洪
按万姓统谱洪武宣人与弟泽俱博学有文人号谢家二凤宣和中相继出仕凡中朝士夫迁谪于此州者多馆其家　　谢发
按万姓统谱发永康人五子固田因圆困迭冠太学号为五凤　　谢贶
按宋史谢文瓘传文瓘子贶宣和中为驾部员外郎知汝州钦宗时使金还提点西北路刑狱金人犯汝州贶自襄阳领兵往援之战死　　谢淳
按万姓统谱淳字景祥浏阳人建炎间孟彦卿通判潭州州贼杜彦叛戕彦卿淳倡率众兵为先锋击贼不克被害事闻赠龙图阁成忠郎其子晞古亦被难朱熹刺潭祠之　　谢勋
按万姓统谱勋字致远建安人少孤寒及长膂力过人举进士累历边任黄州首领黄安俊叛近臣荐勋才武可任召对称旨勋会兵进击捣其巢穴追获安俊斩之转右武大夫边郡团练使死赠威德军节度使加赠少师　　谢孚
按万姓统谱孚字允中授真州司法参军蕲州教授召为博士擢秘书省校书郎后为尚书比部郎除吏部员外郎提举河东路学事利州路转运判官卒　　谢绰中按万姓统谱绰中政和人绍兴中第进士调太宁簿自以不能俯仰领祠而归所作遗文朱熹为序　　谢谔按宋史谢谔传谔字昌国临江军新喻人幼敏慧日记千言为文立成绍兴二十七年中进士第调峡州夷陵县主簿历迁御史中丞权工部尚书请祠提举太平兴国宫而归绍熙五年卒　　谢英
按万姓统谱英字楚华宁乡人读书于石桂山博学好古闻岳武穆被害乃隐居道林教授子弟孝宗累辟之不起所著有志伊录白云稿循吏龟鉴　　谢孝义
按万姓统谱孝义母嫠居守节疾甚剧刳肉以疗之乡民状其事与郡将留筠给钱米即其所居榜曰孝义之门　　谢深甫
按宋史谢深甫传深甫字子肃台州临海人少&#悟力学中干道二年进士第调嵊县尉以荐除籍田令迁大理丞江东大旱擢为提举常平光宗即位累除工部侍郎宁宗即位除焕章阁待制知建康府改御史中丞庆元元年除端明殿学士签书枢密院事迁参知政事再迁知枢密院事内侍王德谦建节深甫三疏力陈不可德谦竟斥进金紫光禄大夫拜右丞相封鲁国公嘉泰元年拜少保乞骸骨授醴泉观使明年拜少傅致仕薨后孙女为理宗后追谥惠正　　谢师稷按万姓统谱师稷字务本邵武人淳熙中为集英殿修撰谢氏之族盛于江左求其纯德懿行操履端洁始终无瑕未有出师稷之右者闲居子孙环侍每以持身居官大节为训　　谢汝明
按万姓统谱汝明字如晦建宁人年十八领乡荐嘉泰壬戌第两调民曹继辟柳之宜章令邑有大盗号飞虎颇难调驭汝明一结以恩信得其欢心又有神曰武灵侯庙有神老数十辈倡妖言惑众每岁迎奉谓不乐从桥必涉水以济入邑令必避堂以居之否则大汝明置神老于狱语之曰则必爇汝以谢百姓神老皆泣拜且服妖状邑亦无民惑遂解　　谢公旦按万姓统谱公旦崇仁人性孝友简淡嘉定中进士官至福建漕考核盐课民甚便之卒于官弟琳以廉称官至左右司出知徽州过家哭兄一恸而逝　　谢梦生按万姓统谱梦生字性之一字孟颐永嘉人少力学与陈埴叶味道为同志友圣经贤传靡不研究由是所得沛然有余下笔亹亹不自休名重当时赵善得亟称之以女妻焉登嘉定第教授无为军辟淮西转运司干官知上虞县除武学博士迁枢密院编修官兼都官郎出知安吉州召为宗正丞兼户部郎改秘书丞知汀州以疾致仕卒弟挺之同登第终通判安吉州　　谢子强
按万姓统谱子强字强学永嘉人登嘉定第由州县升朝着历太府丞工部刑部郎出知嘉兴府复以秘书监兼左谕德除起居郎寻奉祠召为兵部侍郎擢待制出守潭广越明四州卒于宝章阁直学士谥清惠子强践&#中外回翔要津所更数镇皆东南蕃庶之邦仕者歆慕焉　　谢方叔
按宋史谢方叔传方叔字德方威州人嘉定十六年进士历官拜端明殿学士签书枢密院事淳佑九年拜参知政事封永康郡侯十一年特授知枢密院事寻拜左丞相进封惠国公以监察御史李衢两劾褫职后与祠景定二年叙复官职咸淳七年致仕八年卒　　谢琎
按万姓统谱琎字公玉祁门人尝从朱子讲学言行醇正为世名儒宝庆二年由特奏名授迪功郎龚州助教　　谢皋
按宋史连万夫传谢皋者开封人为镇抚使统制官李成陷虢州欲降之皋指腹示贼曰此吾赤心也自剖其心以死　　谢升贤
