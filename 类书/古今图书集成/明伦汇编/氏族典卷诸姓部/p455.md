<!-- { "loadSidebar": true } -->
按唐书高沐传沐渤海人父冯事宣武李灵耀灵耀反冯密遣人奏贼纤悉有诏拜曹州刺史会李正己盗有曹濮冯不能自通朝廷死官下沐贞元中擢进士第以家托郓故李师古辟署判官师道叛沐率其僚郭郭航李公度引古今成败前后镌说不能入师道所厚吏李文会林英等乘间诉曰比悉心忧公家事而为沐等所疾公奈何举十二州地成沐辈千载名乎由是疏斥沐令守濮州沐上书盛夸山东煮海之饶得其地可以富国师道谋皆露后英奏事京师胁邸史言沐以诚款结天子师道怒诛沐又有崔承宠杨偕陈佑崔清皆抗节忤贼李文会指为沐党皆被囚元和十四年赠沐吏部尚书航莱州人以气闻师道署右职与世居齐初举进士权德舆将取之闻其家贼中乃罢遂为贼聘二人卒能以忠显　　高崇文按唐书高崇文传崇文字崇文其先自渤海徙幽州七世不异居崇文性朴重寡言少籍平卢军贞元中从韩全义镇长武城治军有声累官金吾将军吐蕃寇宁州崇文率兵往救大破之封渤海郡王全义入朝留知行营节度后务迁长武城都知兵马使刘辟反宰相杜黄裳荐其才诏检校工部尚书左神策行营节度使俾统兵讨辟自阆中出郄剑门兵解梓潼之围贼将邢泚退守梓州诏拜崇文东川节度使趣成都辟走追擒之槛送京师进检校司空西川节度副大使南平郡王同中书门下平章事邠宁庆节度使为京西诸军都统崇文恃功而侈举蜀帑藏百工之巧者皆自随又不晓朝廷仪惮于觐谒有诏听便道之屯居邠三年戎备整修卒年六十四赠司徒谥曰威武　　高霞寓
按唐书高霞寓传霞寓幽州范阳人其先五代不异居孝闻里闾德宗初采访使洪经纶言之阙诏表于门霞寓能读春秋及兵法颇以感概自尚狡谲多变往见长武城使高崇文崇文异其才檄任军职从击刘辟有功擢拜彭州刺史俄代崇文为长武城使封感义郡王元和中以左威卫将军从吐突承璀讨王承宗有功拜丰州刺史三城都团练防御使讨吴元济也析山南东道为两镇以霞寓宿将拜唐邓隋节度使遏贼南冲霞寓虽悍而寡谋统制尤非所善贼为北逐之为伏所掩遂大败诏贬归州刺史乃厚赂权宦召为右卫大将军拜振武节度使改左武卫大将军又节度邠宁位检校司徒宝历中疽发首不能事以右金吾卫大将军召卒于道赠太保　　高定
按唐书高郢传郢子定辩惠小字董二世重其早惠以字显长通王氏易为图合八出上圆下方合则重转则演七转而六十四卦六甲八节备焉任至京兆府参军　　高承简
按唐书高崇文传崇文子承简少事忠武军后更隶神策以崇文平蜀功除嘉王傅裴度征蔡奏署牙将蔡平诏析上蔡郾城遂平西平四县为&#州拜承简刺史治郾城迁邢州刺史观察府责赋尤急承简代下户数百输租迁宋州会宣武将李反遣使责财于宋承简囚之前后数辈辄系狱一日并出斩于牙门威震部中拜兖海沂密节度使迁义成军检校尚书左仆射入拜右金吾卫大将军复节度邠宁属疾还朝道卒赠司空谥曰敬　　高瑀
按唐书高瑀传瑀冀州蓨人少沈邃喜言兵释褐右金吾胄曹参军累迁陈蔡二州刺史入为太仆卿忠武节度使王沛死卫军诸将多自谓得之宰相裴度韦处厚以瑀治陈蔡素有状习军中情伪欲任之会其军表&#瑀乃检校左散骑常侍领忠武节度使再加检校尚书右仆射六年徙节武宁军以刑部尚书召辞疾拜太子少傅不阅月复诏节度忠武卒于镇赠司空瑀宽和居官无赫然誉所至称治士人怀之　　高釴按唐书高釴传釴字翘之史失其何所人擢进士第累迁右补阙史馆修撰元和末转起居郎数陈政得失穆宗嘉之召入翰林为学士张韶变兴仓卒釴从敬宗夜驻右军翌日进知制诰拜中书舍人俄罢学士累进吏部侍郎出为同州刺史卒赠兵部尚书釴少孤窭介然无党援以致宦达诸弟皆检愿友爱为搢绅景重　　高铢
按唐书高釴传釴弟铢字权仲既擢第署太原张弘靖幕府入迁监察御史太和时累擢给事中文宗得李训骤拜侍讲学士铢率谏官伏合言训素行憸邪不可任帝不省明年训当国出铢为浙东观察使历义成节度使大中初迁礼部尚书判户部徙太常卿卒　　高锴
按唐书高釴传釴弟锴字弱金连中进士宏辞科辟河东府参谋历吏部员外郎迁中书舍人开成元年权知贡举为礼部侍郎阅三岁颇得才实迁吏部侍郎出为鄂岳观察使卒赠礼部尚书　　高重
按唐书高俭传俭五世孙重字文明以明经中第李巽表盐铁转运判官善职凡十年进累司门郎中敬宗慎置侍讲学士重以简厚惇正与选再擢国子祭酒出为鄂岳观察使以美政被褒久之拜太子宾客分司东都卒赠太子少保　　高少逸
按唐书高元裕传元裕自侍讲为中丞文宗难其代元裕表言兄少逸才可任因以命之少逸长庆末为侍御史坐失举劾贬赞善大夫累迁谏议大夫进给事中出为陕虢观察使以兵部尚书致仕卒　　高元裕
按唐书高元裕传元裕字景圭其先盖渤海人第进士累辟节度府以右补阙召俄换侍御史内供奉李宗闵高其节擢谏议大夫进中书舍人及宗闵得罪元裕坐饯贬阆州刺史复授谏议大夫翰林侍讲学士庄恪太子立择可辅导者乃兼宾客进御史中丞元和中累擢尚书左丞领吏部选出为宣歙观察使入授吏部尚书拜山南东道节度使封渤海郡公奏蠲逋赋甚众在镇五年复以吏部尚书召卒于道年七十六赠尚书右仆射元裕性勤约通经术敏于为吏岩岩有风采推重于时元裕始名允中太和中改今名　　高璩
按唐书高元裕传元裕子璩字莹之第进士累佐使府以左拾遗为翰林学士擢谏议大夫懿宗时拜剑南东川节度使召拜中书侍郎同中书门下平章事阅月卒赠司空太常博士曹邺建言璩宰相交游丑杂进取多蹊径谥法不思妄爱曰刺请谥为刺从之　　高湜按唐书高釴传釴子湜字澄之第进士累官右谏议大夫咸通末为礼部侍郎以兵部侍郎判度支出为昭义节度使为下所逐贬连州司马以太子宾客分司东都卒　　高湘
按唐书高釴传釴弟锴锴子湘字浚之擢进士第历长安令右谏议大夫从兄湜与路岩亲善而湘厚刘瞻岩既逐瞻贬湘高州司马僖宗初召为太子右庶子终江西观察使　　高蟾
按全唐诗话高蟾初落第诗云天上碧桃和露种日边红杏倚云栽芙蓉生在秋江上莫向东风怨未开时谓蟾无躁竞心后登第干符中为中丞　　高骈
按唐书高骈传骈字千里南平郡王崇文孙也家世禁卫幼颇修饬折节为文学与诸儒交硁硁谭治道两军中人更称誉之事朱叔明为司马有二雕并飞骈曰我且贵当中之一发贯二雕焉众大惊号落雕侍御后历右神策军都虞候党项叛率禁兵万人戍长武杀获甚多懿宗嘉之徙屯泰州即拜刺史兼防御使取河渭二州略定凤林关咸通中帝将复安南拜骈为都护骈拔安南以都护府为静海军授骈节度兼诸道行营招讨使加检校尚书右仆射骈之战其从孙浔常先锋冒矢石以劝士骈徙节天平荐浔自代僖宗立即其军加同中书门下平章事南诏寇巂州掠成都徙骈剑南西川节度乘传诣军闻骈至亟解去进检校司徒封燕国公徙荆南节度王仙芝败残党过江帝以骈治郓威化大行故授骈镇海节度使骈分兵穷讨贼走岭表加诸道行营都统盐铁转运等使贼更推黄巢南陷广州俄徙淮南节度副大使骈传檄召天下兵共讨贼威震一时天子倚以为重会骈信嬖将吕用之托疾未可以出巢逼扬州骈兵终不出两京陷天子犹冀骈立功眷寄未衰进检校太尉东面都统京西京北神策军诸道兵马等使俄帝知骈无出兵意天下益殆乃以王铎代为都统以崔安潜副之诏韦昭度领诸道盐铁转运使加骈侍中封渤海郡王骈失兵柄利权即上书谩言不恭部下多叛去郁郁无聊乃笃意求神仙以军事属用之嗣襄王熅之乱骈上书劝进伪假骈中书令诸道兵马都统江淮盐铁转运使光启三年毕师铎见骈府宿将多以谗死忧甚帅兵以诛吕用之为名求救于宣州秦彦约事平迎以代骈及用之出奔师铎命左右往杀之裹以故毡与子弟七人一坎而瘗杨行密擢骈孙愈为副使令主丧事未克葬愈暴死故吏邝师虔收葬之　　高仁厚
按唐书高仁厚传仁厚亡其系出初事剑南西川节度使陈敬瑄为营使黄巢京师天子出居成都敬瑄遣黄头军部将李鋋巩咸以兵万五千戍兴平数败巢兵贼号蜀兵为&#儿每战辄戒曰毋与&#儿斗敬瑄喜其兵可用益选卒二千使仁厚将而东会邛州贼阡能众数万略诸县涪州刺史韩秀升等乱峡中韩求反蜀州敬瑄召仁厚还使督兵四讨贼渠罗浑擎设伏诈降仁厚遣将不持兵入谕其众皆真降浑擎诈穷而逸吏执之降韩求知大贼已禽赴水死众钩出斩以徇余栅皆下仁厚还天子御楼劳军授仁厚检校尚书左仆射眉州刺史敬瑄与仁厚谋曰秀升未禽贡输梗夺百官乏奉民不盐食公能破贼当以东川待公仁厚许之诏拜行军司马仁厚以锐兵濒江而阵夜以千卒薄营火而噪之秀升率舟兵救火仁厚遣人鹜没凿舟皆沉众惧多溃秀升斩溃兵欲胁止之众怒执秀升以降仁厚槛车送行在斩于市东川节度使杨师立初隶神策军累迁检校司空同中书门下平章事闻敬瑄以仁厚代己有望言敬瑄讽帝召师立以本官兼尚书右仆射师立益怒移檄言敬瑄十罪杀监军田绘屯涪城遣兵攻&#州不克又檄剑州刺史姚卓文共攻成都卓文不应帝乃下诏削官爵敬瑄即表仁厚为东川节度留后率兵讨之师立遣大将张士安郑君雄守鹿头关师立婴城阅四旬夜出兵扰北栅伏发击走之于是士安不敢出师立自督士十战皆北仁厚约城中斩首恶者赏君雄乃与士安哗而进以仁厚书示师立自沈于池死君雄悉诛其家献首天子仁厚入府纵系囚赈贫绝诏拜剑南东川节度使光启二年遂据梓州绝敬瑄君雄时为遂州刺史亦陷汉州攻成都敬瑄使部将李顺之逆战君雄死又发维茂州羌军击仁厚斩之干宁中皆追赠司徒　　高言
按尚友录言字明道倜傥豪伟不守小节每风月佳时宾客宴集酒酣气壮慷慨浩歌尝曰使我当高光时万户侯何足道哉　　高勖
按十国春秋吴高勖舒城人太祖起淮南辟掌书记时军兴事繁用度不足太祖欲以茶盐易民布帛勖谏曰兵火之余十室九空又渔利以困之将复离叛不若尽我所有易邻道所无足以给军选贤守令劝课农桑数年之间仓库自实太祖以其言为然悉从之田頵闻之曰仁人之言其利溥矣正勖之谓也　　高彦按十国春秋吴越高彦海盐人初与同县沈夏受武肃王意密谋诛都将徐及以其首归王前后从征多显功擢海昌镇将会湖州刺史李继徽弃郡奔淮南彦随王亲巡其地王由是雅属意彦题诗婴兰堂壁云须将一片地付与有心人及去语彦曰我以此州授汝矣汝宜善抚之奏迁湖州制置使旋升本州刺史遥领费州加检校司空渤海公彦性淳厚居湖十一载政尚宽简民颇便之天佑三年冬与道场山僧如衲诀别而卒如衲口能容拳手过膝彦常以师礼事之　　高渭
按十国春秋吴越高渭彦长子也初从彦于湖州武肃王巡衣锦城会有徐许之乱焚掠郛郭将及内城彦闻变亟遣渭赴难渭遂率所部径趋灵隐山伏发遇害后淮南槛送徐绾归王命剖心祭渭　　高澧
