<!-- { "loadSidebar": true } -->
按明外史任环传是时东南倭寇起嘉靖三十一年闰三月苏州府同知任环率罢卒御贼保山洋小校张治战死四月倭犯太仓环驰赴之时贼锋锐甚官军屡北环尝遇贼短兵相接身被三枪几殆宰夫直前捍之环得逸而宰夫竟死贼屯新场环与都司李经等率永顺保靖兵攻之贼潜伏不出佯令人举火数里外若将引去者保靖土舍彭趐引军进先入不见一人于是永顺副将田灾等争进贼伏起官军大败趐等皆死有武举火斌同安侯真之孙也倭寇浙东总督王命率海舟典贼战贼燃火球掷斌舟斌辄手执之还烧贼舟贼屯兵普陀山斌直捣其营多杀伤绝援被擒不屈贼支解之官为建祠曰忠勇　　武暐按明外史黄钏传暐溧水人为台州府知事嘉靖三十一年倭贼陷黄岩趋郡城暐率民兵伏拗岭下待之贼至射杀二人余贼惊遁暐勒所部追至钓鱼岭力战死上官不以闻其子尚实诉于朝下所司勘实乃赠太仆寺丞荫尚实为国子生　　林致孝
按广西通志致孝上思州人义士也年二十五有豪侠气嘉靖三十一年秋渠贼黄天锡叛巢于佛子墟致孝入巢窥虚实谋阴间之贼呵至再竟不挠屈贼壮其材委曲劝诱致孝叱骂声色俱厉贼遂支解以殉州守闻而悲之赡其孤以田且纪事于志以为边人慷慨杀身者之劝　　魏文瑞
按广西通志文瑞字麟卿临桂人登嘉靖壬子乡试授定州学正升漷县知县丁母忧补漳平会龙岩贼苏阿普漳平贼杨一聚党五六千永安大田连城清流诸寇骚然响应赣州军门檄文瑞合三县兵剿之即统兵行次曹寨白龙岩曹姓者贼谋主也阴以报贼贼伏员当以待文瑞至伏者四起兵溃死之赠光禄寺少卿荫一子　　季清
按青州府志清蒙阴人嘉靖三十一年大饥莱芜贼李彦清聚众千人所至劫掠清以义勇率本县土兵剿捕对战清被贼执不屈而死　　司福
按青州府志福日照人同兄县吏宾巡守官库时流贼陷城劫库福力拒之贼怒举火灼焰中骂不绝口而死后上其事诏旌其门仍令其子宝世为义官　　吴懋宣按钱塘县志懋宣杭州卫指挥使嘉靖癸丑倭乱海上万都督表家居闻变散家财募死士奋欲平之亟选少陵僧兵二百命懋宣将之力战焚其巢大破之省城获安懋宣乘胜逐寇倭伪遁为所执懋宣曰死是吾职恨不歼此贼负万公耳重创而卒　　陈闻诗　董伦
按明外史忠义传闻诗字廷训柘城人嘉靖中举于乡以亲老绝意仕进亲殁居丧哀毁三十二年秋贼师尚诏陷归德闻闻诗名欲劫为帅已陷柘城拥之至诱说百端不屈引其家数人斩之曰不从灭而族闻诗绐曰必欲吾行毋杀人毋纵火贼许诺拥以行闻诗遂不食至鹿邑自经死伦归德检校也尚诏入归德知府及守卫官皆遁伦率民兵巷战被执垂死犹手刃数贼妻贾及童仆皆从死诏赠闻诗凤阳同知伦归德同知并立祠死所　　乔登
按平湖县志登本县典史倭寇来犯者至再嘉靖三十二年四月二日倭又道犯海盐与官兵杀伤相当初五日沿塘而遁随自竹林庙经平湖地方登父子率兵壮激击皆遇害死者十七人　　叶千户　沈队长　汤帅　卢镗
按平湖县志叶千户守御松阳沈队长嘉兴人也因倭寇大肆侵掠平湖及海盐杀死居民无数同汤帅率兵剿贼三四次皆获全胜斩倭寇百数随议平湖为郡咽喉欲建城以守七月六日有贼众匿沈姓民家汤帅会松阳令罗侯赴剿火其庐勇士吴寿升屋逐出诸匿贼斩获数十余奔散渐次擒获九月十二日起土筑城是日贼船十余只泊乍浦天妃宫汤帅会参将卢镗御之松阳叶千户沈队长等亦与御贼分兵观山等处大战斩贼首四十颗贼极亡命奔杀吾兵叶千户沈队长等四人死之　　赵干佾
按宁波府志干佾象山人少负勇略倜傥不羁嘉靖癸丑倭奴寇白石梅溪逼县治上下惊怖干佾奋不顾身率勇士数十人逐之歼二贼贼稍却干佾乘胜追之堕其伏中遂被刃死时邑尚无城而贼终不敢犯县境者亦干佾有以夺其魄云　　赵桓
按清苑县志桓保定右卫左所百户素有膂力善骑射嘉靖三十二年浮图峪用兵总兵官徐珏命桓督军决战杀伤甚多援兵不至为敌所执支解其体抚按上其事赠加三级子孙袭正千户　　李涞
子
松

按容城县志涞祖皓从太祖屡建战功升保定府后卫指挥佥事涞袭职初授浮图峪守备甲辰北兵入境涞保障奏绩晋秩都指挥寻改右参将戊申总兵镇守辽阳壬子以利民献捷加都督同知赐金帛癸丑北兵大举复攻浮图涞以一当十连战四十余里至八角大虫岭北兵四起环围数十重涞矢尽力竭援兵不至偕子松俱遇害事闻赠少保左都督谥忠愍立祠　　赖恩
按嘉善县志恩字英华福建汀州人官百户嘉靖甲寅倭寇猖獗总戎调兵于闽恩奉檄御本邑未及息肩贼突至枵腹出战斩获甚多复以大队驱之贼将就缚时孙刘二将各观望自保恩以孤军血战为伏炮所中堕水死知县邓植闻贼先遁饷绝众兵入寺造饭贼纵火袭击兵大溃积骸成丘　　刘大道
按嘉兴县志大道武义县人嘉靖间倭寇嘉兴大道应募赴敌与徐平和等守北门四面攻围兵尽退走大道独奋勇当先血战杀数十人为贼断一臂仍以只手抵杀数人而死督府檄县立祠致祭　　钱錞　唐一岑
按明外史忠义传錞字鸣叔锺祥人嘉靖二十九年进士除江阴知县时倭寇初炽錞至即缮城浚濠为守御计三十三年倭寇果入犯乡民欲奔入城者万计兵使王崇古不纳錞曰守城以为民耳远迩皆吾民民死不救守此空城奚为遂开门纵入而身自搏战于斜桥三战却之明年六月倭复进据蔡泾闸分众犯塘头錞城上见贼刈稻急提狼兵出击战于九里山时已薄暮雷雨大作贼伏四起狼兵悉奔錞率民兵力战尽死于贼同时唐一岑为崇明知县县建新城成一岑决计徙居为千户富才翟钦所沮未几倭寇突入一岑且战且詈诸梗议者遂为乱军所杀以阵亡闻久之其事始白与錞并赠光禄少卿建祠致祀錞世荫锦衣百户一岑荫国子生　　孙镗
按明外史忠义传镗莒州人负气不羁精武事尝为吏以不得志弃去挟赀商吴越间嘉靖三十三年倭扰松江镗谒郡守自陈愿戮力歼贼输赀佐军守嘉其志荐之参政翁大立试之艺超绝等伦所佩双刀运若飞众莫能举大立喜甚手举酒觞之以为得镗寇不足灭也会兵备任环窘于贼镗望见驰冒贼围出环贼骇散镗知官兵不足用遣人还莒括其家赀悉召平日所结里中儿为己爪牙于是吴中父老咸倚镗如长城镗益自恃有轻敌心无何贼舟渡泖浒镗投袂起曰是可蹙而擒也突出贼后奋击贼兵多不可敌镗酣战竟日矢尽弦绝后援不至还至石湖桥半渡遇伏猝起镗失足堕水贼舟四集群刺其腹遂死有司以礼收葬诏赠光禄署丞录其一子　　范希云按明外史孙镗传希云秀水人为诸生负气喜读兵书尝语人曰吾以七寸管与黄口儿争长何如仗三尺剑策马万军中取上将头乎会倭寇入犯所司简兵授甲俾材武士将之希云请独当一面遂授先锋督所部御寇于平湖出奇设伏屡破之追至白马堰接战三日夜所杀伤过当以援兵不继陷阵死年二十有六　　朱裒
按明外史忠义传裒字崇晋郧西人嘉靖中举于乡署巩县教谕事寻迁武功知县抑豪强祛积弊关中称为铁汉迁扬州府同知民遮道留者万人佐扬州一岁上下胥服吏无敢索民一钱已而倭贼入犯裒部署民兵击败之于沙河歼其酋还所掠牲口甚众未几贼复大至薄城东门裒以为耻督兵奋击伏发兵溃裒死焉三十五年十月巡按御史吴百朋上其事诏赠左参政录其一子　　杨成　陈裕　邢惠　郭斌　金鸣
按江阴县志成字国用知县钱錞所募义勇也錞愤倭薄城集义勇数十人亲训练成为选锋尝以儿呼之每出阵必抚其背曰吾耻与贼俱生儿各努力成奉命诫勉合营人皆感奋乙卯六月十三日成随錞出城跃马冲锋抵贼营九里湾地险马仆成以所乘马易之伏起众溃成与陈裕邢惠郭斌等怒呼格斗以身翼錞无不以一当百力竭贼蚁至戮錞堕马成抱錞婴锋刃瞋目骂贼体糜如醢害乃及錞镇江义勇金鸣等十人悉赴斗死事闻诏祔祭钱侯祠庑　　吴兑按江阴县志兑青旸团长魁岸有膂力尝至京遇盗发嚆矢附耳过兑发矢亦如之盗惊下马问客何方人曰我江阴吴兑也盗谢罪去嘉靖乙卯倭再犯江阴兑从钱錞御倭每阵摧锋复令御倭石撞策马统乡兵百人往马缩&#不肯度木梁兑挟而过之至郑庄港突遇倭乡兵惊散兑独与斗倭皆怯失刃将泅水去水深不可过登岸复战兑失足堕水被数刃佯死倭乃去舁还一日卒钱侯亲为文祭之万历改元知县刘守泰奏请特祠岁祀于里　　朱汀
子
友章
　王永希
按宁波府志汀象山人多勇力素好剑槊嘉靖甲寅四月倭贼登赤坎屯李家岙大肆掳掠汀与其党王永希及子友章等数十人直捣其穴贼弃营走追至开口岩日已晡贼计穷蹙遂返逆战良久汀为流矢所中犹手刃数贼力不支顾谓其子曰吾已无济汝等宜速去子不忍舍与王永希奋力直前格战俱死焉　　刘东阳　武尚文
按松江府志东阳四川人任上海县丞主督贼曹治称无害嘉靖三十三年萧显入寇月余忽解去董邦政使东阳追击之遇于太平寺众皆溃走东阳遇害先是上海未城镇海卫指挥武尚文同建平县丞宋鳌统所部驻焉贼至尚文击败其游兵过蔓笠桥伏猝起断马足尚文死之于县南与东阳并祀群忠祠　　周应祯按亳州志应祯世袭武平卫正千户武举任浙江都司嘉靖三十三年倭寇犯杭州应祯募得本乡义兵千人趋贼营斩首百余颗生擒头目数名乘胜追至黄山寇突出四面攻围应祯督众力战被枪死之都御史赵题奏立祠加赠本卫指挥佥事仍世袭焉　　杨一按宁波府志一居金家岙以染帻为业年二十余膂力过人嘉靖甲寅夏倭贼数百人劫其岙一恚曰忍吾乡坐罹荼毒乎杀数倭贼鸣角聚而拟之诸少年靡溃一独力战复刺中二倭乃&#甚而毙贼忿恨解尸断肠分而悬之乡人高其义立祠祀焉　　姚长子
按明外史孙镗传长子会稽人嘉靖三十四年倭自诸暨入掠获长子贯其肘使为导长子乃绐之西而密语乡人曰俟我诱贼过桥若等急撤之贼入绝地悉可擒也我死不恨已而贼至化人坛四面皆水贼欲出不得而官军又截其后贼知为所绐杀长子锉其尸而贼百三十余人尽为官兵所歼无一脱者立祠死所祀之　　王鈇　钱泮
