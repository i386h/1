<!-- { "loadSidebar": true } -->
按明外史忠义传梦旸万历间为云南禄丰知县三十五年十二月武定贼凤腾霄反围云南府城转寇禄丰梦旸率民兵出城力战贼退去明年元日方朝服祝厘贼出不意袭陷其城执之去不屈死赠光禄少卿有司建祠录其一子当禄丰之未陷也贼先犯嵩明州吏目韦宗孝出御而败合门死之赠本州同知荫子入国学有龙旌者云南赵州人由岁贡生为嵩明州学正贼薄城被执骂贼死赠国子博士　　沈应士按秀水县志应士素以勇力闻一日帅乡里少年数十人出北关与倭角手杀两三人倭愤而尽锐攻之中短兵其左臂废犹力斗复杀四人众惧怯毋敢前卒支解糜烂死　　周翼明
按平湖县志翼明字季醇少习韬略万历庚戌武进士授镇抚昌国备倭贾舶飘洋至贪弁欲借为功翼明持不可遂被谗归幕府檄署金盘复署临观倭犯温州翼明提兵由大洋抵鱼山逐之抚顺失守征兵浙江诸开缩&#莫敢往翼明慨然请于抚军偕总兵乔一琦将八营以行抵辽充大将军刘挺部右翼先锋时翼明到才二日四千里重趼兵不得休息随挺出力战破牛毛马家董石深河诸寨斩首万余级会有伪张杜松旗帜声言合兵者开营入之四面被围千总死者三人士卒死者千五百人翼明突围出尚存二千余人上青石岭列营为死战计或劝之逸厉声曰汝正谓我不死非壮士也复杀伤数十人面中流矢卒年四十有三赐祭葬荫子乍浦所世袭百户建特祠　　陈淮
家丁吴循
文瑞　来祥

按苏州府志淮字禹治父周为新昌令改教青州卒淮持父丧归遇盗淮抽矢拟之盗引去当时武健年少争传为盛事甲寅倭寇淮请授甲扦东城贼梯木将登淮控弩连毙四人乃辟易转攻南门淮又扦之复毙二人城中人人自奋号为陈先锋云明年有酋长五十七人入苏之灵岩山枭悍莫御淮率家丁诣督府请自效督府壮之授蓝号信帜督领兵马为奇兵冲突兵未集猝与贼遇淮挥刀驰之接战甚力莫有应者遂遇害家丁吴循文瑞来祥亦战死越二日得淮尸色如生后三十余年遗生子应期举于乡沥血上诉诏旌其门立忠烈祠甫成邻火不戒延烧甚烈忽有风从祠门出火势遂熄县令王时熙题之曰灵风堂　　盛典
按四川总志典利州卫千户万历丙辰流贼猖獗秦蜀为扰典领兵拒敌至杨家坝射杀一贼众愤涌至矢刃两伤血渍衣鞋犹跃马杀二贼死舁归垂绝口呼杀贼不已激烈之气至死尚奋后蒙旌典　　张承荫　颇廷相　蒲世芳　梁汝贵
按明外史张臣传万历四十六年四月抚顺失守巡抚李维翰趣辽东总兵张承荫赴援承荫急率副将颇廷相参将蒲世芳游击梁汝贵等诸营并发既次抚顺承荫据山险分军为三立营浚濠布列火器时风自西起众军皆喜及交锋风急旋火从后发阵动遂溃死者相枕藉承荫世芳皆战亡廷相汝贵已溃围出见失主将陷阵而死将士死者万人生还者十无一二败书闻举朝震骇诏逮维翰赠承荫少保左都督立祠曰旌忠世荫指挥佥事廷相以下赠荫有差　　潘宗颜　窦永澄　江万春　董尔砺
按明外史忠义传宗颜字士瓒保安卫人善诗赋晓天文兵法举万历四十一年进士授户部主事历郎中数上书当路言辽事当路不能用以宗颜知兵命督饷辽东旋擢开原兵备佥事四十六年马林将出师宗颜上书经略杨镐曰林庸懦不堪当一面乞易他将以林为后继不然必败镐不从命宗颜监林军出三岔口营稗子峪夜闻杜松败林军遂哗及旦林果一战而败策马先奔宗颜殿后奋呼冲击胆气弥厉自辰至午力不支与游击窦永澄守备江万春赞理通判董尔砺等皆死焉事闻赐祭葬赠光禄卿再赠大理卿荫锦衣世百户谥节愍立祠奉祀永澄等亦赐恤如制　　凌子俭
按江宁府志子俭字仲广歙县人由举人万历三十三年署高淳教谕事端严浑厚不作崖异课文月必二会造就者众升曲靖知府适贵阳安酋乱留署道篆监军十月围不解粮绝至煮败皮食大书壁曰一瞑万世不泯九死百折不回厉鬼宁同张许饿夫无愧墨胎围解上剿抚条议督战盘江死于阵赠太常寺少卿荫一子入监为温州通判　　陈六奇
按江宁府志六奇字鸣惊上元人万历戊午举人知云南曲靖府南宁县流寇内讧云南大乱曲靖为土酋所据六奇号召义勇力穷被执贼欲官之六奇不屈为所害阖门遇难　　郭应响
按福建通志应响字希声福清人万历丙午解元授祁州守擢刑部员外郎转户部督理甘固粮储兼三边赞画驻节兰州时有叛兵过兰杀将屯营金城关外应响乃遣曹明辅入谕叛卒皆感泣立馘四凶匍匐解散兰民始定数上封事言铳车法朝廷嘉之遂擢兵备榆林道经鄜延适前任为贼害于甘泉人人震恐督抚久廉应响名强留之署应响欣然受命以鄜为三秦咽喉日练兵剿贼擒斩贼魁无算贼因欲甘心于鄜纠众三千余从间道潜入应响闻惊仗剑出署四顾无锐卒可呼乃急领家丁六七人诣北关而贼已乌集独力与抗尚手刃三贼众寡不敌竟以身殉事闻赠太常寺卿予祭葬荫恤谥忠烈　　安民志
按贵州通志民志龙泉司长官龙泉与播邻无城民志与播贼将朱擎善以好言结之应龙信之不入寇已而播氛日炽民志入省请兵五百捐资筑堡墙自卫应龙恶之自率贼寇龙泉民志众寡不敌死之播平改龙泉司为县郭子章请于朝以民志子世袭土县丞以旌其忠仍世袭祖职为土主簿　　王从善
按河南府志从善万历中任陕西伏羌知县时回贼为乱有司皆闭门自保乡民死于贼者所在枕藉从善独练习乡兵擐甲当先与贼拒战贼败而走次日贼复至从善引兵迎之贼诈败陷于伏中力战不能脱遂死之　　王佐圣　王选　王之琴　冉国柱
按苏州府志佐圣字克仲长洲人万历壬子举人己未会试房官拟首卷以忤主考抑置副榜授青浦教谕修学宫广集诸儒昌明易学升四川遵义令遵义古夜郎西僰也万历间播平始入版图民性慓悍乐刃而惧笞县家钱&#俱征之土司前令以笞怒民辄逆命佐圣减笞令为文劝之不三月积逋三饷立解水西苗夷距邑止二千里时入剽掠佐圣扼险城新站开屯以守总制特荐其能无何土渠吴上才郭士奇等以故部赵国政内降恨之残大溪里杀国政佐圣督兵深入计缚上才士奇等夺还男妇三百余口随上十议请疾尸贼汛防后患督抚犹豫贼党复张烽火告急援兵不至贼梯北关猝入佐圣知不可为以县篆付长子曰此国信不可为贼得吾当殉民社耳横剑奋呼遇贼与战面受三刃以死所训养乡勇王选王之琴冉国柱等统乡兵血战宣峰垭陷阵殁后贼退遵城复全士民立庙宣峰垭祀佐圣而以三乡勇从祀焉崇祯十六年题建忠节祠在本郡大儒坊　　张铨
按明外史忠义传铨字宇衡沁水人万历三十二年进士授保定推官擢御史巡视陕西茶马以忧归起按江西辽东总兵官张承荫败殁而经略杨镐方议四道出师铨驰奏言敌山川险易我未能悉知悬军深入保无抄绝且突骑野战敌所长我所短以短击长以劳赴逸以客当主非计之得昔胪胊河之战五将不还奈何轻出塞为今计不必征兵四方但当就近调募屯集要害以固吾圉厚抚北关以树其敌多行间谍以携其党然后伺隙而动若加赋选丁骚扰天下恐识者之忧不在辽东因请发帑金补大僚宥直言开储讲先为自治之本又言李如柏杜松刘綎以宿将并起宜责镐约束用一事权唐九节度相州之溃可为明鉴又言廷议将恤承荫夫承荫不知敌诱轻进取败是谓无谋猝与敌遇行列错乱是谓无法率万余之众不能死战是谓无勇臣以为不宜恤又论镐非大帅才而力荐熊廷&#四十八年夏复上疏言自军兴以来所司创议加赋亩增银三厘乃未几至七厘又未几至九厘辟之一身辽东肩背也天下腹心也肩背有患犹藉腹心之血脉滋灌若腹心先溃危亡可立待今竭天下以救辽辽未必安而天下已危今宜联人心以固根本岂可朘削无已驱之使乱且陛下内廷积金如山以有用之物置无用之地与瓦砾粪土何异乃发帑之请叫阍不应加派之议朝奏夕可臣殊不得其解铨疏皆关军国安危而帝与当轴卒不省綎松败时谓铨有先见云熹宗即位出按辽东经略袁应泰下纳降令铨力争不听曰祸始此矣天启元年三月沈阳破铨请令辽东巡抚薛国用帅河西兵驻海州蓟辽总督文球帅山海兵驻广宁以壮声援疏甫上辽阳被围军大溃铨与应泰分城守应泰令铨退保河西以图再举不从守三日城破被执不屈欲杀之引颈待刃乃送归署铨衣冠向阙拜又遥拜其父母遂自经事闻赠大理卿再赠兵部尚书谥忠烈官其子道浚锦衣指挥佥事铨父五典历官南京大理卿时侍养家居诏以铨所赠官加之及卒赠太子太保　　何廷魁　徐国全
按明外史忠义传廷魁字汝谦山西威远卫人万历二十九年进士授泾县知县调宁晋迁刑部主事历归德卫辉河南知府西宁副使坐考功法复为黎平知府会辽事棘迁副使分巡辽阳袁应泰纳降廷魁争不听及沈阳破同事者遣孥归廷魁曰吾不敢为民望俄薄城围未合请尽锐出御应泰不从辽阳破廷魁怀印率其妾高氏金氏投井死婢仆从死者六人都司徐国全闻之亦自经公署事闻赠光禄卿再赠大理卿赐祭葬谥忠愍世荫锦衣百户国全赠恤如制　　崔儒秀　陈辅尧　段展
按明外史忠义传儒秀字儆初陕州人万历二十六年进士历官户部郎中迁开原兵备佥事时开原已失儒秀募壮士携家辞墓而行经略袁应泰以兵马甲仗不足恃为忧儒秀曰恃人有必死之心耳应泰深然之辽阳被围分守东城矢集如雨不少却会兵溃儒秀痛哭戎服北向拜自经事闻赐恤视何廷魁赐祠曰愍忠以陈辅尧段展配祀辅尧扬州人万历中举于乡历官永平同知转饷出关与自在知州段展同驻沈阳天启元年日晕异常展牒应泰言天象示警宜豫防逾月而沈阳破展死之辅尧方奉命印烙左右以无守土责劝之去辅尧曰孰非封疆臣何去为望阙拜拔刀自刭与展并赠按察佥事辅尧官胶州时有馈山茧者受而悬之公帑中展泾阳人起家举人　　高邦佐
仆
高永
　顾颐
按明外史忠义传邦佐字以道襄陵人万历二十三年进士授寿光知县教民垦荒招集流亡三千家历户部主事员外郎稍迁永平知府浚滦河筑长堤裁抑税使高淮不敢大横迁天津兵备副使平巨盗董时耀转神木参政屡破套寇沙计以嫡母忧归补蓟州道坐调兵忤主者意被劾归天启元年辽阳破起参政分守广宁以母年八十余涕泣不忍去母责以大义乃行熊廷&#王化贞构隙邦佐知辽事必溃败累乞归方报允而化贞弃广宁逃众谓邦佐既请告可入关邦佐叱曰吾一日未去则一日封疆臣也将安之夜作书诀母策骑趋右屯谒廷&#言城中虽乱敌尚未知亟提兵入城斩一二人人心自定公即不行请授邦佐兵赴难廷&#不纳偕化贞并走邦佐仰天长叹泣语从者曰经抚俱逃事去矣松山吾守地当死此汝归报太夫人遂西向拜阙复拜母解印绶自经官舍仆高永曰主人死安可无从者亦自经于侧事闻赐祭葬赠光禄卿再赠太仆卿谥忠节世荫锦衣百户邦佐与张铨何廷魁皆山西人诏建祠宣武门外颜曰三忠同时顾颐以右参政分守辽海道广宁之变力屈自经赠太仆少卿世荫本卫副千户　　管良相　李应期　朱运泰　蒋邦俊　王明　　重　丘述尧　金绍勋　简登　刘&#子景

　　刘三畏
