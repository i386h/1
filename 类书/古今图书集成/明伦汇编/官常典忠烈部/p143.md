<!-- { "loadSidebar": true } -->
按明外史本传宏字德裕鄞人着籍孝陵卫举弘治十五年进士知万安县民好讼讼辄祷于神宏毁其祠曰有令在何祷也讼者至即片言折之用才调泰和入为户部主事历江西左参议按湖西岭北二道王守仁讨横水桶冈贼宏主饷以功加俸二等贼闵念四既降复恃宸濠势剽掠九江上下宏发兵捕之贼走匿宸濠祖墓中尽得其辎重以归宸濠逆节益露士大夫以为忧宏正色曰国家不幸有此我辈守土有死而已民有持大义不从宸濠党者宏每阴左右之及宸濠反被执宏愤怒以手梏向柱蹙项是夕卒贼义而棺敛之子绍文奔赴求得其棺以为伪命治敛非父志亟易之扶而归思聪字懋闻莆田人弘治末举进士为象山知县复二十六渠溉田万顷改知平乡治战守具备盗盗不敢犯迁南京户部主事督粮江西驻安仁值宸濠生日或劝弗往思聪曰吾往欲觇之疾报天子耳及被执系狱思聪不屈绝食六日死世宗立赠宏太常少卿思聪光禄少卿并配享旌忠祠嘉靖二年江西巡抚盛应期言前副使周宪讨贼遇害宜如宏思聪例祀之旌忠祠而御史邓显麒谓宏思聪死节非真不当祀下礼官议遂夺二人赠官并罢配祀而祔宪忠烈祠明年给事毛玉勘江西逆党请表章宏思聪及承奉周仪又六年宏子绍武诉于朝下所司核实巡按御史穆相列上二人死节状甚悉礼部尚书李时等请复赠官配祀帝难之下廷臣博议无异言乃报许　　宋以方
按明外史忠义传以方字义卿靖州人弘治十八年进士除户部主事历郎中数榷关税理仓储督逋赋并以清勤闻正德十年出为瑞州知府时华林大盗甫平疮痍未复以方悉心抚字吏民爱之是时宸濠谋逆有萌而瑞故无城郭以方筑城缮守具募兵三千日夕训练宸濠深忌之有征索又坚拒不应以是积忤迫镇守劾之系南昌狱其明年宸濠反破狱出以方胁之降不可乃械置舟中载与俱行至安庆兵败问地何名舟子言黄石矶江西人语则王失机也宸濠以为不祥遂出以方斩之祭江贼平其子崇学行求遗骸不得乃殓衣冠归葬之嘉靖六年有为宸濠驾舟者目&#以方之死为人言之巡抚副都御史陈洪谟上其事诏赠光禄卿荫一子立嘉忠祠于瑞州以祀之　　万木　郑山
按明外史宋以方传方宸濠之流毒江西也所在恶少年入其党其抗贼者卒遇害前后不可胜纪其可知者万木郑山俱新建人宸濠遣阉校四出籍民田庐收缚强豪不附者以去木与山集乡人结寨自固贼党谢重一驰马入村执之积苇张睢阳庙坛前缚重一并马生焚之自是宸濠党不敢犯一日二人出饮江上为盗凌十一所逼趣见宸濠烙而椎之皆骂贼死　　赵楠　辜增　刘世伦　陈经官　李广源按明外史宋以方传楠字国用南昌诸生也兄模尝捐粟佐赈宸濠夜捕模索金楠代模往胁以威不屈被掠死同邑辜增见迫抗节不从一家百口皆死诸生刘世伦儒士陈经官义士李广源皆被掠不屈死　　叶景恩第景允　族
人景集　景修
　杨宣
按明外史宋以方传景恩以侠闻族居吴城宸濠将作难捕景恩胁降之不从死狱中濠兵过吴城其弟景允以三百人邀击贼分兵焚劫景允家其族景集景修等四十九人皆死而护卫校尉杨宣泄宸濠叛谋于京师使人往捕托投江免　　王用才
按四川总志用才彭山人举进士授宁府长史宸濠潜蓄异谋用才匡救以正誓死不从逮狱者累月终不屈竟忧愤而死事闻赠太常少卿赐祭于家　　庄琠按广东通志琠字惇之揭阳人郡庠生弘治九年丙辰进士宰安福性峻洁不阿每事必循礼而行要其成一禀于法或以召谤难之曰三尺法如是吾知奉法而已至延接邑士大夫雍雍如也无敢干以私刱学舍五十余间以居生徒比考最疏乞改教调国子博士寻擢德府长史时宸濠蓄异志藐诸宗挟借禄米琠持不与复禁绝其家父宸濠宸濠衔之阴谋构害琠乃挺身往见词色俱勃遂杖而下狱不食三日衣冠危坐而死时咸悼之御史王完疏其忠嘉靖改元赠太常少卿遣官谕祭　　锺镇
按南昌郡乘镇字虚有新建人唐忠靖南平王传之苗裔也为邑庠生时宸濠方谋不轨劫授迪功郎镇乃佯失朝以激怒宸濠宸濠果逐去之俄宸濠兵大集将以某日发石头使人召镇镇已宵遁如新昌宸濠使追及于生米镇大骂矢志不从触石而死　　浦惟盛按崇明县志惟盛字宜中由岁贡任浙江衢州府训导升江西宁府教授正德己卯宸濠将谋不轨连上规讽十三启王不许胁之遂自缢　　萧昆
按福建通志昆字叔冈将乐人尝从蔡清受易学正德丁卯举于乡辛未乙榜授淳安教谕寻补绩溪己卯聘分粤闱途次为宸濠所执欲降之昆慷慨言曰殿下违祖训干天命复欲辱义士乎卒不屈死　　汪銮按安庆府志銮躯干修伟有健力正德己卯宸濠拥众攻城北銮遇之被执胁令谕城中宸濠兵甚壮劝出降且诱以崇爵銮至城下大呼曰王师已破南昌逆困极将遁可坚守厉骂不屈杀之解其尸逆退后众犬争啖一犬守护之见者知系銮犬因知为銮之尸也有司状闻诏旌其门　　沙瑞
按黄州府志瑞字凤翔岁贡事亲孝任宁府纪善宸濠反瑞泣谏宸濠恚曰不从且死瑞顿首流血曰大王求臣急臣有死耳囚之瑞痛哭自缢死　　方庸
按湖口县志庸字文中少儒业知大义正德十四年宸濠舟泊湖口庸奋勇率众拒敌众溃力不能支被执不屈遂罹害　　段泰
按沭阳县志泰号拙庵以乡荐仕山东寿光知县因事忤逆珰刘瑾谪边卫升江西瑞州府通判值宸濠反抗节不从死之　　贾钺
按石门遗事钺山西石州人正德十四年任政令严明赴难卒入名宦祠　　王天与
按宁都县志天与字性之广东兴宁进士正德丙子知县廉介刚敏能任繁剧尤加意作士课试有法徙置学校动费万金一时尚义者咸乐助且有以不与输资为耻者均庸调辑流移恤孤嫠扶良锄恶而寇攘赌博者必榜其门常俸之外分毫不取虽至愚者类能深谅之从提督王守仁平横水浰头诸寨有功部使者取补风宪会从讨宸濠勤死王事男女哭之如失怙恃相率请诸当道立祠塑像于学之右春秋祀之　　李淳
按西宁志淳西宁卫千户勇敢善战能以寡敌众多所克捷尝承委追抚番夷有剽掠者淳直捣其帐必得首恶歼戮而后已用是诸番恚恨相与发誓必欲生啖淳肉正德十四年追番至内隆卜贼果拥众扑集从者溃散淳犹手格数人力尽被执贼逼令跪淳骂不绝口贼遂争前斫其死甚酷　　霍宗
按鄜州志宗本州人正德十四年回贼作乱寇州境兵备宁公遣指挥率戍卒及民兵捕之至石梯山贼势猖獗众咸溃走宗以乡兵独当一面手刃贼数人力不能支死难州守礼葬题墓曰义勇　　夏元宗
按长沙府志元宗安化人正德十四年镇溪贼入境元宗叔潮源率兵御贼被射元宗乃挺身赴难亦被擒剖其腹实以乱石　　李逊
按招远县志逊甲子举人庚辰特用授宁陵知县阎变殉难　　何湛六
按崇仁县志湛六正德十六年宸濠余孽流劫郡县突入县治纵火扼要路缚邑丞罄掠库藏时黄州桥毁湛六统精锐十余人持兵涉水奋进先斩贼卒守门者呼跃而前拟生擒渠魁群贼夹攻之遂遇害　　吴永扬按长沙府志永扬安化人正德辛巳率乡兵御贼被伤犹忍痛追击获贼首回至株梅而卒　　姜茂
按观城县志茂躯伟有勇力正德间流贼犯境获而奇之令为前队卒茂耻从贼且自度难脱遂反戈杀贼贼众击杀于孟秋寺　　郭经
弟纶
子卫国

按丰润县志经兴州前屯卫千户聪慧过人博学能书正德中举武进士升署指挥佥事历辽东备御时有警至经与弟纶相与力战而死升其子卫国世袭指挥佥事复备边亦死之　　许骧
按丰润县志骧兴州前屯卫百户尝守董家口关正德间警至骧率众战力竭死之其子袭千户　　黄德微
按遂昌县志德微字幼元金溪人郡庠廪生性粹学博诗文矫矫不犹人行谊犹硁硁自好累代名闻人一门师友屡蹶闱试将以次年贡姚冯二贼倡乱入其都人皆奔德微独后为贼执胁之不为屈且骂辱之遂遇害古义烈不是过也士林咸惋惜之　　蔡宗吉
子伦　休
　孙晨　晏

按宣平县志宗吉乡贼陶得二乱宗吉率子姓乡民保东岩纵火守不支遂同子伦休孙晨晏俱斗死妻林氏同媳包氏骂贼投岩死父母兄弟妻子一家同日死者三十八人宗族五百余口　　葛叔行
按宣平县志叔行以办事官奉敕还乡招抚叛寇不从死之事闻优赏其家　　韩鼎新
按昌化县志鼎新字又铭江都人任本邑教谕姿貌魁岸性磊落不屑一切琐细好学喜饮善属文每读史置觥几右至古忠臣烈士之际辄搔首浮白歌呼致凭吊意勤课士得佳文则以酒加侑之尝曰士人生天地间以忠孝立身不幸处时之末流当以成仁取义为则如侍中文山诸公岂非后学典型乎值徽郡寇乱躏入官舍苛勒其金帛鼎新曰寒毡耳何余物侦其室果萧然欲强系以去侮辱殊不堪鼎新愤激自刎死昌人士怜之
　忠烈部名臣列传三十六
　　明七
　　龚谅
按明外史王冕传谅为德平知县世宗嗣位之岁宁津盗起转掠至德平谅率吏民御之力屈被杀赠济南府通判恤其家　　麦成
按岳州府志成顺德人吏员正德典史有勇力嘉靖元年流贼掠鼎江口成父子集民兵往御妻固止弗听战北马踬贼丛槊刺之犹徒步手刃数人父子遇害　　陈玑
按福建通志玑连城人嘉靖初寇杨廷兰猖獗玑等率众守御捕杀甚众贼避去行至陈屋坪会中食贼潜入环攻玑等犹以手刃贼数十辈贼纵火烧庐舍玑等遂遇害后祠于隔川额曰义勇　　陈珪
从
子铎

按福建通志珪归化人与从子铎俱以膂力闻嘉靖初流贼攻城二人守护得全屡建御寇功后贼劫沂州邑令敦请珪铎赴之既阵杀十余人贼败走二人尽力追之官兵不前战死　　蔡志仁　周日大
按福建通志志仁寿宁人嘉靖初流贼聚劫邻邑震动志仁与周日大奉檄领兵招捕贼势猖獗众皆散遁二人独当其锋挺身突贼阵斩首数十级众寡莫敌被执不屈遂为所杀　　周兰
按江阴县志阑家君山之麓伟干丰颐须眉如戟嘉靖初海寇侯仲金郑二白昼劫人于江兰应操院募挺身驾艅艎奋击一夜夜半至蔡港风涌涛怒兰支枪一跃上贼舟厉声而呼贼众披靡斩首二十余级溺江死者无算贼溃逸会援兵不集贼纠后劲逼战兰度不可敌遂跳入江流以死死经二十日尸浮进黄田港抵家后扉而止颜色如生尚坚握长枪作鏖战状太守义其事遣官祭之后附祭陈烈士祠　　张琥按太和县志琥北原和人嘉靖癸未王堂作乱郭兵宪招集义勇琥率其子侄数人跃然赴战贼势少却时凤颍徐陈宿亳归德官军列为七阵贼犯凤军凤兵势不能敌众军溃乱琥父子且战且却力不能支遂遇害兵宪嘉其忠烈遣官致祭旌其门曰兄弟急难　　黄国赋
按广州府志国赋新会人嘉靖二年大征布政张拯参政葛浩闻国赋行义具礼遣千户区朝辅召用之国赋不获辞遂散财起义擒真贼五十余徒长沙二乡良民也官兵期剿之国赋极力保全凡三百余家委招抚余贼贼犹负固不服国赋以大义斥之不听遂遇害　　刘锦
