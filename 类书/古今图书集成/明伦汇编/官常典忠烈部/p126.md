<!-- { "loadSidebar": true } -->
按明外史本传英庐州人初以勇力为百夫长积功至西安卫指挥以军政不修召还责诘遣叶升代之升更言其贤令还卫洪武十九年太祖命耿炳文选陕西都司卫所卒备边惟英所练称劲旅加都督佥事明年命率所部随大将军冯胜北征抵金山降纳哈出遂班师而以英将奇兵三千人为殿余众窜匿者尚数十万闻师旋设伏于途谋俟大军过窜取之不敢发英后至猝为所乘急前击斩数人来者益众英冲突不能出马踣遂见执敌既得英思挟为质英绝食不言乘间引佩刀剖腹死录英死事赠金山侯谥忠襄明年进赠乐浪公封其子玙为西凉侯禄二千五百石予世券　　李复原
按赣州府志复原雩都人由监生洪武二十八年任广西平乐县主簿升本县丞值猺寇掠乡厢复原帅兵迎敌战于蛇黄冈跃马直前斩首十余级中毒矢毙有二勇士奔救之亦被刺死城中人愤悉众出战贼乃败走邑人立庙祀之以二勇士配享　　吴得　井孚
按明外史牟鲁传得全椒人洪武中为龙里守御所千户三十年古州上婆洞蛮林宽作乱攻城得与镇守盱眙井孚乞兵贵州都司坚守以待贼烧门急攻得孚开门奋击得中毒弩死孚战死赠得指挥佥事孚正千户子孙世袭恤其家　　赵忠
按新河县志忠洪武七年佥充前仪卫司校尉二十三年征以都山战胜二十四年复征宁夏驴驹河黑松林三十二年为奸臣等变法为乱调兵征讨忠随驾攻克遵化又克雄县鄚州攻围真定接应永平十月克大宁十一月郑村坝大战全胜十二月取广昌三十三年取蔚州攻围大同四月白沟河大战全胜五月攻围济南九月升小旗十月攻克沧州十一月哨南馆陶升典仗三十四年夹河大战全胜闰三月&#城大战全胜四月德州摆长围兵败死之至永乐十年追封武略将军锦衣卫中所副千户镇抚司带俸正统七年与世袭赵英赵本宗承之　　张辅
按天全县志辅本司属官百夫长洪武三十四年管领土兵三百六十名调征沧州寇贼奋勇对敌贼势猖獗兵溃辅独操刃与战被执骂贼不屈投江而死奉院司优其后　　蔡运
按南康县志运字来仪太平里人以贡任四川布政司参政署布政使事寻罢归复知宾州洪武三十五年以忠死阅蔡氏家谱初任宾州升参政盖烈烈然逆鳞仗节为人之所难为者　　项民彝
按松阳县志民彝字善恒状貌修伟以明经授广西监察御史上以皇太孙英明欲特授历服乃上疏曰父子相传古今常道陛下独不闻卫辄之事乎且太子仁柔初无显过千岁后将何以入宗庙乎上怒罢朝时天大雪民彝俯伏不敢起上入宫复取其奏读之感悟命宦官搜于雪消陷处得之四肢已僵敕光禄寺调护寻以疾终上一日问侍臣曰胡久不见长御史对曰已死矣叹息久之
　忠烈部名臣列传三十一
　　明二
　　张昺　谢贵　彭二　程亨
按明外史本传昺泽州人洪武中举人材累官工部右侍郎谢贵者不知所自起洪武中为河南都指挥佥事坐法降河南卫指挥佥事建文帝即位廷臣议削夺诸藩更置守臣乃以昺为北平布政使而以贵为都指挥使并受密命伺察燕事至则王称疾久不出谋甚秘昺知必有变乃部署在城七卫及屯田军士列九门防守燕将张玉朱能屡请王起兵建文元年七月六日会朝廷遣人逮燕府官校王伪缚官校置庭中将付使者绐昺贵入至端礼门为伏兵所执昺贵不屈死张玉等遂率勇士攻九门克其八独西直门不下都指挥彭二跃马呼市中曰燕王反从我杀贼者赏集兵千余人将攻端礼门王遣健士格杀二兵散尽夺九门初昺被杀尸得还葬靖难后族昺家焚杀其近戚程亨等并出昺尸焚之福王时赠昺太子太保工部尚书谥节愍贵英山伯谥勇愍二舒城伯谥武壮　　葛诚　卢振　余逢辰　杜奇
按明外史本传诚未详何许人为燕王府长史建文初王使诚奏事京师帝召见问府中事诚具以实对遣还王佯病盛暑拥炉坐呼寒昺贵等入问疾诚言王实无病宜为备诚又密疏闻帝得燕密谋踪迹即发符逮府官校昺贵既死诚以与谋被杀护卫指挥卢振受昺贵指与诚为内应至是亦死与诚俱族余逢辰者字彦章宣城人有学行为燕府伴读王信任之以故得闻异谋乘间力谏知变将作贻书其子誓必死及兵起复泣谏言君父两不可负死之北平人杜奇燕王起兵征才隽士入府奇极谏当守臣节王怒立斩之福王时赠诚大理少卿谥果愍振都督同知逢辰苑马少卿谥忠愍奇翰林检讨谥贞直　　宋忠　余瑱　彭聚　孙泰按明外史本传忠不知何许人洪武末为锦衣卫指挥使百户有非罪论死者忠疏救御史劾之太祖曰忠率直无隐为人请命何罪为并宥百户寻为佥都御史刘观所劾调凤阳中卫指挥使三十年平羌将军齐让征西南无功以忠为参将从将军杨文讨之师旋复官锦衣建文元年忠以都督奉敕总边兵三万屯开平悉简燕府护卫壮士从忠听忠节制又以都督徐凯屯临清耿瓛屯山海相为掎角北平故有永清左右卫忠调其左屯彰德右屯顺德约张昺谢贵葛诚为内应以图燕燕王杀昺等起兵忠率兵至居庸关关已夫守不得进退保怀来燕王度忠必争居庸率精兵八千卷甲倍道趋怀来获谍者言忠谓将士尔等家在北平者并为燕屠灭盍努力复雠报国恩燕王急令其家人张故旗帜为前锋呼其父兄子弟相问劳诸将咸喜曰我家固亡恙宋总兵欺我倒戈走忠仓卒布阵未成列燕王一麾渡河鼓噪进忠败死之忠之守怀来也都指挥余瑱彭聚孙泰与俱及战瑱被执不屈死泰中流矢血被甲裹创力斗与聚俱陷阵亡当是时诸将校为燕所俘者百余人皆不肯降以死惜姓名多不可考福王时赠忠寿昌伯谥壮愍瑱东阳伯谥翼愍泰象山伯谥勇愍聚左都督　　卜万　马宣　曾浚　朱鉴
按明外史本传万不知何许人建文初以都指挥守大宁燕师起万与都督刘真陈亨出兵扼松亭关亨欲降燕畏万不敢发燕行反间贻万书盛称万极诋亨厚赏所获大宁卒缄书衣中俾密与万故使同获卒见之卒问守者守者曰遣归通密书于卜都司以故得厚赏卒跪告守者请俱遣冀得赏而竟不与赏不得赏者发其事真亨搜卒衣得书遂执万下狱死籍其家已而燕王袭破大宁真亨还救亨遂袭走真以降当大宁未破时守蓟州者有都指挥马宣张玉谓燕王曰蓟州外接大宁兵多骑士三河潞河跃马可渡不亟攻之为后患会宣发兵将攻北平与燕兵战于公乐驿而败退保蓟州与镇抚曾浚城守玉等急攻城宣出战被擒骂不绝口与浚同不屈死时守大宁者有指挥使朱鉴亦力战不屈死福王时赠宣全椒伯谥忠壮万左都督鉴含山伯谥壮烈浚指挥　　瞿能　滕聚　庄得　楚智　皂旗张　王指　　挥按明外史本传能合肥人父通以开国功累官都督佥事能嗣官以四川都督指挥使从蓝玉出大渡河击西番有功又以副总兵从都督聂纬讨建昌叛酋月鲁帖木儿又从玉破贼双狼塞燕师起从李景隆为裨将攻北平与其子率精骑千余攻张掖门垂克景隆忌之令候大军同进于是燕人夜汲水沃城方大寒冰凝滑不可登景隆卒致大败已又从景隆进驻白沟河与燕师战能父子奋击所向披靡日暝各收军明日复战燕王几为所及王急佯招后军以疑之得脱去薄暮能复引众搏战大呼灭燕斩馘数百指挥俞通渊滕聚复率众来会会旋风起王突入驰击遂斩能父子通渊聚俱死精兵万余人并没南军由是不振福王时赠能平阳伯谥襄烈聚都督同知通渊别有传时与北兵战死者有宋忠麾下都指挥庄得怀来之败得一军独全后从盛庸战夹河斩燕将谭渊已而北兵以骁骑乘暮掩击得力战与楚智皂旗张皆死焉智亦都指挥尝从冯胜蓝玉出塞有功建文初守北平寻召还从李景隆率骑兵战辄奋北人望旗帜股栗至是马陷被执死皂旗张逸其名或曰张能力挽千斤以都指挥充偏将每战辄麾皂旗先驱军中呼皂旗张战死时执皂旗不仆而王指挥者临淮人国初功臣子常骑小马军中呼小马王战白沟河被重创脱胄付其仆曰吾为国死以此报家人立马植戈而死二人死尤异云福王时赠得分水伯谥勇愍皂旗张淳安伯谥英烈智左都督小马王都督同知　　俞通渊
按明外史俞通海传通海弟通渊以父兄故充参侍舍人从大将军徐达征秦陇燕赵以功授都督府佥事征哈剌哈至捕鱼儿海获酋长人畜甚众练军荆州转粟二十万石饷江西又征都匀龙场诸蛮峒克辰沅宝庆俘获多洪武二十五年封通渊越嶲侯食禄二千五百石予世券率师讨建昌叛贼城越巂明年坐累罢侯遣还里建文元年召为豹略卫指挥使战没白沟河子翊先卒次靖嗣官福王时追赠通渊嶲国公谥襄烈　　叶方茂
按汝宁府志方茂光州人靖难兵起方茂官北平布政抗节力谏阻其前锋不听乃自持铁杵奋击误中副车上怒斩之　　万锺
按明外史万斌传斌子锺袭龙骧卫副千户数从征有功迁宁波卫指挥佥事赐诰世袭自是为宁波人建文元年燕师起从长兴侯耿炳文北征力战于大兴之花园死之　　储福
按明外史本传福无锡人洪武中戍卒隶籍燕山卫以好义称燕兵起挈母妻以行仰天哭曰福虽一介贱卒义不为从逆之臣日夜号泣竟不食死妻范与其母营地葬之范时年二十居贫奉姑甚谨每哭其夫则走山谷中大号不欲姑闻之也有官闻其美而欲娶之已知其节孝状乃止一日范澣衣涧边见草生如席草因取织席鬻以养姑年七十余卒营葬庐于墓旁年八十余卒卒后席草不复生土人义之即其庐为祠祀之福王时赠福指挥使谥贞义妻赠淑人谥孝节　　倪谅
按逊国正气纪左护卫千户倪谅与卢振友善觇燕必变预告府中事逮官校于谅周铎等伏诛燕王恨之及靖难兵起谅逃捕至将杀责其不忠谅曰此政臣忠处族之壮者戍边瘴幼者刺离间亲王四字充锦衣卫鞍辔局军　　张昌
按逊国正气纪内官张昌一名长寿与段实素以忠义相勖耻与诸中官伍昌奉差为真定监军悉心防御既被执道死　　朱荣
按逊国正气纪荣都指挥守真定与燕兵屡战有功蹶被获愤呕而死　　花英　郑琦　王恭　詹忠
按逊国正气纪花英郑琦王恭皆都指挥使定州之役与指挥詹忠连阵敌燕既败绩俱被执送北平英自杀琦恭忠愤死于狱　　詹璟
按逊国正气纪璟指挥燕兵拔东平璟被执送北平道自杀　　唐礼
按逊国正气纪礼官都指挥徐凯沧州之败盛庸引兵出德州营于东昌令礼将骑兵殿后而以孙霖为先锋营滑口北兵夜袭破之礼被执不屈死　　薛鹏
弟
凤

按逊国正气纪指挥薛鹏与靖难兵战于汶上先胜后忽败被执送北平道卒弟凤自缢　　林真
按福建通志真字子纯闽县人洪武癸酉举人任濮州知州靖难兵入境大骂不绝绑桅杆上用乱箭射死　　黄铜
按福建通志铜字孔铸长乐人洪武庚午举人为光州守会靖难师至诏密戒诸将毋杀皇叔父铜愤且泣曰吾当奋死为之甘心族灰及舟战遂亲手矛前刺竟自蹶舟中不得中复陆战被获长笑杀死　　刘朴按宁波府志朴字维素洪武间由太学生授建章参军时海寇为难朴指示方略卒赖以安擢知获鹿县课农桑兴学校称治平第一靖难师起南下井陉平山诸邑皆望风归附朴曰小臣知有君知有君之父何知有君之叔山河自古归真主谁敢回天臣别人各行素心愿言涂地遂不屈而死　　向朴　郑恕　郑华
