<!-- { "loadSidebar": true } -->
按定海县志锦字朝章温州卫指挥佥事嘉靖癸未擢浙江备倭都指挥驻节定海是年夏两岛贡夷自郡城相雠杀焚掠郊原已乃抢舟突出关口锦仓卒督舟师追剿时远近士女避难入城者甚众锦谓掌印指挥李震与县令郑余庆曰以城守付二君惟百万生灵是图锦当讨贼遂与战于霍山洋自辰至申不解手发矢毙数贼俄舟乘风潮薄贼舟胶不可动适战棚陷士卒多坠水死贼踊跃过舟锦挥刃奋格力竭坠水呼曰受朝廷重寄惟有死耳竟殁于海台省交上其事诏进爵指挥使俾世袭焉　　王冕
按明外史忠义传冕字服周洛阳人正德十二年进士除万安知县宁王宸濠反列城长吏多奔窜冕募壮士从王守仁攻复南昌宸濠还兵鄱阳官军战不利冕献火攻策败其兵宸濠窘易小舟携宫女遁冕部卒棹渔舟追及之宸濠投水不死并宫女执送冕所冕以送守仁功未及叙坐他事落职世宗践阼录前功擢兵部主事巡视山海关嘉靖三年十二月辽东妖贼陆雄李真等作乱突入关从吏欲扶冕出走冕不可曰吾有亲在走安之急趋母所执兵以卫贼至母被伤冕奋前救之被执胁以白刃大骂遂见害诏赠光禄少卿有司祠祀　　胡景隆
按宝庆府志景隆邵阳人素负气谊有勇略为乡里推重嘉靖三年流贼入境郡委率领民兵追剿至燕子岩众见贼势猖獗皆奔溃独景隆奋勇拒敌格杀五六人因无救援遭重围遂罹害分守道王知府周厚敛葬之躬致祭于其家谓其人虽不外于匹夫而行实庶几于烈士云　　王以文
侄
用器

按长沙府志以文安化人嘉靖三年贼劫乡民以文率乡兵剿捕手刃四五贼乘胜追逐被贼邀击死之侄用器奋身赴难亦遇害知县邹山龄行勘遣祭其词曰伯有恤邻之义侄近顾亲之孝一举两得人情所难　　康钺
按临颍县志嘉靖三年剧贼为远迩患官兵捕之贼跃战屡克至是知县郑冔乃率数百人直抵巢穴众狼顾莫敢入惟钺持兵而进众生气百倍遂获贼数十钺竟遇害冔率合属哭奠葬焉　　阵琚　李松
按德庆州志琚字宗玉南宁人监生嘉靖四年判州事尽心民事愤罗旁猺贼为患与守备指挥李松往来江道未尝安居增立营堡以备寇发于南岸罗旁大历等地方设墟使州人与猺互易俟其狎而图之因往视焉适奸人泄谋贼乃衷甲于市中杀琚及松后灭贼总制王守仁命官以首级祭之祀忠景祠　　张永定子
环

按长沙府志永定安化人嘉靖丙戌十二都贼乱率兵剿之贼设伏邀击方阵而溃永定死子环来援亦被杀署县黄桂华遣祭曰父以义陨子以亲捐舍生取义尔父子全　　梁瑾
按金坛县志瑾山西临汾人由贡士嘉靖八年任居官清苦治园蔬以自给剔马政毒民诸弊时盐寇张甚奉檄进剿力战胜贼手殪数凶几获其魁忽暴风覆舟被害人以为生励清勤死忠国事给事中王煜为作悼文　　张九湖
按永宁州志嘉靖庚寅宁乡妖人聚众五百作寇张九湖年方十八力能挽六石硬弓谋勇兼全矢志逐贼相遇交锋之际其矢一发贼应弦而毙中伤者甚众贼皆惊愕殊死战我众遂溃九湖犹力拒矢竭乃遇害　　贺冕
弟璋
祥　珍

按宝庆府志冕邵阳人嘉靖十年流寇劫掠冕率弟璋祥珍四人奋勇御敌以后援不继俱死之　　陈永居
按延平府志嘉靖壬辰漳寇掠德化转掠其乡陈永居携兄子东行贼追及夹攻之时二侄在旁永居度不两全遣侄先逃独身当贼贼执之命跪弗屈抗声骂贼死　　焦勋
按茂州志勋州学生嘉靖癸巳五寨之变勋仗义赴之对垒抗敌而亡太史王元正作词吊之兵备韩璒榜其门曰死忠　　张永哲　张軏　张兰　张奎
按长沙府志永哲永定弟嘉靖癸巳新化流贼入境永哲率族兵张軏张兰张奎等御之势寡弗克俱死于阵者一门数十人知县刘汉遣祭曰战穷而死万古有誉较诸醉生超然独步　　裴化
按广信府志化字子韫贵溪人嘉靖间任华亭县漆木镇巡检时倭奴入寇化率兵御死之台使者验其伤云穿&#洞背则其对阵可知华亭人为塑像以祀焉　　李继孜
按章丘县志继孜少豪迈有胆力居尝大书王彦章豹死留皮人死留名嘉靖间应募北伐有功授济南卫左所镇抚又于苏州等处备倭至彩桃遇倭航力战而死加赠济南左所世袭百户　　彭应时
按山阴县志应时慷慨任侠好读孙吴书善射发必中又善舞大刀走马上下观者绝倒闲为古诗歌有奇气登嘉靖丙戌武科授镇抚会倭寇之乱督府统兵围贼于乍浦应时受命率步卒百人贼突围来应时仓卒遇之挟三矢杀三人贼既众士卒却且退应时怒骂独奋勇而前身被三十余创流血沁甲犹力战不屈马忽颠遂遇害　　张文英
按郧阳府志文英舞阳人嘉靖丙申领竹溪簿庚子冬有流寇二百余人掠鼓圆洞地文英率领乡兵往捕兵溃文英只身力战手格杀数十人贼众围之遂被执大骂不屈而死　　朱志清　彭珊
按宝庆府志朱志清彭珊俱邵阳开化乡人嘉靖二十年妖贼李承贤居开化山塘创庵饭僧习幻术与游僧某化艹龙变竹马诱谋作乱四起猖獗愚民多受符约独志清与珊奋勇抗敌力寡无援死之　　张世忠按永平府志世忠字显甫山海卫副千户忠貌不逾中人而神爽英发总发时以世冑育胶庠随袭职会武试登孙堪榜加授署指挥佥事寻掌卫篆迁秩守备天寿山历升大同中路参将严整步伍矢立战功调援有奇捷遂实授正千户未几西陲告急本兵疏名上请特命移守偏头关频年失利人为世忠危之世忠跃然曰此吾报国之秋也嘉靖二十一年太原警世忠与诸将分五哨进歃盟互援适遇敌于六支村世忠麾下健卒仅千人挺身血战自巳至酉矢石俱尽后援不至敌且增轻骑合围射世忠中额寻殪其马世忠犹跨墙对射矢透世忠衣袖死之事闻赐祭葬赠右都督谥忠愍　　王千觔
按揭阳县志翁万达传嘉靖甲辰八月夷大入寇万达麾兵鏖之夷创甚遁去有王千斤者力战死万达哭而敛之为文以祭归其棺具奏官其子立忠节祠祀焉　　陈舜
按永平府志舜抚宁卫指挥使任黄花镇守备嘉靖二十五年三月敌入寇舜奋身率轻骑持短兵截战敌众我寡死之事闻诏加都指挥佥事　　陈马儿
按平湖县志马儿乃一军士时成化十五年倭寇乍浦嘉靖二十四年倭贼四十余突至包家埭二十五年五月漳寇及崇明寇犯乍浦金家湾马儿率众等每遇贼必捷独被漳寇杀死随从者尽亡　　聂镛
按密云县志镛本邑人嘉靖二十九年遭兵变举家遇害祇遗幼子绪友人刘万里养教婚娶补弟子员万历六年知县张世则申请祠祀　　钱鲸
仆钱富
叶秀　冯德

按宁波府志鲸字叔鸣登嘉靖二十六年进士授中书舍人擢监察御史砥节台端为时所重按辽左威名赫然丁内艰服阕将赴京值倭寇越之高埠鲸乘官舫出圣浦猝与贼遇左右曰从舟尾逸尚可免鲸叱曰吾宪臣义不径宝乃张灯正席绯衣危坐贼入厉声叱之贼将剸刃其仆钱富叶秀冯德争以身捍卫遂主仆俱死后贼寇盘门急夜惊曰钱御史领兵至矣走大湖绝地为官兵所歼　　林大有
父训　从父
谏　弟大学

按福建通志大有永福人邑诸生嘉靖间倭陷县大有偕知县周焕坚守南门城破血战死祖母王氏年八十二父训诸生从父谏弟大学及僮仆数人同日以殉　　胡有耀
按同安县志有耀字子谦邑庠生嘉靖间倭寇至其乡有耀散财结社以御之度力屈令其妻子宵遁谓之曰吾与众盟义无独去明日率其徒与乡人并力为拒贼计以脱诸妇人老力罢为贼所执骂不绝口被戮独惨事闻赠州同知得祀于乡贤给其子冠带　　陈一道
仆
子义

按太平府志一道字邦绪福建晋江人嘉靖间任芜湖县丞在任勤于职业虽起家刀笔而礼贤好学恂恂如书生倭寇犯境承檄南陵防剿众皆奔窜一道鼓勇当锋以孤悬被害其仆子义赴援遂死贼手士民感泣当道奏闻赠应天府通判荫子宗尧入监子义亦赠应天府经历立祠县治东祀之　　王梦麒
仆王宁
　王寿

按辰州府志梦麒其先武进人祖斌以武功授辰州指挥同知遂家焉梦麒嘉靖中倭贼直犯吴越福建等处诏选武臣征剿为众所推梦麒毅然而往曰空抱埋轮恨常怀裹革盟至崇安斩首四十级嗣历建阳汀州兴化战数胜已而朱相等先约救援竟悖之势孤为贼所乘而殁其仆王宁王寿皆死之抚臣上其事赠都督同知荫一子世袭指挥佥事立祠岁祀于死所辰亦建祠焉　　董巡检
按易水县志嘉靖庚戌土寇师尚诏陷郡时有董巡检率众拒贼被贼支解　　李允简
按明外史忠义传允简字可大融县人曾祖芳祖序皆进士芳云南右布政使序吏科给事中父镛举人允简举嘉靖十六年乡试以会试乙榜历潼川夷陵二州学正除内江知县公廉自将缙绅请寄无所得岁大旱徒步祷赤日中令儿童歌曰旱既太甚治非其人宁祸其身勿病其民三日霖雨沾足学士茶陵张治从吏部乞为州守乃擢茶陵知州至则均徭赋剔奸&#豪民敛迹秩满当迁治时居内阁复言于吏部乞再留一年俟黄册之成部从之逾期始改云南府同知摄澄江府事吏事精练豪家夺民产者断归之民擢思州知府孤城多寇遣其孥归独与孙炳文居会铜仁筑城上官以命允简暨城成还任五日麻阳苗龙许保等伪为哨兵突入城杀掠允简与炳文皆被执留二日劫以归巢苗每执长吏必求厚赎上官幸朝廷不知也率许之以为常允简谓天子命吏为贼劫质何面目复临士民传语守将石邦宪亟进兵勿以我为念邦宪不应乃自出盘山关至岭塞崖高水深遂自投下贼惊共拽之出气息仅属弃之涂而去思人舁还至清浪卫遂卒时嘉靖三十年四月也事闻诏赠贵州按察副使赐祭葬官其一子　　高鹄按云南通志鹄上舍生多谋干善骑射常分捕诸夷敛迹不敢为寇嘉靖三十年元江之变布政使徐樾遇害鹄奋身赴救死之事闻优恤其后　　王廷辅
按海康县志廷辅素有介操勇略过人嘉靖三十年毛贼犯海康城廷辅统军督战身先犯敌矢尽力穷殁于战当道嘉其义给田以葬崇祯间升祀于忠义祠给田以祭　　陈善道
按仁和县志善道景陵人世杭州前卫指挥佥事少以诸生嗣世官中武举嘉靖三十一年为浅船把总时寇起海上巡抚命将未有所属指挥崔继宗者善道妇翁也欲代其职极荐善道武勇巡抚遂以属焉善道仓卒率兵走七十里战赭山下败死报至其父凤方宴客惊问创在背乎抑前也报者曰前负伤死耳凤曰若是则死忠矣吾虽失壮子奚痛事闻诏恤其家仍立祠祀之　　张治　宰夫　彭趐　田灾　火斌
