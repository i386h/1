<!-- { "loadSidebar": true } -->
按处州府志育才遂昌人政和中为武学生膂力绝伦方腊叛与邓熹父子集趫壮相掎角邑人恃以不乱时松阳群盗侵掠及邑乃率所部格于孟山前贼势张甚手射杀数辈死于礨下闻者莫不叹息　　彭汝方按宋史彭汝砺传汝砺弟汝方字直老以汝砺荫为荥阳尉临城主簿汝砺卒弃官归葬丰稷留守南京辟司录宣和初通判衢州使者疏其治状擢知州事方腊起睦之青溪与衢接境寇至无兵可御众望风奔溃汝方独与其僚段约介守孤城三日而陷骂贼以死年六十六徽宗褒叹之超赠龙图阁直学士通议大夫谥曰忠毅官其家七人　　宋旅
按宋史忠义传旅字庭实莆田人第进士累官奉议郎知剡县方腊既陷歙睦杭衢婺五州且犯越越盗亦起应之县吏多遁旅遣妻子浮海归闽独与民据守以忠义激劝部勒队伍为豫备计俄而盗众大至躬率壮锐冒矢石虽颇杀获终以力不敌遂死之越帅刘韐上其事诏赠朝散郎录其四子　　丁仲修　陈华　张理　李振　辅褒
按宋史忠义传仲修字敏之温州人方腊党俞道安陷乐清将渡江巡检陈华往捕死之先锋将张理同李振出南门迎敌渡人接桥桥断马蹶溺死贼至帆游夏祥遣辅褒迎战数十合褒死之仲修帅乡兵御诸乐湾乡兵失据而散仲修以余兵与贼战力屈乃死　　项德
按宋史忠义传德婺州武义人郡之禁卒也宣和间盗发&#源明年陷婺而邑随没德率败亡百人破贼因据邑之城隍祠自二月讫五月东抗江蔡西拒董奉北捍王国大小百余战出则居选锋之先入则殿后前后俘馘不可胜计贼目为项鹞子闻其钲则相率遁去方谋复永康诸县而官兵至德引其众欲合会贼尽锐邀之黄姑岭下德战死邑人哭声震山谷图其像岁时祭之　　董公健
按绍兴府志公健字伯强新昌人宣和庚子冬方腊起桐庐蔓延新昌官吏奔窜莫敢当公健慷慨率子弟聚里中万人驭以纪律遂破贼焚其寨斩首千级境内复安王师讨剡西贼檄公健为先锋公健藉累胜之威轻视贼以数百当数千杀获颇众已乃王师不进势孤援绝公健度事不可为呼众语曰大丈夫宁以义死不可以不义生遂自杀人皆叹息垂涕赠武功大夫汝州团练使官其诸子　　翁开
按袁州府志开寿昌人登政和五年进士宣和二年摄青溪尉方腊寇起领所部与贼战不胜被执骂贼而死郡人郑范为之传　　王行之
按太平县志行之字才仲少补上庠恩奏授迪功郎婺州司士曹事宣和三年方腊党寇婺官吏皆遁行之曰吾狱官也死分耳遂遇害事闻赠通直郎　　梅溶按金华府志溶其先吴兴人五代时有梅耸者始避地来迁浦阳溶以儒受荐为单州助教年七十余摄松阳丞宣和二年冬盗发青溪据歙睦遂破杭明年春婺衢处相继陷兵及境溶势不能敌死之从子执礼言于朝官其二子敦时敦成敦时后为遂安令　　许琼按金华府志琼字世英东阳人刚毅有力善骑射微时尝毁淫祠而疠疫息人咸敬之宋宣和中邑怀德乡寇起琼集民壮攻讨之乡赖捍卫随奉檄援郡城有功上其事补秉义郎摄郡事既而睦寇入境屡挫其锋久之兵食不继而盗益兵攻城琼力战死之尸犹僵立如生能载所乘马而归至今庙食于乡子孙繁衍为邑巨族　　曹夫
按江南通志夫黟人登崇宁第任本州通判方腊之乱死于官　　詹良臣
按宋史忠义传良臣字元公睦州分水人举进士不第以恩得官调缙云县尉方腊起其党洪再犯处州守贰俱弃城遁又有他盗霍成富者用腊年号剽掠缙云良臣曰捕盗尉职也纵不胜敢爱死乎率弓兵数十人出御之为所执成富诱使降良臣曰汝辈不知求生顾欲降我邪昔年李顺反于蜀王伦反于淮南王则反于贝州身首横分妻子与同恶无少长皆殊死旦暮官军至汝肉饲狗鼠矣贼怒脔其肉使自啖之良臣吐且骂至死不绝声见者掩面流涕时年七十二徽宗闻而伤之赠通直郎官录其子孙二人　　江仲明　蒋煜按宋史忠义传仲明台州人宣和寇乱载老母逃山涧中猝遇寇于东城之冈逼使就降仲明义不辱奋起骂贼卒死之丞相吕颐浩诔以文有蒋煜者州之仙居人有文学寇欲妻以女煜拒之胁以拜亦不从寇曰吾戮汝矣煜伸颈就刃詈声不绝而死　　王衡
按临海县志衡字平仲大观中举八行操守贞介死于方腊之乱贼首闻之自戮其党数人曰何敢杀王佛子　　毛
按衢州府志字叔缜晚以特恩为歙士曹睦寇攻城官吏皆遁曰吾职司寇狱有系囚谊不可去乃摄州事时二子贡辟雍即遣人持狱印缒城以出令献于朝城陷坐府上贼胁使降不屈骂贼不绝口婴刃而死妻钱氏弗忍去妇掖其姑又弗忍去卒遇害事闻赠朝请郎官其后二人　　祝汝秩
按处州府志汝秩字君礼丽水人宣和中方腊起睦州寇诸郡汝秩诣阙上书乞为讨贼先锋补承信郎即领兵解郭太尉围破仇道人洞至台州复捕腊余党竟为贼所害　　恬
失
姓

按西安县志恬字彦强元丰进士尚廉逊任推官摄西安尉死睦寇之难特赠通直郎官其子清时与甥邓瑞　　方琼
按通城县志琼宣和间命为颠夷将军戮力防御辛死国难葬龙印石立庙&#鸣岭下祀之　　唐敏求
按宋史忠义传敏求字好古太平当涂人宣和六年进士调德化主簿盗起敏求挺身率众捍贼度力不能支谕以祸福贼愤诋触噪而前遂遇害事闻加赠升朝官仍补其子楠将仕郎　　孙翊
按山西通志翊宣和末知朔宁府被命救太原时敌张甚或言不若引兵北捣云中翊曰此策甚善奈违君命因冒围至城下张孝纯不肯启门遂力战死之　　林师益弟师舜
　师皋

按福建通志师益仙游人以父豫任补&#泽尉上书论边防利害时以师益所论多可采充守御后军统制杨时在讲筵奏师益晓达军政授第一正将已而召入援行次封丘遇敌至师益谓其副曰彼众我寡其吾致命之秋乎力战死之弟师舜师皋亦死王事　　张忠辅　折可与按宋史忠义传忠辅宣和末为将同崔中折可与守崞县金人来攻婴城固守率士卒以死拒敌中度不可支有二心忠辅宣言于众曰必欲降请先杀我中设伏绐约议事斩忠辅首掷陴外以示金人既开城门可与不屈见杀可与兄可求建炎中言于朝官可与之子五人而忠辅不与士论惜之　　傅察
按宋史忠义传察字公晦孟州济源人中书侍郎尧俞从孙也年十八登进士第蔡京在相位闻其名遣子鯈往见将妻以女拒弗答调清州司法参军历永平淄川丞入为太常博士迁兵部吏部员外郎宣和七年十月接伴金国贺正旦使是时金将渝盟而朝廷未之知也察至燕闻金人入寇或劝毋遽行察曰受使以出闻难而止若君命何遂至韩城镇使人不来居数日金数十骑驰入馆强之上马行次境上察觉有变不肯进曰迓使人故例止此金人辄易其驭者拥之东北去行百里许遇所谓二太子斡离不者领兵至驿道使拜察曰吾若奉使大国见国主当致敬今来迎客而胁我至此又止令见太子太子虽贵人臣也当以宾礼见何拜为斡离不怒曰吾兴师南向何使之称凡汝国得失为我道之否则死察曰主上仁圣与大国讲好信使往来项背相望未有失德太子干盟而动意欲何为还朝当具奏斡离不曰尔尚欲还朝邪左右促使拜白刃如林或捽之伏地衣袂颠倒愈植立不顾反复论辩斡离不曰尔今不拜后日虽欲拜可得邪麾令去察知不免谓官属侯彦等曰我死必矣我父母素爱我闻之必大戚若万一脱幸记吾言告吾亲使知我死国少纾其亡穷之悲也众皆泣是夕隔绝不复见金兵至燕彦等密访存亡曰使臣不拜太子昨郭药师战胜有喜色太子虑其取且衔往忿杀之矣将官武汉英识其尸焚之裹其骨命虎翼卒沙立负以归立至涿州金人得而系诸土室凡两月伺守者怠毁垣出归以骨付其家副使蒋噩及彦辈归皆道不屈状赠徽猷阁待制察自幼嗜学同辈或邀与娱嬉不肯就为文温丽有典裁平居恂恂然无喜愠色遇事若无所可否非其意崒然不可犯恬于势利在京师故人鼎贵罕至其门间一见寒温谈笑而已及仓卒徇义荦荦如此闻者哀而壮之时年三十七干道中赐谥曰忠肃　　朱昭
按宋史忠义传昭字彦明府谷人以效用进累官秉义郎浮湛班行不自表异宣和末为震武城兵马监押摄知城事金兵内侵夏人乘虚尽取河外诸城镇震武距府州三百里最为孤绝昭率老幼婴城敌攻之力昭募骁锐兵卒千余人与约曰贼知城中虚实有轻我心若出不意攻之可一鼓而溃于是夜缒兵出薄其营果惊乱城上鼓噪乘之杀获甚众夏人设木鹅梯冲以临城飞矢雨激卒不能施然昼夜进攻不止其酋悟儿思齐介冑来以毡盾自蔽邀昭计事昭常服登陴披襟问曰彼何人乃尔不武欲见我我在此将有何事思齐却盾而前数宋朝失信曰大金约我夹攻京师为城下之盟画河为界太原旦暮且下麟府诸垒悉已归我公何恃而不降昭曰上皇知奸邪误国改过不吝已行内禅今天子圣政一新矣汝独未知邪乃取传禅诏赦宣读之众眙服其勇辩是时诸城降者多昭故人从旁语曰天下事已矣忠安所施昭叱曰汝辈背义偷生不异犬彘尚敢以言诱我乎我唯有死耳因大骂引弓射之众走凡被围四日地多圯坏昭以智捕御皆合法然不可复支昭退坐厅事召诸校谓曰城且破妻子不可为贼污幸先戕我家而背城死战胜则东向图大功不胜则暴骨境内大丈夫一生之事毕矣众未应昭幼子戏阶下遽起手刃之长子惊视又杀之径领数卒屠其家人舁尸纳井中部将贾宗望母适过前昭起呼曰媪乡人也吾不欲刃请自入井媪从之遂并覆以土将士将妻孥者又皆尽杀之昭谓众曰我与汝曹俱无累矣部落子有阴与贼通者告之曰朱昭与其徒各杀其家人将出战人虽少皆死士也贼大惧以利守兵得登城昭勒众于通衢接战自暮达旦尸填街不可行昭跃马从缺城出马蹶坠堑贼欢曰得朱将军矣欲生致之昭瞋目仗剑无一敢前旋中矢而死年四十六　　史抗
按宋史忠义传抗济源人宣和末为代州沿边安抚副使金人围代急抗夜呼其二子稽古稽哲谓曰吾昔语用事者雁门控制一道宜择帅增戍以谋未形之患若使横流则无所措矣言虽切皆不吾省今重围既固外援不至吾用六壬术占之明日城必陷吾将死事汝辈亦勿以妻子为念而负国也能听吾言当令家属自裁然后同赴义二子泣曰唯吾父命明日城果破父子三人突围力战死于城隅　　孙益　孙谷
按宋史忠义传益不知其所以进宣和末以福州观察使知朔宁府被命救太原时敌势张甚或言不若引兵北捣云中彼之将士室家在焉所谓攻其所必救也益曰此策固善奈违君命因跃马冒围至城下张孝纯不肯启门遂死之益天资忠勇每倾赀以赏战士能得人死力小鞠为边患遣将致讨益子在行间师无功益谓子必死朝廷闻之恤录其孤甚厚其子遣信至益所报平安益怒其子不能死以状自列尽上还官所赐而斩其持书来者初益在朔宁察郡人孙谷可用奏为掾属待之异于常僚益出师属以后事益死敌骑来攻且别命郡守众议欲开关迎之谷争弗得叹曰吾身已许国又不忍负孙公之托诸人不见容是吾死所也或举刃胁之无慑容遂见杀　　祁翊
按宋史徐徽言传翊宣和末知朔宁府救太原死于阵　　郭浒　朱友恭
