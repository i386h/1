<!-- { "loadSidebar": true } -->
按明外史忠义传周卜历陈心学皆郏县人心学铨授知县不谒选而归卜历举崇祯三年乡试知内黄以父丧旋里十五年李自成陷郏县执心学欲官之不从被杀问卜历曰吾以母老在此若欲仕何里居为自成曰汝不愿仕何以官内黄曰时父在母未老也自成曰为我执知县可贷汝死曰戕人以利己仁者不为自成怒遂杀之有李得笥者窦丰举人城陷短衣杂众中被执贼谋主牛金星尝举于乡劝贼重用举人故贼所至即搜举人官之或劝得笥自言不听贼役使之又不从伺贼寐将刺之贼妇大呼贼觉乃被杀或语贼曰此举人也贼惧弃其尸而去　　汪乔年　张国钦　孙兆禄　李可从　张凤　　豸按明外史本传乔年字岁星遂安人天启二年进士授刑部主事历郎中以母忧去崇祯二年服阕起官工部在道迁青州知府洁己爱民属县征赋例以十之一输府乔年严却之&#政勤敏案无留牍奸人郑日就自称工部员外郎率其党数十人乘舆张盖来开银矿乔年察其伪发之皆抵罪四年举治行卓异监视中官吕直体拟督府乔年独与抗礼直重其清操不敢较六年迁登莱兵备副使乔年素不通苞苴至是有所赠遗悉受之既抵莱州值城围初解物力大屈尽出所受赀市马募兵缮城治械残郡复完以亲老乞终养归父服除起官平阳寻迁陕西右参政兼副使提督学校十三年复举卓异就迁陕西按察使时巨寇方张岁复大侵乔年积谷平粜劝藩王督抚以下及巨室协助全活甚多明年擢右佥都御史巡抚其地未受敕闻李自成谋入关即率诸将赴商洛与士卒露处设险堵御贼知有备不敢进八月返西安未旬日闻张献忠寇郧西亟移驻山阳遏之九月总督傅宗龙败没于项城诏擢乔年兵部右侍郎总督三边军务代之时自成势益炽中州为墟项城之败关中精锐丧失殆尽而大将骄恣不用命中枢又寡筹略乔年收集散亡征调边卒仅得三万人日夕搜讨军实为平贼计而中枢以河南事急促出关赴援乃以十五年正月誓师率总兵贺人龙郑嘉栋牛成虎驰出潼关时贼围左良玉于郾城甚急乔年议趋襄阳约良玉内外夹击乃留步兵火器于洛阳简精骑万余兼程而进襄城时已陷贼其士民日望官军拯己乔年以二月十二日驰入之贼闻解良玉围以数十万众来迎乔年亟勒兵驻城外人龙等三帅未阵先奔诸军大溃乔年叹曰此吾死所也率麾下千余人入城拒守城无守具贼凿城为穴置火药其中火发城裂乔年令城中穿阱随贼所凿以长矛刺之贼死甚众凡五昼夜火药矢石皆尽援兵不至贼觇乔年纛所在举炮击之雉堞尽碎左右泣请避乔年怒以足蹴其首曰汝畏死我不畏死也守益固十七日城陷犹督兵巷战手刃三贼乃引刀自刭不殊为贼所执大骂贼怒割其舌磔杀之乔年清苦自励恶衣菲食不识人世纷华事之官祇携二仆不以家累自随其去青也士民为立祠其后襄城亦祀之一时同死者副将张国钦党威监纪西安同知孙兆禄材官李可从襄城典史赵凤豸初乔年之抚陕西也奉诏发自成先冢诇得其族人为县吏者挞掠之其人言去县二百里乱山中有聚而葬者十六冢中有一冢始祖也相传穴为仙人所定有铁灯檠照大圹中曰铁灯不灭李氏当兴如其言迹之山径仄险林木晦黑果得李氏村村旁累累十六冢中一冢发之有蝼蚁数石火光尚荧荧然斫其棺骨青黑色毛被体而黄脑后一穴如钱大中盘赤蛇长三四寸有角见日而飞高丈许以口迎日色而吞咋者六七反而仍伏乔年函颅骨并蛇腊之以闻自成知而憾甚故致死于乔年云　　党威　樊来保　艾万年
按陕西通志威字振宇神木人幼负勇力便弓马以西安参将立战功见重于经略丁启睿从戎奏凯严明慈惠一时倚为名将崇祯十五年督师汪乔年统兵二十万至河南剿李自成威以中军副将进秩总兵赐蟒玉同四总兵十副将当贼八十万众一日十七战威冲锋履刃身被十余创良久乃苏及贼势日盛乔年移驻襄县为持久之计威与曹文诏以兵万余卫之贼又修攻具威且战且守城中乏食威见势不可支乃进曰贼驱饥民为兵我即大肆杀戮何忍且城中无见粮不如暂退关中休养再简劲兵以殄渠魁余党不足平也乔年不可及贼围急乔年知事去欲自尽威泣劝乃止旋登城见贼帅旗在南威引精锐二十骑出西门从间道冲其营斩左右数十人夺帅旗而还次日势益危威又率千余骑出东入南出西入北突贼营当者无不披靡杀贼虽众而血汗已竭每以不得斩贼帅为恨食尽外救不至城陷乔年自缢威复持佩刀格战贼弓弩乱发矢下如雨被数创自刎尸不仆者移时贼惊以为神又有副总兵樊来保及神木副总兵艾万年与李贼战于巴家寨死之　　马鸣节
弟
鸣廉
按延安府志鸣节世袭榆林百户赋性忠勇贼兵攻城将陷鸣节聚室中木器环妻孥于中举火焚之复出持刀巷战杀伤数十人力竭顾视其家火愈烈还入火中以死弟鸣廉为督师汪乔年中军乔年被围于襄县时鸣廉单骑驰救出入贼垒者三亦没于阵　　桂振焘按潜山县志振焘三举乡宾两赈饥荒县令柯郡侯杨皆旌焉壬午春被贼执逼降不屈大骂而死越旬子应昌归敛颜色如生　　王孟超
按武进县志孟超天启壬戌武进士为洞庭都司佥书崇祯十五年三月岳州平江县山寇甘明阳等数千人侵岳时会剿诸将畏贼不敢进沅抚陈睿谟檄孟超往孟超奋身搏战斩贼首数十级贼众合围被执骂不绝口贼杀之悬首树杪犹怒目瞋视抚按具题请恤赠游击将军荫一子为小旗　　何　左相申　吴巡检　唐良锐　胡渊按明外史忠义传燮字中理晋江人举于乡历知灵山桂东二县崇祯中为亳州知州州自八年以后流贼土寇交横益以饥馑居民死徙过半燮尽心拊循营战守具甚备未几山东河南土寇迭至燮战卢家庙生擒贼魁二人刳其肠示众抚降者数千人十五年二月李自成陷河南居民尽室逃城空不能守贼至执燮欲降之骂不屈断足割胸而死悬首市上三日耳鼻犹动贼遂纵兵四出霍丘灵壁盱眙皆陷霍丘八年春尝陷至是再陷知县左相申率兵巷战力屈被执死之巡检吴姓者斗死灵壁知县唐良锐全州举人城陷抗骂死盱眙先被陷贼来寇士民悉走主簿胡渊不去或言君非正官盍避诸渊正色曰吾亦守土吏可偷生耶县故无城持至龟山寺力斗殪数人贼骇欲遁会马蹶被执奋骂而死渊永年人起家贡生　　赵兴基　郑元绶　赵之璞　程楷　胡守恒按明外史忠义传兴基云南太和人举于乡崇祯中为庐州通判贺一龙左金王等五大部据英霍二山久暑入秋出以为常山城长吏挈其印视事舟中滨江聚落荒梗无人居督师杨嗣昌遣监军佥事杨卓然招之受侮而返至是李自成张献忠大乱中原一龙等遥相响附十五年献忠为左良玉所败走与诸部合遂以三月攻舒城逾月城陷改为得胜州据之遣其党分掠旁邑游骑日抵庐州城下兴基与知府郑履祥经历郑元绶合肥知县潘登贵指挥同知赵之璞里居参政程楷分门守监司蔡如蘅贪戾民不附贼谍满城中不能知五月提学御史徐之垣以试士至献忠遣其下伪为诸生袭儒冠以入夜半举炮城中大扰之垣如蘅及履祥登贵&#缒城走兴基时守水西门闻变挺刃下戍楼与斗斩数人被创死元绶楷共守南熏门元绶力斗死楷不屈死之璞分守东门巷战死庐州城池高深八年春贼百方力攻知府吴大朴坚守不下后屡犯终不得志至是以计得之履祥登贵惧罪委之兴基总督史可法按问诸生胡来化曰失城守令非别驾也因其死而诬之何以慰忠魂励生者可法以其言闻乃治两人罪而赠兴基河南佥事楷光禄卿元绶亦赠恤方贼攻舒城县令适以忧去里居编修胡守恒与游击孔廷训督民兵共守守恒家富而吝乡里怨之会廷训纵所部淫掠士民遂叛降贼城将陷悍卒杀守恒朝中以为殉难超赠少詹事谥文节　　杨春芳　陈知训　沈鸿起　娄懋履
按明外史赵兴基传崇祯十五年三月贼陷庐州遂乘势连陷含山巢县庐江及无为六安又陷太湖知县杨春芳典史陈知训教谕沈鸿起训导娄懋履并死焉　　王恒言
按宁波府志恒言字仍默崇祯三年举于乡授馆陶教谕以文行训迪多士翕然宗之升荥阳知县清赋赈荒惠政浃于通邑流寇逼境恒言露宿城头竭蹶固守势孤援绝城遂陷贼胁降终不屈而死时崇祯壬午五月五日也荥人哀之与县尉共葬南郊外镌碑曰殉难岁时致祭焉　　张凤翮
按明外史司五教传里居参政张凤翮字健冲天启五年进士崇祯中官御史极论四川巡抚王维章贪劣而请召还给事中章正宸不纳出按云南还朝言陛下议均输再征一年民力已竭而讨贼诸臣泄泄沓沓徒糜数百万金钱帝纳其言敕兵部飞骑勒熊文灿进兵而张献忠已叛矣十五年迁浙江右参政未任擢右佥都御史巡抚江西为给事中韩如愈劾罢贼陷城胁之仕不屈死　　夏统春
按明外史忠义传统春字元文桐城人为诸生慷慨有才志输财入国学用保举授黄陂丞尝摄黄安黄梅二县事&#着廉能声崇祯十五年贼犯黄陂统春已迁涪州判官未赴乃督众拒守凡十五昼夜贼忽解去统春度贼必再至而众已疲甚休于家阅五日贼果突至城遂陷统春巷战力竭被执欲屈而用之统春指贼魁大骂贼怒断其右手复以左手指贼骂贼又断之骂不已乃割其舌剜其目犹以头触贼遂支解之　　刘禋
按明外史忠义传禋字诚吾中部人从高祖聪顺天巡抚高祖璋霸州知州祖仕刑部郎中以诤大礼廷杖后与定李福达狱下吏遣戍穆宗朝起太仆少卿年老不就父尔完历商丘名山知县有学行禋性刚介事亲孝母殁于名山四千里扶榇过剑阁云栈以肩任之父少寐爱听史记禋每夕朗诵俟父熟寝乃巳崇祯四年贼陷中部禋负父走免十四年由乡举授登封知县土寇李际遇申靖邦据山为乱禋练壮士数百且守且战寇不敢近十五年李自成陷其城禋被缚自成以同郡故欲降之禋叱曰岂有奕世清白吏肯降贼耶自成曰吾与若同乡今有事关中曷与我共事禋终不屈自成义之遣贼将反复说以数百言禋执弥厉乃见杀赠佥事　　陈显元
按明外史刘禋传显元由乡试副榜授新安知县恶衣粝食徒步咨疾苦饥寒者辄衣食之以城堞倾颓寇至必不能守率士民入保关门寨贼檄降立碎其檄及来犯死守月余力竭而陷见贼怒骂贼大杀寨中人厉声曰守寨者我也百姓何辜宁磔我贼益怒显元益骂遂支解而死是时流贼之乱河南最剧故其死事者最多巡按御史苏京奉诏录上凡二百四十有九人后所传不及百人盖武职及州县末秩举贡诸生所遗者几十之五六云　　王道纯
