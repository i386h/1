<!-- { "loadSidebar": true } -->
按福建通志升字孟高福州人入粟补吏靖康中多警升被檄部士卒戍楚州至昭信县适遇敌与战死于阵昭信赖以全事闻赠五官与一子恩立庙祀之　　叶&#按严州府志&#字勉叔寿昌人学通经传才兼文武宣和二年青溪方腊窃发与龙溪洪基护乡井有功授忠训郎湍州军马都监靖康二年金人犯京师与王时雍守东壁粘罕攻城甚急&#极力防御寻以城陷为金人所杀　　石昉　刘化源
按饶州府志昉字德辉乐平人登宣和六年进士授陇州司工曹事以靖康元年之官明年金兵入陕陜之官吏比比失守惟陇守刘化源誓死不去檄昉权倅与昉画地分守力不支金兵执之勒换授昉执不可尽室二十三人驱之北去拘置邠州洪皓留北与昉时相闻左右二帝于五国城与刘化源俱以不屈死之　　詹柽
按遂安县志柽字几先至弟也举进士官迪功郎教授孟州死于靖康之难　　安扶
按祥符县志扶焘子靖康时为给事中金入寇死之　　刘倚友按处州府志倚友字梦泽青田人登政和进士宰开封咸平间甚有声靖康间金人犯阙受檄为东壁弹劾官登城按视为金人所获胁使降倚友叱骂不绝口死之　　詹友
按缙云县志友以父适荫知雍州靖康中金人犯汴友从北狩金授以官不就死之　　曾悟
按宋史曾传从弟悟字蒙伯翰林学士肇之孙也宣和二年进士靖康间为亳州士曹金人破亳州悟被执抗辞慢骂众刃劘之尸体无存者妻孥同日被害年三十三　　李政　单
失
名

按宋史忠义传政为云骑第六指挥在京东立战功补官授河北将官冀州驻札靖康二年知州权邦彦以兵赴元帅府勤王金兵来攻政守御有法纪律严明军民皆不敢犯金屡攻城政皆却之夜捣其寨所得财物尽散士卒无纤毫入私家号令明赏罚信由是人皆用命俄攻城甚急有登城者政呼曰事急矣有能跃火而过者有重赏于是有十数人皆以湿毡裹身持仗跃火而过大呼力战金人惊骇有失仗者遂败走政大喜皆厚赏之未几政死城遂陷权知州事单某者不降自经死　　祝公明
子
陶

按宋史忠义传公明处州丽水人太原府盂县主簿靖康间金人犯河东令弃官去公明摄县事率保甲入援围守逾年城陷不屈子陶为唐州司户中原失守陶亦死官所建炎中赠公明承事郎　　李若水
按宋史忠义传若水字清卿洺州曲周人元名若冰上舍登第调元城尉平阳府司录试学官第一济南教授除太学博士蔡京晚复相子攸用事李邦彦不平欲谢病去若水为言大臣以道事君不可则止胡不取决上前使去就之义暴于天下顾可默默托疾而退使天下有伴食之讥邪又言积蠹已久致理惟难建裁损而邦用未丰省科徭而民力犹困权贵抑而益横仕流滥而莫澄正宜置驿求贤解榻待士采其寸长远见以兴治功凡十数端皆深中时病邦彦不悦靖康元年为太学博士开府仪同三司高俅死故事天子当挂服举哀若水言俅以幸臣躐跻显位败坏军政金人长驱其罪当与童贯等得全首领以殁尚当追削官秩示与众弃而有司循常习故欲加缛礼非所以靖公议也章再上乃止钦宗将遣使至金国议以赋入赎三镇诏举可使者若水在选中召对赐今名迁著作佐郎为使见粘罕于云中纔归兵已南下复假徽猷阁学士副冯澥以往甫次中牟守河兵相惊以金兵至左右谋取间道去澥问何如若水曰戍卒畏敌而溃奈何效之今正有死耳令敢言退者斩众乃定既行迭具奏言和议必不可谐宜申饬守备至怀州遇馆伴萧庆挟与俱还及都门拘之于冲虚观独令庆澥入既所议多不从粘罕急攻城若水入见帝道其语帝命何行还言二人欲与上皇相见帝曰朕当往明日幸金营过信而归擢若水礼部尚书固辞帝曰学士与尚书同班何必辞请不已改吏部侍郎三年金人再邀帝出郊帝殊有难色若水以为无他虑扈从以行金人计中变逼帝易服若水抱持而哭诋金人金人曳出击之败面气结仆地众皆散留铁骑数十守视粘罕令曰必使李侍郎无恙若水绝不食或勉之曰事无可为者公昨虽言国相无怒心今日顺从明日富贵矣若水叹曰天无二日若水宁有二主哉其仆亦来慰解曰公父母春秋高若少屈冀得一归觐若水叱之曰吾不复顾家矣忠臣事君有死无二然吾亲老汝归勿遽言令兄弟徐言之可也后旬日粘罕召计事且问不肯立异姓状若水曰上皇为生灵计罪己内禅主上仁孝慈俭未有过行岂宜轻议废立粘罕指宋朝失信若水曰若以失信为过公其尤也历数其五事曰汝为封豕长蛇真一剧贼灭亡无日矣粘罕令拥之去反顾骂益甚至郊坛下谓其仆谢宁曰我为国死职耳奈并累若属何又骂不绝口监军者挝破其唇噀血骂愈切至以刃裂颈断舌而死年三十五宁得归具言其状高宗即位下诏曰若水忠义之节无与比伦达于朕闻为之涕泣特赠观文殿学士谥曰忠愍死后有自北方逃归者云金人相与言辽国之亡死义者十数南朝惟李侍郎一人临死无怖色为歌诗卒曰矫首问天兮天卒无言忠臣效死兮死亦何愆闻者悲之　　李彦仙　贾何　阎平　赵成
按宋史忠义传彦仙字少严初名孝忠宁州彭原人徙巩州有大志所交皆豪侠士闲骑射家极边每出必阴察山川形势或&#敌人纵牧取其善马以归尝为种师中部曲入云中获首级补校尉靖康元年金人犯境郡县募兵勤王遂率士应募补承节郎李纲宣抚两河上书言纲不知兵恐误国书闻下有司追捕乃亡去易名彦仙以效用从河东军谍金人还复补校尉河东陷彦仙拔归道出陜以兵事见守臣李弥大弥大与语壮之留为裨将戍殽渑间金人再犯汴永兴帅范致虚合西兵入援彦仙遮说曰殽渑道隘难以众进不若分兵而前留其半于陕可为后图致虚怒其阻众罢遣之师至千秋府果败官吏皆遁时彦仙为石壕尉坚守三觜民争依之下令曰尉异县人非如汝室墓于是今尉为汝守若不悉力金人将尸汝于市众皆奋金人攻三觜彦仙战佯北金人追之发掩杀千计分兵四出下五十余壁初金人得陜用降者守之使招集散亡彦仙阴遣士&#其间金人不觉乃引兵攻其南郭夜潜师薄东北隅所纳士内应噪而入复陕州乘胜渡河列栅中条诸山旁郡邑皆响附分遣邵云等下绛解诸邑吏行文书请州印章彦仙曰吾以尉守此第用吾印事闻上谓辅臣曰近知彦仙与金人战再三获捷朕喜而不寐即命知陕州兼安抚使迁武节郎合门宣赞舍人彦仙搜军实增陴浚湟益为战守备尽取家属以来曰吾以家徇国与城俱存亡闻者感服邵兴在神稷山以其众来愿受节制彦仙辟兴统领河北忠义军马屯三门后赖其大复虢州金将乌鲁撒拔再攻陕彦仙极力御之金人技穷而去三年娄宿悉兵自蒲解大入彦仙伏兵中条山击之金兵大溃娄宿仅以身免授右武大夫宁州观察使兼同虢州制置彦仙度金人必并力来攻即遣人诣宣抚使张浚求三千骑俟金人攻陜即空城渡河北趋晋绛并汾捣其心腹金人必自救乃繇岚石西渡河道鄜延以归浚贻书劝彦仙空城清野据险保聚俟隙而动彦仙不从娄宿率叛将折可求众号十万来攻分其军为十以正月旦为始日轮一军攻城聚十军并攻期以三旬必拔彦仙意气如平常登谯门大作技乐潜使人缒而出焚其攻具金人愕而却食尽煮豆以啖其下而取汁自饮至是亦尽告急于浚浚间道以金币使犒其军檄都统制曲端将泾原兵来援端素疾彦仙出己上无出兵意浚幕官谢升言于浚曰金旦暮下陜则全据大河且窥蜀矣浚乃出师至长安道阻不得进裨将邵隆吕圆登杨伯孙自外来援间关伤仆仅有至者彦仙日与金人战将士未尝解甲娄宿雅奇彦仙才尝啖以河南兵马元帅彦仙斩其使至是使人呼曰即降前秩彦仙曰吾宁为宋鬼安用汝富贵为命强弩一发毙之设钩索日钩取金人舂斫城上杀伤相当守陴者伤夷日尽金益兵急攻城陷彦仙率众巷战矢集身如猬左臂中刃不断战愈力金人惜其才以重赏募人生致之彦仙易敝衣走渡河曰吾不可以身受敌人之刃既而闻金人纵兵屠掠曰金人所以甘心此城以我坚守不下故也我何面目复生乎遂投河死年三十六金人害其家惟弟夔子毅得免浚承制赠彦仙彰武军节度使建庙商州号忠烈官其子给宅一区田五顷绍兴九年宣抚使周辛请即陕州立庙名义烈后以商陕与金人徙其庙阆州干道八年易谥忠威彦仙颀而长面严厉不可犯以信义治陜犯令者虽贵不贷与其下同甘苦故士乐为用有筹略善应变尝略地至青涧猝遇金人众愕眙彦仙依山植疑帜徐据柳林解甲自如金人疑有伏引去彦仙追袭于隘躏死相枕关以东皆下陕独存金人必欲下陕然后并力西向彦仙以孤城扼其冲再逾年大小二百战金人不得西至城陷民无二心虽妇女亦升屋以瓦掷金人哭李观察不绝金人怒屠其城全陜遂没裨将邵云吕圆登宋炎贾何阎平赵成皆死并赠官录其家　　邵云
按宋史忠义传云龙门人金人陷蒲城云聚少年数百壁山谷时出挠之会邵隆起兵云往从之约为兄弟闻胡夜者众强乃举所部听命李彦仙尝假夜官夜意不满掠南原而去彦仙诱杀之云欲攻陕彦仙遣客说以义遂来归累有功官至武翼郎合门宣赞舍人城破被执娄宿欲命以千户长云大骂不屈娄宿怒钉云五日而磔之金人有就视者犹咀血喷其面至抉眼擿肝骂不绝　　吕圆登
按宋史忠义传圆登夏县人尝为僧后以良家子应幕捍金人淆渑间彦仙保三觜圆登归之功最多为爱将城垂破以兵来援身重创持彦仙泣曰围久不知公安否今得见公且死无恨创身方卧闻城陷遽起战死　　宋炎
按宋史忠义传炎陕县人蹶张命中补秉义郎先金人围城炎射死数百人比再围炎以劲弩数百发毒矢杀千余人城陷金人声言求善射者贵之炎不应力战死　　胡唐老　郑凝
按宋史忠义传唐老字俊明枢密副使宿之曾孙也崇宁间与弟世将同登进士第历南京国子博士知江陵县召为秘书省校书郎靖康元年擢殿中侍御史金人再犯京师攻围日急唐老请对曰城危矣康王北使为河朔士民留不得进殆天意也请就拜大元帅俾召天下兵入援宰相何是之遂遣秦仔持蜡书诣相州拜王河北兵马大元帅时朝廷趣西兵入卫而不立帅唐老疏乞命范致虚为宣抚使节制诸路以进不然必无功不听后致虚以孤军与金人战淆渑间它路兵不至遂败京城破金人搜括金银分命朝臣董之以台臣纠察唐老预焉出知无为军朝廷窜逐伪命之臣坐降二官先是金人怒民间多匿金银杖唐老几死以疾得免称臣于伪楚至是唐老不自言故例从贬秩三年知衢州苗傅败走以乱兵犯城唐老拒之会大雨雹城上矢石俱发贼不支遂解去以功擢秘阁修撰未几进徽猷阁待制充两浙宣抚司参谋官知镇江府兼浙西安抚使杜充降于金建康失守溃卒戚方等趣镇江城壁颓圯兵不满千独倚浙西制置韩世忠为重世忠复去唐老度力不敌因抚之无何方欲犯临安妄言赴行在请唐老部众以行唐老不从谕以逆顺祸福方众环胁之唐老怒骂方遂遇害诏赠徽猷阁直学士谥定愍时安抚司机宜郑凝亦以兵死诏官其家一人凝戬之孙也　　上官悟
按福建通志悟东京留守刘豫叛城陷遇害
　　李阶
按福建通志阶摄临安比较婺州卒陈通胁叛阶叱之遂遇害　　危一
按福建通志一光泽人家贫业樵靖康间二帝北迁一闻之哭三日骨立而死　　程次山
弟
次石

