<!-- { "loadSidebar": true } -->
按明外史濮英传光都昌人从徐寿辉起兵为宣慰元帅镇浮梁陈友谅弒寿辉光来降从大将军收浙西定中原守潼关有功为鹰扬卫指挥镇巩昌扩廓袭兰州光以兵赴援至马兰滩战败执徇城下光大呼曰我不幸被执公等坚守徐将军将大军旦夕至矣遂被杀赠怀远将军祀鸡笼山功臣庙　　黎
按临川县志字希少有经济至元末廷臣屡荐固辞洪武辛亥由明经博学除南宾主簿莅事廉明吏民畏服邻郡长宁近夷獠岁易五守皆为夷獠所逐部使奏可任诏为知州拨煨烬瘗遗胳流民四归夷贼解散岁余戎州贼入州境梅洞宁远贼应之攻州城率民兵出战自朝至晡势弱不支堕马大骂为洞贼所害吏目简居敬葬之宝屏山下州民祠祀之四川茶盐运判乐夔来援不及哭诗甚哀　　　　　　　管贞
按赣州府志贞字源清宁都人登洪武辛亥进士授阳谷县丞寇至竭力御之不克被执骂贼而死民哀悼之　　王纲
按明外史忠义传纲字性常余姚人与弟秉常敬常并以文学名纲善刘基语之曰老夫乐山林异时得志勿以世缘累我后基竟荐纲于太祖洪武四年征至京师年七十矣齿发如少壮太祖异之策以治道擢兵部郎潮民弗靖除广东参议督兵饷语所亲曰吾命尽此矣以书诀家人携子彦达行单舸谕降诸乱民还抵增城遇海寇曹真截舟罗拜愿得为帅纲谕以祸福不从则奋骂贼舁之去为坛坐纲日拜请纲骂不绝口遇害彦达年十六亦骂贼求死贼欲并杀之其酋曰父忠子孝杀之不祥令缀羊革裹父尸而出二十四年御史郭纯以闻诏立庙死所岁时祀之彦达以父荫当得官痛父终身不仕　　王名善　黄里
按明外史牟鲁传名善义乌人为高州通判海寇何均善被戮洪武五年其党罗子仁率众潜入城执名善不屈死里云内州同知洪武五年秋蒙古兵突入城里率兵巷战力屈死之　　陈刚
按宁波府志刚字子浩尝与友人傅恕穷日夜绩学期以科目自见造诣日深终不一践墙屋洪武五年征授延安神木令其地控西北边人民甚稀习尚桀&#刚徒步上任抚牧疲羸尤急于摧奸宄有小吏白敬臣素险黠刚欲谴之遂亡去引贼入寇逼令降刚大骂不屈曰汝奴致贼为逆吾与此邑同存亡恨不寸斩汝等贼夺刚所佩印杀之县随陷　　万斌
按明外史忠义传斌字文质定远人沉毅尚气质元季海内乱集壮士保障乡曲岁癸巳归太祖于濠从克滁和真三州授管军副千户镇滁后太祖用师江南江北州县多陷斌屡摧破邻寇孤城晏如守滁十三年始从征建宁洪武纪元从下中原调永平五年六月从宣宁侯曹良臣逐寇塞外大战于阿鲁浑河先登陷阵死之　　王袆
按明外史本传袆字子充义乌人幼敏慧长师黄溍学古文遂以文章名世尝游元都陈时务七八千言宰相格不以闻危素张起岩辈先后论荐之不报乃南归益着书名日盛太祖取婺州召见用为中书分省掾史征江西袆献颂太祖喜曰江南有二儒卿与宋濂耳学问之博卿不如才思之雄濂不如卿赐而遣之太祖创礼贤馆李文忠荐袆及许元王天锡召置馆中旋授江南儒学提举司校理父忧归服阕除侍礼郎兼引进使寻掌起居注已命同知南康府事赐金带宠之居官有惠政太祖将即大位召还议礼坐事忤旨出为漳州府通判洪武元年八月上疏言祈天永命之要在忠厚以存心宽大以为政法天道顺人心雷霆霜雪可暂不可常浙西既平科敛当减太祖嘉纳之然不能尽从也明年修元史命袆与濂为总裁书成擢翰林待制同知制诰兼国史院编修官奉诏预教大本堂每召对必赐坐久则赐食坐失朝降编修出使吐蕃未至召还五年正月太祖既平蜀议招谕云南会北平送云南使者苏成至乃元梁王把匝剌瓦尔密遣往漠北者即命袆赍诏偕往至则谕王以祸福王未决而元嗣君遣使脱脱征饷胁王以危言必欲杀袆王匿袆民间脱脱诮让王王不得已出袆见之脱脱欲屈袆袆叱曰天既讫汝元命我朝实代之汝爝火余烬敢与日月争明耶且我与汝皆使也岂为汝屈脱脱益詈王或曰两国交兵使在其间不从则遣之且王公素负重名不可害脱脱攘臂曰今虽孔圣义不得存袆顾王曰汝杀我大兵夕至汝祸不旋踵矣遂遇害时十二月二十四日也年五十有二梁王遣使致祭具棺衾敛之建文中袆子绅讼袆事诏赠翰林学士谥文节正统中改谥忠文成化中命建祠云南春秋奉祀绅字仲缙袆死时年十三长博学受业宋濂濂器之曰吾友不亡矣蜀献王聘绅待以客礼绅启王往云南求父遗骸不获即死所致祭述滇南痛哭记以归　　厉子温
按丽水县志子温以明经擢南京监察御史纠劾不避权要洪武癸丑命覆踏湖州水荒以实复命上曰先悉曰无尔独曰有莫不知所以者乎对曰天知地知臣知君独不知上忿其言过直斩之令检子温行箧止陈米三升出京省荒诗二律监刑官复述其临刑诗一首上痛惜如失卒查灾荒果如其言因御书于午门曰豪杰御史厉子温以励天下为人臣者　　吴云按明外史王袆传云宜兴人元待制仕太祖历官刑部尚书与礼部尚书陶凯并出为湖广参政洪武八年九月太祖议再遣使招谕梁王召云语之曰今天下一家独云南未奉正朔杀我使臣卿能为我作陆贾乎云顿首请行时梁王遣铁知院辈二十余人使漠北为大军所获送京师太祖释之令与云偕行既入境铁知院等谋曰吾辈奉使被执罪且死乃诱云令诈为元使改制书共绐梁王云誓死不从铁知院等遂杀云梁王闻其事收云骨送蜀给孤寺殡之云南平云子黻上云事于朝诏驰传返葬以黻为国子生弘治中赠刑部尚书谥忠节与袆并祠改祠额曰二忠　　熊鼎　赵成　杜寅
按明外史本传鼎字伯颖临川人元末举于乡长龙溪书院兵乱结乡人自守陈友谅屡胁之不应邓愈镇江西数延见奇其才太祖至愈以鼎荐欲官之以亲老辞乃留愈幕府赞军事母丧除召至京师命偕诸儒撰公子书训贵戚子弟寻授德清县丞松江民钱鹤皋反邻郡大惊鼎镇之以静吴元年召议礼仪除中书考功博士迁起居注宫殿成命类编古人行事可为鉴戒者书壁间舍人耿忠使广信还奏郡县官违法状帝遣御史廉之而时已颁赦书丞相李善长再谏不纳鼎偕给事中尹正进曰朝廷布大信于四方复以细故烦御史失信且亵威帝默然久之乃不遣御史洪武改元新设浙江按察司以鼎为佥事分部台温台温自方氏窃据伪官悍将二百人暴横甚鼎尽迁之江淮间民始安寻奏治温之倡邪教者散其众为农平阳知州梅谧坐赃辨不已民数百咸诉知州无罪鼎将听之吏白鼎释知州如故出何鼎叹曰法以诛罪吾敢畏谴诛无罪人乎释谧以情闻报如其奏宁海民陈德仲支解黎异异妻屡诉不得直鼎一日览牒有青蛙立案上鼎曰蛙非异乎果异止勿动蛙果勿动乃逮德仲鞫实立正其罪是秋山东初定设按察司复以鼎为佥事奏罢不职有司数十辈列郡肃清进副使徙晋王府右傅坐累左迁大同卫知事复授晋王府参军召为刑部主事八年西部朵儿只班率部落内附改鼎岐宁卫经历赐白金宝钞以行既至知寇乃伪降密疏论之帝遣使慰劳赐以裘帽复遣中使赵成召鼎鼎等既行寇果叛遣其下胁鼎还鼎责以大义骂之遂与成及知事杜寅俱被杀帝闻悼惜命葬之黄羊川立祠致祭以所食俸米给其家　　顾师胜
按明外史牟鲁传师胜兴化人为峨眉知县洪武十二年率民兵讨贼彭普贵战死赐敕褒美恤其家　　陈敬按明外史牟鲁传敬增城人洪武十四年举贤良擢礼部郎中左迁云南曲靖府经历署剑川州事邻寇来攻城敬御之官兵寡其下欲退敬瞋目大呼力战死命恤其家　　赖麒兴
按广州府志麒兴增城人自幼负奇气而勇于义行事不苟洪武十四年尝忿邻贼苏友兴聚众作乱因与长沙乡人廖孟璇连誓募兵往隶南雄侯赵庸麾下调发讨捕屡立战功兵回本邑为关子洋残寇设伏所陷赍志以殁民甚惜之　　邓国琦
按东莞县志国琦东莞人性刚毅尚节概洪武初以贤良举不就十四年辛酉草寇苏友兴啸聚剽掠乡邑骚动地方众多附之惟国琦与缺口镇巡检李添凤径趋靖康诸乡起集民丁二千余屯守缺口镇与贼战不利退保深溪山贼复益兵死战力不支与李添凤俱被执国琦骂贼不屈而死侍郎陈琏称其英声伟节不愧古人云　　张仲贤　关敏
按南海县志仲贤南海人少刚果涉猎书史见义勇为洪武初同关敏破龙潭贼敏死仲贤力战获免十四年东莞湛莱贼曹真聚众构逆朝廷遣南雄侯赵庸总兵往讨命仲贤率民兵先为向导仲贤驾舟设机先进夺其港口摧贼前锋由是官军战舰乘潮继至贼众大溃庸爱其勇复遣率众援东莞舟经海口贼惮之悉众来攻力战不支死之贼为仲贤杀者亦数百人贼平后庸嘉叹其忠祭之　　张斌
按密云县志斌江南合肥人洪武间累官都指挥佥事创建卫所修筑城池寻以征进失利被敌获不屈死子麟袭升陕西都指挥使镇守宁夏　　高德
按抚宁县志德洪武间归附从征累立战功除授千户十四年奉调进征云南金齿卫等处所至奏绩十五年八月攻大白寨不下与蛮寇对敌奋勇争击力战死之及云南平定事闻赠明威将军佥指挥使司事荫世袭指挥佥事　　云奇
按南海县志奇南海人洪武间内使守西华门时丞相胡惟庸谋逆其居第去门甚迩奇密知其事冀因隙以发未几惟庸所居井涌醴泉邀上往幸銮舆出奇走冲跸道勒马衔言气力勃崒舌不能达意上怒左右乱挝捶折右臂犹奋指贼臣第弗为痛上乃悟登城眺顾则见彼第内壮士衷甲伏屏帏间数匝亟返&#殿罪人一一就缚召奇息已绝矣上追悼加赠司礼监太监赐葬于钟山之西命有司春秋致祭给六人备岁时洒扫　　张爱
按福建通志爱上杭人洪武间溪南寇攻县众推爱为队长与梁文彪等力战斩首数百复随官军捣穴深入被执骂贼不屈死　　张文焕
按山西通志文焕洪武中为白洋镇巡检与敌战死其妻闻之亦死一子贫不能自存召养于京给以父俸　　徐彝
按宝庆府志彝洪武中授武冈州判官峒苗犯顺彝力战死之士民无不哀慕　　俞德惠
按无锡县志德惠字用济洪武中举经明行修授行人司行人奉命使蜀再使广西值寇乱德惠驱车径前卒与贼遇不屈死之道阻不得归骨葬衣冠于绣岭之下　　袁兴
按全椒县志兴字德兴以骁勇名里中闻明太祖渡江克太平往归之初从攻宣州奋勇先登敌皆披靡俄被创伤左颊流血略不为动接战益力元帅伯颜不花见而奇之且以为言得赐银碗继攻蛮子海牙水寨破陈也先之众遂入建康取宁国寻从下徽州会苗军犯境战却之苗复至大破之乌龙岭下饮其马以还又从胡左丞攻下兰溪诸县破伪吴于五端门平章李文忠率师攻东阳叛将谢再成败走复与伪吴合战生擒其将曹元帅并获其马授管军千户又攻桐庐富阳进克杭州从永嘉侯下温台福建沿海诸郡捕海寇至兰秀山大捷授武略将军杭州卫千户世袭从宣德侯曹良臣征曲靖临安建水乌撒乌蒙诸郡平之败龙海羌降其众未几复叛兴奋曰蛮夷乃敢尔反侧吾不生缚此寇不返也遂身先士卒与寇逆战死之蒙恩赐米帛褒恤赠明威将军指挥佥事以子英代世袭　　濮英
