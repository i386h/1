<!-- { "loadSidebar": true } -->
按明外史忠义传豸字世高泽州人隶籍锦衣卫举弘治十五年进士授河南府推官正德时历兵科都给事中刘瑾既诛言官疏劾瑾党豸预焉谪枣强知县六年七月流贼薄城下豸誓众固守矢石俱发一日间贼三进三却斩其渠魁一人从贼二百余人贼怒攻围益急参将宋振驻兵东门与贼对语不发一矢越三日城陷豸身中数矢一枪犹瞋目奋臂大呼杀贼遂被害贼屠其城死者四千八百余人事闻赠太仆少卿赐祭世荫锦衣百户明年正月贼入大城县知县张汝舟主簿李铨迎战为所杀赠汝舟光禄丞赐祭录其一子铨赠知县有司给棺殓还其丧　　王佐按明外史忠义传佐字汝弼潞州人弘治八年举于乡正德初授西平知县时流贼四起佐修城池练民兵守具甚设六年冬贼率众来攻佐力拒之杀伤数十人有贼渠跃马出佐一矢毙之贼忿攻围益急三日城陷佐手格杀数人力屈被执骂不绝口贼悬之旗竿丛射之犹瞋目大骂既死贼复支解之事闻赠光禄少卿赐祭予荫春秋祠祀　　唐天恩
父
政
　曾基　邢祥
按明外史王佐传佐同时唐天恩任叶县知县大盗赵鐩等纵横河南北将逼叶天恩急缮守具以待已而寇至力不支城遂陷天恩及其父政等七人俱遇害抚按以闻恤典视王佐贼之剽掠河南也固始被陷执其丞曾基使驭马基不从死之息县之陷致仕主簿邢祥抗骂不屈死事闻赠基通判祥知县俱从祀乡贤祠　　霍恩　梁逵
按明外史忠义传恩字天锡易州人弘治十五年进士历知山阳安邑两县正德时改上蔡流贼初起即为捍御计六年十一月贼果至恩拒甚力贼据故垒凭高下射众不能支城陷恩被执贼胁之跪骂曰反贼吾此膝肯为汝屈乎贼日杀人于前以恐之恩骂益厉贼以刀抉其口支解之妻刘氏副使俊女也贼至时恩语妻曰脱有急汝将若何妻曰愿同死乃筑台廨后约曰见我下城即贼入矣可自为计恩提刀下城刘氏台上见之即自缢未绝复以簪刺心而死事闻赠光禄少卿赐祭予荫立祠上蔡刘宜人易州建忠节坊旌之与恩同死难者有典史梁逵城破自经死诏录其子指挥佥事　　孔环
按明外史霍恩传恩同时孔环南宫人正德初由岁贡生授来安知县为刘瑾党所陷左迁西华教谕六年流贼陷其城执环胁之曰若呼我大王即释汝环厉声曰贼奴我为国家臣恨不得碎汝万段肯呼贼为王以求活耶遂被害总督彭泽以闻诏予一子冠带西华人立祠祀之　　安宣
按明外史忠义传宣正德时为河南夏邑县丞贼杨虎等将逼其境宣犹未抵任或劝其无往宣晓以大义兼程而进&#官纔七日贼拥大众至宣登陴拒守多所摧败既而力不支城陷死之赠开封通判录其一子　　蒋贤　陈伯安　金声　丘绅　朱用之　钱　　英按明外史安宣传杨虎之蹂躏河南也流劫至灵璧知县陈伯安主簿蒋贤御之兵败伯安被执贤死之别贼攻陷睢宁知县苏霄不能御主簿金声丘绅义士朱用之奋勇迎战死于贼事闻赠贤灵璧知县声绅睢宁知县并录其子用之亦被恤按凤阳府志贤陕西陇州人正德六年任主簿性严毅佐县多治绩流贼杨虎入寇贤率民兵与寿州指挥钱英御之俱被执贤骂贼不屈遂为所害英亦死之与陈伯安立为三忠祠　　王怀义
兄
博

按祁州志怀义中山里人素有胆气精通射艺父世美授莱阳县丞适从任正德六年十月十六日流贼攻城随父守北门恐害及父射杀贼首十数余贼复攻东门又与贼敌甚力翌日贼势愈炽城陷冒贼锋脱父逃难力战而死兄博与怀义同守城亦死焉　　商玫按庆云县志玫任县丞正德六年流贼攻城率众拒之力战而死妻子皆及于难邑人比之卞壸　　吕节
按茌平县志节以贡任太原府通判致仕正德六年遇流寇执之威迫甚急骂不绝口而死　　刘珂
子
镈

按齐河县志珂古伦乡人以直谅称正德六年流贼万余骑至齐河东岸值河水泛涨知县李秀亟令沉船贼因不获猝渡及夜城中士民皆遁珂遣妻女出惟幼子镈从之次日贼以门板成筏渡河薄城下亟攻城陷贼执珂及子镈以刀恐之使索妇女珂曰遍城皆我亲故若助汝抢掠就羞杀了何面目见乡里宁杀我贼怒以刀断镈臂珂不视愤骂益厉贼并珂缚于世科坊杀之至今人相传诵谣曰无似刘珂羞杀了　　胡守约
按蠡县志守约四川合州人举人正德六年任知县时流贼破城被执不屈为贼所杀　　孙怀积
按东阿县志怀积邑之丁泉人正德六年流贼掠邑境知其膂力善骑射逼使从行怀积不可贼怒杀之　　王文渊　王儒　王仁德　王满仓按东阿县志文渊邑之铜城人正德六年流贼掠邑境以刃胁文渊使从己文渊唾骂不肯行为贼所杀其族有王儒王仁德王满仓皆以不从贼而死　忠烈部名臣列传三十五
　　明六
　　时植
按明外史忠义传植字良材通许人入赀为国子生正德六年春除四川梁山主簿摄县事其年十一月贼方四等转掠梁山植率众拒却之斩获数十级逾月复至植誓与城存亡相拒数日力不支城陷被执贼说降不屈胁取其印不予大骂死妻贾氏闻变即自缢死女方九岁见母死亦赴火死事闻赠植知县录其女表其妻为贞烈　　罗明
子
介

按明外史时植传明以吏起家历剑州通判大盗鄢本恕等逼其城民皆逃窜明与其子介膺城拒守力屈城陷明骂贼而死介奋身救父亦死事闻诏与赠恤　　赵趋　黄甲　李凤　何璟　萧锐　徐宣　　杨茂宽　赵采按明外史时植传趋梁山诸生贼攻城趋同友人黄甲李凤何璟萧锐徐宣杨茂宽赵采誓死拒守城陷皆死都御史林俊嘉其义立祠祀之　　徐敬之
按明外史时植传敬之梁山人流贼起众拥为部长贼至身先陷阵力战而死俊题其墓曰忠勇义士为文祭之　　雷应通
按明外史时植传应通嘉州人贼冲百丈关知州何漙提兵拒敌应通父子七人踊跃倡义誓以死战为贼所执各慷慨就死无一乞怜者　　袁璋
子
袭

按明外史时植传璋江南人素以勇侠闻都御史林俊委剿贼璋奋不顾身所在有功后为贼所执其子袭挺身救之连杀七贼亦被执俱死袭死三日两目犹瞠视其父俊为诗挽之榜其门曰父子忠节总制彭泽为勒石城隍庙祀于忠孝祠　　蔡显
子淇
　英顺
　刘勋　刘仲武
按明外史郑宝传宝时有蔡显者正德六年为莱州卫指挥佥事盗入其境显率众御之兵溃与其三子淇英顺及舍人刘勋刘仲武等俱力战死显赠都指挥佥事赐祭淇等并赠官　　杜辉
按饶阳县志正德六年霸州贼刘六刘七齐彦名杨虎李隆赵风子邢老虎等相聚为盗众至十余万剽掠畿南真定神武卫指挥杜辉领兵追剿其锋甚锐人有止之曰贼势劲猛不可轻犯辉叱之曰我为国讨贼岂可临阵回避于是率众跃马突之伤贼甚多前至君道村四柳树下贼重围攻击寡不敌众力战死之临危手刃数人大声扬言曰贼杀我官军继至必尽醢汝鼠辈辉战死贼惧亦解围去城因保完知县赵继宗率民抚尸号泣之声彻于四境至今闻者伤之　　张俊
按济南府志俊滨州人由吏员任临城县主簿正德六年流贼入临城俊多方拒战力不支为贼所破俊复率兵巷战弗胜死之事闻赐子三省入监　　傅谊　段继祖　汤询　宋随　韩宗信按蠡县志正德辛未流贼寇城生员傅谊段继祖汤询宋随韩宗信等率众拒守城破犹巷战不屈为贼所害有司为建义祠以表之　　王奎光
父
行健

按蠡县志奎光行健子邑庠廪生醇谨端雅确遵学规谦谦无贵家气温温多恭人风分守南城死与敌战止知有君父而不知有身家同父行健捐躯殉国　　贾尔庆子
渼
按蠡县志尔庆由庠生加鸿胪寺序班赋性刚直屡召未仕教三子俱庠生兵变坚志尽忠携三子贾渼等俱以死节举家二十二口从之而卒院旌云忠孝锺之一门　　李森
按祁州志正德辛未流贼卒至森被掳乃曰吾良民也岂汝从无宁有死而已贼遂杀之　　郑秀
按祁州志秀幼有膂力正德时寇至秀率众以御发矢毙贼三人贼尽力环攻众溃以走秀挺然力战死　　方&#按汝宁府志&#字国珍汝宁千户所人貌魁梧多力能举五百斤鼎并挽双弓盖义侠也正德六年冬霸寇刘良赵鐩等至汝佥事王玹招集义勇为守御计&#应募随守备都指挥余英出拒战遇于韩庄贼锋甚锐英惧先奔&#独奋力战手刃数十贼贼皆辟易矢尽刀折下马撤屋椽复战贼围绕数匝攒矢射死时年二十九明年都御史彭泽督军至闻而悲之令有司致祭仍以金帛恤其家　　华承学
按青州府志承学蒙阴人正德六年遇流贼欲胁以行承学曰汝逆贼也将行磔尸万段我何从汝贼怒遂支解焚其尸九年诏旌之　　丁义
按青州府志义诸城人正德六年流贼剽掠东土悉为动摇义率兄弟族侄追至利津县薛家崖为贼所袭而死　　张鹏
按青州府志鹏安丘人正德六年流贼猖獗独倡大义募精兵协力拒贼身被重创而死事闻诏旌其门给其子冠带　　孔承浦
按兖州府志承浦曲阜人至圣六十代孙正德六年贼犯阙里承浦仗义拒贼与妻王氏偕死诏表其门　　马镛按兖州府志镛曲阜人正德辛未贼犯阙里镛以威大诟不屈而死诏表其门　　何世臣
侄良翰
　良士

按兖州府志世臣曲阜人与侄良翰良士俱补邑庠生正德六年流贼至邑三生被胁抗拒不从且晓以顺逆贼怒俱罹害时人作三义传纪之诏旌其门　　商瓛按东昌府志瓛夏津人正德辛未流贼入高唐瓛有事于其境遇贼被执胁使从瓛曰吾家世奉诗书之训奈何自污其身以蹈不义死生惟君贼怒杀之事闻诏旌其庐　　陈岩
按东昌府志贼掠夏津邑人陈岩提刀击贼不胜见获贼壮其人出红纻衣衣之岩裂衣大骂遂被害　　刘俊按东昌府志俊博平人邑诸生正德辛未群盗淫掠俊自乡携女入城避之道遇贼被执贼曰秀才从我我且馈汝俊厉声曰吾读书人恨不操三尺铁剪除尔辈乃利于共盗乎贼怒杀之女不受辱亦被害事闻旌表祀学宫　　刘宗仁
兄
宗顺
　刘良　高林
按东昌府志宗仁茌平人邑诸生正德辛未流贼入境宗仁年十八同兄宗顺归村舍遇贼执之好语诱使从宗仁叱曰若辈鼠狗耳人将不食其余何乃重辱我贼怒推刃其兄宗仁号泣以身翼之俱被害已贼攻城邑人刘良守南门挺戈力战中数创不退城陷被执骂贼死又邑人高林者贼伟其貌胁使行林诡应声伺间杀数贼为贼所刺　　徐文英　徐固轮　戚寿　贾得山
按汝宁府志文英字景华西平人成化丁未进士历官陕西苑马寺少卿正德辛未流寇陷西平文英死之事闻赠太仆寺卿同时与难者生员徐固轮戚寿义官贾得山等七十四人俱从祀忠节祠　　东绅
按汝宁府志绅西平人为邑庠生素以忠义大节自期不苟然诺正德六年流寇攻城率阖学诸生诣邑宰王佐陈大义誓以死守及城陷王佐死之绅犹率众巷战以众寡不敌战死事闻敕命立祠祀王佐绅从祀焉　　王良辅
子
礼

按巩昌府志良辅陇西人正德间以国子生授河南沈丘县学训导在学勤于训迪岁辛未汴东盗起流劫郡县当路檄良辅分守沈丘城贼至城下攻击良辅督兵防御三日戮力拒贼贼怒攻愈急而城南拒敌者力不能支贼登城而入良辅率子礼诸生陈善等与贼战力屈臂被伤犹骂贼不已贼见其奋力谕欲用之良辅曰我儒官何为从贼与礼遂俱被害当路奏闻朝廷褒锡之　　任希夔
