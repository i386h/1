<!-- { "loadSidebar": true } -->
按广西通志盎苍梧人儒衣持翣言动不群或谓其有先知侬智高至苍梧索盎至问之曰君视吾形貌有异哉盎曰相止贼耳何异也又问曰梧城何日可下曰虽经岁亦不下复问吾欲奄有岭海长王南表何如曰殄灭不久何王之有智高大怒遂害之盎不为改容　　赵师旦　马贵
按宋史忠义传师旦字潜叔枢密副使稹之从子美容仪身长六尺少年颇涉书史尤刻意刑名之学用稹荫试将作监主簿累迁宁海军节度推官知江山县断治出己吏不能得民一钱弃物道上人无敢取以荐者改大理寺丞知彭城县迁太子右赞善大夫移知康州侬智高破邕州顺流东下师旦使人觇贼还报曰诸州守皆弃城走矣师旦叱曰汝亦欲吾走耶乃大索得谍者三人斩以徇而贼已薄城下师旦止有兵三百开门迎战杀数十人会暮贼稍却师旦语其妻取州印佩之使负其子以匿曰明日贼必大至吾知不敌然不可以去尔留死无益也遂与监押马贵部士卒固守州城召贵食贵不能食师旦独饱如平时至夜贵卧不安席师旦即卧内大鼾迟明贼攻城愈急左右请少避师旦曰战死与戮死何如众皆曰愿为国家死至城破无一人逃者矢尽与贵俱还据堂而坐智高麾兵鼓噪争入胁师旦师旦大骂曰饿獠朝廷负若何事乃敢反邪天子发一校兵汝无遗类矣智高怒并贵害之贼既去州人为立庙事平赠光禄少卿赠其母王长安县太君冠帔禄其子弟并从子三人师旦遇害时年四十二柩过江山江山之人迎师旦丧哭祭于路络绎数百里不绝　　王从政按宋史赵师旦传师旦同时有王从政者以东头供奉官合门祗候与侬智高战于太平场被执骂贼不已至以沸汤沃之终不屈而死赠信州刺史录其孙二人　　孔宗旦
按宋史忠义传宗旦鲁人为邕州司户参军侬智高未反时州有白气出庭中江水溢宗旦以为兵象度智高必反以书告知州陈珙珙不听后智高破横州即载其亲往桂州曰吾有官守不得去无为俱死也既而州破被执贼欲任以事宗旦叱贼且大骂遂被害始宗旦官京东与李师道徐程尚同等四人为监司耳目号为四瞠人多恶之其后立节如此知袁州祖无择以其事闻赠太子中允　　徐噩
按广西通志噩字伯殊以读书有奇略知名州里举于乡摄宜州讨欧希范有功授白州长史与侬智高力战于金城驿而死事闻赠大理寺丞　　郭恩
按开封府志恩开封人累官秦陇路兵马钤辖嘉佑中夏人入寇卧牛峰恩与力战被执不屈自杀赠同州观察使　　武英
按山西通志英字汉杰太原人为忻代巡检从任福破白波城迁泾原行营都监夏人入寇与福合诸将战张家堡斩首数百级敌弃羊马伪遁诸将皆趋利争进英以为前必有伏众不听已而伏发福等皆殁英犹力战自辰至申矢尽遇害赠邢州观察使　　苏缄子子明　子正
　孙广渊　直温

按宋史忠义传缄字宣甫泉州晋江人举进士调广州南海主簿州领蕃舶每商至则择官阅实其赀商皆豪家大姓习以客礼见主者缄以选往商樊氏辄升阶就席缄诘而杖之樊诉于州州召责缄缄曰主簿虽卑邑官也商虽富部民也邑官杖部民有何不可州不能诘再调阳武尉剧盗李囊&#于民贼曹莫能捕缄访得其处萃众大索火旁舍以迫之李从众逸出缄驰马逐斩其首送府府尹贾昌朝惊曰儒者乃尔轻生邪累迁秘书丞知英州侬智高围广缄曰广吾都府也且去州近今城危在旦暮而不往救非义也即募士数千人委印于提点刑狱鲍轲夜行赴难去广二十里止营广人黄师宓陷贼中为之谋主缄擒斩其父群不逞&#缘为盗复捕杀六十余人招其诖误者六千八百人使复业贼势沮将解去缄分兵先扼其归路布槎木亘四十里贼至不得前乃绕出数舍渡江由连贺而西缄与贼战摧伤甚众尽得其所略物时诸将皆罢独缄有功仁宗喜换为供备库副使广东诸监管押两路兵甲遣中使赐朝衣金带袭贼至邕大将陈曙以失律诛缄亦贬房州司马复著作佐郎监越州税十余年始还副使知廉州屋多茅竹戍卒杨禧醉焚营延烧民庐因乘以为窃缄戮之于市又坐谪潭州都监未几知鼎州熙宁初进如京使广东钤辖四年交址谋入寇以缄为皇城使知邕州缄伺得实以书抵知桂州沈起起不以为意及刘彝代起缄致书于彝请罢所行事彝不听反移文令责缄沮议勿得辄言八年蛮遂入寇众号八万陷钦廉破邕四寨缄闻其至阅州兵得二千八百召僚吏与郡人之材者授以方略勒部队使分地自守民惊震四出缄悉出官帑及私藏示之曰吾兵械既具蓄聚不乏今贼已薄城宜固守以迟外援若一人举足则群心摇矣幸听吾言敢越佚则孥戮汝有大校翟绩潜出斩以徇由是上下胁息缄子子元为桂州司户因公事携妻子来省欲还而寇至缄念人不可户晓必以郡守家出城乃独遣子元留其妻子选勇士拿舟逆战斩蛮酋二邕既受围缄昼夜行劳士卒发神臂弓射贼所殪甚众缄初求救于刘彝彝遣将张守节救之逗遛不进缄又以蜡书告急于提点刑狱宋球球得书惊泣督守节守节皇恐遽移屯大夹岭回保昆仑关猝遇贼不及阵举军皆覆蛮获北军知其善攻城以利使为云梯又为攻濠洞蒙以华布缄悉焚之蛮计已穷将引去而知外援不至或教贼囊土傅城者顷刻高数丈蚁附而登城遂陷缄犹领伤卒驰骑战愈厉而力不敌乃曰吾义不死贼手亟还州治杀其家三十六人藏于坎纵火自焚蛮至求尸皆不得屠郡民五万余人率百人为一积凡五百八十余积隤三州城以填江邕被围四十二日粮尽泉涸人吸沤麻水以济渴多病下利相枕籍以死然讫无一叛者缄愤沈起刘彝致寇又不救患欲上疏论之属道梗不通乃榜其罪于市冀朝廷得闻焉神宗闻缄死嗟悼赠奉国军节度使谥曰忠勇赐都城甲第五乡里上田十顷听其家自择以子元为西头供奉官合门祗候召对谓曰邕管赖卿父守御傥如钦廉即破则贼乘势奔突桂象皆不得保矣昔张巡许远以睢阳蔽遮江淮较之卿父不能过也改授殿中丞通判邕州次子子明子正孙广渊直温与缄同死皆褒赠焉起与彝皆坐谪官缄没后交人谋寇桂州行数舍其众见大兵从北来呼曰苏城隍领兵来报怨惧而引归邕人为缄立祠元佑中赐额怀忠　　唐子正
按广西通志子正字几卿兴安人治平初举孝廉后通判邕州熙宁八年冬交址围邕子正与苏缄率禁兵固守外援不至城陷子正及缄死之　　陈永龄
按廉州府志永龄熙宁间知钦州时交址入寇永龄率兵固守城陷不屈而死　　高敏
按宋史忠义传敏登州人为泾原指使数与西夏战遭重伤范仲淹韩琦皆荐之为合门祗候历利州路邠宁环庆都监主蕃部事羌围大顺城偏将赵怀德力战其下以银买级主帅李复圭以所部不整欲治之敏言怀德善用人战必胜当略其小过且蕃官难强以汉法复圭乃止羌人声言将出鄜延敏屡白复圭曰兵家之事声东击西环庆尝破白豹金汤结衅巳深不可不备已而累以兵三十万来寇总管杨遂驻兵大义以敏为先锋将夏人攻夺大顺水寨敏出通路自寅及午且战且前多所斩获次榆木援兵不至中流矢死年五十七官止东头供奉官诏赠嘉州刺史录其三子为侍禁殿直　　张吉
按宋史忠义传吉庆州卒也为淮安镇守烽夏人寇东谷掠得之胁以兵使呼城中曰淮安诸寨已破宜速降吉反其辞曰努力诸寨无虞贼粮尽且去矣毋庸降贼怒害之诏赠内殿崇班又录其子　　景思忠
按宋史忠义传思忠字进之普州安岳人以父西上合门使泰荫累官西京左藏库使为遂州驻泊都监夷人寇淯井钤辖张承佑出兵救之思忠部卒五百为前锋夷乘险薄官军官军战不利死者十之六左右劝思忠引避不听奋剑疾战而死走马使张宗望为言诏察访熊本考实得其事神宗悯之官思忠及同死者之子七人余皆赐其家钱帛　　王奇
按宋史忠义传奇汾州人武举中第章惇经营湖北溪洞以为将领降其酋舒光贵缚元猛平懿洽等州累迁如京副使为湖南都监徙广西宜州蛮寇边奇领兵至天河县期旦日会战裨将费万夜以众窃出河泥隘战没经略使移书迫奇奇不能堪后数日蛮万人骤集奇轻出遂败麾下犹数百人劝策马逃去奇骂曰大丈夫当尽节以报国何走为战而死诏赠皇城使忠州防御使官其家六人仍赐金帛　　李英
按高明县志英字子厚同学究出身天圣间任象州司理参军转博罗用辟荐历横州白州钦州推官所至以廉能称熙宁中钦州守臣寡谋启衅交人出其不意攻城陷之英以守死一家歼于敌刃者十有三人神宗闻而悼之赠比部郎中诏录其季子忠为班行从弟表为三班忠乃招魂葬之于禄村建祠号比部庙又祀于乡贤　　谭必
按乐昌县志必字子思六岁通九经能缀文殿中丞王公益为韶州牧必甫七岁应童子科日嘐嘐诵万言益子荆公奇之呼为九兄后荆公荐必至京师试不第必益愤激下帷因废视然性嗜学即不辨字亦淹滞一室令人声所学书危坐而听谭讨不遗余力其后年四十目复明录荐登贾黯榜进士熙宁中会荆公当事欲用之必竟以家难免后授邕州推官时狡贼侬智高薄邕必坚壁以御围久食尽援兵不至城陷贼执之欲以利必抗骂不已遂遇害事上闻赐金紫光禄大夫太子太傅景泰七年赐谥忠愍入张文献祠配享邕州亦有庙祀　　石天麟
按江南通志天麟字文祥禹勤子元丰间蛮事起有旨募能敢士天麟请行偕侍禁李资由硖州入谕蛮长以祸福相率诣降天麟插血与盟资武人多戮降者天麟力止之弗听未几蛮复反天麟督兵力战遇害　　高永年
按宋史忠义传永年河东蕃官也为麟州都巡检王赡取青唐永年总蕃兵为先锋赡入邈川而宗哥叛永年以千骑直抵其城开省章峡路击走叛羌结阵还青唐羌攻甚急复击之去会苗履姚雄以援师至战溪兰宗堡履少却永年领劲骑断羌为二乃退复与李克保敦谷又战于干沟单马援矛刺羌酋彪鸡厮万众之中斩其首余众宵遁已而陇拶自干沟逼鄯州永年佐赡拒守及雄弃湟鄯皆以永年殿归师崇宁初知岷州蔡京议复两州王厚使永年帅兵二万出京关王克安川堡遂至湟即知州事自皇城副使进四方馆使利州刺史为熙秦两路兵都统制将前军驻宗哥北溪赊罗撒萃精勇据高阜欲冲官军永年挥选锋突阵师乘之羌大败遂平鄯州迁贺州团练使知其州溪赊罗撒合夏国四监军之众逼宣威城永年出御之行三十里逢羌帐下亲兵皆永年昔所推纳熟户也永年不之备羌遽执永年以叛遂为多罗巴所杀探其心肝食之谓其下曰此人夺我国使吾宗族漂落无处所不可不杀也是役也王厚实主其事而谋策皆出永年乃劾永年信任降羌坐受执缚故赠典不及云　　潘中
按福建通志中字民极浦城人崇宁进士知长溪县有政声会邻寇叶侬叛宁德告急中率兵讨之遇害事闻赠朝请大夫　　王棣
按临川县志棣字仪仲荆公族孙也学士雱无子荆公立棣为后崇观间为显谟阁待制知开德府金人寇澶渊誓死与抗城陷遇害赠资政殿大学士赐葬贵溪之舒山　　赵育才
