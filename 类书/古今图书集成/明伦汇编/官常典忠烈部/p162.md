<!-- { "loadSidebar": true } -->
按凤阳府志元声亳州孝廉流贼破北关抵其家胁其从己元声正色厉声曰吉登贤书委身于国岂妄从汝耶贼怒杀之并及其子焉　　叶文祥
按凤阳府志文祥福建闽县人慷慨磊落以气节自命崇祯间为凤阳县典史流贼至文祥率其子挥戈血战卒以寡援被杀子亦死之士民立主祀焉　　阮之甫按安庆府志之甫苦志力学赋性耿介丙子春为流寇所执喝令之甫跪之甫曰我朝廷赤子且世为礼义中人岂屈膝尔贼辈耶骂不绝口遂遇害　　黄应龙
按安庆府志应龙曾为建城总首城陷贼执之驱应龙平城应龙厉声曰杀则杀耳我为朝廷建城岂从汝贼穵城仰天大哭不屈贼怒磔杀之　　高兴
按仪封县志兴邑诸生落落食贫居恒谈节义事每形于色时大寇据中原势已燎原崇祯九年寇破仪城兴被贼执时年已九十四坚意不入贼营遂喊声大骂曰不为名教罪人岂为乱臣贼子尔贼万死贼怒手刃死之　　高罗
按仪封县志罗邑诸生同父欲北渡河贼追至见罗貌壮伟给好马鲜衣劝之投顺罗不乘贼马麾其衣骂不绝口父子俱被杀　　陈学良
按安庆府志学良字象颐渔猎经史以明经司祁门及岭东韶郡教谭经解颐尤精易学占筮弃毡归与胞弟学开村居讲道友爱似肩随时崇祯乙亥腊贼遍乡落学良犹呼弟曰时事若此老昆弟岂得常聚首进屠苏酒乎因同守岁达旦元日贼营咫尺或有劝其逃匿者学良笑应曰命果骫虽逃能匿死耶昆弟犹行交拜礼次日贼逼门庭学良整巾坐中堂叱贼曰尔等皆朝廷赤子何故作如此狗鼠态及今改弦未晚也贼露刃挟之学良骂益厉遂遇害时年七十八　　贺育瑞　李用斌　甘象新　刘康生
按吉安府志育瑞永新人崇祯丙子临武贼犯境同把总李用斌哨长甘象新乡民刘康生力斗死抚按遣官致祭于其地　　周光曦
按德安府志光曦字幼舆由贡膺别驾不言而饮人以醇在昔贼起民溺者蔽江而下捐赀备木席掩之丙子流氛屠城以身殉难　　周
按德安府志字慕兰应城人诸生崇祯丙子献贼陷城被俘不屈骂贼而死　　夏应耀
按德安府志应耀字炳寰应城人弱冠补庠生笃孝友事亲色养备至父名仲瑚戒家人勿得犯瑚字崇祯丙子冬避兵于东冈嘴有舟人逼之渡应耀曰舟无蔽儿媳在焉何得同登已而贼至掠之去应耀叱之遂遇害贼退其弟登岸枕尸而哭时应耀目巳瞑犹张视至再　　张士俊
按德安府志士俊字登揆应城人幼丧父事母孝爱兄弟中万历戊午乡试崇祯初授宁化知县俗多健讼士俊尝诵卫伯玉情恕理遣之言讼遂衰止时峒贼窃发汀潮虔诸郡戒严士俊捐资募勇士千人截守六隘贼不敢犯事平南&#巡抚捷闻于朝赐白金八两纻丝表里一副赠父泮文林郎擢宁羌知州丙子还里十二月献贼陷城抗节不屈死于难　　蹇遇泰
按阶州志遇泰乡贡初授高邮州同升琼州府判因厌簿书纷扰解职归家日较书课子为事丙子城破贼至门犹闻读书声贼劈门而入公仗义大骂遂遇害　　赵明盛
按阶州志明盛恩贡授山西太原照磨致仕回籍城破举家惊逃其子强之行明盛曰吾曾食国禄岂可弃城而逃城亡当与之俱亡贼至家明盛在屋上以瓦击之贼攀其屋陷火而死　　安如嵩
按阶州志如嵩河南确山人举于乡授巩昌府判摄州篆持守狷洁一介不苟取郡有贼党悉置之法崇祯九年李自成陷城竟缢死城楼后赠按察司佥事　　许炜按阶州志炜郡吏目城破一家俱被贼害无一生存者惜未蒙优恤人哀之　　王基贞
按萧县志基贞字亨甫丰神轩秀意气如云精骑射尤善火攻诸具丙子春正贼薄城下同兄弟分守南隅贼时有逾城而上者辄手刃之次日风霾大作城溃西北贼入城犹率众巷战卒之众寡不敌遂遇害英风灏气宛在人耳目间毅然不散　　王基弘
按萧县志基弘字含甫仪容厚雅居常不屑屑章句作腐儒生活结义社以侠闻城破被害妻马氏自缢　　孙思谦按萧县志思谦字又谦髫年读书志气萧森尝负笈毗陵大思益进试辄上等工五七言字亦雅闯贼破城被执遂遇害　　李荷春
按萧县志荷春字本核弱冠而孤勤学问从游于张宾王之门性喜清谭善射爱神骏弓箭之属寇至执事议城守荷春独出力跨一白马沿堞叫号以警城上人者一日夜孤城不保投城濠中而没　　李燧
按萧县志燧字木公为人磊落好收书雄谭四坐惊闻屠城之日燧独以儒服终　　贾千春
按萧县志千春字大年方三岁读书能具别解为人潇洒有致入泮第一城破时母子夫妻俱死之　　陈复新按萧县志复新字七来于机略凡遇事会如猬批答导窾裕如也城破而亡　　李炜
按萧县志炜字素人为人潇洒慷慨然诺罹寇难在南郊三里外　　孔贞元
按萧县志贞元字百原性孝友读书不求解悟彻清明遇寇难屹然不屈引剪一股自刺其心而死　　仝勤王按萧县志勤王字化原赋性古朴训里门弟子唯谨寇变遇害士林为之流涕　　纵四通
子
日升

按萧县志四通字开之经府慎言子也天姿慷爽恢弘宫墙首望子日升弱冠采芹才名籍甚丙子之变贼临城下父子奋臂倡先登陴以守城破执义不屈结缨罹难事平侍御当事搜扬忠烈特蒙入告从祀乡贤　　郭复性
按萧县志复性字继善居家好友丙子流寇围萧复性首先奋力率众守城被流矢城陷骂贼不屈死之　　郭复初按萧县志复初字见心赋性刚方慷慨好义济贫乏重然诺人多戴之每读书暇兼学骑射及丙子之难手射数贼奋战死之　　朱道光
按萧县志道光字可大生而&#异读书数行俱下少失怙奉胞兄完宇教唯谨弱冠即采芹藻有文名咸以远大期之丙子流寇围萧奋身守雉堞日夜不辍城陷被难督学御史倪某以忠烈徇城题旌从祀乡贤　　郝惟聪
按萧县志惟聪字翼明事两兄克尽弟道母八十必竭力事之闯寇破萧负母匿于学之东庑搜获之乞以身代母贼怜其孝获免随又被执缚至清水河度不能脱投水死焉　　郑士彦
弟
士俊

按萧县志士彦字中黄负性醇厚喜读书丙夜不辍甲子应天副榜城陷罹难弟士俊庠生同死之　　赵继春按太湖县志继春守备为人英勇不群每战必身为士卒先崇祯丙子调守太湖时湖造城方半贼至居民惊怖继春与邑令谋曰贼以新锐之气稍挫其锐自当远遁于是率所属部兵逆贼于洪家岭索战多所斩获后贼势大众云集继春孤军深入力不能支遂血战以死焉　　吴赐玉
按歙县志赐玉宇辑五户部尚书中明孙以荫授江西南康府判戈陈贼寇南康赐玉闻趣跃马提鞭率丁壮数百人往剿时贼逸去三十里赐玉追及贼阻桥据冈为阵赐玉发一矢中贼魁贼拔嗅之群喜曰未傅毒乃下冈反击之赐玉跃马独前从者皆后手持鞭格杀数贼遂遇害赠江西按察佥事　　许心亮
按临淮县志心亮性孝家贫甚颇识文字士大夫尝招而食之见精洁者撤遗以奉母时值刘兵叛执心亮问城中虚实心亮抗言多火炮粮饷贼怒缚树上心亮大骂截其两耳骂益厉遂碎其尸人咸壮其义　　朱耀按明外史夏统春传耀固始人与父允义二兄炳思成并以勇力闻崇祯八年贼来犯耀父子力战却之明年贼复至耀出战手馘贼数十级追之陷伏中为贼所获大骂死允义曰我必报子仇炳谓思成曰我二人必报弟仇三人率众奋击贼解去城获全　　房壮丽按安州志壮丽字威甫先是江南句容人自始祖祥志于永乐间迁入安州永昌里历七世父春阳生壮丽幼而&#异入黉宫屡试冠军食饩中万历乙酉科举人乙未进士初任陕西盩厔县方期年丁外艰起补山西襄陵县莅任以宽仁简易为务有廉能声觐京行李萧然在襄七年深得民心两立生祠歌讼不衰乙巳拟礼部主事丁未考选湖广道监察御史正言谠论多所建白及按三吴丰裁独持清均粮役石纪犹存荐属官杨涟等十三人皆为名臣掌河南道总大计鉴衡不爽一切书函馈遗闭门不纳庚申升大理寺左丞矜疑狱释幽系有古廷尉风辛酉巡抚江西主持大体通省莫不怀德畏威时有逆妖程鹏与一二宗室谋乱祸且不测承平日久城池器械颓废兵马习于便安壮丽毅然整顿振作设法力擒程鹏伏法余党即时解散将伪造天书进呈此一事也活千万生灵省百万兵饷不动声色而措于盘石之安晋少司空总督河道建宏议谨堤防修筑浚疏之费岁省金钱无筭尔时归仁青田等口决昼夜躬宿河干督率工作迄告成功形劳心瘁三疏告归丙寅起吏部右侍郎后转左侍郎时天启魏阉用事壮丽中立不倚丁卯秋崇祯登极在藩邸时即闻其清节遂擢总宪左都御史尝有御笔黄封密启之旨抄没逆竖并诛谄附恶党事遂委各御史凛遵执法振台纪核巡方人不敢挠以私以登极覃恩加太子太保冬十一月任冢宰戊辰主计先是搢绅辈被权阉摧折者疏名上请名曰起废凡忠烈冤毙者赠谥立祠革夺诰命者赐复原职先后登庸澄叙流品铨衡均平仕籍为之一变又进中行评博推知考选省台部曹一秉虚公不阿私好考满晋秩加太子太傅三侍经筵两陪枚卜无何鞠躬劳勚四疏乞休准驰驿归寻加太子太师是时年七十有三归里后惟薄田数顷日与父老量晴雨说桑麻又与先达辈作真率会每胜日令节敲棋投壶饮酒赋诗作字以为娱戚里中有急则周之有贫则惠之间有院道有司造庐以请咸披衷相告课子择友立社手自批评门下士如顾竟成陈浵马腾龙李呈秀悉先后登科林下十年值丙子八月城陷死难焉时年八十有二　　蒋佳征　吴畅春　王寅　陈正亨
按明外史忠义传佳征灌阳人天启四年举于乡崇祯中为盱眙知县治甚有声县故无城佳征知贼必至训民为兵十年秋贼果来犯或劝出避持不可设伏要害而亲率兵往诱贼歼甚众贼怒环攻之力战而死其母闻之亦投缳死兵部尚书杨嗣昌上言佳征身自为将与守备高养正分营御贼众寡势悬身陨疆场请赠奉训大夫尚宝少卿锡之恤典制曰可未几巡按御史言佳征为国捐躯子忠母义宜赐谥荫以植伦常乃建表忠祠并母奉祀同时江北死难者又有吴畅春王寅畅春汉阳人崇祯八年为潜山天堂寨巡检练乡兵防贼明年冬贼至夜设燎大惊去之逾年贼再至畅春死守力屈仰天叹曰吾得死所矣手刃数贼被执不屈死赠迪功郎安庆府经历荫子所镇抚寅钱塘人膂力绝人举武乡试以父征播功为千户崇祯中擢抚标守备见部卒脆弱诧曰曩戚将军练浙兵闻天下今若尔耶督教之卒始可用十年迁龙江都司未上调赴泗州护祖陵贼来犯寅曰贼众我寡及其未集可破也卷甲疾趋至盱眙斩其先锋一人战自午迄申贼来益众与守备陈正亨陷阵死赠镇国将军都指挥佥事正亨赠昭勇将军指挥使&#官一子　　徐尚卿　王时化　张应奇　潘梦科
