<!-- { "loadSidebar": true } -->
按延安府志俊彦字升庸安定人博学&#悟染翰千言立就重气节不滥交&#情盘涧杜门课子寇猝起围城将陷度不免举家八口令投缳遂自经惟季子玉二日前适母家幸免玉子运起入邑庠　　王节
按定兴县志节由岁贡任陕西礼县知县闯贼陷礼逃之山中终不出临终作诗曰不屈节于闯不贪得于官不全妻子以归家卒之死于秦中乘风化黄鹤还向北天飞举家皆死于陕　　任崇德　陈三仁
按庆阳府志任崇德陈三仁安化生员崇祯末二生为贼执迫之从交口叱骂词气激烈贼碎其尸上台有烈士殉义匾旌之　　王征
按明外史忠义传征字良甫泾阳人举于乡十赴会试不第以孝义为乡里所推天启二年始举进士授广平府推官时治白莲妖党株连者数百人多为昭雪建清河水闸民获其利以继母忧归服阕补扬州值三王之国部内大扰征直诣王前白之王即为戒戢徽州黄山狱兴其富人多行贾于扬主者大肆罗织征曰我在必不使无辜受冤也获全者众大吏建魏忠贤祠惟征与监司三原来复不与时称关西二劲崇祯初以父忧归东江副将刘兴治作乱登莱巡抚孙元化以征素习西洋火器荐为辽海道监军佥事节制东江未几兴治为部下所杀征乃与元化谋将进取四卫上言十余年来所为耗费金钱荼毒生齿者总为辽左一块土尔故议者佥曰辽事平天下宁又曰辽饷不增辽须罢兵夫兵何易言罢也臣谓兵贵土著不贵客兵管仲曰有节制之兵三万足以横行中原况一隅乎计莫如收拾辽人令善将者简阅而训练之明其赏罚施以恩威可省征调召募之费因而扼要设奇乘险树垒以辽人守辽土可益坚故土之思因而广收膏腴大兴屯种以辽土养辽兵可渐减加派之困于攘外之中得安内之道幸圣明垂听报闻四年十二月李九成孔有德反于吴桥拥兵还抵登州其党与为内应明年正月朔城即陷征及元化皆被执幽之空舍久之纵还元化论死征谪戍已而赦归十六年冬李自成陷西安令有司召征征誓死不赴其子永春陈父老疾状有司执以代行明年京师失守征恸哭绝粒七日卒乡人私谥端节先生　　孙纬
按淮安府志纬字连观安东人崇祯壬午岁贡授铜陵县训导甲申值左兵猖獗入城屠掠纬以儒职力不能支义不受屈遂殉于变　　徐永泰
按南安县志永泰字尔舒文学焯之子以林春中崇祯丙子武举乃复姓名叙平寇功授守备壬午间邑有山寇斗姥之变当事檄永泰相机剿抚永泰选数骁卒自随单骑直入遂擒其魁余党悉解散升都司癸未奉旨督水师江东寻调九江游击甲申春调镇江参将随晋总兵逆击叛寇于江奋力疾战不避矢石遂死之事闻赠荣禄大夫都督同知谥武靖赐祭葬荫一子　　吴煜然
按江都县志煜然歙县人钱塘生员工文章尚气节明末寓江都城破殉难死之　　翁之琪
按杭州府志之琪字元倩仁和人陕西按察使汝进孙也初为郡诸生三试棘闱不利遂从戎中崇祯十二年武榜上亲简将才奇之特擢第一任舟山守备平海寇陈虎移守衢州甲申闯贼陷京师之琪召海上义士从故帅黄斌卿勤王至南京入觐授总兵官与斌卿屯观音门左梦庚继逆命合水陆师以拒之之琪率水师伏炮荻苇中以五艘致师以诱贼贼至炮举击之歼焉复击之于陆又歼之捷闻进左都督镇南将军加太子少师会南京失守将谋奔之琪谏不听扈跸至芜湖曰衅将内生矣遂再拜恸哭自沉于板子矶惊湍逆流尸不没者三日收其骸如生之琪状貌奇挺丰度皎秀自为诸生为巡按郭必昌郡守岳虞峦所拔卒着奇节　　韩范
按江宁府志范字孟小鹰扬卫籍早慧伯银台国藩每器爱之父国祯励志食贫娶薛氏善操作得母欢心崇祯丙子举于乡先是范父任侠好施涉江有负官钱鬻其女者解囊中金赎归之咸以为天道云榜发称贺范泣曰吾恸吾父之不及见也为辍匕筋累日母萧氏六十寿亲友称庆范犹以不逮事父为恨母卒哀恸逾礼服阕谒选得吴兴教谕闻国变告先师庙痛哭挈妻孥归忧愤成疾濒死犹具衣冠舟中北面再拜而逝　　刘凤池
按江宁府志凤池生有气节与人无欺长斋少嗜欲年三十有一闻甲申之变作遗言付子六斤为治命从容赴水死家人迹之见其衣冠整然立于河中面貌须发犹生邑人多为诗文以吊之　　徐显问
按安庆府志显问邑诸生嗜古善属文崇祯壬午应试南闱不售耻归乡负笈走淮扬以一经授徒自给甲申闻闯贼陷京都北向号哭赴江水死　　徐益隆
按安庆府志益隆诸生为流贼所执隆以大义折贼贼怒遂遇害　　丘全
按安庆府志土贼攻昆仑寨胁全使招寨中出降全佯许之至寨门大呼固守勿降贼刳其腹而去　　王明德按太平府志明德徐州人崇祯末任府训导清髭修干嗜古学教士先行谊而后文章甲申黄兵噪郡当事俱携孥匿城且空或谓先生盍去诸明德不可遂与妻相携指頖池曰此非吾止水耶并跃而死郡人伤之　　罗霖
按徐州志侨寓山人罗霖苏州人善诗画演禽星兴豪爽饮交游绅士大夫居徐二十余年国变闭户不食旬日而终服其义而志之　　刘芳远
按和州志芳远字芝南少严毅有卓节由崇祯十四年岁贡授嘉定县训导至任不趋州府以讲道学端士习为己事布衣脱粟淡如也甲申岁逆闯破北都捧怀宗遗诏擗踊恸哭声撼同寅及诸生皆泣下已诀其家人曰我虽官卑禄薄而主忧臣辱主辱臣死分固然也宁忍偷生于世以贻家国羞因屏家人整衣冠北向拜毕坐明伦堂自刎死留诗几上曰避患非君子成仁是丈夫太平皆国士临难只身孤有志扶危主无颜返故庐报君惟一剑遗恨在三吴吴人士为醵金敛及发橐仅青蚨六百云　　张秉纯
按和州志秉纯邑庠生字不二平生肝肠坦率气致伉爽当国变时秉纯衣冠披发北向擗踊号泣遂绝粒妻女子婿强之食不听其妻刘氏命子邀戚友劝之曰分在草莽死之无名秉纯笑曰自古忠臣义士捐躯于国破家亡之后有济于事者几人不过自尽其心自完其节耳何名为我志已决毋乱我及七日燥渴其妻跽捧汤以进密投参汁冀缓死夺其志遂至五十二日子婿生祭之全家拥哭秉纯又含笑索笔书绝命词四首毕端坐而逝刘氏悲恸不胜以头触壁血涌伏棺亦勺水不进旬有六日死之　　许之浚
按武进县志之浚字玉生郡廪生山西巡抚鼎臣次子崇祯甲申闻流寇陷京师北向痛哭愤不欲生谓其妻吴氏曰吾家世受国恩今日岂可爱死马迹山中祖宗丘墓在焉吾送尔于山中安置以守丘墓吾将他适矣于是携家入山适遇湖寇乘乱掳掠执索金帛胁以刃吴氏争先受刃曰何不杀我贼竟杀之之浚亦随遇害是时家人逃散越数日来敛颜色如生瞋目指发犹有骂贼状　　高翰冲
按合肥县志翰冲字云将府学廪生品行卓异肄业于蜀山僧舍伏腊一灯不知寒暑动以古人自命不阿时好甲申闻变涕泣累月时歌采薇以见志焉郁郁投缳以死　　杨维岳
按巢县志维岳字伯峻邑廪生父舜渔有笃行维岳励志显亲每遇善言善行必求实践以寓归善于亲之义李贼之乱维岳捧檄变产捐助闻变绝粒以殁盖议节议孝两无愧矣　　程凤翥
按巢县志凤翥巢人少攻举业不偶衣巾自娱邑博士廉其品行征宾席不赴崇祯甲申五月中旬适饮邻宅闻北变辄呜咽罢席归大痛哭由是致疾不能食亲知看视言及北事即陨涕随以是疾卒　　贾棫
按东流县志棫由岁贡来任多疾未久值楚兵破城全家殉节　　程九万
按东流县志九万楚人崇祯十七年由选贡任州守谪本府知事以本县详请来署县篆月余楚兵破城死之　　章美焕
按东流县志美焕维新乡人崇祯壬午秋中式乡闱为人旷达不立崖岸后以城破殉于难　　杨之吁
按寿州志之吁廪生甲申将贡应考不赴走匿英六山中口呼太祖高皇帝为乱兵所杀　　程家轼
按歙县志家轼字仲澜更名衍洙槐塘人崇祯己卯举人知长子县值寇薄城挺身出谕寇凌逼之不能屈遂遇害祀乡贤　　王荣图
按金坛县志荣图字介休以诸生饩于庠为人朴诚不苟言笑诸试第一崇祯甲申闻变大恸曰吾不能杀贼愿以一死明吾志不食七日而死　　王汝绍
按金坛县志汝绍字希高隐士&#孙杜门读书不交一人闻李自成陷京师大恸三日曰吾复能以双眼视人世乎乃取扃钥付家人号泣出门其家踪迹之不得明晨见汝绍端坐于伍村之池中就视之则已死矣　　冯厚敦
按金坛县志厚敦字培卿少负奇气性朴率迈往不可屈抑崇祯壬午贡入都寓无长物遇人有急即倾囊相赠若溉釜无资即仰给于所知怡然自若也授江阴训导未几而有甲申三月十九之变令丞簿皆逃去厚敦乃与阎尉率诸生激劝居民婴城固守百计出敌大小三十余战未尝挫刃三阅月不得下后值大炮数十击破之屠其城厚敦整冠服北向再拜端坐明伦堂自刭死妻王氏与姊结投水死逾月讣闻其女之归姜氏者亦痛哭自经死　　潘文先
按丹徒县志文先字符仲以贡授江阴训导与冯厚敦并以死殉　　石士凤
按武进县志士凤邑之市人也贫无妻子略识字闻变市酒脯祭其先拜且哭哭已邀邻人与痛饮竟日是夜赴忠义祠池中死先是士凤未死时自剪纸为位大书曰明布衣石士凤之位潜置忠义祠中又先以三金予其邻鬻棺者曰世乱吾无用此姑寄汝家士凤死遂取棺以殓　　欧敬竹
按武进县志敬竹亦市人也不识字舌短而好大言无生产寓城南弋桥为人修破扇糊口闻变忽欲自&#死招邻人饮酒与诀其妻止之不听自经死　　董元哲按武进县志元哲字质明邑诸生闻李贼陷燕京叹曰食人禄死人事吾为诸生可以无死然不可不死乃易篑而歌曰首阳千古风犹在欲往从之仅有心遂不食死　　张龙文
按武进县志龙文字掌鳞邑廪生为人倜傥有奇气轻财好施四方咸慕其名作文高古句不由人甲申年抑郁不得志卒死于难　　毛协恭
按武进县志协恭字力怀少时家贫从市中塾师受学一目数行齐下塾师谢去曰子殆非常人非某所能教遂见知于乡先达中庚辰进士授宁德县令在任力持廉隅爱民如子越二年调烦候官饮冰自厉却馈遗革羡耗多惠政闻京师失守堕河死　　孙源文
按苏州府志源文字南宫继&#子虽为诸生而非其意善饮酒好读书颇类滑稽玩世者其学经史百家无不毕览躯体短小服古衣冠慷慨语天下事或古今成败莫不穷其源流被服忠孝至性过人崇祯十七年五月闻京师失守源文行坐悲泣无间晨夜及秋赋闻雁诗曰少小江南住不闻鸣雁哀今宵清枕泪知尔旧京来未几咯血声喑泪尽而绝　　诸复
按杭州府志复字子葭仁和庠生性耿介年未三十丧妻不再娶国变巾服诣椤木营死之钱塘令顾咸建殓其尸葬秦亭　　方天眷
按杭州府志天眷字维岳仁和庠生安贫力学避居石人坞授徒讲读日采薇蕨以自奉国变乃整衣冠再拜引刀自刭　　周宗彝
弟
启琦

按杭州府志宗彝字五重海宁人崇祯己卯举于乡及国变户科给事中熊汝霖以兵入海宁宗彝亦起兵峡石死之其弟庠生启琦格斗于里巷刃中腹肠出纳肠而战截其颈而仆宗彝之妻卜氏二妾朱衣紫衣皆死之　　孙簬
按宁波府志簬字凤览诸生甲申馆海门闻京师之变痛哭行吟作悲哉歌投笔自经门人抱持之簬张目曰草野独非王臣耶　　沈延庆
按桐乡县志延庆贡生辽东人崇祯壬午桐乡教谕慷慨有志节甲申三月闻都城为闯寇沦丧痛哭不食而死　　马鸣雷
