<!-- { "loadSidebar": true } -->
按番禺县志嘉靖间吴平入寇诏安令梁士楚遣朱几将官军击之被执不屈死　　孙商伟
按富阳县志商伟嘉靖癸丑岁贡授福建宁德教谕守官课士确有成规四十年十月闽广流寇自邵武转掠犯宁德以有备遁去又明年二月倭破平海自福宁袭宁德陷焉参将王梦麟战殁知县李尧卿被杀倭寇入学宫挟商伟行商伟曰我学官也职死学中去此一步非死所矣遂死夫子像幕前邑诸生陈请于总制胡宗宪具题即行福建宁德入名宦祠浙江富阳祀乡贤祠谥曰忠烈　　林国干
按平远县志国干大柘人少有胆略嘉靖四十二年总兵俞大猷往程乡剿蓝松山贼遣入贼巢贼将留之国干不从贼曰不服将烹汝国干厉声曰吾岂从汝贼耶遂遇害　　珠长三
按广州府志珠长三东莞人嘉靖间巨寇曾一本至珠长三拥众提锤力与贼拒死之贼遂退去　　萧承命　王诜
按临江府志承命字惟甫清江人由臬司掾嘉靖四十四年任广东东莞县典史方五月寇流劫村落会迫城承命督兵拒敌直抵七都山下矢力血战贼多兵寡与百户王诜死之月余始得殓其骨以归旅榇萧然军门吴都御史义而悯之上其事　　徐尧臣
按保德州志尧臣所百户嘉靖四十五年十一月领兵于唐家会龙王庙前打冰寇众踏冰入犯尧臣拒堵力战面中五矢刀伤七处遂没于阵事闻恤录加赠副千户　　徐樾
按广信府志樾字子直贵溪人少潜心圣道不求应举闻王阳明过贵溪走百里谒之舟中得闻良知语豁然解悟年三十始就试登嘉靖进士卒业于王心斋尝语人天机无假舜居深山尹耕有莘何所从学所谓学者学乎我而已王心斋称其用功精密深彻一贯之旨仕礼曹七年无日不与湛甘泉欧南野黄文庵吕泾野诸君子相讨论四方从游者户外之履满焉擢闽参议值海寇作乱樾单骑入穴譬以祸福即散去督学贵州先德行而后文艺疏增云贵解额累官云南方伯虽簿书盈案稍暇即与诸生讲学会朝廷议诛土酋那鉴经年不决樾忠义愤激与都御史石简同谋遂自请兵以往遭奸臣李维通贼泄谋被困死之时云霾雨泣天色重昏者六日官民恸哭者万有余人清平孙郡守为治丧检行李仅有十八金海内闻而痛之直指赵炳然上其状诏赠光禄寺卿予葬祭　　张惠
按龙游县志惠景泰初除龙游令性笃实寡嗜欲治行卓然括寇大乱势莫可御会以暴逼境上官佐贰议弃县去惠独召众誓曰贼至而走朝廷何以命官为惠当与城俱死矣民至今能称其事　　陈大礼
按惠州府志大礼永安柏埔人尝为布政司掾嘉靖末贼起弃归筑垒积粟散家财训练什伍捍保乡里贼戒毋犯老陈神江一路多保全者兵备道檄大礼帅乡兵同千户汤勋讨曾廷凤战于黄沙官兵却大礼奋骂曰公等无乡里妻子之念欺朝廷空糜廪食全躯固当大礼敢爱生损威辱国力战死之督府赐金祭葬立祠祀焉　　萧懋烈
子
舞凤

按福建通志懋烈归化人任凤阳照磨流寇突入懋烈提兵奋击乏援被执死之子舞凤同日死焉　　李嘉言按福建通志嘉言上杭诸生嘉靖季山寇李占春既降复鼓众谋反嘉言应命往抚为贼所胁骂贼死人至今义之　　陈琎
按新会县志琎字济美新会人由岁贡选永平府推官为张英国公所知荐移安南新安府推官会叛寇杨恭僭称王官军追至新安峡山县琎率杜布等设伏擒之功为人掩黎利父子复张成山侯王通败绩擅传檄以清化迤南城池与利所属官吏悉令出城琎忿通所为殉王事以死其家书云贼灭则还家有日贼在则归国无期故不与王通等同还而忠烈凛凛可悲也夫英国公挽诗云汉庭决策弃珠崖归国衣冠渡五湝独惜匪躬陈郡理郊原谁为掩遗骸　　王何按会同县志何本县人贼入寇县官被掳何闻之奋勇与敌脱县官于难而何丧首尚提戈勒马归家妇闻其马嘶出迎始堕县官行祭立石表其宅曰义士死后神赫尸祝祷应每夜空中隐隐有车马声乡人呼为踏浪公今子孙多衣冠之伦咸以为忠义之报云　　黄正
子
琰

按砀山县志正字惟中气质刚方为人孝友为邑吏时求直言奏对称旨擢御史纠劾不避权势忤旨黜为英山吏会金山叛贼猖獗求能讨贼者或以正子琰闻征琰至上问曰有平贼方略对曰臣年幼才弱不如臣父乃命正平贼升左佥都御史琰以功授南京龙虎卫镇抚未几云南夷叛命正往讨凯旋至普安放遣麾下时普安镇守内臣所为不法正欲劾奏之内臣潜通夷人袭正不备琰突围取援兵转战三十余里出围挺立而死正遂遇害琰方弱冠上人哀其忠孝勇烈立黄将军庙祀之　　李茂材
按新安县志茂材守御所正千户资干魁梧精骑射有谋略考选军政掌印黄国相等流毒三省茂材督水兵一鼓擒之随剿巨寇许老何亚八陈文伯王朝宜等转征大罗山寨有功升授指挥佥事番夷海寇江老陈亚旺等继起茂材以次讨平获赏嘉靖四十三年兵叛茂材散家资纠集乡兵追至东莞县大墩沙贝生擒四百余人焚其舟余党悉平四十四年从征海寇吴平突阵捣巢俘馘不可胜计寻升柘林守备隆庆元年当道征茂材从参将魏宗潮都司王如澄追剿巨寇曾一本二将忌功屡阻其谋茂材谓家人曰吾夙有裹尸之志今偿之矣命载槥车以行次雷州港督兵血战八昼夜杀伤甚众以失援战死两院交疏褒之诏世袭指挥使　　张中路　孙光裕　车成　张邦化　崔桂　　李正秋　刘朝瑚　王亮采　郝纶　郝珊　　田成　杜本翰　宁晋封　刘静按永宁州志张中路孙光裕车成俱生员张邦化崔桂李正秋刘朝瑚等俱于隆庆元年被寇随知州王亮采儒学学正郝纶训导郝珊田成杜本翰判官&#晋封驿丞刘静同时殉难　　刘元杰
按东莞县志元杰字廷彦东莞县人有膂力善骑射商于杭州时值倭寇犯杭元杰慷慨自效遂率兵出战斩首无算倭遁有刘指挥者追倭被围元杰复单骑救出以援绝战殁杭人立祠于北新关钟鼓楼祀之　　何兰
按广州府志兰字斯馨嘉靖间袭职从征会宁巨寇攻八角台寨生擒贼首廖四福邀钦赏推本所千户隆庆三年倭寇突至兰汛守南城刁斗戒严四年春正月六日贼由西城袭入兰率家丁御之城下挥戈鹘战斩杀相当倭围兰数重血战重创倒地贼弃兰四散抢掠家丁何二骚负归夜半身死以子幼未及请恤邑人惜之　　唐必治
按韶州府志必治平乐人隆庆四年尉乳源禔身廉谨常自言不爱官不爱钱不爱生山寇窃发单骑驱捕翁源大征当道檄令督剿殒于阵因为厉白日中多有见红袍仗剑者人知其为唐也乃立祠祀之　　高卓按昌化县志卓指挥使隆庆年二陈高番等复下昌化掠英德港卓直前破敌擒杀吴德方等十七人五年七月李茂悉众南下兵宪史朝宜遣卓督师追之八月命卓下昌化卓以二小舟逐贼二十七舟杀贼首王骢及其部百余人卓中贼&#令麾下被己衣甲麾战益力杀伤不计贼败卓以创殁　　张韬
按高州府志韬卫指挥佥事隆庆五年倭侵电白北门而登守者皆遁韬挺身拒之不屈而死督抚以闻于朝略曰奋身抗贼不避难以偷生厉志当凶遂捐躯而报国士论伟之　　黄隆
按海康县志隆左所副千户隆庆五年掌锦囊所印值倭寇犯城锋锐莫御众皆溃散隆独挺身力战而死事闻升其子继勋一级　　许大权
按饶平县志大权龙眼城后沟人家世业儒旁窥律数隆庆间苏湾贼首朱良宝闻其名计赚入幕诱胁备至终不为动慷慨自尽贼义之厚敛以归后以子时谦贵赠文林郎敕有云盗泉不饮秉烈夫之节白刃可蹈高义士之风时人荣之　　周秉唐
按新宁县志秉唐新宁人隆庆间袭百户职尚未管事倭寇犯城对敌阵亡暴尸三十六日骸不全收分巡二道同奖云矢志全城奋谋讨贼挺身跃马曾无内顾之思临难捐躯足愧偷生之辈时抚按亦嘉其无守城之责而独得效死之义英风劲节不可泯灭为之会题以示优恤　　余冕
按建昌府志冕字服周南城人由吏员官至柳州卫经历怀远久为猺贼所残隆庆六年冕与知县马希武抚绥猺民督工筑城奸民以为不利勾猺复叛有先来言者冕曰为国捐躯奚恤一死猺数千攻围刃职官凡六人冕同希武奋不顾命与贼对敌遍身中矢冕犹骂贼不屈竟被碎死　　李煜
弟
焕

按青州府志煜焕蒙阴人兄弟廪生辛巳遇土贼执之行且曰汝二人若从我愿推汝为首二人同声骂曰吾兄弟皆廪将取第以报国岂从汝作贼乎贼怒并杀之焚其宅　　桂秀　俞相
按饶州府志秀字子实余千人邑学生奇杰有学识姚源贼每发人坟墓秀愤其祖墓为所发率子弟倡义兵攻之与贼战于回跋奋勇陷阵父子及门人俞相等俱死万历辛巳知县刘谐封其茔以礼祀之　　吴祚　苏大观　孙秀　叶奇十按饶州府志祚字天锡余千人由吏员授阳朔典史致仕姚源贼猖獗参政董朴以祚在阳朔从征贺县贼有功檄领兵三千进攻梁山时天大雾营栅火起官兵大败祚力斩十三人而死时同死者阴阳训术苏大观义兵首领孙秀叶奇十等六十余人贼平赠祚承德郎荫其子　　李俊
弟
杰
　郑鉴　高钰
按饶州府志俊字邦彦守御所百户捕姚源盗屯梁山&#盗袭营俊挟弓矢立垒上连发辄中左右得马劝驰出避之俊曰贼势如此我世武将可避耶叱左右退笑语弟杰曰死事汝亦能耶杰亦自奋遂同被杀俊身无全肤面色犹怒时同死者百户郑鉴字克明千户高钰字良璧　　周辂
按饶州府志辂字乘之安仁人质直敦厚忠孝出于天性以贡授沧州训致仕家居群贼奄至执之拥上马欲以为谋主辂厉声曰我读圣贤书食君上禄岂肯与尔鼠贼处耶贼百计诱之骂愈厉遂遇害　　陈策按黄州府志策江西人由贡士于万历戊子判蕲州值黄梅贼首梅镗等倡乱踞蕲之柴家山抚檄策征剿策率众奋勇突入贼巢与贼相击被贼以钩中之莫能脱不屈遂死之　　杜其萌
按青州府志其萌蒙阴人庠生岁己丑遇土贼有杜姓者执之问曰汝何人其萌厉声应曰杜秀才贼曰吾华宗也戒众勿杀其萌曰汝与我同宗辱我极矣大骂之贼怒遂杀之　　秦琮
弟
璇

按青州府志秦琮秦璇蒙阴人士文之长子三子也土贼陷城不屈死之　　王邦直　张凤
按山西通志邦直磁州人伟干多力尝持千斤器移数处不为疲号千斤以台谏荐兵部檄送督府翁万达待以殊礼分坐谈边乙巳秋北部入进鹁鸽峪邦直佐守将张凤射却之转战而前敌大合凤与邦直结方阵以拒之凤战死或劝邦直溃围以出邦直抚膺曰吾誓以腔血报军门凤死吾岂忍独生遂挥刃向前击杀数人知不得脱乃自刎万达为疏请录恤立祠祀之　　杜世仁
按四川总志世仁卫百户万历二十四年西夷八雁率众四万余攻围镇夷堡数日几陷世仁父子三人坚守力战一箭中八雁坠马立死泣声满营是日即彻营而回世仁父子亦中箭死事闻优赠　　朱国鼐　汤三兼
按温州府志国鼐字可受乐清人尚气节蚤岁入庠应己丑岁贡与庠友汤三兼为金石交戊戌海艘陷乐清均为所执国鼐极口痛骂死之三兼亦不屈投水而死　　高如嵩
按卢龙县志如嵩东胜卫千户万历中任石门路千总时泰宁寇花场峪佯令数骑诱战主将轻出敌伏起一军覆没将窜山巅林莽间如嵩奋杀出围力斗失主将出入阵中者三敌攒射落马剖其心而死事闻赠二级世袭指挥同知　　苏梦旸　韦宗孝　龙旌
