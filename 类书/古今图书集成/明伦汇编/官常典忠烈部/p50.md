<!-- { "loadSidebar": true } -->
按北齐书本传琳字子珩会稽山阴人也父显嗣梁湘东王国常侍琳本兵家元帝居藩琳姊妹并入后庭见幸琳由此未弱冠得在左右少好武遂为将帅太清二年侯景渡江遣琳献米万石未至都城陷乃中江沉米轻舸还荆州稍迁岳阳内史以军功封建宁县侯侯景遣将宋子仙郢州琳攻克之擒子仙又随王僧辩破景后拜湘州刺史琳果劲绝人又能倾身下士所得赏物不以入家麾下万人多是江淮群盗平景之勋与杜龛俱为第一恃宠纵暴于建业王僧辩禁之不可惧将为乱启请诛之琳亦疑祸令长史陆纳率部曲前赴湘州身径上江陵将行谓纳等曰吾若不返子将安之咸曰请死相报泣而别及至帝以下吏而廷尉卿黄罗汉太府卿张载宣喻琳军陆纳等及军人并哭对使者莫肯受命乃执黄罗汉杀张载载性深刻为帝所信荆州疾之如雠故纳等因人之欲抽肠系马脚使绕而走肠尽气绝又脔割备五刑而斩之梁元遣王僧辩讨纳纳等败走长沙是时湘州未平武陵王兵又甚盛江陵公私恐惧人有异图纳启申琳罪请复本位永为奴婢梁元乃&#琳送长沙时纳兵出方战会琳至僧辩升诸楼车以示之纳等投戈俱拜举军皆哭曰乞王郎入城即出及放琳入纳等乃降湘州平仍复本位使琳拒萧纪纪平授衡州刺史梁元性多忌以琳所部甚众又得众心故出之岭外又受都督广州刺史其友主书李膺帝所任遇琳告之曰琳蒙拔擢常欲毕命以报国恩今天下未平迁琳岭外如有万一不虞安得琳力忖官正疑琳耳琳分望有限可得与官争为帝乎何不以琳为雍州刺史使镇武宁琳自放兵作田为国御捍若警急动静相知孰若远弃岭南相去万里一日有变将欲如何琳非愿长坐荆南正以国计如此耳膺然其言不敢启故遂率其众镇岭南梁元为魏围逼乃征琳赴援除湘州刺史琳师次长沙知魏平江陵已立梁王&#乃为梁元举哀三军缟素遣别将侯平率舟师攻梁琳屯兵长沙传檄诸方为进趋之计时长沙藩王萧韶及上游诸将推琳主盟侯平虽不能渡江频破梁军又以琳兵威不接翻更不受指麾琳遣将讨之不克又师老兵疲不能进乃遣使奉表诣齐并献驯象又使献款于魏求其妻子亦称臣于梁陈霸先既杀王僧辩推立敬帝以侍中司空征琳不从命乃大营楼舰将图义举琳将帅各乘一舰每行战舰以千数以野猪为名陈武帝遣将侯安都周文育等诛琳乃受梁禅安都叹曰我其败乎师无名矣逆战于沌口琳乘平肩舆执钺而麾之禽安都文育其余无所漏惟以周铁虎一人背恩斩之&#安都文育置琳所坐舰中令一阉竖监守之琳乃移湘州军府就郢城带甲十万练兵于白水浦琳巡军而言曰可以为勤王之师矣温太真何人哉江南渠帅熊昙朗周迪怀贰琳遣李孝钦樊猛与余孝顷同讨之三将军败并为敌所囚安都文育等尽逃还建业初魏克江陵之时永嘉王庄年甫七岁逃匿人家后琳迎还湘中卫送东下及敬帝立出质于齐语纳庄为梁主文宣遣兵援送仍遣兼中书令李騊駼册拜琳为梁丞相都督中外诸军录尚书事舍人羊&#游诠之等赍玺书江表宣劳自琳以下皆有颁赐琳乃遣兄子叔宝率所部十州刺史子弟赴邺奉庄纂梁祚于郢州庄授琳侍中使持节大将军中书监改封安城郡公其余并依齐朝前命及陈霸先即位琳乃辅庄次于濡须口齐遣扬州道行台慕容俨率众临江为其声援陈遣安州刺史吴明彻江中夜上将袭湓城琳遣巴陵太守任忠大败之明彻仅以身免琳兵思东下陈遣司空侯安都等拒之侯瑱等以琳军方盛引军入芜湖避之时西南风忽至琳谓得天道将直取扬州侯瑱等徐出芜湖蹑其后比及兵交西南风翻为瑱用琳兵放火燧以掷船者皆反烧其船琳船舰溃乱兵士投水死十二三其余皆弃船上岸为陈军所杀殆尽初琳命左长史袁泌御史中丞刘仲威同典兵侍卫庄及军败泌遂降陈仲威以庄投历阳琳寻与庄同降邺都孝昭帝遣琳出合肥鸠集义故更图进取琳乃缮舰分遣招募淮南伧楚皆愿戮力陈合州刺史裴景晖琳兄之婿也请以私属导引齐师孝昭委琳与行台右丞卢潜率兵应赴沉吟不决景晖惧事泄挺身归齐孝昭赐琳玺书令镇寿阳其部下将帅悉听以行乃除琳骠骑大将军开府仪同三司扬州刺史封会稽郡公又增兵仗兼给铙吹琳水陆戒严将观衅而动属陈氏结好于齐使琳更听后图琳在寿阳与行台尚书卢潜不协更相是非被召还邺武成置而不问除沧州刺史后以琳为特进侍中所居屋脊无故剥破出赤蛆数升落地化为血蠕蠕而动又有龙出于门外之地云雾起昼晦会陈将吴明彻来寇帝敕领军将军尉破胡等出援秦州令琳共为经略琳谓所亲曰今太岁在东南岁星居斗牛分太白已高皆利为客我将有丧又谓破胡曰吴兵甚锐宜长策制之慎勿轻斗破胡不从遂战军大败琳单马突围仅而获免还至彭城帝令便赴寿阳并许召募又进封琳巴陵郡王陈将吴明彻进兵围之堰淝水灌城而皮景和等屯于淮西竟不赴救明彻昼夜攻击城内水气转侵人皆患肿死病相枕从七月至十月城陷被执百姓泣而从之吴明彻恐其为变杀之城东北二十里时年四十八哭者声如雷有一叟以酒脯来号酹尽哀收其血怀之而去传首建康悬之于市琳故吏梁骠骑府仓曹参军朱玚致书陈尚书仆射徐陵求琳首曰窃以朝市迁贸传骨梗之风历运推移表忠贞之迹故典午将灭徐广为晋家遗老当涂已谢马孚称魏室忠臣用能播美于前书垂名于后世梁故建宁公琳洛滨余冑沂州旧族立功代邸效绩中朝当离乱之辰摠方伯之任尔乃轻躬殉主以身许国实追踪于往彦信踵武于前修而天厌梁德上思匡继徒蕴包胥之念终遘苌弘之眚洎王业光启鼎祚有归于是远迹山东寄命河北虽轻旅臣之叹犹怀客卿之礼感兹知己忘此捐躯至使身殁九泉头行千里诚复马革裹尸遂其生平之志原野暴骸会彼人臣之节然身首异处有足悲者封树靡卜良可怆焉玚早簉末席降薛君之吐握荷魏公之知遇是用沾巾雨袂痛可识之颜回肠疾首切犹生之面伏惟圣恩博厚明诏爰发赦王经之哭许田横之葬玚虽刍贱窃亦有心琳经莅寿阳颇存遗爱曾游江右非无余德比肩东阁之吏继踵西园之宾愿归彼境还修窀穸庶孤坟既筑或飞衔土之燕丰碑式树时留堕泪之人近故旧王绾等已有论牒仰蒙制议不遂所陈昔廉公告逝即淝川而建茔域孙叔云亡仍芍陂而植楸槚由此言之抑有其例不使寿春城下唯传报葛之人沧州岛上独有悲田之客昧死陈祈伏待刑宪陵嘉其志节又明彻亦数梦琳求首并为启陈主而许之仍与开府仪同主簿刘韶慧等持其首还于淮南权瘗八公山侧义故会葬者数千人玚等乃问道北归别议迎接寻有扬州人茅知胜等五人密送葬柩达于邺赠十五州诸军事扬州刺史侍中特进开府录尚书事谥曰忠武王葬给辒辌车琳体貌闲雅立发委地喜怒不形于色虽无学业而强记内敏军府佐吏千数皆识其姓名刑罚不滥轻财爱士得将卒之心少任将帅屡经丧乱雅有忠义之节虽本图不遂邺人亦以此重之待遇甚厚及败为陈车所执吴明彻欲全之而其下将领多琳故吏争来致请并相资给明彻由此忌之故及于难当时田夫野老知与不知莫不为之歔欷流泣观其诚信感物虽李将军之恂恂善诱殆无以加焉琳十七子长子敬在齐袭王爵武平永通直常侍第九子衍隋开皇中开府仪同三司大业初卒于渝州刺史　　宇文仲鸾
按通鉴纲目齐河清元年秋齐冀州刺史高归彦内不自安欲待齐主如晋阳乘虚入邺事觉齐主遣段韶娄睿讨之归彦闭城拒守长史宇文仲鸾等不从皆杀之　　叱干苟生
按北齐书傅伏传齐军晋州败后兵将罕有全节者其杀身成仁者有仪同叱干苟生镇南兖州周帝破邺赦书至苟生自缢死　　田敬宣
按北齐书傅伏传开府中侍中宦者田敬宣本字鹏蛮人也年十四五便好读书既为阍寺伺隙便周章询请每至文林馆气喘汗流问书之外不暇他语及视古人节义事未尝不感激沈吟颜之推重其勤学甚加开奖后遂道显后主之奔青州遣其西出参伺动静为周军所获问齐主何在给云已去欧捶服之每折一支辞色愈厉竟断四体而卒　　鲜于世荣
按畿辅通志世荣渔阳人沈敏有气干仕北齐为太子太傅周武帝入代遗以玛瑙酒锺世荣碎之周兵入邺诸将皆降世荣在三台前鸣鼓不辍周人执之不屈被杀　　北周
　　柳桧
按周书孝义传桧字季华秘书监&#之次弟也性刚简任气少文善骑射果于断决年十八起家奉朝请居父丧毁瘠骨立服阕除阳城郡丞防城都督大统四年从太祖战于河桥先登有功授都督镇鄯州八年拜湟河郡守仍典军事寻加平东将军太中大夫吐谷浑入寇郡境时桧兵少人怀忧惧桧抚而勉之众心乃安因率数十人先击之溃乱余众乘之遂大败而走以功封万年县子邑三百户时吐谷浑强盛数侵疆场自桧镇鄯州屡战必破之数年之后不敢为寇十四年迁河州别驾转帅都督俄拜使持节抚军将军大都督居三载征还京师时桧兄&#为秘书丞弟庆为尚书左丞桧尝谓兄弟曰兄则职典简牍褒贬人伦弟则管辖群司股肱朝廷可谓荣宠矣然而四方未静车书不一桧唯当蒙矢石履危难以报国恩耳顷之太祖谓桧曰卿昔在鄯州忠勇显着今西境肃清无劳经略九曲国之东鄙当劳君守之遂令桧镇九曲寻从大将军王雄讨上津魏兴平之即除魏兴华阳二郡守安康人黄众宝谋反连结党与攻围州城乃相谓曰尝闻柳府君勇悍其锋不可当今既在外方为吾徒腹心之疾也不如先击之遂围桧郡城卑下士众寡弱又无守御之备连战积十余日士卒仅有存者于是力屈城陷身被十数创遂为贼所获既而众宝等进围东梁州乃缚桧置城下欲令桧诱说城中桧乃大呼曰群贼乌合粮食已罄行即退散各宜勉之众宝大怒乃临桧以兵曰速更汝辞不尔便就戮矣桧守节不变遂害之弃尸水中城中人皆为之流涕众宝解围之后桧兄子止戈方收桧尸还长安赠东梁州刺史子斌嗣斌字伯达年十七齐公宪召为记室早卒斌弟雄亮字信诚幼有志节好学不倦年十二遭父艰几至灭性终丧之后志在复仇柱国蔡国公广钦其名行引为记室参军年始弱冠府中文笔颇亦委之后竟手刃众宝于京城朝野咸重其志节高祖特恕之由是知名大象末位至宾部下大夫　　李远
子
植

按通鉴纲目周孝愍帝宇文觉元年九月周&#宰宇文护遣柱国贺兰祥逼王逊位幽于旧第召公卿议废王为略阳公迎立岐州刺史宁都公毓时李植父柱国远镇弘农护召远及植还朝远疑有变沈吟久之乃曰大丈夫宁为忠鬼安可作叛臣耶遂就征护乃害植并逼远自杀　　李棠
