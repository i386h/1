<!-- { "loadSidebar": true } -->
按宋史本传叔夜字稽仲侍中耆孙也少喜言兵以荫为兰州录事参军州本汉金城郡地最极边恃河为固每岁河水冰合必严兵以备士不释甲者累月叔夜曰此非计也不求要地守之而使敌迫河则吾既殆矣有地曰大都者介五路间羌人入寇必先至彼点集然后议所向每一至则五路皆竦叔夜按其形势画攻取之策讫得之建为西安州自是兰无羌患知襄城陈留县蒋之奇荐之易礼宾副使通事舍人知安肃军言者谓太优还故官献所为文知舒海秦三州大观中为库部员外郎开封少尹复献文召试制诰赐进士出身迁右司员外郎使辽宴射首中的辽人叹诧求观所引弓以无故事拒不与还图其山川城郭服器仪范为五篇上之从弟克公弹蔡京京迁怒叔夜摭司存微过贬监西安草场久之召为秘书少监擢中书舍人给事中时吏惰不虔凡命令之出于门下者预列衔使书名而徐填其事谓之空黄叔夜极陈革其弊进礼部侍郎又为京所忌以徽猷阁待制再知海州宋江起河朔转略十郡官军莫敢婴其锋声言将至叔夜使间者觇所向贼径趋海濒巨舟十余载卤获于是募死士得千人设伏近城而出轻兵距海诱之战先匿壮卒海旁伺兵合举火焚其舟贼闻之皆无斗志伏兵乘之擒其副贼江乃降加直学士徙济南府山东群盗猝至叔夜度力不敌谓僚吏曰若束手以俟援兵民无&#类当以计缓之使延三日吾事济矣乃取旧赦贼文俾邮卒传至郡盗闻果小懈叔夜会饮谯门示以闲暇遣吏谕以恩旨盗狐疑相持至暮未决叔夜发卒五十人乘其惰击之盗奔溃追斩数千级以功进龙图阁直学士知青州靖康改元金人南下叔夜再上章乞假骑兵与诸将并力断其归路不报徙邓州四道置帅叔夜领南道都总管金兵再至钦宗手札趣入卫即自将中军子伯奋将前军仲熊将后军合三万人翌日上道至尉氏与金游兵遇转战而前十一月晦至都帝御南熏门见之军容甚整入对言贼锋方锐愿如唐明皇之避禄山暂诣襄阳以图幸雍帝颔之加延康殿学士闰月帝登城叔夜陈兵玉津园铠甲光明拜舞城下帝益喜进资政殿学士令以兵入城俄签书枢密院连四日与金人大战斩其金环贵将二人帝遣使蜡书以褒宠叔夜之事檄告诸道然迄无赴者城陷叔夜被创犹父子力战车驾再出郊叔夜因起居叩马而谏帝曰朕为生灵之故不得不亲往叔夜号恸再拜众皆哭帝回首字之曰稽仲努力金人议立异姓叔夜谓孙傅曰今日之事有死而已移书二帅请立太子以从民望二帅怒追赴军中至则抗请如初遂从以北道中不食粟唯时饮汤既次白沟驭者曰进界何矣叔夜乃矍然起仰天大呼遂不复语明日卒年六十三讣闻赠开府仪同三司谥忠文　　何
按宋史本传字文缜仙井人政和五年进士第一擢秘书省校书郎逾年提举京畿学士召为主客员外郎起居舍人迁中书舍人兼侍讲徽宗数从咨访欲付以言责或论与苏轼乡党宗其曲学出知遂宁府已而留为御史中丞论王黼奸邪专横十五罪黼既抗章请去而尤豫未决继上七章黼及其党胡松年胡益等皆罢亦以徽猷阁待制知秦州钦宗立复以中丞召阅月为翰林学士进尚书右丞中书侍郎会王云使金帅斡离不军还言金人怒割三镇缓却礼币弗纳曰兼旬使不至则再举兵于是百官议从其请曰三镇国之根本奈何一旦弃之况金人变诈罔测安能保必信割亦来不割亦来宰相主割议论辩不已曰河北之民皆吾赤子弃地则并其民弃之岂为父母意哉帝颇悟请建四道总管使统兵入援以胡直孺王襄赵野张叔夜领之兵既响应而唐恪耿南仲聂昌信和议相与谋曰方继好息民而调发不已使金人闻之奈何亟檄止之解政事俄以资政殿大学士领开封尹金兵长驱傅城下帝罢恪相而拜为尚书右仆射兼中书侍郎始复三省旧制时康王在河北信使不通建议请以为元帅密草诏&#上之乃以康王充天下兵马大元帅陈遘充兵马元帅宗泽汪伯彦充副元帅京城失守从幸金帅营遂留不返既而议立异姓金人曰唯何李若水毋得预议既陷逆廷仰天大恸不食而死年三十九建炎初诏以为观文殿大学士提举玉局观使禄其家讣闻赠开府仪同三司议者指其误国不行秦桧自北还具道其死时状乃改赠大学士官其家七人　　孙傅
按宋史本传傅字伯野海州人登进士第中词学兼茂科为秘书省正字校书郎监察御史礼部员外郎时蔡翛为尚书傅为言天下事劝其亟有所建不然必败翛不能用迁秘书少监至中书舍人宣和末高丽入贡使者所过调夫治舟骚然烦费傅言索民力以妨农功而于中国无丝毫之益宰相谓其所论同苏轼奏贬蕲州安置给事中许翰以为傅论议虽偶与轼合意亦无他以职论事而责之过矣翰亦罢去靖康元年召为给事中进兵部尚书上章乞复祖宗法度钦宗问之傅曰祖宗法惠民熙丰法惠国崇观法惠奸时谓名言十一月拜尚书右丞俄改同知枢密院金人围都城傅日夜亲当矢石读丘浚感事诗有郭京杨适刘无忌之语于是人中访得无忌龙卫兵中得京好事者言京能施六甲法可以生擒二将而扫荡无余其法用七千七百七十七人朝廷深信不疑命以官赐金帛数万使自募兵无问技艺能否但择其年命合六甲者所得皆市井游惰旬日而足有武臣欲为偏裨京不许曰君虽材勇然明年正月当死恐为吾累其诞妄类此敌攻益急京谈笑自如云择日出兵三百可致太平直袭击至阴山乃止傅与何尤尊信倾心待之或上书见傅曰自古未闻以此成功者政或听之姑少付以兵俟有尺寸功乃稍进任今委之太过惧必为国家羞傅怒曰京殆为时而生敌中琐微无不知者幸君与傅言若告他人将坐沮师之罪揖使出又有称六丁力士天关大将北斗神兵者大率皆效京所为识者危之京曰非至危急吾师不出数趣之徙期再三乃启宣化门出戒守陴者悉下城无得窃觇京与张叔夜坐城楼上金兵分四翼噪而前京兵败退堕于护龙河填尸皆满城门急闭京遽白叔夜曰须自下作法因下城引余众南遁是日金人遂登城二年正月钦宗诣金帅营以傅辅太子留守仍兼少傅帝兼旬不返傅屡贻书请之及废立檄至傅大恸曰吾惟知吾君可帝中国尔苟立异姓吾当死之金人来索太上帝后诸王妃主傅留太子不遣密谋匿之民间别求状类宦者二人杀之并斩十数死囚持首送之绐金人曰宦者欲窃太子出都人争斗杀之误伤太子因帅兵讨定斩其为乱者以献苟不已则以死继之越五日无肯承其事者傅曰吾为太子傅当同生死金人虽不吾索吾当与之俱行求见二酋面责之庶或万一可济傅寓直皇城司其子来省叱之曰使汝勿来而竟来邪吾已分死国虽汝百辈来何益挥使速去子亦泣曰大人以身殉国儿尚何言遂以留守事付王时雍而从太子出至南熏门范璚力止之金守门者曰所欲得太子留守何预傅曰我宋之大臣且太子傅也当死从是夕宿门下明日金人召之去明年二月死于朔廷绍兴中赠开府仪同三司谥曰忠定　　梅执礼
按宋史本传执礼字和胜婺州浦江人第进士调常山尉未赴以荐为敕令删定官武学博士大司成强渊明贤其人为宰相言相以未尝识面为慊执礼闻之曰以人言而得必以人言而失吾求在我者而已卒不往谒历军器鸿胪丞比部员外郎比部职勾稽财货文牍山委率不暇经目苑吏有持茶券至为钱三百万者以杨戬旨意追取甚急执礼一阅知其妄欲白之长贰疑不敢乃独列上果诈也改度支吏部进国子司业兼资善堂翊善迁左司员外郎擢中书舍人给事中林摅以前执政赴阙宿留冀复故职执礼论去之孟昌龄居郓质人屋当赎不肯与而请中旨夺之外郡卒留役中都者万数肆不逞为奸诏悉令还杨戬占不遣内侍张佑董葺太庙僭求赏皆驳奏弗行迁礼部侍郎素与王黼善黼尝置酒其第夸示园池妓妾之盛有骄色执礼曰公为宰相当与天下同忧乐今方腊流毒吴地疮痍未息岂歌舞宴乐时乎退又戒之以诗黼愧怒会孟飨原庙后至以显谟阁待制知蕲州又夺职明年徙滁州复集英殿修撰时赋盐亏额滁亦苦抑配执礼曰郡不能当苏杭一邑而食盐乃倍粟数民何以堪请于朝诏损二十万滁人德之钦宗立徙知镇江府召为翰林学士道除吏部尚书旋改户部方军兴调度不足执礼请以禁内钱隶有司凡六宫廪给皆由度支乃得下尝有小黄门持中批诣部取钱而封识不用玺既悟其失复取之执礼奏审诏责典宝夫人而杖黄门金人围京都执礼劝帝亲征而请太上帝后皇后太子皆出避用事者沮之洎失守金人质天子邀金帛以数百千万计曰和议已定但所需满数则奉天子还阙执视与同列陈知质程振安扶皆主根索四人哀民力已困相与谋曰金人所欲无艺极虽铜铁亦不能给盍以军法结罪傥窒其求而宦者挟宿怨语金帅曰城中七百万户所取未百一但许民持金银换粟麦当有出者已而果然酋怒呼四人责之对曰天子蒙尘臣民皆愿致死虽肝脑不计于金缯何有哉顾比屋枵空亡以塞命耳酋问官长何在振恐执礼获罪遽前曰皆官长也酋益怒先取其副胡舜陟胡唐老姚舜明王俣各杖之百执礼等犹为之请俄遣还将及门呼下马挝杀之而枭其首时靖康二年二月也是日天宇昼冥士庶皆陨涕愤叹初车驾再出执礼与宗室子昉诸将吴革等谋集兵夺万胜门夜捣金帅帐迎二帝以归而王时雍徐秉哲使范琼泄其谋故不克死时年四十九高宗即位诏赠通奉大夫端明殿学士议者以为薄复加资政殿学士　　边知章
按苏州府志知章字公望崇宁进士国子监书库官京畿京西路提举盐香司管干公事历永静军通判律学博士通判开封府以年老赏典迁官累朝请郎靖康初金人犯阙寻以和议退澶渊当孔道明年奉告满代者避祸愆期金兵复动或劝知章逃去知章抵书平江诸弟以为去岁兵至宜敌不敌今岁既盟宜和不和速祸必矣苟求幸逃岂不愧守邢匿诏事乎藉使非力所能而死当见吾祖地下无腼颜其冬金兵至城下军溃于内遂死之年四十七朝廷赠两官至朝散大夫官其二子　　孙察
按苏州府志察父临大理评事察以朝散郎奉使金国守节不屈金人裹以油絮焚之骂声不绝而死　　李珙按广西通志珙字温之永福人少业儒尚气节三试礼部两升上庠不偶乃慨然以功名自奋会宜州蛮入寇以御贼首功补右职进筑南丹州以珙摄州监押为先锋群蛮畏摄纳款归疆积官至武功大夫剧贼刘花三啸聚自虔吉入寇广东朝廷议择将御之除广东路至则尽俘其众槛贼首送京师擢忠州刺史知融州议者以为赏轻拜邕州团练使会金人犯京以蜡书召天下兵珙闻之集僚佐曰主忧臣辱主辱臣死岂可以道远便自营乎募死士凡三千人属通判蒋炳文与俱炳文托为桂帅所留珙独引兵进比至衡州贼将拥数万众扼其前旁郡皆闭城自守或劝珙宜退珙不从竟战死事闻赠忠州防御使官其子十人诏旌其门曰忠义　　李升
按畿辅通志升永年人以进士起家为吏有廉名靖康中金人破汴以刃迫其父升前捍之与父俱死子椿奉继母避地南走仕为吏部侍郎知太平州以敷文阁待制致仕　　蔡楙
按福建通志楙钦宗朝尉会昌视事数月遇赣贼犯境楙领乡兵数千人与贼相持兵溃楙力战不支遂遇害赠承事郎　　曾升
