<!-- { "loadSidebar": true } -->
　　马刚中　段增辉　高孝志　李逢旭　程所　　闻　映宿　魏光远按明外史忠义传以恒潼关卫人崇祯十三年由举人为商城知县视事月余流贼突至却之遂日夜为守御计明年张献忠陷襄阳邻境大恐以恒已迁开封同知将行士民恳留之乃昼夜登陴与乡官杨所修洪引衡马刚中段增辉共城守二月中贼掩至适雨雪守者冻馁不能战以恒督家众射贼十七人坠马贼怒并力攻矢中以恒右额犹裹创拒敌贼登北城家众巷战死且尽乃被执骂贼不屈为贼支解孙觉及典史吕维显教谕曹维祯皆死所修事别见引衡万历中进士历官阳和兵备副使分守北门力战死刚中字九如父之图吏部郎中刚中举崇祯七年进士授大同知县行取入都帝临轩策试授检讨乞假归城将陷或劝出避毅然曰吾家世受国恩可临难苟免耶城全国之福不然与同尽尔及贼入大骂被磔死增辉字含素为诸生以学行称朝廷下保举令被荐不乐为吏拟除教授未谒选归遇变骂贼死贼既陷商城即疾驱犯信阳城陷知州高孝志训导李逢旭程所闻里居静海知县映宿死之其陷光山也典史魏光远亦死之所司请赠以恒光禄少卿孝志太仆少卿未报十五年七月帝下诏曰比州县有司不设守备贼至即陷与冲锋陷阵持久力诎者殊科若概援天启间例优予赠荫何由旌劝劳臣自今五品以下止赠监司四品及方面始赠京卿着为令乃赠以恒副使孝志参议维显等赠恤有差天启中州县长吏殉难者率赠京卿荫锦衣世职赐祭葬有司建祠崇祯初改荫国子生俾之出仕而京卿之赠如故至是始改赠外僚云　　张达　徐日曜
按明外史夏统春传达兴山典史崇祯十四年二月张献忠自蜀来攻都司徐日曜战殁达被缚骂贼不屈支解死　　徐世淳
子
肇梁
　余塙
按明外史忠义传世淳字中明秀水人父必达字德夫万历二十年进士历知太湖溧水县筑溧水石臼湖堤奏除齐泰姻戚子孙军籍凡二十六家迁南京吏部主事历考功郎中与吏科给事中储纯臣同领察事纯臣受赃吏赇当大计日必达进状请黜纯臣面揖之退一座大惊迁光禄丞陈白粮利弊十一事部议悉行之言路攻朱赓及必达必达方假归上疏自白帝不问未几补官进少卿巡漕御史孙居相以船坏不治请雇民船济运必达争止之父艰归起太仆少卿迁应天府尹天启初以右佥都御史督操江军白莲贼将窥徐州必达募锐卒会山东兵击破之就迁兵部右侍郎三年京察以拾遗罢归卒赠兵部尚书世淳崇祯中由乡举授永嘉教谕迁重庆推官随州知州十三年冬莅任州尝被贼破居民萧然世淳知贼必复至集士民誓关壮缪祠要以死守会岁大荒士多就食粥厂叹曰可使士以馁失礼乎分粟赈之士皆感悦溃兵过随汹汹索饷世淳授兵登陴而单骑入见帅执其手曰军食不供有司罪也杀我足矣请械我以见督师帅气夺敛众去明年二月张献忠陷襄阳三月遂来犯世淳寝食南城谯楼晓夜固守告急于巡抚宋一鹤一鹤遣兵援为监司守承天者邀去援绝力穷守月余贼急攻南城而潜兵堕北城以入世淳命子肇梁薶印廨后东墙下勒马巷战矢贯颐耳鼻横断坠马为乱刃斫死肇梁奔赴且哭且骂贼将杀之疾呼州人告以薶印处乃死世淳妾赵氏王氏及臧获十八人皆死赵死尤烈当事上其状赠太仆少卿建祠以肇梁祔随自十年正月被陷知州王焘殉难及是再陷至七月复陷判官余塙死焉三陷之后城中几无孑遗闾井为墟　　张我正　张我德
按明外史李中正传贼陷名城有布衣以抗节显者陕州张我正素豪侠集众保乡里一方赖之崇祯十四年勒众御贼馘三人俄贼大至众悉奔奋臂独战贼爱其勇欲生致之诟骂自刎死张我德知贼至恐妻子受辱驱一家二十七人登楼自焚　　周遇吉
按烈皇小识闯贼临忻州官民迎降进攻代州总兵周遇吉固守连战十余日遇吉连发大炮杀贼近万人会火药尽有请款者遇吉曰三日内杀贼且万若辈何怯耶能胜之一军尽为忠义若不支缚我以献于是开门奋击杀贼数千人贼惧遂退或为贼谋请分为十队更番迭战且去帽为识有帽者辄杀之贼乃引兵复进去帽以自别官军不能支城陷遇吉纵火焚其家而自挥刀力斗身中流矢牙兵俱尽遂见执骂贼甚厉贼怒缚于市磔之屠宁武　　刘国能
按烈皇小识李罗二贼合兵攻叶县守将刘国能即飞来虎也誓师力战贼悉众来攻国能身被数十枪气愈厉部下劝暂逸图后举国能曰朝廷既赦我死又加爵命之荣万死何辞自成羽毛已成不可复制何再举之可图尽杀其军中马骡飨士黎明分兵为十队偏裨各率其属驰逐大战至辰复聚则死者过半矣又分为五队贼亦分兵围之更番迭战以逸待劳国能率残丁短兵相搏至夜度不能脱仰天呼曰我力尽矣遂自刎死部下无一降者事闻赠国能左都督　　王世琰
按烈皇小识李自成陷太康睢州进围归德归德无兵民自为守贼鳞次穴城城陷推官王世琰死之　　石维坛按烈皇小识李贼陷保康知县石维坛死之
　　郝瑞日
按明外史夏统春传瑞日陕西人为固始朱皋镇巡检崇祯十四年罗山为贼所陷上官令瑞日摄其县事乃单骑携二童以往至则止僧寺将招流移为守御计未逾月贼遣伪官至土寇万朝勋与之合诱执瑞日说降不从拘于家一日朝勋置酒宴群贼醉卧瑞日潜入其室杀之将奔凤阳雨阻复见絷贼爱其勇欲留之叱曰我虽小吏亦朝廷臣子肯为贼用耶遂被害二仆亦死　　王子美
按重庆府志刘道开巴令王子美传庚辰之役余从棘闱中晤西江舒鲁直为余言王子美制义之妙且曰今科必售非吾辈所及会余友丁润生朝栋亦素称子美能文心识之撤棘后果裒然淡墨矣余方落第独以击气访之一见握手若宿契然比秋选得巴县子美以地方利病谘余余备言雕疲状明年辛巳正月余抵里门子美以二月&#任巴县故夷地钱粮十一万有奇词讼盈庭前令无不满载归者自子美受事局面一更输纳使自封投柜耗羡悉蠲词讼自上司批问外片纸不罚愿请息者听之于是喧阗之场化为&#寂之区草场雀罗萧如也时王氏倾倪氏构成大狱叩阍者号曰本头凡数十人附和者又数倍罗织平民倾家破产翼虎纵横道路以目子美一以清静镇之德礼所熏凶焰少戢日进诸生于庭与谈举子业循循善诱略无倦色衙斋积书千百卷间以弓矢暇则学射谓人曰此多事之日一味赋诗无济也城陷贼坐演武场瑞王陈巡抚关南道陈纁重庆知府王行俭及子美贼问何不早降陈巡抚齿已打战含糊不放语子美奋然云大丈夫死则死矣乃向盗贼求活乎时暑甚贼各给茶一盏子美怒而掷之骂不绝口贼大怒曰汝安得速死命以钝刀剐之凡三日夜后乃绝故死事诸人中惟子美为最苦最烈余有族子在旁亲见之非风闻也忆子美文艺中有云起自儒生杀人而色不变为人所杀而色亦不变呜呼岂虚语哉贼去重庆后明年隘将曾英统兵至余乃入城哭子美于演武场求其尸不可得为薄祭延羽流诵经以荐之有祭文一篇及诗一首文稿不存诗云臣死封疆职自然书生文弱亦堪怜抚臣有箄惟命县令无名只对天一笑刀神合漠千秋化碧血归泉洪都夜冷柴门月几度凄凉听杜鹃贼随破成都直指刘之勃从容就义又有某县令握刀自刎阖室举火灰烬之余惟握刀之手不化与子美并烈云　　杨国柱
按明外史金日观传国柱字廷石崇祯九年为宣府总兵官十一年冬入卫畿辅从总督卢象升大战于贾庄象升败没国柱坐失主帅当重论大学士刘宇亮总督侍郎孙传庭皆言其身入重围非退怯者比罪可末减国柱亦上疏请罪乃命充为事官戴罪自赎十四年祖大寿被困锦州偕诸将王朴唐通等赴救八月先至松山陷伏中闻四面呼降国柱太息语其下曰此吾兄子昔年殉难处也吾独为降将军乎突围中矢堕马卒事闻赠恤如制所遗甲胄弓矢及战马五十三匹其妻何氏以二子俱夭疏献于朝帝深嘉之命授一品夫人有司月给米一石以终其身　　王印长按河南府志印长吴桥县人由举人崇祯间任河南府知府寻升守道铁面冰心有为有守时福藩旗校交横印长执法如山河属倚赖辛巳闯寇困洛印长昼夜守御会兵叛城陷遂坠城死　　李春华
子又彦
　又毅

按长葛县志春华字秀实天资醇谨&#悟异常屡中副榜以明经授怀庆广文后升州学正致仕归着清语数十篇及砥鹗篇行世崇祯辛巳城陷被执贼威以白刃毅然不屈时年七十有五与长子卫经历又彦次子太学生又毅相继遇害　　李养桢
子正
芳　正

按长葛县志养桢字柱础少有大志端方不阿以恩拔授静海县簿转鸿胪典簿谭论经史竟夕不倦崇祯间值流寇薄城捍御西城四十昼夜虽戎马倥偬未尝释卷辛巳城陷遂与子庠生正芳正同被害六十有八人　　黄朝聘　张范孔　曹一俊　张振翊　武崇　　文　李应宾　朱之鼎　朱之屿　李又琦　　李又培　李紫芝　吕家修　邢为范　邢为　　法　邢为宪　孙之昌　孙麟定　时运昌　　张善法　刘志允　冯士髦　张忠荩　张谦　　吉　侯玺按长葛县志朝聘字起萃青城令家才长子也好学攻苦少有大志累试高第戊寅举明经性至孝友乙亥之变分守西城出奇屡破贼锋辛巳城破与守城人一时被执慷慨骂贼死其时衣冠巷战冲锋骂贼五十余人其有姓氏可纪者如张范孔曹一俊张振翊武崇文李应宾朱之鼎朱之屿李又琦李又培李紫芝吕家修邢为范邢为法邢为宪孙之昌孙麟定时运昌张善法刘志允冯士髦张忠荩张谦吉侯玺余惜不尽传也　　李青芝
按长葛县志青芝崇祯丙子举人城陷骂贼而死　　鲍纯按汝宁府志纯字景文敦孝行重义气母疾笃煎药尝粪百计求痊孝养父母曲尽诚敬得其欢心及殁后田产家资悉让兄弟有容龙山儒生余仁因大差逼累卖妻为人作婢纯命子邑庠知管预支学俸代赎还之一时称为义举崇祯辛巳献逆陷城与妻章氏同缢死人共悯之子知管登辛卯科举人娶吴氏胡氏俱节孝可称孙犹龙太学生皆纯孝义之报也　　李呈章按汝宁府志呈章字顺卿信阳人性孝友祖遗财产尽让诸侄万历丙午举于乡授河内广文升山西辽州守崇祯间流寇倡乱时承平日久人不知兵方修筑城垣寇贼夜袭破之呈章坐堂上骂贼不屈遂遇害　　赵宁
按汝州志宁邑人守赵家寨誓不从贼及寨破弃妻子拥族人杀出而死　　邵大济
按河南通志大济陕西人陈留典史崇祯时闯贼陷城大济抗节不屈贼怒脔之举家赴井死　　窦维辂
按河南通志维辂龙门卫人崇祯中知武安时值灾荒流亡过半因缮疏令民叩阍得蠲免如请复多方招徕赈给邑赖全活遭闯贼之变自刎不得死复饮毒自尽　　田汝现
按河南通志汝现陕西人崇祯中任汤阴主簿天性忠孝清介爱民迁通许丞摄县事流贼陷城被执不屈而死阖家遇害　　欧阳植　孟良屏
按河南通志植陕西人长葛教谕崇祯十四年贼陷城知县迎降植痛哭自奋与举人孟良屏贡生黄朝聘生员张范孔等抗志杀贼分城拒守贼众益至犹巷战俱被擒同时死者一百三十人　　杨道升
按彰德府志道升字伯兴生而敏悟喜读书弱冠补郡学生家贫受徒以供亲膳丁丑岁荐辛巳授陈留训导时闯窥河南传檄令供粮草否则屠其城道升请于令曰身可灭贼需不可应也与令分守北城贼万众力攻城陷道升手刃数贼众溃遂殒于城上贼退尸积莫辨家人招其魂而瘗之　　李国治
