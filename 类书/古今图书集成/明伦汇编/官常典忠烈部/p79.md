<!-- { "loadSidebar": true } -->
按宋史忠义传晏字平甫严州人入辽举进士为尚书郎宣和四年帅众数百来归授通直郎金人犯京师以晏总辽东兵号赤心队建炎初从刘正彦击淮西贼丁进进党颇众晏所提赤心骑才八百乃为五色旗使骑兵持之循山而出一色尽则以一色易之贼见官军累日不绝颜色各异遂不战而降迁朝散郎正彦反晏谓其部曲曰吾岂从逆党者耶以众归韩世忠世忠追正彦及苗傅于浦城以晏骑六百为疑兵于浦山之阳贼大骇晏以所部力战正彦既擒世忠上其功迁一官金人犯建康杜充兵溃世忠退保江阴晏领赤心百五十骑屯青龙群寇犯常州郡守请晏为援晏以精锐七千人出奇破之进直龙图阁保马迹山以捍寇寇再至晏选舟师迎战降其众千五百人郡人为晏立生祠戚方围宣城急命晏往援晏至城下未立营垒出不意直捣方帐下方大惊却走晏欲生致方单骑追之方率其众迎战晏不能敌犹手杀数十人为贼所害事闻赠龙图阁待制官其子四人于死所立庙曰义烈岁时祀之　　凌唐佐
按宋史忠义传唐佐字公弼徽州休宁人元符三年进士建炎初提点京畿刑狱加直秘阁知南京南京陷刘豫因使为守唐佐与宋汝为密疏其虚实遣人持蜡书告于朝江淮都督吕颐浩过常州得唐佐从孙宪授保义郎合门祗候俾持书遗之宪至睢阳事泄豫捕唐佐并其家宪脱归唐佐见豫责以大义豫怒斩唐佐境上李横复&#昌言于朝诏赠徽猷阁待制　　阎琦
按宋史姚邦基传邦基知尉氏县秩满不复仕屏居村落间授徒自给时宗室南渡不及者尚散居民间豫募人索之承务郎阎琦匿不以闻为人所告豫杖之死　　孙昭远
按宋史忠义传昭远字显叔其先眉州眉山人元佑间进士调长沙尉辟河东经略司干当公事历凤翔天兴县河北山东抚谕盗贼干当公事寻擢河北燕山府路转运使靖康元年召为水部员外郎金人围太原宋师多溃钦宗遣折彦质乘传同昭远招集会洛阳陷西京留守西道总管王襄徙治襄汉授昭远西道总管道收溃卒至京兆遇永兴路安抚范致虚会诸军入援昭远督其进且檄诸道使出师环庆帅王似熙河帅王倚各以师会泾原帅席贡秦凤帅赵点鄜坊使张深皆后师期昭远二十有八疏劾之合诸道兵得十万命马佑昌统之昭远与致虚同出关佑昌与金人战败京师陷遣使至大元帅府建炎元年迁河南尹西京留守西道都总管至洛收集散亡得义兵万余人栅伊阳使民入保其冬金人来攻昭远遣将姚庆拒战军败庆死昭远命将官王仔奉启运诸殿神御间道走行在金兵益炽昭远战不利其下欲拥昭远南还昭远骂曰若等平日衣食县官不以此时报国南去何为叛兵怒反击昭远遂遇害官属无免者四年追赠徽猷阁待制　　曾孝序
子
吁
　陆有常　张侃　丁兴宗
按宋史忠义传孝序字逢原泉州晋江人以荫补将作监主簿监泰州海安盐仓因家泰州累官至环庆路经略安抚使过阙与蔡京论讲议司事曰天下之财贵于流通取民膏血以聚京师恐非太平法京衔之时京方行结籴俵籴之法尽括民财充数孝序上疏曰民力殚矣民为邦本一有逃移谁与守邦京益怒遣御史宋圣宠劾其私事追逮其家人鍜炼无所得但言约日出师几&#军期削籍窜岭表遇赦量移永州京罢相授显谟阁待制知潭州复以论猺事与吴居厚不合落职知袁州寻复职再知潭州道州猺人叛乘高恃险机毒矢下石官军不得前于两山间仆巨木横累以守孝序夜遣骁锐攀援而上以大兵继进破平之进显谟阁直学士迁龙图阁直学士知青州缮修城池训练士卒储峙金谷有数年之备金人不敢犯高宗即位迁徽猷阁学士升延康殿学士召赴行在既而青州民诣南都借留许之先是临胊土兵赵晟聚众为乱孝序付将官王定兵千人捕之失利而归孝序责以力战自赎定乃以言撼败卒夺门斩关入孝序出据厅事瞋目骂之遂与其子宣教郎吁皆遇害年七十九城无主遂陷知临淄县陆有常率民兵拒守死于阵知益都县张侃千乘县丞丁兴宗亦死之后赠孝序五官为光禄大夫谥威愍子吁承议郎有常朝散郎录其家一人赠侃兴宗二官官二子　　郝仲连
按宋史忠义传仲连昌元人建炎元年金人犯河中守臣席益遁去仲连时为贵州防御使宣抚范致虚遣节制河东军马屯河中就权府事金将娄宿以重兵压城仲连率众力战外援不至度不能守先自杀其家人城陷不屈及其子皆遇害后赠中侍大夫明州观察使　　程端中
按池州府志端中程伊川先生子南渡徙家贵池当金兵南攻端中知六安军殚力守御死于难时池州统制族人程全为收骸骨归葬于池子易晟侄旸皆有名于世　　程全
按莱州府志全潍人建炎初为瑞州都监金人寇江西守臣遁走全摄州事有盗祝生者攻州全拒之且战且前至万载兵少力罢而败贼执之不屈刳其腹民哀思之　　醉民
按山东通志醉民失姓名刘豫僭立民骂豫曰汝是何人要作官家宋何负汝豫杀之　　邢希载
按济南府志希载历城人劝豫归宋杀之
　　袁植
按无锡县志植字材老崇宁三年进士第复中词学兼茂科官监察御史金人入寇陈边防十三事以诛人为先不纳引疾致仕建炎初召为左司谏直言忤宰相出守岳州会北骑大入叛臣李允文据鄂州大剽荆湖植条其奸上之允文中路得递疏怒勒兵趋岳阳执植植正色诋之不少慑遂见害于武昌事闻追赠直龙图阁录其后二人　　王相如
按宣城县志相如字次卿知微曾孙孤贫嗜学年四十不娶或问之曰恐负吾学也吕右丞好问守宣州得士四人詹友瑞李宏周紫芝及相如与焉每燕集必与四人者俱建炎初江右盗起相如逃匿山中为贼所得州有檄招附贼令草檄以报相如奋&#叱曰吾即死不能为贼作牒遂遇害一门皆死僧毅达得其遗稿三百七十余篇号溪堂集周紫芝序称为仁者之勇云　　詹友瑞
按宣城县志友瑞字伯尹少力学自奋政和丙申领乡贡第一建炎初上书谓金雠当复中原可取言甚剀激不报会溃将戚方围宣州州守李光分城守御友瑞每匹马轻裘奋当锋矢以为众倡贼平补迪功郎调监池州赡军酒库值盗发邻鄙郡委友瑞摄西安尉与贼力战中流矢卒年四十三诏录其子雷友瑞慷慨报国素所自许周紫芝作哀辞极称之　　于琳按萧山县志琳为本州防城保甲建炎初琳从浙东安抚讨贼战败被执贼欲刺面强降之琳骂不屈贼众攒射矢着如猬骂不绝口死之越帅翟汝文束&#招魂哭而祭之　　欧阳元量
按临江府志元量字宏中新喻人尝着决胜兵要书上之建炎初傅雱通问两宫元量假从事郎为介不果行授宁乡令调阳山猺獠叛元量率兵讨之屯营去贼十里贼乘夜之统制蔡整黄登战殁元量被执骂贼不屈死　　林郁　毛奎　曾仔　沈升
按宋史林冲之传冲之子郁字袭休宣和三年进士再调福建茶司干官建州勤王卒自京师还求卸甲钱郡守逃匿卒鼓噪取库兵为乱杀转运使毛奎转运判官曾仔主管文字沈升郁闻变急入谕卒遇害事闻诏各与一子官　　余光庭
按福建通志光庭罗源人大观三年擢第累官光禄寺丞出知南阳建炎初南阳陷不屈死举家歼焉　　黄哲按四川总志哲华阳人崇宁进士永兴军举主管文字徐师仁荐于朝忤蔡京意除国子学录迁宗正寺少卿金人陷都城索玉牒哲贮以陶器坎地而藏获免高宗即位被旨迎玉牒及幸维扬哲言宜幸金陵为朝论所阻除国子祭酒后扈驾渡江被追执不屈死　　韩浩　朱庭杰　王允功　王荐　周中弟辛

按宋史忠义传浩丞相琦孙以奉直大夫守潍州建炎二年金人攻城浩率众死守城陷力战死通判朱庭杰身被数箭亦死权北海县丞王允功司理参军王荐皆全家陷没浩特赠三官官其家三人庭杰允功荐各官其家一人朝议大夫周中世居潍州率家人乘城拒守中弟辛家最富尽散其财以享战士城陷中阖门百口皆死绍兴六年以周聿请赠官　　黄涣按广东通志涣字彦舟叔达次子幼力学通经史百家慷慨重气节元符三年乡荐崇宁间授定州文学上书论天文政和七年升通直郎权知梧州军事宣和五年以选次赴京会寇至涣率在部官奔南熏门外上表留圣驾已而奔南京奉表劝进高宗壮其志擢兵部侍郎建炎三年力战而殁赠朝奉大夫秘阁修撰官其一子　　卢臣忠
