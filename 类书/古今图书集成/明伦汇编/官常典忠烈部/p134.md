<!-- { "loadSidebar": true } -->
按贵州通志盘思南副长官宣德间镇筸苗叛命大将讨之贼匿山中久不出人皆疑怯盘毅然率孤军深入遇贼数百盘策马奋击斩数十余级贼四集援兵不至遂被执盘素勇敢贼畏而恶之及执贼曰而铜仁李耶思南李耶贼旧为铜仁辖铜仁李善抚之故云从卒曰铜仁贼欲释之盘厉声曰予思南李何必绐之从弟邦政告急于德江长官杨潮海潮海至盘已遇害邦政以石置树间记之久而树合生夹石彝人夜过树下闻空中有点兵声以为神立祠树前号为留石坡　　王用之
按云南通志用之镇南人宣德间以监生任交址慈廉州知州适交址叛用之执节不屈被杀后同何忠等赠官恤后　　王翥
按荆州府志翥兴山人宣德间由选贡任山东济南推官寇氛四起翥素谙武备屡战克捷连复所陷三城因援绝城陷被擒翥抗声不屈从容就义崇祀济南忠臣庙　　胡海
按广济县志海字伯川宣德中以贡任安南夏革知县黎利叛殉难于官　　蒋雄
按明外史蒋贵传正统八年贵与王骥讨思机发缅人数报贼至而潜以船载贼距贵营五十里不进贵曰此绐我也过江则绝我归路且瘴发不可老我师于是诱缅人受赏而密纵火焚其舟大战一昼夜尽俘其妻孥象马破垒二百僰寇遂平是役也贵子雄乘敌败率官军三十人追杀深入敌扼其后自刎沈于江赠怀远将军彭城卫指挥使　　竺渊
按宁波府志渊登宣德进士第授刑部主事正统三年升员外郎八年升福建参议奉敕守银坑盗贼窃发渊往抚谕之盗方猖獗遂死上悯其忠官其子盛为安康县主簿　　徐荣　路德
按平湖县志正统七年七月倭寇乍浦始八年六月又来寇时荣为百户率官军路德等迎敌皆被杀死　　吕镛按黄州府志镛宣德丙午举于乡授万安教谕升清流令贼邓茂七陷清流邑无城郭镛拒守力不能支具服端坐庭中抗骂贼贼怒杀之清流为建祠祀焉　　邹失
名

按福建通志邹失其名正统间任铁石巡检沙尤寇至邹力战被执与知县吕镛同死配享惠烈祠　　黄中正子
良诏
　李秉铎　林馥
按延平府志中正永安庠生丁卯冬城陷义不受辱取十数绳分合家男女令自尽长男良诏十七岁媳李氏十八岁女如妹十五岁幼男良谕甫五岁俱共梁缢死惟幼男良谕为贼救苏同时诸生李秉铎以骂贼自经林馥以守城被杀皆一时死事之杰　　杨伯颙按龙南县志伯颙同刘兴郑崇德徐龙四人于正统十三年广贼蔡妙光率贼攻县治伯颙等集兵斩贼首以献复攻其党与遂平大乱以事闻授伯颙等安远大墩板石等处巡检伯颙锐志捍卫竟殁于敌　　崔惠按石城县志惠字迪吉晋江人繇乡举教谕正统十三年叛贼陈椿八陷县惠被执驱迫行里许会贼焚草营投火死不欲为贼所辱也祀名宦祠　　萧祺
按龙南县志祺象塘保人岁贡监生孝友忠义母病危笃尝粪求疗族贫有鬻其子者捐资赎还流贼临城祺谕退之时给文起选值邑寇复乱督府周檄留抚谕寇亦顺服适讹传兵至贼缚刃其左臂祺毅色不动竟死后无兵至向尸逻拜哭泣誓不复叛院道遣官致祭以忠义表之并蠲其家徭役　　邓颙
按乐昌县志颙字伯昂邑之楼下人通诗书尤善虚中术举正统七年进士奉使湖藩却馈遗楚王贤之书廉介以赠且以其事闻遂知广信府永丰县事铲剔奸弊奏除苛赋旱祷辄应狱无隐情民德之时邑中妖盛行重为民病颙告于天风雷大作妖遂灭玉山县民有被杀者狱疑莫决委颙按之颙虑及无辜忧形于色卒感异梦白其事复莅浦城脱当入没者三十余家核减处州银冶课数千余两民咸向德输悃馈谢颙并却之方伯吴润为之三上荐章十三年冬十一月叶宗留寇浙邓茂七寇闽永丰当受敌二路寇势猖獗直逼永丰抚臣督臣兵屯铅山逗遛不进颙率土著千余人往击之俘其党王三郑常四复乘胜长驱为伏寇所执颙见宗留厉声抗骂遂遇害是日风雷迅作人以为邓氏愤也宗留惧令舁尸于巡司署中翼日邑人殡之部使者上其事追赠奉议大夫光禄少卿景泰间赐谥忠毅入张文献祠配享复檄江西广信府与张叔夜同祀　　张彦祥
按延平府志彦祥顺昌人正统十三年为贼所系贼知其勇力过人胁使助己不从贼怒杀之临死骂不绝口乡人称烈　　廖文昌
按福建通志文昌字克盛初授行人转御史巡按广东广西绰有风裁致仕归邓寇破县执文昌群舆之罗拜以为帅文昌大骂曰吾朝廷执法吏岂从鼠辈反耶遂被害　　陈斌三
按福建通志斌三暨弟斌七俱以武勇名正统戊辰邓贼寇漳斌三拒战于桃源屡歼之以兵少遇害斌七奉檄率家僮百人御贼以功授桃源巡检　　刘赵珪
子
世缨

按福建通志赵珪汀寇掠漳平德化过其乡赵珪与弟玲偕友萧轩一等率子弟拒战贼自旁刺之死子世缨痛父之亡亦死　　刘汝懋
按福建通志汝懋字文郁本沙县人膂力精锐正统戊辰邓寇攻邑懋据巷而战运槊如飞值槊柄中折无后应力疲坐石上贼环视不敢近但曰从我尊汝为主懋骂不绝贼怒以枪刺杀之　　郭延寿
按福建通志延寿以任侠豪乡里间与蒋伯长义气深结邓寇之乱同起兵相掎角搏战甚锐乘胜逐贼至沙县小洞洋贼设伏于黄竹坑邀之力战死伯长闻难引兵力破贼党求其遗骸于乱尸间即死所葬之　　李刚
按福建通志刚泰宁诸生正统间寇发刚匿山间一日出遇贼胁刚从逆刚以义数之遂遇害　　李翔
按福建通志翔字飙举邵武人性倜傥事母孝以副榜拔贡入都遇边警求言翔慷慨上书语侵权贵几陷不测选新城令乡民以争斗作乱肆掠城市翔密设方略平之为定斗式后死节　　江永
按仁和县志永安庆望江县人袭授杭州前卫指挥佥事正统十三年随军征剿衢州盗贼至江山奋勇陷阵死赠指挥同知仍以功升授子升指挥使　　杨达按仁和县志达庐州合淝人袭授杭州右卫前所正千户以廉能称正统十三年随军征剿金华处州盗贼至武义达首先御贼殁于阵赠指挥佥事升其子才世指挥同知　　丘铜宝
按福建通志铜宝清流人正统间沙寇乱挈家寓汀郡贼攻汀城铜宝择善战者数百为阵三挑三捷次日复战又捷深入贼巢伏发遂及于难　　叶秉干
按福建通志秉干同安人慷慨尚义正统辛酉岁饥出谷二千石入官储以赈贫民岁己巳沙尤寇发延及诸邑秉干倡义率民屡战不利被擒骂不屈而死成化初旌其门曰忠义　　张敏
按福建通志敏徐州人正统间尤溪簿沙寇犯县敏率众御之或告贼势猖獗敏曰吾尽吾职死何憾卒死之　　江瀚
按福建通志瀚上杭人沙尢寇发被执将用之瀚曰朝廷养我何为肯从尔狗鼠辈耶不屈极骂而死贼义之高语城头人曰上杭好江秀才也　　傅福保　饶伯员
按福建通志福保正统十四年贼掠其村福保与同里饶伯员同出觇贼俱被获贼胁之从不听令剐其肉忿骂不顾以火炙之　　刘锐
按漳州府志锐字伯刚龙岩人登永乐十九年进士授行人升户部员外郎居官清白乞恩归省适沙贼邓茂七作乱其党侵逼龙岩众欲逃去锐谕以讨贼激以忠孝相从者数百人时郡师适至进与贼遇不利退守郡城锐独率众力战被执骂贼不屈而死　　高昙按无锡县志昙字景云以国子生除漳州府通判正统十四年讨邓茂七府使昙督饷次于茶铺遇贼将略其刍粮执至琥珀岭见贼将胁以刃昙厉声骂曰逆贼无状上劳王师下毒百姓即日且断尔首悬市敢肆猖狂杀尔父母贼遂杀之事闻赠工部员外郎　　唐孟元弟
孟远
按龙溪县志孟元二十七都霞里社人同弟孟远素以义概胆略称正统十四年沙县贼邓茂七作乱延寇郡邑贼至本处古篷社值小桥弗得骤进兄弟夹桥力拒之击伤颇多自辰至申弗得休息力不支而死时乡社数千余家俱赖得渡镇溪一无所掠二人之力也及贼去众哭而义之相与收葬于西墩后坟地见侵于人子孙力微不克复嘉靖三年提学邵锐为改正之仍建祠焉　　庄伯和
按龙溪县志伯和正统十四年为邓茂七贼党所获至赤岭贼首张永垂欲胁使之从伯和愤骂曰汝等不顾天理不惧国法而悖逆如此我为朝廷良民安肯从汝贼耶贼见其仗义不忍杀拘之三日仍迫以威伯和骂益甚遂受戮而死　　张瑛
从
父敬

按明外史忠义传瑛字彦华浙江建德人永乐中举于乡入国学除刑部主事进员外郎正统时擢建宁知府邓茂七作乱瑛为守御计甚备贼二千余迫城结寨四出剽掠瑛率建安典史郑烈会都指挥徐信军分三路乘雾袭之斩首五百余遂拔其寨进右参政仍知府事烈亦迁主簿茂七既诛其党林拾得等转掠城下瑛与从父敬御之贼败乘胜逐北陷伏中敬死瑛被执大骂不屈死诏赠福建按察使赐祭官其子熙罗田主簿弘治中建宁知府刘玙请于朝立祠致祭　　曹鼐
按明外史本传鼐字万锺宁晋人少伉爽有大志事继母以孝闻由乡举宣德初中会试副榜授代州训导上章言臣年少学问未充不敢为人师愿进业太学或授别职自效宣宗嘉之命授县幕俾习民事且以余力进学遂改泰和县典史力学不倦七年以督工匠至京师疏乞入试复中顺天乡举明年举进士一甲第一赐宴礼部进士赐宴礼部自鼐始入翰林为修撰英宗即位充经筵讲官宣宗实录成进侍讲锡三品章服五年入直文渊阁参预机务初大珰王振用事一日语大学士杨士奇杨荣曰朝廷事久劳公等公等亦高年倦勤矣士奇曰老臣尽瘁报国死而后已荣曰吾辈衰残无以效力当择后生可任者报圣恩耳振喜而退荣语士奇曰彼厌吾辈矣一旦内中出片纸令某人入阁当奈何不如及此时进一二贤者同心协力尚可为也士奇以为然翼日遂列侍读学士苗衷侍讲学士马愉及鼐等名以进于是愉鼐被擢用鼐为人内刚外和通达政体荣既殁士奇常病不视事阁务多决于鼐英宗以为贤九年进翰林学士吏部左侍郎王振虽专愎然颇敬鼐鼐随事调护多引正人列于清要以自助也先入寇振挟帝亲征朝臣交章谏止皆不听鼐与张益以阁臣扈从未至大同士已乏粮宋瑛朱冕全军覆没诸臣又请班师振不许趣诸军进大将未勇膝行听命尚书邝野王佐跪草中不得请钦天监正彭德清言天象示警若前恐危乘舆振詈之曰尔何知若有此亦天命也鼐曰臣子固不足惜主上系天下安危岂可轻进振终不从既而前驱败报踵至始惧欲还副将郭登言当自紫荆关入鼐益以闻振又不从行营趋紫荆才四十余里复折而东趋居庸未至次土木寇大集且遣使通和帝召鼐草诏答之振急令移营行列大乱寇骑蹂阵而入帝突围不得出拥以去鼐益等遂俱及于难景帝立赠鼐少傅吏部尚书文渊阁大学士谥文襄官其子恩为大理评事英宗复位加赠太傅改谥文忠复官其孙荣为锦衣百户　　邝野
