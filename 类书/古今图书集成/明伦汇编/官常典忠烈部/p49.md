<!-- { "loadSidebar": true } -->
按魏书本传瑞字元龙代郡桑干人祖就字祖成卒于沛县令父惠字僧生行太原太守卒永安中瑞贵达就赠平东将军齐州刺史惠赠使持节冠军将军州刺史瑞长厚质直敬爱人士孝昌末尔朱荣引为其府户曹参军又为大行台郎中甚为荣所亲任建义初除黄门侍郎仍中书舍人荣恐朝廷事意有所不知故居之门下为腹心之寄录前后勋封阳邑县开国公食色一千户未几又除散骑常侍安南将军黄门如故丁父忧去官诏起复任除青州大中正及元颢内逼瑞启劝北幸乃从驾于河阳除侍中征南将军兼吏部尚书改封北海郡开国公增邑一千户庄帝还洛加卫将军左光禄大夫又改封乐陵郡开国公仍侍中瑞虽为尔朱荣所委而善处朝廷之间庄帝亦赏遇之曾谓侍臣曰为人臣当须忠实至如朱元龙者朕待之亦不异余人瑞启乞三从之内并属沧州乐陵郡诏许之仍转沧州大中正瑞始以青州乐陵有朱氏意欲归之故求为青州中正又以沧州乐陵亦有朱氏而心好河北遂乞移属焉寻加车骑将军尔朱荣死瑞与世隆俱北走既而以庄帝待之素厚且见世隆等并无雄才终当败丧于路乃还帝大悦执其手曰社稷忠臣当须如此尔朱天光拥众关右帝欲招纳之乃以瑞兼尚书左仆射为西道大行台以慰劳焉既达长安会尔朱兆入洛复还京师都督斛斯椿先与瑞有隙数谮之于世隆世隆性多忌且以前日乖异忿恨更甚普泰元年七月遂诛之时年四十九太昌初赠使持节骠骑大将军开府仪同三司青州刺史谥曰恭穆子孟引袭封齐受禅例降瑞弟腾字神龙建义初为龙骧将军大都督司马又封泾阳县开国男食邑二百户累迁中军将军光禄大夫与瑞同遇害太昌初赠沧州刺史　　陈据按广宗县志据普泰中任巨鹿太守转美州别驾平齐王归彦反据守节不从因而遇害赠卫尉卿赵州刺史　　荀济
按通鉴纲目东魏孝静帝武定五年秋七月东魏大将军高澄幽魏主于舍章堂烹侍读荀济初济少居江东博学能文与梁主有布衣之旧知梁主有大志然负气不服常谓人曰会于盾鼻上磨墨檄之梁主甚不平及即位或荐之梁主曰乱俗好反不可用也济上书谏梁主崇信佛法塔寺奢费梁主大怒欲斩之朱异密告之济逃奔东魏澄以为侍读及败下辩曰自伤年纪摧颓功名不立故欲挟天子诛权臣澄欲宥其死亲问之曰荀公何意反济曰奉诏诛高澄何谓反耶遂烹之　　李长寿
按册府元龟长寿为华州刺史孝武西迁长寿率励义士拒谏魏孝武嘉之复授颍州郡守迁广州刺史东魏遣行台侯景率兵攻之长寿众少城陷遂遇害　　郭琰按陕西通志琰字神宝京盘人魏孝武时除洛州刺史孝武西入授行台尚书潼关大都督齐神武遣大都督窦泰袭弘农时琰众少战败乃奔洛州与刺史泉企城守力穷城将陷仰天大哭兵士感愤竟为东魏将高敖曹所擒琰曰天子之臣乃为贼所执敖曹素闻其名义不杀之送并州见神武言色不屈见害　　沓龙超按北史节义传龙超晋寿人也性尚义侠少为乡里所重永熙中梁将樊文炽来寇益州刺史傅和孤城固守龙超每出战辄破之时攻围既久粮矢方尽刺史遣龙超夜出请援于汉中遂为文炽所得许以封爵使告城中曰外无援军宜早降乃置龙超于攻楼上龙超乃告刺史曰援军数万近在大寒文炽大怒火炙杀之至死辞气不挠大统二年诏赠龙骧将军巴州刺史　　乙速孤佛保
按北史本传佛保北秀容胡酋也少骁武善射孝武帝时为直合将军从入关封蒲子县公并赐弓矢大统初梁将兰钦来寇遂陷汉中佛保时为都督统兵力战知将败乃先城未陷仰天大哭曰此马吾常所乘此弓矢天恩赐我岂可令贼得吾弓马乎遂斩马及弓自刎而死三军莫不壮之黄门郎赵僧庆时使汉中闻乃收运其尸至长安天子叹感诏著作录之　　杨祥按册府元龟祥为建武将军讨鲜于修礼死之　忠烈部名臣列传十二
　　北齐
　　尉兴庆
按册府元龟兴庆为神武亲信都督帝与西魏战退走从者六七人追骑去兴庆曰王去矣兴庆腰边百箭足杀百人神武勉之曰事济以尔为怀州若死则用尔子兴庆曰儿小愿用兄许之兴庆斗矢尽而死　　慕容绍宗按册府元龟绍宗为河南道行台拒西魏大将王思政兵败投水而死三军将士莫不悲惋　　宋钦道
按北齐书本传钦道广平人魏吏部尚书弁孙也初为大将军主簿典书记后为黄门侍郎又令在东宫教太子习事郑子默以文学见知亦被亲宠钦道本文法吏谙识古今凡有疑事必询于子默二人幸于西宫虽诸王贵臣莫不敬惮钦道又迁秘书监与杨愔同诛赠吏部尚书赵州刺史　　郑颐
按北齐书本传颐字子默彭城人高祖魏彭城守自荥阳徙焉颐聪敏颇涉文义初为太原公东阁祭酒与宋钦道特相友爱钦道每师事之杨愔始轻宋郑不为之礼俄而自结人主与参顾命钦道复旧与济南款狎共相引致无所不言干明初拜散骑常侍二人权势之重与愔相埒愔见害之时邢子才流涕曰杨令君虽其人死日恨不得一佳伴颐后与愔同诛进赠殿中尚书广州刺史　　王琳
