<!-- { "loadSidebar": true } -->
按宁州志仕俊彭原所百户崇祯初流寇近郊仕俊率兵御剿于牛头巘奋勇先登杀贼数十贼众我寡围仕俊于沟岸孤立无援仕俊度不免乃叱&#而前手刃数贼自刎而死榇旋人争哭之　　党还醇　史之栋　安上达　李廷表　杨其　　礼　萧如龙　何秉忠　李荫　陈蠡测　梅　　友松　任光裕　杨按明外史忠义传还醇字子贞三原人天启五年进士授休宁知县有善政以父忧归崇祯二年服阕起官良乡十二月城突被围还醇督吏民乘城拒守或言县小无兵盍避去还醇毅然曰吾守土吏也去将安之救兵不至力屈城破与典史史之栋教谕安上达训导李廷表驿丞杨其礼并死焉事定父老觅还醇尸得之草间赤身面缚体被数枪群哭而殓之上达贵州安顺人万历末年举于乡谒选得教谕至是阖门死难事闻赠还醇光禄丞予祭葬有司建祠官其一子之栋等亦赠恤给驿归其丧已而吏科上言还醇城亡与亡之死靡贰犹曰有守土责也之栋上达等&#贱下吏倘抱头鼠窜何地不可容身乃致命遂志有死无陨即破格褒崇谁曰不可朝廷必不惜今日之虚名作将来之忠义乃仅赠良乡主簿国学教职于圣主优恤之典谓何帝感其言下部更议乃赠上达五经博士与其礼等及千户萧如龙何秉忠百户李荫并配祀还醇祠武举人陈蠡测诸生梅友松等十五人烈妇朱氏等十七人并建坊旌表无何顺天府尹刘宗周以上达得死难之正请赠翰苑宫坊以为世劝不报当是时列城被兵多失守其以死事闻者更有香河知县任光裕滦州知州杨光裕赠恤如还醇赠光禄少卿并任一子　　李献明　王元雅　何天球　徐泽　武起潜按明外史忠义传献明字思皇寿光人崇祯元年进士授保定推官明年十一月遵化被围巡抚王元雅与推官何天球遵化知县徐泽及先任知县武起潜等凭城拒守时献明以察核官库在城中或谓此邑非君所辖去无罪献明正色曰莫非王土安敢见危避难请守东门未几城破遂死之元雅太原人为巡抚数月即遇变自缢而死天球以永平推官理遵化军饷泽字兑若襄阳人献明同年进士&#任甫七日与天球起潜并殉难起潜字用潜进贤人天启五年进士初为武清知县有诸生为人所讦纳金酒瓮以献起潜召学官及诸生贫者数人置瓮庭中谓之曰美酒不可独享与诸君共之酒尽金见其人惶恐请罪即以金分畀贫者治县一年有声调繁遵化坐事被劾解官候代遂及于难三年正月巡抚方大任论畿辅诸臣功罪因言元雅有失城罪而一死节概凛然足以盖愆其秋枢辅孙承宗请恤殉难诸臣亦首元雅帝赠献明天球光禄少卿泽光禄丞俱荫一子元雅以大吏失城赠恤不及　　彭文炳
弟文炜　文&#　文
灿　子遇扬　遇
按沂州志文炳字太岩由沂州卫指挥历任顺天巡抚标下游击将军驻札遵化于崇祯二年边侥之变城破文炳同巡抚王元雅死节时弟文炜文&#文灿子遇扬遇阖家死之一门忠烈崇祀乡贤　　田毓龄
按安肃县志毓龄字椿裔举人署教遵化己巳十月城陷守东门死难　　姜炳
按莱阳县志崇祯二年冬土贼董大成率众攻城炳以与大成有旧愿往说之缒城诣贼营极陈利害大成闻之有悔心众贼惧有变乱刀砍死之　　王行健
子
奎光

按蠡县志行健万历己未进士任户部广东清吏司主事管仓差五月报羡米二千余石管厂差六月裁匠人冒破二千余两管新饷库一年报羡银六千余两俱咨部纪录九江口钞官九江阅月除正项解足外羡银四千五百两尽数买铜解部公用以亲老辞官归养台省时荐章七上曾未之出己巳兵薄都城倡义赍本捐饷千金奉旨建坊优旌林下修蠡两关石桥往来永赖兵至蠡城分守南门汛地不离同长子廪生奎光殉难　　秦光祖
按泾阳县志光祖少习骑射崇祯己巳贼至仗剑从戎为流矢所中犹力战不已竟死于贼　　赵友梧
按泾阳县志友梧字凤喈崇祯间岁贡时群盗&#起友梧率居民守堡练兵与贼战屡多斩获贼攻城五日不能下计诎夜遁后以奸人内应城陷死之　　李亨按泾阳县志亨勇敢多力崇祯己巳愤贼乱自请从军所杀伤甚众值群卒溃散独奋身入贼营被害　　边万里按永平府志万里山海卫百户以都司管中军事崇祯己巳入卫京师行至蓟州五里桥敌兵掩至据桥大战自未至酉身被重围力战死　　杨廷栋
按永平府志廷栋山海卫百户少以勇力称为扬武营千总郡城破奋击死之　　蔡国勋
按永平府志国勋山海卫千户率兵恢复遵化侦探军情奋勇直前力战而死阁部孙承宗题恤赠指挥佥事　　严大宽
按永平府志大宽山海卫千户从总兵赵率教应援遵化中途适众溃大宽力战不退死之　　杨呈芳
按永平府志呈芳字桂林山海卫人由明经授鲁山令居官平易时土寇蜂起与衙胥结通呈芳知事不克济冠带坐堂上贼环侍不忍加害出入数次始戕之为具棺殓后其弟往收其尸经年启视面貌如生事闻赠汝州知州　　唐之靖
按永平府志之靖绍兴府山阴县人由举人崇祯元年任武学科正三年永平被围之靖度不能支先令阖家俱焚因谓左右曰吾死之后亦焚吾尸遂西向再拜自缢而亡从容就义论者惜之事定入武庙忠烈祠崇祀　　鲁绍宗
按平远县志绍宗邑人初为掾吏慷慨有大节崇祯戊辰知县金一鳌莅任流寇猝至檄绍宗往招抚苏俊等降之又御贼于下坝等处斩获贼数十给把总衔督乡兵斩贼首黎二总等一鳌上其功于虔抚洪瞻祖授石正营把总奉剿坝头梅子畬铁山嶂等处斩首二百余生擒余汝器岐眉总等贼四名又密擒叛抚贼苏俊等斩级百余巡道谢琏多其功赏赉有加时九连山贼犯境绍宗斩贼首谢九功又生擒谢一善等八十余名辎重器械不计是时三省具疏合荐授守备崇祯二年流贼吴日舜谢学能等复行劫掠长乐界又贼刘喇梨千斤拔等寇大埔连山等处绍宗先登擒获最多又进剿梨树坪塘坪二处擒获徐阿等绍宗数年身历行间所至有功邑人赖之崇祯三年流贼又至绍宗易之即单骑入贼中迨溃围出坠马马逸绍宗步战相接死之当事甚为伤悼平邑为置祭田付子孙祀之　　郑国昌　程应琦　张凤奇　罗成功　赵允　　殖　焦延庆　张国翰　廖汝钦　唐之俊　　韩洞原　周祚新　冯维京　胡起鸣　胡光　　奎　田种玉按明外史忠义传国昌邠州人万历三十五年进士历官山西参政崇祯元年以按察使治兵永平迁山西右布政使上官奏留之三年正月值城被围国昌登城守御须臾北楼火发城遂破国昌自缢于城上中军守备程应琦从之应琦妻奔告国昌妻与之偕死知府张凤奇推官罗成功卢龙教谕赵允殖副总兵焦延庆东胜卫指挥张国翰及里居中书舍人廖汝钦武举人唐之俊诸生韩洞原周祚新冯维京胡起鸣胡光奎田种玉等十数人皆死国昌凤奇一门尽死事闻赠国昌太常卿凤奇光禄卿并赐祭葬荫一子成功等赠恤有差凤奇阳曲人起家乡举　　南企仲按明外史本传企仲字伯渭南人祖大吉正德中进士历绍兴知府有声王守仁方家居大吉从之游为辟稽山书院聚诸生讲学守仁极称之企仲举万历八年进士以祖母年高请终养时相张居正夺情为其所恶下抚按勘问时论骇焉十二年起授兵部主事乞假归里人有寓赀其家者夫妇并没企仲呼其子还之尚书孙丕扬闻其事遂调之吏部企仲不知也历考功文选郎中擢太常少卿进太仆卿陈马政七事多见施行三十年帝以疾诏免矿税释系囚录建言贬斥诸臣既而悔之命矿税如故余所司议行而吏刑二尚书李戴萧大亨迟回数日未奏企仲抗疏劾之请亟罢二臣以谢天下敕二部如诏奉行以收人心帝大恚传谕尽停二事嘉戴大亨守法而落企仲一官戴等引咎乞毋以人言中止帝竟不从是时给事中萧近高御史李培余懋衡亦上疏请信明诏帝益怒并夺其俸因命曩岁降谪若邹元标等官六品以上者镌二秩用六品以下者贬杂职杂职者斥为民旨下举朝大骇辅臣合词论救报曰朕怒南企仲当君父遘疾时狂言无上又使新进言官逞臆妄论故有此旨今镌二秩者停俸一年贬杂职者镌一秩为民者并免先是起废命下中外欢呼至是更以人言重其罚朝野益失望于是廷臣有咎企仲激沮者刑科给事中张凤翔遂劾企仲先为吏部挤同官武之望而去之见摈清议故假建言博名遂削企仲籍天启初起太常卿迁南京户部右侍郎引疾归崇祯二年荐起南京户部尚书明年就改吏部寻以老致仕李自成陷渭南不食而卒年八十七赠太子太保　　张承祚
按平远县志承祚本邑守备崇祯三年五总遗孽锺凌秀等作乱纠集贼党数千流会昌武平上杭等县杀伤官兵承祚追贼死之　　刘之纶
按明外史本传之纶字元诚宜宾人家世务农之纶读书暇从父兄力田天启初举乡试值奢崇明反倡父老守城上书监司请扼贼归路监司不能用贼得渡泸逸去崇祯元年第进士改庶吉士与同馆金声友善相与结贤豪养死士备国家缓急用明年冬都城被兵数上书陈方略帝壮之会声召对荐之纶知兵帝即召见奏对称旨超擢兵部右侍郎副尚书闵梦得协理京营戎政之纶未受任时已贷数百金制木为西洋大小炮百余具又制独轮火车偏厢车兽车皆轻捷利用而所请弓矢器甲主者不以时应所招死士又不得给衣装赏犒费之纶以为言因进曰臣用兵有大纲十六字始则尊礼英豪召募义勇继则任贤使能赏功罚罪有节目八字气以吞之计以取之因请精兵一万为进攻计帝亦不能尽从时武经略满桂方战殁朝廷大震之纶冒风雪驰通州守者不纳夜宿古庙明年正月引兵前连奏军机七疏俱不报而朝士忌其骤贵巡按御史董羽宸因劾其逗遛骚扰之纶疏辨末言舍安就危忧君父而独肩至艰之任以积骸成山流血成川时孤军独进遇敌未尝损一人宜为羽宸所怪异小人量隘有事则推委无事则议论止从一侍郎起见耳乞削臣今官赐骸骨归田养母臣不胜至愿帝优诏策厉之会遵化失守永平援军皆观望独之纶奋前约总兵马世龙吴自勉趋永平牵制而亲率所部直抵遵化离城八里营于娘娘山世龙等负约遇三万骑来迎二十二日兵交之纶发一火炮有所击伤再发则炮炸营中自乱左右请结阵徐退之纶慨然曰吾受天子厚恩誓捐躯以报战不捷死耳敢言退者斩乃再战自辰至酉士殊死力斗矢尽短兵接之纶知不可为大呼曰死死负天子恩解所佩印付家人曰持此归报朝廷俄身被两矢遂死全军尽没世龙等在蓟州拥兵不救之纶骤膺重寄卒未训练徒以忠义激发与之同尽天下称其忠母陈氏年七十五子二长五岁次二岁家贫不能返柩母疏于朝命给驿还赐一祭半葬任一子国学生至十五年廷臣复请追恤赠兵部尚书　　杨尔俊
按卢龙县志尔俊汝宁通判庚午城陷不屈遇害敕祀表忠祠　　陈靖华
按卢龙县志靖华东胜卫指挥掌永平卫印兴屯利国抚绥有方庚午守东城死于难　　陆橘　李应阳　张俊　郭重光　张宗仁　　张礼　李大敬　张尚义　傅守望按卢龙县志陆橘医官李应阳张俊郭重光张宗仁张礼李大敬张尚义傅守望俱死庚午之变附祀表忠祠　　梁壮威　卜小&#　房应祥
按卢龙县志壮威千总也品格轩昂膂力过人精于骑射庚午城陷人或劝之去壮威曰吾守死于此吾事也何去奋力临敌射不虚发会矢尽持短兵接战死乱兵中祀表忠祠卜小&#城守千总亦战死房应祥城守中军督乡兵巡城城陷血战而死　　胡承祚　张学闵
