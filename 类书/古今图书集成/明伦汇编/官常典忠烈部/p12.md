<!-- { "loadSidebar": true } -->
按汉书王莽传居摄元年四月安众侯刘崇与相张绍谋曰安汉公莽专制朝政必危刘氏天下非之者乃莫敢先举此宗室耻也吾帅宗族为先海内必和绍等从者百余人遂进攻宛不得入而败绍者张竦之从兄也竦与崇族父刘嘉诣阙自归莽赦弗罪竦因为嘉作奏曰建平元寿之间大统几绝宗室几弃赖蒙陛下圣德扶服振救遮扞匡卫国命复延宗室明目临朝统政发号施令动以宗室为始登用九族为先并录支亲建立王侯南面之孤计以百数收复绝属存亡续废得比肩首复为人者嫔然成行所以藩汉国辅汉宗也建辟雍立明堂班天法流圣化朝群后昭文德宗室诸侯咸益土地天下喁喁引领而叹颂声洋洋满耳而入国家所以服此美膺此名飨此福受此荣者岂非太皇太后日昃之思陛下夕惕之念哉何谓乱则统其理危则致其安祸则引其福绝则继其统幼则代其任晨夜屑屑寒暑勤勤无时休息孳孳不已者凡以为天下厚刘氏也臣无愚智民无男女皆谕至意而安众侯崇乃独怀悖惑之心操畔逆之虑兴兵动众欲危宗庙恶不忍闻罪不容诛诚臣子之仇宗室之雠国家之贼天下之害也是故亲属震落而告其罪民人溃畔而弃其兵进不跬步退伏其殃百岁之母孩提之子同时断斩悬头竿杪珠珥在耳首饰犹存为计若此岂不悖哉臣闻古者畔逆之国既以诛讨则猪其宫室以为污池纳垢浊焉名曰凶虚虽生菜茹而人不食四墙其社覆上栈下示不得通辨社诸侯出门见之着以为戒方今天下闻崇之反也咸欲骞衣手剑而叱之其先至者则拂其颈冲其匈刃其躯切其肌后至者欲拨其门仆其墙夷其屋焚其器应声涤地则时成创而宗室尤甚言必切齿焉何则以其背畔恩义而不知重德之所在也宗室所居或远嘉幸得先闻不胜愤愤之愿愿为宗室倡始父子兄弟负笼荷锸驰之南阳猪崇宗室令如古制及崇社宜如亳社以赐诸侯用永监戒愿下四辅公卿大夫议以明好恶视四方于是莽大说公卿曰皆宜如嘉言莽白太后下诏曰惟嘉父子兄弟虽与崇有属不敢阿私或见萌芽相率告之及其祸成同共雠之应合古制忠孝着焉其以杜衍户千封嘉为师礼侯嘉子七人皆赐爵关内侯后又封竦为淑德侯长安为之语曰欲求封过张伯松力战斗不如巧为奏莽又封南阳吏民有功者百余人污池刘崇室宅后谋反者皆污池云　　虞俊
按无锡县志俊字仲卿少以孝友称于乡党明春秋公羊左氏传哀帝时为御史稍迁丞相司直王莽执政左迁新陂令寻召为司徒俊欲遁归遂见迫胁仰天叹曰吾汉人也愿为汉鬼不能事两姓饮药而卒光武即位高其节行与二龚比为表茔墓　　章明
按四川总志明字公濡新繁人为大中大夫王莽篡位明叹曰吾不忍以一身事二主遂自杀　　侯刚
按新繁县志刚字直孟官中郎王莽篡位刚佯狂负木主诣阙号哭莽使人问之刚曰汉承尧祚无穷之禄今移之岂天意莽杀之　　张充
按通鉴纪事初始元年期门郎张充等六人谋共劫莽立楚王发觉诛死　　刘快
按汉书王莽传始建国元年四月徐乡侯刘快结党数千人起兵于其国快兄殷故汉胶东王时改为扶崇公快举兵攻即墨殷闭城门自系狱吏民距快快败走至长广死莽曰昔予之祖济南愍王困于燕寇自齐临淄出保于莒宗人田单广设奇谋获杀燕将复定齐国今即墨士大夫复同心殄灭反叛予甚嘉其忠者怜其无辜其赦殷等非快之妻子它亲属当坐者皆勿治吊问死伤赐亡者葬钱人五万殷知大命深疾恶快以故辄伏厥辜其满殷国户万地方百里又封符命臣十余人　　马适求
按汉书王莽传地皇元年巨鹿男子马适求等谋举燕赵兵以诛莽大司空士王丹发觉以闻莽遣三公大夫逮治党与连及郡国豪桀数千人皆诛死封丹为辅国侯　　刘稷
按通鉴纲目更始元年刘演部将刘稷勇冠三军闻更始立怒曰本起兵图大事者伯升兄弟也今更始何为者耶以为将军又不肯拜更始乃与诸将陈兵收稷诛之　　罗衍　解文卿　郑文伯
按四川总志衍成都人公孙述据蜀衍说述尚书解文卿郑文伯谏述归汉述怒闭三子于幽室三子守志不回死之
　忠烈部名臣列传三
　　后汉一
　　李业
按后汉书本传业字巨游广汉梓潼人也少有志操介特习鲁诗师博士许晃元始中举明经除为郎会王莽居摄业以病去官杜门不应州郡之命太守刘咸强召之业乃载病诣门咸怒出教曰贤者不避害譬犹彀弩射市薄命者先死闻业名称故欲与之为治而反托疾乎令诣狱养病欲杀之客有说咸曰赵杀鸣犊孔子临河而逝未闻求贤而胁以牢狱者也咸乃出之因举方正王莽以业为酒士病不之官遂隐藏山谷绝匿名迹终莽之世及公孙述僭号素闻业贤征之欲以为博士业固疾不起数年述羞不致之乃使大鸿胪尹融持毒酒奉诏命以劫业若起则受公侯之位不起赐之以药融譬旨曰方今天下分崩孰知是非而以区区之身试于不测之渊乎朝廷贪慕名德旷官缺位于今七年四时珍御不以忘君宜上奉知己下为子孙身名俱全不亦优乎今数年不起猜疑寇心凶祸立加非计之得者也业乃叹曰危国不入乱国不居亲于其身为不善者义所不从君子见危授命何乃诱以高位重饵哉融见业辞志不屈复曰宜呼室家计之业曰以丈夫断之于心久矣何妻子之为遂饮毒而死述闻业死大惊又耻有杀贤之名乃遣使吊祠赙赠百匹业子翚逃辞不受蜀平光武下诏表其闾益部纪载其高节图画形象　　王皓　王嘉按后汉书李业传初平帝时蜀郡王皓为美阳令王嘉为郎王莽篡位并弃官西归及公孙述称帝遣使征皓嘉恐不至遂先系其妻子使者谓嘉曰速装妻子可全对曰犬马犹识主况于人乎王皓先自刎以首付使者述怒遂诛皓家属王嘉闻而叹曰后之哉乃对使者伏剑而死　　张
按册府元龟光武初为尝山关长时年八十会赤眉攻关城出战死帝甚哀之　　曹竟
按通鉴纲目建武元年赤眉入长安更始单骑走式侯恭以赤眉立其弟自系诏狱闻败乃出从更始于渭滨将相皆降独丞相曹竟不降手剑格死　　温序
按后汉书本传序字次房太原祁人也仕州从事建武二年骑都尉弓里戍将兵平定北州到太原历访英俊大人问以策谋戍见序奇之上疏荐焉于是征为侍御史迁武陵都尉病免官六年拜谒者迁护羌校尉序行部至襄武为隗嚣别将苟宇所拘劫宇谓序曰子若与我并威同力天下可图也序曰受国重任分当效死义不贪生苟背恩德宇等复晓譬之序素有气力大怒叱宇等曰贼何敢迫胁汉将因以节挝杀数人贼众争欲杀之宇止之曰此义士死节可赐以剑序受剑衔须于口顾左右曰既为贼所迫杀无令须污土遂伏剑而死序主簿韩遵从事王忠持尸归敛光武闻而怜之命忠送丧到洛阳赐城傍为冢地赙&#千斛缣五百匹除三子为郎中长子寿服竟为邹平侯相梦序告之曰久客思乡里寿即弃官上书乞骸骨归葬帝许之乃复旧茔焉　　伏隆
按续文献通考隆湛之子光武时为大中大夫张步据齐地隆奉使不屈死之　　来歙
按后汉书本传歙字君叔南阳新野人也六世祖汉有才力武帝世以光禄大夫副楼&#将军杨仆击破南越朝鲜父仲哀帝时为谏大夫娶光武祖姑生歙光武甚亲敬之数共往来长安汉兵起王莽以歙刘氏外属乃收系之宾客共篡夺得免更始即位以歙为吏从入关数言事不用以病去歙女弟为汉中王刘嘉妻嘉遣人迎歙因南之汉中更始败歙劝嘉归光武遂与嘉俱东诣洛阳帝见歙大欢即解衣以衣之拜为太中大夫是时方以陇蜀为忧独谓歙曰今西州未附子阳称帝道里阻远诸将方务关东思西州方略未知所任其谋若何歙因自请曰臣尝与隗嚣相遇长安其人始起以汉为名今陛下圣德隆兴臣愿得奉威命开以丹青之信嚣必束手自归则述自亡之埶不足图也帝然之建武三年歙始使隗嚣五年复持节送马援因奉玺书于嚣既还复往说嚣嚣遂遣子恂随歙入质拜歙为中郎将时山东略定帝谋西收嚣兵与俱伐蜀复使歙喻旨嚣将王元说嚣多设疑故久冘豫不决歙素刚毅遂发愤质责嚣曰国家以君知臧否晓废兴故以手书畅意足下推忠诚遣伯春委质是臣主之交信也今反欲用佞惑之言为族灭之计叛主负子违背忠信乎吉凶之决在于今日欲前刺嚣嚣起入部勒兵将杀歙歙徐杖节就车而去嚣愈怒王元劝嚣杀歙使牛邯将兵围守之嚣将王遵谏曰愚闻为国者慎器与名为家者畏怨重祸俱慎名器则下服其命轻用怨祸则家受其殃今将军遣子质汉内怀它志名器逆矣外人有议欲谋汉使轻怨祸矣古者列国兵交使在其间所以重兵贵和而不任战也何况承王命籍重质而犯之哉君叔虽单车远使而陛下之外兄也害之无损于汉而随以族灭昔宋执楚使遂有析骸易子之祸小国犹不可辱况于万乘之主重以伯春之命哉歙为人有信义言行不违及往来游说皆可案覆西州士大夫皆信重之多为其言故得免而东归八年春歙与征卤将军祭遵袭略阳遵道病还分精兵随歙合二千余人伐山开道从番须回中径至略阳斩嚣守将金梁因保其城嚣大惊曰何其神也乃悉兵数万人围略阳斩山筑堤激水灌城歙与将士固死坚守矢尽乃发屋断木以为兵嚣尽锐攻之自春至秋其士卒疲弊帝乃大发关东兵自将上陇嚣众溃走围解于是置酒高会劳赐歙班坐绝席在诸将之右赐歙妻缣千匹诏使留屯长安悉监护诸将歙因上书曰公孙述以陇西天水为藩蔽故得延命假息今二郡平荡则述智计穷矣宜益选兵马储积资粮昔赵之将帅多贾人高帝悬之以重赏今西州新破兵人疲馑若招以财谷则其众可集臣知国家所给非一用度不足然有不得已也帝然之于是大转粮运诏歙率征西大将军冯异建威大将军耿弇虎牙大将军盖延扬武将军马成武威将军刘尚入天水击破公孙述将田弇赵匡明年攻拔落门隗嚣支党周宗赵恢及天水属县皆降初王莽世羌卤多背叛而隗嚣招怀其酋豪遂得为用及嚣亡后五溪先零诸种数为寇掠皆营堑自守州郡不能讨歙乃大修攻具率盖延刘尚及太中大夫马援等进击羌于金城大破之斩首数千人获牛羊万余头谷数十万斛又击破襄武贼傅栗卿等陇西虽平而人饥流者相望歙乃倾仓廪转运诸县以赈赡之于是陇右遂安而凉州流通焉十一年歙与盖延马成进攻公孙述将王元环安于河池下辩陷之乘胜遂进蜀人大惧使刺客刺歙未殊驰召盖延延见歙因伏悲哀不能仰视歙叱延曰虎牙何敢然今使者中刺客无以报国故呼巨卿欲相属以军事而反效儿女子涕泣乎刃虽在身不能勒兵斩公邪延收泪强起受所诫歙自书表曰臣夜人定后为何人所贼伤中臣要害臣不敢自惜诚恨奉职不称以为朝廷羞夫理国以得贤为本太中大夫段襄骨鲠可任愿陛下裁察又臣兄弟不肖终恐被罪陛下哀怜数赐教督投笔抽刃而绝帝闻大惊省书览涕乃赐策曰中郎将来歙攻战连年平定羌陇忧国忘家忠孝彰着遭命遇害呜呼哀哉使太中大夫赠歙中郎将征羌侯印绶谥曰节侯谒者护丧事丧还洛阳乘舆缟素临吊送葬以歙有平羌陇之功故改汝南之当乡县为征羌国焉子褒嗣十三年帝嘉歙忠节复封歙弟由为宜西侯　　张显　严授　福　徐咸按通鉴纲目延平元年鲜卑入寇渔阳太守张显率数百人出塞追之掾严授谏不听进兵遇寇伏发士卒悉走唯授力战而死主簿福功曹徐咸皆自投赴显俱殁于陈　　所辅
