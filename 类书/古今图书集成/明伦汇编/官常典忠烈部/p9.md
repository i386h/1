<!-- { "loadSidebar": true } -->
按史记本传蒙恬者其先齐人也恬大父蒙骜自齐事秦昭王官至上卿秦庄襄王元年蒙骜为秦将伐韩取成皋荥阳作置三川郡二年蒙骜攻赵取三十七城始皇三年蒙骜攻韩取十三城五年蒙骜攻魏取二十城作置东郡始皇七年蒙骜卒骜子曰武武子曰恬恬尝书狱典文学始皇二十三年蒙武为秦裨将军与王剪攻楚大破之杀项燕二十四年蒙武攻楚掳楚王蒙恬弟毅始皇二十六年蒙恬因家世得为秦将攻齐大破之拜为内史秦已并天下乃使蒙恬将三十万众北逐戎狄收河南筑长城因地形用险制塞起临洮至辽东延袤万余里于是渡河据阳山逶蛇而北暴师于外十余年居上郡是时蒙恬威振匈奴始皇甚尊宠蒙氏信任贤之而亲近蒙毅位至上卿出则参乘入则御前恬任外事而毅常为内谋名为忠信故虽诸将相莫敢与之争焉赵高者诸赵疏远属也秦王闻高强力通于狱法举以为中车府令高即私事公子胡亥喻之决狱高有大罪秦王令蒙毅法治之毅不敢阿法当高罪死除其官籍帝以高之敦于事也赦之复其官爵始皇欲游天下道九原直抵甘泉乃使蒙恬通道自九原抵甘泉&#山堙谷千八百里道未就始皇三十七年冬行出游会稽并海上北走琅邪道病使蒙毅还祷山川未反始皇至沙丘崩秘之群臣莫知是时丞相李斯少子胡亥中车府令赵高常从高雅得幸于胡亥欲立之又怨蒙毅法治之而不为己也因有贼心乃与丞相李斯公子胡亥阴谋立胡亥为太子太子已立遣使者以罪赐公子扶苏蒙恬死扶苏已死蒙恬疑而复请之使者以蒙恬属吏更置胡亥以李斯舍人为护军使者还报胡亥已闻扶苏死即欲释蒙恬赵高恐蒙氏复贵而用事怨之毅还至赵高因为胡亥忠计欲以灭蒙氏乃言曰臣闻先帝欲举贤立太子久矣而毅谏曰不可若知贤而愈不立则是不忠而惑主也以臣愚意不若诛之胡亥听而系蒙毅于代前已囚蒙恬于阳周丧至咸阳已葬太子立为二世皇帝而赵高亲近日夜毁恶蒙氏求其罪过举劾之子婴谏曰臣闻故赵王迁杀其良臣李牧而用颜聚燕王喜阴用荆轲之谋而倍秦之约齐王建杀其故世忠臣而用后胜之议此三君者皆各以变古者失其国而殃及其身今蒙氏秦之大臣谋士也而主欲一旦弃去之臣窃以为不可臣闻轻虑者不可以治国独智者不可以存君诛杀忠臣而立无节行之人是内使群臣不相信而外使斗士之意离也臣窃以为不可胡亥不听而遣御史曲宫乘传之代令蒙毅曰先主欲立太子而卿难之今丞相以卿为不忠罪及其宗朕不忍乃赐卿死亦甚幸矣卿其图之毅对曰以臣不能得先主之意则臣少宦顺幸没世可谓知意矣以臣不知太子之能则太子独从周旋天下去诸公子绝远臣无所疑矣夫先主之举用太子数年之积也臣乃何言之敢谏何虑之敢谋非敢饰辞以避死也为羞累先主之名愿大夫为虑焉使臣得死情实且夫顺成全者道之所贵也刑杀者道之所卒也昔者秦穆公杀三良而死罪百里奚而非其罪也故立号曰缪昭襄王杀武安君白起楚平王杀伍奢吴王夫差杀伍子胥此四君者皆为大失而天下非之以其君为不明以是籍于诸侯故曰用道治者不杀无罪而罚不加于无辜唯大夫留心使者知胡亥之意不听蒙毅之言遂杀之二世又遣使者之阳周令蒙恬曰君之过多矣而卿弟毅有大罪法及内史恬曰自吾先人及至子孙积功信于秦三世矣今臣将兵三十余万身虽囚系其势足以倍畔自知必死而守义者不敢辱先人之教以不忘先主也昔周成王初立未离襁&#周公旦负王以朝卒定天下及成王有病甚殆公旦自揃其爪以沈于河曰王未有识是旦执事有罪殃旦受其不祥乃书而藏之记府可谓信矣及王能治国有贼臣言周公旦欲为乱久矣王若不备必有大事王乃大怒周公旦走而奔于楚成王观于记府得周公旦沈书乃流涕曰孰谓周公旦欲为乱乎杀言之者而反周公旦故周书曰必参而伍之今恬之宗世无二心而事卒如此是必孽臣逆乱内陵之道也夫成王失而复振则卒昌桀杀关龙逢纣杀王子比干而不悔则身死国亡臣故曰过可振而谏可觉也察于参伍上圣之法也凡臣之言非以求免于咎也将以谏而死愿陛下为万民思从道也使者曰臣受诏行法于将军不敢以将军言闻于上也蒙恬喟然太息曰我何罪于天无过而死乎乃吞药自杀　　公子将闾
按通鉴纪事公子将闾昆弟三人囚于内宫议其罪独后二世使使令将闾曰公子不臣罪当死吏致法焉将闾曰阙廷之礼吾未尝敢不从宾赞也廊庙之位吾未尝敢失节也受命应对吾未尝敢失辞也何谓不臣愿闻罪而死使者曰臣不得与谋奉书从事将闾乃仰天大呼者三曰吾无罪昆弟三人皆流涕拔剑自杀　　柏栏将军
按莱州府志柏栏将军胶西人史逸其姓名秦二世时为将韩信下齐追田横假道于柏栏柏栏不忍背秦与信拒战力尽而死乡人哀之立庙祀焉　　涉间
按史记项羽本纪章邯已破项梁军则以为楚地兵不足忧乃渡河击赵大破之当此时赵歇为王陈余为将张耳为相皆走入巨鹿城章邯令王离涉间围巨鹿时项羽杀卿子冠军威震楚国名闻诸侯乃遣当阳君蒲将军将卒二万渡河救巨鹿战少利陈余复请兵项羽乃悉引兵渡河皆沈船破釜甑烧庐舍持三日粮以示士卒必死无一还心于是至则围王离与秦军遇九战绝其甬道大破之杀苏角掳王离涉间不降楚自烧杀　　汉
　　纪信
按史记高祖本纪三年汉王军荥阳南筑甬道属之河以取敖仓与项羽相距岁余项羽数侵夺汉甬道汉军乏食遂围汉王汉王请和割荥阳以西者为汉项王不听汉王患之将军纪信乃乘王驾诈为汉王诳楚楚皆呼万岁之城东观以故汉王得与数十骑出西门遁按汉书高祖本纪羽见纪信问汉王安在曰已出去矣羽烧杀信　　周苛
按汉书周昌传周昌者沛人也其从兄苛秦时皆为泗水卒史及高祖起沛击破泗水守监于是苛昌自卒史从沛公沛公以昌为职志苛为客从入关破秦沛公立为汉王以苛为御史大夫昌为中尉汉三年楚围汉王荥阳急汉王出去而使苛守荥阳城楚破荥阳城欲令苛将苛骂曰若趣降汉王不然今为虏矣项羽怒亨苛汉王于是拜昌为御史大夫苛子成以父死事封为高景侯　　周市
按汉书魏豹传魏豹故魏诸公子也其兄魏咎故魏时封为&#陵君秦灭魏为庶人陈胜之王也咎往从之胜使魏人周市徇魏地魏地已下欲立周市为魏王市曰天下&#乱忠臣乃见今天下共畔秦其谊必立魏王后乃可齐赵使车各五十乘立市为王市不受迎魏咎于陈五反陈王乃遣立咎为魏王章邯已破陈王进兵击魏王于临济魏王使周市请救齐楚齐楚遣项它田巴将兵随市救魏章邯遂击破杀周市等军围临济咎为其民约降约降定咎自杀魏豹亡走楚　　孙&#
按史记功臣表孙&#以北地都尉匈奴入北地力战死事子鉼侯　　召平
按史记齐悼惠王世家高后崩赵王吕禄为上将军吕王产为相国皆居长安中聚兵以威大臣欲为乱朱虚侯章以吕禄女为妇知其谋乃使人阴出告其兄齐王欲令发兵西朱虚侯东牟侯为内应以诛诸吕因立齐王为帝齐王既闻此计乃与其舅父驷钧郎中令祝午中尉魏勃阴谋发兵齐相召平闻之乃发卒卫王宫魏勃绐召平曰王欲发兵非有汉虎符验也而相君围王固善勃请为君将兵卫卫王召平信之乃使魏勃将兵围王宫勃既将兵使围相府召平曰嗟乎道家之言当断不断反受其乱乃是也遂自杀　　路中大夫
按史记齐悼惠王世家齐孝王十一年吴王濞楚王戊反兴兵西告诸侯曰将诛汉贼臣错以安宗庙胶西胶东灾川济南皆擅发兵应吴楚欲与齐齐孝王狐疑城守不听三国兵共围齐齐王使路中大夫告于天子天子复令路中大夫还告齐王善坚守吾兵今破吴楚矣路中大夫至三国兵围临灾数重无从入三国将劫与路中大夫盟曰若反言汉已破矣齐趣下三国不且见屠路中大夫既许之至城下望见齐王曰汉已发兵百万使太尉周亚夫击破吴楚方引兵救齐齐必坚守无下三国将诛路中大夫齐初围急阴与三国通谋约未定会闻路中大夫从汉来喜及其大臣乃复劝王毋下三国居无何汉将栾布平阳侯等兵至齐击破三国兵解齐围　　韩千秋
按汉书南粤传元鼎四年汉使安国少季谕王王太后入朝令辩士谏大夫终军等宣其辞勇士魏臣等辅其决卫尉路博德将兵屯桂阳待使者王年少太后中国人安国少季往复与私通国人颇知之多不附太后太后恐乱起亦欲倚汉威劝王及幸臣求内属即因使者上书请比内诸侯三岁壹朝除边关于是天子许之赐其丞相吕嘉银印及内史中尉太傅印余得自置除其故黥劓刑用汉法诸使者皆留填抚之王王太后饬治行装重资为入朝具相吕嘉年长矣相三王宗族官贵为长吏七十余人男尽尚王女女尽嫁王子弟宗室及苍梧秦王有连其居国中甚重粤人信之多为耳目者得众心愈于王王之上书数谏止王王不听有畔心数称病不见汉使者使者注意嘉埶未能诛王王太后亦恐嘉等先事发欲介使者权谋诛嘉等置酒请使者大臣皆侍坐饮嘉弟为将将卒居宫外酒行太后谓嘉南粤内属国之利而相君苦不便者何也以激怒使者使者狐疑相杖遂不敢发嘉见耳目非是即趋出太后怒欲鏦嘉以矛王止太后嘉遂出介弟兵就舍称病不肯见王及使者乃阴谋作乱王素亡意诛嘉嘉知之以故数月不发太后独欲诛嘉等力又不能天子闻之罪使者怯亡决又以为王王太后已附汉独吕嘉为乱不足以兴兵欲使庄参以二千人往参曰以好往数人足以武往二千人亡足以为也辞不可天子罢参兵郏壮士故济北相韩千秋奋曰以区区粤又有王应独吕嘉为害愿得勇士三百人必斩嘉以报于是天子遣千秋与王太后弟摎乐将二千人往入粤境吕嘉乃遂反下令国中曰王年少太后中国人又与使者乱专欲内属尽持先王宝入献天子以自媚多从人行至长安掳卖以为僮奴自脱一时利亡顾赵氏社稷为万世虑之意乃与其弟将卒攻杀太后王尽杀汉使者遣人告苍梧秦王及其诸郡县立明王长男粤妻子术阳侯建德为王而韩千秋兵之入也破数小邑其后粤直开道给食未至番禺四十里粤以兵击千秋等灭之使人函封汉使节置塞上好为谩辞谢罪发兵守要害处于是天子曰韩千秋虽亡成功亦军锋之冠封其子延年为成安侯　　韩延年
按汉书李陵传成安侯者颍川人父韩千秋故济南相奋击南粤战死武帝封子延年为侯以校尉随陵按通鉴纪事天汉二年李陵至浚稽山与单于相值骑三万围陵军屡战不利欲去会陵军候管敢为校尉所辱亡降匈奴具言陵军无后援射矢且尽独将军麾下及校尉成安侯韩延年各八百人为前行以黄与白为帜当使精骑射之即破矣单于得敢大喜使骑并攻汉军疾呼曰李陵韩延年趣降遂遮道急攻陵陵居谷中敌在山上四面射矢如雨下汉军南行未至鞮汗山一日五十万矢皆尽即弃车去士尚三千余人徒斩车辐而持之军吏持尺刀抵山入&#谷单于遮其后乘隅下垒石士卒多死不得行昏后陵便衣独步出营止左右毋随我丈夫一取单于耳良久陵还太息曰兵败死矣于是尽斩旌旗及珍宝埋地中陵叹曰复得数十矢足以脱矣今无兵复战天明坐受缚矣各鸟兽散犹有脱归报天子者令军士人持二升糒一片冰期至遮卤障者相待夜半时击鼓起士鼓不鸣陵与韩延年俱上马壮士从者十余人敌骑数千追之韩延年战死陵曰无面目报陛下遂降　　泉鸠里主人
