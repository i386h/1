<!-- { "loadSidebar": true } -->
按魏书崔辩传辩长子逸逸弟楷字季则美风望性刚梗有当世干具释褐奉朝请员外散骑侍郎广平王怀文学正始中以王国官非其人多被刑戮惟楷与杨昱以数谏获免后为尚书左主客郎中伏波将军太子中舍人左中郎将以党附高肇为中尉所劾事在高聪传楷性严烈能摧挫豪强故时人语曰莫獬付崔楷于时冀定数州频遭水害楷上疏曰臣闻有国有家者莫不以万姓为心故矜伤轸于造次求瘼结于寝兴民阻饥唐尧致叹众庶斯馑帝乙罚己良以为政与农实系民命水旱缘兹以得济夷险用此而获安顷东北数州频年淫雨长河激浪洪波汨流川陆连涛原隰通望弥漫不已泛滥为灾户无担石之储家有藜藿之色华壤膏腴变为舄卤菽麦禾黍化作雚蒲斯用痛心徘徊潸然伫泣也昔洪水为害四载流于夏书九土既平攸同纪自虞诰亮由君之勤恤臣用劬劳日昃忘餐宵分废寝伏惟皇魏握图临宇契裁极道敷九有德被八荒槐阶棘路实维英哲虎门麟阁实曰贤明天地函和日月光曜自比定冀水潦无岁不饥幽瀛川河频年泛溢岂是阳九厄会百六锺期故以人事而然非为运极昔魏国咸舄史起哂之兹地荒芜臣实为取不揆愚瞽辄敢陈之计水之凑下浸润无间九河通塞屡有变改不可一准古法皆循旧堤何者河决瓠子梁楚几危宣防既建水还旧迹十数年间户口丰衍又决屯氏两川分流东北数郡之地仅得支存及下通灵鸣水田一路往昔膏腴十分病九邑居雕离坟井毁灭良由水大渠狭更不开泻众流壅塞曲直乘之所致也至若量其逶迤穿凿涓分立堤堨所在疏通预决其路令无停蹙随其高下必得地形土木参功务从便省使地有金堤之坚水有非常之备钩连相注多置水口从河入海远迩径过泻其硗舄泄此陂泽九月农罢量役计功十月&#正立匠表度县遣能工麾画形势郡发明使筹察可否审地推岸辨其脉流树板分崖练厥从往别使案检分部是非瞰睇川原明审通塞当境修治不劳役远终春自罢未须久功即以高下营田因于水陆水种&#稻陆艺桑麻必使室有久储门丰余积其实上叶御灾之方亦为中古井田之利即之近事有可比伦江淮之南地势洿下云雨阴霖动弥旬月遥途远运惟用舟舻南亩畬灾微事耒耜而众庶未为馑色黔首罕有饥颜岂天德不均致地偏罚故是地势异图有兹丰馁臣既乡居水际目睹荒残每思郑白屡想王李夙宵不寐言念皇家愚诚丹款实希效力有心萤爝乞蹔施行使数州士女无废耕桑之业圣世洪恩有赈饥荒之事邺宰深笑息自一朝臣之至诚申于今日诏曰频年水旱为患民阻饥静言思之昃不违食鉴此事条深协在虑但计画功广非朝夕可合宜付外量闻事遂施行楷用功未就诏还追罢久之京兆王继为大将军西讨引楷为司马还转后将军广平太守后葛荣转盛诸将拒击并皆失利孝昌初加楷持节散骑常侍光禄大夫兼尚书北道行台寻转军司未几分定相二州四郡置殷州以楷为刺史加后将军楷至州表曰窃惟殷州地实四冲居当五裂西通长山东渐巨野顷国路康宁四方有截仍聚奸宄桴鼓时鸣况今天长丧乱妖灾间起定州逆寇趑趣北界邺下凶烬蚕噬腹心两处士卒势足并合城下之战匪暮斯朝臣以不武属此屏捍实思效力以弱敌强析骸煮孥固此忠节但基趾造创庶事茫然升储尺刃聊自未有虽欲竭诚莫知攸济谨列所须兵仗请垂矜许必当虎视一方遏其侵轶肃清境内保全所委诏付外量竟无所给葛荣自破章武广阳二王之后锋不可当初楷将之州人咸劝留家口单身述职楷曰贪人之禄忧人之事如一身独往朝廷谓吾有进退之计将士又谁肯为人固志也遂合家赴州三年春贼势已逼或劝减小弱以避之乃遣第四女第三儿夜出既而召僚属共论之咸曰女郎出嫁之女郎君小未胜兵留之无益去复何损且使君家口在城尚多足固将士之意窃不足为疑楷曰国家岂不知城小力弱也置吾死地令吾死耳一朝送免儿女将谓吾心不固亏忠全爱臧获耻之况吾荷国重寄也遂命追还州既新立了无御备之具及贼来攻楷率力抗拒强弱势悬每勒兵士抚厉之莫不争奋咸称崔公尚不惜百口吾等何爱身速战半旬死者相枕力竭城陷楷执节不屈贼遂害之时年五十一长子士元举茂才平州录事参军假征卤将军防城都督随楷之州州陷亦战没楷兄弟父子并死王事朝野伤叹焉赠使持节散骑常侍镇军将军定州刺史永熙中又特赠侍中都督冀定相三州诸军事骠骑大将军仪同三司冀州刺史士元弟士谦士约并没关西　　孙道登　宗女按魏书节义传道登彭城吕县人也永安初为萧衍将韦休等所掳面缚临刃巡远村坞令其招降乡曲道登厉声唱呼但当努力贼无所能贼遂屠戮之又荆州被围行台宗灵恩遣使宗女等四人入城晓谕为贼等所获执女等巡城令其改辞女等大言天军垂至坚守莫降贼忿各刳其腹然后斩首二州表其节义道登等并赐五品郡五等子爵听子弟承袭遣使诣所在吊祭　　李苗
按魏书本传苗字子宣梓潼涪人父膺萧衍尚书郎太仆卿苗出后叔父略略为萧衍宁州刺史大着威名王足伐蜀也衍命略拒足于涪许其益州及足还退衍遂改授略怒将有异图衍使人害之苗年十五有报雪之心延昌中遂归阙仍陈图蜀之计于是大将军高肇西伐诏假苗龙骧将军乡导统军师次晋寿世宗晏驾班师后以客例除员外散骑侍郎加襄威将军苗有文武才干以大功不就家耻未雪常怀慷慨乃上书曰昔晋室数否华戎鼎沸三燕两秦咆勃中夏九服分崩五方圮裂皇祚承历自北而南诛灭奸雄定鼎河洛唯独荆扬尚阻声教今令德广被于江汉威风远振于吴楚国富兵强家给人足以九居八之形有兼弱攻昧之势而欲逸豫遗疾子孙违高祖之本图非社稷之深虑诚宜商度东西戍防轻重之要计量疆场险易安危之理探测南人攻守窥觎之情筹算卒乘器械征讨之备然后去我所短避彼所长释其至难攻其甚易夺其险要割其膏壤数年之内荆扬可并若舍舟楫即平原敛后&#前则江淮之所短弃车马游飞浪乘流驰逐非中国之所长彼不敢入平陆而争衡犹我不能越巨川而趣利若俱去其短各恃其长则东南未见可灭之机而淮沔方有相持之势且夫满昃相倾阴阳恒理盛衰递袭五德常运今以至强攻至弱必见吞并之理如以至弱御至强焉有全济之术故明王圣主皆欲及时立功为万世之业去高而就下百川以之常流取易而避难兵家以之恒胜今巴蜀孤悬去建邺辽远偏兵独戍溯流十千牧守无良专行剥官由财进狱以货成士民思化十室而九延颈北望日觊王师若命一偏将吊民伐罪风尘不接可传檄而定守白帝之厄据上流之险循士治之迹荡建邺之逋然后偃武修文制礼作乐天下幸甚岂不盛哉于时肃宗幼冲无远略之意竟不能纳正光末二秦反叛侵及三辅时承平既久民不习战苗以陇兵强悍且群聚无资乃上书曰臣闻食少兵精利于速战粮多卒众事宜持久今陇贼猖狂非有素蓄虽据两城本无德义其势在于疾攻日有降纳迟则人情离阻坐受崩溃夫飙至风起逆者求万一之功高壁深垒王师有全制之策但天下久泰人不晓兵奔利不相待逃难不相顾将无法令士非教习以憍将御惰卒不思长久之计务奇正之通必有莫敖轻敌之志恐无充国持重之规如令陇东不守汧军败散则二秦遂强三辅危弱国之右臂于斯废矣今且宜勒大将深沟高垒坚守勿战别命偏师精兵数千出麦积崖以袭其后则汧岐之下群妖自散于是诏苗为统军与别将淳于诞俱出梁益隶行台魏子建子建以苗为郎中仍领军深见知待孝昌中还朝镇远将军步兵校尉俄兼尚书右丞为西北道行台与大都督宗正珍孙讨汾绛蜀贼平之还除司徒司马转太府少卿加龙骧将军于时萧衍巴西民何难尉等豪姓相率请讨巴蜀之间诏苗为通直散骑常侍冠军将军西南道慰劳大使未发会杀尔朱荣荣从弟世隆拥荣部曲屯据河桥还逼都邑孝庄亲幸大夏门集群臣博议百僚恇惧计无所出苗独奋衣而起曰今小贼唐突如此朝廷有不测之危正是忠臣烈士效节之日臣虽不武窃所庶几请以一旅之众为陛下径断河梁城阳王徽中尉高道穆赞成其计庄帝壮而许焉苗乃募人于马渚上流以舟师夜下去桥数里便放寡船河流既驶倏忽而至贼于南岸望见火下相争桥俄然桥绝没水死者甚众苗身率士卒百许人泊于小渚以待南援既而官军不至贼乃涉水与苗死斗众寡不敌左右死尽苗浮河而殁时年四十六帝闻苗死哀伤久之曰苗若不死当应更立奇功赠使持节都督梁益巴东梁四州诸军事车骑大将军仪同三司梁州刺史河阳县开国侯邑一千户赗帛五百匹粟五百石谥忠烈侯苗少有节操志尚功名每读蜀书见魏延请出长安诸葛不许尝叹息谓亮无奇计及览周瑜传未曾不咨嗟绝倒太保城阳王徽司徒临淮王彧重之二王颇或不穆苗每谏之及徽宠势隆极猜忌弥甚苗谓人曰城阳蜂目先见豺声今转彰矣解鼓琴好文咏尺牍之敏当世罕及死之日朝野悲壮之及庄帝幽崩世隆入洛主者追苗赠封以白世隆世隆曰吾尔时群议更一二日便欲大纵兵士焚烧都邑任其采掠赖苗京师获全天下之善士也不宜追之　　奚毅
按通鉴纲目魏主子攸庚戌九月尔朱荣请入朝城阳王徽等劝因其入刺杀之魏主疑未定而谋颇泄人怀忧惧武卫将军奚毅建义初往来通命魏主期之甚重然犹以荣党不敢与之言情毅曰若必有变臣宁死陛下不能事契胡魏主曰朕保天柱无异心亦不忘卿忠款及荣至洛阳魏主即欲杀之以天穆在并州恐为后患故忍未发毅又见魏主求间魏主知其诚乃召城阳王徽及杨侃李彧告以毅语及天穆至魏主乃召中书舍人温子升告以杀荣状并问以杀董卓事子升具通本末魏主曰王允若赦凉州人必不至此良久又曰吾宁为高贵乡公死不为常道乡公生若杀荣与天穆而赦其党亦应不动耳应诏王道习曰尔朱世隆司马子如朱元龙特为荣所委任具知天下虚实亦不宜留徽侃皆曰若世隆不全仲远天光岂有来理魏主亦以为然乃伏侃等于光明殿东荣与天穆并入座食未讫起出事不果谋遂泄世隆又以告荣劝其速发荣不听魏主乃伏兵光明东序声言皇子生遣徽驰告荣荣遂与天穆俱入李侃晞等抽刀从东户入荣即起趋御坐魏主先横刀膝下遂手刃之天穆亦死内外喜噪百僚入贺魏主登门大赦遣奚毅将兵镇北中城是夜尔朱世隆率荣部曲走屯河阴欲还北司马子如曰当此之际不可以弱示人若亟北走恐变生肘腋不如分兵守河桥还军向京师出其不意或可成功假使不得所欲亦足示有余力使天下畏我之强不敢叛散世隆从之攻河桥杀奚毅据北中城　　朱瑞
弟
腾

