<!-- { "loadSidebar": true } -->
按宋史吕由诚传永大名府元城人少刚明勇决身长七尺须&#若神以祖任为丹州司法参军守武人为奸利无所忌永数引法裁之守大怒盛威临永永不为动则缪为好言荐之朝后守欲变具狱永力争不能得袖举牒还之拂衣去调清河丞寻知大谷县太原帅率用重臣每宴飨费千金取诸县以给敛诸大谷者尤亟永以书抵幕府曰非什一而取皆民膏血也以资觞豆之费可乎脱不获命令有投劾而归耳府不敢迫县有潭出云雨岁旱巫乘此哗民永杖巫暴日中雨立至县人刻石纪其异府遣卒数辈号警盗刺诸县短长游&#不归莫敢迕永械致之府府为并它县追还于是部使者及郡文移有不便于民者必条利病反复或遂寝而不行或谓永世方雷同毋以此贾祸永曰吾知行吾志而已皇恤其它大谷人安其政以为自有令无永比者既去数年复过之则老稚遮留如永始去调东平府司录参军府事无大小永咸决之吏有不能辨者私相靳曰尔非郭司录耶通判郑州燕山兵起以永为其路转运判官郭药师屯边怙恩暴甚与民市不偿其直复殴之至坏目断支乃已安抚使王安中莫敢问永白安中不治且难制请见而显责之不从则取其尤者磔之市乃见药师曰朝廷负将军乎药师惊曰何谓也永曰前日将军杖策归朝廷上推赤心置将军腹中客遇之礼无所不至而将军未有尺寸功报上也今乃倚将军为重乃纵部曲戕民不禁平居尚尔如缓急何药师虽谢无愧容永谓安中曰它日乱边者必此人也已而安中罢永亦辞去移河北西路提举常平会金人趋京师所过城邑欲立取之是时天寒城池皆冻金率藉冰梯城不攻而入永适在大名闻之先弛濠渔之禁人争出渔冰不能合金人至城下睥睨久之而去迁河东提点刑狱时高宗在扬州命宗泽守京师泽厉兵积粟将复两河以大名当冲要檄永与帅杜充漕张益谦相掎角永即朝夕谋战守具因结东平权邦彦为援不数日声振河朔已没州县皆复应官军金人亦畏之不敢动居亡何泽卒充守京师以张益谦代之而裴亿为转运使益谦亿龌龊小人会范琼胁邦彦南去刘豫举济南来寇大名孤城无援永率士昼夜乘城伺间则出兵徂击或劝益谦委城遁永曰北门所以蔽遮梁宋彼得志则席卷而南朝廷危矣借力不敌犹当死守徐锉其锋待外援之至奈何弃之因募士赍帛书夜缒城出告急朝廷乞先为备攻围益急俘东平济南人呼城下曰二都已降降者富贵不降者无&#类益谦辈相顾色动永大言曰今日正吾侪报国之时又行城抚将士曰王师至矣吾城坚完可守汝曹努力敌不足畏也众感泣质明大雾四塞豫以车发断碑残础攻城楼橹皆坏左右蒙盾而立多碎首者良久城陷永坐城楼上或掖之以归诸子环泣请去永曰吾世受国恩当以死报然巢倾卵覆汝辈亦何之兹命也奚惧益谦亿率众迎降金人曰城破始降何也众以永不从为辞金人遣骑召永永正衣冠南向再拜讫易幅巾而入黏罕曰沮降者谁永熟视曰不降者我金人奇永状貌且素闻其贤乃自相语欲以富贵永永瞋目唾曰恨不醢尔以报国家何说降乎怒骂不绝金人讳其言麾之使去永复厉声曰胡不速杀我死当率义鬼灭尔曹大名人在系者无不以手加额为之出涕金人怒断所举手乃杀之一家皆遇害虽素不与永合者皆面恸金人去相与负其尸瘗之永博通古今得钱即买书家藏书万卷为文不求人知见古人立名节者未尝不慨然掩卷终日而尤慕颜真卿为人充之守大名名称甚盛永尝画数策见之它日问其目曰未假读也永数之曰人有志而无才好名而遗实骄蹇自用而得名声以此当大任鲜不颠沛者公等足兴为治乎充大惭靖康元年冬金人再犯京师中外阻绝或以两宫北狩告永者永号绝仆地家人舁归不食者数日闻大元帅府檄书至始勉强一餐其忠义盖天性然绍兴初赠中大夫资政殿学士谥勇节官其族数人　　刘翊
按宋史忠义传翊靖康元年以吉州防御使为真定府路都钤辖金人攻广信保州不克遂越中山而攻真定翊率众昼夜搏战城上金兵初攻北壁翊拒之乃伪徙攻东城宣抚使李邈复趣翊往应越再宿潜移攻具还薄北城众攀堞而上城遂陷邈就执翊犹集左右巷战已而稍亡去翊顾其弟曰我大将也其可受贼戮乎挺身溃围欲出诸门已为敌所守乃之孙氏山亭中解绦自缢死　　刘士英　王禀
按宋史忠义传士英宣和间为温州教授方腊陷处州州人争具舟欲遁士英奋谓不当避自郡将而下皆排沮之士英独身任责推郡茂才石砺为谋主治兵峙粮籍保伍分其地为八隅委官统率以钟为约令民闻钟声则趋所守堞未几贼来攻拒守凡四十余日官军既至贼溃去靖康初通判太原府金人入境帅臣张孝纯欲避之士英率通判方笈将官王禀力止孝纯及城陷禀赴火死士英持短兵接战死之笈在金因讲和使附书言二人死节后刻石于温衢二州　　黄友
按宋史忠义传友字龙友温州平阳人少不羁十五入太学语同辈曰大丈夫不能为国立功亦造化中赘物耳因投笔西游边帅刘法一见奇之延致门下会西鄙军哄都护高永年战没友作七诗哀其忠其后幕府奏功没永年之实恤典不及其子以友诗进徽宗览之恻然遂加赠谥友亦免省试登进士第调永嘉瑞安二县主簿摄华阴令有政声方腊窃发友同诸将收复所至披靡婺寇复作守留友摄兵曹为殄灭计友请往谕之既次浦江贼望风解去复单骑次武义贼众持钉一榼置其前友正色叱之曰汝等何速死耶贼首李德壮之亟麾退一境贴然婺人图像祀之通判澶州会金人败盟郭药师以常胜军叛燕士响应友独领数千人与之战躬冒矢石破裂唇齿钦宗即位制置使詹度奏友久服武事筹略过人丞相何从而荐之召对问友唇齿破裂状为之称叹赉予甚渥进直徽猷阁制置司参谋官同种师中解太原围友遣兵三千夺榆次得粮万余斛明日大军进榆次十里而止友亟白师中地非利将三面受敌论不合友仰天叹曰事去矣迨晓兵果四合矢石如雨敌益以铁骑士卒奔溃敌执友谓曰降则赦汝友厉声曰男儿死耳遂遇害帝书忠节传家四字旌其闾官其后八人友体貌英伟胆雄万夫谋画机密出人意表尝语子弟曰天下承平日久武事玩弛万一边书告警马革裹尸乃吾素志他日收吾骸足心黑子为识也其忠诚许国根于天性如此　　蒋兴祖
按宋史忠义传兴祖常州宜兴人之奇之孙也以荫累调饶州司录睦州盗起旁郡皆震兴祖白州将纠吏卒缉战具盗不敢谋以功迁官知开封府武阳县武古博浪沙地土脉脆恶大河薄其南尝积雨泛溢埽具溃兴祖躬救护露宿其上弥四旬堤以不坏治为畿邑最使者交荐之靖康初金兵犯京师道过县或劝使走避兴祖曰吾世受国恩当死于是与妻子留不去监兵与贼通斩以徇金数百骑来攻不胜去明日师益至力不敌死焉年四十二妻及长子相继以悸死诏赠朝散大夫　　徐揆
按宋史忠义传揆衢州人游京师入太学靖康元年试开封府进士为举首未及大比而遭国难钦宗诣金营不归揆帅诸生扣南熏门以书抵二酋请车驾还阙其略曰昔楚庄王入陈欲以为县申叔时谏复封之后世君子莫不多叔时之善谏楚子之从谏千百岁之下犹想其风采本朝失信大国背盟致讨元帅之职也郡城失守社稷几亡而存元帅之德也兵不血刃市不易肆生灵几死而活元帅之仁也虽楚子存陈之功未能有过我皇帝亲屈万乘两造辕门越在草莽国中喁喁跂望属车之尘者屡矣道路之言乃谓以金银未足故天子未返揆窃惑之今国家帑藏既空编民一妾妇之饰一器用之微无不输之公上商贾绝迹不来京邑区区岂足以偿需索之数有存社稷之德活生灵之仁而以金帛之故留质君父是犹爱人之子弟而辱其父祖与不爱无择元帅必不为也愿推恻隐之心存始终之惠返其君父班师振旅缓以时日使求之四方然后遣使人奉献则楚封陈之功不足道也二酋见书使以马载揆至军诘难揆厉声抗论为所杀建炎二年追录死节诏赠宣教郎而官其后　　陈遘
按宋史忠义传遘字亨伯其先自江宁徙永州登进士第知莘县为治有绩魏尹蒋之奇冯京许将交荐之知雍丘县徽宗将以为御史而遭父佑甫忧毕丧为广西转运判官蔡京启蛮猺地建平从允三州遘言蛮人幸安静轻扰以兆衅不可京恶之以他事罢归旋知商州兴元府入为驾部金部员外郎张商英得致用为左司员外郎俄擢给事中会商英免相蔡薿摄封驳力沮止之遘惧请外以直秘阁为河北转运使加直龙图阁徙陕西召还京师而蔡京复相再使河北徙淮南帝将易置发运使命选诸道计臣有阀阅者执政以遘言京曰职卑不可用愿更选帝曰可除集英殿修撰使往京乃不敢言遂为副使未几升为使朝廷方督纲饷运渠壅涩遘使决吕城陈公两塘达于渠漕路甫通而朱&#花石纲塞道官舟不得行遘捕系其人而上章自劾帝为黥&#人进遘徽猷阁待制宣和二年冬方腊乱诏以属遘遘言腊始起青溪众不及千今胁从已过万又有苏州石生归安陆行儿皆聚党应之东南兵弱势单士不习战必未能灭贼愿发京畿兵鼎澧枪盾手兼程以来庶几蜂起愚民不至滋蔓帝悉行其言加龙图阁直学士经制七路治于杭时县官用度百出遘创议度公私出纳量增其赢号经制钱其后总制使翁彦国仿其式号总制钱于是天下至今有经总制钱名自两人始也又言妖贼陵暴州县唯搜求官吏恣行杀戮往往断截支体探取肺肝或熬以鼎油或射以劲矢备极惨毒不偿怨心盖贪污嗜利之人倚法侵牟骚动不知艺极积有不平之气结于民心一旦乘势如此可为悲痛此风不除必更生事臣愿采摭官吏奸赃尚仍旧习者按治以闻乞重置于理许之又进学士凡所施置以御笔先下于是劾越州王仲薿纠市民造金茶器减直买军粮券而以私钱取之仲薿坐黜杭经巨寇后河渠堙窒邦人以水潦为病前守数请于朝皆以劳费辍役遘以冬月檄真扬润楚诸郡凡守纲卒悉集治所先是当闭群卒无以食率冻饿不自聊闻命相率呼舞以来者二千人用其力治河不两月毕杭人利焉徙河北都转运使进延康殿学士历知中山真定河间府钦宗立加资政殿学士积官至光禄大夫复为真定又徙中山金人再至遘冒围入城坚壁拒守诏康王领天下大元帅命遘为兵马元帅受围半年外无援师京都既陷割两河求和遘弟光禄卿适至中山临城谕旨遘遥语之曰主辱臣死吾兄弟平居以名义自处宁当卖国家为囚孥乎适泣曰兄但尽力勿以弟为念遘呼总管使尽括城中兵击贼总管辞遂斩以徇又呼步将沙振往振素有勇名亦固辞遘固遣之振怒且惧潜衷刃入府遘妾定奴责其辄入振立杀之遂害遘于堂及其子锡并仆妾十七人长子巨以官淮南获免振出帐下卒噪而前曰大敌临城汝安得杀吾父执而捽裂之身首无余城中无主乃开门出降金人入见其尸曰南朝忠臣也敛而葬诸铁柱寺建炎初赠特进遘性孝友为人宽厚长者任部刺史二十年每出行郡邑必焚香祈天愿不逢贪浊吏尝荐王安中吕颐浩张&#谢克家何铸后皆至公辅世以为知人适由开封少尹卫尉少卿至光禄卿是役也金人执之以北后十年死于云中　　李涓
