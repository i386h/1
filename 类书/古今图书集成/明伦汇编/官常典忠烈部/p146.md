<!-- { "loadSidebar": true } -->
按明外史忠义传鈇字德威顺天人倜傥有才略举嘉靖二十九年进士授常熟知县县滨海多大猾匿亡命作奸监司檄鈇捕之鈇曰网&#则鱼漏绳急则惊捕之非便遂下令招之悉贳其罪俾为己用已而倭患起鈇召猾语之曰尔辈罪当死吾延尔命以有缓急也倘一旦寇来尔辈何以报我咸叩首曰愿效死于是立为耆长俾部署子弟得数百人合邑中防卒日夕训练县无城鈇议城之甫兴役贼突入福山港且来犯人情恟惧鈇誓以死御会主簿苍头遇贼射杀三人贼惊而宵遁鈇乃躬自课役三月而城成三十三年四月贼自三丈浦分掠常熟江阴参政任环督土兵千余令鈇与指挥孔焘分统官兵三千进攻其寨破之斩首百五十有奇焚其舟二十七艘溺死无算余贼奔江阴时邑人钱泮以参政里居忿贼爇其父柩日以灭贼为念贼之攻城也从鈇乘城拒守耦而射有却贼功及是贼掠旁县方舟由尚湖还海鈇愤曰贼尚敢涉吾地耶吾不能坐令得志去必击之泮亦力怂恿乃召诸耆长各率所部扬小艇数十追蹑贼贼侦官军入隘中出不意两岸夹击时独耆长数人从鈇前诸健儿皆在后数人者力斗死鈇陷淖中不得出怒发上指瞋目大呼而贼刃巳剚腹中遂死泮亦力战身被数枪犹手刃三贼与鈇俱死时三十四年五月二十有五日也泮字鸣声举进士历候官慈溪知县迁刑部主事员外郎郎中出为顺庆知府进陕西副使江西左参政所至并着能声至是殉难诏赠光禄卿鈇太仆少卿并荫锦衣世百户遣官谕祭且立祠死所岁时奉祀　　刘梦祥
按宁波府志梦祥定海卫百户嘉靖三十四年四月内奉檄领兵驾船出海遇夷贼登犯江南崇丘地方梦祥即率兵登途与贼交战数合奋身冲锋馘贼首数级力乏寡援遂死贼刃当道悯之立祠表扬　　张邦定按武进县志邦定父格为郡省祭官嘉靖乙卯倭乱郡遣格统民兵御之格却不知兵邦定奋然请代父行倭善设伏邦定御之郑陆桥方战伏发众仓卒骇溃邦定不能支犹手刃数倭马踬被执磔死格哀之请于郡立祠和政门内　　李尧卿
按广东通志尧卿字唐冯番禺人嘉靖癸卯举于乡丙辰授宁德令百废俱举惠政大行民甚德之倭奴频年入寇而宁德当其冲尧卿先戒严修城浚隍练兵饬器已而倭寇数千来攻知有备遂解去父老上其绩督抚檄奖之岁辛酉倭奴复至绕城而攻尧卿仗剑督战逾旬城中力竭外援不至攻转急尧卿度势急不可支遂解印遣人驰省下为死守计亡何城陷死之状闻赠太仆寺丞荫子翁龄为太学生　　姚思敬按宁波府志思敬昌国人任侠尚义人有相竞不直者辄盛辞色分决之人亦帖服嘉靖丙辰倭贼据邵岙思敬倡率丁壮数十百人赴有司应募杀贼俟贼出掠遂挺戈迎敌独杀数贼贼更迭出奇扰之诸赴敌者溃思敬力殚遇害令宋继祖给赀祭葬旌其门曰义勇　　齐恩
从父仲实　弟
宝荣　子尚文
　良大卿
按明外史朱裒传恩官无为州同知倭寇流团山山北等港恩率舟师击败之斩首百余级时从父仲实弟宝荣子尚文嵩从子慎寅友良大卿八人俱在行嵩年十八尤骁勇善射独前击贼至安港恩等从之伏发被围恩等及家众二十一人俱力战死惟嵩及慎寅三人获全时嘉靖三十五年四月也事闻帝以恩举家徇国赠光禄寺丞荫一子仍厚恤其家　　杜文明　毕清按绍兴府志文明慈溪人嘉靖乙卯十月贼寇宁波文明从主簿毕清率乡兵御之遇贼于奉化之枫树岭并战死一岁之间父子死于王事其忠义足嘉云　　杜槐按明外史忠义传槐字茂卿慈溪人也倜傥游侠轻财好施出身为吏期满以省祭归时倭寇蔓延槐家海滨知祸将及乃散家赀结壮士为保阵计会县佥其父文明为部长令团结乡勇槐伤父老以身任之已而寇至槐父子部勒乡兵追败之王家团及横塘诸处海道副使刘起宗因以便宜委槐防守余姚慈溪定海三县未几遇贼于定海之白沙一日战十三合斩三十余人馘其酋槐亦被数创堕马死时文明别将兵击寇于鸣鹤场斩白眉帅一人俘获甚众寇惊遁称为杜将军无何复率所部追寇至奉化枫树岭兵少无后援遂战没嘉靖三十五年十月巡按御史赵孔昭以状闻诏赠文明府经历槐光禄署丞有司立祠并祀荫槐子为国子生　　吴德四
弟
德六

按明外史杜槐传槐同邑吴德四者海滨农夫也倭经其庐驱豢豕德四自田归遇于门挥锄中其脑仆地死弟德六急取倭刀复追杀一酋兄弟遂以勇力闻隶槐部下每遇贼冲锋拔帜以为常监司闻其名檄往舟山攻贼寨德四前砍贼渠寨中惊扰噪而出懦卒尽返&#走贼砍德四蹶德六奋呼曰兄死矣独前斩其杀兄者后援不至亦死贼渠被戕寨不能守卒为官军所破　　魏镜
按明外史杜槐传槐时又有魏镜者亦慈溪人生有膂力善格斗倭犯慈溪知县曹本率众御于鸣鹤场兵败镜负本脱走追者渐近语本曰贼追及必甘心于公今镜反斗公速匿他所镜死公可以免于是奋勇冲杀数贼贼愤甚合围击之伤镜额镜犹瞋目力斗竟死之令得遁去洒泣为文祭之　　戎良翰
按宁波府志良翰定海县学增广生资性峻介义不苟合素以忠孝自期许嘉靖丙辰倭夷大掠内地遂陷慈溪良翰家灵绪联慈壤甚迩乃倡义集兵仅得百余人与贼格杀斩首二级贼披靡而去已又遇贼于丘洋良翰奋勇力战贼方蚁集竟不能支遂为流矢所中立死监司为之礼葬表其门云　　李光启
按乐亭县志光启大家坨社人御史乐之族孙也世袭陕西平卤卫百户性忠孝骁勇才干历官京营都指挥赠其先为镇国将军升宣镇葛峪参将嘉靖丙辰蒙古数入边侵掠光启每为愤一日边报警至光启率所部疾驰赴敌未几敌薄营大呼杀入光启兵少无援力屈被缚引去困饥不得死因绐贼曰我帅也第引我亭障下当有赎者敌信之引至障下光启奋骂曰逆贼速杀我我非不能死若死巢中恐国中人以我为降徒负辱国大罪耳又呼障下人曰毋赎我敌大怒支解之事闻诏立祠旌忠春秋祀焉　　张约按仙居县志约字存博邑诸生任侠好击剑雅以忠义自许嘉靖丙辰倭寇犯境率家人御于光山之麓斩获颇多翌日寇大集家人骇逸去约孤身斗为贼所执胁导入城骂曰恨不斩汝万段顾乃作乡导耶贼刳其舌犹喷血骂不绝口而死督师郡守谭纶亲诣死所为文吊之　　谢碧
子允椿
　允楠

按南定县志嘉靖间龙南大饥谢碧出谷备赈后岑贼李鉴入寇碧集乡兵御之子允椿允楠奋战被杀绩奉军门票率众直冲其巢斩俘众多大获功赏鉴怀仇招纳亡叛越二年突围碧家碧仍与之战竟莫能支遂被杀族属死者三百余口其妻罗氏被掳死节军门张某给银资殡　　廖天秩
按南定县志嘉靖三十六年寇乱廖绩常谕叛党以身家性命之语致忌及乱既成密状于官寇闻之掳其爱子天秩胁之使从天秩厉声骂贼竟杀之绩奔龙南居住都御史吴召至幕下绩陈剿抚之策优赏之　　王凤吉
按南定县志凤吉嘉靖三十六年巢寇叛胁逼不从洁身去乱住龙南居奉军门檄差入贼境招其胁从者从良贼怀愤遂捕之骂贼不屈而死　　魏琦
按迁安县志琦邑庠生嘉靖三十六年兵变琦率乡人保守兵至琦杀二人既而兵大至乃被执琦骂不绝口而死　　曹顶
按通州志顶余西场亭户也少从父育于土人曹大宾大宾儿视之生儿发际有三顶皆呼为顶儿及长遂名焉顶所居产盐地民利私贩其有膂力者受雇募直为输贩驾艘舶出没江海莫敢谁何顶实其一也顶初无所知名尝依大姓舶载盐&#上江官军以巨舰围之相搏数日卒得溃围而出由是其党皆屈服嘉靖癸丑倭寇太仓总制尚书张经征兵于通顶应募隶千户姜旦为部兵进与贼接战江中顶先以长矛刺其操舟者堕水仍跃登其舟沉其铁缆纵火焚之贼乱江南兵乘之遂大败去明年倭三千余人寇通城锋甚锐攻计百出顶率水兵五百壁于城外伺间迭出挠贼如是二十余日贼恶其逼稍稍引去城围始解顶临战辄以一身当敌数十百人敢独居阵前虽矢石交至顶不为动其楯尝为敌所仆众皆失色顶遂夹枪树楯已乃拾石卵回击之敌惧不敢近又伍中一人败北为贼所窘挥刃几及顶奋长枪刺杀其人倭众悉前顶又杀一人乃挟其人还顶尝与其队约临战慎毋后恐为敌所乘然倭之来势如风雨诸军众莫能支惟顶以闲暇应之勇自百倍非众所及也顶前后陷阵斩贼首几百余级捕掳称是身被数十创以功当录为头领辞不受丁巳四月倭又由掘港犯通顶与战于城北五十里追奔至单家店自辰及午斩贼八人时天大雨泥淖顶偶蹶堕堑中倭大至遂及于难顶虽一夫城中倚以为重闻其死莫不痛惜之顶为人慷慨慕义时以一死自许卒如其志又性谦厚每战获首级多为侪辈所攘返而论功终无所较人以是贤之其所得赏赐辄以奉大宾家囊无余蓄卒年四十四　　吴汝韬
子廷爵　从
子廷乔　廷兰

按福建通志汝韬长泰人素以勇称嘉靖戊午冬倭寇入境令萧廷宣召义勇征之汝韬首率子弟应焉与贼对敌亲刃倭二人贼益要击子廷爵从子廷乔廷兰皆戮力死战势不支遇害　　黄钏
按明外史忠义传钏字珍夫安溪人由举人历官温州同知嘉靖三十四年倭入犯钏击走之知倭必复来日夜为死守计又三年倭果大至钏出城逆击分军为三钏将中军其二军帅皆纨&#子约左右相应援及钏与倭遇倭遣众分掩二军而以锐卒当中军钏发劲弩巨&#战良久倭方不支二军帅望敌而溃倭合兵击钏钏腹背受敌为倭所得胁之降不屈令以金赎钏且笑且骂曰尔不知黄大夫不爱钱耶倭怒裸而寸斩之子购尸不获具衣冠葬事闻赠浙江参议官一子有司建祠　　陈见　邬中涵　林咸　奚世亮
按明外史黄钏传嘉靖三十七年倭陷福清举人陈见率众御之与训导邬中涵被执大骂而死倭乘胜犯惠安知县番禺林咸拒守五画夜倭引去已复至咸击之鸭山乘胜逐北陷伏死赠泉州同知赐祠任一子其陷兴化延平同知奚世亮署府事守踰月城陷力战死赠右参议荫子赐葬世亮字明仲黄冈人　　周焕按金华府志焕字克光资性&#悟学论文章居家以孝友称嘉靖戊午由贡授福建永福知县居官两月倭寇猖狂攻陷郡邑城池所至风靡焕率民兵昼夜督战斩获百余级贼退愤甚益众并寇焕厉志坚守月余力竭粮尽外援不至犹披血巷战死之时一家死者八人福民白于上官立祠特祀扁其额曰忠勇文移本县为申司府允议列祀乡贤　　王德
从父沛　族
弟崇尧　崇修

按明外史忠义传德字汝修永嘉人嘉靖十七年进士授东昌推官父丧除补大名征授户科给事中定国公徐延德丐无极诸县闲田为业且言私置庄田不当以灾伤免赋德抗疏劾之俺荅围都城屡陈军国便宜悉报可时城门尽闭避难者不得入号呼彻西内德以为言民始获入寇退命募兵山东所得悉骁勇为诸道最还朝会李默长吏部怒德投刺倨出为岭南兵备佥事与抚按争事投劾径归默复起吏部用前憾落职闲住德乡居愤倭乱奉母居城中而倾赀募健儿为保障计三十七年夏倭自梅头至大掠德偕父沛督义兵击之宵遁俄一舟飘至突来犯沛及族弟崇尧崇修歼焉亡何倭复至大掠德愤怒勒所部追袭至龙湾军败手射杀数人骂贼死然倭自是有所忌不敢越德乡侵郡城矣事闻赠太仆少卿世荫锦衣百户立祠曰愍忠沛赠太仆丞立祠予荫　　戴辰
