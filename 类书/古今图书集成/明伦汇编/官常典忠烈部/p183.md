<!-- { "loadSidebar": true } -->
按德安府志其雄字仲才安陆诸生试辄高等以学行着白旺据城奉伪檄试士按学册无其雄名属役敦迓之迫之就道其雄曰是尚可苟生乎竟赴水死时万中翸郑时行亦赴水死　　张素蓄　宣屠
按德安府志素蓄字德普安陆诸生白贼之难与乡人杨则虞等结堡于傅家寨距城仅二十里许贼日以兵胁之不顺也因大举围之堡内随机应敌伤贼无算越七日为人所绐致数贼阑入寨中千人内溃争赴水死素蓄阖宅遇害独宣屠者素以膂力闻持短刀立杀数贼力竭为贼所执死　　万国裕
按德安府志国裕安陆人为郡功曹掾崇祯癸未白旺据郧城拘国裕写檄招村堡国裕掷笔曰某不能为贼作书记因匿于家贼怒搜获之刃于市　　张光先
子国勋
国柱　国栋

按安陆县志光先字明扶职司守御崇祯癸未秋白逆虎视郧城光先与杨开合义族拒之众未合而光先为奸人所执不屈以死其子国勋国柱国栋俱磔死　　熊祚延
按德安府志祚延字祈公孝感人力学敦行补诸生有声艺苑所著希曾录弘毅解务阐正心诚意之旨学者宗之居家以孝友着闻性慷慨好施予里中贫不能婚葬者或至鬻产以应明季流寇交讧蔓延秦晋楚豫间祚延诣当事上剿抚策娓娓数千言当事不能用乃逃乱白云山中父老廉其义推为保障纠集乡勇立营寨申约束寇毋敢犯后群贼大举入寇祚延率众御之会大风霾昼晦士卒相失祚延以十余骑从间道行泥淖中马陷被执骂贼不屈而死里人哀之　　雷鼓英
按德安府志鼓英字四维安陆人崇祯庚午举人癸未贼据郡城欲官之从间道走武昌又值献贼之变阖家赴水死　　张用晦
按德安府志用晦云梦人邑诸生明经完我之子也癸未流贼陷城白云寨义兵恢复起兵应之败被获不屈死之　　刘康明
弟
绥明

按德安府志康明字坤宁安陆人崇祯己卯岁贡壬午谒选得宜城训导&#闯氛据襄阳不得赴当事素廉其才委摄武昌江夏两学篆癸未楚陷题斋壁诗曰方城百雉旧雄疆一任贼锋上下狂正气不因苜蓿减风吹皋比剑花香书已肃衣冠拜先圣殿前为自经计会数贼阑入康明骂曰此宣圣宫墙尔贼何得至此贼怒而之弟绥明字来之名诸生慷慨自负闻贼拷士匿山中不食死　　王元会
按郧阳府志元会崇祯十六年知郧西事己卯张献忠夜袭城破元会死焉　　刘承汉
按武昌县志承汉字心五入邑庠三十年键户读书居恒以忠荩自许癸未夏献逆陷武昌入湖至东港诸民窜伏芦苇中承汉露立为贼所执贼令之跪厉声叱贼曰鼠辈我岂拜汝哉贼怒截其舌即噀血唾面扼吭而死　　贺逢圣
子觐明
　光明

按明外史本传逢圣字克繇江夏人举于乡家贫就应城教谕万历四十四年由殿试第二人授翰林编修天启时历官洗马魏忠贤闻湖广生祠上梁文出逢圣笔特诣之逢圣曰此借衔陋习耳予安能数千里外为人作文忠贤咈然去诬以营求典试削其籍庄烈帝即位起故官崇祯元年累迁少詹事遭外艰庐墓三载还朝进詹事拜礼部右侍郎改吏部进左寻擢礼部尚书九年六月以本官兼东阁大学士入阁辅政寻加太子太保改文渊阁温体仁罢归张至发为首辅逢圣与善给事中丁允元劾其引宵人汪应龙诋斥正人高攀龙左光斗而至发讦黄道周逢圣为属草时论非之十一年致政归历陈道中所见灾伤及邮传困敝状报闻十四年与周延儒同召还朝帝待之不如延儒远甚充位而已明年正月朔旦帝行尊师礼揖辅臣皇极殿逢圣亦与焉屡疏引疾至六月得请帝将增置阁臣召延儒逢圣等赐坐德政殿逢圣谢恩大哭不止驾移中极殿诸辅臣随入赐宴逢圣复大哭拜跪十数不已众咸怪之诏赐道里费八十金彩币四表里大红蟒衣一袭遣行人护归濒行疏谢因救尚书李日宣等帝优诏答焉十六年六月张献忠围武昌逢圣晨夕登陴与士卒同饥困数日城陷亟诣楚王府邀与同死不知王所在遂被贼执叱之曰我朝廷大臣若辈不得无礼贼麾使去乃北向五拜三稽首投墩子湖死妻危氏子觐明子妇曾氏陈氏孙三人皆从死次子光明自他所来赴亦死之事定有司觅其尸阅八日颜色不变福王时赠少傅谥文忠祭葬荫子如制逢圣居相位无可称然生平苦节自甘束修砥行其学以一念不起为极晚节一门殉难洵不易所守云　　吕维&#
按明外史吕维祺传维祺弟维&#字泰儒由选贡生为乐平知县解职归崇祯十六年贼陷新安抗节死赠按察佥事　　蔡道宪　林国俊　周二南　冯一第　唐德　　明　谢如珂按明外史忠义传道宪字元白晋江人崇祯十年进士授大理推官父艰服阕起官长沙地多盗察豪民通盗者把其罪而任之盗方劫富家分财收者已至召富家还所失物皆愕不知所自恶少年闭户谋为盗启户捕卒已坐其门争散去吉王府宗人恣为奸利道宪先治而后启王王召责之抗声曰今四海鼎沸寇盗日滋王不爱民一旦挺而走险能独与此曹保富贵乎王悟谢遣之奸人为敛手十六年五月晦张献忠陷武昌长沙大震承天巡抚王扬基率所部千人自岳州奔长沙道宪请还驻岳州曰岳与长沙唇齿也并力守岳则长沙可保而衡永亦无虞扬基曰岳非我属也道宪曰弃北守南犹不失为楚地若南北俱弃所属地安在扬基语塞乃赴岳州及贼入蒲圻即遁去湖广巡抚王聚奎远驻袁州惮贼不敢进道宪亦请移岳聚奎不得已至岳数日即徙长沙道宪曰贼去岳远可缮城以守彼犯岳犹惮长沙援若弃岳长沙安能独全聚奎不从贼果以八月陷岳州直犯长沙先是巡按御史刘熙祚委道宪募兵得壮丁五千训练之皆可用至是亲将之与总兵官尹先民等扼罗塘河聚奎闻贼逼惧甚令道宪等撤兵还城道宪曰去长沙六十里有险可栅以守毋使贼逾此又不从及贼傅城聚奎诡出战遽率所部遁惠王以避难寓长沙与吉王谋出奔会偏沅巡抚李干德总兵官孔希贵自岳州溃至遂与熙祚奉二王走衡州时知府堵引锡入觐未返通判周二南往摄攸县事城中文武无几士民尽窜道宪犹勒兵拒守贼绕城呼曰军中久知蔡推官名速降毋自苦道宪命守卒射之多毙贼怒攻益力越三日先民出战败还贼夺门入先民降道宪被执贼以官嚼齿大骂释其缚延之上坐骂如故贼使先民说道宪益怒奋起捽击贼以道宪爱民谓曰汝不降将尽杀百姓道宪大哭曰愿速杀我毋害我民贼知终不可夺磔之气垂绝犹作忿恨声贼问何恨曰恨不杀先民耳其心血直溅贼面贼为昏仆者久之健卒林国俊等九人随道宪不去贼亦令说道宪降国俊曰吾主畏死去矣不至今日贼曰尔主不降尔辈亦不得活国俊曰我辈若畏死亦去矣不至今日贼并杀之四卒奋然曰愿埋主尸后死贼许之乃解衣裹道宪骸瘗之南郊醴陵坡遂自刎道宪死时年二十九后赠太仆少卿谥忠烈堵引锡为道宪建祠醴陵坡上二南字汝为云南人由选贡生为长沙通判尽职业与道宪深相得道宪之死二南力请于上官获恤久之擢岳州知府士民固留乃以新秩还长沙后亦死王事祀于道宪祠邑中举人冯一第走相乡将乞师他方贼帅系其母与兄以招之一第乃归就缚贼将斩之一老僧伏地哭请免贼乃去其两手置营中一夕死母兄获免附祀道宪祠贼陷东安举人唐德明仰药死犯耒阳诸生谢如珂拒战死　　张鹏翼　欧阳显宇　林不息　杨开　赖万　　耀　莫可及子若鼎
　若钰
　董我前　彭允中　蒋
　　道亨
按明外史忠义传鹏翼西充人崇祯中由选贡生授衡阳知县十六年八月张献忠逼衡州巡抚王聚奎李干德及监司以下皆遁士民尽奔窜鹏翼独守空城贼至即陷胁使降戟髯诟詈贼缚而投诸江妻子赴水死贼之赴岳州也巴陵教谕桂阳欧阳显宇时摄县事死焉其赴临湘也知县莆田林不息抗骂不屈断其两手而杀之湘阴陷知县大埔杨开率家属十七人投水死其丞赖万耀摄醴陵县事城破亦死之宜兴莫可及者长沙府照磨也摄宁乡县事殉城死二子若鼎若钰号恸奔赴遇害衡州既陷属县衡山亦失守知县富顺董我前教谕分宜彭允中皆尽节府教授永明蒋道亨摄武陵县事抱印骂贼见杀其他文武将吏非降则逃长沙史可镜官给事中丁艰归降贼贼用为湖广巡抚及贼退被李干德加搒掠械送南都伏法　　刘熙祚
弟
永祚

按明外史忠义传熙祚字仲缉武进人父纯仁泉州推官熙祚举天启四年乡试崇祯中为兴宁知县地产断肠草啖之辄死奸民用以胁财物熙祚令赎罪者必以草以是致死者勿问其弊为止课最征授御史十五年冬巡按湖南李自成陷荆襄诸府张献忠又破蕲黄临江欲渡熙祚叹曰门庭既失堂奥必危不能保障湖南何颜立于世明年二月抵岳州诸将分防江浒檄偏沅郧阳二抚联络形势会贼马守应据澧州窥常德土寇甘明扬等助之熙祚驰至常德遣将先击土寇明扬授首五月还长沙及武昌岳州相继陷以罗塘河地居要害令总兵尹先民副将何一德督万人守无何巡抚王聚奎撤守长沙贼遂长驱至聚奎大怖即率溃将孔全彬黄朝宣张先璧等走湘潭沿途焚劫熙祚以长沙不能守奉吉惠二王奔衡州聚奎兵亦至焚劫如初衡为桂王封地王及吉惠二王亦登舟避聚奎兵熙祚痛恨聚奎而欲藉其兵守衡乃于九月单骑赴永州为城守计未几聚奎复走祁阳衡州遂陷永州士民闻之空城逃二王至永州聚奎继至越日全彬等亦至劫库金去熙祚乃奉二王出城遣部将护走广西而己返永州拒守俄贼骑追至执赴衡州见献忠献忠踞桂王宫叱令跪不屈命群殴之伤目自殿&#曳至端礼门肤尽裂使降将尹先民说之终不变见杀事闻赠太常少卿谥忠毅弟永祚字叔远由选贡生授嵊县知县迁养利知州有惠政改兴化同知计擒贼曾旺摄仙游县事靖剧寇后以副使知兴化府事时值城陷仰药死弟绵祚字季延崇祯四年进士为吉安永丰知县邻境九莲山界闽粤贼窟其中绵祚屡请兵会剿贼怒率众来攻绵祚出击三战三捷贼益大至绵祚伏兵黄牛峒诱贼复大破之县境以安以积劳得疾请告归乃卒兄弟三人&#死王事王聚奎既失永州后伺贼退潜还武昌为代者何腾蛟所劾夤缘免　　王孙兰
