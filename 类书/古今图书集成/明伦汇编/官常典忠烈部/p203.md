<!-- { "loadSidebar": true } -->
按华州志嘉宾号近原山东郯城县典史崇祯之末寇至城陷执之不屈大骂贼贼杀之至惨　　王者佐
按华州志者佐授山东济南府新城县主簿崇祯之末逆贼入城自刎以殉　　常汴　常汸　常潫
按历城县志常汴常汸常潫俱奉国将军死难　　韩元鏊按定州志元鏊中崇祯甲午科乡试由孝廉保举任范县知县调清平劲骨不畏强御猾胥惮畏莅二载余城陷殉难士民惜之　　姜正芳
子渭泾
　渭明

按莱阳县志正芳值董大成叛率众叛卒猝犯城相机欲图之不果被执大骂不绝口而死子渭泾渭明皆遇害　　陈显际
按真定县志显际少勤书史事祖父以孝闻年甫冠联登崇祯庚辰进士初授莱阳令清白自持不畏强暴海上颇有廉吏声在任甫周星纪愤难殉于城头莱人崇祀名宦请加恤赠　　陈主忠　王勋　陈主谔　陈福增
按蒙阴县志主忠邑庠生崇祯国难趋入城人曰汝不畏死乎主忠曰先人以主忠命名必有意今日得死主忠方有面目见先人耳果殉难同时有王勋陈主谔陈福增者俱赴难死　　赵惟章　张尔禄　杨子荫　张养真
按蒙阴县志崇祯国难时有赵惟章者以投火死张尔禄以投井死杨子荫以投楼下死张养真以触城墙死　　刘中柱　李炯
按永年县志李昌期传昌期兖州推官癸未兖州城破不屈死之其死于里中者诸生刘中柱字砥门大骂不屈死李炯字火天有异才因救母被杀申端愍作诗以纪其事　　梁善政
按济南府志善政泰安人博学笃志善属文长于诗律为人正直忠孝乡党无间言以岁贡司训滋阳崇祯末流寇陷城见执不屈骂贼而死　　高山
按鱼台县志山事亲以孝为人正直亦颇学问有二子明擢率以义方俱成庠生会贼陷城骂贼而死　　随沇按鱼台县志沇庠生城陷骂贼而死
　　范谦亨
子
曾勇

按鱼台县志谦亨岁荐任江南睢宁二尹以刚方不能俯仰致政归优游文翰为学者宗子曾勇亦善属文蜚声庠序甲申之变兵入城正衣冠危坐堂上子侍侧同不屈而死　　刘恒修
按鱼台县志恒修以荐贡游太学为人孝友家贫以受徒赡食端方严谨勤于启迪城陷抗贼而死　　仇应娄按鱼台县志应娄积学不遇仅登岁荐为人骨鲠遇事敢言贼掠谷亭时遭被缚胁以刃不屈至死骂不绝口　　王仕京
子楷
路　权

按邹县志仕京本县石济村人性侠烈父子皆善击刺妖贼陷邹时仕京典史致仕家居年已六旬誓不与贼俱生纠合乡兵数与贼战曾败贼于徐镇桥刺杀百余人贼怒大众拥至相战于庄里村众寡不敌仕京及子楷路权皆死之　　王允明
兄慎明　弟
湛明　浚明

按邹县志允明邑生员闻贼至纠众迎敌力尽见执逼降不从厉声骂贼遂与兄慎明弟湛明浚明同时被害　　王贤
按邹县志贤有膂力善击剑见贼众据城日久自荐于巡按愿单身入城说降令与十数人偕往比入城众无一语贤独陈说利害甚危贼怒支解之　　解嗣升
按清河县志嗣升拔贡生崇祯间城陷殉难
　　锺鸿儒　史俊杰　顾尔印
按清河县志锺鸿儒史俊杰顾尔印俱庠生督率邑民同心固守力竭城陷不屈而死　　朱永膺
按宁阳县志永膺字深元孝友端方每读书至事君致身类慷慨而谈其不可夺之节俨然如身亲其地后为夏津教谕城陷冠带从容就难　　辛民
按济南府志民乐陵庠生每读史至文天祥事慨慕其人辄诵人生自古谁无死留取丹心照汗青之句闯寇至守城不移地而死　　岳廷凤
按潼川州志廷凤吏员出身任海丰县丞署县事因值海贼围城母妻子女被获至死不降骂贼而死奉旨建坊天地正气四字尚存　　王际明
按抚宁县志际明由贡生任清河县学博秉性刚直言行不苟升陕西沔阳知县未半月遭防兵通寇夜袭破城士民惊散际明执铁锤率家僮与敌贼多中伤卒为矢所困犹血战不屈贼惧乃却未几复挟忿调兵严攻七月不下积劳成疾告休还里路经临清之变誓不幸生登楼自焚　　桑拱阳
按明外史忠义传拱阳字晖升临汾人也自幼端谨如成人年十五见近思录即以圣贤为可学日志所行善恶以元旦焚于神前岁为常寻受业曹于汴门益讲求性命之学作进道图清心录大书敬字于室以自励淡泊宁静从游者日众天启四年巡盐御史李日宣荐于朝不报副使王嗣美延拱阳及绛州辛全讲学于郡城其后提学副使杨作楫亦如之崇祯二年巡盐御史祝徽再荐于朝亦不报父卒哀毁尽礼独处三年有孤燕来巢之异六年举乡试提学佥事袁继咸复延辛全及拱阳讲学郡中巡抚吴甡又聘讲于会城寻特疏荐之有诏征用以母老力辞巡抚蔡懋德延访时政请讲学于三立书院既归知县刘剂延主干城社拱阳为之尽力十七年李自成陷平阳征之不应遂不食友人强之则少食因得疾至六月十有二日设太祖及庄烈帝神位整衣冠肃拜乃死年六十有四　　张弘业
子
凝秀
　傅时　韩似雍
按山西通志弘业光禄卿泮子天启间任抚标都司以子凝和官诰封定远将军崇祯甲申闯逆犯太原弘业守阜城门先是贼锋迫或说稍引避笑曰我守西城脱不虞即尽于此至是围急度不支抵舍怀一绳登陴复御贼城陷出绳缢城头逻室中是日弘业妻赵淑人缢于家子凝秀守北城死于陴郡人傅时同前卫千户司鼎协守北城抵家早饭闻城陷时谓家人曰我当死汛地登城被杀于本楼前卫指挥韩似雍协守东城城陷垛夫奔溃似雍御贼死于城头　　丁启宗按处州府志启宗字孟熊处州卫指挥幼有至性父志远病刲股救疗人称其孝由盐城守备擢凤督游击随征擒叛将刘超刘越献俘于京超升紫荆关总兵后军都督府佥事闯贼临关谕降启宗斩其使城陷为贼所执终不屈遇害标下官苏聘收其尸&#葬各镇题请恤荫子幼未袭仆丁富自北兵部照验扶柩归　　武象干
按太谷县志象干庠生闯寇陷城归伏卧室一贼入手刃之一贼又入又手刃之立毙数贼余贼悸不敢入呼群贼揭屋顶父子四人俱被执裂眦竖须大骂而死　　杜光辉
按太谷县志光辉贡生擢之子博览群书性喜吟咏闯贼陷城被执不屈投井而死　　赵撰
按太谷县志撰参政体敬之子谦和睦里疏财好施闯贼陷城正气侃然遂遇害　　李元芳
按太谷县志元芳赋性刚直不阿势要遭闯寇之变被执骂不绝口与员氏一时同遇害　　员观光
按太谷县志观光廪生贼陷城入宅正襟危坐衣冠不乱贼迫胁不屈投井而死　　王瑀
按黎城县志瑀例贡好贤之子任陕西醴泉县丞殉流寇难　　王可辅
按黎城县志可辅宝鸡县典史致仕当闯寇至县捶楚索金身无完肤弟可戴力救可辅不变死之　　郭寅日按同安县志寅日以岁贡任山西平阳府同知闯贼之变寅日不屈与其二子俱死焉　　常道行
按保德州志道行字昭五所人工制艺尝两拟元万历四十六年以贡授黑水监正及闯贼破城骂贼死之　　时方昱
按通州志方昱天启甲子举人累官至山西邠州道副使已升未离在流寇破城不屈而死　　陈功
按阳曲县志功值甲申之变城陷被执不屈贼拾道傍弃盔戴功头上功更怒骂遂被害　　魏选奇
按阳曲县志选奇庠生闯逆陷城贼勒选奇抵家索金帛怒骂不屈遂被害　　冯天才
按平顺县志天才值流贼围城率二子生员冯亨冯昌誓死坚守城破被执不屈遇害二子亦被掳　　高宗文按永宁州志宗文贡生任汾西教谕致仕值闯变遣伪将军田虎率众攻州城城陷之夜宗文朝衣朝冠北面望阙而拜拜毕端坐中庭秉烛辉煌贼入其家疑以为神不敢近久之知其为人遂遇害　　张素
按永宁州志素生员值李贼来寇城陷被执骂贼不屈脱身投井而死　　柳毓荣
按朔州志毓荣字含金州卫指挥使任掌印事崇祯十七年闯寇陷城骂贼不屈被缚割舌至死骂不绝口　　夏世英
按祥符县志世英号剑斗以贡任商丘学教谕闯寇攻归德城破世英持刀骂贼死于明伦堂东妻石氏遂自缢　　李春贵
按祥符县志春贵汴人游击忠勇过人闯寇犯汴春贵单骑奋往酣战逾时贼死伤无算右腕中矢恐为贼执遂刎而死　　秦名世
按河阴县志名世邑庠生素以豪侠名登封贼李际遇要使入山宁死不为贼屈其濒死时谈笑自若但言清白家世不与贼共起居意坦如也　　李佩玉　刘时宠
父
宗祀

按明外史李中正传贼陷名城有布衣以抗节显者嵩县李佩玉御史兴元孙也崇祯末中州尽残佩玉结遗民捍乡井与邻寨相掎角往往尾贼后夺其辎重贼惮之不敢出其境后大举围别寨佩玉往救力战而死里人聚哭之上蔡刘时宠有孝行贼陷城其父宗祀以年老不能行命之速避遂自杀时宠恸哭刺杀一子三女夫妇&#自刭其妹适归宁亦从死一家死者八人　　阮汉闻
按畿辅通志汉闻字泰冲宛平人积学嗜书留心世务万历中妖书狱起逻捕四出道路以目汉闻避地汴梁时西亭王孙素好客馆之邸中王孙书籍极富汉闻沉酣其中学识益博与汴梁王惟俭张民表为友日事倡和及西亭殁以尉氏阮故土也遂家焉闭门著述天中之士翕然师之巡按御史李日宣荐之于朝不起汉闻习兵家书上穷握机下通鸟卜着尉缭子解诘戎践墨诸集万历甲午仗剑渡榆关北吊黄龙东驰鸭绿从退弁老卒牧圉堠人访问全辽利病慨然有请缨之志会东事戒严挟策而返崇祯末流寇蹂躏巩洛汉闻上策当事刈寇以千计后感诸帅骄蹇不用命取古之妇女以武勇见者集为一编名曰女云台以羞之寇掠尉氏百计攻之必欲生致汉闻时病卧犹画&#指陈方略后为贼所得大骂而死年七十余周亮工刻其遗槁于广陵　　王臣
按河南通志臣榆次人崇祯永为考城训导刚方正直莅任甫两月流寇陷城被执不屈死之　　金世英
按香河县志世英崇祯戊辰恩贡授河南布政司经历署禹州知州流寇冲突力守孤城遂殉难焉　　王荣子
师易

按河南通志荣字吉甫榆林人以战功官黄营游击将军崇祯十六年奉命为彰德护藩城守参将甲申流逆至彰德官民皆奔散荣护赵王归为贼追及力战不支中箭被获贼爱其勇生致之欲以为将使伪将军陈永福诱劝之荣大骂不屈与其子师易俱死之临斩北面拜祝无毫发怖畏时正晴霁忽阴霾日赤观者皆哭贼众悯其义听其家人葬之释其孥　　蔡凤按武进县志凤字翔伯天启甲子举人历官开封知府甲申死于官有唁忠编记其事为人倜傥有大志少受业梁溪马世奇之门以忠孝自矢崇祯间越格抡材凤得受刑部主事恤刑三楚全活甚众出守开封时中州鼎沸凤自恨一木难支不能拨乱为治毅然死之论者以不得与王节愍金忠洁刘忠毅同邀恤典为憾子元禧进士　　张国光
按汝宁府志国光北直大兴举人崇祯癸未知商城时邑经残破国光劳来安集不遗余力甲申五月闻闯贼陷北京从容具衣冠曰主辱臣死余虽小臣当从先皇帝于地下遂自缢死　　古为己
按汝宁府志为己商城廪生献贼攻城为己守西门城陷犹率众巷战贼拥入室妻韩氏骂贼被杀为己携子女避入山闻京城陷不食死　　李梦辰
