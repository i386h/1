<!-- { "loadSidebar": true } -->
按元史忠义传中立字伯时济南人由国子伴读历官至陕西行台御史中丞迁守饶州贼既陷湖广分攻州郡官军多疲懦不能拒所在无赖子多乘间窃发不旬日众辄数万皆短衣草履齿木为杷削竹为枪截绯帛为巾襦弥野皆赤中立闻惊即率丁壮分塞险要戒守备俄而贼至达鲁花赤马来出战不能发一矢贼愈逼中立以义兵击却之已而贼复合遂为所执以红衣披其身中立叱之须&#尽张贼执归蕲水欲屈其从己中立大骂不已遂被害未几贼又犯信州信州总管于大本以土兵备御贼首项甲破东门而入执大本至蕲水为俘献伪主释其缚畀伪印一纽且命以官大本投印于地而指伪主痛詈之遂亦遇害大本字德中密州人始由儒学教谕入官云　　陈君用
按元史忠义传君用字子材延平人少负气勇猛过人红巾起江淮由抚盱入闽闽阃授君用南平县尹给钱五万缗俾募千兵君用散家财继之导官军复建阳浦城等县以功授同知建宁路事亡何贼围福州君用率兵往援大败贼众廉访佥事郭兴祖佩君用明珠虎符使权同知副都元帅遂引兵逾北岭至连江阻水而阵君用曰今日不尽杀贼吾不复生还矣乃率壮丁六十人徒涉斩杀贼稍溃既而复合君用大呼转战中枪而死事闻赠怀远大将军浙东道宣慰司同知副元帅轻车都尉颍川郡侯谥忠毅　　李廉子
敬

按吉安府志廉安福人至正间进士为信丰令元季兵起洞獠时出剽掠廉教民射立保伍相守之法境土以宁红巾贼奄至民曰避之廉曰吾为国家守此土乌有寇至而避之者乎乃倡率吏民以死战守众溃遇害其子敬亦死邑人为立双节祠　　周元定
按吉水县志元定以父荫补官至江浙婺州路通判性刚果元季红巾寇起元定率众拒之力战而死　　罗明远按吉安府志明远庐陵人至正间徐寿辉伪将陈普文陷吉州路明远起义兵复之时贼至吉官兵失守明远率敢死士四百人大呼巷战杀贼数十贼虽却而明远死焉郡人立庙祀之　　高文鼎
按吉安府志文鼎吉水人尝参广东元帅府事寻迁元帅府副元帅至正间三山贼攻广城文鼎以义激将士以死守力拒一年援兵不至城陷遂自刎一家皆死　　萧生
按吉安府志生字彝翁吉水人领乡荐为建昌州学正复为濂溪书院山长至正间参政全普俺撒里辟赞军事伪汉兵至参政遁去生曰有城不守非忠也我则参谋何面目见天下士投学宫井或出之三日不食城竟陷不屈仍赴井死门人私谥曰贞节　　解子元　罗启南　姜天佑按吉安府志子元吉水人延佑间进士判安福州至太史院校书郎至正兵乱募众为保障讨为贼所困贼曰降之即已子元曰虽死必欲杀汝贼肯汝降耶偕义士罗启南姜天佑力战而死　　陈新
按吉安府志新泰和人以新淦州判归省时寇至监州闻其贤辟守东境援少食尽被执不屈死　　刘福　郭大
按吉安府志刘福郭大俱吉人福官松江同知大为巡检壬辰寇起分队出乌东河源我军两翼击之福大乘胜逐北获其帅斩首数百级日渐曛寇从阪陂乘岭尾袭焉大被杀福抽师督战又斩首数百级寻以矢尽失援竟死之　　刘元谟
按吉安府志元谟吉水人为弋阳知州至正间贼逼州元谟力拒凡十九日众欲其降元谟大骂曰虽死当杀此贼援兵不至城陷骂贼而死　　郭焕章
按吉安府志焕章吉水人以明经任隆兴路儒学训导至正间州县俱降焕章激烈自以石系腰沉水死门人私谥之曰文贞　　毛铎
按南昌郡乘铎字仲声龙兴人至正间行省署为富州学正时土寇李明道集众据州治胁为从事铎曰我故士人肯从尔为乱乎明道曰若膝屈于我富贵立致铎抗色曰我宁折首无宁屈膝遂遇害　　王铨
按饶州府志铨字伯衡安仁人登进士历太常丞丽水令分省员外郎温州守及温州失守铨被执不屈公服坐堂上受刃死其女闻之亦抱子赴水而死　　黄复圭按饶州府志复圭字均瑞安仁人博学以诗鸣至正兵起复圭陷贼庭为诗骂之贼怒剖其腹骂曰腹可部赤心不可剖遂死之　　汤自愿
按饶州府志自愿字伯恭余千人至正间蕲黄项普寿陷饶州所至杀掠惨酷自愿起兵未几州陷挟诸弟侄走港西习泰乡率章黼黄士龙等结连临川诸义士相为保障其弟自善自智侄日新与章皆有膂力每战必捷声大振时号汤军九月集兵复州治三日战败自愿遭擒送饶州普寿欲其降不屈死之省宪以闻命致祭　　许则祖
按饶州府志则祖字则天乐平人生平以豪侠自命游习武事尝叹曰大丈夫当死国难至正间兵起陷德兴犯乡里则祖率乡族起义兵复县治继陷寻复之七月遇寇斗于里之小坑&#自旦及暮不少休则祖乘单骑犯阵陷泥淖中遂被害总兵左承以闻赠忠显校尉
　忠烈部名臣列传二十八
　　元二
　　樊执敬
仆田
也先

按元史忠义传执敬字时中济宁郓城人性警敏好学由国子生擢授经郎尝见帝师不拜或谂之曰帝师天子素崇重王公大臣见必俯伏作礼公独不拜何也执敬曰吾孔氏之徒知尊孔氏而已何拜异教为历官至侍御史至正七年擢山南道廉访使俄移湖北道十年授江浙行省参知政事十二年二月督海运于平江十日将发官大宴犒于海口俄有客船自外至验其券信令入而不虞其为海寇也既入港即纵火鼓噪时变起仓猝军民扰乱贼竟焚舟粮以去执敬既走入昆山自咎于失防心郁郁不解及还省而昱岭关有警平章政事月鲁帖木儿引军扼之贼不得进月鲁帖木儿俄以疾卒贼遂犯余杭执敬时已被命讨贼海上至是事急不得舍去与平章政事定定治事省中调兵出战皆不利掾史苏友龙素抗直有为进言于执敬曰贼且至城内空虚无备奈何执敬曰吾淬砺戈矛当歼贼以报国傥或不克有死而已何畏哉俄报贼已至执敬遽上马帅众而出中涂与贼遇乃射死贼四人贼又逐之射死三人已而贼来方盛填咽街巷且纵火众皆溃去贼知其无援呼执敬降执敬怒叱之曰逆贼守关吏不谨汝得至此恨不碎汝万段何谓降耶乃奋刀斫贼因中枪而堕从仆田也先驰救之亦中枪死事闻赠翰林学士承旨荣禄大夫柱国追封鲁国公　　泰不华　抱琴　李辅德　赤盏　张君璧按元史本传泰不华字兼善伯牙吾台氏初名达普化文宗赐以今名世居白野山父塔不台入直宿卫历仕台州录事判官遂居于台家贫好读书能记问集贤待制周仁荣养而教之年十七江浙乡试第一明年对策大廷赐进士及第授集贤修撰转秘书监著作郎拜江南行台监察御史时御史大夫脱欢怙势贪暴泰不华劾罢之文宗建奎章学士院擢为典签拜中台监察御史顺帝即位加文宗后太皇太后之号大臣燕铁木儿伯颜皆列地封王泰不华率同列上章言婶母不宜加徽称相臣不当受王土太后怒欲杀言者泰不华语众曰此事自我发之甘受诛戮决不敢累诸公也已而太后怒解曰风宪有臣如此岂不能守祖宗之法乎赐金币二以旌其直出佥河南廉访司事俄移淮西继迁江南行御史台经历辞不赴转江浙行省左右司郎中浙西大水害稼会泰不华入朝力言于中书免其租擢秘书监改礼部侍郎至正元年除绍兴路总管革吏弊除没官牛租令民自实田以均赋役行乡饮酒礼教民兴让越俗大化召入史馆与修辽宋金三史书成授秘书卿升礼部尚书兼会同馆事黄河决奉诏以珪玉白马致祭河神竣事上言淮安以东河入海处宜仿宋置撩清夫用辊江龙铁扫撼荡沙泥随潮入海朝廷从其言会用夫屯田其事中废八年台州黄岩民方国珍为蔡乱头王伏之雠逼遂入海为乱掠漕运粮执海道千户德流于实事闻诏江浙参政朵儿只班总舟师捕之追至福州五虎门国珍知事危焚舟将遁官军自相惊溃朵儿只班遂被执国珍迫其上招降之状朝廷从之国珍兄弟皆授之以官国珍不肯赴势益暴横九年诏泰不华察实以闻既得其状遂上招捕之策不听寻除江东廉访使改翰林院侍读学士知制诰同修国史已而出为都水庸田使十年十二月国珍复入海烧掠沿海州郡十一年二月诏孛罗帖木儿为江浙行省左丞总兵至庆元以泰不华谂知贼情状迁浙东道宣慰使都元帅分兵于温州使夹攻之未几国珍寇温泰不华纵火筏焚之一夕遁去既而孛罗帖木儿密与泰不华约以六月乙未合兵进讨孛罗帖木儿乃以壬辰先期至大闾洋国珍夜率劲卒纵火鼓噪官军不战皆溃赴水死者过半孛罗帖木儿被执反为国珍饰辞上闻泰不华闻之痛愤辍食数日朝廷弗之知复遣大司农达识帖木迩等至黄岩招之国珍兄弟皆登岸罗拜退止民间小楼是夕中秋月明泰不华欲命壮士袭杀之达识帖木迩适夜过泰不华密以事白之达识帖木迩曰我受诏招降耳公欲擅命邪事乃止檄泰不华亲至海滨散其徒众拘其海舟兵器国珍兄弟复授官有差既而迁泰不华台州路达鲁花赤十二年朝廷征徐州命江浙省臣募舟师守大江国珍怀疑复入海以叛泰不华自分以死报国发兵扼黄岩之澄江而遣义士王大用抵国珍示约信使之来归国珍益疑拘大用不遣以小舸二百突海门入州港犯马鞍诸山泰不华语众曰吾以书生登显要诚虑负所学今守海隅贼甫招徕又复为变君辈助我击之其克则汝众功也不克则我尽死以报国耳众皆踊跃愿行时国珍戚党陈仲达往来计议陈其可降状泰不华率部众张受降旗乘潮而前船触沙不能行垂与国珍遇呼仲达申前议仲达目动气索泰不华觉其心异手斩之即前搏贼船射死五人贼跃入船复斫死二人贼举槊来刺辄斫折之贼群至欲抱持过国珍船泰不华瞋目叱之脱起夺贼刀又杀二人贼攒槊刺之中颈死犹植立不仆投其尸海中年四十九时十二年三月庚子也僮名抱琴及临海尉李辅德千户赤盏义士张君璧皆死之泰不华既没除江浙行省参知政事行台州路达鲁花赤事不及闻命已后三年追赠荣禄大夫江浙行省平章政事柱国封魏国公谥忠介立庙台州赐额崇节泰不华尚气节不随俗浮沈太平为台臣劾去相位泰不华独饯送都门外太平曰公且止勿以我累公泰不华曰士为知己死宁畏祸耶后虽为时相摈斥人莫不韪之善篆隶温润遒劲尝重类复古编十卷考正讹字于经史多有据云　　卜理牙敦　上都
按元史忠义传卜理牙敦北庭人累官至山南廉访使治中兴中兴为江汉藩屏卜理牙敦每按临所部威惠翕然至正十二年寇犯中兴卜理牙敦以兵与抗射贼多死贼稍退明日复拥众来袭东门卜理牙敦力与之战被执不屈而死又明日贼复来攻前中兴判官上都统兵出击之既而东门失守上都仓黄反斗力屈贼执之使降上都大骂贼怒刳其腹刲其肉而死　　聂炳　明安达尔
按元史忠义传炳字韫夫江夏人元统元年进士授承事郎同知平昌州事炳早孤其母改适自平昌还始知之即迎其母以归久之转宝庆路推官会峒猺寇边湖广行省右丞秃赤统兵讨之屯于武冈以炳摄分省理问官悍卒所至掠民为俘炳言于秃赤释其无验者数千人至正十二年迁知荆门州纔半岁淮汉贼起荆门不守炳出募土兵得众七万复荆门又与四川行省平章政事咬住复江陵其功居多既而蕲黄安陆之贼其势复振贼将俞君正合兵来攻荆门炳率孤军昼夜血战援绝城陷为贼所执极口骂不绝贼以刀抉其齿尽乃断左臂而支解之未几贼陷潜江县达鲁花赤明安达尔率勇敢出击擒其伪将刘万户进营芦洑贼众奄至出斗死其家歼焉一子桂山海牙怀印绶去得免明安达尔唐兀氏字士元炳同年进士由宿州判官再转为潜江云　　李黼兄冕
