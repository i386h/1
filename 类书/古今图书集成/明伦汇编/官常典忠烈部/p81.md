<!-- { "loadSidebar": true } -->
按宋史忠义传徽言字彦猷衢之西安人少为诸生泛涉书传负气豪举有奇志喜谈功名事大观二年诏求材武士韩忠彦范纯粹刘仲武以徽言应诏召见崇德殿赐武举绝伦及第历保德军监押以边功加合门祗候平阳府军马钤辖权知保德军改总领河西军马以讨西夏功累迁秉义郎宣和四年将伐燕命太原帅张孝纯招河西帐族遣徽言入其地帐族拒而射之徽言迎战破之遂定天德云内两城宣抚使童贯嫉其功檄太原不得违节度复弃去孝纯先定朔武二州亦不能守改知火山军兼统制河西军马徒赴石州靖康初迁武翼郎合门宣赞舍人金人围太原分兵绝饷道自隰石以北命令不通者累月徽言以三十人渡河一战破之迁武经郎知晋宁军兼岚石路沿边安抚使金人再犯京师陕西制置使范致虚纠合五路兵赴难檄徽言守河西钦宗割两河以纾祸同知枢密院事聂昌出河东为金人所以便宜割河西三州隶西夏晋宁军民大恐曰弃麟府丰晋宁岂能独存徽言曰此使人矫诏耳三郡在河西设有诏犹当执奏况无之耶遂率兵复取三州夏人所置守长皆出降徽言慰遣之又并取岚石等州教戈船卒乘羊皮浑脱乱流以掩敌金人益备克胡寨吴堡津遣守领为九州都统与晋宁对垒徽言出奇兵袭逐之时河东郡县沦没遗民日徯王师之至徽言阴结汾晋土豪数十万约复故地则奏官为守长听世袭条其事以闻俟报可即身率精甲捣太原径取雁门留兵戍守且曰定全晋则形胜为我有中原当指期克复投机一时会不可失奏上诏徽言听王庶节制议遂格金人忌徽言欲速拔晋宁以除患建炎二年冬自蒲津涉河围之先是徽言移府州约折可求夹攻金人可求降金将娄宿挟至城下以招徽言徽言故与可求为姻乃登陴以大义谯数之可求仰曰君于我胡大无情徽言摄弓厉言曰尔于国家不有情我尚于尔何情宁惟我无情此矢尤无情一发中之可求走因出兵纵击遂斩娄宿孛菫之子当是时环河东皆已陷独晋宁屹然孤墉横当强敌势相百不抗徽言坚壁持久抚摩疲伤遣没人泅河召民之逃伏山谷者几万众浮筏西渡与金人鏖河上大小数十战所俘杀过当晋宁号天下险徽言广外城东压河下堑不测谯堞雄固备械甚整命诸将画隅分守敌至则自致死力以劲兵往来为游援金进攻数败不得志围之益急晋宁俗不井饮寄汲于河金人载茭石湮壅支流城中水乏绝储偫寖罄铠仗空敝人人惴忧知殒亡无日徽言能得众心奋枵饿伤痍之余裒折槊断刃以死固守既自度不支取炮机&#格凡守具悉火之曰无以遗敌遣人间道驰书其兄昌言曰徽言孤国恩死矣兄其勉事君一夕裨校李位石斌系帛书飞笴上阴约娄宿启外郭纳金兵徽言与太原路兵马都监孙昂决战门中所格杀甚众退婴牙城以守金人攻之不已徽言置妻子室中积薪自焚仗剑坐堂上慷慨语将士我天子守土臣义不见蔑敌手因拔佩刀自拟左右号救持之急金兵狎至挟徽言以去然犹惮其威名娄宿得徽言所亲说徽言盍具冠韨见金帅徽言斥曰朝章觐君父礼以入穹庐可乎汝污伪官不即愧死顾以为荣且为敌人摇吻作说客邪不急去吾力犹能搏杀汝娄宿就见徽言语曰二帝北去尔其为谁守此徽言曰吾为建炎天子守娄宿曰我兵已南矣中原事未可知何自苦为徽言怒曰吾恨不尸汝辈归见天子将以死报太祖太宗地下庸知其他娄宿又出金制曰能小屈当使汝世帅延安举陕地并有之徽言益怒骂曰吾荷国厚恩死正吾所此膝讵为汝辈屈邪汝当亲刃我不可使余人见加娄宿举戟向之觊其惧伏徽言披&#迎刃意气自若饮以酒持杯掷娄宿曰我尚饮汝酒乎慢骂不已金人知不可屈遂射杀之粘罕闻其死怒娄宿曰尔粗很何专杀义人以逞尔私治其罪甚惨初徽言与刘光世束发雅故光世被命援太原次吴堡津辄顿不进徽言移书趣行未听又谕以太原危不守旦暮望救总管承诏赴急不宜稽固取方命罪光世犹前却徽言即露章劾其逗挠封副与之光世惶遽引道宣抚使张浚与诸使者相继以死节事闻高宗抚几震悼顾谓宰相曰徐徽言报国死封疆临难不屈忠贯日月过于颜真卿段秀实远矣不有以宠之何以劝忠昭示来世乃赠晋州观察使谥忠壮再赠彰化军节度祁昂亦引刀欲自刺金人拥至军前不屈而死至是赠成忠郎团练使徽言子冈既同死事而从孙适亦以守安丰死世着忠义云　　向子韶
弟子褒
　子家

按宋史忠义传子韶字和卿开封人神宗后再从侄也年十五入太学登元符三年进士第特恩改承事郎授荆南府节度判官累官至京东转运副使属郡郭奉世进万缗羡余户部聂昌请赏之以劝天下子韶劾奉世且言近臣首开聚敛之端寖不可长士论韪之以父忧免起复知淮宁府建炎二年金人犯淮宁子韶率诸弟城守谕士民曰汝等坟墓之国去此何之吾与汝当死守时有东兵四千人第三将岳景绶欲弃城率军民走行在子韶不从景绶引兵迎敌而死金人昼夜攻城子韶亲擐甲冑冒矢石遣其弟子率赴宗泽乞援兵未至城陷子韶率军民巷战力屈为所执金人坐城上欲降之酌酒于前左右抑令屈膝子韶直立不动戟手责骂金人杀之其弟新知唐州子褒朝请郎子家等与合门皆遇害惟一子鸿六岁得存事闻再赠通议大夫官其家六人后谥忠毅初金人至淮宁府杨时闻之曰子韶必死矣盖知其素守者云　　赵不试
按宋史忠义传不试太宗六世孙宣和末通判相州寻权州事兼主管真定府路经略安抚公事建炎元年知相州初汪伯彦既去相金人执其子似遣来割地似至相不试固守不下明年金人大入州久被围军民无固志不试谓之曰今城中食乏外援不至不试宗子也义不降计将安出众不应不试知事不可为遂登城与金人约勿杀许之既启门乃纳其家井中然后以身赴井命提辖官实以土州人皆免于死　　郭赞按宋史忠义传赞汝阳县丞也建炎二年金人陷蔡州守臣阎孝忠闻之先遣其家独聚军民守城金人陷城孝忠为所执见其貌陋且侏儒乃令荷担因乘间而逃独赞朝服诟叱不肯降遂见杀　　杨粹中　杜绩
按宋史忠义传粹中真定府人建炎二年金人大入时粹中知濮州固守不下粘罕以濮小郡易之将官姚端乘其不意夜捣其营直犯中军粘罕跣足走仅以身免遂急攻城凡三十三日而陷端率死士突出粘罕入其城粹中登浮图不下粘罕嘉其忠义许以不死乃以粹中归粹中竟不屈而死守御官杜绩亦死之赠粹中徽猷阁待制　　陈淬
子仲刚
　仲敏

按宋史忠义传淬字君锐兴化军莆田人绍圣初下第挟策西游时吕惠卿帅鄜延淬戎服往见惠卿问相见何事淬曰大丈夫求见大丈夫又何事惠卿器之补三班奉职与西人接战于乌原手杀十余人擒其寨主秦为左班殿直鄜延路兵马都监累迁武经郎丁外艰宣和四年召赴阙授真定路分都监兼知北寨河北第一将寻拜忠州团练使真定府路马步副总管七年金人入真定淬以孤军御之妻孥八人皆遇害建炎元年辟诸军统制宗泽命击金人于南华败之兼大名府路都总管兵马钤辖擢知恩州王善者金之种落也拥兵十万长驱两河遂袭恩淬与长子仲刚拒战贼飞刃及淬仲刚以身蔽刃死之明年善复围陈州淬大败善兵拜宿州安抚使李成叛诏以淬为御营使六军都统淮南招抚使讨之三战三捷未几金人犯采石又檄淬回援建康淬将中军戚方将前王将后淬曰彼众虽多然止有二十艘一艘不越五十人每至不过千人吾伏兵葭芦翳荟间俟其旋济旋获前后不相知讫济当尽获矣杜充不从金兵遂犯板桥诸军皆溃淬独与战势穷力尽据胡&#大骂刃交于胸而色不动与其从子仲敏俱死诏赠拱卫大夫明州观察使官其一子一婿　　宋昌祚　唐璟　蹇誉　徐兟　邵元通　郑　　立　胡广按宋史忠义传昌祚和州钤辖也建炎二年兀朮犯和州州人推昌祚权领军事率众坚守金人围之数匝禁军左指挥使郑立亦拳勇忠愤共激士率昼夜备御不少怠阅数日军士胡广发弩中兀朮左臂兀朮大怒飞炮雨集径登弩发之地城立破金人入屠其城昌祚与权倅唐璟历阳令蹇誉司户徐兟县尉邵元通及立广皆死谯楼上磔裂以徇军士多不降溃围西出保麻湖水寨推乡豪为统领闻于朝遂以赵霜为和州镇抚使昌祚璟誉兟元通各赠官录其子弟　　赵伯振
按宋史忠义传伯振太祖八世孙宣和六年进士靖康末为郑州司录捍御有功上闻之就迁直秘阁通判州事建炎二年金人犯郑州守臣董庠弃城走越八日城陷伯振率兵巷战中流矢坠马遂遇害事闻赠朝请大夫官其一子　　赵叔皎
按宋史忠义传叔皎秦悼王四世孙元丰中为右班殿直累迁至德州兵马都监自靖康以来刘顺吕拱刘亨相继谋叛叔皎皆设方略捕擒之建炎二年金人围城郡檄叔皎率兵御之前后六战围急有江&#者与郡守宗谅谋以城降叔皎斩&#以徇金人登城叔皎犹力战势穷被执怒骂不屈遂遇害　　赵叔凭　王浒　刘效　陈思道　冯经　李　　岳　杜开　张&#　卢亨按宋史忠义传叔凭建炎间任陕州都监累官武翼大夫就迁通守金人围陕州既久援兵不至城危时叔凭子官卢氏遗以蜡丸书曰人臣当死国难况吾以近属其可辱命耶死固其所也遂死之时通判王浒职官刘效陈思道冯经李岳杜开县令张&#将佐卢亨等五十一人俱死无降者　　屈坚
按宋史忠义传坚为右武大夫忠州防御使建炎二年金人围陕府坚引所部救之为解金人执坚坚曰始吾所以来为解围也城苟全吾死何憾叱金人使速杀之后赠三官录其家五人　　魏彦明
按宋史忠义传彦明开封人通判延安府建炎二年金人陷府东城而西城犹坚守金人并兵入鄜延王庶自当鄜州来路遣统制官庞世才当延安来路天大雪世才战败自是金兵专围西城初受围时彦明与权府事刘选分地而守彦明当东壁空家赀以赏战士金人不敢犯王庶子之道未弱冠率老弱乘城金人昼夜攻城阅十有三日城陷彦明坐子城楼上金人并其家执之谕使速降彦明曰吾家食宋禄汝辈使吾背君乎娄宿怒杀之诏赠中大夫官一子　　郭元迈按苏州府志元迈字英远建炎二年应募奉使时建安魏行可充金人军前通问使元迈以右武大夫和州团练使为之副行次河朔以尺纸付家云出当棘时难保全生此身已许国矣至金上书粘罕乞归二圣金人留之不遣洪皓北归言其以身殉国弃之不取缓急何以使人元迈不肯鬄发换冠卒于金　　沈攸按扬州府志攸字子宜扬子人建炎二年贼邵青犯真州攸摄扬子簿以所纠土兵御之贼势张甚攸挺身拒敌北门死之　　孟彦卿　赵民彦　谢淳
按宋史忠义传彦卿忠厚从父也颇知兵通判潭州建炎三年潭城中叛卒焚掠自东门出帅臣向子諲命彦卿领兵追之已而招安其众未几溃兵杜彦自袁州入浏阳遂犯善化长沙二县彦卿率民兵拒之手杀数人贼势挫退还浏阳彦卿追与之战俄而民兵有自溃者贼遂乘之斩彦卿持其首以告所掠民兵曰此善战孟通判首也因支解以徇添差通判赵民彦以民兵赴之鏖战浏阳城南南流桥依山为阵杀伤甚众偶为间者折其阵中认旗众惊谓民彦已败遂溃民彦为贼所得邑士谢淳以才勇众推之帅民兵为前锋助民彦战淳手杀数十人力屈亦被执贼并杀之事闻彦卿民彦并赠直龙图阁官其家各三人淳字景祥赠成忠郎官其子晞古朱熹帅湖南请为彦卿民彦立庙以淳侑之　　孙晖
