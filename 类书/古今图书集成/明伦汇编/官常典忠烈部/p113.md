<!-- { "loadSidebar": true } -->
按福建通志元实字延美邵武人少酷学性凝重寡言终日危坐不少倾倚天历初试浙闱中式授郡文学以剡荐未授而归邑有妖民为乱令元实议讨贼贼奄至遂遇害　　董文彦
按云南通志文彦通海人天历间任威楚路知事中庆镇将败狐叛攻威楚官吏皆遁文彦独死守城陷贼欲降之文彦怒骂贼不绝口贼截其耳使啖之文彦嚼血喷贼遂遇害明年败狐伏诛事闻赐谥庄愍官其子时为禄丰主簿　　陈无吝
按吉安府志义士陈无吝永丰人至顺间以书经应举累不第后值乱叛寇强之从公绐之曰相从可矣乞与我纸笔乃大书一诗与贼贼怒去其舌刳其腹含糊骂不绝口而死　　喜同　钱木尔　塔不台
按元史忠义传喜同周姓河西人初为后宫卫士众称其才选充承徽寺经历再调南阳县达鲁花赤居二岁妖贼起陷邓州人情汹汹俄而贼锋抵南阳南阳无城无兵贼入之若虚邑喜同以计获数贼诘之云贼将大至悉斩之以安众心昼夜督丁壮巡逻守备时大司农钱木尔以兵驻于诸葛庵为贼所袭死之贼遂乘锐取南阳喜同守西门望见贼势盛即以死自许与家人诀曰吾与汝等不能相顾矣但各逃生吾分死此以报国也已而城中皆哭喜同策厉义兵奋力与贼搏贼退去明日复至与战甚力杀贼凡数百贼知无后援战愈急南阳遂陷喜同突围将自拔贼横刺其马马蹶喜同鞭马跃而起手斩刺马者俄而为他贼所追身被数创不能斗遂见执为所杀妻邢氏闻喜同力战死帅家僮数人出走遇贼夺贼刀斫之且骂且前亦见杀一家死者二十余人赠南阳路判官时襄阳录事司达鲁花赤塔不台字彦晖者元统元年进士魏王军汝亳塔不台来供饷王嗜酒轻战备一夕贼劫王王卧未能起为所执塔不台驰骑夺王亦为贼所得比明见贼酋王拜乞活塔不台以足蹴王曰犹欲生乎贼复屈其拜塔不台拒而诟之且与缚者角遂支解　　张俊
按山东通志俊顺帝时为山东行枢密知院性沈静有智谋善用兵有兵攻益都俊悉力拒守城破携妻子投井死　　于德文　齐都
按山东通志德文顺帝时为山东宣慰司副使有兵攻益都城破德文与佥事齐都皆不屈而死　　冯文举
按云南通志文举四川什邡人初举乡试授汉州学正达鲁花赤燕僚佐以一手致酒文举不受隐去次科登进士第仕云南儒学提举至元间明玉珍攻云南城将陷文举谓其妻曰某受国恩愧不能退贼今有死而已尔光州马中丞孙女也其从之乎马氏曰夫以义亡妾生何益遂焚香北拜俱缢于学宫　　侯彦直按四川总志彦直雅州人为忠翊校尉至元间王虒寇州彦直引兵力战于名山兵少力弱为贼所擒骂不绝口遂遇害　　许辅
按济南府志辅字良佐临邑人至元中授青州路总管己亥岁受诏勤王战殁于阵　　傅成
按济南府志成齐东人由儒士任学训致仕时平章之叛使召成为主谋成坚守臣节辞不从使者取其首而去　　刘鹗
子
运

按吉安府志郡守刘鹗字楚奇永丰人皇庆中以荐辟累官翰林修撰国史编修元季红巾盗起擢江州总管寇不敢犯奉命守韶六年屡却强寇后分兵讨洞獠赣寇数万猝至战守月余力尽城陷被执不屈囚于赣之慈云寺自分必死乃书衣裾有忠节既无惭清风自千古之句遂六日不食而死子运字导元时为元帅府经历佥元帅事同战死　　罗仕显
按广东通志仕显高州石城人其先世居汴有罗廷玉者以文学仕宋授武翼郎石城簿因家焉仕显以世功袭武德将军授廉州路同知至正九年二月海寇犯合浦帅府移檄廉琼高化兵讨之仕显会诸郡兵追至澄迈之石渠港时寇艘阻水按兵严守可计日就擒总师者不善料敌督兵速战义士张友明等逞勇先登俄顷琼兵先败走不可止贼乘胜攻杀官军大溃唯仕显及化州通判游弘道石龙簿木蘗飞力战而死仕显年十九邦人恸之　　张友明
按广东通志友明吴川人至正九年海寇合浦逼琼山宣慰司檄化州路通判游弘道以友明为义士同会兵追寇于澄迈之石渠港时寇死战友明为先锋与战俄而海南番兵赴水走寇乘胜四合诸兵皆溃惟友明力战而死　　游弘道　木蘗飞　罗武德
按广东通志弘道江西人至正间化州通判廉而不苛九年海寇犯合浦宣司檄四郡合兵讨之弘道出己赀购赏率义士七百余人海船数十艘直抵澄迈时寇粮将尽可计日受降弘道请坚壁以俟主帅不从急使战俄而官军悉溃弘道与石龙簿木蘗飞廉同知罗武德先锋张友明战死郡人绘其像祀之　　纳速剌丁子宝童　海
鲁丁　西山驴

按元史忠义传纳速剌丁字士瞻其父马合木从征襄阳以劳擢浚州达鲁花赤因家大名纳速剌丁起身乡贡进士补淮东廉访司书吏丁母忧服阕补两浙盐运司掾复辟掾淮东宣慰司至正十年贼发真州纳速剌丁以民兵往袭之获贼四十二人已而泰州贼大起镇南王府宣慰司请参议军事纳速剌丁建议筑四城立外寨揵堤穿河募兵与贼抗行省檄其提战舰六十海舟十四上下巡捕以固江面且护蒙古军五百往江宁道遇贼斩击二百余级生获十八人遂抵龙潭而还未几出逻江上贼突至驰船来斗纳速剌丁手射死三十贼夺其放火小船二百贼因遁走俄复据龙潭口又击走之追斩三百余级其子宝童擒首贼陈亚虎等及其号旗捷闻赏赉良渥且召纳速剌丁还真州而贼犯芜湖南行台檄使来援乃以兵赴及至贼船已薄岸遂三分战舰纵击之贼奔溃俘斩甚众贼不得渡江者多纳速剌丁之功也因留守芜湖江口泰州李二起行省移之捍高邮得胜湖贼船七十余柁乘风而来即前击之焚其二十余船贼溃去李二失援遂降其党张士诚杀李二复为乱戕参政赵琏入据兴化而水陆袭高邮屯兵东门纳速剌丁以舟师会诸军讨之距三垛镇贼众猝至纳速剌丁麾兵挫其锋后贼鼓噪而前乃发火筒火镞射之死者蔽流而下贼缭船于背尽力来攻而阿速卫军及真滁万户府等官见贼势炽皆遁走纳速剌丁顾必死谓其三子宝童海鲁丁西山驴曰汝辈可脱走宝童等不肯去遂皆死之省宪为赙其家事闻赠纳速剌丁淮西元帅府经历　　张桓
按元史忠义传桓字彦威真定&#城人父木知汝宁府因家焉桓以国子生释褐授滑之白马丞入补中书掾擢国子典簿拜陕西行台监察御史以言事不合去未几汝宁盗起桓避之确山贼久知桓名袭获之罗拜请为帅弗听囚六日拥至渠魁前桓直趋据榻坐与之抗论逆顺其徒捽桓起跪桓仰天大呼詈叱弥厉且屡唾贼面贼犹不忍杀谓桓曰汝但一揖亦恕汝死桓瞋目曰吾恨不能手斩逆首肯听汝诱胁而折腰哉贼知终不可屈遂刺之年四十八贼后语人曰张御史真铁汉害之可惜事闻赠礼部尚书谥忠洁　　林梦正
按辍&#录溧阳儒学教授林梦正字古泉吾乡人中书以著述荐得官是岁贼众寇溧阳获其魁张某先生问曰尔何人也应曰我父为军千户红巾入境逼我父为帅父以年老不堪从事令我代先生痛骂之曰尔之父祖世为国家臣子而尔忍伪耶既而其势复盛竟夺张去下令曰生得林教授者有赏先生匿他处搜得张曰前日骂我者非尔耶先生曰然张曰降我则俾尔为元帅同享富贵先生曰尔伪也我何为降再三终不屈缚于树不解衣冠而杀之　　偰列篪
按南昌郡乘列篪字世德龙兴人父文质官于江西遂家焉列篪与兄弟哲笃玉立直坚善着五人俱登第方伯表之曰五桂坊列篪由翰林出监海潮州有惠政罢归民留之不得至正间红巾乱藩臣檄掌东门之管既奉命往别道士陈白云曰予世为忠臣兵事不可测誓不辱国辱先请以身后为托归具牲酒酹祖墓嘱妻孥曰城倘不守尔等当即赴池井勿污贼城陷列篪遂投井死妻妾子女死者十有一人明日道士乃浚井竭池求尸具棺椁以葬闻者为感慨云　　董抟霄
按河间府志抟霄磁州人从石兰奚援益都大败城下诏升淮南行枢密院副使兼山东宣慰使都元帅有嫉其功请以弟昂霄代领其众未几命抟霄守河间之长芦所至理冤狱革弊政尝克复杭湖徽饶诸路斩获无算寻驻兵南皮县而毛贵兵奄至抟霄督兵力战而死事闻追封魏国公谥忠定　　彭敬叔
按济南府志敬叔字叔仪章丘人佥湖北宪致仕归道遇兵乱为贼所执使拜不屈贼剖其腹叔敬骂不绝口后赠兵部尚书陇西侯　　张祖信
按济南府志祖信字士诚章丘人台宪掾累迁山东宪幕长毛贵入山东被执不屈抱节而死赠河南省员外郎　　张名德
按淄川县志名德字德懋仕至般阳路总管毛贵攻城名德婴城固守城陷被执不屈而死赠河南左丞谥忠襄祀乡贤　　脱欢
按莱州府志脱欢至正间以佥枢密院事监胶州刘福通遣其党毛贵陷胶州脱欢力战死之　　释嘉纳
按莱州府志嘉纳至正间为莱州守贼毛贵陷莱州嘉纳死之　　王英
按元史本传英字邦杰益都人性刚果有大节膂力绝人善骑射袭父职为莒州翼千户父子皆善用双刀人号之曰刀王至元二十九年江西行枢密院命帅师南雄讨贼丘太老贼六百余人突至英与战杀其渠帅刘把东获九十余人元贞元年从左丞董士选讨大山贼刘贵擒之二年讨永新安福二州贼余党皆息延佑二年宁都贼起行省命英率各万户军讨之贼势甚张英屡战皆胜斩获不可胜数积尸盈野水为不流行省平章李世安遣英迓江浙平章张闾所领军于闽境至木麻坑擒贼蔡五九又追贼至上虎嶂遇贼三千余人尽歼之至治元年以大臣荐授忠武校尉益都淄莱万户府副千户天历元年授宣武将军至顺二年行省命英招捕桂阳州贼张思进等二千人英至布以威信皆相率请降元统元年授怀远大将军同知海北海南道宣慰使司事至元三年万安军贼吴汝期等作乱聚众三千人英至贼皆就擒未几李志甫起漳州刘虎仔起潮州诏命江西行省右丞燕帖木儿讨之方贼起时英已致仕平章政事伯撒里谓僚佐曰是虽鼠窃狗偷非刀王行不可其人虽投老必可以义激乃使迎致之英曰国家有事吾虽老其可坐视乎据鞍横槊精神飞动驰赴焉及贼平英功居多至正中毛贵陷益都英时年九十有六乃谓其子弘曰我世受国恩美官厚禄备尝享之今老矣纵不能事戎马以报天子尚忍食异姓之粟以求生乎水浆不入口者数日遂卒毛贵闻之使具棺衾以葬将敛举其尸不动焚香祝曰公子弘请公归葬先茔祝毕尸遂起观者莫不惊异山东宣慰使普颜不花及宪司请恤典于朝有曰不食寇粟饿死芹泉有夷齐之风为臣之清者也芹泉谷名英所居也　　李仲德
子良能　良弼
　良智　良明

按福建通志仲德连城人与子良能良弼良智良明素负义勇值红巾寇连城仲德倡众遏之被重围父子五人皆死焉　　曾止善
按永丰县志止善元季由儒士举任石城县令红巾盗起止善仗义率兵拒敌被执窘辱备至终不屈为盗所杀　　魏中立　于大本
