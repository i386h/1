<!-- { "loadSidebar": true } -->
道武帝以建国三十四年七月七日生于参合陂有梦日之祥按魏书道武帝本纪道武帝献明帝之子母曰献明贺皇后初因迁徙游于云泽既而寝息梦日出室内寤而见光自牖属天欻然有感以建国三十四年七月七日生太祖于参合陂北其夜复有光明保者以帝体重倍于常儿窃独奇怪明年有榆生于埋胞之坎后遂成林弱而能言目有光曜广颡大耳众咸异之明元帝以登国五年生
按魏书明元帝本纪明元帝太祖长子母曰刘贵人登国五年生于云中宫太武帝以天赐五年生
按魏书太武帝本纪太武帝明元帝之长子天赐五年生于东宫文成帝以太平真君元年六月生
按魏书文成帝本纪文成帝景穆皇帝之长子真君元年六月生于东宫献文帝以兴光元年七月生于阴山之北
按魏书献文帝本纪献文帝文成帝之长子兴光元年秋七月生于阴山之北孝文帝以皇兴元年八月戊申生有神光之异按魏书孝文帝本纪孝文帝献文帝之长子母曰李夫人皇兴元年八月戊申生于平城紫宫神光照于室内天地氛氲和气充塞帝生而洁白有异姿宣武帝以太和七年闰四月生有梦日之祥按魏书宣武帝本纪宣武帝孝文帝第二子母曰高夫人初梦为日所逐避于□下日化为龙绕己数匝寤而惊悸既而有娠太和七年闰四月生帝于平城宫按北史魏孝文昭皇后传后入掖庭时年十三初后幼曾梦在堂内立而日光自□中照之灼灼而热后东西避之光犹斜照不已如是数夕后自怪之以白其父扬扬以问辽东人闵宗宗曰此奇征也贵不可言扬曰何以知之宗曰夫日者君人之德帝王之象也光照女身必有恩命及之女避犹照者主上来求女不获已也昔有梦月入怀犹生天子况日照之征此女必将被帝命诞育人君之象也遂生宣武孝明帝以永平三年三月丙戌生有神光之异按魏书孝明帝本纪孝明帝宣武帝第二子永平三年三月丙戌帝生于宣光殿之东北有光照于庭中　　北齐文宣帝生于晋阳有赤光之瑞
按北史齐文宣帝本纪文宣帝神武第二子武明太后初孕帝每夜有赤光照室太后私怪之及产命之曰侯尼于鲜卑言有相子也以生于晋阳一名晋阳乐时神武家徒壁立后与姻亲相对共忧寒馁帝生始数月尚未能言欻然曰得活太后及左右大惊不敢言后主以天保七年五月五日生于并州邸有梦日之祥按北齐书后主本纪后主武成帝长子母曰胡皇后梦于海上坐玉盆日入裙下遂有娠天保七年五月五日生帝于并州邸幼主以武平元年六月生于邺
按北齐书幼主本纪幼主名恒帝之长子武平元年六月生于邺　　北周
孝闵帝以魏大统八年生于同州
按周书孝闵帝本纪孝闵帝太祖第三子大统八年生于同州官舍明帝以魏永熙三年生于统万城
按周书明帝本纪明帝太祖长子永熙三年太祖临夏州生帝于统万城武帝以魏大统九年生有神光之异
按周书武帝本纪武帝讳邕字祢罗突太祖第四子母曰叱奴太后大统九年生于同州有神光照室幼而孝敬聪敏有器质太祖异之曰成吾志者必此儿也宣帝以武成元年生
按周书宣帝本纪宣帝高祖长子武成元年生于同州静帝以建德二年六月生
按周书静帝本纪静帝宣帝长子建德二年六月生于东宫　　隋
文帝以魏大统七年六月癸丑生于冯翊有紫气充庭按隋书文帝本纪文帝讳坚皇妣吕氏以大统七年六月癸丑夜生高祖于冯翊般若寺紫气充庭有尼来自河东谓皇妣曰此儿所从来甚异不可于俗间处之尼将高祖舍于别馆躬自抚养皇妣尝抱高祖忽见头上角出遍体鳞起皇妣大骇坠高祖于地尼自外入见曰已惊我儿致令晚得天下为人龙颜额上有五柱入顶目光外射有文在手曰王开皇元年二月甲子即皇帝位仁寿三年夏五月癸卯诏曰哀哀父母生我劬劳欲报之德昊天罔极但风树不静严敬莫追霜露既降感思空切六月十三日是朕生日宜令海内为武元皇帝元明皇后断屠
　圣寿部汇考二
　　唐
高祖以后周天和元年十一月丁酉生有紫气神光之瑞按册府元龟唐高祖以后周天和元年十一月丁酉生于长安是日紫气充庭神光照室太宗以隋开皇十八年十二月戊午生有神龙庆云之瑞按册府元龟太宗以隋文帝开皇十八年十二月戊午生于武功之别馆时有二龙戏于馆门之外三日而去　又按册府元龟太宗在孕语声达于外后心异之将诞育后不之觉而太宗已生时有庆云见弥漫数里上属于天高宗以贞观二年六月生
按册府元龟高宗以贞观二年六月生于东宫之丽政殿中宗以显庆元年十一月乙丑生
按册府元龟中宗以显庆元年十一月乙丑生于长安睿宗以龙朔二年六月一日生
按唐会要龙朔二年六月一日睿宗生于蓬莱宫含凉殿元宗以垂拱元年八月五日生号千秋节又改为天长节按旧唐书元宗本纪开元十七年八月癸亥上以降诞日燕百僚于花萼楼下百僚表请以每年八月五日为千秋节王公以下献金镜及承露囊天下诸州咸令燕乐休暇三日仍编为令从之按册府元龟元宗以垂拱元年八月五日生于东都开元十七年八月癸亥以降诞之日大置酒张乐宴于花萼楼下终宴尚书左丞相源干曜右丞相张说率文武百官等上表曰臣闻圣人出则日月记其初王泽深则风俗传其后故少昊着流虹之感商汤本元鸟之命孟夏有佛生之供仲春修道祖之箓追始乐原其义一也伏惟开元神武皇帝陛下二气合神九龙浴圣清明总于玉露爽朗冠于金天月惟仲秋日在端午常星不见之夜祥光照室之期群臣相贺曰诞圣之辰也焉可不以为嘉节乎比夫曲水禊亭重阳射圃五日彩线七夕粉筵岂同年而语也臣等不胜大愿请以八月五日为千秋节臣钦若等曰诞
圣节名始于此

着之甲令布于天下咸令宴乐休假三日群臣以是日献甘露醇酎上万岁寿酒臣钦若等曰
上寿自此始
王公戚里
进金镜绶带士庶以丝结承露囊更相遗问村社作寿酒宴乐名为赛白帝报田祖上明元天光启大圣下彰王化垂裕无穷异域占风同见美俗帝手诏报曰凡是节日或以天气推移或因人事表记八月五日当朕生辰感先圣之庆灵荷皇天之眷命卿等请为令节上献嘉名胜地良游清秋高兴百谷方熟万宝以成自我作古举无越礼朝野同欢是为美事依卿来请宣付所司十八年六月礼部奏请千秋节休假三日及村闾社会□就千秋节先赛白帝报田祖然后坐饮从之天宝七载七月文武百官刑部尚书兼京兆尹萧照等及宗子咸上表请改千秋节为天长节从之肃宗以景云二年九月三日生号天成地平节按册府元龟肃宗以景云二年九月三日乙亥生于东宫之别殿祥光照室至德元年秋七月即位上元二年九月天成地平节臣钦若等曰史
不书置节年月
于三殿置道
场
代宗以开元十四年十月三日生于东都
按唐书代宗本纪代宗肃宗长子生之岁豫州献嘉禾于是以为祥乃名豫　按肃宗吴皇后传肃宗在东宫后蒙幸忽寝厌不寤太子问之辞曰梦神降我介而剑决我胁以入殆不能堪烛至其文尚隐然生代宗为嫡皇孙生之三日帝临澡之孙体挛弱负姆嫌陋更取他宫儿以进帝视之不乐姆叩头言非是帝曰非尔所知趣取儿来于是见嫡孙帝大喜向日视之曰福过其父帝还尽留内乐宴具顾力士曰可与太子饮一日见三天子乐哉按册府元龟代宗以开元十四年十月十三日生于东都上阳宫之别殿时元宗幸汝州之温阳有望气者云宫中有天子气元宗即日还宫是夜帝降诞宝应元年四月即位十月宰臣等上言今月十三日皇帝降诞日望准天长节休假三日帝以山陵未毕不许宰臣又上言休假一日从之德宗以天宝元年四月癸巳生
按册府元龟德宗以天宝元年四月癸巳生于长安东宫别殿顺宗以上元二年正月十二日生
按册府元龟云云
宪宗以大历十三年二月十四日生
按册府元龟宪宗以大历十三年二月十四日生永贞元年八月即位十二月太常奏太上皇正月十二日降诞皇帝二月十四日降诞□请休假一日诏可穆宗以贞元十一年七月六日生按册府元龟穆宗以贞元十一年七月六日生于大明宫之别殿元和十五年正月即位闰正月辛亥太常礼院奏准元宗降诞为千秋节肃宗降诞为天成地平节并假一日自后累圣降诞虽不别置节名其休假献馈如旧今皇帝七月六日降诞准故事合休假上礼从之七月乙巳诏曰昔者圣王之法以孝理天下也广爱敬之心推于四海尽奉养之志示于兆人然后自诚之化有情思感朕以眇身祗荷鸿业皇太后就安长乐朝夕承颜慈训所加庆感兼极伏以今月六日是载诞之辰奉迎皇太后宫中上寿朕既获申欢慰亦欲公卿大夫同之宜以今月六日平明于光顺门集百寮及外命妇进名贺皇太后朕御光顺门内殿与百寮相见永为常式又诏御麟德殿观僧道讲论颁赐有差先是尚书左丞韦绶以东朝旧恩多所陈奏请降诞日诏百官诣光顺门先贺皇太后然后上皇帝寿书之史册光示万古帝忻然纳焉其后竟以降诞受贺礼无所据罢之长庆元年七月庚子降诞日百寮于紫宸殿称贺毕诣昭德门外命妇诣光顺门并进门奉贺皇太后去年降诞称贺百寮与命妇□集光顺门群情以为非便故改其仪敬宗以元和四年六月九日生按册府元龟敬宗以元和四年六月九日生长庆四年正月即位四月庚辰朔中书门下奏皇帝六月九日降诞伏准故事休假一日从之其日帝御三殿命浮图道士讲论内官及翰林学士诸军士驸马皆从既罢赏赐有差宝应元年六月敕降诞日文武百寮于紫宸殿称贺及诣光顺门奉贺皇太后自今已后宜停国朝本无降诞日贺仪盖长庆初尚书左丞韦绶率情上疏行此礼至是方罢二年六月降诞日御三殿命兵部侍郎丁公着太常少卿陆前随州刺史李繁与浮图道士讲论内官翰林学士及诸军使公主驸马皆从既罢赏赐有差文宗以太和七年冬十月壬辰生号庆成节
