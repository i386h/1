<!-- { "loadSidebar": true } -->
　　女训　　　　　　　　　　　汉蔡邕心犹首面也是以甚致饰焉面一旦不修则尘垢秽之心一朝不思善则邪恶入之咸知饰其面不修其心惑矣夫面之不饰愚者谓之丑心之不修贤者谓之恶愚者谓之丑犹可贤者谓之恶将何容焉故览照拭面则思其心之洁也傅脂则思其心之和也加粉则思其心之鲜也泽发则思其心之润也用栉则思其心之理也立髻则思其心之正也摄鬓则思其心之整也　　女诫　　　　　　　　　　　　荀爽诗云泉源在左淇水在右女子有行远父母兄弟明当许嫁配适君子竭节从理昏定晨省夜卧早起和颜悦色事如依恃正身洁行称为顺妇以崇螽斯百叶之祉婚姻九族云胡不喜圣人制礼以隔阴阳七岁之男王母不抱七岁之女王父不持亲非父母不与同车亲非兄弟不与同筵非礼不动非义不行是故宋伯姬遭火不下堂知必为灾傅母不来遂成于灰春秋书之以为高也　　叙愁赋
有
序
　　　　　　魏曹植
　时家二女弟故汉皇帝聘以为贵人家母见二弟　愁思故令予作赋曰嗟妾身之微薄信未达乎义方遭母氏之圣善奉恩化之弥长迄盛年而始立修女职于衣裳承师保之明训诵六列之篇章观图像之遗形窃庶几乎英皇委微躯于帝室充末列于椒房荷印绂之令服非陋才之所望对□帐而太息慕二亲以增伤扬罗袖而掩涕起出户而仿徨顾堂宇之旧处悲一别之异乡　　金瓠哀词　　　　　　　　　　前人　金瓠予之首女虽未能言固已授色知心矣生十　九旬而夭折乃作此词词曰在襁褓而抚育尚孩笑而未言不终年而夭绝何见罚于皇天信吾罪之所招悲弱子之无去父母之怀抱灭微骸于粪土天长地久人生几时先后无觉从尔有期　　行女哀词　　　　　　　　　　前人行女生于季秋而终于首夏三年之中二子频丧伊上帝之降命何短修之难裁或华发以终年或怀□而逄灾感前哀之未阕复新殃之重来方朝华而晚敷比辰露而先晞感逝者之不追怅情忽而失度天盖高而无阶怀此恨其谁诉　　吴大司马陆公少女哀词　　　□陆机冉冉晞阳不遂其茂晖晖芳华雕芳落秀遵堂涉室髣□兴想人皆有声尔独无响　　为任子咸妻作孤女泽兰哀词　　潘岳　泽兰者任子咸之女也涉三龄未没衰而殒余闻　而悲之遂为其母词茫茫造化爰启英淑猗猗泽兰应灵诞育鬒发蛾眉巧笑美目颜耀荣苕华茂时菊如金之精如兰之馨淑质弥畅聪慧日新朝夕顾复夙夜尽勤彼苍者天哀此矜人胡宁不惠忍予眇身俾尔婴孺微命弗振俯览衾襚仰诉穹旻弱子在怀既生不遂存靡托躬没无遗类耳存遗响目想余颜寝席伏枕摧心割肝相彼鸟矣和鸣嘤嘤矧伊兰子音影冥冥仿徨丘陇徙倚坟茔　　京陵公主女王氏哀词　　　　　前人猗欤公子季女惟王生自洪冑秉兹义方盼倩粲丽窈窕淑良如彼春兰吐葩含芳葩以霜陨芳以歇尽彼苍者天胡宁斯忍曾未弱笄无疾而陨官朝震惊靡人不愍嗟尔母氏劬劳抚鞠恩斯勤斯是长是育帷屏媚子奄离顾复哀无废心涕不辍目于以祖之于掖闺庭于以送之陵冈崔嵬仆马回眷旗旐旋飞夕阳失映晴鸟忘归皎皎宵月载盈载微冥冥公子一往不追长夜无旦孤魂曷依　　金鹿哀词　　　　　　　　　　前人嗟我金鹿天姿特挺鬒发凝肤蛾眉蛴领柔情和泰朗心聪警呜呼上天胡忍我门良嫔短世令子夭□既披我干又剪我根块如瘣木枯荄独存捐子中野遵我归路将反如疑回首长顾　　怀思赋　　　　　　　　刘柔妻王氏超离亲而独寄与忧愤而长俱虽亮分以自勉曾无间乎须臾思遥遥而忡惙疾结滞乎肌肤忆昔日之欢侍奉膝下而怡裕集同生而从容常欣泰以逸豫何运遇之偏否独辽隔于修路彼恒鸟之将分犹哀鸣以告离况游子之眷慕孰殷思之可靡于是仲秋萧索蓐收西御寒露宵零落叶晨布羡归鸿之提提振轻翼而高举志渺渺而远驰悲离思而呜咽彼迈物而推移何予思之难泄聊翰以寄怀怅辞鄙而增结　　祭女拿文　　　　　　　　　唐韩愈维年月日阿爹阿八使汝你以清酒时果庶羞之奠祭于第四小娘子拿子之灵呜呼昔汝疾极值我南逐苍黄分散使汝惊忧我视汝颜心知死隔汝视我面悲不能啼我既南行家亦随谴扶汝上舆走朝至暮天雪冰寒伤汝羸肌撼顿险阻不得少息不能食饮又使渴饥死于穷山实非其命不免水火父母之罪使汝至此岂不缘我草葬路隅棺非其棺既瘗遂行谁守谁瞻魂单骨寒无所托依人谁不死于汝即冤我归自南乃临哭汝汝目汝面在吾眼傍汝心汝意宛宛可忘逄岁之吉致汝先墓无惊无恐安以即路饮食芳甘棺舆华好归于其丘万古是保尚飨　　女拿圹铭　　　　　　　　　　前人女拿韩愈退之第四女也惠而早死愈之为少秋官言佛夷鬼其法乱治梁武事之卒有侯景之败可一扫刮绝去不宜使烂漫天子谓其言不祥斥之潮州汉南海揭阳之地愈既行有司以罪人家不可留京师迫遣之女拿年十二病在席既惊痛与其父诀又舆致走道撼顿失食饮节死于商南层峰驿即瘗道南山下五年愈为京兆始令子弟与其姆易棺衾归女拿之骨于河南之河阳韩氏墓葬之女拿死当元和十四年二月二日其发而归在长庆三年十月之四日其葬在十一月之十一日铭曰汝宗葬于是汝安归之惟永宁
　　下殇女子墓砖记　　　　　　柳宗元下殇女子生长安善和里其始名和娘既得病乃曰佛我依也愿以为役更名佛婢既病求去发为尼号之为初心元和五年四月三日死永州凡十岁其母微也故为父子晚性柔惠类可以为成人者然卒夭敛用缁褐铭用砖甓葬零陵东门外第二冈之西隅铭曰孰致也而生孰召也而死焉从而来焉往而止魂气无不之也骨肉归复如此　　独孤氏亡女墓志铭　　　　　权德舆元和十年岁在乙未冬十月二十一日戊午故秘书少监赠绛州刺史独孤郁妻天水权氏寝疾终于京师光福里呜呼吾之女也故哭而识之惟吾门代有懿德至先君太保贞孝公以大节大行为人伦师表故锺庆于尔而又夭阏其成此吾所以不知夫天之所赋也初笄有行未尝远父母兄弟考室周里常如归宁始绛州以褐衣纳采其后为侍臣史官更掌中外诏诰皆再命或三命十数年间使藩清近烜赫光大天下公议以宰政待之其后闺门之佐君子供先祀嘻嘻申申有孝有仁乃者吾忝大任绛州居近侍而能婉约劳谦得六姻之和长信宫受册命之岁与母于内朝序位环佩之声相闻党族荣之人情礼意纤微矩度言内则者以为折中夫绛州方强仕不淑尔又未练而殁年止三十一天之报施其何哉始称未亡也惧贻吾忧每敛戚容而为柔色然以沉哀攻中竟不能支悲夫初先舅宪公有重名于时绛州生而孤不得逮事傥冥冥有知将同冗而养于下耶抑智气在上归之于合莫耶吾不知也生子二人女一人长男前岁未成童而夭次曰晦生十年矣至性过人未期再丁荼蓼噭号罔极晦世父右拾遗朗茹终鲜之痛抚之如不孤贞于龟策得明年六月六日壬寅祔葬于东都寿安县之某原宜琢墓石以永于后吾老矣岂以文为惧他人不知吾女之茂实故隐痛而铭曰旸光未昼而湛暗兮植物方华以稿落兮懿吾女之淑令兮祔君子于冥漠已乎已乎吾不知夫神理之有无　　高愍女碑　　　　　　　　　　李翱愍女姓高妹妹名也生七岁当建中二年父彦昭以濮阳归天子前此者有质妹妹与其母兄者使彦昭守濮阳及彦昭以城归妹妹与其母兄皆死其母李氏也将死怜妹妹之幼无辜请独免其死而以为婢于官皆许之妹妹不欲曰生而受辱不如死母兄皆不免何独生为其母与兄将被刑咸拜于四方妹妹独曰我家为忠宗族诛夷四方神祇尚何知问其父所在之方西向哭再拜遂就死明年太常谥之曰愍当此之时天下之为父母者闻之莫不欲愍女之为子也天下之为夫者闻之莫不欲愍女之为室家也天下之为女与妻者闻之莫不欲愍女之行在其身也昔者曹娥思父自沈于江狱吏□囚章女悲号思唁其兄作诗载驰缇萦上书乃除肉刑彼四女或孝或智或仁或义噫此愍女厥生七年天笃其行四女一伦向遂推而布之于天下其谁不从而化焉虽有逆子必改行虽有悍妻必易心赏一女而天下劝亦王化之大端也异哉愍女之行而不家闻户知也贞元十三年翱在汴州彦昭时为颍州刺史昌黎韩愈始为余言余既悲而嘉之于是作高愍女碑　　于郎州别女足娘墓文　　　　　前人维长庆元年岁次辛丑十二月癸亥朔十九日辛巳父舒州刺史翱以酒果之奠敬别于第七女足娘子之灵吾以前月二十六日蒙恩改舒州刺史以明日将领汝母等水路赴州故以酒果来与汝别呜呼我为汝父汝则我女王命有期不得安处延陵丧子葬不归吴考之于礼其合矣夫汝之形骨托终此土汝之精神冥寞不睹上及于天下及于泉鬼神有知汝骨安全永永终古无有后艰我来诀别洒涕涟涟呜呼哀哉尚飨　　为外姑陇西郡君祭张氏女文　李商隐吾配汝先世二十余年七女五男抚之如一往在南海今子云□藐尔两孤未胜多难提挈而至逾泾涉河十年之间母子俱尽念汝差长慰吾最深女德妇容光映姻表秭归为牧官闲俸优实获我心用选良对笄旒纚纚环佩锵锵螽斯凤凰两有深庆汝夫文章播于友朋身否命屯久而不第郎宁合浦万里乖离汝寄京师食贫终岁顷吾南返又往朝那汝实从夫适来岐下道途虽迩面集犹妨金马碧鸡长悬魂梦及登农揆去赴天朝汝罢蒲津聿来胥会朝堂夜合曲榻□炉稚子雏孙满吾怀抱汝时不佑忽尔孀残抚视冤伤载恸心骨旋移计下念汝支离下室筑居言迁颍上潞童作孽使节启行崎岖关山暴露戎旅汝失所怙吾犹未亡念汝弟昆莫任堂构牵哀挽痛偷此残生日往月来旋更气序吾衰汝少吾病汝强谁谓一朝汝先吾逝五男未冠二女未笄哀愤之深难念礼道章儿卢七取以依吾汝夫先丘远在江渚群从之内官名且稀刘四顷年固难返葬始议权厝遂得嘉占白马呈祥眠牛荐吉里名三赵地迩九城风水无虞峦冈信美葬于所殆古为达生将命来云自我为祖今汝之柩斯焉是归呜呼言自淮阳已临洛宅素棺丹旐托宿城隅盘具杯醪俨然已备吾将临汝用雪沉冤介妇诸孙忧吾衰齿俯令推测云有相妨俗忌巫言吾非甚信率衣拥路固不可违女使仆奴寄词而往肝肠兼溃血泪无行呜呼曩昔容华生平淑婉漠然不见永矣何归将籍挂诸天遥归真路将福兴静域须赴上生将为舋累所招遂沦幽界将是疗治不至枉丧韶年千感装怀万疑迭虑触途气结举目心摧天实为之复将何诉呜呼汝弟言护灵□自始及今必诚必信棺衾华好封隧幽深永从汝夫以安元路冤摧渍结殆不胜书呜呼有灵领吾此意　　母安康郡太君祭亡女陈氏十娘文
　　　　　　　　　　　　　　宋黄庭坚汝嫁十年五岁归处姑章不呵知我怜汝我徂江南三年摇摇元丰甲子汝兄还朝道淮溯洛望汝来宁不闻车音乃闻哭声汝疾何药汝敛何服临绝之情不能我告哀怜至骨哭泪至泉我创如新于今七年乳母来归婿亦继室昔所抱儿亦既结发惟汝面目永隔枯木呜呼昊天忍此荼毒久于客土勤我梦思日月之吉窀穸有期我病在□不能奋飞寓奠千里文不及哀尚飨
　女子部艺文二
诗
　　风泉水四章
