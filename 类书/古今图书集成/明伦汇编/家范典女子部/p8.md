<!-- { "loadSidebar": true } -->
琴苑要录思妇引者卫女之所作也昔卫侯有女邵王闻其贤请聘之未至而王薨太子欲留之女不听拘于深宫欲归不得援琴而歌曰涓涓泉水流及于淇兮有怀于卫靡日不思执节不移兮行不隳砍轲何辜兮离厥灾嗟乎何辜兮离厥灾涓涓淇水流于淇兮有怀于卫靡日不思执节不移兮行不诡随坎坷何辜兮离厥茨曲终缢而死左传蔡仲专郑伯患之使其婿雍纠杀之将享诸郊雍姬知之谓其母曰父与夫孰亲其母曰人尽夫也父一而已胡可比也遂告祭仲曰雍子舍其室而将享子于郊吾惑之以告祭仲杀雍纠尸诸周氏之汪公载以出曰谋及妇人宜其死也晋献公筮嫁伯姬于秦遇归妹之睽史苏占之曰不吉其繇曰士刲羊亦无也女承筐亦无贶也西邻责言不可偿也归妹之睽犹无相也震之离亦离之震为雷为火为嬴败姬车说其輹火焚其旗不利行师败于宗丘归妹睽孤寇张之弧侄其从姑六年其逋逃归其国而弃其家明年其死于高梁之虚成公二年晋齐战于鞍齐师败绩齐侯自徐关入辟女子女子曰君免乎曰免矣曰锐司徒免乎曰免矣曰苟君与吾父免矣可若何乃奔齐侯以为有礼既而问之辟司徒之妻也予之石窌晏子春秋齐景公有所爱槐树令吏守之犯槐者刑伤槐者死有不闻令而犯之者吏收之将加罪犯者之女说晏子曰妾闻明君不以禽兽杀人今君以树木之故杀妾父孤妾身恐害明君之政损明君之义晏子言于君公乃令吏罢守槐之役出犯槐之囚家语叔梁纥有九女而无子其妾生孟皮孟皮一字伯尼有足病于是乃求婚于颜氏颜氏有三女其小曰征在颜父问三女曰陬大夫虽父祖为士然其先圣王之裔今其人身长十尺武力绝伦吾甚贪之虽年长性严不足为疑三子孰能为之妻二女莫对征在进曰从父所制将何问焉父曰即尔能矣遂以妻之说苑齐景公以其子妻阖庐送诸郊泣曰余死不汝见矣高梦子曰齐负海而县山纵不能全收天下谁干我君爱则勿行公曰余有齐国之固不能以令诸侯又不能听是生乱也寡人闻之不能令则莫若从且夫吴若蜂虿然不弃毒于人则不静余恐弃毒于我也遂遣之艺苑阖闾破楚将求婚于齐景公畏而女其子配阖闾长子名终累俱早亡葬常熟县北二里海虞山东南岭又齐女日夜思其家哭因名其所入之门曰齐门史记田齐世家愍王之遇杀其子法章变名姓为莒太史□家庸太史□女奇法章状貌以为非恒人怜而常窃衣食之而与私通焉淖齿既以去莒莒中人及齐亡臣相聚求愍王子欲立之法章惧其诛己也久之乃敢自言我愍王子也于是莒人共立法章是为襄王以保莒城而布告齐国中王已立在莒矣襄王既立立太史氏女为王后是为君王后生子建太史□曰女不取媒因自嫁非吾种也污吾世终身不睹君王后君王后贤不以不睹故失人子之礼列女传齐东郭采桑之女项有大瘤号曰宿瘤闵王出游东郭百姓皆观宿瘤采桑如故王怪召问之对曰吾受父母教采桑不受教观大王王曰此奇女也命后车载之女曰贞女一礼不备虽死不从于是遣归使使者加礼往聘迎之女不饰如故随使者至宫中论尧舜不饰为天下归善桀纣饰为天下归恶闵王大感以瘤女为后女娟者赵河津吏之女也简子南击楚津吏醉卧不能渡简子怒欲杀之娟惧持□走前曰愿以微躯易父之死简子遂释不诛将渡用□者少一人娟攘拳操□而请简子遂与渡中流为简子发河激之歌歌曰升彼河兮而观清水扬波兮冒冥冥祷求福兮醉不醒诛将加兮妾心惊罚既释兮渎乃清妾持□兮操其维蛟龙助兮主将归呼来棹兮行勿疑简子归纳为夫人尹文子黄公有女至美其父常谦曰丑人谓信然故过时无聘者吕氏春秋遇合篇人有为人妻者人告其父母曰嫁不必生也衣器之物可外藏之以备不生其父母以为然于是令其女常外藏姑妐知之曰为我妇而有外心不可畜因出之妇之父母以谓为己谋者以为忠终身善之亦不知所以然矣史记高祖本纪吕公者好相人见高祖状貌因敬重之吕公曰臣少好相人相人多矣无如季相愿季自爱臣有息女愿为季箕帚妾吕媪怒吕公曰公始常欲奇此女与贵人沛令善公求之不与何自妄许与刘季吕公曰此非儿女子所知也卒与刘季吕公女乃吕后也文帝本纪齐太仓令淳于公有罪当刑诏狱逮徙系长安太仓公无男有女五人太仓公将行会逮骂其女曰生女不生男有缓急非有益也其少女缇萦自伤泣乃随其父至长安上书曰妾父为吏齐中皆称其廉平今坐法当刑妾伤夫死者不可复生刑者不可复属虽复欲改过自新其道无由也妾愿没入为官婢赎父刑罪使得自新书奏天子天子怜悲其意乃下诏曰盖闻有虞氏之时画衣冠异章服以为僇而民不犯何则至治也今法有肉刑三而奸不止其咎安在非乃朕德薄而教不明欤吾甚自愧故夫驯道不纯而愚民陷焉诗曰恺悌君子民之父母今人有过教未施而刑加焉或欲改行为善而道无由也朕甚怜之夫刑至断支体刻肌肤终身不息何其楚痛而不德也岂称为民父母之意哉其除肉刑外戚世家卫子夫立为皇后后弟卫青字仲卿以大将军封为长平侯四子长子伉为侯世子侯世子常侍中贵幸其三弟皆封为侯各千三百户一曰阴安侯二曰发干侯三曰宜春侯贵震天下天下歌之曰生男无喜生女无怒独不见卫子夫霸天下汉书伏生传生济南人也故为秦博士孝文时求能治尚书者天下无有闻伏生治之欲召时伏生年九十余老不能行于是诏大常使掌故错往受之伏生老不能正言言不可晓也使其女传言教错独得二十九篇王章传章字仲卿泰山巨平人也上封事下廷尉狱妻子皆收系章小女年可十二夜起号哭曰平生狱上呼囚数常至九今八而止我君素刚先死者必君明日问之章果死容斋随笔王莽女为汉平帝后自刘氏之废常称疾不朝会莽敬惮伤哀欲嫁之后不肯及莽败后曰何面目以见汉家自投火中而死后汉书齐武王演传初南顿君娶同郡樊重女字娴都娴都性婉顺自为童女不正容服不出于房宗族敬焉生三男三女长伯升次仲次光武长女黄次女元次伯姬刘平传平字公子楚郡彭城人也更始时天下乱平弟仲为贼所杀其后贼复忽然而至平扶侍其母奔走逃难仲遗腹女始一岁平抱仲女而弃其子母欲还取之仲不听曰力不能两活仲不可以绝类遂去不顾明德马皇后纪后讳某伏波将军援之小女也少丧父母兄客卿敏惠早夭母蔺夫人悲伤发疾慌惚后年十岁干理家事□制僮御内外谘禀事同成人初诸家莫知者后闻之咸叹异焉后尝久疾太夫人令筮之筮者曰此女虽有患状而当大贵兆不可言也后又呼相者使占诸女见后大惊曰我必为此女称臣梁竦传竦有三男三女肃宗纳其二女皆为贵人小贵人生和帝窦皇后养以为子而竦家私相庆后诸窦闻之恐梁氏得志终为己害建初八年遂谮杀二贵人而陷竦等以恶逆诏使汉阳太守郑据传考竦罪死狱中家属复徙九真永元九年窦太后崩贵人姊南阳樊调妻嫕上书自讼曰妾同产女弟贵人前充后宫蒙先帝厚恩得见宠幸皇天授命诞生圣明而为窦宪兄弟所见谮诉使妾父竦冤死牢狱骸骨不掩老母孤弟远徙万里独妾遗脱逸伏草野常恐没命无由自达今遭值陛下神圣之运亲统万机群物得所宪兄弟奸恶既伏辜诛海内旷然各获其宜妾得苏息拭目更视乃敢昧死自陈所天妾闻太宗即位薄氏蒙荣宣帝继统史族复兴妾门虽有薄史之亲独无外戚余恩诚自悼伤妾父既冤不可复生母氏年殊七十及弟棠等远在绝域不知死生愿乞收竦朽骨使母弟得归本郡则施过天地存殁幸赖帝览章感悟乃下中常侍掖庭令验问之嫕辞证明审遂得引见具陈其状乃留嫕止宫中连月乃出赏赐衣被钱帛第宅奴婢旬月之间累资十万嫕素有行操帝益爱之加号梁夫人追命外祖以笃亲亲封谥皇太后父竦为褒亲愍侯比灵文顺成侯遣中谒者与嫕备礼西迎竦丧诣京师改殡赐东园画棺玉匣衣衾建茔于恭怀皇后陵傍帝亲临送葬百官毕会申屠蟠传蟠陈留外黄人同郡缑氏女玉为父报雠杀夫氏之党吏执玉以告外黄令梁配配欲论杀玉蟠时年十五为诸生进谏曰玉之节义足以感无耻之孙激忍辱之子不遭明时尚当表旌庐墓况在清听而不加哀矜配善其言乃为谳得减死论吕布传袁术遣韩引以僭号事告布因求迎妇布遣女随之沛相陈珪恐术报布成姻则徐杨合从为难未已于是往说布曰曹公奉迎天子辅赞国政将军宜与协同策谋共存大计今与袁术结姻必受不义之名将有累卵之危矣布亦素怨术而女已在涂乃追还绝婚执引送许曹操杀之孝女叔先雄传雄犍为人也父泥和永建初为县功曹县长遣泥和拜檄谒巴郡太守乘船堕湍水物故尸丧不归雄感念怨痛号泣昼夜心不图存常有自沉之计所生男女二人并数岁雄乃各作囊盛珠环以系儿数为诀别之辞家人每防闲之经百许日后稍懈雄因乘小船于父堕处恸哭遂自投水死弟贤其夕梦雄告之却后六日当共父同出至期伺之果与父相持浮于江上郡县表言为雄立碑图象其形焉按常璩蜀志
孝女一名络

顺烈梁皇后纪后讳妠大将军商之女也后生有光景之祥少善女工好史书九岁能诵论语治韩诗大义略举常以列女图画置于左右以自监戒父商深异之窃谓诸弟曰我先人全济河西所活者不可胜数虽大位不究而积德必报若庆流子孙者傥兴此女乎戴良传良入江夏山中优游不仕以寿终初良五女并贤每有求姻辄便许嫁□裳布被竹笥木屐以遣之五女能遵其训皆有隐者之风焉汝南袁隗妻传袁隗妻扶风马融之女也字伦少有才辨融家世丰豪装遣甚盛及初成礼隗问之曰南郡君学穷道奥文为辞宗而所在之职辄以货财为损何耶对曰孔子大圣不免武叔之毁子路至贤犹有伯寮之诉家君获此固其宜耳隗默然不能屈帐外听者为惭桓帝邓皇后纪后讳猛女和熹皇后从兄子邓香之女也母宣初适香生后改嫁梁纪纪者大将军梁冀妻孙寿之舅也后少孤随母为居因冒姓梁氏冀妻见后貌美永兴中进入掖庭为采女绝幸及梁冀诛帝恶梁氏改姓为薄四年有司奏后本郎中邓香之女不宜改易它姓于是复为邓氏追封赠香车骑将军安阳侯印绶吴许升妻传升妻吕氏之女也字荣升少为博徒不理操行荣父积忿疾升乃呼荣欲改嫁之荣叹曰命之所遭义无离贰终不肯归孝女曹娥传娥会稽上虞人也父旴能弦歌为巫祝汉安二年五月五日于县江溯涛迎婆娑神溺死不得尸骸娥年十四乃沿江号哭昼夜不绝声旬有七日遂投江而死注
娥投衣于水祝曰父尸所在衣当
沈衣随流至一处而沈娥遂随衣而没
