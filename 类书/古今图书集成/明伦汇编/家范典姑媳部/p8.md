<!-- { "loadSidebar": true } -->
两股相交五服之绖皆然惟吊服之环绖一股疏曰言叔仲皮教训其子子柳而子柳犹不知礼叔仲皮死子柳妻虽是鲁钝妇人犹知为舅着齐衰而首服缪绖衍是皮之弟子柳之叔父见当时妇人好尚轻细告子柳云汝妻何以着非礼之服子柳见时皆如此亦以为然乃请于衍令其妻身着繐衰首服环绖衍又答云昔者吾丧姑姊妹亦如此繐衰环绖无人相禁止也子柳得衍此言退使其妻着繐衰而环绖韩诗外传孟子既娶将入私室其妇袒而在内孟子不悦遂去不入妇辞姑而去曰妾闻夫妇之道私室不与焉今者妾窃惰在室夫子见妾而勃然不悦是客妾也妇人之义盖不客宿请归父母于是孟母召轲而谓之曰夫礼将上堂声必扬所以戒人也将入户视必下恐见人之过也今子不察于礼而责于人不亦远乎孟子遂留妇汉书蒯通传通之里妇与里之诸母相善也里妇夜亡肉姑以为盗怒而逐之妇晨去过所善诸母语以事而谢之里母曰女安行我今令而家追女矣即束缊请火于亡肉家曰昨暮夜犬得肉争斗相杀请火治之亡肉家遽追呼其妇说苑东海有孝妇无子少寡养其姑甚谨其姑欲嫁之终不肯其姑告邻之人曰孝妇养我甚谨我哀其无子守寡日久我老累丁壮奈何其后母自经死母女告吏曰孝妇杀我母吏捕孝妇孝妇辞不杀姑吏欲毒治孝妇自诬服具狱以上府于公以为养姑十年以孝闻此不杀姑也太守不听数争不能得于是于公辞疾去吏太守竟杀孝妇郡中枯旱三年后太守至卜求其故于公曰孝妇不当死前太守强杀之咎当在此于是杀牛祭孝妇冢太守以下自至焉天立大雨岁丰熟后汉书应奉传注汝南记曰华仲妻本是汝南邓元义前妻也元义父伯考为尚书仆射元义还乡里妻留事姑甚谨姑憎之幽闭空室节其饮食羸露日困妻终无怨言后伯考怪而问之时义子朗年数岁言母不病但苦饥耳伯考流涕曰何意亲姑反为此祸因遣归家更嫁为华仲妻孟尝传尝少修操行仕郡为户曹吏上虞有寡妇至孝养姑姑年老寿终夫女弟先怀嫌忌乃诬妇厌苦供养加鸩其母列讼县庭郡不加寻察遂结竟其罪尝先知枉状备言之于太守太守不为理尝哀泣外门因谢病去妇竟冤死自是郡中连旱二年祷请无所获后太守殷丹到官访问其故尝诣府具陈寡妇冤诬之事因曰昔东海孝妇感天致旱于公一言甘泽时降宜戮讼者以谢冤魂庶幽枉获申时雨可期丹从之即刑讼女而祭妇墓天应澍雨谷稼以登乐羊子妻传羊子妻不知何氏之女也羊子远寻师学七年不返妻尝躬勤养姑又远馈羊子尝有他舍鸡谬入园中姑盗杀而食之妻对鸡不餐而泣姑怪问其故妻曰自伤居贫使食有他肉姑竟弃之后盗欲有犯妻者乃先劫其姑妻闻操刀而出盗人曰释汝刀从我者可全不从我者则杀汝姑妻仰天而叹举刀刎颈而死盗亦不杀其姑太守闻之即捕杀贼盗而赐妻缣帛以礼葬之号曰贞义扶风曹世叔妻传世叔妻同郡班彪之女也名昭博学高才世叔早卒有节行法度号曰大家所著赋颂铭诔问注哀辞书论上疏遗令凡十六篇子妇丁氏为撰集之又作大家赞焉广汉姜诗妻传姜诗妻同郡庞盛之女也诗事母至孝妻奉顺尤笃母好饮江水水去舍六七里妻尝溯流而汲后值风不时得还母渴诗责而遣之妻乃寄止邻舍昼夜纺绩市珍羞使邻母以意自遗其姑如是者久之姑怪问邻母邻母具对姑感惭呼还恩养愈谨其子后因远汲溺死妻恐姑哀伤不敢言而托以行学不在姑嗜鱼鲙又不能独食夫妇常力作供鲙呼邻母共之舍侧忽有涌泉味如江水每旦辄出双鲤鱼常以供二母之□沛郡周郁妻传郁妻同郡赵孝之女也字阿少习仪训闲于妇道而郁骄淫轻躁多行无礼郁父伟谓阿曰新妇贤者女当以道匡夫郁之不改新妇过也阿拜而受命退谓左右曰我无樊卫二姬之行故君以责我我言而不用君必谓我不奉教令则罪在我矣若言而见用是为子违父而从妇则罪在彼矣生如此亦何聊哉乃自杀莫不伤之李南传南女亦晓家术为由拳县人妻晨诣爨室卒有暴风妇便上堂从姑求归辞其二亲姑不许乃跪而泣曰家世传术疾风卒起先吹突及井此祸为妇女主爨者妾将亡之应因着其亡日乃听还家如期病卒孝仁董皇后纪后讳某河间人为解犊侯苌夫人生灵帝建宁元年帝即位以后为慎园贵人及窦氏诛明年帝使中常侍迎贵人上尊号曰孝仁皇后居南宫嘉德殿及窦太后崩始与朝政初后自养皇子协数劝帝立为太子而何皇后恨之议未及定而帝崩何太后临朝后每欲参干政事太后辄相禁塞后忿恚詈言曰汝今辀张怙汝兄耶当□骠骑断何进头来何太后闻以告进进与三公及弟车骑将军苗等奏孝仁皇后交通州郡不得留京师奏可后忧怖疾病暴崩鲍宣妻桓氏传桓字少君与宣共挽鹿车归乡里拜姑礼毕提瓮出汲修行妇道乡邦称之宣官至司隶校尉子永为鲁郡太守永子昱从容问少君曰太夫人宁复识挽鹿车时不对曰先姑有言存不忘亡安不忘危吾焉敢忘乎吴许升妻传升妻吕氏之女也字荣升少为博徒不理操行荣尝躬勤家业以奉养其姑谢承后汉书汝南李敬为赵相奴于鼠穴中得系珠珰珥相连以问主簿对曰前相夫人昔亡三珠疑子妇窃之因而去妇敬乃送珠付前相相惭追去妇小学善行篇汉陈孝妇年十六而嫁未有子其夫当行戍且行时属孝妇曰我生死未可知幸有老母无他兄弟备养吾不还汝肯养吾母乎妇应曰诺夫果死不还妇养姑不衰慈爱愈固纺绩织纴以为家业终无嫁意居丧三年其父母哀其少无子而早寡也将取嫁之孝妇曰夫去时属妾以供养老母妾既许诺之夫养人老母而不能卒许人以诺而不能信将何以立于世欲自杀其父母惧而不敢嫁也遂使养其姑二十八年姑八十余以天年终尽卖其田宅财物以葬之终奉祭祀淮扬太守以闻使使者赐黄金四十斤复之终身无所与号曰孝妇三国志文昭甄皇后传后中山无极人建安中袁绍为中子熙纳之熙出为幽州后留养姑及邺城破绍妻及后共坐室堂上文帝入绍舍见绍妻及后后怖以头伏姑膝上绍妻两手自搏文帝谓曰刘夫人云何如此令新妇举头姑乃捧后令仰文帝就视见其颜色非凡称叹之太祖闻其意遂为迎取魏书十六年十月太祖征关中武宣皇后从留孟津帝居守邺时武宣皇后体小不安后不得定省忧怖昼夜泣涕左右骤以差间告后犹不信曰夫人在家故疾每动辄历时今疾便差何速也此欲慰我意耳忧愈甚后得武宣皇后还书说疾已平复后乃欢悦十七年正月大军还邺后朝武宣皇后望幄座悲喜感动左右武宣皇后见后如此亦泣且谓之曰新妇谓吾前病如昔时困邪吾时小小耳十余日即差不当视我颜色乎嗟叹曰此真孝妇也二十一年太祖东征武宣皇后文帝及明帝东乡公主皆从时后以病留邺二十二年九月大军还武宣皇后左右侍御见后颜色丰盈怪问之曰后与二子别久下流之情不可为念而后颜色更盛何也后笑答之曰讳等自随夫人我当何忧后之贤明以礼自持如此甄后年十四丧中兄俨悲哀过制事寡嫂谦敬事处其劳抚养俨子慈爱甚笃后母性严待诸妇有常后数谏母兄不幸早终嫂年少守节顾留一子以大义言之待之当如妇爱之宜如女母感后言流涕便令后与嫂共止寝息坐起常相随恩爱益密华阳国志杨姬生自寒素父坐狱杨涣为尚书郎告归姬乃邀道叩涣马讼父罪言词慷慨涕泣推感涣悯之语郡县令出其父因奇其才为子文方纳之晋书曹摅传摅补临淄令县有寡妇养姑甚谨姑以其年少劝令改适妇守节不移姑愍之密自杀亲党告妇杀姑官为考鞫寡妇不胜苦楚乃自诬狱当决适值摅到摅知其有冤更加辩究俱得情实时称其明武悼杨皇后传后有妇德太子妃贾氏妒忌帝将废之后言于帝曰贾公闾有勋社稷犹当数世宥之贾妃亲是其女正复妒忌之间不足以一眚掩其大德后又数诫厉妃妃不知后之助己因以致恨谓后构之于帝忿怨弥深及帝崩尊为皇太后贾后凶悖忌后父骏执权遂诬骏为乱使楚王玮与东安王繇称诏诛骏内外隔塞后题帛为书射之城外曰救太傅者有赏贾后因宣言太后同逆骏既死诏使后军将军荀悝送后于永宁宫特全后母高都君庞氏之命听就后居止贾后讽群公有司奏言杨骏造乱家属应诛诏原其妻庞命以慰太后之心今太后废为庶人请以庞付廷尉行刑诏曰听庞与庶人相随有司希贾后旨固请乃从之庞临刑太后抱持号哭截发稽颡上表诣贾后称妾请全母命不见省初太后尚有侍御十余人贾后夺之绝膳而崩武陵庄王淡妻郭氏传郭贾后内妹也初恃势无礼于淡母齐王冏辅政淡母诸葛太妃表淡不孝由是淡与妻子徙辽东陕妇人传陕妇人不知姓字年十九刘曜时嫠居陕县事叔姑甚谨其家欲嫁之此妇毁面自誓后叔姑病死其叔姑有女在夫家先从此妇乞假不得因而诬杀其母有司不能察而诛之时有群乌悲鸣尸上其声甚哀盛夏暴尸十日不腐亦不为虫兽所败其境乃经岁不雨曜遣呼延谟为太守既知其冤乃斩此女设少牢以祭其墓谥曰孝烈贞妇其日大雨梓潼士女志季姜梓潼文氏女将作大匠广汉王敬伯夫人也少读诗书敬伯前夫人有子博女纪流二人季姜生康稚芝女始示凡前后八子抚育恩爱亲继若一堂祖母性严子孙虽见官二千石犹杖之妇跪受罚于堂历五郡祖母随之官后以年老不愿远乡里姜亦常侍养左右纪流出适分己侍婢给之博好写书姜手为作衮于是门内相化动行推让博妻犍为杨进及博子遵妇蜀郡张叔纪服姑之教皆有贤训号之三母堂亡义□康稚芝妇事杨进如舅姑中外则之皆成令德汉中士女志礼珪成固陈省妻也杨元珍之女生二男长娶张度辽女惠英少娶荀氏皆贵家豪富从婢七八资财自富礼珪□二妇曰吾先姑母师也常言圣贤必劳民者使之思善不劳则逸逸则不才吾家不为贫也所以粗食给吾者使知苦难备独居时二妇再拜奉教从孙奉上微慢珪抑绝之感悟革行遭乱流行宗表欲见之必自严饰从子孙侍婢乃引见之曰此先姑法也四时祭礼自亲养牲酿酒曰夫祭礼之尊也年八十九卒惠英亦有淑训母师之行者也礼修赵嵩妻张氏女也姑酷恶无道遇之不以礼修终无愠色及宁父母父母问之但引咎不道姑卒感悟更慈爱之乡人相训曰作妇不当如赵伯高妇乎使恶姑知变可谓妇师矣后姑病女来省疾姑却之曰我死固当绝于贤妇手中后遭米贼嵩死乃碧涂面乱首怀刀托言病贼不逼也养遗生女依父叔立义终身者也宋书后废帝江皇后传后讳简珪济阳考城人北中郎长吏智渊孙女太始五年太宗访求太子妃而雅信小数名家女多不合后弱小门无强荫以卜筮最吉故为太子纳之讽朝士州郡令献物多者将直百金始兴太守孙奉伯止献琴书其外无余物上大怒封药赐死既而原之太子即位立为皇后范晔传晔有逆谋为徐湛之所发出市家人悉至相见晔妻先下抚其子回骂晔曰君不为百岁阿家不感天子恩遇身死固不足塞罪奈何枉杀子孙晔干笑云罪至而已晔所生母泣曰主上念汝无极汝曾不能感恩又不念我老今日奈何仍以手击晔颈及颊晔颜色不怍妻云罪人阿家莫念孙棘传新蔡徐元妻许年二十一丧夫子甄年三岁父揽愍其年少以更适同县张买许自誓不行父逼载送买许自经气绝家人奔赴良久乃苏买知不可夺夜送还揽许归徐氏养元父季赵伯符传伯符子倩尚文帝第四女海盐公主初始兴王浚以潘妃之宠故得出入后宫遂与公主私通及适倩倩入宫而怒肆詈搏击引绝帐带事上闻有诏离婚杀主所生蒋美人伯符惭惧发病卒南史孔靖传靖子深之大明中为尚书比部郎时应城县民张江陵与妻吴共骂母黄令死黄忿恨自经死值赦案律子贼杀伤殴父母枭首骂詈弃市谋杀夫之父母亦弃市值赦免刑补治江陵骂母母以自裁重于伤殴若同杀科则疑重用伤殴及詈科则疑轻制唯有打母遇赦犹枭首无詈母致死会赦之科深之议曰夫题里逆心而仁者不入名且恶之况乃人事故殴伤□诅法所不原詈之致尽则理无可宥罚有从轻盖疑失善求之文旨非此之谓江陵虽值恩赦故合枭首妇本以义爱非天属黄之所恨情不在吴原死补治有允正法诏如深之议吴免弃市南齐书韩灵敏传会稽永兴倪翼之母丁氏少丧夫及长子妇王氏守寡执志不再醮梁书刘孝绰传孝绰妹适东海徐悱有才学悱仆射徐勉子为晋安郡卒丧还京师妻为祭文辞甚凄怆勉本欲为哀文既睹此文于是阁笔顾宪之传宪之字士思除豫章太守有贞妇万晞者少孀居无子事舅姑尢孝父母欲夺而嫁之誓死不许宪之赐以束帛表其节义王志传志字次道天监元年迁丹阳尹为政清静去烦苛京师有寡妇无子姑亡举债以敛葬既葬而无以还之志愍其义以俸钱偿焉傅昭传昭性笃慎子妇尝得家饷牛肉以进昭召其子曰食之则犯法告之则不可取而埋之其居身行己不负暗室类皆如此魏书陆俟传俟子丽丽长子定国定国子昕之字庆始尚显祖女常山公主昕之卒后母卢悼念过哀未几而亡公主奉姑有孝称萧宝夤传宝夤尚南阳长公主有三子皆公主所生少子凯仕至司徒左长史凯妻长孙稚女也轻薄无礼公主数加罪责凯窃衔恨妻复惑说之天平中凯遂遣奴害公主乃轘凯于东市妻枭首家遂殄灭乐部郎胡长命妻张氏传张事姑王氏甚谨太安中京师禁酒张以姑老且患私为酝之为有司所纠王氏诣曹自告曰老病须酒在家私酿王所为也张氏曰姑老抱患张主家事姑不知酿其罪在张主司疑其罪不知所处平原王陆丽以状奏高宗义而赦之北海王详传详字季豫美姿容善举止太和九年封母高太妃妃宋王刘昶女不见答礼宠妾范氏爱等伉俪详又烝于安定王燮妃高氏详母大怒詈之苦切乃杖详背及两脚百余下又杖其妃刘氏数十云新妇大家女门户匹敌何所畏也而不捡校夫婿妇人皆妒独不妒也刘笑而受罚卒无所言北齐书崔暹传暹字季伦太常卿初世宗欲以妹嫁暹而会世宗崩遂寝至是群臣燕于宣光殿贵戚之子多在焉显祖历与之语于坐上亲作书与暹曰贤子达拿甚有才学亡兄女乐安主魏帝外甥内外敬待胜朕诸妹思成大兄宿志乃以主降达拿天保时显祖尝问乐安公主达拿于汝何似答曰甚相敬重惟阿家憎儿显祖召达拿母入内杀之投尸漳水齐灭达拿杀主以复雠河南康舒王孝瑜传孝瑜文襄长子也孝瑜母魏吏部尚书宋弁孙也孝瑜还第为太妃孝瑜妃卢正山女武成胡皇后之内姊也孝瑜薨后宋太妃为卢妃所谮武成杀之
