<!-- { "loadSidebar": true } -->
张伯威传伯威大母黄年九十八得血痢疾频殆继母杨因姑病笃惊而成疾伯威妹嫁崔均其姑王疾妹剔左臂肉作粥以进达旦即愈荆国大长公主传公主下嫁李遵勖旧制选尚者降其父为兄弟行时遵勖父继昌无恙主因继昌生日以舅礼谒之帝闻密以兼衣宝带器币助其为寿魏国大长公主传主下嫁王诜诜母卢寡居主处之近舍日致膳羞卢病自和汤剂以进徐国长公主传主下嫁潘美之曾孙意事姑修妇道潘故大族夫党数千百人宾接皆尽礼无里外言崔氏传氏合淝包繶妻繶枢密副使拯之子早亡惟一稚儿拯夫妇意崔不能守也使左右尝其心崔蓬垢涕泣出堂下见拯曰翁天下名公也妇得齿贱获执澣涤之事幸矣况敢污家乎生为包妇死为包鬼誓无他也其后稚儿亦卒母吕自荆州来诱崔欲嫁其族人日谓曰丧夫守子子死孰守崔曰昔之留也非以子也舅姑故也今舅殁姑老矣将舍而去乎吕怒诅骂曰我宁死此决不独归须尔同往也崔泣曰母远来义不当使母独还然到荆州傥以不义见迫必绝于尺组之下愿以尸还包氏遂偕去母见其誓必死卒还包氏廖氏传氏临江军贡士欧阳希文之妻也绍兴三年春盗起建昌号白毡笠过临江希文与妻共挟其母傅走山中为贼所追廖以身蔽姑使希文负之逃贼执廖氏廖正色叱之贼知不可屈挥刃断其耳与臂廖犹谓贼曰尔辈叛逆至此我即死尔辈亦不久屠戮语绝而仆乡人义而葬之号廖节妇墓荣氏传氏薿女弟也自幼如成人读论语孝经能通大义事父母孝归将作监主簿马元颖建炎二年贼张遇寇仪真荣与其姑及二女走维扬姑素羸荣扶掖不忍舍俄贼至胁之不从贼杀其女胁之益急荣厉声诟骂遂遇害刘生妻欧阳氏传有朱云孙妻刘氏姑病云孙刲股作糜以进而愈姑复病刘亦刲股以进又愈尚书谢谔为赋孝妇诗陈堂前传堂前汉州雒县王氏女节操行义为乡人所敬但呼曰堂前犹私家尊其母也堂前年十八归同郡陈安节岁余夫卒仅有一子舅姑无生事堂前敛泣告曰人之有子在奉亲克家耳今已无可奈何妇愿干蛊如子在日舅姑曰若然吾子不亡矣既葬其夫事亲治家有法舅姑安之谢泌妻侯氏传氏南丰人始笄家贫事姑孝谨盗起焚里舍杀人远近逃避姑疾笃不能去侯号泣姑侧盗逼之侯曰宁死不从盗刃之仆沟中贼退渐苏见一箧在侧发之皆金珠族妇以为己物侯悉归之妇分其一以谢侯辞曰非我有不愿也后夫与姑俱亡子幼父母欲更嫁之侯曰儿以贱妇人得归隐居贤者之门已幸矣忍去而使谢氏无后乎宁贫以养其子虽饿死亦命也谢枋得妻李氏传氏饶州安仁人也色美而慧通女训诸书嫁枋得事舅姑奉祭待宾皆有礼枋得起兵守安仁兵败逃李氏就俘明年徙囚建康或指李言曰明当没入矣李闻之抚二子凄然而泣曰吾岂可嫁二夫耶若幸生还善事吾姑吾不得终养矣是夕解裙带自经狱中死谭氏妇传妇赵吉州永新人至元十四年江南既内附永新复婴城自守天兵破城赵氏抱婴儿随其舅姑同匿邑校中为悍卒所获杀其舅姑执赵欲污之不可临之以刃曰从我则生不从则死赵骂曰吾舅死于汝吾姑又死于汝吾与其不义而生宁从吾舅姑以死耳遂与婴儿同遇害江行杂录太祖之自陈桥还也太夫人杜氏方设斋于定力院闻变王夫人惧杜夫人曰吾儿生平奇异人皆言当极贵何忧也言笑自若是日太祖即位契丹北汉兵皆退闻见前录元符末上皇即位皇太后垂帘同听政有旨复哲宗元佑皇后孟氏位号自瑶华宫入居禁中时有论其不可者曰上于元佑后叔嫂也叔无复嫂之礼程伊川先生谓伯温曰元佑皇后之言固也论者之言亦未为无理伯温曰不然礼曰子甚宜其妻父母不说出子不宜其妻父母曰是善事我子行夫妇之礼焉皇太后于哲宗母也于元佑后姑也母之命姑之命何为不可非上以叔复嫂也伊川喜曰子之言得之矣苏氏家语范文正公之子纯仁娶妇将归或传妇以罗为帷幔者公闻之不悦曰罗绮岂帏幔之物耶吾家素清俭安得乱吾家法敢持至吾家当火于庭齐东野语莆田有杨氏讼其子与妇不孝官为逮问则妇之翁为人殴死杨亦预焉坐狱未竟而值覃霈得不坐然妇仍在杨氏家有司以大辟既已该宥不复问其余小民无知亦安之不以为怪也其后父又讼其子及妇军判官姚□以为虽有雠隙既仍为妇则当尽妇礼欲并科罪陈伯玉振孙时以倅摄郡独谓父子天合夫妇人合人合者恩义有亏则已矣在法合离皆许还合而独于义绝不许者盖谓此类况两下相杀又义绝之尤大者乎初间杨罪既脱合勒其妇休离有司既失之矣若杨妇尽礼于舅姑则为反亲事雠稍有不至则舅姑反得以不孝罪之矣当离不离则是违法在律违律为婚既不成婚即有相犯□同凡人今其妇合比附此条不合收坐时皆服其得法之意焉家世旧事少师厌河北五代兵戈及宰醴泉遂谋居焉徙葬少监于县城之西既显虽赐第居京师囊橐至于御书诰□皆多在醴泉从高祖大评事四评事治生事皆淳俭严整大评事家人未尝见笑惟长孙始生一老妪白曰承旨新妇生男微开颜曰善视之曾祖母崔夫人亦留醴泉与从曾祖母雷氏奉视二叔舅姑晨夕敬畏平居必着长裙烹饪少有失节则不食拱手而起二妇恐惧不敢问所由伺其食美取所余□之然后知所嗜太高祖母杨氏前卒四高祖母李氏主内事性尤严峻二妇昼则拱侍夜复课以女工之事雷氏不堪其劳有间则泣于后庭崔夫人每劝勉之竟得羸疾而终崔夫人怡怡如也叔舅姑遂加爱之后外祖崔驾部过雍见其艰苦之甚属少师取至京师不撒帷帐尽置囊箧云暂往省觐叔舅姑方听其来少师之待兄弟崔夫人之事叔舅姑后世所当法也挥麈后录钱忱伯诚妻瀛国夫人唐氏正肃公介之孙既归钱氏随其姑长公主入谢钦圣向后于禁中时绍圣初也先有戚里妇数人在焉俱从后步过受厘殿同行者皆仰视读厘为离夫人笑于旁曰受禧也盖取宣室受厘之义耳后喜回顾主曰好人家男女终是别盖后亦以自谓也虎荟干道中江西水灾丰城农夫挈其母及妻子就食他所过小溪密语妻曰□贵艰食岂能俱生我襁儿先渡母老不能来可弃之妇不忍掖姑以行足陷泥方取履见白金烂然在水中拾得之语姑曰本为贫徙今幸天赐可归矣登岸望其夫不见儿戏沙上问之云被黑牛衔入林中入林视之流血丹地已为虎食矣厚德录王待制质权知荆南府有媪诉其妇薄于养妇曰舅姑家既穷而归且奉事无不谨质曰姑虽不良独不顾若夫耶取家人衣衣媪又给以廪粟使归养之皆感泣而去金史显宗皇后徒单氏传后父贞尚辽王宗干女梁国公主后性庄重寡言父母尝令总家事细大毕办诸男不及也世宗初即位贞为御史大夫自南京驰见世宗喜谓之曰卿虽废主腹心臣然未尝助彼为虐况卿家法可尚其以卿女为朕子妃及显宗为皇太子大定四年九月备礼亲迎于贞第世宗临宴尽欢而罢世宗尝谓诸王妃公主曰皇太子妃容止合度服饰得中尔等当法效之雷妇师氏传氏夫亡孝养舅姑姑病刲臂肉饲之姑即愈舅姑既殁兄师逵与夫侄规其财产乃伪立媒证致之官欲必嫁之县官不能辨曲直师氏畏逼乃投县署井中死诏有司祭其墓赐谥曰节冯妙真传妙真刑部尚书延登之女也生十有八年适进士张慥兴定五年慥为洛川主簿大元兵破葭州绥德遂入鄜延鄜人震恐檄慥诣平凉督之慥欲偕妙真以往妙真辞曰舅姑老矣虽有叔姒妾能安乎子行妾留奉养十一月洛川破妙真从舅姑匿窟室兵索得之妙真泣与舅姑诀曰妇生不辰不得终执箕义不从辱即携三子赴井死明年春慥发井得尸殡于县之东郭外白氏传白氏苏嗣之之母许州人宋尚书右丞子由五世孙妇也白氏年二十余即寡居尝于宅东北为祭室画两先生像图黄州龙川故事壁间香火严洁躬自洒扫士大夫求瞻拜者往往过其家奠之天兴元年正月庚戌许州被兵嗣之为汴京厢官白拜辞两先生前曰儿子往京师老妇死无恨矣敢以告即自缢于室侧元史裕宗皇后传徽仁裕圣皇后伯蓝也怯赤一名阔阔真弘吉剌氏生顺宗成宗先是世祖出田猎道渴至一帐房见一女子缉驼茸世祖从觅马湩女子曰马湩有之但我父母诸兄皆不在我女子难以与汝世祖欲去之女子又曰我独居此汝自来自去于理不宜我父母即归姑待之须臾果归出马湩饮世祖世祖既去叹息曰得此等女子为人家妇岂不美耶后与诸臣谋择太子妃世祖俱不允有一老臣尝知向者之言知其未许嫁言于世祖世祖大喜纳为太子妃后性孝谨善事中宫世祖每称之为贤德媳妇侍昭睿顺圣皇后不离左右至混厕所用纸亦以面擦令柔□以进一日裕宗有病世祖往视之见□上设织金卧褥世祖愠而语之曰我尝以汝为贤何乃若此耶后跪答曰常时不曾敢用今为太子病恐有湿气因用之即时彻去只鲁花真蒙古氏传氏年二十六夫忽都病卒誓不再醮孝养舅姑逾一十五年舅姑殁尘衣垢面庐于墓终身至元间旌之其后又有翼城宋仲荣妻梁氏舅殁负土为坟怀孟何氏大名赵氏并以夫殁守志养舅姑以寿终亲负土筑其坟高三丈余郎氏传郎氏宋进士朱甲妾也甲殁郎氏家居养姑甚谨姑尝病郎祷天刲股肉进啖而愈后姑丧以哀闻大德十一年旌美之又有东平郑氏大宁杜氏安西杨氏并少寡守志割体肉疗姑病宋谦妻赵氏传赵氏大都人兵破大都赵氏子妇温氏高氏孙妇高氏徐氏皆有姿色合谋曰兵且至矣我等岂可辱身以苟全哉赵即自经死诸妇四人诸孙男女六人众妾三人皆赴井死焦氏传焦氏泾阳袁天佑妻也天佑祖父始皆从军役祖母杨氏母焦氏并家居守志至元二十三年天佑复从征死甘州妻焦氏年少宗族欲改嫁之焦氏哭且言曰袁氏不幸三世早寡自祖姑以来皆守节义岂可至吾而遽废乎吾生为袁氏妇死则葬袁氏土尔终不能改容事他人也众不敢复言周氏泽州人嫁为安西张兴祖妻年二十四兴祖殁舅姑欲使再适周氏弗从曰妾家祖父皆早世妾祖母妾母并以贞操闻妾或中道易节是忘故夫而辱先人也夫忘故夫不义辱先人不孝不孝不义妾不为也遂居嫠三十年奉舅姑生事死葬无违礼赵孝妇传孝妇德安应城人早寡事姑孝家贫佣织于人得美食必持归奉姑自啖粗粝不厌尝念姑老一旦有不讳无由得棺乃以次子鬻富家得钱百缗买杉木治之棺成置于家南邻失火时南风烈甚火势及孝妇家孝妇亟扶姑出避而棺重不可移乃抚棺大哭曰吾为姑卖儿得棺无能为我救之者苦莫大焉言毕风转而北孝妇家得不焚人以为孝感所致任仲文妻林氏传林氏宁海人家甚贫年二十八而寡姑患风疾不良于行林氏旦暮扶侍惟谨赵毓传毓次兄选殁嫂王氏毓母以其少许归改嫁王氏曰妇无再嫁之义愿终事姑毓妹赘王佑佑亡妹念佑母无子乞归朱氏养之张讷妻刘氏传刘氏蓝田人讷为监察御史早卒刘守志不二河东受兵刘氏二子衡衍俱以事出外度不能自脱遂与二妇孙氏姚氏决死尽发赀囊分给家人妇姑同缢焉有华氏者大同张思孝妻为貊高兵所执以不受辱见杀其妇刘氏僵压姑尸大骂不已兵并杀之后家人殓其尸妇姑之手犹相持不舍汤辉妻张氏传张氏处州龙泉人会兵乱其家财先已移入山寨夫与姑共守之舅以疾未行张归任药膳且以舆自随既而贼至即命以舆载其舅而已遇贼贼以刀胁之曰从我则生否则死张掠发整衣请受刃贼未忍杀张惧污即夺其刃自剚死年二十七陶宗媛传宗媛台州人儒士杜思□妻也归杜四载而夫亡矢志守节台州被兵宗媛方居姑丧忍死护柩为游军所执迫胁之宗媛曰我若畏死岂留此耶任汝杀我以从姑于地下尔遂遇害观音奴妻传大都被兵时张栋妻王氏语家人曰吾为状元妻义不可辱赴井死其姑哭之恸亦赴井死俞士渊妻童氏传童氏严州人姑性严待之寡恩童氏柔顺以事之无少拂其意者至正十三年贼陷威平官军复之已乃纵兵剽掠至士渊家童氏以身蔽姑众欲污之童氏大骂不屈死焦士廉妻王氏传王氏博兴人养姑至孝
