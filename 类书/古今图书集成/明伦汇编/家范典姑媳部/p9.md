<!-- { "loadSidebar": true } -->
　姑媳部杂录
礼记三月而庙见称来妇也择日而祭于祢成妇之义也左传晏子曰姑慈而从妇听而婉礼之善物也庄子室庑空虚则妇姑勃蹊贾谊治安策秦人抱哺其子与公并倨妇姑不相悦则反唇而相稽前汉书广川王越传去幸姬陶望卿为昭信谮去为望卿作歌曰背尊章嫖以忽注
师古曰尊章犹言舅
姑也今关中俗妇呼舅姑为锺锺者章声之转也颜氏家训世有痴人不识仁义不知富贵并由天命为子娶妇恨其生资不足倚作舅姑之尊□虺其性毒口加诬不识忌讳骂辱妇之父母却云教以妇道不孝己身不顾他恨怛怜己之子女不爱己之儿妇如此之人阴纪其过鬼夺其算慎不可与为邻仍不可与为援宜远之哉古者子妇供事舅姑旦夕在侧与男女无异
妇人之性率宠子婿而虐儿妇宠婿则兄弟之怨生焉虐妇则姊妹之谗行焉然则女之行留皆得罪于其家者母实为之至有谚云落索阿姑餐此其相报也家之常弊可不诫哉婚姻素对靖侯成规近世嫁娶遂有卖女纳财买妇输绢比量父祖计校锱铢责多还少市井无异或猥婿在门或傲妇擅室贪荣求利反招羞耻可不慎欤唐书宣宗女万寿公主传公主下嫁郑颢主帝所爱前此下诏先王制礼贵贱共之万寿公主奉舅姑宜从士人法东坡史评晋武帝欲为太子娶妇曰贾氏女有五不可青黑短妒而无子竟为群臣所谀娶之卒以亡晋妇人黑白美恶人人知之而爱其子欲为娶好妇且使多子者人人同也然至惑于众口则颠倒错缪如此俚语有曰证龟成□此未足怪也以此观之当谓证龟成蛇小人之移人也使龟蛇易位而况邪正之在其心利害之在岁月后者耶厚德录曹彬侍中为人仁爱多恕平数国未尝妄斩人尝知徐州有小吏犯罪既立案逾年然后杖之人皆不晓其旨彬曰吾闻此人新娶妇若杖之彼其舅姑必以此妇为不利而恶之朝夕笞骂使不能自存吾缓其事而法亦不可赦也其用志如此刘冯事始古者妇始见舅姑持香缨以拜五色采为之隋牛弘议以素绢八尺中擗名曰帛拜以代香缨　姑媳部外编
