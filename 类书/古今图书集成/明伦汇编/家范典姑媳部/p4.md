<!-- { "loadSidebar": true } -->
唐书高祖皇后窦氏传后归于帝始元贞太后羸老有疾而性素严诸姒娣皆畏莫敢侍后事之独怡谨尽孝或淹月不释衣履太宗皇后长孙氏传后父晟晟兄炽为周通道馆学士尝闻太穆劝抚突厥女心志之每语晟曰此明睿人必有奇子不可以不图□故晟以女太宗睿宗皇后刘氏传后祖德威仪凤中帝在藩纳为孺人俄为妃生宁王寿昌代国二公主帝即位为皇后会帝降号皇嗣复为妃长寿二年为户婢诬与窦德妃挟蛊道祝诅武后并杀之宫中葬秘莫知景云元年追谥肃明皇后睿宗皇后窦氏传后婉淑尤循礼则帝为相王纳为孺人即位进德妃生元宗及金仙玉真二公主与肃明同追谥并招魂葬东都之南肃明曰惠陵后曰靖陵立别庙曰仪坤以享云李大亮传大亮族孙迥秀字茂之母少贱妻尝詈媵婢母闻不乐迥秀即出其妻或问之答曰娶妇要欲事姑苟违颜色何可留太宗女襄城公主传公主下嫁萧铣性孝睦动循矩法帝□诸公主视为师式有司告营别第辞曰妇事舅姑如父母异宫则定省阙止葺故第门列双戟而已肃宗女和政公主传公主下嫁柳潭安禄山陷京师宁国公主方嫠居主弃三子夺潭马以载宁国身与潭步日百里潭躬水薪主躬爨以奉宁国顺宗女汉阳公主传公主名畅下嫁郭鏦尝诲诸女曰先姑有言吾与若皆帝子骄盈贵侈可戒不可恃宪宗女庄淑公主传公主下嫁杜悰事舅姑以礼闻姑寝疾主不解衣药糜不尝不进王珪传珪子敬直尚南平公主是时诸主下嫁以帝女贵未尝行见舅姑礼珪曰主上循法度吾当受公主谒见岂为身荣将以成国家之美于是与夫人坐堂上主执笄盥馈乃退其后公主降有舅姑者备妇礼本于珪柳公绰传公绰为刑部尚书京兆狱有姑鞭妇至死者府欲杀之公绰曰尊殴卑非斗也且子在以妻而戮其母不顺遂减论昭国里崔山南管子孙之盛仕族罕比山南曾祖母长孙夫人年高无齿祖母唐夫人事姑孝每旦栉縰笄拜阶下升堂乳姑长孙不粒食者数年一日病言无以报吾妇冀子孙皆得如妇孝然则崔之门安得不大乎楚王灵龟妃上官传上官者下邽士族也灵龟出继哀王后而舅姑在妃朝夕侍奉谨甚凡珍味非经献不先尝郑义宗妻卢传卢范阳士族也涉书史事舅姑恭顺夜有盗持兵劫其家人皆窜匿惟姑不能去卢冒刃立姑侧为贼捽捶几死贼去人问何为不惧答曰人所以异鸟兽者以其有仁义也今邻里急难尚相赴况姑可委弃耶若百有一危我不得独生姑曰岁寒然后知松柏后雕吾乃今见妇之心隋唐嘉话裴知古自中宗武后朝以知音直太常尝观人迎妇闻妇佩玉声曰此妇不利姑是日姑有疾竟死云其知音皆此类也传载燕文贞公张说其女嫁卢氏尝为舅求官候父朝下而问焉父不诺但指搘□龟而示之女拜而归室告其夫曰舅得詹事矣五代史周世宗家人传世宗宣仁皇后符氏初适李守贞子崇训守贞事汉为河中节度使已挟异志有术者善听人声以知吉凶守贞出其家人使听之术者闻后声惊曰此天下之母也守贞益自负曰吾妇犹为天下母吾取天下复何疑哉于是决反辍耕录冯道与赵凤同在中书凤有女适道仲子以饮食不中为道夫人遣骂赵氏婢长号知院者来诉凡数百言道都不答及去但云传语亲家翁今日好雪宋史神宗向皇后传后敏中曾孙也神宗即位立为皇后帝不豫后赞宣仁定建储之议哲宗立尊为皇太后宣仁命葺庆寿故宫以居后后辞曰安有姑居西而妇处东渎上下之分不敢徙遂以庆寿后殿为隆佑宫居之陈执中传执中子世儒官至国子博士妻李与群婢杀世儒所生母世儒与谋皆弃市刘宰传宰调真州司法有姑诉妇不养者二召二妇并姑置一室或饷其妇而不及姑徐伺之一妇每以己馔馈姑姑犹呵之其一反之如是累日遂得其情程迥传迥知隆兴府进贤县境内有妇人佣身纺绩舂簸以养其姑姑感妇孝每受食则以手加额仰天而祝之包恢传恢字宏父知隆兴府兼江西转运有姑死者假子妇棺以敛家贫不能偿妇诉于恢恢怒买一棺绐其妇卧棺中以试就掩而葬之郝戭传戭妻聂事舅姑以孝义着
