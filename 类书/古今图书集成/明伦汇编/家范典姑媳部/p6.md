<!-- { "loadSidebar": true } -->
明外史储福传福洪武中戍卒燕兵起不食死妻范与其母营地葬之范时年二十居贫奉姑甚谨每哭其夫则走山谷中大号不欲姑闻之也有官闻其美而欲娶之已知其节孝状乃止一日范澣衣涧边见草生如席草因取织席鬻以养姑年七十余卒营葬庐于墓旁刘氏传刘新乐韩太初妻太初元时为知印洪武初例徙和州挈家行刘事姑谨姑道病刺血和药以进再病再愈之抵和州太初卒刘种蔬给姑食越二年姑患风疾不能起昼夜奉汤药驱蚊蝇不离侧姑体腐蛆生席间为啮蛆蛆不复生及姑疾笃刲肉食之少苏逾月而卒殡之舍侧欲还葬舅冢哀号五载不能得太祖闻之遣中使赐衣一袭钞二十锭命有司还其丧旌门闾复其徭役同时甄氏栾城李大妻事姑至孝姑寿九十一而卒甄庐墓三年旦暮悲号亦被旌杨泰奴传有仪真周祥妻张氏者姑病不起计无所出偶一方士过其门问以姑病曰人肝可疗张割左□下得膜如絮以手探之没腕取肝二寸许无少痛作羹以进姑病遂瘳临武李孝妇传李孝妇名中姑适江西桂廷凰姑邓患痰疾将不起妇陨泣忧悼闻有言乳肉可疗者心识之一日煮药爇香祷神因自割一乳昏仆于地气已绝廷凰呼药不至出视见流血满地大惊呼救倾骇城市邑长佐皆诣其庐命亟治俄有僧踵门曰以室中蕲艾傅之即愈如其言果苏比求僧不复见矣乃取乳和药奉姑姑竟获全成祖仁孝皇后徐氏传后中山王达长女也幼贞静好读书称女诸生太祖闻后贤淑一日召达谓曰朕与卿布衣交也古君臣相契者率为婚姻卿有令女其以朕子棣配焉隹儿佳妇足慰我两翁达顿首谢洪武九年册为燕王妃从王之国居孝慈高皇后丧三年蔬食如礼仁宗诚孝皇后张氏传后父兵马副指挥麟后始为太子妃操妇道至谨雅得成祖及仁孝皇后欢而仁宗为太子颇被汉赵二王间体肥硕复不习骑射成祖恚至减太子宫膳濒易者数矣卒以后故得不废宣宗恭让皇后胡氏传后名善祥济宁人父荣后善病时孙贵妃有宠后未有子帝令后上表辞位乃废后退居长安宫而册贵妃为后张太后悯后贤时召居清宁宫内廷朝宴命居孙后上正统七年十月太皇太后崩后痛哭不已踰年亦卒神宗孝端皇后王氏传后余姚人事孝定太后得其欢心正位中宫者四十年以慈孝称庆成王济炫传辅国将军奇添早卒夫人王氏守节奉姑六十余年世宗时以节孝旌唐俨传俨全州诸生也游学于外嫡母寝疾俨妻邓氏年十八奋曰吾妇人安知汤药于是割胁肉以进姑疾愈俨闻母疾驰归则无恙久矣拜其妻曰此吾分也当急召我何自苦如此妻曰子事父妇事姑一也方危急时召子何及且事必待子安用妇为俨益叹异徐宗实传宗实奉命出使两淮海州女子年十六许嫁而夫亡归夫家持服养其姑姑死既葬自誓不更嫁采访使上其事礼部又谓年未五十不在旌例宗实复言随事取中斯为合义不宜但拘牵文法也此女既能哭夫筮嫁之初又能剪发葬姑于后虽剜目截耳无以复加自应与立志卓异者同科诏如宗实言朱之冯传之冯字乐三大兴人分巡青州表入都寄家属于济南明年正月济南破妻冯氏匿姑及子于他所而己从容投井死姑李氏闻之亦绝粒死之冯扶柩还构庐墓侧晨昏伏泣三年如一日钱瑛传瑛字可大吉水人时值大乱奉母避难历五六年最后遇贼母被执而妻张氏从伏莽中窥见即趋出谓贼曰姑老矣请释而缚我贼见其年少从之既就缚掷袖中□与姑诀曰妇无用此矣且行且睨姑稍远即骂贼不肯行贼持之急骂益厉贼怒攒刃刺杀之吴县王妙凤传妙凤适吴奎姑有淫行正统中奎商于外妙凤独与姑居一日姑与所私饮并欲污之百计不可得姑命妙凤取酒挈瓶不进频促之不得已而入姑所私戏紾其臂妙凤愤拔刀斫臂不殊再斫乃绝父母欲讼之官妙凤曰死则死耳岂有妇讼姑理耶逾旬卒里人白于县县令有所私不问孙氏传孙慈溪人归定海黄谊招生子湑未几夫卒孙以死自誓延师教子长求兄女为配甫三年生二子湑亦卒时田赋多令民自输姑妇相率携子仆输赋南畿诉尚书蹇义言潮为患十年九荒乞筑海塘以障民居义诘曰如此孤苦何为不嫁对曰饿死事极小失节事极大义嗟叹久之次日即为奏请遣官与有司相度成之起自龙山迄于观海永免潮患慈人庙祀孙至今马氏传马吴县余布妻归五年而夫死无子家酷贫姑欲夺其志有田二亩半得粟不以与妇马不为动姑潜纳他人聘一夕鼓吹临门趣治妆马入卧室自经死几上食器糠籺尚存张能信妻刘氏传刘氏太仆卿宪宠女工部尚书九德妇也性至孝姑病十年奉侍汤药不离侧及病剧举刀刲臂臂已伤侍婢惊持之而号舅闻嘱医言此病不宜近腥腻力止之逾日竟刲肉煮糜以进则姑已不能食乃大悔恨曰医绐我使姑未鉴我心复刲肉寸许恸哭奠于箦前将阖棺取所奠置棺中曰妇不获复事我姑以此肉伴姑侧犹身事姑也乡人莫不称其孝倪氏传倪氏兴化陆鳌妻性纯孝舅早世悯姑老朝夕侍寝处与夫睽异者十五年姑鼻患疽垂毙躬为吮治不愈乃夜焚香告天割左臂肉以进姑啖之愈远近称孝妇吴氏传吴氏无为周凝贞妻凝贞卒妇年二十四家滨江田庐没于水妇毁容誓死不更适佣女工以奉孀姑姑老卧病齿毁弗能食妇绝其儿乳以乳姑冬月卧拥姑背以暖之宛转□席者三年姑卒哀毁骨立年七十五终倪节妇传妇定海人适鄞诸生陈襄襄早卒妇年三十无子家贫力女红养姑人有慕其姿者遣媒白姑妇前沸汤自渍其面左目爆出又以烟煤涂伤处遂成狞恶状媒过之惊走不敢复以聘告历二十年姑寿七十余卒妇哀恸不食死洪氏传洪氏怀宁章崇雅妻崇雅早卒洪守志十年姑许氏疾不能起洪剜乳肉为羹而饮之获愈余肉投池中不令人知数日后群鸭自水中衔出鸣噪回翔小童获以告姑姑起视之乳血犹淋漓也杨氏传氏桐城吴仲湛妻仲湛卒家贫舅欲更嫁之杨曰即饿死必与舅姑俱舅不能夺数年家益贫舅谋于其父母将以偿债杨仰天呼曰以吾口累舅姑不孝无所助于贫不仁失节则不义吾有死而已因咽发而死王氏传氏慈溪人聘于陈而夫佳病其父母娶妇以慰之及门即入侍汤药未几佳卒王年甫十七矢志不嫁姑张氏责以未成礼而守为无名妇曰既入陈氏之门经事君子何谓无名姑乃使人邀其二弟从容讽之妇不答截发毁容姑终欲强之窘辱万端二小姑凌之若婢稍不顺即爪其面姑闻复加棰楚妇口不出怨言曰不逼嫁为婢亦甘也每夕寝处小姑□下受卑湿遂得伛疾私自幸曰我知免矣鞠从子梅为嗣教之业文成化初领乡荐卒昌其家凌节妇传妇慈溪张维妻弘治中维举于乡而卒妇年二十五有子四岁亦卒因归省其兄讽之改图妇不悦痛哭啮唇噀血洒地遂终身不归宁舅姑慰之曰不幸绝嗣日计无赖吾二人景逼矣尔年尚远何以为活妇曰耻辱事重饿死甘之乃出簪珥为舅纳妾果得子喜曰张氏不绝亡夫墓门且有寒食矣后舅病疯姑双目瞽妇纺绩供养二十年不衰唐贵梅传贵梅贵池人适同里朱姓夫贫且弱姑悍而淫尝与徽富商私久之商复至见贵梅悦之密以金帛贿其姑诲妇淫者百端勿听迫之勿听加棰楚继炮烙终不听乃以不孝讼于官通判毛玉受商赂拷之几死者数矣商冀其改节复令姑保出之亲党咸劝首实妇曰若尔妾之名幸全如陷姑于恶何乃夜易礼服自经后园梅树下及旦姑不知起将挞之至园中乃知其死尸悬树三日颜如生每岁梅花发常见妇往来其下锺氏传锺桐城陶镛妻镛以罪被遣卒于外锺年二十五子继甫在抱负镛骨四千余里归葬乃断发杜门年八十二以节终继亦早卒妻方氏年二十七子亮甫二岁其兄怜之微叩其意方以死誓景泰中亮举乡试业于太学卒妻王氏年二十八妾吴氏二十二皆无子扶榇归葬贫不能支所亲劝之嫁两人哭曰而不知吾之为节妇妇乎为节妇妇而不克终即不愧他人独不愧吾祖姑及我姑乎乃共以纺绩自给越二十六年县令陈勉以闻诏旌三代人称之曰四节里贞女王氏传王氏昆山人太仆卿宇之孙诸生述之女字侍郎顾章志孙同吉未几同吉卒女即去饰衣白布澣衣至父母前不言亦不泣若促驾行者父母有难色念女至性不可夺使妪告其翁绍芾姑李氏翁姑埽庭内待之女既至拜柩而不哭敛容见翁姑有终焉之意姑含泪谓之曰儿不幸早亡奈何累新妇女闻姑称新妇泪下交于颐遂留执妇道不去早晚跪奠柩前视姑眠食外辄自屏一室虽至戚遣女奴候视一皆谢绝曰吾义不见门以外人后姑病女左右服勤十昼夜不休一日姑病剧女入候□前出视药往来再三卒卒似有所为群婢窥之而莫得其迹姑既进药则睡觉而病立间呼女曰向饮我者何药乃速愈如是欲执其手劳之女缩手有难进之色姑怪起视已断一指煮药中矣群婢惊而前曰吾等固疑姊有异果然耶姑叹曰吾以天夺吾子常忧老无所倚今妇不惜支体以疗吾疾岂不胜有子耶为流涕久之人皆称贞孝女云颜氏传颜氏长乐人诸生黄应运妻城陷兵至其家欲杀应运生母詹氏颜泣诉愿身代之及颜方受刃妾曾又奔号曰此我主母无所出愿杀我以全其命卒感其义两释之乐平胡氏传氏名贵贞生时父母欲不举其邻曾媪救之归与子天福同乳欲俟其长而配焉天福年十八父母继亡家甚落贵贞父将夺以姻富家女曰我鞠于曾妇于曾分姑媳恩母子可以饥寒弃之耶乃依从姑以居荜舍单浅外人未尝识其面其兄乘天福未婚曳以归出视求聘者金宝笄饰女知不免潜入房缢死张贞妇传妇嘉定人嘉靖时人也嫁汪客之子其姑多与人私客嗜酒日昏醉妇嫁之日诸恶少皆集其室治果殽为宴姑令妇出拜妇不肯后稍稍见姑所为问其夫此辈何人夫曰是吾父好友妇曰好友作何事若长大听母如此不愧死耶一日姑与恶少同浴呼妇提汤妇见男子惊走遂归母家哭数日久之姑佯为好言谢妇妇至则百端辱之有恶少胡岩者最桀黠群党皆听其指使大言众中曰汪妪且老吾等不过利其财耳新妇大佳吾已寝处其姑其妇宁能走上天乎于是与姑谋遣其子入县为卒而岩等日夕纵饮一日呼妇共坐不应岩从后攫其梳妇詈且泣还之妇折梳掷地姑以己梳与之又折其梳遂罢去顷之岩与姑浴浴竟姑曰今日与妇宿岩入犯妇妇大呼杀人以杵击岩岩怒走出妇自投于地哭终夜不绝明日气息仅属岩与姑恐事泄絷诸□足守之明日召诸恶少酣饮二鼓共缚妇槌斧交下妇痛苦宛转曰何不以利刃刺我一人乃前刺其颈一人刺其胁又椓其阴举尸欲焚之尸重不可举乃火其室邻居救火者蹋门入见吓然死人惊报于官时嘉靖二十三年也官逮小女奴及诸恶少鞫之具得其实当姑与岩主使律诸恶少以次受刑邑故有烈妇祠妇未死前三日祠旁人闻空中鼓乐声火炎炎从祠柱中出人以为贞妇死事之征云妇死时年十九叶氏传氏定海人许聘慈溪翁姓而父母俱殁遂育于翁年十四翁资产日落且失其姑舅待之如奴劳肄万状略无怨色舅以子幼欲鬻之罗姓者叶恚曰我非货也何辗转贸易为日哽咽垂涕既知不可免伪为喜色舅遂宽之夜月上绐诸姒曰月色甚佳盍少夷犹乎趋门外良久诸姒并劝曰夜既半矣盍就寝遂入及晨觅之则氏已浮尸于河矣起之色如生衣服上下联结甚固庆云贾氏传氏诸生陈俞妻正德六年兵变值舅病终家人挽之避痛哭曰舅尚未敛妇何惜一死身服斩衰不解兵至纵火迫之出骂不绝口刃及身无完肤与舅尸同烬年二十五宛平王氏传王氏刘应龙妻年十六于归家贫以女红养公姑应龙父子相继亡王事姑抚子阅二十年贼陷都城泣拜其姑曰留长孙奉事祖母妇死已决遂携幼子投井刘氏传刘氏怀宁人诸生韩鼎引妻事舅姑以孝闻福王时城溃舅姑双柩殡于堂家人尽散刘独守不去贼疑棺内有所藏欲剖视刘抱棺号哭贼恻然释之宗引芳妻江氏传江氏鲁山人崇祯十五年流贼之乱与长男进士麟祥妻袁氏率孙女孙妇九人登楼命俱悬于梁视其已死乃引刀自刎金一龙妻黄氏传黄氏余姚人一龙早殁黄截指自誓立从子为嗣与姑相依崇祯十五年熊氏子欲娶之母党利其财绐令还家间道送于熊黄知势不可挽愿搜括所有以偿聘金不听相持至夜深引刀自刎未殒其姑闻之急趋视黄曰妇所以未即死者欲姑一面耳今复何求遂剜喉以绝和州万氏传万氏儒士姚守中妻泉州知府庆女孙也生六子皆有室崇祯八年流贼陷其城恸哭孀姑前命诸妇曰我等女子也誓必为夫死节投于塘诸妇女孙相随死者十数人求其尸共聚塘坳无一相离者烈妇石氏传石氏甘州卫人南阳府同知郑完我母完我既之官妻王氏奉姑家居崇祯十六年贼围甘州石预戒家人积薪室中及城陷携王及一孙女纵火自焚死寇退出尸灰烬间姑媳牵挽不释手谈苑李昭遘修撰自河中移知晋州云母夫人年八十矣事姑二十年唯梳发髻姑亡始戴冠今士大夫家子妇三日已冠而与姑宴饮矣
