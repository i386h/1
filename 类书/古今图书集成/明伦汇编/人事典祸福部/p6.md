<!-- { "loadSidebar": true } -->
宋史南唐世家潘佑传佑南唐散骑常侍处常之子少介僻杜门读书不交人事及长善属文尤长于论议陈乔韩熙载徐铉等共荐于景为秘书省正字直崇文馆煜袭位迁虞部员外郎史馆修撰未几知制诰为内史舍人有李平者本嵩山道士杨讷依河中帅李守贞汉干佑中守贞反遣讷与舒元乞师江南守贞败讷遂易姓名江南以为员外郎迁卫尉少卿蕲州刺史户部侍郎平好神仙修养之事动作妖妄自言常与神接佑亦好神仙遂相善二家皆置净室图神像常被发裸袒处室中家人亦不得至佑尝建议复井田及依周礼置牛籍荐平判司农寺以督之事行百姓大挠未几而罢佑自以为众所排因愤怒历诋大臣与握兵者两为朋比将谋反叛又言国将亡非己为相不可救江南政事多在尚书省因荐平知省事又荐星官杨熙澄为枢密使小校侯英典禁兵煜不纳佑益忿抗疏请诛宰相汤悦等数十人煜手书教戒之佑不复朝谒乃于家上书曰臣闻三军可夺帅也匹夫不可夺志也近者连上表章指陈奸恶何面目以见士人乎遂自缢死皇甫继勋传继勋江州节度使晖之子幼以父荫为军校父死难于滁州累迁将军池饶二州刺史勤于吏事入为诸军都虞候迁神卫统军都指挥使诸老将相次皆死而继勋尚少遂为大将赀产优赡营第舍车服蓄妓乐洁饮食极游宴之好及宋师至诸军多败衄继勋欲煜之速降每众中流言颇道国中蹙弱侄绍杰亦以继勋故为巡检常令绍杰入见煜陈归命之计会有风雹继勋又密陈灭亡之兆偏裨或有募勇士欲夜出营邀宋师者辄鞭而拘之又因请出煜亲兵千余守阙城为宋师所掩一日煜躬自巡城见宋师列栅城外旌旗遍野始惊惧知为左右所蔽及巡城还继勋从至宫煜乃责其流言惑众及不用命之状收付大理始出军士悉集脔割其肉顷刻都尽绍杰亦被诛煜皆赦其妻子外戚传王继勋彰德节度饶之子孝明皇后同母弟也生时其母见一人赤发状貌怪异入室中遂生继勋及长美风仪性凶率无赖以后故为内殿供奉官都知溪州刺史建隆二年加领恩州团练使又改龙捷右厢都指挥使寻领永州防御使四年收复湖南改领彭州防御使是秋将讨西蜀命继勋戒期将大阅继勋素与大校马仁瑀不协阴勒部下市白梃将以相图太祖知之为出仁瑀密州俄迁保宁军节度观察留后领虎捷左右厢都虞候权侍卫步军司事继勋所为多不法会新募兵千余隶雄武将遣出征多无妻室太祖谓继勋曰此必有愿为婚者不须备聘财但酒炙可也继勋不能谕上旨纵令掠人子女京城为之纷扰上闻大惊遣捕斩百余人人情始定时后已薨上追念后故不之罪也干德四年继勋复为部曲所讼诏中书鞫之解兵柄为彰国军留后奉朝请继勋自以失职常怏怏专以脔割奴婢为乐前后多被害一日天雨墙坏群婢突出守国门诉冤上大骇命中使就诘之尽得继勋所为不法事诏削夺官爵勒归私第仍令甲士守之俄又配流登州未至改右监门率府副率开宝三年命分司西京继勋残暴愈甚强市民家子女备给使小不如意即杀食之而棺其骨弃野外女侩及鬻棺者出入其门不绝洛民苦之而不敢告太宗在藩邸颇闻其事及即位人有诉者命户部员外郎知杂事雷德骧乘传往鞫之继勋具伏自开宝六年四月至太平兴国二年二月手所杀婢百余人乃斩继勋洛阳市及为强市子女者女侩八人男子三人长寿寺僧广惠常与继勋同食人肉令折其胫而斩之洛民称快其后家寓西洛颍阳孙唯德不肖不能自立丐食以给真宗闻而悯之授唯德汝州司事参军厚德录曹彬侍中攻金陵垂克忽称疾不视事诸将皆来问疾彬曰余之病非药石所愈惟诸公共发诚心自誓以不妄杀一人则自愈矣诸将许诺共焚香为誓明日称愈及克金陵城中皆安堵如故曹翰克江州忿其久不下屠戮无遗彬之子孙贵盛至今不绝翰卒未三十年子孙有乞丐者矣清波杂志曹武惠彬下江南副帅欲屠城曹力止之曰此已降不可杀曹后梦一神人告之曰汝能全江南一城人帝命赐汝城中人为汝子孙故其后繁盛今虽湮微犹应出两府曹泳景游尝语此两府其自期耶辉家远祖国初知江州属曹翰屠城之初遗骸遍野乃对庐山作万人冢仍自为记德既及于枯骨或谓后嗣当有阴报有相先墓者言亦当出神仙高叔祖讳恪字执礼弟四十五治易甚精早魁乡荐一旦舍去传道于徐神翁自称赤局先生灵异不可具述乡人敬之但曰周先生家绘其像神翁书赞云周四十五衣破不补土木形骸神气可取宣和诏不起锡守静处士之号群从记其事迹甚详兹不具载卤犯淮甸亦知守静名不犯其室建炎末尸解去其隶仲大亦得道有一皮箧无底取钱常不竭后随先生羽化渑水燕谈录曹冀王彬前后帅师征讨诸国凡降四国主江南西川广南湖南也未尝杀一无辜功名显着为诸将之首诸子贤令玮琮璨继领旄钺陶弼观王画像有诗曰搜兵四解降王缚教子三登上将台其后少子□追封王爵实生光宪太后辅佐仁宗母仪天下累朝圣功仁德天下怀慕以至济阴生享王爵子孙昌炽世世无比非元功阴德享报深厚何以及此虽汉之马郭迨无以过此呜呼盛哉闻见前录王晋公佑事太祖为知制诰太祖遣使魏州以便宜付之告之曰使还与卿王溥官职时溥为相也盖魏州节度使符彦卿太宗夫人之父有飞语闻于上佑往别太宗于晋邸太宗却左右欲与之言佑径趋出佑至魏得彦卿家僮二人挟势恣横以便宜决配而已及还朝太祖问曰汝敢保符彦卿无异意乎佑曰臣与符彦卿家各百口愿以臣之家保符彦卿之家又曰五代之君多因猜忌杀无辜故享国不长愿陛下以为戒帝怒其语直贬护国军行军司马叶州安置七年不召太宗即位谓辅臣曰王佑文章之外别有清节朕所自知以兵部侍郎召不及见而薨初佑笑曰某不做儿子二郎必做二郎者文正公旦也佑知其必贵手植三槐于庭曰吾子孙必有为三公者已而果然天下谓之三槐王氏善诱文尚书张咏守成都尝夜梦诣紫府真君继请到西门黄承事真君降阶接之其礼甚恭揖张尚书坐承事之下梦觉莫知所谓明日问左右西门有黄承事否左右云有亟命召之戒令具常服来既至果如梦中所见者即以所梦告之问平生有何阴德真君礼遇如此又坐吾上再三叩之下获已承事云别无他长惟每岁收成之时随意出钱收籴米粮候至来年新陈未接之际粜与细民价例不增升斗如故尚书叹曰此宜居我之上也使两吏掖之而拜世传紫府真君主天下神仙籍如张尚书黄承事亦皆在籍中而黄承事又居其上其子孙青紫不绝非赈济阴德之大者所致然耶黄承事讳兼济宋史周审玉传审玉淳化中知贝州有骁捷卒戍州者三十七人同谋杀审玉劫库兵而叛推虞候赵咸雍为首审玉觉之与转运使王嗣宗率兵悉擒其党斩十五级磔咸雍于市先是咸雍父鏻晋天福中尝诱契丹屠城至是五十年而其子戮于都市旧老犹记其事咸异之闻见后录太宗以柴禹锡赵镕皆晋邸故史颇亲任之后禹锡镕告秦王廷美阴谋事连宰相卢多逊赵普与多逊有积怨上章乞备枢轴以纠奸变廷美谪房州多逊谪崖州擢禹锡枢密副使镕知枢密院禹锡镕益散遣吏卒于国门内外侦事吏卒有醉酒与鬻书人韩玉斗殴不胜者又诬玉有指斥语禹锡镕以闻玉伏法太宗寻知其冤遂□禹锡镕不复信用镕未几皆罢廷美以太平兴国七年五月迁房陵九年正月卒前诏以是年十一月有事于泰山五月迅雷中烈火作焚干元文明二殿罢封泰山柴禹锡病狂赵普亦被重疾委吏甄潜祷于终南上清宫天神降语云普坐冤累耳廷美自真宗咸平二年方自房陵归葬汝州梁县新丰乡前已追复涪王谥曰悼仁宗即位赠太师尚书令清波杂志唐路岩为相密奏应臣下有罪赐死皆令使者剔取结喉三寸以进验其实至是赐岩死乃自罹其酷行刑之处乃扬收死所盖收为岩所陷者本朝卢公多逊贬朱崖李符知开封府言于赵韩王曰朱崖虽在海外而水土无他恶贬者多生全春州在内地而近至者必毙望追改前命亦外示宽贷乃置于必死之地赵颔之月余符坐事贬宣州行军司马上怒未已令再贬岭外赵具述其事即以符知春州到郡月余而卒天道好还其速如是史传所载似此不一姑举二者以为世戒乐善录卢多逊亦任智数与韩王少睚□及得志即极口倾之既而自取朱崖之行家籍于官未败数夕前其祖茔松槚忽为雷霆焚击殆尽玉照新志明清家昔有卢载范阳家志一书叙其祖多逊行事之详为陆务观假去因循不曾往索尚能仿佛记其二三则云多逊素与李孟雍穆厚善多逊窜逐后万里相望声迹渺绝时法禁严邸报不至海外一日忽赦书至后有参知政事李多逊云此必孟雍若登政府吾必北辕戒舍人束装已而果移容州团练副使未渡巨浸忽见江南李主衣冠如平生问云相公何以至此多逊云屈后主斥之云汝屈何如我屈由是感疾而殂乐善录陶谷性险恶好陷害人初自单州判官为晋相李崧枝用遂得入阁及崧归汉徐逢吉有意害之谷乃迎意构成崧事遂及族诛其后谷死葬于昭觉寺墓门屡掩屡开寺僧复为筑塞忽雷雨大作墓门洞开无一物矣张舜民闻而叹曰陶谷平生恃险自谓其头必当戴貂蝉今髑髅亦无矣枫窗小牍赵韩王疾夜梦甚恶使道流上章禳谢道流请章旨赵难言之从枕跃起索笔自草曰情关母子弟及自出于人谋计协臣民子贤难违乎天意乃凭幽祟逞此强阳瞰臣气血之衰肆彼魇呵之厉倘合帝心诛既不诬管蔡幸原臣死事堪永谢朱均云云封令勿发向空焚之火正爇函而此章为大风所掣吹堕朱雀门为人所得传诵于时竟不起乐善录王延范为左道所惑任广西转运日常寓书左拾遗韦务升作隐语讽朝廷事一日以事杖张知霸知霸憾之知延范与知州徐休复不协遂诣知州告其事徐以闻奏太宗遣内侍闻承翰会副使李管与徐杂鞫之抵罪籍收其家□葬南海城外坟土色如紫纤草不生禽鸟不泊后徐知潞州白日坐厅忽见延范彀弩射之矢自颈出于颐惊呼走入是夕疡生于颊旬余溃而卒湘山野录仆射相国王公至道丙申岁为谯幕因民逃田饥而流亡者数千户力谋安集疏奏乞贷种粒牛粮恳诉其苦朝廷悉可之一夕次蒙城驿舍梦中有人召公出拜空中紫绶象简者貌度凝重如牧守赴上之仪遣一绿衣丱童遗公曰以汝有忧民深心上帝嘉之赐此童为宰相子受讫即寤迨晓憩食于楚灵王庙作诗志于壁是夕夫人亦有祥兆而因娠焉后果生一子即庆之是也器格清粹天与文性未十岁公已贵荫为奉礼郎耻门调止称进士或号栖神子惟谈紫府丹台间事有古木诗不逢星汉使谁识是灵槎祥符壬子岁谓所亲曰上元夫人命我为玉童只是吾父未受相印受则吾去矣不数日公正拜庆之已疾公忆丙申之梦默不敢言不逾月庆之卒年十七真宗闻其才矜恤特甚命尚宫就宅加赗襚诏赐进士及第焚诰于室乐善录王冀公性阴险而权谲巧于中人时同列虽已为公所中终莫知公之中之翰林学士李宗谔有才名王文正公欲引为参政先以告公公许之既而阴以白上曰李宗谔欠王某钱三千缗今引用之在索钱也盖参政朝谢日赏给可得三千缗而宗谔贫俸廪不足以给婚聘旧常有借于文正故公言之因以中文正也及文正以宗谔荐则上果作色而不从矣其巧于中人类多如此秉政日久四方馈遗不可胜纪金帛钱镪图书奇玩十倍于旧一日之间尽为天火所焚无一遗者又无子平生所有一旦举而归诸他人如此则阴险权谲是有益于身乎厚德录华阴吕君举进士聘里中女行既中第妇家言曰吾女故无疾既聘而后盲敢辞吕君曰既聘而后盲君不为欺又何辞遂娶之生五男皆中进士第其一人丞相汲公是也宋史潘美传李超者冀州信都人为禁卒常从潘美军中主刑刀美好乘怒杀人超每潜缓之美怒解辄得释以是全者甚众人谓其有阴德子浚字德渊中进士累擢秘书知康州咸平中入为刑部详覆御史台推直官累上书言事迁开封府推官赐绯鱼景德初拜虞部员外郎兼侍御史知杂事赐金紫从幸澶渊颇上疏言便宜师还命与陈尧咨安抚河北逾年判吏部铨浚居宪府未再岁帝宠待之擢枢密直学士宰相王旦言浚虽有剸剧才然骤历清切时望未允真宗曰朕业已许之矣寻知开封府能检察隐微京师称之李仕衡传仕衡字天均秦州成纪人后家京兆府进士及第调鄠县主簿田重进守京兆命仕衡鞫死囚五人活者四人重进即其家谓曰子有阴施此门当高大之后累官尚书左丞家赀累巨万挥麈后录仁宗朝侍御史王平字保衡候官人章圣时初为许州司理参军里中女乘驴单行盗杀诸田间褫其衣而去驴逸田旁家收系之吏捕得驴指为杀女子者讯之四旬田旁家认收系其驴实不杀女子保衡意疑甚以状白府州将老吏素强了不之听趣令具狱保衡持益坚老守怒曰掾懦耶保衡曰坐懦而奏不过一免耳与其阿旨以杀无辜又陷公于不义校其轻重孰为愈耶州将因不能夺后数日河南移逃卒至许劾之乃实杀女子者田旁家得活后因众见州将谢曰微司理向几□杀平人保衡娶曾氏宣靖之妹生三子回字深父□字于直向字容季俱列两朝史儒学传所著书传于荐绅为多深父子汶字道原诗文尤奇有集先人作序行于世阴德之报有从来矣蒙斋笔谈世传欧希范五藏图此庆历间杜杞待制治广南贼欧希范所作也希范本书生桀黠有智数通晓文法尝为摄官乘元昊叛西方有兵时度王师必不能及乃与党蒙干啸聚数千人声摇湖南朝廷遣杨畋讨之不得乃以杞代杞入境即伪为招降之说与之通好希范猖獗久亦幸苟免遂从之与干挟其酋领数十人皆至杞大为燕犒醉之以酒已乃执于座上翌日尽磔于市且使皆剖腹刳其肾肠因使医与画人一一探索绘以为图用是迁待制帅庆州未几若有所□一日登圊忽仆于圊中家人急出之口鼻皆流血微言欧希范以拳击我后三日竟卒贤奕黄靖国嘉佑间为仪州判官一夕被摄至冥司主者曰卿官仪州有一美事曾知之乎命吏取簿示之乃医士聂从志在华亭杨家杨妻李氏淫奔从志志力言不可李不能强而退奉上帝敕从志特与延寿三纪子孙三世登科李氏送狱治罪既而得还以语从志志骇曰此固有之妻子亦未尝与言不谓已书阴籍其后子孙果皆登第画墁录嘉佑末余在太学有佣书陈逵者携一子方孩饥冻不可支书亦不佳或曰此陈彭年嫡孙也其父彦博守汀州以赃败杖脊流海岛遂至无赖时余方冠未知彭年之为人独念祖为执政而孙已若是耶既而见贡父尽得彭行事所谓九尾野狐者乃知天之报也不差后逵困甚与其弟归发彭年冢取金带分货抵罪云过庭录张孝纯永锡微时久依徐之滕县吉氏见其淳厚颇加顾遇许妻以女而未聘也永锡登甲科京师权贵竞捉婚永锡皆谢绝归就吉氏女娶数年而卒永锡渐显吉氏复有次女双盲无问之者永锡欲纳吉氏逊辞甚力永锡曰某荷公德令女非某娶之则谁肯顾者意极诚确吉氏感其义从之永锡敬待过前室生二子先卒吉氏有幼女视永锡颇小吉氏坚复归之三室生四男皆显官有称盖报施之理云乐善录宇文通奉府居近地一少年为县壮丁治平改元五月二十八日于道傍遇一老妪携一竹杖挈青布囊龙钟不能行盖关中人因游礼峨嵋山至此偶感疾也少年逼令起行妪曰我无他但心神烦闷得一杯水少沃渴肺即当前矣少年自以身为壮丁虑妪死为累牵而投诸桥下里人莫不怜之是年六月一日适天雨大水屋材蔽江而下少年恃其善拍浮解衣赴水取薪而还既得复往人皆快之无何水势增急少年力困不能争遂以溺死洎水落家人访其尸乃与向所投诸桥下老妪联为一处其竹杖青衣囊反在少年之手虽其一时危急不知手之取之以争一旦之命然亦天意所以彰其报也通奉公目击其事因为传之以示劝戒贤奕张芸叟游京师同欧阳文忠公多谈吏事张问其故公曰文学止于润身政事可以及物吾昔守官夷陵欲求汉史一观无有也因取架阁陈年公案反覆观之见其枉直乖错不可胜数当时仰天誓心自尔遇事不敢忽也张谢曰仁人之言其利溥哉后一杭僧梦遇公于庙中庙神皆拱立曰欧阳相公平生善念及人甚众将来太平宰相也岂敢不敬后果入中书参大政宋史王韶传韶历枢密副使知洪州卒韶用兵有机略交亲多楚人依韶求仕乃分属诸将或杀降羌老弱予以首为功级韶晚节言动不常颇若病狂状既病疽洞见五脏盖亦多杀征云乐善录王韶晚年颇悔取熙河时事尝游金山寺以因果问众长老皆言以王法杀人如舟行压杀螺□自是无心韶犹疑之时有刁景纯者比韶为前辈亦学佛多在金山忽一日与韶邂逅于长老坐间韶复举前话以问众答如前刁独无语韶曰十八丈以为如何刁曰但打过贤心下否韶曰不知十八丈打得过否刁曰以某所见贤打过不得曰何以知之曰若打得过自不问也韶益不自安后数载患发背终日阖眼医者告之曰看病亦当看眼色枢密试开眼看韶曰安敢开眼斩头截脚人有许多在前月余病剧遂卒韶未患发背前泾原知县王直温一夕已就寝矣中夜有人扣衙门甚急曰请知县断遣一公事直温起燃烛坐厅明见一吏抱文案并见数卒领一罪人至白直温曰奉天敕令知县断此王韶公事直温熟视罪人颇殷肥矬矮其吏宣判将王韶决脊杖配洪州断讫直温复归寝忽惊觉问其妻曰我曾起否妻曰尔睡甚快不曾出直温曰岂乃梦耶悟不复道明日以韶名字问人或曰今枢密使王韶亦殷肥矬矮外无有者直温异之未几果闻王韶罢枢密谪官洪州患发背而卒墨庄漫录熙宁五年杭州民裴氏妾夏沈香澣衣井旁裴之嫡子戏误堕井而死其妻诉于州必以为沈香挤之而堕也州委录参杜子方司户陈珪司理戚秉道三易狱皆同沈香从杖一百断放时陈睦任本路提刑举驳不当劾三掾皆罢州委秀州倅张济鞫勘许其狱具即以才荐竟论沈香死故东坡送三掾诗云杀人无验终不快此恨终身恐难了其后睦还京师久之未有所授闻庙师邢生颇从仙人游能知休咎乃往见之即以来事问邢拒之弗答而语所亲曰其如沈香何睦闻之悚惧汗下废食者累日释氏所云冤怼终不免可不戒哉吕温卿为浙漕既起钱济明狱又发廖明略事二人皆废斥复欲网罗参寥未有以中之会有僧与参寥有隙言参寥度牒冒名盖参寥本名昙潜因子瞻改曰道潜温卿索牒验之信然竟坐刑之归俗编管兖州未几温卿亦为孙杰鼎臣发其赃滥系狱人以为菑人者人必反菑之挥麈后录汪辅之熙宁中为职方郎中广南转运使蔡持正为御史知杂摭其谢上表有清时有味白首无能以为言涉讥讪坐降知虔州以卒有文集三十卷行于世后数年兴东坡之狱盖始于此而持正竟以诗谴死岭外厚德录润州金坛县陈亢熙宁八年饿殍无数作万人冢每一尸设饭一瓯席一领纸四贴藏尸不可纪是岁生廊又生度皆为监司孙登仕者相继括异志陈元植好积阴德禽鸟悉蒙其惠每食高原之上百鸟飞鸣就食一夕梦绯衣人曰汝有阴德及物寿本不逾四十延至九十九无疾而终齐东野语朱承逸居霅之城东门为本州孔目官乐善好施尝五鼓趋郡过骆驼桥闻桥下哭声甚哀使仆视之有男子携妻及小儿在焉扣所以云负势家钱三百千计息已数倍督索无以偿将并命于此朱恻然遣仆护其归且自往其家正见债家悍仆群坐于门朱因以好言谕之曰汝主以三百千故将使四人死于水于汝安乎幸吾见之耳汝亟归告主彼今既无所偿逼之何益当为代还本钱可亟以元券来债家闻之惭惧听命即如数取付之其人感泣愿终身为奴婢不听复以二百千资给之而去是岁生孙名服熙宁中中榜第二人仕至中书舍人次孙肱亦登第著名节即着南阳活人书者服子彧即着萍洲可谈者遂为吾乡名族焉天之报善昭昭也如此程正轮上世为县录事县有杀人者狱已具程独疑之因缓其事多方物色之果得真杀人者而系者遂得放释他日役满家居梦神告之曰汝有活冤狱之功当令汝子孙名宦相继为衣冠盛族至其子遂擢第其后益大如梦言甲申杂记辛谏议子有仪尝与阮逸善一日谓逸曰君未娶我有一相知无子家饶财有女求婿其家房缗二千当为营之苟成以一千谢我逸唯唯姻既成逸以前约语其妇翁妇翁难之有仪怨甚乃以逸有易立太上石难芳上林柳之句告谋不轨逸下吏全家流窜后有仪为海州都曹至淮舟没凭轿子浮水上得脱既至岸舟人虽小儿悉免有仪家人无一存者世以为阮逸之报也沙门岛旧制有定额过额则取一人投之海中马默处厚知登州建言朝廷既贷其生矣即投诸海中非朝廷之本意今后溢额乞选年深自至配所不作过人移登州神宗深然之即诏可着以为定制未几马方坐堂上忽昏困如梦寐中见一人乘空来如世间所画符使也左右挟一男一女至马前大呼曰我自东岳来圣帝有命奉天符马默本无嗣以移沙门岛罪人事上帝特命赐男女各一人遂置二童乘黄云而去马惊起与左右隶卒见黄云东去后生男女二人马亲语余如此泊宅编舒王一日与叶涛坐蒋山本府一牙校来参公问来意其人乞屏左右言昨夕梦至阴府见待制带铁枷良苦令某白相公意望有所荐某恐相公不信迟疑间待制云但说某时某处所议之事今坐此备受惨毒公悟其事不觉大恸公既薨有武弁死而复苏言王氏父子皆铁枷窃问何罪曰缘曾议复肉刑致此乃与前校之梦略同今士大夫往往皆知之挥麈后录汴水湍急失足者随流而下不可复活旧有短垣以限往来久而倾圮民佃以为浮屋元佑中方达源为御史建言乞重修短垣护其堤岸疏入报可遂免淹溺之患达源生三子元修字时敏元若允迪元□道纵皆有才名于宣政间世以为阴德之感时敏之子即务德也游宦纪闻东坡先生尝亲笔录其外曾祖程公逸事云公讳仁霸蜀山人以仁厚信于乡里蜀平中朝士大夫惮远宦官缺选士人有行义者摄公摄录参军眉山尉有得盗芦菔根者实窃而所持刃误中主人尉幸赏以劫闻狱掾受赇掠成之太守将虑囚囚坐庑下涕泣衣尽湿公适过之知其冤因谓盗曰汝冤盍自言吾为汝直之盗果称冤移狱公既直其事而尉掾争不已复移狱竟杀盗公坐罢归不及月尉掾皆暴卒后三十余年公昼日见盗拜庭下曰尉掾未伏待公而决前此地府欲召公暂对我叩头争之曰不可以我故惊公是以至今寿尽今日我为公荷担而往暂对即生人天子孙寿禄朱紫满门矣公具以语家人沐浴衣冠就寝而卒轼幼时闻此言已而外祖父寿九十舅氏始贵显寿八十五曾孙皆仕有声同时为监司者三人元孙宦学益盛而尉掾之子孙微矣或谓盗德公之深不忍烦公暂对可也而狱久不决岂主者亦因以苦尉掾也欤绍圣二年三月九日轼在忠州读陶潜所作外祖孟嘉传云凯风寒泉之思实锺厥心意凄然悲之乃记公之逸事以遗程氏亦庶几渊明之心也齐东野语吴倜字公度吴兴人试补太学为第一崇宁五年群礼部七千之士而魁之其名声风采人莫不求识面而愿交邃经学妙语言为时闻人其父伯阳常梦若游奕使者立东阶问秀才在否曰不在遂去出门见旌旛容物弥望不绝曰秀才归但道天赦曾来已而捷音至先以名次高下商价自榜尾行间前列以至首选自百千渐至千缗乃出其榜初自删定敕令所出为宁海推官时蔡京罢相居城中意其生计从容委买霅川土物无虚月倜意不平念吾以文学起身而不以儒者见遇报以实直京觉之而怒重和二年召为九域图志所编修官时京以太师鲁公赐第京师朝朔望一日上问卿曩居杭识推官吴倜乎今以大臣荐欲除官对曰识之其人傲狠无上上惊曰何以知之曰明知陛下御讳而不肯改乃以一圈围之盖言倜字也上默然不怿未几言者承风旨论罢自是不复出及京败知郓州孙櫜言巴人有草祭之谣上其事甚者论其即仓为宅拆仓字为人君二字谓京有不臣之心虽若附会然亦平日好以字画中伤善类之报也挥麈后录孙叔易近为先人言大观中自南京教授差作试官回次朱仙镇阅邸报吴侔兄弟以左道伏诛坐中监镇使臣云某少日作吴中卿丞相直省官亲见元丰中交趾李干德陷邕廉州诏郭逵讨之神宗问所以平交趾者逵曰兵难预度愿驰至邕管上方略师往遂复邕州进次富良江又破之获贼将洪真太子者于是干德议降而逵以重兵压富良江与交人止一水之隔冲卿忌其成功堂帖令班师逵逗遛不进交人大入全军皆覆逵坐贬秩侔储冲卿之孙也此盖天报之云可谈黄州董助教甚富大观己丑岁歉董为饭以食饥者又为糗饵与小儿辈方罗列分俵饥人如墙而进不复可制董仆于地颇被殴践家人咸咎之董不介意明日又为具但设栏楯以序进退时或纷然迄了余日无倦色黄冈村氓闾丘十五多积谷每幸凶岁即腾价细民苦之老年病且亟不复饮食但羊屎家人怜之以米饵作羊屎状绐之入手便投去唯食真者数月方死此氓媚佛多施庐山僧亦内惧祸至冀事佛少逭责此尢不可也泊宅编钱遹婺州浦江农家子少力学举省殿榜皆占上等虽历华要不妨治生浦江宅在深村众山环绕一水萦带阴阳家云法当富贵两得后又侈大其宅买田至数万亩只有一子名楚老极少俊遹所锺爱作中丞时楚老病且革遹是日适欲攻时相与后来者为地亟趋对不顾病者遹上马时楚老死其后谪辞有呱呱之语盖讥其忍政和初以八座出帅越因台章领宫祠遂不复起所至郡厅前一鸦鸣必责守兵掩捕尽其种类乃已常自云好杀乃天性推捕鸦之事可以知其他青溪贼作遹径走越州越守刘韐闭城不纳却归村居为乱兵所害而焚其宅也挥麈后录王景彝故第在京师太子巷初开宝间江南李后主遣其弟从善入贡留不遣建宅以赐故都人犹以太子目之也从善死后归王氏宣和初崔贵妃者得幸佑陵未育子有刘康孙者卜祝之流以术蒙恩甚厚为遥郡观察使言之于崔之兄曰王氏所居巷名既佳而宅中有福气宜请于上崔遣人告于妃妃以致恳上上喻京尹王革令善图之革即呼王氏子弟导指意王诸子愚騃不知时变迟迟未许崔欲速得之会舍旁有造磬者时都下初行当十钱崔訹人诬告王诸子与邻人盗铸革即为掩捕锻炼黥窜而没其宅遂以赐崔崔氏既得之上幸其居设酺三百荣冠一时未几崔命康孙祷于宅中树下适有争宠者谮于上及中宫云崔氏姊弟夜祠祭与巫觋祝诅叵测会上尝梦明节刘妃泣訴以为人厌胜致死上因以语妃妃抗上语颇不逊上怒付有司捕康孙等穷治康孙款承实尝以上及崔妃所生年月祷神求嗣且祈固宠□诅则无之犹坐指斥诏脔康孙于宅前国医曹孝忠并坐流窜孝忠亦幸进为廉车二子济涣俱冒馆职至是皆斥之孝忠尝侍明节药故也仍命悬康孙首于所祝树上制云贵妃崔氏乏柔顺进贤之志溺奸淫罔上之私惑于奇邪阴行媚道散资产以掠众誉招术者以彰虚声祝诅同列以及于死生指斥中宫而刑于切害谈命术以僥后福挟厌胜以及乘舆可降充庶人移居别院崔兄除名姊妹并远外编管距王氏之籍不及一岁云陈成季迪云时任大理卿亲鞫其事宣和中有郑良者本茶商交结阍寺以进至秘阁修撰广南转运使恃恩自恣部内有巨室蓄一玛瑙盆每盛水则有二鱼跃其中良闻之厚酬其价不售乃为一番舶曾讷者所得良遣人经营云已进御矣初未尝也良即奏以为讷厚藏宝货服用僭拟乘舆得旨令究实良即以兵围其家捕其妻孥械系而搜索之讷之弟谊方醉卧初不知其由仗剑而出遂至纷敌良即以谊拒命杀人闻奏奏下谊伏诛讷配沙门岛靖康初元讷以赦得自便至京师知时事之变击鼓讼冤初蔡攸窜海外继遣监察御史陈述明作追路诛之述度岭而攸授首就以述为广漕代良并往鞫治之述入境良往迓之就坐擒下枷讯施以惨酷良即承罪锢押往英州听敕敕未下而良死旅殡僧寺述复奸利不法为人所讼制勘得情诏述除名英州编管至郡寓僧舍纵步廊间□良旅榇在焉惊悸得疾而卒攒室相并至今犹在贪暴吞噬何异酷吏之索铁笼耶邻几杂志长安王渎任度支员外郎卒妻高氏节度使琼第九女前妻子经不孝供养殊阙渎卒后十余年经二子皆成立相继卒己亦丧明始首悔前咎克己反善云皆水丘妇并兄弟教经如此早夜策杖不废定省后水丘妇病瘫其兄弟俱卒水丘氏遂绝人谓神理不可诬矣宣政杂录宣和庚子沧州南皮县弓手张德平日以健勇擒捕有获然多及平人因瘟疫死半岁墓中忽有声人报其子往视则墓已穴露出其面矣及破墓欲出之则身变白□子惊问曰何为异类父曰我以杀平人多获此报子可作屋置我于中开窍于顶时出头四望以肉饲我日十余斤足矣年余身渐大所食增多家贫谓其子曰我虽坏尔财物切无害我若杀我则十二年后复生为白蛇则天下兵矣子愤其妖曰此正丧门神也杀之乃所以止兵乘醉砺刃断之蛇奋跃展转坏屋宇桑麻数里挥麈后录李良辅者憸人也元符末在永州主岐阳簿有教授李师聃祖道蜀中老儒黄太史鲁直之姻家善士也范忠宣迁是郡祖道作诗庆其生初有江边闲舣济川舟之句良辅与之有隙遂上其本祖道坐此削籍流九江良辅用赏改秩浸至郡守建炎初吕元直当轴良辅造朝求差遣元直旧知其事询所以然良辅犹以为绩□历历具陈之元直笑曰初未知本末之详正欲公自言之尔即命直省吏拘于客次奏于上除其名人皆快之暌车志绍兴初福建寇乱贼魁曰张义张万全叶百小凶焰颇盛提刑李稷臣谕降之二张于稷臣言叶无降意将复为变稷臣信之乃植大柱于通衢取叶以铁索锁缚于柱炽炭围绕醢和五辛饮之备极楚毒稷臣躬临视之叶大呼曰我已就降何罪至此体皆燋烂乃死自是稷臣每独坐时见叶在侧大恶三年之后稷臣遍体生疮□状如火灼痛不可忍竟卒挥麈后录李孝广崇宁间为成都漕以点检邛州士人费乂韦直方私试试卷词理谤讪庞汝翼课册系元佑学术讥诋元丰政事上闻三人并窜广南孝广迁官后绍兴庚戌孝广之子倞属疾于婺州谓有妖孽招路时中治之时中始不肯言倞托亲旧叩问其详时中云有一费乂者独不肯但己且莫知其故寻以告倞倞云若尔某疾不复起矣因自道向来费乂等事实倞以告其父后乂辈俱客死于路挥麈三录绍兴癸亥和议初成有南雄太守黄达如者考满还朝献言请尽诛前此异议之士庶几以杜后患秦会之喜之荐为监察御史方数日广东部使者韩球按其赃污巨万奏牍既上虽秦亦不能揜仅止罢绌人亦快之陈师禹汝锡处州人也以才猷宣力于中兴之初高宗自四明还会稽领帅浙东当抢攘之后安辑经理美□甚着适秦会之自北方还朝素怀睚□以他罪坐师禹贬单州团练副使漳州安置既行一程次枫桥镇客将朱礼者晨起鼓帅于众曰责降官在法不当差破送还人一喏而散师禹不免雇赁使令以之贬所时王昭祖杨英为帅属在旁知状虽愤怒之而莫能何也后十八年昭祖以吏部郎出为参谋官朱礼者已为大吏适汤致远来为帅汤素负嫉恶之名开藩未久昭祖白其事于汤令搜访其奸赃黥窜象州一郡翕然师禹孙师点也挥麈后录荣茂世薿为湖北漕置司鄂州有都统司统制官王俊以其旧主帅岳飞父子不轨状诣茂世陈首茂云我职掌漕计他无所预却之俊遂从总领汪叔詹陈其事汪即日上闻秦会之得之藉以兴罗织之狱杀岳父子知茂世不受理深怨之而高宗于茂世有霸府之旧秦屡加害而不从秦死荣竟登从班汪讦岳之后狱方竟而殂岂非命欤齐东野语祸福报应之说多傅会传讹未可尽信今有乡曲目击晓然一事着之于此以为世戒陈周士造直斋侍郎振孙之长子登第为嘉禾倅摄郡一日宴客于月波楼有周监酒者勇爵代庖于此乃赵与篆德渊之隶是日适以小舟载客薄游初不知郡将之在楼也周士适顾见周急舣棹趋避周士令询之知为周也怒形于色曰某不才望轻遂为一卒相侮如此乃捃摭其数事作书达之于赵备言赃滥过恶时赵守吴即日遣逮决脊编置仍押至嘉禾示众时方炎暑周士乃裸而暴之烈日中疮血臭腐数日而死临危叹曰陈通判屈打杀我当诉之阴府矣时宝佑丙辰季夏也是岁十二月周士疽发背而殂吁可畏哉林复字端阳括苍人学问才具皆有过人者特险隘忍酷略不容物绍兴中为临安推官有告监文思院常良孙赃墨事朝廷下之临安狱久不得其情上意谓京尹左右之尹不自安复乃挺身白尹乞任其事讫就锻炼成罪当流海外因寓客舶以往中途遇盗无以应其求盗取常手足钉着两船舷船开分其尸为二焉林竟以劳改官不数年为郎出知惠州时常有姻家当得郡愤其冤欲报之遂方请继其后林弗知也既知惠适有诉林在郡日以鴆杀人具有其实御史徐安国亦按其家有僭拟等物于是有旨令大理丞陈朴追逮随所至置狱鞫问及至潮阳遇诸道间搜其行李得朱椅黄帷等物盖林好祠醮所用者乃就鞫于僧寺中林知必不免愿一见家人诀别既入室亟探囊中药投酒中饮之有顷流血满地家人号泣使者入视则仰药死矣因具以复命然其所服乃草乌末及他一草药耳至三日乃苏即亡命入广其家以空柩归葬始就逮时僮仆鸟散行囊旁午道中大姓潘氏者为收敛归之了无所失其家与之音问相闻者累年至嘉定末始绝竟佚其罚云此陈造周士所记得之括医吴嗣英甚详夷坚志亦为所罔以为真死殊可笑也黄子由尚书夫人胡氏与可元功尚书之女也俊敏强记经史诸书略能成诵善笔札时作诗文亦可观于琴奕写竹等艺尤自精号惠斋居士时人比之李易安云时赵师睪从善知临安府立放生池碑于湖上高文虎炳如内翰为之作记误书鸟兽鱼□咸若商历以兴既已锓石分送朝行胡夫人一诵即知其误会炳如以藏头策题得罪多士而从善又以学舍张盖殴人等尝断其仆诸士既闻其事遂作小词讥诋之作为夏王道不是商王这鸟兽鱼□是你者乃胡氏首指其误也他日胡氏殂其婢窃物以逃捕得之送临安府从善衔之遂鞫其婢指言主母平日与奕者郑日新通所失物乃主母与之耳因逮郑系狱黥之未几子由以帷簿不修去国事之有无固不可知而从善之用心亦薄矣后十余年从善死其子希苍亦死其妇钱氏惸处独任一仆干主家事有老仆知其私颇持之钱氏与干者欲灭其口遂以他事系官竟毙于狱且擅焚之未几仆家声其冤于宪台时林介持宪节方振风采遂逮钱氏于庭经营巨援仅尔获免而干者遂从黥籍信人之存心不可以不近厚而报复之理昭昭不容揜也如此洞微志有人喜食野物捕鸦鶵之未毛者以油涂之复至窠中至大不毛取食号为鸦豚后其妻产一物正如其状广信府志玉山县西七里店民谢七妻不孝于姑每饭以麦不得其饱而自食白□米饭绍兴十二年七月七日妇与夫俱出独留姑守舍游僧过门从姑乞食哭曰我自不曾饱安得有余饭指盆中□饭曰以此施僧姑摇手曰此饭是七嫂者我不敢动归来必遭骂辱僧求不已终不敢与俄而妇归僧径就求食妇人怒且毁叱之僧哀求愈切妇咄曰脱汝身上袈裟来乃可换僧即脱衣授之妇反复细视之戏披于身僧忽不见袈裟变牛皮牢不可脱胸间先生毛一片渐变四肢头面俱成牛其夫走报妇家父母遽至视俨然全牛矣宋史高登传登为静江府古县令豪民秦琥武断乡曲持吏短长号秦大虫邑大夫以下为其所屈登至颇革而登喜其迁善补处学职他日琥有请属登谢却之琥怒谋中以危法会有訴琥侵贷学钱者登呼至面数琥声气俱厉叱下白郡及诸司置之法忿而死一郡快之帅胡舜陟谓登曰古县秦太师父旧治实生太师于此盍立祠祀之登曰桧为相亡状祠不可立舜陟大怒摭秦琥事移荔浦丞康宁以代登登以母病去舜陟遂创桧祠而自为记且诬以专杀之罪诏送静江府狱舜陟遣健卒捕登属登母死舟中□葬水次航海诣阙上书求纳官赎罪帝闵之故人有为右司者谓曰丞相云尝识君于太学能一见终身事且无忧上书徒尔为也登曰某知有君父不知有权臣既而中书奏故事无纳官赎罪仍送静江狱登归葬其母讫事诣狱而舜陟先以事下狱死矣事卒昭白袁韶传韶字彦淳庆元府人历知政事以言罢卒年七十有七赠少傅后以郊恩累赠太师越国公韶之父为郡小吏给事通判厅勤谨无失岁满当代不听去后通判至复留用之因致丰饶夫妻俱近五十无子其妻资遣之往临安置妾既得妾察之有忧色且以麻束发外以彩饰之问之泣曰妾故赵知府女也家四川父殁家贫故鬻妾以为归葬计耳即送还之其母泣曰计女聘财犹未足以给归费且用破矣将何以酬汝徐曰贱吏不敢辱娘子聘财尽以相奉且闻其家尚不给尽以囊中赀与之遂独归妻迎问之曰妾安在告以其故且曰吾思之无子命也我与汝周旋久若有子汝岂不育必待他妇人乃育哉妻亦喜曰君设心如此行当有子矣明年生韶贤奕周必大字子充监临安府和剂局门局内失火延烧民家逮捕居民及局吏系狱未论报间子充问局吏曰假失火自官致当得何罪吏曰当除籍为民耳子充遂自诬服坐是罢职吏民得免死子充归道谒妇翁翁前一夕梦扫雪迎宰相而子充适至留宿然后归子充益自刻苦读书中博学宏词科官至宰相封益国公括异志绍兴兵火之变所在荒凉盰眙有市人储酱一瓮获利已多然贪心愈生设计售伪日以咸水及碎瓦屑炭煤之属和之所得十倍一夕风雨屋栋桁折而夫妻正卧其下皆压死瓮亦破焉而傍舍略无损动何提刑诗云万伪何缘斗一真时间谩得面前人生男种女多喑哑果报元来必有因可不信哉卢十五嘉兴华亭人所居修竹乡卢十五以擉□为业每擉□归舍与妻共活煮其□然后出卖每日如是嘉泰二年壬戌四月十七申时忽大风骤雨雷电闪光霹雳大震卢十五并妻女三人皆死雷斧之下嗟乎夫龟□介族中之灵物也人岂可杀乎卢十五之报亦可畏也今时食□之人心既好食又招宾友聚会而食号团鱼会彼此以所食多寡为胜负杀生之念滋甚罪报何逃闻此可不戒哉去东湖三四里有村曰杨墩左右皆杨其姓者有杨四九者以养鸭为生数百为群人有鬻之者就令其打并杨利于得钱则每鸭必执其颈钉以巨钉宛转于地立死前后不知其几矣又得燖治之法沃之以热汤而气未绝随燖而身毛脱落晚年得一疾甚怪每常浸浴缸中妻孥频频添汤极热而不觉皮肤皆浸成白□又令人以足跟踏心至今尚存而家事索然矣人以为杨生活受镬汤地狱报云秀州魏塘村方通判乳媪周氏临安人为人朴直自信不虑人欺村民或从假贷不问识不识随意与之有蔡公者负最多每督取率托以他故经数年媪呼而责之每以妄言答云实负婆钱累欲偿辄为官事所荡愿更宽今岁如再背约当为八乳牝狗以报未几蔡死而方家得一犬八乳周媪常戏呼曰汝是蔡公耶即掉尾而前自是闻呼即至十年乃死崖下放言余守许昌时洛中方营西内甚急宋升以押转运使主之其属有李实韩溶二人最用事宫室梁柱阑槛牖皆用灰布期既迫竭洛阳内外□羊牛骨不充用韩溶建议掘漏泽人骨以代升欣然从之一日李实暴疾死而还魂具言冥官初追正以灰骨事有数百人讼于庭冥官问状实言此非我盖韩溶忽有吏趋而出有顷复至过实曰果然君当还然宋押运亦不免既而冥官所握文字风动其纸尾略有灭门二字后三日溶有二子尚幼连死其妻哭之哭又三日亦死已而溶亦死升时已为殿中监未几传升忽溺不止径日下数石而毙人始信幽冥之事有不可诬者是时范德孺卒才数月其家语余近有人之郓州夜过野中见有屋百许间如官府揭其榜曰西证狱问其故曰此范龙图治西内事也家人必有兆会相符有属吏往洛余使覆其言于李实亦然甚哉祸福可不畏乎余素不乐言鬼神幽怪特书此一事示儿孙以为当官无所忌惮者之戒独异志贾耽为滑州节度酸枣县有俚妇事姑不敬姑年甚老无双目旦食妇以食裹纳犬粪授姑姑食之觉有异气其子出远还姑问其子此何物向者妇与吾食其子仰天大哭有顷雷电发若有人截妇首以犬续之耽令牵行于境内以告不孝者时人谓之狗头新妇谈苑福州奏贩盐贼谋者四五人从者四十人大理断官赵衍审刑详议祝谏尽断死罪衍寻卒临命自语曰冤枉杀人祝谏通判扬州未几亦卒委巷丛谈钱塘罗贯中本者南宋时人编撰小说数十种而水浒传叙宋江等事奸盗脱骗机巧甚详然变诈百端坏人心术其子孙三代皆哑天道好还之报如此谈苑许敏明州人张唐卿榜第一甲及第为大理评事知县尝因用刑棰杀人其后冤屡见但相去尚远经二十年敏以太常博士通判苏州其冤渐近稍如榻与敏夫妇同寝其始敏夫妇在外冤卧于内既而间隔卧于夫妇之间知其为鬼无如之何也是时诏索天下御容令转运司差官护送入京敏与太守林大卿不协于上司求行自京师归至汴上青阳驿其冤逼之敏死驿中春渚纪闻朝奉郎刘安行东州人每遇啜茶必先酹中溜神而后饮一夕忽梦一老人告之曰主人禄命告终阴符已下而少迟之幸速处置后事明日午时不可逾也刘起拜老人且询其谁氏曰我主人中溜神也每承主人酹茶之荐常思有以致效今故奉报也刘既悟点计其家事且语家人神告之详云生死去来理之常也我自度平生无大过恶独有一事吾家厨婢采苹者执性刚戾与其辈不足若我死必不能久留我家出外则必大狼狈今当急与求一亲使之从良且有所归则我瞑目矣因呼与白金十星以为资遣语毕沐浴易服以俟时至过午忽觉少倦就憩枕间夜梦其神欣跃而告曰主人今以嫁遣厨婢之事天帝佳之已许延一纪之数矣已而睡起安然后至宣和间无病而卒戒杀之事得于传闻者甚众目视五事不可不记为后人之戒也富阳春明村赵二以网捕为业年五十卧病逾年艰饿备至求死者屡矣一日觉头痒不可堪忍把搔之极至指甲流血乃取梳齿痛终不快意遂呼其妇搊发摇头痒似少止顷之复甚则以手助力提捽遂致脑脱落而脑间雀嘴丛咂不知其数邻里环观助其诵佛忏罪以觊速死两日始遂气绝钱塘北郭吕五以炙鳗为给而至难死每以一大斛置满中投以盐酰听其咀啖至困然后始加刀炙云令盐酰之味渍入骨中则肉酥而味美以故市之者众不数年吕五得疾但觉胸腹间燥渴不胜饮水不快而口复念盐酰为味以杯盂置□时时饮之且言燋也与翻过看令家人转仄其体日夜数十百番至体肉消溃肠胃流迸而卒湖州脍匠严进忽得狂疾曝日城壁下自啮其指至十指皆尽血流被体号呼而终苏州薛氏小儿年十三探鹊雏于木杪不知先有大蛇啖雏巢中儿始惊视张口则蛇径投入儿口与儿俱堕木下人救之则蛇食儿心与蛇俱死矣河朔雄霸与沧棣皆边溏泺霜蟹当时不论钱也每岁诸郡公厨糟淹分给郡僚与转饷中邻贵人无虑杀数十万命余寮□李公慎供奉侍其季父守雄州会客具饭始启一藏瓮大蟹满中皆已通熟可啖而上有一巨蟹肌体为糟浆浸渍亦已透黄而矍索瓮面往来不可执众客惊异徐出而纵之泺中用以戒杀者甚众陶安世云张觐铃辖家人尝梦为人追至一所仰视榜额金书大字云牛王之宫既入见其先姨母惊愕而至云我以生前嗜牛复多杀今此受苦未竟所苦者日食铓饭一升耳始语次即有牛首人持饭至视之皆小铁蒺藜其大如麦粒而锋铓甚利饭始入咽则转次而下痛贯肠胃徐觉臂体间燥痒即以手爪把搔至于痒极血肉随爪而下淋漓被体至骨现露铓饭尽出一呼其名则形体复旧家人视之恐怖欲□牛首人即呼持之曰汝亦尝食此肉四两今当食饭二合而去号呼求解不可得即张口承饭饭纔下咽则痛楚不胜宛转之次忽复梦觉腮颊舌皆肿不能即语至翌日始能言因述其梦云癸辛杂识梁栋字隆吉镇江人登第尝授尉与莫子山甚稔一日偶有客访子山留饮作菜元鱼为馔偶不及栋栋憾之遂告子山尝作诗有讥讪语官捕子山入狱久之始得脱而归未几病死余尝挽之云秦邸狱成杯酒里乌台祸起一诗间纪其实也后十年栋之弟投茅山许宗师为黄冠许待之厚既而栋又欲挈妻孥而来许不从栋遂大骂之许不能堪遂告其曾作诗云浮云暗不见青天指以为罪于是捕至建康狱未几病死此恢恢之明报也金人天会中皇子郎君破真定拘境内进士立试场褚承亮字茂先宣和中已擢第至此匿不出军中知其才遂押赴安国寺对策大抵以徽宗无道钦宗失信为问举人承风旨极行诋毁茂先诣主文刘侍中云君父之过岂臣子所宜言邪即揖而出刘为变色后数日复召茂先问愿附榜乎茂先坚不从是时所考者七十二人遂自号七十二贤状元许必仕至郎中官一日出左掖门堕马适与石碅遇碎首而死余无一显者茂先后年七十余谥为元真先生刘侍中名宵产辽咸雍中状元怨宋人海上之盟故发此问此北人元遗山续夷坚志所载其好恶之公如此叛臣贼子亦可知所惧矣王唯忠四明人其为阆帅也与余晦为同里薄其为人每见之言语间晦深衔之及败绩弃城而遁晦遂甘心焉既申乞镌降又令其党陈大方丁大全力攻之必欲置之死地庙堂亦欲掩误用帅之羞遂兴大狱日轮台官入寺鞫之评事郑畴理丞曾□则欲引赦贷命旋即劾去甲寅十月二十五日本寺出犯由榜云勘到王唯忠顶冒补官任知阆州判西安抚府日丧师庇叛遣援迟缓等罪准省札奉圣旨王唯忠处斩仍传檄西蜀或者以其罪不至死冤之后二年陈大方白昼有□恐甚遂设醮以谢过青词有云阆帅暴尸于都市幽魂衔怨于冥途莅职柏台尽出同寮之议并居梓里初无纤隙之疑未几暴卒继即余晦患瘰□绕项堕首而死可畏哉松江府志宋时华亭陈生者为录事冒贿稔恶常带一便袋每事即纳其中既死梦其家人曰我在湖州歇山寺为犬家人惊惨诣寺问之犬闻家人至急避于僧寮榻下意若羞赧家人去僧呼犬语曰陈大录尔家人去矣即摇尾而出犬腹下垂一物若便袋状有皮带周匝金史郑建充传建充历平凉尹性刚暴常畜猘犬十数奴仆有罪既笞已复嗾犬嚙之骨肉都尽虽谦逊下士于敌已上一无所屈省部文移有不应法度辄置之坐下或即毁裂由是在位者衔之军胥李换窃用公帑自度不得免乃诬建充藏甲欲反更再鞫皆无状方奏上摄事者素与建充有隙恐其得释使吏持文书绐建充曰朝省有命奈何建充曰唯汝所为是夜死于狱中长子訴亦死焉石琚传琚右丞相封齐国公初琚父皋补郡吏廉洁自持称为长者从鲁王阇毋攻青州州人坚守不降阇毋怒之及城破命皋计州民人数将使诸军分掠有之皋缓其事阇毋让之皋曰大王将为朝廷抚定郡县将使百姓安堵无或侵苦之若取城邑而残其民则未下者必死守以拒我皋之稽缓安敢□罪阇毋感悟乃下令曰敢有犯州人者以军法论指其坐谓皋曰汝之子孙必有居此坐者皋随守定州唐县人王八谋为乱书其县人姓名于籍无虑数千人其党持其籍诣州发之皋主鞫治是时冬月皋抱籍上厅事佯为顿仆覆其籍炉火中尽焚之不可复得姓名止坐为首者余皆得释松江府志元初乌泥泾大姓赵如珪推诚乐善于先茔建归厚僧祠于里中创保和道院延释老熏修以资存殁自泾道府城及黄浦之东迤逦凿井架庵以憩行旅夏月施汤茗其子弘毅又辟斋舍延名儒以教诸子生徒自远至者皆馆谷之未几子庭芝第进士调丞归安来学越人郭进存色目人札剌里丁亦相继登第元世南人登进士自庭芝始乡邦称之　祸福部纪事一
