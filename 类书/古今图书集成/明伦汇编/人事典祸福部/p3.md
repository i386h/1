<!-- { "loadSidebar": true } -->
世谓受福佑者既以为行善所致又谓被祸害者为恶所得以为有沉恶伏过天地罚之鬼神报之天地所罚小大犹发鬼神所报远近犹至传曰子夏丧其子而丧其明曾子吊之哭子夏曰天乎予之无罪也曾子怒曰商汝何无罪也吾与汝事夫子于洙泗之间退而老于西河之上使西河之民疑汝于夫子尔罪一也丧尔亲使民未有异闻尔罪二也丧尔子丧尔明尔罪三也而曰汝何无罪欤子夏投其杖而拜曰吾过矣吾过矣吾离群而索居亦以久矣夫子夏丧其明曾子责以罪子夏投杖拜曾子之言盖以天实罚过故目失其明已实有之故拜受其过始闻暂见皆以为然熟考论之虚妄言也夫失明犹失听也失明则盲失听则聋病聋不谓之有过失明谓之有罪惑也盖耳目之病犹心腹之有病也耳目失明听谓之有罪心腹有病可谓有过乎伯牛有疾孔子自牖执其手曰亡之命矣夫斯人也而有斯疾也原孔子言谓伯牛不幸故伤之也如伯牛以过致疾天报以恶与子夏同孔子宜陈其过若曾子谓子夏之状今乃言命命非过也且天之罚人犹人君罪下也所罚服罪人君赦之子夏服过拜以自悔天德至明宜愈其盲如非天罪子夏失明亦无三罪且丧明之病孰与被厉之病丧明有三罪被厉有十过乎颜渊早夭子路葅醢早死葅醢极祸也以丧明言之颜渊子路有百罪也由此言之曾子之言误矣然子夏之丧明丧其子也子者人情所通亲者人所力报也丧亲民无闻丧子失其明此恩损于亲而爱增于子也增则哭泣无数数哭中风目失明矣曾子因俗之议以着子夏三罪子夏亦缘俗议因以失明故拜受其过曾子子夏未离于俗故孔子门叙行未在上第也秦襄王赐白起剑白起伏剑将自刎曰我有何罪于天乎良久曰我固当死长平之战赵卒降者数十万我诈而尽坑之是足以死遂自杀白起知己前罪服更后罚也夫白起知己所以罪不知赵卒所以坑如天审罚有过之人赵降卒何辜于天如用兵妄伤杀则四十万众必有不亡不亡之人何故以其善行无罪而竟坑之卒不得以善蒙天之佑白起何故独以其罪伏天之诛由此言之白起之言过矣秦二世使使者诏杀蒙恬蒙恬喟然叹曰我何过于天无罪而死良久徐曰恬罪故当死矣夫起临洮属之辽东城径万里此其中不能毋绝地脉此乃恬之罪也即吞药自杀太史公非之曰夫秦初灭诸侯天下心未定夷伤未瘳而恬为名将不以此时强谏救百姓之急养老矜孤修众庶之和阿意兴功此其子弟过诛不亦宜乎何与乃罪地脉也夫蒙恬之言既非而太史公非之亦未是何则蒙恬绝脉罪至当死地养万物何过于人而蒙恬绝其脉知己有绝地脉之罪不知地脉所以绝之过自非如此与不自非何以异太史公为非恬之为名将不能以强谏故致此祸夫当谏不谏故致受死亡之戮身任李陵坐下蚕室如太史公之言所任非其人故残身之戮天命而至也非蒙恬以不强谏故致此祸则己下蚕室有非者矣己无非则其非蒙恬非也作伯夷之传则善恶之行云七十子之徒仲尼独荐颜渊好学然回也屡空糟糠不厌卒夭死天之报施善人如何哉盗跖日杀不辜肝人之肉暴戾恣睢聚党数千横行天下竟以寿终是独遵何哉若此言之颜回不当早夭盗跖不当全活也不怪颜渊不当夭而独谓蒙恬当死过矣汉将李广与望气王朔燕语曰自汉击匈奴而广未尝不在其中而诸校尉以下才能不及中然以胡军攻取侯者数十人而广不为侯后人然终无尺土之功以得见封邑者何也岂吾相不当侯且固命也朔曰将军自念岂尝有恨者乎广曰吾为陇西太守羌尝反吾诱而降之八百余人吾诈而同日杀之至今恨之独此矣朔曰祸莫大于杀已降此乃将军所以不能侯者也李广然之闻者信之夫不侯犹不王者也不侯何恨不王何负乎孔子不王论者不谓之有负李广不侯王朔谓之有恨然则王朔之言失论之实矣论者以为人之封侯自有天命天命之符见于骨体大将军卫青在建章宫时钳徒相之曰贵至封侯后竟以功封万户侯卫青未有功而钳徒见其当封之证由此言之封侯有命非人操行所能得也钳徒之言实而有效王朔之言虚而无验也多横恣而不罹祸顺道而违福王朔之说白起自非蒙恬自咎之类也仓卒之世以财利相劫杀者众同车共船千里为商至阔迥之地杀其人而并取其财尸捐不收骨暴不葬在水为鱼□之食在土为蝼蚁之粮惰窳之人不力农勉商以积谷货遭岁饥馑腹饿不饱椎人若畜割而食之无君子小人并为鱼肉人所不能知吏所不能觉千人以上万人以下计一聚之中生者百一死者十九可谓无道至痛甚矣皆得阳达富厚安乐天不责其无仁义之心道相并杀非其无力作而仓卒以人为食加以渥祸使之夭命章其阴罪明示世人使知不可为非之验何哉王朔之言未必审然传书李斯妒同才幽杀韩非于秦后被车裂之罪商鞅欺旧交擒魏公子□后受诛死之祸彼欲言其贼贤欺交故受患祸之报也夫韩非何过而为李斯所幽公子□何罪而为商鞅所擒车裂诛死贼贤欺交幽死见擒何以致之如韩非公子□有恶天使李斯商鞅报之则李斯商鞅为天奉诛宜蒙其赏不当受其祸如韩非公子□无恶非天所罚李斯商鞅不得幽擒论者说曰韩非公子□有阴恶伏罪人不闻见天独知之故受戮殃夫诸有罪之人非贼贤则逆道如贼贤则被所贼者何负如逆道则被所逆之道何非凡人穷达祸福之至大之则命小之则时太公穷贱遭周武而得封□戚隐厄逢齐桓而见官非穷贱隐厄有非而得封见官有是也穷达有时遭遇有命也太公□戚贤者也尚可谓有非圣人纯道者也虞舜为父弟所害几死再三有遇唐尧尧禅舜立为帝尝见害未有非立为帝未有是前时未到后则命时至也案古人君臣困穷后得达通未必初有恶天祸其前卒有善神佑其后也一身之行一行之操结发终死前后无异然一成一败一进一退一穷一通一全一坏遭遇适然命时当也申
　　杂言
损益之符微而显也赵获二城临馈而忧陶朱既富室妾悲号此知益为损之为益者也屈伸之数隐而昭也有仍之困复夏之萌也鼎雉之异兴殷之符也邵宫之难隆周之应也会稽之栖霸越之基也子之之乱强燕之征也此知伸为屈之为伸者也刘勰新论
　　祸福
祸福同根妖祥共域祸之所倚反而为福福之所伏还以成祸妖之所见或能为吉祥之所降亦回成凶有知祸之为福福之为祸妖之为吉祥之为凶则可与言物类矣吴兵大胜以为福也而有姑苏之困越栖会稽以为祸也而有五湖之霸戎王强盛以为福也而有樽下之执陈骈出奔以为祸也终有厚遇之福祸福回旋难以类推昔宋人有白犊之祥而有失明之祸虽有失明之祸以至获全之福北叟有胡马之利卒有奔坠之患虽有奔坠之患以至保身之福是以见不祥而修善则妖反为祥见祥而不为善即祥还成妖矣昔武丁之时亳有桑谷拱生于朝史占之曰野草生朝朝其亡乎武丁恐惧侧身修德桑谷自枯八纮之内重译而来殷道中兴帝辛之时有雀生鸢于城之隅史占之曰以小生大国家必王帝辛骄暴遂亡殷国故妖孽者所以警王侯也怪梦者所以警庶人也妖孽不胜善政则凶反成吉怪梦不胜善言则祸转为福人有祸必惧惧必有敬敬则有福福则有喜喜则有骄骄则有祸是以君子祥至不深喜逾敬慎以俭诫其身妖见不为戚逾修德以为务故招庆于神祇灾消而福降也　　贪爱
小利大利之也小大祸之津也苟贪小利则大利必亡不遗小则大祸必至昔蜀侯性贪秦惠王闻而欲伐之山溪峻崄兵路不通乃琢石为牛多与金帛置牛后号牛粪金以遗蜀侯贪之乃堑山填谷使五丁力士以迎石牛秦人帅师随后而至灭国亡身为天下所笑以贪小利失其大利也楚白公胜其性贪既杀子西据有荆国积敛财宝填之府库不以分众石乞谏曰今患至国将危不顾胜败存亡之机固以形于胸中矣不能散财以求人心则不如焚之无令彼众还以害我又不能从及叶公入乃发大府之财以与众出府之宝以赐人因而攻之十有九日白公身灭财非己有而欲有之以此小而大祸生焉寒山有兽其名曰其角当心俯而磨之愦心而死炎州有鸟其名曰枭伛伏其子百日而长羽翼既成食母而飞蜀侯之贪石牛牛愈近而身转危何异磨其角角愈利而身速亡乎白公之据财财愈积而身愈灭何异枭之养子子愈长而身就害也是以达人□祸福之机成败之原不以苟得自伤不以过自害老子曰多藏必厚亡礼云积而能散皆明止足之分祛贪之萌也西畴常言
　　律己
上智安行乎善而无所希避中人觊福虑祸故强为善而不敢为恶下愚皆不畏祸故肆为恶而亡所忌惮一毫善行皆可为毋僥福望报一毫恶念不可萌当知出乎尔者反乎尔饮宁浅酌食必分器戒乎留残衣必澣濯破必缝补戒于中弃盖万物皆造化所予深恶人殄坏之也福者备也备者百顺之名也人惟起居饮食百顺其常福莫大焉昧者不悟其为福而徒歆慕荣利不知荣利外物也顾可常哉惠迪吉从逆凶惟影响然世固有多行悖戾而未罹殃咎者何也天有显道□网难逃霖淫浸渍人固未之觉迨雨止则墙隤矣渔樵问答
　　论祸福
樵者曰人有祷鬼神而求福者福可祷而求耶求之而可得耶敢问其所以曰语善恶者人也祸福者天也天道福善而祸淫鬼神其能违天乎自作之咎固难逃也天降之灾禳之奚益修德积善君子常分安有余事于其间哉樵者曰有为善而遇祸有为恶而获福者何也渔者曰有幸与不幸也幸不幸命也当不当分也一命一分人其逃乎曰何谓分何谓命曰小人之遇福非分也有命也当祸分也非命也君子之遇祸非分也有命也当福分也非命也
　祸福部杂录
易经晋象受兹介福以中正也按程传人能守中正之道久而必亨况大明在上而同德必受大福也既济九五东邻杀牛不如西邻之禴祭实受其福按大全云峰胡氏曰福在天地间未尝不以与人非吝于纣而私于文王也文王实有以受之纣自无受之道尔诗经国风樛木章南有樛木葛藟累之乐只君子福履绥之乐只君子福履将之按注将大也
乐只君子福履成之
小雅天保章降尔遐福维日不足
蓼萧章万福攸同按注同聚也
信南山章曾孙寿考受天之佑按注佑福也
桑扈章彼交匪敖万福来求按注交际之间无所傲慢则我无事于求福而福反来求我也大雅文王章永言配命自求多福
行苇章寿考维祺以介景福
既醉章君子万年介尔景福
凫鹥章公尸燕饮福禄来成
公尸燕饮福禄来为
公尸燕饮福禄来下
既燕于宗福禄攸降公私燕饮福禄来崇
假乐章干禄百福子孙千亿
周颂执竞章钟鼓喤喤磬管将将降福穰穰降福简简威仪反反既醉既饱福禄来反丰年章为酒为醴烝祖妣以洽百礼降福孔皆有客章既有淫威降福孔夷鲁颂閟宫章是生后稷降之百福
左传襄公二十三年闵子马曰祸福无门惟人所召礼记郊特牲富也者福也嘏长也大也按注人君嘏辞有富以福言也按大全严陵方氏曰福而有假之义中庸言大德之得禄寿以得其寿故长以得其禄故大故曰嘏长也大也且寿禄为五福之先故必以长大言之天保曰降尔遐福此福所谓长也禁茨曰以介景福此福所谓大也晋语范文子曰夫德福之基也无德而福隆犹无基而厚墉也其坏也无日矣古谚奔车之上无仲尼覆舟之下无伯夷
削株掘根无与祸邻祸乃不存
