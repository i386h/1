<!-- { "loadSidebar": true } -->
淮南子诠言训圣人不为可非之行不憎人之非己也修足誉之德不求人之誉己也不能使祸不至信己之迎也不能使福必来信己之不攘也祸之至也非其求所至故穷而不忧福之至非其求所成故通而弗矜知祸福之制不在于己也故闲居而乐无为而治道不可以劝就利者而可以宁避害者故常无祸不常有福常无罪不常有功圣人无思虑无设储来者弗迎去者弗将人虽东西南北独立中央故处众枉之中不失其直天下皆流独不离其坛域故不为善不避丑遵天之道不为始不专己循天之理不豫谋不弃时与天为期不求得不辞福从天之则不求所无不失所得内无旁祸外无旁福祸福不至安有人贼君子为善不能使福必来不为非而不能使祸无至福之至也非其所求故不伐其功祸之来也非其所生故不悔其行内修极而横祸至者皆天也非人也故中心常恬漠累积其德者狗吠不惊自信其情故知道者不惑知命者不忧人间训祸之来也人自生之福之来也人自成之福与祸同门利与害为邻说苑敬慎篇夫福生于隐约而祸生于得意齐顷公是也齐顷公桓公之子孙也地广民众兵强国富又得霸者之余尊骄蹇怠傲未尝肯出会同诸侯乃兴师伐鲁反败卫师于新筑轻小嫚大之行甚俄而晋鲁往聘以使者戏二国怒归求党与助得卫及曹四国相辅期战于□大败齐师获齐顷公斩逄丑父于是戄然大恐赖逄丑父之欺奔逃得归吊死问疾七年不饮酒不食肉外金石丝竹之声远妇女之色出会与盟卑下诸侯国家内得行义声问震乎诸侯所亡之地弗求而自为来尊宠不武而得之可谓能诎免变化以致之故福生于隐约而祸生于得意此得失之效也说丛篇福生于微祸生于忽日夜恐惧惟恐不卒祸生于欲得福生于自禁圣人以心导耳目小人以耳目导心容斋三笔国语载范文子曰择福莫若重择祸莫若轻且士君子乐天知命全身远害避祸就福安有迨于祸至择而处之之理哉韦昭注云有两福择取其重有两祸择取其轻盖以不幸而与祸会势不容已则权其轻重顺受其一焉庄子养生主篇云为善无近名为恶无近刑夫孳孳为善君子之所固然何至于纵意为恶而特以不丽于刑为得计哉是又有说矣其所谓恶者盖与善相对之辞虽于德为愆义非若小人以身试祸自速百殃之比也故下文云可以全生可以保身可以尽年其旨昭矣省心录务名者害其身多财者祸其后善恶报缓者非天网□是欲成君子而灭小人也祸福者天地所以爱人也如雷雨雪霜皆欲生成万物故君子恐惧而畏小人侥幸而忽畏其祸则福生忽其福则祸至传所谓祸福无门惟人所召也萤雪丛说善恶若无报乾坤必有私此古语也善恶到头终有报只争来速与来迟此古语也或者执其为善未必福为恶未必祸之说遂以为善恶无应妄启轻福远祸之以呜呼果能无应也耶夫善有善报善人为善而天或不以善报非无报也盖未报也恶有恶报而天或不以恶报非无报也盖未报也所谓未报者乃其未熟故耳逮夫熟时则其报之也其效如捷胡不观大藏经云善若未报其善未熟其善熟时必受其福恶若无报其恶未熟其恶熟时必受其苦辍耕录天下兵甲方殷而淮右之军嗜食人以小儿为上妇女次之男子又次之或使坐两缸间外逼以火或于铁架上生炙或缚其手足先用沸汤洗泼却以竹帚刷去苦皮或盛夹袋中入巨锅活煮或刲作事件而淹之或男子则止断其双腿妇女则特剜其两乳酷毒万状不可具言总名曰想肉以为食之而使人想之也此与唐初朱粲以人为粮置捣磨寨谓啖醉人如食糟豚者无异固在所不足论唐张鷟朝野佥载云武后时杭州临安尉薛震好食人肉有债主及奴诣临安止于客舍饮之醉并杀之水银和煎并骨销尽后又欲食其妇妇知之逾墙而遁以告县令令诘之具得其情申州录事奏奉□杖一百而死段成式酉阳杂俎云李廓在颍州获火贼七人前后杀人必食其肉狱具廓问食肉之故其首言某受教于巨盗食人肉者夜入人家必昏沉或有魇不醒者卢氏杂说云唐张茂昭为节镇频吃人肉及除统军到京班中有人问曰闻尚书在镇好人肉虚实笑曰人肉腥而且争堪吃五代史云苌从简家世屠羊从简仕至左金吾卫上将军尝历河阳忠武武宁诸镇好食人肉所至多潜捕民问小儿以食之赵思绾好食人肝及长安城中食尽取妇女幼稚为军粮每犒军辄屠数百人三国志吴将高澧好使酒嗜杀人而食其血日暮必于宅前后掠行人而食之宋庄季裕鸡肋编云自靖康丙午岁金人之乱盗贼官兵以至居民更互相食全躯暴以为腊登州范温率忠义之人泛海到钱塘有持至行在犹食者老瘦男子庾词谓之饶把火妇人少艾者名之不美羹小儿呼为和骨烂又通目为两脚羊赵与时宾退录云本朝王继勋孝明皇后母弟太祖时屡以罪贬后以右监门卫率府副率分司西京残暴愈甚强市民间子女以备给使小不如意即杀而食之太宗即位会有诉者斩于洛阳又知钦州林千之坐食人肉削籍隶海南嗟夫食人之肉人亦食其肉此兵革间之流惨耳君子所不愿闻者其薛震辈当天下宴安之日而又身为显宦岂无珍羞美膳足以厌其口腹顾乃喜啖人肉是虽人类而无人性者矣终至于诛斩窜逐而后已天之报施不亦宜乎善诱文儒家言施报佛家言布施果报其实一也佛言欲得谷食当勤耕种欲得智慧当勤学问欲得长寿当勤戒杀欲得富贵当勤布施布施有四一曰财施二曰法施三曰无畏施四曰心施财施者以财惠人法施者以善教人无畏施者谓人及众生当恐惧时吾安慰之使无畏或教以脱离恐惧使无畏心施者身虽不能济物常存济物之心佛以孝养父母亦为布施是凡施于外者皆为布施故为下而忠难事上为长而仁慈安众为师而谨于教导为友而诚于琢磨一言一话之间必期有益一动一止之际必欲无伤种种方便利物勿使有所损害皆布施也所为如此存心又如此后世岂得不获富贵之报古语云人人知道有来年家家尽种来年谷人人知道有来生何不修取来生福是今生所受之福乃前世所修者犹今岁所食之谷乃前岁所种者人不能朝种谷而暮食犹不能旋修福而即受所以谷必半岁福必隔世也孔子谓既以为人己愈有既以与人己愈多皆布施之谓曾子谓出乎尔者反乎尔老子云天网恢恢□而不漏皆果报之谓是儒道二教皆言施报但不言隔世尔佛以此身为报身为报我前世所为故生此身所以贫富贵贱荣枯寿夭种种不同则前世所为不同亦可知矣龙舒王日休撰空同子德者必福天人相与之际若求焉者无心之心也求福不回人际天也介尔遐福天际人也寿考不忘言寿考之求德如念念在之也祸福之机捷于影响察之乎察之乎芥隐笔记荆公金陵怀古诗逸乐安知与祸双双字最佳史龟策传祸与福同刑与德双圣人察之以知吉凶安得长者言薄福者必刻薄刻薄则福益薄矣厚福者必宽厚宽厚则福益厚矣书蕉天下有九福京师钱福眼福屏帷福吴越口福洛阳花福蜀川药福秦陇鞍马福燕赵衣裳福美女福日知录善恶报应之说圣人尝言之矣大禹言惠迪吉从逆凶惟景响汤言福善祸淫伊尹言惟上帝不常作善降之百祥作不善降之百殃又言惟吉凶不僭在人惟天降灾祥在德孔子言积善之家必有余庆积不善之家必有余殃岂真有上帝司其祸福如道家所谓天神察其善恶释氏所谓地狱果报者哉善与不善一气之相感如水之流湿火之就燥不期然而然无不感也无不应也此孟子所谓志壹则动气而诗所云天之牖民如埙如箎如璋如珪如取如携者也其有不齐则如夏之寒冬之燠得于一日之偶逢而非四时之正气也故曰诚者天之道也若曰有鬼神司之屑屑焉如人间官长之为则报应之至近者反推之而远矣
　祸福部艺文二
诗

　　变律　　　　　　　　　　　唐苏涣养蚕为素丝叶尽蚕亦老倾筐向空林此意向谁道一女不得织万夫受其寒一夫不得意四海行路难祸亦不在大福亦不在先世路险孟门吾徒当勉旃　　题杨收相公宅　　　　　　　　尹璞祸福从来路不遥偶然平地上烟霄烟霄未稳还平地门对孤峰占寂寥　　赐齐州李希遇诗　　　　　　　品岩少饮欺心酒休贪不义财福因慈善得祸向巧奸来　　劝世　　　　　　　　　　　　前人一毫之善与人方便一毫之恶劝君莫作衣食随缘自然快乐筭是甚命问什么卜欺人是祸饶人是福天眼昭昭报应甚速谛听吾言神钦鬼伏
　祸福部纪事三
