<!-- { "loadSidebar": true } -->
按衡州府志从训洪武初判衡州爱民如子转同知遂知府事时庶事草昧从训定章程创郡治兴学校课耕桑恩信久而愈孚民皆颂德有古循吏风　　徐行按广东通志行字同伦进贤人永乐三年以监察御史左迁德庆州判官学优才赡有守有为兴利除害德威并济政暇则临学校诲生徒士民戴之如父母至今犹有能道其政者　　史中
按衡州府志中德化人永乐中由国子生判衡州守法恤民不畏强御擢知本府时有中贵人黩货满载中执以闻上特命戮之名震中外在郡九年吏胥怀服后迁陕西参政　　吴桓
按宁波府志桓字廷用父江正统间以闾右徙实京师桓侍行中景泰四年顺天乡试选汀州府通判尝摄守事剖决若流庭无滞讼时漳州卫官以高赀豪举于乡凌铄侪辈至死上下结纳莫敢谁何积十数年不决桓被檄按之辄置于法上杭阻山为固溪南民多反侧桓抚以恩威卒服其化已而朝廷遣重臣巡视民讹传剿之辄啸聚欲乱桓单车往谕众遂帖然时迁长汀县学立归化县治城上杭大役屡作而不率民一钱丁忧服阕改常州职专督赋赋户长岁致千金为寿名分例钱桓峻却之时王文肃公语人曰管粮官不受分例者自洪武迄今仅两人周同知与吴通判耳秩满当迁常民诣阙上书留之升本府同知九年加四品俸又五年剔□厘奸吏墨用洗他如均徭役导水利平赋税修桥梁招流亡给种佃田归者相望宜兴山崩暴水垫溺濒死者众桓即发仓粥之又捐俸倡富民出粟以赈靖江滨海风潮蚀田额税无办躬为核实以涨沙田米补焉郡亢旱不雨桓徒跣致祷以不职自咎澍雨随浃乃遂有秋抚按凡七上意荐以病乞骸骨进阶中宪大夫常州府知府致仕　　桑瑾
按苏州府志瑾字廷璋常熟人景泰丙子领乡荐与兄琼弟瑜在国学有名瑾选处州府通判丽水松阳二邑间故有通济堰蓄水灌田可数万亩一夕为震霆所破瑾修复之民赖其利巨寇吴大八夏文义负险劫掠瑾谕散其党乃选士穷其穴擒二贼还处有矿内臣销银以贡多扰民瑾节其费充贡民以为德致仕归瑾以禄不逮养终身不受燕贺琼病至尝恶以验姊少寡迎归以养年逾大耄不废书所著读易备志三经集说节义林前后集萝杂记韵府摘玉等书门人私谥渊静先生子翘泉州府通判工文辞有寒青集　　宋迪
按广西通志迪字吉之宾州人天性至孝亲有不悦肃衣冠立寝门待罪必俟释乃退登天顺己卯乡举授云南广南府通判尽心民事丁父忧居丧一遵朱文公家礼服阕补判顺宁府时甸州有大狱迪捞获十二尸立辨其冤咸颂神明又却景都土官馈金数百两称廉吏云　　李文昭
按宁波府志文昭字诚之登成化十六年乡荐授淮安通判饬己爱民上下安之东海有富民杀人屡年不决一讯得其情盐城大饥道馑相望乃说守长属僚各捐俸入并公私得米数千文昭亲为粥活人以万计沭阳有腴田数万顷故有河浍堕高堙庳旱潦俱病文昭为疏导陂障民甚赖之颂曰东海死冤公来始白沭阳万顷赖公封殖我今祀公惟公宜食回纥降寇凭哑入内衅南鄙势甚猖獗抚臣张缙檄文昭监军鼓勇誓众遂平之抚臣上其绩迁南宁同知至则饬己爱民一如淮焉监榷梧州得羡余三千金悉籍之官抚臣陈金荐迁浔州知府已而命下得重庆未行况村土官黄文昌猖乱乃单骑往谕降之既以驰驱劳瘁感痹疾不起时谓文昭生以忠诚报国死以清白贻家云　　姚文灏
按武进县志文灏字秀夫贵州人进士官刑部主事弘治间以诖误左迁通判常州政严明而励精治水尤着成绩所作河渠议皆可遵行迁工部主事仍督苏常水利盖当事者用其长也　　王文佐
按武进县志文佐字廷辅涿州人举人弘治庚申判常州政务恤民入都舟车费例尽革之屡摄属邑以廉能着正德丙寅海寇窃发当道檄御之文佐练卒储器以扼要害寇弗敢犯夏旱步祷致疾卒郡人毛宪为作志　　廖宪
按□州府志宪大田人少有志问学不远千里游吉水罗文恭之门由乡贡倅虔刻厉清修严于一介日惟脱粟菜羹鲜知肉味精勤职业一以诚心直道行之不挠于法而亦无戾于情僚长贰敬而爱之署县榷关秋毫无染代守入觐不能以一帊遗知交尝修信丰邑志文献赖以表章满考升广西永安知州去之日携家口乘一小船中惟竹簏一肩图书数卷而已父老谓百年来仅此一见者　　彭应星
按长沙府志应星茶陵人以明经拜池州别驾时郡邑大旱应星亲诣属邑遍省之悉图其所伤以闻官吏耆老供给馈遗如常礼应星厉声曰吾来此以苏民也岂以饮食病民哉一无所受在郡多异绩释死罪八人出孤子于狱雪其冤郡人戴之立祠以祀后榷税芜湖独上羡余银三千两入库巡按御史嘉奖之曰此茹□饮冰之操长驾远驭之才也县有金马门便民出入民屡以为请县令不听应星始令启是门民咸便之代大守报政北上过山东时山东大旱民饥甚应星捐俸赈之齐鲁之民咸以是德应星目为清惠长者　　揭鸿
按延平府志鸿字于渐将乐人嘉靖乙酉中应天举人深兵法短小精锐舞槊如飞初判潮州署海阳两芦清神山沟及石帆倭寇前后斩级夺男妇六百余继署海澄时南洋贼王若鲁拥众万余合党吴平分立十六澳焚逼城鸿单骑抚谕探虚实领兵力战躬冒锋刃生擒若鲁并党五百救被掳三千人转连州守值余阿五兄弟倡首聚众为乱鸿亲临较武法调狼兵威名大着阿五惧服请降地方藉安两地至今颂之　　廖文陛
按延平府志文陛将乐人貌伟才赡以恩贡判惠州会有旨剿陈万锺凌秀二寇督抚以转饷属文陛飞檄诸邑兵未集而寇迫城文陛密趋乡勇夜炊直捣贼营斩获无算各邑输挽以通又督饷永安遇贼于道交陛度兵少令砍竹系衣为枪势设伏疑之贼怯遁去大军驻长乐立檄饷米七百斛俄顷而赴将士饱腾尝视篆兴宁长乐击寇于槎江擒馘百余已而兴宁大饥积谷不济时富户遏粜文陛立令平价饥民赖以苏功当特叙为同事者所忌罗织坐之愤惫病发卒官　　杨轩
按宝庆府志轩字子昂城步人嘉靖末以岁荐任四川重庆府通判遇事敢为大酋谭绍干凤继祖相继叛大中丞檄之督兵人有劝其以他故辞者轩曰事不避难臣职也吾而委之谁复有任者随以兵道相机设伏元恶次第就擒历任六载谢事归雅尚清修为一邑重性刚介不阿乡人有失辄以大义折之皆畏服焉卒年七十六祀乡贤　　张书绅
按济南府志书绅字佩训阳信人隆庆丁卯举人授松江府通判却修河羡金千余两盐徒负贩惧罪豫赎习为成例书绅尽为蠲除岁省商人数万缗织人困惫积逋动至数岁书绅间出俸金佐之上供有余而民困以苏蒲汇六磊诸塘日月诸河水疏凿详豫禁泥于河干以防偷惰运泥于下泽以广田畴其一事而数利类如此忌者阴构左迁河南臬幕委署禹州州多大猾操长吏短长书绅以廉介自持而玩法者敛手升五台县令自解绶归年七十六卒　　吴铨文
按南昌郡乘铨文字行甫更名遇南昌人万历壬午乡举授故城教谕升安庆府推官丁母忧服阕补汉阳推官有乡猾以亩鬻富生萧某绐生值而实无亩生往按他庄猾侦其仆旧私庄妇夜群击杀妇质明执生诬构属铨文讯状铨文曰生昵媪复怒杀媪耶论报惟轻而后鞫者竟入生坐偿会御史虑狱生牿拳候鞫仆苴履□衣怀刃诣直指前一手拔刃一手挟冤状大号曰杀庄妇者我也语毕立自引直指愕甚阅牍得铨文所著谳语遂直生而出之上下惊服自是疑狱悉下铨文咸质神矢公以听适楚宗以嬴吕事构王而嗛赵中丞可怀为王倚一日多宗白事复抵牾遂攘臂格中丞至死因熛忽广自固铨文时在黄闻变曰非抚莫靖乃夜驰省谕诸宗以朝廷优养德意会御史按安陆铨文率诸李官往谒御史曰当以反闻众嘿然铨文曰杀重臣诚不法幸犹未斩关掠藏也脱不解毋乃驱使速叛御史曰我得以风闻言事铨文曰他事得风闻公按楚楚事独不得风闻且乱形未成今王即莫制而宗皆八郡王属犹可绳约公宜驻省示重御史尚恍徉铨文曰无已请速檄八郡教授申敕可乎夫宗憾中丞非仇国也而犹不能已者恐事闻不贳耳今檄以严出入晓利害明无深诛则人自安而群涣矣至市棍借助暴横逞檄监司密缉分其党又檄阃卫整备示武以消傍睨而已御史悉用铨文言不逾月事悉定升云南安州知州题改兴国州入觐卒于高塘逆旅　　郑之韶
按武进县志之韶临桂人举人万历癸未通判常州尝视篆武进讼者及旁听者盈廷或环拥几案勿为诃也剖判如流一一中情兼之慰劝谆至每衙散颂声沸衢即被谴者亦无不心服自俸薪外不取一钱未期致仕去士民遮道留之不得为树丰碑于西右通衢　　彭簪
按武进县志簪安城人举人尝令楚作衡山志罗洪先序之来判郡与唐顺之友善不以声名自好视篆宜兴多善政革里胥例金貌古气凝居处苦约尝携自随即生死之际亦漠然矣竟致仕去　　吕大英
按广西通志大英字元声文简曾孙幼多颖悟博闻强记垂髫游泮时伯氏已登乡荐父希彝念官荫久虚万历丙午计偕遂携大英北上补一品荫读书太学大司成器之请改外授广东惠州别驾署篆兴宁革陋规裁冗费清盗源建学宫时地方恶俗人有隙即采断肠草服之以藉图赖大英访知谕百姓挖其根获一石即准销赎银一两毒山几平治行卓异有德政录时邻境盗饷金数千大英鞫之盗招金匿家旁两起之不得金盗亦旋毙公虑供扳蔓引良民受害斋戒祷于城隍数日雷电大作击盗匿赃处地为裂得金数百距前死盗所指赃处仅咫尺诸盗悚伏愿自首不逾月原金俱完人咸服公神明感格督府商周祚廉其事特荐之荐未到部三日以例转王府长史大英以病乞归隐居不事家人产而赈饥周急靡所吝惜卒祀贤乡　　桑瑜
按苏州府志瑜字廷瓒常熟人弱冠举于乡不第选温州通判为治尚宽盛寒暑不禁人于狱属邑泰顺有银坑岁久矿微白于上官遂得奏减濒海有地曰蒲庄设二千户领卒以备倭寇平阳旧籍居民三千余其田渐为卫卒所侵民为之代输瑜被檄往勘道经铁沙岭有岚瘴从者惮行瑜往籍其亩赋其租以为官军俸给民喜跃护送过岭温有盐户多逃亡课坐是亏部官议以三丁充一丁户携老幼泣诉于瑜瑜假寐若有言于旁曰有旧额寐讯之人云旧额在于户部为言于部官从其言自是两浙南北直隶皆用旧额以征课谢灵运守温有梦草池瑜作堂其上兄瑾来自处相与会合觞□以继其风瑜初仕与瑜相约早致政年四十五卒解任如约同日还故里瑜自伤亲不及养得一味必设位以荐瑾有疾当会试不忍行留以侍疾兄弟有山水之好每风日佳霁必出游游必有篇咏有吟选粹检斋集　　何自谦
按池州府志自谦字益之该博典籍以岁选除琼州府判躬受抚黎之任自总捕督储外若饥馑疠疫中珰调剂得当使黎帖然嗣是摄安定摄琼山皆得民心代守修觐而黎变作自谦力疾至琼帅健兵擒其元凶十数辈寻奉旨协雷阳三路兵冒暑火攻数旬而首恶献俘因疏抚黎数事奏皆如议升审理正致仕逾年叙功赐金进阶长史文章诗赋卓然一时着有梦雪壮游归与济伟诸集　　萧灼如
