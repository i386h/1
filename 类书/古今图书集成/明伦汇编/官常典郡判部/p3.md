<!-- { "loadSidebar": true } -->
按扬州府志灼如字茹一江都人由选贡授广东潮州通判职司良民多逋赋灼如尽为请免岁饥捐赈存活甚众有能声巡按周应期所至以灼如从凡有疑难询之立决潮关有税命其代理灼如设匦中庭令自投其中不问羡余当事益重其贤将疏特荐灼如曰吾治潮以劳得疢幸不陨厥职足矣敢更他望乎遂告养乞休潜心理学参究龙溪姚江分合得明善诚身之旨卒祀乡贤　　倪祚善
按安庆府志祚善字永锡天启间以明经授永兴令居官清慎会洞寇猖獗日缮兵厉甲寇不敢犯迁岳州别驾一日岳阳楼之东隅白烟一□上冲霄汉不绝者三日讹言城将灾岳民腾沸时方署篆肃衣冠而酬之曰天降灾应灾吾莅民者民无灾烟即息无恐众言讫烟果息以父忧去职服阕补金华同知许都倡乱首犯金华祚善甲冑登陴亲冒矢石廉知郡内奸宄数十人即日缚斩之贼退以功升处州知府解绶之日行装萧然卒年七十有二　　欧爚
按衡州府志爚字洞阳衡阳人蚤岁以文章知名工为古文辞典丽尔雅为巨公所引重以贡授姑苏掌故文誉倾吴下寻内召改国子监学录擢梧州通判梧州税务府正佐各视一季辄苦墨吏取盈公清刚不染公务之外一无私取有珠商骫法当受杖藏走盘珠于衣间褫衣珠见公笑曰竖贾欲以此贷刑乎卒杖之商侩以其廉约不已侵保留更视两季仍□请不已爚终以其膻辞之益力会和尚山猺贼乱躬请帅师入巢剿抚泷封底平以功最迁高州府同知抵任未匝岁叹曰廉吏可为而不可为虽为廉不如弗为吏也遂引疾乞休　　蒲以怿
按永明县志以怿字德台生而清臞有劲骨束发攻举子业辄冠军督学使者邹迪光负人伦鉴较士湖南得以怿卷大奇之拔第一贡于朝授四川盐亭令为政左礼让右科条不袭因仍苟且之治疏盐艘减运木民食其福间当簿书之暇率诸孝秀课文讲艺亹亹勿倦三年转常州别驾摄府篆益加砥砺当受事之日管掾持藏金数百两相饷谓此公帑无名物应得归诸私橐以怿叱曰纤毫皆民膏脂安得若累累者以无名取之以无名入之乎其清操峻节如此至事亲纯孝人无间言每遇父母忌日临祭必缟服哀泣终身之慕八十年如一日云
　郡判部艺文一
　　授李守一别驾等制　　　　　唐苏颋黄门皇三从兄前洛州司马守一等自登官序并穆政声赵际燕陲漳滨淇上控河朔之风土尽山东之郡国宜膺别乘往佐专城可依前件主者施行　　授萧诚弘农别驾制　　　　　　孙逖敕某官早因才艺久践荣班顷涉微瑕未为深累佐郡之职冗员颇多既有名于省官俾稍迁于近服可守弘农郡别驾散官如故　　谢澶州签判表　　　　　　　宋程颢论议无补职业不修国有典刑罪在诛戮曲蒙宏贷仰荷洪私期于糜捐莫可报谢臣性质朴鲁学术空虚志意粗修智识无取陛下讲图大政博谋群材过听侍臣之言猥加风宪之任臣既遭遇明圣亦思誓竭疲驽惟知直道以事君岂忍曲学而阿世屡进阔□之论愧非击搏之才徒尝刳沥肺肝曾无裨补毫发既不能绳愆纠缪固不愿沽直买名岂敢冒宠以居惟是奉身而退自劾之章继上阖门之请冞坚天意未回宪章尚屈更奉发中之诏俾分提宪之权不惟沮诤论之风亦惧废赏刑之实力形奏述恭候诛夷此盖伏遇皇帝陛下极天清明普日临照洞正邪之心迹辨真伪于幽微察臣忠诚恕臣狂直不忍寘诸重辟投之远荒解其察视之官处以便安之地生成之赐义固等于乾坤涵容之恩重益逾于山岳臣敢不日新素学力蹈所知秉心不回信道愈笃愿徇小人之志不为儒者之羞或能自进于寻常庶可仰酬于万一　　潭州通判谢上表　　　　　　　唐介始窜岭南人皆谓之必死及迁湖外恩实出于再生仍复前官俾关郡政仰叨成命增激微衷切念臣寒素立身孤直无援历官再纪才贰郎曹入朝逾年幸兼风宪臣自以逢圣明之治当言责之司祗知忠义以事君不顾祸患之及己凡所上奏必尽至公流辈为臣寒心奸邪见臣切齿臣本欲为耳目于陛下勉副东求不能效鹰犬于他人以希进用心虽无愧迹已甚孤属权臣之擅朝肆己私而害政辄输忠款冀补涓尘陛对之间未能悉意天威之下卒莫自明得罪一时窜身万里流离远道殆及期年摈弃遐荒分甘散秩岂谓皇帝陛下存国大体察臣愚忠欲招谏者之言免为后来之诫三推皇泽特与一官以邕广之寇攘择湖湘之守倅俾从征管得佐郡符然臣粗识义方薄知臣节纳忠获罪顾百谪以诚甘尽瘁报君虽九死而不悔谨当益勤官守以助军兴夙夜以思冀免于败事毫分有补少答于大恩　　承议郎充秘阁校理权判登闻鼓院张舜民可　　通判虢州　　　　　　　　　　刘攽前以御史言事不合朝廷优容直臣未尝备责故移位他局仍在毂下而舜民力自推谢又以其多病及家婚娶求得自便天道从欲而有曲成吾何□焉虢略要郡倅贰维重祇服恩宠毋怠勤恪　　密州通判厅题名记　　　　　　苏轼始尚书郎赵君成伯为眉之丹棱令邑人至今称之余其邻邑人也故知之为详君既罢丹棱而余适还眉于是始识君其后余出官于杭而君亦通守临淮同日上谒辞相见于殿门外握手相与语已而见君于临淮剧饮大醉于先春亭上而别又移守胶西未一年而君来倅是邦勤于吏职视官事如家事余得少休焉君曰吾厅事未有壁记乃集前人之姓名以属于余余未暇作也及为彭城君每书来辄以为言且曰吾将托子以不朽昔羊叔子登岘山谓从事邹湛曰自有宇宙即有此山登此远望如我与卿者多矣皆湮灭无闻使人悲伤湛曰公之名当与此山俱传若湛辈乃当如公言耳夫使天下至今有邹湛者羊叔子之言也今余顽鄙自放而且老矣然无以自表见于后世自计且不足而况能以及子乎虽然不可以不一言使数百年之后得此文于颓垣废井之间者茫然长思而一叹也　　吉州通判厅记　　　　　　　周必大郡丞秦官惟掌兵马自汉迄唐其名不常曰别驾曰司马曰治中曰长史虽均号上佐其实从事之长耳故缇油屏设下与主簿同赐而州牧或得辟置间以处王子及近臣之左降若起废者其于政事罕得与闻艺祖创业之四年继五代扰攘之后首置诸州通判不动声色于朝廷之上而兴利除害功遍天下是冬又诏凡公事非守倅签议连书勿行规模宏远岂历代明君贤臣思虑所能及呜呼盛哉　　筠州判官厅记　　　　　　　　前人国家以民之休戚政之臧否寄二千石其设官有亚有旅亚者倅也位逼未免于嫌意不尽者多矣掾曹旅也分职以治各司其局而已若乃事无不预而非逼职未尝分而情通惟幕职为然　　贺通判启　　　　　　　　　　戴翼历日颁元忻际三阳之泰屏星增重懋膺百福之升式对昌辰恪陈善颂恭惟某官炳炳文章之凤振振仁厚之麟闻望颙昂□襟冲粹共仰泰山北斗平分霁月光风属凤纪之更新宜龙光之鼎至歌腾康海想骥足之难淹诏下自天伫鹏程之直上某幸依厦屋倏转春规无阶修敬于寿觞谨用披诚于庆牍春生别驾熏陶分属邑之辉日奉瓣香耆艾颂閟宫之咏　　通判到任谢台谏启　　　　　　李刘别洛下之诸生久归来于茅屋补黔中之上佐偶及代于葵丘既涤以服勤盍濡毫而贡谢伏念某地寒寡挟天巧素悭卤莽而耕卤莽而耘已□学落鼓噪以入鼓噪以出更愧名浮顷从文学掌故之联躐缀国子先生之后经笥之嘲未发谤箧之恶已盈乡人不善者恶之成是贝锦相国之赐也大矣止于瓯臾荏苒三年侥幸贰郡轸之旁鹑之尾不惟非螃蟹之宫丹之穴犀之□近又筑鲸鲵之观然以菲材之典午固在协公而同寅水火弗与百姓交宁须饯别风月不用一钱买何必平分伏遇某官道格君心识通治体进务闭邪而陈善退思激浊以扬清天豁露繁南岳要闻于鸣凤冰清霜洁北台自肃于西乌姑试治中且游方外某敢不修其可愿勉尔循思聋且何伤正欲不闻于黜陟噤不得用又当且近于吟哦　　贺通判启　　　　　　　　　　方岳阊阖开黄道聿新凤历之元燕寝凝清香诞辑虎符之瑞春融蒸管颂浃椒盘某官气涵玉烛之和识造玑衡之妙昔无襦而今□汗青遄纪于竹书言如綍而出纶泥紫已涂于芝宇地天交泰朝野所需某三见诼訾一归坱圠云深戟卫谅鸣璆蚁泛之春日转觚棱觊将佩□人之晓中和气盎熙□咏均　　送孝丰吴公之苏倅序　　　明王世贞隆庆之二年冬孝丰吴公贰吾州仅七月而迁吾郡倅前是吴公为建宁司理超焯以高第旌入郎仪部诸仪部郎称多才名士顾独推吴公而会有所嫌忤前御史大夫前御史大夫为言之吏部中以事下迁为吾州贰吴公至属阙守吴公遂摄守吴公日晏坐堂皇召诸吏以某事某事次第受署即无敢论有所下上或稍缓其急者而急其缓者冀因缘为奸吴公至则发摘之吴公抶吏不过十然一左顾辄屏退惴惴无人色其听讼不待悉两造而剖各得意去即被吴公法欣然曰吾故不敢以幸望吴公庶几公宽之耳州当岁定赋吴公摄守不三月为定三岁赋曰畴宽亩而瘠畴减亩而腴畴商而实□畴匿税贵豪吾能司知之毋扰扰昏夜居闲令乃公借行法也吴公间为具召诸公饮诸公亦以次第奉斗酒日治饮相得欢甚当张饮时人人意益舒若不知邦大夫既罢酒辄戒其子弟戚党曰吴公待我厚何以当之若曹幸为吾守吴公法使我得终事吴公何若吴公以严爱诸公故益得吏民情时有所按舍出意外中豪家数十百里人若一吴公临之强饰自励为善后吴公虽佐守不在摄而州大治公既迁台使者大修治水利意欲以属吴公不敢言吴公慨然曰台使者重劳我我安能为吏民爱旬日筋骨乃出舍河上第令一胥号诸乡三老曰公在河公在河三老则大惊先其子弟奉畚锸云集穷旦夕事事曰公为我治水得望岁供县官赋安敢久劳公不旬日告竣于是吴公当之倅任而诸公尝从吴公游者前为祖顾谓不佞习公兄中丞先生又最游于公当有言不佞盖读汉宣帝纪称其综核名实错用法理而赵京兆广汉首以锐精应之一时声称赫赫冠天下然不能深中帝心而其所尊宠者乃在龚渤海黄颍川彼其敦本节啬兴教礼义意若欲缓收吏治之效而不尽用其才其民之应之顾不后于京兆而思以心报二公何也亦可以深长思矣宣帝尊宠不及京兆班氏传循吏首二公虽未尽仿经术亦庶几合之吾吴俗剽轻奓诈以繁丽争雄长太守蔡公力欲胜之于道而患寡与合者往吴公佐吾州蔡公不以属吏视公日相与谈甚适今吴公晋而佐郡获从蔡公共策一堂之上所以回易观听而成吾郡于仁让者宁有涯哉不佞窃从诸公□下风若倅务公固百优之无所藉不佞言矣中丞公字峻伯与公之先王父苕源公俱嘉靖中循吏也
　　郡判部纪事
