<!-- { "loadSidebar": true } -->

　郡判部汇考
　　晋
晋州置刺史别驾治中从事诸曹从事等员
按晋书职官志州置刺史别驾治中从事诸曹从事等员所领中郡州上及江阳朱提郡郡各置从事一人小郡亦置一人又有主簿门亭长录事记室书佐诸曹佐守从事武猛从事等凡吏四十一人卒二十人诸州边远或有山险滨近寇贼羌夷者又置弓马从事五十余人徐州又置淮海凉州置河津诸州置都水从事各一人凉益州置吏八十五人卒二十人荆州又置盐佃督一人　　辽
辽制黄龙府判官兴中府判官
按辽史百官志云云
　　宋
宋置诸州通判
按宋史职官志宋初惩五代藩镇之弊干德初下湖南始置诸州通判命刑部郎中贾玭等充建隆四年诏知府公事并须长史通判签议连书方许行下时大郡置二员余置一员州不及万户不置武臣知州小郡亦特置焉其广南小州有试秩通判兼知州者职掌倅贰郡政凡兵民钱谷户口赋役狱讼听断之事可否裁决与守臣通签书施行所部官有善否及职事修废得刺举以闻元佑元年诏知州系帅臣其将下公事不许通判同管元符元年诏通判募职官令日赴长官厅议事及都厅签书文檄南渡后设官如旧入则贰政出则按县有军旅之事则专任钱粮之责经制总制钱额与本郡协力拘催以入于户部既而诸州通判有两员处减一员凡军监之小者不置又诏更不添差其后或以废事请或以控扼去处讲五年以后旋添置之除潭广洪州镇江建康成都府见系两员外凡帅府通判并以两员为额余置一员干道元年诏买马州军通判令茶马司依旧法奏辟余堂除差人淳熙十四年利州路提刑言关外四州通判乞自制置司奏辟所有金洋兴利文龙等州通判乞送转运司拟差并从之幕职官签书判官厅公事两使防团军事推判官节度掌书记观察支使掌裨赞郡政总理诸案文移斟酌可否以白于其长而罢行之凡员数多寡视郡大小及职务之繁简初政和改签书判官厅公事为司录建炎初复旧凡节度推判官从军额察推及支使从州府名凡诸州减罢通判处则升判官为签判以兼之小郡推判官不并置或以判官兼司法或以推官兼支使亦有并判官窠阙省罢则令录参兼管凡要郡签判及推官皆堂除余吏部使阙二广间许监司辟差绍熙元年臣僚言广西奏拟签判多恩科癃老乞行下转运司不许差年六十以上昏眊之人嘉定二年臣僚言监司有干官州郡有职官以供签厅之职或非才不胜任则按刺易置可也今乃差兼签厅者动辄三两员或四五员其余冗费与添差何异乞将诸州郡所差兼签厅官并行住罢从之诸曹官旧制录事参军掌州院庶务纠诸曹稽违户曹参军掌户籍赋税仓库受纳司法参军掌议法断刑司理参军掌讼狱勘鞫之事中兴诏曹掾官依旧惟司理司法并注经任及试中刑法人干道以来间以司户兼司法知录亦或兼职六年汪大猷言司户初官令专主仓库知录依司理例以狱事为重不兼他职从之仍依知县格法铨量如有老疾昏眊难任事者即从本州知通于判司簿尉内选经一考以上无罪犯晓法人对换绍熙元年诏不曾铨试人不许注授司法庆元五年臣僚言司理狱事烦重宜优其举主照提刑司合举主三员以上许间岁举狱官一员嘉定中申明年满六十不许为狱官之令仍不许恩科人注授真宗景德四年秋七月壬申增置开封府判官一员按宋史真宗本纪云云仁宗天圣三年秋七月戊子诏诸路转运使察举通判之不任职者按宋史仁宗本纪云云
哲宗元佑五年二月丁酉罢诸州军通判奏举改官按宋史哲宗本纪云云徽宗崇宁三年八月庚子诏诸路通判增入主管学事四字按宋史徽宗本纪云云
高宗建炎元年六月丁卯罢开封诸州军府通判二员者省其一按宋史高宗本纪云云
建炎四年六月辛巳罢诸州添差通判职官
按宋史高宗本纪云云
绍兴三年五月乙丑罢诸州在任所辟通判
按宋史高宗本纪云云
孝宗干道四年诏未历亲民之任者授通判之职按宋史孝宗本纪干道四年冬十月乙未臣僚言天下之事必历而后知试而后见为县令者必为丞簿为郡守者必为通判为监司者必为郡守皆有差等自今职事官吏局务官必任满方许求外未历亲民任使即未得拟州郡且授通判诏从之　　金
金诸总管府判官并诸府判官之制
按金史百官志诸总管府副都总管一员所掌与同知同总管判官一员从六品掌纪纲总府众务分判兵案之事府判一员从六品掌纪纲众务分判户礼案仍掌通检推排簿籍诸府府判一员从六品掌纪纲众务分判吏户礼案事专掌通检推排簿籍　　明
各府通判一员后通判因事忝革无定员
按明会典云云
皇清
国朝外官
大清会典各府通判一员因事添革无定员

　郡判部名臣列传
　　汉
　　陈茂
按广东通志茂字若恩汝南人容止俨恪须眉甚伟为交趾别驾从事并有奇绩旧令刺史行部不涉海永初中盗贼横行海滨皆震刺史周敞渡海巡方遇大风船欲覆茂按剑呵水神风即息海上人望之如神明莫不畏仰比敞迁豫州刺史与茂俱行到颍川阳翟传传中有置美酒一柙敞去敕御骝载酒以行茂见即击柙破之敞问茂曰刺史年老须酒益气别驾破柙名亦何益茂答曰所过皆仰明使君传车而騑骖载酒非宜也敞愈敬重茂后迁荆州刺史以公正着声　　隋
　　赵轨
按隋书本传轨河南雒阳人也父肃魏廷尉卿轨少好学有行检周蔡王引为记室以清苦闻迁卫州治中高祖受禅转齐州别驾有能名其东邻有桑葚落其家轨遣人悉拾还其主诫其诸子曰吾非以此求名意者非机杼之物不愿侵人汝等宜以为诫在州四年考绩连最持节使者合阳公梁子恭状上高祖嘉之赐物三百段米三百石征轨入朝父老相送者各挥涕曰别驾在官水火不与百姓交是以不敢以壶酒相送公清若水请酌一杯水奉饯轨受而饮之　　宋　　刘随
按宋史本传随字仲豫开封考城人以进士及第为永康军判官军无城堞每伐木为栅坏辄以他木易之颇用民力随因令环植杨柳数十万株使相连属以为限界民遂得不扰属县令受赇鬻狱转运使李士衡托令于随不从士衡忿怒乃奏随苛刻不堪从政罢归不得调初西南夷市马入官苦吏诛索随为绳按之既罢夷人数百诉于转运使曰吾父何在事闻乃得调后改大理寺丞　　孔勖
按广东通志勖兖州人孔子四十四代孙进士及第以殿中丞通判广州有廉名真宗东封时躬诣孔子祠帝问宰孔氏今孰知名或言勖有治行即召对擢太常博士知曲阜县濒行彝酋争持珠宝以献并慰遣之后以工部侍郎致仕卒年八十九子道辅御史中丞以直名　　李及之
按宋史本传及之字公达亦迪弟之子由荫登第通判安肃军康定中夏人犯边契丹复发兵并塞疆戒严及之言契丹以与夏人甥舅之故特此慰其心且姑张虚势以疑我必不失誓好愿无过虞已而果然徙通判河南府亡卒张海倚山啸聚白昼掠城市及之督捕单骑与海语谕使归命当奏贷其死海感动弛备奏方上而众兵集悉获之知信州灵鹫山浮屠犯法者众及之治其奸流数十人乃自劾朝廷嘉之释不问入判刑部尝撰次唐史有益治体者为君臣龟鉴八十卷王尧臣上其书并表有学行韩琦亦以馆职荐之召试除直秘阁历开封府判官知泾晋陕三州及之吏事精明所居官皆称职以太中大夫致仕再转正议大夫卒年八十五及之子孝寿孝称　　窦卞按宋史本传卞字彦法曹州冤句人进士第二通判汝州秦悼王葬汝宗室来汝者众得兵三千郡守林潍以汝与其乡近因使辇薪刍铁石致其家众怨愤谋杀潍会日暮门闭不果遂挟大校叛卞启关招谕之曰汝曹得醉酒狂呼尔毋恐忽少定乃密推首恶羁之请于朝诏潍致仕悉配徙乱者加集贤校理　　徐九思按广东通志九思字公谨崇安人登进士调蕲水尉历知双流宣化南陵三邑时赵抃唐介交荐入判三司坐忤时相通判广州尝与进士梁杞建议立香山镇为县以便征役神宗召对面赐褒谕有老练之称既而王安石恶其讥议新法复以附司马光坐废十余年元佑初召为江淮等路发运判副使致仕有新丰集行于世　　傅大声
按广东通志大声字仲广仙游人淳熙中进士通判循州适寇起守称疾大声调发诸军奋力鏖战贼皆溃去未几余党复炽诸司专委大声督捕乃上御贼策曹使刘强学韪之颁行于广遂劾守不职以大声摄州事寻奏为真守阖城欢呼曰傅父再留吾属有依矣郡中旧有例册钱千缗悉却之仓量斛大于旧首为较定在循四年民乐其政相率祠之　　宋翊
按广东通志翊字叔晦煜之孙以荫补官端平初通判广州时广帅崔与之疏荐辟知循州循与汀梅接壤寇盗充斥翊甫至集官兵扼其要冲率以俘献复增陴浚隍募兵益戍为异日虑急抚绥缓催科是以循民安生乐业修学校增廪秩阅军政稽版籍禁哗讦奖孝悌斛面取羸丁钱虚额一切去之复奏于朝永为定式后复有小警翊修城壁严保障措置捍御尤极详备循民德之　　汪□
按黟县志□字仲理侍御义和之子补承务郎历复州签慕赞理藩条多所裨益制帅赵方时为湖州讨使独以□有才略奏荐之改调荆州签判授江西帅幕调德安倅时方备边以军储为急版曹条下同郡守均籴几十万石边例酬赏饷台以亟上闻□谓广积贮效忠勤皆臣子分内事何以规赏为置不问倅厅财计优裕两制常赋如期趣发前次滥额取赢往往掩而归橐□以余帑十万缗上制司以万缗助郡犹存数万以与代者一毫无所私命之寿昌改界汉阳转朝散大夫　　徐天麟
按临江府志天麟字仲祥开禧进士调抚州教授累迁至武学博士轮对言人主当持心以敬通判惠潭二州权英德府所至兴学明教有惠政有两汉会要七十卷汉兵本末一卷西汉地理疏六卷山经三十卷既谢官作亭萧滩之上画严子陵像事之　　范士表
按金华府志士表字叔端兰溪人丞相锺之从子嘉熙戊戌以别院亚选登第由广济簿宰湘乡以治行闻倅于括又倅于衢适郡民有啸众为乱者守惧委印去人心大震老幼星散奔迸士表摄郡事协僚佐集筹画为守备计登城抚劳益兵诛讨越半旬元恶就戮妖党鼠窜十万生灵赖以全活军民雷动欢呼曰我辈若无范权州皆为鱼肉矣司封郎中杜梦炎志其墓称士表恭而礼仁而勇廉而能洁已奉公不可干以私有全活衢郡之功而赏不酬劳禄不及德公论憾之　　元
　　许维祯
按元史本传维祯字周卿遂州人至元十五年为淮安总管府判官属县盐城及丁溪场有二虎为害维祯默祷于神祠一虎去一虎死祠前境内旱蝗维祯祷而雨蝗亦息是年冬无雪父老言于维祯曰冬无雪民多疾奈何维祯曰吾当为尔祷已而雪深三尺朝廷闻其事方欲用之而卒年四十四子殷　　明
　　徐垕
按苏州府志垕字宗实黄岩人负才抱气有经时之志元末不仕洪武初应荐入朝数被顾问敷对明切皆中时宜上喜将授宪职垕辞乃除铜陵簿请迎母就养忤旨谪役湘阴驿未几选教驸马能以师道自尊召见奖谕擢苏州府通判奏发粟二十万以活饥民春涨病堤垕相度原隰大兴筑捍之役部使者以为妨农劳民垕言他务诚防农水不退则田不可耕妨农孰甚焉且令有田者量募贫力饥人得哺正所谓佚道使民何为劳哉卒就其庸属邑有楼贞妇奏乞旌表礼部为前朝不允垕言生死有间则比干之墓谁封礼官不能夺从之官终兵部侍郎　　高从训
