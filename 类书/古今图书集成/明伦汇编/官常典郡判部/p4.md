<!-- { "loadSidebar": true } -->
谢承后汉书周景为豫州刺史辟陈蕃为别驾不就景题别驾舆曰陈仲举座也不复更辟蕃惶惧起视职王允别传本郡民有路仁者少无名行太守王殊召补吏允犯颜直谏殊怒收允欲杀之刺史邓盛闻而驰传补为别驾从事蜀志统传统字士元襄阳人也先主领荆州统以从事守耒阳令在县不治免官吴将鲁肃遗先主书曰士元非百里才也使处治中别驾之任始当展其骥足耳诸葛亮亦言之于先主先主见与谭善大器之以为治中从事刘璋传璋遣别驾张松诣曹公曹公时已定荆州走先主不复存录松松以此怨会曹公军不利于赤壁兼以疫死松还疵毁曹公劝璋自绝麋竺传竺字子仲东海胊人也祖世货殖僮客万人赀产巨亿后徐州牧陶谦辟为别驾从事谦卒竺奉谦遗命迎先主于小沛先贤行状袁绍领冀州牧以审配为别驾委以腹心之任魏志管辂传安平赵孔曜荐辂于冀州刺史裴徽曰辂雅性宽大与世无忌仰观天文则同妙甘公石申俯览周易则齐思季主今明使君方垂神幽薮留精九皋辂宜蒙阴和之应得及羽仪之时徽于是辟为文学从事引与相见大善友之徙部巨鹿迁治中别驾吕虔传虔迁徐州刺史请琅琊王祥为别驾民事一以委之世多其能任贤白帖吕虔为刺史有佩刀相者以为三公服虔乃赠别驾王祥曰苟非其人刀或有害以卿有公辅之量故相与之晋书王祥传祥汉末遭乱扶母弟览避地庐江隐居三十余年不应州郡之命母终居丧毁瘁杖而后起徐州刺史吕虔檄为别驾祥年垂耳顺固辞不受览劝之为具车牛祥乃应召虔委以州事于时寇盗充斥祥率励兵士频讨破之州界清静政化大行时人歌之曰海沂之康实赖王祥邦国不空别驾之功广州先贤传董正字伯和南海人也时州治苍梧郡张使君举正三辟不就后更辟书正难重违州意从诣州使君闻已在途命书佐赍别驾从事假正正□俯就复上传送本郡晋阳秋王沈檄唐彬为治中别驾忠肃公亮匡救违阙尽规诲以纳善不显谏以自彰当朝正色焉晋书邓粲传粲少以高洁著名与南阳刘驎之南郡刘尚公同志友善并不应州郡辟命荆州刺史桓冲卑辞厚礼请粲为别驾粲嘉其好贤乃起应召北齐书崔伯谦传伯谦字士逊博陵人父文业巨鹿守伯谦少孤贫善养母高祖召赴晋阳补相府功曹称之曰清直奉公真良佐也迁瀛州别驾世宗以为京畿司马劳之曰卿骋足瀛部已着康歌督府务殷是用相授周书柳庆传庆以尚书都兵郎中兼雍州别驾广陵王元欣魏之懿亲其甥孟氏屡为匈横或有告其盗牛庆捕推得实趣令就禁孟氏殊无惧容乃谓庆曰今若加以桎梏后复何以脱之欣亦遣使辨其无罪孟氏由此益骄庆于是大集寮吏盛言孟氏依倚权戚侵虐之状言毕即令笞杀之此后贵戚敛手不敢侵暴有贾人持金二十斤诣京师交易寄人停止每欲出行常自执管钥无何缄闭不异而失之谓是人所窃郡县讯问主人遂自诬服庆闻而叹之乃召问贾人曰卿钥恒置何处对曰恒自带之庆曰颇与人同宿乎曰无与人同饮乎曰日者曾与一沙门再度酣宴醉而昼寝曰主人特以病自诬非盗也彼沙门乃真盗耳即遣吏逮捕沙门乃怀金逃匿后捕得尽获所失之金十二年改三十六曹为十二部诏以庆为计部郎中别驾如故有胡家被劫郡县按察莫知贼所邻近被囚系者甚多庆以贼徒既众似是乌合既非旧交必相疑阻可以诈求之乃作匿名书多榜官门曰我等共劫胡家徒侣混杂终恐泄露今欲首惧不免诛若听先首免罪便欲来告庆乃复施免罪之榜居二日广阳王欣家奴面缚自告榜下因此推穷尽获党与庆之守正明察皆此类也每叹曰昔于公断狱无私辟高门可以待封傥斯言有验吾其庶几乎旧唐书狄仁杰传仁杰以明经举授汴州判佐时工部尚书阎立本为河南道黜陟使仁杰为吏人诬告立本见而谢曰仲尼云观过斯知仁矣足下可谓海曲之明珠东南之遗宝荐授并州都督府法曹册府元龟唐贞元时宰相齐抗奏罢州别驾元和后两河用兵裨将立功得补东宫王府官朱紫淆并韦处厚为相乃奏置六雄十望十紧等州悉补别驾由是流品澄别韦皋为凤翔判官权知陇州营田留后德宗幸奉天凤翔兵马使李楚琳杀张镒以府城叛归于朱泚陇州刺史郝通奔于楚琳先是朱泚自范阳入朝以甲士随因为凤翔节度故陇州有卢龙之卒五百人而牛云光为之将云光素事泚泚既以兵围奉天云光因称疾请皋为帅将谋乱擒皋以赴泚皋将翟知之白皋云光知事泄遂率其兵以奔泚及汧阳遇泚之家僮苏玉将使于皋所苏玉因谓云光曰太尉既为天子矣今使我持诏以韦皋为御史中丞君可领兵士疾返韦皋若承命即吾人矣如不受彼图之无不济矣乃反旗疾趋陇州皋迎劳之先纳苏玉受其命乃问云光曰始不告而去今又来者何云光曰前未知公心故前去今公既受新天子命则复来愿与公合力立功同生死耳皋应曰大使苟不怀诈请纳器甲使城中人无所疑众乃可入云光以书生视皋且以为信然乃屏戈甲皋即受之乃纳其众明日皋伏兵宴云光苏玉并陈牛酒犒其卒即就坐杀其卒斩云光苏玉首以殉事文类聚唐德宗命卢岘为渭州别驾知州事赐绯鱼袋赏有功也山堂肆考唐南承嗣霁云子也历施涪二州为别驾柳宗元称其服忠思孝无替负荷见雎阳庙碑宋史卞衮传衮通判宣州淳化间上命采庶僚中廉干者给御书印纸课最仍赐实俸以旌异之衮与焉王嗣宗传嗣宗通判河州太宗遣武德卒潜察远方事嗣宗械送京师因奏曰陛下不委任贤俊猥信此辈以为耳目臣窃不取太宗怒其横遣使械嗣宗下吏削秩会赦复官陈尧佐传尧佐坐言事忤旨降通判潮州修孔子庙作韩吏部祠以风示潮人民张氏子与其母濯于江鳄鱼尾而食之母弗能救尧佐闻而伤之命二吏拿小舟操网往捕鳄鱼暴非网可得至此鳄弭受网作文示诸市烹之人皆惊异武进县志马亮字叔明庐州合肥人至道中通判常州民有亡失官钱者籍其赀犹不足偿妻子姻戚逮系至数百人亮悉纵遣之自偿其钱与立约令如期偿至期果尽输所负罗处约使江东以亮治行闻擢知濮州山堂肆考赵昌言喜推奖后进时李沆通判澶州昌言谓其有台辅之量表闻于朝宋史范讽传讽通判郓州时知州李迪贬衡州副使宰相丁谓戒使者持诏书促上道讽辄留迪数日为治装祖行杨偕传偕字次公少从种放学于终南山举进士再调汉州军事判官道遇术士曰君知世有化瓦石为黄金者就偕试之既验欲授以方偕曰吾从吏禄安事化金哉术士曰子志若此非吾所及也出户失所之名臣言行录吕夷简通判滨州人称其才王旦尝谓王曾曰此人异日与公对秉钧轴曾曰何以知之曰以其奏请知之如不税农具数事后卒与曾并相按夷简尝判濠通二州往河北按行水灾还奏国家田器有算非所以重本也请除之因诏天下农器皆免算老学庵笔记晏安恭为越州教授张子韶为佥判晏美□人目之为晏胡一日同赴郡集晏最末至张戏之曰来何晏乎满座皆笑宋史王祜传祜孙质通判苏州州守黄宗旦少质尝因争事宗旦曰少年乃与丈人抗耶质曰事有当争职也卒不为屈宗旦得盗铸钱者百余人下狱治退告质曰吾以术钩致得之喜见于色质曰以术钩人寘之死而又喜仁者之政固如是乎宗旦□沮为薄其罪广东通志齐唐字祖之山阴人天圣中第进士判南雄州会交趾进麒麟唐据史传证其欺罔斥之众服其博物后历职方员外郎致仕宜春传信录屯田郎中李公衢明道中通判筠州为性宽慈不扰民有妇人输官绢以两段缝合为一匹吏执诣公公询其故妇人曰官中催科限逼而夫逃窜贫无所出是以至此公恻然良久遣其妇人去绐主吏曰封绢于库内俟支春衣下官自要他前官受秋租而吏恣取无艺公知之逐日入仓监视吏无所措其手筠人为之语曰输租不使钱赖有李屯田每出则人呼曰李佛子来矣广东通志林积字公济龙溪人庆历中循州判官廉勤方严尝覆强盗狱多平反忤部使者意初使者欲荐积因是止之积笑曰失一荐而活五十八人吾何憾焉郑彝甫嘉佑中封州判官有惠政预知死日至期沐浴更衣面溪亭亲督洒埽挥手指画屹然立化僵如直木东轩笔录丁宝臣守端州侬智高入境宝臣弃州遁坐废累年嘉佑末大臣荐得编校馆阁书籍久之除集贤校理是时苏采新得御史知杂首采其端州弃城事遂出宝臣通判永州士大夫皆惜其去王存有诗云病鸾方振翼饥隼乍离鞴盖谓是也过庭录李禹卿文正夫人兄也为泗倅有才略御下颇峻官吏怨之其侄尝稛载货物过境上税官以状闻意欲李放免持以为讼李即判曰系禹卿大功亲并无税物税官如得奇货将欲讼于上未及发李先追税务官吏致狱曰吾五服内所当隐而监吏漏重税耶各抵罪时楚有大狱屡易官谳翻覆累年不决上司委李李至于鞫案中取事令吏问白犯者恸哭伏辜山堂肆考□弼从王曾辟通判郓州时赵元昊反弼上疏陈八事议者以为有宰相之器遂召还宋史陈瓘传瓘字莹中中甲科佥书越州判官守蔡卞察其贤每事加礼而瓘测知其心术每欲远之屡引疾求归章不得上神宗本纪熙宁二年八月乙巳殿中侍御史孙昌龄以论新法贬通判蕲州俞汝尚传汝尚字退翁擢进士第熙宁初签书剑南西川判官赵抃守蜀以简静为治每旦退坐便斋诸吏莫敢至惟汝尚来辄排闼径入相对清谈竟暮周敦颐传敦颐初为合州判官部使者赵抃惑于谮口临之甚威敦颐处之泰然通判虔州抃守虔熟视其所为乃大悟执其手曰吾几失君矣今而后乃知周茂叔也山堂肆考欧阳修知颍州吕公着为通判为人有贤行而深自晦默时人未甚知后修还朝力荐之由是渐见擢用东轩笔录有朝士陆东通判苏州而权州事因断流罪命黥其面曰特剌配某州牢城黥毕幕中相与白曰凡言特者罪不至是而出于朝廷一时之旨今此人应配矣又特者非有司所得行东大恐即改特剌字为准条字再黥之颇为人所笑后有荐东之才于两府者石参政闻之曰吾知其人矣得非权苏州日于人面上起草者乎张铸河北转运使缘贝州事降通判太平州是时葛原初得江东西提点银铜坑冶欲荐铸而移文取其脚色铸不与但以诗答之曰银铜坑冶是新差职比催纲胜一阶更使下官供脚色下官踪迹转沉埋却扫编欧阳文忠公为滑州通判有秘书丞孙琳者签书判官事自言顷被差与崇仪副使郭咨均肥乡县税尝创为千步方田法公私皆利简当易行未几召入为谏官会朝廷方议均税因荐琳咨使试其法诏从其请起自蔡州一县以方田法均税事方施行而议者多言不便遂罢后秉政适复有旨置均税司命官分均陕西河北税命下两路骚然民争斫伐桑枣逃匿又群诉于三司者至数千人公复上疏请罢之且言均税一事本是臣先建言闻今事有不便臣固不敢缄默也事亦寻寝宋史苏轼传轼贬惠州又贬琼州别驾居昌化昌化故儋耳地非人所居初僦官屋以居有司犹为不可轼遂买地筑室儋人运甓畚土以助之广东通志吴群番禺人绍兴壬戌以员外郎出判琼州时海寇窃发群捐俸立城堡以御之峒黎为乱单骑诣垒开谕利害遂戢兵归耕宋史刘□传□绍兴二十七年进士累迁通判潭州王佐为帅负其能盛气以临僚吏□约以中道多屈而改为及陈峒反所擒贼多□计策帅上其功曰签判宜居臣上汪应辰传应辰谪判袁州时丞相赵鼎死朱崖扶丧过郡应辰为文祭之曰惟公两登上宰皆值艰危之时一斥南荒遂为死生之别事已定于盖棺恩特崇于归骨吏付之火其子借三兵以护行道出衢州章杰为守希秦桧意指应辰为阿附为死党符移讯鞫遍搜行橐求祭文不可得事乃寝王十朋传十朋擢对策第一授绍兴府签判既至咸以书生易之十朋裁决如神吏奸不行黄震传震出判广德军初孝宗颁朱熹社仓法于天下而广德则官置此仓民困于纳息至以息为本而息皆横取民穷至自经人以为熹之法不敢议震曰不然法出于尧舜三代圣人犹有变通安有先儒为法不思救其弊耶况熹社仓法归之于民而官不得与震为别买田六百亩以其租代社仓息约非凶年不贷而贷者不取息广东通志马晞骥新会人持国之子淳熙七年进士判肇庆府留心佐政有潜以奇砚献者晞骥谢之曰此非暮夜金但吾职贰郡当饮水自励何敢以长物污家声耶其人□而退金史张奕传奕字彦微其先泽州高平人以荫补官仕齐为归德府通判齐国废齐兵之在郡者二万人谋为乱约夜半举燎相应奕知之选市人丁壮授以兵结阵扼其要巷开小南门以示生路乱不得作比明亡匿略尽擒其首恶诛之后五日都统完颜鲁补以军至归德欲根株余党奕以阖门保郡人无他遂止行台承制除同知归德尹元史杨景行传景行字贤可吉安太和州人登延佑二年进士第授赣州路会昌州判官会昌民素不知井饮汲于河流故多疾疠不知陶瓦以茅覆屋故多火灾景行教民穿井以饮陶瓦以代茅茨民始免于疾疠火灾豪民十人号十虎干政害民悉捕置之法乃创学舍礼师儒劝民斥腴田以□士弦诵之声遂盛调永新州判官奉郡府命核民田租除□宿弊奸欺不容细民赖焉苏州府志张显祖泰定元年为吴江州判官重建长桥撤去木柱鼎新为窦六十二每窦用铁鐍八条长十三尺重四斤仍市桫枋于水底筑址以防倾圮毕功宴犒工人甚厚武进县志郑云翼至元间为常州路判官先是宋德佑乙亥毗陵被屠仅余妇女婴儿四百城内外积骸井池沟堑皆满云翼捐俸收枯骨瘗于邑东孝仁乡之周巷秦淮龚□作义冢记赵文敏孟俯隶书石刻尚存袁德麟字彦祥益都人至正间为常州路判官创城东仓徙吕城旧仓于无锡以便委输遇水旱赈给多方民赖全活常州漕渠旧贯城东民庐水浅舟胶则昼夜喧阗为邑病德麟浚城南外渠九里以分行舟公私利之去任人思其德为立碑广东通志黄名善洪武初高州通判四年贼党罗子仁劫夺府印逼名善附之名善骂贼不绝贼怒执之至霞垌新营遂遇害后子仁被雷州卫遣千户黄青擒而斩之献征录明初俞允字嘉言华亭人也以礼部主事谪判长沙未至会道病暴卒已而复苏先是允病既革以易箦待榇于沙门七日矣忽有医者贸药而至或戏之曰寺有死者可复生否曰可入取青囊一粒纳允口中有顷得呕数声竟起不死于是家人大喜竞以金帛酬医医无所受询其姓名亦不答也第云长沙有白鹤大仙庙盍往修之俄失所在众皆骇然然后知其为白鹤仙神也或以问允允始为言畴昔事谓我实神游其地而未尝死也往而复还而未尝生也及至官访之果得白鹤庙重建焉允盖儒而自托于仙者郑述字季述蒲田人永乐中进士正统初通判惠州勤于其职监司檄委丛集无弗办者先是民居茅茨竹椽述令民陶瓦构材为栋宇环之以堵身往督劝赏其先就者不赡则赈给之自是无火患邑人吴高曰唐宋璟刺广之政也推南雄知府太平府志刘进字文叔河南光州人景泰五年任通判学老性纯历三载以能称将奏绩于部军民虑迁擢去遮道保留台使俾复治以慰人望天官嘉其卓行迁太仆寺丞赐敕进阶献征录明谭让为南昌通判职纲税粮一切谢贿赂寝包代贺表京师舟将发投金甚众悉命吏投水中人竞网取之争多寡讼官于是人知让有异政改衢州通判政务尚严厉夜有书廨壁者曰虎豹在山雷行于天人宜自度不可犯谭谭顾视笑曰为政不能使民无犯而使不可犯耶更治简缓民愈称顺济南府志杨邦相青城人正德己卯举人授汉中府通判清而有守富民某扞罔伺邦相他出馈稻一囊匿金其中归即取金还之置诸法汉中父老为立生祠升怀庆府同知广东通志符锡新喻人嘉靖三年判韶州翁源贼李英诱九连山剧寇千五百人流劫境内远近震骇锡督兵会讨大破之获李英郡中驿传科扰遂议征银发驿至今便之十七年以太仆丞擢知本府广西通志徐南金字体干丰城人嘉靖间判桂时年未三十见者惮其英敏比临事不妄发上下翕然以为凝重靖江诸军校荧惑王听钱侍御嶪捕置之法其党或遁或匿钱去后又还府恶氛炽甚南金廉其状遣官卒就府中缚出以状列奏命刑科王给事中国桢刑部张员外祉锦衣卫千户某按其罪株连景附多所逮讯府中官校为之一空三使归覆奏亡异报下侍御朱有孚枷其党露立市逾日死自后无敢指称侍卫亲近陵暴其国人者济南府志安科泰安人嘉靖丙午举人任镇江府通判江寇周至廉率众作乱水道梗塞科逆战获之升河南陕州守渡江见大炬百余往来江岸隐隐有哭声科祷曰年来倭夷犯顺江北将士阵亡者多尔欲仗我归籍耶果尔登我舟祷毕群炬随舟得渡其精诚格鬼神如此武进县志吕应期章丘人由举人通判常州嘉靖己亥郡大灾应期虽职催科然悉心抚字馈遗供例革之殆尽摄无锡令并公宴罢之视鹾政不收商人开引钱其修洁如此献征录嘉靖间朱光霁为重庆府通判谣颂满道声望大起有佥事发银买簪时光霁视府篆遂持银入白曰通判自幼但知读书未尝造簪也佥事且怒且□而寝嘉靖间刘容字汝大通判黄州单车赴任布袍蔬食不殊寒士风廉平之誉孚于上下黠吏悍卒相戒敛戢时景王柩回京中使仆从横甚两台以下凛凛惟惧获谴容力任之中贵人素闻其名持其青袍叹息严谕其下无所扰巡抚徐君谓所属曰吾侪疾阉宦如雠畏之如虎每每激而取祸睹刘别驾良愧矣太平府志郭大纶锦衣卫籍山东博兴县人隆庆间以进士任通判清廉多惠政历署三邑事民戴之若父母相率谣云郭君若去天无眼黄犬重来地没皮黄指郡守泮也广东通志高守谦临安举人万历二年通判惠州职督捕时寇初平余党复炽守谦行县募家兵自随屡馘贼上司称能委永安篆为招徕流民度地以居披草垦土常废寝食见白骨拾而掩之阅五月疲瘁卒于官民追思之武进县志赵堪宁海人万历间通判常州尝督修郡城视如家事旦暮程督功巨而力省费仅六千余金岩城屹然迄今无毁泐会摄武进当校士堪北人又以贡起家或用为疑竟试才士无一遗者所拔士如龚三益陈睿谟皆相继取高第始服其知人云寻擢知昌平州彰德府志牛任大字干所万历二十二年选贡任夔州通判甫三月即以强干总运皇木数万蔽江而下至天津汐飓飘没几半属吏惶惧无措任大从容祷神次朝大木溯潮而上多元时所贡楠也表奏神宗大悦特简代州知州适叛军掠境兵巡某曰代称天下精锐处今卧貉子过且狂逞老罴当道之谓何任大奋兵剿灭后拂衣归
