<!-- { "loadSidebar": true } -->
闻见前录沈存纯良字忠老余从兄之婿也初兄之子许归内兄黄升有年矣继而黄被荐中礼部选以书约唱第后成礼女一夕得目疾便不分明医视之云目睛已破不可疗也即以疾报黄乞罢婚而黄云昔许我固无恙人也我岂以一第而黜盲妻哉后竟不敢违其母兄之命因循告罢女年齿浸长谋与披带入道不复有适人之议也然端丽明悟不知者以为无病人也余兄弟寓居乌墩与忠老游爱其和易多学忠老诸兄各宦游相远亦欲相依为生愿得盲女为家既成婚数日忠老梦至一官府两庑皆囚系人也忠老方顾视之次忽见有绯衣人升厅事据案而坐者群吏庭集声喏而退绯衣者遽呼市物之人怒其物不至使杖之其人应言不顺怒益甚亟呼左右取束□周其身以火熏灼其目忠老视之忽若微笑者旁一人谓忠老曰子视此不加恻然更复嬉笑以助其怒心此绯衣人乃子今日之妻也语竟而觉忠老遽以所梦语盲妻曰异哉冥报之事不为诬也汝以一怒之炽至以火灼人目遂获半生无目之报我以一笑之缘不免今日有盲妻之累且以一笑一怒之失其报如此况夫妻以乐祸为心而积恶如陵京者哉岂不为他生之虑耶梦溪笔谈黄宗旦晚年病目每奏事先具奏目成诵于口至上前展奏目诵之其实不见也同列害之密以他书易其奏目宗旦不知也至上前所诵与奏目不同归乃觉之遂乞致仕宋史张威传威历扬州观察使威临阵战酣则精采愈奋两眼皆赤时号张红眼又号张鹘眼孝义刘孝忠传孝忠并州太原人母病经三年孝忠割股肉断左乳以食母母病心痛剧孝忠燃火掌中代母受痛母寻愈后数岁母死孝忠佣为富家奴得钱以葬富家知其孝行养为己子后养父双目失明孝忠为舐之经七日复能视吕升传升莱州人父权失明剖腹探肝以救父疾父复能视而升不死冀州南宫人王翰母丧明翰自抉右目睛补之母目明如故顾忻传忻母老目不能睹物忻日夜号泣祈天刺血写佛经数卷母目忽明烛下能缝□九十余无疾而终翰墨丛记张九成谪岭南病目执书倚柱向明而观者十七年岁月既久上双趺隐然溪蛮丛笑竖眼犵狫犵狫蛮之尤怪者两目直生元史孟速思传速思畏兀人幼有奇质年十五尽通本国书太祖闻之召至阙下一见大悦曰此儿目中有火他日可大用吕思诚传思诚母冯氏梦一丈夫乌巾白襕衫红□束带趋而揖曰我文昌星也及寤思诚生目有神光见者异之刘哈剌八都鲁传哈剌八都鲁本姓刘氏家世业医至元八年世祖驻跸白海以近臣言得召见世祖谓其目有火光异之遂留侍左右刘通传通亳州谯县人母卜氏目失明通誓断酒肉祷之三十年不懈卜氏年八十五忽复明辍耕录杭州张存幼患一目时称张眼子忽遇巧匠为安一磁睛障蔽于上人皆不能辨其伪明外史俞通海传通海以舟师略太湖降士诚二将于马迹山舣舟胥口吕珍兵暴至诸将欲退通海乃身先疾斗矢下如雨中其右目不能战乃令帐下士被己甲督战敌以为通海也不敢逼徐解去由是一目遂眇平夏录蜀有旻氏讳玉珍随州玉沙村人也家世务农玉珍身长八尺目重瞳子乡里有讼皆往质焉徐寿辉起于蕲黄僭大号都汉阳遣使招玉珍玉珍归汉阳授元帅益兵俾镇沔阳与元将合林连战湖中飞矢中其右目人呼为旻眼子霏雪录洪武中有胡僧善相见四明袁庭礼欲授其术乃令袁视日久之杂以红白豆令拣之袁目不眩遂以其术传之备遗录方公孝孺自幼精敏绝伦双瞳炯炯如电应谐录有盲子道涸溪桥上失坠两手攀楯兢兢握固自分失手必堕深渊已过者告曰毋怖第放下即实地也盲子不信握楯长号久之力惫失手坠地乃自哂曰嘻早知即实地何久自苦耶客座新闻临川聂大年为杭州教授以诗文负时名天顺初同修通鉴纲目大年扶病至京师未入馆遂至不起翰林诸公惜其不获见者时童大章在座素善滑稽因曰不必识其人彼但多一耳少一目而已众为之哄然盖大年姓聂而眇一目也予闻吾乡吴原云一朝士麻脸胡须一朝士面歪而眇一目眇士戏麻士云麻脸胡须羊肚石倒栽蒲草麻士答云歪腮白眼海螺杯斜嵌珍珠众为之绝倒方洲杂录予向在京时尝与指挥胡豅寓所见其父宗伯公所得宣庙赐物如钱大者二形色绝似云母石类世之硝子而质甚薄以金相轮廓而衍之为柄纽制其末合则为一岐则为二如市肆中等子匣老人目昏不辨细字张此物于双目字明大加倍近者又于孙景章参政所再见一具试之复然景章云以良马易得于西域贾胡满剌似闻其名为僾逮应谐录新市有齐瞽者性躁急行乞衢中人弗避道辄忿骂之曰汝眼瞎耶市人以其瞽多不较嗣有梁瞽者性尤戾亦行乞衢中人遭之相触而踬梁瞽故不知彼亦瞽也乃起亦忿骂曰汝眼亦瞎耶两瞽哄然相诟市子姗笑噫以迷导迷诘难无已者何以异于是名公像记吴司寇公自新目光外现有威重
陈太史公沂躯不甚长神采朗秀眸子可照
余司成公孟麟目小而圆骨法清古
许奉常公榖长头面白□而圆巨鼻微须双眼如碧色八十时状如世画老子贤奕福建按察副使沈文敏其母随养时双目失明延一医疗之云障翳已重药不能效乃先药之使不知痛寻以物拨转眼睛向内一面向外封闭三日而开视物无一不见云眼睛惟两角有筋系之故可拨转然非削鼻垩手不能也书蕉闽越黄拨沙善视墓画地为图即知休咎因号黄拨沙婺人有世患左目者问之曰祖坟木根伤葬者左目发墓果然出之即愈珍珠船南京一女目重瞳丐于路沈文通视之目有两瞳子相并
　目部杂录
易经履六三眇能视象曰眇能视不足与有明也小畜舆说辐夫妻反目象曰夫妻反目不能正室也注反目谓怒目相视不顺其夫而反制之也
说卦九离为目按正义离南方之卦主视故为目也大全丘氏曰目睛附外阳在外而明朱氏曰离为目阴丽乎阳也阳中有阴故肉白阴中有阳故精黑精竭者目盲离火□所丽也离为目寐者神栖于心其日昃乎寤者神见于目其日出乎故寐者形闭坤之阖也寤者形开干之辟也一阖一辟目瞑耳听唯善用者能达耳目于外唯善养者能反耳目于内也说卦十一巽其于人也为多白眼按正义躁人之眼其色多白也大全吴氏曰以眼言白者为阳黑者为阴离目上下白而黑者居中黑白相间而停均巽目上中白而黑者在下白多于黑也诗经墉风君子偕老篇子之清扬按注清视清明也卫风硕人篇美目盼兮按注盼黑白分明也左传僖公二十四年富辰曰目不别五色之章为昧周礼秋官小司寇之职以五声听讼狱求民情五曰目听按注郑锷曰心有不直则目所视者必眩乱而失直周语单穆公曰目所不见不可以为目也夫目之察度也不过步武尺寸之间其察色也不过墨丈寻常之间道德经检欲篇五色令人目盲按注贪淫好色则伤精失明也圣人为腹不为目按注守五性去六情节志气养神明目不妄视妄视泄精于外子华子曰甚矣世之人注其目于视也目奚足信今有美丽佼好之人人之所同悦也然而蒙之以倛首则见之者弃之而走更衣之以轻纨阿裼焉则向之走者留行矣甚矣世之人注其目于视也目奚足信范子掩目别黑白虽一时中犹不知天道也列子仲尼篇目将眇者先睹秋毫
庄子天运篇孔子见老而语仁义老曰夫播糠眯目则天地四方易位矣鹖冠子两叶蔽目不见泰山
墨子贵义篇子墨子曰今瞽曰巨者白也黔者黑也虽明目者无以易之兼白黑使瞽取焉不能知也故我曰瞽不知白黑者非以其名也以其取也慎子离朱之明察毫末于百步之外尺水不能见浅深非目不足其势难睹也荀子劝学篇目不两视而明
韩子和氏篇人主者非目若离娄乃为明也目必不任其数而待目以为明所见者少矣非不蔽之术也喻老篇智如目也能见百步之外而不能自见其睫观行篇古之人目短于自见故以镜观面目失镜则无以正须眉吕氏春秋知接篇人之目以照见之也以瞑则与不见同其所以为照所以为瞑异瞑士未尝照故未尝见瞑者目无由接也顺说篇际高而望目不加明也所因便也
淮南子俶真训夫目察秋毫之末耳不闻雷霆之声耳调玉石之声目不见泰山之高何则小有所志而大有所忘也主术训据除而窥井底虽达视犹不能见其睛借明于鉴以照之则寸分可得而察也说山训画西施之面美而不可说规孟贲之目大而不可畏君形者亡焉白虎通人目何法法日月明也日照昼月照夜人目所不更照何法目亦更用事也说文睫映目毛也
论衡状留篇东方朔曰目不在面而在于足救昧不给能何见乎蒋子语两目不相为视昔吴有二人共评王者一人曰好一人曰丑久之不决二人各曰尔可求入吴王目中则好丑分矣王有定形二人察之有得失非苟相反眼睛异耳抱朴子崇教篇淫音噪而惑耳罗袂挥而乱目君道篇目分百寻之秋毫耳精八音之清浊用刑篇重目以广视累耳以远听
博物志西方少阴日月所入其土窈冥其人深目袁准正书目以见小为明耳以听大为聪顾子义训假天下之目以视则四海毫末可见真诰眼者身之镜视多则镜昏妾自有磨镜之石酉阳杂俎身神及诸神名异者脑神曰觉元发神曰元华目神曰虚监东坡文集生而眇者不识日问之有目者或告之曰日之状如铜盘扣盘而得其声他日闻钟以为日也或告之曰日之光如烛扪烛而得其形他日揣钥以为日也日之与钟钥亦远矣而眇者不知其异以其未尝见而求之人也避暑录话张湛授范宁目痛方云损读书一减思虑二专内视三简外视四旦晚起五夜早眠六凡此六物熬以神火下以气簁蕴于胸中七日然后纳诸方寸修之一时近能数其目睫远视尺棰之余长服不已洞见墙壁之外非但明目亦且延年此虽戏言然治目实元逾此六者吾目昏已四年自去年尢甚而今夏复加之赤眚此六物讫不能兼用故虽杂服他药几月犹未平因省生平所用目力当数十倍他人安得不弊岂草木之味自外至者所能复补湛历数自阳里子东门伯左丘明杜子夏郑康成高堂隆左太冲七人嘲之阳里子东门伯不可知而丘明以下五人未有非读书者安可不惧要须尽用其方不复加减乃有验也青箱杂记人之心相外见于目孟子曰知人者莫良于眸子胸中正则眸子了然胸中不正则眸子眊然此其大概也而其间善恶又更多端凡腧唊嗫者嫉妒人也盱睢者恶性人也矘晃者憨人也者淫乱人也睢盱睒烁者邪人也弥词
者奸诈人也应征拗者崛强人也羊目瞳者
毒害人也睛色杂而光浮浅者心不定无信人也睛色光彩溢出者聪明人也睛色紫黑而光彩端谛者好隐遁人也睛色黄瞻视端直者慕道术人也睛多光而不溢不散彻而瞻视端直者慕道术人也睛急眨者若不嫉□即虚妄人也笔记管辂云眼有方睛多寿之相陶隐居末年其眼有时而方鸡肋舜目重瞳项羽亦重瞳子而死垓下隋鱼俱罗目有重瞳为炀帝所忌斩东都市道家以目为银河
癸辛杂识凡人损目者命多是卯酉克盖卯酉者日月之门户所为光明也卯为子所刑击酉乃自刑必有此疾霞外杂俎人身元神出入目中五藏精华亦聚于目故阴符经曰机在目道德经曰不见可欲而心不乱是以内养之法常要两目垂帘返光内照降心火于丹田使神气相抱故太元养初一曰藏心于渊美厥灵根测曰藏心于渊神不外也珍珠船笺云睡是眼之食七日不眠眼则枯
