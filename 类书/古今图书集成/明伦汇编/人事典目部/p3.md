<!-- { "loadSidebar": true } -->
石季龙载记季龙命太子宣生杀拜除皆迭日省决太子詹事孙珍问侍中崔约曰吾患目疾何方疗之约素狎珍戏之曰溺中则愈珍曰目何可溺约曰卿目睕睕正耐溺中珍恨之以白宣宣诸子中最胡状目深闻之大怒诛约父子苻生载记生字长生健第三子也幼而无赖祖洪甚恶之生无一目为儿童时洪戏之问侍者曰吾闻瞎儿一泪信乎侍者曰然生怒引佩刀自刺出血曰此亦一泪也洪大惊鞭之生曰性耐刀槊不堪鞭捶洪曰汝为尔不已吾将以汝为奴生曰何不如石勒也洪惧跣而掩其口谓健曰此儿狂宜早除之不然长大必破人家健将杀之雄止之曰儿长成自当修改何至便可如此健乃止生尝使太医令程延合安胎药问人参好恶并药分多少延曰虽小小不具自可堪用生以为讥其目凿延出目然后斩之生既自有目疾其所讳者不足不具少无缺伤残毁偏只之言皆不得道范宁传宁尝患目痛就中书侍郎张湛求方湛因嘲之曰古方宋阳里子少得其术以授鲁东门伯鲁东门伯以授左丘明遂世世相传及汉杜子夏郑康成魏高堂隆晋左太凡此诸贤并有目疾得此方云用损读书一减思虑二专内视三简外观四旦晚起五夜早眠六凡六物熬以神火下以气簁蕴于胸中七日然后纳诸方寸修之一时近能数其目睫远视尺捶之余长服不已洞见墙壁之外非但明目乃亦延年王衍传衍尝因宴集为族人所怒举樏掷其面衍初无言引王导共载而去然心不能平在车中揽镜自照谓导曰尔看吾目光乃在牛背上矣异苑元帝永昌元年丹阳甘卓将袭王敦时历阳陈训私谓所亲曰甘侯头低而视仰相法名为盼刀又目有赤□自外而入不出十年必以兵死不领兵则可以免至是果为敦所袭世说康僧渊目深而鼻高王丞相每调之僧渊曰鼻者面之山目者面之渊山不高则不灵渊不深则不清晋书桓温传温豪爽有风概姿貌甚伟面有七星少与沛国刘惔善惔尝称之曰温眼如紫石棱须作猬毛磔孙仲谋晋宣王之流亚也语林王右军见杜弘治叹曰面如凝脂眼如点漆此神仙中人齐书鄱阳忠烈王恢传恢有孝性所生费太妃目有疾久废视瞻有北渡道人慧龙得治眼术恢请之既至空中忽见圣僧及慧龙下针豁然开朗咸谓精诚所致神仙传李根尝住寿春吴太文家太文说根两目童子皆方按仙经云八百岁人童子方也根告诸弟子言我不得神丹大道之诀唯得地仙方尔寿毕天地然不为下土之士也蜀录李雄美容貌相士相之曰此君将贵其相有四目如重云鼻如龟龙口方如器耳如相望法为大贵位过三公不疑世说顾长康哭桓宣武眼如悬河决溜
晋书殷仲堪传仲堪父病积年衣不解带躬学医术究其精妙执药挥泪遂一目顾恺之传桓元时与恺之同在殷仲堪坐共作了语恺之先曰火烧平原无遗燎元曰白布□根树旒旐仲堪曰投鱼深泉放飞鸟复作危语元曰矛头淅米剑头炊仲堪曰百岁老翁攀枯枝有一参军云盲人骑瞎马夜半临深池仲堪眇目惊曰此太逼人因罢恺之善丹青欲图殷仲堪仲堪有目病固辞恺之曰明府正为眼耳若明点瞳子飞白拂上使如轻云之蔽月岂不美仲堪乃从之世说顾长康好写人形欲图殷荆州殷曰我形恶不烦耳顾曰明府正为眼耳但明点瞳子飞白拂其上使如轻云之蔽日异苑元嘉中丹阳多宝寺画佛堂作金刚寺主奴婢恶戏以刀刮其目眼辄见一人甚壮五色彩衣持小刀挑目睛数夜眼烂于今永盲宋书江夏文献王义恭传前废帝狂悖无道义恭谋欲废立永光元年八月帝率羽林兵于第害之挑取眼睛以蜜渍之以为鬼目睛南史袁粲传粲为尚书令初粲忤于孝武其母候乘舆出负砖叩头流血砖碎伤目自此后粲与人语有□道眇目者辄泣涕弥日南齐书陈显达传显达隶太祖讨桂阳贼于新亭垒显达出杜姥宅大战破贼矢中左眼拔箭而镞不出地黄村潘妪善禁先以钉钉柱妪禹步作气钉即时出乃禁显达目中镞出之云南志略武帝时以僰深为兴古太守今曲靖也僰人之名始此齐永平中以陈显达为益州都督显达一目僰人慢之显达遣使责其租税獠帅曰两目刺史尚不能调况一目耶遂杀其使显达分遣将帅声言出猎夜往袭之无少长尽杀之蛮人震服南齐书褚渊传渊性和雅有器度不妄举动宅尝失火烟焰甚逼左右惊扰渊神色怡然索轝来徐去轻薄子颇以名节讥之以渊眼多白精谓之白虹贯日言为宋氏亡征也独异志梁周兴嗣为散骑常侍聪明多才思武帝出千言无章句令嗣次之因成千字文归而两目俱丧梁书简文帝本纪帝眄睐目光烛人读书十行俱下南史梁元帝本纪初武帝梦眇目僧执香炉称托生王宫既而生帝帝初生患眼医疗必增武帝自下意疗之遂眇一目乃忆先梦弥加愍爱帝性爱书籍既患目多不自执卷值读书左右番次上直昼夜为常灵应录梁元帝母阮修容曾失一珠元帝时绝幼吞之谓是左右所盗乃炙鱼眼以厌之信宿之间珠从便出元帝寻一目致眇善谑集梁元帝一目眇为湘东王时尝登其宫以望其侍臣曰今日所谓帝子降于北渚帝疑其戏之答曰卿道目眇眇兮愁予耶南史王伟传侯景叛其文檄并伟所制景败伟上五百字诗于帝帝爱其才将舍之朝士多忌乃请曰前日伟作檄文有异辞句元帝求而视之檄云项羽重瞳尚有乌江之败湘东一目宁为四海所归帝大怒使以钉钉其舌于柱方刑之独异志梁元帝眇一目宠徐姬姬性□后怨帝每召至即半面见之意者以帝一目非为全面也帝视杀之梁书荀匠传匠居父忧并兄服历四年不出庐户哭无时声尽则继之以泣目眦皆烂沈约传约左目重瞳子腰有紫痣聪明过人
江紑传紑字含洁济阳考城人也父蒨光禄大夫紑幼有孝性年十三父患眼紑侍疾将□月衣不解带夜梦一僧云患眼者饮慧眼水必差及觉说之莫能解者紑第三叔禄与草堂寺智者法师善往访之智者曰无量寿经云慧眼见真能渡彼岸蒨乃因智者启舍同夏县界牛屯里舍为寺乞赐嘉名敕答曰纯臣孝子往往感应晋世颜含遂见冥中送药近见智者知卿第二息感梦云饮慧眼水慧眼则是五眼之一号若欲造寺可以慧眼为名及就创造泄故井井水清冽异于常泉依梦取水洗眼及煮药稍觉有瘳因此遂差时人谓之孝感齐谐记弘农邓绍尝八月旦入华山采药见一童子执五彩囊承柏叶上露皆如珠满囊绍问曰用此何为答曰赤松先生取以明目言终便失所在今世人八月旦作眼明袋此遗象也陈书章昭达传昭达少时尝遇相者谓曰卿容貌甚善须小亏损则当富贵及侯景之乱昭达率募乡人援台城为流矢所中眇其一目相者见之曰卿相善矣不久富贵新安王伯固传伯固生而龟胸目通精扬白
马枢传枢目精洞黄能视暗中物
徐陵传陵目有青睛时人以为聪惠之相也
