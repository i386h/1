<!-- { "loadSidebar": true } -->
列子老聃之弟子有亢仓子者得聃之道能以耳视而目听鲁侯闻之大惊使上卿厚礼而致之亢仓子应聘而至鲁侯卑辞请问之亢仓子曰传之者妄我能视听不用耳目不能易耳目之用鲁侯曰此增异矣吴越春秋椒丘欣为齐王使于吴饮马于津津吏曰水中有神见马即出君勿饮也欣曰壮士所当何神敢干乃使从者饮马于津水神果取其马椒丘欣大怒袒裼持剑入水求神决战连日乃出眇其一目遂之吴会于友人之丧欣恃其与水战之勇有陵人之气要离乃挫欣曰吾闻勇士之斗不受辱今子与神斗于水受眇目之病形残名勇勇士所耻不即丧命于敌而恋其生犹徽色于我哉孔丛子嘉言篇夫子适周见苌弘言终而退苌弘语刘文公曰吾观孔仲尼有圣人之表河目而隆颡黄帝之形貌也庄子田子方篇温伯雪子适齐舍于鲁仲尼见之而不言子路问曰吾子见之而不言何也仲尼曰若夫人者目击而道存矣盗跖篇孔子往见盗跖谒者入通盗跖闻之大怒目如明星案剑瞋目声如乳虎左传定公八年公侵齐门于阳州颜息射人中眉退曰我无勇吾志其目也十年宋公子地有白马四公嬖向魋魋欲之公取而朱其尾鬣以与之地怒使其徒抶魋而夺之魋惧将走公闭门而泣之目尽肿论语隐义卫蒯瞶乱子路兴师往有狐黯者当师曰子欲入耶曰然黯从城上下麻绳钓子路半城问曰为师耶为君耶曰在君为君在师为师黯因投之折其左股不死黯开城欲杀之子路目如明星之光曜黯不能前谓曰畏子之目愿覆之子路以衣袂覆目黯遂杀之吕氏春秋知化篇吴诛子胥子胥将死曰与吾安得一目以视越人之入吴也乃自杀夫差乃取其身而流之江抉其目着之东门曰女胡视越人之入我也礼记檀弓子夏丧其子而丧其明曾子吊之曰吾闻之也朋友丧明则哭之曾子哭子夏亦哭曰天乎予之无罪也曾子怒曰商女何无罪也吾与女事夫子于洙泗之间退而老于西河之上使西河之民疑女于夫子尔罪一也丧尔亲使民未有闻焉尔罪二也丧尔子丧尔明尔罪三也而曰女何无罪与子夏投其杖而拜曰吾过矣吾过矣吾离群而索居亦已久矣工尹商阳与陈弃疾追吴师及而射之毙一人又及又毙二人每毙一人掩其目止其御曰朝不坐燕不与杀三人亦足以反命矣齐大饥黔敖为食于路以待饿者而食之有饿者蒙袂辑屦贸贸然来黔敖左奉食右执饮曰嗟来食扬其目而视之曰予唯不食嗟来之食以至于斯也从而谢焉终不食而死列子说符篇晋国苦盗有□雍者能视盗之貌察其眉睫之间而得其情晋侯使视盗千百无遗一焉淮南子人间训昔者宋人好善者三世不解家无故而墨牛生白犊以问先生先生曰此吉祥以飨鬼神居一年其父无故而盲牛又复生白犊其父又复使其子以问先生其子曰前听先生言而失明今又复问之奈何其父曰圣人之言先忤而后合其事未究固试往复问之其子又复问先生先生曰此吉祥也复以飨鬼神归致命其父其父曰行先生之言也居一年其子又无故而盲其后楚攻宋围其城当此之时易子而食析骸而炊丁壮者死老病童儿皆上城牢守而不下楚王大怒城已破诸城守者皆屠之此独以父子盲之故得无乘城军罢围解则父子俱视吕氏春秋必己篇孟贲过于河先其伍船人怒以楫虓其头顾不知其孟贲也中河孟贲瞋目而视船人发植目裂须指舟人尽扬播入于河使船人知其孟贲弗敢直视涉无先者遇合篇陈有恶人曰敦洽雠糜雄颡广颜垂眼临鼻韩子说林篇田驷欺邹君邹君将使人杀之田驷恐告惠子惠子见邹君曰今有人见君则其一目奚如君曰我必杀之惠子曰瞽两目君奚为不杀君曰不能勿惠子曰田驷东慢齐侯南欺荆王驷之于欺人瞽也君奚怨焉邹君乃不杀外储说篇赵王游于圃中左右以兔与虎而辍观之盻然环其眼王曰可恶哉虎目也左右曰平阳君之目可恶过此见此未有害也见平阳君之目如此者则必死矣其明日平阳君闻之使人杀言者而王不诛也列士传秦召魏公子无忌不行使朱亥奉璧一双秦王大怒将朱亥着虎圈中亥瞋目视虎血出溅虎虎终不敢视春秋后语平原君对赵王曰沔池之会臣察武安君之为人也小头而锐瞳子白黑分明小头而锐断敢行也瞳子白黑分明者视事明也史记蔺相如传赵王与秦王会沔池秦王不肯击缶相如曰五步之内请得以颈血溅大王矣左右欲刃相如相如张目叱之左右皆靡秦王不怿为一击缶孔丛子执节篇魏安厘王问子顺曰马回之为人虽少才文梗梗亮直有大丈夫之节吾欲以为相可乎答曰知臣莫若君何有不可至于亮直之节臣未明也王曰何故答曰闻诸孙卿云其为人也长目而豕视者必体方而心圆每以其法相人千百不失臣见回非不伟其体干也然甚疑其目王卒用之三月果以谄得罪燕丹子樊于期闻荆轲之言于是自刭头堕背后两目不瞑战国策荆轲入秦太子宾客皆白衣冠以送之至易水上既祖取道高渐离击筑荆轲和而歌为羽声慷士皆瞋目发尽上冲冠史记荆轲传秦逐太子丹荆轲之客皆亡高渐离变名姓为人庸保以击筑闻于秦始皇始皇召见人有识者乃曰高渐离也秦皇帝惜其善击筑重赦之乃矐其目按注索隐曰说者云以马屎熏令失明始皇本纪大梁人尉缭曰秦王为人蜂准长目河图稽命征项羽怪目勇敢重瞳大口力楚之邦史记樊哙传项羽在戏下欲攻沛公沛公面见项羽项羽既飨军士中酒亚父谋欲杀沛公时樊哙在营外闻事急乃持铁盾入到营营卫止哙哙直撞入立帐下瞋目而视眦皆出血楚汉春秋上过陈留郦生求见使者入通上方洗足问何如人也曰状类大儒上曰吾方以天下为事未暇见大儒也使者出郦生瞋目按剑曰入言高阳酒徒非儒者汉书项籍传汉军围锺离昧于荥阳东羽军至汉军畏楚尽走险阻羽令壮士出挑战汉有善骑射曰楼烦楚挑战三合辄射杀之羽大怒自披甲持戟挑战楼烦欲射羽瞋目叱之楼烦目不能视手不能发走还入壁不敢复出史记项籍本纪项王军壁垓下汉军围之数重项王溃围南出汉追及之项王大呼驰下汉军皆披靡时赤泉侯为骑将追项王项王瞋目叱之赤泉侯人马俱惊辟易数里爰盎传孝文居代时太后常病三年目不交睫汉书艺文志魏文侯最为好古孝文时得其乐人窦公按注桓谭新论云窦公年百八十岁两目皆盲文帝奇之问曰何因至此对曰臣年十三失明父母怜其不及众技教鼓琴臣导引无所服饵东方朔传朔上书曰臣朔目若悬珠齿如编贝金日磾传日磾自在左右目不忤视者数十年杜钦传钦字子夏少好经书家富而目偏盲故不好为吏茂陵杜邺与钦同姓字俱以材能称京师故衣冠谓钦为盲杜子夏以相别列仙传偓佺魏仙人采药好食松实而目更方赤斧戎人也为碧□祠主簿饵丹身及瞳子皆赤汉书王莽传莽露眼赤睛反膺高视瞰临左右是时有用方技待诏黄门者或问以莽形貌待诏曰莽所谓鸱目虎吻故能食人亦当为人所食李业传犍为任永及业同郡冯信并好学博古公孙述连征命待以高位皆托青盲以避世难永妻淫于前匿情无言见子入井忍而不救信侍婢亦对信奸通及闻述诛皆盥洗更视曰世适平目即清淫者自杀光武闻而征之并会病卒杜根传根为中郎时和熹邓后临朝根以安帝年长宜亲政事上书直谏太后大怒囊盛扑杀之根诈死三日目中生蛆梁冀传冀字伯车为人鸢肩豺目洞精矘眄口吟舌言按注鸢鸱也鸱肩上竦也豺目目□也风俗通汝南南顿张助于田中种禾见李核意欲持去顾见空桑中有土因殖种以余浆溉灌后人见桑中反复生李转相告语有病目痛者息阴下言李君令我目愈谢以一豚目痛小疾亦行自愈众犬吠声因盲者得视远近翕赫其下后汉书朱□传自黄巾贼后复有李大目之徒起山谷间其大眼者为大目郑元别传元秀眉明目
董卓别传卓会公卿召诸降贼责降者曰何不凿眼应声眼皆落地吴志孙权传注江表传曰坚为下邳丞时权生方颐大口目有精光坚异之以为有贵象魏志许褚传太祖与韩遂马超等单马会语左右皆不得从唯将褚超负其力阴欲前突太祖素闻褚勇疑从骑是褚乃问太祖曰公有虎侯者安在太祖顾指褚褚瞋目盼之超不敢动典韦传张绣反袭太祖营韦战于门中被数十创贼前搏之韦双挟两贼击杀之余贼不敢前韦复前突贼杀数人疮重发瞋目大骂而死夏侯惇传惇从征吕布为流矢所中伤左目注魏略曰时夏侯渊与惇俱为将军军中号惇为盲夏侯惇恶之每照镜恚怒辄扑镜于地陈思王植传注魏略曰丁仪字正礼父宿与太祖亲善太祖闻仪为令士欲以爱女妻之以问五官将五官将曰女人观貌而正礼目不便诚恐爱女未必悦也以为不如与伏波子楙太祖从之寻辟仪为掾到与论议嘉其才朗曰丁掾好士也即使其两目盲尚当与女何况但眇是吾儿误我天中记魏武帝病眼令华陀以金篦刮目
魏志傅嘏传正元二年春毋丘俭文钦作乱或以司马景王不宜自行惟嘏劝之景王遂行注汉晋春秋曰时景王新割目瘤创甚闻嘏言蹶然而起曰我请舆疾而东暌车志管辂曰吾额上无主骨目中无守精鼻无梁柱脚无天根背无三甲腹无三壬但恐至泰山治鬼不得治生人耳魏志高句丽国传高句丽王伊夷模无子淫灌奴部生子名位宫伊夷模死立以为王今句丽王宫是也其曾祖宫生能开目视其国人恶之及长大果凶虐数寇钞国见残破今王堕地亦能开目视人句丽呼相似为位似其祖故名之为位宫吴志孙皓传皓宫人有不合意者辄杀之或剥人之面或凿人之眼按注吴平后晋侍中庾峻等问皓侍中李仁曰闻归命侯恶人横睛逆视皆凿其眼有诸乎仁曰无此事传之者谬耳曲礼曰视天子由夾以下视诸侯由颐以下视大夫由衡视士则平面得游目五步之内视上于衡则傲下于带则忧旁则邪以礼视瞻高下不可不慎况人君乎哉视人君相迕是乃礼所谓傲慢傲慢则无礼无礼则不臣不臣则犯罪犯罪则陷不测矣正使有之将有何失晋书阮籍传籍能为青白眼见礼俗之士以白眼对之及嵇喜来吊籍作白眼喜不怿而退喜弟康闻之乃赍酒挟琴造焉籍大悦乃见青眼由是礼法之士疾之若雠王戎传戎幼而□悟神彩秀彻视日不眩裴楷见而目之曰戎眼烂烂如岩下电赵至传至游太学遇嵇康写石经徘徊不能去遂随康还山阳每曰卿头小而锐瞳子白黑分明有白起之风矣世说裴令公有□容姿一旦有疾至困惠帝使王夷甫往看裴方向壁卧闻王使至强回视之王出语人曰双眸闪闪若岩下电精神挺动体中故小恶前赵录刘曜身长九尺三寸生而目有赤光晋书赵王伦传伦目上有瘤时以为妖焉
