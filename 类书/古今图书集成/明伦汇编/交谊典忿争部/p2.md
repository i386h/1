<!-- { "loadSidebar": true } -->
　贪则好胜虽闻德让之风意犹昧然乃云古人让　以得今人让以失心之所是起而争之以在前为速锐以处后为留滞
　故行坐汲汲不暇脂车
以下众为卑屈以蹑等为异杰
　苟矜起等不羞负乘
以让敌为回辱以陵上为高厉
　故赵穿不顾元帅彘子以偏师陷
是故抗奋遂往不能自反也
　譬虎狼食生物遂有杀人之怒
夫以抗遇贤必见逊下
　相如为廉颇逡巡两得其利
以抗遇暴必构敌难
　灌夫不为田蚡持下两得其尤
敌难既构则是非之理必混而难明
　俱自是而非彼谁明之耶
混而难明则其与自毁何以异哉
　两虎共斗小者死大者伤焉得而两全
且人之毁己皆发怨憾而变生舋也
　若本无憾恨遭事际会亦不致毁害
必依托于事饰成端末
　凡相毁谤必因事类而饰成之
其余听者虽不尽信犹半以为然也
　由言有端角故信之者半
己之校报亦又如之
　复当报谤为生翅尾
终其所归亦各有半信着于远近也
　俱有形状不知其实是以近远之听皆半信于此　半信于彼然则交气疾争者为易口而自毁也
　己说人之瑕人亦说己之秽虽詈人自取其詈也并辞竞说者为贷手以自殴　辞忿则力争己既殴人人亦殴己此其为借手以　自殴为惑缪岂不甚哉
　借手自殴借口自詈非惑如何
然原其所由岂有躬自厚责以致变讼者乎
　己能自责人亦自责两不言竞变讼何由生哉皆由内恕不足外望不已　所以争者由内不能恕己自责而外望于人不已　也或怨彼轻我或疾彼胜己
　是故心争终无休已
夫我薄而彼轻之则由我曲而彼直也
　曲而见轻固其宜矣
我贤而彼不知则见轻非我咎也
　亲反伤也固其宜矣
若彼贤而处我前则我德之未至也
　德轻在彼固所宜也
若德钧而彼先我则我德之近次也
　德钧年次固其常矣
夫何怨哉且两贤未别则能让者为隽矣
　才钧而不争优劣众人善其让
争隽未别则用力者为惫矣
　隽等而名未别众人恶其斗
是故蔺相如以回车决胜于廉颇寇恂以不斗取贤于贾复　此二贤者知争途不可由故回车退避或酒炙迎　送故廉贾肉袒争尚泯矣物势之反乃君子所谓道也
　龙蛇之蛰以存身尺蠖之屈以求伸虫微物耳尚　知蟠屈况于人乎是故君子知屈之可以为伸故含辱而不辞
　韩信屈于跨下之辱
知卑让之可以胜敌故下之而不疑
　展喜犒齐师之谓也
及其终极乃转祸而为福
　晋文避楚三舍而有城濮之勋
屈雠而为友
　相如下廉颇而为刎颈之交
使怨雠不延于后嗣而美名宣于无穷
　子孙荷其荣荫竹帛纪其高义
君子之道岂不裕乎
　若褊急好争则身危当年何后来之能福
且君子之能受纤微之小嫌故无变斗之大讼　大讼起于纤芥故君子慎其小小人不能忍小忿之故终有赫赫之败辱
　小人以小恶为无伤而不去故罪大不可解恶积　不可救怨在微而下之犹可以为谦德也
　怨在纤微则谦德可以除之
变在萌而争之则祸成而不救矣
　涓涓不息遂成江河水漏覆舟胡可救哉
是故陈余以张耳之变卒受离身之害
　思复须臾之忿忘终身之恶是以身灭而嗣绝也彭宠以朱浮之□终有覆亡之祸　恨督责之小故违终始之大计是以宗夷而族覆　也祸福之机可不慎哉
　二女争桑吴楚之难作季郈斗鸡鲁国之衅生可　不畏欤是故君子之求胜也以推让为利锐
　惟让所往前无坚敌
以自修为棚橹
　修己以敬物无害者
静则闭嘿泯之元门动则由恭顺之通路
　时可以静则重闭而元嘿时可以动则履正而后　进是以战胜而争不形
　动静得节故胜无与争争不以力故胜功见耳敌服而怨不构　干戈不用何怨构之有
若然者悔□不存于声色夫何显争之有哉
　色貌犹不动况力争乎
彼显争者必自以为贤人而人以为险诐者
　以己为贤专固自是是己非人人得不争乎实无险德则无可毁之义若信有险德又何可与讼乎险而与之讼是狎兕而撄虎其可乎怒而害人亦必矣易曰险而违者讼讼必有众起　言险而行违必起众而成讼矣
老子曰夫惟不争故天下莫能与之争
　以谦让为务者所往而无争
是故君子以争途之不可由也
　由于争途者必覆轮而致祸
是以越俗乘高独行于三等之上何谓三等大无功而自矜一等　空虚自矜故为下等也
有功而伐之二等
　自伐其能故为中等
功大而不伐三等
　推功于物故为上等
愚而好胜一等
　不自量度故为下等
贤而尚人二等
　自美其能故为中等
贤而能让三等
　归善于物故为上等
缓己急人一等
　性不恕人故为下等
急己急人二等
　褊戾峭刻故为中等
急己宽人三等
　谨身恕物故为上等
凡此数者皆道之奇物之变也
　心不纯一是为奇变
三变而后得之故人莫能远也
　小人安其下等何由能及哉
夫惟知道通变者然后能处之
　处上等而不失者也
是故孟之反以不伐获圣人之誉
　不伐其功美誉自生
管叔以辞赏受嘉重之赐
　不贪其赏嘉赐自致
夫岂诡遇以求之哉乃纯德自然之所合也
　岂故不伐辞赏诡情求名耶乃至直发于中自与　理会也彼君子知自损之为益故功一而美二
　自损而行成名立
小人不知自益之为损故一伐而并失
　自伐而行毁名丧
由此论之则不伐者伐之也不争者争之也
　不伐而名章不争而理得
让敌者胜之也下众者上之也
　退让而敌服谦尊而德光
君子诚能睹争途之名险独乘高于元路则光晖焕而日新德声伦于古人矣　避忿肆之险途独逍遥于上等远燕雀于啁啾匹　鸣凤于元旷然后德辉耀于来今清光侔于往代谭子　　止斗
止人之斗者使其斗抑人之忿者使其忿善救斗者预其斗善解忿者济其忿是故心不可伏而伏之愈乱民不可理而理之愈怨水易动而自清民易变而自平其道也在不逆万物之情宋袁采世范
　　杂论争竞
凡人之家有子弟及妇女好传递言语则虽圣贤同居亦不能不争且人之作事不能皆是不能皆合他人之意宁免其背后评议背后之言人不传递则彼不闻知宁有忿争惟此言彼闻则积成怨恨况两递其言又从而增易之两家之怨至于牢不可解惟高明之人有言不听则此辈自不能离间其所亲人有讼人而人不校者人必有所处也不可以为人之畏我而更求以攻之为之不已人或出而我辩恐理亏不能逃罪矣亲戚故旧人情厚密之时不可尽以密私之事语之恐一旦失欢则前日所言皆他人所凭以为争讼之资至有失欢之时不可尽以切实之语加之恐忿气既平之后或与之通好结亲则前言可愧大抵忿怒之际最不可指其隐讳之事而暴其父祖之恶吾之一时怒气所激必欲指其切实而言之不知彼之怨恨深入骨髓古人谓伤人之言深于矛戟是也俗亦谓打人莫打膝道人莫道实亲戚故旧因言语而失欢者未必其言语之伤人多是颜色辞气暴厉能激人之怒且如谏人之短语虽切直而能温颜下气纵不见听亦未必怒若平常言语无伤人处而词色俱厉纵不见怒亦须怀疑古人谓怒于室者色于市方其有怒与他人言必不卑逊他人不知所自安得不怪故盛怒之际与人言语尢当自警前辈有言诫酒后语忌食时嗔忍难耐事顺自强人常能持此最得便宜居乡不得已而后兴人争又大不得已而后与人讼彼稍服其不然则已之不必费用财物交结胥吏求以快意穷治其雠至于争讼财产本无而强求得理官吏贪谬或可如志宁不有愧于神明雠者不服更相诉讼所费财物十数倍于其所直况遇贤明有司安得以无理为有理耶大抵人之所讼互有短长各言其长而掩其短有司不明则牵连不决或决而不尽其情胥吏得以受贿而弄法蔽者之所以破家也
　忿争部选句
汉刘向九叹宽结未舒长隐忿兮
后汉崔骃大理箴赏以崇欲刑以肆忿
荀悦立定陶王论圣人立制必有所定所以防忿争一统序也唐于卲容州刺史李公颂序旧俗多怨睚□而致毒于饮食公立其防以解其悁忿而乡党以和李白诗确守麋鹿志耻随龙虎争
韩愈诗初喧或忿争中静杂嘲戏
孟郊诗君子山岳大小人丝毫争
宋陆游诗习气深知要扫除时时褊忿独何欤朱松诗已笑荣枯卢白戏不须物我触蛮争

　忿争部纪事
山海经海外东经君子国其人好让不争
