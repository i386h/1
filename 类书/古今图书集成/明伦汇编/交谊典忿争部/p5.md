<!-- { "loadSidebar": true } -->

　忿争部杂录
诗经小雅小旻维迩言是争
礼记乐记粗厉猛起奋末广贲之音作而民刚毅注
贲读为愤怒气充实也
祭义乐极和礼极顺内和而外顺则民瞻其颜色而不与争也致让以去争也
忿言不反于身
注
人不能无忿怒忿怒之言当由其
不直直则人服不敢以忿言来也
坊记子云善则称人过则称己则民不争
无辞而行情则民争
儒行道涂不争险易之利冬夏不争阴阳之和乡饮酒义先礼而后财则民作敬让而不争矣左传昭公六年郑人铸刑书叔向使诒子产书曰昔先王议事以制不为刑辟惧民之有争心也民知有辟则不忌于上并有争心以征于书而侥幸以成之弗可为矣今吾子铸刑书将以靖民民知争端矣将弃礼而征于书锥刀之末将尽争之乱狱滋丰贿赂并行终子之世郑其败乎凡有血气皆有争心故利不可强思义为愈
国语人有言曰佐饔者尝焉佐斗者伤焉
管子法禁篇以遂忿为勇者圣王之禁也
律者所以定分而止争也
老子下篇以其不争故天下莫能与之争
善胜敌者不争
庄子人间世篇德荡乎名知出乎争名也者相轧也知也者争之器也庄子胠箧篇掊斗折衡而民不争
秋水篇争让之礼尧桀之行贵贱有时未可以为常也则阳篇荣辱立然后睹所病货财聚然后睹所争列子说符篇名不与利期而利归之利不与争期而争及之故君子必慎为善尹文子赏者所以劝忠能亦所以生鄙争
鹖冠子弃细忿之愧立累世之名
荀子王制篇势位齐而欲恶同物不能则必争争则乱乱则穷矣富国篇墨术诚行则天下尚俭而弥贫非斗而日争礼论篇人生而有欲欲而不得则不能无求求而无度量分界则不能不争争则乱乱则穷性恶篇今人之性生而有好利焉顺是故争夺生而辞让亡焉韩非子孤愤篇以□远与近爱信争其数不胜也以新旅与习故争其数不胜也以反主意与同好争其数不胜也以轻贱与贵重争其数不胜也以一口与一国争其数不胜也外储说左上篇郑县人有得车轭者而不知其名问人曰此何种也对曰此车轭也俄又复得一问人曰此是何种也对曰此车轭也问者大怒曰曩者曰车轭今又曰车轭是何众也此女欺我也遂与之斗八说篇交争逆令谓之刚材五□篇夫山居而谷汲者膢腊而相遗以水泽居苦水者买庸而决窦故饥岁之春幼弟不饷穰岁之秋疏客必食非□骨肉爱过客也多少之实异也是以古之易财非仁也财多也今之争夺非鄙也财寡也显学篇夫斩首之劳不赏而家斗之勇尊显而索民之疾战拒敌而无私斗不可得也史记律书自含血戴角之兽见犯则校而况于人怀好恶喜怒之气孙武子列传夫解杂乱纷纠者不控卷救斗者不搏撠批亢捣虚形格势禁则自为解耳货殖传临灾亦海岱之间一都会也其俗宽缓阔达而足智好议论怯于众斗勇于持刺大国之风也汉书娄敬传敬曰夫与人斗不搤其亢拊其背未能全胜今陛下入关而都案秦之故此亦搤天下之亢而拊其背也淮南子原道训好事者未尝不中争利者未尝不穷也土处下不争高故安而不危水流下不争先故疾而不迟昔舜耕历山期年而田者争处硗埆以封壤肥饶相让钓于河滨期年而渔者争处湍濑以曲隈深潭相予齐俗训珠玉尊则天下争矣
夫民有余即让不足则争让则礼义生争则暴乱起故物丰则欲省求赡则争止诠言训善有章则士争名利有本则民争功二争者生虽有贤者勿能治在智则人与之讼在力则人与之争
兵略训群居杂处分不均求不赡则争争则强□弱而勇侵怯说山训人之情于利之中则争取大焉于害之中则争取小焉断右臂而争一毛折镆邪而争锥刀用智如此岂足高乎立慬者非学斗争也慬立而生不让
大戴礼主言篇上恶贪则下耻争
礼察篇乡饮酒之礼废则长幼之序失而争斗之狱繁矣曾子大孝篇恶言不出于口忿言不及于已
汉王褒僮约喂猪纵犬勿与邻里争斗
刘向上封事崇推让之风以销分争之讼
后汉书桓谭传今人相杀伤虽已伏法而私结怨雠子孙相报后忿深前至于灭户殄业而俗称豪健故虽有怯弱犹勉而行之此为听人自理而无复法禁者也党锢传诸为怨隙者因相陷害睚□之忿滥入党中盐铁论诏圣篇富则仁生则争止澹古
赡字

风俗通俗说二人共澡手令人争斗无异器当共澡者其祝曰人相爱狗相啮言狗斗时洒之以水便自解也坐不移□俗说移□令人争斗
申鉴改礼篇君臣亲而有礼百僚和而不同让而不争勤而无怨无事惟职是司此治国之风也君臣争名朝廷争功士大夫争名庶人争利此乖国之风也杜预左传然授兵登陴
注
然劲忿貌
嵇康家诫人有相与变争未知得失所在慎勿预也文中子魏相篇仇璋问君子有争乎子曰见利争让闻义争为有不善争改贾公彦书经疏朋家作仇正义曰小人好忿天性之常谭子虎狼不过于嗜肉蛟龙不过于嗜血而人无所不嗜所以不足则斗不与则叛鼓天下之怨激烈士之忿食之道非细也不有赏劝焉得斗争
宋史地理志登莱高密负海之北楚商兼凑民性愎戾而好讼斗易潜虚资初衣食货赂生养之具争怨之府争怨之府当义治也书夫见童子拾樵于道约曰见樵先呼者得之后毋得争也皆曰诺既而行相与笑语戏狎至欢也瞲然见横芥于道其一先呼而众童子争之遂相挞击有伤者夫惕然亟归而叹曰今天下之利大于横芥者多矣吾不知戒而日与人游恃其欢而信其约一旦有先呼而斗者能无伤乎省心录好胜者必争贪荣者必辱
朱子语类门人有与人交讼者先生数责之云欲之甚则昏蔽而忘义理求之极则争夺而至怨雠埤雅欲蠲人之忿则赠之以青堂青堂一名合欢应谐录两人相构于衢甲曰你欺心乙曰你欺心甲曰你没天理乙曰你没天理阳明先生闻之谓门弟子曰小子听之两人谆谆然讲学也门人曰诟也焉为学曰汝不闻乎曰心曰天理非讲学而何曰既讲学又焉诟曰夫夫也惟知求诸人不知反诸己故也御龙子集犯而不校忘乎在人也恕也自反而忠尽乎在我也忠也忠尽而恕无不行是故委之忘人己也不报无道与不校何择焉曰无道不止于犯而已非礼之加或越纪而败常焉是可甘媚而隐忍耶吕泾野集有一相知见先生言二友因争取书抄至失和气先生谓之曰试问所抄书中有此事否且何不出一言以箴规之对曰惟至人能受尽言曰先做了个至人亦自可使人受尽言矣吕新吾集余行年五十悟得五不争之味不与居积人争富不与进取人争贵不与矜饰人争名不与少年人争英俊不与盛气人争是非读书镜韩持国知颍州时彦以状元及第判州事每称状元持国怒曰状元无官耶自是改呼佥判彦终身衔之马涓亦以状元及第判秦州亦呼状元秦帅穆晋伯曰状元者及第未除也既为判官则勿称之矣涓愧谢之予尝举此以问客曰二事绝类而一衔之一谢之何与客曰人品不同耳予曰固然持国厉声而□之故其人多怨晋伯平心以道之故其人多悦程子曰凡为人言者理胜则事明气忿则招拂此　谓也图书编圣训释目斗有三今俗有忿集众执持凶器相殴者有因忿以酒食相胜争觅异品盛设筵宴或出银谢中多至数十而其作中者利于得谢愈搬弄是非构成大衅报复相寻又有因时节赛会妆饰神船搬演戏文施张灯火鸣金放铳彼此相角亦谓之斗是皆败俗糜财有损无益

　忿争部外编
列子昔共工与颛顼争为帝怒触不周之山崩折天柱绝地维庄子则阳篇有国于蜗之左角者曰触氏有国于蜗之右角者曰蛮氏时相与争地而战伏尸数万逐北旬有五日而后反符子齐鲁争汶阳之田鲁侯有忧色周礼往见曰臣尝昼寝有群虱共斗乎衣中相杀者大半虱父止之曰吾与汝所虑不过容口而已奚用交战为群虱乃止今以汶阳之田惑君之心曾不如一虱之智也韩非子郑人有相与争年者一人曰吾与尧同年一人曰吾与黄帝兄同年讼此不决以后息为胜乌台诗案苏舜举言闻人说一小话云燕以日出为旦日入为夕蝙蝠以日入为旦日出为夕争之不决诉之凤凰路逢一禽谓燕曰凤凰渴睡都是训狐权摄轼赠舜举云奈何效燕蝠屡欲争晨暝以讥讽王庭老等如训狐不分别是非也
