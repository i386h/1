<!-- { "loadSidebar": true } -->
杨柳岸芦苇汀池边须有野鸟方称山居香积饭水田衣斋头纔着比丘便成幽趣竹风一阵飘扬茶疏烟梅月半弯掩映书残雪真使人心骨俱冷体气欲仙登华子冈月夜犬声若豹游赤壁矶秋江鹤影如人但想前贤神明开涤山河天眼里不知山河即是天眼世界法身中不知世界即是法身如来为凡夫说空以凡夫着有故为二乘人说有以二乘人沉空故着有则入轮转之途沉空则碍普度之路是故大圣人销有以入空一法不立从空以出有万法森然黄虀淡饭允宜山泽之臞曲几匡□久绝华清之梦棺则朽于木□则朽于土土木何劳分别沉则化于水焚则化于火火水安用商量红润凝脂花上纔过微雨翠匀浅黛柳边乍拂轻风问妇索酿瓮有新篘呼童煮茶门临好客先生此时情兴何如痴矣狂客酷好宾朋贤哉细君无违夫子醉人盈座簪裾半尽酒家食客满堂瓶瓮不离米肆灯烛莹莹且耽夜酌爨烟寂寂安用晨炊生来不解攒眉老去弥堪鼓腹若想钱而钱来何故不想若愁米而米至人固当愁晓起依旧贫穷夜来徒多烦恼白仲奇穷悍妇同于冯衍德园高隐孤居颇似王维我固当胜之明霞可爱瞬眼而辄空流水堪听过耳而不恋人能以明霞视美色则业障自轻人能以流水听弦歌则性灵何害诗堪适性笑子美之苦吟酒可怡情嫌渊明之酷嗜若诗而嫉□争名岂云适性若酒而猖狂骂座安取怡情铄金玷玉从来不乏彼谗人洗垢索瘢尤好求多于佳士止作疾风过耳何妨微云点空学道历千魔而莫退遇辱坚百忍以自持到底无损毫毛转使人称盛德当时之神气不乱入夜之魂梦亦清金吾厚享千锺命悭于豆酱学士御食二器数定于橘汤余幼丁贫贱每藜藿之饭不充壮忽持斋想肉食之簿已尽大臣雅度嫌王勃之恃才明主知人想李白之薄福盈庭满座断结驷于贵人累牍连篇绝八行于政府情尘既尽心镜遂明外影何如内照幻泡一消性珠自朗世瑶原是家珍善谑浪好诙谐吐语伤于过绮取快佐歡亦无大害扬隐微谈中冓为德毋乃太凉积愆消福吾戒之人生于五行亦死于五行恩里由来生害道外于六贼亦成于六贼妙处只在转关云栖莲老佛陇灯公岭表憨山湖南穷介有西方美人之思碧浪朱生西泠虞氏湘灵逸客镜水隐鳞有天际真人之想聪明而修洁上帝固录清虚文采而贪残冥官不爱词赋凡夫迷真而逐妄智慧化为识神譬之水涌为波不离此水圣人悟妄而归真识神转为智慧譬之波平为水当体无波楼前桐叶散为一院清阴枕上鸟声唤起半红日一泓濠上便同庄叟之观片石林间堪下米颠之拜天上两轮逐电昼夜不休人间二鼠嚙藤剎那欲断立雪断臂祇缘艺压当行擘面拦胸直是酒逢知己敢饭着衣生世无补饰巾待圹顾影多惭庶几哉白鱼□简食奇字于腹中黄鸟度枝遗好音于世上比丘鼻臭荷香来池神见斥童子乃以香严而圆通元卿目玩宫卉为天神所呵古德有因桃花而悟道茶熟香清有客到门可喜鸟啼花落无人亦自悠然翠微僧至衲衣全染松云斗室经残石磬半沉蕉雨水色澄鲜鱼排荇而径度林光淡荡鸟拂阁以低飞曲径烟深路接杏花酒舍澄江日落门通杨柳渔家催租吏只问家僮知主人之不理生产收稼奴径达主母笑先生之向如外宾八关斋久何敢然寄兴于持螯五斗量悭聊复尔托名于泛蚁侣猿猴友虎豹不能孙登之穴居驯鸟雀畜凫鱼颇似何点之野逸高人品格既有愧井丹洁身名士风流亦不至相如慢世天讨有罪生来幸免马驴世弃不才隐去敢云鸿豹有分有限耗星临宫顾我论万事总不如人无虑无忧天喜坐命嬴人只一筹至要在我持论绝无鬼神见怪形而惊怖平居力诋仙佛遇疾病而修斋儒者可笑如此称柴数米时翻名理于广筵媚乞墦日挂山林于齿颊高人其可信乎为龙为蛇生既谢阳秋于太史呼牛呼马死亦任月旦于时人以文章为游戏将希刘勰逃禅看齿发之衰颓自信鲍昭才尽荆扉纔掩便逢客过扫门饭粟一空辄有人求誉墓万事从来是命一毫夫岂由人家坐无聊不念食力担夫红尘赤日汝官不达尚有高才秀士白首青襟峰峦窕窈一拳便是名山花竹扶疏半亩何如金谷少文五岳兴聊托于卧游元亮一园趣果成于日涉月出青松光映琉璃夜火风摇翠筱寒生窣堵秋烟虚空不拒诸相至人岂畏万缘是非场里出入逍遥逆顺境中纵横自在竹密何妨水过山高不碍云飞孔孟以经常治世不欲炫奇怪以骇时释老以妙道度人故每现神通以耸众凡情自缚则抟沙捻土一身缠为葛藤空观一成则割水吹毛四大等于枯木熏蒸德香则果未成而灵根渐长熬煎欲火则目未瞑而恶趣现前吃菜而生美好拣择则吃菜不异吃荤作善而求自高胜人则作善还同作恶人若知道则随境皆安人不知道则触涂成滞人不知道则居闹市生嚣杂之心将荡无定止居深山起岑寂之想或转忆炎嚣人若知道则履喧而灵台寂若何有迁流境寂而真性冲融不生枯槁英雄降服劲敌未必能降一心大将调御诸军未必能调六气故姬亡楚帐霸主未免情哀疽发彭城老翁终以愤死来鸣禽于嘉树音闻两寂悟圆通耳根印朗月于澄波色相俱空领清虚眼界雨过天清会妙用之无碍鸟来云去得自性之真如檀之形能出门而迎佛虎丘之石解听法而点头故知山河大地咸见真如瓦砾泥沙并存佛性酬应将迎世人奔其膻行消磨折损造物畏其虚名世界极于大千不知大千之外更有何物天宫极于非想不知非想之上毕竟何穷吾尝于此茫然安得问之大觉衰年岭表余生相传仙去邻媪夜哭还券垂老无家每想斯人潸然欲涕云长香火千载遍于华彝坡老姓名至今口于妇孺意气精神不可磨灭如此慧远临终检戒于食蜜萨真济渡留钱于空舟古德慎行至此使人心志凛然三径竹间日华淡淡固野客之良辰一编下风雨潇潇亦幽人之好景春衣杜陵急管平乐真称名士之风流雨中山果灯下草虫想见高人之胸次好散阿堵亦复不能积书趣在个中平生只爱种树醇醪百斛不如一味太和之汤良药千包不如一服清凉之散积想情坚思女因而化石磨砻功久铁杵且会成针今人纔学修行便希得证稍不见效辄退初心道其可几乎不是邺侯着眼懒残只一丐者若非丰干饶舌寒拾两个火头篱边杖屦送僧花须于巾角石上壶觞坐客松子落我衣裾待月看云偶见鹤形之使焚香扫室时迎鸟爪之姑鸣驺呵殿歌儿挈傀儡于场中揭地掀天童子弄形影于灯下张三不是他李四亦不是他总认邮亭为本宅长卿不是我纬真亦不是我莫把并州当故乡风翻贝叶绝胜北阙除书水滴莲花何似华清宫漏一室经行贤于九衢奔走六时礼佛清于五夜朝天鸣琴流水疑鲂鲔之来听散帙当轩喜藤竹之交翳娟娟月露下薝卜而生香袅袅山风入松篁而成韵闲情清旷未解习锻之机野性萧疏耻作投梭之达负苓而骂庖牺凿开混沌采薇而薄周武决裂堤防善星腹笥部藏不免泥□云光口坠天花难逃阎老所以初祖来自迦毗尽扫文字室利往参摩诘悉杜语言太原则哲几畜疑于掇煤琅琊故知竟因谗而投杼呜呼知己难哉吾欲挽九原而起鲍叔取千金以铸子期陈思逸藻仅朱邸于遮须庾信高才乃皤形于地府身后结局如此眼前文兴索然观号千秋吾愧贺老之舍宅楼高三级复惭都水之栖真物在亦不苦留期到翛然便去周犨营产原从车子而偿逋韩相卜居乃为木工而定磢凡事前定如斯世人计较可息灵运才高不入白莲之社裴休诗好何关黄蘗之宗故子昂杜甫韵语骋意气于艺林寒山船子吟哦写性灵于天籁写性灵者佛祖来印骋意气者道人指呵室无长物心本宅乎清虚门多杂宾性不近乎狷介行谊虽无大损净业未免有妨据□嗒尔听豪士之谭锋把盏醒然看酒人之醉态大臣赫赫甫丘墓便已就荒文士沾沾问姓名多云不识名利至此使人心灰夫人有绝技必传有至性不朽灵心巧思鲁般以木匠千秋报主存孤李善以佣奴百世核人贵实浮论难凭从古圣贤不能无谤试问释迦于移山之口佛云乎哉叩宣尼于伐木之夫何圣之有道人好看花竹寄托聊以适情居士偶听弦歌不染何妨人道清旷亦自有致寂莫无令太枯眉睫纔交梦里便不能张主眼光落地死去又安得分明故学道之法无多只在一心不乱戴发含齿生幸托于中华方袍圆冠名复缀于下士田园虽少负郭妻孥尚免饥寒荣期之乐已多老氏之学知足若富贵贫穷由我力取则造物为无权若毁誉嗔喜随人脚根则谗夫愈得志世法须从身试大道不在口谭暇日清言有味恐于实际无当猝然遇境不挠此是学问得力袁盎报十世之仇不知虽经万劫而必报师子偿杀命之债不知虽逋小债而必偿萌芽各认根苗点滴不差檐溜罪在则福不集福少则行难圆此圣贤之所以慎作业也口奉清斋过客时供粱肉身衣短褐儿童或曳罗衫固知供奉之绮裘不富于公孙之布被□家恩爱心常作平等之观上帝悲田眼不见可憎之物性鲜贪嗔六时畏作恶趣心能领略四季都是良辰昔人不云乎此老终当以乐死青溪白石倏生潇洒之怀黑雾黄埃便起炎嚣之念此是心依境转恐于学道无当必也月随人走月竟不移岸逐舟行岸终自若则几矣醒时思作佳梦梦去未必如所思生前念佛修行死后犹恐忘初念何也众生奔驰情识一往易昏学人积累熏修务求根热隔壁闻钗钏声比丘名为破戒比丘之心入故也同室与妇人处罗什不□成真罗什之心不入故也固知染净在心何关形迹方外偶过僧道倒双屣急开竹户迎来座中倘及市朝掩两耳辄敕松风吹去楼窥睥睨中隐隐江帆家在半村半郭山倚精庐松下时时清梵人称非俗非僧华屋朱门过王侯而掉臂黄头历齿对儿子而伤心高人之轻富贵也易断恩爱也难观上虞论衡笑中郎未精元赏读临川世说知晋人果善清言王重阳阑入卧内马钰内子能知戒阇黎金甲传食太守夫人破美人傅粉涂香终沦于粪土猛士格虎剸象死制于蝼蚁古镞绣刀旧日战争之地蚀钗灰袄昔时歌舞之场英雄漠漠精灵秦晋茫茫岁月娑罗居士酿酒治蔬无日不延宾客杜门禁足经年懒过邻家白香山云丘墅有泉石花竹者靡不游人家有美酒鸣琴者靡不过吾甚愧其言永明禅师云向不迁境上虚受轮回于无□法中自生系缚续清言饥乃加菜食美于珍味倦然后卧草荐胜似重裀流水相忘游鱼游鱼相忘流水即此便是天机太空不□浮云浮云不□太空何处别有佛性皮囊速坏神识常存杀万命以养皮囊罪卒归于神识佛性无边经书有限□万卷以求佛性得不属于经书入市而叹过路客纷纷扰扰总是行尸反观而照主人翁灵灵莹莹无非活佛仕宦能登甲第方免官府差徭学道未出阴阳终受阎君约束暗室贞邪谁见忽而万口喧传自心善恶□然凛于十王考校香花幢盖显本性之弥陀罗剎夜叉现心中之魔鬼性源既湛则铁面铜头化为诸佛心垢未除则玉毫金相亦是群魔至人除心不除境境在而心常寂然凡人除境不除心境去而心犹牵绊万缘皆假一性惟真圣人借假以修真愚夫丧真而逐假入道场而随喜则修行之念勃兴登丘墓而徘徊则名利之心顿尽故一念不清宜以佛性而淘洗六根未净可取戒香而熏蒸天堂人乐乐尽则苦趣至故其成佛也难阎浮人苦苦极则创心生故其成佛也易形同木石未免委运而销亡神同虚空岂得随形而陨灭形有销亡故愚蒙止知现在神无陨灭故圣智照见多生六道轮转如江帆日夜乘潮乘潮未有栖泊一证菩提若海艘须臾登岸登岸岂复漂流富室多藏万宝夜深犹自持筹愈积愈吝窖中时现精光老夫第得一钱宵卧何能贴席不散不休箧里如闻嗥吼名华芳草春园风日洵饶红树青霜秋林景色逾胜条风既鬯细草茸生嫩柳韶姿红药齐含花藿芳春景大殢人清露晨流碧梧初放新篁爽气绿阴映入帘帏首夏时尤堪赏常想病时则尘心渐灭常防死日则道念自生风流得意之事一过辄生悲凉清真寂莫之乡愈久转增意味万缘虚幻总属心生六道轮回皆由自作目翳除则空华陡灭心障撤则妄业全消今日骑狮坐象众生之境界过来饶他带角披毛佛祖之真性自若譬如小水汇为巨流入流原自小水真金□于猛火出火还是真金释迦曾作众生身经乎多劫其他诸佛菩萨谁不来自众生阐提亦有佛性语载于圣经其他蠢动含灵谁不具有佛性若佛祖天然佛祖修行之法何为若众生只是众生向善之途遂绝今生根钝是前世之行未修今行苦修则来世之根当利勿以无缘而自弃力办肯心而不回今世既种善因来生必成胜果列圣皆累劫修成大道岂一世便了古德云尘劳中尝应着力生死上不须用心尘劳不着力安得行圆生死若用心恐为心障非灾横祸世人常叹无因分付安排皇天必自有说若现在隐微无据恐过去夙行有亏彼既不差我当顺受成仙作佛必是善人至孝真忠自然度世张仲文昌未始从师授道关君天帅不闻得诀何人故求道勿急寻师积功且须修德苦恼世上意气须温嗜欲场中肝肠欲冷
