<!-- { "loadSidebar": true } -->
竞驱也
者不贪
最先不恐独后缓急调乎手御心调乎马虽不能必先载马力必尽矣何则先在于数而不在于欲也是故灭欲则数胜弃智则道立矣贾多端则贫工多技则穷心不一也故木之大者害其条水之大者害其深有智而无术虽钻之而不通有百技而无一道虽得之弗能守故诗曰淑人君子其仪一也其仪一也心如结也君子其结于一乎舜弹五弦之琴而歌南风之诗以治天下周公殽臑不收于前钟鼓不解于县以辅成王而海内平匹夫百□一守不遑启处无所移之也以一人兼听天下日有余而治不足使人为之也处尊位者如尸守官者如祝宰尸虽能剥狗烧彘弗为也弗能无亏俎豆之列次黍稷之先后虽知弗教也弗能害也不能祝者不可以为祝无害于为尸不能御者不可以为仆无害于为佐故位愈尊而身愈佚身愈大而事愈少譬如张琴小弦虽急大弦必缓无为者道之体也执后者道之容也无为制有为术也执后之制先数也放于术则强审于数则宁今与人卞氏之璧未受者先也求而致之虽怨不逆者后也三人同舍二人相争争者各自以为直不能相听一人虽愚必从旁而决之非以智也以不争也两人相斗一羸在侧助一人则胜救一人则免斗者虽强必制一羸非以勇也以不斗也由此观之后之制先静之胜躁数也倍道弃数以求苟遇变常易故以知要遮过则自非中则以为候暗行缪改终身不寤此之谓狂有祸则诎有福则赢有过则悔有功则矜遂不知反此谓狂人员之中规方之中矩行成兽止成文可以将少而不可以将众蓼菜成行瓶瓯有堤量粟而舂数米而炊可以治家而不可以治国涤杯而食洗爵而饮浣而后馈可以养家老而不可以飨三军非易不可以治大非简不可以合众大乐必易大礼必简易故能天简故能地大乐无怨大礼不责四海之内莫不系统故能帝也心有忧者筐□衽席弗能安也菇饭犓牛弗能甘也琴瑟鸣竽弗能乐也患解忧除然后食甘寝宁居安游乐由是观之生有以乐也死有以哀也今务益性之所不能乐而以害性之所以乐故虽富有天下贵为天子而不免为哀之人凡人之性乐恬而憎悯乐佚而憎劳心常无欲可谓恬矣形常无事可谓佚矣游心于恬舍形于佚以俟天命自乐于内无急于外虽天下之大不足以易其一概日月廋而无溉于志故虽贱如贵虽贫如富大道无形大仁无亲大辩无声大廉不嗛大勇不矜五者无弃而几乡方矣军多令则乱酒多约则辩乱则降北辩则相贼故始于都者常大于鄙始于乐者常大于悲其作始简者其终本必调今有美酒嘉肴以相飨卑体婉辞以接之欲以合欢争盈爵之间反生斗斗而相伤三族结怨反其所憎此酒之败也诗之失僻乐之失刺礼之失责征音非无羽声也羽音非无征声也五音莫不有声而以征羽定名者以胜者也故仁义智勇圣人之所备有也然而皆立一名者言其大者也阳气起于东北尽于西南阴气起于西南尽于东北阴阳之始皆调适相似日长其类以侵相远或热焦沙或寒凝冰故圣人谨慎其所积水出于山而入于海稼生于野而藏于廪见所始则知终矣席之先雚蕈樽之上元樽俎之先生鱼豆之先泰羹此皆不快于耳目不适于口腹而先王贵之先本而后末圣人之接物千变万轸必有不化而应化者夫寒之与暖相反大寒地坼冰凝火弗为衰其暑大热铄石流金火弗为益其烈寒暑之变无损益于己质有之也圣人常后而不先常应而不唱不进而求不退而让随时三年时去我先去时三年时在我后无去无就中立其所天道无亲唯德是与有道者不失时与人无道者失于时而取人直己而待命时之至不可迎而反也要遮而求合时之去不可追而援也故不曰我无以为而天下远不曰我不欲而天下不至古之存己者乐德而忘贱故名不动志乐道而忘贫故利不动心名利充天下不足以概志故廉而能乐静而能淡故其身治者可与言道矣自身以上至于荒芒亦远矣自死而天地无穷亦滔矣以数杂之寿忧天下之乱犹忧河水之少泣而益之也龟三千岁浮游不过三日以浮游而为龟忧养生之具人必笑之矣故不忧天下之乱而乐其身之治者可与言道矣君子为善不能使福必来不为非而不能使祸无至福之至也非其所求故不伐其功祸之来也非其所生故不悔其行内修极而横祸至者皆天也非人也故中心常恬漠累积其德狗吠而不惊自信其情故知道者不惑知命者不忧万乘之主葬其骸于旷野之中祀其鬼神于明堂之上神贵于形也故神制则形从形胜则神穷聪明虽用必反诸神谓之太冲　　说山训
清之为明杯水见眸子浊之为暗河水不见太山视日者眩听雷者聋　　又
四方皆道之门户牖向也在所从窥之故钓可以教骑骑可以教御御可以教刺舟　　又
天下莫相憎于胶漆而莫相爱于冰炭胶漆相贼冰炭相息也墙之坏愈其立也冰之泮愈其凝也以其反宗　　又
拘囹圄者以日为修当死市者以日为短日之修短有度也有所在而短有所在而修也则中不平也　　又故沮舍之下不可以坐倚墙之傍不可以立执狱牢者无病罪当死者肥泽刑者多寿心无累也　　又
夫至巧不用剑善闭者不用关楗淳于髡之告失火者此其类　　又
君子之于善也犹采薪者见一芥掇之见青□则拔之天二气则成虹地二气则泄藏人二气则成病阴阳不能且冬且夏月不知昼日不知夜　　又
钟之与磬也近之则钟音克远之则磬音章物固有近不若远远不如近者　　又
圣人不先风吹不先雷毁不得已而动故无累　　又剥牛皮以为鼓正三军之众然为牛计者不若服于轭也狐白之裘天子被之而坐庙堂然为狐计者不若走于泽亡羊而得牛则莫不利失也断指而免头则莫不利为也故人之情于利之中则争取大焉于害之中则争取小焉将军不敢骑白马亡者不敢夜揭炬保者不敢畜噬狗鸡知将旦鹤知夜半而不免于鼎俎　　又
为儒而踞里闾为墨而朝吹竽欲灭迹而走雪中拯溺者而欲无濡是非所行而行所非　　又
人有多言者犹百舌之声人有少言者犹不脂之户　　又百人抗浮不若一人挈而趋物固有众而不若少者引车者二六而后之事固有相待而成者两人俱溺不能相拯一人处陆则可矣故同不可相治必待异而后成千年之松下有茯苓上有兔丝上有丛蓍下有伏龟圣人从外知内以见知隐也　　又
上求材臣残木上求鱼臣干谷上求楫而下致船上言若丝下言若纶上有一善下有二誉上有三衰下有九杀　　又
畏马之辟也不敢骑惧车之覆也不敢乘是以虚祸距公利也　　又
先针而后缕可以成帷先缕而后针不可以成衣针成幕蔂成城事之成败必由小生言有渐也　　又
行合趋同千里相从行不合趋不同对门不通　　又以束薪为鬼以火烟为气以束薪为鬼朅而走以火烟为气杀豚烹狗先事如此不如其后　　又
被羊裘而赁固其事也貂裘而负笼甚可怪也以洁白为污辱譬犹沐浴而抒混熏燧而负彘　　又
坏塘以取龟发屋而求狸掘室而求鼠割唇而治龋桀跖之徒君子不与杀戎马而求狐狸援两□而失灵龟断右臂而争一毛折镆邪而争锥刀用智如此岂足高乎　　又
宁百剌以针无一刺以刀宁一引重无久持轻宁一月饥无一旬饿　　又
见窾木浮而知为舟见飞蓬转而知为车见鸟迹而知著书以类取之以非义为义以非礼为礼譬犹□足而追狂人盗财而予乞者窃简而写法律蹲踞而诵诗书割而舍之镆邪不断肉执而不释马牦截玉　　又马之似鹿者千金天下无千金之鹿玉待礛诸而成器有千金之璧而无锱锤之礛诸受光于隙照一隅受光于牖照北壁受光于户照室中无遗物况受光于宇宙乎　　又
寒不能生寒热不能生热不寒不热能生寒热故有形出于无形未有天地能生天地者也　　又
鲁人身善制冠妻善织履往徙于越而大困穷以其所修而游不用之乡譬若树荷山上而畜火井中操钓上山揭斧入渊欲得所求难也方车而跖越乘桴而入胡欲无穷不可也　　又
画西施之面美而不可说规孟贲之目大而不可畏君形者亡焉　　又
登高使人欲望临深使人欲窥处使然也射者使人端钧者使人恭事使然也　　又
众曲不容直众枉不容正故人众则食狼狼众则食人　　又
众议成林无翼而飞三人成市虎一里挠椎夫游没者不求沐浴已自足其中矣故食草之兽不疾易薮水居之虫不疾易水　　又
有鸟将来张罗而待之得鸟者罗之一目也今为一目之罗则无时得鸟矣今被甲者以备矢之至若使人必知所集则悬一札而已矣　　又
屯□牛既以决鼻而羁生子而牺尸祝斋戒
以沉诸河河伯岂羞其所从出辞而不享哉
　屯丑牛貌□牛不纯色无角无尾决鼻羁
　头而牵音坤音科音修牺者牲也尸祭神
　之主祝祈福祥之辞祀河曰沉
　　又
撰良马者非以逐狐狸将以射麋鹿砥利剑者非以斩缟衣将以断兕犀　　又
象解其牙不憎人之利之也死而弃其招箦不怨人取之　　又
明月之珠出于蠪蜃周之简圭生于垢石大蔡神龟出于沟壑　　又
欲学歌讴者必先征羽乐风欲美和者必先始于阳阿采菱此皆学其所不学而欲至其所欲学者耀蝉者务在明其火钓鱼者务在芳其饵明其火者所以耀而致之也芳其饵者所以诱而利之也欲致鱼者先通水欲致鸟者先树木水积而鱼聚木茂而鸟集好弋者先具缴与矰好鱼者先具罟与罘未有无其具而得其利遗人马而解其羁遗人车而税其轙所爱者少而所亡者多故里人谚曰烹牛而不盐败所为也桀有得事尧有遗道嫫母有所美西施有所丑故亡国之法有可随者治国之俗有可非者琬琰之玉在洿泥之中虽廉者弗释弊箄甑瓾在□茵之上虽贪者不搏美之所在虽污辱世不能贱恶之所在虽高隆世不能贵　　又
为鱼德者非挈而入渊为猿赐者非负而缘木纵之其所而已　　又
厉利剑者必以柔砥击钟磬者必以濡木毂强必以弱辐两坚不能相和两强不能相服故梧桐断角马牦截玉　　又
走不以手缚手走不能疾飞不以尾屈尾飞不能远物之用者必待不用者　　又
尝一脔肉知一镬之味悬羽与炭而知燥湿之气以小明大见一叶落而知岁之将暮睹瓶中之冰而知天下之寒以近论远　　又
鼎错日用而不足贵周鼎不爨而不可贱物固有以不用而为有用者　　又
祭之日而言狗生娶妇夕而言衰麻置酒之日而言上冢渡江河而言阳侯之波　　又
寇难至□者告盲者盲者负而走两人皆活得其所能也　　又
今沐者堕发而犹为之不止以所去者少所利者多砥石不利而可以利金擏不正而可以正弓物固有不正而可以正不利而可以利　　又
为孔子之穷于陈蔡而废六艺则惑为医之不能自治其病病而不就药则悖矣　　说林训
毋贻盲者镜毋予□者履毋赏越人章甫非其用也　　又狗彘不择甂瓯而食偷肥其体而顾近其死凤凰高翔千仞之上故莫之能致月照天下蚀于詹诸螣蛇游雾而殆于蛆乌力胜日而服于鵻礼能有修短也莫寿于殇子而彭祖为夭矣短绠不可以汲深器小不可以盛大非其任也　　又
至味不慊至言不文至乐不笑至音不叫大匠不斫大豆不具大勇不斗　　又
人莫欲学御龙而皆欲学御马莫欲学治鬼而皆欲学治人急所用也　　又
水火相憎在其间五味以和
　　又
璧瑗成器礛诸之功镆邪断割砥砺之力

　人事总部总论二
说苑
　　说丛
