<!-- { "loadSidebar": true } -->
按明外史本传安字主敬当涂人少敏悟有大志博涉经史从耆儒李习游元至正初举江浙乡试授明道书院山长避乱家居太祖取太平安与习率父老出迎安谓习曰龙姿凤质非常人也吾辈今有主矣太祖召与语安进曰海内鼎沸豪杰并争率攻城屠邑掠子女玉帛非有拨乱救民安天下心明公渡江神武不杀人心悦服应天顺人以行吊伐天下不足平也太祖曰善吾欲取金陵何如安曰金陵古帝王都取而有之抚形胜以临四方何向不克太祖又曰善留参幕府授左司员外郎授习太平知府习字伯羽年八十余矣卒于官安从克集庆进郎中太祖得刘基宋濂章溢叶琛问安四人者何如对曰臣谋略不如基学问不如濂治民之才不如溢琛太祖多其能让后克黄州思得重臣镇之曰无逾安者遂命知黄州宽租省徭民以乐业坐事谪知桐城起知饶州陈友定兵攻城督吏人拒守援兵至败去诸将欲尽屠从寇者安曰民为所胁奈何杀之不许太祖嘉安功赐诗褒美州民建生祠事之吴元年初置翰林院首召安为学士时征四方宿儒议礼命安为总裁官与省臣条上郊社宗庙议帝悉从之已又为议律官与李善长刘基周祯滕毅等删定律令洪武元年命知制诰兼修国史帝御东阁安与章溢等侍命安论前代兴亡本末安言丧乱之源由于骄侈帝曰居高位者易骄处佚乐者易侈骄则善言不入而过不闻侈则善道不立而行不顾如此者未有不亡卿言当又尝论学术安曰道不明邪说害之也帝曰邪说害道犹美味之悦口美色之眩目邪说不去则正道不兴天下何从治安顿首曰陛下所言可谓深探其本矣安事帝十余岁视诸儒最旧及官侍从宠愈渥御制门帖子以赐时人荣之御史或言安隐过帝诘曰安宁有此且若何从知曰闻之道路帝大怒立黜之中书省臣进曰御史职当言言即有失宜宽假帝卒不听既又命安为江西行省参知政事谕曰朕渡江初卿首谒军门敷陈王道及参幕府裨益良多继入翰林益闻谠论江西上游地抚绥莫如卿安辞帝不许至江西政绩益着其年卒于官疾剧草上时务十二事帝亲为文以祭追封姑孰郡公安所学尤长于易筮验若神方国初之议诸礼也宋濂以外艰家居其仪率安裁定大祀礼专用安议祫禘礼用詹同斋戒礼朱升五祀礼崔亮朝会礼刘基祝祭礼魏观军礼陶凯后复有改易语在礼乐志安子晟洪武中为浙江按察使贪贿不检下帝怒并其兄昱诛之发家属四十余人为军后死亡且尽所司复至晟家勾补安继妻陈诣阙诉帝念安功除其籍前妻喻名德常有贤行王师克集庆安移家就之喻邀母同行母不可喻曰四海兵争惟高城深池都会之地可以托身母从之陈友谅陷姑孰母以移居免人服其先见云福王时追谥安文宪　　朱升
按明外史本传升字允升休宁人少师同里陈栎复往学于九江黄泽归读书紫阳祠中举元乡荐为池州学正讲授有法学者云集会蕲黄盗起退隐石门覃思着书数避兵逋窜卒未尝一日废太祖下徽州以邓愈荐召问时务升对曰高筑墙广积粮缓称王太祖善之遂参密议典礼章程悉预裁画吴元年授侍讲学士知制诰同修国史以年老特免朝谒寻进学士洪武元年定宗庙时享之礼寻命与诸儒修女诫采古贤后妃事可法者编上之封爵诸功臣制词多升撰时称其典核逾年请老归卒年七十二升自幼力学至老不倦尤邃经学尝曰先儒作传注求以明经也俗学皆杂诵经注使经文断裂旨趣不融乃作诸经旁注离观则逐字为训合诵则条达成章辞约义精学者称枫林先生子同官礼部侍郎坐事死　　答禄与权按明外史本传与权字道夫其先蛮部人有别号答禄者子孙因以为氏四世祖始仕元为万户与权举至正初进士由秘书监管勾历河南北道廉访使佥事入明寓河南永宁博学强记以元故官召洪武六年用荐授秦府纪善改御史请重刊律令宪纲颁之诸司盱眙民进瑞麦与权请荐宗庙帝曰以瑞麦为朕德所致朕菲薄不敢当其必归之祖宗御史言是也已请祀三皇略曰伏羲神农黄帝号称三皇盛德大业被于万世尧舜禹汤文武承其道为统孔子颜曾思孟传其道为学统以续其业学以传其心三皇继天立极为万世宗今社稷宗庙山川之神皆得享祭三皇独阙非所以崇德报功也帝遂下礼官议行之并建帝王庙且遣使者巡视历代诸陵寝设守陵户二人三年一祭其制度皆自此始出为广西佥事未之任复留为御史又请行禘礼事下礼部太常寺翰林院议格不行未几擢翰林修撰坐事降典籍进应奉以年老赐致仕禘礼至嘉靖中始定焉　　刘三吾
按明外史本传三吾茶陵人也初名昆后名如孙字三吾以字行兄耕孙寿孙皆仕元耕孙宁国路推官长枪贼陷宁国死焉寿孙常宁州学正武冈洞獠寇常宁亦死之三吾避兵广西行省承旨授靖江教授迁儒学副提举明兵下广西乃归茶陵洪武十八年以茹□荐召至年七十三矣奏对称旨授左赞善累迁翰林学士时天下初平典章阙略帝锐意制作而宿儒雕谢得三吾晚悦之一切礼制及三场取士法多所刊定三吾博学善属文帝制大诰命三吾序洪范注成亦命序敕修省躬录书传会选寰宇通志礼制集要诸书皆总其事书成赐赉甚厚帝尝曰朕观天象奎壁间尝有黑气今消矣文运其兴乎卿等宜有所述作以称朕意于是帝制诗时令属和尝赐以朝鲜玳瑁笔朝参命列侍卫前燕享赐坐殿中与汪睿朱善称三老而礼遇尤重二十三年授晋世子经吏部劾其怠职降国子博士未几复学士皇太子薨帝御东阁门召群臣曰朕老矣太子不幸至此古云国有长君社稷之福燕王英武似朕立之何如三吾进曰皇孙年富世适之子子殁孙承适统礼也即立燕王置秦晋二王何地帝不答大哭而罢皇太孙之立三吾有力焉三吾为人慷慨不设城府自号坦坦翁至临大节屹乎不可夺户部尚书赵勉者三吾婿也坐赃死三吾引退许之未几又复学士三十年偕纪善白信蹈等主考会试榜发泰和宋琮第一北士无预者琮善易学登第官检讨怅然语人曰翰苑当有厄吾其窜乎既而诸生上言三吾等南人私其乡帝怒命侍讲张信等覆阅不称旨有言信等故以陋卷呈由三吾等属之也帝益怒信蹈等论死三吾以老戍边琮亦遣戍帝亲赐策问更试擢六十一人皆北士时谓之南北榜又曰春夏榜云建文初三吾召还卒琮永乐初赦还起刑部检校乡人杨士奇□贵显琮无所攀援宣德中以检讨掌助教事卒之前预□死期或叩以休咎不应　　汪叡
按明外史刘三吾传汪睿字仲鲁婺源人元末与弟同集义旅保乡邑助复饶州授浮梁州同知不受同为元帅守婺源胡大海克休宁睿兄弟来附设星源翼分院于婺源以同为院判睿归田里庚子秋同将兵争鄱阳不克弃妻孥亡之浙西幕府疑之檄睿入应天为质己闻同为张士诚所杀授睿安庆税令未几征参赞川蜀军事以喘辞归洪武十七年复召见命侍讲筵进讲西伯戡黎篇授左春坊左司直尝命续熏风南来诗及他应制皆称旨请春夏停决死罪体天地生物之仁从之逾年疾作请假归睿敦实简静不妄言笑及进讲两宫遇事辄言帝尝以善人呼之官安庆时入奏事楚寇陷城妻程负幼子淮窜山中度难两全弃之仆后至得幼子草间无恙寄乳村媪逾旬子母复聚　　张以宁
按明外史本传以宁字志道古田人父一清元福建江西行省参知政事以宁年八岁或讼其伯父于县系狱因诣县伸理尹异之命赋琴堂诗立就伯父得释以宁用是知名泰定中以春秋举进士由黄岩判官进六合尹坐事免官滞留江淮者十年顺帝征为国子助教累至翰林侍读学士知制诰在朝宿儒虞集欧阳元揭傒斯黄溍之属相继物故以宁有俊才博学强记擅名于时人呼小张学士明师取元都与危素等偕赴京奏对称旨复授侍讲学士特被宠遇帝尝登钟山以宁与朱升秦裕伯等扈从拥翠亭给笔札赋诗洪武二年秋奉命使安南封其主陈日煃为国王御制诗一章遣之甫抵境而日煃卒国人乞以印诏授其世子以宁不听留居洱江上谕世子告哀于朝且请袭爵既得命俟后使者林唐臣至然后入境将事事竣教世子服三年丧令其国人效中国行顿首稽首礼安南大悦天子闻而嘉之赐玺书比诸陆贾马援再赐御制诗八章及还道卒诏有司归其柩所在致祭以宁为人洁清不营财产奉使往还幞被外无他物本以春秋致高第故所学尤专春秋多所自得撰胡传辨疑最辨博惟春王正月考未就寓安南逾半岁始卒业阅月病革竟死元故官来京者素及以宁名尤重素长于史以宁长于经素宋元史□俱失传而以宁春秋学遂行家古田翠屏山下学者称翠屏先生　　秦裕伯
按明外史张以宁传秦裕伯字景容大名人仕元累官至福建行省郎中遭世乱弃官客扬州久之复避地上海养母母卒居丧尽礼张士诚据姑苏遣人招之拒不纳吴元年太祖命中书省檄起之裕伯对使者曰食元禄二十余年而背之不忠也母丧未终忘哀而出不孝也乃上书中书省固辞洪武元年复征称病不出帝乃手书谕之曰海滨民好斗裕伯智谋之士而居此地坚守不起恐有后悔裕伯拜书涕泗横流不得已偕使者入朝授侍读学士固辞不允帝登钟山与学士朱升张以宁等扈从拥翠亭给笔札赋诗甚见宠待二年改待制旋为治书侍御史三年始诏设科取士以裕伯与御史中丞刘基为京畿主考官裕伯博辨善论说占奏悉当帝意帝数称之出知陇州卒于官　　范常
按明外史本传常字子权滁人太祖至滁杖策谒军门太祖夙知其贤与语意合留置幕下有所疑即问常常每以实对太祖辄喜从克和州见诸将兵不戢言于太祖曰得一城而使人肝脑涂地何以成大事太祖立召诸将切责军中所掠妇女悉还其家民大悦太祖以四方割据战争无虚日命常为文祷于上帝其辞曰今天下纷纭生民坠于涂炭不有所属物类尽矣元祚未终则群雄宜早息某亦在群雄中请自某始若已厌元德有当膺天命者天命宜首归之无使生民久阽危苦存亡之机验于三月太祖嘉其能达己意命典文牍授元帅府都事取太平定集庆皆与谋议寻命为太平知府谕之曰太平吾股肱郡其民数困兵革当令得所常兴学恤民以简易为治官廪有谷数千石请于朝给民乏种者秋稔输官公私皆足居三年民亲爱之召入为侍仪洪武元年擢为翰林直学士兼太常卿帝初即位锐意稽古礼文群臣集议间有异同常能参合众言委曲当上意寻以病免归岁余手诏征诣阙仍故官帝宴闲辄命儒臣列坐赋诗为乐常每先成语多率帝笑曰老范诗真朴殊似其为人也迁起居注常有足疾数在告赐以安军寻乞归帝赋诗四章送之赐宅于太平子祖历官云南左参政有修洁称　　潘庭坚
按明外史本传庭坚字叔闻当涂人元末为富阳县教谕浙东兵起行省留置幕中谢去太祖驻太平陶安入谒太祖询人才以汪广洋及庭坚对设太平翼元帅府遂以庭坚为教授太祖初渡江江东豪杰未有至者宾从参机密惟庭坚安广洋及王恺而已庭坚以慎密谦约为太祖所称下集庆擢中书省博士取婺州改为金华府以庭坚同知府事时上游诸郡次第平定择儒臣抚绥之先后用安广洋于江西而庭坚与恺守浙东及太祖为吴王设翰林院以庭坚为侍读学士与安同召而庭坚已老子黼亦以文学向用遂告归洪武四年复召主会试黼字章甫幼师事陶安授太平府学教授改金坛簿未几擢起居注徙中书省左司郎中吴元年除江西湖东道按察使会修律令留为议律官书成卒黼谨饬类父而文采清雅过之父子皆由乡校显时以为荣　　罗复仁
