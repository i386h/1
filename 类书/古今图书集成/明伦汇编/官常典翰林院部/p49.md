<!-- { "loadSidebar": true } -->
按元史本传起岩字梦臣其先章丘人五季避地禹城高祖迪以元帅右监军权济南府事徙家济南当金之季张荣据有章丘邹平济阳长山辛市蒲台新城淄州之地岁丙戌归于太祖始终效忠节迪与其子福实先后羽翼之福仕为济南路军民镇抚兵钤辖权府事生东昌录事判官铎铎生四川行省儒学副提举范范生起岩初其母丘氏有娠见长蛇数丈入榻下已忽不见乃惊而诞起岩幼从其父学年弱冠以察举为福山县学教谕值县官捕蝗移摄县事久之听断明允其民相率曰若得张教谕为真县尹吾属何患焉政成迁安丘中延佑乙卯进士首选除同知登州事特旨改集贤修撰转国子博士升国子监丞进翰林待制兼国史院编修官丁内艰服除选为监察御史中书参政杨廷玉以墨败台臣奉旨就庙堂逮之下吏丞相倒剌沙疾其摧辱同列悉诬台臣罔上欲置之重辟起岩以新除留台抗章论曰台臣按劾百官论列朝政职使然也今以奉职获戾风纪解体正直结舌忠良寒心殊非盛世事且世皇建台阁广言路维持治体陛下即位诏旨动法祖宗今台臣坐谴公论杜塞何谓法祖宗耶章三上不报起岩廷争愈急帝感悟事乃得释犹皆坐罢免还乡里迁中书右司员外郎进左司郎中兼经筵官拜太子右赞善丁外艰服除改燕王府司马拜礼部尚书文宗亲郊起岩充大礼使导帝陟降步武有节衣前后襜如陪位百官望之如古图画中所睹帝甚嘉之赐赉优渥转参议中书省事宁宗崩燕南俄起大狱有妄男子上变言部使者谋不轨按问皆虚法司谓唐律告叛者不反坐起岩奋谓同列曰方今嗣君未立人情危疑不亟诛此人以杜奸谋虑妨大计趣有司具狱都人肃然大事寻定中书方列坐铨选起岩荐一士可用丞相不悦起岩即摄衣而起丞相以为忤已迁翰林侍讲学士知制诰兼修国史修三朝实录加同知经筵事御史台奏除浙西廉访使不允已而擢陕西行台侍御史将行复留为侍讲学士拜江南行台侍御史召入中台为侍御史转燕南廉访使搏击豪强不少容贷贫民赖以吐气滹沱河水为真定害起岩论封河神为侯爵而移文贵之复修其堤防瀹其湮郁水患遂息升江南行台御史中丞拜翰林学士承旨知制诰兼修国史知经筵事右丞相别怯里不花为台臣所纠去位未几再入相讽词臣言台章之非起岩执不可闻者壮之俄拜御史中丞论事剀直无所顾忌与上官多不合诏修辽金宋三史复命入翰林为承旨充总裁官积阶至荣禄大夫起岩熟于金源典故宋儒道学源委尤多究心史官有露才自是者每立言未当起岩据理窜定深厚醇雅理致自足史成年始六十有五遂上疏乞骸骨以归后四年卒谥曰文穆起岩面如紫琼美髯方颐而眉目清扬可观望而知为雅量君子及其临政决议意所背乡屹若泰山不可回夺或时面折人面颈发赤不少恕庙堂惮之识者谓其外和中刚不受人笼络如欧阳修名闻四裔安南修贡其陪臣致其世子之辞必候起岩起居性孝友少处穷约下帷教授躬致米百里外以养父母抚弟如石教之宦学无不备至举亲族弗克葬者二十余丧且买田以给其祭凡获俸赐必与故人宾客共之卒之日廪无余粟家无余财先是至元乙酉三月乙亥太史奏文昌星明文运将兴时世祖行幸上京明日丙子皇孙降生于儒州是夜起岩亦生其后皇孙践祚是为仁宗始诏设科取士及廷试起岩遂为第一人论者以为非偶然也起岩博学有文善篆隶有华峰漫□华峰类□金陵集各若干卷藏于家子二人琳琛　　曹元用
按元史本传元用字子贞世居阿城后徙汶上祖义不仕父宗辅德清县主簿元用资□俊爽幼嗜书一经目辄成诵每夜读书常达曙不寝父忧其致疾止之辄以衣蔽□默观之始以镇江路儒学正考满游京师翰林承旨阎复于四方士少所许可及见元用出所为文示之元用辄指其疵复大奇之因荐为翰林国史院编修官即论史院僚属非材请较试取其优者用之御史台辟为掾史元用初不习吏事而见事明决吏反师之转中书省右司掾与清河元明善济南张养浩同时号为三俊除应奉翰林文字迁礼部主事时累朝皇后既崩者犹以名称而未有谥号元用言后为天下母岂可直称其名宜加徽号以彰懿德改尚书省右司都事转员外郎及尚书省罢退居任城久之齐鲁间从学者甚众延佑六年授太常礼仪院经历属英宗躬修祀事锐意礼乐其亲祀仪注卤簿舆服之制率所裁定初太庙九室合飨于一殿仁宗崩无室可祔乃于武宗室前结彩为次英宗在上京礼官集议元用言古者宗庙有寝有室宜以今室为寝当更营大殿于前为十五室帝嘉其议授翰林待制升直学士至治三年八月铁失之变贼党赤斤铁木儿遽至京师收百司印趣召两院学士北上元用独不行曰此非常之变吾宁死不可曲从也未几贼果败人皆称其有先见之明泰定二年授太子赞善转礼部尚书兼经筵官及大朝会为纠仪官申卷班之令俾以序退无争门而出之扰又谓太医仪凤教坊等官不当序正班当自为一列后皆行之时宰执有欲罢科举法者元用以为国家文治正在于此胡可罢也又有欲损太庙四时之享止存冬祭者元用谓禴祀尝烝四时之享不可阙一乃经礼之大者其可惜费而废礼乎三年夏帝以日食地震星变诏议所以弭灾者元用谓应天以实不以文修德明政应天之实也宜撙浮费节财用选守令恤贫民严禋祀汰佛事止造作以纾民力慎赏罚以示惩劝皆切中时弊又论科举取士之法当革冒滥严考核俾得真才之用议上朝廷咸是之拜中奉大夫翰林侍讲学士兼经筵官预修仁宗英宗两朝实录又奉旨纂集甲令为通制译唐贞观政要为国语书成皆行于时凡大制诰率元用所草文宗时草宽恤之诏帝览而善之赐金织文锦天历二年代祀曲阜孔子庙还以司寇像及代祀记献帝甚喜值太禧宗禋院副使缺中书奏以元用为之帝不允曰此人翰林中所不可无者将大用之矣会卒帝嗟悼久之谓侍臣曰曹子贞尽忠宣力今亡矣可赐赙钞五千□赠正奉大夫江浙等处行中书省参知政事护军追封东平郡公谥文献诗文四十卷号超然集二子伟仪　　谢端按元史本传端字敬德蜀之遂宁人宋末蜀士多避兵江陵因家焉端幼颖异五六岁能吟诗十岁能作赋弱冠与尚书宋本同师明性理为古文又同教授江陵城中以文学齐名时号谢宋史杠宣慰荆南数加延礼荐之姚枢枢方以文章大名自负少所许可以所为文□端端一读即能指擿其用意所在枢叹奖不已语人后二十年若谢端者岂易得哉用荐者署校官不报科举法行就试河南行省中其举以内艰不会试延佑五年乃擢进士乙科授承事郎潭州路同知湘阴州事岁满入为国子博士迁太常博士盗入太庙失第八室黄金主坐罢去端礼官非典守不当坐亦不辨寻除翰林修撰升待制以选为国子司业遂为翰林直学士阶大中大夫端善为政筮仕湘阴猾吏束手不敢舞文法豪民无赖者远避去部使者行部旁郡滞讼皆委端谳端剖决如流绩誉籍然其文章严谨有法宁约近瘠无奢滋驳居翰林久至顺元统以来国家崇号慈极升祔先朝加封宣圣考妣制册多出其手预修文宗明宗宁宗三朝实录及累朝功臣列传时称其有史才初文宗建奎章阁搜罗中外才俊置其中尝语阿荣曰当今文学之士朕惟未识谢端亡何文宗崩竟不及用端端又与赵郡苏天爵同着正统论辨金宋正统甚悉世多传之至元六年卒年六十二元世蜀士以文名者曰虞集而谢端其次云　　元明善
按元史本传明善字复初大名清河人其先盖拓跋魏之裔居清河者至明善四世矣明善资颖悟绝出读书过目辄记诸经皆有师法而尤深于春秋弱冠游吴中已名能文章浙东使者荐为安丰建康两学正辟掾行枢密院时董士选佥院事待之若宾友不敢以曹属御之及士选升江西左丞又辟为省掾会赣州贼刘贵反明善从士选将兵讨之禽贼三百人明善议缓诖误得全活者百三十人一日将佐白宜多戮俘获及尸一切死者以张军声明善固争以为王者之师恭行天罚小丑陆梁戮其渠魁可尔民何辜焉既而又得贼所书赣吉民丁十万于籍者有司喜欲滋蔓为利明善请火其籍以灭迹二郡遂安升掾南行台未几授枢密院照磨转中书左曹掾掾曹无留事始明善在江西时朱瑄为其省参政明善有马骏而瘠瑄假为从骑久益壮瑄爱之致米三十斛酬其直后瑄败江浙行省籍其家得金谷之簿书米三十斛送元复初不言以酬马直明善坐免久之有为辨白其事者乃复掾省曹仁宗居东宫首擢为太子文学及即位改翰林待制预修成宗顺宗实录升翰林直学士诏节尚书经文译其关政要者以进明善举宋忠臣子集贤直学士文升同译润许之书成每奏一篇帝必称善曰二帝三王之道非卿莫闻也兴圣太后既受尊号廷臣请因肆赦明善曰数赦非善人之福宥过可也奉旨出赈山东河南饥时彭城下邳诸州连数十驿民饿马毙而官无文书赈贷明善以钞万二千锭分给之曰擅命获罪所不辞也还修武宗实录又升翰林侍讲学士预议科举服色等事延佑二年始会试天下进士明善首充考试官及廷试又为读卷官所取士后多为名臣改礼部尚书正孔氏宗法以宣圣五十五世孙思晦袭封衍圣公事上制可之擢参议中书省事旋复入翰林为侍读岁中拜湖广行省参知政事又召入集贤为侍读议广庙制升翰林学士修仁宗实录英宗亲祼太室礼官进祝册请署御名命明善代署者三眷遇之隆当时莫并焉至治二年卒于位泰定间赠资善大夫河南行省左丞追封清河郡公谥曰文敏明善早以文章自豪出入秦汉间晚益精诣有文集行世初在江西金陵每与虞集剧论以相切劘明善言集治诸经惟朱子所定者耳自汉以来先儒所尝尽心者考之殊未博集亦言凡为文辞得所欲言而止必如明善云若雷霆之震惊鬼神之灵变然后可非性情之正也二人初相得甚欢至京师乃复不能相下董士选之自中台行省江浙也二人者俱送出都门外士选曰伯生以教导为职当早还复初宜更送我集还明善送至二十里外士选下马入邸舍中为席出□中殽酌酒同饮乃举酒属明善曰士选以功臣子出入台省无补国家惟求得佳士数人为朝廷用之如复初与伯生他日必皆光显然恐不免为人构间复初中原人也仕必当道伯生南人将为复初摧折今为我饮此酒慎勿如是明善受卮酒跪而釂之起立言曰诚如公言无论他日今隙已开矣请公再赐二卮明善终身不敢忘公言乃再饮而别真人吴全节与明善交尤密尝求明善作文既成明善谓全节曰伯生见吾文必有讥弹吾所欲知成季为我治具招伯生来观之若已入石则无及矣明日集至明善出其文问何如集曰公能从集言去百有余字则可传矣明善即泚笔属集凡删百二十字而文益精当明善大喜乃欢好如初集每见明经之士亦以明善之言告之明善一子晦荫受峡州路同知早卒　　虞集
