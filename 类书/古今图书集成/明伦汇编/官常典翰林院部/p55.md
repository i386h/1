<!-- { "loadSidebar": true } -->
按明外史本传洪先字达夫吉水人父循进士历兵部武选郎中会考选武职有指挥二十余人素出刘瑾门循罢其管事瑾怒骂尚书王敞敞跪谢曰郎中辈为之又骂曰不能制郎中安用尚书敞益惧归部趣易奏循退迟之数日而瑾败敞乃谢循循历知镇江淮安二府徐州兵备副使咸有声洪先幼慕罗伦为人年十五读王守仁传习录好之欲往受业循不可而止乃师事同邑李中传其学嘉靖八年举进士第一授修撰即请告归外舅太仆卿曾直喜曰幸吾婿成大名洪先曰儒者事业有大于此者此三年一人安足喜也洪先事亲孝父每肃客洪先冠带行酒拂席授几甚恭居二年诏劾请告逾期者乃赴官寻遭父丧苫块蔬食不入室者三年继遭母忧亦如之十八年简宫僚召拜春坊左赞善明年冬与司谏唐顺之校书赵时春疏请来岁朝正后皇太子出御文华殿受群臣朝贺时帝数称疾不视朝讳言储贰临朝事见洪先等疏大怒曰是料朕必不起也降手诏百余言切责之遂除三人名洪先归益寻求守仁学甘淡泊练寒暑跃马挽强考图观史自天文地志礼乐典章河渠边塞战阵攻守下逮阴阳算数靡不精究至人才吏事国计民情悉加意谘访曰苟当其任皆吾事也邑田赋多宿弊请所司均之所司即以属洪先精心体察弊顿除岁饥移书郡邑得粟数千石率友人躬赈给流寇入吉安主者失措为画策战守寇引去素与顺之友善顺之应召欲挽之出严嵩以同乡故拟假边才起用皆力辞洪先虽宗良知学然未尝及守仁门恒举易大传寂然不动周子无欲故静之旨以告学人又曰儒者学在经世而以无欲为本惟无欲然后出而经世知精而力巨时王畿谓良知自然不假纤毫力洪先非之曰世岂有现成良知者耶虽与畿交好而持论始终不合山中有石洞旧为虎穴葺茅居之命曰石莲谢客默坐一榻三年不出户初告归过仪真同年生主事项乔为分司有富人坐死行万金求为地洪先拒不听乔微讽之厉声曰君不闻志士不忘在沟壑耶江涨坏其室巡抚马森欲为营之固辞不可隆庆初赠光禄少卿谥文庄　　陆深按明外史本传深字子渊上海人弘治末进士选庶吉士授编修刘瑾改深南京刑部主事瑾诛复故官迁国子司业父忧归久之不起嘉靖七年召为国子祭酒充经筵讲官尝面奏讲章为阁臣所改大学士桂萼因进深原□言讲章臣所更也帝方向萼曰讲章宜由阁臣阅进苟任讲官私意将有杂说乱之深复上言宜令讲官各陈所见且于释诂之外凡天下政事举得条列可以发聪明绝壅蔽章入帝责其欺妄谪延平府同知擢山西提学副使与御史赵镗争事互劾镗谪官深逮问复职已改浙江仍视学政三迁四川左布政使转光禄卿大学士夏言深门生也荐改太常卿兼侍读学士简宫僚进詹事九庙灾自陈致仕居数年卒赠礼部右侍郎谥文裕深博学工书法好著述有声馆阁间同时官翰林者南海伦文叙歙县唐皋亦皆有物望　　唐皋
按明外史陆深传唐皋正德九年进士第一授修撰嘉靖二年尚书林俊求去皋疏留之报闻帝将考兴献帝皋数谏请于本生备其尊称以伸追远之道系其始封以远正统之嫌帝怒停俸三月皋为文下笔立就或请改窜迅笔更撰不袭前文一字人服其才终侍读学士　　马汝骥
按明外史本传汝骥字仲房绥德人正德十二年进士改庶吉士武宗将南巡偕同馆舒芬等切谏罚跪受杖教习期满当授编修特调泽州知州惩王府人虐小民比王有所属辄投其书椟中不视陵川知县贪汝骥欲黜之巡按御史为曲解汝骥不听竟褫其官世宗立召复编修寻录直谏功增秩一等预修武宗实录进修撰历两京国子司业擢南京右通政就改国子祭酒召拜礼部右侍郎尚书严嵩爱重汝骥入阁称之帝特加侍读学士宠之汝骥行己峭厉然性故和易人望归焉卒赠尚书谥文简　　郭正域
按明外史本传正域字美命江夏人万历十一年进士选庶吉士授编修与修撰唐文献同为皇长子讲官皆三迁至庶子不离讲幄每讲毕诸内侍出相揖惟二人不交一言尝值严寒方进讲皇太子口噤甚正域大言天寒如此殿下当珍重令从者取火中官方围炉密室闻正域言乃携炉前顷之正域出为南京祭酒诸生纳赀许充贡正域奏罢之李成梁孙以都督就婚魏国徐弘基家骑过文庙门学录李维极执而抶之李氏苍头数十人蹋邸门弘基亦至正域曰今天子尚皮弁拜先圣人臣乃走马庙门外乎且公侯子弟入学习礼亦国子生耳学录非抶都督也令交相谢而罢三十年征拜詹事复为东宫讲官旋擢礼部右侍郎掌翰林院矿税使四出正域言世宗斥远宦官举天下镇臣一朝尽撤陛下奈何使若辈布四方皇祖不难尽革累朝弊端陛下何难更新近日之秕政疏入报闻三十一年三月尚书冯琦卒正域还署部事夏庙飨会日食正域言礼当祭日食牲未杀则废朔旦宜专救日诘朝享庙从之方泽陪祀者多托疾正域谓祀事不虔繇上不躬祀所致请下诏饬厉冬至大祀上必亲行帝然之而不能用初正域之入馆也沈一贯为教习师后服阕补编修不执弟子礼一贯不能无望至是一贯为首辅沈鲤次之正域与鲤善而心薄一贯会台官上日食占曰日从上食占为君知佞人用之以亡其国一贯怒而詈之正域曰宰相忧盛危明顾不若瞽史耶一贯闻之怒两淮税监鲁保请给关防兼督江南浙江织造鲤持不可一贯拟予之正域亦力争秦王以嫡子久未生请封其庶长子为世子屡诏趣议前尚书冯琦持不上正域亦执不许王复请封其他子为郡王又不可一贯使大珰以上命胁之正域榜于门曰秦王以中尉进封庶子当仍中尉不得为郡王妃年未五十庶子亦不得为世子一贯无以难及建议欲夺黄光升许论吕本谥一贯与朱赓皆本同乡也曰我辈在谁敢夺者正域援笔判曰黄光升当谥是海瑞当杀也许论当谥是沈炼当杀也吕本当谥是鄢懋卿赵文华皆名臣不当削夺也议上举朝韪之而卒不行正域既积忤一贯一贯深憾之会楚王华奎与宗人华□等相讦正域复与一贯异议由此几得危祸先是楚恭王得废疾隆庆五年薨遗腹宫人胡氏孪生子华奎华壁或云内官郭纶以王妃兄王如言妾尤金梅子为华奎妃族人如綍奴王玉子为华壁仪宾汪若泉尝讦奏之事下抚按王妃持甚坚得寝万历八年华奎嗣王华壁亦封宣化王宗人华□者素强御忤王华□妻如言女也是年遣人讦华奎异姓子也不当立一贯属通政使沈子木格其疏勿上月余楚王劾华□疏至乃上之命下部议未几华□入都诉通政司邀截实封及华奎行贿状楚宗与名者凡二十九人子木惧召华□令更易月日以上旨并下部正域上言华□等越关具奏以小犯大罪何辞但事关天潢所奏虚实宜敕抚按公勘务使楚王之源委明各宗之真情得而后名分可正罪案可成疏入从之初华奎疏上一贯问正域楚事云何正域曰当勘一贯曰然乃属正域毋言通政司匿疏事及华□疏上正域主行勘与一贯言之一贯言亲王不当勘但当体访正域曰正域与楚王宗室同城而居一有偏徇祸且不测事关宗室台谏当亦言之一贯微笑曰台谏断不言也及帝从勘议楚王惧奉百金为正域寿且属毋竟楚事当酬万金正域严拒之已而湖广巡抚赵可怀巡按应朝卿勘上言详审无左验而王氏持之坚诸郡主县主则云罔知真伪乞特遣官再问诏公卿杂议于西阙门日晏乃罢议者三十七人各具一单言人人殊李廷机以左侍郎代正域署部事正域欲尽录诸人议廷机以辞太繁先撮其要以上一贯遂嗾给事中杨应文御史康丕扬劾礼部壅阏群议不以实闻正域疏辨且发子木匿疏一贯阻勘及楚王馈遗状一贯益恚谓正域遣家人导华□上疏议令楚王避位听勘私庇华□当是时正域右宗人大学士沈鲤右正域尚书赵世卿谢杰祭酒黄汝良则右楚王给事中钱梦皋遂希一贯指论正域词连次辅鲤应文又言正域父懋尝笞辱于楚恭王故正域因事陷之正域言恭王好贤有声年仅三十卒于隆庆时臣父以举人官知州在仕籍已久藩王无辱及士大夫之事此不独诬臣父并诬恭王矣疏留中不报一贯鲤以楚事皆求去廷机复请再问帝以王嗣位二十余年何至今始发且夫讦妻证不足凭遂罢楚事勿按正域四疏乞休去楚王既得安遂奏劾正域大略如应文言且讦其不法数事请褫正域官诏下部院集议廷机微刺正域而谓其已去可无苛求给事中张问达则谓藩王欲进退大臣不可训乃不罪正域而令巡按御史勘王所讦以闻正域僦舟将行时适有妖书事一贯以鲤与己地相逼而正域新罢因是陷之则两人必得重祸乃为帝言臣下有欲相倾者为之盖微引其端以动帝意亡何锦衣卫都督王之祯等四人以妖书有名上疏辨旋指其同官周嘉庆为之东厂又捕获妖人皦生光巡城御史康丕扬为生光讼冤言妖书楚事同一根柢请少缓其狱贼兄弟可授首阙下意指正域及其兄国子监丞正位帝怒以为庇反贼除其名一贯力救始免丕扬乃先后捕僧人达观医者沈令誉等而同知胡化则告妖书出教官阮明卿手未几厂卫又捕可疑者一人曰毛尚文数日间锒铛旁午都城人人自危嘉庆等皆下诏狱嘉庆旋以治无验令革任回籍令誉箧中有楚王揭华□副封及刑部主事于玉立所致吏部郎中王士骐书谢其为己求官者令誉故尝往来正域家达观亦时时游贵人门尝为正域所搒逐尚文则正域仆也一贯丕扬等欲自数人口引正域而化所讦阮明卿则钱梦皋婿梦皋大恚上疏显攻正域言妖书刊播不先不后适在楚王疏入之时盖正域乃沈鲤门徒而沈令誉者乃正域之食客胡化又其同乡同年群奸结为死党乞穷治根本定正域乱楚首恶之罪勒鲤闲住帝令正域还籍听勘急严讯诸所捕者达观拷死令誉亦几死皆不承法司迫化引正域及归德归德鲤所居县也化大呼曰明卿我仇也故讦之正域举进士二十年不通问何由同作妖书我亦不知谁为归德者帝知化枉释之都督陈汝忠掠讯尚文遂发卒围正域舟于杨村尽捕媪婢及佣书者男女十五人与生光杂治终无所得汝忠以锦衣告身诱尚文曰能告贼即得之令引令誉且以乳媪龚氏十岁女为征比会讯东厂太监陈矩诘女曰汝见妖书版有几曰盈屋矩笑曰妖书仅二三纸版顾盈屋耶诘尚文曰令誉语汝刊书何日尚文曰十一月十六日戎政尚书王世扬曰妖书以初十日获而十六日又刊将有两妖书耶拷生光妻妾及十岁儿以针刺指爪必欲引正域皆不应生光仰视梦皋丕扬大骂曰死则死耳奈何教我迎相公指妄引郭侍郎乎都御史温纯等力持之事渐解然犹不能具狱光宗在东宫数语近侍曰何为欲杀我好讲官诸人闻之皆惧詹事唐文献偕其僚杨道宾周如砥陶望龄往见一贯曰郭公将不免人谓公有意杀之一贯局蹐酹地若为誓者文献曰亦知公无意杀之也第台省方承风下石而公不早讫此狱何辞以谢天下望龄见朱赓不为救正色责以大义愿弃官与正域同死李廷机亦力为之地狱益解刑部尚书萧大亨具爰书犹欲坐正域郎中王述古抵□于地大亨乃止遂坐生光极刑释诸波及者而正域获免方狱急时逻卒围鲤舍及正域舟铃柝达旦又声言正域且逮迫使自裁正域曰大臣有罪当伏尸都市安能自屏野外既而幸无事乃归归三年巡按御史史学迁勘上楚王所讦事无状给事顾士琦因请召还正域不报正域博通载籍勇于任事有经济大略自守介然故人望归之扼于权相遂不复起家居十年卒后四年赠礼部尚书光宗遗诏加恩旧学赠太子少保谥文毅官其子中书舍人　　黄凤翔
