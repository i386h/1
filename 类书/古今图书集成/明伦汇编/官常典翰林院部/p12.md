<!-- { "loadSidebar": true } -->
凡本院官吏及带俸官俸粮旧于礼部带支后奏准本院自行收支今改禄米仓关支凡本院公署设内阁公座于中堂而掌印及学士等座俱旁列嘉靖七年敕建敬一亭于公署之后每年行顺天府于宛平大兴二县均徭内各拨门子二名看守洒扫南京翰林院凡本院官永乐后止设学士等官一员掌印员缺从内阁推举南京翰林院掌印官一员或用侍读学士或以春坊庶子谕德中允侍读署掌孔目一员凡南京各衙门遇朝廷册立大礼及上徽号等项合用庆贺表笺南京礼部行本院撰述凡本院官吏俸粮与翰林院同
凡本院合用匠役于南京工部拨给
凡詹事府翰林院掌印官缺俱从内阁推补南京翰林院掌印官缺吏部具奏行翰林院从内阁推补按春明梦余录翰林院在东长安门外北向其西则銮驾库东则玉河桥元之鸿胪署也正统七年始建为院初为三品衙门后改正五品定学士一人侍读学士二人侍讲学士二人为正官侍读侍讲各二人五经博士五人侍书二人待诏一人为属官修撰二人编修四人检讨四人为史官而孔目为首领官其院事主于内阁大学士而掌印则以学士或侍郎詹事等官兼学士或春坊官署掌内阁行移用翰林院印而各衙门章奏文移亦止曰行翰林院学士之职掌词翰礼文草诰敕详正图籍考议制度以文学备顾问出入侍从参谋议凡经筵日讲修书皆承受而统领焉讲读职端劝讲经文五经博士业端经佐学士讲读待诏主应对以四体侍上书于唐为供奉官典籍守古今四库书籍史官掌修国史凡天文地理宗潢礼乐兵刑诸大政上所下诏敕书檄谨籍而记之以备实录为上心简注者得入内阁豫机务两直隶乡试礼部会试充考试官万历初申饬日讲史官从阁臣后注起居及密勿谋议别拣史官分曹纂诸司章奏题覆月封送内阁藏之当洪武初设文华堂擢张唯等为编修上政暇幸堂考业而光禄日给馔皇太子诸王日迭主焉赐冬夏衣赐白金鞍马其敦重如此太祖洪武二年增置翰林院官属更定品秩
按续文献通考吴元年夏五月己亥初置礼贤馆寻设翰林院学士正三品侍讲读学士正四品直学士正五品修撰典簿正七品编修正八品至洪武二年春正月戊申定学士承旨正三品学士从三品侍讲学士正四品侍读学士从四品直学士正五品典簿正七品待制从五品修撰正六品应奉正七品编修正八品典籍从八品又按国初甲辰年设起居注乙巳年设太史监后俱裁革而史职悉属翰林院洪武三年置弘文馆学士按续文献通考云云
洪武六年简会试士授编修等职入文华堂肄业以儒臣为之师按圣君初政记洪武壬子简会试士张唯等一十六人授编修等职入文华堂宋濂为之师俾肄业上间至堂中取其文亲评优劣命光禄给酒馔冬夏时赐衣及白金鞍马按春明梦余录六年诏天下乡贡举人罢会试开文华馆禁中命选举人年少质美者肄业其中河南解额内选张唯等四人山东选王琏等五人并各省共一十七名上召见便殿亲命题赋诗称旨皆擢翰林院编修命入堂中读书诏儒臣宋濂桂彦良等分教之洪武九年罢弘文馆学士定承旨学士讲读学士品秩按续文献通考九年罢弘文馆学士秋闰九月癸巳诏定百官品级学士承旨与六部尚书俱正三品班在其上学士从三品侍读学士正四品侍讲学士从四品洪武十三年增设检阅官
按续文献通考十三年秋八月己卯增设检阅从九品洪武十四年更定翰林官制
按明会典国初置翰林院正三品衙门设学士承旨学士侍讲学士侍读学士直学士典簿待制修撰应奉编修典籍检阅等官职专制诰史册文翰等事十四年改正五品衙门革承旨直学士待制应奉检阅典簿设孔目五经博士侍书待诏检讨按续文献通考十四年夏五月癸未革承旨直学士改翰林院正五品衙门设学士一人侍讲学士二人侍读学士二人孔目一人属官侍讲二人侍读二人待诏二人史官修撰三人编修四人检讨四人革承旨直学士待制应奉检阅典簿洪武十八年定设翰林院官
按明会典十八年定设学士侍读学士侍讲学士为正官孔目为首领官侍读侍讲五经博士典籍侍书待诏为属官修撰编修检讨为史官又有秘书监弘文馆及起居注等官后皆不设按续文献通考十八年三月丁丑命吏部定正翰林院官学士一人正五品侍读学士侍讲学士各二人从五品首领官孔目一人未入流属官侍读侍讲各二人正六品五经博士五人正八品典籍二人从八品侍书二人正九品待诏六人从九品又史官修撰三人从六品编修四人正七品检讨四人从七品俱属本院简用取自圣裁官无定员而侍读先侍讲则始于此国初称庶吉士者初称中书六科庶吉士十八年又有翰林院承敕庶吉士成祖永乐二年考选庶吉士令就文渊阁进学按明会典凡庶吉士考选洪武间分置近侍衙门永乐二年令就文渊阁进学后止送翰林院命学士等官教习学业成者除翰林官后定以二甲除编修三甲除检讨兼除科道部属等官先年或间科一选或连科皆选或数科不选或三科同选其选取或内阁自选或礼部选送或会吏部同选或限年岁或拘地方或采誉望或就于廷试卷中查取或别出题考试无定例按续文献通考国初称庶吉士者初称中书六科庶吉士洪武十八年又有翰林院承敕庶吉士永乐二年始定为翰林庶吉士选进士教养之无定员试而留者二甲为编修三甲为检讨不得留者为给事中御史主事或出为州县官永乐三年命学士解缙选修撰曾棨等二十九人就文渊阁进学按春明梦余录三年春正月上命学士解缙等于新进士中选材质英敏者俾就文渊阁进学至是缙等选修撰曾棨编修周述周孟简庶吉士杨相刘子钦彭汝器王英王真余鼎章敞王训柴广敬王道熊直陈敬宗沈升洪顺章材余学夔罗敬汝卢翰汤流李时勉段民倪维哲袁添禄吴绅杨勉二十八人入见上谕勉之曰朕不任尔以事文渊阁古今载籍所萃尔各食其食其日就阁中恣尔玩索务实得于己庶国家将来皆得尔用不可怠惰以孤朕期待之意时庶吉士周忱自陈年少愿进学上喜曰有志之士也命增忱为二十九人遂命司礼监月给笔墨纸光禄寺给朝暮膳礼部月给膏烛钞人三锭工部择近第宅居之按见闻录永乐癸未登曾棨榜进士第时所取四百七十三人太宗文皇帝命近臣拔其尤异者二十八人赐名庶吉士入文渊阁燕闲之顷亲临问时举僻书疑事以验其学永乐十九年北京置翰林院南京翰林院惟设掌院事一员孔目一员按续文献通考建文中更易官制仍设翰林院正官学士承旨一员在学士之上改侍读学士侍讲学士俱为文学博士设文翰文史二馆文翰馆以居侍读侍讲侍书五经博士典籍待诏其侍书升正七品文史馆以居修撰编修检阅改孔目为典籍创置典簿厅而革中书舍人改为侍书以隶翰林又增设文渊阁待诏及拾遗补阙等官永乐初皆复洪武十八年旧制又增建东阁于角门内以编修解缙等七人入内阁参预机务典纶綍谓之阁臣然本院印信王景去后犹以内阁学士解缙胡广杨荣等相继署院十九年定鼎北京遂设衙门于此以留都为南京翰林院止设学士一员掌之遇有员缺从内阁推举其后侍讲以上官皆得掌院事仍设孔目一人宣宗宣德　年特赐文渊阁银印钤封进御机密文字按明会典文渊阁银印自宣德中特赐凡机密文字钤封进至御前开拆其余公务行移各衙门皆用翰林院印而各衙门章奏文移亦俱转行翰林院后阁臣又奏于本院设公座于是内阁翰林称同官其院事主于内阁而掌印则以学士或侍郎詹事等官兼学士或春坊官署掌从内阁题请云宣德五年量加国子监考满官以翰林史职命杨士奇选新进士改庶吉士按明会典凡国子监官考满宣德五年令学行端悫者量加翰林史职仍理教事正德中议准加俸按春明梦余录宣德五年命杨士奇等曰新进士多年少其间岂无有志于古人者朕欲循皇祖时例选择俊秀十数人就翰林教育之俾进学励行工文章以备他日之用卿等可察其人选文词之优者以闻于是士奇等选萨琦逯端叶锡陈玑林补王振许南杰江渊八人以闻上命行在吏部俱改为庶吉士送翰林进学给酒馔房舍月赐灯油钞悉如永乐之例复命兵部各与皂隶上又顾士奇等曰后生进学必得前辈老成开导之卿等日侍左右无余闲其令学士王直为之师常提督教训作文字亦为开发改窜卿等或一两月或三月一考阅使有进益如一二年怠惰无成则斥英宗正统七年翰林院落成命礼部尚书定位次设大学士等公座按续文献通考正统七年本院落成掌院事学士钱习礼不设西杨南杨公座曰此非三公府也至期二杨以闻乃命工部具椅案礼部尚书胡定位次左设大学士三座学士一座而讲读学士东西对列代宗景泰二年令午朝翰林院先奏事按明会典云云
英宗天顺八年命内阁会同吏礼二部考选庶吉士又制非进士起家不得居翰林按明会典天顺八年命于午门里东阁前内阁官会同吏礼二部出题考选按续文献通考英宗天顺中大学士李贤建议请专选进士科充翰林院官遂为定制先是景泰间陈循辈私其所举以杂流冒铨一时翰苑多委靡昏钝浮薄之流吏部不敢别调至是有旨重修大明一统志制曰惟择进士出身者为之于是诸辈多乞改职李贤因言于上命吏部别除之翰林为之一清且请着为制从之自后非进士起家不得居翰林为孤卿非翰苑出身不得入内阁居宥密孝宗弘治六年定考选庶吉士之制
按明会典弘治六年奏准每科一选不拘地方不限年岁待进士分拨办事之后行令有志学古者各录其平日所作古文十五篇以上限一月以里投送礼部礼部阅试讫编号分送翰林院考订文理可取者按号行取吏部该司仍将各人试卷记号糊名封送内阁照例考选每科取选不过二十人留者不过三五人世宗嘉靖六年定讲大学衍义仪
按明会典嘉靖初命儒臣进讲大学衍义六年定讲大学衍义仪于每月初三初八十三十八二十三二十八日用经筵日讲官二员进讲内阁学士一员侍班嘉靖八年罢选留庶吉士命吏部访奏中外学行卓异之员入院以备擢用按春明梦余录八年己丑大学士杨一清题请教习庶吉士官帝曰改选庶吉士命官教习乃太祖之制在当时固为尽善迩年以来祇为大臣市恩无益于国此后不必选留一体除用中外诸臣果有学行卓异者吏部访奏入翰林以备擢用方献夫上言馆阁乃储才之地贤相名臣多出其间迩年以来选留不能尽公所教或非其道树恩立党于国无益诚如圣谕所云者吏部访收信得其要编修检讨于主事御史给事中评事中书行人博士助教推官知县学官进士内访补讲读修撰于郎中员外都左右给事寺正寺副太仆光禄丞同知知州通判内访补其学士谕德庶子赞善洗马等官亦论资序迁庶事体画一经久可行帝嘉靖十年定无逸殿讲仪
按明会典嘉靖初西苑无逸殿成命辅臣及经筵日讲官六卿侍经筵官各撰尚书无逸诗豳风之七月讲义一道于无逸殿进讲十年定无逸殿讲仪嘉靖十一年更定考选庶吉士之制按明会典十一年令内阁会同吏礼二部覆试监察御史监试锦衣卫官校巡察嘉靖十四年令于文华殿考选庶吉士
