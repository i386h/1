<!-- { "loadSidebar": true } -->
按元史本传元字原功其先家庐陵与文忠公修同所自出至曾大父新始迁居浏阳故元为浏阳人幼岐嶷母李氏亲授孝经论语小学诸书八岁能成诵始从乡先生张贯之学日记数千言即知属文十岁有黄冠师注目视元谓贯之曰是儿神气凝远目光射人异日当以文章冠世廊庙之器也言讫而去亟追与语已失所之部使者行县元以诸生见命赋梅花诗立成十首晚归增至百首见者骇异之年十四益从宋故老习为词章下笔辄成章每试庠序辄占高等弱冠下帷数年人莫见其面经史百家靡不研究伊洛诸儒源委尤为淹贯延佑元年诏设科取士元以尚书与贡明年赐进士出身授岳州路平江州同知调太平路芜湖县尹县多疑狱久不决元察其情皆为平翻豪右不法虐其驱奴元断之从良贡赋征发及时民乐趋事教化大行飞蝗独不入境改武冈县尹县控制溪洞蛮獠居抚字稍乖辄弄兵犯顺元至逾月赤水太清两洞聚众相攻杀官曹相顾失色计无从出元即单骑从二人径抵其地谕之至则死伤满道战斗未已獠人熟元名弃兵仗罗拜马首曰我曹非不畏法缘诉其事于县县官不为直反以繇役横敛掊克之情有弗堪乃发愤就死耳不意烦我清廉官自来元喻以祸福归为理其讼獠人遂安召为国子博士升国子监丞致和元年迁翰林待制兼国史院编修官时当兵兴元领印摄院事日直内廷参决机务凡远近调发制诏书檄既而改元天历郊庙建后立储肆赦之文皆经撰述复条时政数十事实封以闻多推行之明年初置奎章阁学士院又置艺文监隶焉皆选清望官居之文宗亲署元为艺文少监奉诏纂修经世大典升太监检校书籍事元统元年改佥太常礼仪院事拜翰林直学士编修四朝实录俄兼国子祭酒召赴中都议事升侍讲学士复兼国子祭酒重纪至元五年足患风痹乞南归以便医药帝不允拜翰林学士未几恳辞去位帝复不允免其行朝贺礼至正改元更张朝政事有不便者集议廷中元极言无隐科目之复沮者尤众元尤力争之未几南归复起为翰林学士以疾未行诏修辽金宋三史召为总裁官发凡举例俾论撰者有所据依史官中有悻悻露才论议不公者元不以口舌争俟其呈□援笔窜定之统系自正至于论赞表奏皆元属笔五年帝以元历仕累朝且有修三史功谕旨丞相超授爵秩遂拟拜翰林学士承旨及入奏上称怏者再三已而乞致仕帝复不允御史台奏除福建廉访使行次浙西疾复作乃上休致之请作南山隐居优游山水之间有终焉之志复拜翰林学士承旨元屡力辞不获命奉敕定国律寻乞致仕陈情恳切乃特授湖广行中书省右丞致仕赐白玉束带给俸赐以终其身将行帝复降旨不允仍前翰林学士承旨进阶光禄大夫十四年汝颍盗起蔓延南北州县几无完城元献招捕之策千余言凿凿可行当时不能用十七年春乞致仕以中原道梗欲由蜀还乡帝复不允时将大赦天下宣赴内府元久病不能步履丞相传旨肩舆至延春阁下实异数也是岁十二月戊戌卒于崇教里之寓舍年八十五中书以闻帝赐赙甚厚赠崇仁昭德推忠守正功臣大司徒柱国追封楚国公谥曰文元性度雍容含弘缜密处己俭约为政廉平历官四十余年在朝之日殆四之三三任成均而两为祭酒六入翰林而三拜承旨修实录大典三史皆大制作屡主文衡两知贡举及读卷官凡宗庙朝廷雄文大册播告万方制诰多出元手金缯上尊之赐几无虚岁海内名山大川释老之宫王公贵人墓隧之碑得元文辞以为荣片言只字流传人间咸知宝重文章道德卓然名世羽仪斯文赞卫治具与有功焉元无子以从子达老后复先元卒有圭斋文集若干卷传于世　　阿邻帖木儿
按元史哈剌亦哈赤北鲁传哈剌亦哈赤北鲁子阿邻帖木儿善国书多闻识历事累朝繇翰林待制累迁荣禄大夫翰林学士承旨英宗时以旧学日侍左右陈说祖宗以来及古先哲王嘉言善行翻译诸经纪录故实总治诸王驸马番国朝会之事天历初北迎明宗入正大统一见欢甚顾左右曰此朕师也天历三年进光禄大夫知经筵事
按元史本传字子山康里氏父不忽木自有传祖燕真事世祖从征有功幼肄业国学博通群书其正心修身之要得诸许衡及父兄家传长袭宿卫风神凝远制行峻洁望而知其为贵介公子其遇事英发掀髯论辨法家拂士不能过之始授承直郎集贤待制迁兵部郎中转秘书监丞奉命往核泉舶芥视珠犀不少留目改同佥太常礼仪院事拜监察御史升河东廉访副使未上迁秘书太监升侍仪使寻擢中书右司郎中迁集贤直学士转江南行台治书侍御史拜礼部尚书监群玉内司正色率下国制大乐诸坊咸隶本部遇公燕众伎毕陈视之泊如僚佐以下皆肃然迁领会同馆事尚书监群玉内司如故寻兼经筵官复除江南行台治书侍御史未行留为奎章阁学士院承制学士仍兼经筵官升侍书学士同知经筵事复升奎章阁学士院大学士知经筵事除浙西廉访使复留为大学士知经筵事寻拜翰林学士承旨知制诰兼修国史知经筵事提调宣文阁崇文监先是文宗励精图治尝以圣贤格言讲诵帝侧裨益良多顺帝即位之后剪除权奸思更治化侍经筵日劝帝务学帝辄就之习授欲宠以师礼力辞不可凡四书六经所载治道为帝绸绎而言必使辞达感动帝衷敷畅旨意而后已若柳宗元梓人传张商英七臣论尤喜诵说尝于经筵力陈商英所言七臣之状左右错愕有嫉之之色然素知其贤不复肆愠帝暇日欲观古名画即取郭忠恕比干图以进因言商王受不听忠臣之谏遂亡其国帝一日览宋徽宗画称善进言徽宗多能惟一事不能帝问何谓一事对曰独不能为君尔身辱国破皆由不能为君所致人君贵能为君它非所尚也或遇天变民灾必忧见于色乘间则进言于帝曰天心仁爱人君故以变示儆譬如慈父于子爱则教之戒之子能起敬起孝则父怒必释人君侧身修行则天意必回帝察其真诚虚己以听特赐只孙燕服九袭及玉带楮币以旌其言尝谓人曰天下事在宰相当言宰相不得言则台谏言之台谏不敢言则经筵言之备位经筵得言人所不敢言于天子之前志愿足矣故于时政得失有当匡救者未尝缄默大臣议罢先朝所置奎章阁学士院及艺文监诸属官进曰民有千金之产犹设家塾延馆客岂有堂堂天朝富有四海一学房乃不能容耶帝闻而深然之即日改奎章阁为宣文阁艺文监为崇文监存设如初就命董治又请置检讨等职十六员以备进讲帝皆俞允时科举既辍从容为帝言古昔取人材以济世用必有科举何可废也帝采其论寻复旧制一日进读司马光资治通鉴因言国家当及斯时修辽金宋三史岁久恐致缺逸后置局纂修实由发其端又请行乡饮酒于国学使民知逊悌及请褒赠唐刘蕡宋邵雍以旌道德正直帝从其请为之下诏以重望居高位而雅爱儒士甚于饥渴以故四方士大夫翕然宗之萃于其门达官有怙势者言曰儒有何好君酷爱之曰世祖以儒足以致治命裕宗学于赞善王恂今秘书所藏裕宗仿书当时御笔于学生之下亲署御名习书谨呈其敬慎若此世祖尝暮召我先人坐寝榻下陈说四书及古史治乱至丙夜不寐世祖喜曰朕所以令卿从许仲平学正欲卿以嘉言入告朕耳卿益加懋敬以副朕志今汝言不爱儒宁不念圣祖神宗笃好之意乎且儒者之道从之则君仁臣忠父慈子孝人伦咸得国家咸治违之则人伦咸失家国咸乱汝欲乱而家吾勿能御汝慎勿以斯言乱我国也儒者或身若不胜衣言不出口然腹中贮储有过人者何可易视也达官色□既而出拜江浙行省平章政事明年复以翰林学士承旨召还时中书平章阙员近臣欲有所荐用以言觇帝意帝曰平章已有其人今行半途矣近臣知帝意在不复荐人至京七日感热疾卒实至正五年五月辛卯也年五十一家贫几无以为敛帝闻为震悼赙银五锭其所负官中营运钱台臣奏以罚布为之代偿善真行草书识者谓得晋人笔意单牍片纸人争宝之不翅金玉谥文忠　　张翥
按元史本传翥字仲举晋宁人其父为吏从征江南调饶州安仁县典史又为杭州钞库副使翥少时负其才隽豪放不羁好蹴踘喜音乐不以家业屑其意其父以为忧翥一旦翻然改曰大人勿忧今请易业矣乃谢客闭门读书昼夜不暂辍受业于李存先生存字安仁江东大儒也其学传于陆九渊氏翥从之游道德性命之说多所研究未几留杭又从仇远先生学远于诗最高翥学之尽得其音律之奥于是翥遂以诗文知名一时已而薄游维扬居久之学者及门甚众至元末同郡傅岩起居中书荐翥隐逸至正初召为国子助教分教上都生寻退居淮东会朝廷修辽金宋三史起为翰林国史院编修官史成历应奉修撰迁太常博士升礼仪院判官又迁翰林历直学士侍讲学士乃以侍读兼祭酒翥勤于诱掖后进绝去崖岸不徒以师道自尊用是学者乐亲炙之有以经义请问者必历举众说为之折衷论辩之际杂以谈笑无不厌其所得而后已尝奉旨诣中书集议时政众论蜂起翥独默然丞相搠思监曰张先生平日好论事今一语不出何耶翥对曰诸人之议皆是也但事势有缓急施行有先后在丞相所决耳搠思监善之明日除集贤学士俄以翰林学士承旨致仕进阶荣禄大夫孛罗帖木儿之入京师也命翥草诏削夺扩廓帖木儿官爵且发兵讨之翥毅然不从左右或劝之翥曰吾臂可断笔不能操也天子知其意不可夺乃命他学士为之孛罗帖木儿虽知之亦不以为怨也及孛罗帖木儿既诛诏乃以翥为河南行省平章政事仍翰林学士承旨致仕给全俸终其身二十八年三月卒年八十二翥长于诗其近体长短句尤工文不如诗而每以文自负常语人曰吾于文已化矣盖吾未尝构思特任意属笔而已它日翰林学士沙剌班示以所为文请易置数字苦思者移时终不就沙剌班曰先生于文岂犹未化也何思之苦也翥因相视大笑盖翥平日善谐谑出谈吐语辄令人失笑一座尽倾入其室蔼然春风中也所为诗文甚多无丈夫子及死国遂亡以故其遗□不传其传者有律诗乐府仅三卷翥尝集兵兴以来死节死事之人为书曰忠义录识者韪之
　翰林院部名臣列传十
　　明一
　　陶安
