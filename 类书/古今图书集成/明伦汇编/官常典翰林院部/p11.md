<!-- { "loadSidebar": true } -->
大德十年诏访庄圣顺圣裕圣三后仪范以备纪录命翰林院定孔庙乐名乐章按元史成宗本纪十年春正月甲辰诏询访庄圣皇后昭睿顺圣皇后徽仁裕圣皇后仪范中外之政以备纪录秋八月丁巳京师文宣王庙成行释奠礼牲用太牢乐用登歌制法服三袭命翰林院定乐名乐章武宗至大二年以尚书省复立令营建置御容实录处于翰林国史院又命赵孟俯图嘉禾藏诸秘书按元史武宗本纪至大二年秋九月戊子尚书省臣言翰林国史院先朝御容实录皆在其中乡置之南省今尚书省复立仓卒不及营建请买大第徙之制可　按仁宗本纪二年秋九月河间等路献嘉禾有异亩同颖及一茎数穗者命集贤学士赵孟俯绘图藏诸秘书至大四年定承旨等官员数敕史院春秋致祭太祖太宗睿宗御容命擢用儒士成才者以翰林秘书等职按元史仁宗本纪四年春三月即皇帝位夏五月壬午制定翰林国史院承旨五员学士侍读侍讲直学士各二员六月丁巳敕翰林国史院春秋致祭太祖太宗睿宗御容岁以为常秋闰七月丁卯完泽李孟等言方今进用儒者而老臣日以雕谢四方儒士成才者请擢任国学翰林秘书太常或儒学提举等职俾学者有所激劝帝曰卿言是也自今勿限资级果才而贤虽白身亦用之仁宗皇庆元年升翰林国史院秩改司直为经历设都事一员选才学之士任职翰林按元史仁宗本纪皇庆元年春正月壬戌升翰林国史院秩从一品帝谕省臣曰翰林集贤儒臣朕自选用汝等毋辄拟进人言御史台任重朕谓国史院尤重盖御史台是一时公论国史院实万世公论三月戊申改翰林国史院司直司为经历司置经历都事各一员夏六月己巳选中外才学之士任职翰林皇庆二年诏选学士纂修国史复从赵简请选任翰林读讲学士按元史仁宗本纪二年夏四月甲申诏遴选贤士纂修国史六月己卯河东廉访使赵简言请选方正博洽之士任翰林侍读侍讲学士讲明治道以广圣听从之延佑七年春三月英宗即位冬十月己巳敕翰林院译诏关白中书按元史英宗本纪云云
至治元年冬十月癸丑敕翰林集贤官年七十者毋致仕按元史英宗本纪云云
至治二年命翰林院同议兴举学校令起居注悉书言动以付史馆按元史英宗本纪至治二年春三月己巳中书省臣言外郡学校废弛请仍命御史台翰林院国子监同议兴举从之冬十一月戊申御史李端言朝廷虽设起居注所录皆臣下闻奏事目上之言动宜悉书之以付史馆从之泰定帝泰定元年命儒臣进讲经筵
按元史泰定帝本纪泰定元年春二月甲戌浙江行省左丞赵简请开经筵及择师傅令太子及诸王大臣子孙受学遂命平章政事张珪翰林学士承旨忽都鲁都儿迷失学士吴澄集贤直学士邓文原以帝范资治通鉴大学衍义贞观政要等书进讲复敕右丞相也先铁木儿领之泰定四年秋七月丁未敕经筵讲读官非有代不得去职按元史泰定帝本纪云云
文宗天历二年立奎章阁置大学士等官及所隶诸职按元史明宗本纪天历二年春二月文宗立奎章阁学士院于京师　按文宗本纪二年春二月甲寅立奎章阁学士院秩正三品以翰林学士承旨忽都鲁都儿迷失集贤大学士赵世延并为大学士侍御史撒迪翰林直学士虞集并为侍书学士又置承制供奉各一员三月壬申设奎章阁授经郎二员职正七品以勋旧贵戚子孙及近侍年幼者肄业秋八月壬寅升奎章阁学士院秩正二品更司籍郎为群玉署秩正六品乙巳立艺文监秩从三品隶奎章阁学士院又立艺林库广成局皆隶艺文监至顺元年升群玉署为群玉内司置奎章阁监书博士按元史文宗本纪至顺元年春正月庚辰升群玉署为群玉内司秩正三品置司尉亚尉佥司司丞仍隶奎章阁学士院礼部尚书兼监群玉内司事二月辛卯奎章阁学士忽都鲁都儿迷失撒迪虞集辞职诏谕之曰昔我祖宗睿知聪明其于致理之道自然生知朕以统绪所传实在眇躬夙夜忧惧自惟早岁跋涉艰阻视我祖宗既乏生知之明于国家治体岂能周知故立奎章阁置学士员日以祖宗明训古昔治乱得失陈说于前使朕乐于听闻卿等其推所学以称朕意其勿复辞甲午置奎章阁监书博士二人秩正五品至顺二年御制奎章阁记以吴炳为艺文监典簿按元史文宗本纪二年春正月己卯御制奎章阁记夏四月庚申特命河南儒士吴炳为艺文监典簿顺帝至元六年冬十二月戊子罢奎章阁按元史顺帝本纪云云
至正元年以崇文监属翰林院改旧奎章阁为宣文阁按元史顺帝本纪至正元年夏五月戊申以崇文监属翰林国史院六月戊辰改旧奎章阁为宣文阁按传大臣议罢先朝所置奎章阁学士院及艺文监诸属官进曰民有千金之产犹设家塾延馆客岂有堂堂天朝富有四海一学房乃不能容耶帝闻而深然之即日改奎章阁为宣文阁艺文监为崇文监存设如初就命董治又请置检讨等职十六员以备进讲帝皆俞允至正三年夏六月壬子命经筵月进讲者三
按元史顺帝本纪云云
至正七年依旧制以给事中掌记奏事授国史院纂修按元史顺帝本纪七年春三月甲辰中书省臣言世祖之朝省台院奏事给事中专掌之以授国史院纂修近年废弛恐万世之后一代成功无从稽考乞复旧制从之
　翰林院部汇考四
　　明
明制翰林院学士侍读侍讲学士统侍读侍讲修撰编修检讨之属按明会典翰林院正官学士一员侍读侍讲学士各二员首领官孔目一员
属官侍读侍讲各二员博士五员典籍侍书各二员待诏六员史官修撰三员编修检讨各四员

注
以上翰林官后无定员博士待诏亦不常设
凡进士选除洪武间定第一甲第一名除翰林院修撰第二名第三名除编修其余分送各衙门办事内外以次兼除凡经筵钦命内阁大学士知经筵事或同知经筵事班俱在尚书都御史上讲书展书等官及日讲官俱从内阁于本院及詹事府春坊司经局官内具名题请其经筵讲章日讲直解俱送内阁看定经筵讲章先三日进呈日讲直解先一日进呈凡东宫出合讲学内阁官提调讲读其讲读侍班及校书正字官从内阁于本院及詹事府春坊司经局官内具名题请正字例以制敕房官兼职凡亲王出合读书内阁官提调检讨等官讲读拟定经书起止所习仿字每日送看凡上徽号议劝进笺登极表并一应奉旨应制文字俱从内阁撰进凡修实录史志等书内阁官充总裁本院学士等官充副总裁皆出钦命纂修从内阁于本院及詹事府春坊司经局官内具名题请誊录催纂制敕诰敕房官皆预纂修完日进呈其实录草稿会同司礼监官于内府烧毁凡玉牒十年一次内阁奏请命学士等官二员纂修凡内阁拟撰文官诰敕正统间以学士专管后久不设弘治七年复设一员常以尚书兼学士者为之嘉靖二十四年裁革以讲读编检等官五员专管凡内阁所掌制敕诏旨诰命册表宝文玉牒讲章碑额及题奏揭帖等项一应机密文书各王府敕符底簿文官诰敕及番译敕书并四夷来文揭帖兵部纪功勘合底簿等项制敕房及诰敕房书办各用中书舍人等官于本院或各该衙门带俸遇有升迁仍旧供职其有堪别用者亦从吏部准举凡记注起居及编纂章奏万历三年内阁题准仿国初起居注官遗意令日讲官日轮一员专记注起居录圣谕诏敕册文等项其诸司章奏另选讲读并史官六员专管编纂以吏户礼兵刑工分六曹每曹一员常川在馆供事圣谕诏敕等项令两房官录送记注其各曹章奏六科奉旨发抄到部即全录送阁转发编纂月终将记注编纂等稿送内阁公同各官投匮封锁年终并入大匮藏之东阁左右每常朝御皇极门即轮该日记注起居并编纂官共四员列于东班各科给事中之上若午朝御会极门列于御座西稍南及遇郊祀耕藉幸学大阅诸典礼亦令侍班随从纪录凡两京乡试及会试考试官礼部奏行本院会试于大学士学士等官乡试于春坊司经局官及本院讲读修撰内内阁具名奏请钦命其会试同考试官于本院讲读史官及春坊司经局官内与各衙门官相兼推选收掌试卷用制敕房官一员凡武举会试考试官兵部奏行内阁于本院学士讲读修撰及坊局官内具名奏请钦命凡殿试读卷官内阁于大学士学士等官内具名从礼部奏请至日与各衙门该读卷官详定试卷次日同诣文华殿内阁官将第一甲三卷以次进读俟御笔批定出将二甲三甲姓名填写黄榜又次日早同诣中极殿内阁官进至御座前以次拆卷将姓名籍贯面奏司礼监官授制敕房官填榜毕开写传胪帖子内阁官一员捧榜至皇极殿授礼部尚书制敕房官将帖子授鸿胪寺官传胪其受卷弥封掌卷官从内阁于本院及春坊等官并制敕房官内推选与各衙门官相兼执事凡册封亲王郡王本院官及坊局等官充正副使从礼部奏请钦点其祭告祈祷或遣学士凡兵部清理武官贴黄奏请命学士等官一员同该部及都察院堂上官于阙右门清理本院官专管撰述凡圣节冬至正旦大朝贺及颁诏进实录等大礼本院讲读编检等官四员于皇极殿宝座东向西与中书舍人对立侍班凡东宫千秋节及冬至正旦朝贺本院修撰等官二员于文华殿内与春坊司经局官对立侍班凡郊祀庆成等宴本院学士侍坐殿内在文官四品之上正统三年内阁办事者六品亦坐殿内列学士之下成化四年令修撰等官员列于丹陛之东西稍北其预经筵者与讲读官俱坐于中左门凡圣驾幸国子监听讲本院学士侍坐于三品之次凡本院詹事府春坊司经局印信缺官掌管俱从内阁题请奉旨吏部补本铨注凡每年春秋祭文庙传制专遣内阁大学士或礼部尚书其分献用本院官二员凡庶吉士内阁会同吏礼二部考选送院读书奏请学士以上等官二员教习本院仍行户部给灯油钱兵部拨皂隶刑部给纸札工部修理房屋具器用顺天府给笔墨光禄寺给酒饭内阁按月考试俟有成效奏请送吏部铨注本院并除各衙门职事凡礼部奏请考试岁贡生员及乞恩就教举人吏部奏请考试愿就教职岁贡生员该部官赴内阁领题送卷本院官批定进呈后送部奏请施行凡各处儒学训导九年考满吏部出题考试印封文卷送内阁委本院官批定去取送部奏请施行凡各处举到幼童奉旨送院读书习字者月给食米内阁稽考课业俟有成效奏请擢用其愿科举出身者听凡四方番夷翻译文字永乐五年设四夷馆内分八馆曰鞑靼女直西番西天回回百夷高昌缅甸选国子监生习译宣德元年兼选官民子弟委官为教师本院学士稽考课程后内阁委官提督凡该继军丁告愿科举者兵部奏送本院出题考试批定中否送部施行今不行凡五府六部都察院等衙门关给内府精微文簿开写日行事务注销前件按月奏送本院稽考年终类送司礼监交收万历元年题准各部院章奏覆奉钦依转行各衙门覆勘提问议审催督查核一应考成事件立限造册每月终送内阁注销稽考凡会议大政事大典礼正统十年令内阁与各衙门会议或合儒臣会议者则本院官詹事府坊局官及国子监堂上官皆预凡各衙门领敕官员俱赴内阁会有敕书方赴鸿胪寺报名辞朝领敕嘉靖九年令以学士坊局等官一员捧授仪见礼部朝仪下凡教习内官正统初年于内府开设书堂选翰林检讨等官教习后复用修撰编修等官二员渐增至四员凡习仪宣德以后本院官俱不习仪成化间学士而下仍依常参官俱习仪惟内阁及两房官仍旧凡本院纸札刑部都察院关给凡本院官酒饭俱于光禄寺支给
