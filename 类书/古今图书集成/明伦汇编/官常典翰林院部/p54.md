<!-- { "loadSidebar": true } -->
按明外史本传守陈字维新鄞人祖范有学行尝诲守陈以精思实践之学守陈受教作致知力行持敬三铭举景泰二年进士改庶吉士授编修成化初充经筵讲官进侍讲英宗实录成迁洗马寻进侍讲学士同修宋元通鉴纲目母忧阕起故官孝宗出阁为东宫讲官时编文华大训事涉宦官者皆不录守陈以为非备列其善恶得失书成进少詹事孝宗嗣位宫僚悉迁秩执政拟守陈南京吏部右侍郎帝举笔去南京字左右言刘宣见为右侍郎帝乃改宣左而以守陈代之修宪宗实录充副总裁弘治改元正月上疏曰孟子言我非尧舜之道不敢陈于王前夫尧舜之道何道书曰人心惟危道心惟微惟精惟一允执厥中此尧舜之得于内者深而为出治之本也询四岳辟四门明四目达四聪此尧舜之资于外者博而为致治之纲也臣昔忝宫僚伏睹陛下朗读经书未尝究圣贤奥旨儒臣略陈训诂未尝论帝王要道是陛下得于内者未深也今视朝所接见者大臣之丰采而已君子小人之情状小臣远臣之才行何由识退朝所披阅者百官之章奏而已诸司之典例郡吏之情弊何由见宫中所听信者内臣之语言而已千官之正议万姓之繁言何由闻恐陛下资于外者未博也愿遵祖宗旧制开大小经筵日再御朝大经筵及早朝但如旧仪若小经筵必择端方博雅之臣更番进讲苟有未明辄赐清问凡圣贤经旨帝王大道以及人臣贤否政事得失民情休戚必讲之明而无疑乃可行之笃而无弊若夫前朝经籍祖宗典训百官奏章皆当贮文华殿后日令内阁一人讲官二人居前殿右厢陛下退朝来御悉加披览有疑则询必洞晰而后已一日之间居文华殿之时多处干清宫之时少则欲寡心清临政不惑得于内者深而出治之本立矣午朝则御文华门大臣台谏更番侍直事已具疏者用揭帖略奏陛下详问而裁决之在外文武来觐俾条列地方事口陈大要付诸司评议其陛辞赴任者随其职任而戒谕之有大政则御文华殿使大臣各尽其谋不当则许言官驳正其他具疏进者召阁臣面议然后批答而于奏事辞朝诸臣必降词色详询博访务竭下情则资于外者博而致治之纲举矣若如经筵常朝祇循故事凡百章奏皆付内臣调旨批答臣恐积弊未革后患滋深且今积弊不可胜数官鲜廉耻之风士多浮竞之习教化凌夷刑禁弛懈俗侈而财滋乏民困而盗日繁列卫之城池不修诸郡之仓库鲜积甲兵朽钝行伍空虚将骄惰而不知兵士疲弱而不习战一或有警何以御之此臣所以朝夕忧思至或废寝忘食者也帝深嘉纳后果复午朝召大臣面议政事由守陈启之也寻以史事繁乞解部务章三上乃以本官兼詹事府丞专事史馆二年卒谥文懿赠礼部尚书弟守址子茂元茂仁　　杨守址
按明外史杨守陈传守陈弟守址字维立成化初乡试第一入国学祭酒邢让下狱率六馆生伏阙讼冤十四年进士及第授编修秩满故事无迁留都者会从兄守随为李孜省所逐欲并逐守址乃以为南京侍读弘治初召修宪宗实录直经筵再迁侍讲学士给事御史庞泮等以救知州刘逊悉下狱吏部尚书屠滽奏遣他官摄之守址贻书极诋滽失十年大计京官守址时掌院事言臣与掌詹事府学士王鏊俱当听部考察但臣等各有属员进与吏部会考所属则坐堂上退而听考又当候阶下我朝优假学士庆成侍宴班四品上车驾临雍坐彝伦堂内视三品此故事也今四品不与考察则学士亦不应与臣等职讲读撰述称否在圣鉴苟非其人立当赐黜有不待考察者诏可学士不与考察自守址始修会典充副总裁寻迁南京吏部右侍郎尝署兵部陈时弊五事改署国子监考绩入都会典犹未成仍留为总裁事竣迁左侍郎还任进二秩武宗立引年乞休不待报竟归诏加尚书致仕刘瑾乱政夺其加官瑾败乃复久之卒守址博极群书师事兄守陈学行相埒其为解元学士侍郎皆与兄同又对掌两京翰林院人尤艳称之守陈卒守址为位哭奠者三年　　陈音
按明外史本传音字师召莆田人天顺末进士改庶吉士授编修成化六年三月以灾异陈时政言讲学莫先于好问陛下虽间御经筵然势分严绝上有疑未尝问下有见不敢陈愿引儒臣赐坐便殿从容咨论仰发圣聪异端者正道之反法王佛子真人宜一切罢遣致仕尚书李秉在籍修撰罗伦编修张元祯新会举人陈献章皆当世人望宜召还秉等而置献章台谏言官多缄默愿召还判官王徽评事章懋等以开言路忤旨切责司礼太监黄赐母死廷臣皆往吊独翰林不往侍讲徐琼谋于众音大怒曰天子侍从臣相率拜内竖之室若清议何琼愧阻秩满进侍讲汪直党韦瑛夜帅逻卒入兵部郎中杨士伟家缚士伟考掠及其妻子音与比邻乘墉大呼曰尔擅辱朝臣不畏国法耶其人曰尔何人不畏西厂音厉声曰我翰林陈音也久之迁南京太常少卿刘吉父丧起复音贻书劝其固辞吉不悦后吏部拟用音吉辄阻之曰腐儒以故十年不得调尝与守备中官争事为所劾事卒得直弘治五年吉罢始进本寺卿越二年卒音负经术士多游其门者然性健忘凡世故琐屑及诸儇薄事皆不解世多以不慧事附之以为笑然不尽实也
　翰林院部名臣列传十一
　　明二
　　潘辰
按明外史陈济传潘辰字时用景宁人少孤从父车驾郎中流澄携至京师教之书遂以文学名弘治六年诏天下举怀才抱德隐于山林者府尹唐恂举辰吏部以辰生长京师寝之恂复奏辰清修而给事中王纶夏昂亦交章荐乃以为翰林待诏久之掌典籍事预修会典成进五经博士正德中刘瑾摘会典小疵复贬为典籍俄还故官南京缺祭酒吏部推石□及辰帝以命□而擢辰翰林编修居九年超擢太常少卿致仕归卒特赐祭葬辰居官晨入夜归宅禁近隆冬不置炉火典诰制时有以币酬者坚却之士大夫重其学行称为南屏先生　　谢铎
按明外史本传铎字鸣治浙江太平人天顺末进士改庶吉士授编修预修英宗实录性介特力学慕古讲求经世务成化九年校勘通鉴纲目上言纲目一书帝王龟鉴陛下命重加考定必将进讲经筵为制治资也今天下有太平之形无太平之实因仍积习废实徇名曰振纲纪而小人无畏忌曰励风俗而缙绅弃廉耻饬官司而污暴益甚恤军民而罢敝益极减省有制而兴作每疲于奔命蠲免有诏而征敛每困于追呼考察非不举而幸门日开简练非不行而私挠日众赏竭府库之财而有功者不劝罚穷谳覆之案而有罪者不惩以至修省祈祷之命屡颁水旱灾伤之来不绝禁垣被震城门示灾不思竦动旋转以大答天人之望是则诚可忧也愿陛下以古证今兢兢业业然后可以长治久安而载籍不为无用矣帝不能从时塞上有警条上备边事宜请养兵积粟收复东胜河套故疆又言今之边将无异晚唐债帅败则士卒受其殃捷则权豪蒙其赏且□侵军饷办纳月钱三军方怨愤填膺孰肯为国效命者语皆切时弊秩满进侍讲直经筵遭两丧服除以亲不逮养遂不起弘治初言者交荐以原官召修宪宗实录三年擢南京国子祭酒明年谢病去家居将十年荐者益众会国子缺祭酒部议起之帝素重铎特擢礼部右侍郎管祭酒事屡辞不许时章懋为南祭酒两人皆人师诸生交相庆居五年引疾归铎经术湛深为文章有体要两为国子师严课程杜请谒增号舍修堂室扩庙门置公廨三十余居其属诸生贫者赒恤之死者请官定制为之殓家居好周恤族党自奉则布衣蔬食正德五年卒赠礼部尚书谥文肃　　张元祯
按明外史本传元祯字廷祥南昌人五岁能诗宁靖王召见命名元征巡抚韩雍器之曰人瑞也乃易元祯举天顺四年进士改庶吉士授编修宪宗嗣位疏请行三年丧不省预修英宗实录与执政议不合引疾家居讲求性命之学阅二十年中外交荐皆不赴弘治初召修宪宗实录进左赞善上言人君不以行王道为心非大有为之主也陛下毓德青宫已负大有为之望迩者颇崇异端嬖近习以蛊此心殖货利耽玩好以荒此心开幸门塞言路以昧此心则不能大有为矣愿定圣志一圣学广圣智疏反复絫万言帝颇纳之实录成迁南京侍讲学士以养母归久之召为会典副总裁至则进学士充经筵日讲官帝甚倾向元祯体清□长不逾中人帝特设低几听之数月以母忧去服阕迁南京太常卿已修通鉴纂要复召为副总裁以故官兼学士改掌詹事府帝晚年德益进元祯因请读通书西铭诸书帝亟取观之喜曰天生斯人以开朕也欲大用之无几晏驾武宗立擢吏部左侍郎兼学士入东阁专典诰敕元祯素有盛誉林居久晚乃复出馆阁诸人悉后辈见元祯言论意态以为迂阔多姗笑之又名位相轧遂腾谤议言官交章劾元祯亦屡疏乞休刘健力保持之健去元祯亦卒天启初追谥文裕　　伦文叙
按明外史陆深传伦文叙字伯畴长身玉立头颅二尺许弘治十二年会试殿试皆第一授修撰进谕德孝友好学德器粹然正德中卒长子以谅乡试第一由庶吉士改御史累官南京通政参议次以训会试第一殿试第二官南京国子祭酒父子四元海内传盛事焉　　罗洪先
