<!-- { "loadSidebar": true } -->
按唐书武后本纪不载　按杜氏通典天授三年举人无贤愚咸加擢用高者试凤阁侍郎给事中次或试员外郎侍御史补阙拾遗校书郎当时颇为滥杂着于谣诵谣曰补阙连车载拾遗平斗量杷推侍御史□脱校书郎景龙二年始于修文馆置大学士学士等员
按唐书中宗本纪不载　按李适传景龙二年始于修文馆置大学士四员学士八员直学士十二员象四时八节十二月于是李峤宗楚客赵彦昭韦嗣立为大学士适刘宪崔湜郑愔卢藏用李乂岑羲刘子元为学士薛稷马怀素宋之问武平一杜审言沈佺期阎朝隐为直学士又召徐坚韦元旦徐彦伯刘允济等满员其后被选者不一凡天子飨会游豫唯宰相及学士得从春幸梨园并渭水袚除则赐细柳圈辟疠夏宴葡萄园赐朱樱秋登慈恩浮图献菊花酒称寿冬幸新丰历白鹿观上骊山赐浴汤池给香粉兰泽从行给翔麟马品官黄衣各一帝有所感即赋诗学士皆属和当时人所歆慕然皆狎猥佻佞忘君臣礼法惟以文章取幸元宗开元三年始召马怀素褚无量更日侍读按唐书元宗本纪云云德宗建中二年夏五月庚申置待诏官三十人按唐书德宗本纪云云贞元十二年命宰相复书时政记月送史馆
按唐书德宗本纪不载　按册府元龟赵退翁与贾□卢迈为相贞元十二年正月□迈假故退翁独对于延英德宗问曰近日起居注所记何事退翁奏曰古左史记事右史记言人君动止有事言随即记录今起居之职也国朝自永徽以后起居唯得对仗承旨仗下后谋议皆不得闻其事注记但出于己制敕内采录更无他事所以长寿中姚知政事以为亲承德音谋训若不宣自宰相史官无由得书遂请仗下后所言军国政要宰相专知撰录号为时政记每月送史馆无何此事又废帝曰君举必书义存劝诫既有时政记宰臣宜依故事为之宪宗元和十二年敕坐日承旨宰相缀录时政记季送史馆按唐书宪宗本纪不载　按册府元龟庾敬休元和十二年为起居舍人上疏求复故事敕记事记言史官是职昭其法诫着在典常如闻近者难得详实思有厘改用存旧章举而必书朕所深望自今以后每坐日宰臣及诸司对后如有事可备劝诫合纪述者委其日承旨宰相宣示左右起居令其缀录仍准旧例每季送史馆以为常例自隋氏因前代史馆起居注故置起居舍人以纪君举国朝因之贞观初置郎而省舍人显庆中始两立分侍左右仗下秉笔随宰相入禁殿命令谟猷皆得详录若仗在紫宸内阁则夹香案分立殿下直第二螭首和墨濡翰皆即螭首之坳处由是谚传谓螭头有水官既密侍号为清美永徽之后始与百官仗下俱退长寿年中姚为相以史官不闻献替表请宰臣一人撰录军国政要号为时政记随月移之史官馆及起居既录自宰臣事同铭述于是推美让善之义行而信史直书之义阙既而岁月稍久枢务复繁注记渐简未几皆废其后执事者时或修缀百无一二而左史所守犹因于制敕时存笔削至于右史以职在记言但编集诏书缮写而已至是敬休上疏累请于时宰臣皆乐复焉既陈奏而制行故事渐复公议称美穆宗长庆三年敕路随韦处厚修撰实录仍分日入馆按唐书穆宗本纪不载　按册府元龟路随为翰林侍读学士谏议大夫穆宗长庆三年十月敕随及中书舍人韦处厚充史馆修撰修宪宗实录仍分日入史馆修实录未毕之间且许不入内署仍放朝参文宗太和九年幸翰林院按唐书文宗本纪不载　按册府元龟柳公权文宗时为侍书学士太和九年九月癸丑幸翰林院召学士陈夷行丁居晦及公权对因面授公权知制诰充翰林学士　　后梁
太祖开平三年金銮殿置大学士
按五代史梁太祖本纪不载　按文献通考开平三年改思政殿为金銮殿置大学士一员以敬翔为之　　后唐明宗天成二年敕内中公事诏书奏对不到中书者令阎至抄录月送史馆又敕史官修太祖庄宗实录及本朝日历按五代史唐明宗本纪不载　按册府元龟赵熙明宗时为起居郎史馆修撰天成二年八月熙上言曰伏以皇帝陛下应天御宇缵圣承干咸从睿哲之功克致文明之运始自乾坤荡定京辇廓清箴规委谏诤之臣辅弼任贤良之士莫不尽编竹帛已播遐陬其有圣德忧勤睿谋沈密至理每□于神化格言皆契于天时或拱极侍卫之臣或秉政枢机之地或陛下有筹画之妙或大臣得应对之仪外班既不闻知直史凭何纪录实虑岁月深久永作遗文自此凡是内中公事及诏书奏对应不到中书者伏乞委内臣一人旋具抄录月终关送史馆庶使简编毕备言动无遗垂万古之□谈显一时之盛事敕令枢密院学士阎至录送九月史官奏伏奉九月八日敕国祚中兴已逾五载皇基统嗣爰及两朝其有纪年之书行事之纪未闻编录实谓旷遗所司既不举明史官又未起请因循斯久阙漏转多宜令史臣先修太祖武皇帝庄宗两朝实录速具奏呈新朝日历行事亦可精专纂录无使废坠者伏以简编事重久阙监修须循广记之规以备必书之要馆司或有阙漏公事尽令提举施行伏自陛下赴难雒京以副人望宰臣百辟诸道藩侯各贡笺章请临宝位群情尤切三让弥坚且行教令之规先进代王之号既从俞允寻就缵承皇泽播于万方圣功超于千古伏自大驾临至德宫宰臣百官诸道侯伯各上劝进笺表及圣旨谦让批答兼宣谕诸道教令诏书及宝册文并自天成元年四月后至今九月以前内降诏书陛下日亲时政金口所宣去弊除奸及近日敷奏省费从宽之事□请下所司各简抄录送馆所冀编修□无漏略从之十二月同州节度使卢质准敕录太祖庄宗两朝功臣书诏自进之是月都官郎中庾传美访图书于三川孟知祥处得九朝实录及杂书传千余卷并付史馆同光已后馆中煨烬无几九朝实录甚济其阙天成三年敕翰林学士入院以官资先后为定按五代史唐明宗本纪不载　按文献通考三年敕今后翰林学士入院并以先后为定惟承旨一员出自朕意不计官资先后在学士上仍编入翰林志长兴元年试新学士权停诗赋用麻制答三道按五代史唐明宗本纪不载　按文献通考同光初置扈銮书制学士以赵凤为之至长兴元年翰林学士刘昫奏旧例学士入院除中书舍人即不试余官皆先试麻制批答诗赋各一道号曰五题后来虽有召试之名无考校之实欲请今后召试新学士权停诗赋祗试麻制答共三道内赐题目定字数付本院召试从之长兴二年春敕朝臣起居入合奏对公事奏覆后宣付史馆其时政记起居注续候敕处分按五代史唐明宗本纪不载　按册府元龟二年三月二十八日史馆奏当馆应诸处及诸司关送到合编录公事外伏准旧制国朝有时政记并起居注并合送馆以备纂修近代已来阙行此事只以每遇入合兼内殿起居朝臣待制转对公事逐季抄送当馆如有显具颁行逐司关报到者旋据逐件一一于日历收记其有直下所司各行之事当馆无由得知若只凭本官供到所奏状本未免简编不备本末难穷已后待制转对公事等除显具颁行关送到馆外应有直下所司及不行未行之事乞宣付当馆旋依次第编录其时政记起居注并内庭逐日合书日历亦乞相次逐旋奉敕于朝臣起居入合奏对公事奏覆后宣付史馆宜依其时政记起居注续候敕处分废帝清泰元年诏李专美记录时政送史馆如明宗故事按五代史唐废帝本纪不载　按册府元龟韩昭裔为端明殿学士末帝清泰元年史馆上言凡书诏及处分公事臣下奏议望命近臣以时系日录下史馆编修诏昭裔及枢密直学士李专美录送有司行明宗时旧事也　　后晋
高祖天福四年敕宰臣撰述时政季送史馆
按五代史晋高祖本纪不载　按册府元龟天福四年十一月史馆奏案唐长寿二年右丞姚奏帝王谟训不可阙文凡仗下所言军国政事请令宰臣一人撰录号时政记至唐明宗朝又委端明殿学士撰录逐季付史馆伏乞遵行者敕宜令宰臣一员撰述赵莹监修国史奏请循近例依唐明宗朝凡有内庭公事及言动之间委端明殿学士或枢密院学士侍立冕旒系日编录逐季送当馆其百司公事亦望逐季送馆旋要编修日历从之天福五年诏废翰林学士寻复置
按五代史晋高祖本纪不载　按桑维翰传五年九月诏废翰林学士按唐六典归其职于中书舍人而端明殿学士枢密院学士皆废及维翰为枢密使复奏置学士而悉用亲旧为之按文献通考五年诏翰林学士院所有公事宜并归中书舍人自是舍人昼直者当中书制夜直者当内制出帝开运元年复诏翰林学士与中书舍人分为两制各置五员按五代史晋出帝本纪不载　按文献通考云云　　后周世宗显德元年命枢密直学士逐月抄录事件送付史馆按五代史周世宗本纪不载　按册府元龟李毂为宰臣监修国史显德元年十月奏曰窃以自古王者咸建史馆君臣献替之谋皆须备载家国安危之道得以直书历代已来其名不一人君言动则起居注创自累朝辅相经纶则时政记兴于前代然后采其事实编作史书盖缘闻见之间须有来处记录之际得以审详今之左右起居郎古之左右史也唐文宗朝命其官执笔立于殿阶螭头之下以纪政事后则明宗朝命端明殿及枢密直学士皆轮修日历旋送史馆以备纂修降及近朝此事皆废今后欲望以谘询之事裁制之规别命近臣旋具抄录每当修撰日历即令封送史臣从之因命枢密院直学士今后于枢密使处逐月抄录事件送付史馆先是太祖黜王峻为商州司马既出之后虑其史笔不直因宣取开国已来日历读之史臣以不知禁密机事恐成漏略相与为忧及世宗嗣位亦留意于史传因共起请为编修之备显德五年诏当直下直学士逐日起居其当直学士仍赴晚朝按五代史周世宗本纪不载　按文献通考五年诏今后当直下直学士并宜令逐日起居其当直学士仍赴晚朝
注
旧制翰林学士与常参官五日一度起居世宗　欲朝夕赐见访以时事故有是诏　　辽
辽初设北面官置大林牙院掌文翰之事后设南面官有门下省起居院及翰林院史馆殿阁诸职按辽史百官志辽国官制分北南院北面治宫帐部族属国之政南面治汉人州县租赋军马之事因俗而治得其宜矣初太祖分迭剌夷离菫为北南二大王谓之北南院宰相枢密宣徽林牙下至郎君护卫皆分北南其实所治皆北面之事北面朝官　大林牙院掌文翰之事
北面都林牙
北面林牙承旨
北面林牙
左林牙
右林牙
南面朝官　辽有北面朝官矣既得燕代十有六州乃用唐制复设南面三省六部台院寺监诸卫东宫之官门下省起居舍人院
起居舍人圣宗开泰五年见起居舍人程翥
知起居注耶律敌烈重熙末知起居注
起居郎杜防开泰中为起居郎
翰林院掌天子文翰之事
翰林都林牙兴宗重熙十三年见翰林都林牙耶律庶成南面林牙耶律磨鲁古圣宗统和初为南面林牙翰林学士承旨赵延寿传见翰林学士承旨张砺翰林学士太宗大同元年见和凝为翰林学士翰林祭酒韩德崇景宗保宁初为翰林祭酒知制诰室昉太宗入汴诏知制诰
翰林画院
翰林画待诏圣宗开泰七年见翰林画待诏陈升翰林医官天祚保大二年见提举翰林医官李奭国史院监修国史圣宗统和九年见监修国史室昉
史馆学士景宗保宁八年见史馆学士
史馆修撰刘辉大安末为史馆修撰
修国史耶律玦重熙初修国史
宣政殿
宣政殿学士穆宗应历元年见宣政殿学士李澣观书殿观书殿学士王鼎寿隆初为观书殿学士
昭文馆
