<!-- { "loadSidebar": true } -->
按元史本传构字肯堂东平人父公渊遭金末之乱其兄三人挈家南奔渊公独誓死守坟墓伏草莽中诸兄呼之不出号恸而去卒得存其家而三兄不知所终构少□悟风度凝厚学问该博文章典雅弱冠以词赋中选为东平行台掌书记参政贾居贞一见器重俾其子受学焉至元十一年授翰林国史院编修官时遣丞相伯颜伐宋先下诏让之命构属草以进世祖大悦宋亡构与李盘同被旨至杭取三馆图籍太常天章礼器仪仗归于京师凡所荐拔皆时之名士十三年秋还应奉翰林文字升修撰丞相和礼霍孙由翰林学士承旨拜司徒辟构为司直时丞相阿合马为盗击死世祖亦悟其奸复相和礼霍孙更张庶务构之谋画居多历吏部礼部郎中审囚河南多所平反改太常少卿定亲享太庙仪注擢淮东提刑按察副使召见便殿亲授制书赐上尊酒以遣之寻以治书侍御史召属桑哥为相俾与平章卜忽木检核燕南钱谷而督其逋负以十一月晦行期岁终复命明年春还宿卢沟驲度逾期祸且不测谓卜忽木曰设有罪构当以身任之不以累公也会桑哥死乃免有旨出铨选江西入翰林为侍讲学士世祖崩构撰谥册成宗立由侍讲为学士纂修实录书成参议中书省事时南士有陈利便请搜括田赋者执政欲从之构与平章何荣祖共言其不可辨之甚力得不行以疾归东平久之起为济南路总管诸王从者怙势行州县民莫敢忤视构闻诸朝徙之北境学田为牧地所侵者理而归之官贷民粟岁饥而责偿不已构请输以明年武宗即位以纂修国史趣召赴阙拜翰林学士承旨未几以疾卒年六十三构历事三朝练习台阁典故凡祖宗谥册册文皆所撰定朝廷每有大议必咨访焉喜荐引寒士前后省台翰苑所辟无虑数十人后居清要皆有名于时子士熙仕至中书参政卒官南台御史中丞士点淮西廉访司佥事皆能以文学世其家　　赵与
按元史本传与字晦叔宋宗室子尝登进士第为鄂州教授至元十一年丞相伯颜既渡江与率其宗人之在鄂州者诣军门上书力陈不嗜杀人可以一天下且乞全其宗党后伯颜朝京师世祖问宋宗室之贤者伯颜首以与对十三年秋九月遣使召至上京幅巾深衣以见言宋败亡之故悉由误用权奸词旨激切令人感动世祖念之即授翰林待制朝廷立法多所谘访与忠言谠论无所顾惜进直学士转侍讲疏陈江南科敛急督移括大姓宋世丘垄暴露皆大臣擅易明诏所为二十七年京师雾四塞明年正月甲寅虎入南城与又疏言权臣专政之咎退而家居待罪未几桑哥败平章不忽木奏与贫窭有守有抱负世祖曰得非指权臣为虎者邪赐钞万三千贯岁给其妻子衣粮后累迁翰林学士其伯祖师渊尝从朱熹学家庭授受具有端绪于是与许衡论伊洛阃奥衡雅敬之与既老成宗命特官其子孟实以终养大德七年以疾卒家贫无以为葬成宗命有司赙钞五千贯给舟车还葬台州之黄岩赠通议大夫礼部尚书上轻车都尉天水郡侯谥文简　　刘赓
按元史本传赓字熙载洺水人五世祖逸以郡吏治狱有阴德祖肃为右三部尚书赓幼有文名师事翰林学士王盘至元十三年用荐者授国史院编修官十六年迁应奉翰林文字辟为司徒府长史仍兼应奉补外同知德州事考满擢太庙署丞太常博士拜监察御史是时御史中丞崔彧好盛气待人他御史拜谒或平受之独见赓则待以上客大德二年升翰林直学士六年奉使宣抚陕西由侍讲学士升学士至大二年迁礼部尚书仍兼翰林学士寻拜侍御史顷之还翰林为学士承旨兼国子祭酒国学故事伴读生以次出补吏莫不争先出时有一生亲老且贫同舍生有名在前者因博士以告曰我齿颇少请让之先赓曰让德之恭也从其让别为书荐其人朝廷反先用之自是六馆之士皆知让之为美德也皇庆元年迁集贤大学士仍兼国子祭酒延佑元年复为承旨六年拜太子宾客七年复入集贤为大学士寻又入翰林为承旨泰定元年加光禄大夫会集议上尊号赓独抗言其不可事遂已天历元年卒年八十一赓久典文翰当时大制作多出其手以耆年宿德为朝廷所推重云　　王思廉
按元史本传思廉字仲常真定获鹿人幼师太原元好问既冠张德耀宣抚河东辟掌书记复谢归至元十年董文忠荐之世祖问文忠曰汝何由知王思廉贤对曰乡人之善者称之也遂召见授符宝局掌书十三年姚枢举为昭文馆待制迁奉训大夫符宝局直长十四年改翰林待制尝进读通鉴至唐太宗有杀魏征语及长孙皇后进谏事帝命内官引至皇后合讲衍其说后曰是诚有益于宸衷尔宜择善言进讲慎勿以渎辞烦上听也每侍读帝命御史大夫玉速帖木儿太师月赤察儿御史中丞撒里蛮翰林学士承旨掇立察等咸听受焉帝尝御延春阁大赉群臣俾十人为列以进思廉偶在卫士之列帝责董文忠曰思廉儒臣岂宜列卫士十八年进中顺大夫典瑞少监十九年帝幸白海时千户王着矫杀奸臣阿合马于大都辞连枢密副使张易帝召思廉至行殿屏左右问曰张易反若知之乎对曰未详也帝曰反已反已何未详也思廉徐奏曰僭号改元谓之反亡入他国谓之叛群聚山林贼害民物谓之乱张易之事臣实不能详也帝曰朕自即位以来如李之不臣岂以我若汉高祖赵太祖遽陟帝位者乎思廉曰陛下神圣天纵前代之君不足比也帝叹曰朕往者有问于窦默其应如响盖心口不相违故不思而得朕今有问汝能然乎且张易所为张仲谦知之否思廉即对曰仲谦不知帝曰何以明之对曰二人不相安臣故知其不知也二十年升太监思廉以儒素进帝眷注优渥尝疾赐御药顾问安否扈跸失所乘马给内□马五匹盗窃所赐玉带更以玉带赐之裕宗居东宫思廉进曰殿下府中宜建学官俾左右近侍尝亲正学必能裨辅明德裕宗然之裕宗尝欲买甲第赐思廉思廉固辞二十三年改嘉议大夫同知大都留守兼少府监事藩王乃颜叛帝亲征思廉间谓留守段贞曰藩王反侧地大故也汉晁错削地之策实为良图盍为上言之贞见帝遂以闻帝曰汝何能出是言也贞以思廉对帝嘉之二十九年迁正议大夫枢密院判官大德元年成宗即位迁中奉大夫翰林学士仍枢密院判官以病归三年起为工部尚书拜征东行省参知政事七年总管大名路八年召为集贤学士十一年授正奉大夫太子宾客仁宗即位以翰林学士承旨资善大夫致仕延佑七年卒年八十三赠翰林学士承旨资德大夫河南江北等处行中书省右丞上护军追封恒山郡公谥文恭　　李谦
按元史本传谦字受益郓之东阿人祖元以医著名父唐佐性恬退不喜仕进谦幼有成人风始就学日记数千言为赋有声与徐世隆孟祺阎复齐名而谦为首为东平府教授生徒四集累官万户府经历复教授东平先时教授无俸郡敛儒户银百两备束修谦辞曰家幸非甚贫者岂可聚货以自殖乎翰林学士王盘以谦名闻召为应奉翰林文字一时制诰多出其手至元十五年升待制扈驾至上都赐以银壶藤枕十八年升直学士为太子左谕德侍裕宗于东宫陈十事曰正心曰睦亲曰崇俭曰几谏曰戢兵曰亲贤曰尚文曰定律曰正名曰革弊裕宗崩世祖又命傅成宗于潜邸所至以谦自随转侍读学士世祖深加器重尝赐坐便殿饮群臣酒世祖曰闻卿不饮然能为朕强饮乎因赐蒲萄酒一钟曰此极醉人恐汝不胜即令三近侍扶掖使出二十六年以足疾辞归三十一年成宗即位驿召至上都既见劳曰朕知卿有疾然京师去家不远且多良医能愈疾卿当与课国政余不以劳卿也升学士元贞初引疾还家大德六年召为翰林承旨以年七十一乞致仕九年又召至大元年给半俸仁宗为皇太子征为太子少傅谦皆力辞仁宗即位召十六人谦居其首乃力疾见帝于行在疏言九事其略曰正心术以正百官崇孝治以先天下选贤能以居辅相之位广视听以通上下之情恤贫乏以重邦家之本课农桑以丰衣食之源兴学校以广人材之路颁律令使民不犯练士卒居安虑危至于振肃纪纲纠察内外台宪之官尤当选素着清望深明治体不事苛细者为之帝嘉纳焉迁集贤大学士荣禄大夫致仕加赐银一百五十两金织币及帛各三匹归卒于家年七十九谦文章醇厚有古风不尚浮巧学者宗之号野斋先生子□官至大名路总管　　迦鲁纳荅思
按元史本传迦鲁纳荅思畏吾儿人通天竺教及诸国语翰林学士承旨安藏札牙荅思荐于世祖召入朝命与国师讲法国师西番人言语不相通帝因命迦鲁纳荅思从国师习其法及言与字期年皆通以畏吾字译西天西番经论既成进其书帝使锓板赐诸王大臣西南小国星哈剌的威二十余种来朝迦鲁纳荅思于帝前敷奏其表章诸国惊服朝议兴兵讨暹国罗斛马八儿俱蓝苏木都剌诸国迦鲁纳荅思奏此皆蕞尔之国纵得之何益兴兵徒残民命莫若遣使谕以祸福不服而攻未晚也帝纳其言命岳剌也奴帖灭等往使降者二十余国至元二十四年丞相桑哥奏为翰林学士帝曰迦鲁纳荅思之官非汝所当奏也既而擢翰林学士承旨中奉大夫遣侍成宗于潜邸且俾以节饮致戒成宗即位思其忠迁荣禄大夫大司徒怜其老命乘车入殿仁宗即位廷议汰冗官独迦鲁纳荅思为司徒如故仍加开府仪同三司赐玉鞍一是年八月卒　　唐仁祖
按元史本传仁祖字寿卿畏兀人祖曰唐古直子孙因以唐为氏初畏兀举国效顺唐古直时年十七给事太祖因属之睿宗曰唐古直可任大事睿宗未及用庄圣皇后擢为札鲁火赤父骥豪爽好射猎世祖即位命骥为裕宗潜邸必阁赤升达鲁花赤仁祖少□悟父没母教之读书通诸方语言尤邃音律中统初诏诸贵胄为质帝亲阅之见仁祖曰是唐古直孙邪聪明无疑也俾习国字至元六年中书省选充蒙古掾十六年录囚平阳平反冤滞免死者凡十七人十八年授翰林直学十时中书奏真定保定两路钱谷逋负屡岁不决遣仁祖往阅其牍皆中统旧案亟还奏罢之转工部侍郎除中书右司郎中拜参议尚书省事时丞相桑哥秉政威焰方炽仁祖论议不回屡忤桑哥人皆危之仁祖自若也迁工部尚书桑哥以曹务烦剧特重困之仁宗处之甚安寻出使云中桑哥考工部织课稍缓怒曰误国家岁用亟遣驿骑追还就见桑哥相府中遽命直吏拘往督工且促其期曰违期必致汝于法左右皆为之惧仁祖退召诸署长从容谕之曰丞相怒在我不在尔也汝等勿惧宜力加勉众皆感激昼夜倍其功期未及而办乃罢已而桑哥系狱有旨命仁祖往籍其家明日桑哥以左右之援得释众见骇然目仁祖曰怒虎之威可再犯邪悉逾垣以窜仁祖独不为之动桑哥竟败二十八年除翰林学士承旨中奉大夫辽阳饥奉旨偕近侍速哥左丞忻都往赈忻都欲如户籍口数大小给之仁祖曰不可昔籍之小口今已大矣可偕以大口给之忻都曰若要善名而陷我于恶邪仁祖笑曰吾二人善恶众已的知岂至是而始要名哉我知为国恤民而已何恤尔言卒以人口给之俄除通奉大夫将作院使成宗即位尊大母元妃为皇太后以仁祖善书特敕书册文复奉诏督工织丝像世祖御容越三年告成大德五年再授翰林学士承旨资善大夫知制诰兼修国史以疾卒年五十三赠荣禄大夫平章政事追封洹国公谥文贞子恕初授奉训大夫寿武库提点至大中迁翰林待制后累迁至亚中大夫侍仪使　　赵孟俯
