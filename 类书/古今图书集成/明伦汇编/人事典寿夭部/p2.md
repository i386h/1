<!-- { "loadSidebar": true } -->
顾身变者冀牛哀之为虎鲧之为能乎则夫虎能之寿不能过人天地之性人最为贵变人之形更为禽兽非所冀也凡可冀者以老翁变为婴儿其次白发复黑齿落复生身气丁强超乘不衰乃可贵也徒变其形寿命不延其何益哉且物之变随气若应政治有所象为非天所欲寿长之故变易其形也又非得神草珍药食之而变化也人恒服药固寿能增加本性益其身年也遭时变化非天之正气人所受之真性也天地不变日月不易星辰不没正也人受正气故体不变时或男化为女女化为男由高岸为谷深谷为陵也应政为变为政变非常性也汉兴老父授张良书已化为石是以石之精为汉兴之瑞也犹河精为人持璧与秦使者秦亡之征也蚕食桑老绩而为又化而为蛾蛾有两翼变去蚕形蛴螬化为复育复育转而为蝉蝉生两翼不类蛴螬凡诸命蠕蜚之类多变其形易其体至人独不变者禀得正也生为婴儿长为丈夫老为父翁从生至死未尝变更者天性然也天性不变者不可令复变变者不可不变若夫变者之寿不若不变者人欲变其形辄增益其年可也如徒变其形而年不增则蝉之类也何谓人愿之龙之为虫一存一亡一短一长龙之为性也变化斯须辄复非常由此言之人物也受不变之形不可变更年不可增减传称高宗有桑谷之异悔过反政享福百年是虚也传言宋景公出三善言荧惑却三舍延年二十一载是又虚也又言秦穆公有明德上帝赐之十九年是又虚也称赤松王乔好道为仙度世不死是又虚也假令人生立形谓之甲终老至死常守甲形如好道为仙未有使甲变为乙者也夫形不可变更年不可减增何则形气性天也形为春气为夏人以气为寿形随气而动气性不均则于体不同牛寿半马马寿半人然则牛马之形与人异矣禀牛马之形当自得牛马之寿牛马之不变为人则年寿亦短于人世称高宗之徒不言其身形变异而徒言其增延年寿故有信矣形之血气也犹囊之贮粟米也一石囊之高大亦适一石如损益粟米囊亦增减人以气为寿气犹粟米形犹囊也增减其寿亦当增减其身形安得如故如以人形与囊异气与粟米殊更以苞瓜喻之苞瓜之汁犹人之血也其肌犹肉也试令人损益苞瓜之汁令其形如故耐为之乎人不耐损益苞瓜之汁天安耐增减人之年人年不可增减高宗之徒谁益之者而云增加如言高宗之徒形体变易其年亦增乃可信也今言年增不言其体变未可信也何则人禀气于天气成而形立则命相须以至终死形不可变化年亦不可增加以何验之人生能行死则僵仆死则气减形消而坏禀生人形不可得变其年安可增人生至老身变者发与肤也人少则发黑老则发白白久则黄发之变形非变也人少则肤白老则肤黑黑久则黯若有垢矣发黄而肤为垢故礼曰黄无疆发变异故人老寿迟死骨肉不可变更寿极则死矣五行之物可变改者唯土也埏以为马变以为人是谓未入陶更火者也如使成器入更火牢坚不可复变今人以为天地所陶冶矣形已成定何可复更也图仙人之形体生毛臂变为翼行于云则年增矣千岁不死此虚图也世有虚语亦有虚图假使之然蝉蛾之类非真正人也海外三十五国有毛民羽民羽则翼矣毛羽之民土形所出非言为道身生毛羽也禹益见西王母不言有毛羽不死之民亦在外国不言有毛羽毛羽之民不言不死不死之民不言毛羽毛羽未可以效不死仙人之有翼安足以验长寿乎中论
　　夭寿
或问孔子称仁者寿而颜渊早夭积善之家必有余庆而比干子胥身陷大祸岂圣人之言不信而欺后人耶故司空颍川荀爽论之以为古人有言死而不朽谓太上有立德其次有立功其次有立言其身殁矣其道犹存故谓之不朽夫形体者人之精魄也德义令闻者精魄之荣华也君子爱其形体故以成其德义也夫形体固自朽敝消亡之物寿与不寿不过数十岁德义立与不立差数千岁岂可同日言也哉颜渊时有百年之人今宁复知其姓名耶诗云万有千岁眉寿无有害人岂有万寿千岁者皆令德之谓也由此观之仁者寿岂不信哉传曰所好有甚于生者所恶有甚于死者比干子胥皆重义轻死者也以其所轻获其所重求仁得仁可谓庆矣槌钟击磬所以发其声也煮鬯烧熏所以扬其芬也贤者之穷厄戮辱此槌击之意也其死亡陷溺此烧煮之类也北海孙翱以为死生有命非他人之所致也若积善有庆行仁得寿乃教化之义诱人而纳于善之理也若曰积善不得报行仁者凶则愚惑之民将走千恶以反天常故曰民可使由之不可使知之身体发肤受之父母不敢毁伤孝之至也若夫求名之徒残疾厥体冒厄危戮以徇其名则曾参不为也子胥违君而适雠国以雪其耻与父报雠悖人臣之礼长畔弒之原又不深见二主之异量至于悬首不化斯乃凶之大者何庆之为干以为二论皆非其理也故作辩夭寿云干闻先民称所恶于知者为凿也不其然乎是以君子之为论也必原事类之宜而循理焉故曰说成而不可间也义立而不可乱也若无二难者苟既违本而死又不以其实夫圣人之言广矣大矣变化云为固不可以一概齐也今将妄举其目以明其非夫寿有三有王泽之寿有声闻之寿有行仁之寿书曰五福一曰寿此王泽之寿也诗云其德不爽寿考不忘此声闻之寿也孔子曰仁者寿此行仁之寿也孔子云尔者以仁者寿利养万物万物亦受利矣故必寿也荀氏以死而不朽为寿则书何故曰在昔殷王中宗严恭寅畏天命自度治民祗惧不敢荒宁肆中宗之享国七十有五年其在高宗实旧劳于外爰暨小人作其即位乃或亮阴三年不言惟言乃雍不敢荒宁嘉靖殷国至于小大无时或怨肆高宗之享国五十有九年其在祖甲不义惟王旧为小人作其即位爰知小人之依能保惠庶民不侮鳏寡肆祖甲之享国三十有三年自时厥后立王生则逸不知稼穑之艰难不知小人之劳苦惟□乐是从自时厥后亦罔或克寿或十年或七八年或五六年或三四年者周公不知夭寿之意乎故言声闻之寿者不可同于声闻是以达人必参之也孙氏专以王教之义也恶愚惑之民将反天常孔子何故曰有杀身以成仁无求生以害仁又曰自古皆有死民无信不立欲使知去食而必死也昔者仲尼乃欲民不仁不信乎夫圣人之教乃为明允君子岂徒为愚惑之民哉愚惑之民威以斧钺之戮惩以刀墨之刑迁之他邑而流于裔土犹或不悛况以言乎故曰惟上智与下愚不移然则荀孙之义皆失其情亦可知也昔者帝喾已前尚矣唐虞三代厥事可得略闻乎自尧至于武王自稷至于周召皆仁人也君臣之数不为少矣考其年寿不为夭矣斯非仁者寿之验耶又七十子岂残酷者哉顾其仁有优劣耳其夭者惟颜回据一颜回而多疑其余无异以一钩之金权于一车之羽云金轻于羽也天道迂阔暗昧难明圣人取大略以为成法亦安能委曲不失毫芒无差跌乎且夫信无过于四时而春或不华夏或陨霜秋或雨雪冬或无冰岂复以为难哉所谓祸者己欲违之而反触之者也比干子胥已知其必然而乐为焉天何罪焉天虽欲福仁亦不能以手臂引人而亡之非所谓无庆也荀令以此设难而解以槌击烧熏于事无施孙氏讥比干子胥亦非其理也殷有三仁比干居一何必启手然后为德子胥虽有雠君之过独有观心知仁悬首不化固臣之节也且夫贤人之道者同归而殊途一至而百虑或见危而授命或望善而遐举或被发而狂歌或三黜而不去或辞聘而山栖或忍辱而俯就岂得责以圣人也哉于戏通节之士实关斯事其审之云耳
　寿夭部杂录
书经召诰今冲子嗣则无遗寿曰其稽我古人之德矧曰其有能稽谋自天吕刑惟吕命王享国百年耄荒
诗经豳风七月章为此春酒以介眉寿按正义人老必有毫眉秀出按朱注介助也介眉寿者颂祷之词也大全王氏曰养气体以助之也小雅天保章如南山之寿
南山章乐只君子万寿无期
又
乐只君子万寿无疆
又
乐只君子遐不眉寿
又
乐只君子遐不黄
又
乐
只君子保艾尔后按注黄老人发复黄也老人面冻梨色如浮垢也保安艾养也蓼萧章其德不爽寿考不忘
又
宜兄宜弟令德寿岂
按注寿岂寿而且乐也
大雅棫朴章周王寿考遐不作人按注文王九十七乃终故言寿考行苇章酌以大斗以祈黄黄台背以引以翼寿考维祺以介景福按注黄老人之称以祈黄犹曰以介眉寿云耳台鲐也人老则背有鲐文引导翼辅祺吉也此颂祷之词欲其饮此酒而得老寿又相引导辅翼以享寿祺介景福也大全辅氏曰台背则老又甚于黄也相引导则不昧于所适相辅翼则不怠于所行相与年高而德卲也鲁颂閟宫章三寿作朋如冈如陵按注三寿未详或曰寿与冈陵等而为三也又
俾尔昌而炽俾尔寿而
富黄发台背寿胥与试俾尔昌而大俾尔耆而艾万有千岁眉寿无有害按注寿胥与试之义未详王氏曰寿考者相与为公用也苏氏曰愿其寿而相与试其才力以为用也按大全曹氏曰老寿者相与试用则不特三寿作朋而已所用皆老成人也又
天锡公
纯嘏眉寿保鲁
又
令妻寿母
又
既多受祉黄发儿齿
按注儿齿齿落更生细者亦寿征也
左传襄公八年子驷曰周诗有之曰俟河之清人寿几何庄子逍遥游楚之南有冥灵者以五百岁为春五百岁为秋上古有大椿者以八千岁为春八千岁为秋而彭祖乃今以久特闻众人匹之不亦悲乎齐物论莫寿乎殇子而彭祖为夭
盗跖篇人上寿百岁中寿八十下寿六十
韩子解老篇人无祸害则尽天年尽天年则全而寿淮南子墬形训暑气多夭寒气多寿论衡正说篇或说春秋二百四十二年者上寿九十中寿八十下寿七十孔子据中寿三世而作三八二十四故二百四十年也述异记仙者说元鹿为脯食之寿二千岁
