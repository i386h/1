<!-- { "loadSidebar": true } -->
五帝本纪黄帝崩葬桥山按注皇甫谧曰在位百年而崩年百一十一岁颛顼崩而元嚣之孙高辛立按注皇甫谧曰在位七十八年年九十八帝喾崩而挚代立按注皇甫谧曰在位七十年年百五岁尧立七十年得舜二十年而老令舜摄行天子之政荐之于天尧辟位凡二十八年而崩按注皇甫谧曰尧以甲申岁生甲辰即帝位甲午征舜甲寅舜代行天子事辛巳崩年百十八在位九十八年孔安国云寿百一十六岁庄子天地篇尧观乎华华封人曰嘻圣人请祝圣人使圣人寿尧曰辞使圣人富尧曰辞使圣人多男子尧曰辞封人曰寿富多男子人之所欲也女独不欲何邪尧曰多男子则多惧富则多事寿则多辱是三者非所以养德也故辞封人曰始也我以女为圣人邪今然君子也天生万民必授之职多男子而授之职则何惧之有富而使人分之则何事之有夫圣人鹑居而食鸟行而无彰天下有道则与物皆昌天下无道则修德就闲千岁厌世去而上仙乘彼白云至于帝乡三患莫至身常无殃则何辱之有封人去之尧随之曰请问封人曰退已史记五帝本纪舜年二十以孝闻年三十尧举之年五十摄行天子事年五十八尧崩年六十一代尧践帝位践帝位三十九年南巡狩崩于苍梧之野按注皇甫谧曰舜以尧之二十一年甲子生三十一年甲午征用七十九年壬午即真百岁癸卯崩路史籛铿封于彭是为大彭彭祖以斟雉养性事放勋寿七百六十七按注庄子云彭祖得之上及有虞下及五伯如此而已彭祖传云商王时传之三百岁已谬矣仙传乃云丧四十九妻五十四子或云寿七百或云四百皆妄世本铿在商为守藏史周为柱下史子云老彭盖又误为老子也潜夫论又谓颛帝师于老彭尤乖史记夏本纪禹东巡狩至会稽而崩按注皇甫谧曰年百岁也山海经海外西经轩辕之国在北□山之际其不寿者八百岁在女子国北人面蛇身尾交首上史记殷本纪汤崩太子太丁未立而卒按注皇甫谧曰即位十七年而践天子位为天子十三年年百岁而崩帝沃丁之时伊尹卒按注帝王世纪云伊尹年百岁卒礼记文王世子文王谓武王曰汝何梦矣武王对曰梦帝与我九龄文王曰古者谓年龄齿亦龄也我百尔九十吾与尔三焉文王九十七乃终武王九十三而终六韬文王祖父寿百二十而没王季百年而没文王寿九十七而没韩诗外传齐桓公逐白鹿至麦丘之邦遇人曰何谓者也对曰臣麦丘之邦人桓公曰叟年几何对曰臣年八十有三矣桓公曰美哉与之饮曰叟盍为寡人寿也邦人奉觞再拜曰使吾君固寿金玉之贱人民是宝桓公曰善哉祝乎寡人闻之矣楚语卫武公年数九十有五矣犹箴儆于国曰自卿以下至于师长士苟在朝者无谓我老耄而舍我必恭恪于朝朝夕以交戒我闻一二之言必诵志而纳之以训道我在舆有旅贲之规位宁有官师之典倚几有诵训之谏居寝有御之箴临事有瞽史之道宴居有师工之诵史不失书不失诵以训御之于是乎作懿戒以自儆也及其没也谓之睿圣武公鲁语夏父弗忌为宗烝将跻僖公宗有司曰非昭穆也弗听展禽曰夏父弗忌必有殃侍者曰若有殃焉在抑刑戮也其夭札也曰未可知也若血气强固将寿宠得没虽寿而没不为无殃晋语赵简子叹曰雀入于海为蛤雉入于淮为蜃鼋鼍鱼□莫不能化唯人不能哀夫窦犨侍曰臣闻之君子哀无人不哀无贿哀无德不哀无宠哀名之不令不哀年之不登夫中行范氏不恤庶难而欲擅晋国今其子孙将耕于齐宗庙之牺为畎亩之勤人之化也何日之有史记仲尼弟子传颜回者年二十九发尽白早死孔子哭之恸曰自吾有回门人益亲鲁哀公问弟子孰为好学孔子对曰有颜回者好学不迁怒不贰过不幸短命死矣今也则亡老子传老子百有六十余岁或言二百余岁以其修道而养寿也路史李伯阳甫生而黄面皓首故谓老子寿四百有四十按注见仙传太平广记等实不究所终或云二百七十然儋见秦献公在孔子后百余年故韦昭以为非礼外传云寿者百二十过此不死为失归祅怪风俗通周灵王太子晋幼有盛德聪明博达师旷与言弗能尚也晋年十五顾而问曰吾闻大师能知人年之短长也师旷对曰女色赤白女声清女色不寿晋曰然吾后三年将上宾于天女慎无言祸将及女其后太子果死新序杂事篇宋景公时荧惑在心惧召子韦而问曰荧惑在心何也子韦曰荧惑天罚也心宋分野也祸当君身虽然可移于宰相公曰宰相所使治国也而移死焉不祥寡人请自当也子韦曰可移于民公曰民死将谁君乎宁独死耳子韦曰可移于岁公曰岁饥民饿必死为人君欲杀其民以自活其谁以我为君乎是寡人之命固尽矣子无复言矣子韦还走北面再拜曰臣敢贺君天之处高而听卑君有仁人之言三天必三赏君今夕星必徙舍君延寿二十一岁公曰子何以知之对曰君有三善故三赏星必三舍舍行七星星当一年三七二十一故曰延寿二十一年臣请伏于陛下以伺之星不徙臣请死之公曰可是夕也星三徙舍如子韦言老子曰能受国之不祥是谓天下之王也晏子谏上篇景公游于麦丘问其封人曰年几何矣对曰鄙人之年八十五矣公曰寿哉子其祝我封人曰使君之年长于胡宜国家公曰善哉子其复之曰使君之嗣寿皆若鄙臣之年公曰善哉子其复之封人曰使君无得罪于民公曰诚有鄙民得罪于君则可安有君得罪于民者乎晏子谏曰君过矣彼疏者有罪戚者治之贱者有罪贵者治之君得罪于民谁将治之敢问桀纣君诛乎民诛乎公曰寡人固也于是赐封人麦丘以为邑杂下篇景公为路寝之台成而不踊焉柏常骞曰君何为不踊公曰然有枭昔者鸣声无不为也吾恶之甚是以不踊焉柏常骞请禳而去之枭伏地而死公曰子之道若此其明亦能益寡人之寿乎对曰能公曰能益几何对曰天子九诸侯七大夫五公曰子亦有征兆之见乎对曰得寿地且动公喜令百官趣具骞之所求柏常骞出遭晏子于涂拜马前骞辞曰为禳君枭而杀之君谓骞曰子之道若此其明也亦能益寡人寿乎骞曰能今且大祭为君请寿故将往以闻晏子曰嘻亦善能为君请寿也虽然吾闻之维以政与德而顺乎神为可以益寿今徒祭可以益寿乎然则福兆有见乎对曰得寿地将动晏子曰骞昔吾见维星绝枢星散地其动汝以是乎柏常骞俯有间仰而对曰然晏子曰为之无益不为无损也汝薄敛无费民且无令君知之史记蔡泽传泽从唐举相乃曰富贵吾所自有吾所不知者寿也愿闻之唐举曰先生之寿从今以往者四十三岁蔡泽笑谢而去谓其御曰吾持粱啮肥跃马疾驱怀黄金之印结紫绶于腰揖让人主之前食肉富贵四十三年足矣拾遗记燕昭王八年卢扶国来朝渡河万国方至云其国中山川无恶禽兽水不扬波风不折木人皆寿三百岁结草为衣是谓卉服至死不老咸知孝让寿登百岁以上相敬如至亲之礼死葬于野外以香木灵草瘗掩其尸闾里助送号泣之音动于林谷河源为之流止春木为之改色居丧水浆不入于口至死者骨为尘埃然后乃食昔大禹随山导川乃旌其地为无老纯孝之国汉书班固叙传始皇之末班壹避地于楼烦当孝惠高后时以财雄边出入弋猎旌旗鼓吹年百余岁以寿终张良传上欲废太子吕后劫良为画计良曰上有所不能致者四人令太子固请以为客则一助也太子迎此四人四人至客建成侯所十二年上疾愈欲易太子及宴置酒太子侍四人者从太子年皆八十有余须眉皓白衣冠甚伟按注师古曰所以谓之四皓艺文志魏文侯最为好古孝文时得其乐人窦公按注桓谭新论云窦公年百八十岁两目皆盲文帝奇之问曰何因至此对曰臣年十三失明父母怜其不及众技教鼓琴臣导引无所服饵贾谊传谊为梁王太傅梁王胜坠马死谊自伤为傅无状常哭泣后岁余亦死贾生之死年三十三矣伏生传伏生故为秦博士孝文时求能治尚书者天下亡有闻伏生治之欲召时伏生年九十余老不能行于是诏太常使掌故错往受之任敖传张苍免相后口中无齿食乳女子为乳母妻妾以百数尝孕者不复幸年百余岁乃卒著书十八篇言阴阳律历事终军传军死时年二十余故世谓之终童
