<!-- { "loadSidebar": true } -->
蔡义传义为丞相时年八十余短小无须眉貌似老妪行步俯偻常两吏扶夹乃能行冯唐传武帝即位求贤良举唐唐时年九十余不能为官乃以子遂为郎辕固传武帝即位以贤良征固时固已九十余申公传武帝即位使使束帛加璧安车以蒲裹轮驾驷迎申公至见上上问治乱之事申公时已八十余对曰为治者不在多言顾力行何如耳列传序蜀有严君平卜筮于成都市年九十余遂以其业终郊祀志□人勇之言□俗尚鬼昔东瓯王敬鬼寿百六十岁后世怠嫚故衰秏史记武帝本纪李少君以祠谷道却老方上见自谓七十常从武安侯饮坐中有年九十余老人少君乃言与其大父游射处老人为儿时从其大父行识其处一坐尽惊少君见上上有故铜器问少君少君曰此器齐桓公十年陈于柏寝已而案其刻果齐桓公器一宫尽骇以少君为神数百岁人也拾遗记天汉二年渠搜国之西有祈沦之国其俗淳和人寿三百岁有寿木之林一树千寻日月为之隐蔽若经憩此木下皆不死不病或有泛海越山来会其国归怀其叶者则终身不老洞冥记李充冯翊人也自言三百岁荷草畚负五岳真图而至帝礼待之亦号负图先生也孟岐河清之逸人也年可七百岁语及周初事了然如目前岐侍周公升坛上岐以手摩成王足周公以玉笏与之岐尝宝执每以衣袂拂拭笏厚七分今锐断恒切桂叶食之闻帝好仙披草盖而来谒帝焉黄安代郡人也为代郡卒自云卑猥不获处人间执鞭怀荆而读书画地以记数日久地成池矣时人谓黄安年可八十余视如童子常服朱砂举体皆赤冬不着裘坐一神龟广二尺人问子坐此龟几年矣对曰昔伏羲始造网罟获此龟以授吾吾坐龟背已平矣此虫畏日月之光二千岁即一出头吾坐此龟已见五出头矣行即负龟以趋世人谓黄安万岁矣后汉书胡广传广为太傅时年已八十而心力克壮继母在堂朝夕瞻省傍无几杖言不称老伏恭传建初二年冬肃宗行飨礼以恭为三老年九十东夷传倭人性嗜酒多寿考至百余岁者甚众方术传冷寿光年百五六十岁行容成公御妇人法常屈颈鷮息须发尽白而色理如三四十时计子勋者不知何郡县人皆谓数百岁行来于人间甘始东郭延年封君达三人者皆方士也率能行容成御妇人术或饮小便或自倒悬爱啬精气不极视大言凡此数人皆百余岁及二百岁也王真年且百岁视之面有光泽似未五十者自云周流登五岳名山悉能行胎息胎食之方嗽舌下泉咽之不绝房室蓟子训者不知所由来也时有百岁翁自说童儿时见子训卖药于会稽市颜色不异于今后人复于长安东霸城见之与一老翁共摩挲铜人相谓曰适见铸此已近五百岁矣华佗字元化沛国谯人也一名游学徐土兼通数经晓养性之术年且百岁而犹有壮容时人以为仙楚国先贤传杨仪兄虑字威方少有德行为江南冠冕州郡礼召诸公辟请皆不能屈年十七夭乡人宗贵号曰德行杨君魏志郭嘉传嘉深通有筭略达于事情太祖曰唯奉孝为能知孤意年三十八自柳城还疾笃太祖问疾者交错及薨临其丧哀甚谓荀攸等曰诸君年皆孤辈也唯奉孝最少天下事竟欲以后事属之而中年夭折命也夫明帝本纪注世语曰并州刺史毕轨送汉故渡辽将军范明友鲜卑奴年三百五十岁言语饮食如常人奴云霍显光后小妻明友妻光前妻女锺会传会与山阳王弼并知名按注弼幼而察惠年十余好老氏通辨能言亡时年二十四弼之卒也晋景王闻之嗟叹者累日其为高识所惜如此拾遗记太始元年魏帝为陈留王之岁有频斯国人来朝以五色玉为衣如今之铠其使不食中国滋味自赍金壶壶中有浆凝如脂尝一滴则寿千岁搜神记管辂至平原见颜超貌主夭亡颜父乃求辂延命辂曰子归觅清酒鹿脯一斤卯日刈麦地南大桑树下有二人围棋次但酌酒置脯饮尽更酌以尽为度若问汝汝但拜之勿言必合有人救汝颜依言而往果见二人围棋颜置脯斟酒于前其人贪戏但饮酒食脯不顾数巡北边坐者忽见颜在叱曰何故在此颜惟拜之南面坐者语曰适来饮他酒脯宁无情乎北坐者曰文书已定南坐者曰借文书看之见超寿止可十九岁乃取笔挑上语曰救汝至九十年活颜拜而回管语颜曰大助子且喜得增寿北边坐人是北斗南边坐人是南斗南斗注生北斗注死凡人受胎皆从南斗过北斗所有祈求皆向北斗晋书卫玠传玠向建邺京师人士闻其姿容观者如堵玠劳疾遂甚永嘉六年卒时年二十七时人谓玠被看杀周访传初访少时遇善相者庐江陈训谓访与陶侃曰二君皆位至方岳功名略同但陶得上寿周当下寿优劣更由年耳访小侃一岁大兴三年卒时年六十一石鉴传鉴元康初为太尉年八十余克壮慷慨自遇若少年时人美之王蒙传蒙疾渐笃于灯下转麈尾视之叹曰如此人曾不得四十也年三十九卒临殡刘惔以犀杷麈尾置棺中因恸绝久之蒙子修字敬仁小字荀子明秀有美称善隶书号曰流弈清举年十二作贤全论蒙以示刘惔曰敬仁此论便足以参微言起家著作郎琅琊王文学转中军司马未拜而卒年二十四临终叹曰无愧古人年与之齐矣公孙永传永隐于平郭南山不娶妻妾非身所垦植则不衣食之吟咏岩间欣然自得年余九十操尚不亏世说王浑妻锺氏生女令淑武子为妹求简美对而未得有兵家子有□才欲以妹妻之乃白母曰诚是才者其地可遗然要令我见武子乃令兵儿与群小杂处使母帷中察之既而母谓武子曰如此衣形者是汝所拟者非邪武子曰是也母曰此才足以拔萃然地寒不有长年不得申其才用观其形骨必不寿不可与婚武子从之兵儿数年果亡搜神记临泛县有廖氏世老寿后移居子孙辄残折他人居其故宅复累世寿乃知是宅所为不知何故疑井水赤乃掘井左右得古人埋丹砂数十斛丹汁入井是以饮水而得寿荆州记南阳有菊水其源旁悉芳菊水极甘馨又中有三十家不复穿井即饮此水上寿百二十三十中寿百余七十犹以为夭南齐书沈驎士传驎士笃学不倦遭火烧书数千卷驎士年过八十耳目犹聪明以火故抄写灯下细书复成二三千卷时人以为养身静嘿之所致也杜栖传栖善清言能弹琴饮酒名儒贵游多敬待之国子祭酒何引兄点见栖叹曰卿风韵如此虽获嘉誉不永年矣卒时年三十六当世咸嗟惜焉徐伯珍传伯珍隐处豫章王辟议曹从事不就兄弟四人皆白首相对时人呼为四皓梁书孙谦传谦为光禄大夫年逾九十强壮如五十者每朝会辄先众到公门南史梁始兴忠武王憺传憺子□为北徐州刺史在任弘恕人吏怀之常载粟帛游于境内有遇贫者即以赈焉胜境名山多所寻履及征将还锺离人顾思远挺叉行部伍中□见甚老使人问对曰年一百一十二岁儿七娶有子十二死亡略尽今唯小者年已六十又无孙息家阙养乏是以行役□大异之召赐之食食兼于人检其头有肉角长寸遂命后舟载还都谒见天子与之言往事多异所传擢为散骑侍郎赐以奉宅朝夕进见年百二十卒又普通中北侵攻穰城城内有人年二百四十岁不复能食谷唯饮曾孙妇乳简文帝命劳之赐以束帛荆州上津乡人张元始年一百一十六岁膂力过人进食不异至年九十七方生儿儿遂无影将亡人人告别乃至山林树木处处履行少日而终时人以为知命湘东王爱奇重异遂留其枕魏书帝纪始祖神元皇帝讳力微凡飨国五十八年年一百四岁罗结传结代人也其先世领部落为国附臣刘显之谋逆也太祖去之结翼卫銮舆从幸贺兰部后以功赐爵屈□侯太宗时除持节散骑常侍宁南将军河内镇将世祖初迁侍中外都大官总三十六曹事年一百七岁精爽不衰世祖以其忠□甚见信待监典后宫出入卧内因除长信卿年一百一十诏听归老赐大□东川以为居业并为筑城即号曰罗侯城至今犹存朝廷每有大事驿马询访焉年一百二十岁卒赠宁东将军幽州刺史谥曰贞高允传允授怀州刺史时年将九十矣劝民学业风化大行太和二年诏领中书监允虽年渐期颐而志识无损犹心存旧职披考史书十一年正月卒年九十八初允每谓人曰吾在中书时有阴德济救民命若阳报不差吾寿应享百年矣王宪传宪为并州刺史境内清肃及还京师以宪元老特赐锦绣布帛绵彩珍羞礼膳天安初卒年八十九王琚传琚为冀州刺史征还高祖以其年老拜散骑常侍养老于家琚常饮牛乳色如处子太和二十年冬卒时年九十路恃庆传恃庆从叔景略景略从祖弟法常幼而修立为郡功曹早卒仪同李神□与之有旧每云诸路前辈中有路法常足为名士谓必远至而竟无年天下事诚难知也伽蓝记建阳里东有绥民里里内有洛阳县临渠水县门外有洛阳令杨机清德碑绥民里东崇义里里内有京兆人杜子休宅地形显敞门临御道时有隐士赵逸云是晋武时人晋朝旧事多所记录正光初来至京师见子休宅叹息曰此宅中朝时太康寺也时人未信遂问寺之由绪逸云龙骧将军王浚平吴之后始立寺本有三层浮图用为之指子休园中曰此是故处子休掘而验之果得数十万兼有石铭云晋太康六年岁次乙巳九月甲戌朔八月辛巳仪同三司襄阳侯王浚敬造时园中果菜丰蔚林木扶□乃服逸言号为圣人子休遂舍为灵应寺所得之还为三层浮图好事者遂寻问晋朝京民何如今日逸曰晋时民少于今日王侯第与今日相似又云自永嘉以来二百余年建国称王者十有六君皆游其都邑目见其事国灭之后观其史书皆非实录莫不推过于人引善自向苻生虽好勇嗜酒亦仁而不杀观其治典未为凶暴及详其史天下之恶皆归焉苻坚自是贤主贼君取位妄书君恶凡诸史官皆此类也人皆贵远贱近以为信然当今之人亦生愚死智惑已甚矣问其故逸曰生时中庸之人尔及死也碑文墓志必穷天地之大德尽生民之能事为君共尧舜连衡为臣与伊皋等迹牧民之臣浮虎慕其清尘执法之吏埋轮谢其梗直所谓生为盗跖死为夷齐妄言伤正华辞损实当时构文之士惭逸此言步兵校尉李澄问曰太尉府前浮图形制甚古犹未崩毁未知早晚造逸曰晋义熙十二年刘裕代姚泓军人所作汝南王闻之而异之拜为义父因而问何所服饵以致长年逸云吾不闲养生自然长寿郭璞尝为吾筮云寿年五百岁今始余半常给步挽车一乘游于市里所经之处多记旧迹三年已后遁去莫知所在旧唐书裴矩传矩迁民部尚书年且八十而精爽不衰以晓习故事甚见推重甄权传贞观十七年权年一百三岁太宗幸其家视其饮食访以药性因授朝散大夫赐几杖衣服孙思邈传思邈善谈庄老及百家之说兼好释典显庆四年高宗召见拜谏议大夫固辞不受思邈自云开皇辛酉岁生至今年九十三矣询之乡里咸云数百岁人话周齐间事历历如眼见以此参之不啻百岁人矣然犹视听不衰神采甚茂可谓古之聪明博达不死者矣叶法善传法善生于隋太业之丙子死于开元之庚子凡一百七岁王远知传远知卒年一百二十六岁
