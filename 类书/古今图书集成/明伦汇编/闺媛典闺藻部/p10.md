<!-- { "loadSidebar": true } -->
按杨仪田娟娟传娟娟者木生妾也木生字元经少有俊才成化中以乡荐入太学常登泰山观日出夜宿秦观峰梦有老妇携一女子相见甚欢如有平生之分既又遗一诗扇展诵未终忽钟鸣惊寤而起其所梦道路第宅历历皆能记忆明年将入都道出武清散步柳阴中过一溪桥道旁有遗扇在草中收视之上有诗云烟中芍药朦胧睡雨底梨花浅淡妆小院黄昏人定后隔墙遥辨麝兰香仿佛梦中所见者行未几遥见一女郎从二婢游树下迤逦将近生趋避之时三月既望新雨初霁微风扇暖女郎徐邀二婢穿别径而去生□立转盼但见带袂飘举环佩锵然百步之外异香袭道绰约若神仙中人遂以佩刀削树为白题一绝句云隔江遥望绿杨斜联袂女郎歌落花风定细声听不见茜红裙入那人家徙倚弥望乃行前至野店中问诸村民或曰此去里许有田将军园岂即其家眷属乎生明日又往树下竟日无所遇惟见溪水中落花流出复题一绝续书于树曰异鸟娇花不奈愁湘帘初卷月沉钩人间三月无红叶却放桃花逐水流自后不复相闻然前所得遗扇尝出入怀袖把玩讽咏爱如珙璧壬午生谒选天官隶名营缮当春牡丹盛放生闲游勒马道旁值马渴奔水左右皆前逐马生下立井畔民家其家以贵客在门召一邻翁延入初经重屋仅庇风日再过曲径越小院其中楼台栏楯金碧辉耀恍非人世生稍憩便欲辞出翁曰内人乃老夫寡妹年亦逾五旬矣幸暂留伺马至行无伤也生挥扇翁从旁见之进曰此扇何从得之生曰吾数年前过武清所得道旁遗物也翁借观持入内顷之出告生曰天下事萍梗相逢固有出于偶然者适见扇头诗疑吾甥女手笔入示吾妺果不谬生初入其室庐皆若曩梦所历心已异之及闻翁言愈骇再引入一曲室几榻整洁琴瑟静好须臾一老妇出拜自言姓钱氏先夫田忠义官至上轻车都尉往岁扈从西征为流矢所中舆疾归武清小女娟娟时年十四随侍汤药偶遗此扇不意乃入君子之手今夫亡三载矣睹物兴怀不觉遂兴伤感然当时溪树上有二绝句不知何人所书小女因寻扇再至其地经览而归至今吟哦不绝于口生请诵之即其旧题也老妇因令娟娟出见传呼良久不至母自入谓女曰客即树上题诗人也娟娟强起严服靓妆随母而出至则玉姿芳润内美难征恍然秦观峰梦中所见者生又以梦告母共相叹异久之马至珍重辞谢而去明日邻翁以娟母命来请以弱女为君子姬侍生喜出望外遂以其年四月成礼娟娟妙解音律通贯经史工诗文并晓杂艺归生情好甚笃未阅月生以督运南行乃锁院而去母先亦暂至武清遣人问讯娟娟从门隙中附诗于母寄生曰闻郎夜上木兰舟不数归期祗数愁半幅御罗题锦字隔墙裹赠玉搔头是夕生适自潞还娟出迎生曰顷从马上得诗未有以复即口占酬之其冬十月生以太夫人忧去职河冰既合娟适病不能偕行生计无所出邀母与娟同居约以冰解来迎相与悲咽而别明年春娟病转剧遣翁子钱郎以诗寄生曰楚天风雨绕阳台百种名花次第开谁料一番寒食信合欢廊下长莓苔生随遣使往迎比至则娟死匝月矣　　孟淑卿按异林孟淑卿姑苏人训导澄之女有才辨工诗自以配不得志号曰荆山居士尝论宋朱淑贞诗曰作诗须脱胎化质僧无香火气乃佳女子铅粉亦然朱诗故有俗病若李易安可耳言论为士林所称然性□朗不忌客世以此病之篇什甚富零落已多最传者数篇悼亡诗云斑斑罗袖湿啼痕深恨无香使返魂豆蔻花开人不见一帘明月伴黄昏又春归云落尽棠梨水拍堤萋萋芳草望中迷无情最是枝头鸟不管人愁只管啼又长信秋词末韵云君意一如秋节序不教芳草得长春冬词末韵云双蛾争似庭前柳腊尽春来又放舒真欲与文姬羽仙辈争长　　海昌朱氏按异林朱氏海昌人能诗过虎丘山题一律于壁上云梵阁凭临入紫霞凭栏极目渺无涯天连淮海三千里烟锁芜城十万家南北舟航摇落日高低丘垄接平沙老僧不管兴亡事安坐蒲团课法华　　秀州沈氏
按异林沈氏秀州人聪慧能属文少选入宫为给事中孝宗试六宫守宫论沈文最佳其发端云甚矣秦之无道也宫岂必守哉上悦擢为第一弟溥为博士就试春官沈赠以诗云自少辞家侍禁闱人间天上两依稀朝随凤辇趋青琐夕捧鸾书拜紫薇银烛烧残空有泪玉钗敲断竟无归年来望尔登金籍同补山龙上衮衣时争传诵之按列朝诗集沈氏名琼
莲字莹中沈万山之后

　　周济妻朱氏
按名山藏列女记教谕周济妻朱静庵生成弘间博览群书酷嗜吟咏所著有静庵集词气和平笔力雄健享寿八□按列朝诗集朱氏海宁尚宝司卿祚之女太仆寺丞某之女弟光泽教谕周济之妻也幼聪颖博极群书年八十卒有静庵集十卷顾起纶曰或讥静庵以所配非偶形诸吟咏有篱落见梅诗云可怜不遇知音赏零落残香对野人余读其鹤赋云何虞人之见获遂羁络于轩墀蒙主人之过爱聊隐迹而栖迟斯可谓怨而不怒咏虞姬云贞魂化作原头艹不逐东风入汉郊何其词义之烈烈也刘长卿谓李季兰为女中诗豪余于静庵亦云按情史类略朱氏嘉兴人能诗多佳句自号静庵父教官夫亦士人其父友某使君所爱青衣曰寒梅使君因妻亡欲图再娶遂萌开阁之意寒梅过静庵泣诉静庵曰吾能止之因题一绝于扇令持示使君云一夜西风满地霜粗粗麻布胜无裳春来若睹桃花面莫负寒梅旧日香使君感其意终身不言再娶　　陆娟按列朝诗集陆娟云间陆德蕴润玉之女也润玉有高行为沈启南之师有女能诗后归马龙娟代父送人还新安诗湖海耆英载为润玉之作今正之　　李昂妻陈氏按列朝诗集陈氏名德懿仁和人都御史李昂之妻道州守士魁之母父敏政南康守陈通达往典谙练时务晚尢工诗词有诗四卷与朱静庵往还有寄怀静庵诗　　王应鹏母金氏
按列朝诗集金氏名文贞鄞县人副都御史王应鹏之母封太淑人享寿八十二闺范母仪东浙称焉有诗曰兰庄集应鹏字天宇正德三年进士　　濮琰妻邹氏
按列朝诗集邹氏名赛贞当涂人国子监丞濮琰妻封孺人子韶弘治丙辰进士官编修女秀兰少师铅山费宏妻邹博学攻诗号士斋有士斋诗三卷少师为序与孙文恪夫人四德浑圆五福咸备近代妇人所希有诗篇严整多兔园册中语俨然笄帏中宿儒不当以词章取之也按太平府志士斋
夫濮琰为铅山训导

　　韩邦靖妻屈氏
按列朝诗集屈氏封安人朝邑韩邦靖汝庆之妻华阴都御史屈某之仲女也生十余岁其父课诸儿读经史安人刺绣其旁窃听背诵通晓意义汝庆髫年以神童名弱冠举进士与安人称璧诗文倡和如良友焉汝庆早夭安人后十四年而没有女异痛其父母继亡父集既梓而母诗不传以书诒浒西康太史之女为母诗乞序其词酸楚愿籍皮为楮削骨代颖以传母集太史感而为之序谓有女如异五泉子未为无子也　　杨慎继妻黄氏
按列朝诗集安人黄氏遂宁黄简肃公珂之女新都杨慎用修之继室也用修在史馆正德丁丑以谏巡幸不报引疾归里明年前室王氏卒又明年继娶黄氏用修之戍滇也初携家以往及文忠公卒用修奔丧毕还戍所而安人留于蜀庀家政焉安人博通经史工笔札闺门肃穆用修亦严惮之诗不多作亦不存□虽子弟不得见也寄用修长句云雁飞曾不到衡阳锦字何由寄永昌三春花柳妾薄命六诏风烟君断肠曰归曰归愁岁暮其雨其雨怨朝阳相闻空有刀环约何日金鸡下夜郎又黄莺儿词云积雨酿春寒见繁花树树残泥涂满眼登临倦江流几湾云山几盘天涯极目空肠断寄书难无情征雁飞不到滇南为艺林传诵而用修亦云易求海上琼枝树难得闺中锦字书王元美云用修有诗答妇又别和三词皆不及也　　陈鲁南继室马氏
按列朝诗集马氏名间卿金陵人陈翰林鲁南丧偶知其贤而有文遂委禽焉年近八旬尚不废吟咏书法苏长公得其笔意颇与鲁南相类善山水白描画毕多手裂之不以示人颜其室曰芷居有诗十四篇名芷居集　　刘守蒙妻毛氏
按列朝诗集麻城丘坦传曰夫人姓毛氏名玉龙侍御凤韶之女适刘庄襄公之荫孙守蒙嫁十一年而守蒙死忍死事姑居一小楼誓不逾阈侍御病剧呼之终不肯归宁也生三女皆先死孤苦零丁自誓六十余年乡人以文贞称之夫人少读书过目辄诵老而为诗益工今年七十九目不见字犹日夜使甥辈读书自卧听之其好学如此周弘禴曰夫人老而奉佛崇戒律主慈静有大士过化秽土高谈最上乘法门风动男女谕意夫人冀得一见夫人不可又欲索片札往返酬答亦不可所谓大士者龙湖李先生也坦记夫人春日诗云桃花暮雨烟中阁燕子春风月下楼诗句怕题新节序泪痕多染旧衣裳幽闺永夜灯前泪孤枕频年梦里心秋月诗云霜飞衾薄红棉冷云敛天高绿树寒病起诗云对镜面黄如菜色看书目眩似花生绿□诗云别思潮回同海水梦魂春去绕梨花清明诗云深愁减尽红妆兴回施胭脂与后生又谓其悲伤自悼诸篇一字半句抽心裂肝每为鼻酸喉咽不忍再读今皆不得见其全什而世所流传数章又非其佳者惜哉　　孙升继室杨氏
按列朝诗集杨氏名文俪仁和人工部员外郎应獬之女余姚孙文恪公升之继室也以子铤翰林编修满得封夫人文恪四子皆至九卿而夫人所出者二诸孙皆贵显近代称大家者无以尚焉诗稿附文恪公集行世　　汪氏女
