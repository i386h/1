<!-- { "loadSidebar": true } -->
诗品汉上计秦嘉嘉妻徐淑夫妻事既可伤文亦凄怨为五言者不过数家而妇人居二徐淑叙别之作亚于团扇矣诗品汉婕妤班姬诗其源出于李陵团扇短章辞旨清捷怨深文绮得匹妇之致侏儒一节可以知其工矣然藜余笔员峤山人曰孟光懿于德而不睹其文徐淑妙于文词而不闻其貌朝姝轻凤独以貌称弗足贵也属龙观所记多无瑕事德与色可谓兼之至所录子夜三十四章杂之晋曲不复可辨当时才子犹谓弗逮由此观之文词益可见矣诗品鲍令晖歌诗往往断绝清巧拟古尤胜惟百愿淫矣昭常答孝武云臣妹才自亚于左芬臣才不及太冲尔兰英绮密甚有名篇又善谈笑齐武谓韩云借使二媛生于上叶则玉阶之赋纨素之词未足多也全唐诗话高仲武云士有百行女有一德惟李季兰则不然形器既雌诗意亦荡自鲍晖已下罕有其伦如远水浮仙棹寒星伴使车此五言之嘉境也上方班婕妤则不足下比韩英则有余不以迟暮亦一俊异刘长卿谓季兰为女中诗豪东坡题跋近世有妇人曹希蕴者颇能诗虽格韵不高然时有巧语尝作墨竹诗云记得小轩岑寂夜月移□影上东墙此语甚工中山诗话江州琵琶亭前临江左枕湓浦地尤胜绝有叶氏女诗云乐天当日最多情泪滴青衫酒重倾明月满船无处问不闻商女琵琶声清波杂志邮亭客舍当午炊暮宿弛担小留次观壁间题字或得亲旧姓名写涂路艰辛之状篇什有可采者其笔画柔弱语言哀怨皆好事者戏为妇人女子之作顷于常山道上得一诗云迢递投前店飕飗守破一灯明复暗顾影不成双后书女郎张惠卿迨回程和已满壁衢信间驿名兑溪谓其水作三道来作□字形鲍娘有诗云溪驿旧名□烟光满翠岚须知今夜好宿处是江南后蒋颖叔和之云尽日行荒径全家出瘴岚鲍娘诗句好今夜宿江南颖叔岂固欲和妇人女子之诗特北归读此句有当于心戏次其韵以志喜耳辉顷随侍赴官上饶舟行至钓台敬谒祠下诗板留题莫知其数刘武僖自柯山赴召亦记岁月于仰高亭上末云侍儿意真代书后有人题云一入侯门海样深谩留名字恼行人夜来仿□高唐梦犹恐行云意未真墨庄漫录延安夫人苏氏丞相子容妹曾子宣内也有词行于世或以为东坡女弟适柳子玉者所作非也紫微诗话仲姑清源君尝言前身当是陶渊明爱酒不入远公社故流转至今耶吴正献夫人最能文尝雪夜作诗云夜深人在水晶宫夫人知识过人见元佑初诸公进用人才之盛叹曰先公作相要进用一个好人费尽无限气力如今日可谓无遗才矣吴正献作相时盖元丰间也竹坡诗话冰肌玉骨清无汗水殿风来暗香满绣帘一点月窥人欹枕钗横云鬓乱起来庭户悄无声时见□星渡河汉屈指西风几时来不道流年暗中换世传此诗为花□夫人作东坡尝用此诗作洞仙歌曲或谓东坡托花□夫人以自解耳不可不知也彦周诗话作诗压韵是一巧中秋夜月诗押尖字数首之后一妇人诗云蚌珠光透壳犀角晕盈尖瑞桂堂暇录易安居士李氏赵丞相挺之子讳明诚字德夫之内子也才高学博近代鲜伦其诗调行于世甚多尝见其为乃夫作金石录后序使人叹息见世间万事真如梦幻泡影而终归于一空而已贵耳集淳熙间有二妇人能继李易安之后清庵鲍氏秀斋方氏方即夷吾之女弟皆能文笔端极有可观清庵即鲍守之妻秀斋即陈日华之室秀斋能识人有两馆客一陈勉之丞相一陈景南内相真定大历寺有藏殿虽小而精巧藏经皆唐宫人所书经尾题名氏极可观佛龛上有一匣开钥有古锦俨然有开元赐藏经敕书及会昌以前赐免拆殿敕书有涂金匣藏心经一卷字体尤婉丽其后题曰善女人杨氏为大唐皇帝李三郎书寺僧珍宝之沧浪诗话班婕妤怨歌行文选直作班姬诗乐府以为颜延年作谈薮唐小说记红叶事凡三其一本事诗顾况在洛乘间与一二诗友游苑中流水上得大梧叶题诗云一入深宫里年年不见春聊题一片叶寄与有情人况明日于上流亦题云愁见莺啼柳絮飞上阳宫女断肠时君王不禁东流水叶上题诗寄与谁后十余日有客来苑中又于叶上得诗以示况曰一叶题诗出禁城谁人酬和独含情自嗟不及波中叶荡漾乘春取次行又明皇代以杨妃虢国宠盛宫娥皆哀悴不愿备掖庭尝书落叶随御沟流水出云旧宠悲秋扇新恩寄早春聊题一片叶将寄接流人顾况闻而和之既达圣听遣出禁内人不少或有五使之号况所和即前四句也其二云溪友议卢渥舍人应举之岁偶临御沟见红叶上有诗云流水何太急深宫尽日闲殷勤谢红叶好去到人间其三北梦琐言进士李茵尝游苑中见红叶自御沟出上有题诗与卢渥诗同余意前三则本只一事而传记者各异耳刘斧青琐中有御沟流红叶记最为鄙妄盖窃取前说而易其名为于佑云古杭杂记太学服膺上舍郑文秀州人其妻寄以忆秦娥云花深深一钩罗□行花阴行花阴闲将柳带细结同心日边消息空沉沉画眉楼上愁登临愁登临海棠开后望到如今此词为同舍见者传播酒楼妓馆皆歌之以为欧阳永叔词非也山房随笔杜氏妇作北行诗云江淮幼女别乡闾一似昭君远嫁胡点点一身归故国区区千里逐征夫慵拈箫管吹羌曲懒系罗裙舞鹧鸪多少眼前悲泣事不如花柳旧江都此等多有戏作题之驿亭以为美谭琅嬛记小黄女子名观失其姓与书生乔子旷笔札周旋乔子旷博学能文词寄观诗多不可解者余偶览杂书识其一二其诗曰美人心共石头坚翘首佳期空黯然安得千金遗侍者一烧鹊脑绣房前志林云鹊脑烧之令人相思又云晓来扶病镜台前无力梳头任髻偏消瘦浑如江上柳东风日日起还眠汉时有杨柳每日三眠三起又云旭日曈曈破晓霾遥知妆罢下芳□那能化作桐花凤一集佳人白玉钗桐花凤小于元鸟春暮来集桐花一名收香倒挂又名采花使性驯好集美人钗上出成都又曰孤灯纔灭已三更雨无声鸡又鸣此夜相思不成梦空怀怀梦到天明汉武帝思李夫人东方曼倩献怀梦草帝怀之即梦出锺火山按晁采传采与文
茂赠答诗多同此者

笔记春光入水到底碧野色随人是处同不必殷勤频借问妾家秖住杏花东侯诚叔西池春游记妇人诗也金张秦娥者颇能小诗其赋远山云秋水一泓碧残霞几缕红水穷霞尽处隐隐两三峰其后流落刘昂赠诗云远山句好画难成柳眼才多总是情今日衰颜人不识倚炉空听煮茶声又云二顷山田半欲芜子孙零落一身孤寒昨夜萧萧雨红日花梢入梦无秦娥为之泣下词话唐有杜秋娘歌行相传是金陵女子为浙西观察使李锜妾锜有阴谋秋娘时解免之尝为锜置小词云劝君莫惜金缕衣劝君须惜少年时有花堪折直须折莫待无花空折枝后锜败籍入宫此盖以词隐谏者唐词选为金缕曲今尚存金缕巷名则不独桃叶桃根专美于秦淮也王直方诗话白藕作花风已秋不堪残睡更回头晚云带雨归飞急去作西一枕愁此赵德麟细君王氏所作也德麟鳏居因见此诗遂与之为姻则此诗乃二十八字媒也德麟赠以小词有脸薄难藏泪眉长易觉愁之句人多称之乃用香奁集中桃花脸薄难藏泪柳叶眉长易觉愁之句耳词话朱晦庵曰本朝妇人能词者惟李易安魏夫人二人而已黄玉林曰李易安魏夫人使在衣冠之列当与秦七黄九争雄不徒擅名闺阁也魏夫人曾子宣丞相内子有江城子卷珠帘诸曲脍炙人口其尤雅正者则有菩萨蛮云溪山掩映斜阳里楼台影动鸳鸯起隔岸两三家出墙红杏花绿杨堤下路早晚溪边去三见柳绵飞离人犹未归深得国风卷耳之遗宣和间有女子幼卿题词陕府驿壁云极目楚天空云雨无踪漫留遗恨锁眉峰自是荷花开较晚辜负东风客馆叹飘蓬聚散匆匆扬鞭那忍骤花骢望断斜阳人不见满袖啼红盖卖花声也元女子有咏九张机者中一首云四张机鸳鸯织就欲双飞可怜未老头先白晓寒深处相对浴红衣此与王秋涧之平湖乐并传者也而女子之黠慧可想矣诗话升庵夫人黄氏寄外诗有曰归曰归愁岁暮其雨其雨怨朝阳之句传诵人口又有满庭芳巫山一段云诸词皆为雅丽或比之赵松雪管夫人然管工画竹耳诗词鄙俚不及黄远矣闽人林子羽官员外郎有题吴江垂虹桥诗云欲借仙家辽海鹤月明吹笛水晶宫其妻朱氏赠外之什亦有待漏衣沾仙掌露朝天身惹御垆香之句延州笔记唐诗品汇载释宝月刘令诗皆以为唐人按释宝月者齐武帝时人刘令者徐悱之妻梁武帝时人陈徐陵玉台新咏已有二人诗品汇特重出耳又梁锺嵘诗品曰释宝月行路难本出东阳柴廓隋书经籍志亦有梁妇人刘令集尤可证其非唐人也雪涛诗评初月新月诗自古至今不知多少余独爱一闺秀绝句尾语云天边怕看如钩月钓起新愁与旧愁下字最新巧人思不到又似不待思者问奇类林柳下惠死门人将诔之妻曰将诔夫子之德耶二三子不如妾知之也乃诔曰夫子不伐兮夫子不谒兮夫子之信诚而与人无害兮桑屈从俗不强察兮蒙耻救民德弥大兮虽遇三黜终不蔽兮岂弟君子永能厉兮吁嗟惜哉乃下世兮庶几遐年今遂逝兮呜呼哀哉神魂泄兮夫子之谥宜为惠兮黔娄先生死曾子吊之曰先生何以为谥妻曰以康为谥曾子曰先生在时食不充虚衣不盖形何乐于此而谥康乎妻曰君尝欲授之以政以为相国而辞不为是其有余贵也君尝赐之粟三十锺先生不受是其有余富也其谥为康不宜何也二事俱载列女传若西京杂记载相如悦文君作美人赋以自刺终不能改以至于死文君为诔传于世则无行徒文亦不足观矣珍珠船琴集曰大胡笳十八拍小胡笳十九拍并蔡琰作李肇国史补曰唐有董庭兰善泛声盖大小胡笳云以此校之王观国谓非文姬所撰非也谢齐选琴论曰平调平君三十六拍胡笳明君二十一拍清调平君九拍浊调明君十二拍吴调明君十四拍杜琼明君二十一拍凡有七曲然则明君亦有胡笳观国谓昭君不能制曲又非也筠廊偶笔明末蓟州难妇题诗野店壁上不着姓名曰俛首漫□几难将旧日题夫君镇紫塞妾命落黄泥风惨尘为粉天寒革作衣何日归桑梓心酸只暗啼味其诗必守边将帅之妻也四川总志苏小妹老苏先生之女幼而好学慷慨能文适其母兄程浚之子之才先生有诗曰汝母之兄汝伯舅求以厥子来结姻乡人嫁娶重母族虽我不肯将安云人言苏子无妹却有此诗潭州府志女子以节烈传者最多而闺秀绝少旧志载漳浦云霄李氏其夫西上李勉之以诗有句云清朝富贵利名在结发夫妻日月长又有与其姊唱和汲水及书怀诗其姊诗则无传矣近世能诗者众然罕有可传其最著者蔡玉卿为黄道周继室博览古籍然全稿多不存又有张天妹者平和进士张一栋孙女以学问为闺阁师尝传其书感诗云寒月穿林薄寒泉出涧悲寒花无意绪还逐寒风吹又寒风动秋草愁人向谁道重忆少年时所悲人易老又村居即事诗有鸟语安清昼蝉声急夕阳之句惜全集三百余首今俱亡失又杨氏漳浦进士蔡而烷妻幼聪慧善琴尤工于诗有晓起诗云径留残夜月帘卷落花风又咏史诗云死士今朝犹有冢生王当日已无头恨全璧不存
　闺藻部纪事
