<!-- { "loadSidebar": true } -->
　闺藻部艺文一
　　保母墓志　　　　　　　　晋王献之琅琊王献之保母姓李名如意广汉人也在母家志行高秀归王氏柔顺恭勤善属文能草书解释老旨趣年七十兴宁三年岁在乙丑二月六日无疾而终仲冬季望葬会稽山阴之黄阏冈下殉以曲水小砚交螭方□树双松于墓上立贞石而志之悲夫后八百余载知献之保母宫于兹土者尚焉　　玉台新咏序　　　　　　　　陈徐陵凌云概日由余之所未窥千门万户张衡之所曾赋周王璧台之上汉帝金屋之中玉树以珊瑚作枝珠帘以玳瑁为押其中有丽人焉其人也五陵豪族充选掖庭四姓良家驰名永巷亦有颍川新市河间观津本号娇娥曾名巧笑楚王宫内无不推其细腰魏国佳人俱言讶其纤手阅诗敦礼非直东邻之自媒婉约风流无异西施之被教弟兄协律自小学歌少长河阳由来能舞琵琶新曲无待石崇箜篌杂引非因曹植传鼓瑟于杨家得吹箫于秦女至若宠闻长乐陈后知而不平画出天仙阏氏览而遥妒且如东邻巧笑来侍寝于更衣西子微颦将横陈于甲帐陪游馺娑骋纤腰于结风长乐鸳鸯奏新声于度曲妆鸣蝉之薄鬓照堕马之垂鬟反插金钿横抽宝树南都石黛最发双蛾北地胭脂偏开两靥亦有岭上仙童分丸魏帝腰中宝凤授历轩辕金星与婺女争华麝月共嫦娥兢爽惊鸾冶袖时飘韩掾之香飞燕长裾宜结陈王之佩虽非图画入甘泉而不分言异神仙戏阳台而无别真可谓倾国倾城无对无者也加以天精开朗逸思雕华妙解文章尢工诗赋琉璃砚匣终日随身翡翠笔□无时离手清文满箧非惟芍药之华新制连篇宁止蒲萄之树九日登高时有缘情之作万年公主非无累德之辞其佳丽也如彼其才情也如此既而椒房宛转柘馆阴岑绛晨严铜蠡昼静三星未夕不事怀衾五日犹赊谁能理曲优游少托寂寞多闲厌长乐之□钟劳中宫之缓箭轻身无力怯南阳之捣衣生长深宫笑扶风之织锦虽复投壶玉女为欢尽于百骁争博齐姬心赏穷于六箸无怡神于暇景惟属意于新诗可得代彼萱苏微蠲愁疾但往世名篇当今巧制分诸麟阁散在鸿都不藉篇章无由披览于是燃脂暝写弄墨晨书撰录艳歌凡为十卷曾无参于雅颂亦靡滥于风人泾渭之间若此而已于是丽以金箱装之宝轴三台妙迹龙伸蠖屈之书五色花笺河北胶东之纸高楼红粉仍定鲁鱼之文辟恶生香聊防羽陵之□云飞六甲高擅玉函鸿烈仙方长推丹枕至如青牛帐里余曲既终朱鸟□前新妆已竟方当开兹缥帙散此绦绳永对玩于书帷常循环于纤手岂如邓学春秋儒者之功难习窦传黄老金丹之术不成固胜西蜀豪家托情穷于鲁殿东台甲观流咏止于洞箫娈彼诸姬聊同弃日猗与彤管丽矣香奁　　为东平薛太守进王氏瑞诗表　唐高适臣某言符瑞之兴实由王政歌诗之作本自国风伏见范阳卢某母琅琊王氏性合希彝体于静默精微道本驰骛元关旁通天地之心预纪休征之盛乃于景龙二载撰天宝回文诗凡八百一十三字循环有数若寒暑之递迁应变无穷谓阴阳之莫测诫其子曰吾没之后尔密记之当逢大道之朝必遇非常之主则贞图之制便可上言君亲之义不违犬马之诚斯至臣早识其子常与臣言星霜屡移书奏仍阙以岁月滋久旨趣幽微沉吟耳目之前倏忽祯祥之后伏惟皇帝陛下乘道御极至圣兴化参日月而并明体乾坤而同德梯航万里静钦淳和之风臣妾华彝尽归仁寿之域今陛下务于道道可尽乎法于天天实长久是知与道齐运比天同休无疆之征乃在兹矣天授之美其可替乎章句灿然所谓没而不朽者也臣某诚惶诫恐顿首顿首昔汉幸甘泉且昧神君之语周穷辙迹徒称王母之谣岂若迥出名言高悬向像应皇王之丕命运宫商于景福且夫灵芝嘉禾以草木之瑞尚有颂声方之贞图彼未为得特望编之史策列在乐章则陛下先于天而听于人也臣才术浅劣谬忝藩垣曾彻涓尘以答万一恒驰北极每切子牟之思遥奉南山愿效封人之祝　　回文锦赋
以文思精绝
今古传赏为韵
　张仲素
昔窦滔之于役从军伊少妇兮玉洁兰熏对鸣机以抽恨织美锦而成文攒万绪之荏苒揉众彩之絪缊肠回而绿字初结发乱而青丝共棼萋兮斐兮常属思于黄绢不日不月尝寄怀于碧云其始也轸蕙心蓄藻思披黄流之握彩等后素之绘事循环而览夫言岂一端宛转而求则韵皆居次写别既久怨心有盈锦霞驳而增丽诗绮靡而缘情自发于巧心素手何惭于墨妙笔精当其用寄远方临风载阅迹类雕虫文如委缬既连珠而复贯又通理而不绝居人言念缄万恨而在中君子置怀字三岁而宁灭是绎是寻攻乎织婉而成章见色丝之丽永以为好表美人之心倘或以新而代故岂殊陋古而荣今黼黻不同愁阅目而等耀彩章自异惧谗口之见侵况复委箧多年化尘千古方烂兮如在复灿兮可睹藻艳波旋环回辐圆蕴四愁而难解焕五采以相鲜犹或逾绣段胜彩笺贵以文自夺鸳衾之价赠乎远无劳雁足之传且物在人亡留思长想谓其文之着也可卷而怀谓其制之贵焉乃摅而赏若知七襄之非匹岂玉案之虚往　　回文锦赋
同
前韵
　　　　皇甫威
彼美人兮悬陇云念塞上之征客回机中之锦文千里驰心十年誓志想关山之延梦托丹素而垂意札札鸣杼纷纷绩翠梭曳绪而龙回锦披云而凤至情生万象功归言致绿为芳草怨王孙之不归红作仙花发美人之幽思懿夫达其意者在乎诚为其艺者贵乎精顾异物之可赏谅同心之所成离披而芳树摇影焕烂而明霞近荣振素手以鸣机兰闺霜集敛翠蛾而绩缕纱□月生则知妙极十全才先一绝既以彰其意亦以表乎节类乎锦卓氏服以□精言乎诗谢女惭乎清切稽六义而不忒放百花而迥别心唯念远将绩缕以同营字是回文与愁肠而共结成乎手发乎心锐精思而在今方之纨比之素积元功而古笑草露之轻薄胜林花之新吐婉矣丽矣错金彩以成章寂兮寥兮碎玉筋而如雨于是阅披风前光文烂然百花互进五色相宣文彬彬而怆矣彩重重而恨焉匪类雕虫工乎职岂徒悦目寄乎边写片心之赠远代尺素之相传一则托乎情一则存乎想锦也可裁心乎足赏君乎君乎为发缄封知精诚之不爽　　跋织锦回文图后　　　　　　宋黄某字长孺

苏蕙织锦回文诗所传旧矣故少常沈公复传其画由是若兰之才益着然其诗回旋书之读者惟晓外绕七言至其中方则漫弗可考矣若沈公之博亦谓词句脱略读不成文殊不知此诗织成本五色相宣因以别三四五七言之异后人流传不复施采故迷其句读非词句之脱略也政和初予在洛阳于居士王晋玉许得唐程士南效此诗并申諴之释而后晓然是诗之初不舛脱盖沈公未尝见此本耳然申諴所释但依士南之设色其七言数火其色反黄四言数金其色反绿于五行为弗类意苏氏诗图之色为不尔今因观诗于画遂别而正之三四五七言之诗各随其行而为之色观者见其色则诗之言数可知已至于士南之文既有释者则赋采自从其旧而并录于卷首云国初钱镇州惟治尝有宝子垂绶连环诗亦锦文之遗范而世罕传故聊附卷左亦资书隽言鲭之余味焉　　依依传　　　　　　　　　明田艺蘅依依姓柳氏字倚玉扬州二十四桥人也年减桥数之零种出章台之秀腰不堪束甚于柔条眉不假描浑如初叶娟娟可爱袅袅无词翰逸群舞歌独步兴□浮浪志脱嚣埃孰是赏心谁知税驾辛丑之岁盍簪京口绾带石头嬿婉及春绸缪连理信娉婷而隈璧真袅娜以含金游子将归好逑远别怅短亭之供帐攀垂柳以系缰鸳盞分飞骊歌互答柳子为我歌阳关第一迭焉渭城朝雨浥轻尘客舍青青柳色新劝君更尽一杯酒西出阳关无故人田子慨举白去住牵神少选和风东吹麝带解香而渐歇片云北迈鸾箫惊韵而不流柳子再歌入破第二迭朝雨浥轻尘青青柳色新更尽一杯酒阳关无故人田子凄其以伤恍惚若失停杯□□凝盼惺惺叹江水以何情怜仆夫之无色柳子卒为我歌入破第三迭焉浥轻尘柳色新一杯酒无故人辞既促而易竭响复咽而愈哀句引魂摇泣随声迸讶喉珠之难贯痛肌玉之顿销怨入落花望迷芳草古人堕泪之感断肠之图良有以也于是田子满□一觥劳歌一曲曰马蹄车辙欲生尘无奈盈盈柳眼新何事阳关独醉江南江北未归人柳子翠袖支颐凤鞋按拍而赓之曰悲歌遮莫动梁尘迭破阳关恨转新看取柳条和泪饮今宵定是梦中人余不觉大骇□才深嗛雅思流风罕媾击节奚酬乃复报歌曰一声一迭一番新君是扬州第一人醉里莫教憔悴尽浮生何处不风尘盖欲以少慰其怀云尔踟□既久徒御难淹斜照在山归鸦满树乘醉别去何日忘之舟发丹阳神留白下孤篷独酌□抱谁开适有感于蒲东惜别之事因作车儿投东马儿向西赋并缀以楚词三绝云悲莫悲兮生别离车轮东去马西驰穷途有酒无人劝忍见风前弱柳垂悲莫悲兮生别离飞花如絮雨晴时何由得似嘤嘤鸟双掷金梭织柳丝悲莫悲兮生别离暮春不见以秋期归来四六峰头月断续箫声听与谁姑苏有采莲子者闻余歌而善之觞余咏之而遂和之曰悲莫悲兮生别离伯劳东去燕西飞多情化作鹣鹣侣烟水云林愿不违相与抵掌笑曰此真扬州柳枝词也至于五湖载月人则直命之为阳关依依三迭记且语余曰辋川送客之作议者以为妙绝古今诚哉是言也独三迭之旨秘而不传或传而不精协律者遗恨焉乃今依依特倡家妇耳调结回风力凌咏雪悟连环之隐诀解织锦之元机近与吾子连衡远俾右丞增价谓之光分柳宿而誉掩隋堤也不亦宜乎章句学士有深惭矣而吾子作诗女史反殿倚玉于末简又岂麒麟阁画子卿之意也哉　闺藻部艺文一
