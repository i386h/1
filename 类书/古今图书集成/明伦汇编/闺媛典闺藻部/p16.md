<!-- { "loadSidebar": true } -->
小名录谢太傅安寒食内集儿女论文义俄而雪骤公欣然曰白雪纷纷何所似兄子朗曰撒盐空中差可拟兄女道韫曰未若柳絮因风起公大笑乐梁书刘孝绰传孝绰兄弟及群从诸子侄当时有七十人并能属文近古未之有也其三妹适琅琊王叔英吴郡张嵊东海徐悱并有才学悱妻文尤清拔南部烟花记炀帝以合欢水果赐吴绛仙绛仙以红笺进诗谢帝曰绛仙才调女相如也乐府杂录天后朝一士人陷冤狱其妻配入掖庭善吹觱篥撰曲以寄哀情始名大郎神盖取其夫行第也畏人知遂易名悲切子终号怨回鹘开元天宝遗事长安豪民郭行先有女子绍兰适巨商任宗宗为贾湘中数年不归复音书不达绍兰睹堂中有双燕戏于梁间长吁而语燕曰吾闻燕子自海东来往复必经由于湘中我婿离家不归数岁蔑有音耗生死存亡弗可知也欲凭尔附书投于我婿言讫泪下燕子飞鸣上下似有所诺兰复问曰尔若相允当泊我怀中燕遂飞于膝上兰遂吟诗一首云我婿去重湖临□泣血书殷勤凭燕翼寄与薄情夫遂小书其字系于足上燕遂飞鸣而去任宗时在荆州忽见一燕飞鸣于头上宗讶视之燕遂泊于肩上有壹小封书系于足宗解而视之乃妻所寄之诗宗感而泣下燕复飞鸣而去宗次年归首出诗示兰后文士张说传其事好事者争写之野航史语韦陟常以五采纸为书记使侍妾分主报答惟授意而已书皆有楷法陟唯署名从来受用姬妾风雅此惟第一文章九命大历中卖一女子姿色如常而索价至数十万云此女子诵得白学士长恨歌安可他比全唐诗话卢校书暮年娶崔氏结褵之后为诗曰不怨卢郎年纪大不怨卢郎官职卑自恨妾身生较晚不及卢郎年少时杜羔不第将至家其妻刘氏先寄诗云良人的的有奇才何事年年被放回如今妾面羞君面君到来时近夜来羔即回寻登第又寄诗云长安此去无多地郁郁葱葱佳气浮良人得意最年少今夜醉眠何处楼藻情集沈翘翘文宗时宫人有白玉方响以犀为椎以紫檀为架后出宫归秦氏秦出翘制曲以寄之名曰忆秦郎女郎张窈窕寄故人诗曰淡淡春风花落时不堪愁望更相思无金可买长门赋有恨空吟团扇诗云溪友议云溪子素闻三乡之咏怅然未明其所自洎得之吴郡陆君贞洞仅纪其年代而不知其人奚用序乎然群书有无名氏乐府集无名诗今检陆君诗序亦云姓字隐而不书夫序者述作之本意也绎其旧序是诗继和者多不能遍录略举十余篇以记之其自序曰余本若耶溪东与同志二三纫兰佩蕙贪幽闲之境玩花于松月之亭竟昼绵宵往往忘倦洎乎初笄至于五换星霜矣后不得已从良人西入函关寓居晋昌第其居也门绝嚣尘花木丛翠东西邻二佛宫皆上国胜游之最伺其闲寂因游览焉亦不辜一时之风月也不意良人已矣邈然无依帝里芳春光景东迈涉浐水历渭川背终南陟太华经虢路抵陕郊揖嘉祥之清流面女几之苍翠凡经过之所皆曩昔燕笑之地绸缪之所衔冤茹叹举目销魂虽残骸尚存而精爽都失假使潘岳复生无以悼其幽思也遂命笔聊题终不能涤其怀抱绝笔恸哭而去以翰墨非妇人女子之事故名字隐而不书时会昌壬戌岁仲春十九日又赋诗曰昔逐良人西入关良人身殁妾空还谢娘卫女不相待为雨为云过此山和诗十一首陆贞洞诗曰惆怅残花怨暮春孤鸾舞镜倍伤神清词好个干人事疑是文姬第二身王祝诗曰女几山前岚气低佳人留恨此中题不知云雨归何处岂使王孙见即迷刘谷诗曰兰蕙芬芳见玉姿路旁花笑景迟迟苎萝山下无穷意并作三乡惜别诗王条诗曰浣纱游女出关东旧迹新词一梦中槐陌柳亭何限事年年回首泣春风李昌邺诗曰红粉萧娘手自题分明幽怨发云闺不应更学文君去泣向残花归剡溪王硕诗曰无姓无名越水滨芳词空怨路旁人莫教才子偏惆怅宋玉东邻是旧邻李缟诗曰会稽王谢两风流王子沈沦谢女愁归思若随文字在路旁空为感千秋张绮诗曰洛川依旧好风光莲帐无因见女郎云雨散来音信断此生遗恨寄三乡高衢诗曰南北千山与万山轩车谁不思乡关独留芳翰悲前迹陌上恐伤桃李颜韦冰诗曰来时欢笑去时哀家国迢迢向越台待写百年幽思尽故宫流水莫相催贾驰诗曰壁古字未灭声长响未绝蕙质本如云松心应耐雪耿耿离幽谷悠悠望瓯越杞妇哭夫时城崩无此说　又彤管遗编若耶溪女隐名不书后署云二九子为父后玉无瑕弁无首荆山石往往有题李舒解之曰二九十八十加八木字也子为父后木下子李字也玉无瑕去其点也弁无首存其廾也王下廾弄字也荆山石往往有者荆山多玉当是姓李名弄玉也全唐诗话僖宗自内出袍千领赐塞外吏士神策军马真于袍中得金锁一枚诗一首云玉烛制袍夜金刀呵手裁锁寄千里客锁心终不开真就市货锁为人所告主将得其诗奏闻僖宗令赴阙以宫人妻真后僖宗幸蜀真昼夜不解衣前后捍御湘山录关图有妹能文每语人曰吾家有一进士所恨不栉耳蜀中诗话女郎廉氏峡中即事诗云清秋三峡此中去鸣鸟孤猿不可闻一道水声多乱石四时天气少晴云日暮泛舟溪溆口那堪夜永思氤氲此女郎奇作也全唐诗寿春妓孟氏归维扬万贞贞贾于外孟氏独游家园赋诗曰可惜春时节依然独自游无端两行泪长只对花流忽有少年逾垣而入赋诗赠答遂私焉逾年夫归少年曰吾固知其不久也言讫腾身而去答少年诗曰谁家少年儿心中暗自欺不道终不可可即恐郎知全唐诗话罗隐为唐相郑畋所知畋女览隐诗讽诵不已畋疑有慕才意隐貌寝陋女一日隔帘窥之自此绝不咏其诗玉泉子邓敞有女二人皆善书敞之所行卷多二女笔迹妆楼记刘秦妹善临写右军兰亭及西安帖足夺其迹秦亦当时翰林书人也珍珠船颜光禄有唐人兄妹共写法华七卷细如蝇鬣后题云燕子女丁问之无能知者十国春秋高越少举进士精词赋有名燕赵间卢文进镇上党具礼币致之初以客从及文进镇安州为掌书记文进仲女有才色能属文号女学士因以妻越十国春秋前蜀昭仪李氏名舜弦梓州人酷有辞藻后主立为昭仪世所称李舜弦夫人也所著蜀中应制诗随驾诗钓鱼诗诸篇多为文人所赏丽情集南唐处士陈陶隐西山操行清洁时严撰牧豫章欲挠之遣小妾莲花往侍焉陶殊不顾妾乃献诗求去曰莲花为号玉为腮珍重尚书遣妾来处士不生巫峡梦虚劳云雨下阳台陶答云近来诗思清如水老去风光薄似云已向升天得门户锦衾深愧卓文君辽史列女传耶律中妻萧氏小字挼兰年二十归于中中谓曰汝可粗知书以前贞淑为鉴遂发心诵习多涉古今词话庐州少妇张倩作子夜歌云落花风卷愁难歇枝头燕剪裁桃叶花气沁兰香游丝挂绿蕉青鸾翅影草碧龙须冷无语倚瑶琴闲花在胆瓶虽绿幽怨不失贞静东坡题跋真宗东封还访天下隐者得杞人杨朴能为诗召对自言不能上问临行有人作诗送否朴言无有惟臣妻一绝云且休落拓贪杯酒更莫猖狂爱咏诗今日捉将官里去这回断送老头皮上大笑放还山命其子一官就养墨客挥犀仁庙朝皇族中太尉夫人一日入内再拜告帝曰臣妾有夫不幸为婢妾所惑帝怒流婢于千里夫人亦得罪居于瑶华宫太尉罚俸而不得朝经岁方春暮夫人为词曲名急相思令云柳烟霁色方春花露逼金茎秋千院落海棠渐老纔过清明嫩玉腕托香脂脸相傅粉更与谁情秋波绽处相思泪迸天阻深诚墨客挥犀毗陵郡士人家有一女姓李氏年方十六岁颇能诗甚有佳句吴人多得之有拾得破钱诗曰半轮残月掩尘埃依稀犹有开元字想见清光未破时买尽人间不平事又有弹琴诗云昔年刚笑卓文君岂信丝桐解□身今日未弹心已乱此心元自不由人虽有情致乃非女子所宜墨客挥犀大庾岭上有佛祠岭外往来题壁者鳞比有妇人题云妾幼年侍父任吴州司寇既代归父以大庾本有梅岭之号今荡然无一株遂市三十本植于道之左右因留诗于寺壁今随夫至端溪复至此寺诗已为朽镘者所覆即命墨于故处诗曰滇江今日掌刑回上得梅山不见梅辍俸买栽三十树清香留与雪中开好事者因此夹道多植梅焉老学庵笔记曾子宣丞相元丰间帅庆州未至召还至陕府复还庆州往来潼关夫人魏氏作诗戏丞相曰使君自为君恩厚不是区区爱华山过庭录忠宣守信阳佥判李樗大夫之室有才藻魏国夫人尝与往来有谢魏国诗云朝来瑞霭遍祥虚果见麻姑降陋居陶令满篱惟有菊相如四壁但藏书萧条庭馆门罗雀冷落杯盘食欠鱼逸后二句墨庄漫录浮丘居士张芸叟久经迁责既还怏怏不平尝内集分题赋诗其女得蜡烛有云莫讶泪频滴都缘心未灰浮丘有惭色自是无复躁进意司马朴之室浮休之女也有诗在鄜延路上一寺中一联云满目烟含芳草绿倚栏露泣海棠红或云便是咏烛者挥麈三录曾文肃熙宁初为海州怀仁令有监酒使臣张者小女甫六七岁甚慧黠文肃之室魏夫人怜之教以诵诗书颇通解其后南北暌隔绍圣初文肃柄事枢时张氏女已入禁中虽无名位以善笔札掌命令之出入忽与夫人相闻夫人以夫贵疏封瀛国称寿禁庭始相见叙旧自后岁时遗问夫人没张氏作诗以哭云香散帘幕寂尘生翰墨闲空传三壸誉无复内朝班从此绝迹矣后四十年靖康之变张从昭慈圣献南渡至钱唐朱忠靖笔录所记昭慈遣其传导反正之议张夫人者即其人也年八十余终挥麈后录钱忱伯诚妻瀛国夫人唐氏正肃公介之孙既归钱氏随其姑长公主入谢钦圣后于禁中时绍圣初也先有戚里妇数人在焉俱从后步过受厘殿同行者皆仰视读厘为离夫人笑于旁曰受禧也盖取宣室受厘之义耳后喜回顾主曰好人家男女终是别盖后亦以自谓也词话宣和间上元张灯许士女纵观各赐酒一杯一女窃所饮金杯卫士见之押至御前女诵鹧鸪天云月满蓬壶灿烂灯与郎携手至端门贪看鹤阵笙歌举不觉鸳鸯失却群天渐晓感皇恩传宣赐酒饮杯巡归家恐被翁姑责窃取金杯作照凭徽宗大喜以金杯赐之令卫士送归春渚纪闻建安暨氏女子十岁能诗人令赋野花诗云多情樵牧频簪髻无主蜂莺任宿房观者虽加惊赏而知其后不保真素竟更数夫流落而死溧阳县志建炎初有妇人题溧阳邮亭壁云妾鄱阳人也女红之外从事诗书不幸严霜下坠泰山其颓飘泊一身所适非偶熏莸同器情何以堪昨浮家洞庭怒帆一张良人倏为鬼录偶携稚子来登客亭感时伤心遂成一绝知我者其天乎诗云故里萧条一望间此身飘泊叹空还感时有恨无人说愁敛双蛾对暮山容斋随笔英州之北三十里有金山寺予尝至其处见法堂后壁题两绝句僧云广州钤辖俞似之妻赵夫人所书诗句洒落不凡字画径四寸遒健类薛稷极可喜数年后又过之僧空无人壁亦隳圯犹能追忆其语为纪于此其一云莫遣鞴鹰饱一呼将军谁志灭匈奴年来万事灰人意只有看山眼不枯其二云转食胶胶扰扰间林泉高步未容攀兴来尚有平生履管领东南到处山盖似所作也嘉泰志越渔者杨父一女绝色为诗不过两句或问何不终篇答曰无奈情思缠绕至两句即思迷不继有谢生求娶焉父曰吾女宜配公卿谢曰谚云少女少郎相乐不忘少女老翁苦乐不同安有少年公卿耶翁曰吾女词多两句子能续之称其意则妻矣示其篇曰□帘半□月修竹满林风谢续曰何事今宵景无人解与同女曰天生吾夫遂偶之七年春忽题曰春尽花随尽其如自是花谢曰何故为此不祥句杨曰吾不久于人间矣谢续曰从来说花意不过此容华杨即瞑目而逝后一年江上烟光溶曳见杨立于江中曰吾本水仙谪居人世后倘思之即复谪下不得为仙矣书史会要田田钱钱辛疾二妾也皆因其姓而名之皆善笔札常代疾答尺牍溧阳县志赵南仲丞相赐第溧阳尝避暑水亭作诗云水亭四面朱栏繞簇簇游鱼戏萍藻六龙畏热不敢行海水沸腾裂蓬岛身眠七尺白□须头枕一枚红玛瑙六句既成忽睡去时有侍婢梅姐杏姐戏续云公子犹嫌扇力微行人尚在红尘道南仲见而存之以为颇得风人之旨崖下放言李党学卿大女适巴长卿巴氏甚贫李亦安之尝戏作诗云谁道巴家窘巴家十倍邹池中罗水马庭下列蜗牛燕麦纷无数榆钱散不收夜来添骤富新月挂银钩词话章丘先生至元都旅次无聊对月歌曰万里见行役秋来瘦几分因看河北月忽忆海东云夜静闻邻妇有倚楼而泣者明日访之则宋宫人金德淑也询李曰客非昨暮悲歌人乎词乃佳制否李曰歌非己作有同舟人自杭来吟此故记之耳妇泣曰此亡宋昭仪王清惠所寄汪水云诗因自举其望江南词云春睡起积雪满燕山万里长城横缟带六街灯火已阑珊人立玉楼间后遂委身于生李祯芙蓉屏记至正辛卯真州有崔生名英者家极富以父荫补浙江温州永嘉尉携妻王氏赴任道经苏州之圌山泊舟少□买牲酒赛于神庙既毕饮于舟中舟人见其饮器皆金银遽起恶念是夜沉英水中并婢仆杀之谓王氏曰尔知所以不死者乎我次子未有室今有事往杭州一两月俟归与汝成亲汝即吾家人无恐席卷所有而以新妇呼王王佯应之勉为经理曲尽殷勤舟人私喜得妇渐稔熟不复防闲将月余值中秋节舟人盛设酒肴雄饮痛醉王氏伺其睡熟轻身上岸行二三里忽迷路芦苇菇蒲一望无际王既艰步履又虑寻蹑于是尽力狂奔久之东方渐白遥望林中有屋宇急往投焉候其启门乃一尼院院主问王来故王绐之曰妾真州人也舅宦游江浙挈家抵任而良人殂谢孀居数年舅以嫁永嘉崔尉为妾正室悍戾棰辱万端近者解官舟次于此因中秋赏月命妾取金杯酌酒不料失手坠江中必欲置于死地遂逃生至此尼曰娘子既不敢归舟家乡亦远孤苦一身将何所托王惟流涕而已尼曰此间僻在荒滨人迹不到茭葑之与邻鸥鹭之与友若能悟身为幻披缁削发就此出家禅榻佛灯晨餐暮粥聊随缘以度岁月岂不胜于为人宠妾受今世之苦恼结来世之冤雠乎王拜谢曰是所志也遂落发佛前名曰慧圆王故习诗书不期月间悉究内典大为院主礼遇事必谘而后行而王宽和柔善人皆爱之每日于白衣大士前礼百余拜密诉心曲虽隆冬盛暑弗替既罢即身居奥室人罕得睹其面岁余忽有人至院留斋而去明日以画芙蓉一轴来施老尼张于素屏王见之识为英笔因询其所自院主曰近日檀越布施王问檀越姓名住处并所职业曰同县顾阿秀兄弟以操舟为业人颇道其掠江湖间未知诚然否王又问曰亦尝往来此中乎曰偶到耳即默识之乃援笔题于屏上曰少日风流张敞笔写生不数黄筌芙蓉画出最鲜□岂知娇艳色反抱死生冤粉绘凄凉疑幻质只今流落谁怜素屏寂寞伴枯禅今生缘已断愿结再生缘其词盖临江仙也尼皆不解其所谓一日有郭庆春者以他事至院见画与题悦之买归为清玩适御史大夫高公纳麟退居姑苏好书画庆春以屏献公置内馆未问其详忽有人买草书四幅字迹类怀素而清劲不俗问之即其手笔视其貌非庸贱更询其乡里姓名则蹙额对曰英姓崔字俊臣世居真州以父荫补永嘉尉挈累赴官不自慎重为舟人所图沉英水中家财妻妾不复顾矣幸幼习水潜泅波间度既远遂登岸投民家举体沾湿身无一钱赖主翁见怜易衣赐食复赆而遣之英遂陈告于平江路今听候一年杳无音耗惟卖字以度日非敢谓善书也公闻其语深悯之曰如此且亦无奈暂留吾西塾训诸孙写字可乎英幸甚公延入内馆与饮见屏间芙蓉泫然垂泪公怪问之曰此舟中失物之一英手笔也何得在此又诵其词复曰英妻所作公曰何以辨识英曰识其字画且词意有在真拙妇所作无疑公曰若然当为君任捕盗之责子姑秘之明日密召庆春问之春云买自尼院公即使宛转诘尼得于何人谁所题咏数日报实公使人说院主托夫人命召慧圆院主不许慧圆闻之深愿一出或可藉以复雠尼不能拒公命舁至使夫人与同寝处问其家世之详王饮泣以忱告且白题屏事曰盗不远矣惟夫人转以告公倘得缚盗以报夫君某死且不朽而未知其夫之故在也夫人以语公公属夫人善视之略不与英言公廉得阿秀居址出没之迹未敢轻举惟令夫人阴劝王蓄发返初服又半载进士薛理溥化为监察御史按郡溥化高公旧日属吏知其敏手也语溥化掩捕之敕牒及家财尚在溥化置之极典而以原赃给英英将辞公赴任公曰待与足下作媒娶而后去非晚也英谢曰糟糠之妻同贫贱久矣今不幸流落他方存亡未卜万一天地垂怜尚冀相见别娶之言非所愿也公凄然曰足下高谊如此天必有以相佑安敢苦强容奉饯然后启涂翼日开宴宾僚毕集公举杯告众曰老夫今日为崔县尉了今生缘坐客莫喻公使呼慧圆出则英妻也夫妇相持大恸出于意表公道始末且出芙蓉屏示客方知公所云今生缘乃英妻词中语倾坐皆叹服高公盛德公赠英奴婢各一资遣就道及英职满过吴而公逝矣夫妇号哭如丧其亲就墓下建水陆三昼夜报而后去琅嬛记灌氏秋日寄梅璋诗曰珍簟生凉夜漏余梦中恍惚觉来初魂离不得空成病面见无由浪寄书□外江村钟响绝枕边梧叶雨声□此时最是思君处肠断寒猿定不如梅荅曰忽见西风起洞房卢家何处郁金香文君未奔先成渴颛顼初逢已自伤怀梦欲寻愁落叶忘忧将种恐飞霜惟应分付青天月共听□头漏渐长西樵野记明洪武初吴人姜子奇娶妇三载值大军过吴扰乱子奇挟妻出避仓皇间因失其妻乃为官兵携归京邸子奇流落四方累年后迤至京行乞有高门一妇人见之而泣贻以酒食又以布囊裹熟米一斗与之子奇不敢仰视而去翌日又见适主人不在呼与相见共语为主母所侦即令人追之简其乞囊中有金钗一对书一封候其夫还以告兵官启封视之乃题诗一律云夫留吴越妾江东三载恩情一旦空葵有心终向日柳花无力暂随风两行珠泪孤灯下千里家山一梦中只恨当年罹大难相逢难把姓名通兵官见诗大悼即时遣还仍赐钱米以给其归子奇夫妇泣谢而去情史类略樊城赵生汝州字君牧年少负才未获佳偶有谢妪携女自洛阳来寓居南曲女名素秋才色无双誓非才士终不失身时人为之语曰男中赵汝州女中谢素秋生闻往访焉不遇睹庭间红梨花盛开因题诗于壁曰换却冰肌玉骨胎丹心吐出异香来武陵溪畔人休说只恐夭桃不敢开女归读其诗甚悔因和云本分天然白雪香谁知今日却浓妆秋千院落溶溶月羞睹红脂睡海棠以诗寄生且订晤期会有无赖子挟势求欢女不从逐之使行遂还洛阳生怅怏不已适故人刘辅为洛阳太守遣使招生生喜即日束装赴之及相见即以谢素秋为问刘本虑生花柳荡志欲令习静理业得问茫然乃伪令人征素秋侑觞而以病死还答冀绝其念生叹惋不已馆于王参军废园因而成病辅为求医生却之曰吾病非药饵可疗除是素秋重生耳辅乃授计于素秋使假为王参军女月夜仿徨园亭生望之心动遽前挑之宛转成好□抱顿开久之试期渐逼生恋女未有行意辅复嘱卖花妪携筐至园假为奠其亡儿生问之对曰昔王参军有女甚美亡瘗园中红梨树下每月明之夜往往出现魅人吾子以是夭死今忌日故奠之耳生询女状貌服色相类大惧即夕移寓他室明日遂辞辅诣京师辅厚赠资斧生是岁登第得选还乡道从洛阳谢辅辅觞之命素秋见生大骇辅笑述始末生喜极辅为治□礼竟为夫妇江宁府志吴交石尚书有姊老而寡居尚书家能诗文一时卿大夫多与之酬咏或来诣尚书者值其他出辄请媪与论议问近日有何篇什供茗而去暖姝由笔张学士元祯弘治间在翰林传一宫人诗曰金针刺破南□纸偷引寒梅一线香蝼蚁也知春富贵倒拖花片上宫墙辟寒曹元宠母王氏能诗有雪中观妓诗云梁王宴罢下瑶台窄窄红鞋步雪来恰似阳春三月暮杨花飞处牡丹开建德县志郑太宰姊夫李以扬度岭遇一女携小鬟衣饰靓丽呼之唱和别时赠诗一联云柳带愁销三月草雨茵恨减一时春
