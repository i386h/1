<!-- { "loadSidebar": true } -->
按闽书徐嗣元女至正间青田寇侵县女为兵所掠作诗写怀语意悲切诗云万水千山去路赊青□踏破几层沙山登绝顶重逢岭水渡深渊不到涯雁字只传夫与子鱼书难寄母和爷回头遥望乡关处云下峰前是我家　　雷德润妻游氏
妇范
氏附

按建安县志游氏雷德润妻善书能文无子默祷于神梦黑熊行天遂生机机贵赠建安郡君机妻范亦赠建安郡君通书记作字有楷法善治家事人谓妇道母仪皆无可愧　　施伯仁妻郑允端
按列朝诗集钱惟善杜寅肃雍集叙传曰郑允端字正淑宋太师尚书左丞相魏国清之后居吴中号花桥郑家嫁同郡施伯仁能诗文内则至正丙申妖兵据城家为盗所破年三十得疾而卒宗族私谥曰贞懿有集曰肃雍自为之序　　明
　　周伯玉妻郭真顺
按名山藏列女记郭真顺潮州周伯玉妻幼受书于其父教谕因旁通经史诸家尢精数学能诗文归伯玉家元乱避地居村寨太祖定天下岭南归附再遣指挥俞良辅来征诸寨之未服者一寨皆恐诛真顺作俞将军引遮道上之并言寨人无逆状俞将军览诗大喜一寨皆全后与伯玉偕隐于县西之后池子三碏彦敬砺彦作矿彦器分授三经坐而听其夜诵各与百钱记遍数诵虽如流必钱尽乃已后皆以儒征真顺卒年百二十五岁遗命丧不供佛祭不焚楮子孙遵行之按列朝诗集兵下岭南指挥俞良辅征诸寨之未服者真顺从伯玉居溪头寨作诗遮道上辅曰将军开国之武臣早附凤翼攀龙鳞烟云黯惨蔽九野半夜捧出扶桑轮前年领兵下南粤眼底群雄尽流血马蹄带得淮河冰洒向江南作晴雪潮阳僻在南海滨十载不断干戈尘客星移处万里外天子亦念遐方民将军高名迈千古五千健儿猛如虎轻裘缓辔踏地来不减襄阳晋羊祜此时特奉明主恩金印斗大龟龙纹大开藩卫制方面期以忠义酬明君宣威布德民大悦把菜一笠谁敢夺黄犊春耕万陇云牦牛夜卧千秋月去岁壶阳戍守时下车爱民如爱儿壶山苍苍壶水碧父老至今歌咏之欲为将军纪勋绩天家自有麒麟笔愿属壶民歌太平磨崖勒尽韩山石　　范氏
按名山藏列女记范氏清江人宋范□孙女洪武初召为女史授孺人高后问之曰何代女后最贤家法最正对曰其惟赵宋乎高后使录其事以进诵而听之凡降内旨多范纂定后赐老归家　　解开妻高妙莹
按名山藏列女记高妙莹字叔婉解开之妻缙母也父若凤元时知封州元末世风奢僭妙莹独尚简整从父官邸悉通经史传记善小楷晓音律算数女工极其敏妙既归事舅姑孝谨与开相敬如宾元末舅氏解子元起兵攻贼为贼所执死之若凤亦攻贼广中中流矢死兄镗巨铨皆以举义兵死于军外内家属流离妙莹丧葬合礼时乱离无书妙莹手书孝经古文杜诗授缙与其兄纶为言宋元来政治民事记及时日无所遗谬临尽谓子孙曰吾年七十余子孙满前过吾父母兄弟远矣但当与汝曹永诀不得不悲耳因泣数行下家人皆泣遽止之曰死犹枯株体魄如遗送葬备物于亡无益金珠宝贝更能为祸吾经乱离所见多矣葬我必依近地素衾结朴棺深隧遂端坐而殁所著有酒食议女德议若干卷高文海死节事一卷文海即其兄巨也　　内尚书陈瑞贞
按番禺县志陈二妹字瑞贞仲裕女也在乳不啼晬日设物则左取印右取笔家人知为不凡甫能言窥父书因指数字教之异日不忘比长女工过目辄晓闻爱亲敬长之言必反复致问孝经内则列女传女诫诸书皆潜心讲究足迹未尝至中门洪武初设内六尚书事诏选民间淑女分司陈被选入见即令兼之善六书知大义宫嫔咸师事焉二十四年命为司彩归省仍给禄养其家既归阃范严肃子侄罕得见有司候馈皆辞却之文皇即位以陈熟知典故召复原职以病终于宫帝后为之涕泣遣中使护丧归葬于陈家村香子山　　郑琚妻江日全
按闽书江日全郑琚妻早寡有皎节洪武中诏征节妇之有才学者入教宫人江应选入见赐今名钦授内府女官久之遣官取其家属驰驿赐第上崩送归成祖即位遣司礼太监李培赍币帛宣入为内尚宝卿仍赐第京师以居十五年请老诏遣内官护归卒于家　　女官黄惟德
按南海县志黄惟德洪武二十年选入宫命为司宝初名阿妹永乐初赐今名信任益隆宣德七年乞骸骨归南海皇太后命图及为诗送之　　安效妻张贞素
按无锡县志张贞素者安效妻读书能文为其弟志曰张存字元理予母弟也予父讳秉恒世居无锡梅村仕为处州龙泉尉母叶氏艰于得子日夕拜祷观音大士现形前予母遂孕而生弟弟白□如脂聪明俊朗有词藻年十三为诸生十六应试与溧水齐弘轩德试席相联至晡时弘轩忽被疾予弟代为完卷弟不成名而弘轩为解首洪武丁卯也乃与弟结兄弟交弟之大祸始此矣后弘轩改名泰而登第弘轩感弟恩妻以姑之孙女延之官所弘轩既获上宠遇日隆奏弟为鸿胪通事舍人弘轩笔札皆弟代草使燕偕行交游猜忌上下侧目及燕兵入金川而弘轩族诛有雠予弟者为泰启诸藩之衅皆予弟谋指斥诸藩之檄皆出弟手捕弟入都与其姻党百人共系诏狱铁帚刷肤铜箸烙骨越旬溃烂死邻友吴太熙罢龙江关大使居京师收弟骸负之归予买地堠山之西葬焉弟生洪武五年壬子正月望日受祸壬午十月朔日妻袁氏先卒子应龙方七岁嗟嗟弟被逮之日父党母党之指以百数莫有一盼之者又安能志弟之墓哉予忧其行湮没不彰聊叙其实一书于棺上一书于屋壁以俟应龙长而观焉安效寡妻张贞素撰并书　　女秀李氏
按列朝诗集杨循吉吴中往哲云女秀李氏洪武间人有集一卷警句曰桃花一簇开无主终不留题崔护诗其思正矣此诗载郑氏肃雍集中　　张红桥
按列朝诗集张红桥闽县良家女也居于红桥之西因以自号红桥聪敏善属文豪右争欲委禽悉不从语父母曰欲得才如李青莲者事之于是操觚之士闻之咸托五七字为媒一盼而已长乐王偁赁居其邻并窃见其睡起寄以诗曰象牙筠簟碧纱笼绰约佳人睡正浓半抹晓烟笼芍药一泓秋水浸芙蓉神游蓬岛三千界梦繞巫山十二峰谁把棋声忽惊觉起来香汗湿酥□张怒其轻薄深居不出偁悒怏而去偁之友福清林鸿道过其居留宿东邻适见张焚香庭前因托邻媪投诗曰桂殿焚香酒半醒露华如水点银瓶含情欲诉心中事羞见牵牛织女星张捧诗为之启齿援笔答曰梨花寂寂斗婵娟银汉斜临绣户前自爱焚香消永夜从来无事诉青天媪持诗贺鸿曰娘子案头诗卷堆积未曾挥毫今属和君诗诚所希有鸿亦大喜过望因使媪通殷勤越月余始获命鸿遂舍其家以外室处之自是唱和推敲情好日笃偁闻盛饰访鸿求张一见张愈自匿偁密赂侍者潜窥见鸿适与张狎因作二诗以戏之张愈恚怒偁知其意乃挽鸿游三山越数日鸿绝裾逃归夜至所居张方倚桥而望鸿作诗曰溶溶春水漾璚瑶两岸菇蒲长绿苗几度踏青归去晚却凭灯火认红桥其二曰素馨花发暗香飘一朵斜簪近翠翘宝马未归新月上绿杨影里倚红桥张和曰桂轮斜落粉楼空漏水丁丁烛影红露湿暗香珠翠冷赤栏桥上待归鸿其二曰桥畔千花照碧空美人遥隔水云东一声宝马嘶明月惊起沙汀几点鸿后一年鸿有金陵之游作大江东一阕留别曰钟情太甚人笑我到老也无休歇月露烟云多是恨况与玉人离别□语叮咛柔情婉恋镕尽肝肠铁岐亭把酒水流花谢时节应念翠袖笼香玉壶温酒夜夜银屏月蓄喜含嗔多少态海岳誓盟都设此去何之碧云春树早晚翠千迭图将羁思归来细与伊说张亦依韵赋别曰凤凰山下玉漏声恨今宵容易歇一曲阳关歌未毕栖乌哑哑催人别含怨吞声两行珠泪渍透千重铁柔肠几寸断尽临岐时节还忆浴罢画眉梦回携手踏碎花间月谩道□前怀豆蔻今日总成虚设桃叶渡头莫愁湖畔远树烟云迭寒灯孤馆荧荧与谁闲说又明年鸿寄摸鱼儿一阕绝句七首张自鸿去后独坐小楼居常□□无聊及鸿诗词至遂感念成疾不数月而卒鸿归闻张已死失声号绝仿徨之际见床头玉佩玦悬一缄拆之有蝶恋花一阕及绝句七首其词曰记得红桥西畔路郎马来时系住垂杨树漠漠梨云和梦度锦屏翠幕留春住诗曰□头络纬泣秋风一点残灯照药藂梦吉梦凶都不定朝朝望断北来鸿其二曰井落金瓶信不通云山渺渺暗丹枫轻罗泪湿鸳鸯冷闲听清宵嘹唳鸿其三曰寂寂香闺枕簟空满阶秋雨落梧桐内家不遣园陵去音信何缘寄塞鸿其四曰玉筋双垂满颊红关山何处寄书筒绿寂寞无人到海阔天高怨落鸿其五曰衾寒翡翠怯秋风郎在天南妾在东相见千回都是梦楼头长日妒双鸿其六曰半帘明月影曈曈照见鸳鸯锦帐中梦里玉人方下马恨他天外一声鸿其七曰一南一北似飘蓬妾意君心恨不同他日归来也无益夜台应少系书鸿鸿哀怨不胜赋哀词酹之自后鸿每过红桥辄为之于邑累日　　王司彩
按番禺县志王司彩邑人永乐三年选入宫时少年权妃方见幸特推同辇之爱固辞曰臣妾嫠妇也敢充下陈哉上重之从其意礼遇甚厚未几卒司彩有文学能诗殆宋昭容之流而节操过之尝作宫词云璚花移入大明宫旖旎浓香韵晚风赢得君王留步辇玉箫嘹喨月明中宫中恒歌焉　　铁铉二女
按震泽纪闻铁铉色目人也建文时为山东布政使文皇师至城下攻之百方铉随机设变终不能克以□石击其城将破铉书太祖高皇帝牌悬城上师不敢击久之不下姚广孝献计曰师老矣不如舍之而去文皇从之既即位以计擒至终不屈被杀其家属发教坊为娼铉有二女皆誓不受辱仁宗即位赦出之皆嫁朝士二女为诗自述长女诗曰教坊脂粉洗铅华一片闲心对落花旧曲听来犹有恨故园归去已无家云鬟半绾临妆镜两泪空流湿绛纱今日相逢白司马尊前重与诉琵琶其妹诗曰骨肉伤残旧业荒此身何忍去归娼涕垂玉筋辞官舍步蹴金莲入教坊览镜自怜倾国貌向人羞学倚门妆春来雨露宽如海嫁得刘郎胜阮郎　　安福郡主
按列朝诗集郡主宁靖王奠培之长女下嫁宣圣五十八世孙景文天顺元年封安福郡主工艹书能诗有桂华诗集一卷　　夏氏云英
按列朝诗集云英姓夏氏周宪王之宫人也宪王志其墓曰云英山东莒州人五岁能诵孝经七岁学佛背诵法华楞严等经琴棋音律剪制结簇一经耳目便皆造妙姿色绝伦淡妆素服虽仙姝不足多也年十三选为周世子宫人元妃吕氏薨遂专内政国有大事多与裁决明白道理有贤明妇人之风余尝令咏鹘诗云英以箴进戒余勿畜之以伤生其因事纳规如此年二十二属疾退房求为尼以了生死受菩萨戒习金刚密乘法名悟莲不二载洞明内典永乐十六年六月作偈示众吉祥而逝年二十有四云英端正温良居宠能畏雅好文章不乐华靡尝取女诫端操清静之义名其阁曰端清有端清阁诗一卷凡六十九首又作法华经赞七篇　　田娟娟
