<!-- { "loadSidebar": true } -->
按全椒县志汪氏女别驾西村长女有夙慧通经史能习性理纲鉴诸书善属文工对偶西村顾其子出一对曰笋脱斑衣新气象即应声曰橘披黄甲老精神一日又出一对云吹箫楼上高低应随答曰烛点□前内外明又一日自出首句索西村对曰针刺纸□引入清风一线西村曰竹穿茅屋透来红日三竿因述以语唐荆川王龙溪辈皆云出优于对谓针孔定于一线而竹则不止三竿也后适吴氏夫早亡无子养其侄正蒙之子为孙则又不独长于文艺而已　　何琚继妻吴氏按名山藏列女记吴氏晋江人刑部主事何琚继妻也父希渊与伯父希澄兄弟孝友以家法闻数岁见兄读书辄守几不去久之晓所谓语父曰生为女子亦可以有所为乎父异之使希澄教之名曰扶阳为说其名义即应曰大人微旨固欲儿副此名也父兄择所归以为琚继室时琚已举进士矣扶阳曰人毋谓吾家慕宦贵乎父兄以琚清修吉士决意许之既来归琚羸弱多疾好观书史扶阳敛躬约饰诵文质义严于师友琚郎刑部公退辄劝以慎决挞详傅比刑部属员以次司狴狱当一月宿狱中琚当次扶阳尝以手札问读书疑义月满琚还衾枕衣屦简帙笔研安置不移其初琚大服其谨静琚以使事过家疾甚扶阳朝夕侍临诀剪发纳琚袖中以殓衣履书册推酌琚意奉尊给卑具有纤悉死之一月为文祭琚复作书与内外亲永诀曰为人臣而灭义君贼也为人妇而失节夫丑也自昔慷慨之士清贞之女皆舍所生轻若鸿毛吾夫之死上无老姑可守以孝下无弱息可守以慈又安得恋恋死生之际乎幸谢老父老母诸兄弟嫂侄隔别幽明永永相诀异日得于黄泉与夫子相见吾瞑目矣琚死五旬而扶阳死　　裘致中妻潘氏按列朝诗集潘氏台州人提学应昌女贡士裘致中妻自署其□曰女郎碧天道人嘉靖甲申台人刻其存□称其诗温柔敦厚守礼不放方之谢希孟云　　李玉英按列朝诗集玉英锦衣千户李雄女也父死弟承祖幼继母焦氏有子谋夺其荫毒杀承祖出其妹桂英而诬玉英以奸指所作送春别燕诗为证论死玉英上疏奏辨世宗察其冤事得白送春诗曰柴扉寂寞掩残春满地榆钱不疗贫云鬓霓裳半泥土野花何事独撩人别燕诗云新巢泥落旧巢攲尘半□帘欲卷迟愁对呢喃终一别画堂犹是主人非　　胡节妻王素娥
按列朝诗集素娥山阴人号蘗屏王真翁女也生有淑德长能诗文尢妙女红年十七归胡节节以吏曹死北畿素娥誓无他志年四十一卒　　陈洪范妾朱桂英
按列朝诗集田蓻蘅闺阁穷元叙曰朱氏名桂英仁和人故陕西副使陈公洪范之副室也清心契法锐意修真金箓标名有养诚道人之号璚章阐旨有闺阁穷元之书秘宝夙探于鸿蒙元珠竟索于罔象许迈别妇先驾素麋裴静降儿终骖白凤检以琼音之印信方外之宝书封以金英之函藏山中之石室升座演法将迎少女于华山莲帻霓裳又送三清于金岳便欲发凌霄之想岂徒纪步虚之声嗣有奇闻征诸灵响云尔有诗八首　　姚生妻斗娘
按列朝诗集吴人沈津润卿吏隐录云松江女子斗娘赋诗四绝送其夫姚生有永别事堪伤之句闻者爱其语意清雅但云永别之言为未宜姚果卒于外　　孙妇顾氏按列朝诗集□山顾茂俭之妹雍里方伯之女皇甫百泉之甥也嫁孙佥宪家为妇甚有才情尝赋春日诗何元朗曰可置玉台新咏中　　嘉定妇
按列朝诗集殷无美云嘉定一民家妇平日未尝作诗临终书一绝与其夫云当时二八到君家尺素无成愧枲麻今日对君无别语免教儿女衣芦花甚凄惋可诵殷有妾亦有二句云妾有一夫君二妇一年夫婿半年亲无美每为人诵之　　周弘禴继室董氏
按列朝诗集西陵董氏小字少玉麻城周弘禴之继室也弘禴字元孚抗直谈经济以贾生陆贽自命元配汪封安人生五子一女少玉抚之如己出元孚抗疏两遭贬谪间关万里少玉皆共之贬雁门厄于灵丘广昌间三日不火食僮仆皆悲泣少玉哦诗自如量移括苍道彭蠡湖舟将覆口咏唐子方平生仗忠信之句以慰元孚居括踰年以羸病死年二十有九元孚属冯开之为立传而辑其遗稿求序于王元美元孚曰少玉自于归后始从余学诗诗既成欲序而行之少玉笑曰妾幸而为君妇得稍知诗亦不幸而为君妇即有一二佳句而人必以为出君手也何以诗为今吾悲少玉之死乃辑其遗诗而又悲其早死而未见其止也元美曰固也今少玉不死其诗日进元孚它时篇什流传又安知人不以为出少玉手乎檇李戚云雁曰元孚诗渔猎百家牢笼诸体而少玉则居然唐调少玉今日之诗固已能自别于元孚而元孚它日之诗亦前知其不为少玉所掩元美何虑之深也元孚好自负其诗又谓少玉之诗经其指授故二公之微词如此　　于玭妻刘氏
按列朝诗集刘氏谷城人同知赠编修于玭之妻文定公慎行之母也玭十岁能赋诗以神童称刘亦善文藻不喜作冶丽语曰非妇人事也稿多不存　　丘谦之妾呼文如按列朝诗集楚人丘谦之遥集编序曰万历间江夏营妓呼姬文如小字祖知诗词善琴能写兰与其姊举齐名或为胡姓云岁丙子西陵有丘生者以民部郎出守粤过黄州遇文如于客座一见目成遂定情焉将携之以东生之父不许生不得已乃为书谢文如文如恸绝刺血写诗以报誓死无它生需次赴京师便道过楚访文如于武昌相见甚喜饮庭中安石榴下赋一诗以呈生视其图记文曰丘家文如沥酒树下曰妾所不归君者如此石矣将别泣而请曰丝萝之约如何生曰以官为期文如笑曰观君性气非老于宦海者君散发我结发当不远矣生调知阆州果罢官归复以事如京师久还里文如促数诒书订于归之约其父母力泥之壬午冬大雪登楼抚槛念文如在三百里外前期未决仿徨凝望俄而闻橹声哑一小艇飞抵楼下推篷而起则文如也惊喜问之则曰父利贾人金将卖妾事急矣买舟潜发三鼓至阳逻五鼓以金钗市马明日至亭州易舟以行稍迟一日夜落贾人手吾死无日矣相与抱持恸哭明日以书报其父乃委禽成礼焉生罢官无长物携文如遍游名山弹琴赋诗以终其身追忆往事附以赠言编次成编命曰遥集云谦之名齐云隆庆戊辰进士豪于诗亦以豪去官编中载两人酬和诗甚富谦之诗多伧父面目殊不堪唐突文如所取于谦之者以意气相倾说耳非以其诗也　　金陵女子周玉如
按列朝诗集周洁字玉如家江东城南胭脂巷中年十四归应天府判张鸣凤张罢官携归临桂数年后诒书省父寄诗一册名云巢诗金陵人竞传写之　　虎关马氏按列朝诗集秋闺梦戌诗七言长句一百首虎关将家妇马氏所作莆田宋珏比玉客越得之于荒村老屋中见芳艹无言路不明之句为之惊叹录而传之题曰香魂集　　沈承妻薄少君
按列朝诗集薄少君娄东秀才沈承妻也承字君烈有隽才而夭薄为诗百首悼之逾年值君烈忌酹酒一恸而绝今录其六首云碧落黄泉两未知他生宁有晤言期情深欲化山头石劫尽还愁石烂时水次鳞居接苇萧鱼喧米哄晚来潮河梁日暮行人少犹望君归过板桥男儿结局贱浮名回首空嗟一未成遗得八旬垂白父泪枯老眼欲无声痛饮高谈读异文回头往事已如云他生纵有浮萍遇政恐相逢不识君他人哭我我无知我哭他人我则悲今日我悲君不哭先离烦恼是便宜沉沉夜壑燃幽炬冢入松根逼寝处风凄月苦知者谁夜与山前石人语　　庞源妻王氏按鄠县志王氏九叙曾孙女盩厔庞源妻源以孝廉累官至知府氏幼聪慧与舅赵□同学诗文于外祖赵廷瑞其诗温厚和平虽□亦自以为不及也着有文集暖泉八咏传于后　　马拯妻邢氏
杨
氏附

按列朝诗集邢氏慈静临邑人太仆卿侗之妹善画白描大士书法酷似其兄母万爱慈静甚必欲字贵人年二十八始适武定人大同知府马拯有之室集帖芝兰室非非草卢德水云子愿九嫂乃杨盘石女弟书法自成一家博学能文过于慈静　　黄振古妻屠氏　　　屠金枢妻沈氏
按列朝诗集瑶瑟屠氏字湘灵鄞县屠长卿之女士人黄振古之妻卒年二十有七天孙沈氏字七襄宁国沈君典之第三女长卿子金枢之妻卒年二十有一长卿中君典榜进士与欈李冯开之三人者文章意气交也湘灵七襄为两公之爱女少皆明慧读书诵诗能诗君典择婿得屠郎开之为蹇修焉君典殁七襄年十七归于屠湘灵既嫁时时归宁相与征事綢书分题授简纸墨横飞朱墨狼籍长卿夫人亦谙篇章每有讽咏就商订焉长卿诗云封胡与遏末妇爱篇章但有图书箧都无针线箱又云姑妇歡相得西园结伴行分题花共笑夺锦句先成信一家之盛事亦一时之美谈也万历庚子冬七襄卒未几湘灵亦卒两家兄弟汇刻其诗曰留香艹而长卿与虞长孺为之序湘灵二弟暨七襄兄士范哀挽之词皆附见焉　　钱良引妻袁氏
按列朝诗集袁氏名九淑字君嫕通州人钱良引之妻四川左布政袁随之女也少读经史尤深内典诗文清丽书法遒媚良引故世家好文家有绛雪楼君嫕之所栖止供具精良几榻妍寂中悬所绣大士像玉毫绀目华鬘俨然右左图史诵读移日清晨良夜焚修习静每自谓易迁宫中人也归良引一年而卒年才十八所著有伽音集东海屠隆为序　　邹妇邓氏
按列朝诗集邓氏女闽县竹屿人万历中嫁琼河邹氏夫不类氏郁郁不自得发为诗词语多凄怨居二年竟以怨死临终以遗艹付其甥人争传录有句云啼鸟落花春已暮孤灯残漏夜偏长又垂帘阻归燕开户入飞花皆可咏也　　赵宧光妻陆氏
按列朝诗集陆氏名卿子姑苏尚宝卿师道之女太仓赵宧光凡夫之妻也凡夫弃家庐墓与卿子偕隐寒山手辟荒秽疏泉架壑善自标置引合胜流而卿子又工于词章翰墨流布一时名声籍甚以为高人逸妻如灵真伴侣不可梯接也凡夫寡学而好著述师心杜撰不经师匠卿子学殖优于凡夫远甚少刻云卧阁集沿袭襞绩未能陶冶性情晚年名重应酬牵率凡与闺秀赠答不问妍丑必以胡天胡地为词不免刻画无盐之诮世所传考盘元芝二集是也赋诔之作步趋六朝尝为祖母卞太夫人作诔典雅可诵子妇文氏名淑点染写生自出新意画家以为本朝独绝语在余所选墓志中　　范允临妻徐氏
按列朝诗集徐媛字小淑副使范允临之室也允临以临池负时名而小淑多读书好吟咏与寒山陆卿子唱和吴中士大夫望风附景交口而誉之流传海内称吴门二大家然小淑之诗视卿子尤为猥杂所着有络纬吟桐城方夫人评之曰偶尔识字堆积龌龊信手成篇天下原无才人遂从而称之始知吴人好名而无学不独男子然也夫人之訾謷吾吴亦太甚矣虽然亦吴人有以招之也　　黄承昊妻沈氏
按列朝诗集沈氏名纫兰字闲靓嘉兴人参政黄承昊之妻学士洪宪之媳也其诗有效颦集仲女双蕙字柔嘉髫年禅悦绝意家室尝诵经闻鸟声有诗云迦陵可解西来意又报人间梦不长年十六而卒参政从妹淑德字柔卿犹子茂仲妇项孟畹皆有集传世彤管之盛萃于一门亦近代所未有也　　屠耀孙妻黄氏
按列朝诗集淑德字柔卿欈李黄学士介弟之女士人屠耀孙之妻也髫年通文史解音律夫亡自誓长斋礼佛坐卧一小楼年三十四遘疾合掌称佛号而亡　　黄卯锡妻项氏
按列朝诗集兰贞字孟畹欈李黄卯锡之妻柔卿之侄妇也归卯锡后学诗十余年多与柔卿唱酬有裁云月露二艹临没书一诗与卯锡诀别曰吾于尘世它无所恋惟云露小诗得附名闺秀后足矣其自赞画像亦云兰贞严于教子羁贯训诫如成人其子解元孟澜有闻于时　　叶绍袁妻沈宜修
