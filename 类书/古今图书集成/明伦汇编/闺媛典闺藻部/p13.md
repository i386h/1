<!-- { "loadSidebar": true } -->
按列朝诗集周玉箫者闽中女子武人方舆之妾也舆建议抚红夷忤大帅指系狱七年遣玉箫玉箫誓死不去舆事解愤时事诣阙上书遇国变又数年不得归玉箫感慕病没有诗一百三十篇授其女蕙女蕙刻而传之玉箫自言在孩提日好啼哭父母以书帙遥示之即止舆读书任侠妻妾皆谙晓书史玉箫一弱女子好谈古今节义事常采古列女懿可法佚可戒者各为诗一篇比于彤管其于名姬才女瑕疵嗤点者往往严酷击排比于狗彘词虽不文君子旌其志焉　　王微
按列朝诗集微字修微广陵人七岁失父流落北里长而才情殊众扁舟载书往来吴会间所与皆胜流名士已而忽有警悟皈心禅说布袍竹杖游历江楚登大别山眺黄鹤楼鹦鹉洲诸胜谒元岳登天柱峰溯大江上匡庐访白香山艹堂参憨山大师于五乳归而造生圹于武林自号艹衣道人有终焉之志偶过吴门为俗子所嬲乃归于华亭颍川君颍川在谏垣当政乱国危之日多所建白抗节罢免修微有助焉乱后相依兵刃间间关播迁誓死相殉居三载而卒颍川君哭之恸君子曰修微青莲亭亭自拔淤泥□冈白璧不罹劫火斯可为全归幸也修微樾馆诗数卷自为叙曰生非丈夫不能扫除天下犹事一室参诵之余一言一咏或散怀花雨或笺志水山喟然而兴寄意而止妄谓世间春之在艹秋之在叶点缀生成无非诗也诗如是可言乎不可言乎性好名山水撰集名山记数百卷自为叙以行世　　钱氏女
按扬州府志钱氏女维扬人也能赋诗有警句其述怀云援琴不奏桑间曲挥翰宁题叶上联又云芙蓉只合含霜死肯向西风怨暮烟贤于朱淑贞之流远矣　　宗母陈氏
按扬州府志胶州知州陈辅尧之女归宗通书史有训子元鼎诗云昔闻孟母教子三迁轲也感之终成大贤汝今十岁倏忽童年少时不学长何可传我父忠烈汝祖贤臣同榜好学卓越群伦汝须奋力继起后尘经书大全贵得其真我归宦门依然贫约不事罗纨甘于藜藿虽有南亩瘠土荒薄小子勉之砚田耕凿　　刘氏姊妹
按如皋县志刘氏姊妹湘阴刘丞诩女也长适诸生葛健仲适石某季适上舍张应魁三女幼承父训颇通经史兼事篇什每当夫子应试辄能程其高下往往符合湘阴尝以元夕出谜令三女射覆悬十金为赏长语季曰仲贫吾不当掩其有留以待仲仲既得笑出所射果亦不谬　　张本嘉妻王凤
女引元
引庆附

按列朝诗集王凤解元献吉之姊进士张本嘉妻本嘉为宜春令卒于官子汝开举于乡为怀庆丞女引元字文姝引庆字媚姝皆工翰藻母子自相唱和有焚余草双燕余音行于世　　秦妇王氏
按无锡县志王氏名朗金沙王彦泓女为秦氏妇彦泓工为艳体诗传写满江左朗有夙慧擅家学歌诗小词及画水墨梅花并称奇绝录其山园浪淘沙一阕以见大略云几日病淹煎昨夜迟眠强移心绪镜台前双鬓淡烟低髻滑也自生怜懒贴翠花钿衣不新鲜碧油衫子褪红边为怯游人如蚁拥故择阴天　　黄罗扉妻姚氏按仁和县志姚氏名令则字柔嘉姚大来长女弱龄即能诗聪慧绝伦十四归诸生黄罗屝扉家贫令则承欢上下无失礼夫有姊困乏衣食于扉令则抚其女为己女恩礼有加以己无子为夫蓄婢生女怜爱过于己出大来病笃令则刲股以进所著有半月楼遗稿年未四十卒其集附祖姑顾若璞卧月轩集后行世　　王爽妻叶氏
按福建通志叶氏福清叶向高曾孙女尚宝寺丞益蕃女也氏生向高官邸中七岁随向高致政归福唐能读书大义及笄适闽县太学生王爽产二子俱幼而爽卒氏殡死抚孤为父为师者二十年或遇感触辄寄于吟咏着有寄愁集八卷释愁吟二卷俄卒女瑢亦工诗每阅古名媛传记人各系以诗凡百首曰停针论古传述　　周闻妻方氏
按莆田县志方氏庠生周闻妻幼能文及嫁闻有妹庚亦知书氏教之常相酬答闻欲取其集合刻之氏辞曰吾妇人文非其宜也后闻早没氏哀毁矢节尽取生平所作焚之以故庚所作羹绣集行于世而氏之集终不传卒年六十六　　唐继祖妻冯氏
按广东通志冯氏唐继祖妻教谕冯源女名银字汝白博通经史诗文口占即成有幽闲贞静之风银尝自序及为迁居序与挽父诗俱为学士大夫所称　　何允衎妻刘兰雪按南海县志刘祖满字兰雪宗伯何继柏侄孙何允衎妻也裔出江右庐陵刘虞部后其祖入粤占籍番禺生祖满灵慧而嫕幼嗜古诗喜作韵语每意到即成诗皆得性情之正或入岭南诗乘选或入名媛集中年二十四卒有梅阁丛桂轩稿藏于家　　李图南继室刘氏
按济南府志刘氏德平举人李图南继室滨州虞城令刘加隆女自号菊女史生负夙慧读书晓大义善吟咏兼工水墨花卉有逸致所著有绯雪编菊□稿年二十九卒　　潘叔旸妻仲氏
女
附

按宝应县志仲氏字云鸾观察使本女孙少聪慧父承嘉教以读书遂工诗适山阳举人马龙州知州潘叔旸封孺人着匪莪堂集年九十一卒女适乔御史可聘封安人侍读莱母也读书明大义亦工诗鼎革时制绝命词四章自缢以女救得不死
　闺藻部杂录
黄宪外史齐有阍者通于齐王之姬姬誉其阍者于王乃使人代其阍职以阍者能歌舞而美故得昵于左右在王之宫岁余阍者畏诛而避于市姬以婢索之谋泄于宫齐王方与姬饮酒命姬鼓瑟姬以目窥于庭瑟音不和齐王抚觥而□曰汝有瑟技而宠于前今鼓瑟而音不和汝何为者姬跪而进曰妾之幸于君王犹鱼之狎于江海也江海不为一鱼而深其流君王不为一妾而深其恩妾之宠寄于瑟妾之戾亦以瑟喻也君自以瑟之故而戾妾妾自以为必诛而无悔虽然吾君负伯王之器操英雄之柄何明于鼓瑟而暗于谋国耶今全齐之民其不为瑟者亦寡矣苟鼓瑟可以和民是罪戾在妾也不和于民而和于瑟瑟何利于国哉和瑟之音在妾和民之性在君君诚以妾之宠宠于众以瑟之和和于民则妾虽就鼎镬之戮而诸侯皆以明归君也王曰汝欲吾以和民亦犹汝之和瑟欤吾虽为东藩主民无责焉治抚全齐之民皆天子有司也吾是以朝则耽宴夜则甘寝无忧于心无劳于力故饮酒而鼓瑟无事于民吾欲汝相谐而被于音乐其宠禄以终吾天年而况天下一统海内一王礼乐虽未畅洽而典型尚存焉故诸侯藉天皇以行乐虽空其国中而外无敌国之衅内无大臣之争此吾所以乐也若齐民之勿和固有司责也今之诸侯朝觐则不得述其职交邻则不得寻其盟虽夷狄作难而诸侯之兵勿征亦以靖诸侯也吾何为哉姬因泣于王曰妾闻诸侯接壤光辅王室千秋之后安知不为战国乎今亦季世也权降于下国无纪纲灾异纷拿苛网横鹜邻国之诸侯岂无劳心焦思而谋其国者哉是以周室削而桓文伯二世暴而高祖兴故智者不失时而守默伯者不逆民而从欲愿君熟计而勿与俗群也征君闻之曰吾闻智妇多淫淫妇多藻其齐姬之谓乎（按外史所载乃托言非实事故
入杂录）

