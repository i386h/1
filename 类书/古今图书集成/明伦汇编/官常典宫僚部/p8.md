<!-- { "loadSidebar": true } -->
按唐书崔义元传义元子神基长寿中为司宾卿同凤阁鸾台平章事为酷吏所构流岭南中宗初稍用为大理卿弟神庆举明经武后时累迁莱州刺史入朝待制亿岁殿奏事称旨后以历官有佳政且其父于己有功擢拜并州长史谓曰并州朕乡里宿兵多前长史皆尚书为之今授卿宜知所以委重者乃亲为按行图谋日而遣神庆始至有诏改钱币法州县布下俄而物价踊昂百贾惊扰神庆质其非于朝果豪猾妄为之后喜下制美初州隔汾为东西二城神庆跨水联堞合而一之省防御兵岁数千神基既下狱驰赴都告变得召见后出具狱示之神庆为申理得减死然用是贬歙州司马长安中累转礼部侍郎数上疏陈时政转太子右庶子封魏县子是时突厥使者入见皇太子应朝有司移文东宫召太子神庆谏曰五品以上佩龟者盖防征召之诈内出龟以合之况太子乎古者召太子用玉契此诚重慎防萌之意不可不察凡虑事于未萌之前故长无悔吝之咎今太子与陛下异宫非朝朔望而别唤者请降墨敕玉契诏可寻诏与詹事祝钦明更日侍读东宫历司刑卿劾张昌宗狱颇阔略不尽神龙初昌宗伏诛坐流钦州卒五王得罪缘昌宗被流者皆诏原雪赠神庆幽州都督　　宋
　　范冲
按宋史本传冲字元长登绍圣进士第高宗即位召为虞部员外郎俄出为两淮转运副使绍兴中隆佑皇后诞日上置酒宫中从容语及前朝事后曰吾老矣有所怀为官家言之吾逮事宣仁圣烈皇后聪明母仪古今未见其比曩因奸臣诬谤有玷圣德建炎初虽下诏辨明而史录未经删定无以传信后世而慰在天之灵也上悚然亟诏重修神哲两朝实录召冲为宗正少卿兼直史馆冲父祖禹元佑中尝修神宗实录尽书王安石之过以明神宗之圣其后安石□蔡卞恶之祖禹坐谪死岭表至是复以命冲上谓之曰两朝大典皆为奸臣所坏故以属卿冲因论熙宁创置元佑复古绍圣以降弛张不一本末先后各有所因又极言王安石变法度之非蔡京误国之罪上嘉纳之选起居郎俄开讲筵升兼侍读上雅好左氏春秋命冲与朱震专讲冲敷衍经旨因以规讽上未尝不称善会皇子建国公瑗出就傅首命冲以徽猷阁待制提举建隆观为资善堂翊善而朱震兼赞读诏曰朕为宗庙社稷大计不敢私于一身选于属籍得艺祖七世孙鞠之宫中兹择刚辰出就外傅宜有端良之士以充辅导之官博观在廷无以易汝冲德行才学为时正人乃祖发议嘉佑之初乃父纳忠元佑之际敷求是似尚有典刑顾资善之开史馆经筵姑仍厥旧朕方求多闻之益尔实兼数器之长施及童蒙绰有余裕蔽自朕志宜即安之时张浚在长沙亦荐冲震可备训导冲震皆一时名德老成极天下之选上命建公国见翌善赞读皆纳拜俄迁翰林学士兼侍读冲力辞改翰林侍读学士用其父故事也寻以龙图阁直学士奉祠卒年七十五冲之修神宗实录也为考异一书明示去取旧文以墨书删去者以黄书新修者以朱书世号朱墨书及修哲宗实录别为一书名辨诬录冲性好义乐善司马光家属皆依冲所冲抚育之为光编类记闻十卷奏御请以光之族曾孙宗召主光祀又尝荐尹焞自代云　　杨万里按宋史本传万里字廷秀吉州吉水人为尚左郎官东宫讲官阙帝亲擢万里为侍读宫僚以得端人相贺他日读陆宣公奏议等书皆随事规警太子深敬之王淮为相一日问曰宰相先务者何事曰人才又问孰为才即疏朱熹袁枢以下六十人以献淮次第擢用之历迁秘书少监会高宗崩孝宗欲行三年丧创议事堂命皇太子参决庶务万里上疏力谏且上太子书言天无二日民无二王一履危机悔之何及与其悔之而无及孰若辞之而不居愿陛下三辞五辞而必不居也太子悚然光宗尝为书诚斋二字学者称诚斋先生赐谥文节　　戴溪
按宋史本传溪字肖望永嘉人也少有文名淳五年为别头省试第一监潭州南岳庙绍初主管吏部架阁文字除太学录兼实录院检讨官正录兼史职自溪始升博士奏两淮当立农官若汉稻田使者括闲田谕民主出财客出力主客均利以为救农之策除庆元府通判未行改宗正簿累官兵部郎官开禧时师溃于符离溪因奏沿边忠义人湖南北盐商皆当区画以销后患会和议成知枢密院事张岩督师京口除授参议军事数月召为资善堂说书由礼部郎中凡六转为太子詹事兼秘书监景献太子命溪讲中庸大学溪辞以讲读非詹事职惧侵官太子曰讲退便服说书非公礼毋嫌也复命类易诗书春秋论语孟子资治通鉴各为说以进权工部尚书除华文阁学士嘉定八年以宣奉大夫龙图阁学士致仕卒赠特进端明殿学士理宗绍定间赐谥文端溪久于宫僚以微婉受知春官然历朝建明多务秘密或议其殊乏骨鲠云　　金
　　张用直
按金史本传用直临潢人少以学行称辽王宗干闻之延置门下海陵与其兄充皆从之学天眷二年以教宗子赐进士及第除礼部郎中皇统四年为宣徽判官历横海军节度副使改宁州刺史海陵即位召为签书徽政院事太常卿太子詹事海陵尝谓用直曰朕虽不能博通经史亦粗有所闻皆卿平昔辅导之力太子方就学宜善道之朕父子并受卿学亦儒者之荣也为贺宋国正旦使卒于汴海陵深悼惜之遣使迎护其丧官给道途费丧至亲临奠赐钱千万其养子始七岁特授武义将军　　元
　　王恂
按元史本传恂字敬甫中山唐县人父良金末为中山府掾时民遭乱后多以诖误系狱良前后所活数百人已而弃去吏业潜心伊洛之学及天文律历无不精究年九十二卒恂性颖悟生三岁家人示以书帙辄识风丁二字母刘氏授以千字文再过目即成诵六岁就学十三学九数辄造其极岁己酉太保刘秉忠北上途经中山见而奇之及南还从秉忠学于磁之紫金山癸丑秉忠荐之世祖召见于六盘山命辅导裕宗为太子伴读中统二年擢太子赞善时年二十八三年裕宗封燕王守中书令兼判枢密院事敕两府大臣凡有咨□必令王恂与闻初中书左丞许衡集唐虞以来嘉言善政为书以进世祖尝令恂讲解且命太子受业焉又诏恂于太子起居饮食慎为调护非所宜接之人勿令得侍左右恂言太子天下本付托至重当延名德与之居处况兼领中书枢密之政诏条所当遍览庶务亦当屡省官吏以罪免者毋使更进军官害人改用之际尤不可非其人民至愚而神变乱之余吾不之疑则反复化为忠厚帝深然之恂早以算术名裕宗常问焉恂曰算数六艺之一定国家安人民乃大事也每侍左右必发明三纲五常为学之道及历代治忽兴亡之所以然又以辽金之事近接耳目者区别其善恶论着其得失上之裕宗问以心之所守恂曰许衡尝言人心如印板惟板本不差则虽摹千万纸皆不差本既差则摹之于纸无不差者裕宗深然之诏择勋戚子弟使学于恂师道卓然及恂从裕宗抚军称海乃以诸生属之许衡及衡告老而去复命恂领国子祭酒国学之制实始于此帝以国朝承用金大明历岁久浸疏欲厘正之知恂精于算术遂以命之恂荐许衡能明历之理诏驲召赴阙命领改历事官属悉听恂辟置恂与衡及杨恭懿郭守敬等遍考历书四十余家昼夜测验创立新法参以古制推算极为精密详在守敬传十六年授嘉议大夫太史令十七年历成赐名授时历以其年冬颁行天下十八年居父丧哀毁日饮勺水帝遣内侍慰谕之未几卒年四十七初恂病裕宗屡遣医诊治及葬赙钞二千贯后帝思定历之功以钞五千贯赐其家延佑二年赠推忠守正功臣光禄大夫司徒上柱国定国公谥文肃子宽宾并从许衡游得星历之传于家学裕宗尝召见语之曰汝父起于书生贫无赀蓄今赐汝钞五千贯用尽可复以闻恩恤之厚如此宽由保章正历兵部郎中知蠡州宾由保章副累迁秘书监　　宋道
按元史本传道字道弘潞州长子人金兵部员外郎元吉之孙道善记诵年十七避地襄阳已而北归屏居河内者十有五年赵璧经略河南闻其名礼聘之中统三年擢翰林修撰李畔璧行中书省事于济南至元五年大兵守襄阳璧行元帅府事道皆从焉军事多所咨访六年高丽权臣林衍废其国王而立其弟温诏遣国王头辇哥暨璧将兵讨之以道为行省员外郎持诏徙江华岛居民于平壤复命慰劳良厚仍赐衣段授河南路总管府判官不赴十三年入为太常少卿属省官制行兼领籍田署事十六年太子以耆德召见应对详雅大惬睿旨自是数蒙召问侍讲经幄开谕为多十八年除秘书监十九年江西分地当署郡邑守令皆命道铨举二十年初立詹事院首命道为太子宾客每燕见优赐容接多所锡赉二十三年卒有秬山集十卷行于世　　王倚
按元史本传倚字辅臣其先东莱人也父永福金末避地徙燕为宛平着姓富雄闾里倚为人孝友乐易重然诺与人交不苟合读书务躬行不专事章句世祖选良家子入侍东宫时倚年弱冠在众中仪观独伟太保刘秉忠深器重之即以充选倚服勤守恪遂见信任有诏皇太子裁决天下事凡时政所急民瘼所系倚知无不言是时官职未备而汤沐分邑地广事繁当有统属乃拜倚工部尚书行本位下随路民匠都总管至元二十一年诏立东宫官属以倚为家丞又置储用司掌货币出纳令倚兼之后以疾辞职仍给太子家丞禄以优养之倚上言不事事而苟窃禄食臣心诚所未安不许力辞再四方许之二十六年皇孙出镇怀孟帝为选老成练达旧臣护之乃以属倚陛辞帝目之良久谓侍臣曰倚修洁人也左右皇孙得人矣及行营幕所在军政肃然未几召还二十八年授礼部尚书以疾辞明年卒年五十三赠正议大夫礼部尚书追封太原郡侯谥忠肃子二人鹏异样总管府总管　　曲枢
按元史本传曲枢西土人曾祖达不台祖阿达台父质理花台世赠功臣追封王爵曲枢七岁失怙恃既壮沈密静专为徽仁裕圣皇太后宫臣仁宗幼时以曲枢可任保傅左右拥翼曲枢入则佐视食饮出则抱负游衍鞠躬尽力夙夜匪懈大德三年武宗总戎北边九年谗人乱国仁宗侍皇太后之国于怀未几复之云中连年奔走不暇曲枢栉风沐雨跋涉艰险无倦色成宗崩仁宗奉太后入朝歼奸党迎武宗即皇帝位仁宗为皇太子天下以安拜曲枢荣禄大夫平章政事行大司农未几进光禄大夫领詹事院事加特进封应国公至大元年拜开府仪同三司太子詹事平章军国重事上柱国依前大司农应国公进太子太保领典医监事四年授太保录军国重事集贤大学士兼大司农领崇祥院司天台事官爵勋封如故后以病薨于位子二人　　明
　　金问
按明外史本传问字公素吴人兄声好古嗜学问幼事之如严师家无书辗转借乞遂博洽经史声病热得螺蚌可疗方严寒问解衣循河得百枚以进病良已永乐初以善书进授司经局正字仁宗在东宫喜问书得侍左右成祖北征归入汉赵二王谮求宫僚罪过遂系问与黄淮杨溥等行在狱三人相得甚尝各持一经讲论狱吏曰此何地公等乃读书自喜乎问笑不应或馈遗之苟非义必谢去如是者十年仁宗即位乃出之淮溥相继入内阁问待诏思善门寻授翰林修撰每论时政多见采纳正统间累官礼部右侍郎子汝进太仆丞　　周述
弟
孟简

