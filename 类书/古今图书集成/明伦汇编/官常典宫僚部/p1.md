<!-- { "loadSidebar": true } -->

　宫僚部汇考一
　　汉
汉为太子设太傅少傅而门大夫庶子先马舍人属之又设詹事丞而率更家令诸令长丞仆皆属之按汉书百官公卿表太子太傅少傅古官属官有太子门大夫
注
应劭曰员五人秩六百石
庶子

注
应劭曰员五人秩六百石
先马舍人

注
张晏曰先马员十六人秩比谒者如淳曰前驱　也国语曰句践亲为夫差先马先或作洗也詹事秦官掌皇后太子家有丞属官有太子率更家令丞仆中盾卫率厨厩长丞
注
应劭曰詹省也给也臣瓒曰茂陵书詹事秩真　二千石师古曰皇后太子各置詹事随其所在以　名官张晏曰太子称家故曰家令臣瓒曰茂陵中　书太子家令秩八百石应劭曰中盾主周卫侥道　秩四百石如淳曰汉仪注卫率主门卫秩千石师　古曰掌知漏刻故曰率更自此以上太子之官也　　后汉按汉设太子太傅掌辅导设太子少傅领其官属按后汉书百官志太子太傅一人中二千石本注曰职掌辅导太子礼如师不领官属
注
荀绰晋百官表注曰唐虞官
太子少傅二千石本注曰亦以辅导为职悉主太子官属
注
汉官曰员吏十三人
太子率更令一人千石本注曰主庶子舍人更直职似光禄太子庶子四百石本注曰无员如三署中郎
太子舍人二百石本注曰无员更直宿卫如三署郎中
注
汉官曰十三人选良家子孙
太子家令一人千石本注曰主仓谷饮食职似司农少府太子仓令一人六百石本注曰主仓谷
太子食官令一人六百石本注曰主饮食
太子仆一人千石本注曰主车马职如太仆
太子厩长一人四百石本注曰主车马
太子门大夫六百石本注曰旧注云职比郎将旧有左右户将别主左右户直郎建武以来省之
注
汉官曰门大夫二人选四府掾属
太子中庶子六百石本注曰员五人职如侍中太子洗马比六百石本注曰旧注云员十六人职如谒者太子出则当直者在前导威仪
注
汉官曰选郎中补也
太子中盾一人四百石本注曰主周卫侥循
太子卫率一人四百石本注曰主门卫士
右属太子少傅本注曰凡初即位未有太子官属皆罢唯舍人不省领属少府　　晋
晋为太子置太傅少傅率东宫诸官属后置詹事以掌宫事按晋书职官志太子太傅少傅皆古官也泰始三年武帝始建官各置一人尚未置詹事官事无大小皆由二傅并有功曹主簿五官太傅中二千石少傅二千石其训导者太傅在前少傅在后皇太子先拜诸傅然后答之武帝后以储副体尊遂命诸公居之以本位重故或行或领时侍中任恺武帝所亲敬复使领之盖一时之制也咸宁元年以给事黄门侍郎杨珧为詹事掌宫事二傅不复领官属及杨珧为卫将军领少傅省詹事遂崇广傅训命太尉贾充领太保司空齐王攸领太傅所置吏属复如旧二傅进贤两梁冠黑介帻五时朝服佩水苍玉食奉日三斛太康二年始给春赐绢五十匹秋绢四匹绵百斤其后太尉汝南王亮车骑将军杨骏司空卫瓘石鉴皆领傅保犹不置詹事以终武帝之世惠帝元康元年复置詹事二傅给菜田六顷田驺六人立夏后不给田者食奉一年置丞一人秩千石主簿五官掾功曹史主记门下史录事户曹法曹仓曹贼曹功曹书佐门下亭长门下书佐省事各一人给赤耳安车一乘及愍怀建官乃置六傅三太三少以景帝讳师故改太师为太保通省尚书事詹事文书关由六傅然自元康之后诸傅或二或三或四或六及永康中复不置詹事也自太安以来置詹事终孝怀之世渡江之后有太傅少傅不立师保中庶子四人职如侍中
中舍人四人咸宁四年置以舍人才学美者为之与中庶子共掌文翰职如黄门侍郎在中庶子下洗马上食官令一人职如太官令
庶子四人职比散骑常侍中书监令
舍人十六人职比散骑中书等侍郎
洗马八人职如谒者秘书掌图籍释奠讲经则掌其事出则直者前驱导威仪率更令主宫殿门户及赏罚事职如光禄勋卫尉家令主刑狱谷货饮食职比司农少府汉东京主食官令食官令及晋自为官不复属家令仆主车马亲秩职如太仆宗正
左右卫率按惠帝建东宫置卫率初曰中卫率泰始五年分为左右各领一军惠帝时愍怀太子在东宫又加前后二率及江左省前后二率孝武太元中又置　　宋
宋承晋制设太傅少傅詹事以统东宫诸官而增置□从仆射旅贲之属按宋书百官志太子太傅一人丞一人太子少傅一人丞一人傅古官也文王世子曰凡三王教世子太傅在前少傅在后并以辅导为职汉高帝九年以叔孙通为太子太傅位次太常二汉并无丞魏世无东宫然则晋氏置丞也晋武帝太始五年诏太子拜太傅少傅如弟子事师之礼二傅不得上疏曲敬二傅并有功曹主簿五官太傅中二千石少傅二千石太子詹事一人丞一人职比台尚书令领军将军詹省也汉西京则太子门大夫庶子洗马舍人属二傅率更令家令仆卫率属詹事皆秦官也后汉省詹事太子官属悉属少傅而太傅不复领官属晋初太子官属通属二傅咸宁元年复置詹事二傅不复领官属詹事一千石家令一人丞一人晋世置汉世太子食汤沐邑十县家令主之又主刑狱饮食职比廷尉司农少府汉东京主食官令食官令晋世自为官不复属家令率更令一人主宫殿门户及赏罚事职如光禄勋卫尉汉东京掌庶子舍人晋世则不也自汉至晋家令在率更下宋则居上仆一人汉世太子五日一朝非入朝日遣仆及中允旦入请问起居主车马亲族职如太仆宗正自家令至仆为太子三卿三卿秩千石门大夫二人汉东京置职如中郎将分掌远近表笺秩六百石中庶子四人职如侍中汉东京员五人晋减为四人秩六百石中舍人四人汉东京太子官属有中允之职在中庶子下洗马上疑若今中书舍人中书舍人晋初置职如黄门侍郎食官令一人职如太官令汉东京官也今属中庶子庶子四人职比散骑常侍中书监令晋制也汉西京员五人汉东京无员职如三署中郎古者诸侯世子有庶子之官秦因其名也秩四百石舍人十六人职如散骑中书侍郎晋制也二汉无员掌宿卫如三署中郎洗马八人职如谒者秘书郎也二汉员十六人太子出则当直者前驱导威仪秩比六百石太子左卫率七人太子右卫率二人二率职如二卫秦时直云卫率汉因之主门卫晋初曰中卫率太始分为左右各领一军惠帝时愍怀太子在东宫加置前后二率成都王□为太弟又置中卫是为五率江左初省前后二率孝武太元中又置皆有丞晋初置宋世止置左右二率秩旧四百石太子屯骑校尉太子步兵校尉太子翊军校尉三校尉各七人并宋初置屯骑步兵因台校尉翊军晋武帝太康初置始为台校尉而以唐彬居之江左省太子冗从仆射七人宋初置太子旅贲中郎将十人职如虎贲中郎将宋初置周官有旅贲氏汉制天子有虎贲王侯有旅贲旅众也太子左积弩将军十人太子右积弩将军二人汉东京积弩将军杂号也无左右之积弩魏世至晋江左左右积弩为台职领营兵宋世度东宫无复营矣武帝永初元年秋七月置东宫冗从仆射旅贲中郎将官按宋书武帝本纪云云
永初二年夏五月置东宫屯骑步兵翊军三校尉官按宋书武帝本纪云云孝武帝元嘉三十年省置宫僚
按宋书孝武帝本纪不载　按百官志孝武元嘉三十年十二月以将置东宫省太子率更令步兵翊军校尉旅贲中郎将冗从仆射左右积弩将军官中庶子中舍人庶子舍人洗马各减旧员之半　　南齐
南齐承宋制设二傅詹事领其属属员稍省
按南齐书百官志太子太傅少傅府置丞功曹五官主簿太子詹事府置丞一人以下太子率更令太子家令置丞太子仆太子门大夫太子中庶子太子中舍人太子洗马太子舍人太子左右卫率各一太子翊军步兵屯骑三校尉太子旅贲中郎将一人太子左右积弩将军太子殿中将军员外殿中将军太子仓官令太子常从虎贲督　　梁
梁为太子置太傅少傅詹事各率其属
按隋书百官志梁太子太傅一人位视尚书令少傅一人位视左仆射天监初又置东宫常侍皆散骑常侍为之詹事位视中护军任总宫朝二傅及詹事各置丞功曹主簿五官家令率更令仆各一人家令自宋齐以来清流者不为之天监六年帝以三卿陵替乃诏革选家令视通直常侍率更仆视黄门三等皆置丞中大通三年以昭明太子妃居金华宫又置金华家令左右卫率各一人位视御史中丞各有丞左率领果毅统远立忠建宁陵锋夷冠祚德等七营右率领崇荣永吉崇和细射等四营二率各置殿中将军十人员外将军十人正员司马四人又有员外司马督官其屯骑步兵翊军三校尉各一人谓之三校旅贲中郎将冗从仆射各一人谓之二将左右积弩将军各一人门大夫一人视谒者仆射中庶子四人功高者一人为祭酒行则负玺前后部护驾中舍人四人功高者一人与中庶子祭酒共掌其坊之禁今又有通事守舍人典事守舍人典法守舍人员庶子四人掌侍从左右献纳得失高功者一人与高功舍人共掌其坊之禁令舍人十六人掌文记通事舍人二人视南台御史多以余官兼职典经局洗马八人位视通直郎置典经守舍人典事守舍人员又有外监殿局内监殿局导客局斋内局主玺主衣扶侍等局门局锡库局内厩局中药藏局食官局外厩局车厩局等各置有司以承其事　　陈陈承梁置太子太傅少傅詹事各率其属
按隋书百官志陈承梁皆循其官制其所制品秩太子二傅秩中二千石品第二太子詹事中二千石品第三太子中庶子太子左右卫率二千石太子三卿千石品第四太子中舍人庶子六百石品第五太子洗马六百石太子步兵翊军屯骑三校尉并秩同台校千石品第六太子舍人二百石依减秩例太子门大夫六百石太子旅贲中郎将冗从仆射并秩同台将六百石太子二傅丞秩六百石品第七太子左右积弩将军六百石太子詹事丞六百石太子太傅五官功曹史主簿少傅五官功曹史主簿并不言秩品第八东宫通事舍人不言秩太子左右二率卫殿中将军及丞并不言秩品第九　　北魏
太武帝太平真君五年选诸良吏给事东宫
按魏书世祖本纪不载　按官氏志真君五年正月选诸曹良吏给事东宫孝文帝太和年诏议官制定东宫寮属阶品
按魏书高祖本纪不载　按官氏志自太祖至高祖初其内外百官屡有减置或事出当时不为常目旧令亡失无所依据太和中高祖诏群寮议定百官着于令太子太师太子太傅太子太保从第一品上太子左右詹事第二品下太子左右卫率第三品上太子中庶子第三品中太子家令太子率更令太子仆太子庶子从第三品上太子三校第四品上太子中舍人第四品中太子洗马从第四品上太子门大夫从第四品下太子食官令太子中盾第五品上太子舍人太子仓令第五品中太子厩长詹事丞从第五品中詹事五官第六品上詹事主簿太子常从虎贲督太子守舍人太子主书舍人太子主衣舍人太子左右卫率主簿第七品上太子典书令史太子典衣令史从第八品上太和二十三年复次东宫寮属职令
