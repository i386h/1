<!-- { "loadSidebar": true } -->
按晋书惠帝本纪云云　按愍怀太子传太子三子虨臧尚并与父同幽金墉虨字道文永康元年正月薨四月追封南阳王臧字敬文永康元年四月封临淮王己巳诏曰咎征数发奸回作变遹既逼废非命而殁今立臧为皇太孙还妃王氏以母之称太孙太妃太子官属即转为太孙官属赵王伦行太孙太傅五月伦与太孙俱之东宫太孙自西掖门出车服侍从皆愍怀之旧也到铜驼街宫人哭侍从者皆哽咽路人抆泪焉桑复生于西厢太孙废乃枯永宁元年五月赵王伦篡位废为濮阳王与帝俱迁金墉寻被害太安初追谥曰哀永宁元年秋八月立襄阳王尚为皇太孙
