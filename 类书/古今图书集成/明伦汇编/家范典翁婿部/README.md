<!-- { "loadSidebar": true } -->

　翁婿部汇考
尔雅
　　释亲
妻之父为外舅妻之母为外姑

注
谓我舅者吾谓之甥然则亦宜呼婿为甥孟子　曰帝馆甥于贰室是也　　又
女子子之夫为婿
　　又
妇之父为婚
汉扬雄方言
　　杂释
南楚洭之间谓妇妣曰母姼称妇考曰父姼

注
姼音多古者通以考妣为生存之称
　　又
东齐之间谓之倩

注
言可借倩也今俗呼女为卒便是也卒便一
　作平使
刘熙释名
　　释亲属
妻之父曰外舅母曰外姑言妻从外来谓至己家为妇故反以此义称之夫妻匹敌之义也魏张揖博雅
　　释亲
妻之父谓之父姼妻之母谓母姼

　翁婿部艺文一
　　祭外姑宇文夫人文　　　　唐陈子昂维年月日朔女夫陈子昂谨以清酌嘉蔬之奠奉祭于故高氏河南宇文夫人之灵恭闻夫人有清穆之德皓洁之行淳懿肃恭内外仰则而道风素范蕙敷兰滋用能惠心光浮氛氲梁沚崇严壸训芬郁母仪中馈柔嘉娣姒有则岂图慈颜幽翳于今十年墓木已拱尊灵廓然今吉辰□应幽殡方开容象如在器质已灰改卜有典宅兆方迁山园既列祖载行焉哀子号咷女也蝉媛于天永诀泣血流连子昂谬承嘉惠预叨姻戚生事早暌送终空积窃闻精意以享黍稷非馨敢陈薄酹以献明灵伏惟夫人明神尚飨　　重祭外舅司徒公文　　　　　李商隐呜呼哀哉人之生也变而往耶人之逝也变之来耶冥寞之间杳惚之内虚变而有气气变而有形形变而有生今将归生于形归形于气漠然其不识浩然其无归则虽有忧喜悲欢而亦弗能措于其间矣苟或以变而之有变而之无若朝昏之相交若春夏之相易则四时见代尚动于情岂百生莫追遂可无恨傥或去此亦孰贵于最灵哉呜呼公之世胄勋华职官扬历并已托于寄奠备在前文今所以重具酒牢载形翰墨盖意有所未尽痛有所难忘以公之平生之恩曩昔顾盼属纩之夕不得闻启手之言祖庭之时不得在执绋之列终哀且痛其可道耶呜呼七十之年人谁不及三公之位人谁不登何数月之间不及从心之岁闻天有恸方登论道之司时泰命屯才长运否为善何益彼苍难知昔泽怪既明告敖释桓公之病阴德未报夏侯知邴吉不亡何昔有其传今无其证岂人言之不当将天道之或欺虽北海悬定薨期长沙前觉灾至偃如巨室去若归人处顺不忧得正之喜在公之德斯盛在物之痛何言矧乎再轸虑居屡垂理命简子将战之誓唯止桐棺晏婴送死之文宁思石椁素车仆马□巾弊帷成一代之清规扬百古之休问所谓有始有卒高朗令终呜呼往在泾川始受殊遇绸缪之迹岂无他人樽空花朝灯尽夜室忘名器于贵贱去形迹于尊卑语皇王致理之文考圣哲行藏之旨每有论次必蒙褒称及移秩农卿分忧旧许羇牵少暇陪奉多违迹□意通期赊道密纻衣缟带雅兄或比于侨吴荆钗布裙高义每符于梁孟今则已矣安可赎乎呜呼哀哉千里归途东门故第数尺素帛一炉香烟耿宾从之云归俨盘筵而不御小君多恙诸孤善丧升堂辄啼下马先哭含怀旧极抚事新伤植玉求归已轻于旧日立珠报惠宁尽于兹辰况邢氏吾姨萧门仲妹爱深犹女思切仁兄抚嫠纬以增摧阖孀闺而永恸草荄土梗旁助酸辛高鸟深鱼遥添怨咽呜呼精神何往形气安归苟才能有所未伸勋庸有所未极则其强气宜有异闻玉骨化于终山楸柏实于裘氏惊愚骇俗伫有闻焉呜呼姜氏怀安之规既闻之矣毕万名数之庆可称也哉箧有遗经匣藏传剑积兹余庆必有扬名愚方遁迹丘园游心坟素前耕后饷并食易衣不忮不求道诚有在自媒自衒病或未能虽吕范以久贫本冶长之无罪昔公爱女今愚病妻内动肝肺外挥血泪得仲尼三尺之喙论意无穷尽交通五色之毫书情莫既呜呼哀哉公其监之　　为王司马祭妻父文　　　　　张九龄维年月朔日某乙谨遣少牢清酌之奠敬祭故某公府君之灵惟公联华公侯振景天朝昔也时来则地分茅土今也福过则海变桑田岂唯魑魅之忧方为蝼蚁之患呜呼哀哉始更荣盛早睦嘉姻谬入□公之选当荷戴侯之遇情契阔而弥积义流离而益固公之谪官某又犯时永矣去国贲然来思虽穷途之至此幸邻境之在兹所忌者法岂忘于私闻柝声而密迩畏简书而间之然犹风烟可冀翰墨无辍心已运于虚舟迹尚濡于涸辙骤寒暑之徂谢纷吉凶之回穴京兆之使忽追广陵之音遽绝呜呼哀哉平生多感自伤千里之心已矣长辞徒发九原之叹计畴昔之光宠痛沦亡于旅窜尝许恤人之孤况沾爱子之半谨因遣奠敢昭明灵心不可倦德以为馨匪羞是荐惟魂是听遣行人于信宿空泫目于郊垧呜呼哀哉尚飨　　祭外舅房州李使君文　　　　　符载波涧浚广根柢深长沃日淮海捎云豫章气韵孤高鸳鸿翱翔高行端简秉心直方在天宝中族大且光一门六姻鸣玉琅琅作宰蓝田政耸民康栖迟半刺亦振芬芳才盛位卑屈声昭彰遂登侯牧答时之望雨泄云蒸□螭腾骧阙
路方骋羽鳞摧伤呜呼昔公
典郡归江之涘小子旋蜀道途舍此扁舟旋泊弱植残鄙公辱车马晤言则喜与能奖善感慨知己意敌周亲礼成半子迫切宁觐不遑留止爰方浃旬遽征千里萦纡岩嶂浩荡云水惠爱□绵书填委食贫多故淹历周祀远侍板舆敬符深旨呜呼哀哉岁暮胊积雪皑皑旅馆萧条凶讣亦来望风一号使人甚哀心肠结塞弥旬不开公尝好古服膺儒艺擅美素琴腾芳草隶洎拜灵座清尘四蔽札蠹徽销空知洒涕呜呼公用中孚纳人于诚人负长者薄尘颂声道孤无邻怨抑不平逝景潜晦崇山忽倾孀稚冤号自硖徂荆霜降露濡毒渍中情今则虔恭归厝先茔灵有安宅道无弛程泬寥之晨万象凄清野旷鸿断天色光明煌煌素车翩翩铭旌出祖荒逵惋恸交并闻诸格言黍稷非馨意有所钦生刍岂轻湛彼□罍冀降明灵傥精爽之如在庶哀词之是听　　刘相请女婿潘炎罢元帅判官陈情表
