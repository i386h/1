<!-- { "loadSidebar": true } -->
甫泌系毕文简公之婿与此有异未知孰是）晏元献判西京范希文以大理寺丞丁忧权掌西监一日晏谓范曰吾一女及笄仗君为吾择婿范曰监中有举子富皋张为善皆有文行他日皆至卿辅并可婿也晏曰然则孰优范曰富修谨张□俊晏曰唯即取富皋为婿皋后改名即丞相郑国富公弼闻见前录时晏元献公为相求婿于文正文正曰公之女若嫁官人某不敢知必求国士无如富某者元献一见公大爱重之遂议婚庆历二年大辽以重兵压境汛使刘六符再至求关南十县之地虏意叵测在廷之臣无敢行者富韩公往聘面折虏之君臣虏辞屈增币二十万而和方富公再使也受国书及口传之词于政府既行谓其副曰吾为使者而不见国书万一书辞与口传者异则吾事败矣发书视之果不同公驰还见仁宗具论之曰政府固为此欲置臣于死臣死不足惜奈国命何仁宗召宰相吕夷简面问之夷简从容袖其书曰恐是误当令改定富公益辨论不平仁宗问枢密使晏殊曰夷简决不肯为此真恐误耳富公怒曰晏殊奸邪党吕夷简以欺陛下富公晏公之婿也富公忠直如此忠正军节度使王审琦与太祖皇帝有旧为殿前都指挥使禁中火审琦不待召领兵入救台谏官有言罢归寿州本镇朝辞太祖谕之曰汝不待召以兵入卫忠也台臣有言不可不行第归镇吾当以女嫁汝子承衍者召承衍至则已有妇乐氏辞帝曰汝为吾婿吾将更嫁乐氏以御龙直四人控御马载承衍归遂尚秦国大长公主乐氏厚资嫁之帝谓承衍曰汝父可以安矣审琦归镇七年率先诸镇纳节游宦纪闻余童字端蒙鄱之乐平人由学省登绍兴戊辰第幼学以能文同里项氏极爱重之欲纳为婿其意未决余一日来访项谓曰偶得写景句云杜宇一声春昼永午梦惊残子能对否余应声云黄鹂百啭晓风清宿酲消尽项喜即以女妻之仕至蕲守玉照新志明清投辖录所叙刘快活事后来思索所未尽者今列于编外曾祖空青文肃之第三子也快活每以三运使呼之后果终漕挽舅氏宏父谈天者多言他日必为卿相刘笑曰官职俱是正郎去不得矣文肃当国先祖为起曹郎中一日忽见过曰我今日见曾三女儿他日当为公之子妇时先妣方五六岁又谓先人曰曾三女汝之夫人也归见文肃呼先祖字云王乐道之子三运使之婿此儿他日名满天下然位寿俱啬奈何已而文肃罢相迁宅衡阳北归后先祖守九江遣先人访文肃于京口一见奇之遂以先妣归焉后所言一一皆合不差毫厘其他类此尚多不能悉记异哉墨客挥犀柳如京开知蔡州有监兵钱供奉者亦忠懿之近属也乃父方奉朝请在京师开乘间来谒造其书阁见壁有绘妇人像甚美诘以谁氏监兵对曰某之女弟也既笄矣柳喜曰开丧偶已逾期愿娶为继室钱曰俟白家君敢议□事柳曰以开之材学不辱于钱氏之门遂强委禽焉不旬日遂成礼钱不之敢拒走介白其父遂乞上殿面诉柳开取臣女仁宗问曰识柳开否曰不识谓曰真奇杰之士也卿家可谓得佳婿矣吾为卿媒可乎钱父不敢再言但拜谢而退遁斋闲览今人于榜下择婿号脔婿其语盖本诸袁山松尤无义理其间或有意不愿就而为贵势豪族拥逼而不得辞者有一新贵少年有风姿为贵族之有势力者所慕命十数仆拥致其第少年欣然而行略不辞遁既至观者如堵须臾有衣金紫者出曰某惟一女亦不至丑陋愿配君子可乎少年鞠躬谢曰寒微得托迹高门固幸待更归家试与妻子商量如何众皆大笑而散石林燕语王沂公初就殿试时固已有盛名李文靖公沆为相适求婿语其夫人曰吾得婿乃举公姓名曰此人今次不第后亦当为公辅是时吕文穆公家亦求姻于沂公公闻文靖言曰李公知我遂从李氏唱名果为第一青箱杂记龙图刘公煜未第前娶赵尚书晃之长女早亡而赵氏犹有二妹皆未适人既而刘公登科晃已捐馆夫人复欲妻之使媒妇通意刘公曰若是武有之德则不敢为姻如言禹别之州则庶可从命盖刘公不欲七姨为匹意欲九姨议姻故也夫人诘之曰谚云薄饼从上揭刘郎纔及第岂得便简点人家女刘公曰非敢有择但七姨骨相寒薄非某之对九姨乃宜匹遂娶九姨后生七子皆至大官七姨后适关生竟不第落泊寒馁暮年刘氏养之终身世传陈执中作相有婿求差遣执中曰官职是国家的非卧房笼箧中物婿安得有之竟不与故仁宗朝谏官累言执中不学无术非宰相器而仁宗注意愈坚挥麈后录元佑中有郭概者东平人法家者流遍历诸路提点刑狱善于择婿赵清宪陈无己高昌庸谢良弼名位皆优而谢独不甚显其子乃任伯后为参知政事无己集中首篇送外舅郭大夫诗是也赵高子孙甥婿皆声华籍甚数十年间为荐绅之荣耀焉良弼显道之弟也画墁录西京留台李建中博雅多艺其子宗鲁善相人一年春榜之京师命择婿行次任村逆旅方就食有一人荷书囊琴驱驴亦就食于逆旅宗鲁一见前揖寒温延之共案询其所自曰今春不第将还洛也宗鲁不复之京师与之同归洛中其父诘之曰今既得贵婿可复回矣此人生不出选调死封真王于是婿之乃张尧封也实生温成皇后天圣中登进士第终亳州军事推官后封清河郡王懒真子韩魏公父谏议大夫国华尝仕于蜀蜀中士人胡广善相术见谏议而奇之曰是必生贵子请纳女焉金史世宗皇后乌林荅氏传后归世宗甚得妇道大定二年追册为昭德皇后赠三代父石土黑太尉渖国公□有司改葬以后兄晖子天锡为太尉石土黑后授世袭猛安上谓天锡曰朕四五岁时与皇后定婚乃祖太尉置朕于膝上曰吾婿七人此婿最幼后来必大吾门今卜葬有期畴昔之言验矣祁宰传海陵将伐宋宰上疏谏言甚激切海陵怒命戮于市籍其家产天下哀之綦戬宰婿也海陵疑奏疏戬为之辞曰实不知也海陵犹杖戬纥石烈志宁传志宁沈毅有大略娶梁王宗弼女永安县主宗弼于诸婿中最爱之吴激传激字彦高米芾之婿也工诗能文字画俊逸得芾笔意王元节传元节字子元弘州人也祖山甫辽户部侍郎父诩海陵朝左司员外郎元节幼颖悟虽家世贵显而从学甚谨浑源刘撝爱其才俊以女妻之遂传其赋学元史姚燧传燧字端甫生三岁而孤育于伯父枢枢隐居苏门谓燧蒙暗教督之甚急燧不能堪杨奂驰书止之曰燧令器也长自有成尔何以急为且许醮以女张晋亨传晋亨字进卿其兄颢以冀州数道之众附严实于青崖后从实来归西征战没木华黎承制署晋亨袭颢爵晋亨涉猎书史小心畏慎临事周密实器之以女妻焉实征泽潞遣子忠贞入质命晋亨与俱齐荣显传荣显字仁卿幼聪悟九岁代父任为千户佩金符从外舅严实来归屡立战功王盘传盘年老致仕无子命其婿著作郎李宾为东平判官以便养史弼传弼字君佐通国语膂力绝人能挽强弓里门石狮重四百斤弼举之置数步外潼关守将王彦弼奇其材妻以女又荐其材勇于左丞相耶律铸虞集传集父汲娶杨氏国子祭酒文仲女咸淳间文仲守衡以汲从未有子为祷于南岳集之将生文仲晨起衣冠坐而假寐梦一道士至前牙兵启曰南岳真人来见既觉闻甥馆得男心颇异之孛朮鲁翀传翀字子翚稍长即勤学后从京兆萧游其学益宏以肆翰林学士承旨姚燧以书抵曰燧见人多矣学问文章无足与子翚比伦者于是以女妻之王都中传都中除郴州路总管邻州茶陵富民覃乙死无子惟一小妻及其赘婿妻诬其婿拜尸成婚藏隐玉杯夜明珠株连八百余人奉使宣抚移其狱委之都中穷治悉得其情而正其罪州长吏而下计其赃至十一万五千余缗人以为神明诚斋杂记杨玠娶崔季让女崔家富图籍殆将万卷成婚之后颇亦游其书斋既而告人曰崔氏书被人盗尽曾不知觉崔遽令检之玠叩腹曰已藏之经笥矣辍□录吾乡陈刚中先生孚临海县人国初时尝为僧以避世变一日大书所作诗于其父执某之粉墙上云我不学寇丞相地黄变发发如漆又不学张长史醉后挥毫扫狂墨平生绀发三十丈几度和云眠石上不合感时怒冲冠天公罚作圆顶相肺肝本无儿女情亦岂惜此双鬓青只忆山间秋月冷搔首不见髼松影父执见之曰此子欲归俗也呼来馆谷之命养发经半年余谓曰汝当娶吾将以女事汝先生辞谢再三既而命寓他所遣媒妁行言择日迎归父执喜曰五马入门矣先生虽获佳偶自妻母以至妻之兄姊弟妹皆不然遂挈家入京后以功授治中典乡郡终老焉若父执者可谓识人也已明外史常遇春传遇春子茂性骄不习事太祖知之故不使将兵洪武二十年始命从大将军冯胜北征纳哈出胜茂妇翁也茂以不任偏裨将意邑邑不乐多不奉胜约束胜数诮责之茂应之又不顺胜颇怒茂未有以发也会纳哈出请降诣右副将军蓝玉营酒次与玉相忤纳哈出取酒浇地顾其下咄咄语是时茂方在坐麾下赵指挥者解蒙古语密以告茂谓纳哈出将遁矣茂因出不意直前搏之纳哈出大惊起欲就马茂拔刀砍其臂伤于是纳哈出所部闻之有惊溃者胜故怒茂至是增饰其状奏茂激变遂械系至京师茂亦言胜诸不法事帝收胜总兵印而安置茂龙州梅殷传殷字伯殷洪武十一年尚宁国公主为驸马都尉太祖十六女诸驸马中尤爱殷十九年命殷提督山东学校赐□褒之谓殷精通经史堪为儒宗勋戚中惟李文忠以上公典国学及殷以驸马视学政当世以为荣王诏传诏字文振生有异姿学士曹鼐见而奇之妻以女孙需传需字孚吉除浙江按察司使就迁左布政使大学士费宏需婿也尝言需在浙时长婿来候钥门累日终不得一见其严峻如此罗洪先传洪先字达夫嘉靖八年举进士第一授修撰外舅太仆卿曾直喜曰幸吾婿成此大名洪先曰儒者事业有大于此若此则三年一人安足喜也余佑传佑字子积鄱阳人往从余干胡居仁游居仁知其远器以女女焉王翱传翱字九皋进太子太保婿贾杰宦于近畿翱夫人数遣迎女杰恚曰若翁典铨移我官京师反手尔何往来不惮烦也夫人闻之乘间置酒跪请翱翱怒推案击夫人伤面夏言传言字公谨为首辅加少师特进光禄大夫上柱国江都人苏纲者言继妻父也雅善陕西总督曾铣铣方复河套纲为通于言言喜功名信铣可倚密疏荐铣言群臣无如铣忠者帝意不谓善也姑听言所为言遂拟优旨奖铣者再铣喜益锐意出师帝忽降旨诘责语甚厉嵩揣知帝意遂力言河套不可复语侵言言始大惧谢罪且自辨帝责言强君胁众嵩复腾疏攻言言亦辩而帝怒已不可解二十七年正月尽夺言官阶令以尚书致仕犹无意杀之也会有蜚语流闻禁中谓言去时有怨谤语而嵩复代仇鸾草奏讦言纳铣金交关为奸利事连苏纲遂下铣纲诏狱嵩与陆炳崔元合谋坐铣交结近侍律斩遣官校逮言言抵通州闻所坐大惊堕车曰噫吾死矣其年十月竟弃言市曹祥传祥字世奇太仓人家贫为人赘婿力学久不售其娅有先举于乡者外姑薄祥不以为婿数祥即并日食不从外家乞怜久之外姑悔稍割田与之谢不受郑濂传郑铭妇翁张无子尽以其业畀铭铭受其三之一及翁殁铭籍所受归于张李颐传颐字惟贞余干人初为御史首称祀胡居仁于文庙寝未行见居仁之裔孙希祖幼且贫字以女养之于家沈应奎传应奎字伯和武进人生有绝力好急人患难州里侠少年皆附之其妻丹阳邵芳女也芳任侠有声京师中贵人咸愿与交高拱之再相芳有力焉后为张居正所杀其子幼族人欲剪之而分其产聚守其庐应奎召少年十余辈为乞丐装杀毒其猛犬缒墙而入篡夺孤嫠以归锦衣志都指挥使朱骥骥始以父任百户家贫未娶落魄不为人所知尝给事少保于谦门下晨伛而候扫少保出见奇其貌谓曰家有弱息以奉箕可乎骥巽谢不敢夫人恚曰老悖生女不嫁官人乃得穷兵耶少保笑谓非儿女子所知卒以归骥后用少保劳至指挥佥事少保死坐累戍边还累迁都指挥使治锦衣者二十余年明朝盛事国朝妇翁与婿同时大位者洪武初宋国公冯胜以大将军北讨婿郑国公常茂参其军事学士刘三吾预机密婿赵勉为户部尚书正德中周文端经为太子太保礼部尚书婿曹元以太子太保兵部尚书入阁孙需为南京吏部尚书婿费宏为大学士陈金为少保左都御史婿蒋冕为大学士嘉靖中吴太保鹏为吏部尚书婿董份为学士亦迁礼部尚书仙居杂志李右都一瀚与叔兄一潮年相及一潮颖悟特达一瀚资稍不逮其父与乡长者多奇一潮而意雅不在一瀚应编修南州公独以诣远期之为二女择婿一以妻一瀚一以妻林公应麒既果与林皆后先登第人莫不服应之识鉴云
