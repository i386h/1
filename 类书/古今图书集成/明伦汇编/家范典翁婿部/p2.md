<!-- { "loadSidebar": true } -->
　　　　　　　　　　　　　　　　王谏臣晏言臣实凡浅谬典枢衡元元未安庶政多阙涓尘罕录尸素空惭臣女婿元帅判官驾部员外郎知制诰潘炎入侍帏幄又司戎政嫌疑之地颠沛是忧顷者累表陈闻冀炎得归省闼不谓天听未达尚阻愚诚内怀冰炭若坠泉谷臣某诚惶诚恐臣闻统天下者以天下举直错枉不私其亲故能启至公之门塞群邪之路伏惟元圣文武皇帝陛下绍休圣绪惟新宝历内厘百揆外清四海鹓鸾之士充庭渐阶而臣与潘炎俱忝近密兵权国政在臣二人是使恶炎者易为辞嫉臣者易为毁倘炎获戾臣无以见雪脱臣遇谤炎无以自明此臣所以寤寐兢惶罔知攸止昔霍光为大司马长女婿度辽将军范明友次女婿羽林监任胜为东西宫卫尉威势崇重冠于一时不能抑退卒见倾覆前史所恶书而贬之又刘弘为镇南将军事时朝廷以其女婿夏侯陟为襄阳太守弘表陟亲戚旧制不得相监有诏听从竟免祸败先贤所尚美而书之臣虽才谢古人智不经远每忧覆餗大惧妨贤窃惟瓜李之嫌宁望桑藿之许今是以沥肝上请昧死闻天必元帅藉炎谘谋则臣甘引退如或庙堂留臣择用伏愿终许罢炎庶遂刘弘之心无成子孟之祸无任恳愿迫切之至　　祭杨凭詹事文　　　　　　　柳宗元年月子婿谨以清酌庶羞之奠昭祭于丈人之灵卿云轮囷天汉昭回自然物外宁杂尘埃公禀间气心灵洞开翱翔自得谁屑群猜孝友忠信闻于九垓摛华发藻其动如雷世荣甲科亦务显处公之俊德有而不顾御史之选朝之所注公勤于养投劾引去时任方隅威刑是务公施其惠亦莫有遻京兆之难下多怨怒或由以黜瓦石盈路公捍其强仁及童孺左迁而出拥道牵慕道峻多谤德优见憎烦言既诋倚法斯绳南过九疑东逾秣陵颠沛三载天书乃征入傅王国嘉声聿兴詹事东宫致政是膺年虽始至道则弥励颉颃今古优游德艺实期浚发再光文陛谁谓昊天遽兹降厉呜呼哀哉某以通家承德夙奉良姻莫成子姓早丧淑人恩礼斯重眷抚惟新绸缪其志实敬实勤迨今挈然十有八祀家缺主妇身迁万里谤言未明黜伏逾纪德辉间绝音尘莫俟岁首发函视远如迩虽当沉痼心术犹治抚膺顿首流泣瞪视既敛而还莫传音旨乡风长恸于兹已矣呜呼哀哉承讣之始卜兆既逾载驰斯文出拜路隅哀从海澨礼致皇都寸诚相续终岁不渝天道悠远人世多虞寄心双表长憾囚拘呜呼哀哉　　常春堂记　　　　　　　　　明罗伦外父云岩翁与其弟与言与庄为堂于南园曰常春命子婿罗伦记之伦适与客过其堂焉方严冬也风觱发而气栗烈冰柱挂檐雪花如手坐良久足麻木齿牙下上指僵袖外不得屈伸客笑曰今日之春何在乎常如何也指酒壶曰春在此乎非也巡檐索梅花笑曰春在此乎非也二物虽可名春非春之常也夫天地之化燠而为春热而为夏凉而为秋寒而为冬方其至也推之而不可拒及其去也执之而不可留雨生于云水生于山云与山不得而有也春生于天天且不得而有之而人欲有之以为常不亦惑欤春之为也邵子曰收天下春归之肝肺是春形于身则睟面盎背形于家则父子慈孝兄弟友让夫妇唱随即其人入其室如在春风中矣皋夔稷契得之为唐虞之春伊傅周召得之为三代之春孔子得之为万世之春当时弟子得之浴沂咏归亦为圣人之所与自是千有余岁周子春于濂溪明道春于河南夫是春也得于天而有于我是固所以为常也翁兄弟垂白嬉怡群从朝夕奉觞和颜是亦所以为常欤翁老矣翁之子孙收是春于身未用春于家用则春天下进进乎周程皋夔之域而后可以为常也翁字与仁兄弟五人与廉与爵已亡云　　外舅太仆卿三符先生寿序　　罗洪先太仆卿三符曾先生年满八十闻宗族闾里戚属与其子弟将期为寿深谢避曰何庸辱吾宗族戚属子弟为家人代以请则曰将吾宗族戚属闾里子弟与为礼若不能堪也于是先生幼婿宰问于长婿洪先曰已诸礼欤洪先曰古礼弗行之故也礼在位八十者不俟朝有政则就舍而问之若曰得无有所苦乎是以安其体如是也在野东西行者方巡狩必伫车而敢过若曰得无与相迫乎是以舒其气如是也上之于养老也八十有五豆矣然必袒而割牲非为无庖也执酱而馈执爵而酳非为无百有司也宪德而不敢乞言即有请亦微其礼不必言与否也老者之事上也八十拜命一坐而再至若宾客之事固弗与闻也夫位莫尊于天子政莫远于巡守事莫辱于庖翟善莫美于乞言荣莫加于赐命然施于八十者即殊常焉又况公卿大夫而下不得以爵先之者哉又况其宗族闾里戚属子弟不得以年等之者哉故朝不俟毕则燕享之节必不敢有所拘行不避尊则出入之宜必不敢有所制执馈重于养体则酬酢必不行相见主于宪德则应对必不及拜命止于一坐则逊揖必不施此其优逸静暇恬愉泰适何所不得而岂病于礼之行哉今先生不然位登九卿矣然早致其事以归既不得与就问躬馈之事居专一室矣而今时无事巡幸又不得与于高年延见之列其公卿大夫寓是邦者既未尝居位叙齿以时其存温候省之意而宗族闾里戚属子弟又未尝聚居观物以动其歆慕敬畏之诚先生身无重绮口尝脱粟人既忘其齿之甚尊然少长不遗答问不倦又无以异于五十六十之年以是献食不求其所宜进谒不乘其所便闻言不能稽其故觌德不能观其深颜色不加则曰先生其遗我哉吾不敢以继见也议论不入则曰先生其挟我哉吾不欲以尽闻也葸葸然役其视听于接遇之时而劳其智虑于应对之末即使强有力者犹不能以朝夕而况于先生哉夫古礼之行也可使田野之老皆得蒙幸于天子其废也虽爵隆齿尊如先生不得享其宗族闾里戚属之奉忠信薄而弥文盛孝弟衰而少仪缺此岂直细故哉虽然使吾能行于礼而使先生安焉则长者必曰吾亦其子弟也彼之致敬若是吾何敢以色骄之少者必曰是犹吾父兄也彼之致敬若是吾何敢以辞烦之宗族曰将以教吾家闾里曰将以仁吾族戚属子弟曰将以笃吾亲群而化焉固不特爵如先生者得全所尊也将田野之老可免于陵贱固不特齿如先生者得安所养也将五十六十之年可免于饥寒如是则古礼之行不庶几乎于是宰遍告其宗族闾里戚属子弟使皆以其觞豆进而洪先复书以申之
　翁婿部艺文二
诗
　　送子婿崔真甫李穆往扬州四首
　　　　　　　　　　　　　　唐刘长卿渡口发梅花山中动泉□芜城春草生君作扬州客半逻莺满树新年人独还落花逐流水共到茱□湾雁还空渚在人去落潮翻临水独挥手残阳归掩门狎鸟携稚子钓鱼终老身殷勤嘱归客莫话桃源人　　登迁仁楼酬子婿李穆　　　　　前人临风敞丽谯落日听吹铙归路空回首新章已在腰非才受官谤无政作人谣俭岁安三户余年寄六条春芜生楚国古树过隋朝赖有东□客池塘免寂寥　　送子婿崔真甫归长城　　　　　前人送君□酒不成欢幼女辞家事伯鸾桃叶宜人诚可咏柳花如雪若为看心怜稚齿鸣环去身愧衰颜对玉难惆怅暮帆何处落青山无限水漫漫　　寄妻父刘长卿　　　　　　　　李穆处处云山无尽时桐庐南望转参差舟人莫道新安近欲上潺湲行自迟　　贾公闾贵婿曲　　　　　　　　李贺朝衣不须长分花对袍缝嘤嘤白马来满脑黄金重今朝香气苦珊瑚涩难枕且要弄风人暖蒲沙上饮燕语踏帘钩日虹屏中碧潘令在河阳无人死芳色　　呈外舅孙莘老　　　　　　宋黄庭坚九陌黄尘乌帽底五湖春水白鸥前扁舟不为鲈鱼去收取声名四十年　　寄外舅郭大夫　　　　　　　陈师道巴蜀通归使妻孥且旧居深知报消息不忍问何如身健何妨远情亲未肯□功名欺老病泪尽数行书　　送外舅慎翁之燕京　　　　元萨都剌杨子江头柳色浓小船春雨去□□青袍铁瓮龙门婿紫锦蒲帆鹤发翁晋府旧臣还塞北星门娇客卧□东明年亦是燕山客骑马天街踏软红　　次韵春日谩兴四首奉酬外舅达翁
　　　　　　　　　　　　　　　明高启老去风情似乐天恨无张态抹朱弦一春酒病稀游赏啼鸟莺花共怅然水边帘幕远笼花游女时时出浣沙记得横塘沽酒处画船明月载琵琶雨多池馆草毵毵酒色寒销旧舞衫燕子自怜花落地殷勤长带软泥衔菖蒲叶老芷花新地暖鸳鸯护水纹不上高楼无远恨江南春尽草如云　　答岱宗外舅　　　　　　　　　王衡我有越纨素一日再三洗褰裳过天津见人且掩耳京洛正日中美言如可市但恐谋生拙飘零愧妻子　　外父石屏守唐公别业池上作　朱茂曙买断一池水重编六枳篱露寒闻蟋蟀潮落走蟛蜞柳色陶元亮山心向子期逃禅有精舍留赋八关诗　翁婿部杂录
诗说摽有梅女父择婿之诗兴也
史记滑稽传淳于髡者齐之赘婿也
注
索隐曰赘婿
女之夫也比于子如人疣赘是余剩之物也
秦始皇本纪三十三年发诸尝逋亡人赘婿贾人略取陆梁地注
瓒曰赘谓居穷有子使就其妇家为赘
婿
后汉书杨震传震中子秉秉子赐光和元年有虹霓昼降于嘉德殿前帝恶之引赐问以祥异祸福所在赐仰天而叹曰吾每读张禹传未尝不愤恚叹息不能竭忠尽情极言其要而反留意少子乞还女婿朱游欲得尚方斩马剑以理之固其宜也颜氏家训治家篇婚姻素对靖侯成规近世嫁娶遂有卖女纳财买妇输绢比量父祖计校锱铢责多还少市井无异或猥婿在门或傲妇擅室贪荣求利反招羞耻可不慎欤西溪丛语杜甫诗云门阑多喜色女婿近乘龙楚国先贤传谓婿如龙也女得贤婿谓之乘龙黄宪为司徒与李元礼俱娶太尉桓焉女时人谓之桓叔元女俱乘龙老学庵笔记昭德诸晁谓婿为借倩之倩云近世方讹为倩盼之倩予幼小不能叩所出至今悔之岳阳风土记湖湘之民生男往往多作赘生女反招婿舍居然男子为其妇家承门户不惮劳苦无复怨悔俗之移人有如此者行营杂录皇女为公主其夫必拜驸马都尉故谓之驸马宗室女封郡主者谓其夫为郡马县主者为县马不知何义懒真子驸马都尉之名起于三国故何晏尚魏公主谓之驸马都尉然不独官名以驸马给之盖御马之副谓之驸马从而给之示亲爱也故杜预尚晋文帝妹高陆公主至武帝践祚拜镇南大将军给追锋车第二驸马考晏面如傅粉宜为帝婿若预乃瘿如瓠尔何至妻帝之女也始信前古帝婿唯择人材不专以貌也后世浸失此意惜哉清波杂志蜀先主传载汉献帝舅车骑将军董承之语裴松之注按汉灵帝母董太后之侄于献帝为丈人盖古无丈人之名故谓之舅也后呼丈人为外舅其本此乎然汉匈奴传书且鞮单于云汉天子吾丈人行若曰此语止为尊老言非专指妻之父则可若谓古无丈人之名后学窃有疑焉泰山亦有丈人峰故俗于妇翁有泰山之呼暖姝由笔今人娶妇之明日婿率妻具礼同至妻家拜礼名拜门亦曰回门又名转马若在乡地远者或婿独行有之或择别日有之春秋宣五年齐高固及子叔姬来传曰此以高固偕来反马非礼盖转马即反马也群碎录今人呼妻父曰岳翁曰丈人匈奴传曰汉天子我丈人行也故呼为丈人又以泰山有丈人峰故又呼丈人曰岳翁亦曰泰山
　翁婿部纪事一
