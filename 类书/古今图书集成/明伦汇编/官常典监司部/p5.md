<!-- { "loadSidebar": true } -->
按掾曹名臣录安仁字德夫凤阳人少有志事功虽为府史昼夜以洗冤泽物为事当至正辛卯江淮兵起剽夺相屠流民遑遑无所宁居安仁奋然曰丈夫当出奇剪寇可坐视父母之邦沦覆耶遂椎牛酾酒率健少年与饮整部伍严器械教以坐作击刺之法不一月间从之者数万人新建壁垒横亘三十里寇至辄扬旗鸣鼓大呼追杀俾无留行乃止退则闭栅自守老弱襁负依为保障者累十千家当是时豪杰角立割疆擅号令者比比而是乙未秋安仁遂移兵广陵以观变且曰此辈皆为人作除尔真人之兴气势自与恒人殊丙申冬安仁见皇上威德日盛统六师而下金陵安仁曰向所为真人者此真是已乃率部曲而归之上大悦明年令戍镇江安仁严饬军伍益自振励敌兵不敢侵境居岁余会朝廷始立提刑按察司以廉纠不虔上选安仁为副使巡行浙水东悍将狞卒横赋民粮曰寨粮务刻剥以□民安仁一置于法金华民有讼其邑丞受白金者安仁诘之曰颇闻尔丞贤尔细民也奈何犯分而讦之即图其金短长圆方形来民图上藏屏复命诸左证图之人各不同安仁曰是非诬耶众环目相顾无一语遂以其罪抵讼者告讦之风为衰辛丑升按察使东方肃清莫敢纷扰甲辰征为中书左司郎中时江淮甫定军国庶务纷如乱丝安仁佐太师李韩公参错裁断日就统绪事以无滞上益倚信之吴元年丁未闽浙中原渐平营建城阙宫殿修庙享服御衣物廷议可任其责者奏举安仁为将作卿安仁精敏多智凡所制量皆中法不苟明年戊申是为洪武元年上即皇帝位安仁升嘉议大夫工部尚书仍领将作事二年夏改兵部安仁宅心中正能声彰闻年已六十有七自以精力衰孱请致其事上悯其劳从之赠田三千亩牛七十角仍给尚书半禄养其终身退卜仪真珠金沙结庐以居六年夏上念安仁旧勋复诏中书起为山东行省参知政事安仁诣阙力辞而止八年复颁致仕诰加通议大夫盖异数云　　王纲
按绍兴府志纲字性常余姚人洪武初以文学征见上亲策治道拜兵部郎中未几潮民弗靖擢纲广东参议往督兵饷纲致书与家人诀携其子彦达与俱单舸往谕降之还至增城为海寇曹真所得日为坛坐纲上罗拜胁为谋主纲开谕祸福曰尔何为者今天子削平僭乱尔当为良民同享太平奈何自取死耶贼怒遂遇害彦达哀号请代不得且哭且骂曰贼并杀我其部长曰父忠而子孝杀之不祥与之食不顾贼悯其诚孝释之乃缀羊革裹纲尸以归后有诏立庙死所额曰父子忠孝彦达子与准闭门力学有司以遗逸荐逃之山中终身不仕　　胡子祺
按明外史本传子祺名寿昌以字行吉水人明师下吉安猝有寇民为寇所胁者千余人寇退大师将尽杀之子祺走谒营门力言从寇非民所欲杀之且失人心始得免洪武三年以儒士选授监察御史先是帝尝召老臣问以建都之地有言关中险固金城天府之国宜为都者帝以天下甫定国家财赋转输悉资东南重劳其民故遂已之诏以应天开封为南北京临濠为中都然而非帝意也至是子祺首上书请都关中略曰天下形胜之地可都者四河东地势高厚控制西北尧常都之然其地苦寒江淮士卒所不堪汴梁襟带河淮宋常都之然其地平旷无险可凭不足以限御戎马洛阳周公尝卜之周汉尝迁之然嵩邙诸山非有殽函终南之阻涧瀍伊洛之水非有泾渭灞浐之雄故据百二山河之胜可以耸诸侯之望绵宗社之祚举天下莫关中若也帝览书称善其后遂命皇太子巡行陜西为择文武诸臣扈从且谕之曰天下山川惟秦地号为险固汝一游以省观风俗慰劳秦父老子弟盖微示太子以迁都意及太子自陕西还无几时而薨会帝亦遂病于是卒不果迁子祺为御史寻迁广西按察司佥事屡平冤狱凡祠庙不载祀典者悉令撤毁闻宋元佑党人碑在融州山谷中即舁出掊碎之已又改知彭州彭故有都江诸堰秦时守李冰所凿导江水以灌成都田历代皆用铁石修之劳费不赀元季兵兴堰废民失水利旁堰田遂不治子祺建议修筑请以竹木代铁石为之众初疑不可就又谓当役万人子祺曰得二千人足矣未几堰成费省而利溥民甚便焉迁延平知府延平听事侧有淫祠数为妖前知府徙舍避去子祺至命焚祠更作室其上居之妖亦遂息逾年卒于任子祺有惠政吏民皆罢市走哭次子广永乐中至大官自有传　　王佑
按明外史胡子祺传王佑者泰和人以教官试吏部授御史与子祺同为广西按察佥事按察使寻适咨以政体子祺曰刑新国用轻典新附之地宜静以莅之佑曰蛮方之人素昧名分渎伦伤化不及此时明礼法示劝惩后将难治适从之广西称治蜀平徙佑知重庆州招徕抚辑甚得民和坐事免官卒　　韩祯
按广东通志祯洪武十一年任布政司参政时展筑城池阃帅力欲亟成工役昼夜不休军民苦病亡祯曰城郭所以保民今筑城而民疲甚非安边保民意也朝廷闻之咎将谁归帅始惧又欲令五鼓始工二鼓而止祯曰不可乃召众定约以晨钟从事夕钟则已由是赴工者莫不感悦政声大着　　刘仕貆
按明外史本传仕貆字伯贞安福人父闬闬兄闻与其弟阅闰皆以春秋应举为元官独闬不仕家居着书者终其身仕貆少受父学洪武初里人有忌仕貆以里役陷之为安福丞张禧所辱仕貆心愤益以学自力扁所居室曰悠然晨夕读书其中从游者日众洪武十五年应贤良举策以求贤图治之道仕貆条对略曰取人自古为难求之以貌则伟于容者或内行之不立考之以文则富于学者或才用之不足辨之以识则达于务者或心术之多乖察之以言则佞于口者或力行之未逮收之以望则隆于誉者或实德之未孚以是五者取人犹曰不然况乎郡县诸臣舍是五者惟取庸碌之流医巫公卜之子侥幸以宽其责顾欲至治之兴其将能乎是故任一人不如任众人自今学校所贡宜令学官审之有司覆之其果经行修明然后升之礼部有司所举宜令县官审之郡守覆之其果行艺清淑然后进之吏部举凡学校所贡有司所举每得人则录以为绩每失人则纪以为过及其考课绩多者陟过多者黜又厚禄秩以作其廉信刑罚以警其墨如是则官得其人人称其职矣对奏称旨授广东按察司佥事分司琼州州在海外民夷杂居其俗故犷悍不可尽绳以法且善用蛊每上官至辄致所产珍货为贽受则喜以为无猜嫌不受则惧且致祸遂投毒蛊杀之由是仕宦者至琼悉为所污无得免者仕貆方以廉正自持既莅任又数有惠爱轻徭理枉大得民俗之和虽却其贽夷人不忍害也故时辱仕貆者张禧适调丞琼山以属吏进谒大惭怖几不敢仰视仕貆待之坦然与他吏等禧遂感服其不宿怨如此未几朝议省佥事官仕貆亦例降遂改授东莞河泊使二十三年遭风没于水其同寮张仕祥言诸官乃得葬焉　　吴文
按广西通志文字尚质临桂人洪武乙丑进士是年始选进士入翰林文在选中官检讨后出为湖广右参议与湖广右参政王景范左参议郑阳同日陛辞上亲谕以典藩之法曰卿等所学当怀致君泽民朕今简用特冀儒术之异于常人也勉之文到官具录圣谕置厅事中或有追悔则曰得无负圣谕耶立取其事更审核之必当乃已以政声闻　　解敏
按明外史凌汉传敏阳武人举进士授监察御史以才望擢浙江按察佥事杭民输铜逾期诏逮治敏请责府县督办免逮其民许之敏行法无所挠贪残敛迹声称赫然召署都察院事超拜右副都御史克振风纪寻出为江西按察使　　梁观
按太平府志观字大用为人廉公方正勤学善大书与李衡交衡有妻妾欲远行一日夜恐盗伺之乃要观止其书舍一夕燃灯读书达旦他事多类此洪武间由府庠贡入监除吏科给事中升四川按察司佥事调广东按察司佥事分巡潮州廉介刚果决狱如神会天时久旱观斋沐祷神雨下如注没于官潮人思之塑像于韩山书院屡示灵异同乡谢孚为监察御史领兵平百家畬宿行台隶卒见观游魂于月夜孚具牲醴祭奠后凡有捷先梦示之精爽不迷潮人有祈辄应　　王溥
按明外史刘仕貆传其后有王溥者桂林人洪武末为广东参政亦以廉洁著名其弟自家来省属吏与之同舟赠以布袍溥命还之曰一衣虽微不可不慎此毁名污行之渐也先是粮运由海道多遭风漂没溥身至庾岭相度形势命有司凿石填堑修治桥梁教民车运民甚便之居官数年笥无重衣庖无兼馔为胥吏所诬逮下诏狱寮属馈赆皆辞不受曰吾岂以患难易其心哉事白得归卒　　周观政
按绍兴府志观政山阴人洪武中以荐教授九江擢监察御史尝监奉天门有中使将女乐入观政止之中使曰有命观政曰有命亦不可中使怒而入顷之出报曰可使之出观政亦不从曰必面奉诏已而上谓观政曰内间庆贺侑食之乐废缺欲令内人肄习吾已悔之御史言是永乐初出为江西按察佥事建言九事曰遵定制厚亲亲严边备核边情谨刑狱通下情慎朝仪惜人才明毁誉皆见嘉纳时安南初下观政又言四事曰修明政教慎简征科革正衣冠作新学校疏入即赐施行官至观察使卒　　王恺
按蒲圻县志恺字时举号云谷泰宁令允茂之子也永乐元年中乡试明年登棨榜进士明太宗文皇帝靖难金陵廷臣举恺授知江宁时百务倥□恺处之裕如上闻其政声命抚畿甸逋氓咸集一日上问户部钱谷出纳恺即面对纤悉不爽既预修永乐大典晋左春坊左中允赞辅仁皇于储宫汉庶人扈从北征阴谋夺嫡构陷宫僚悉下之狱恺在狱十年诵读不辍仁皇登极同被逮者擢置枢要而恺适以母艰终制宣德初起复调补广西佥事泗城土官卢氏与岑豹争郁田州蛮奴黄佑强横逼主岑绍奔南宁一时猺獞骚起为乱乃遣征蛮将军山云御史韩伟陈汭同恺往抚恺宣谕威德土官效顺思恩果化咸底于平又同御史陈衡捧檄绥劳贵州土彝劳勚茂树五年如京师上嘉其政绩赐游后苑观元宵灯恺上疏陈六事特赐俞允九年征大藤峡襄翊有功至浔州建学宫炎侥向化正统四年转广东左参议往抚钦廉叛寇黄宽等事平刻石于招远山上锡之制曰尔发身贤科擢任京县载转宫寮陟左外台克效劳勚特授奉政大夫修正庶尹以示褒嘉尔其体朕至意以弼成国家之治五世孙基葺其所遗诗文数十篇名曰云谷集　　鲁穆
按明外史本传穆字希文天台人永乐四年进士家居褐衣蔬食足迹不入州府比谒选有司馈之赆穆曰吾方从仕未能利物乃先厉州里可乎竟弗受除福建道监察御史仁宗监国穆屡上封事汉王高煦在乐安其藩邸宦奄将校恣不法莫敢言者穆上章显劾之章寝不报然直声振朝廷迁福建按察司佥事瘗露骸毁淫祠理冤滥摧豪强孤立行一意不可干以私泉州有李姓者其妻故与富姻林肄私会李调官广西肄遣傔随李道鸩之而室其妻李宗人诉于府知府纳贿反坐诉者诉按察司亦如之系狱久弗释穆廉得其实正肄等罪漳州民周允文无子以侄为后晚而妾生子因析产与侄而属以妾子允文死侄言儿非叔父子逐去尽夺其赀妾诉之穆大召县父老及周宗族密置妾子群儿中令识咸指是儿类允文遂归其产民间呼为鲁铁面时大学士杨荣当国其家人犯法穆治之不少贷荣顾谓穆贤荐之朝正统初擢都察院右佥都御史顺天八府蝗命穆等往捕还以疾卒讣闻官给舟归其丧始穆入为佥都御史所载不过囊衣工部尚书吴中赠以器用谢不受至是中为治棺衾乃克殡　　吕升
