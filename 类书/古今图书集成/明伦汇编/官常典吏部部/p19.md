<!-- { "loadSidebar": true } -->
按明外史本传渊字静中鄞人弘治十八年进士初授礼部主事已改刑部杨一清为吏部调渊稽勋员外郎历考功郎中改掌文选迁南京右通政嘉靖初擢应天府尹改尹顺天累迁南京兵部右侍郎摄部事荐马永等十余人召为刑部右侍郎迁左进南京刑部尚书就移吏部召为刑部尚书周用卒代为吏部尚书侍郎徐阶得帝眷前尚书率推让之渊自以前辈事取独断大学士夏言柄政渊老臣不能委曲徇及后议言狱渊谓言事祇任意迹涉要君请帝自裁决帝大怒切责渊严嵩既杀言势益横部权无不侵数以小故夺渊俸渊年七十矣遂乞骸骨归家居十四年卒先累加太子太保卒赠少保谥庄简渊居官始终一节睌扼权相功名颇损在南刑部时张璁桂萼先为曹属尝题诗于壁遣人属渊勒石后堂渊曰此尚书堂也吾敢以相君故为郎官勒石卒不许　　李默按明外史本传默字时言瓯宁人正德十六年进士选庶吉士嘉靖初改户部主事进兵部员外郎调吏部历验封郎中真人邵元节贵幸请封诰默执不予十一年为武会试同考官及宴据宾席欲坐兵部尚书王宪上宪劾其不逊谪宁国同知屡迁浙江左布政使入为太常卿掌南京国子监事博士等官得选科道自默发之历吏部左右侍郎代夏邦谟为尚书自正德初焦芳张彩后吏部无侍郎拜尚书者默出帝特简盖异数也严嵩柄政擅黜陟权默每持己意嵩衔之会推辽东巡抚列布政使张臬谢存儒以上帝问嵩嵩言其失夺职为民时掌铨仅七月帝未尝有意弃之明年吏部尚书万镗罢遂特旨复用默已命入直西内赐直庐许苑中乘马寻进太子少保未几复命兼翰林学士给事中梁梦龙劾默徇私帝为责梦龙会大计群吏默戒门下谢宾客同直大臣亦不得燕见嵩甚恨赵文华视师还人莫敢抗默气折之总督杨宜罢嵩文华欲用胡宗宪默推王诰代两人恨滋甚初文华为帝言余倭无几而巡按御史周如斗以败状闻帝疑数诘嵩文华谋所以自解稔帝喜告讦会默试选人策问言汉武唐宪以英睿兴盛业晚节用匪人而败遂奏默诽谤且言残寇不难灭以督抚非人败□由默恨臣劾其同乡张经思为报复臣论曹邦辅即嗾给事中夏栻孙浚媒孽臣延今半载疆事日非昨推总督又不用宗宪而用诰东南涂炭何时解陛下宵旰忧何时释默罪废之余陛下洗瘢录用不奉公忧国乃怀奸非上如此帝大怒下礼部及法司议奏默偏执自用失大臣体所引汉唐事非所宜言帝责礼部尚书王用宾等党护各夺俸三月而下默诏狱刑部尚书何鳌遂引子骂父律绞帝曰律不着臣骂君谓必无也今有之其加等斩锢于狱默竟瘐死时三十五年二月也默博雅有才辨以气自豪同考武试得陆炳为门生炳贵盛力推毂默由外吏骤显有所恃不附嵩凡有铨除与争可否气甚壮然性褊浅用爱憎为轩轾颇私乡旧以恩威自归士论亦不甚附之然默既得罪继之者吴鹏欧阳必进惟视嵩父子鼻息若隶役然吏部权尽失隆庆中复官予祭葬万历中赐谥文愍　　胡松
按明外史本传松字汝茂滁人幼嗜学尝辑古名臣章奏慨然有用世志举嘉靖八年进士知东平州设方略捕盗民赖以安再迁南京礼部郎中历山西提学副使三十年秋上边务十二事谓去秋俺荅掠兴岚即传箭征兵□期深入守臣皆稔闻之而巡抚史道总兵官王陛等备御无素待其压境始以求贡上闻又阴致赂遗令勿侵己分地冀嫁祸他境今山西之祸实大同贻之宜亟置重典以厉诸镇大同自兵变以来壮士多逃漠北为寇用今宜招使归有携畜产器械来者听其自有更给牛种费优复数年则我捐金十万可得壮士二万拊而用之皆劲旅也孰与弃之以资强敌哉大同最敌冲为镇巡者较诸边独难今宜不拘资格精择其人丰给禄廪使得收召猛士畜豢健丁又久其期非十年不得代彼知不可骤迁必不为苟且旦夕计而边圉自固又必稍宽文网非大千宪典言官毋得轻劾以坏其成功至用间之道兵家所贵今寇谍获于山西者已数十人他镇类是故我之虚实彼无不知今宜厚养死士潜纵遣之得间则斩其名王部长及诸用事贵人否亦可觇强弱虚实而阴为备又寇贪而好利我诚不爱金帛东赂黄毛三卫以牵其左西收亦不剌遗种予善地以缀其右使首尾掣曳自相狼顾则我可起承其敝坐收全胜矣他所条析咸切边计帝嘉其忠恳进秩左参政松疏上当事者已恶其侵官及迁擢益忌之不以兵柄令于三关听用欲牵制之以败其事寇大入抵太原给事中冯良知遂劾松建言冒赏无寸功纪功科道官张尧年王珩劾总兵官张达等并论松虚议无补遂斥为民家居十余年屡荐辄报罢至三十五年以赵文华言起陕西参政分守平凉复条上严保甲均赋税置常平简伉健数事三迁江西左布政使以右副都御史巡抚其地所部多盗松奏设南昌南丰万安三营遣将讨捕以次削平进兵部右侍郎巡抚如故以会讨广东巨寇张琏及援闽破倭功两赐银币居三年召理部事进左侍郎改吏部迁南京兵部尚书参赞机务代郭朴为吏部尚书奏言抚按举劾每举数十人虚誉浮词往往失实所劾犯赃仅拟降调罢□贪残仅拟改教赏罚不当人何所激劝且巡抚岁终例有册第属吏贤否今皆寝阁乞申饬其欺玩者帝嘉纳之松洁己好修富经术郁然有声望晚主铨柄以振拔淹滞为己任甫七月病卒赠太子少保谥恭肃　　何维柏
按明外史本传维柏字乔仲南海人嘉靖十四年进士选庶吉士授御史雷震谨身殿言四海困竭所在流移而所司议加赋民不为盗不止因请罢沙河行宫金山功德寺工作及安南问罪之师帝颇嘉纳寻引疾归久之起巡按福建二十四年五月疏劾大学士严嵩奸贪罪比之李林甫卢杞且言嵩进顾可学盛端明修合方药邪媚要宠帝震怒遣官逮治士民遮道号哭维柏意气自如下诏狱廷杖除名家居二十余年隆庆改元召复官擢大理少卿迁左佥都御史疏请日御便殿召执政大臣谋政事并择大臣有才德者与讲读儒臣更番入直宫中燕居慎选谨厚内侍调护圣躬俾游处有常幸御有节非隆冬盛寒毋辍朝讲报闻进左副都御史母忧归万历初还朝历吏部左右侍郎极言鬻官之害御史刘台劾大学士张居正居正乞罢维柏倡九卿留之及居正遭父丧诏吏部谕留尚书张瀚叩维柏维柏曰天经地义何可废也瀚从之而止居正怒取旨罢瀚停维柏俸三月旋出为南京礼部尚书考察自陈居正从中罢之卒谥端恪　　严清
按明外史本传清字公直云南后卫人嘉靖二十三年进士除富顺知县公廉恤民治声大震忧归补邯郸入为工部主事历郎中董作京师外城修丸陵吏无所侵牟工成加俸连丁内外艰服除补兵部稍迁保定知府故事岁籍民充京师库役清罢之赈荒弭盗人以比前守吴岳历迁易州副使陕西参政四川按察使右布政使并以清望荐章十余上隆庆二年以右佥都御史巡抚贵州未上改四川清久宦川中僚吏惮其风采相率厉名行少墨败者郡县卒岁团操成都清罢之番人入贡裁为定额痛绝强宗悍吏毁者亦众陕西贼流入境巡按御史王廷瞻劾清纵寇大学士赵贞吉言贼起郧陕贻害川侥即有罪当罪守土臣不宜专责巡抚臣蜀人深知清约己爱人省事任怨今蜀地岁荒民流方倚清如父母奈何弃之任事臣欲为国家利小民必得罪豪右论者不察动以深文求之顷海瑞既去若清复罢是任事之臣皆不免弹击惟全躯保位为得计矣疏奏不允命解官听调清遂不出万历二年起抚山西未赴改贵州历两京大理卿三迁刑部尚书张居正当国尚书不附丽者独清居正卒没冯保家得其籍廷臣馈遗者悉罢去清独无名神宗深重焉会吏部尚书梁梦龙罢即以清代日讨故实辨官材自丞佐下皆亲署无一幸进者中外师其廉俭书问几绝甫半岁得疾归帝数问阁臣严尚书病愈否十五年兵部缺尚书用杨博故事特诏起补遣使趣行而清疾益甚不能赴又三年卒赠太子太保谥恭肃清初拜尚书不能具服色束素犀带以朝或嘲之曰公释褐时七品玳瑁带犹在耶清笑而已　　宋纁
按明外史本传纁字伯敬商丘人嘉靖三十八年进士授永平推官擢御史出视西关按应天诸府隆庆改元再按山西俺荅陷石州将士捕七十七人当斩纁讯得其诬释者殆半静乐民李良雨化为女纁言此阳衰阴盛之象宜进君子退小人以挽气运帝嘉纳之擢顺天府丞寻以右佥都御史巡抚保定诸府核缺伍汰冗兵罢诸道援兵防御省饷无算万历初与张居正不合引疾归居正卒廷臣交荐以故官抚保定获鹿诸县饥先赈后以闻帝以近畿宜俟命令灾重及地远者便宜赈贷余俱奏闻寻迁南京户部右侍郎召还部进左改督仓□请减额解赎银民壮弓兵诸役已裁者勿征民间工食俄迁户部尚书民壮工食已减半复有请尽蠲者纁因并历日诸费奏裁之有司征赋惧缺额鞭挞取盈纁请有司考成视灾伤为上下山西连岁荒赖社仓获济纁请推行天下以纸赎为籴本不足则劝富人或令民输粟给冠带又言边储大计最重屯田盐策近诸边年例银增至三百六十一万视弘治初八倍宜修屯政商人垦荒中盐帝皆称善帝以圣节赏诏取部帑银二十万两纁执奏不从潞王将之国复取银三十余万两市珠宝纁亦力争乃减三之一故事金花银岁进百万两帝即位之六年增二十万遂以为常纁三请停加额终不许纁为户部五年值四方多灾为酌盈虚筹缓急奏报无需时上下赖之而都御史吴时来以吏部尚书杨巍年老求去忌纁名出己上两疏劾纁因杜门乞休帝不许及巍去卒以纁代之巍在部不能止吏奸且遇事辄请命政府纁绝请寄奖廉抑贪罪黠吏百余人于执政一无所关白会文选员外郎缺官纁拟起邹元标奏不下再疏趣之大学士申时行遂拟旨切责斥元标南京顷之以序班盛名昭注官有误时行劾奏之序班刘文润迁詹事府录事时行又劾文润由输粟进不当任清秩时殿阁中书无不以赀进者时行独争一录事纁知其意五疏乞休福建佥事李管言时行庇巡抚秦耀而纁议罢之仇主事高桂而纁议用之以故假小事齮龁使不得安其位帝不纳管言亦不允纁请无何纁卒官诏赠太子太保谥庄敏纁凝重有识议事不苟石星代为户部尝语纁曰某郡有奇羡可济国需纁曰朝廷钱谷宁蓄久不用勿使搜括无余主上知物力充羡则侈心生矣星怃然有郎言漕粮宜改折纁曰太仓之储宁红腐不可匮绌一旦不继何所措手中外陈奏帝多不省或直言指斥辄曰此沽名耳不罪于慎行称帝宽大纁愀然曰言官极论得失要使人主动心纵罪及言官上意犹有所儆省概置勿问则如痿痹不可疗矣后果如其言　　陆光祖
