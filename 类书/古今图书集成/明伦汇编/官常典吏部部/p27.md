<!-- { "loadSidebar": true } -->
经远推方直道正色于朝魏氏初载委授铨衡总齐清议十有余年文武群才多所明拔朝廷归高天下称平玠雅亮公正在官清恪其典选举拔贞实斥华伪进逊行抑阿党诸宰官治民功绩不着而私财丰足者皆免黜停废久不选用于时四海翕然莫不励行至乃长吏还者垢面羸衣常乘柴车军吏入府朝服徒行人拟壶□之洁家象濯缨之操贵者无秽欲之累贱者绝奸货之求吏洁于上俗移乎下民到于今称之晋书裴楷传武帝为抚军妙选僚采以楷为参军事吏部郎阙文帝问其人于锺会会曰裴楷清通王戎简要皆其选也于是以楷为吏部郎李重传重字茂曾迁尚书吏部郎务抑华竞不通私谒特留心隐逸由是群才毕举拔用北海西郭汤琅邪刘珩燕国霍原冯翊吉谋等为秘书郎及诸王文学故海内莫不归心时燕国中正刘沉举霍原为寒素司徒府不从沉又抗诣中书奏原而中书复下司徒参论司徒左长史荀组以为寒素者当谓门寒身素无世祚之资原为列侯显佩金紫先为人间流通之事晚乃务学少长异业年逾始立草野之誉未洽德礼无闻不应寒素之目重奏曰案如癸酉诏书廉让宜崇浮竞宜黜其有履谦寒素靖恭求己者应有以先之如诏书之旨以二品系资或失廉退之士故开寒素以明尚德之举司徒总御人伦实掌邦教当务峻准评以一风流然古之厉行高尚之士或栖身岩穴或隐迹丘园或克己复礼或耄期称道出处默语唯义所在未可以少长异操疑其所守之美而远同终始之责非所谓拟人必于其伦之义也诚当考之于邦党之伦审之于任举之主沉为中正亲执铨衡陈原隐居求志笃古好学学不为利行不要名绝迹穷山缊韣道艺外无希世之容内全遁逸之节行成名立缙绅慕之委质受业者千里而应有孙孟之风严郑之操始举原先谘侍中领中书监华前州大中正后将军婴河南尹轶去三年诸州还朝幽州刺史许猛特以原名闻拟之西河求加征聘如沉所列州党之议既举又刺史班诏表荐如此而犹谓草野之誉未洽德礼无闻舍所征检之实而无明理正辞以夺沉所执且应二品非所求备但原定志穷山修述儒道义在可嘉若遂抑替将负幽邦之望伤敦德之教如诏书所求之旨应为二品诏从之重与李毅同为吏部郎时王戎为尚书重以清尚见称毅淹通有智识虽二人操异然俱处要职戎以识会待之各得其所毅字茂彦旧史阙其行事于时内官重外官轻兼阶级繁多重议之见百官志又上疏曰凡山林避宠之士虽违世背时出处殊轨而先王许之者嘉其服膺高义也昔先帝患风流之弊而思反纯朴乃谘询朝众搜求隐逸咸宁二年始以太子中庶子征安定皇甫谧四年又以博士征安南朱冲太康元年复以太子庶子征冲虽皆以疾病不至而朝野悦服陛下远迈先帝礼贤之旨臣访冲州邑言其虽年近耋耄而志气克壮耽道穷薮老而弥新操尚贞纯所居成化诚山栖耆德足以表世笃俗者也臣以为宜垂圣恩及其未没显加优命时朝廷政乱竟不能从出为行讨虏护军平阳太守山简传简征为尚书左仆射领吏部简欲令朝臣各举所知以广得才之路上疏曰臣以为自古兴替实在官人苟得其才则无物不理书言知人则哲惟帝难之唐虞之盛元恺登庸周室之隆济济多士秦汉以来风雅渐丧至于后汉女君临朝尊官大位出于阿保斯乱之始也是以郭泰许劭之伦明清议于草野陈蕃李固之徒守忠节于朝廷然后君臣名节古今遗典可得而言自初平之元讫于建安之末三十年中万姓流散死亡略尽斯乱之极也世祖武皇帝应天顺人受禅于魏泰始初躬亲万机佐命之臣咸皆率职时黄门侍郎王恂庾纯始于太极东堂听政评尚书奏事多论刑狱不论选举臣以为不先所难而辨其所易陛下初临万国人思尽诚每于听政之日命公卿大臣先议选举各言所见后进隽才乡邑尤异才堪任用者皆以名奏主者随缺先叙是爵人于朝与众共之之义也朝廷从之毕卓传卓字茂世新蔡鲖阳人也父谌中书郎卓少希放达为胡母辅之所知太兴末为吏部郎常饮酒废职比舍郎酿孰卓因醉夜至其瓮间盗饮之为掌酒者所缚明旦视之乃毕吏部也遽释其缚卓遂引主人宴于瓮侧致醉而去桓彝传彝尝过舆县县宰东海徐宁字安期通朗博涉彝遇之欣然停留累日结交而别先是庾亮每属彝□一佳吏部及至都谓亮曰为卿得一吏部矣亮问所在彝曰人所应有而不必有人所应无而不必无徐宁真海岱清士因为叙之即迁吏部郎竟历显职阮放传放素知名而性清约不营产业为吏部郎不免饥寒王导庾亮以其名士常供给衣食王蕴传蕴字叔仁孝武定皇后父司徒左长史蒙之子也起家佐著作郎累迁尚书吏部郎性平和不抑寒素每一官缺求者十辈蕴无所是非时简文帝为会稽王辅政蕴辄连状白之曰某人有地某人有才务存进达各随其方故不得者无怨焉语林袁贞为监运范元平作吏部尚书大坐语袁卿此选还不失护军袁曰卿何事人中作市井宋书蔡廓传廓征为吏部尚书廓因北地傅隆问亮选事若悉以见付不论不然不能拜也亮以语录尚书徐羡之羡之曰黄门郎以下悉以委蔡吾徒不复厝怀自此以上故宜共参同异廓曰我不能为徐干木署纸尾也遂不拜干木羡之小字也选案黄纸录尚书与吏部尚书连名故廓云署纸尾也羡之亦以廓正直不欲便居权要徙为祠部尚书王惠传少帝即位以蔡廓为吏部尚书不肯拜乃以惠代焉惠被召即拜未尝接客人有与书求官者得辄聚置阁上及去职印封如初时谈者以廓之不拜惠之即拜虽事异而意同也王球传球迁吏部尚书球公子简贵素不交游筵席虚静门无异客尚书仆射殷景仁领军刘湛并执重权倾动内外球虽通家姻戚未尝往来颇好文义唯与琅邪颜并之相善居选职接客甚希不视求官书疏而铨衡有序朝野称之庾炳之传炳之迁吏部尚书领义阳王师内外归附势倾朝野炳之为人强急而不耐烦宾客干诉非理者忿詈形于辞色素无术学不为众望所推性好洁士大夫造之者去未出户辄令人拭席洗□时陈郡殷冲亦好净小史非净浴新衣不得近左右士大夫小不整洁每容接之炳之洁反是冲每以此讥焉领选既不缉众论又颇通货贿炳之请急还家吏部令史钱泰主客令史周伯齐出炳之宅谘事泰能弹琵琶伯齐善歌炳之因留停宿尚书旧制令史谘事不得宿停外虽有八座命亦不许为有司所奏上于炳之素厚将恕之召问尚书右仆射何尚之尚之具陈炳之得失又密奏曰夫为国为家何尝不谨用前典今苟欲通一人虑非哲王御世之长术炳之所行非暧昧而已臣所闻既非一旦又往往眼见事如丘山彰彰若此遂纵而不纠不知复何以为治晋武不曰明主断鬲令事遂能奋发华廙见待不轻废锢累年后起止作城门校尉耳若言炳之有诚于国未知的是何事政当云与殷景仁不失其旧与刘湛亦复不□且景仁当时事意岂复可蔑朝士两边相推亦复何限纵有微诚复何足掩其恶今贾充勋烈晋之重臣虽事业不胜不闻有大罪诸臣进说便远出之陛下圣睿反更迟迟于此炳之身上之舋既自藉藉交结朋党构扇是非实足乱俗伤风诸恶纷纭过于范晔所少贼一事耳伏愿深加三思试以诸声传普访诸可顾问者群下见陛下顾遇既重恐不敢苦相侵伤顾问之日宜布嫌责之旨若不如此亦当不辩有所得失臣惷既有所启要欲尽其心如无可纳伏愿宥其触忤之罪时炳之自理不谙台制令史并言停外非嫌太祖以炳之信受失所小事不足伤大臣尚之又陈曰炳之呼二令史出宿令史谘都令史骆宰宰云不通吏部曹亦咸知不可令史具向炳之说不得停之意炳之了不听纳之非为不解直是苟相留耳由外悉知此而诬于信受群情岂了陛下不假为之辞虽是令史出乃远亏朝典又不得谓之小事谢晦望实非今者之畴一事错误免侍中官王珣时贤小失桓引春搜之谬皆白衣领职况公犯宪制者邪不审可有同王桓白衣例不于任使无损兼可得以为肃戒孔万祀居左丞之局不念相当语骆宰云炳之贵要异他尚书身政可得无言耳又云不痴不聋不成姑公敢作此言亦为异也太祖犹优游之使尚之更陈其意尚之乃备言炳之愆过曰尚书旧有增置干二十人以元凯丞郎干之假疾病炳之常取十人私使询处干阙不得时补近得王师犹不遣还臣令人语之先取人使意常未安今既有手力不宜复留得臣此信方复遣耳大都为人好率怀行事有诸纭纭不悉可晓臣思张辽之言关羽虽兄弟曹公父子岂得不言观今人忧国实寡臣复结舌日月之明或有所蔽然不知臣者岂不谓臣有争竞之迹追以怅怅臣与炳之周旋俱被恩接不宜复生厚薄太尉昨与臣言说炳之有诸不可非唯一条远近相崇畏震动四海凡短人办得致此更复可嘉虞秀之门生事之累味珍肴未尝有乏其外别贡岂可具详炳之门中不问大小诛求张幼绪幼绪转无以堪命炳之先与刘德愿殊恶德愿自持琵琶甚精丽遗之便复款然市令盛馥进数百口材助营宅恐人知作虚买券刘道锡骤有所输倾南俸之半刘雍自谓得其力助事之如父夏中送甘蔗若新发于州国吏运载樵荻无辍于道诸见人有物鲜或不求闻刘遵考有材便乞材见好烛盘便复乞之选用不平不可一二太尉又云炳之都无共事之体凡所选举悉是其意政令太尉知耳论虞秀之作黄门太尉不正答和故得停太尉近与炳之疏欲用德愿儿作州西曹炳之乃启用为主簿即语德愿德愿谢太尉前后漏泄卖恩亦复何极纵不加罪故宜出之士庶忿疾之非直项羽楚歌而已也自从裴刘刑罚以来诸将陈力百倍今日事实好恶可问若赫然发愤显明法宪陛下便可闲卧紫闼无复一事也太祖欲出炳之为丹阳又以问尚之尚之答曰臣既乏贾生应对之才又谢汲公犯颜之直至于侍坐仰酬每不能尽昨出伏复深思祇有愚滞今之事迹异口同音便是彰着政未测得物之数耳可为蹈罪负恩无所复少且居官失和未有此比陛下迟迟旧恩未忍穷法为弘之大莫复过此方复有尹京赫赫之授恐悉心奉国之人于此而息贪狼恣意者岁月滋甚非但亏点王化乃治乱所由如臣所闻天下论议炳之常尘累日月未见一豪增辉今曲阿在水南恩宠无异而协首郡之荣乃更成其形势便是老王雅也古人云无赏罚虽尧舜不能为治也陛下岂可坐损皇家之重迷一凡人事若复在可否之间亦不敢苟陈冗管今之枉直明白灼然而睿王令王反更不悟令贾谊刘向重生岂不慷慨流涕于圣世邪臣昔启范晔当时亦惧犯触之尤苟是愚怀所挹政自不能舒达所谓虽九死而不悔者也谓炳之且外出若能修改在职着称还亦不难而可得少明国典粗酬四海之诮今愆舋如山荣任不损炳之若复有彰大之罪谁复敢以闻述且自非殊勋异绩亦何足塞今日之尤历观古今未有众过藉藉受货数百万更得高官厚禄如今者也臣每念圣化中有此事未尝不痛心疾首设令臣等数人纵横狼籍复如此不审当复云何处之近启贾充远镇今亦何足分外出恐是策之良者臣知陛下不能采臣言故是臣不能尽己之愚至耳今蒙恩荣者不少臣何为独恳恳于斯实是尊主乐治之意伏愿试更垂察又曰臣见刘伯宠大慷慨炳之所行云有人送张幼绪幼绪语人吾虽得一县负三十万钱庾冲远乃当送至新林见缚束犹未得解手荀万秋尝诣炳之值一客姓夏侯主人问有好牛不云无问有好马不又云无政有佳驴耳炳之便答甚是所欲客出门遂与相闻索之刘道锡云是炳之所举就道锡索嫁女具及祠器乃当百万数犹谓不然选令史章龙向臣说亦叹其受纳之过言实得嫁女具铜炉四人举乃胜细葛斗帐等物不可称数在尚书中令奴酤酃酒利其百十亦是立台阁所无不审少简圣听不恐仰伤日月之明臣窃为之叹息太祖乃可有司之奏免炳之官江湛传湛转吏部尚书家甚贫约不营财利饷馈盈门一无所受无兼衣余食尝为上所召值澣衣称疾经日衣成然后赴牛饿驭人求草湛良久曰可与饮在选职颇有刻核之讥而公平无私不受请谒论者以此称焉颜竣传竣转吏部尚书领骁骑将军留心选举自强不息任遇既隆奏无不可其后谢庄代竣领选意多不行竣容貌严毅庄风姿甚美宾客喧常欢笑答之时人为之语曰颜竣嗔而与人官谢庄笑而不与人官南齐书王琨传琨转吏部郎吏曹选局贵要多所属请琨自公卿下至士大夫例为用两门生江夏王义恭尝属琨用二人后复遣属琨答不许王僧虔传僧虔迁吏部尚书高平檀珪罢沅南令僧虔以为征北板行参军诉僧虔求禄不得与僧虔书曰五常之始文武为先文则经纬天地武则拨乱定国仆一门虽谢文通乃忝武达群从姑叔三媾帝室祖兄二世糜躯奉国而致子侄饿死草壤去冬今春频荷二敕既无中人屡见蹉夺经涉五朔逾历四晦书牍十二接觐六七遂不荷润反更曝鳃九流绳平自不宜独苦一物蝉腹龟肠为日已久饥虎能吓人遽与肉饿麟不噬谁为落毛去冬乞豫章丞为马超所争今春蒙敕南昌县为史偃所夺二子勋荫人才有何见胜若以贫富相夺则分受不如身虽孤微百世国士姻媾位宦亦不后物尚书同堂姊为江夏王妃檀珪同堂姑为南谯王妃尚书妇是江夏王女檀珪祖姑嫔长沙景王尚书伯为江州檀珪祖亦为江州尚书从兄出身为后军参军檀珪父释褐亦为中军参军仆于尚书人地本悬至于婚宦不至殊绝今通塞虽异犹忝气类尚书何事乃尔见苦泰始之初八表同逆一门二世粉骨卫主殊勋异绩已不能甄常阶旧途复见侵抑僧虔报书曰征北板比岁处遇小优殷主簿从此府入崇礼何仪曹即代殷亦不见诉为苦足下积屈一朝超升政自小难泰始初勤苦十年自未见其赏而顿就求称亦何可遂吾与足下素无怨憾何以相侵苦直是意有佐佑耳珪又书曰昔荀公达汉之功臣晋武帝方爵其元孙夏侯惇魏氏勋佐金德初融亦始就甄显方赏其孙封树近族羊叔子以晋泰始中建策伐吴至咸宁末方加褒宠封其兄子卞望之以咸和初殒身国难至兴宁末方崇礼秩官其子孙蜀郡主簿田混黄初末死故君之难咸康中方擢其子孙似不以世代远而被弃年世□而见遗檀珪百罹六极造化罕比五丧停露百口转命存亡披迫本希小禄无意阶荣自古以来有沐食侯近代有王官府佐非沐食之职参军非王官之谓质非匏瓜实羞空悬殷何二生或是府主情味或是朝廷意旨岂与悠悠之人同口而语使仆就此职尚书能以郎见转不若使日得五升禄则不耻执鞭僧虔乃用为安城郡丞珪宋安南将军韶孙也陆慧晓传慧晓迁吏部郎尚书令王晏选门生补内外要局慧晓为用数人而止晏恨之送女妓一人欲与申好慧晓不纳吏曹都令史历政以来谘执选事慧晓任己独行未尝与语帝遣左右单景以事诮问慧晓谓景□曰六十之年不复能谘都令史为吏部郎也上若谓身不堪便当拂衣而退帝甚惮之南史宋褚彦回传彦回迁吏部尚书有人求官密袖中将一饼金因求请间出金示之曰人无知者彦回曰自应得官无假此物若必见与不得不相启此人大惧收金而去褚炫传炫为吏部尚书居身清立在选部门庭萧索宾客罕至出行左右常捧一黄纸帽箱风吹纸剥殆尽梁书徐勉传勉迁吏部尚书居选官彝伦有序既闲尺牍兼善辞令虽文案填积坐客充满应对如流手不停笔又该综百氏皆为避讳常与门人夜集客有虞皓求詹事五官勉正色答云今夕止可谈风月不宜及公事故时人咸服其无私张缵传大同二年征为吏部尚书缵居选其后门寒素有一介皆见引拔不为贵要屈意人士翕然称之五年高祖手诏曰缵外氏英华朝中领袖司空以后名冠范阳可尚书仆射初缵与参掌何敬容意趣不协敬容居权轴宾客辐凑有过诣缵者辄距不前曰吾不能对何敬容残客及是迁为表曰自出守股肱入尸衡尺可以仰首伸眉论列是非者矣而寸衿所滞近蔽耳目深浅清浊岂有能预加以矫心饰貌酷非所闲不喜俗人与之共事此言以指敬容也缵在职议南郊御乘素辇适古今之衷又议印绶官备朝服宜并着绶时并施行顾宪之传宪之为给事黄门侍郎兼尚书吏部郎中宋世其祖觊之尝为吏部于庭植嘉树谓人曰吾为宪之种耳至是宪之果为此职陈书徐陵传天康元年迁吏部尚书领大著作陵以梁末以来选授多失其所于是提举纲维综核名实时有冒进求官喧竞不已者陵乃为书宣示曰自古吏部尚书者品藻人伦简其才能寻其门胄逐其大小量其官爵梁元帝承侯景之凶荒王太尉接荆州之祸败尔时丧乱无复典章故使官方穷此纷杂永定之时圣朝草创干戈未息亦无条序府库空虚赏赐悬乏白银难得黄札易营权以官阶代于钱绢义存抚接无计多少致令员外常侍路上比肩谘议参军市中无数岂是朝章应其如此今衣冠礼乐日富年华何可犹作旧意非理望也所见诸君多逾本分犹言太屈未喻高怀若问梁朝朱领军异亦为卿相此不逾其本分邪此是天子所拔非关选序梁武帝云世间人言有目色我特不目色范悌宋文帝亦云人世岂无运命每有好官缺辄忆羊元保此则清阶显职不由选也秦有车府令赵高直至丞相汉有高庙令田千秋亦为丞相此复可为例邪既忝衡流应须粉墨所望诸贤深明鄙意自是众咸服焉时论比之毛玠孔奂传太建六年奂迁吏部尚书七年加散骑常侍八年改加侍中时有事北讨□复淮泗徐豫酋长降附相继封赏选叙纷纭重迭奂应接引进门无停宾加以鉴识人物详练百氏凡所甄拔衣冠缙绅莫不悦服性耿介绝请托虽储副之尊公侯之重溺情相及终不为屈始兴王叔陵之在湘州累讽有司固求台铉奂曰衮章之职本以德举未必皇枝因抗言于高宗高宗曰始兴那忽望公且朕儿为公须在鄱阳王后奂曰臣之所见亦如圣旨后主时在东宫欲以江总为太子詹事令管记陆瑜言之于奂奂谓瑜曰江有潘陆之华而无园绮之实辅弼储宫窃有所难瑜具以白后主后主深以为恨乃自言于高宗高宗将许之奂乃奏曰江总文华之人今皇太子文华不少岂藉于总如臣愚见愿选敦重之才以居辅导帝曰即如卿言谁当居此奂曰都官尚书王廓世有懿德识性敦敏可以居之后主时亦在侧乃曰廓王泰之子不可居太子詹事奂又奏曰宋朝范晔即范泰之子亦为太子詹事前代不疑后主固争之帝卒以总为詹事姚察传察迁吏部尚书领著作并如故察既博极坟索尤善人物至于姓氏所起枝叶所分官职姻娶兴衰高下举而论之无所遗失且澄鉴之职时人久以梓匠相许及迁选部雅允朝望初吏部尚书蔡征移中书令后主方择其人尚书令江总等咸共荐察□答曰姚察非惟学艺优博亦是操行清修典选难才今得之矣乃神笔草诏读以示察察辞让甚切别日召入论选事察垂涕拜请曰臣东皋贱族身才庸近情忘远致念绝修途顷来忝窃久知逾分特以东朝攀奉恩纪谬加今日叨滥非由才举纵陛下特升庸薄其如朝序何臣九世祖信名高往代当时纔居选部自后罕有继踪臣遭逢成擢沐浴恩造累致非据每切妨贤目虽无识颇知审己言行所践无期荣贵岂意铨衡之重妄委非才且皇明御历事高昔代羽仪世胄帷幄名臣若授受得宜方为称职臣夙陶教义必知不可后主曰选众之举佥议所归昔毛玠雅量清恪卢毓心平体正王蕴铨量得地山涛举不失才就卿而求必兼此矣且我与卿虽君臣礼隔情分殊常藻镜人伦良所期寄亦以无惭则哲也察自居显要甚励清洁且廪锡以外一不交通尝有私门生不敢厚饷止送南布一端花练二匹察谓之曰吾所衣着止是麻布蒲綀此物于吾无用既欲相款接幸不烦尔此人逊请犹冀受纳察厉色驱出因此伏事者莫敢馈遗
