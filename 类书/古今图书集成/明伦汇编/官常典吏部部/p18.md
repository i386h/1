<!-- { "loadSidebar": true } -->
按明外史本传宇字希大山西乐平人祖毅工部左侍郎父凤职方郎中皆以清节显宇少从父京师学于杨一清成化二十年登进士第复从李东阳游为古文词有名已授礼部主事弘治初王恕为吏部调之文选三迁至郎中门无私谒擢太常少卿武宗嗣位遣祀中镇西海还朝条上道中所见军民困苦六事已迁光禄卿历户部左右侍郎刘瑾败大臣多以党附见劾宇独无所染拜南京礼部尚书干清宫灾率同列言视朝不勤经筵久辍国本未建义子猥多番僧处禁寺优伶侍起居立皇店留边兵习战□土木繁兴织造不息凡十事帝不省久之改兵部参赞机务以帝远游塞上而监国无人请早建储贰帝将自击寇宇复偕同列谏曰夏太康畋于洛表后羿距之周穆王宴于瑶池徐方叛之人君耽逸游未有不召祸者今四海宁谧边陲不警何故无名出师轻万乘贵以投不测之险哉疏并不报未几宁王宸濠反斥帝为异姓扬言旦夕下南京宇上其所移檄严为警备而谈笑自如时携客燕城外密察地险易置戍守综理周密内外宴然镇守中贵刘琅与贼通为预伏死士宇刺得其情诘琅用事者琅惧不敢动宇乃大索城中斩所伏壮士三百人悬首江上宸濠失内应且知有备不敢东帝闻赐□奖劳宸濠败帝至南京诏百官戎服朝明年正旦宇不可率诸臣朝服贺江彬索城门诸钥都督府问宇宇曰守备者所以谨非常禁城锁钥孰敢索亦孰敢予虽天子诏不可得都督府以宇言复乃已彬矫旨有所求日数十至宇必廷白之彬亦稍稍止彬欲谮去宇守备太监王伟者初为帝伴读帝信之每从中调护故彬谋不行帝驻南京九月宇倡诸臣三请回銮又自伏阙请驾旋扈至扬州明年加太子太保论保障功复加少保世宗即位召为吏部尚书宇自为选郎有人偷鉴及是铨政一清帝求治锐甚宇与林俊彭泽孙交皆海内重望帝亦委任之凡为权幸所黜者皆起列庶位天下欣欣望治然帝性刚好自用宇所执渐不见听兴府需次官六十三人乞迁序宇言此辈虚隶名籍与见供事者不同黜罚之有差皆怨宇帝欲封驸马都尉崔元为侯外戚蒋轮邵喜为伯宇不可无何诏进寿宁侯张鹤龄为公封后父陈万言为伯授万言子绍祖尚宝丞宇言累朝太后戚属无生封公者张峦亦殁后赠今奈何以父赠为子封万言封伯视峦更骤而子授尚宝非制愿陛下守典章以垂万世帝并不从史道讦杨廷和宇言道挟私遂下之诏狱曹嘉助道劾宇宇求罢帝命鸿胪趣视事宇遇事不可无不力争而争大礼尤切帝欲加兴献帝皇号宇言加皇于本生之亲则干正统非所以重宗庙正名分及礼官请称献帝为本生考帝改称本生皇考又诏建献帝庙于大内宇等复连章谏特旨用席书为礼部尚书宇又偕九卿言陛下罢汪俊用席书谪马明衡季本陈逅召张璁桂萼霍韬举措乖违人心骇愕夫以一二人邪说废天下万世公议内离骨肉外间君臣名为□忠实累圣德且书不繇廷推特出内降此祖宗来所未有乞令俊与书各仍旧职宥明衡等止璁萼毋召寻复请罢璁萼书而出争大礼者吕楠邹守益于狱会璁萼等至京诏皆用为学士宇等又言内降恩泽先朝率施于佞幸小人若士大夫一预其间即不为清议所齿况圣代养士当以名节为先学士最清华而俾萼等居之谁复肯与同列哉帝怒切责宇遂乞休许之驰传给夫廪犹如故事御史许中刘隅等请留宇帝曰朕非不用宇宇自以疾求去耳后明伦大典成追论前议夺官杨一清卒宇渡江吊之南都父老皆出迎举手加额曰活我者公也宇诗文雄隽兼通篆籀性好山水尝陟太华绝顶遇虎仆夫皆惊仆宇端坐不动虎徐帖尾去家居淡泊服御若寒士身殁二妾刘许皆从死穆宗即位复官赠少傅谥庄　　朱希周
按明外史本传希周字懋忠昆山人徙吴县高祖吉户科给事中父文云按察副使希周应弘治九年殿试孝宗喜其姓名擢为第一授翰林院修撰进侍讲充经筵讲官刘瑾摘修会典小疵贬为修撰孝宗实录成复官久之进侍读学士擢南京吏部右侍郎阅五年召为礼部右侍郎时方议大礼数偕其长争执会左侍郎吴一鹏奉使安陆尚书席书未至希周独理部事而帝方营观德殿令协律郎崔元初习乐舞生于大内太常卿汪举劾之帝遂令太常官一人同入内教习希周上言太常乐舞有定数不当更设帝不从举复争帝责其妄议而是时张璁桂萼已召至益交章请去本生之号帝悦从之趣礼官具上册仪希周率郎中余才汪必东等疏谏曰陛下考孝宗母昭圣三年矣而更定之论忽从中出则明诏为虚文不足信天下祭告为渎礼何以感神祇且本生非贬词也不妨正统而亲之义寓焉何嫌于此而必欲去之以滋天下之议时群臣谏者甚众疏皆留中遂相率诣左顺门跪伏希周走告诸阁臣曰群臣伏阙公等能坐视乎亦偕群臣跪伏以请帝闻大怒命希周与何孟春等俱待罪而尽系庶僚于诏狱明日上章圣皇太后册文希周及尚书秦金金献民赵鉴赵璜侍郎何孟春都御史王时中大理少卿张缙徐文华俱不赴帝怒责陈状希周等伏罪复严旨谯责乃已而是时庶僚系狱者犹未释希周上言诸臣狂率固不可宥但今献皇帝神主将至必百官齐迎乃克成礼乞早宽缧绁用襄大典不纳大礼遂自此定矣其明年由左侍郎迁南京吏部尚书嘉靖六年大计京官南六科无黜者桂萼素以议礼嗛希周且恶两京言官尝劾己因言希周畏势曲庇希周言南京六科止七人实无可去者臣以言路私之固不可如避言路嫌诛责之尤不可且使举曹皆贤必去一二人示公设举曹皆不肖亦但去一二人塞责乎因力称疾乞休温旨许之仍□有司岁给夫廪林居三十年中外论荐者三十余疏竟不复起性恭谨不妄取予卒年八十有四赠太子少保濒殁属诸子曰他日傥蒙易名典勿犯我家讳乃避文谥恭靖　　熊浃
按明外史本传浃字悦之南昌人正德九年进士授礼科给事中宁王宸濠将为变浃与同邑御史熊兰草奏授御史萧淮上之宸濠仓卒举事卒无成本两人早发之力也出核松潘边饷有副总兵张杰者倚江彬势赃累巨万诱杀熟番上功启边衅棰死千户以下至五百人又尝率家众遮击副使胡澧抚按莫敢言浃至尽发其状杰遂褫职世宗践阼廷议追崇礼未定浃驰疏言陛下起自藩服入登大宝夫礼缘人情陛下已贵为天子而兴献母妃曾不得尊为帝后于圣心安乎否也况藩邸旧臣如袁宗皋辈昔为长史审理者今已为大学士少卿矣昔为承奉仪卫司官者今已为司礼锦衣矣顾至尊至亲如兴献母妃乃反仍旧号不得缘子贵之义享帝后之称乎倘必执为后之说考孝宗而母慈寿则兴献母妃当降称伯叔父母矣不知陛下承欢内庭时将仍旧称乎抑改而从今称乎若仍旧称而不得尊之为后则于慈寿徒有为后之虚文于母妃则又阙尊崇之大典无一而可也臣愚谓兴献王尊以帝称别建一庙以示不敢上跻于列圣母妃则尊为皇太后而少杀其徽称以示不敢上同于慈寿此于大统固无所妨而天性之恩亦得以兼尽矣疏至会兴王及妃已称为帝后下之礼官嘉靖初由右给事中出为河南参议外艰归六年服阕召修明伦大典超擢右佥都御史协理院事明年四月迁大理寺卿俄迁右副都御史大典成转左八年二月遂擢右都御史掌院事京师民张福诉里人张柱杀其母东厂以闻刑部坐柱死不服福姊亦泣诉官谓母福自杀之其邻人之词亦然诏郎中魏应召覆按改坐福东厂奏法司妄出人罪帝怒下应召诏狱浃是应召议执如初帝愈怒褫浃职给事中陆粲言福亲属邻里咸证逆状而其姊尤痛愤浃据此定狱乃蒙严谴近日会审侍郎许赞噤不言闻渊及寺丞简霄辞疾不出而少卿曾直竟谀词附和此无他人务自全也风纪大臣议狱一不当斥之若胥吏然如国体何浃不宜罪给事中刘希简亦以为言帝大怒并下两人诏狱赞等竟抵柱死应召及邻人俱充军边卫而杖福姊百人以为冤当是时帝方深疾孝武两后家柱乃武宗后家夏氏之仆故帝必欲杀之狱情谬戾不顾也浃家居十载至帝幸承天与近臣论旧人乃召为南京礼部尚书改兵部参赞机务二十一年召为兵部尚书掌都察院事居二年代许赞为吏部尚书帝笃信左道禁中筑乩仙台间用其言决威福浃疏论其妄帝大怒欲罪之以前议礼故不遽斥二品六年满加太子太保坐事夺俸者再浃知帝意终不释遂称病乞休帝大怒褫职为民又十年卒浃少有志节自守严虽由议礼显然不甚党比尤爱护人才故其去吏部也善类多思之隆庆初复官予祭葬谥恭肃　　廖纪
按明外史本传纪字时陈东光人举弘治三年进士授考功主事屡迁文选郎中正德中历工部右侍郎提督易州山厂羡金无所私籍于官迁吏部左右侍郎世宗立拜南京吏部尚书调兵部参赞机务被论解职嘉靖三年大礼议既定吏部尚书杨旦赴召道劾张璁桂萼奸邪璁萼之党陈洸遂劾旦而荐纪帝即罢旦以纪代之纪疏辞言臣年已七十精力不如乔宇聪明不如杨旦帝优诏不许时宇旦方为帝所恶而纪顾称之时论以此多纪光禄署丞何渊请建世室祀兴献帝下廷议纪等执不可帝弗从纪力诤曰渊所言干君臣之分乱昭穆之伦蔑祖宗之制臣谨昧死请罢勿议不纳会廷臣多诤者议竟寝已条奏三事其末言人材当惜谓正德之季宗社几危议者但知平定逆藩之功而不知保护京师之力自陛下继统老成接踵去新进连茹登以出位喜事为贤以凌分犯礼为贵数年之间人才渐不足用伏望陛下于昔年致仕大臣念其保护之勋量行召用其他降职除名遣戍者使得以才自效帝但纳其正士风重守令二事而已三边总督杨一清召还内阁璁等欲起王琼纪推彭泽王守仁帝不允复以邓璋王宪名上竟用宪纪因言臣所推皆人望而席书谓臣内顺相臣外制台谏夫推用人才臣部职也今举朝所不敢言不敢为者书率攘臂言之为之其才过臣远甚请罢臣而用书帝慰谕纪五年正月御史张衮喻茂坚朱实昌以世庙礼成请宥议礼得罪诸臣璁萼亦以为请章俱下吏部纪等列上四十七人卒报罢御史魏有本以劾郭勋救马永谪官给事中沈汉等论救帝不听纪从容为言且荐永及杨锐帝纳之有本得无谪纪在南都持议与璁合坐是劾罢璁辈引助已而纪自以先达示不附丽间与抵牾璁辈亦不喜因年老数称病乞归许之去初献皇实录成加太子太保至是进少保赐敕乘传夫廪视故事有加卒赠太保谥僖靖　　闻渊
