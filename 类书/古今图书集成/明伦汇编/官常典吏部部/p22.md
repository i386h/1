<!-- { "loadSidebar": true } -->
按明外史本传国珍字汝聘奉新人嘉靖三十五年进士乡人严嵩当国欲罗致门下国珍不应乞就南为刑部主事盗七十余人久系谳得其情减释过半就改吏部进郎中出为福建提学副使以侍养归遭母丧服除遂不出家居垂二十年张居正既卒朝议大起废籍万历十一年仍以故官□福建迁湖广右参政分守辰沅洞蛮乱将吏议剿国珍檄谕之遂定历浙江左布政使以右佥都御史提督操江召为左副都御史历吏部左右侍郎与尚书孙鑨陈有年综核铨政擢南京吏部尚书二十四年闰八月孙丕扬去国帝久不除代部事尽弛其年十二月竟废大选阁臣及言官数为言明年二月始命国珍为吏部尚书三殿灾率诸臣请修省旋有诏起废国珍列三等人品正大心术光明者文选郎王教等二十四人才有足录过无可弃者给事中乔引等三十三人因人诖误衅非己作者给事中耿随龙等三十六人并请录用竟报寝明年正月倡廷臣诣文华门请举皇长子册立冠婚言必得请方退帝遣中官谕曰此大典稍需时耳何相挟若是乃顿首出给事中戴士衡劾文选郎白所知赃私国珍为辩且求罢帝不听除所知名御史况上进因论国珍八罪帝察其诬不问国珍遂称疾累疏乞休先是丕扬坐忤张位去官位欲援同己者为助以国珍乡人汲引甚力及秉铨一守成宪不为位用位恶之国珍乃怀去志至是帝忽怒吏部贬黜诸郎二十二人国珍求去益力许乘传归初杨巍为吏部与内阁相比得居位八年自宋纁陆光祖力与阁抗权虽还部身不见容故自纁至国珍率未浃岁去惟丕扬阅二年时咸议阁臣忮而惜纁等用未竟也国珍素以学行称风力不及孙鑨陈有年而清操似之均为时望所属家居十三年卒年八十四赠太子太保谥恭靖　　杨时乔
按明外史本传时乔字宜迁上饶人嘉靖四十四年进士除工部主事榷税杭州令商人自署所入输之有司无所预隆庆元年冬上时政要务言几之当慎者三以日勤朝讲为修德之几亲裁章奏为出令之几听言能断为图事之几弊之最重者九曰治体怠弛曰法令数易曰赏罚无章曰用度太繁曰鬻官太滥曰庄田扰民曰习俗侈靡曰士气卑弱曰议论虚浮势之偏重者三宦寺难制也宗禄难继也边备难振也疏入帝褒纳中外传诵焉擢礼部员外郎迁南京尚宝丞万历初以养亲去服除起南京太仆丞复迁尚宝移疾归时乔雅无意荣进再起再告阅十七年始荐起尚宝卿四迁南京太常卿疏请议建文帝谥祠祀死节诸臣就迁通政使秩满连章乞休不允三十一年冬召拜吏部左侍郎时李戴已致仕时乔至即署部事绝请谒谢交游止宿公署苞苴不及门及大计京朝官首辅沈一贯欲庇其所私惮时乔方正将令兵部尚书萧大亨主之次辅沈鲤不可而止时乔乃与都御史温纯力锄政府私人若给事中钱梦皋御史张似渠于永清辈咸在察中又以年例出给事中锺兆斗于外一贯大愠密言于帝留察疏不下梦皋亦假楚王事再攻郭正域谓主察者为正域驱除帝意果动特留梦皋已尽留科道之被察者而严旨责时乔等报复时乔等惶恐奏辨请罢斥帝不问梦皋既留遂合兆斗累疏攻纯并侵时乔时乔求去已而员外郎贺灿然请斥被察科道亦诋纯挟权□捷顾独称时乔又言陛下睿断躬操非阁臣所能窃弄意盖为一贯解时乔以与纯共事复疏请贬黜不报及纯去梦皋兆斗亦引归帝复降旨谯让谓祖宗朝亦常留被察科道何今日揣疑君父诬诋辅臣因责诸臣朋比令时乔策励供职而尽斥灿然及刘元珍庞时雍辈时乔叹曰主察者逐争察者亦窜矣尚可腼颜与此乎九疏引疾竟不得请时中外缺官多不补而群臣省亲养病给假及建言诖误被谪者充满林下率不获召时乔乃备列三百余人三疏请录用三十四年皇长孙生有诏起废时乔复列上迁谪邹元标等九十六人削籍范等一百十人帝卒不省明年大计外吏时乔已偕副都御史詹沂受事居数日帝忽命户部尚书赵世卿代时乔遂中辍盖去冬所批察疏至是帝误发之也辅臣朱赓谓非体立言于帝帝亦觉其误即日收还时乔坚辞不肯任吏科陈治则劾其怨怼无人臣礼有旨诘责时乔乃再受事永年伯王栋卒其子明辅请袭时乔以外戚不当传世固争之弗听时一贯已罢言路争击其党而李廷机者一贯教习门生也阁臣阙众多推之惟给事中曹于汴宋一韩御史陈宗契持不可时乔卒从众议未几又推黄汝良全天叙为侍郎诸攻一贯者益不悦给事中王元翰胡忻遂交劾时乔时乔疏辨力求罢当是时帝委时乔铨柄又不置右侍郎一人独理部事铨叙平允然堂陛扞格旷官废事日甚一日而中朝议论方嚣动见掣肘时乔官位未崇又自温纯去久不置都御史益无以镇压百僚由是上下相凌纪纲日紊言路得收其柄时乔亦多委蛇主调停之画议者谅其苦心不甚咎也秉铨凡五年最后起故尚书孙丕扬未至而时乔已卒箧余一敝裘同列赙襚以殓诏赠吏部尚书谥端洁时乔受业永丰吕怀最不喜王守仁之学辟之甚力尤恶罗汝芳官通政时具疏斥之曰佛氏之学初不混于儒乃汝芳假圣贤仁义心性之言倡为见性成佛之教谓吾学直捷不假修为于是以传注为支离以经书为糟粕以躬行实践为迂腐以纲纪法度为桎梏逾闲荡检反道乱德莫此为甚而后学转相信从祸将安极望□所司明禁用彰风教诏从其言　　张瀚
按明外史本传瀚字子文仁和人嘉靖十四年进士授南京工部主事历庐州知府改大名俺荅围京师诏遣兵部郎中征畿辅民兵入卫瀚立阅户籍三十丁简一人而以二十九人共其饷得八百人驰至真定请使者阅兵使者称其才累迁陕西左布政使擢右副都御史巡抚其地甫半岁入为大理卿进刑部右侍郎俄改兵部总督漕运隆庆元年改督两广军务时两广各设巡抚官事不关督府瀚请如三边例乃悉听节制大盗曾一本寇掠广州诏切责瀚停总兵官俞大猷郭成俸巳一本浮海犯福建官军迎击大破之银币已复犯广东陷碣石卫叛将周云翔等杀雷琼参将耿宗元与贼合廷议镌瀚一秩调用已而成大破贼获云翔诏还瀚秩即家俟召再抚陕西迁南京右都御史就改工部尚书万历元年吏部尚书杨博罢召瀚代之秩满加太子太保时廷推吏部尚书首左都御史葛守礼次工部尚书朱衡次瀚居正恶守礼戆厌衡骄故特拔瀚瀚资望浅忽见擢举朝益趋事居正而瀚进退大臣率奉居正指即出己意舆论多不协以是为御史郑准王希元所劾居正顾之厚不纳也御史刘台劾居正因论瀚抚陕狼籍及唯诺居正状比居正遭丧谋夺情瀚心非之中旨令瀚谕留居正居正又自为牍风瀚属吏以覆旨请瀚佯不喻谓政府奔丧宜予殊典礼部事也何关吏部居正复令客说之不为动乃传旨责瀚久不奉诏无人臣礼廷臣惴恐交章留居正瀚独不与抚膺太息曰三纲沦矣居正怒嗾给事中王道成御史谢思启摭他事劾之勒致仕归初瀚附居正见非于世至是忤之去士论皆重瀚居正殁帝颇念瀚诏所司给月廪年及八十特赐存问卒赠太子少保谥恭懿　　杨巍按明外史本传巍字伯谦海丰人嘉靖二十六年进士除武进知县擢兵科给事中操江佥都御史史褒善已迁大理卿巍言东南倭患方剧参赞巡抚俱论罪褒善独幸免又夤缘美迁请并吏部罚治帝怒停选司俸还褒善故官巍既忤吏部遂出为山西佥事已迁参议分守宣府寇入犯偕副将马芳击斩其部长银币寻为阳和兵备副使擢右佥都御史巡抚宣府录捣巢功进秩二级逾年以养母归归二年召起巡抚陕西增补屯戍军伍清还屯地之夺于藩府者隆庆初进右副都御史移抚山西所部驿递银岁征五十四万巍请减四之一修筑沿边城堡千余里檄散大盗李九经党复乞养母去神宗立起兵部右侍郎万历二年改吏部进左侍郎又以终养归母年逾百岁卒十年起南京户部尚书旋召为工部尚书有诏营建行宫近功德寺巍争之乃止明年改户部迁吏部尚书明制六部分□天下事内阁不得侵至严嵩始阴挠部权迨张居正时部权尽归内阁逡巡请事如属吏祖制由此变至是申时行当国巍素厉清操有时望然年耄骫骳多听其指挥御史丁此吕论科□事时行及余有丁许国辈皆恶之巍论谪此吕为御史江东之李植等所攻与时行俱乞罢帝从诸大臣请慰留巍等而戒谕言者巍乃复起视事当居正初败言路张甚帝亦心疑诸大臣朋比欲言官摘发之以杜壅蔽诸大臣惧见攻政府与铨部阴相倚以制言路先是九年京察张居正令吏部尽除异己者而柔佞者皆留十五年复当大计都御史辛自修欲大有所澄汰巍徇政府指持之出身进士者贬黜仅三十三人见任惟十人而翰林吏部给事御史无一焉贤否混淆群情失望十七年夏帝久不视朝中外疑帝以张鲸不用故托疾巍率同列请以秋日御殿至十月巍等复请帝不悦责以沽名巍初历中外甚有声及秉铨素望大损然有清操性长厚不为刻核行明年以年几八十屡疏乞归诏乘传给廪隶如故事归十五年年九十二而卒赠少保　　李戴
