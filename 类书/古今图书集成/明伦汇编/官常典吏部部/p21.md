<!-- { "loadSidebar": true } -->
按明外史本传有年字登之余姚人父克宅字即卿正德九年进士嘉靖中官御史哭争大礼有大僚欲去克宅扼其项曰奈何先去为人望其人愧而止俄系狱拜杖获释先后按贵州河南多所弹劾吏部尚书廖纪姻为所劾罢恶之出为松潘副使累迁右副都御史巡抚贵州都匀苗王阿向作乱据凯口囤克宅与总兵官杨仁攻斩阿向论功进秩旋移抚苏松既行而阿向党复叛坐罢官候勘巡抚汪珊讨平贼推功克宅克宅已卒乃赐恤典有年举嘉靖四十一年进士授刑部主事改吏部历验封郎中万历元年成国公朱希忠卒其弟锦衣都督希孝贿中官冯保援张懋例乞赠王大学士张居正主之有年持不可草奏言令典功臣殁公赠王侯赠公子孙袭者生死止本爵懋赠王廷议不可即希忠父辅亦言之后竟赠非制且希忠无勋伐生前恩已逾殁后岂当滥宠左侍郎刘光济署部事受指居正为删易其□有年力争竟以原奏上居正不怿有年即日谢病去十二年起稽勋郎中历考功文选谢绝请寄除目下中外皆服迁太常少卿以右佥都御史巡抚江西尚方所需陶器多奇巧难成后有诏许量减既而如故有年引诏旨请不从内阁申时行等固争乃免十之三南畿浙江大侵诏禁邻境闭籴商舟皆集江西徽人尤众而江西亦岁俭群乞有年禁遏有年疏陈济急六事中请稍弛前禁令江西民得自救南京御史方万山劾有年违诏帝怒夺职归归而故庐火乃僦一楼居妻孥身独栖僧舍布衣粝食廷臣交荐起督操江累迁吏部右侍郎改兵部又改吏部尚书孙鑨左侍郎罗万化皆乡里有年力引避朝议不许寻由左侍郎擢南京右都御史二十一年与吏部尚书温纯共典京察所黜咸当未几遂代纯位其秋鑨谢事召拜吏部尚书止宿公署中见宾则于待漏所引用僚属极一时选别邪正斥贪顽崇退让进遗佚朝野想望丰采而执政大臣不便其所为外相引重心嗛之明年王锡爵将谢政廷推阁臣诏无拘资品有年适在告侍郎赵参鲁盛讷文选郎顾宪成往咨之列故大学士王家屏故礼部尚书沈鲤故吏部尚书孙鑨礼部尚书沈一贯左都御史孙丕扬吏部侍郎邓以赞小詹事冯琦七人名上盖鑨丕扬非翰林为不拘资琦四品为不拘品也家屏以争国本去位帝意雅不欲用又推及吏部尚书左都御史非故事严旨责让谓不拘资品乃昔年陆光祖自为入阁地今推鑨丕扬显属徇私前吏部尝两推阁臣可具录姓名以上于是备列沈鲤李世达罗万化陈于陛赵用贤朱赓于慎行石星曾同亨邓以赞等而世达故左都御史也帝复不悦谓诏旨不许推都御史何复及世达家屏旧辅臣不当擅议起用乃命于陛一贯入阁而谪宪成及员外郎黄缙王同休主事章嘉祯黄中色为杂职锡爵首疏救有年及参鲁等疏继之帝并不纳赵志皋张位亦佯为言而二人者故不由廷推因谓辅臣当出特简廷推由陆光祖交通言路为之不可为法帝喜降旨再谯责如两人指遂免缙等贬谪但停俸一年给事中卢明诹疏救宪成帝怒贬明诹秩斥宪成为民有年抗疏言阁臣廷推其来旧矣曩杨巍秉铨臣署文选廷推阁臣六人今元辅锡爵即是年所推也臣邑前有两阁臣弘治时谢迁嘉靖时吕本□由廷推官止四品而耿裕闻渊则以吏部尚书居首是廷推与推及吏部皆非自今刱也至不拘资品出自圣谕臣敢不仰承先朝廷推未有以为诟者至臣身而独遭诟非法不善独臣非其人耳倘其说遂长使左右得关其私卿大夫莫矫其失臣罪益大矣因固乞骸骨帝得疏以其词直温旨慰答有年自是累疏称疾乞罢帝犹慰留食物羊酒有年请益力最后以身虽退遗贤不可不录力请帝起废言顷年建言得罪无虑数十人沉沦久者且十年或化为异物矣法家拂士兴亡是关奈何摧抑禁锢以消磨忠臆而决裂公道也帝报闻有年遂杜门不出数月中疏十四上乃予告乘传归归装书一箧衣一笥而已二十六年正月卒年六十有八四月诏起南京右都御史而有年已前卒赠太子太保谥恭介故事吏部尚书未有以他官起者屠滽掌都察院杨博严清掌兵部皆用原衔领之南京兵部尚书杨成起掌南院亦领以故衔有年以右都御史起盖帝欲用之而政府阴抑之也有年风节高天下两世膴仕无宅居其妻孥至以油幕障漏有年尝欲合历代诸史为一书丹铅未竟而卒　　孙丕扬
按明外史本传丕扬字叔孝□平人嘉靖三十五年进士授行人擢御史历按畿辅淮扬矫然有风裁隆庆中擢大理丞以尝劾高拱拱门生给事中程文诬劾丕扬落职候勘拱罢事得白言官交荐起故官万历元年擢右佥都御史巡抚保定诸府以严为治属吏皆惴惴按行关隘增置敌楼三百余所筑边墙万余丈录功进右副都御史中官冯保家在畿内张居正属为建坊丕扬拒不应知二人必怒五年春引疾归其冬大计京官给事中陈三谟御史张道等希居正指劾之诏起官时调南京用御史按陜西者知保等憾不已密讽西安知府罗织其赃知府遣吏报御史吏为虎噬及再报则居正己死事乃解起应天府尹召拜大理卿进户部右侍郎十五年河北大饥丕扬乡邑及邻县蒲城同官至采石为食丕扬伤之进石数升于帝因言今海内困加派其穷非止啖石之民也宜宽赋节用罢额外征派及诸不急务损上益下以培苍生大命帝感其言颇有所减罢寻由左侍郎擢南京右都御史以病归召拜刑部尚书丕扬以狱多滞囚由公移牵制议刑部大理各置籍凡狱上刑部次日即详谳移大理大理审允次日即还刑部自是囚无淹系寻奏五岁方恤刑恐冤狱无所诉请□天下抚按方春时和令监司按行州县大录系囚按察使则录会城囚死罪矜疑及流徒以下可原者闻之抚按以达于朝期毋过夏月轻者立遣重者仍听部裁岁以为常帝报从之已条上省刑省罚各三十二事帝称善优诏褒纳自是刑狱大减有内竖杀人逃匿禁闼丕扬奏捕卒论戍改左都御史陈台规三事请专掌印重巡方久巡城着为令已请以民隐贵吏治如实户口辟荒芜宽赋役兴礼教备凶荒抚按以是贵守令用为举刺又言闾阎民瘼非郡邑莫济郡邑吏治非抚按监司莫清抚按监司风化非部院莫饬请立约束颁天下奖廉抑贪共励官箴帝咸优诏报许二十二年拜吏部尚书丕扬挺劲不挠百僚无敢以私干者独患中贵请谒乃刱为掣签法大选急选悉听其人自掣请寄无所容一时选人盛称无私然铨政自是一大变矣文选郎冯生虞等以推用故御史何选司官尽斥逐言官救者皆获谴浙江巡按御史彭应参以迫乡官范应期自尽被逮丕扬皆疏救之二十三年大计外吏九江知府沈铁尝为衡州同知发巡抚秦耀罪江西提学佥事马犹龙尝为刑部主事定御史祝大舟赃贿遂为庇者所恶考功郎蒋时馨黜之丕扬不能察及时馨为赵文炳所劾丕扬力与辨雪谓衅由丁此吕此吕坐逮丕扬又力诋沈思孝于是思孝及员外郎岳元声连章讦丕扬丕扬请去甚力其冬帝以军政故贬南京言官三十余人丕扬犹在告偕九卿力谏弗纳已而帝恶大学士陈于陛论救谪诸言官边方丕扬等复抗疏谏帝益怒尽除其名初帝虽以夙望用丕扬然不甚委信有所推举率用其次数请起废辄报罢丕扬以志不行已怀去志及是杜门逾半岁疏十三上多不报至四月温谕勉留乃复起视事主事赵学仕者大学士志皋族弟也坐事议调文选郎唐伯元辄注饶州通判俄学仕复以前事被讦给事中刘道亨因劾吏部附势语侵丕扬博士周献臣有所陈论亦颇侵之丕扬性刚不堪受挫疑道亨受同官周孔教指献臣又孔教宗人益疑之复三疏乞休最后贻书大学士张位恳其拟旨允放位如其言丕扬闻则大恚谓位逐己上疏言权臣主谋鹰犬效力诋位及道亨孔教献臣思孝甚力且云诸人结为死党共逐时贤时贤丕扬自谓也帝得疏不直丕扬位亦疏辩求退帝复诏慰留而位同官陈于陛沈一贯亦为位解丕扬再被责让遂坚卧乞归诏许驰传去久之起南京吏部尚书辞不就及吏部尚书李戴免帝难其代以侍郎杨时乔摄之时乔数请简用尚书帝终念丕扬廉直三十六年九月召起故官屡辞不允明年四月始入都年七十有八矣当是时万几旷废朝署空虚章奏寝阁大臣忧谗畏讥率思引退言路相抵排国是淆乱丕扬见朝政大变时形叹息三十八年大计外吏黜陟咸当又奏举廉吏布政使汪可受王佐张偲等二十余人诏不次擢用先是南北言官群击李三才王元翰连及里居顾宪成谓之东林党而祭酒汤宾尹谕德顾天□各收召朋徒干预时政谓之宣党昆党以宾尹宣城人天□昆山人也御史徐兆魁乔应甲刘国缙郑继芳刘光复房状丽给事中王绍徽朱一桂姚宗文徐绍吉周永春辈则力排东林与宾尹天□声势相倚大臣多畏避之至是继芳巡按浙江有伪为其书抵绍徽国缙者中云欲去福清先去富平欲去富平先去耀州兄弟又言秦□斩断吾辈可以得志福清谓叶向高耀州谓王国王图□平即丕扬也国时巡抚保定图以吏部侍郎掌翰林院与丕扬皆秦人故曰秦□盖小人设为挑激语以害继芳辈而其书乃达之丕扬所丕扬不为意会御史金明时居官不职虑京察见斥先上疏力攻图并诋御史史记事徐缙芳谓为图心腹及图缙芳疏辨明时再劾之因及继芳伪书事国缙疑书出缙芳及李邦华李炳恭徐良彦周起元手因目为五鬼五人皆选授御史候命未下者也当是时诸人日事攻击议论纷呶帝一无所问则益植党求胜朝端哄然及明年三月大计京官丕扬与侍郎萧云举副都御史许弘纲领其事考功郎中王宗贤吏科都给事中曹于汴河南道御史汤兆京协理御史乔允升佐之故御史康丕扬徐大化故给事中锺兆斗陈治则宋一韩姚文蔚主事郑振先张嘉言及宾尹天□国缙咸被察又以年例出绍徽应甲于外群情翕服而诸不得志者深衔之当计典之初举也兆京谓明时将出疏要挟以激丕扬丕扬果怒先期止明时过部考察特疏劾之旨下议罪而明时辨疏复犯御讳帝怒褫其职其党大哗谓明时未尝要挟兆京祇以劾图一疏实之为图报复于是刑部主事秦聚奎力攻丕扬为宾尹大化国缙绍徽应甲嘉言辨且曰臣今年禄命应死臣私心亦欲无端求死以报国家时部院察疏犹未下丕扬奏趣之因发聚奎前知绩溪吴江时贪虐状帝方向丕扬亦褫聚奎职由是党人益愤谓丕扬果以伪书故斥绍徽国缙且二人与应甲尝攻三才元翰故代为修隙议论汹汹弘纲闻而畏之累请发察疏亦若以丕扬为过当者党人藉其言益思撼丕扬礼部主事丁元荐甫入朝虑察疏终寝抗章责弘纲因尽发昆宣党构谋状于是一桂继芳永春兆魁宗文争击元荐为明时等讼冤赖向高调护至五月察疏乃下给事中彭惟成南京给事中高节御史王万祚曾成易犹攻讦不已丕扬以人言纷至亦屡疏求去优诏勉留先是杨时乔掌察斥科道钱梦皋等十人特旨留任至是丕扬亦奏黜之群情益快丕扬以白首趋朝非荐贤无以报国先后推毂不绝林居耆硕若沈鲤吕坤郭正域丘度蔡悉顾宪成赵南星邹元标冯从吾千玉立高攀龙刘元珍时雍姜士昌范涞欧阳东凤辈推引不遗余力帝雅意不用旧人悉寝不报丕扬又请起故御史钱一本等十三人故给事中锺羽正等十五人亦报罢丕扬齿虽迈帝重其老成清德眷遇益隆而丕扬乞去不已疏复二十余上既不得请则于明年二月拜疏径归向高闻之急言于上诏令乘传且□所司存问既而丕扬疏谢因陈时政四事帝复优诏报之家居二年卒年八十三赠太保天启初追谥恭介　　蔡国珍
