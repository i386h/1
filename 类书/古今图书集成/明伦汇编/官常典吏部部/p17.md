<!-- { "loadSidebar": true } -->
按明外史本传文升字负图钧州人貌奇多膂力幼与诸儿戏群角之靡不仆登景泰二年进士授御史历按山西湖广风裁甚着还领诸道章奏母丧除超迁福建按察使成化初召为南京大理卿以父丧归满四之乱陕西巡抚陈价下吏即家起文升右副都御史代价驰至军与总督项忠讨平之事具忠传录功进左副都御史巡抚如故文升数条奏便宜务选将练兵丰财设险为守边计剪除剧贼西固番族不即命者悉灭之修茶政易番马八千有奇以给士卒赈巩昌临洮饥民抚安流移绩甚着而是时孛罗忽满都鲁癿加思兰比岁犯边文升请驻兵韦州而设伏于诸堡以待之至九年冬寇深入西路以有备不能大逞诸将或邀其余骑及民遭难者杀之得首一百五十总制王越以大捷奏文升亦遣子琇报功为廷臣所论停俸三月十一年春代越总制三边军务寻入为兵部右侍郎明年八月整饬辽东军务巡抚陈钺贪而狡将士小过辄罚马马价腾踊文升上边计十五事因请禁之钺由是与文升有隙文升还部转左钺以掩杀冒功激变中官汪直欲自往定之帝令司礼太监怀恩等七人诣内阁会兵部议恩欲遣大臣往抚意以沮直行文升疾应曰善恩入白帝帝即命文升往直闻之不悦欲令其私人王英与俱文升谢绝之疾驰至镇宣玺书抚慰无不听抚者又请先因也先乱失授官玺书者十余家得袭官事方定直欲攘其功请于帝驰至开原再下令招抚文升乃推功与直然直内惭文升又与直抗礼奴视其左右直益不喜陈钺益谄事直得直欢日夜谮文升直思中之未有以发也文升还赐牢醴明年春以辽东屡失事遣直偕定西侯蒋琬尚书林聪等按之会余子俊劾钺钺疑出文升意倾之益急直因奏文升行事乖方禁边人市农器致怨叛乃下文升诏狱谪戍重庆卫直既倾文升则与钺大发兵侥功钺以是骤迁至尚书未久皆败文升复起为左副都御史巡抚辽东文升凡三渡辽军民闻其来皆鼓舞益禁抑中官总兵使不得朘削众益大喜二十一年进右都御史总督漕运淮徐和饥移江南粮十万石盐价银五万两赈之旋召为兵部尚书李孜省有宠文升辄有言孜省谮于帝调之南京孝宗即位召拜左都御史先是中官陈喜方士邓常恩荧惑宪宗于岳镇海渎诸庙皆置石函周以符篆中贮金书道经金银钱诸色宝石及五谷为厌胜具至是以文升言毁之帝耕耤田毕置宴教坊以杂戏进文升正色曰新天子当使知稼穑艰难此何为者即斥去时车驾初出观者塞道御史徐瑁贺霖劾奏之有旨捕治二人失承旨遂下诏狱文升言初政不宜辄罪言官遂得释弘治二年代余子俊为兵部尚书兼督十二团营承平既久兵政废弛西北部落时伺塞下文升乃严核诸将校黜贪懦者三十余人奸人大怨夜持弓矢伺其门或作谤书射入东长安门内帝闻诏锦衣缉捕给骑士十二卫文升出入文升因乞休优诏不许小王子以数万骑牧大同塞下势汹汹文升以疾在告帝使中官挟医视因就问计文升谓彼方败于他部无能为也请密为备而扬声逼之必徙去巳而果然遭继母忧诏起复再疏辞不许山东久旱浙江及苏松诸府水灾文升请命所司赈恤练士卒以戒不虞帝褒纳之画工张□等三十四人皆传奉进秩文升祖制争其后复命世袭文升等极言不可皆不纳诏发京军万人修万春寿安诸宫文升力谏帝卒发之西北别部野乜克力其长曰亦剌思王曰满哥王曰亦剌因王各遣使款肃州塞乞贡且互市巡抚许进总兵官刘宁为请文升言互市可许入贡不可许乃却之土鲁番既袭执牙兰据哈密守之遂僭称可汗侵掠沙州迫罕东诸部附己文升议此寇桀骜不大创终不知畏宜用汉陈汤故事袭斩之察指挥杨翥熟番情召询以方略翥备陈罕东至哈密道路请调罕东兵三千为前锋汉兵三千继之持数日粮间道兼程进可得志文升喜遂请于帝□发罕东赤斤哈密兵令副总兵彭清将之隶巡抚许进往讨果克之语详进传文升子玠杀人为徽王所奏罪当死帝特宥之文升再引咎乞归不许团营军不足请于锦衣及腾骧四卫中选补已得请矣中官宁瑾阻之文升及兵科蔚春等言诏旨宜信不纳陕西地大震文升言此外寇侵陵之兆今火筛方跳梁而海内民困财竭将懦兵弱宜行仁政以养民讲武备以固圉节财用停斋醮止传奉冗员禁奏乞闲地日视二朝以勤庶政且撤还陕西织造内臣赈恤被灾者家帝纳其言内臣立召还文升为兵部十三年尽心戎务数条上便宜率报可职守外所当及者亦言无不尽尝以太子年及四龄当早谕教请择醇谨老成知书史如卫圣杨夫人者保抱扶持凡言语动止悉道之以正若内庭曲宴钟鼓司承应元宵鳌山端午竞渡诸戏皆勿令见至于佛老之教尤宜屏绝恐惑眩心志帝深纳之民困赋役文升极陈其害谓今民田十税四五其输边塞者粮一石费银一两以上若丝绵布帛之输京师者交纳尤难所费过输纳数南方转漕通州至有三四石致一石者中州岁役五六万人治河近者修塞决口发山东河南夫不下二十万苏松治水亦如之湖广建吉兴岐雍四王府江西益寿二府山东衡府通计役夫不下百万近诸王之国役夫供应亦四十万加以湖广征蛮山陜防边供馈饷给军旅者又不知凡几赋重役繁未有甚于此时者也宜严□内外诸司省烦费宽力役毋擅有科率王府之工宜速竣勿穷极壮丽以耗民财而其本尤在崇正学抑邪术节财用省工作然后民得休息诏下所司详议他所论奏者甚众在班列中最为耆硕帝亦推心任之自太子太保屡加至少保兼太子太傅岁时赐诸大臣莫敢望也初屠滽迁吏部尚书文升颇不平及是滽罢廷推文升御史魏英等言兵部非文升不可帝亦以为然乃命倪岳代滽而加文升少傅以慰之岳卒始以文升代南京凤阳大风雨坏屋拔木文升请帝减膳撤乐修德省愆御经筵绝游宴停不急务止额外织造赈饥民捕盗贼已又上吏部职掌十事帝悉褒纳文华殿办事少卿周惠畴等纂修诗海珠玑成诏进二十一人官文升言诗韵小道无补于治苟辄进官秩恐医卜技艺之流援以为例永流何所底帝不许其侪张骏等十三人自以传升非美事具奏辞免文升请听之诏可一品九载满加少师兼太子太师帝以将考察特召文升及都御史戴珊史琳至暖阁谕以秉公黜陟又以文升年高重听再呼告之命左右掖之下阶迨孝宗崩文升哭之恸送梓宫徒步号哭二十余里承遗诏请汰传奉官七百六十三人命留太仆卿李纶等十七人余尽汰之正德元年中官王瑞以大婚礼器须书篆请用新汰者七人文升不奉诏给事中安奎剌得瑞纳贿状劾之瑞恚诬文升抗旨更下廷议皆是文升帝终不听文升因乞归不许是时朝政巳移于中官文升年逾八十日怀去志会两广缺总督文升推兵部侍郎熊绣绣怏怏不欲出有后言其乡人御史何天衢遂劾文升文升连疏求去许之赐玺书乘传月廪岁隶有加居三年刘瑾乱政坐文升前用雍泰为朋党除其名五年六月卒年八十五瑾诛复官赠太傅谥端肃文升有文武才长于应变朝端大议往往待之决功在边镇外国皆闻其名尤重气节厉廉隅子璁以乡贡士待选吏部文升使请外曰必大臣子而京秩谁当外者卒前数日州西大刘山忽崩后逾年大盗赵燧等剽河南至钧州以文升家在焉舍之去攻泌阳毁焦芳家束草若芳像裂之嘉靖初加赠文升特进左柱国太师　　秦民悦
按明外史本传民悦字崇化舒城人天顺元年进士授行人迁工部员外郎性好学雅有气度成化中出为广平知府雪死囚十九人清牧马地三千余顷招集流亡六千户考绩为畿内冠九载去任民立生祠祀之历江西□政左右布政使惩奸吏抑豪强均剂赋役大得民和弘治四年以右副都御史巡抚顺天奏减庄田租课岁饥有司方征民间种马疏停之增密云古北口戍卒募土兵实边为战守计甚备岁中召为户部右侍郎总督仓□已还理部事用清望改佐吏部父丧除起故官寻加右都御史视左侍郎事十二年拜南京吏部尚书明年星变求言偕九卿陈时弊二十三事多议行寻改兵部□赞机务以继母忧归服将阕驰疏请致仕帝优诏答之给事中吴蕣因言民悦丧服未终忘哀具奏名虽老意在要君宜除名帝不问已起官南京户部正德改元致仕卒年七十九谥庄简　　王华
按明外史本传华字德辉余姚人六岁戏水滨有醉濯足者遗其金华取投诸水待其人至指而还之稍长读书龙泉山寺寺故有妖同学者信宿皆散华独留妖即止僧夜乘风雨登屋啸呼掷瓦石恐华华屹不动督学使张悦最器华及谢迁曰此二子他日当大魁天下布政使祁阳□良延之家为子弟师华因纵读其家藏书凡数千卷三年尽识之名闻湖湘间祁阳俗好伎饮华性方严将归士人壁伎于水亭而饯之客散伎出华大惊欲去求舟不得以门扉浮水而渡成化十七年举进士第一授修撰充经筵讲官弘治中迁右谕德上疏劝学寻兼东宫讲官进学士少詹事华有器度在讲幄最久孝宗甚眷之内侍李广贵幸华进讲大学演义至唐李国辅与张后表里用事诸学士欲置之华指陈益切明日帝命中使赐食以劳焉十六年擢礼部右侍郎华尝典应天乡试暮夜有投金请托者华即发之言官犹连章论列帝察其诬悉不问正德初进左侍郎子守仁以忤刘瑾远谪将并构华华乡人方正者瑾尝从学书使谓华若往谢者当大用华不可出为南吏尚坐事罢旋以会典小误降右侍郎瑾败乃复故宁王宸濠反守仁起兵讨之或言贼必行刺宜少引匿华曰吾大臣老不能荷戈杀贼吾子幸举大义即不利犹将率乡党子弟共死此城何避也世宗立爵守仁新建伯封华如之遣行人存问无何卒华性孝父丧庐墓虎为驯扰母岑氏年逾百岁卒华已七十余犹枕苫蔬食士论多之
　吏部部名臣列传五
　　明三
　　乔宇
