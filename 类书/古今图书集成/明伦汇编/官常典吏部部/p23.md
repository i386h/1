<!-- { "loadSidebar": true } -->
按明外史本传戴字仁夫延津人隆庆二年进士除兴化知县有惠政擢户科给事中广东以军兴故增民间税至万历初乱定戴奏正之累迁礼科都给事中出为陕西右参政进按察使张居正尚名法四方大吏承风刻核戴独行之以宽由山西左布政使擢右副都御史巡抚山东岁凶累请蠲赈入为刑部侍郎累进南京户部尚书召拜工部尚书以继母忧去二十六年吏部尚书蔡国珍罢廷推代者七人戴居末帝特擢用之当是时赵志皋沈一贯辅政虽不敢挠部权然大僚缺人九卿及科道掌印者咸得自举听上裁而吏部诸曹郎亦由九卿推举尚书不得自择其属在外府佐及州县正佐官则尽用掣签法部权日轻戴视事谨守新令幸无罪而已明年京察编修刘纲中书舍人丁元荐南京评事龙起雷尝以言事忤当路咸置察中时议颇不直戴而是时国本未定皇长子冠婚久稽戴每倡廷臣直谏及矿税害剧戴率九卿言陈增开矿山东知县吴宗尧逮李道抽分湖口知府吴宝秀等又逮天下为增道者何限有司安所措手足且今水旱频仍田里萧耗重以东征增兵益饷而西事又见告矣民不聊生奸宄方窃发奈何反为发其机速其变哉不报山西税使张忠奏调夏县知县韩熏简僻戴以内官不当擅举刺疏争之湖广陈奉屡奏逮有司戴等又极论且言奉及辽东高淮擅募劲卒横民间尤不可不问帝亦勿听已复偕同列言自去夏六月不雨至于今日畿民嗷嗷草无遗根盗窃成群路殣相望巡抚汪应蛟所奏饥民十八万人加以频值寇警屡兴征讨之师按丁增调履亩加租赋额视二十年前不啻倍之矣疮痍未起而采榷之害又生不论矿税有无概勒取之民间此何理也天下富室无几奸人肆虐何极指其屋而恐之曰彼有矿则家立破矣彼漏税则橐立罄矣持无可究诘之说用无所顾畏之人蚩蚩小民安得不穷且乱也湖广激变已数告而近日武昌尤甚此辈宁不爱性命哉变亦死不变亦死与其吞声独死毋宁与雠家俱糜故一发不可遏耳陛下可视为细故耶亦不报三十年二月帝有疾诏罢矿税释系囚录建言谴谪诸臣越日帝稍愈命矿税采榷如故戴率同官力谏时释罪起废二事犹令阁臣议行戴即欲疏名上请而刑部尚书萧大亨谓释罪必当奏闻方具疏上太仆卿南企仲以二事久稽劾戴等不能将顺帝怒并停前诏戴引罪求罢帝不许自是请起废者再率九卿乞停矿税者四皆不省稽勋郎中赵邦清素刚介为给事中张凤翔所劾疑出文选郎中邓光祚验封郎中侯执躬意辨疏侵之御史沈正隆给事中田大益交章劾邦清邦清愤尽发光祚执躬私事光祚亦腾疏力攻部中大哄戴无所裁抑御史左宗郢李培遂劾戴表率无状戴引疾乞去帝谕留戴为贬邦清三秩允光祚执躬归群嚣乃息明年冬妖书事起锦衣官王之桢李桢国王承恩王名世与同官周嘉庆有□言妖书嘉庆所为下诏狱穷治嘉庆戴甥也比会鞫戴不忍其搒掠为引避帝闻而恶之会王士骐通书事发下部议士骐奏辨帝谓士骐不宜辨以戴不能钳属官责戴戴引罪而疏纸误用印复被谯让罪其司属戴疏谢用印如故帝怒令致仕夺郎中马大儒以下俸戴秉铨六年温然长者然声望出陆光祖诸人下赵志皋沈一贯柄政戴不敢为异以是久于其位而百事益颓废矣卒赠少保　　赵焕按明外史本传焕字文光掖县人嘉靖四十四年进士授乌程知县入为工部主事改御史万历三年中官张宏请遣其党榷真定材木焕及给事中侯于赵执奏不从张居正遭父丧言官交章请留焕独不署名擢顺天府丞累迁左佥都御史十四年三月风霾求言焕请恢圣度纳忠言谨嚬笑信政令时召大臣商榷治理次第举行实政弊在内府者一切报罢而饬戒督抚有司务求民瘼帝嘉纳焉寻迁工部右侍郎改吏部进左侍郎乞假去起南京右都御史以亲老辞时焕兄辽东巡抚佥都御史耀亦乞归养吏部言二人情同耀为长子且任封疆久可听其归乃趣焕就职寻召为刑部尚书议日本贡事力言非策男子诸龙光讦奏李如松通倭下吏并及其党陈仲登枷赤日中期满戍瘴乡焕以盛暑必毙而二人罪不当死两疏力争忤旨诘责复以议浙江巡按彭应参狱失帝意遂引疾归再起南京右都御史就改吏部尚书皆不赴家居十六年召拜刑部尚书寻兼署兵部四十年二月孙丕扬去改署吏部时神宗怠于政事曹署多空内阁惟叶向高杜门者已三月六卿止一焕在又兼署吏部吏部无复堂上官兵部尚书李化龙卒召王象干未至亦不除侍郎户礼工三部各止一侍郎而已都察院自温纯罢去八年无正官故事给事中五十人御史一百十人至是皆不过十人焕累疏乞除补帝皆不报其年八月遂用焕为吏部尚书诸部亦除侍郎四人既而考选命下补给事中十七人御史五十人言路称盛然是时朋党已成中朝议论角立焕素有清望骤起田间于朝臣本无所左右顾雅不善东林诸攻东林者乘间入之所举措往往不协清议先后为御史李若星给事中孙振基所劾焕皆拜疏求去帝优诏慰留之已兵部主事卜履吉为署部事都御史孙玮所论焕以履吉罪轻拟夺俸三月给事中赵兴邦劾焕徇私焕疏辨再乞罗向高言今国事艰难人才日寡在野者既赐环无期在朝者复晨星无几乃大小臣工日寻水火无有已时甚非国家福也臣愿自今已后共捐成心忧国事议论听之言官主张听之当事使大臣得展布而毋苦言官之掣肘言官得发舒而毋患当事之摧残天下事尚可为也因请谕焕起视事焕乃出明年春以年例出振基及御史王时熙魏云中于外三人尝力攻汤宾尹熊廷弼者又不移咨都察院于是御史汤兆京守故事力争且诋焕焕屡疏讦辨杜门不出诏慰起之兆京以争不得投劾径归其同官李邦华周起元孙居相及户部郎中贺烺交章劾焕擅权请还振基等于言路帝为夺诸臣俸贬烺官以慰焕焕请去益力九月遂叩首阙前出城待命帝犹遣谕留给事中李成名恐帝因焕去斥逐言官复劾焕伐异党同焕遂称疾笃坚不起逾月乃许乘传归四十六年吏部尚书郑继之去国时党人势成清流斥逐已尽齐党亓诗教势尤张以焕为乡人老而易制力引焕代继之年七十有七矣比至一听诗教指挥不敢异同由是素望益损帝终以焕清操委信之及明年七月辽东告警焕率廷臣诣文华门固请帝临朝议政抵暮始遣中官谕之退而诸军机要务废阁如故焕等复具疏趣之且作危语曰他日蓟门蹂躏敌人叩阍陛下能高枕深宫称疾谢却之乎帝由是嗛焉考满当增秩寝不报焕寻卒恤典不及光宗立始赐如制熹宗初赠太子太保　　裴应章
按明外史本传应章字元暗清流人隆庆二年进士授行人擢吏科给事中万历初三迁兵科都给事中御马太监陈辅托言驾出马乏请太仆马三千匹应章言御马饲秣岁费二十万金苟马不足则金有侵耗即马足今日不宜滥乞宜命官核之诏乃减半中都副留守于嵩为守备中官廖钦所劾兵部劾嵩无过帝入钦言罢嵩应章抗疏伸救部议不纳考察军政锦衣佥书王之化等当罢有私于应章者执不许竟劾之四年春诏遣大臣三人阅视诸边以兵部司屡从应章以大臣行边供张送迎不能无扰请罢之无已则省司属格不行庄浪军噪焚监司署总督石茂华以节制不严请罪参将裴尚质巡按耿鸣世则以给饷逾期为副使邹廷望罪应章言二人法当并按但军之哗不由乏饷则尚质罪尤不可贷至骄军悖骜急宜惩创论者以为允蓟镇属夷炒蛮入犯前总兵汤克宽等追击死之巡按御史刘良弼劾失事诸将并及总兵官戚继光巡抚王一鹗应章论继光训练南兵初无实□章并下兵部尚书谭纶右继光与一鹗并停俸应章以罚轻复争之竟不从已又劾贵州总兵官吴国大罪十帝为罢国诘责抚按之不纠者应章居兵垣久评核功罪敷晰事宜号为称职六年擢太仆少卿养马户马毙困追直应章为请多所蠲减累迁太常卿奏祀典当厘者四语详礼志十六年郧阳兵变辱巡按李材诏改应章右副都御史往代之至则戮其渠魁而宥胁从乱遂定召拜户部右侍郎父老乞归省遭丧服除起故官寻改吏部进左侍郎尚书蔡国珍致政应章署部事会帝以推举事积怒吏部敕应章会都察院甄别前后诸司属已而列上帝不尽从于是削籍者四人改用者十八人仅五人得留一时铨曹贤才殆尽廷臣皆言谴谪过多弗省也二十八年拜南京工部尚书以鹰架楠木为民累请罢之谢病去久之起南京吏部尚书屡辞不拜卒于家赠太子少保天启初赐谥恭靖应章初官京师与御史候官蔡梦说给事中蕲州李盛春以名节相砥砺故三人历官皆有声梦说至布政使　　张光前按明外史本传光前字尔荷泽州人万历三十八年进士授蒲圻知县补安肃甫两月擢吏部验封主事历文选员外郎稽勋郎中乞假去天启四年赵南星为尚书起为文选郎中视事魏忠贤欲逐南星假廷推谢应祥事矫旨切责南星时与推应祥者员外郎夏嘉遇非光前也光前抗疏争之曰南星人品事业昭灼人耳目忽奉严旨责以不公忠臣窃惑之选郎诸曹领袖尚书臂指南星所甄别进退臣实佐之功罪与共乞先赐罢斥亦被旨切责未几以推乔允升等代南星忤忠贤意削侍郎陈于廷及杨涟左光斗籍光前又抗疏曰会推尚书于廷主议臣执笔谨席□待罪遂贬三秩调外任光前操行清严峻却请谒知县石三畏赃私狼籍得奥援将授台谏光前出之为王官其党咸侧目明年光前兄右布政使光缙治兵遵化为奄党门克新所劾亦削籍兄弟并以忤奄去见称于世崇祯元年起光禄少卿不赴三年起太常已进大理少卿累疏乞休及家而卒　　徐大相
按明外史本传大相字觉斯江西安义人万历四十四年进士授东昌推官改武学教授稍迁国子博士四十七年九月朔百僚将早朝司礼中官卢受传免众趋出受从后姗侮大相愤归草二疏一论辽左事一论受奸邪时接疏者即受也见辽事疏曰此小臣亦敢言事及帝阅第二疏顾受曰此即论汝罪者受错愕叩头流血请罪曰奴当死疏乃留中是日南京国子学录乔拱璧亦疏劾受不报明年迁兵部主事天启二年调吏部稽勋主事移考功明年进验封员外郎进士薛邦瑞为其祖蕙请谥大相与尚书张问达议如其请熹宗方恶恤典冗滥镌大相三秩出之外问达等引罪不问大学士叶向高都御史赵南星等连疏救乃改镌二大相方候命群奄党受者数十辈持梃噪于门曰若犹恋此署耶搜大相橐止俸金七十两乃哄然散家居杜门读书里人罕见其面崇祯元年起故官俄改考功迁验封郎中历考功文选奏陈遵明旨疏淹滞破请托肃官评正选规重掌篆崇礼让励气节抑侥幸核吏弊十事帝即命饬行故尚书孙丕扬等二十六人为魏忠贤削夺大相请复其官帝不许旋以起废忤旨贬秩视事给事中杜三策言大相端廉起废协舆论不当谴不听父忧归卒于家　　郑三俊
