<!-- { "loadSidebar": true } -->
谓命官非升朝而母年九十以上或士庶人妇　人年百岁并特旨若回授者或因子孙得封赠其夫至升朝或非升朝应封赠者并孺人宣和二年臣僚言近年有京官任校书郎正字者得封赠今则监丞未升朝者亦乞依例盖缘监丞杂压在校书郎之上故因以为请甚无谓也不独此尔又有小使臣偶因薄劳或磨勘转官遂乞回授封赠父母实为太滥望降旨今后封赠并依旧法敢有擅更陈乞紊乱典章者置之典刑庶几侥幸者息而名分正矣从之建炎以后并同司勋郎中　员外郎　参掌勋赏之事凡勋级十有二曰上柱国正二品曰柱国从二品曰上护军正三品曰护军从三品曰上轻车都尉正四品曰轻车都尉从四品曰上骑都尉正五品曰骑都尉从五品曰骁骑尉正六品曰飞骑尉从六品曰云骑尉正七品曰武骑尉从七品率三岁一迁必因其除授以加之凡赏有格若事应赏从其所隶之司考实以报审核其状以格覆之谓之有法酬赏非格所载参酌轻重拟定以上尚书省谓之无法酬赏若功赏未酬而赏格改易者轻从旧格重从新格录用前代帝系及勋臣之后则考其族系而奉行其制命分案四置吏十有九元佑元年吏部言诸色人援引侥求入流太冗应工置伎艺之属无法入官者虽有劳绩并止比类支赐未经酬奖者亦如之绍圣二年户部言元丰官制司勋覆有法式酬赏无法式者定之元佑中有法式者止令所属勘验自后应干钱谷本部指定关司勋则是户部兼司勋之职请依旧制从之四年应川陕人任本路差遣者酬奖减半政和四年诏司勋行下所属将一可一路条制参照酬奖格法类集参用又诏以详定国朝勋德臣僚职位姓名送吏部用工部尚书郑允中所编传也隆兴元年省并以司封郎官兼领淳熙元年复以司农寺丞范仲兼司勋未几改除复省裁减吏额主事一人令史一人书令史四人守当官三人正贴司四人私名三人考功郎中　员外郎　掌文武官选叙磨勘资任考课之政令凡命官随所隶迁以其职事其法于历给之于其属州若司岁书其功过应升迁授者验历按法而叙进之有负殿则正其罪罚以七事考监司一曰举官当否二曰劝课农桑增垦田畴三曰户口增损四曰兴利除害五曰事失案察六曰较正刑狱七曰盗贼多寡以四善三最考守令德义有闻清谨明着公平可称恪勤匪懈为四善狱讼无冤催科不扰为治事之最农桑垦殖水利兴修为劝课之最屏除奸盗人获安处振恤困穷不致流移为抚养之最通善最分三等五事为上二事为中余为下若能否尤着则别为优劣以诏黜陟凡内外官计在官之日满一岁为一考三考为一任磨勘之法文选官之等四银青光禄大夫至朝议大夫进士理八年非进士理十年通直郎至大中大夫充谏议大夫待制以上职任者理三年朝散大夫至承务郎理四年武选官之等六遥郡团练使刺史合门舍人转左武右武郎理十年武功大夫以下理七年横行武德大夫以下至校尉理五年合门祇候初补从义郎以下至承节郎承信郎充随行指使理四年承信郎以功补授及宗室观察使以下祗应校尉理三年宗室承宣使以下祇应校尉理二年幕职州县官之等三进士第一第二第三名及第者一任回改京官自留守府判官至县令理六考自军巡判官至县尉理七考率以法计其历任岁月功过而序迁之凡改服色者以劳年计之执政官节度使银青光禄大夫以上应谥者覆太常所定行状报尚书省官集议以闻
注
绍圣四年河东提刑司徐君平奏乞凡将集议　前期三日持考功状遍示当议之官使先绸绎而　后集于都堂以询之庶几有所见者得以自申以　称朝廷博谋尽下之意从之凡立碑碣名额之事掌之旧制考课院其定殿最皆有考辞元丰官制行悉罢分案十有七置吏六十有八元佑三年诏知州考课法吏部上其事于尚书省送中书省取旨赏罚劣等应罚而已冲降者仍从冲降法县令以下本部专行六年枢密院言元丰末堂除知州军三年为任武任依此元佑初以成资为任武臣未曾立法诏武臣任六等差遣川广成资余并三十个月为任建炎以后并同应文武臣磨勘关升资任较考定其殿最别其优劣以诏黜陟予夺没则谥审覆而参定之凡特恩赐谥命词给告除给敕分案十一曰六品曰七品曰八品曰曹掾曰令丞曰从义曰成忠曰资任曰检法曰知杂曰开拆裁减吏额主事二人令史四人书令史八人守当官十三人正贴司三人私名一十人淳熙十三年再共减三人官告院主管官一员以京朝官充
注
旧制提举一人以知制诰充判院一人以带职　京朝官充掌吏兵勋封官告以给妃嫔王公文武品官内外命妇及封赠者各以本司告身印印之文臣用吏部武臣用兵部王公及命妇用司封加勋用司勋官制行四选皆用吏部印惟蕃官则用兵部印记凡绫纸幅数褾轴名色皆视其品之高下应奏钞画闻者给之令史十五人元丰五年官制所重定制授敕授奏授告身式从之绍圣元年吏部言元丰法凡入品者给告身无品者给黄牒元佑中以内外差遣并职事官本等内改易或再任者并给黄牒乃与无品人等诏今后帅臣监司待制以上知州并给告余依旧三年诏职事官监察御史以上因事罢并给告元符元年吏部言元佑法小使臣只降宣札乞自承信郎而上依旧给告宣和元年诏官告院立条凡制造告身法物应用绫锦私辄放效织造及贸贩服用者立赏许告大抵官告之制自干德四年诏定告身绫纸褾轴其制阙略咸平景德中两加润泽至皇佑始备神宗即位循用皇佑旧格逮元丰改制名号虽异品秩则同故亦未遑别定徽宗大观初乃着为新格凡褾带网轴等饰始加详矣大观并归尚书省政和仍归吏部
注
差主管官
裁减吏额共置二十九人

注
淳熙十三年又减五人
太祖干德四年秋八月壬寅诏吏刑部官三周岁满日即转授加恩按宋史太祖本纪云云
太宗淳化四年春二月丙戌置审官院考课院按宋史太宗本纪云云　　金
金制尚书省设吏部尚书一员侍郎佐之统郎中员外郎掌文武选授勋封考课出给制诰之政按金史百官志六部国初与左右司通署天眷三年始分治吏部尚书一员正三品侍郎一员正四品郎中二员从五品
注
天德二年郎中增四员后省
员外郎从六品

注
天德二年增作四员后省
掌文武选授勋封考课出给制诰之政以才行劳效比仕者之贤否以行止文册贴黄簿制各阙之机要正七品以上以名上省听制授从七品以下每至季月则循资格而拟注自八品以上则奏以下则否侍郎以下皆为尚书之贰郎中掌文武选流外迁用官吏差使行止名簿封爵制诰一员掌勋级酬赏承袭用荫循迁致仕考课议谥之事员外郎分判曹务及参议事所掌与郎中同凡内外官之政绩所历之资考更代之期去就之故秩满皆备陈于解由吏部据以定能否又撮解由之要于铨拟时读之谓之铨头又会历任铨头而书于行止簿行止簿者以姓为类而书各人平日所历之资考功过者也又为簿列百司官名有所更代则以小黄绫书更代之期及所以去就之故而制其铨拟之要领焉凡县令则省除部除者通书而各疏之主事四员从七品掌知管差除校勘行止分掌封勋资考之事惟选事则通署及掌受事付事检勾稽失省署文牍兼知本部宿直检校架阁
注
皇统四年六部主事始用汉士人大定三年用　进士非特旨不得拟吏人如宰执保奏人材不入　常例承安五年增女直主事一员令史六十九人　内女直二十九人译史五人通事二人与令史同　泰和八年令史增十人架阁库

注
大定二十一年六月设仍以主事提控之
管勾正八品掌吏兵两部架阁兼检校吏部行止注
以识女直契丹汉字人充如无拟识女直汉字　人充同管勾一员官告院提举二员掌署院事

注
以吏部郎中翰林修撰各一人充
审官院

注
承安四年设大安二年罢之若注拟失当上令　御史台官论列知院一员从三品掌奏驳除授失当事

注
随朝六品外路五品以上官除授并送本院审　之补阙拾遗监察虽七品亦送本院或御批亦送　□惟部除不送同知审官院事一员从四品掌书四人

注
女直汉人各二人以御史台终场举人择充
　　元
元设吏部掌天下官吏授之政令以尚书侍郎统郎中员外之属按元史百官志吏部尚书三员正三品侍郎二员正四品郎中二员从五品员外郎二员从六品掌天下官选吏选授之政令凡职官铨综之典吏员调补之格封勋爵邑之制考课殿最之法悉以任之世祖中统元年以吏户礼为左三部尚书二员侍郎二员郎中四员员外郎六员至元元年以吏礼自为一部尚书三员侍郎仍二员郎中仍四员员外郎三员三年复为左三部五年又合为吏礼部尚书仍二员侍郎郎中员外郎各一员七年始列尚书六部吏部尚书一员侍郎一员郎中二员员外郎二员八年仍为吏礼部尚书侍郎郎中各一员员外郎仍二员十三年分置吏部尚书增置七员侍郎三员郎中二员员外郎四员十九年尚书裁为二员侍郎一员郎中一员员外郎二员二十一年尚书三员侍郎一员郎中员外郎如故二十三年定六部尚书侍郎郎中员外郎员额各二员二十八年增尚书为三员主事三员蒙古必阇赤三人令史二十五人回回令史二人怯里马赤一人知印二人奏差六人蒙古书写二人铨写五人典吏十九人顺帝至元元年十一月吏部兵刑分为二库各设管勾一员按元史顺帝本纪不载　按百官志云云
至元三年十二月伯颜太师等奏准吏部考功郎中员外郎主事各设一员按元史顺帝本纪不载　按百官志云云
至正元年四月吏部置司绩一员正七品掌百官行止以凭叙用荫袭按元史顺帝本纪不载　按百官志云云
　　明
明吏部设尚书左右侍郎统文选验封稽勋考功四司掌官吏选授勋封考课之政按明会典吏部尚书左右侍郎掌天下官吏选授勋封考课之政令其属初有四子部曰总部曰司封曰司勋曰考功后改总部为选部又改选部为文选司封为验封司勋为稽勋考功仍旧俱称清吏司正官尚书一员左右侍郎各一员首领官司务二员

注
国初设主事司务各四员为首领官有主事印　洪武二十九年改主事为司官革主事印而司务　亦止设一员各部皆同属官文选司考功司郎中员外郎各一员主事各二员验封司稽勋司郎中员外郎主事各一员
注
国初设子部四曰总部司封司勋考功设郎中　员外郎各一员洪武二十九年改四部为文选验　封稽勋考功四清吏司以主事为司官三十一年　添设文选司主事一员正统十一年添设考功司　主事一员文选司郎中员外郎主事掌天下官吏班秩品命凡铨综选授之典注拟黜陟之法各参伍而分理之验封司郎中员外郎主事掌百官之封爵诰敕与夫置吏训官给符考成之事咸综理之稽勋司郎中员外郎主事掌邦国官人之勋级及名籍丧制归宁之事皆核实然后定拟考功司郎中员外郎主事掌文职官吏之考课及内外官之考察凡旌别访举及诸事故皆得稽之南京吏部尚书一员右侍郎一员
注
万历三年革十一年复设
司务一员
文选司郎中主事各一员
验封司郎中一员

注
旧有主事一员隆庆四年革
稽勋司郎中一员

注
旧有主事一员后革
考功司郎中主事各一员
太祖洪武十三年始改吏部尚书为正二品
