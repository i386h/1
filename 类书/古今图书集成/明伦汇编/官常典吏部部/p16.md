<!-- { "loadSidebar": true } -->
按明外史本传恕字宗贯三原人正统十三年进士选庶吉士出为大理左评事进左寺副尝条刑罚之不中者六事皆议行之迁扬州知府发粟赈饥不待报作资政书院大兴文教天顺四年以治行最超迁江西右布政使平岭寇□州宪宗嗣位诏大臣严核天下方面官乃黜河南左布政使侯臣等十三人而以恕代臣成化初南阳荆襄流民啸聚为乱擢恕右副都御史抚治之会丁母忧诏奔丧两月即起视事恕辞不许与尚书白圭共平大盗刘通复讨破其党石龙严束所部毋滥杀流民复业移抚河南录功进左副都御史稍迁刑部右侍郎父忧服除以原官总督河道浚高邮邵伯诸湖修雷公上下句城陈公四塘水闸因灾变请讲求弭灾策帝为赐山东租一年畿辅亦多减免旋改南京户部左侍郎十二年大学士商辂等以云南远在万里西控诸夷南接交人而镇守中官钱能贪恣甚议遣大臣有威望者为巡抚镇压之乃改恕左副都御史以行就进右都御史初能遣指挥郭景奏事京师言安南捕盗兵有越入云南境者宜遣使赍□戒约之帝即以命景能因以玉带宝蟒衣珍奇诸物遗其王黎灏旧制使安南必由广西而景直自云南往灏大骇已见能所遗物则又喜报以生金通犀象齿及诸奇异物甚厚因遣将率兵送景还欲遂通云南道景惧后祸绐请先白守关者因脱归扬言安南寇至关吏戒严边民汹汹欲走避黔国公沐暨连遣人谕其帅兵始返而诸臣畏能匿不奏能又频遣景及指挥卢安苏本等交通干崖孟密诸土官纳其金宝无算恕皆廉得之遣骑执景景惧自杀系安等狱没其赀货劾能私通外国罪当死诏遣刑部郎中潘蕃往按之能又以其间驿进黄鹦鹉恕请禁绝因尽发能贪暴状且言昔交址以镇守非人致一方陷没今日之事殆又甚焉陛下何惜一能不以安边侥能大惧急属贵近请召恕还而是时商辂项忠诸正人方以忤汪直罢遂改恕掌南京都察院参赞守备机务能事立解已蕃勘上得实竟置能不问但抵安等罪恕居云南仅九月威行侥外黔国以下咸惕息奉令疏凡二十上直声动天下当是时安南纳江西叛人王姓者为谋主潜遣谍入临安市铜铸兵器欲伺间袭云南微恕事且不测还南京数月迁兵部尚书参赞如故考选官属严拒请托同事者咸不悦而钱能归屡谮恕于帝帝亦衔恕数直言遂命兼右副都御史巡抚江南旧制应天镇江太平宁国广德官田征半租民田全免其后民田率归豪右而官田累贫民恕乃量减官田耗稍增之民田常州时有羡米乃奏以六万石补夏税又补他府户口盐钞六百万贯公私便焉所部水灾奏免秋粮六十余万石周行赈贷全活二百余万口江南岁输白粮民多至破产而光禄概以给庖人贱工又中官暴横四方输上供物监收者率要羡入织造缯彩采花卉禽鸟者络绎道路恕先后论列皆不纳妖人王臣夤缘授锦衣千户随中官王敬南行采药物珍玩所至骚然长吏多被辱勒苏州诸生写妖书诸生王顺等不胜愤率众击之敬臣皆走匿殴其从者敬遂奏诸生抗命恕亟疏言当此凶岁宜遣使赈济顾乃横索玩好昔唐太宗讽梁州献名鹰明皇令益州织半臂褙子进琵琶杆拨镂牙合子诸物李大亮苏颋不奉诏臣虽无似有慕斯人因尽列敬等罪状敬亦诬奏恕并及常州知府孙仁仁被逮仁新淦人由进士历知府为人方峻敬至不为礼以是见忤恕抗章救又再劾敬帝不得已召敬还敬宿留徐州恕复劾之会中官尚铭亦发敬奸状乃下敬等狱并其党十九人皆谪戍而弃臣市传首南京仁亦得释归后积官至巡抚宁夏右副都御史二十年复改恕南京兵部尚书时钱能亦守备南京语人曰王公天人也吾敬事而已恕亦坦怀待之能卒敛戢林俊之下狱也恕言天地止一坛祖宗止一庙而佛至千余寺一寺立而移民居且数百家费内帑且数十万此舛也俊言当不宜罪帝得疏不怿恕益侃侃论列无少避先后应诏陈言者二十一建白者三十九皆力阻权幸天下倾心慕之遇朝事有不可必曰王公胡不言也则又曰公疏且至矣已恕疏果至时为谣曰两京十二部独有一王恕于是贵近皆侧目帝亦颇厌苦之二十二年起用传奉官恕谏尤切帝愈不怿恕先加太子少保会南京兵部侍郎马显乞罢忽附批落恕宫保致仕朝野大骇恕数为巡抚历侍郎至尚书皆在留都以好直言终不得立朝既归名益高台省推荐无虚月孝宗即位始用廷臣荐召入为吏部尚书寻加太子少保先是中外劾内阁刘吉者必荐恕吉以是大恚凡恕所推举必阴挠之弘治元年闰正月言官劾两广总督宋旻漕运总督丘鼐陕西山西山东辽东巡抚贾奭左钰吴节刘潺两京府尹吴□于冕及布政使夏寅周瑛卢雍秦夔等三十七人宜降黜中多素有时望者吉径取中旨允之章不下吏部恕以不得其职拜疏乞去不许陕西缺巡抚恕推河南布政使萧祯诏别推恕执奏曰陛下不以臣不肖任臣铨部倘所举不效臣罪也今陛下安知祯不才而拒之是必左右近臣意有所属臣不能承望风指以固禄位且陛下既以祯为不可用是臣不可用也愿乞骇骨帝乃卒用祯时言官多称恕贤且老不当任剧职宜置内阁参大政最后南京御史吴泰等复言之帝曰朕用蹇义王直故事官恕吏部有谋议未尝不听何必内阁也恕尝侍经筵见帝困热暑请依故事大寒暑暂停仍进讲义于宫中进士董杰御史汤鼐给事中韩重等遂交章论驳恕待罪请解职优诏不许恕上言臣蒙国厚恩日夕思报外人见陛下任臣过重遂望臣太深欲臣尽取朝政更张之如宋司马光故事无论臣才远不及光即今亦岂元佑时且六卿分职各有攸司臣岂敢越而谋之但杰等责臣良是臣无所逃罪惟乞放还帝复优诏勉留之恕感激眷遇益以身任国事方以疾在告闻帝颇擢用宦官至有赐蟒衣给庄田者具疏切谏中官黄顺请起复匠官潘俊等供役恕言不可以小人坏重典再执奏竟报许刘吉既憾恕吉所陷言官周纮张昺汤鼐姜绾等恕又抗章力救吉以是益恨乃合私人魏璋等共排之恕先后推用罗明熊怀强珍陈寿丘鼐白思明等咸讽璋等纠驳恕知志不得行连章求去帝辄慰留且以其老特免午朝遇大风雨雪早朝亦免徽王见沛乞归德州田已得旨恕言王国懿亲不当争尺寸地使小民失业帝婉辞报焉卢沟桥成中官李兴乞进文思院副使潘俊等官恕言营造常职安得录功前此未闻成化季始有之陛下初政已革汰奈何复行帝纳其言乃止已修京城河桥帝复从兴请将有除授恕执奏帝不从竟授四人官许五人冠带恕争曰臣职掌铨选义当尽言而再疏莫回天听以为业已许之不可易夫天下事必当而后已设未当虽十易何害不然流弊有不可救者报闻先后以灾异条七事以星变陈二十事咸切时弊寿宁伯张峦请勋号诰券恕言钱王两太后正位中宫数十年钱承宗王源始邀封爵今皇后立甫三年峦已封伯遽有此请累圣德不可许通政经历高禄峦妹□也超迁本司参议恕言天下之官以待天下之士勿私贵戚妨公议皆不纳中旨以御医徐生补院判而生前考校在次等恕请选上考者且治生夤缘罪论令会礼部太医院及御药房太监推择恕言铨法臣部职会中官非制帝命罢选竟用生言官交劾生不听文华殿中书舍人杜昌等夤缘迁秩恕力争寝之御医王玉自陈乞进官怒请置之理帝命进玉二秩后有如玉者逮之恕复力争事亦竟寝是时刘吉已罢丘浚入阁亦与怒不相能初浚以礼部尚书掌詹事府与恕同为太子太保恕长六卿位浚上及浚入阁恕以吏部弗让也由是浚不悦恕考察天下庶官已黜而浚调旨留之者九十余人恕屡争不能得因力求罢不许太医院判刘文泰者求迁官为恕阻衔之文泰故往来浚家知浚忮恕因劾恕变乱选法且言恕里居日属人作传镂板行之历数先帝之失于奏疏留中者概云不报以彰先帝拒谏无人臣礼恕知文泰受旨于浚乃言臣传作于成化二十年致仕在二十二年非有望于先帝也且传中所载皆足昭先帝纳谏之美何名彰过文泰无赖小人逞此机深文巧之辞必有老于文学多阴谋者主之乞赐廷鞫遂下文泰锦衣狱谳上言文泰奏章实除名都御史吴祯为润色浚亦力怂□之疏首所云沽直谤君则浚笔也因请逮浚恕及祯对簿帝心不悦恕乃贬文泰御医责恕沽名令焚所镂版置浚不问恕再疏请辩理不从遂连章求去听驰驿归不赐□月廪岁隶亦颇减恕历中外五十余年刚正清严始终一致所引荐耿裕彭韶何乔新周经李敏张悦倪岳刘大夏戴珊章懋等皆一时名臣他贤才久废草泽者拔擢之恐后弘治二十年间众正盈朝职业修理号为极盛者恕力也天下称名臣必首恕浚固尼之浚由是为众论所鄙又二年浚卒文泰往吊浚妻顾氏叱之出曰以若故使我相公齮王公负不义名何吊为闻者快之武宗嗣位遣行人赍手□存问羊酒益廪隶且谕以谠论无隐恕陈国家大政数事帝优诏报之正德三年卒年九十三平居食啖兼人卒之日小减闭户独坐忽有声若雷白气弥漫瞰之瞑矣讣闻辍朝赠特进左柱国太师谥端毅五子十三孙多贤且显少子承裕字天宇七岁能诗弱冠着太极动静图说恕官吏部令日接宾客以是周知天下贤才选用无不当举弘治六年进士恕致政即令承裕告归侍养恕晚着石渠意见多前贤未发四方问业者日造其门多令承裕传语起授兵科给事中出理山东河南屯田减登莱粮额三亩征一斗还青州彰德军田先赐王府者三百六十余顷武宗立屡迁吏科都给事中以言事忤刘瑾罚米输塞上再迁太仆卿嘉靖六年累官南京户部尚书清逋税一百七十万石积羡银四万八千余两帝手书清平正直褒之在部三年致仕卒赠太子少保谥康僖　　马文升
