<!-- { "loadSidebar": true } -->
按明外史本传南星字梦白高邑人万历二年进士除汝宁推官治行廉平稍迁户部主事张居正寝疾朝士群祷南星与顾宪成姜士昌戒弗往居正殁调吏部考功引疾归起历文选员外郎疏上天下四大害言杨巍乞休左都御史吴时来谋代之忌户部尚书宋纁声望连疏排挤副都御史詹仰庇力谋吏兵二部侍郎大臣如此何以责小臣是谓干进之害礼部尚书沈鲤侍郎张位谕德吴中行南京太仆卿沈思孝相继自免独南京礼部侍郎赵用贤在词臣黄洪宪辈每阴谗之言官唐尧钦孙愈贤蔡系周复显为诋诬众正不容宵人得志是谓倾危之害州县长吏选授太轻部寺之官计日而取郡守不问才行而抚按论人赃私有据不曰未甚则曰任浅概止降调其意以为惜才不知此乃惜不才也吏治日污民生日瘁是谓州县之害乡官之权大于守令横行无忌莫敢谁何如渭南知县张栋治行无双裁抑乡官被谗不获行取是谓乡官之害四害不除天下不可得治疏出朝论韪之而中所抨击悉时相所庇于是绐事中李春开起而驳之其疏先下南星几获谴给事中王继光史孟麟万自约部曹姜士昌吴正志□助南星诋春开且发时来仰庇洪宪谗谄状春开气沮然南星卒以病归再起历考功郎中二十一年大计京官与尚书孙鑨秉公澄汰首黜所亲都给事中王三余及鑨甥文选员外郎吕荫昌他附丽政府及大学士赵志皋弟皆不免朝野称快而政府大不堪给事中刘道隆因劾吏部议留拾遗庶僚非法遂有专权植党之旨贬南星三官俄因李世达等疏救斥南星为民后论救者悉被谴鑨亦去位一时善类几空事具鑨传南星里居名益高与邹元标顾宪成海内拟之三君中外论荐者百十疏卒不起光宗立起太常少卿俄改右通政进太常卿至则擢工部右侍郎居数月拜左都御史慨然以整齐天下为任天启三年大计京官以故给事中亓诗教赵兴邦官应震吴亮嗣先朝结党乱政议黜之吏科给事中魏应嘉力持不可南星着四凶论卒与考功郎程正己置四人不谨他所澄汰一如为考功时浙江巡按张素养荐部内人材及姚宗文邵辅忠刘廷元南星劾其谬素养坐夺俸抵言故事访之属吏南星谓如素养言但置监司郡守足矣安事御史素养卒左迁先是巡方者有提荐之例南星已奏止之而陕西高弘图山西徐扬先宣大李思启河东刘大受复踵行如故南星□劾奏之巡方者始知畏法寻代张问达为吏部尚书是时人务奔竞苞苴恣行言路横尤甚每文选郎出朝辄邀之半道为人求官不得则加恶声或逐之去选郎即公正无如何尚书亦太息而已南星素疾其弊锐意澄清独行己志政府及中贵亦不得有所千请诸人惮其刚严不敢犯有给事为赀郎求盐运司即注赀郎王府而出给事于外知县石三畏素贪夤缘将行取南星亦置之王府时进士无为王官者南星不恤也魏忠贤雅重之尝于帝前称其任事一日遣娣子傅应星介一中书贽见南星麾之去尝□坐弘政门选通政司参议正色语忠贤曰主上冲龄我辈内外臣子宜各努力为善忠贤嘿然怒形于色大学士魏广微南星友允贞子也素以通家子畜之广微入内阁尝三至南星门拒勿见又尝叹曰见泉无子见泉允贞别号也广微恨刺骨与忠贤比而龁南星东林势盛众正盈朝南星益搜举遗佚布之庶位高攀龙杨涟左光斗秉宪李腾芳陈于廷佐迁魏大中袁化中长科道郑三俊李邦华孙居相饶伸王之采辈悉置卿贰而四司之属邹维琏夏嘉遇张光前程国祥刘廷谏亦皆民誉中外方忻忻望治小人遂侧目欲去南星给事中傅櫆以维琏改吏部己不与闻首假汪文言发难劾南星紊旧制植私人维琏引去南星奏留之小人愈恨会涟劾忠贤疏上宫府益水火南星遂杜门乞休不许攀龙之劾崔呈秀也南星议戍之呈秀窘夜走忠贤邸叩头乞哀言不去南星及攀龙涟等我两人未知死所忠贤大以为然遂与定谋会山西缺巡抚河南布政使郭尚友求之南星以太常卿谢应祥有清望首列以请既得旨而御史陈九畴受广微指言应祥尝知嘉善大中出其门大中以师故谋于文选郎嘉遇而用之徇私当斥大中嘉遇疏辨语侵九畴九畴再疏力诋□下部参议南星攀龙极言应祥以人望推举大中嘉遇无私九畴妄言不可听忠贤大怒矫旨黜大中嘉遇并黜九畴而责南星等朋谋结党南星遽引罪求去忠贤复矫旨切责放之归明日攀龙亦引去给事中沈惟炳论救亦出之外俄以会推忤忠贤意并斥于廷涟光斗化中引南星所摈徐兆魁乔应甲王绍徽等置之要地小人竞进忠正胥斥天下大柄尽归之忠贤矣忠贤及其党恶南星甚每矫敕谕必目为元凶于是御史张讷劾南星十大罪并劾惟琏国祥嘉遇及王允成得旨□削籍令再奏南星私党讷复列上邦华及孙鼎相等十四人□贬黜自是为南星摈弃者无不拔擢其素所推奖者率遭奇祸诸干进速化之徒一击南星辄遂所欲而石三畏亦起为御史疏攻南星及李三才顾宪成孙丕扬王图等十五人死者亦削夺缙绅祸益烈寻以汪文言狱词连及南星下抚按提问适郭尚友巡抚保定而巡按马逢皋亦憾南星乃相与庭辱之笞其子清衡及外孙王锺庞系之狱坐南星赃万五千南星家素贫亲故捐助始获竣卒戍南星代州清衡庄浪锺庞永昌嫡母冯氏生母李氏并哀恸而卒子生七龄惊怖死南星抵戍所处之怡然庄烈帝登极有诏赦还巡抚牟志夔忠贤党也故迟遣之竟卒于戍所崇祯初赠太子太保谥忠毅　　石万程
按明外史本传万程湘潭人天启二年进士除户部主事历员外郎中出为徽州知府歙人吴养春者家世素封输赀为中书舍人其家奴吴荣有罪养春欲置之死荣脱走京师投魏忠贤门下得厕锦衣编修吴孔嘉之父养春族兄弟也为养春理家政有所欺隐养春怒掷砚击之中额死矣孔嘉会试入都荣代为营得及第两人遂谋复仇诬养春世黄山私其利积赀六十余万讦于东厂其实黄山一无所产且非养春家业也忠贤得之大喜逮养春拷讯坐赃六十万其里人程梦庚亦坐十三万遣工部主事吕下问督之忠贤以功世荫锦衣指挥时养春已拷死其妻女亦自尽下问督责苛急赃无所征则派之阖郡富室由是逮捕四出非刑搒掠破产陨命者甚多万程不忍其酷数与争辨不能得则弃官径归给事中李鲁生言数日前长安盛传万程剃发披缁臣未之信越十余日而病疏至似愤似激如焦如焚若以官为桎梏不可一朝居者至读抚臣看语知其为黄山一事也年来门户为政人情浸淫已久虽圣主当阳群阴攸伏而奸邪一脉终未肯一日忘情呼在莽之戎吹既灰之烬厚诬朝廷以过举而为异日翻局之地实繁有徒不独万程一人也因并及保定知府祝万龄忠贤遂矫旨除万程名夺其诰命时天启六年十月也崇祯初起常州知府爱民造士亦有声以丁艰去九年南京大臣会荐起官杭州海宁吴中彦者市井无赖万历中以赀为中书舍人坐罪论死后夤缘得释与其子征益肆恶于乡私设水牢刑具擅捕平民日以百数被杀者七十五人侵盗盐课官布国赋动以万计征淫人妇女二十有三人不从致死者七人伤人两目断手足者二十余人为乡人所发坐大辟系狱刑部侍郎蔡奕琛丁忧归纳其数万金为之营脱乃遣狱吏以万金贿万程万程大怒即首之上官捕征鞫治供奕琛居间事甚悉适刑部侍郎章光岳赴召道出杭州中彦致书求解复为怨家所得事益彰露南台御史成勇以闻奕琛亦被逮万程寻迁按察副使分巡温台二府海寇猖獗万程殚心兵事竟以劳瘁卒于官　　曹珖
接明外史本传珖字用韦益都人万历二十九年进士授户部主事督皇城四门仓卫军贷群珰子钱偿以月饷军不支饷者三年及饷期群珰抱券至珖命减息珰大哗珖曰并私券奏闻听上处分耳群珰请如命军困稍苏以忧去起补兵部武选主事历职方郎中大珰私人求大帅珖不可东厂太监卢受疏申职掌珖亦请敕受约束部卒毋良民稍迁河南参政引疾归久之起南京太常少卿光宗骤崩驰疏言先帝春秋鼎盛便尔徂落道路咸知奸党阴谋医药杂进以至于此天下之弒逆有毒而非鸩戕而非刃者此与先年梃击同一奸宄乞明诏辅臣直穷奸状以雪先帝之雠报闻天启初叙职方时边功加光禄卿进太常大理卿时魏忠贤乱政大狱纷起珖请告归寻为给事中潘士闻所劾落职闲住御史卢承钦历攻东林诋珖狎主邪盟遂削夺崇祯九年起户部侍郎督钱法寻迁左侍郎三年拜工部尚书珖初名珍避仁宗讳始改名五年陵工成加太子太保桂王重建府第议加江西河南山东山西田赋十二万有奇浙江逋织造银十余万巡抚陆完学请编入正额珖皆持不可中官张彝宪总理户工两部事议设座于部堂珖不可右侍郎高弘图履任彝宪欲共设公座珖与弘图约比彝宪至皆曰事竣矣撤座去彝宪怏怏及主事金铉冯元扬交疏劾彝宪彝宪疑出珖日捃摭其隙会山永巡抚刘宇烈请料价万五千两铅五万斤工部无给银例与铅之半宇烈怒奏铅皆滥恶彝宪取粗铅进曰库铅尽然欲以罪珖严旨尽镕库铅司官中毒死者三人内外官多获罪彝宪乃纠巡视科道许国荣等十一人珖疏救忤旨诘责彝宪又指闸工冒破齮龁之珖累疏乞骸骨归五月得请屡荐不起家居十四年卒
　风节部艺文
　　卫尉张俭碑　　　　　　　后汉孔融其先张仲实以孝友左右周室晋主夏盟而张老延君誉于四方君禀干纲之正性蹈高世之殊轨冰洁渊清介然特立虽史鱼之励操叔向之正色未足比焉中常侍同郡侯览专权王命豺虎肆虐威震天下君以西都督邮上览祸乱凶国之罪鞫没赃奸以巨万计俄而制书案验部党君为览所陷亦章名捕逐当世英雄授命殒身以籍济君厄者盖数十人故克免斯艰旋宅旧宇众庶怀其德王公慕其声州宰争命辟大将军幕府公车特就家拜少府皆不就也复以卫尉征明诏严切敕州郡乃不得已而就之铭曰桓桓我君应天淑灵皓素其质允迪忠贞肆志直道进不为荣赴戟骄臣发如雷霆凌刚摧坚视危如宁　　连珠　　　　　　　　　　　魏文帝盖闻琴瑟高张则哀弹发节士抗行则荣名至是以申胥流音于南极苏武扬声于朔裔　　举清远疏　　　　　　　　　晋傅元臣闻先王之临天下也明其大教长其义节道化隆于上清议行于下上下相奉人怀义心亡秦荡灭先王之制以法术相御而义心亡矣近者魏武好法术而天下贵刑名魏文慕通远而天下贱守节其后纲维不摄而虚无放诞之论盈于朝野使天下无复清议而亡秦之病复发于今陛下圣德龙兴受禅弘尧舜之化开正直之路体夏禹之至俭综殷周之典文臣咏叹而已将又奚言惟未举清远有礼之臣以敦风节未退虚鄙以惩不恪臣是以犹敢有言
　风节部纪事
