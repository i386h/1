<!-- { "loadSidebar": true } -->
辍耕录淮南潘子素尝作辊卦讥世之仕宦人以突梯滑稽而得显爵者虽曰资一时之谑浪调笑不为无补于名教卦辞曰辊亨可小事亦可大事彖曰辊亨天地辊而四时行日月辊而昼夜明上下辊而万事成辊之时义大矣哉象曰地上有木辊君子以容身固位初六辊出门无咎象曰出门便辊又何咎也六二傅于铁象曰傅于铁天下可行也六三君子终日辊辊厉无咎象曰终日辊辊虽危无咎也九四模棱吉象曰模棱之吉以随时也六五神辊象曰六五神辊老于事也上六或锡之高爵天下揶揄之象曰以辊取爵亦不足敬也此篇或者又谓自宋末即有非潘所造未审是否后平江蔡宗鲁作吝卦爻配之曰吝亨利居闲不利有所为彖曰吝鄙啬也利居闲无所求也不利有所为恐致祸也初六居富吝于周急悔亡无攸利象曰吝于周急不恤其贫也悔亡无攸利己终有望也六二听妇言至吝不养其亲不恤其弟贞凶象曰听妇言昵于私也不养其亲忘大恩也不恤其弟失大义也虽养弗时亦致灾也故贞凶九三极吝吝其财不吝其身于行非宜象曰吝其财斯致富也不吝其身乃轻生也六四太吝君子吉小人凶象曰吝于君子虽有言无尤也吝于小人虽不有言终有悔也六五不吝于色务所欲终以死亡凶朋来吝于酒食弗克欢□咎象曰不吝于色惑于淫也务所欲乐其顺从也终以死亡凶可知也朋来从其类也吝于酒食诚大谬也虽弗克欢而□咎也上九居其家不吝于内吝于教子弗□吉象曰居其家妄自尊也不吝于内畏寡妻也吝于教子终无所成也近扶风马文璧又作谝卦曰谝贞亨初吉终凶利见小人不利于见君子彖曰贞正也亨通也通乎正言谝或庶几也终凶谝不由初也利见小人由同类也不利于君子入于邪也象曰丽口掉舌谝君子以求名干禄初九谝于同朋□咎象曰同朋于谝又谁咎也九二略施于民吉象曰九二之吉以新众听也六三来其谝酒食用享象曰来其谝民取则也享其酒食以崇功也九四饰言如簧以娱彼心用获南金象曰娱人获金不足道也九五君子终日高谝王用征安车以迎终岁弗宁后有凶象曰以谝受征不羞也终岁弗宁祇足烦劳也后有凶不副实也上六莽谝不已四方欲杀之象曰莽谝众怒杀之何过也右三卦切中时病真得风刺之正因并录之何孟春余冬序录苏长公平生以言语文字得罪时相至有欲杀之者而公节气益高咳唾之余亦不以是少畏忌也仇池笔记云余谪南海时一日因醉卧有鱼头鬼身者自海中来云广利王请余不觉身步入水中广利王冠剑而出顷南溟夫人亦造焉出素鲛绡令余题诗乃赋之曰天地虽虚阔溟海为最大圣王乃祀事位尊河伯拜祝融为异号恍惚聚百怪二气变流光万里风云快灵旗摇红纛赤虬喷滂湃家近玉皇楼形光照无界若得明月珠可偿逐客债写竟进广利诸仙咸称妙独广利有一冠簪水族谓之□相公进言苏轼不避忌讳祝融字犯王讳王大怒余退叹曰到处被相公厮坏又东坡手泽云元丰六年十二月二十七日梦数吏持一幅纸上题云请祭春牛文余书云三阳既至庶草将萌爰出土牛以戒农事衣被丹青之好本出泥涂成毁须臾之间谁为愠喜吏微笑曰此二句当复有怒者旁一吏曰不妨此是唤醒他二文皆以戏泄其不平者也区区妒媢工排挤之人其有愧而少戢乎虽然坡何必以此更侮于人疑此非坡文当时有为坡不平者为是文也逌旃璅言十七字诗谓之瘸脚助笑谈者多不备录有嘲太学生一首云士子谒黉宫纷纷尽鞠躬头黑身上白米虫殊为近理揽茞微言京中六科及铨部司官极崇重有人自外僚入见六科例应送至门辄有办官唱云门上看见铨司例该门上揖办官辄传呼不许说话其人退戏谓相知曰误矣科中应唱不许说话言其少建白也吏部应传门上看见言其多馈遗也闻者绝倒丹铅总录锺繇字元常取咎繇陈谟彰厥有常之义也今多以繇音由非晋世说载庾公谓锺会曰何以久望卿遥遥不至盖举其父讳以嘲之此可证矣玉衡杓建天之纲也日月初缠星之纪也今名北斗为天纲本此予尝与客夜坐客指北斗曰此天纲星非北斗星也予因笑曰昔人谓文选只有班孟坚文无班固文观子之言信矣其人亦不悟滑稽传优孟为孙叔敖衣冠抵掌谈语岁余像孙叔敖左右不能别也庄王置酒优孟为寿王大惊以为叔敖复生欲以为相刘子元讥之曰人心不同有如其面非由仿效俾有迁革又况叔敖之殁时日已久岂有一见无疑而遽欲加以宠荣复其禄位者哉予按此传以滑稽名乃优孟自为寓言云欲复以为相亦优孟自言如今人下净发科打诨之类岂可真以为王欲复相之事乎艾子后语齐大夫邾石父谋叛宣王诛之欲灭其族邾之族大以蕃聚而谋曰他人之言王必不纳惟艾先生辩而有宠盍往祈焉举族拜于艾子之庭涕泗以请艾子笑曰是不难诸公但具一绳来立可免祸邾氏以为戏言亦不敢诘退而索绹以馈艾子怀其三尺以见王曰邾石父包藏祸心王肆诸市当矣然为之者石父一人耳宗族何辜而王欲尽歼之无乃非仁君之用心乎宣王曰此非寡人意也先王之律有明训也政典曰与叛同宗者杀无赦是以寡人不敢曲宥以伤先王之法艾子顿首曰臣亦知王之不得已也窃有一说往年公子巫以邯郸降秦非大王之母弟乎以是而言大王亦叛臣之族理合随坐臣有短绳三尺敢献于下执事请大王即日引决勿惜一身而伤先王之法王笑而起曰先生且休寡人赦之矣艾子夜梦游上清见天帝见一人戎服带剑而失其首颈血淋漓手持奏章而进其词曰诉冤臣秦国樊于期得罪亡奔在燕有不了事荆轲借去头颅一个至今本利未还燕太子丹为证见伏乞追给天帝览之蹙额而言曰渠自家手脚也没讨处何暇还你头颅于期乃退艾子亦觉艾子在齐居孟尝君门下者三年孟尝君礼为上客既而自齐反乎鲁与季孙氏遇季孙曰先生久于齐齐之贤者为谁艾子曰无如孟尝季孙曰何德而谓贤艾子曰食客三千衣廪无倦色不贤而能之乎季孙曰嘻先生欺予哉三千客予家亦有之岂独田文子艾子不觉敛容而起谢曰公亦鲁之贤者也翼日敢造门下求观三千客季孙曰诺明旦艾子衣冠斋洁而往入其门寂然也升其堂则无人焉艾子疑之意其必在别馆也良久季孙出见诘之曰客安在季孙怅然曰先生来何暮三千客各自归家吃饭去矣艾子胡卢而退艾子讲道于嬴博之间齐鲁之士从之者数十百人一日讲文王羑里之囚偶赴宣王召不及竟其说一士怏怏反舍其妻问之曰子日闻夫子之教归必欣然今何不乐之甚士曰朝来闻夫子说周文王圣人也被其主殷纣囚于羑里吾怜其无辜是以深生愁恼妻欲宽其忧姑慰之曰今虽见囚久当放赦岂必禁锢终身士叹息曰不愁不放只愁今夜在牢内难过活耳艾子游于郊外弟子通执二子从焉渴甚使执子乞浆于田舍有老父映门观书执子揖而请老父指卷中真字问曰识此字馈汝浆执子曰真字也父怒不与执子返以告艾子曰执也未达通也当往通子见父父如前示之通子曰此直八两字也父喜出家酿之美者与之艾子饮而甘之曰通也智哉使复如执之认真一勺水吾将不得吞矣艾子有孙年十许庸劣不学每加榎楚而不悛其子仅有是儿恒恐儿之不胜杖而死也责必涕泣以请艾子怒曰吾为若教子不善耶杖之愈峻其子无如之何一旦雪作孙抟雪而嬉艾子见之褫其衣使跪雪中寒战之色可掬其子不复敢言亦脱其衣跪其旁艾子惊问曰汝儿有罪应受此罚汝何与焉其子泣曰汝冻吾儿吾亦冻汝儿艾子笑而释之赵有方士好大言艾子戏问之曰先生寿几何方士哑然曰余亦忘之矣忆童时与群儿往看宓羲画八卦见其蛇身人首归得惊痫赖宓羲以草头药治之予得不死女娲之世天倾西北地陷东南余时居中央平稳之处两不能害神农播厥百谷余已辟谷久矣一粒不曾入口蚩尤犯余以五兵因举一指击伤其额流血被面而遁苍氏子不识字欲来求教为其愚甚不屑也庆都十四月而生尧延余作汤饼会舜为父母所虐号泣于天余手为拭泪敦勉再三遂以孝闻禹治水经余门劳而觞之力辞不饮而去孔甲赠余龙醢一脔余误食之于今口尚腥臭成汤开一面之网以罗禽兽尝面笑其不能忘情于野味履癸强余牛饮不从置余炮烙之刑七昼夜而言笑自若乃得释去姜家小儿钓得鲜鱼时时相饷余以饲山中黄鹤穆天子瑶池之宴让余首席徐偃称兵天子乘八骏而返阿母留余终席为饮桑落之酒过多醉倒不起幸有董双成萼绿华两个丫头相扶归舍一向沈醉至今犹未全醒不知今日是何甲子也艾子唯唯而退俄而赵王堕马伤胁医云须千年血竭傅之乃瘥下令求血竭不可得艾子言于王曰此有方士不啻数千岁杀取其血其效当愈速矣王大喜密使人执方士将杀之方士拜且泣曰昨日吾父母皆五十东邻老姥携酒为寿臣饮至醉不觉放词过度实不曾活千岁艾先生最善说谎王其勿听赵王乃叱而赦之燕里季之妻美而荡私其邻少年季闻而思袭之一旦伏而觇焉见少年入室而门扃矣因起扣门妻惊曰吾夫也奈何少年顾问有牖乎妻曰此无牖有窦乎妻曰此无窦然则安出妻目壁间布囊曰是足矣少年乃入囊悬之□侧曰问及则绐以米也启门纳季季遍室中求之不得徐至□侧其囊累然而见举之甚重诘其妻曰是何物妻惧甚嗫嚅久之不能答而季厉声诃问不已少年恐事露不觉于囊中应曰吾乃米也季因扑杀之及其妻艾子闻而笑曰昔石言于晋今米言于燕乎齐有病忘者行则忘止卧则忘起其妻患之谓曰闻艾子滑稽多智能愈膏肓之疾盍往师之其人曰善于是乘马挟弓矢而行未一舍内逼下马而便焉矢植于土马系于树便讫左顾而睹其矢曰危乎流矢奚自几乎中我右顾而睹其马喜曰虽受虚惊亦得一马引辔将旋忽自践其所遗粪顿足曰踏脚犬粪污吾履矣惜哉鞭马反向归路而行须臾抵家徘徊门外曰此何人居岂艾夫子所寓耶其妻适见之知其又忘也骂之其人怅然曰娘子素非相识何故出语伤人齐王好谈相士之以相进者接踵于朝有自称神相者介艾子以见王曰臣鬼谷子之高足弟而唐举之受业师也即臣之术可知矣王亦闻之乎王笑曰寡人乃今日而闻君矣试视寡人何如答曰王勿亟也臣相人必熟视竟日而后言言无不中于是拱立殿上以视俄有使者持檄入白王色变相者请其故王曰秦围即墨三日矣当发援兵相者仰而言曰臣见大王天庭黑气必主刀兵王不应须臾有人着械入见王色怒相者问其由王曰此库吏盗金帛三万是以囚之相者又仰而言曰臣见大王地角青色必主失财王不悦曰此已验之祸请勿言但言寡人终身休咎何如尔相者曰臣仔细看来大王面部方正不是个布衣之士艾子趋而前曰妙哉先生之相也齐王大笑相者惭而退虞任者艾子之故人也有女生二周艾子为其子求聘任曰贤嗣年几何答曰四岁任艴然曰公欲配吾女子老翁耶艾子不喻其旨曰何哉任曰贤嗣四岁吾女二岁是长一半年纪也若吾女二十而嫁贤嗣年四十又不幸二十五而嫁则贤嗣五十矣非嫁一老翁耶艾子知其愚而止齐宣王谓淳于髡曰天地几万岁而翻覆髡对曰闻之先师天地以万岁为元十二万岁为会至会而翻覆矣艾子闻其言大哭宣王讶曰夫子何哭艾子收泪而对曰臣为十一万九千九百九十九年上百姓而哭王曰何也艾子曰愁他那年上何处去躲这场灾难艾子蓄羊两头于囿羊牡者好斗每遇生人则逐而触之门人辈往来甚以为患请于艾子曰夫子之羊牡而猛请阉之则降其性而驯矣艾子笑曰尔不知今日无阳道的更猛里艾子晨饭毕逍遥于门见其邻担其两畜狗而西者艾子呼而问之曰吾子以犬安之邻人曰鬻诸屠艾子曰是吠犬也乌乎屠邻人指犬而骂曰此畜生昨夜盗贼横行畏顾饱食噤不啧一声今日门辟矣不能择人而吠而群肆噬啮伤及佳客是以欲杀之艾子曰善艾子通五行与星士游有南里先生者其刎颈交也娶妻而求全每闻一女必相其容德推其命造务底于善而后可故久而不就一旦为媒氏所误娶得丑女臼头深目皮肤如漆虽登徒之妇不至是也南里先生不悦艾子往贺之曰贤阃容色某闻之审矣第未知庚甲愿以见谕当为吾子推之南里先生闭目摇手而答曰辛酉戊辰乙巳癸丑艾子拊掌而退笑禅录举遵布衲浴佛布衲曰这个从汝浴还浴得那个么遵曰把将那个来说
