<!-- { "loadSidebar": true } -->
应谐录一里尹管解罪僧赴戍僧故黠中道夜酒里尹致沈醉鼾睡已取刀髡其首改绁己縤反绁尹项而逸凌晨里尹寤求僧不得摩其首髡又縤在项则大诧惊曰僧故在是我今何在耶夫人具形宇内罔罔然不识真我者岂独里尹乎昔人有睹雁翔者将援弓射之曰获则烹其弟争曰舒雁烹宜翔雁燔宜竞斗而讼于杜伯杜伯请剖雁烹燔半焉已而索雁则凌空远矣今世儒争异同何以异是有盲子道涸溪桥上失坠两手攀楯兢兢握固自分失手必坠深渊过者告曰无怖第放下即实地也盲子不信握楯长号久之手惫失手坠地乃自哂曰嘻蚤知是实地何久自苦耶夫人道甚夷沈空守寂执一隅以自矜严者视此省哉昔人有痒令其子索之三索而三弗中令其妻索之五索而五弗中也其人怒曰妻子内我者而胡难我乃自引手一搔而痒绝何则痒者人之所自知也自知而搔宁勿中乎两人相诟于衢甲曰你欺心乙曰你欺心甲曰你没天理乙曰你没天理阳明先生闻之谓门弟子曰小子听之两人谆谆然讲学也门人曰诟也焉为学曰汝不闻乎曰心曰天理非讲学而何曰既讲学又焉诟曰夫夫也唯知求诸人而不知反诸己故也汝有田舍翁家赀殷盛而累世不识之乎一岁聘楚士训其子楚士始训之搦管临朱书一画训曰一字书二画训曰二字书三画训曰三字其子辄欣欣然掷笔归告其父曰儿得矣儿得矣可无烦先生重费馆谷也请谢去其父喜从之具币谢遣楚士逾时其父拟征召□友万氏姓者饮令子晨起治状久之不成父趣之其子恚曰天下姓氏伙矣奈何姓万自晨起至今才完五百画也初机士偶一解而即訑訑自矜有得殆类是已齐奄家畜一猫自奇之号于人曰虎猫客说之曰虎诚猛不如龙之神也请更名曰龙猫又客说之曰龙固神于虎也龙升天须浮云云其尚于龙乎不如名曰云又客说之曰云蔼蔽天风倏散之云固不敌风也请更名曰风又客说之曰大风飙起惟屏以墙斯足蔽矣风其如墙何名之曰墙猫可又客说之曰维墙虽固惟鼠穴之墙斯圮矣墙又如鼠何即名曰鼠猫可也东里丈人嗤之曰噫嘻捕鼠者固猫也猫自猫耳胡为自失本真哉张诩子缮一榻丽以在卧内人末由见也故托疾卧榻上致□友省问观之其□尤扬子者新制一袜亦欲章示其人故褰裳交足加膝而坐已问曰君何疾张诩睹尤扬子状相视而笑曰吾病亦若病也粤令性悦谀每布一政群下交口赞誉令乃欢一隶欲阿其意故从旁与人偶语曰凡居民上者类喜人谀惟吾令不然视人誉蔑如耳其令耳之亟招隶前抚膺高蹈嘉赏不已曰嘻知余心者惟汝良隶哉自是昵之有加燕人育二女皆一日媒氏来约婚父戒二女曰慎箝口勿语语则人弃汝矣二女唯唯既媒氏至坐中忽火爇姊裳其妹期期曰姊而裳火矣姊目摄妹亦期期言曰父嘱汝勿言胡又言耶二女之吃卒未掩媒氏谢去于啴子与友连□围炉而坐其友据案阅书而裳曳于火甚炽于啴子从容起向友前拱立作礼而致词曰适有一事欲以奉告谂君天性躁急恐激君怒欲不以告则与人非忠敢请惟君宽假能忘其怒而后敢言友曰君有何陈当谨奉教于啴子复谦让如初至再至三乃始逡巡言曰时火然君裳也友起视之则毁甚矣友作色曰奈何不急以告而迂缓如是于啴子曰人谓君性急今果然耶沈屯子偕友入市听打谈者说杨文广围困柳州城中内乏粮饷外阻援兵蹙然踊叹不已友拉之归日夜念不置曰文广围困至此何由得解以此悒悒成疾家人劝之相羊垧外以纾其意又忽见道上有负竹入市者则又念曰竹末甚锐衢上行人必有受其戕者归益忧病家人不得计请巫巫曰稽冥籍若来世当轮回为女人所适夫姓麻哈回裔族也貌陋甚其人益忧病转剧□友来省者慰曰善自宽病乃愈也沈屯子曰若欲吾宽须杨文广围解负竹者抵家又麻哈子作休书见付乃得也夫世之多忧以自病者类此也夫一偷儿黠甚终身行窃无犯垂老子虑其术终于其身日恳传焉父曰吾何传为之即是子一夕乘闲入富室卧内有大柜偶未鐍预隐其中伺计主人寐则窃藏出也乃主人方寝而忆鐍其柜不得出中夜仿徨夜阑益棘不得计故弹指作鼠啮声主人寤闻之虑鼠啮衣籍亟起发鐍逐鼠偷儿子跃出逸归对其父曰父奈何秘不儿传几濒死所矣藉令计不出是奈何父曰即此是矣吾又何传故善教者道而弗率开而弗达使人继其志可尔汉村三老皆款启寡闻之甿也终生未履城市甲老偶经一过归向二老夸所睹闻二老歆动约舂粮往游行间甲老顾谓丙老曰至彼慎勿妄语取士子姗笑须聆吾指比至郭忽闻钟声乙老诧曰此何物叫号如是甲老曰此钟鸣也丙老曰而我抵舍当市钟肉啖之甲老曰噫误矣钟乃搏泥为质而火煅成者安可啖耶甲老盖偶见范钟之具而未实见钟云夫窃肤末之见而辄哓哓然欲以开示人将率天下而瞽也西湖族世丰于财不事诗书其母有弟补博士弟子员衣青衿来谒母大诧曰尔何服此衣服哉嗟尔贫衣不足于蓝故缀以青欤奈何不浼我取足耶盖不识青衿为时制服也某友素励清真薄滋味而性嗜豕脏羹新市屠家者多不洁友征召客饮市豕脏作羹且戒庖丁令勿过涤失其真味羹既熟腥气触鼻不可迩嗅友先自尝啧啧叹赏曰有味哉有味哉客以友为大方信其知味附和羡赏而忘秽坐中间有出而呕者吁世学者秽德滋彰猥称至道视此省哉上元姚三老赀甲闾右尝买别墅其中有池亭假山皆太湖怪石一日狂客王大痴来游酌池上酒酣大痴曰翁费直几何曰费千金大痴曰二十年前老夫曾觞咏于此主人告我费且万金翁何得之易耶三老曰我谋之久矣其子孙无可奈何只得贱售大痴曰翁当效刻石平泉垂戒子孙异时无可奈何不宜贱售颍川姚尚书神道碑规制颇类颜鲁公所书茅山碑者国初州人侍郎某者欲割三之一镵墓表畏州守难之恳祈百端州守曰姚尚书子孙微矣莫有主者更割三分之二无不可侍郎喜过望或问守曰侍郎割尚书之碑子不能禁又从而过许之何也守曰吾意欲使后人割侍郎之碑犹能中分耳贫家无阔□荐与其露足宁且露手徉谓人曰君观吾侪有须臾离笔砚者乎至于困睡指犹似笔也小儿子不晓事人问每夜何所盖辄答曰盖荐嫌其大陋挞而戒之曰后有问者但云盖被一日出见客而荐草挂须上儿从后呼曰且除面上被此所谓作伪日拙者乎东坡示参寥云桃符仰视艾人而骂曰汝何等辄居吾上艾人俯应曰汝已半截入土犹争高下乎桃符怒往复争不已门神解之曰吾辈不肖方傍人门户何暇争闲气耶此极可为浅学争辩者之喻新市有齐瞽者性躁急行乞衢中人弗避道辄骂曰汝眼瞎耶市人以其瞽多不较嗣有梁瞽者性尤戾亦行乞衢中遭之相触而踬梁瞽故不知彼亦瞽也乃起亦忿骂曰汝眼亦瞎耶两瞽哄然相诟士子姗笑噫迷导迷诘难无已者何以异于是雪涛小说楚人谓虎为老虫姑苏人谓鼠为老虫余官长洲以事至娄东宿邮馆灭烛就寝忽碗碟砉然有声余问故阍童答曰老虫余楚人也不胜惊错曰城中安得有此兽童曰非他兽鼠也余曰鼠何名老虫童谓吴俗相传尔耳嗟嗟鼠冒老虫之名至使余惊错欲走良足发笑然今天下冒虚名骇俗耳者不少矣堂皇之上端冕垂绅印累累而绶若若果能遏邪萌折权贵摧豪强欤牙帐之内高冠大剑左秉钺右仗纛者果能御群盗如古孙吴起剪之俦欤骤而聆其名吓然喧然无异于老虫也徐而叩所挟止鼠技耳夫至于挟鼠技冒虎名立民上者皆鼠辈天下事可不大忧耶天下有百世之计有一世之计有不终岁之计计有久近而治乱之分数因之国家自洪武至于今二百四十年承平日久然所以保持承平之计则日益促自宗藩官制兵戎财赋以及屯田盐法率皆敝坏之极收拾无策整顿无绪当其事者如坐敝船之中时时虞溺莫可如何计日数月冀幸迁转以遗后来后来者又遗后来人复一人岁复一岁而愈敝愈敝愈极虽有豪杰安所措手盖闻里有病脚疮者痛不可忍谓家人曰尔为我凿壁为穴穴成伸脚穴中入邻家尺许家人曰此何意答曰凭他去邻家痛无与我事又有医者自称善外科一裨将阵回中流矢深入膜内延使治乃持并州剪剪去矢管跪而请谢裨将曰镞在膜内者须亟治医曰此内科事不意并责我噫脚入邻然犹我之脚也镞在膜内然亦医者之事也乃隔一壁辄思委脚隔一膜辄思分科然则痛安能已责安能诿乎今日当事诸公见事之不可为而但因循苟安以遗来者亦若委痛于邻家推责于内科之意呜呼忠臣事君岂忍如此古人盖有身死而尸谏临终而荐贤者岂其及吾之身一策莫展而但欲遗诸后人也哉虽然为之之道盖亦甚难我明任事如忠肃忠宣二公皆不免以身为殉信乎任事之难哉为令之难难于催科催科与抚字往往相妨不能相济阳城以拙蒙赏盖由古昔为然今非其时矣国家之需赋也如枵腹待食穷民之输将也如挖脑出髓为有司者前迫于督促后慑于黜罚心计曰与其得罪于能陟我黜我之君王不若忍怨于无若我何之百姓是故号令不完追呼继之矣追呼不完棰楚继之矣棰楚不完而囹圄而桎梏民于是有称贷耳称贷不完有卖新丝粜新谷耳丝尽谷竭有鬻产耳又其甚有鬻妻鬻子女耳如是而后赋可完赋完而民之死者十七八矣呜呼泽竭而渔明年无鱼可不痛哉或有尤之者则应曰吾但使国家无逋赋吾职尽矣不能复念尔民也余求其比拟类驼医然昔有医人自媒能治背驼曰如弓者如□者如曲环者延吾治可朝治而夕如矢一人信焉而使治驼乃索板二片以一置地下卧驼者其上又以一压焉而即踵焉驼者随直亦复随死其子欲鸣诸官医人曰我业治驼但管人直那管人死呜呼世之为令但管钱粮完不管百姓死何以异于此医哉虽然非仗明君躬节省之政下宽恤之诏即欲有司不为驼医可得耶呜呼味之至甘者莫过于利人之至苦者莫甚于贫以至甘之利投至厌苦之人往往如石投水有受无拒故四知却馈杨震标誉于关西一钱选受刘宠着称于东汉挥锄隐君视同瓦砾披裘老子耻食道遗史策所书晨星落落而垂涎染指曲取贪图者则天下滔滔也尝闻一青衿生性狡能以谲计诳人其学博持教甚严诸生稍或犯规必遣人执之扑无赦一日此生适有犯学博追执甚急坐彝伦堂盛怒待之已而生至长跪地下不言他事但云弟子偶得千金方在处置故来见迟耳博土闻生得金多辄怒问之曰尔金从何处来曰得诸地中又问尔欲作何处置生答曰弟子故贫无赀业今与妻计以五百金市田二百金市宅百金置器具置童妾止剩百金以其半市书将发愤从事焉而以其半致馈先生酬平日教育完矣博士曰有是哉不佞何以当之遂呼使者治具甚丰洁延生坐觞之谈笑款洽皆异平日饮半酣博士问生曰尔适匆匆来亦曾收金箧中扃钥耶生起应曰弟子布置此金甫定为荆妻转身触弟子醒已失金所在安用箧博士蘧然曰尔所言金梦耶生答曰固梦耳博士不怿业与款洽不能复怒徐曰尔自雅情梦中得金犹不忘生况实得耶更一再觞出之嘻此狡生者持梦中之金回博士于盛怒之际既赦其扑又从而厚款之然则金之名且能溺人彼实馈者人安不为所溺可惧也已尝观韩非以黜妇喻黜官曰为妇而黜常也所贵善营私耳居官而黜亦常也所贵善殖货耳呜呼韩子之言世情也楚有一人为令以墨罢官而归而美衣偷食歌童舞姬受享拟王者醉中语人曰我若无主意听孔子说话今且无饭吃安得有此噫此造孽之言然彼直狂诞敢为此语世之口不若人心若人者可胜数哉庞氏遗安杨公清白能不目为迂阔者又几何人哉见卵求富庄周以为蚤计及观恒人之情更有蚤计于庄周者一市人贫甚朝不谋夕偶一日拾得一鸡卵喜而告其妻曰我有家当矣妻问安在持卵示之曰此是然须十年家当乃就因与妻计曰我持此卵借邻人伏鸡乳之待彼雏成就中取一雌者归而生卵一月可得十五鸡两年之内鸡又生鸡可得鸡三百堪易十金我以十金易五牸牸复生牸三年可得二十五牛牸所生者又复生牸三年可得百五十牛堪易三百金矣吾持此金举债三年间半千金可得也就中以三之二市田宅以三之一市僮仆买小妻我乃与尔优游以终余年不亦快乎妻闻欲买小妻怫然大怒以手击鸡卵碎之曰毋留祸种夫怒挞其妻乃质于官曰立败我家者此恶妇也请诛之官司问家何在败何状其人历数自鸡卵起至小妻止官曰如许大家当坏于恶妇一拳真可诛命烹之妻号曰夫所言皆未然事奈何见烹官司曰尔夫言买妾亦未然事奈何见妒妇曰固然第除祸欲蚤耳官笑而释之噫兹人之计利贪心也其妻之毁卵妒心也总之皆妄心也知其为妄泊然无嗜颓然无起即现在者且属诸幻况未来乎噫世之蚤计妄意希图非望者独一算鸡卵之人乎金陵上清河一带善崩太祖患之皆曰猪婆龙窟其下故尔时工部欲闻于上然疑猪犯国姓辄驾称大鼋为害上恶其同元字因命渔者捕之杀鼋几尽先是渔人用香饵引鼋鼋凡数百斤一受钓以前两爪据沙深入尺许百人引之不能出一老渔谙鼋性命于其受钓时用穿底缸从纶贯下覆鼋面鼋用前爪搔缸不复据沙引之遂出金陵人乃作语曰猪婆龙为殃癞头鼋顶缸言嫁祸也尝观潘去华小说载马炳然事乃知世之不幸而为大团鼋者多矣去华谓炳然官至佥都舟归蜀泊团风举家皆盗歼则杀长鬣辈之报也古语云宁人负我毋我负人药言哉凡人性急最害事非独害事先足自害故性急人不能忧忧必损性不能怒怒必损肝皆有死道其不然者幸也余观古今性急人有一二小事可发笑令其人自觉亦必自笑当知所以惩其性矣晋王述性急一日下筋夹鸡子鸡子不受筋乃投之地见其旋转不定用木屐蹂之鸡子偶匿屐齿空处不受蹂述乃就地手取置口中啮之尽碎方吐弃我朝天顺时都宪陈智亦性急尝取鐕剔指鐕坠地就地取之持触砖数回尽灭其锋乃已暑日坐厅事一蝇拂其面即叱左右捕之左右故东西驰骛作拿状伺其怒定乃罢或告之改智乃书戒性急三字于木尺置案头然僮仆有小过辄又持木尺自抶之噫此两公事言之皆可笑其实鸡子也鐕也蝇也皆无知之物即我怒彼彼何损焉徒自苦耳是故西门豹佩韦以自缓庶几能克己者哉夫理有常有变然有变而常者有变而变者其在于物雀变为蛤鹰变为鸠此应气而变变之常也若皇初平之石变为羊宋康王之泥马变为真马则出于应气之外是物变之变矣至于人童变而丁丁变而叟此应时而变变之常也若公牛哀之病而变虎崇伯鲧之殛而变熊则出于应时之外是人变之变矣余尝细推人变又有不止此者较之物变有速有迟夫速者耳目易及人见而骇焉迟者岁迁世移变而不觉苟非逆睹其萌预杜其渐未有不从善入恶从成入坏者每见贫穷之家朝胼夕农亩妇桑渐积不已变为温饱之家温饱之家枕诗藉书旦呻夕吟渐积不已变为文墨之家乡举里选宾王贡国渐积不已变为簪缨之家簪缨之家登崇陟峻累俸剩饩渐积不已变为富贵之家富贵之家纵耳娱目朝唱夜弹渐积不已变为歌舞之家歌舞之家尘金土珠浪费不赀渐积不已变为鬻贷之家鬻贷之家基产罄尽衣食不给渐积不已变为贫穷之家贫穷而奋则又变为温饱为文墨为簪缨为富贵富贵而骄则又变而为歌舞为鬻贷为贫穷若此者所谓岁迁时移溺其中者往往不觉求其逆睹预防百无一二嗟夫簪缨富贵非可妄冀若温饱文墨为人子孙者可勉而持奈何不察其渐伥伥然以歌舞易鬻贷与贫穷而犹不知自奋欤语不云乎宗庙之牺为畎亩之勤人之变也何日之与有嘻思其变也思其渐也乃在乎人非蜃非鹰谓造化制我非愚则弃末世禄命风鉴二家各持其说行于天下大端验者什一不验者什九要之其人非能精诣其术皆窃糟粕自糊其口者也第就二家较论并考诸载籍风鉴之说在在有征而禄命无闻焉易称颙若诗咏委蛇论语着誾誾侃侃虽不言相然已阴寓之矣至于传记蜂目豺声卜羊舌之必败豕视狼顾断商臣之不仁其言信如蓍龟不一而足若夫高祖隆准龙颜吕公因之归女班超虎头燕颔识者度其必侯许负之相亚夫唐举之相蔡泽黔徒之相卫青与夫邓通之当饿死裴度之当入相在史册中验者居多若禄命之不足信比如云贵之官有死者矣而吏部犹然推升先死后升彼之官星安在耶生员场毕或偶然病故乃其卷佳者犹然中式先死后中彼之荐元魁名星安在耶禄命之断不足信此其浅而易见者矣若论其至则相亦何凭同一貌也仲尼阳虎一圣一狂同一目也虞舜楚王一仁一暴然则又何可尽信但较之禄命验处多耳富贵寿考其途无穷而天所斟酌于人其分有限第人惰艳于其所未至则有愈得而愈无厌心者尝闻闽中林太守春泽寿一百四岁当九十九年里人拜节祝曰顺公百龄公怫然怒且笑曰不曾要君家养我奈何限我寿耶姑苏韩学士敬堂未第时人有梦其官侍郎者公喜甚已而公登第入馆其人时来说前梦率皆喜及转礼侍予告而说前梦者又至公乃怆然有忧色矣夫百岁上寿也侍郎尊秩也而已至其地者遂谓止于此为不足故知止知足之言真是定心丸子不可一日不服楚人有生而不识姜者曰此从树上结成或曰从土里生成其人固执己见曰请与子以十人为质以所乘驴为赌已而遍问十人皆曰土里出也其人哑然失色曰驴则付汝姜还树生北人有生而不识菱者仕于南方席上啖菱并壳入口或曰啖菱须去壳其人曰我非不知并壳者欲以清热也问者曰北方亦有此物否答曰前山后山何地不有夫姜产于土而曰树结菱生于水而曰土产坐不知故也余闻四明有蚶田岭南有乳田夫蚶也乳也皆有血气人皆意其胎卵生也而四明人之种蚶也用蚶水洒田中一点一蚶期至而收之如收五谷量亩多寡岭南之种乳也用米粉洒田中久之粉皆成形如蚕蛹及期而收之捣碎遂成乳假令不经闻见则必执蚶与乳之必不出于田与执姜之从树结菱之自土产者一也乃知物理无穷造化无尽盖一例以规物真瓮鸡耳世人无贤不肖皆言忍言耐烦此三字言之甚易而其实有难能者一仕宦将之官其厚友送之嘱曰公居官无他难只要耐烦仕者唯唯而已再嘱三嘱犹唯唯及于四五其人忿然怒曰君以我为呆子乎只此二字奈何言之数四厚友曰我纔多说两次尔遂发恼辄为能耐烦可乎此知耐烦之当然及遇小不可耐而遂不能耐者也余所以信忍与耐烦为难能也余郡迤西三十里有河洑山隈有王婆庙不知何代人父老相传此婆酿酒为业一道士往来寓其家每索酒辄与饮累数百壶不酬值婆不与较一日道士谓婆曰予饮汝酒无钱相偿请为若掘井井成泉涌出皆醇酒道士曰此所以偿耳遂去婆不复酿酒但持井所出泉应酤者比夙酿更佳酤者踵至逾三年得钱凡数万家遂富前道士忽又至婆深谢之道士问曰酒好否答曰好倒好只猪无糟耳道士笑题其壁曰天高不算高人心第一高井水做酒卖还道猪无糟题讫去自是井不复出泉酒矣国初蜀中一耆儒题张果老倒跨蹇驴图云世间多少人谁似这老汉不是倒骑驴凡事回头看语虽浅然其喻世切矣噫人心膻慕非名即利名利之途愈趋愈永趋而不已害及厥躬然后悔之其不为贪得之王婆能为回头之果老者几何人哉蛛语蚕曰尔饱食终日以至于老口吐经纬黄白灿然因之自裹蚕妇操汝入于沸汤抽为长丝乃丧厥躯然则其巧也适以自杀不亦愚乎蚕答蛛曰我固自杀我所吐者遂为文章天子衮龙百官绂绣孰非我为汝乃枵腹而营口吐经纬织成网罗坐伺其间蚊蜂蝶之见过者无不杀之而以自饱巧则巧矣何其忍也蛛曰为人谋则为汝自为谋宁为我嘻世之为蚕不为蛛者寡矣夫读书镜胡端敏云信而未孚者多言也正而未谅者多戏也余检点多戏之病又往往从多言中来此不惟见谅于君子而甚且有重得罪于小人者刘攽刘恕同在馆中刘攽一日问恕曰前日闻君猛雨中往州西何耶恕曰我访丁君闲冷无人过从我冒雨往见也攽曰丁方判刑部子得非有所请求耶恕勃然大怒至于诟骂攽曰我偶与子戏耳何忿之深耶然终不解同列亦惘然莫测异时方知是日恕实有请求于丁攽初不知误中其讳耳元佑中黄鲁直先生与赵挺之俱在馆合先生意常轻之赵尝曰乡中最重润笔每一志文成则太平车中载以赠之先生曰想俱是萝卜与瓜虀耳赵衔之切骨其后挤排不遗余力卒致宜州之贬夫士大夫在庙堂之上言模行楷岂宜以媟语抵罅人如刘攽黄鲁直可鉴也卫武公之诗曰善戏谑兮不为虐兮余谓即善虐二字亦可摋去东坡好戏谑语言或稍过范祖禹必戒之东坡每与人戏必祝曰勿令范十三知然则未能去戏谑者得一二畏友束之足矣宋万归宋宋公靳之曰始吾爱子今子鲁囚也吾不爱子矣万病之遂杀宋公晋孝武帝耽于酒色张贵人有宠年及三十帝戏之曰汝以年当废矣吾已属诸姝少矣贵人潜怒帝醉卧贵人遂令其婢蒙之以被暴崩呜呼幸臣如万女宠如张而其君以一言取杀身之祸人情可恃乎哉
