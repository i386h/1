<!-- { "loadSidebar": true } -->
按明会典十五年改国子学为国子监中都国子学为中都国子监从四品衙门以祭酒司业为堂上官监丞博士助教学正学录典籍掌馔为属官典簿为首领官监规洪武十五年定一本监正官每日清晨升堂就坐各属官以次赴堂序立行揖礼正官坐受后各属官分列东西相向对揖礼毕就位俟各堂生员行列恭揖礼毕方退晚亦如之一本监属官每遇赴堂禀议事务质问经史皆须拱立听受取次讲说不得即便坐列其正官亦不得要求虚誉辄自起身有紊礼制务在纲纪秩然足为矜式一本监正官职专总理一应事务须要整饬威仪严立规矩表率属官模范后进不可尸位素餐因而怠惰一监丞之职所以参领监事凡教官怠于师训生员有戾规矩并课业不精廪膳不洁并从纠举惩治务要夙夜尽公严行约束毋得徇情以致废弛一博士助教学正学录等官职专教诲务在严立工程用心讲解以臻成效如或怠惰不能自立以致生员有戾规矩者举觉到官各有责罚一生员在学读书务要明体适用以须仕进各宜遵承师训循规蹈矩凡出入起居升堂会馔毋得有犯学规违者痛治一掌馔职备廪食供给师生须要恪恭乃事务在丰洁毋得通同膳夫厨役人等因而□减以致不充违者依律问罪一典簿职专文案凡一应学务并支销钱粮季报课业文册等项皆须明白稽考毋得通同吏典人等侵损漏落作弊违者并依律处治施行一每月背讲书日期初一日假初二日初三日会讲初四日背书初五日初六日复讲初七日背书初八日会讲初九日初十日背书十一日复讲十二日十三日背书十四日会讲十五日假十六日十七日背书十八日复讲十九日二十日背书二十一日会讲二十二日二十三日背书二十四日复讲二十五日会讲二十六日背书二十七日二十八日复讲二十九日背书三十日复讲本年又定一学校之所礼义为先各堂生员每日诵授书史并在师前立听讲解其有疑问必须跪听毋得傲慢有乖礼法一在学生员当以孝悌忠信礼义廉耻为本必先隆师亲友养成忠厚之心以为他日之用敢有毁辱师长及生事告讦者即系干名犯义有伤风化定将犯人杖一百发云南地面充军一开设太学教育诸生所以讲学性理务在明体适用今后诸生止许本堂讲明肄业专于为已日就月将毋得到于别堂往来相引议论他人长短因而交结为非违者从绳愆厅究察严加治罪一师生廪膳既设掌馔以专其职厨役人等以任其役升堂会馔已有成规今后不许再立监馔生员每日诸生会食务要赴会馔堂公同饮食毋得擅入厨房议论饮食美恶及鞭挞膳夫违者笞五十发回原籍亲身当差一名堂教官每班选重厚勤敏生员一名以充斋长表率诸生每月各斋通轮斋长四名于彝伦堂值日整点礼仪序立班次及催督各斋工课不许仍设掌仪专总事务有妨本名肄业一堂宇宿舍俱各整饬应用什物皆已备具务在常加洁净闲杂人等不许辄入其在学人员敢有毁污作践者从绳愆厅纠察惩治一本监官员及官民生不许将带家人僮仆辄擅入学纷扰污杂违者从绳愆厅纠治一掌馔职专供给饮食务在恪恭乃事毋得简慢师生如有患病不能行履者许令膳夫供送若无病不行随众会食者不与当日饮食一除三饭之后并不许另外茶饭及澡浴汤水敢有刁蹬索取者绳愆厅纠治仍将本名附集愆册纪录之一监丞置立集愆册一本各堂生员凡有不遵学规即便究治仍将所犯附写文册以凭通考初犯纪录再犯决竹□五下三犯决竹□十下四犯照依前例发遣安置一师生所用饭食物料一一备具在学并无缺少若掌管之官蹈前官典簿之弊不将官有见在物料放支却令差到市夫厨役人等日逐补办油盐酱醋等物今后新官典簿若有此弊许生员回奏一在学生员或千数之广或七八百人以为中或百人以为下体知有等无志之徒往往不行求师问道专务结党恃顽故言饭食污恶切详此等之徒果系何人之子其所造饮食千百人所用皆善独尔以为不善果君子欤小人欤是后必有此生事者具实奏闻令法司枷镣禁锢终身在学役使以供生徒是年令各按察司选府州县学生员年二十以上厚重端秀者送京考留按春明梦余录十五年命凡监生正妻月支米六斗凡监生有家人者三月至十月日支米二升二合六勺十一月至十二月日支米一升九合二勺监生俱给冬夏衣工部制衣被洪武十六年更定国子监学规令再考岁贡分堂肄业按明会典十六年定一正官严立学规定六堂师范高下六堂讲诵课业定生员三等高下一以二司业分为左右各提调三堂
一博士五员虽分五经共于彝伦堂西设座教训六堂依本经考课一凡生员通四书未通经者居正义崇志广业堂一年半之上文理条畅者许升修道诚心堂坐堂一年半之上经史兼通文理俱优者升率性堂一生员坐堂各堂置立勘合文簿于上横列生员姓名于下界画作十方一月通作三十日坐堂一日印红圈一个如有事故用黑圈记每名须至坐堂圈七百之上方许升率性堂一凡生员日讲务置讲诵簿每日须于本名下书写所讲所诵所习以凭稽考一凡生员遇有事故者须置文簿但遇生员请假须至祭酒处呈禀批限不许于本堂擅请离堂一凡生员升率性堂方许积分积分之法孟月试本经义一道仲月试论一道诏诰表章内科一道季月试经史策一道判语二条每试文理俱优与一分理优文劣者半分文理纰缪者无分岁内积至八分者为及格与出身不及分者仍坐堂肄业试法一如科举之制果有材学超越异常者取自上裁是年令考中岁贡生员送监再考等第分堂肄业洪武　　年钦定官吏监生会馔之制按春明梦余录洪武中钦定官吏监生会馔之制掌馔预备椅桌器皿于馔堂祭酒南向司业北向监丞博士六堂等官东西向坐诸生分东西班坐其后膳夫一人管监生二十五人馔先食则鸣铎传唱曰食不语坐必安曰以为常洪武十八年令会试下第举人送监卒业□师生廪膳该司年终通考原收岁支数目僚属不得干预按明会典云云洪武二十年定国子监学规
按明会典二十年定一各堂教官所以表仪诸生必当躬修礼节正其衣冠率先勤谨使其有所观瞻庶几模范后学今后故阘葺怠惰有失威仪者许监丞纠举以凭区处若监丞故不举觉及怀私纠举不当者从监官奏闻区处一诸生衣巾务要遵依朝廷制度不许穿戴常人巾服与众混淆违者痛决一三日一次背书每次须读大诰一百字本经一百字四书一百字不但熟记文词务要通晓义理若背诵讲解全不通者痛决十下一每月务要作课六道本经义二道四书义二道诏诰表章策论判语内科二道不许不及道数仍要逐月作完送改以凭类进违者痛决一每日写仿一幅每幅务要十六行行十六字不拘家格或羲献智永欧虞颜柳点画撇捺必须端楷有体合于书法本日写完就于本班先生处呈改以圈改字少为最逐月通考违者痛决一朔望行释菜礼各班生员务要一名名赴庙随班行礼敢有怠惰失仪及点闸不到者痛决一生员凡遇师长出入必当端拱立俟其过有问即答毋得倨然轻慢有乖礼体违者痛决一生员讲解如有疑难即当再三从容请问毋得轻慢师长置之不问蓄疑于心违者痛决一每班给与出恭入敬牌一面责令各班直日生员掌管凡遇出入务要有牌若无牌擅离本班及敢有藏匿牌面者痛决一生员果有病患无家小者许于养病房安养不许号房内四散宿歇有家小者只就本家若无病而称病出外游荡者验闸得实痛决即令到班一生员于各衙门办事者每晚必须回监不许于外宿歇因而生事若画酉不到及点闸不在者痛决一凡会食务要礼仪整肃敬恭饮食不许喧哗起坐仍不许私自逼令膳夫打饭出外冒费廪膳违者痛决一凡早晚升堂务要各人亲自放牌点闸及要衣冠严肃步趋中节不许搀越班次喧哗失礼违者及点闸不到者痛决一凡坐堂生员务要礼貌端严恭勤诵读隆师亲友讲明道义亘相劝勉为善不许燕安怠惰脱巾解衣喧哗嘻笑往来别班谈论是非违者痛决一凡赴堂背书务要各照班次序立以凭抽签背诵若前后搀越喧哄杂乱者决痛一生员每夜务要在号宿歇不许酣歌夜饮因而乘醉高声喧哄违者及点闸不在者各加决责一朔望假日毋得在外醉饮倒街卧巷及因而生事亘相斗殴有伤风化违者痛决一内外号房务要常川洁净如是点闸各生号房前但有作秽者痛决一内外号房各生毋得将引家人在内宿歇因而生事引惹是非违者痛决一生员拨住号房俱已编定号数不许私下那借他人住坐违者痛决一凡选人除授及差使办事等项敢有畏避躲闪不行赴堂听选者奏闻区处一凡生员于各衙门办事完结务要随即回监肄业不许在外因而生事违者痛决一凡生员省亲搬取已有定例敢有不行遵守辄自奏启者治罪一丁忧成婚人伦大节假托诈冒非惟明有定律其人不堪教养可知今后生员如有丁忧成婚等事许于本监告知具呈礼部除丁忧已有定制外其成婚者定立限期给引回还随即移文照勘如有诈冒就便依律施行一生员有一切事务合先于本监告知本监具呈礼部定夺奏闻区处所告是实本监不准方许赴礼部陈告毋得隔□一生员但有违犯前项学规决毕即送绳愆厅纪过若累犯不悛者奏闻区处洪武二十六年革中都国子监
按明会典云云
洪武二十七年定国子监膳夫名数
按明会典二十七年定膳夫一百二十名以法司犯笞杖者应充内一百名给饮馔洒扫等用二十名栽种菜蔬等用成祖永乐元年始置国子监于北京
