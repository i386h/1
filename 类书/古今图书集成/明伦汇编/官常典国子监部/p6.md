<!-- { "loadSidebar": true } -->
按明会典永乐元年始置国子监于北京设官同令选顺天府学并大兴宛平二县学通经文生员及考顺天等八府原报科举生员俱充北京国子监生按春明梦余录国子监在城东北即元之旧学洪武改为北平郡学永乐仍为国子学又改为国子监正堂七间曰彝伦堂元之崇文阁也中一间列圣幸学俱设座于此上悬敕谕五通东一间祭酒公座面南司业公座面西堂前为露台台南中为甬路前至太学门长四十三丈圣驾临幸由之东西为墀诸生列班于此后堂三间东讲堂三间西讲堂三间折而东为绳愆厅三间鼓房一间率性堂诚心堂崇志堂各十一间博士厅三间钟房一间修道堂正义堂广业堂悉如率性堂六堂乃诸生肄业之所东折而南为廊九间门一间西亦如之太学门三间东敕谕碑一通洪武十五年申明学制一通洪武三年定学规碑一通洪武初年钦定永乐三年申明学规碑一通洪武十六年并三十年钦定庙学圆碑一通庙学规制地界四至丈尺尽勒焉设官职事祭酒掌国学举人贡生官生恩生功生例生夷生幼年勋臣教训之事司业为之贰修古学正成均之政令造以明体适用之学以孝悌忠信礼义廉耻为之本以六经诸史为之业以升堂积分及格叙用之法而翼励之不率者扑之不悛者徙谪之以廪馔膳师生以力役给厨膳以赐予示恩赉以宁假悉人情以拨历练吏事以考选汰冗滥岁中春秋上丁日祀先师则总其礼仪上谒先师幸太学祭酒司业执经进讲有讲章其属有监丞坐绳愆厅参领监事诸师生怠教不率教及膳廪不洁并纠惩书识之而坚明其约束博士坐博士厅分经训授助教学正学录坐正义崇志广业修道诚心率性六堂专教诲严课程讲说经义导约规矩典簿典出纳文移受支金钱为师生馔季报诸生课业仿书以听于翰林岁杪奏上典籍掌经史子集及制书掌馔掌饮食于是礼部翰林詹事春坊司经局若国子监官连相通流而迁补因之特华重矣永乐二年定国子监廪馔例及充役人夫之数按明会典二年奏准北京国子监廪馔等项俱照在京国子监例又奏准北京国子监膳夫以北京刑部囚人充役每监生二十五名用膳夫一名庙户菜户门子就于膳夫内拨用庙夫二名于顺天府拨用按季更替后膳夫以顺天保定永平大名等府民佥充一百名法司囚徒发充一百五十名其庙夫十名库子一名亦以四府民佥充斗级不拘额数亦以囚徒发充又刷印匠四名大兴宛平二县均拨永乐十九年令监生系南人送南监
按明会典云云
宣宗宣德三年折支监生会馔之费并裁减膳夫额数按明会典宣德三年停止会馔其馒头肉逐月照依时估于顺天府都税司门摊课钞内折支干鱼椒盐等料仍办本色凡膳夫是年奏准额设三百名如有事故法司拨补后止存一百名每年每名解雇役银十两宣德五年加国子监考满官翰林史职
按明会典凡国子监官九年考满宣德五年令学行端□者量加翰林史职仍理教事宣德八年令生员年四十五以上者考选送监按明会典云云英宗正统二年令副榜举人入监膳夫不得用窃盗囚徒按明会典正统二年令副榜举人不愿就教职者入监卒业是年令膳夫以粮佥充者准诸司皂隶例一年一换以事发充者不得用窃盗刺字之徒正统三年令岁贡南人愿入北监者听
按明会典云云
正统七年更定会馔之例
按明会典七年奏准会馔鱼盐等料俱照时估折支钞贯其馒头粉汤豆腐照馔米例支给麦豆正统十年令生员年四十以上者考选送监
按明会典云云
正统十二年增修国子监
按春明梦余录十二年十一月初四日立外西东井亭一又东为持敬门以入庙自中少北为储门以通启圣祠土地祠及典簿典籍掌馔厅仓库之路祭酒东厢亦由此入西井亭一又西为退省号门自西少北为广居门以为司业入厢及诸生入号之路墀内杂植槐柏共二十株前为集贤门三间门前为通衢东西牌坊各一题曰国子监监衢东西牌坊各一题曰成贤街彝伦堂后斋明所九间格致诚正号每号计三十七间正统十四年令监生年浅者放回原学依亲肄业听取复班按明会典云云
代宗景泰二年令法司凡监生词讼不预己及因事连逮轻者送本监自治按明会典云云
景泰　年令生员纳粟马入监
按明会典景泰间令生员纳马纳粟入监
景泰七年令云南岁贡生改入北监
按明会典云云
英宗天顺元年诏在京三品以上官子孙愿入监读书者听务须科目出身按明会典云云
孝宗弘治十四年定雇役膳夫银两支销之例令南直隶岁贡俱送北监按明会典弘治十四年奏准博士等官每员给膳夫一名跟用其余膳夫雇役银两本监明立文簿委官收库以备公用年终扣筭支销存留数目呈堂立案是年令南直隶岁贡生俱送北监武宗正德　年国子监官考满加俸
按明会典凡国子监官正德九年考满正德中议准加俸世宗嘉靖六年奏准监生入监即与支粮膳夫银两照椒油等例师生随数分给按明会典云云
嘉靖七年建敬一亭于国子监立御制碑
按明会典嘉靖七年建敬一亭于本监正堂之北中树御制敬一箴圣谕六道御注范氏心箴程子视听言动四箴凡七碑如翰林之制本监以累经车驾临视正官不敢中堂而坐及中门出入两京皆同按春明梦余录七年作敬一亭御制圣谕共碑七座前为大门题曰敬一之门祭酒厅房在亭东司业厢房在亭西会馔堂一所在监东北土地祠五间在馔堂门之右典籍厅五间在馔堂门之左典簿厅三间掌馔厅五间退省号及广居门之西为天地人智仁勇文行忠信规矩准绳纪纲法度凡一十八号并退省房三连混堂净房各一所嘉靖八年奏准历事监生患病调治不准放回作缺题准公侯伯年幼者送监授书按明会典八年奏准各衙门历事监生如果患病止许在外调治不许放回作缺有恃顽私自逃回者各衙门开送吏部酌量地方远近定限行提到部送问完日补历如违半年以上者革为民是年题准公侯伯等爵无分已袭未袭已任未任年三十以下十四以上者通行查出开送礼部转送本监行祭酒司业将大学语孟诸书相兼点授令其在家讲读仍每十日赴营观操嘉靖十年奏准升拨历事佥名举察之例以膳夫银两充本监各项之费按明会典十年奏准以后起送岁贡到监遵祖宗监规通送广业堂每月严加考试学业进修方许以次升至率性堂拨送各衙门历事中间如有累经考居优等行谊着闻堪以任用者于年终具奏本部会同吏部覆考得实奏请送吏部同听选监生一体相兼选用其覆考不上者仍发该监照常拨历又奏准岁贡坐监遵照监规由广业堂渐升至率性堂然后积分量与出身果有才学超然异常取自上裁擢用又奏准各衙门历事监生三个月考勤之后仍历一年其余写本一年清黄写诰清军清匠三年以至出巡等项俱照例日月为满方许更替其历事并出巡奏内既例该监生佥名凡事可否许其公同议拟举察奸弊又奏准凡膳夫银两以十分为率九分按季均散师生一分备朔望香烛及各堂心红笔墨纸札等项公用嘉靖十四年题准纳银生员定限依亲博士等官考选科道又以膳夫拨充庙户按明会典十四年题准纳银生员年二十四岁以下者本监定限放回依亲候明文行取作养凡本监博士等官是年题准吏部酌量年资才识具奏行取考选科道等官是年奏准于见在膳夫内拨十名充庙户
嘉靖十五年奏准在监肄业假例及勋戚子孙送监读书按明会典十五年奏准南北直隶并浙江等布政司将原在部在监告病并依亲搬取毕姻等举人俱以文书到日为始限三月内起送发监肄业如违限半年者准在监作旷三月计月加旷若有违至半年并通未入监会试临期方至者送问查勘明白方准入试凡依亲给假在家援例生员限三月内起送发监肄业如有违限照例送问其私自逃回者许该监查报本部转行法司提问治罪又奏准纳银监生私逃二月以上者发回原学肄业又奏准公侯伯子孙已未袭爵管事并驸马年二十五岁以下者俱遵照旧规送监读书习礼嘉靖十九年再准在监在历私逃例
按明会典十九年奏准两京国子监监生不分在监在历私逃回籍三月以外者发回原学肄业半年以上一体革退为民嘉靖二十四年题准监生拨历考选例
按明会典二十四年题准各衙门拨到历事监生俱要常川在公供事讲习律令每三月考勤之时严加考校如有律意不通者不送附选仍责习学以俟再考其有私自回家雇人代替者查究得实即将代替人参送法司问罪监生仍照行止有亏革罢为民嘉靖三十八年奏准袭封衍圣公年少未学照公侯伯例送监读书习礼按明会典云云
穆宗隆庆元年奏准监生坐班历事科举例
按明会典隆庆元年奏准凡监生坐班历事务要依期完事给引还乡如有告假及丁忧等项须保勘的实方许给引放回勒限起送补班补历如有托故迁延直至科举临期方到者不准入试其回籍监生有志进取者听令于本省科举提学官一体考送如拆卷填榜监生已经取中者不许避嫌弃置隆庆二年奏准例监查明实历方许应试
按明会典二年奏准凡遇乡试年分一应援例生曾收入监未经查回实历者不论生员民生出身不拘例前例后入监不许考送应试隆庆三年奏准监生拨历之例
按明会典三年奏准援例廪增附生员边方优等次等生武学曾经科举生入监者支廪拨历俱各照旧其青衣发社沙汰附学名目生俊秀随任等子弟武学未经科举生武举生入监者实坐班一年以后如果用心向学能通文理者给与全廪仅守监规略知文理者给与半廪若愚顽弗率全不识文理者仍不给廪俱各再令实坐班一年然后上序给廪者拨正历不给廪者拨杂历如坐班一年半以愿拨长差者听隆庆五年暂行增减拨历名数期限
按明会典五年以监生数多历缺不敷奏准各衙门正历每三名量增一名仍减历期三月止历九个月为满暂行二年神宗万历元年奏准报名朝见监生不许顶替按明会典万历元年奏准今后援例生儒俊秀子弟及历事考勤监生报名朝见查出不系正身即将替身参送法司问罪本生径行革退其投文并历事拨到之日如有仍犯前项情弊一概不许准收仍将雇替之人重究万历三年奏准举人入监肄业应试及勋爵入监之例按明会典三年奏准举人未经入监及监事未毕者俱以文书到日为始限三个月起送入监肄业若未经入监虽有原籍公文不准入场以后每科会试毕日凡举人下第及中副榜不愿就教者尽数分送两京国子监肄业并不许假借名色告送顺天府给引回籍顺天府亦不许径自给引违者参究其赴部会试者除监满拨历外其余必由两监起送方准入场又奏准五军都督府将见在未任公侯伯等爵及应袭子弟但年十四以上三十以下者通行查出送监习学不许隐匿违者参究仍行吏兵二部知会于袭爵之日查其曾否入监方准承袭其袭后但年三十以下者仍送回本监肄业应任用者兵部查其习学有无进益方行推任遇有册封差遣亦照旧规查其曾经在监习礼者方许差用其送监习学者除赴京营操演外余日俱要赴监读书观礼本监堂上官用心教习务臻成效但有不行赴监及纵肆自恣者参治如果在监日久学业有成者亦听本监官酌量出学待用若仍愿在监者听令照旧肄业本监官更加优异仍报部纪录以示激劝万历九年再定监生拨历之例
