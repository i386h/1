<!-- { "loadSidebar": true } -->
按后汉书本传期字次况颍川郏人也长八尺二寸容貌绝异矜严有威父猛为桂阳太守卒期服丧三年乡里称之光武略地颍川闻期志义召署贼曹掾从徇蓟时王郎檄书到蓟蓟中起兵应郎光武趣驾出百姓聚观喧呼满道遮路不得行期骑马奋戟瞋目大呼左右曰众皆披靡及至城门门已闭攻之得出行至信都以期为裨将与傅宽吕晏俱属邓禹徇傍县又发房子兵禹以期为能独拜偏将军授兵二千人宽晏各数百人还言其状光武甚善之使期别徇真定宋子攻拔乐阳&#肥累从击王郎将儿宏刘奉于巨鹿下期先登陷陈手杀五十余人被创中额摄愤复战遂大破之王郎灭拜期虎牙大将军乃因间说光武曰河北之地界接边塞人习兵战号为精勇今更始失政大统危殆海内无所归往明公据河山之固拥精锐之众以顺万人思汉之心则天下谁敢不从光武笑曰卿欲遂前邪时铜马数十万众入清阳博平期与诸将迎击之连战不利期乃更背水而战所杀伤甚多会光武救至遂大破之追至馆陶皆降之从击青犊赤眉于射犬贼袭期辎重期还击之手杀伤数十人身被三创而战方力遂破走之光武即位封安成侯食邑五千户时檀乡五楼贼入繁阳内黄又魏郡大姓数反复而更始将卓京谋欲相率反邺城帝以期为魏郡太守行大将军事期发郡兵击卓京破之斩首六百余级京亡入山追斩其将校数十人获京妻子进击繁阳内黄复斩数百级郡界清平督盗贼李熊邺中之豪而熊弟陆谋欲反城迎檀乡或以告期期不应告者三四期乃召问熊熊叩头首服愿与老母俱就死期曰为吏傥不若为贼乐者可归与老母往就陆也使吏送出城熊行求得陆将诣邺城西门陆不胜愧感自杀以谢期期嗟叹以礼葬之而还熊故职于是郡中服其威信建武五年行幸魏郡以期为大中大夫从还洛阳又拜卫尉期重于信义自为将有所降下未尝掳掠及在朝廷忧国爱主其有不得于心必犯颜谏诤帝尝轻与期门近出期顿首车前曰臣闻古今之戒变生不意诚不愿陛下微行数出帝为之回舆而还十年卒帝亲临襚敛赠以卫尉安成侯印绶谥曰忠侯子丹嗣　　王霸
按后汉书本传霸字元伯颍川颍阳人也世好文法父为郡决曹掾霸亦少为狱吏常慷慨不乐吏职其父奇之遣西学长安汉兵起光武过颍阳霸率宾客上谒曰将军兴义兵窃不自知量贪慕威德愿充行伍光武曰梦想贤士共成功业岂有二哉遂从击破王寻王邑于昆阳还休乡里及光武为司隶校尉道过颍阳霸请其父愿从父曰吾老矣不任军旅汝往勉之霸从至洛阳及光武为大司马以霸为功曹令史从度河北宾客从霸者数十人稍稍引去光武谓霸曰颍川从我者皆逝而子独留努力疾风知劲草及王郎起光武在蓟郎移檄购光武光武令霸至市中募人将以击郎市人皆大笑举手邪揄之霸惭懅而还光武即南驰至下曲阳传闻王郎兵在后从者皆恐及至滹沱河候吏还白河水流澌无船不可济官属大惧光武令霸往视之霸恐惊众欲且前阻水还即诡曰冰坚可度官属皆喜光武笑曰候吏果妄语也遂前比至河河冰亦合乃令霸护度未毕数骑而冰解光武谓霸曰安吾众得济免者卿之力也霸谢曰此明公至德神灵之佑虽武王白鱼之应无以加此光武谓官属曰王霸权以济事殆天瑞也以为军正爵关内侯既至信都发兵攻拔邯郸霸追斩王郎得其玺绶封王乡侯从平河北常与臧宫傅俊共营霸独善抚士卒死者脱衣以敛之伤者躬亲以养之光武即位以霸晓兵爱士可独任拜为偏将军并将臧宫傅俊兵而以宫俊为骑都尉建武二年更封富波侯四年秋帝幸谯使霸与捕卤将军马武东讨周建于垂惠苏茂将五校兵四千余人救建而先遣精骑遮击马武军粮武往救之建从城中出兵夹击武武恃霸之援战不甚力为茂建所败武军奔过霸营大呼求救霸曰贼兵盛出必两败努力而已乃闭营坚壁军吏皆争之霸曰茂兵精锐其众又多吾吏士心恐而捕卤与吾相恃两军不一此败道也今闭营固守示不相援贼必乘胜轻进捕卤无救其战自倍如此茂众疲劳吾乘其弊乃可&#也茂建果悉出攻武合战良久霸军中壮士路润等数十人断发请战霸知士心锐乃开营后出精骑袭其背茂建前后受敌惊乱败走霸武各归营贼复聚众挑战霸坚卧不出方飨士作倡乐茂雨射营中中霸前酒樽安坐不动军吏皆曰茂前日已破今易击也霸曰不然苏茂客兵远来粮食不足故数挑战以侥一切之胜今闭营休士所谓不战而屈人之兵善之善者也茂建既不得战乃引还营其夜建兄子诵反闭城拒之茂建遁去诵以城降五年春帝使大中大夫持节拜霸为讨卤将军六年屯田新安八年屯田函谷关击荥阳中牟盗贼皆平之九年霸与吴汉及横野大将军王常建义大将军朱佑破奸将军侯进等五万余人击卢芳将贾览闵堪于高柳匈奴遣骑助芳汉军遇雨战不利吴汉还洛阳令朱佑屯常山王常屯涿郡侯进屯渔阳玺书拜霸上谷太守领屯兵如故捕击匈奴无拘郡界明年霸复与吴汉等四将军六万人出高柳击贾览诏霸与渔阳太守陈欣将兵为诸军锋匈奴左南将军将数千骑救览霸等连战于平城下破之追出塞斩首数百级霸及诸将还入雁门与骠骑大将军杜茂会攻卢芳将尹由于崞繁畤不&#十三年增邑户更封向侯是时卢芳与匈奴乌桓连兵寇盗尤数缘边愁苦诏霸将刑徒六千余人与杜茂治飞狐道堆石布土筑起亭障自代至平城三百余里凡与匈奴乌桓大小数十百战颇识边事数上书言宜与匈奴结和亲又陈委输可从温水漕以省陆转输之劳事皆施行后南单于乌桓降服北边无事霸在上谷二十飶岁三十年定封淮陵侯永平二年以病免后数月卒子符嗣　　任光
按后汉书本传光字伯卿南阳宛人也少忠厚为乡里所爱初为乡啬夫郡县吏汉兵至宛军人见光冠服鲜明令解衣将杀而夺之会光禄勋刘赐适至视光容貌长者乃救全之光因率党与从赐为安集掾拜偏将军与世祖破王寻王邑更始至洛阳以光为信都太守及王郎起郡国皆降之光独不肯遂与都尉李忠令万修功曹阮况五官掾郭唐等同心固守廷掾持王郎檄诣府白光光斩之于市以徇百姓发精兵四千人城守更始二年春世祖自蓟还狼贝不知所向传闻信都独为汉拒邯郸即驰赴之光等孤城独守恐不能全闻世祖至大喜吏民皆称万岁即时开门与李忠万修率官属迎谒世祖入传舍谓光曰伯卿今埶力虚弱欲俱入城头子路力子都兵中何如邪光曰不可世祖曰卿兵少如何光曰可募发奔命出攻傍县若不降者恣听掠之人贪财物则兵可招而致也世祖从之拜光为左大将军封武成侯留南阳宗广领信都太守事使光将兵从光乃多作檄文曰大司马刘公将城头子路力子都兵百万众从东方来击诸反卤遣骑驰至巨鹿界中吏民得檄传相告语世祖遂与光等投暮入堂阳界使骑各持炬火弥满泽中光炎烛天地举城莫不震惊惶怖其夜即降旬日之间兵众大盛因攻城邑遂屠邯郸乃遣光归郡城头子路者东平人姓爰名曾字子路与肥城刘诩起兵卢城头故号其兵为城头子路曾自称都从事诩称校三老寇掠河济间众至二十余万更始立曾遣使降拜曾东莱郡太守诩济南太守皆行大将军事是岁曾为其将所杀众推诩为主更始封诩助国侯令罢兵归本郡力子都者东海人也起兵乡里钞击徐兖界众有六七万更始立遣使降拜子都徐州牧为其部曲所杀余党复相聚与诸贼会于檀乡因号为檀乡檀乡渠帅董次仲始起茌平遂渡河入魏郡清河与五校合众十余万建武元年世祖入洛阳遣大司马吴汉等击檀乡明年春大破降之是岁更封光阿陵侯食邑万户五年征诣京师奉朝请其冬卒子隗嗣　　李忠
按后汉书本传忠字仲都东莱黄人也父为高密都尉忠元始中以父任为郎署中数十人而忠独以好礼修整称王莽时为新博属长郡中咸敬信之更始立使使者行郡国即拜忠都尉官忠遂与任光同奉世祖以为右大将军封武固侯时世祖自解所佩绶以带忠因从攻下属县至苦陉世祖会诸将问所得财物唯忠独无所掠世祖曰我欲特赐李忠诸卿得无望乎即以所乘大骊马及绣被衣物赐之进围巨鹿未下王郎遣将攻信都信都大姓马宠等开城内之收太守宗广及忠母妻而令亲属招呼忠时宠弟从忠为校尉忠即时召见责数以背恩反城因格杀之诸将皆惊曰家属在人手中杀其弟何猛也忠曰若纵贼不诛则二心也世祖闻而美之谓忠曰今吾兵已成矣将军可归救老母妻子宜自募吏民能得家属者赐钱千万来从我取忠曰蒙明公大恩思得效命诚不敢内顾宗亲世祖乃使任光将兵救信都光兵于道散降王郎无功而还会更始遣将攻破信都忠家属得全世祖因使忠还行太守事收郡中大姓附邯郸者诛杀数百人及任光归郡忠乃还复为都尉建武二年更封中水侯食邑三千户其年征拜五官中郎将从平庞萌董宪等六年迁丹阳太守是时海内新定南方海滨江淮多拥兵据土忠到郡招怀降附其不服者悉诛之旬月皆平忠以丹阳越俗不好学嫁娶礼仪衰于中国乃为起学校习礼容春秋乡饮选用明经郡中向慕之垦田增多三岁间流民占著者五万余口十四年三公奏课为天下第一迁豫章太守病去官征诣京师十九年卒子威嗣　　万修按后汉书本传修字君游扶风茂陵人也更始时为信都令与太守任光都尉李忠共城守迎世祖拜为偏将军封造义侯及破邯郸拜右将军从平河北建武二年更封槐里侯与扬化将军坚镡俱击南阳未&#而病卒于军子普嗣　　邳彤
按后汉书本传彤字伟君信都人也父吉为辽西太守彤初为王莽和成卒正世祖徇河北至下曲阳彤举城降复以为太守留止数日世祖北至蓟会王郎兵起使其将徇地所到县莫不奉迎唯和成信都坚守不下彤闻世祖从蓟还失军欲至信都乃先使五官掾张万督邮尹绥选精骑二千余匹缘路迎世祖军彤寻与世祖会信都世祖虽得二郡之助而兵众未合议者多言可因信都兵自送西还长安彤廷对曰议者之言皆非也吏民歌吟思汉久矣故更始举尊号而天下向应三辅清宫除道以迎之一夫荷戟大呼则千里之将无不捐城遁逃卤伏请降自上古以来亦未有感物动民其如此者也又卜者王郎假名因埶驱集乌合之众遂震燕赵之地况明公奋二郡之兵扬向应之威以攻则何城不克以战则何军不服今释此而归岂徒空失河北必更惊动三辅堕损威重非计之得者也若明公无复征伐之意则虽信都之兵犹难会也何者明公既西则邯郸城民不肯捐父母背城主而千里送公其离散亡逃可必也世祖善其言而止即日拜彤为后大将军和成太守如故使将兵居前北至堂阳堂阳已反属王郎彤使张万尹绥先晓譬吏民世祖夜至即开门出迎引兵击破白奢贼于中山自此常从战攻信都复反为王郎郎所置信都王捕系彤父弟及妻子使为手书呼彤曰降者封爵不降灭彤涕泣报曰事君者不得顾家彤亲属所以至今得安于信都者刘公之恩也公方争国事彤不得复念私也会更始所遣将攻拔信都郎兵败走彤家属得免及拔邯郸封武义侯建武元年更封灵寿侯行大司空事帝入洛阳拜彤太常月余日转少府是年免复为左曹侍中常从征伐六年就国彤卒子汤嗣
　将帅部名臣列传八
　　后汉三
　　刘植
