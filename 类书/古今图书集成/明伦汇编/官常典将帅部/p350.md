<!-- { "loadSidebar": true } -->
按金史本传女鲁欢本名十六兴定二年以河南路统军使为元帅右都监行平凉元帅府事先是陕西行省胥鼎言平凉控制西垂实为要地都监女奚烈古里间材识凡庸不闲军务且以入粟补官遂得升用握重兵当方面岂能服众防秋在迩宜选才谋有宿望善将兵者代之故以命女鲁欢十一月女鲁欢上言镇戎赤沟川东西四十里地无险阻当夏人往来之冲比屡侵突金兵常不得利明年春当城镇戎彼必出兵来挠乞于二三月间征傍郡兵声言防护且令鄜巩各屯兵境上示进伐之势以掣其肘臣领平凉之众由镇戎而入攻其心腹彼自救之不暇安能及我如此则镇戎可城而彼亦不敢来犯又所在官军多河北山西失业之人其家属仰给县官每患不足镇戎土壤肥沃又且平衍臣裨将所统几八千人每以迁徙不常为病若授以荒田使耕且战则可以御备一方县官省费而食亦足矣其余边郡亦宜一体措置上嘉纳焉迁昌武军节度使元光二年九月又言商洛重地西控秦陕东接河南军务繁密宜选材干之士为防御使摄帅职以镇之又旧来诸隘守御之官并从帅府辟置其所辟者多其亲昵殖产营私专事渔猎及当代去又复保留此最害之甚者宜令枢府选举以革其弊又州之戍兵艰于馈运亦合依上屯田以免转输之费又言每年防秋诸隘守者不过数十人余众尽屯保安石门大荆洛南以为应援中间相距远至百里仓猝岂能征集宜近隘筑营徙见兵居之以待缓急又南边所设巡检十员兵卒千人此乃平时以诘奸细者已有大军宜悉罢去朝廷略施行之正大九年二月以行枢密院事守归德乙丑大元将忒木率真定信安大名东平益都诸军来攻是日无云而雷有以神武秘略占之者曰其城无害人心稍安适庆山奴溃军亦至城中得之颇有斗志己巳提控张定夜出斫营发数炮而还定平日好谈兵女鲁欢令自募一军使为提控小试而胜上下遂恃以为可用初患炮少欲以泥或为之议者恐为敌所轻不复用父老有言北门之西一菜圃中时得古炮云是唐张巡所埋掘之得五千有奇上有刻字或大吉字者大兵昼夜攻城驻营于南城外其地势稍高相传是安禄山将尹子奇于此攻巡远得睢阳时经历冀禹锡及官属王璧李琦傅瑜极力守御城得不拔方大兵围城议决凤池大桥水以护城都水官言去岁河决敖游堌时曾以水平量之其地与城中龙兴塔平果决此口则无城矣及大兵至不得已遣招抚陈贵往决之纔出门为游骑所钞无一返者三月壬午朔攻城不能下大军中有献决河之策者主将从之河既决水从西北而下至城西南入故濉水道城反以水为固求献策者欲杀之而不知所在四月以女鲁欢为总帅佩金虎符罢司农司以其官蒲察世达为集庆军节度使行六部侍郎温特罕道僧归德府同知李无党府判五月围城稍缓颇迁民出城就食十二月哀宗次黄陵冈遣奉职木甲搭失不奉职权奉御粘合斜烈来归德征粮女鲁欢遣侍郎世达治中王元庆权郎中仪封从宜完颜胡土权元帅护送载粮千五百石是月晦二更发船二年正月达蒲城东二十里六军给粮尽因留船不听归且命张布为幄上遂用此舟以济及上来归德随驾军往往出城就粮时城中止有马用一军近七百人用山西人与李辛同乡里尝为辛军弹压在归德权果毅都尉车驾至授以帅职此军外复有官奴忠孝军四百五十人河北溃军至者皆纵遣之故城中惟此两军上时召用计事而不及官奴故官奴有异心朝廷知两人不协恐生变二月戊辰朔制旨令宰相锡宴省中和解之是夜用撤备官奴以兵乘之为乱明日攻用军用败走被杀众下城投水夺船而去者斯须而尽官奴在双门驱知府女鲁欢至言汝自车驾到府上供不给好医亦不与汝罪何辞遂以一马载之令军士拥至其家检其家杂医凡二十瓮且出所有金具然后杀之即提兵入见言石盏女鲁欢等反臣杀之矣上不得已就赦其罪且暴女鲁欢之恶后其侄大安入蔡上言求湔雪上复其官语在乌古论镐传禾速嘉兀底代女鲁欢为总帅军变官奴无意害兀底使二卒召之道官奴有善意兀底喜各以金十星与之同见官奴二卒复恐受金事泄亦杀之初河北溃军至归德粮饷不给朝廷命孛朮鲁阿海行总帅府事以亲军武卫皆隶之往宿州就食军士有不愿者谇语道中朝廷闻之使问其故或言愿入京或陈州阿海请从其愿以券给之军心稍定既而令求谇语者阿海得四人斩之国子监前由是诸军汹汹二月庚子夜劫府民武邦杰及蒲察&#住等凡九家一军遂散数日遂有官奴之变
　将帅部名臣列传七十八
　　金五
　　古里甲石伦
