<!-- { "loadSidebar": true } -->
按隋书韦世康传世康弟洸字世穆性刚毅有器干少便弓马仕周释褐主寝上士数从征伐累迁开府赐爵卫国县公邑千二百户高祖为丞相从季父孝宽击尉迥于相州以功拜柱国进封襄阳郡公邑二千户时突厥寇边皇太子屯咸阳令洸统兵出原州道与卤相遇击破之寻拜江陵总管未几以母疾征还俄拜安州总管伐陈之役领行军总管及陈平拜江州总管率步骑二万略定九江陈豫章太守徐璒据郡持两端洸遣开府吕昂长史冯世基以兵相继而进既至城下璒伪降其夜率所部二千人袭击昂昂与世基合击大破之擒璒于阵高梁女子洗氏率众迎洸遂进图岭南上遗洸书曰公鸿勋大业名高望重率将戎旅抚慰彼方风行电扫咸应稽服若使干戈不用兆庶获安方副朕怀是公之力至广州说陈渝州都督王猛下之岭表皆定上闻而大悦许以便宜从事洸所绥集二十四州拜广州总管岁余番禺夷王仲宣聚众为乱以兵围洸洸勒兵拒之中流矢而卒赠上柱国赐绵绢万段谥曰敬子协嗣　　李礼成按隋书本传礼成字孝谐陇西狄道人也凉王皓之六世孙祖延实魏司徒父彧侍中礼成年七岁与姑之子兰陵太守荥阳郑颢随魏武帝入关颢母每谓所亲曰此儿平生未尝回顾当为重器耳及长沉深有行检不妄通宾客魏大统中释褐著作郎迁太子洗马员外散骑常侍周受禅拜平东将军散骑常侍于时贵公子皆竞习弓马被服多为军容礼成虽善骑射而从容儒服不失素望后以军功拜车骑大将军仪同三司赐爵修阳县侯拜迁州刺史时朝廷有所征发礼成度以蛮夷不可扰扰必为乱上表固谏周武帝从之伐齐之役从帝围晋阳礼成以兵击南门齐将席毗罗率精甲数千拒帝礼成力战击退之加开府进封冠军县公拜北徐州刺史未几征为民部中大夫礼成妻窦氏蚤没知高祖有非常之表遂聘高祖妹为继室情契甚欢及高祖为丞相进位上大将军迁司武上大夫委以心膂及受禅拜陕州刺史进封绛郡公赏赐优洽寻征为左卫将军迁右武卫大将军岁余出拜襄州总管称有惠政后数载复为左卫大将军时突厥屡为寇患缘边要害多委重臣由是拜宁州刺史岁余以疾征还京师终于家　　庞晃按隋书本传晃字元显榆林人也父&#周骠骑大将军晃少以良家子刺史杜达召补州都督周太祖既有关中署晃大都督领亲信兵常置左右晃因徙居关中后迁骠骑将军袭爵比阳侯卫王直出镇襄州晃以本官从寻与长湖公元定击江南孤军深入遂没于阵数年卫王直遣晃弟车骑将军元赍绢八百匹赎焉乃得归朝拜上仪同赐彩二百段复事卫王时高祖出为随州刺史路经襄阳卫王令晃诣高祖晃知高祖非常人深自结纳及高祖去官归京师晃迎见高祖于襄邑高祖甚欢晃因白高祖曰公相貌非常名在图箓九五之日幸愿不忘高祖笑曰何妄言也顷之有一雄雉鸣于庭高祖命晃射之曰中则有赏然富贵之日持以为验晃既射而中高祖抚掌大笑曰此是天意公能感之而中也因以二婢赐之情契甚密武帝时晃为常山太守高祖为定州总管屡相往来俄而高祖转亳州总管将行意甚不悦晃因白高祖曰燕代精兵之处今若动众天下不足图也高祖握晃手曰时未可也晃亦转为车骑将军及高祖为扬州总管奏晃同行既而高祖为丞相进晃位开府命督左右甚见亲待及践阼谓晃曰射雉之符今日验不晃再拜曰陛下应天顺民君临内犹忆曩时之言不胜庆跃上笑曰公之此言何得忘也寻加上开府拜右卫将军进爵为公邑千五百户河间王弘之击突厥也晃以行军总管从至马邑迂路出贺兰山击贼破之斩首千余级晃性刚悍时广平王雄当涂用事势倾朝廷晃每陵侮之尝于军中卧见雄不起雄甚衔之复与高颎有隙二人屡谮晃由是宿卫十余年官不得进出为怀州刺史数岁迁原州总管仁寿中卒官年七十二高祖为之废朝赠物三百段米三百石谥曰敬子长寿　　李安
按隋书本传安字元德陇西狄道人也父蔚仕周为朔燕恒三州刺史襄武县公安美姿仪善骑射周天和中释褐右侍上士袭爵襄武公俄授仪同少师右上士高祖作相引之左右迁职方中大夫复拜安弟悊为仪同安叔父梁州刺史璋时在京师与周赵王谋害高祖诱悊为内应悊谓安曰寝之则不忠言之则不义失忠与义何以立身安曰丞相父也其可背乎遂阴白之及赵王等伏诛将加官赏安顿首而言曰兄弟无汗马之劳过蒙奖擢合门竭节无以酬谢不意叔父无状为凶党之所蛊惑覆宗绝嗣其甘若荠蒙全首领为幸实多岂可将叔父之命以求官赏于是俯伏流涕悲不自胜高祖为之改容曰我为汝特存璋子乃命有司罪止璋身高祖亦为安隐其事而不言寻授安开府进封赵郡公悊上仪同黄台县男高祖即位授安内史侍郎转尚书左丞黄门侍郎平陈之役以为杨素司马仍领行军总管率蜀兵顺流东下时陈人屯白沙安谓诸将曰水战非北人所长今陈人依险泊&#必轻我而无备以夜袭之贼可破也诸将以为然安率众先锋大破陈师高祖嘉之诏书劳曰陈贼之意自言水战为长险隘之间弥谓官军所惮开府亲府所部夜动舟师摧破贼徒生擒卤众益官军之气破贼人之胆副朕所委闻以欣然进位上大将军除郢州刺史数日转邓州刺史安请为内职高祖重违其意除左领左右将军俄迁右领军大将军复拜悊开府仪同三司备身将军兄弟俱典禁卫恩信甚重八年突厥犯塞以安为行军总管从杨素击之安别出长川会卤度河与战破之仁寿元年出安为宁州刺史悊为卫州刺史安子琼悊子玮始自襁褓乳养宫中至是年八九岁始命归家其见亲顾如是高祖尝言及作相时事因愍安兄弟灭亲奉国乃下诏曰先王立教以义断恩割亲爱之情尽事君之道用能弘奖大节体此至公往者周历既穷天命将及朕登庸惟始王业初基承此浇季实繁奸宄上大将军宁州刺史赵郡公李安其叔璋潜结藩枝扇惑犹子包藏不逞祸机将发安与弟开府仪同三司卫州刺史黄台县男悊深知逆顺披露丹心凶谋既彰罪人斯得朕每念诚节嘉之无已懋庸册赏宜不逾时但以事涉其亲犹有疑惑欲使安等名教之方自处有地朕常为思审遂至淹年今更详按圣典求诸往事父子天性诚孝犹不并立况复叔侄恩轻情礼本有差降忘私奉国深得正理宜录旧勋重弘赏命于是拜安悊俱为柱国赐缣各五千匹马百匹羊千口复以悊为备身将军进封顺阳郡公安谓亲族曰虽家门获全而叔父遭祸今奉此诏悲愧交怀因歔欷悲感不能自胜先患水病于是疾甚而卒时年五十三谥曰怀子琼嗣　　长孙览
按隋书本传览字休因河南雒阳人也祖稚魏太师假黄钺上党文宣王父绍远周小宗伯上党郡公览性弘雅有器量略涉书记尤晓钟律魏大统中起家东宫亲信周明帝时为大都督武帝在藩与览亲善及即位弥加礼焉超拜车骑大将军每公卿上奏必令省读览有口辩声气雄壮凡所宣传百寮属目帝每嘉叹之览初名善帝谓之曰朕以万机委卿先览遂赐名焉及诛宇文护以功进封薛国公其后历小司空从平齐进位柱国封第二子宽管国公宣帝时进位上柱国大司徒俄历同泾二州刺史高祖为丞相转宜州刺史开皇二年将有事于江南征为东南道行军元帅统八总管出寿阳水陆俱进师临江陈人大骇会陈宣帝卒览欲以乘衅遂灭之监军高颎以礼不伐丧而还上常命览与安德王雄上柱国元楷李充左仆射高颎右卫大将军虞庆则吴州总管贺若&#等同宴上曰朕昔在周朝备展诚节但苦猜忌每致寒心为臣若此竟何情赖朕之于公义则君臣恩犹父子朕当与公共享终吉罪非谋逆一无所问朕亦知公至诚特付太子宜数参见之庶得渐相亲爱柱臣素望实属于公宜识朕意其恩礼如此又为蜀王秀纳览女为妃其后以母忧去职岁余起令复位俄转泾州刺史所在并有政绩卒官子洪嗣　将帅部名臣列传四十五
　　隋二
　　长孙晟
