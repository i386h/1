<!-- { "loadSidebar": true } -->
按隋书本传铁杖始兴人也骁勇有膂力日行五百里走及奔马性疏诞使酒好交游重信义每以渔猎为事不治产业陈大建中结聚为群盗广州刺史欧阳頠俘之以献没为官户配执御伞每罢朝后行百余里夜至南徐州逾城而入行光火劫盗旦还及时仍又执伞如此者十余度物主识之州以状奏朝士见铁杖每旦在不之信也后数告变尚书蔡征曰此可验耳于仗下时购以百金求人送诏书与南徐州刺史铁杖出应募赍敕而往明旦及奏事帝曰信然为盗明矣惜其勇捷诫而释之陈亡后徙居清流县遇江东反杨素遣铁杖头戴草束夜浮渡江觇贼中消息具知还报后复更往为贼所擒逆帅李棱遣兵仗三十人卫之缚送高智慧行至庱亭卫者憩食哀其馁解手以给其餐铁杖取贼刀乱斩卫者杀之皆尽悉割其鼻怀之以归素大奇之后叙战勋不及铁杖遇素驰驿归于京师铁杖步追之每夜则同宿素见而悟特奏授仪同三司以不识书放还乡里成阳公李彻称其骁武开皇十六年征至京师除车骑将军仍从杨素北征突厥加上开府炀帝即位汉王谅反于并州又从杨素击之每战先登进位柱国寻除莱州刺史无治名后转汝南太守稍习法令群盗屏迹后因朝集考功郎窦威嘲之曰麦是何姓铁杖应口对曰麦豆不殊那忽相怪威赧然无以应之时人以为敏慧寻除右屯卫大将军帝待之逾密铁杖自以荷恩深重每怀竭命之志及辽东之役请为前锋顾谓医者吴景贤曰大丈夫性命自有所在岂能艾炷灸頞瓜蒂歕鼻治黄不差而卧死儿女手中乎将度辽谓其三子曰阿奴当备浅色黄衫吾荷国恩今是死日我既被杀尔当富贵唯诚与孝尔其勉之及济桥未成去东岸尚数丈贼大至铁杖跳上岸与贼战死武贲郎将钱士雄孟金亦死之左右更无及者帝为之流涕购得其尸下诏曰铁杖志气骁果夙着勋庸陪麾问罪先登陷阵节高义烈身殒功存兴言至诚追怀伤悼宜赉殊荣用彰饰德可赠光禄大夫宿国公谥曰武烈子孟才嗣
　将帅部名臣列传四十六
　　隋三
　　豆卢绩
按隋书本传绩字定东昌黎徒河人也本姓慕容燕北地王精之后也中山败归魏北人谓归义为豆卢因氏焉祖苌魏柔元镇大将父宁柱国太保绩初生时周太祖亲幸宁家称庆时遇新破齐师太祖因字之曰定东绩聪悟有器局少受业国子学略涉文艺魏大统十二年太祖以绩勋臣子封义安县侯周闵帝受禅授稍伯下大夫开府仪同三司改封丹阳郡公邑千五百户明帝时为左武伯中大夫绩自以经业未通请解职游露门学帝嘉之敕以本官就学未几齐王宪纳绩妹为妃恩礼逾厚会武帝嗣位拜&#州刺史未之官渭源烧当羌因饥馑作乱以绩有才略转渭州刺史甚有惠政华夷悦服德泽流行大致祥瑞鸟鼠山俗呼为高武陇其下渭水所出其山绝壁千寻由来乏水诸羌苦之绩马足所践忽飞泉涌出有白乌翔止厅前乳子而后去又白狼见于襄武民为之谣曰我有丹阳山出玉浆济我民夷神乌来翔百姓因号其泉为玉浆泉后丁父艰毁瘁过礼天和二年授邵州刺史袭爵楚国公复征为天官府司会历信夏二州总管相州刺史以母忧还京宣帝大象二年拜利州总管进位上大将军月余拜柱国高祖为丞相益州总管王谦作乱绩婴城固守谦遣其将达奚惎高阿那肱乙弗虔等众十万攻之起土山凿城为七十余穴堰江水以灌之绩时战士不过二千昼夜相拒经四旬势渐迫绩于是出奇兵击之斩数千级降二千人梁睿军且至贼因而解去高祖遣开府赵仲卿劳之诏曰绩器识优长气调英远总驭藩部风化已行巴蜀称兵奄来围逼入守出战大摧凶丑贞节雄规厥功甚茂可使持节上柱国赐一子爵中山县公开皇二年突厥犯塞以绩为北道行军元帅以备边岁余拜夏州总管上以其家世贵盛勋效克彰甚重之后为汉王谅纳绩女为妃恩遇弥厚三年诏曰上柱国楚国公绩蜀人寇乱之日称兵犯顺固守金汤隐如敌国嘉猷大节其劳已多可食始州临津县邑千户十年以疾征还京师诏诸王并至绩第中使顾问道路不绝其年卒时年五十五上悼惜者久之特加赗赠鸿胪监护丧事谥曰襄子贤嗣　　贺若谊按隋书本传谊字道机河南洛阳人也祖伏连魏云州刺史统右卫将军谊性刚果有干略在魏以功臣子赐爵容城县男累迁直合将军大都督通直散骑常侍尚食典御周太祖据有关中引之左右尝使诣杏城属茹茹种落携贰屯于河表谊因譬以祸福诱令归附降者万余口太祖深奇之赐金银百两齐遣其舍人杨畅结好于茹茹太祖恐其并力为边境之患使谊聘茹茹谊因以厚利茹茹信之遂与周连和执畅付谊太祖嘉之拜车骑大将军仪同三司略阳公府长史周闵帝受禅除司射大夫改封霸城县子转左宫伯寻加开府后历灵邵二州刺史原信二州总管俱有能名其兄敦为金州总管以谗毁伏诛坐是免职武帝亲总万机召谊治熊州刺史平齐之役谊率兵出函谷先据洛阳即拜洛州刺史进封建威县侯齐范阳王高绍义之奔突厥也谊以兵追之战于马邑遂擒绍义以功进位大将军高祖为丞相拜亳州总管驰驿之部西遏司马消难东拒尉迥申州刺史李慧反谊讨之进爵范阳郡公授上大将军开皇初入为右武候将军河间王弘北征突厥以谊为副元帅军还转左武候大将军坐事免岁余拜华州刺史俄转敷州刺史改封海陵郡公复转泾州刺史时突厥屡为边患朝廷以谊素有威名拜灵州刺史进位柱国谊时年老而筋力不衰犹能重铠上马甚为北夷所惮数载上表乞骸骨优诏许之谊家富于财于郊外构一别庐多植&#木每邀宾客列女乐游集其间卒于家时年七十七子举袭爵　　宇文忻
按隋书本传忻字仲乐本朔方人徙京兆祖莫豆干魏安平公父贵周大司马许国公忻幼而敏慧为&#童时与群辈游戏辄为部伍进止行列无不用命有识者见而异之年十二能左右驰射骁捷若飞谓所亲曰自古名将唯以韩白卫霍为美谈吾察其行事未足多尚若使与仆并时不令竖子独擅高名也其少小慷慨如此年十八从周齐王宪讨突厥有功拜仪同三司赐爵兴固县公韦孝宽之镇玉壁也以忻骁勇请与同行屡有战功加位开府骠骑将军进爵化政郡公邑二千户从武帝伐齐攻拔晋州齐后主亲驭六军兵势甚盛帝惮之欲旋师忻谏曰以陛下之圣武乘敌人之荒纵何往不克若使齐人更得令主君臣协力虽汤武之势未易平也今主暗臣愚兵无斗志虽有百万之众实为陛下奉耳帝从之战遂大克及帝攻陷并州先胜后败帝为贼所窘左右皆歼帝挺身而遁诸将多劝帝还忻勃然而进曰自陛下克晋州破高纬乘胜逐北以至于此致令伪主奔波关东响振自古行兵用师未有若斯之盛也昨日破城将士轻敌微有不利何足为怀丈夫当死中求生败中取胜今者破竹其势已成奈何弃之而去帝纳其言明日复战遂拔晋阳及齐平进位大将军赐物千段寻与乌丸轨破陈将吴明彻于吕梁进位柱国赐奴婢二百口除豫州总管高祖龙潜时与忻情好甚协及为丞相恩顾弥隆尉迥作乱以忻为行军总管从韦孝宽击之时兵屯河阳诸军莫敢先进帝令高颎驰驿监军与颎密谋进取者惟忻而已迥遣子惇盛兵武陟忻先锋击走之进临相州迥遣精甲三千伏于野马冈欲邀官军忻以五百骑袭之斩获略尽进至草桥迥又拒守忻率奇兵击破之直趍邺下迥背城结阵与官军大战官军不利时邺城士女观战者数万人忻与高颎李询等谋曰事急矣当以权道破之于是击所观者大嚣而走转相腾藉声如雷霆忻乃传呼曰贼败矣众军复振齐力急击之迥军大败及平邺城以功加上柱国赐奴婢二百口马牛羊万计高祖顾谓忻曰尉迥倾山东之众连百万之师公举无遗策战无全阵诚天下之英杰也进封英国公增邑三千户自是以后每参帷幄出入卧内禅代之际忻有力焉后拜右领军大将军恩顾弥重忻妙解兵法驭戎齐整当时六军有一善事虽非忻所建在下辄相谓曰此必英公法也其见推服如此后改封杞国公上尝欲令忻率兵击突厥高颎言于上曰忻有异志不可委以大兵乃止忻既佐命功臣频经将领有威名于当世上由是微忌焉以谴去官忻与梁士彦昵狎数相往来士彦时亦怨望阴图不轨忻谓士彦曰帝王岂有常乎相扶即是公于蒲州起事我必从征两阵相当然后连结天下可图也谋泄伏诛年六十四家口籍没　　周法尚
