<!-- { "loadSidebar": true } -->
按魏书源贺传贺长子延延弟思礼后赐名怀谦恭宽雅有大度高宗末为侍御中散父贺辞老诏怀受父爵拜征南将军寻为持节督诸军屯于漠南还除殿中尚书出为长安镇将雍州刺史清俭有惠政善于抚恤劫盗息止流民皆相率来还岁余复拜殿中尚书加侍中参都曹事又督诸军征蠕蠕六道大将咸受节度迁尚书令参议律令后例降为公除司州刺史从驾南征加卫大将军领中军事以母忧去职赐帛三百匹谷千石十九年除征北大将军夏州刺史转都督雍岐东秦诸军事征西大将军雍州刺史景明二年征为尚书左仆射加特进时有诏以奸吏犯罪每多逃遁因眚乃出并皆释然自今已后犯罪不问轻重而藏窜者悉远流若永避不出兄弟代徙怀乃奏曰谨按条制逃吏不在赦限窃惟圣朝之恩事异前宥诸流徙在路尚蒙旋反况有未发而仍遣边戍按守宰犯罪逃走者众禄润既优尚有兹失及蒙恩宥卒然得还今独苦此等恐非均一之法如臣管执谓宜免之书奏门下以成式既班驳奏不许怀重奏曰臣以为法贵经通治尚简要刑宪之设所以网罗罪人苟理之所备不在繁典行之可通岂容峻制此乃古今之达政救世之规伏寻条制勋品已下罪发逃亡遇恩不宥仍流妻子虽欲抑绝奸途匪为通式谨按事条侵官败法专据流外岂九品已上人皆贞白也其诸州守宰职任清流至有贪浊事发逃窜而遇恩免罪勋品已下独乖斯例如此则宽纵上流法切下吏育物有差惠罚不等又谋逆滔天轻恩尚免吏犯微罪独不蒙赦使大宥之经不通开生之路致壅进违古典退乖今律辄率愚见以为宜停书奏世宗纳之其年除车骑大将军凉州大中正怀奏曰南贼游魂江扬职为乱逆肆厥淫昏月滋日甚贵臣重将靡有孑遗崇信奸回昵比阉竖内外离心骨肉猜叛萧宝融僭号于荆郢其雍州刺史萧衍勒兵而东袭上流之众已逼其郊广陵京口各持兵而怀两望锺离淮阴并鼎峙而观得失秣陵孤危制不出门君子小人并罹祸延首北望朝不及夕斯实天启之期吞并之会乘厥萧墙之衅藉其分崩之隙东据历阳兼指瓜步缘江镇戍达于荆郢然后奋雷电之威布山河之信则江西之地不刃自来吴会之乡指期可举昔士治有言&#若暴死更立贤主文武之官各得其任则勍敌也若萧衍克就上下同心非直后图之难实亦扬境危逼何则寿春之去建邺七百而已山川水陆彼所资利脱江湘无波君臣效职藉水凭舟倏忽而至寿春容不自保江南将若之何今宝卷邑居有土崩之形边城无继援之兆清荡江区实在今日臣受恩既重不敢不言诏曰不君不臣江南常弊有粟不食其在斯矣上天将欲亡之诸蕃又愿取之人事天道孰云匪会但以养害仁者不为且十月五日衍军已达大航其大伤小亡之势久应有决假令天罚宝卷衍兵获进则衍之主佐又是乱亡遗孽皇灵其能久佑之乎今之所矜者正以南黔企德边书继至殄悴之氓理须救接若尔者扬州兵力配积不少但可速遣任城委以处分别加慰勉令妙尽边筭也以衍事克遂停怀又表曰昔世祖升遐南安在位出拜东庙为贼臣宗爱所弒时高宗避难龙潜苑中宗爱异图神位未定臣亡父先臣贺与长孙渴侯陆丽等表迎高宗纂徽宝命丽以扶负圣躬亲所见识蒙授抚军大将军司徒公平原王兴安二年追论定策之勋进先臣爵西平王皇兴季年显祖将传大位于京兆王先臣时都督诸将屯于武川被征诣京特见顾问先臣固执不可显祖久乃许之遂命先臣持节授皇帝玺绶于高祖至太和十六年丽息睿状私书称其亡父与先臣援立高宗朝廷追录封睿巨鹿郡开国公臣时丁艰草土不容及例至二十年除臣雍州刺史临发奉辞面奏先帝申先臣旧勋时&#旨但赴所临寻当别判至二十一年车驾幸雍臣复陈闻时蒙&#旨征还当授自宫车晏驾遂尔不白窃惟先臣远则援立高宗宝历不坠近则陈力显祖神器有归如斯之勋超世之事丽以父功而获河山之赏臣有家勋不沾茅社之赐得否相悬请垂裁处诏曰宿老元臣云如所诉访之史官颇亦言此可依比授冯翊郡开国公邑九百户又诏为使持节加侍中行台巡行北边六镇燕朔三州赈给贫乏兼采风俗考论殿最事之得失皆先决后闻自京师迁洛边朔遥远加连年旱俭百姓困敝怀衔命巡抚存恤有方便宜运转有无通济时后父于劲势倾朝野劲兄于祚与怀宿昔通婚时为沃野镇将颇有受纳怀将入镇祚郊迎道左怀不与语即劾祚免官怀朔镇将元尼须与怀少旧亦贪秽狼籍置酒请怀谓怀曰命之长短由卿之口岂可不相宽贷怀曰今日之集乃是源怀与故人饮酒之坐非鞫狱之所也明日公庭始为使人检镇将罪状之处尼须挥泪而已无以对之怀既而表劾尼须其奉公不挠皆此类也怀又表曰景明以来北蕃连年灾旱高原陆野不任营殖惟有水田少可灾亩然主将参僚专擅腴美瘠土荒畴给百姓因此困敝日月滋甚诸镇水田请依地令分给细民先贫后富若分付不平令一人怨讼者镇将已下连署之官各夺一时之禄四人已上夺禄一周北镇边蕃事异诸夏往日置官全不差别沃野一镇自将已下八百余人黎庶怨嗟佥曰烦猥边隅事&#实少畿服请主帅吏佐五分减二诏曰省表具恤民之怀已敕有司一依所上下为永准如斯之比不便于民损化害政者其备列以闻时细民为豪强陵压积年枉滞一朝见申者日有百数所上事宜便于北边者凡四十余条皆见嘉纳正始元年九月有告蠕蠕率十二万骑六道并进欲直趋沃野怀朔南寇代诏怀以本官加使持节侍中出据北蕃指授规略随须征发诸所处分皆以便宜从事又诏怀子直寝徽随怀北行诏赐马一匹细铠一具御&#一枚怀拜受讫乃于其庭跨鞍执&#跃马大呼顾谓宾客曰气力虽衰尚得如此蠕蠕虽畏壮轻老我亦未便可欺今奉庙胜之规总骁捍之众足以擒其酋帅献俘阙下耳时年六十一怀至云中蠕蠕亡遁怀旋至代案视诸镇左右要害之地可以筑城置戍之处皆量其高下揣其厚薄及储粮积仗之宜犬牙相救之势凡表五十八条表曰蠕蠕不羁自古而尔游魂鸟集水草为家中国患者皆斯类耳历代驱逐莫之能制虽北拓榆中远临瀚海而智臣勇将力筭俱竭胡人颇遁中国以疲于时贤哲思造化之至理推生民之习业量夫中夏粒食邑居之民蚕衣儒步之士荒表茹毛饮血之类鸟宿禽居之徒亲校长短因宜防制知城郭之固暂劳永逸自皇魏统极都于平城威震天下德笼宇宙今定鼎成周去北遥远代表诸蕃北固高车外叛寻遭旱俭戎马甲兵十分阙八去岁复镇阴山庶事荡尽遣尚书郎中韩贞宋世量等检行要险防遏形便谓准旧镇东西相望令形势相接筑城置戍分兵要害观农积粟警急之日随便剪讨如此则威形增广兵势亦盛且北方沙漠夏乏水草时有小泉不济大众脱有非意要待秋冬因云而动若至冬日冰沙凝厉游骑之寇终不敢攻城亦不敢越城南出如此北方无忧矣世宗从之今北镇诸戍东西九城是也迁骠骑大将军时武兴氐王杨绍先叔集起反叛诏怀使持节侍中都督平氐诸军事以讨之须有兴废任从权计其邢峦李焕并&#节度三年六月卒年六十三诏给东园秘器朝服一具衣一袭钱二十万布七百匹蜡三百斤赠司徒冀州刺史兼吏部尚书卢昶奏太常寺议谥曰怀体尚宽柔器操平正依谥法柔直考终曰靖宜谥靖公司徒府议怀作牧陕西民余惠化入总端贰朝列归仁依谥法布德执义曰穆宜谥穆公二谥不同诏曰府寺所执并不克允爱民好与曰惠可谥惠公怀性宽容简约不好烦碎语人曰为贵人理世务当举纲维何必须太子细也譬如为屋但外望高显楹栋平正基壁元牢风雨不入足矣斧斤不平斫削不密非屋之病也又性不饮酒而喜以饮人好接宾友雅善音律虽在白首至宴居之暇常自操丝竹怀有七子　　韦珍按魏书韦阆传阆族弟珍字灵智高祖赐名焉父尚字文叔乐安王良安西府从事中郎卒赠安远将军雍州刺史珍少有志操解褐京兆王子推常侍转尚书南部郎高祖初蛮首桓诞归款朝廷思安边之略以诞为东荆州刺史令珍为使与诞招慰蛮左珍自悬瓠西入三百余里至桐柏山穷淮源宣扬恩泽莫不降附淮源旧有祠堂蛮俗用人祭之珍乃晓告曰天地明灵即是民之父母岂有父母甘子肉味自今已后悉宜以酒脯代用群蛮从约至今行之凡所招降七万余户置郡县而还以奉使称旨除左将军乐陵镇将赐爵霸城子萧道成司州民谢天盖自署司州刺史规欲以州内附事泄为道成将崔慧景攻围诏珍率在镇士马渡淮援接时道成闻珍将至遣将苟元宾据淮逆拒珍乃分遣铁马于上流潜渡亲率步士与贼对接旗鼓始交甲骑奄至腹背奋击破之天盖寻为左右所杀降于慧景珍乘胜驰进又破慧景拥降民七千余户内徙表置城阳刚陵义阳三郡以处之高祖诏珍移镇北阳萧赜遣其雍州刺史陈显达率众来寇城中将士咸欲出战珍曰彼初至气锐未可便挫且共坚守待其攻我疲敝击之未晚于是凭城拒战杀伤甚众相持旬有二日夜开城门掩击之贼遂奔溃以功进爵为侯车驾南讨珍上便宜并自陈住边岁久悉其要害愿为前驱诏珍为陇西公源怀卫大将军府长史转太保齐郡王长史迁显武将军郢州刺史在州有声绩朝廷嘉之迁龙骧将军赐骅骝二匹帛五十匹谷三百斛珍乃召集州内孤贫者谓曰天子以我能绥抚卿等故赐以谷帛吾何敢独当遂以所赐悉分与之寻加平南将军荆州刺史与尚书卢渊征赭阳为萧鸾将垣历生蔡道贵所败免归乡里临别谓渊曰主上圣明志吞吴会用兵机要在于上流若有事荆楚恐老夫复不得停耳后车驾征樊郢复起珍为中军大将军彭城王勰长史沔北既平以珍为建威将军试守鲁阳郡高祖复南伐路经珍郡加中垒将军正太守珍从至济水高祖曰朕顷戎车再驾卿常翼务中军今日之举亦欲与卿同行但三&#险要非卿无以守也因敕珍辞还及高祖崩于行宫秘匿而还至珍郡始发大讳还除中散大夫寻加镇远将军太尉谘议参军永平元年卒时年七十四赠本将军南青州刺史谥曰懿　　邢峦按魏书本传峦字洪宾河间郑人也五世祖嘏石勒频征不至嘏无子峦高祖盖自旁宗入后盖孙&#字宗敬以才学知名世祖时与范阳卢元渤海高允等同时被征后拜中书侍郎假通直常侍宁朔将军平城子衔命使于刘义隆后以病还乡里久之世祖访&#于群臣曰往忆邢&#长者有学义宜侍讲东宫今其人安在司徒崔浩对曰&#卧疾在家世祖遣太医驰驿就疗卒赠冠军将军定州刺史谥曰康子修年即峦父也州主簿峦少而好学负帙寻师家贫厉节遂博览书传有文才干略美须&#姿貌甚伟州郡表贡拜中书博士迁员外散骑侍郎为高祖所知赏兼员外散骑常侍使于萧赜还拜通直郎转中书侍郎甚见顾遇常参座席高祖因行药至司空府南见峦宅遣使谓峦曰朝行药至此见卿宅乃住东望德馆情有依然峦对曰陛下移构中京方建无穷之业臣意在与魏升降宁容不务永年之宅高祖谓司空穆亮仆射李冲曰峦之此言其意不小有司奏策秀孝诏曰秀孝殊问经权异策邢峦才清可令策秀后兼黄门郎从征汉北峦在新野后至高祖曰伯玉天迷其心鬼惑其虑守危邦固逆主乃至如此峦曰新野既摧众城悉溃惟有伯玉不识危机平殄之辰事在旦夕高祖曰至此以来虽未擒灭城隍已崩想在不远所以缓攻者正待中书为露布耳寻除正黄门兼御史中尉瀛州大中正迁散骑常侍兼尚书世宗初峦奏曰臣闻昔者明王之以德治天下莫不重粟帛轻金宝然粟帛安国育民之方金玉是虚华损德之物故先皇深观古今去诸奢侈服御尚质不贵雕镂所珍在素不务奇绮至乃以纸绢为帐扆铜铁为辔勒训朝廷以节俭示百姓以忧务日夜孜孜小大必慎轻贱珠玑示其无设府藏之金裁给而已更不买积以费国资逮景明之初承升平之业四疆清晏远迩来同于是蕃贡继路商贾交入诸所献贸倍多于常虽加以节约犹岁损万计珍货常有余国用不足若不裁其分限便恐无以支岁自今非为要须者请皆不受世宗从之寻正尚书常侍如故萧衍梁秦二州行事夏侯道迁以汉中内附诏加峦使持节都督征梁汉诸军事假镇西将军进退征摄得以便宜从事峦至汉中白马以西犹未归顺峦遣宁远将军杨举统军杨众爱汜洪雅等领卒六千讨之军锋所临贼皆款附惟补谷戍主何法静据城拒守悬等进师讨之法静奔溃乘胜追奔至关城之下萧衍龙骧将军关城流杂疑
