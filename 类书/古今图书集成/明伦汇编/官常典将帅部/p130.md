<!-- { "loadSidebar": true } -->
按南齐书王元载传元载弟元邈字彦远初为骠骑行军参军太子左积弩将军射声校尉泰始初迁辅国将军清河广平二郡太守幽州刺史青州刺史沈文秀反元邈欲向朝廷虑见掩袭乃诣文秀求安军顿文秀令顿城外元邈即立营垒至夜拔军南奔赴义比晓文秀追不复及明帝以为持节都督青州青州刺史将军如故太祖镇淮阴为帝所疑遣书结元邈元邈长史房叔安劝元邈不相答和罢州还太祖以经途令人要之元邈虽许既而严军直过还都启帝称太祖有异谋太祖不恨也升明中太祖引为骠骑司马冠军将军太山太守元邈甚惧而太祖待之如初迁散骑常侍骁骑将军冠军如故出为持节都督梁南秦二州军事征卤将军西戎校尉梁南秦二州刺史兄弟同时为方伯封河阳县侯建元元年进号右将军侯如故亡命李乌奴作乱梁部陷白马戍元邈率东从七八百人讨之不克虑不自保乃使人伪降乌奴告之曰王使君兵众羸弱弃伎妾于城内爱妾二人去已数日矣乌奴喜轻兵袭州城元邈设伏击破之乌奴挺身走太祖闻之曰元邈果不负吾意遇也还为征卤将军长沙王后军司马南东海太守迁都官尚书世祖即位转右将军豫章王太尉司马出为冠军将军临川内史秩中二千石还为前军司徒司马散骑常侍太子右率永明七年为持节都督兖州缘淮军事平北将军兖州刺史未之任转大司马加后将军八年转太常迁散骑常侍右卫将军出为持节监徐州军事平北将军徐州刺史十一年建康莲华寺道人释法智与州民周盘龙等作乱四百人夜攻州城西门登梯上城射杀城局参军唐&#遂入城内军主耿虎徐思庆董文定等拒战至晓元邈率百余人登城便门奋击生擒法智盘龙等元邈坐免官郁林即位授抚军将军迁使持节安西将军历阳南谯二郡太守延兴元年加散骑常侍寻转中护军高宗使元邈往江州杀晋安王子懋元邈苦辞不行及遣王广之往广陵取安陵王子敬元邈不得已奉旨给鼓吹置佐建武元年迁持节都督南兖兖徐青冀五州军事平北将军南兖州刺史转护军将军加散骑常侍四年卒年七十二赠安北将军雍州刺史谥曰壮侯　　刘怀珍
按南齐书本传怀珍字道玉平原人汉胶东康王寄后也祖昶宋武帝平齐以为青州治中至员外常侍伯父奉伯宋世为陈南顿二郡太守怀珍幼随奉伯至寿阳豫州刺史赵伯符出猎百姓聚观怀珍独避不视奉伯异之曰此儿方兴吾宗本州辟主簿元嘉二十八年亡命司马顺则聚党东扬州遣怀珍将数千人掩讨平之宋文帝召问破贼事状怀珍让功不肯当亲人怪问焉怀珍曰昔国子尼耻陈河间之级吾岂能论邦域之捷哉时人称之江夏王义恭出镇盱眙道遇怀珍以应对见重取为骠骑长史兼墨曹行参军寻除振武将军长广太守孝建初为义恭大司马参军直合将军怀珍北州旧姓门附殷积启上门生千人充宿卫孝武大惊召取青冀豪家私附得数千人土人怨之随府转太宰参军大明二年魏围泗口城青州刺史颜师伯请援孝武遣怀珍将步骑数千赴之于麋沟湖与魏战破七城拜建武将军乐陵河间二郡太守赐爵广晋县侯明年怀珍启求还孝武答曰边维须才未宜陈请竟陵王诞反郡豪民王弼劝怀珍应之怀珍斩弼以闻孝武大喜除豫章王子尚车骑参军加龙骧将军泰始初除宁朔将军东安东莞二郡太守率龙骧将军王敬则姜产步骑五千讨寿阳庐江太守王仲子南奔贼遣伪庐江太守刘道蔚五千人顿建武涧筑三城怀珍遣军主段僧爱等马步三百余人掩击斩之引军至晋熙伪太守阎湛拒守刘子勋遣将王仲虬步卒万人救之怀珍遣马步三千人袭击仲虬大破之于莫邪山遂进寿阳又遣王敬则破殷琰将刘从等四垒于横塘死虎怀珍等乘胜逐北顿寿春长逻门宋明帝嘉其功除羽林监屯骑校尉将军如故怀珍请先平贼辞让不受建安王休仁浓湖与贼相持久未决明帝召怀珍还拜前将军加辅国将军领军向青山助击刘胡事平除游击将军辅国将军如故青州刺史沈文秀拒命明帝遣其弟文炳宣喻使怀珍领马步三千人随文炳俱行未至薛安都引魏徐兖已没张永沈攸之于彭城大败敕怀珍步从盱眙自淮阴济淮救永等而官军为魏所逐相继奔归怀珍乃还三年春敕怀珍权镇山阳先是明帝遣青州刺史明僧皓北征僧皓遣将于王城筑垒以逼沈文秀&#壁未立为文秀所破仍进攻僧皓帝使怀珍率龙骧将军王广之五百骑步卒二千人沿海救援至东海而僧皓已退保东莱怀珍进据朐城众心恟惧或欲且保郁州怀珍谓众曰卿等传文秀厚赂敌国规为外援察其徒党何能必就齐士庶见于民义积叶声介一驰东莱可飞书而下何容阻军缓迈止于此邪遂进至黔陬伪高密平昌二郡太守溃走怀珍达朝廷意送致文炳文秀终不从命焚烧郭邑百姓闻怀珍至皆喜伪长广太守刘桃根领数千人戍守其城怀珍引军次洋水众皆曰文秀今游骑境内宜坚壁伺隙怀珍曰今众少粮单我悬彼固政宜简精锐掩其不备耳遣王广之将百骑袭陷其城桃根走伪东莱太守鞠延僧数百人据城劫留高丽献使怀珍又遣宁朔将军明庆符与广之击降延僧遣高丽使诣京师文秀闻诸城皆败乃遣使张灵硕请降怀珍乃还其秋魏遂侵齐围历城梁邹二城游骑至东阳扰动百姓冀州刺史崔道固兖州刺史刘休宾告急休宾怀珍从弟也朝廷以怀珍为使持节都督徐兖二州军事辅国将军平胡中郎将徐州刺史封艾县侯邑四百户督水步四十余军赴救二城既没乃止改授宁朔将军竟陵太守转巴陵王征西司马领南义阳太守建平王景素为荆州仍徙右军司马迁南郡太守加宁朔将军明帝手诏怀珍曰卿性忠谠平所仗赖在彼与年少共事不可深存受益景素儿乃佳但不能接物颇亦堕事卿每谏之怀珍奉旨帝寝疾又诏怀珍曰卿不应乃作景素佐才旧所寄今征卿参二卫直会帝崩乃为安成王抚军司马领南高平太守朝廷疑桂阳王休范中书舍人王道隆宣旨以怀珍为冠军将军豫章太守怀珍曰休范须有祸萌安敢便发若终为寇必请奉律吞之今者赐使恐成猜迫固请不就乃除黄门郎领虎贲中郎将青州大中正桂阳反加怀珍前将军守石头为使持节督豫司二州郢州之西阳军事冠军将军豫州刺史建平王景素反怀珍遣子灵哲领兵赴京师升明元年进号征卤将军沈攸之在荆楚朝议疑惑怀珍遣&#从仆射张护使郢致诚于世祖并陈计策及攸之起兵众谓当沿流直下怀珍谓僚佐曰攸之矜躁夙着虐加楚服必当阻兵中流声劫幼主不敢长驱决胜明矣遣子灵哲领马步数千人卫京师攸之遣使许天保说结怀珍怀珍斩之送首于太祖太祖送示攸之进号左将军徙封中宿县侯增邑六百户攸之围郢城怀珍遣建宁太守张谟游击将军裴仲穆蛮汉军万人出西阳破贼前锋公孙方平军数千人收其器甲进平南将军增督南豫北徐二州增邑为千户初孝武世太祖为舍人怀珍为直合相遇早旧怀珍假还青州上有白骢马啮人不可骑送与怀珍别怀珍报上百匹绢或谓怀珍曰萧君此马不中骑是以与君耳君报百匹不亦多乎怀珍曰萧君局量堂堂宁应负人此绢吾方欲以身名托之岂计钱物多少太祖辅政以怀珍内资未多二年冬征为都官尚书领前军将军以第四子宁朔将军晃代为豫州刺史或疑怀珍不受代太祖曰我布衣时怀珍便推怀投款况在今日宁当有异晃发经日而疑论不止上乃遣军主房灵民领百骑追送晃谓灵民曰论者谓怀珍必有异同我期之有素必不应尔卿是其乡里故遣卿行非唯卫新亦以迎故也怀珍还仍授相国右司马建元元年转左卫将军加给事中改霄城侯增邑二百户明年加散骑常侍魏寇淮肥以本官加平西将军假节西屯巢湖为寿春势援魏退乃还怀珍年老以禁旅辛勤求为闲职转光禄大夫常侍如故其冬魏寇朐山授使持节安北将军本官如故领兵救援未至事宁解安北持节四年疾笃上表解职上优诏答许别量所授其夏卒年六十三遗言薄葬世祖追赠散骑常侍镇北将军雍州刺史谥曰敬侯　　桓康
按南齐书本传康北兰陵承人也勇果骁悍宋大明中随太祖为军容从世祖在赣县泰始初世祖起义为郡所絷众皆散康装担一头贮穆后一头贮文惠太子及竟陵王子良自负置山中与门客萧欣祖杨瑑之皋分喜潜三奴向思奴四十余人相结破郡狱出世祖郡追兵急康等死战破之随世祖起义摧坚陷阵膂力绝人所经村邑恣行暴害江南人畏之以其名怖小儿画其形以辟疟无不立愈见擢为世祖冠军府参军除殿中将军武骑常侍出补襄贲令桂阳事起康弃县还都就太祖会事平除员外郎元徽五年七月六日夜少帝微行至领军府帝左右人曰一府人皆眠何不缘墙入帝曰我今夕欲一处作适待明日夜康与太祖所养健儿卢荒向黑于门间听得其语明夕王敬则将帝首至扣门康谓是变与荒黑晓下拔白刃欲出仍随入宫太祖镇东府除康武陵王中兵宁朔将军带兰陵太守常卫左右太祖诛黄回回时为南兖州部曲数千欲收恐为乱召入东府停外斋使康将数十人数回罪然后杀之回初与屯骑校尉王宜与同石头之谋太祖隐其事犹以重兵付回而配以腹心宜与拳捷善舞刀楯回尝使十余人以水交洒不能着既虑宜与反已乃先撤其军将宜与不与回发怒不从处分擅斩之诸将因此白太祖以回握强兵必遂反复康请独往刺之太祖曰卿等何疑甚彼无能为也及回被召上车爱妾见赤光冠其头至足苦捉留回不肯止时人为之语曰欲侜张问桓康除后军将军直合将军南濮阳太守宁朔如故建元元年封吴平县伯五百户转辅国将军左军将军游击将军太守如故太祖谓康曰卿随我日久未得方伯亦当未解我意政欲与卿先共灭魏耳魏动遣康行假节寻进冠军将军三年春于淮阳与魏战大破之进兵攻陷魏樊谐城太祖喜敕康迎淮北义民不&#明年以康为持节督青冀二州东徐之东莞琅邪二郡朐山戍北徐之东海涟口戍诸军事青冀二州刺史冠军如故世祖即位转骁骑将军复前军郡其年卒诏曰康昔预南勋义兼常怀倍深恻怆凶事所须厚加料理年五十七　　桓荣祖
