<!-- { "loadSidebar": true } -->
按唐书本传知运字逢时瓜州晋昌人长七尺猿臂虎口以格斗功累补秦州三度府果毅从郭虔瓘破突厥有功加右骁卫将军封介休县公吐蕃将坌达延乞力徐寇渭源盗牧马诏知运与薛讷王晙等相犄角败之进阶冠军大将军兼临洮军使封太原郡公赐赉万计徙陇右诸军节度大使鄯州都督突厥降户阿悉烂跌思泰率众叛执单于都护张知运诏以朔方兵追击至黑山呼延谷败之卤弃仗走取副都护还诏知运兼陇右经略使营柳城开元五年大破吐蕃献俘京师明年复出将轻兵丙夜至九曲获精甲名马牦牛甚众既献获诏分赐文武五品以上清官及朝集使三品者进兼鸿胪卿摄御史中丞六州胡康待宾反率王晙讨平之拜左武卫大将军授一子官赐金帛九年卒于军年五十五赠凉州都督知运屯西方戎夷畏惮与王君功名略等时号王郭帝诏中书令张说纪其功于墓碑上元中配飨太公庙永泰初谥曰威　　郭英杰
按唐书郭知运传知运子英杰字孟武为左卫将军幽州副总管开元二十三年长史薛楚玉遣英杰与裨将吴克勤乌知义罗守忠帅万骑及奚众讨契丹屯榆关契丹酋长可突于拒战都山下奚众贰官军不利知义守忠引麾下遁去英杰克勤力战死其下尚六千人殊死战卤示以英杰首终不屈师遂歼　　张守珪按唐书本传守珪陜州河北人姿干壮慷慨尚节义善骑射以平乐府别驾从郭虔瓘守北庭突厥侵轮台遣守珪往援中道逢贼苦战斩首千余级禽颉斤一人开元初突厥复攻北庭守珪从儳道奏事京师因上书言利害请引兵出蒲昌轮台夹击贼再迁幽州良杜府果毅时卢齐卿为刺史器之引与共榻坐谓曰不十年子当节度是州为国重将愿以子孙托可僚属相期邪稍迁建康军使王君死河西震惧诏以守珪为瓜州刺史墨离军使督余众完故城版筑方立突厥奄至众失色守珪曰创痍之余讵可矢石相确须权以胜之遂置酒城上会诸将作乐突厥疑有备不敢攻引去守珪纵兵击败之于是修复位署招流&#使复业有诏以瓜州为都督府即诏守珪为都督州地沙塉不可蓺常潴雪水溉田是时渠堨为突厥毁材木无所出守珪密祷于神一昔水暴至大木数千章塞流下因取之修复堰防耕者如旧州人神之刻石纪事迁鄯州刺史陇右节度使徙幽州长史河北节度副大使俄加采访处置等使契丹奚连年梗边牙官可突于胡有谋者前长史赵含章薛楚玉等不能制守珪至每战辄胜卤遂大败帝喜诏有司告九庙契丹酋屈刺及突于恐惧乃遣使诈降守珪得其情遣右卫骑曹王悔诣部计事屈剌无降意徙帐稍西北密引突厥众将杀悔以叛契丹别帅李过折与突于争权不&#悔因间诱之夜斩屈剌及突于尽灭其党以众降守珪次紫蒙州大阅军实赏将士传屈剌突于首于东都二十三年入见天子会籍田毕即酺燕为守珪饮至帝赋诗宠之加拜辅国大将军右羽林大将军赐金彩授二子官诏立碑纪功久之复讨契丹余党于捺禄山卤获不訾会裨将赵堪白真陀罗等强使平卢军使乌知义度湟水邀叛奚且蹂其稼知义辞不往真陀罗矫诏胁之知义与卤斗不胜还守珪匿其败但上克获状事颇泄帝遣谒者牛仙童按实守珪逼真陀罗自杀厚赂使者还奏如状后仙童以赃败事逮守珪以功贬括州刺史疽发背死　　王忠嗣
按唐书本传忠嗣华州郑人父海宾太子右卫率丰安军使开元二年吐蕃寇陇右诏陇右防御使薛讷率杜宾客郭知运王晙安思顺御之以海宾为先锋战武阶追北至壕口杀其众进战长城堡诸将娼其功按兵顾望海宾战死大军乘之斩贼万七千级获马七万牛羊四十万元宗怜其忠赠左金吾大将军忠嗣时年九岁始名训授尚辇奉御入见帝伏地号泣帝抚之曰此去病孤也须壮而将之更赐今名养禁中肃宗为忠王帝使与游及长雄毅寡言有武略上与论兵应对&#起帝器之曰后日尔为良将试守代州别驾大猾闭门自敛不敢干法数以轻骑出塞忠王言于帝曰忠嗣敢斗恐亡之由是召还信安王祎在河东萧嵩出河西数引为麾下帝以其年少有复雠志诏不得特将嵩入朝忠嗣曰从公三年无以归报天子乃请精锐数百袭卤会赞普大酋阅武郁标川其下欲还忠嗣不从提刀略阵斩数千人获羊马万计嵩上其功帝大悦累迁左威卫将军代北都督封清源县男与皇甫惟明轻重不得构忠嗣罪贬东阳府左果毅河西节度使杜希望欲取吐蕃新罗城有言忠嗣才者希望以闻诏追赴河西进拔其城忠嗣录多授左威卫郎将专知兵马俄吐蕃大出欲取当新城晨压官军阵众不敌举军皆恐忠嗣单马进左右驰突独杀数百人贼众嚣相蹂军翼掩之卤大败拜左金吾卫将军领河东节度副使大同军使寻为节度使二十九年节度朔方兼灵州都督天宝元年北讨奚怒皆战桑干河三遇三克耀武漠北高会而还时突厥新有难忠嗣进军碛口经略之乌苏米施可汗请降忠嗣以其方强特文降耳乃营木剌兰山谍虚实因上平戎十八策纵反间于拔悉密与葛逻禄回纥三部攻多罗斯城涉昆水斩米施可汗筑大同静边二城徙清塞横野军实之并受降振武为一城自是卤不敢盗塞徙河东节度使进封县公忠嗣本负勇敢及为将乃能持重安边不生事尝曰平世为将抚众而已吾不欲竭中国力以幸功名故训练士马随阙缮补有漆弓百五十斤每弢之示无所用军中士气盛日夜思战忠嗣纵诡间伺卤隙时时出奇兵袭敌所向无不克故士亦乐为用军每出召属长付以兵使授士卒虽弓矢亦志姓名其上军还遗弦亡镞皆按名第罪以是部下人自劝器甲充牣自朔方至云中袤数千里据要险筑城堡斥地甚远自张仁亶后四十余年忠嗣继其功俄为河西陇右节度使权朔方河东节度佩四将印劲兵重地控制万里近世未有也又授一子五品官后数出战青海积石卤辄奔破又讨吐谷浑于墨离平其国乃固让朔方河东二节度许之帝方事石堡城诏问攻取计忠嗣奏言吐蕃举国守之若顿兵坚城下费士数万然后可图恐所得不酬所失请厉兵马待衅取之帝意不快而李林甫尤忌其功日钩摭过咎会董延光建言请下石堡诏忠嗣分兵应接忠嗣不得已为出军而士无赏格延光不悦河西兵马使李光&#入说曰大夫爱惜士卒有拒延光心虽名受诏实夺其谋然大夫已付万众而不立重赏何以贾士勇且大夫惜数万段赐以启谗口有如不捷归罪大夫大夫先受祸矣忠嗣曰吾固审得一城不足制敌失之未害于国吾忍以数万人命易一官哉明日见贵不失一金吾羽林将军归宿卫不者黔中上佐耳光&#谢曰大夫乃行古人事光&#又何言趋而出延光过期不克果诉忠嗣沮兵又安禄山城雄武扼飞狐塞谋乱请忠嗣助役因欲留其兵忠嗣先期至不见禄山而还数上言禄山且乱林甫益恶之阴使人诬告忠嗣尝养宫中云吾欲奉太子帝怒诏入付三司讯验罪应死哥舒翰方有宠白上请以官爵赎忠嗣罪帝意解贬汉阳太守久之徙汉东郡卒年四十五后翰引兵攻石堡拔之死亡略尽如忠嗣言故当世号为名将初在朔方至互市辄高偿马直诸蕃争来市故蕃马寖少唐军精及镇河陇又请徙朔方河东九千骑以实军迄天宝末益滋息宝应元年追赠兵部尚书
　将帅部名臣列传五十一
　　唐四
　　王君
按唐书本传君字威明瓜州常乐人初事郭知运为别奏累功至右卫副率知运卒代为河西陇右节度使右羽林军将军判凉州都督事开元十四年吐蕃酋悉诺逻寇大斗拔谷君间其怠率秦州都督张景顺乘冰度青海袭破之以功迁大将军封晋昌县伯拜其父寿为少府监听不事君凯旋元宗宴君及妻夏于广达楼赐金帛夏亦自以战功封武威郡夫人俄而吐蕃陷瓜州执刺史田元献及寿杀居人取资粮进攻玉门军使人嘲君曰将军常自以忠勇今不一进战奈何君登陴西向哭兵不敢出初凉州有回纥契苾思结浑四部世为酋长君微时数往来为所轻及节度河西回纥等颇鞅鞅耻为下君怒数督过之既怨望潜遣人至东都言状君间驿奏四部有叛谋帝使中人即讯回纥不能自直于是瀚海大都督回纥承宗流瀼州浑大得流吉州贺兰都督契苾承明流藤州卢山都督思结归国流琼州而承宗党瀚海州司马护输等益不平思有以复怨会吐蕃使间道走突厥君率骑到肃州掩取得之还至甘州护输狙兵发夺君节杀左右亲吏剖其心曰是始谋者君引帐下力战兵尽乃死输欲以尸奔吐蕃追兵至乃弃尸去帝痛惜之赠特进荆州大都督以丧还京师官护其葬诏张说刻文墓碑帝自书以宠之　　李嗣业
