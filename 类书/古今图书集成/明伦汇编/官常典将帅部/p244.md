<!-- { "loadSidebar": true } -->
按唐书本传皋字城武京兆万年人六代祖范有勋力周隋间皋始仕为建陵挽郎诸帅府更辟擢监察御史张镒节度凤翔署营田判官以殿中侍御史知陇州行营留事德宗狩奉天李楚琳杀镒劫众叛归朱泚陇州刺史郝通奔降楚琳始泚以范阳军镇凤翔既归节而留兵五百戍陇上以部将牛云光督之至是云光谋请皋为帅将劫以臣泚别将翟晔伺知以白皋云光惧不克率众出奔至汧阳遇泚奴使皋所谓云光曰太尉已为天子使我以御史中丞授皋若听固吾人也不受可遂诛之请以兵俱许之皋迎劳先纳奴伪受泚诏即让云光曰既去而复何也对曰向未知公之命故去今还愿与公同生死皋曰大使固善苟无它图请释甲以安众而后可入也云光以皋诸生无能为乃命士委仗铠皋受而纳其卒明日置酒大会奴云光与其下至皋伏甲左右庑酒行尽杀之以其首徇泚复使它奴拜皋凤翔节度使皋亦斩之及从骑三人纵一人使报泚帝闻乃授皋陇州刺史置奉义军拜节度使宠其功皋遣兄平及弇继至奉天士气益壮乃筑坛血牲与士盟曰协力一心以诛元恶有渝此盟神其殛之又驰使吐蕃与连和陇坻遂安帝自梁洋还召为左金吾卫将军迁大将军贞元初代张延赏为剑南西川节度使初云南蛮羁附吐蕃其盗塞必以蛮为乡道皋计得云南则斩卤右支乃间使招徕之稍稍通西南夷明年蛮大首领苴那时以王爵让其兄子乌星始乌星幼那时摄领其部故请归爵皋上言礼让行于殊俗则怫戾者化愿皆封以示褒进诏可又明年云南款边求内属约东蛮鬼主骠傍苴梦冲等绝吐蕃盟五年东蛮断泸水桥攻吐蕃请皋济师皋遣精卒二千与蛮共破吐蕃于台登杀青海太酋乞臧遮遮腊城酋悉多杨朱及论东柴等卤坠死崖谷不可计多获牛马铠装遮遮尚结赞之子卤贵将悍雄者也既败酋长百余行哭随之悍将已亡则屯栅以次降定进检校吏部尚书初东蛮地二千里胜兵常数万南倚合罗凤西结吐蕃徂势强弱为患皋能绥服之故战有功诏以那时为顺政王梦冲怀化王骠傍和义王刻两林勿邓等印以赐之而梦冲复与吐蕃盟皋遣别将苏峞召之诘其叛斩于琵琶川立次鬼主样弃等蛮部震服乃建安夷军于资州维制诸蛮城龙溪于西山保纳降羌九年天子城盐州策卤且来挠袭诏&#出师牵维之乃命大将董&#张芬分出西山灵关破峨和通鹤定廉城逾的博岭遂围维州搏栖鸡攻下年溪等三城取剑山屯焚之南道元帅论莽热来援与战破其军进收白岸乃城盐州诏皋休士以功为检校尚书右仆射扶风县伯于是西山羌女诃陵南水白狗逋租弱水清远咄霸八国酋长皆因皋请入朝乃遣幕府崔佐时由石门趣云南而南诏复通石门者隋史万岁南征道也天宝中鲜于仲通下兵南溪道遂闭至是蛮径北谷近吐蕃故皋治复之由黎州出&#部直云南置清溪关号曰南道乃诏皋统押近界诸蛮西山八国云南安抚使俄进同中书门下平章事十三年复隽州吐蕃怨完垒造舟谋扰边皋辄破却之自是曩贡腊城等九节度婴婴笼官马定德与大将举落皆降昆明管些蛮又内附赞普怒遂北掠灵朔破麟州以取偿焉帝诏皋深入以挠卤皋遣大将陈泊等出三奇崔尧臣趋石门无衣山仇冕董振走维州邢玭出黄崖略栖鸡老翁城高倜王英俊由峨和清溪道薄故松州元膺出湿山成溪臧守至道黎嶲韦良金趋平夷路惟明自灵关夏阳攻逋租偏松城王有道涉大度河陈孝阳率蛮苴那时等道西泸攻昆明诺济师无虑五万以八月悉出塞十月大破吐蕃拔其保镇捕候追奔转战千里遂围维州吐蕃释灵朔兵使论莽热以内大相兼东境五节度大使率杂卤十万来救师伏以待卤乘胜深入师噪而奋卤大溃生禽莽热献诸朝帝悦进检校司徒兼中书令南康郡王帝制纪功碑褒赐之顺宗立诏检校太尉会王叔文等干政皋遣刘辟来京师谒叔文曰公使私于君请尽领剑南则惟君之报不然惟君之怨叔文怒欲斩辟辟遁去皋知叔文多衅又自以大臣可与国大议即上表请皇太子监国又上笺太子叔文伾之奸且劝进会大臣继请太子遂受禅因投殛奸党是岁皋卒年六十一赠太师谥曰忠武皋治蜀二十一年数出师凡破吐蕃四十八万禽杀节度都督城主笼官千五百斩首五万余级获牛羊二十五万收器械六百三十万其功烈为西南剧善拊士至虽昏嫁皆厚资之婿给锦衣女给银涂衣赐各万钱死丧者称是其僚掾官虽显不使还朝即署属州刺史自以侈横务盖藏之故刘辟阶其厉卒以叛朝廷欲追绳其咎而不与皋者诋所进兵皆镂定秦字有陆畅者上言臣向在蜀知定秦者匠名也由是议息畅字达夫皋雅所厚礼始天宝时李白为蜀道难篇以斥严武畅更为蜀道易以美皋焉始皋务私其民列州互除租凡三岁一复皋没蜀人德之见其遗象必拜凡刻石着皋名者皆镵其文尊讳之　　乌重引按唐书本传重引字保君河东将承玭子也少为潞牙将兼左司马节度使卢从史奉诏讨王承宗阴与贼连吐突承璀将图之以告重引乃缚从史帐下士持兵合欢重引叱曰天子有命从者赏违者斩士敛手还部无敢动宪宗嘉其功擢河阳节度使封张掖郡公帝讨淮蔡诏重引以兵压贼境割汝州隶其军与李光颜相犄角大小百余战凡三年贼平再迁检校司空进邠国公徙横海军建言河朔能拒朝命者盖刺史失权镇将领军能作威福也使刺史得职大帅虽有禄山思明之奸能据一州为叛哉臣所管三州辄还刺史职各主其兵因请废景州法制修立时以为宜讨王廷凑也出屯深州方朝廷号令乖迕贼寖不制重引久不敢进穆宗以为观望诏杜叔良代之以重引为太子太保长庆末以检校司徒同中书门下平章事为山南西道节度使召至京师改节度天平军文宗初真拜司徒李同捷请袭父位帝方务静安授同捷兖海以重引耆将兼节度沧景以齐州隶军未几卒年六十七赠太尉谥懿穆重引出行伍善抚士与下同甘苦蔡将李端降重引蔡人执其妻杀之妻呼曰善事乌仆射得士心大抵如此待官属有礼当时有名士如温造石洪皆在幕府既殁士二十余人刲股以祭子汉弘嗣爵居母丧夺为左领军卫将军固辞帝嘉许之　　李珙
按唐书乌重引传又有李珙者世儒家珙独尚材武有崖岸尝至泽潞见李抱真欲署牙将闻其使酒不用都将王虔休曰珙奇士不能用即杀之无为它人得也抱真不纳虔休代节度引为将重引禽从史珙将救之既闻谋出朝廷乃止重引爱其才讨淮西也表为行营都将终右武卫上将军　　李听
按唐书李晟传晟子听字正思七岁以荫为协律郎父吏少之不甚敬听辄使鞭之晟奇其才长乃辟佐于&#府吐突承璀讨王承宗以听为神策行营兵马使既战斩贼骁将宪宗壮之诏图状以献承璀数问听计卒缚卢从史迁左骁卫将军出为蔚州刺史州有铜冶自天宝后废不治民盗铸不禁听乃开五炉官铸钱日五万人无犯者徙安州会观察使柳公绰方讨蔡以听典军一一咨之声振贼中召为羽林将军帝讨李师道出听楚州刺史淮西兵绵弱郓人素易之听日整勒士皆奋即掩贼不虞趋涟水破沐阳绝龙沮堰遂取海州攻胊山降之怀仁东海两城望风送款以功兼御史大夫夏绥银宥节度使又徙灵盐部有光禄渠久廞废听始复屯田以省转饷即引渠溉塞下地千顷后赖其饶进检校工部尚书穆宗初立幽镇反择名臣节度太原者代裴度使统兵北讨始听为羽林时有骏马帝在东宫使左右讽取之听自以身宿卫不敢献于是帝曰李听往在军中不与朕马是必可任乃授检校兵部尚书充河东节度使敬宗嗣位改义成军太和初讨李同捷而魏博将兀志洺反击其帅史宪诚诏听出援击杀志洺以功封凉国公拜一子五品官王廷凑之乱诏听悉兵屯贝州史宪诚惧听因取道袭之衷甲候诸郊听敕士櫜兵野次魏人乃安宪诚既请朝魏人怨诏听兼帅魏博听迁延不即赴魏遂乱杀宪诚共推大将何进滔乘城拒守听不得入乃屯馆陶又不设备魏人袭之师惊溃死失殆半辎械尽弃之听昼夜驰以免于是御史中丞温造等劾奏魏州乱宪诚死职由于听请论如法天子不罪也罢为太子少师听素以赂遗得权幸心故多为助力未几拜邠宁节度使邠署相传不利治垣舍前刺史视其坏莫敢葺听曰将出凿凶门何避治署邪亟使完新之卒无异改帅武宁军有故奴为徐将不喜听来乃先杀亲吏之使徐者以沮听听果惧以疾解授太子少保逾岁节度凤翔又徙陈许郑注掎其过诏以太子太保分司东都开成初为河中晋绛慈隰节度使文宗叹曰付之兵不疑退处散地不怨惟听为可四年以疾求还复拜太子太保卒年六十一赠司徒听治官苛细急揪敛颇极所欲盛饰车马服玩或诫之听曰家声在人若示衰薄恐不见忠功之效吾欲夸而劝之也好方书择其验者题于帷帟墙屋皆满　　李惟简
按唐书李宝臣传宝臣子惟岳惟初惟岳叛弟惟简以家僮票士百余奉母郑奔京师帝拘于客省及出奉天惟简将赴难谋于郑郑曰尔父立功河朔位宰相身未尝至京师兄死于人手尔入朝未识天子不能效忠吾不子汝矣督其行曰而能死王事吾不朽矣乃斩关出道更七战得及行在帝见厚抚之拜太子谕德讨贼有功帝徙山南惟简以三十骑从夜失道驰至盩厔西闻中人语问天子所在密语曰上在此帝见之流涕执其手曰尔有母乃能从朕耶对曰臣誓以死比明北方有尘起帝忧惟简登高曰浑瑊以骑来瑊至遂决趋兴元惟简前导及帝还封武安郡王号元从功臣图形凌烟阁赐铁券宪宗时为左金吾卫大将军长史万国俊夺兴平民田吏畏不敢治至是诉于惟简即日废国俊以地与民出为凤翔节度使市耕牛佃具给农岁增垦数十万亩卒年五十五赠尚书右仆射　　石雄
