<!-- { "loadSidebar": true } -->
按唐书本传璘岐州扶风人少孤流荡无业所年二十读汉马援传至丈夫当死边野以马革裹尸而归慨然曰使吾祖勋业坠于地乎开元末挟策从安西节度府以奇劳累迁金吾卫将军至德初王室多难统精甲三千自二庭赴凤翔肃宗奇之委以东讨初战卫南以百骑破贼五千众从李光&#攻洛阳史朝义众十万阵北邙山旗铠照日诸将犹疑未敢击璘率部士五百薄贼屯出入三反众披靡乘之贼遂溃光&#曰吾用兵三十年未见以少击众雄捷如马将军者迁试太常卿明年吐蕃寇边诏璘移军援河西怀恩之叛璘引还间关转斗至凤翔卤围已合节度使孙志直婴城守璘令士持满外向突入县门不解甲出战背城阵卤溃率轻骑追之斩数千级漂血丹渠帝引见慰劳擢兼御史大夫永泰初拜四镇行营节度南道和蕃使俄检校工部尚书北庭行营邠宁节度使元日有卒犯盗或曰宜赦璘曰赦之则人将伺其日为盗遂戮之天大旱里巷为土龙聚巫以祷璘曰旱由政不修即命撤之明日雨是岁大穰未几徙泾原权知凤翔陇右节度副使四镇北庭如旧复以郑颍二州隶之大历八年吐蕃内寇浑瑊战宜禄不利璘设伏潘原与瑊合击破之俘级数万进检校尚书右仆射明年入朝求宰相以检校左仆射知省事进扶风郡王十一年卒于军年五十六赠司徒谥曰武璘少学术而武干绝伦遭时屯棘以忠力奋在泾八年缮屯壁为战守具令肃水残人乐为用寇不敢犯为中兴锐将初泾军乏财帝讽李抱玉让郑颍璘因得裒积且前后赐赉无算家富不赀治第京师侈甚其寝堂无虑费钱二十万缗方璘在军守者覆以油幔及丧归都人争入观假称故吏入赴吊者日数百德宗在东宫闻之不喜及即位乃禁第舍不得逾制诏毁璘中寝及宦人刘忠翼第璘家惧悉籍亭馆入之官其后赐群臣宴多在璘山池而子无行财亦寻尽　　卫伯玉
按唐书本传伯玉史失其何所人少习武技为有力天宝中从安西府积劳至员外诸卫将军肃宗即位慨然愿立功乃归长安领神策兵马使出镇陕州行营干元二年贼将李归仁以骑五千入寇伯玉与战强子&#破之获马六百匹迁羽林大将军徙四镇北庭行营节度使俄为神策军节度史思明遣子朝义夜袭陕将动京师伯玉迎击破之于永宁加特进封河东郡公广德元年代宗幸陕以伯玉有干略可方面大事乃拜荆南节度使进封城阳郡王大历初以母忧当代讽将吏留己复诏节度荆南议者丑其留十一年归京师卒　　李光进
按唐书本传光进其先河曲诸部姓阿跌氏贞观中内属以其地为&#田州世袭刺史隶朔方军光进与弟光颜少依舍利葛旃葛旃妻其女兄也初葛旃杀仆固玚归河东辛云京遂与光进俱家太原以沉果称从马燧救临洺战洹水有功历前后军牙门将兼御史大夫代州刺史元和四年王承宗范希朝引师救易定表光进为都将时光颜亦至大夫故军中呼大小大夫俄检校工部尚书为振武节度使赐姓以光宠之别诏光颜拜洺州刺史弟兄荣冠当时光进徙灵武卒年六十五赠尚书左仆射有至性居母丧三年不归寝光颜先娶而母委以家事及光进娶母已亡弟妇籍赀贮纳管钥于姒光进命反之曰妇逮事姑且尝命主家事不可改因相持泣乃如初　　张伾按唐书忠义传张伾者本为泽潞将守临洺田悦攻之乘城固守累月士死粮且尽救不至伾悉召部将立军门命女出遍拜因曰诸君战良苦吾无资为赏愿以是女卖直为众士一日费士皆哭曰请死战会马燧自河东将兵击悦城下败之伾乘胜出战无不一当百以功迁泗州刺史居州十年擢右金吾卫大将军未拜卒赠尚书右仆射军中议立其子重政母徐及兄号诉不肯从奔告淮南节度使王锷乃免诏嘉其忠起为金吾卫大将军委锷处以剧职封徐鲁国夫人　　尚可孤
按唐书本传可孤字可孤东部鲜卑宇文之别种世处松漠间天宝末隶范阳节度使安禄山复事史思明上元中自贼所归累授左右威卫大将军封白水县伯为神策大将以功试太常卿徙封冯翊郡王食实户一百五十鱼朝恩主卫兵器其勇养为子名智德使将兵三千屯扶风武功历十余年队伍闲整朝恩死诏赐氏李名嘉勋李希烈叛擢为招讨应援荆襄使复本姓名累战有功朱泚之难召可孤可孤率兵三千道襄邓而西属贼兵锐乃壁七盘伪将仇敬忠等来寇可孤击却之遂收蓝田德宗将迁梁州命引兵守灞上拜神策京畿渭南商州节度招讨使敬忠拒战可孤急击斩之进军与李晟收长安为先锋以功加检校尚书右仆射封冯翊郡王食实户二百又会诸军进讨李怀光次沙苑卒于军赠司空可孤性谨审沈壮既有勋劳未尝自论功御众公严晟数称之　　杨朝晟
按唐书本传朝晟字叔明夏州朔方人兴行间以先锋功授甘泉府果毅建中初从李怀光讨刘文喜泾州斩获多加骠骑大将军李纳寇徐州从唐朝臣往讨常冠军怀光赴难奉天属朝晟兵千人下咸阳赐实封百五十户怀光反韩游退保邠宁贼党张昕守邠州大索军实多募士欲潜归之朝晟父怀宾为游将夜以数十骑斩昕及同谋者游遣怀宾告行在德宗劳问授兼御史中丞朝晟泣见怀光曰父立功于国子当诛不可以主兵怀光絷之及诸军围河中游营长春宫而怀宾战甚力怀光平帝原朝晟因为游都虞候父子皆开府宾客御史中丞军中以为荣吐蕃犯边游自将守宁州而御士宽军骄及张献甫来代军遂乱朝晟逃于郊众胁监军请以范希朝为节度使希朝时已在京师明日朝晟出绐众曰予来贺所请之当也众稍定朝晟结诸将谋诛首恶者居三日绐遣人自邠来曰前请报罢张公已舍邠矣反者皆当死吾不愿尽诛也第取首恶者众所欢指斩二百余人献甫遂入于军帝以希朝为节度副使而朝晟加御史大夫贞元九年城盐州发卒护境朝晟屯木波堡会献甫卒有诏代为邠宁节度使朝晟请城方渠合道木波以遏吐蕃路诏问须兵几何对曰部兵可办帝问前日城五原兴师七万今何易邪对曰盐州之役卤先知之今薄戎而城卤料王师不十万势难轻入若发部兵十日至塞下未三旬城毕积刍聚粮留卒守之寇至不可拔莱野剪夷吐蕃且走此万全计也若大发兵阅月乃至卤亦来来必战战则不暇城矣帝纳其策师次方渠水乏有青蛇降险下走视其迹水从而流朝晟使筑防环之遂为渟渊士饮仰足图其事以闻有诏置祠命泉曰应圣已城吐蕃悉众至度不能害乃引去复城马岭而归开地三百里十七年卒于屯　　曲环
按唐书本传环陜州安邑人客陇右少喜兵法资勇敢善骑射天宝中从哥舒翰讨吐蕃拔石堡取黄河九曲洪济等城授果毅别将安禄山反从鲁炅守邓州与贼武令珣战尤力加左清道率从李抱玉屯河阳又自将兵守泽州破贼锐将安晓拜羽林将军与诸将讨史朝义平河北累转金吾大将军大历中戍陇州数破吐蕃以功兼太常卿德宗初卤寇剑南诏环以邠陇兵五千驰救收七盘城威武军维茂等州卤破走威名大振加太子宾客赐名马豫讨泾州刘文喜迁开府仪同三司封晋昌郡王邠陇兵马使时李纳逼徐州环与刘元佐救之败其众功最建中三年擢邠陇行营节度使李希烈陷汴州环守宁陵战陈州斩贼三万五千级禽其将翟崇晖进检校工部尚书兼陈州刺史希烈平改陈许节度赐封三百户二州比为寇冲民苦剽卤客他县环勤身节用宽赋敛简条教不三岁归者襁系训农治兵榖食丰衍转检校尚书左仆射贞元十五年卒年七十四赠司空　　阳惠元按唐书本传惠元平州人以趫勇奋事平卢军从田神功李忠臣浮海入青州诏以兵隶神策为京西兵马使镇奉天德宗初立稍绳诸节度跋扈者于是李正己屯曹州田悦增河上兵河南大扰诏移兵万二千戍关东帝御望春楼誓师因劳遣诸将酒至神策将士不敢饮帝问故惠元曰初发奉天臣之帅张巨济与众约是役也不立功毋饮酒臣不敢食其言既行有馈于道惟惠元军瓶罍不发帝咨叹不已玺书慰劳俄以兵三千会诸将击田悦战御河夺三桥惠元功多以兵属李怀光及朱泚反自河朔赴难解奉天围加检校工部尚书摄贝州刺史诏惠元与神策行营节度使李晟鄜坊节度使李建徽及怀光联营便桥晟知怀光且叛移屯东渭桥翰林学士陆贽谏帝曰四将接垒晟等兵寡位下为怀光所易势不两完晟既虑变请与惠元东徙则建徽孤立宜因晟行合两军皆往以备贼为解趣装进道则怀光计无所施帝不从使神策将李升往伺还奏怀光反明甚是夕夺二军惠元建徽走奉天怀光遣将冉宗驰骑追及于好畤惠元被发呼天血流出眦袒裼战而死二子晟皓匿井中皆及害建徽独免诏赠惠元尚书左仆射晟殿中监皓邠州刺史　　郝玭
按唐书本传玭不记其乡里贞元中为临泾镇将尝从数百骑出野还说节度使马璘曰临泾扼洛口其川饶衍利畜牧其西走戎道旷数百里皆流沙无水草愿城之为休养便地玭出或谓璘曰玭言信然虽然公所以蒙恩大幸以边防未固也上心日夜念此故厚于公今若用玭言则边已安尚何事为璘遂不听及段佑代节度玭又说曰天宝时天下以兵为防独西戎耳而塞至京师且万里自禄山反西陲尽亡寰内为边郡每卤入寇驱井闾父子与马牛焚积聚残室庐边人耗尽今若筑临泾以折卤势便甚佑唯许请于朝卒诏城临泾为行原州以玭为刺史戍之自是卤不敢过临泾玭在边积三年每讨贼不持糗粮取之于敌获卤必刳剔而归其尸卤大畏道其名以怖啼儿迁检校左散骑常侍泾原行营节度使封保定郡王赞普常等玭身铸金象令于国曰得生玭者以金玭偿之朝廷畏失名将徙为庆州刺史卒佑本郭子仪牙将征伐有功贞元末为泾原节度使卤畏惮之终右神策大将军　　韩游
