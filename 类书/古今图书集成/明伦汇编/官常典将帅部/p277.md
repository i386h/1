<!-- { "loadSidebar": true } -->
按宋史本传侁字秘权开封浚仪人父朴周枢密使侁以父任太仆寺丞朴卒世宗幸其第召见诸孤以侁为东头供奉官开宝中征江南命侁帅师戍桐城王师渡江与樊若水同知池州领兵败江南军四千余于宣州金陵平加合门祇候太平兴国初预讨梅山洞蛮契丹使来朝诏侁送于境上还使灵州通远军及旋言主帅所留牙兵率与边人交结颇桀黠难制岁久当虑请悉代之太宗因遣侁调内郡卒往代之戍者闻代多不愿还侁察其中旅拒者斩之以徇众皆悚息遂将以还一岁中数往来西边多奏便宜上多听用迁通事舍人四年从征太原以侁护阳曲塌地石岭关诸屯赐厩马介冑五月即城下转东上合门副使晋阳平留为岚宪巡检九年代还迁西上合门使赐钱百万河西三族首领折遇乜叛入李继迁侁帅师讨擒之以功领蔚州刺史王师北征命为并州驻泊都监又为云应等州兵马都监侁性刚愎以语激杨业业因力战陷于阵侁坐除名配隶金州事载杨业传会赦移均州团练副使淳化五年召还道病至京师卒　　王延范
按宋史本传延范江陵人形貌奇伟喜任侠家富于财父保义为荆南高氏行军司马兼领武泰军留后高从诲奏署延范太子舍人后随从诲孙继冲入觐荐为大理寺丞知泰州累迁司门员外郎太平兴国九年为广南转运使性豪率尚气尤好术数尝通判梓州有社先生以左道惑众谓延范曰汝意有所之我常阴为之助延范心喜敢为恣横后为江南转运使有刘昴卖卜于吉州市其言多验谓延范曰公当偏霸一方又有徐肇为延范推九宫算法得八少一肇惊起曰君后大贵不可言当如江南李国主前戎城主簿田辨自言善相谓延范曰君是坐天王形频伽眼仙人鼻雌龙耳虎望有大威德猛烈富贵之相也即日当乘四门辇至是有豹入其公宇噬伤数吏从者皆恐栗不敢进延范独拔戟前逐刺杀之益以此自负与广州掌务殿直赵延贵将作监丞雷说会宿观天象延贵指西方一大星曰此所谓火星入南斗天子下殿走者也雷说出星经证之乃太白行度经南斗延贵谬为火星也延范日夕与掌市舶陆坦议欲发兵会坦代归延范寓书左拾遗韦务升为隐语侦朝廷机事延范奴视僚属峻刑多怨会怀勇小将张霸给使转运司延范因事杖之霸知延范与知广州徐休复不协诣休复告延范将谋不轨及诸不法事休复驰奏之太宗遣高品阎承翰乘传会转运副使李管暨休复杂治延范具状与昴辨坦俱斩广州市籍没延范家务升除名配商州延贵等皆抵罪赐霸钱十万　　赵&#
按宋史本传&#贝州清河人由卫士累迁龙卫指挥使亦以徐河战功加镇州团练使至兵马部署至道二年卒于官年七十赠归义军节度使　　傅思让
按宋史本传思让者冀州信都人少无赖有勇力善骑射太宗居晋邸补亲事都校即位补卫士直长累迁至平州刺史奉诏破契丹兵于唐兴口端拱中四迁为容州观察使知莫州移陇州上命殿中丞林特同判州事以夹辅之以思让所为多不法故也至道二年卒年七十四赠保顺军节度　　杨重进
按宋史外戚传重进太原人少有膂力周祖镇大名以隶帐下广顺初补卫士宋初累迁至内殿直都虞候太平兴国初改龙卫军都校领徐州刺史从征太原出为莱州刺史随曹彬北征为右厢排阵使改武州防御使高阳关都部署会契丹兵至与之力战遂没于阵年六十五　　陆万友
按宋史本传万友蔚州灵丘人少隶太原为裨校汉祖起义擢为护圣指挥使隐帝即位出为天雄军马军都指挥使周祖之起兵也万友预谋及践祚擢为散员都指挥使领奖州刺史世宗嗣位迁龙捷左第三军都指挥使转控鹤右厢都校领虔州团练使改虎捷右厢领阆州防御使恭帝嗣位出为安州防御使宋初历沂蕲二州防御使干德四年改汝州开宝中讨南唐造舟于采石矶以济师命万友守之江南平为和州防御使太宗嗣位以为晋绛等州都巡检使帝征太原克汾石二州以万友为石州都巡检使俄兼知汾州移巡警凤翔秦陇代归诏知瀛州在郡二年政务苟简雍熙二年改右监门卫大将军充河阴兵马都监逾年卒年七十三万友始业圬镘既贵达不忘本以银为圬镘器数千事示子孙性猛暴以武勇自任所至无善政太宗以其勋旧恩遇不替聘次女为许王夫人　　杨业
按宋史本传业并州太原人父信为汉麟州刺史业幼倜傥任侠善骑射好畋猎所获倍于人尝谓其徒曰我他日为将用兵亦犹用应犬逐雉兔尔弱冠事刘崇为保卫指挥使以骁勇闻累迁至建雄军节度使屡立战功所向克捷国人号为无敌太宗征太原素闻其名尝购求之既而孤垒甚危业劝其主继元降以保生聚继元既降帝遣中使召见业大喜以为右领军卫大将军师还授郑州刺史帝以业老于边事复迁代州兼三交驻泊兵马都部署帝密封橐装赐予甚厚会契丹入雁门业领麾下数千骑自西京而出由小径至雁门北口南向背击之契丹大败以功迁云州观察使仍判郑州代州自是契丹望见业旌旗即引去主将戍边者多忌之有潜上谤书斥言其短帝览之皆不问封其奏以付业雍熙三年大兵北征以忠武军节度使潘美为云应路行营都部署命业副之以西上合门使蔚州刺史王侁军器库使顺州团练使刘文裕护其军诸军连拔云应寰朔四州师次桑干河会曹彬之师不利诸路班师美等归代州未几诏迁四州之民于内地令美等以所部之兵护之时契丹国母萧氏与其大臣耶律汉宁南北皮室及五押惕隐领众十余万复陷寰州业谓美等曰今辽兵益盛不可与战朝廷止令取数州之民但领兵出大石路先遣人密告云朔州守将俟大军离代州日令云州之众先出我师次应州契丹必来拒即令朔州民出城直入石碣谷遣强弩千人列于谷口以骑士援于中路则三州之众保万全矣侁沮其议曰领数万精兵而畏懦如此但趋雁门北川中鼓行而往文裕亦赞成之业曰不可此必败之势也侁曰君侯素号无敌今见敌逗挠不战得非有他志乎业曰业非避死盖时有未利徒令杀伤士卒而功不立今君责业以不死当为诸君先将行泣谓美曰此行必不利业太原降将分当死上不杀宠以连帅授之兵柄非纵敌不击盖伺其便将立尺寸功以报国恩今诸君责业以避敌业当先死于敌因指陈家谷口曰诸君于此张步兵强弩为左右翼以援俟业转战至此即以步兵夹击救之不然无遗类矣美即与侁领麾下兵阵于谷口自寅至巳侁使人登托逻台望之以为契丹败走欲争其功即领兵离谷口美不能制乃缘交河西南行二十里俄闻业败即麾兵却走业力战自午至暮果至谷口望见无人即拊膺大恸再率帐下士力战身被数十创士卒殆尽业犹手刃数十百人马重伤不能进遂为契丹所擒其子延玉亦没焉业因太息曰上遇我厚期讨贼捍边以报而反为奸臣所逼致王师败绩何面目求活耶乃不食三日死帝闻之痛惜甚俄下诏曰执干戈而卫社稷闻鼓鼙而思将帅尽力死敌立节迈伦不有追崇曷彰义烈故云州观察使杨业诚坚金石气激风云挺陇上之雄才本山西之茂族自委戎乘式资战功方提貔虎之师以效边陲之用而群帅败约援兵不前独以孤军陷于沙漠劲果猋厉有死不回求之古人何以加此是用特举徽典以旌遗忠魂而有灵知我深意可赠太尉大同军节度赐其家布帛千匹粟千石大将军潘美降三官监军王侁除名隶金州刘文裕除名隶登州业不知书忠烈武勇有智谋练习攻战与士卒同甘苦代北苦寒人多服毡罽业但挟纩露坐治军事傍不设火侍者殆僵仆而业怡然无寒色为政简易御下有恩故士卒乐为之用朔州之败麾下尚百余人业谓曰汝等各有父母妻子与我俱死无益也可走还报天子众皆感泣不肯去淄州刺史王贵杀数十人矢尽遂死余亦死无一生还者闻者皆流涕　　尹继伦
按宋史本传继伦开封浚仪人父勋郢州防御使尝内举继伦以为可用太祖以补殿直权领虎捷指挥预平岭表下金陵太宗即位改供奉官从征太原还迁洛苑使充北面缘边都巡检使端拱中威卤军粮馈不继契丹潜议入寇上闻遣李继隆发镇定兵万余护送辎重数千乘契丹将于越谍知之率精锐数万骑将邀于路继伦适领兵巡侥路与寇值于越径趋大军过继伦军不顾而去继伦谓其麾下曰寇蔑视我尔彼南出而捷还则乘胜驱我而北不捷亦且泄怒于我将无遗类矣为今日计但当卷甲&#枚以蹑之彼锐气前趣不虞我之至力战而胜足以自树纵死犹不失为忠义岂可泯然而死为边地鬼乎众皆愤激从命继伦令军中秣马俟夜人持短兵潜蹑其后行数十里至唐州徐河间天未明越去大军四五里会食讫将战继隆方阵于前以待继伦从后急击杀其将皮室一人皮室者契丹相也皮室既擒众遂惊溃于越方食失箸为短兵中其臂创甚乘善马先遁寇兵随之大溃相蹂践死者无数余党悉引去契丹自是不敢窥边其平居相戒则曰当避黑面大王以继伦面黑故也以功领长州刺史仍兼巡检淳化初著作佐郎孙崇谏自契丹逃归太宗询以边事极言徐河之战契丹为之夺气故每闻继伦名则仓皇不知所措于是迁继伦尚食使领长州团练使以励边将淳化五年李继隆奉诏讨夏州以继伦为河西兵马都监未几以深州团练使领本州驻泊兵马部署至道二年分遣将帅为五道以讨李继迁时大将李继隆由灵环路往逗挠不进上怒急召继伦至京师授灵庆兵马副都部署欲以夹辅继隆也时继伦已被病强起受诏上素闻其嗜酒以上尊酒赐而遣之即日乘驿赴行营至庆州卒年五十上闻之嗟悼赙赗加等遣中使护其丧而归葬焉　　薛超
按宋史本传超辽州平城人少有勇力干德初应募为虎捷卒从崔彦进伐蜀平录功补虞候迁十将太平兴国初四迁至天武指挥使从征太原领游骑千人备御镇定境上以张军势及车驾还契丹频寇镇定侵掠无已超从大将刘廷翰率兵至徐河贼将领骑十余出挑战超跃马直前连射数人毙敌势遂却大军乘之奋击斩首万余级以功加步军都军头迁神卫军都校领叙州刺史雍熙三年从潘美北征至雁门西陉路与契丹遇又战败之追至寰州斩首五百余级其将赵彦辛以城降超连被创流血濡甲缕部分军士自若乘胜抵应州其节度副使艾正以城降还加马步军都军头淳化初屯镇州迁天武指挥使领澄州团练使至道元年卒年五十七　　张平
