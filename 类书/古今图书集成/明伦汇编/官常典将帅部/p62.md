<!-- { "loadSidebar": true } -->
按后汉书本传遵字弟孙颍川颍阳人也少好经书家富给而遵恭俭恶衣服丧母负土起坟尝为部吏所侵结客杀之初县中以其柔也既而皆惮焉及光武破王寻等还过颍阳遵以县吏数进见光武爱其容仪署为门下史从征河北为军市令舍中儿犯法遵格杀之光武怒命收遵时主簿陈副谏曰明公常欲众军整齐今遵奉法不避是教令所行也光武乃贳之以为刺奸将军谓诸将曰当备祭遵吾舍中儿犯法尚杀之必不私诸卿也寻拜为偏将军从平河北以功封列侯建武二年春拜征卤将军定封颍阳侯与骠骑大将军景丹建义大将军朱佑汉忠将军王常骑都尉王梁臧宫等入箕关南击弘农厌新柏华蛮中贼弩中遵口洞出流血众见遵伤稍引退遵呼叱止之士卒战皆自倍遂大破之时新城蛮中山贼张满屯结险隘为人害诏遵攻之遵绝其粮道满数挑战遵坚壁不出而厌新柏华余贼复与满合遂攻得霍阳聚遵乃分兵击破降之明年春张满饥困城拔生获之初满祭祀天地自云当王既执叹曰谶文误我乃斩之夷其妻子遵引兵南击邓奉弟终于杜衍破之时涿郡太守张丰执使者举兵反自称无上大将军与彭宠连兵四年遵与朱佑及建威大将军耿弇骁骑将军刘喜俱击之遵兵先至急攻丰丰功曹孟&#执丰降初丰好方术有道士言丰当为天子以五彩囊裹石系丰肘云石中有玉玺丰信之遂反既执当斩犹曰肘石有玉玺遵为椎破之丰乃知被诈仰天叹曰当死无恨诸将皆引还遵受诏留屯良乡拒彭宠因遣护军傅元袭击宠将李豪于潞大破之斩首千余级相拒岁余数挫其锋党与多降者及宠死遵进定其地六年春诏遵与建威大将军耿弇虎牙大将军盖延汉忠将军王常捕卤将军马武骁骑将军刘歆武威将军刘向等从天水伐公孙述师次长安时车驾亦至而隗嚣不欲汉兵上陇辞说解故帝召诸将议皆曰可且延嚣日月之期益封其将帅以消散之遵曰嚣挟奸久矣今若按甲引时则使其诈谋益深而蜀警备增固不如遂进帝从之乃遣遵为前行隗嚣使其将王元拒陇坻遵进击破之追至新关及诸将到与嚣战并败引退下陇乃诏遵军汧耿弇军漆征西大将军冯异军栒邑大司马吴汉等还屯长安自是后遵数挫嚣事已见冯异传八年秋复从车驾上陇及嚣破帝东归过汧幸遵营劳飨士卒作黄门武乐良夜乃罢时遵有疾诏赐重茵覆以御盖复令进屯陇下及公孙述遣兵救嚣吴汉耿弇等悉奔还遵独留不却九年春卒于军遵为人廉约小心克己奉公赏赐辄尽与士卒家无私财身衣韦&#布被夫人裳不加缘帝以是重焉及卒愍悼之尤甚遵丧至河南县诏遣百官先会丧所车驾素服临之望哭哀恸还幸城门过其车骑涕泣不能已丧礼成复亲祠以太牢如宣帝临霍光故事诏大长秋谒者河南尹护丧事大司农给费博士范升上疏追称遵曰臣闻先王崇政尊美屏恶昔高祖大圣深见远虑班爵割地与下分功着录勋臣颂其德美生则宠以殊礼奏事不名入门不趋死则畴其爵邑世无绝嗣丹书铁券传于无穷斯诚大汉厚下安人长久之德所以累世十余历载数百废而复兴绝而复续者也陛下以至德受命先明汉道褒序辅佐封赏功臣同符祖宗征卤将军颍阳侯遵不幸早薨陛下仁恩为之感伤远迎河南恻怛之恸形于圣躬丧事用度仰给县官重赐妻子不可胜数送死有以加生厚亡有以过存矫俗厉化卓如日月古者臣疾君视臣卒君吊德之厚者也陵迟已来久矣及至陛下复兴斯礼群下感动莫不自励臣窃见遵修行积善竭忠于国北平渔阳西拒陇蜀先登坻上深取略阳众兵既退独守冲难制御士心不越法度所在吏人不知有军清名闻于海内廉白着于当世所得赏赐辄尽与吏士身无奇衣家无私财同产兄午以遵无子娶妾送之遵乃使人逆而不受自以身任于国不敢图生虑继嗣之计临死遗诫牛车载丧薄葬洛阳问以家事终无所言任重道远死而后已遵为将军取士皆用儒术对酒设乐必雅歌投壶又建为孔子立后奏置五经大夫虽在军旅不忘俎豆可谓好礼悦乐守死善道者也礼生有爵死有谥爵以殊尊卑谥以明善恶臣愚以为宜因遵薨论叙众功详案谥法以礼成之显章国家笃古之制为后嗣法帝乃下升章以示公卿至葬车驾复临赠以将军侯印绶朱轮容车介士军陈送葬谥曰成侯既葬车驾复临其坟存见夫人室家其后会朝帝每叹曰安得忧国奉公之臣如祭征卤者乎遵之见思如此无子国除　　祭彤按后汉书祭遵传遵从弟彤字次孙早孤以至孝见称遇天下乱野无烟火而独在冢侧每贼过见其尚幼而有志节皆奇而哀之光武初以遵故拜彤为黄门侍郎常在左右及遵卒无子帝追伤之以彤为偃师长令近遵坟墓四时奉祠之彤有权略视事五岁县无盗贼课为第一迁襄贲令时天下郡国尚未悉平襄贲盗贼白日公行彤至诛破奸猾殄其支党数年襄贲政清玺书勉励增秩一等赐缣百匹当是时匈奴鲜卑及赤山乌桓连和强盛数入塞杀略吏人朝廷以为忧益增缘边兵郡有数千人又遣诸将分屯障塞帝以彤为能建武十七年拜辽东太守至则励兵马广斥堠彤有勇力能贯三百斤弓卤每犯塞常为士卒锋数破走之二十一年秋鲜卑万余骑寇辽东彤率数千人迎击之自被甲陷陈卤大奔投水死者过半遂穷追出塞卤急皆弃兵裸身散走斩首三千余级获马数千匹自是后鲜卑震怖畏彤不敢复窥塞彤以三卤连和卒为边害二十五年乃使招呼鲜卑示以财利其大都护偏何遣使奉献愿得归化彤慰纳赏赐稍复亲附其异种满目高句骊之属遂骆驿款塞上貂裘好马帝辄倍其赏赐其后偏何邑落诸豪并归义愿自效彤曰审欲立功当归击匈奴斩送头首乃信耳偏何等皆仰天指心曰必自效即击匈奴左伊衭訾部斩首二千余级持头诣郡其后岁岁相攻辄送首级受赏赐自是匈奴衰弱边无寇警鲜卑乌桓并入朝贡彤为人质厚重毅体貌绝众抚边方以恩信皆畏而爱之故得其死力初赤山乌桓数犯上谷为边害诏书设购赏功责州郡不能禁彤乃率励偏何遗往讨之永平元年偏何击破赤山斩其魁帅持首诣彤塞外震詟彤之威声畅于北方西自武威东尽元菟及乐浪等国皆来内附野无风尘乃悉罢缘边屯兵十二年征为太仆彤在辽东几三十年衣无兼副显宗既嘉其功又美彤清约拜日赐钱百万马三匹衣被刀剑下至居室什物大小无不悉备帝每见彤常叹息以为可属以重任后从东巡狩过鲁坐孔子讲堂顾指子路室谓左右曰此太仆之室太仆吾之御侮也十六年使彤以太仆将万余骑与南单于左贤王信伐北匈奴期至涿邪山信初有嫌于彤行出高阙塞九百余里得小山乃妄言以为涿邪山彤到不见卤而还坐逗遛畏懦下狱免彤性沈毅内重自恨见诈无功出狱数日欧血死临终谓其子曰吾蒙国厚恩奉使不称微绩不立身死诚惭恨义不可以无功受赏死后若悉簿上所得赐物身自诣兵屯效死前行以副吾心既卒其子逢上疏具陈遗言帝雅重彤方更任用闻之大惊召问逢疾状嗟叹者良久焉乌桓鲜卑追思彤无已每朝贺京师常过家拜谒仰天号泣乃去辽东吏人为立祠四时奉祭焉彤既葬子参遂诣奉车都尉窦固从军击车师有功稍迁辽东太守永元中鲜卑入郡界参坐沮败下狱死彤子孙多为边吏者皆有名称　　来歙按后汉书本传歙字君叔南阳新野人也六世祖汉有才力武帝世以光禄大夫副楼船将军杨仆击破南越朝鲜父仲安帝时为谏大夫娶光武祖姑生歙光武甚亲敬之数共往来长安汉兵起王莽以歙刘氏外属乃收系之宾客共篡夺得免更始即位以歙为吏从入关数言事不用以病去歙女弟为汉中王刘嘉妻嘉遣人迎歙因南之汉中更始败歙劝嘉归光武遂与嘉俱东诣洛阳帝见歙大欢即解衣以衣之拜为大中大夫是时方以陇蜀为忧独谓歙曰今西州未附子阳称帝道里阻远诸将方务关东思西州方略未知所任其谋若何歙因自请曰臣尝与隗嚣相遇长安其人始起以汉为名今陛下圣德隆兴臣愿得奉威命开以丹青之信嚣必束手自归则述自亡之埶不足图也帝然之建武三年歙始使隗嚣五年复持节送马援因奉玺书于嚣既还复往说嚣嚣遂遣子恂随歙入质拜歙为中郎将时山东略定帝谋西收嚣兵与俱伐蜀复使歙喻旨嚣将王元说嚣多设疑故久冘豫不决歙素刚毅遂发愤质责嚣曰国家以君知臧否晓废兴故以手书畅意足下推忠诚遣伯春委质是臣主之交信也今反欲用佞惑之言为族灭之计叛主负子违背忠信乎吉凶之决在于今日欲前刺嚣嚣起入部勒兵将杀歙歙徐杖节就车而去嚣愈怒王元勋嚣杀歙使牛邯将兵围守之嚣将王遵谏曰愚闻为国者慎器与名为家者畏怨重祸俱慎名器则下服其命轻用怨祸则家受其殃今将军遣子质汉内怀他志名器逆矣外人有议欲谋汉使轻怨祸矣古者列国兵交使在其间所以重兵贵和而不任战也何况承王命籍重质而犯之哉君叔虽单车远使而陛下之外兄也害之无损于汉而随以族灭昔宋执楚使遂有析骸易子之祸小国犹不可辱况于万乘之主重以伯春之命哉歙为人有信义言行不违及往来游说皆可案覆西州士大夫皆信重之多为其言故得免而东归八年春歙与征卤将军祭遵袭略阳遵道病还分精兵随歙合二千余人伐山开道后番须回中径至略阳斩嚣守将金梁因保其城嚣大惊曰何其神也乃悉兵数万人围略阳斩山筑堤激水灌城歙与将士固死坚守矢尽乃发屋断木以为兵嚣尽锐攻之自春至秋其士卒疲弊帝乃大发关东兵自将上陇嚣众溃走围解于是置酒高会劳赐歙班坐绝席在诸将之右赐歙妻缣千匹诏使留屯长安悉监护诸将歙因上书曰公孙述以陇西天水为藩蔽故得延命假息今二郡平荡则述智计穷矣宜益选兵马储积资粮昔赵之将帅多贾人高帝悬之以重赏今西州新破兵人疲馑若招以财谷则其众可集臣知国家所给非一用度不足然有不得已也帝然之于是大转粮运诏歙率征西大将军冯异建威大将军耿弇虎牙大将军盖延扬武将军马成武威将军刘尚入天水击破公孙述将田弇赵匡明年攻拔落门隗嚣支党周宗赵恢及天水属县皆降初王莽世羌卤多背叛而隗嚣招怀其酋豪遂得为用及嚣亡后五溪先零诸种数为寇掠皆营堑自守州郡不能讨歙乃大修攻具率盖延刘尚及太中大夫马援等进击羌于金城大破之斩首掳数千人获牛羊万余头谷数十万斛又击破襄武贼傅栗卿等陇西虽平而人饥流者相望歙乃倾仓廪转运诸县以赈赡之于是陇右遂安而凉州流通焉十一年歙与盖延马成进攻公孙述将王元环安于河池下辩陷之乘胜遂进蜀人大惧使刺客刺歙未殊驰召盖延延见歙因伏悲哀不能仰视歙叱延曰虎牙何敢然今使者中刺客无以报国故呼巨卿欲相属以军事而反效儿女子涕泣乎刃虽在身不能勒兵斩公邪延收泪强起受所诫歙自书表曰臣夜人定后为何人所贼伤中臣要害臣不敢自惜诚恨奉职不称以为朝廷羞夫理国以得贤为本太中大夫段襄骨鲠可任愿陛下裁察又臣兄弟不肖终恐被罪陛下哀怜数赐教督投笔抽刃而绝帝闻大惊省书览涕乃赐策曰中郎将来歙攻战连年平定羌陇忧国忘家忠孝彰着遭命遇害呜呼哀哉使太中大夫赠歙中郎将征羌侯印绶谥曰节侯谒者护丧事丧还洛阳乘舆缟素临吊送葬以歙有平羌陇之功故改汝南之当乡县为征羌国焉子褒嗣　　铫期
