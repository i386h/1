<!-- { "loadSidebar": true } -->
按唐书本传瑊本铁勒九姓之浑部也世为&#兰都督父释之有才武从朔方军积战多累迁开府仪同三司试太常卿宁朔郡王广德中与吐蕃战没瑊年十一善骑射随释之防秋朔方节度使张齐丘戏曰与乳媪俱来邪是岁立跳荡功后二年从破贺鲁部拔石堡城龙驹岛其勇常冠军署折冲果毅节度使安思顺授瑊偏师入葛禄部略特罗斯山破阿布思与诸军城永清及天安军迁中郎将禄山反从李光&#定河北射贼骁将李立节贯其左肩死之肃宗即位瑊以兵趋行在至天德与卤军遇败之从郭子仪复两京讨安庆绪胜之新乡擢武锋军使从仆固怀恩平史朝义大小数十战功最改太常卿实封二百户怀恩反瑊以所部归子仪会释之丧起复朔方行营兵马使从子仪击吐蕃邠州留屯邠卤复入至奉天瑊战漠谷有功迁太子宾客屯奉天周智光反子仪令瑊以步骑万人下同州智光平以邠宁隶朔方军瑊屯宜禄大历七年吐蕃盗塞深入瑊会泾原节度使马璘讨之次黄菩原瑊引众据险设枪垒自营遏贼奔突旧将史抗等内轻瑊顾左右去枪叱骑驰贼既还卤蹑而入还大败死者十八子仪召诸将曰朔方军高天下今败于卤奈何瑊曰愿再战乃驰朝那与盐州刺史李国臣趋秦原吐蕃引去瑊邀击破之悉夺所掠而还自是岁防长武城盛秋领邠州刺史吐蕃入方渠怀安瑊击走之子仪入朝留知邠宁庆兵马后务回纥侵太原破鲍防军拜瑊都知兵马使自石岭关而南督诸军犄角卤引去进兼单于副都护振武军使子仪为太尉德宗析所部为三节度以瑊兼单于大都护振武东受降城镇北大都护府绥银麟胜州节度副大使未几崔宁领朔方故召为左金吾卫大将军建中中李希烈诈为瑊书若同乱者帝识其谍用不疑更赐良马锦币普王为荆襄元帅讨希烈也以瑊为中军都虞候帝狩奉天瑊率家人子弟以从授行在都虞候京畿渭北节度使朱泚兵薄城战谯门晨至日中不解或以刍车至瑊曳车塞门焚以战贼乃解泚治攻具矢石四集如雨昼夜不息凡浃日凿堑圜城城中死者枕藉人心危惴或夜缒出掇蔬本供御帝与瑊相泣泚方据干陵下瞰城翠翟红袍左右宦人趋走宴赐拜舞又纵慢辞戏斥天子以为胜在景刻使骑环驰责大臣不识天命造云梁广数十丈施大轮濡毡及革冒之周布水囊为鄣指城东北构木庐蒙革周置之运薪土其下将塞隍帝召瑊授以诏书千余自御史大夫实封五百户而下募突将死士当贼赐瑊笔使量功署诏不足则署衣以授因曰朕与公诀矣令马承倩往有急可奏瑊俯伏呜咽帝抚而遣之瑊前与防城使侯仲庄揣云梁所道掘大隧积马矢及薪然之贼乘风推梁以进载数千人王师乘城者皆冻馁甲弊兵盬瑊但以忠义感率使当贼人忧不支群臣号天以祷瑊中矢自揠去被血而战愈厉云梁及隧而陷风返悉焚贼皆死举城欢噪是日诏授瑊二子官乃第赏将校泚攻城益急会李怀光奔难贼乃去进行在都知兵马使实封五百户乘舆进狩山南瑊以诸军卫入谷口怀光追骑至后军击却之迁检校尚书左仆射同中书门下平章事兼灵盐丰夏定远西城天德军节度朔方邠宁振武道永平军奉天行营副元帅帝临轩授钺用汉拜韩信故事制曰寇贼干纪授尔节钺以戡多难往钦哉瑊顿首曰敢不毕力以对扬天子休命乃率诸军趋京师贼韩旻拒武功瑊率吐蕃论莽罗兵破之武亭川斩首万级遂屯奉天以抗西面李晟自东渭桥破贼瑊与韩游戴休颜以西军收咸阳进屯延秋门泚平论功以瑊兼侍中实封户八百天子还宫授河中绛慈隰节度使河中同陕虢行营副元帅繇楼烦郡王徙咸宁赐大宁里甲第女乐五人将相送归第与李晟钧礼俄加朔方行营副元帅与马燧同讨李怀光怀光平检校司空任一子五品官还屯河中吐蕃相尚结赞陷盐夏阴窥京师而畏瑊与李晟马燧欲以计胜之乃诡辞重礼请燧讲好燧苦赞帝乃诏约盟平凉川以瑊为会盟使为结赞所劫副使崔汉衡以下皆陷惟瑊得免自奉天入朝羸服待罪诏释之会吐蕃复入盗使瑊镇奉天卤罢还河中贞元四年卤入泾邠授邠宁庆副元帅进检校司徒兼中书令十五年卒年六十四群臣奉慰延英赠太师谥曰忠武丧车至自镇帝复废朝瑊好书通春秋汉书尝慕司马迁自叙着行纪一篇其辞一不矜大天性忠谨功高而志益下岁时贡奉必躬阅视每有赐予下拜跪受常若在帝前世方之金日磾故帝终始信待贞元后天子常恐藩侯生事稍桀骜则姑息之唯瑊有所奏论不尽从可辄私喜曰上不疑我故治蒲十六年常持军猜间不能入君子贤之本名日进稍显改焉五子镐鐬为达官　　高崇文
按唐书本传崇文字崇文其先自渤海徙幽州七世不异居开元中再表其闾崇文性朴重寡年少籍平卢军贞元中从韩全义镇长武城治军有声累官金吾将军吐蕃三万寇宁州崇文率兵三千往救战佛堂原大破之封渤海都王全义入朝留知行营节度后务迁长武城都知兵马使刘辟反宰相杜黄裳荐其才诏检校工部尚书左神策行营节度使俾统左右神策麟游奉天诸屯兵讨辟时显功宿将人人自谓当选及诏出皆大惊始崇文选兵五千常若寇至至是卯漏受命辰巳出师器良械完无一不具过兴元士有折逆旅七箸者即斩以徇乃西自阆中出却剑门兵解梓潼之围贼将邢泚退守梓州诏拜崇文东川节度使初辟陷东川执节度使李康不杀也至是归康以自雪崇文数康失守罪斩之鹿头山南距成都百五十里扼二川之要辟城之旁连八屯以拒东兵崇文始破贼二万于城下会雨不克攻明日战万胜堆堆直鹿头左使骁将高霞寓鼓之士扳缘上矢石如雨募死士夺而有之尽杀戍者焚其栅下瞰鹿头城人可头数凡八战皆捷贼心始摇大将阿跌光颜与崇文约后期惧罪请深入自赎乃军鹿头西断贼粮道贼大震其将李文悦以兵三千自归仇良辅举鹿头城二万众降执辟子方叔婿苏强遂趣成都余兵皆面缚送款辟走追禽之槛送京师入成都也师屯大逵市井不移珍货如山无秋毫之犯邢泚已降而贰斩于军衣冠胁污者诣牙请命崇文为条上全活之进检校司空西川节度副大使南平郡王实封三百户刻石纪功于鹿头山崇文不通书厌案牍谘判以为繁且蜀优富无所事请扞边自力乃诏同中书门下平章事邠宁庆节度使为京西诸军都统崇文恃功而侈举蜀帑藏百工之巧者皆自随又不晓朝廷仪惮于觐谒有诏听便道之屯居邠三年戎备整修卒年六十四赠司徒谥曰威武会昌六年诏配享宪宗庙　　李愬
