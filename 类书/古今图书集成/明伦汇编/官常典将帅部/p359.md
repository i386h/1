<!-- { "loadSidebar": true } -->
按元史本传天应字瑞之兴中永德人善骑射豪爽不羁颇知读书乡里人多归之太祖时太师国王木华黎南下天应率众迎谒军门木华黎即承制授兴中府尹兵马都提控俾从南征天应造战攻之具临机应变捷出如神以功拜龙虎卫上将军元帅右监军戍燕天应旌旗色用黑人目之曰黑军屡从木华黎大小二百余战常以身先士卒累功迁右副元帅辛巳秋八月从木华黎征陕右假道西夏自东胜济河南攻葭州拔之天应因说太师曰西戎虽降实未可信此州当金夏之冲居人健勇仓库丰实加以长河为限脱为敌军所梗缓急非便宜命将守之多造舟楫以备不虞此万世计也木华黎然之表授金紫光禄大夫陕西河东路行台兵马都元帅以劲兵五千留守葭芦遂造舟楫建浮桥诸将多言水涨波恶恐劳费无功天应下令曰有沮吾事者断其舌桥成诸将悦服先时葭守王公佐收合余烬攻函谷关将图复故地及见桥成遂溃去于是分兵四出悉定葭绥之地一日谒木华黎于汾水东木华黎谕以进取之策天应还镇召将佐谓曰吾累卿等留屯于此今闻河东西皆平川广野可以驻军规取关陕诸君以为如何或谏曰河中虽用武之地南有潼关西有京兆皆金军所屯且民新附其心未一守之恐贻噬脐之悔天应曰葭州正通鄜延今鄜已平延不孤立若发国书令夏人取之犹掌中物耳且国家之急本在河南此州路险地僻转饷甚难河中虽迫于二镇实用武立功之地北接汾晋西连同华地五千余里户数十万若起漕运以通馈饷则关内可&#期而定关内既定长河以南在吾目中矣吾年垂六十老耄将至一旦卧病&#笫闻后生辈立功名死不瞑目矣男儿要当死战阵以报国是吾志也秋九月遂移军河中既而金军果潜入中条袭河中天应知之先遣骁将吴泽伏兵要路泽勇而嗜酒是夕方醉卧林中金兵由间道已直抵城下时兵烬后守具未完新附者争缒而去敌乘隙入天应见火举知敌已入奋身角战左右从者四十余骑皆曰吴泽误我或劝西渡河天应曰先时人谏我南迁吾违众而来此事急弃去是不武也纵太师不罪我何面目以见同列乎今日惟死而已汝等勉之少顷敌兵四合天应饮血力战至日午死之木华黎闻而痛惜焉　　朮赤台
按元史本传朮赤台兀鲁兀台氏其先剌真八都以材武雄诸部生子曰兀鲁兀台曰忙兀与扎剌儿弘吉剌亦乞列思等五人当开创之先协赞大业厥后太祖即位命其子孙各因其名为氏号五投下朔方既定举六十五人为千夫长兀鲁兀台之孙曰朮赤台其一也朮赤台有胆略善骑射勇冠一时初怯列王可汗之子鲜昆有智勇诸部畏之怯列亦哈剌哈真沙陀等帅众来侵兵战不利近臣忽因荅儿等驰告太祖曰事急矣群下忠勇无逾朮赤台者宜急遣之拒敌从之朮赤台承命单骑陷阵射杀鲜昆降其大将失列门等遂并有怯列之地乃蛮灭儿乞台合兵来侵诸部有阴附之者不虞太祖领兵卒至诸部溃去乘胜败之朮赤台俘其主扎哈坚普及二女以归诸部悉平与扎哈坚普盟而归之未几乃蛮复叛朮赤台以计袭扎哈坚普杀之遂平其国朮赤台始从征怯列亦自罕哈启行历班真海子间关万里每遇战阵必为先锋帝尝谕之曰朕之望汝如高山前日影也赐嫔御木八哈别吉引者思百俾统兀鲁兀四千人世世无替子怯台　　札八儿火者
按元史本传札八儿火者赛夷人赛夷西域部之族长也因以为氏火者其官称也札八儿长身美髯方瞳广颡雄勇善骑射初谒太祖于军中一见异之太祖与克烈汪罕有隙一夕汪罕潜兵来仓卒不为备众军大溃太祖遽引去从行者仅十九人札八儿与焉至班朱尼河糇粮俱尽荒远无所得食会一野马北来诸王哈札儿射之殪遂刳革为釜出火于石汲河水煮而啖之太祖举手仰天而誓曰使我克定大业当与诸人同甘苦苟渝此言有如河水将士莫不感泣汪罕既灭西域诸部次第亦平乃遣札八儿使金金不为礼而归金人恃居庸之塞冶铁锢关门布铁蒺藜百余里守以精锐札八儿既还报太祖遂进师距关百里不能前召札八儿问计对曰从此而北黑树林中有间道骑行可一人臣向尝过之若勒兵衔枚以出终夕可至太祖乃令札八儿轻骑前导日暮入谷黎明诸军已在平地疾趋南口金鼓之声若自天降金人犹睡未知也比惊起已莫能支吾锋镝所及流血被野关既破中都大震已而金人迁汴太祖览中都山川形势顾谓左右近臣曰朕之所以至此者札八儿之功为多又谓札八儿曰汝引弓射之随箭所落悉汝为己地乘舆北归留札八儿与诸将守中都授黄河以北铁门以南天下都达鲁花赤赐养老一百户并四王府为居第札八儿每战被重甲舞槊陷阵驰突如飞尝乘橐&#以战众莫能当有丘真人者有道之士也隐居昆仑山中太祖闻其名命札八儿往聘之丘语札八儿曰我尝识公札八儿曰我亦尝见真人他日偶坐问札八儿曰公欲极一身贵显乎欲子孙蕃衍乎札八儿曰百岁之后富贵何在子孙无恙以承宗祀足矣丘曰闻命矣后果如所愿云卒年一百一十八赠推忠佐命功臣太傅开府仪同三司上柱国追封凉国公谥武定二子阿里罕明里察　　奥敦世英
按元史本传奥敦世英女真人也其先世仕金为淄州刺史岁癸酉太祖兵下山东淄州民奉世英及弟保和迎降皆授以万户世英倜傥有武略由万户迁德兴府尹时金经略使苗道润率众欲复山西世英与战克之将尽杀所俘其母责之曰汝华族也畏死而降此卒伍尔驱之死战何忍杀之耶遂止世英从数骑巡部定襄卒于军　　张拔都
按元史本传拔都昌平人岁辛未太祖南征拔都率众来附愿为前驱遂留备宿卫从近臣汉都虎西征回纥河西诸蕃道陇蜀入洛屡战流矢中颊不少却帝闻而壮之赐名拔都自是汉都虎亦专任之甲午金亡以汉都虎为炮手诸色军民人匠都元帅守真定汉都虎卒无子以拔都代之及汉都虎兄子瞻阇少长拔都请于朝归其政而终老焉　　杜丰
按元史本传丰字唐臣汾州西河人父珪以积德好施乡称善人丰少有大志倜傥不群通兵法仕金为平遥义军谋克佩银符太祖取太原丰率所部来降皇舅按赤那延授兵马都提控从国王按察儿攻平阳先登克绛州解州诸堡招集流民三万余家以功赐金虎符升征行元帅左监军金人南遁遂以丰守河北庚辰上党张开以万众寇汾州丰率精骑五千败之从国王阿察儿下怀孟破温谷木涧等寨辄先登攻洪洞西山斩首六百余级攻松平山破之贼坠崖死以万计获生口甚众金将武仙等往来钞掠平阳太原间行路梗塞壬午授丰龙虎卫上将军河东南北路兵马都元帅便宜行事遂破玉女割渠等寨俘获千余人丙戌从按赤那延攻益都金守将突围出丰战扼之斩首千级捕掳二十人益都下遂略地登莱降岛民万余己丑以本部取沁州由是铜鞮武乡襄垣&#山沁源诸县皆下辛卯命丰抚定平阳太原真定及辽沁未降山寨皆平之乙未升沁州长官长官者国初高爵也在沁十余年宽繇薄赋劝课农桑民以富足丁未请老丙辰疾卒于家年六十有七沁人立祠岁时祀焉子三人思明思忠思敬　　贾塔剌浑
按元史本传塔剌浑冀州人太祖用兵中原募能用炮者籍为兵授塔刺浑四路总押佩金符以将之及攻益都下之加龙虎卫上将军行元帅左监军便宜行事师还驻谦谦州即古乌孙国也岁己丑将所部及契丹女直唐兀汉兵攻斡脱刺儿城塔剌浑督诸军穴城先入破之即军中拜元帅改银青光禄大夫从睿宗入散关略关外四州经兴元渡汉江略唐邓申裕诸州鼓行而东河南平升金紫光禄大夫总领都元帅从大帅太赤攻徐邳平之十六年卒子抄儿赤袭　　石抹阿辛
按元史本传石抹阿辛迪列纥氏岁乙亥率北京等路民一万二千余户来归太师国王木华黎奏授镇国上将军御史大夫从击蠡州死焉　　耶律秃花
按元史本传秃花契丹人世居桓州太祖时率众来归大军入金境为向导获所牧马甚众后侍太祖同饮班木河水从伐金大破忽察虎军又从木华黎收山东河北有功拜太傅总领也可那延封濮国公赐虎符银印岁给锦币三百六十匹统万户扎剌儿刘黑马史天泽伐金卒于西河州子朱哥嗣　　石抹也先
按元史本传石抹也先者辽人也其先尝从萧后举族入突厥及后还而族留至辽为述律氏号称后族辽亡改述律氏为石抹氏其祖库烈儿誓不食金禄率部落远徙年九十夜得疾命家人候日出则以报及旦沐浴拜日而卒父脱罗毕察儿亦不仕有子五人也先其仲子也年十岁从其父问宗国之所以亡即大愤曰儿能复之及长勇力过人善骑射多智略豪服诸部金人闻其名征为奚部长即让其兄赡德纳曰兄姑受之为保宗族计遂深自藏匿居北野山射狐鼠而食闻太祖起朔方匹马来归首言东京为金开基之地荡其根本中原可传檄而定也太祖悦命从太师国王木华取东京师过临潢次高州木华黎令也先率千骑为先锋也先曰兵贵奇胜何以多为谍知金人新易东京留守将至也先独与数骑邀而杀之怀其所受诰命至东京谓守门者曰我新留守也入据府中问吏列兵于城何谓吏以边备对也先曰吾自朝廷来中外晏然奈何欲陈兵以动摇人心乎即命撤守备曰寇至在我无劳尔辈是夜下令易置其将佐部伍三日木华黎至入东京不费一矢得地数千里户十万八千兵十万资粮器械山积降守臣寅荅虎等四十七人定城邑三十二金人丧其根本之地始议迁河南岁乙亥移师围北京城久不下及城破将屠之也先曰王师拯人水火彼既降而复屠之则未下者人将死守天下何时定乎因以上闻赦之授御史大夫领北京达鲁花赤时石天应与豪酋数十据兴中府也先分兵降之奏以为兴中尹又命也先副脱忽阑阇里必监张鲸等军征燕南未下州郡至平州鲸称疾不进也先执鲸送行在所帝责之曰朕何负汝鲸对曰臣实病非敢叛帝曰今呼汝弟致为质当活汝鲸诺而宵遁也先追戮之致已杀使者应其兄矣致既伏诛也先籍其私养敢死之士万二千人号黑军者上于朝赐虎符进上将军以御史大夫提控诸路元帅府事举辽水之西滦水之东悉以付之后从国王木华黎攻蠡州北城先登中石死时年四十一　　曷思麦里
