<!-- { "loadSidebar": true } -->
按魏书本传斤代人也世典马牧父箪有宠于昭成皇帝时国有良马曰騧骝一夜忽失求之不得后知南部大人刘厍仁所盗养于窟室箪闻而驰往取马厍仁以国甥恃宠惭而逆击箪箪捽其发落伤其一乳及苻坚使厍仁与卫辰分领国部箪惧将家窜于民间库仁求之急箪遂西奔卫辰及太祖灭卫辰箪晚乃得归故名位后于旧臣斤机敏有识度登国初与长孙肥等俱统禁兵后以斤为侍郎亲近左右从破慕容宝于参合皇始初从征中原以斤为征东长史拜越骑校尉典宿卫禁旅车驾还京师博陵勃海章武诸郡群盗并起所在屯聚拒害长吏斤与略阳公元遵等率山东诸军讨平之从征高车诸部大破之又破库狄宥连部徙其别部诸落于塞南又进击侯莫陈部俘掳获杂畜十余万至大峨谷置戍而还迁都水使者出为晋兵将军幽州刺史赐爵山阳侯太宗即位为郑兵将军循行州郡问民疾苦章武民刘牙聚党为乱斤讨平之诏以斤世忠孝赠其父箪为长宁子太宗幸云中斤留守京师昌黎王慕容伯儿收合轻侠失志之徒李沈等三百余人谋反斤闻而召伯儿入天文殿东庑下穷问款引悉收其党诛之诏与南平公长孙嵩等俱坐朝堂录决囚徒太宗大阅于东郊治兵讲武以斤行左丞相大搜于石会山车驾西巡诏斤为先驱讨越勒部于鹿那山大破之获马五万匹牛羊二十万头徙二万余家而还又诏斤与长孙嵩等八人坐止车门右听理万几蠕蠕犯塞令斤等追之事具蠕蠕传拜天部大人进爵为公命斤出入乘轺轩备威仪导从世祖之为皇太子临朝听政以斤为左辅刘义符立其大臣不附国内离阻乃遣斤收刘裕前侵河南地假斤节都督前锋诸军事司空公晋兵大将军行扬州刺史率吴兵将军公孙表等南征用表计攻滑台不拔求济师太宗怒其不先略地切责之乃亲南巡次中山义符东郡太守王景度捐城遁走司马楚之等并遣使诣斤降斤自滑台趣洛阳义符虎牢守将毛德祖遣其司马翟广将军姚勇错窦霸等率五千人据土楼以拒斤斤进击破之广等单马走免尽殪其众斤长驱至虎牢军于汜东留表守辎重自率轻兵徇下河南颍川陈郡以南百姓无不归附义符陈留太守严棱以郡降斤遂平兖豫诸郡还围虎牢德祖拒守不下及虎牢溃斤置守宰以抚之自魏初大将行师唯长孙嵩距刘裕斤征河南独给漏刻及十二牙旗太宗崩斤乃班师世祖即位进爵宜城王仍为司空世祖征赫连昌遣斤率义兵将军封礼等督四万五千人袭蒲&#昌守将赫连乙升闻斤将至遣使告昌使至统万见大军已围其城还告乙升曰昌已败矣乙升惧弃蒲&#西走斤追败之乙升遂奔长安斤入蒲&#收其资器百姓安业昌弟助兴先守长安乙升至复与助兴弃长安西走安定斤又西据长安于是秦雍氐羌皆来归附与赫连定相持累战破定定闻昌败遂走上邽斤追之至雍不及而还诏斤班师斤上疏曰赫连昌亡保上邽鸠合余烬未有盘据之资今因其危灭之为易请益铠马平昌而还世祖曰昌亡国叛夫击之劳伤将士且可息兵取之不晚斤抗表固执乃许之给斤万人遣将军刘拔送马三千匹与斤斤进讨安定昌退保平凉斤屯军安定以粮竭马死遂深垒自固监军侍御史安颉击昌擒之语在颉传昌众复立昌弟定为主守平凉斤自以元帅而擒昌之功更不在己深耻之乃舍辎重轻赍三日粮追定于平凉娥清欲寻水而往斤不从自北道邀其走路定众将出会一小将有罪亡入贼具告其实定知斤军无粮乏水乃邀斤前后斤众大溃斤及娥清刘拔为定所擒士卒死者六七千人后世祖克平凉斤等得归免为宰人使负酒食从驾还京师以辱之寻拜安东将军降爵为公车驾将讨冯文通诏斤发幽州民及密云丁零万余人运攻具出南道太延初为卫尉改为弘农王加征南大将军后为万骑大将军世祖大集群臣于西堂议伐凉州斤等三十余人议曰河西王牧犍西垂下国虽内不纯臣而外修职贡宜加宽宥恕其微愆去岁亲征士马疲敝未可大举宜且羁縻其地卤薄略无水草大军既到不得久停彼闻军来必婴城固守攻则难拔野无所掠终无克获世祖不从征之凉州平以战功赐僮隶七十户以斤元老赐安车平决刑狱谘访朝政斤聪辩强识善于谈论远说先朝故事虽未皆是时有所得听者叹美之每议大政多见从用朝廷称焉真君九年薨时年八十世祖亲临哀恸谥曰昭王斤有数十妇子男二十余人太和中高祖追录先朝功臣以斤配食庙庭　　叔孙建按魏书本传建代人也父骨为昭成母王太后所养与皇子同列建少以智勇着称太祖之幸贺兰部建常从左右登国初以建为外朝大人与安同等十三人迭典庶事参军国之谋随秦王觚使慕容垂历六载乃还拜后将军顷之为都水使者中领军赐爵安平公加龙骧将军出为并州刺史后以公事免守邺城园太宗即位念建前功乃以建为正直将军相州刺史饥胡刘虎等聚党反叛公孙表等为虎所败太宗假建前号安平公督表等以讨虎斩首万余级余众奔走投沁而死水为不流掳其众十万余口司马德宗将刘裕伐姚泓令其部将王仲德为前锋将逼滑台兖州刺史尉建率所部弃城济河仲德遂入滑台乃宣言曰晋本意欲以布帛七万匹假道于魏不谓魏之守将便尔弃城太宗闻之诏建自河内向枋头以观其势仲德入滑台月余又诏建渡河曜威斩尉建投其尸于河呼仲德军人与语诘其侵境之意仲德遣司马竺和之建命公孙表与言和之曰王征卤为刘太尉所遣入河西行将取洛城扫山陵之寇非敢侵犯魏境太尉自遣使请魏帝陈将假道而魏兖州刺史不相体解望风捐去因空城而入非战攻相逼也魏晋和好之义不废于前表曰尉建失守之罪自有常刑将更遣良牧彼军宜西不然将以小致大乖和好之体和之曰王征卤权住于此以待众军之集比当西过滑台还为魏有何必建旗鼓以耀威武乎仲德卑辞常自言不敢与大魏抗衡建不能制之太宗令建与刘裕相闻以观其意裕答言洛是晋之旧京而羌姚据之晋欲修复山陵之计久矣而内难屡兴不暇经营司马休之鲁宗之父子司马国璠兄弟诸桓宗属皆晋之&#也而姚氏收集此等欲以图晋是以伐之道由于魏军之初举将以重币假途会彼边镇弃守而去故晋前军得以西进非敢凭陵魏境裕以官军在河南恐断其前路乃命引军北寇及班师乃止语在帝纪建与南平公长孙嵩各简精兵二千观刘裕事势语在嵩传迁广阿镇将群盗敛迹威名甚震久之除使持节都督前锋诸军事楚兵将军徐州刺史率众自平原济河徇下青兖诸郡建济河刘裕兖州刺史徐琰奔彭城建遂东入青州司马受之秀之先聚党于济东皆率众降建入临淄刘义符前东太守清河张幸先匿孤山闻建至率二千人迎建于女水遂围义符青州刺史竺夔于东阳城义符遣将檀道济王仲德救夔建不克而还建以功赐爵寿光侯加镇南将军建表曰臣前遣沙门僧护诣彭城僧护还称贼发军向北前锋将徐卓之已至彭城大将军到彦之军在泗口发马戒严必有举斧之志臣闻为国之道存不忘亡宜缮甲兵增益屯戍先为之备以待其来若不豫设卒难擒殄且吴越之众便于舟&#今至北土舍其所长逆顺既殊劳逸不等平寇定功在于此日臣虽衰敝谋略寡浅过蒙殊宠忝荷重任讨除寇暴臣之志也是以秣马枕戈思效微节愿陛下不以南境为忧世祖优诏答之赐以衣马建与汝阴公长孙道生济河而南彦之仲德等自清入济东走青州刘义隆兖州刺史竺灵秀弃须昌南奔湖陆建追击大破之斩首五千余级遂至邹鲁还屯范城世祖以建威名南震为义隆所惮除平原镇大将封丹阳王加征南大将军都督冀青徐济四州诸军事先是简幽州以南戍兵集于河上一道讨洛阳一道攻滑台义隆将檀道济王仲德救滑台建与汝阴公道生拒击之建分军挟战纵轻骑邀其前后焚烧榖草以绝其粮道道济兵饥叛者相继由是安颉等得拔滑台建沈敏多智东西征伐常为谋主治军清整号令严明又雅尚人伦礼贤爱士在平原十余年绥怀内外甚得边称魏初名将&#有及之南方惮其威略青兖辍不为寇太延三年薨时年七十三世祖悼惜之谥曰襄王赐葬金陵　　谷浑
按魏书本传浑字元冲昌黎人也父膂力兼人弯弓三百斤勇冠一时仕慕容垂至广武将军浑少有父风任侠好气以父母在常自退抑晚乃折节受经业遂览群籍被服类儒者太祖时以善隶书为内侍左右太宗世迁前锋将军从幸河南还以选给事东宫世祖即位为中书侍郎加振威将军从征赫连昌为骁骑将军迁侍中安南将军领仪曹尚书赐爵濮阳公浑正直有操行性不苟合趣舍不与己同者视之蔑如也然反重旧故不以富贵骄人时人以此称之在官廉直为世祖所器重诏以浑子孙十五以上悉补中书学生延和二年春卒世祖悼惜之亲临其丧赠赐丰厚谥曰文宣　　张黎
按魏书本传黎雁门平原人也善书计太祖知待之太宗器其忠亮赐爵广平公管综机要世祖以其功旧任以辅弼除大司农卿军国大议黎常与焉加镇北将军以征赫连定功进号征北大将军与乐安王范济南公崔征镇长安清约公平甚着声称代下之日家无余财世祖诏黎领兵一万二千人通莎泉道车驾征凉州蠕蠕吴提乘虚入寇黎与司空道生拒击之恭宗初总百揆黎与东郡公崔浩等辅政忠于奉上非公事不言诏曰侍中广平公黎东郡公浩等保傅东宫有老成之勤朕甚嘉焉其赐布帛各千匹以褒旧勋恭宗薨于东宫黎兼太尉持节奉策谥焉吴王余立以黎为太尉后以议不合旨免仍与古弼并诛　　屈恒
按魏书屈遵传遵子须须长子恒字长生沉深有局量少纂家业尤善书计太祖初给事诸曹太宗世迁将作监统京师诸署世祖即位稍迁尚书右仆射加侍中以破平凉功赐爵济北公加平南将军后转中领军恭宗在东宫恒领太子少傅后督诸军东伐进号镇东大将军师次和龙冯文通致牛酒以犒军献甲三千恒责其不送侍子数之以王命遂掠男女六千口而还恒在官公正内外称其平当世祖信任之委以大政车驾出征常居中留镇与襄城公卢鲁元俱赐甲第世祖数临幸赏赐隆厚真君四年坠马卒时年五十五时世祖幸阴山恭宗遣使乘传奏状世祖甚悼惜之谓使人曰汝等杀朕良臣何用乘马遂令步归赠征西大将军谥曰成公　　薛谨
