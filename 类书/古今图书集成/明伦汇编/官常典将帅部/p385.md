<!-- { "loadSidebar": true } -->
按元史本传塔海帖木儿荅荅里带人其先在太祖时事国王木华黎将左手大万户下蒙古军领太原以西八州破金将王公佐军斩公佐从攻陕右征河西灭金皆有功赐种田户二百七十曾祖忒木勒哥嗣从都元帅塔海绀卜征蜀死于兴元祖扎剌带嗣扎剌带卒父拜荅儿尚幼从祖扎里荅朮相继袭其职扎里从都元帅大荅征蜀以所统军二百人破宋军于巴州斩首三百级生擒五十余人荅朮以西川行枢密院檄领兵三千人救碉门大败宋军斩首三百余级俘百余人以归拜荅儿既长始以父官从行省也速带儿征建都死军中塔海帖木儿袭父职初从行院忽敦围嘉定嘉定降进围重庆守将张珏出师迎敌塔海帖木儿力战陷阵功最多十五年又以都鲁军二百人破宋军于白水江夺战船一俘其众十三人升宣武将军管军总管从也速荅儿征亦奚不薛又从征都掌蛮皆以为前锋杀获甚众九溪蛮散猫大盘蛮尚木的世用等叛从行省曲立吉思帅师往讨皆擒之及杀其酋长头狗等也速荅儿药剌罕率兵万人会云南兵讨乌蒙蛮至闹其酋长阿蒙率五百余众奔麻布蛮地塔海帖木儿以四百人追至山箐中大败之擒阿蒙以归二十六年又从也速荅儿西征不知所终　　铁哥朮
按元史本传铁哥朮高昌人世居五城后徙京师曾祖父达释有谋略为国人所信服太祖西征高昌国主惧以锦衣白貂帽召达释与谋达释知天命有归劝其主执贽称臣以安其国由是号为尚书太祖班师诸王言于帝曰达释之子野里朮骁勇善战所将部落又强大闻其人每思率众效顺而未有机便盍致之乎太祖是其议即诏给驿马五百迎与俱来既至引见甚器重之丙午太祖西征野里朮别从亲王按只台与敌战有功甚见亲遇王方以绛盖障日而坐及闻野里朮议事喜见颜色称善久之既退撤其盖送之十里遂得兼长四环卫之必阇赤壬辰从国兵讨金以战功最多赏赉优渥甲午副忽都虎籍汉户口筹其赋役分诸功臣以地人服其敏铁哥朮野里朮长子也尤沉鸷有才尝有拥兵叛者铁哥朮率族人与战于鱼儿泺时军兴簿檄繁急铁哥朮一以其国书识之无遗失者帝甚嘉焉至元中擢为隶州达鲁花赤迁德安府达鲁花赤适土人蔡知府者以众叛铁哥朮率众先登冒矢石身被数枪犹战不已遂讨平之主将怒将屠其城铁哥朮请曰叛者蔡知府数人而已城中之人何预焉盍诛其党与而止毋令滥及非辜主将嘉其诚恳城遂得全累官至嘉议大夫婺州路达鲁花赤所在咸着政绩大德己亥卒成宗&#其孙海寿载其柩归葬京师赠荣禄大夫江淛行省平章政事柱国封荣国公谥简肃子四人　　解诚按元史本传诚易州定兴人善水战从伐宋设方略夺敌船千计以功授金符水军万户兼都水监使焦湖之战获战舰三百艘宋以舟师来援诚据舟厉声呵之援兵不敢动急移舟抵岸乘势追杀之夺其军饷三百余斛既又从攻安丰寿复泗亳诸州俱有功又从下云南大理国以功赐金虎符从攻鄂夺敌舰千余艘杀溺敌军甚众世祖嘉其功尝降制奖之至元三十年卒赠推忠宣力功臣龙虎卫上将军同知枢密院事上护军追封易国公谥武定子汝楫袭　　贾文备按元史本传文备字仲武祁州蒲阴人父辅仕金为祁州刺史武仙惮辅胆略密令所亲图之辅以众归太祖诏隶张柔以兵攻蠡州庆都安平束鹿诸县皆下之柔开帅府于满城命辅行元帅府事于祁州从定山东迁左副元帅柔将兵在外辅常居守累功改行军千户赐金符寻领顺天河南等路军民万户卒文备袭父千户职张柔命屯三汊口备宋兵宋以云梯三十余架攻文备率兵鏖战却之宪宗赐弓矢银盂岁乙卯复令袭父左副元帅职兼领顺天路中统三年升开元府路女真水达达等处宣抚使佩金虎符三年迁开元东京懿州等处宣慰使四年改授万户领张柔所部军屯亳州宋兵时钞掠淮甸文备战却之至元二年加昭勇大将军真定路总管兼府尹六年调卫辉路总管七年授西蜀成都统军以疾不赴八年授宿州万户寻改河南等路统军围襄樊九年移蔡州兼水陆漕运宋兵时掠粮饷文备败之并夺其船诏罢统军文备入觐赐弓矢金鞍锦衣白金十一年复授万户汉军都元帅领刘整军驻亳州宋将夏贵知亳无备盛引兵来袭文备出奇邀击大破之帝赐金鞍金织文段白金丞相伯颜伐宋文备领左翼诸军以从抵郢州宋筑二城夹江布战舰数千艘于江中陈兵两岸军不得进文备泛舟由沦河径出大江攻武矶堡乃从阿朮先渡江大军继之遂取鄂汉以功赐白金加昭毅大将军守鄂州十二年从平章政事阿里海牙趣湖南至潭州城下文备冒锋镝炮伤右手流矢中左臂攻战愈急宋臣李芾死之转运判官锺蜚英等以城降十三年加昭武大将军守潭州十四年衡永郴等郡寇发文备悉讨平之十五年进镇国上将军湖南道宣慰使徇琼崖等州及广东濒海诸城追宋卫王昺十六年召还拜淮东宣慰使加金吾上将军镇庆元十八年复授都元帅二十年改江东宣慰使讨建宁盗黄华二十二年拜荆湖占城行中书省参知政事二十三年改湖广行省参知政事二十四年致仕后十七年以疾卒延佑四年赠江西等处行中书省左丞追封武威郡公谥庄武　　也罕的斤
按元史本传也罕的斤匣剌鲁人祖匣荅儿密立以干思坚国哈剌鲁军三千来归于太祖又献羊牛马以万计以千户从征回回诸国又从睿宗及折别儿谕降河西诸城后从攻临洮死焉父密立火者从太宗灭金又从宪宗攻蜀为万户府达鲁花赤没于军中统二年也罕的斤为千户数有战功下五花石城白马等寨至元七年宋兵入成都也罕的斤以兵四百人与之相拒四日宋兵退追击于眉州大破之授蒙古匣剌鲁河西汉军万户戍眉州从围嘉定筑怀远寨以守其要害宋兵出战辄败十二年入朝赐对衣玉束带白金百两加昭勇大将军上万户益兵万人会围重庆尽督马湖江两岸水陆军马十四年从围泸州攻神臂门先登拔之从行枢密副使卜花攻重庆屯佛图关屡战有功移屯堡子头宋守将赵安开门降重庆既平复将其众略地思州得降将百余人加昭毅大将军帝以西川新附选能镇抚之者授嘉定军民西川诸蛮夷部宣抚司达鲁花赤增户万余进奉国上将军四川宣慰使都元帅十七年征斡端拜云南行省参知政事二十一年与右丞大卜诸王相吾荅儿分道征缅造舟于阿昔阿禾两江得二百艘进攻江头城拔之获其锐卒万人命都元帅来世安守之且图其地形势遣使诣阙具陈所以攻守之方先是既破江头城遣黑的儿杨林等谕缅使降不报而诸叛蛮据建都大公城以拒大军复遣僧谕以祸福反为所害遂督其军水陆并进击破之建都金齿等十二城皆降命都元帅合带万户不都蛮等以兵五千戍之二十八年改四川行枢密副使卒子二人火你赤的斤云南都元帅也连沙袭蒙古军万户　　拜延
按元史本传拜延河西人父火夺都以质子从太祖征河西太祖立质子军号秃鲁花遂以火夺都为秃鲁花军百户太宗朝都元帅纽璘承制以为千户从征西川忽都叛于临洮世祖命火夺都等以蒙古汉军从大军往讨之火夺都卒拜延袭至元九年制授征行千户佩金符十年宋师侵成都四川佥省严忠范遣拜延迎击大败之又从行省也速带儿攻嘉定从行院忽敦取泸叙攻重庆数有战功十二年行院承制以为东西两川蒙古汉军万户总帅汪田哥用兵忠州命拜延将兵二千往涪州策应之宋人伺知田哥回以舟师顺流而下邀于清江拜延引兵驰赴擒其部将李春等十七人取其军资焚其战舰十三年泸州复叛行院遣拜延领兵趋泸之珍珠堡败其将王世昌俘掠其民人孳畜移兵戍暗溪寨宋合州兵来援拜延生擒百余人戮之遂克泸州行院副使卜花进兵围重庆遣拜延将兵游击获大良平李立所遣谍者四人重庆降制授宣武将军蒙古汉军总管十九年从总帅汪田哥入见升怀远大将军管军万户改赐金虎符卒子荅察儿嗣　　蔡珍
按元史本传珍彰德安阳人父兴幼隶军籍从宗王口温不花出征权管军百户兴告老以珍代之珍素骁勇岁戊午从宪宗攻宋合州钓鱼山中统元年从世祖征阿里不哥三年从征李后从镇襄阳徇安庆攻五河所至有功南方平遂入备宿卫十四年授忠显校尉管军总把寻命权千户是年冬扈驾驻黑城珍遣兵士储刍&#筑土室军府赖其用道遇冻者必扶入密室温煦之军粮必为撙节不使顿绝以致饥困十五年充本卫都镇抚十七年升忠武校尉中卫亲军总把俄改属后卫赐银符时白海初建行营命珍督役卒事民不知扰虽草木无纤介损帝临幸问其故近臣以蔡珍号令严肃为对帝嘉之赏以钞若干二十一年改授胶东海道都漕运司丁壮万户府都镇抚二十七年进后卫亲军千户佩金符元贞元年进阶武略俄告老而归子恕袭　　隋世昌
按元史本传世昌其先登州栖霞人父宝徙居莱阳金末隶军伍主帅奇其貌以为管军谋克俄授怀远大将军管军都总领镇行村海口太宗下山东宝遂来归授莱阳令历莱州节度判官终高密令世昌其第四子也涉猎书史善骑射身长八尺锻浑铁为枪重四十余斤能左右击刺岁癸丑选充队长宋兵来攻海州世昌战却之壬戌东海世昌先登升马军队官己未攻涟水城世昌树云梯攀缘而上身被数枪众从之遂克其城升马军千户中统元年宋将夏贵军淮南新城世昌夜乘艨艟抵城下宋兵出战斩首数百级刺杀其守将二人未几涟水复叛归宋世昌军于东马寨城外宋兵来攻世昌击走之三年改步军千户还镇行村海口至元元年朝议分拣正军奥鲁授莱阳县诸军奥鲁长官六年伐宋七年以世昌为淄莱万户府副都镇抚守万山堡建言修一字城以围襄樊升管军千户九年败宋兵于鹿门山元帅刘整筑新门使世昌总其役樊城出兵来争且拒且筑不终夜而就整授军二百令世昌立&#帘于樊城栏马墙外夜大雪城中矢石如雨军校多死伤达旦而&#帘立宋人列舰江上世昌乘风&#火烧其船百余樊城出兵鏖战栏马墙下世昌流血满甲勇气愈壮而樊城竟破襄阳亦下迁武略将军引兵由黄涴堡入汉江破沙洋攻新城世昌坎其城而先登中数矢伤臂兜鍪皆裂昏眩坠地少苏复进遂下新城明日丞相伯颜视所坎城高一丈五尺余论功为上从诸军渡江抵南岸宋兵联舟来拒世昌合舟师率蒙古哈必赤军步战斩其将一人宋师溃世昌追之复与战大败之十二年从战于丁家洲以功升管军千户佩金符十三年围扬州世昌绝其粮道兼搜湖泊宋兵闻铁枪名不敢近扬州平充四城兵马使从平章阿朮入见授宣武将军管军总管十四年戍扬州击野人原司空山等七寨皆下之进安抚使佩金虎符镇澉浦十七年拜定远大将军管军万户寻以获海贼功进阶安远大将军二十三年改沂郯上副万户世昌前后数百战体皆金疮竟以是疾卒年六十一封定海郡侯谥忠勇子国英嗣　　阿塔海
