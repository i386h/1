<!-- { "loadSidebar": true } -->
按宋史曹彬传玮字宝臣父彬历武宁太平军节度使皆以玮为牙内都虞候补西头供奉官合门祗候沉勇有谋喜读书通春秋三传于左氏尤深李继迁叛诸将数出无功太宗问彬谁可将者彬曰臣少子玮可任即召见以本官同知渭州时年十九真宗即位改内殿崇班知渭州驭军严明有部分赏罚立决犯令者无所贷善用间周知卤动静举措如老将彬卒请持丧不允改合门通事舍人迁西上合门副使徙知镇戎军李继迁虐用其国人玮知其下多怨即移书诸部谕以朝廷恩信抚养无所间以动诸羌由是康奴等族请内附继迁略西蕃还玮邀击于石门川俘获甚众以镇戎军据平地便于骑战非国中之利请自陇山以东循古长城堑以为限又以弓箭手皆土人习障塞蹊隧晓羌语耐寒苦官未尝与兵械资粮而每战辄使先拒贼恐无以责死力遂给以境内闲田春秋耕敛州为出兵护作而蠲其租继迁死其子德明请命于朝玮言继迁擅河南地二十年兵不解甲使中国有西顾之忧今国危子弱不即捕灭后更强盛不可制愿假臣精兵出其不意擒德明送阙下复河西为郡县此其时也帝方以恩致德明不报既而西延家妙俄熟魏数大族请拔帐自归诸将犹豫不敢应玮曰德明野心不急折其翮后必扬去即日将其士薄天都山受降者内徙德明不敢拒迁西上合门使为环庆路兵马都钤辖兼知汾州封泰山进东上合门使帝以玮习知河北事乃以为真定路都钤辖领高州刺史玮尝上泾原环庆两道图至是帝以示左右曰华夷山川城郭险固出入战守之要举在是矣因&#别绘二图以一留枢密院一付本道俾诸将得按图计事复为泾原路都钤辖兼知渭州与秦翰破章梩族于武延川分兵灭拨臧于平凉于是陇山诸族皆来献地玮筑堡山外为笼竿城募土兵守之曰异时秦渭有警此必争之地也祀汾阴进四方馆使逾年上表还州事愿专督军旅不欲遽更守臣以密诏敦谕之改引进使英州团练使复知秦州兼泾原仪渭镇戎缘边安抚使时唃厮啰强盛立遵佐之立遵乃上书求号赞普玮言赞普可汗号也立遵一言得之何以处唃厮啰邪且复有求渐不可制乃以立遵为保顺军节度使恩如厮铎督西羌将举事必先定约束号为立文法唃厮啰使其舅赏样丹与厮敦立文法于离王族谋内寇玮阴结厮敦解宝带与之厮敦感激求自效间谓玮曰吾父何所使欲吾首犹可断以献玮曰我知赏样丹时至汝帐下汝能为我取赏样丹首乎厮敦愕然应之后十余日果断其首来厮敦因献南市地南市者秦渭之扼也玮城之表厮敦为顺州刺史初张浚知秦州置四门寨侵夺羌地羌人多叛去畏得罪不敢出玮招出之令入马赎罪还故地至者数千人每送马六十匹给采一端筑弓门治方&#穰静戎三阳定西伏羌永宁小洛门威远十寨浚濠三百八十里皆役属羌厢兵工费不出民伏羌首领厮鸡波李磨论私立文法玮潜兵灭其帐其年唃厮啰率众数万大入寇玮迎战二都谷追奔三十里斩首千余级获马牛杂畜器仗三万余迁各省使康州防御使马波叱立栅野吴谷玮选募神武军二百人斩栅获生口孳畜甚众宗哥大首领甘遵治兵于任奴川玮遣间杀遵及破鱼角蝉所立文法于吹麻城既而河州洮兰安江妙敦邈川党逋诸城皆纳质为熟户时玮作堑抵拶啰咙拶啰咙西藩要害地也先是玮遣小吏杨知进护赐物通甘州可汗王还过宗哥界立遵邀知进语曰秦州大人直以兵入拶啰咙来幸为我言愿罢兵岁入贡约蕃汉为一家因使种人党失毕陵从知进来献马自是唃厮啰势蹙退保碛中不出秦人请刻石纪功有诏褒之天禧三年德明寇柔远寨都巡检杨承吉与战不利以玮为华州观察使鄜延路副都总管环庆秦等州缘边巡检安抚使委乞骨咩大门等族闻玮至归附者甚众拜宣徽北院使镇国军节度观察留后签书枢密院事宰相丁谓逐寇准恶玮不附己指为准党除南院使环庆路都总管安抚使干兴初谪左卫大将军容州观察使知莱州玮以宿将为谓所忌即日上道从弱卒十余人不以弓韔矢箙自随谓败复华州观察使知青州徙天雄军以彰化军节度观察留后知永兴军拜昭武军节度使知天雄军以疾守河阳数月为真定府定州都总管改彰武军节度使卒赠侍中谥武穆玮用士得其死力平居甚闲暇及出师多奇计出入神速不可测一日张乐饮僚吏中坐失玮所在明日徐出观事而贼首已掷庭下矣尝称疾加砭艾卧阁内不出会贼至玮奋起袤创被甲跨马贼望见皆遁去将兵几四十年未尝少失利唃厮啰闻玮名即望玮所在东向合手加颡契丹使过天雄部勒其下曰曹公在此毋纵骑驰驱也真宗慎兵事凡边事必手诏诘难至十数反而玮守初议卒无以夺后虽他将论边事者往往密付处之渭州有告戍卒叛入夏国者玮方对客奕棋遽曰吾使之行也夏人闻之即斩叛者投其首境上羌杀边民入羊马赎罪玮下令曰羌自相犯从其俗犯边民者论如律自是无敢犯环庆属羌田多为边人所市致单弱不能自存因没彼中玮尽令还其故田后有犯者迁其家内地所募弓箭手使驰射较强弱胜者与田二顷再更秋获课市一马马必胜甲然后官籍之则加五十亩至三百人以上团为一指挥要害处为筑堡使自堑其地为方田环之立马社一马死众出钱市马降者既多因制属羌百帐以上其首领为本族军主次为指挥使又其次为副指挥使不及百帐为本族指挥使其蕃落将校止于本军叙进以其习知羌情与地利不可徙他军也开边濠率令深广丈五尺山险不可堑者因其峭绝治之使足以限敌后皆以为法天雄卒有犯盗者众谓狱具必杀之玮乃处以常法人或以为疑玮笑曰临边对敌斩不用命者所以令众吾非好杀也治内郡安事此乎初守边时山东知名士贾同造玮客外舍玮欲按边即同舍邀与俱同问从兵安在曰已具既出就骑见甲士三千环列初不闻人马声同归语人曰玮殆名将也玮为将不如其父宽然自为一家嘉佑八年诏配享仁宗庙庭　　周审玉
按宋史本传审玉开封人父勋以亲校事唐明宗累立战功太平兴国中至隰州团练使周显德初审玉荫补殿直从世宗平瓦桥关甚见亲信太祖受禅为供奉官未几加合门祗候累迁崇仪洛苑副使西京作坊使雍熙中契丹犯塞潘美屯师定州审玉为监军尝与敌战而先锋刘绪陷贼审玉跃马趣击拔绪而还以勇敢闻淳化中知贝州有骁捷卒戍州者三十七人同谋杀审玉劫库兵而叛推虞候赵咸雍为首审玉觉之与转运使王嗣宗率兵悉擒其党斩十五级磔咸雍于市先是咸雍父鏻晋天福中尝诱契丹屠州城至是五十年而其子戮于都市旧老犹记其事咸异之审玉以功领顺州刺史至道初徙并州钤辖咸平初知凤翔府有桑门乘传而西以市木为名威动府县审玉曰此有所倚而为也因按诘之尽得其奸状杖其背械送阙下以目疾代还奉朝请俄丁内艰既而谓亲友曰仆齿发迟暮而未能辞禄仕者良以慰母心尔今可行其志矣仍拜章请老得千牛卫大将军致仕三年卒年七十四审玉晚年好读神农本草留意方术少长兵间习知攻守之法真宗尝召至便坐示以攻战器方奏对疾作诏遣使就第赐白金慰恤之子允迪为虞部员外郎　　周仁美
按宋史本传仁美深州人开宝中应募隶贝州骁捷军关南李汉超选备给使屡捕获契丹谍者从汉超战于西嘉山身中重创补队长汉超上其功隶殿前班赐衣带鞍勒马什物奴婢器械命王继恩引入纵观过祗候库太祖问其力能负钱几许仁美曰臣可胜七八万太祖曰可惜压死止命负四万五千因赐之稍迁右班都知御前忠佐马军副都军头戍环州时牛耶泥族累岁为寇仁美与陈德元宋思恭往击之斩首三千级获牛羊三百余发戎族囷窖以饷师又与思恭讨募窟泉岌拖族格斗斩八十余级至道初石昌告耶泥族复叛德元令仁美提兵抚辑之仁美谓石昌镇主和文显曰此贼不除边患未弭因厚设殽酒召酋长二十八人缚送州狱自是诸族慑畏二年又与马绍忠白守荣田绍斌部刍粮趣清远军仁美为先锋至岐子平与卤角走之明日又战于浦洛河自巳至戍战数十合进壁干河绍忠守荣皆败走绍斌退止浦洛独仁美所部不满三千身中八创护刍粮官吏直抵清远绍斌继至深叹其勇干表上其功时运粮民道路被伤者相继仁美领徒援护悉抵环州又遇卤于&#&#路击走之先是诸蕃每贡马京师为继迁邀击仁美领骑士为援贼不敢犯补澶州龙卫军都虞候部署李继隆奏留麾下选军中伉健者千人令仁美领之屡入敌境战有功俄还澶州召见会令诸军射仁美自陈筋力未衰愿对殿廷发二矢上许之既而前奏曰臣老于戎门多戍外郡罕曾入觐京阙前后征行体被三十余创今日得对万乘千载之幸傥或备员宿卫立殿庭下一日足矣上顾傅潜而笑潜亦称其武干力留补马步军副都军头潜屯北面常以自随契丹攻蒲阴仁美领万骑解其围又从王超屯镇定仪渭累迁龙卫军都指挥使领顺州刺史复屯镇定时州有亡命卒聚盗剽村闾为患王超委仁美招捕仁美选勇敢卒诈亡命趣贼所得其要领即自往谕以祸福留贼中一日超忽失仁美求之甚急诘旦仁美至具道其事乃出库钱付仁美为赏不数日贼悉降凡得二百余人以隶军籍景德中徙屯陈州入掌军头引见司大中祥符元年从驾泰山命检视山下诸坛牲牢祭馔明年出为磁州团练使知卫州俄改沧州部署移高阳关副部署八年擢为龙神卫四厢都指挥领奖州防御使迁捧日天武四厢都指挥使改领端州防御使权京新城内都巡检先是巡兵捕亡卒盗贼不获皆有罚而获者无赏仁美因差立赏格以闻诏从其请天禧三年卒　　王继英
按宋史本传继英开封祥符人少从赵普给笔札普自罢河阳为少保从者皆去继英趋事逾谨普再入相继英隶名中书五房院时真宗在藩邸选为导吏兼内知客事太宗召见谓曰汝昔事赵普朕所备知今奉亲贤尤宜尽节及建储授左清道率府副率兼左春坊谒者谒者本宦职副率品秩颇崇非趋走左右者所宜为俾兼领之执政之误也真宗即位擢为引进使咸平初领恩州刺史兼掌合门使迁左神武大将军枢密都承旨改客省使契丹入寇继英密请车驾北巡上从之即命继英驰传诣镇定高阳关阅视行宫储顿宣谕将士俄充澶州钤辖会大将傅潜逗挠得罪令继英即军中召还属吏寻掌三班拜宣徽北院使与周莹同知枢密院事莹出镇继英遂冠枢密小心慎靖以勤敏称上倚赖之景德初授枢密使旧制枢密院使祖母及母止封郡太夫人有诏特加国封尝因进补军校白上曰&#外之人急于攀附者谓臣蒙蔽不为荐引上曰此辈虽有夤缘亦须因事立功方许擢用不可过求侥幸卿勿复言也从幸澶州契丹请和诹访经略继英预焉明年郊祀加特进检校太傅三年卒年六十一上临哭之赐白金五千两赠太尉侍中谥恭懿且为葬其祖父赠其妻贾长乐郡夫人录其子婿门下亲吏数十人初继美幼孤寄育外氏既贵外王父诸舅有族殡者时方奏遣其子营葬会卒特诏有司给办焉子遵式遵诲遵度遵范皆至显宦　　郭延浚
