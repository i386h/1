<!-- { "loadSidebar": true } -->
按周书宇文测传测弟深字奴干性鲠正有器局年数岁便累石为营伍并折草作旌旗布置行列皆有军阵之势父永遇见之乃大喜曰汝自然知此后必为名将永安初起家秘书郎时群盗蜂起深屡言时事尔朱荣雅知重之拜厉武将军寻除车骑府主簿三年授子都督领宿卫兵卒及齐神武举兵入洛孝武西迁既事起仓卒人多逃散深抚循所部并得人关以功赐爵长乐县伯太祖以深有谋略欲引致左右图议政事大统元年乃启为丞相府主簿加朱衣直阁寻转尚书直事郎中及齐神武屯蒲&#分遣其将窦泰趣潼关高敖曹围洛阳太祖将袭泰诸将咸难之太祖乃隐其事阳若未有谋者而独问策于深对曰窦氏欢之骁将也顽凶而勇战亟胜而轻敌欢每仗之以为御侮今者大军若就蒲&#则高欢拒守窦泰必援之内外受敌取败之道也不如选轻锐之卒潜出小关窦性躁急必来决战高欢持重未即救之则窦可擒也既掳窦氏欢势自沮回师御之可以制胜太祖喜曰是吾心也军遂行果获泰而齐神武亦退深又说太祖进取弘农复克之太祖大悦谓深曰君即吾家之陈平也是冬齐神武又率大众度河涉洛至于沙苑诸将皆有惧色唯深独贺太祖诘之曰贼来充斥何贺之有对曰高欢之抚河北甚得众心虽乏智谋人皆用命以此自守未易可图今悬师度河非众所欲唯欢耻失窦氏愎谏而来所谓忿兵一战可以擒也此事昭然可见不贺何为请假深一节发王罴之兵邀其走路使无遗类矣太祖然之寻而大破齐神武军如深所策四年从战河桥六年别监李&#军讨白额稽胡并有战功俄进爵为侯历通直散骑常侍东雍州别驾使持节大都督东雍州刺史深为政严明示民以信抑挫豪右吏民怀之十七年入为雍州别驾魏恭帝二年进车骑大将军仪同三司散骑常侍六官建拜小吏部下大夫孝闵帝受禅进位骠骑大将军开府仪同三司还吏部中大夫武成元年除幽州刺史改封安化县公二年征拜宗师大夫转军司马保定初除京兆尹入为司会中大夫深少丧父事兄甚谨性多奇谲好读兵书既在近侍每进筹策及在选曹颇获时誉性仁爱情隆宗党从弟神誉神庆幼孤深抚训之义均同气世亦以此称焉天和三年卒于位赠使持节少师恒云蔚三州刺史谥曰成康　　史宁
按周书本传宁字永和建康袁氏人也曾祖豫仕沮渠氏为临松令魏平凉州祖灌随例迁于抚宁镇因家焉父遵初为征卤府铠曹参军属杜洛周构逆六镇自相屠陷遵遂率乡里二千家奔恒州其后恒州为贼所败遵复归洛阳拜楼烦郡守及宁着勋追赠散骑常侍征西大将军凉州刺史谥曰贞宁少以军功拜别将迁直阁将军都督宿卫禁中寻加持节征东将军金紫光禄大夫贺拔胜为荆州刺史宁以本官为胜军司率步骑一千随胜之部值荆蛮骚动三&#路绝宁先驱平之因抚慰蛮左翕然降附遂税得马一千五百匹供军寻除南郢州刺史及胜为大行台表宁为大都督率步骑一万攻梁下溠戍破之封武平县伯邑五百户又攻拔梁齐兴镇等九城获户二万而还未及论功属魏孝武西迁东魏遣侯景率众寇荆州宁随胜奔梁梁武帝引宁至香磴前谓之曰观卿风表终至富贵我当使卿衣锦还乡宁答曰臣世荷魏恩位为列将天长丧乱本朝倾覆不能北面逆贼幸得息肩有道倘如明诏欣幸实多因涕泣横流梁武为之动容在梁二年胜乃与宁密图归计宁曰朱异既为梁主所信任请往见之胜然其言宁乃见异申以投分之言微托思归之意辞气雅至异亦嗟挹谓宁曰桑梓之思其可忘怀当为奏闻必望遂所请耳未几梁主果许胜等归大统二年宁自梁归阙进爵为侯增邑三百户久之迁车骑将军行泾州事时贼帅莫折后炽寇掠居民宁率州兵与行原州事李贤讨破之转通直散骑常侍东义州刺史东魏亦以故胡梨苟为东义州刺史宁仅得入州梨苟亦至宁迎击破之斩其洛安郡守溤善道州既邻接疆埸百姓流移宁留心抚慰咸来复业十二年转凉州刺史宁未至而前刺史宇文仲和据州作乱诏遣独孤信率兵与宁讨之宁先至凉州为陈祸福城中吏民皆相率降附仲和仍据城不下寻亦克之加车骑大将军仪同三司大都督凉西凉二州诸军事散骑常侍凉州刺史十五年迁骠骑大将军开府仪同三司加侍中进爵为公十六年宕昌叛羌獠甘作乱逐其王弥定而自立并连结傍乞铁忽及郑五丑等诏宁率军与宇文贵豆卢宁等讨之宁别击獠甘而山路险阻纔通单骑獠甘已分其党立栅守险宁进兵攻之遂破其栅獠甘率三万人逆战宁复大破之追奔至宕昌獠甘将百骑走投生羌巩廉王弥定遂得复位宁以未获獠甘密欲图之乃扬声欲还獠甘闻之复招引叛羌依山起栅欲攻弥定宁谓诸将曰此羌入吾术中当进兵擒之耳诸将思归咸曰生羌聚散无常依据山谷今若追讨恐引日无成且弥定还得守蕃将军功已立矣獠甘势弱弥定足能制之以此还师策之上者宁曰一日纵敌数世之患岂可舍将灭之寇更烦再举人臣之礼知无不为以此诸君不足与计事也如更沮众宁岂不能斩诸君邪遂进军獠甘众亦至与战大破之生获獠甘徇而斩之并执巩廉王送阙所得军实悉分赏将士宁无私焉师还诏宁率所部镇河阳宁先在凉州戎夷服其威惠迁镇之后边民并思慕之魏废帝元年复除凉甘瓜三州诸军事凉州刺史初茹茹与魏和亲后更离叛寻为突厥所破杀其主阿那部落逃逸者仍奉之子孙抄掠河右宁率兵邀击获子孙二人并其种落酋长自是每战破之前后获数万人进爵安政郡公三年吐谷浑通使于齐宁击获之就拜大将军宁复遣使诣太祖请事太祖即以所服冠履衣被及弓箭甲&#等赐宁谓其使人曰为我谢凉州孤解衣以衣公推心以委公公其善始令终无损功名也时突厥木汗可汗假道凉州将袭吐浑太祖令宁率骑随之军至番禾吐浑已觉奔于南山木汗将分兵追之令俱会于青海宁谓木汗曰树敦贺真二城是吐浑巢穴今若拔其本根余种自然离散此上策也木汗从之即分为两军木汗从北道向贺真宁趣树敦浑娑周国王率众迎战宁击斩之逾山履险遂至树敦敦是浑之旧都多诸珍藏而浑主先已奔贺真留其征南王及数千人固守宁进兵攻之退浑人果开门逐之因回兵奋击门未及阖宁兵遂得入生获其征南王俘掳男女财宝尽归诸突厥浑贺罗拔王依险为栅周回五十余里欲塞宁路宁攻其栅破之俘斩万计获杂畜数万头木汗亦破贺真据浑主妻子大获珍物宁还军于青海与木汗会木汗握宁手叹其勇决并遗所乘良马令宁于帐前乘之木汗亲自步送突厥以宁所图必破皆畏惮之咸曰此中国神智人也及将班师木汗又遗宁奴婢一百口马五百匹羊一万口宁乃还州寻被征入朝属太祖崩宁悲恸不已乃请赴陵所尽哀并告行师克捷孝闵帝践阼拜小司徒出为荆襄浙郢等五十二州及江陵镇防诸军事荆州刺史宁有识画谙兵权临敌指撝皆如其策甚得当时之誉及在荆州颇自奢纵贪浊不修法度尝出有人诉州佐曲法宁还付被讼者治之自是有事者不复敢言声名大损于西州保定三年卒于州谥曰烈子雄嗣　　贺若敦
按周书本传敦代人也父统为东魏颍州长史大统二年执刺史田迅以州降至长安魏文帝谓统曰卿自颍川从我何日能忘即拜右卫将军散骑常侍兖州刺史赐爵当亭县公寻除北雍州刺史卒赠侍中燕朔恒三州刺史司空公谥曰哀敦少有气干善骑射统之谋执迅也虑事不果又以累弱既多难以自拔沉吟者久之敦时年十七乃进策曰大人往事葛荣已为将帅后入尔朱礼遇犹重韩陵之役屈节高欢既非故人又无功效今日委任无异于前者正以天下未定方藉英雄之力一旦清平岂有相容之理以敦愚计恐将来有危亡之忧愿思全身远害不得有所顾念也统乃流涕从之遂定谋归太祖时群盗蜂起各据山谷大龟山贼张世显潜来袭统敦挺身赴战手斩七八人贼乃退走统大悦谓左右僚属曰我少从军旅战阵非一如此儿年时胆略者未见其人非惟成我门户亦当为国名将明年从河西独孤信于洛阳被围敦弯弓三石箭不虚发信大奇之乃言于太祖太祖异之引置麾下授都督封安陵县伯邑四百户尝从太祖校猎于甘泉宫时围人不齐兽多逃逸太祖大怒人皆股战围内惟有一鹿俄亦突围而走敦跃马驰之鹿上东山敦弃马步逐至山半便掣之而下太祖大悦诸将因得免责累迁太子庶子抚军将军通直散骑常侍大都督车骑大将军散骑常侍仪同三司进爵广乡县侯敦既有武艺太祖恒欲以将帅任之魏废帝二年拜右卫将军俄加骠骑大将军开府仪同三司进爵为公时岷蜀初开民情尚梗巴西人谯淹据南梁州与梁西江州刺史王开业共为表里扇动群蛮太祖令敦率军讨之山路艰险人迹罕至敦身先将士攀木缘崖倍道兼行乘其不意又遣仪同扶猛破其别帅向镇侯于白帝淹乃与开业并其党泉玉成侯造等率众七千口累三万自垫江而下就梁王琳敦邀击破之淹复依山立栅南引蛮帅向白彪为援敦设反间离其党与因其懈怠复破之斩淹尽俘其众进爵武都公增邑通前一千七百户拜典祀中大夫寻出为金州都督七州诸军事金州刺史向白彪又与蛮帅向五子等聚众为寇围逼信州诏敦与开府田弘赴救未至而城已陷进与白彪等战破之俘斩二千人仍进军追讨遂平信州是岁荆州蛮帅文子荣自号仁州刺史拥逼土人据沮漳为逆复令敦与开府潘诏讨之擒子荣并掳其众武成元年入为军司马自江陵平后巴湘之地并内属每遣梁人守之至是陈将侯瑱侯安都等围逼湘州遏绝粮援乃令敦率步骑六千度江赴救瑱等以敦孤军深入规欲取之敦每设奇伏连战破瑱乘胜径进遂次湘州因此轻敌不以为虞俄而霖雨不已秋水泛溢陈人济师江路遂断粮援既绝人怀危惧敦于是分兵抄掠以充资费恐瑱等知其粮少乃于营内多为土聚覆之以米集诸营军士人各持囊遣官司部分若欲给粮者因召侧近村民阳有所访问令于营外遥见随即遣之瑱等闻之良以为实乃据守要险欲旷日以老敦师敦又增修营垒造庐舍示以持久湘罗之间遂废农业瑱等无如之何初土人亟乘轻船载米粟及笼&#鸭以饷瑱军敦患之乃伪为土人装船伏甲士于中瑱兵人望见谓饷船之至逆来争取敦甲士出而擒之敦军数有叛人乘马投瑱者辄纳之敦又别取一马牵以趣船令船中遂以鞭鞭之如是者再三马便畏船不上后伏兵于江岸遣人以招瑱军诈称投附瑱便遣兵迎接竞来牵马马既畏船不上敦发伏掩之尽殪此后实有馈饷及亡命奔瑱者犹谓敦之设诈逆遣扞击并不敢受相持岁余瑱等不能制求借船送敦度江敦虑其或诈拒而弗许瑱复遣使谓敦曰骠骑在此既久今欲给船相送何为不去敦报云湘州是我国家之地为尔侵逼敦来之日欲相平殄既未得一决所以不去瑱后日复遣使来敦谓使者云必须我还可舍我百里当为汝去瑱等留船于江将兵去津路百里敦觇知非诈徐理舟&#勒众而还在军病死者十五六晋公护以敦失地无功除名为民保定二年拜工部中大夫寻出为金州总管七州诸军事金州刺史三年从柱国杨忠引突厥破齐长城至并州而还以敦为殿别封一子顺义县公邑一千户五年除中州刺史镇函谷敦恃功负气顾其流辈皆为大将军敦独未得兼以湘州之役全军而反不蒙旌赏翻被除名每怀怨怒属有台使至乃出怨言晋公护怒遂征敦还逼令自杀时年四十九建德初追赠大将军谥曰烈　　权景宣
