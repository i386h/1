<!-- { "loadSidebar": true } -->
按周书本传景宣字晖远天水显亲人也父昙腾魏陇西郡守赠秦州刺史景宣少聪悟有气侠宗党皆叹异之年十七魏行台萧宝夤见而奇之表为轻车将军及宝夤败景宣归乡里太祖平陇右擢为行台郎中魏孝武西迁授镇远将军步兵校尉加平西将军秦州大中正大统初转祠部郎中景宣晓兵权有智略从太祖拔弘农破沙苑皆先登陷阵转外兵郎中从开府于谨援洛阳景宣督课粮储军以周济时初复洛阳将修缮宫室景宣率徒三千先出采运会东魏兵至司州牧元季海等以众少拔还属城悉叛道路拥塞景宣将二十骑且战且走从骑略尽景宣轻马突围手斩数级驰而获免因投民家自匿景宣以久藏非计乃伪作太祖书招募得五百余人保据宜阳声言大军续至东魏将段琛等率众至九曲惮景宣不敢进景宣恐琛审其虚实乃将腹心自随诈云迎军同得西遁与仪同李延孙相会攻孔城洛阳以南寻亦来附太祖即留景宣守张白坞节度东南义军东魏将王元凯入洛景宣与延孙等击走之以功授大行台右丞进屯宜阳攻襄城拔之获郡守王洪显俘斩五百余人太祖嘉之征入朝录前后功封显亲县男邑三百户除南阳郡守郡邻敌境旧制发民守防三十五处多废农桑而奸宄犹作景宣至并除之唯修起城楼多备器械寇盗敛迹民得肄业百姓称之立碑颂德太祖特赏粟帛以旌其能迁广州刺史侯景举河南来附景宣从仆射王思政经略应接既而侯景南叛恐东魏复有其地以景宣为大都督豫州刺史镇乐口东魏亦遣张伯德为刺史伯德令其将刘贵平率其戍卒及山蛮屡来攻逼景宣兵不满千人随机奋击前后擒斩三千余级贵平乃退走进授使持节车骑大将军仪同三司颍川陷后太祖以乐口等诸城道路阻绝悉令拔还襄州刺史杞秀以狼狈得罪景宣号令严明戎旅整肃所部全济独被优赏仍留镇荆州委以&#南之事初梁岳阳王萧&#将以襄阳归朝仍勒兵攻梁元帝于江陵&#叛将杜岸乘虚袭之景宣乃率骑三千助&#破岸&#因是乃送其妻王氏及子嶚入质景宣又与开府杨忠取梁将柳仲礼拔安陆随郡久之随州城民吴士英等杀刺史黄道玉因聚为寇景宣以英等小贼可以计取之若声其罪恐同恶者众乃与英书伪称道玉凶暴归功英等英果信之遂相率而至景宣执而戮之散其党与进攻应城拔之获夏侯珍洽于是应礼安随并平朝议以景宣威行南服乃授并安肆郢新应六州诸军事并州刺史寻进骠骑大将军开府仪同三司加侍中兼督江北司二州诸军事进爵为伯邑五百户唐州蛮田鲁嘉自号豫州伯引致齐兵大为民患景宣又破之获鲁嘉以其地为郡转安州刺史梁定州刺史李洪远初款后叛景宣恶其怀贰密袭破之掳其家口及部众洪远脱身走免自是酋帅慑服无敢叛者燕公于谨征江陵景宣别破梁司空陆法和司马羊亮于涢水又遣别帅攻拔鲁山多造舟舰益张旗帜临江欲度以惧梁人梁将王琳在湘州景宣遗之书谕以祸福琳遂遣长史席壑因景宣请举州款附孝闵帝践阼征为司宪中大夫寻除基鄀硖平四州五防诸军事江陵防主加大将军保定四年晋公护东讨景宣别讨河南齐豫州刺史王士良永州刺史萧世怡并以城降景宣以开府谢彻守永州开府郭彦守豫州以士良世怡及降卒一千人归诸京师寻而洛阳不守乃弃二州拔其将士而还至昌州而罗阳蛮反景宣回军破之斩首千级获生口二千杂畜千头送阙还次灞上晋公护亲迎劳之天和初授荆州总管十七州诸军事荆州刺史进爵千金郡公陈湘州刺史华皎举州款附表请援兵&#景宣统水军与皎俱下景宣到夏口陈人已至而景宣以任遇隆重遂骑傲恣纵多自矜伐兼纳贿货指麾节度朝出夕改将士愤怒莫肯用命及水军始交一时奔北船舰器仗略无孑遗时卫公直总督诸军以景宣负败欲绳以军法朝廷不忍加罪遣使就军赦之寻遇疾卒赠河渭鄯三州刺史谥曰恭　　郭贤
按周书权景宣传景宣之去乐口南荆州刺史郭贤据鲁阳以拒东魏贤字道因赵兴阳州人也父云凉州司马贤性强记学涉经史魏正光末贼帅宿勒明达围逼豳州刺史毕晖补贤统军与之拒守后为州主簿行北地郡事以征讨有功授都督大统二年齐神武袭陷夏州太祖虑其南下与朝臣议之贤进曰高欢兵士虽众智勇已竭策其举措必不敢远来昔贺拔公初薨关中振骇而欢不能因利乘便进取雍州是其无智及銮驾西还六军寡弱毛鸿宾丧败关门不守又不能乘此危机以要一战是其无勇今上下同心士民戮力欢志沮丧宁敢送死且豳夏荒阻千里无烟纵欲南侵资粮莫继以此而言不来必矣齐神武后果退如贤所策寻加伏波将军从王思政镇弘农授使持节行义州事当州都督转行弘农郡事贤质直有算略思政甚重之御边之谋多与贤参决十二年除辅国将军南州刺史及侯景来附思政遣贤先出三&#镇于鲁阳加大都督封安武县子邑四百户寻进车骑大将军仪同三司加散骑常侍及颍川被围东魏遣蛮酋鲁和扇动群蛮规断&#路和乃遣其从弟与和为汉广郡守率其部曲侵扰州境贤密简士马轻往掩袭大破之遂擒鲁和既而颍川陷权景宣等并拔军西还自鲁阳以东皆附东魏将彭乐因之遂来攻逼贤抚循将士咸为尽其力用乐不能克乃引军退而东魏又以土民韦默儿为义州刺史镇父城以逼贤贤又率军攻默儿擒之转广州刺史后从尉迟迥伐蜀行安州事魏恭帝元年行宁蜀郡事兼益州长史以平蜀勋进爵为伯增邑五百户转行始州事孝闵帝践阼进位骠骑大将军开府仪同三司进爵为侯增邑通前一千四百户世宗初除迎师中大夫寻出为勋州刺史镇玉壁武成二年迁安应等十二州诸军事安州刺史进爵乐昌县公贤在官虽无明察之誉以廉平待物去后颇亦见思保定三年转陕州刺史天和元年卒于位赠少保宁蔚朔三州刺史谥曰节贤衣服饮食虽以俭约自处而居家丰丽室有余赀时论讥其诈云子正嗣　将帅部名臣列传四十二
　　北周四
　　陆腾
按周书本传腾字显圣代人也高祖俟魏征西大将军东平王祖弥夏州刺史父旭性雅淡好老易纬候之学撰五星要诀及两仪真图颇得其指要太和中征拜中书博士稍迁散骑常侍知天下将乱遂隐于太行山孝庄即位屡征不起后赠并汾恒肆四州刺史腾少慷慨有大节解巾员外散骑侍郎司徒府中兵参军尔朱荣入洛以腾为通直散骑侍郎帐内都督从平葛荣以功赐爵清河县伯普泰初迁朱衣直合尚安平主即东莱王贵平女也魏孝武幸贵平第见腾与语悦之谓贵平曰阿翁真得好婿即擢为通直散骑常侍及孝武西迁腾时使青州遂没于邺东魏兴和初征拜征西将军领阳城郡守大统九年大军东讨以腾所据冲要遂先攻之时兵威甚盛长史麻休劝腾降不许拒守经月余城陷被执太祖释而礼之问其东间消息胜盛陈东州人物又叙述时事辞理抑扬太祖笑曰卿真不背本也即拜帐内大都督未几除太子庶子迁武卫将军既为太祖所知愿立功效不求内职太祖嘉之十三年拜车骑大将军仪同三司魏废帝元年安康贼黄众宝等作乱连结汉中众数万攻围东梁州城中粮尽诏腾率军自子午谷以援之腾乃星言就道至便与战大破之军还拜龙州刺史太祖谓腾曰今欲通江由路直出南奏卿宜善思经略腾曰必望临机制变未敢预陈太祖曰此是卿取柱国之日卿其勉之即解所服金带赐之州民李广嗣李武等凭据岩险以为堡壁招集不逞之徒攻劫郡县历政不能治腾密令多造飞梯身率麾下夜往掩袭未明四面俱上遂破之执广嗣等于鼓下其党有任公忻者更聚徒众围逼州城乃语腾曰但免广嗣及武即散兵请罪腾谓将士曰吾若不杀广嗣等可谓隳军实而长寇雠事之不可者也公忻竖子乃敢要人即斩广嗣及武以首示之贼徒沮气于是出兵奋击尽获之魏恭帝三年拜骠骑大将军开府仪同三司转江州刺史爵上庸县公邑二千户陵州木笼獠恃险粗犷每行抄劫诏腾讨之獠既因山为城攻之未可拔腾遂于城下多设声乐及诸杂伎示无战心诸贼果弃其兵仗或携妻子临城观乐腾知其无备密令众军俱上诸贼惶惧不知所为遂纵兵讨击尽破之斩首一万级俘获五千人世宗初陵眉戎江资&#新遂八州夷夏及合州民张瑜兄弟并反众数万人攻破郡县腾率兵讨之转潼州刺史武成元年诏征腾入朝世宗面敕之曰益州险远非亲勿居故令齐公作镇卿之武略已着遐迩兵马镇防皆当委卿统摄于是徙隆州刺史随宪入蜀及赵公招代宪复请留之保定元年迁隆州总管领刺史二年资州盘石民反杀郡守据险自守州军不能制腾率军讨击尽破斩之而蛮獠兵及所在蜂起山路险阻难得掩袭腾遂量山川形势随便开道蛮獠畏威承风请服所开之路多得古铭并是诸葛亮桓温旧道是年铁山獠抄断内江路使驿不通腾乃进军讨之欲至铁山乃伪还师贼不以为虞遂不守备腾出其不意击之应时奔溃一日下其三城斩其魁帅俘获三千人招纳降附者三万户帝以腾母在齐未令东讨适有其亲属自东还朝者晋公护奉令伪告腾云齐为无道已诛公家母兄并从涂炭盖欲发其怒也腾乃发哀泣血志在复雠四年齐公宪与晋公护东征请腾为副赵公招时在蜀复留之晋公护与招书曰今朝廷令齐公扫荡河洛欲与此人同行汝彼无事且宜借吾也于是命腾驰传入朝副宪东讨五年拜司宪中大夫天和初信州蛮蜑据江峡反叛连结二千余里自称王侯杀刺史守令等又诏腾率军讨之腾乃先趣益州进骁勇之士兼具楼船沿外江而下军至汤口分道奋击所向摧破乃筑京观以旌武功语在蛮传涪陵郡守蔺休祖又据楚向临容开信等州地方二千余里阻兵为乱复诏腾讨之初与大战斩首二千余级俘获千余人当时虽摧其锋而贼众既多自夏及秋无日不战师老粮尽遂停军集市更思方略贼见腾不出四面竞前腾乃激厉其众士皆争奋复攻拔其鱼令城大获粮储以充军实又破铜盘等七栅前后斩获四千人并船舰等又筑临州集市二城以镇遏之腾自在龙州至是前后破平诸贼凡赏得奴婢八百口马牛称是于是巴蜀悉定诏令树碑纪绩焉四年迁江陵总管陈遣其将章昭达率众五万船舰二千围江陵卫王直闻有陈寇遣大将军赵誾李迁哲等率步骑赴之并受腾节度时迁哲等守外城陈将程文季雷道勤夜来掩袭迁哲等惊乱不能抗御腾夜遣开门出甲士奋击大破之陈人奔溃道勤中流矢而毙掳获二百余人陈人又决龙川宁邦堤引水灌江陵城腾亲率将士战于西堤破之斩首数千级陈人乃遁六年进位柱国进爵上庸郡公增邑通前三千五百户建德二年征拜大司空寻出为泾州总管宣政元年冬薨于京师赠本官加并汾等五州刺史重赠大后丞谥曰定子元嗣　　郑伟
