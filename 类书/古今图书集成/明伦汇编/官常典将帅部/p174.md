<!-- { "loadSidebar": true } -->
无外维州镇纲纪庶方藩城&#立孤存而已不乘机电扫廓彼蛮&#恐后之经略未易于此且寿春虽平三面仍梗镇守之宜实须豫设义阳差近淮源利涉津要朝廷行师必由此道若江南一平有事淮外须乘夏水泛长列舟长淮师赴寿春须从义阳之北便是居我喉要在虑弥深义阳之灭今实时矣度彼众不过须精卒一万二千然行师之法贵张形势请使两荆之众西拟随雍扬州之卒顿于建安得捍三关之援然后二豫之军直据南关对抗延头遣一都督总诸军节度季冬进师迄于春末弗过十旬&#之必矣世宗纳之遣镇南元英攻义阳益宗遣其息鲁生领步骑八千断贼粮运并焚其钧城积聚衍戍主赵文举率众拒战鲁生破之获文举及小将胡建兴古皓庄元仲等斩五千余级溺死千五百人仓米运舟焚烧荡尽后贼宁朔将军杨僧远率众二千寇逼蒙笼益宗命鲁生与戍主奇道显逆击破之追奔十里俘斩千余进号平南将军又诏益宗率其部曲并州镇文武与假节征卤将军太仆少卿宇文福绥防蛮楚加安南将军增封一百户赐帛二千匹白早生反于豫州诏益宗曰悬瓠要藩密迩崧颍南疆之重所寄不轻而群小猖狂忽构衅逆杀害镇主规成反叛此而可忍孰不可容即遣尚书邢峦总精骑五万星驰电驱征南将军中山王英统马步七万络绎继发量此蚁寇唯当逃奔知将军志剪狼以清边境节义慷慨良在可嘉非蹇蹇之至何以能尔深戢诚款方相委托故遣中书舍人赵文相具宣朕怀往还之规口别指授便可善尽算略随宜追掩勿令此竖得有窜逸迟近清荡更有别旨时自乐口已南郢豫二州诸城皆没于贼唯有义阳而已萧衍招益宗以车骑大将军开府仪同三司五千户郡公当时安危在益宗去就而益宗守节不移郢豫&#平益宗之力也益宗年稍衰老聚敛无厌兵民患其侵扰诸子及孙竞规贿货部内苦之咸言欲叛世宗深亦虑焉乃遣中书舍人刘桃符宣旨慰喻庶以安之桃符还启益宗侵掠之状世宗诏之曰风闻卿息鲁生淮南贪暴扰乱细民又横杀梅伏生为尔不已损卿诚效可令鲁生与使赴阙当加任使如欲外禄便授中畿一郡鲁生久未至延昌中诏曰益宗先朝耆艾服勤边境不可以地须其人遂令久屈可使持节镇东将军济州刺史常侍如故世宗虑其不受代遣后将军李世哲与桃符率众袭之出其不意奄入广陵益宗子鲁生鲁贤等奔于关南招引贼兵袭逐诸戍光城已南皆为贼所保世哲讨击破之复置郡戍而以益宗还授征南将军金紫光禄大夫加散骑常侍改封曲阳县开国伯益宗生长边地不愿内荣虽位秩崇重犹以为恨上表曰臣昔在南仰餐皇化拥率部曲三千余家弃彼边荣归投乐土兄弟荼炭衅结贼朝高祖孝文皇帝录臣乃诚授以藩任方欲仰凭国威冀雪冤耻岂容背宠向雠就险危命昔郢豫纷扰臣躬率义兵拥绝贼路窃谓诚心仰简朝野但任重据边易招尘谤致使桃符横加谗毁说臣恒欲投南暴乱非一乞检事原以何为验复云虐害番兵杀卖过半如其所言未审死失之家所讼有几又云耗官粟帛仓库倾尽御史覆检曾无损折初代之日二子鲁生鲁贤从子超秀等并在城中安然无二而桃符密遣积射将军鹿永固私将甲士打息鲁生仅得存命唱云我被面敕若能得鲁生鲁贤首者各赏本郡士马围绕腾城唱杀二息战怖实由于此残败居业为生荡然乃复毁发坟墓露泄枯骸存者罹生离之苦亡魂遭粉骨之痛昔岁朝廷频遣桃符数加慰劳而桃符凶奸擅生祸福云惟我相申致降恩旨及返京师复欺朝廷说臣父子全无忠诚诬陷贞良惑乱朝听乞摄桃符与臣并对若臣罪有状分从宪网如桃符是谬坐宜有归诏曰既经大宥不容方更为狱熙平初益宗又表乞东豫以招二子灵太后令曰卿诚着二朝勋光南服作藩万里列土承家前朝往恩酬叙不浅兼子弟荷荣中表被泽相阙
轻重卿所知悉
先帝以卿劳旧州小禄薄故迁牧华壤爰登显级于时番兵交换不生猜疑而卿息鲁贤等无事外叛忠孝俱乖&#为戎首以卿诚重不复相讨今卧护征南荣以金紫朝廷处遇又甚于先且卿年老方就闲养焉得以本州为念鲁贤来否岂待自往也但遣慰纳足相昭亮若审遣信当更启闻别敕东豫听卿喻晓鲁贤二年卒年七十三赠征东大将军郢州刺史谥曰庄　　赵遐
按魏书本传遐天水人也初为军主从高祖征南阳景明初为梁城戍主被萧衍将攻围以固守及战功封牟平县开国子食邑二百户后以左军将军假征卤将军督巴东诸军事镇南郑时萧衍冠军将军军主姜修众二万屯羊口辅国将军姜白龙据南城龙骧将军泉建率土民北入桑坯姜修又分军据兴势龙骧将军谭思文据夹口司州刺史王僧炳顿南安并扇动夷獠规翻南郑遐率甲士九千所在冲击数百里中莫不摧靡前后斩首五千余级还以辅国将军出为荥阳太守时萧衍将马仙&#率众攻围胊城戍主傅文骥婴城固守以遐持节假平东将军为别将与刘思祖等救之次于鲍口去胊城五十里夏雨频降厉涉长驱将至胊城仙&#见遐营垒未就径来迎战思祖率彭沛之众望陈奔退遐孤军奋击独破仙&#斩其直合将军军主李鲁生直后军主葛景羽等仙&#先分军于胊城之西阻水列栅以围固城遐身自潜行观水深浅结草为筏衔枚夜进破其六栅遂解固城之围进救胊城都督卢昶率大军继之未几而文骥力竭以城降贼众军大崩昶弃其节传轻骑而走惟遐独握节而还时仲冬寒盛兵士冻死者胊山至于郯城二百里间僵尸相属昶仪卫失尽于郯城借假节以为军威遐坐失利免官延昌中起为光禄大夫使持节假前将军为别将防捍西荆又为别将隶萧宝夤东征淮堰熙平初出为平西将军汾州刺史在州贪浊闻于远近卒赠安南将军豫州刺史谥曰襄　　曹世表
按魏书本传世表字景升东魏郡魏人也魏大司马休九世孙祖谟父庆并有学名世表少丧父举止有礼度性雅正工尺牍涉猎群书太和二十三年尚书仆射任城王澄奏世表为国子助教颇失意后转司徒记室与武威贾思伯范阳卢同陇西辛雄等并相友善侍中崔光乡里贵达每称美之遇患归乡永平中除兖州左将军府司马非其所愿复以病解延昌中除清河太守治官省约百姓安之正光中拜前将军通直散骑常侍大将军京兆王继西征以为从事中郎摄中水兵事自当烦剧论者皆称其能还都拜司空长史孝昌中青齐频年反乱诏世表持节慰喻还都转尚书右丞后加征卤将军出行豫州刺史值萧衍将湛僧珍陷东豫州州民刘获郑辩反于州界为之内应朝廷以源子恭代世表为州以世表为东南道行台率元安平元显伯皇甫邓林等讨之于时贼众强断小殷关驿使不通诸将以士马单少皆败散之余不敢复战咸欲保城自固世表时患背肿乃舆病出外呼统军是云宝谓之曰湛僧珍所以敢深入为寇者以获辩皆州民之望为之内应向有驿至知刘获移军欲迎僧珍去此八十里今出其不意一战可破获破则僧珍自走东南清服卿之功也乃简选兵马付宝讨之促令发军自暮出城比晓兵合贼不意官军卒至一战破获诸贼悉平湛僧珍退走唯郑辩与子恭亲旧亡匿子恭所世表召诸将吏众责子恭收辩斩之传首京师敕遣中使宣旨慰喻赐马二匹衣服被褥复以世表行豫州事行台如故还朝加左将军兼尚书东道行台沿河分立镇戍以备葛荣行达青州遇患卒时年五十四永熙中赠平东将军齐州刺史　　杨大眼
按魏书本传大眼武都氐难当之孙也少有胆气跳走如飞然侧出不为其宗亲顾待颇有饥寒之切太和中起家奉朝请时高祖自代将南伐令尚书李冲典选征官大眼往求焉冲弗许大眼曰尚书不见知听下官出一技便出长绳三丈许系髻而走绳直如矢马驰不及见者莫不惊叹冲曰自千载以来未有逸材若此者也遂用为军主大眼顾谓同寮曰吾之今日所谓蛟龙得水之秋自此一举终不复与诸君齐列矣未几迁为统军从高祖征宛叶穰邓九江锺离之间所经战陈莫不勇冠六军世宗初裴叔业以寿春内附大眼与奚康生等率众先入以功封安成县开国子食邑三百户除直合将军寻加辅国将军游击将军出为征卤将军东荆州刺史时蛮酋樊秀安等反诏大眼为别将隶都督李崇讨平之大眼妻潘氏善骑射自诣军省大眼至于攻陈游猎之际大眼令妻潘戎装或齐镳战场或并驱林壑及至还营同坐幕下对诸寮佐言笑自得时指之谓人曰此潘将军也萧衍遣其前江州刺史王茂先率众数万次干樊雍招诱蛮夏规立宛州又令其所署宛州刺史雷豹狼军主曹仲宗等领众二万偷据河南城世宗以大眼为武卫将军假平南将军持节都督统军曹敬邴&#樊鲁等诸军讨茂先等大破之斩衍辅国将军王花龙骧将军申天化俘馘七千有余衍又遣其舅张惠绍摠率众军窃据宿豫又假大眼平东将军为别将与都督邢峦讨破之遂乘胜长驱与中山王英同围锺离大眼军城东守淮桥东西二道属水泛长大眼所绾统军刘神符公孙祉两军夜中争桥奔退大眼不能禁相寻而走坐徙为营州兵永平中世宗追其前勋起为试守中山内史时高肇征蜀世宗虑萧衍侵轶徐扬乃征大眼为太尉长史持节假平南将军东征别将隶都督元遥遏御淮肥大眼至京师时人思其雄勇喜其更用台省闾巷观者如市大眼次谯南世宗崩时萧衍遣将康绚于浮山遏淮规浸寿春诏加大眼光禄大夫率诸军镇荆山复其封邑后与萧宝夤俱征淮堰不能&#遂于堰上流凿渠决水而还加平东将军大眼善骑乘装束雄竦擐甲折旋见称当世抚巡士卒呼为儿子及见伤痍为之流泣自为将帅恒身先兵士冲突坚陈出入不疑当其锋者莫不摧拉南贼前后所遣督将军未渡江预皆畏慑传言淮泗荆沔之间有童儿啼者恐之云杨大眼至无不即止王肃弟子秉之初归国也谓大眼曰在南闻君之名以为眼如车轮及见乃不异人大眼曰旗鼓相望瞋眸奋发足使君目不能视何必大如车轮当世推其骁果皆以为关张弗之过也然征淮堰之役喜怒无常捶挞过度军士颇憾焉识者以为性移所致又以本将军出为荆州刺史常缚蒿为人衣以青布而射之召诸蛮渠指示之曰卿等若作贼吾政如此相杀也又北淯郡尝有虎害大眼搏而获之斩其头悬于穰市自是荆蛮相谓曰杨公恶人常作我蛮形以射之又深山之虎尚所不免遂不敢复为寇盗在州二年而卒大眼虽不学恒遣人读书坐而听之悉皆记识令作露布皆口授之而竟不多识字也有三子长甑生次领军次征南皆潘氏所生气干咸有父风初大眼徙营州潘在洛阳颇有失行及为中山大眼侧生女夫赵延宝言之于大眼大眼怒幽潘而杀之后娶继室元氏大眼之死也甑生等问印绶所在时元始怀孕自指其腹谓甑生等曰开国当我儿袭之汝等婢子勿有所望甑生深以为恨及大眼丧将还京出城东七里营车而宿夜二更甑生等开大眼棺延宝怪而问之征南射杀之元怖走入水征南又弯弓射之甑生曰天下岂有害母之人乃止遂取大眼尸令人马上抱之左右扶挟以叛荆人畏甑生等骁勇不敢苦追奔于襄阳遂归萧衍　将帅部名臣列传三十七
　　北齐一
　　卢勇
