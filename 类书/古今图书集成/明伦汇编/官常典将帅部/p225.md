<!-- { "loadSidebar": true } -->
按唐书本传君集豳州三水人以材雄称少事秦王幕府从征讨有功擢累左虞候车骑将军封全椒县子预诛隐太子尤力王即位拜左卫将军进封潞国公邑千户贞观四年迁兵部尚书俄检校吏部尚书参议朝政李靖讨吐谷浑以君集为碛石道行军总管师次鄯州议所向君集曰王师已至而贼不走险天赞我也若以精兵掩不备彼不我虞必有大利若遁岨山谷克之实难靖然其计简锐士约赍深入追及其众于库山大战破之进会大非川平其国会诏世封功臣授陈州刺史更封陈群臣不愿封进吏部尚书君集本以行伍奋不知学后贵益自喜好书及典选分明课最有誉于时吐蕃围松州授当弥道行军大总管以击之高昌不臣拜交河道行军大总管出讨王曲文泰笑曰唐去我七千里碛卤二千里无水草冬风裂肌夏风如焚行贾至者百之一安能致大兵乎使能顿吾城下一再旬食尽当溃吾且系而卤之君集次碛口而文泰死子智盛袭位进营柳谷候骑言国方葬死君诸将请袭之君集曰不可天子以高昌骄慢使吾龚行天罚今袭人于墟墓间非问罪也于是鼓而前贼婴城自守遣谕之不下乃刊木塞堑引撞车毁其堞飞石如雨所向无敢当因拔其城俘男女七千进围都城初文泰与西突厥欲谷设约有急相援及是欲谷设益惧西走智盛失援乃降高昌平君集刻石纪功还初君集配没罪人不以闻又私取珍宝妇女将士因亦盗入不能制及还京师有司劾之诏君集诣狱簿对中书侍郎岑文本谏曰高昌之罪议者以其遐远欲置度外唯陛下奋独见之明授决胜之略君集得指期平殄今推劳将帅从征之人悉蒙重赏未逾数日更以属吏天下闻之谓陛下录过遗功无以劝后且古之出师克敌有重赏不胜蒙显戮当其有功也虽贪财纵欲尚蒙爵邑其无功也虽勤躬洁己不免鈇钺故曰记人之功忘人之过宜为君者也昔李广利贪不爱卒陈汤盗所收康居财物二主皆赦其罪封侯赐金夫将帅之臣廉慎少而贪没多军法曰使智使勇使贪使愚故智者乐立其功勇者好行其志贪者邀趋其利愚者不计其死是以前圣使人必收所长而弃所短陛下宜申宥君集俾复朝列以劝有功帝寤释不问君集自恃有功以它罪被系居怏怏不平会张亮出洛州都督君集谬激说曰何为见排亮曰公排我尚谁咎君集曰我平一国还触天子嗔何能排君因攘袂曰郁郁不可活能反乎当与公反亮密以闻帝曰卿与君集皆功臣今独相语而无左验奈何秘不发待君集如初皇太子承干数有过虑废知君集怨望因其婿贺兰楚石为千牛私引君集入问自安计君集举手谓曰此手当为殿下用之又遣楚石语承干曰魏王得爱陛下若有诏召愿毋轻入承干纳之然君集常畏谋泄忽忽不自安或中夕惊叱妻怪之曰公国大臣何为尔若有所负宜自归首领尚可全不从承干事觉捕君集下狱楚石告状帝自临问曰我不欲令刀笔吏辱公君集辞穷不能对帝语群臣曰君集于国有功朕不忍置诸法将丐其命公卿其许我乎群臣皆曰君集罪大逆不道请论如法帝乃谓曰与公诀矣今而后徒见公遗像已因泣下遂斩之籍其家君集临刑色不变谓监吏曰我岂反者乎蹉跌至此然尝为将破二国若言之陛下丏一子以守祭祀帝闻原其妻及一子徙岭表始帝命李靖教君集兵法既而奏靖且反兵之隐微不以示臣帝以让靖靖曰方中原无事臣之所教足以制四夷而求尽臣术此君集欲反耳靖为右仆射君集为兵部尚书同还省君集马过门数步乃觉靖语人曰君集其有异虑乎后果如言　　薛万均
按唐书本传万均本炖煌人后徙京兆咸阳父世雄大业末为涿郡太守万均与弟万彻因客幽州以材武为罗艺所厚善与艺归款高祖授万均上柱国永安郡公窦建德帅众十万寇范阳艺迎拒之万均曰众寡不敌宜以计胜即教艺羸兵阻水以诱之万均自以精骑百匿城左建德师度水邀半度击之大败其众明年建德以二十万骑来攻兵已缘堞万均与万彻率死士百人出地道掩击其背众惊溃去秦王平刘黑闼引万均为右二护军北门长上柴绍之讨梁师都也以万均为副万彻亦从距朔方数十里突厥兵骤至王师却万均兄弟横击之斩其骁将卤阵欢乘之俘杀相藉突厥走遂围师都诸将以城险未可下万均曰城中气死鼓不能声破亡兆也既而贼果斩师都降拜左屯卫将军俄为沃沮道行军副总管从李靖讨吐谷浑军次青海万均万彻各以百骑行前卒与卤遇万均单骑驰突无敢当者还语诸将曰贼易与复驰进击斩数千级勇盖三军追奔至积石山大风折旗万均曰卤且来乃勒兵俄而卤至万均直前斩其将众遂溃追至图伦碛乃还与靖会青海玺书勉劳迁本卫大将军又副侯君集击高昌曲智盛坚守未下万均麾军进智盛惧乃降进潞国公会有诉万均与高昌女子乱太宗欲穷治魏征曰君使臣以礼若所诉实罪且轻虚则所失重矣诏勿治后帝幸芙蓉园坐清宫不谨下狱忧愤卒帝惊悼为举哀诏陪葬昭陵后尝赐群臣膜皮及万彻而误呼万均怆然曰万均朕勋旧忽口其名岂死者有知冀此赐乎因命取焚之举坐感叹弟万彻万俶万备　　薛万彻按唐书薛万均传万彻与万均归高祖授车骑将军武安县公事隐太子太子诛万彻督宫兵战元武门噪而趋秦府众失色乃示以太子首然后去与数十骑亡之南山秦王数使贷谕乃出谢王以其忠于所事不之罪也从李靖讨突厥颉利可汗以功授统军进爵郡公历右卫将军蒲州刺史副李绩击薛延陀与卤战碛南率数百骑为先锋绕击阵后卤顾见遂溃斩首三千级获马万五千封一子为县侯改左卫将军尚丹阳公主加驸马都尉迁代州都督右武卫大将军太宗尝曰当今名将唯李绩江夏王道宗万彻而已绩道宗虽不能大胜亦未尝大败至万彻非大胜即大败矣贞观二十二年以青丘道行军总管帅师三万伐高丽次鸭绿水以奇兵袭大行城与高丽步骑万余战斩卤将所夫孙卤皆震恐遂傅泊汋城卤众三万来援击走之拔其城万彻在军中任气不能下人或有上书言状者帝爱其功直加让勖而已即为焚书副将裴行方亦言其怨望李绩曰万彻位大将军亲主婿而内怀不平罪当诛因诏除籍徙边会赦还高宗永徽二年授宁州刺史入朝与房遗爱昵甚因曰我虽病足坐置京师诸辈犹不敢动遗爱曰若国有变当与公共辅荆王谋泄下狱诛临刑曰万彻大健儿留为国&#死安得坐遗爱杀之遂解衣顾监刑者曰亟斩我斩之不死叱曰胡不力三斩乃绝万俶亦以战功显历右领军将军梁郡公畅武道行军总管　　薛万备
按唐书薛万均传万备有至行居母丧庐墓前太宗诏表异其门以尚辇奉御从伐高丽李绩围白岩卤遣兵万余来援将军契苾何力以八百骑苦战中槊创甚为贼所窘万备单马进救何力获免仕至左卫将军　　李大亮
按唐书本传大亮京兆泾阳人祖琰为魏度支尚书大亮有文武才略隋末署庞玉行军兵曹李密寇东都玉战败大亮被禽贼将张&#异之就执百余余皆死独释大亮引与语遂定交高祖入关大亮自归授土门令方岁饥境多盗贼大亮招亡散抚贫瘠卖所乘马稍稍资业之劝垦田岁大熟间出击贼所至辄平秦王行北境下书奖劳赐马五乘帛五十段顷之寇贼大至大亮度不能拒乃单马诣营说豪帅为分别祸福贼众感服遂相率降大亮杀所乘马与之食至步而返帝闻之悦擢金州总管府司马王弘烈据襄阳诏大亮安抚樊邓因图之进击下十余城迁安州刺史复使徇广州至九江会辅公祏反以计禽其将张善安公祏方围猷州刺史左难当固守大亮率兵击走之迁越州都督贞观初徙交州封武阳县男召授太府卿复出凉州都督尝有台使见名鹰讽大亮献之大亮密表曰陛下绝畋猎久矣而使者求鹰信陛下意邪乃乖昔旨如其擅求是使非其才太宗报书曰有臣如此朕何忧古人以一言之重订千金今赐胡瓶一虽亡千镒乃朕所自御又赐荀悦汉纪曰悦论议深博极为政之体公宜绎味之时突厥亡帝遂欲怀四夷诸部降者人赐袍一领帛五匹首领拜将军中郎将列五品者赢百员又置降胡河南诏大亮为西北道安抚大使使以绥大度设拓设泥熟特勒及七姓种落之未附者峙粮碛口赈其饥大亮上言臣闻欲绥远者必自近中国天下本根四裔犹枝叶也残本根厚枝叶而曰求安未之有也属者突厥倾国入朝陛下不即俘江淮变其俗而加赐物帛悉官之引处内地岂久安计哉今伊吾虽臣远在荒卤臣以为诸称藩请附者宜羁縻受之使吾塞外畏威怀德永为藩臣谓之荒服者故臣而不内所谓行虚惠收实福河西积困边方州县萧条加因隋乱残耗已甚臣愚愿停招慰省劳役使边人得就农&#此中国利也帝纳其计八年为剑南道巡省大使会讨吐谷浑为河东道行军总管与李靖俱出北道涉青海观河源与卤遇蜀浑山大战破之俘其名王获杂畜数万进爵为公拜右卫大将军晋王为皇太子诏大亮兼右卫率又兼工部尚书身三职宿卫两宫每番直常假寐帝劳曰公在我得酣卧十八年幸洛阳诏副房元龄居守元龄称有王陵周勃节可倚大事俄寝疾帝亲和药驿赐之临终表请罢辽东役又言京师宗庙所在愿以关中为意就&#叹曰吾闻男子不死妇人手命屏左右言终卒年五十九将敛家无珠玉为含惟贮米五斛布三十端帝哭为恸赠兵部尚书秦州都督谥曰懿陪葬昭陵大亮性忠谨外若不能言而内刚烈不可干非其义对天子争是非无回挠至妻子未始见墯容事兄嫂以礼闻位通显居陋狭甚在越州写书数百卷及去留都督署初破公祏以功赐奴婢百口谓曰而曹皆衣冠子女不幸破亡吾何忍录而为隶乎纵遣之高祖闻咨美更赐俚婢二十后破吐谷浑复赐奴婢百五十口悉以遗亲戚葬宗族无后者三十余柩赀襚加焉尝以张&#脱其死及贵念有以报之时&#为将作丞匿不见大亮求之不能得一日识诸涂持&#泣悉推家财与之&#拒不受乃言于帝曰臣及事陛下张&#力也愿悉臣官爵授之帝为迁&#中郎将代州都督世皆贤大亮能报而多&#不自伐也殁后所育孤姓为大亮行服如所亲者十余人　　谢叔方　冯立
按唐书敬君弘传隐太子之死左右解散其车骑将军冯立者有材武叹曰生赖其宠死不共难我无以见士大夫乃与巢王亲将谢叔方率兵攻元武门殊死斗君弘挺身出或曰事未可判当按兵待变成列而斗可也不从与中郎将吕世衡呼而进皆战殁立顾其下曰足以报太子矣遂解兵走君弘等败秦府兵不振尉迟敬德掷巢王首示叔方叔方下马恸亦出奔明日自归太宗曰义士也置之俄而立又至帝让曰汝离我兄弟罪一也杀我将士罪二也何所逃死答曰出身事主当战之日不知其它因伏地悲不自胜帝亦劳遣之诏赠君弘左屯卫大将军世衡右骁卫将军立已蒙贷归语人曰上赦吾罪吾当以死报未几突厥犯便桥立引数百骑与卤薄败之咸阳帝喜授广州都督前日牧守苛肆为蛮夷患故数叛立至不事家产衣食弗求赢尝见贪泉曰此岂隐之所酌邪吾虽日汲庸易吾性哉遂剧饮去在职不三年有惠爱卒于官叔方历伊州刺史善治军戎华爱之累加银青光禄大夫徙洪广二州都督卒谥曰勤本万年人从巢王征讨有功王表为屈咥真府左军骑云　　史大奈
