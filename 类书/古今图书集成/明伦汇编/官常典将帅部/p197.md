<!-- { "loadSidebar": true } -->
　将帅部名臣列传四十三
　　北周五
　　裴宽
按周书本传宽字长宽河东闻喜人也祖德欢魏中书郎河内郡守父静虑银青光禄大夫赠汾州刺史宽仪貌伟博涉群书弱冠为州里所称与二弟汉尼是和知名亲殁抚弟以笃友闻荥阳郑穆常谓从弟文直曰裴长宽兄弟天伦笃睦人之师吾爱之重之汝可与之游处年十三以选为魏孝明帝挽郎释褐员外散骑侍郎魏孝武末除广陵王府直兵参军加宁朔将军员外散骑常侍及孝武西迁宽谓其诸弟曰权臣擅命乘舆播越战争方始当何所依诸弟咸不能对宽曰君臣逆顺大义昭然今天子西幸理无东面以亏臣节乃将家属避难于大石岩独孤信镇洛阳始出见焉时汾州刺史韦子粲降于东魏子粲兄弟在关中者咸已从坐其季弟子爽先在洛窘急乃投宽宽开怀纳之遇有大赦或传子爽合免因尔遂出子爽卒以伏法独孤信召而责之宽曰穷来见归义无执送今日获罪是所甘心以经赦宽遂得不坐大统五年授都督同轨防长史加征卤将军十三年从防主韦法保向颍川解侯景围景密图南叛军中颇有知者以其事计未成外示无贰往来诸军间侍从寡少军中名将必躬自造至于法保尤被亲附宽谓法保曰侯景狡猾必不肯入关虽托款于公恐未可信若仗兵以斩之亦一时之计也如曰不然便须深加严警不得信其诳诱自贻后悔法保纳之然不能图景但自固而已十四年与东魏将彭乐恂战于新城因伤被擒至河阴见齐文襄宽举止详雅善于占对文襄甚赏异之谓宽曰卿三河冠盖材识如此我必使卿富贵关中贫校何足可依勿怀异图也因解&#付馆厚加其礼宽乃裁卧毡夜缒而出因得遁还见于太祖太祖顾谓诸公曰被坚执锐或有其人疾风劲草岁寒方验裴长宽为高澄如此厚遇乃能冒死归我虽古之竹帛所载何以加之乃手书署宽名下授持节帅都督封夏阳县男邑三百户并赐马一匹衣一袭即除孔城城主十六年迁河南郡守仍镇孔城寻加抚军大都督通直散骑常侍魏废帝元年进使持节车骑大将军仪同三司散骑常侍孝闵帝践阼进爵为子宽在孔城十三年与齐洛州刺史独孤永业相对永业有计谋多谲诈或声言春发秋乃出兵掩蔽消息倏忽而至宽每揣知其情用兵邀击无不克之永业常戒其所部曰但好镇孔城自外无足虑其见惮如此齐伊川郡守梁鲊常在境首抄掠太祖患之命宽经略焉鲊行过妻家椎牛宴饮既醉之后不复自防宽密知之遣兵往袭遂斩之太祖嘉焉赐奴婢金带粟帛等武成三年征拜司士中大夫保定元年出为汾州刺史寻转鲁山防主四年加骠骑大将军开府仪同三司天和二年行复州事二年除温州刺史初陈氏与国通和每修聘好自华皎附后乃图寇掠汾州既接敌境事资守备于是复以宽为汾州刺史而州城埤狭器械又少宽知其难守深以为忧又恐秋水暴长陈人得乘其便即白襄州总管请戍兵并请移城于羊蹄山权以避水总管府许增兵守御不许迁移城宽乃量度年常水至之处&#大木于岸以备船行襄州所遣兵未至陈将程灵洗已率众至于城下遂分布战舰四面攻之水势犹小灵洗未得近城宽每简募骁兵令夜掩击频挫其锐相持旬日灵洗无如之何俄而雨水暴长所&#木上皆通船过灵洗乃以大舰临逼拍干打楼应即摧碎弓弩大石昼夜攻之苦战三十余日死伤过半女垣崩尽陈人遂得上城短兵相拒犹经二日外无继援力屈城陷之后水便退缩陈人乃执宽至扬州寻被送岭外经数载后还建业遂卒于江左时年六十七　　宇文贵
按周书本传贵字永贵其先昌黎大棘人也徙居夏州父莫豆干保定中以贵着勋追赠柱国大将军少傅夏州刺史安平郡公贵母初孕贵梦有老人抱一儿授之曰赐尔是子俾寿且贵及生形类所梦故以永贵字之贵少从师受学尝辍书叹曰男儿当提剑汗马以取公侯何能如先生为博士也正光末破六汗拔陵围夏州刺史源子雍婴城固守以贵为统军救之前后数十战军中咸服其勇后送子雍还贼帅叱干麒麟薛崇礼等处处屯聚出兵邀截贵每奋击辄破之除武骑常侍又从子雍讨葛荣军败奔邺为荣所围贼屡来攻贵每缒而出战贼莫敢当其锋然凶徒实繁围久不解贵乃于地道潜出北见尔朱荣陈贼兵势荥深纳之因从荣擒葛荣于口加别将又从元天穆平邢杲转都督元颢入洛贵率乡兵从尔朱荣焚河桥力战有功加征卤将军封革融县侯邑一千户除郢州刺史入为武卫将军关内大都督从魏孝武西迁进爵化政郡公大统初迁右卫将军贵善骑射有将帅才太祖又以宗室甚亲委之三年进车骑大将军仪同三司与独孤信入洛阳东魏颍州刺史贺若统据颍川来降东魏遣其将尧雄赵育是云宝率众二万攻颍贵自洛阳率步骑二千救之军次阳翟雄等已度马桥去颍川三十里东魏行台任祥又率众四万余与雄合诸将咸以彼众我寡不可争锋贵曰兵机倚伏固不可以常理论古人能以寡制众者皆由预睹成败决必然之策耳吾虽暗于成事然谓进与贺若合势为计之上者请为诸军说之尧雄等必以为颍川孤危势非其敌又谓吾寡弱独进若悉力以攻颍必指掌可破既陷颍川便与任祥军合同恶相济为害更甚吾今屯兵阳翟便是入其数内若贺若一陷吾辈坐此何为进据颍川有城可守雄见吾入城出其不意进则狐疑退则不可然后与诸军尽力击之何往不克愿勿疑也遂入颍川雄等稍前贵率千人背北为阵与雄合战贵马中流矢乃短兵步斗士众用命雄大败轻走赵育于阵降获其辎重俘万余人尽放令还任祥闻雄败遂不敢进寻而仪同怡&#率骑五百赴贵贵乘胜逼祥祥退保宛陵追及之会日暝结阵相持明旦合战俘斩甚多祥军既败是云宝亦降师还魏文帝在天游园以金&#置侯上命公卿射中者即以赐之贵一发而中帝笑曰由基之妙正当尔耳进侍中骠骑大将军开府仪同三司历夏岐二州刺史十六年迁中外府左长史进位大将军宕昌王梁弥定为宗人獠甘所逐来奔又有羌酋傍乞铁忽因梁企定反后据有渠株川拥种类数千家与渭州民郑五丑扇惑诸羌同反凭险置栅者十余所太祖令贵与豆卢宁史宁讨之贵等擒斩铁忽及五丑史宁又别击獠甘破之乃纳弥定并于渠株川置岷州朝廷美其功遂于粟&#立碑以纪其绩魏废帝初出为岐州刺史二年授大都督兴西盖等六州诸军事兴州刺史先是兴州氐反自贵至州人情稍定贵表请于梁州置屯田数州丰足三年诏贵代尉迟迥镇蜀时隆州人开府李光赐反于盐亭与其党帛玉成寇食堂谯淹蒲皓马术等攻围隆州州人李祏亦聚众反开府张遁举兵应之贵乃命开府叱奴兴救隆州又令开府成亚击祏及遁势蹙遂降执送京师除都督益潼等八州诸军事益州刺史就加小司徒先是蜀人多劫盗贵乃召任侠杰健者署为游军二十四部令其督捕由是颇息孝闵帝践阼进位柱国拜御正中大夫武成初与贺兰祥讨吐谷浑军还进封许国公邑万户旧爵回封一子迁大司空治小冢宰历大司徒迁太保贵好音乐耽奕棋留连不倦然好施爱士时人颇以此称之天保之末使突厥迎皇后天和二年还至张掖薨赠太傅谥曰穆子善嗣　　杨忠
