<!-- { "loadSidebar": true } -->
按宋书本传元景字孝仁河东解人也曾祖卓自本郡迁于襄阳官至汝南太守祖恬西河太守父凭冯翊太守元景少便弓马数随父伐蛮以勇称寡言有器质荆州刺史谢晦闻其名要之未及往而晦败雍州刺史刘道产深爱其能元景时居父忧未得加命会荆州刺史江夏王义恭召之道产谓曰久见屈今贵王有召难辄相留乖意以为惘惘服阕补江夏王国中军将军迁殿中将军复为义恭司空行参军随府转司徒太尉城局参军太祖见又嘉之先是刘道产在雍州有惠化远蛮悉归怀皆出缘沔为村落户口殷盛及道产死群蛮大为寇暴世祖西镇襄阳义恭以元景为将帅即以为广威将军随郡太守既至而蛮断驿道欲来攻郡郡内少粮器仗又乏元景设方略得六七百人分五百人屯驿道或曰蛮将逼城不宜分众元景曰蛮闻郡遣重戍岂悟城内兵少且表里合攻于计为长会蛮垂至乃使驿道为备潜出其后戒曰火举驰进前后俱发蛮众惊扰投郧水死者千余人斩获数百郡境肃然无复寇抄朱修之讨蛮元景又与之俱后又副沈庆之征郧山进克太阳除世祖安北府中兵参军随王诞镇襄阳为后军中兵参军及朝廷大举北讨使诸镇各出军二十七年八月诞遣振威将军尹显祖出赀谷奋武将军鲁方平建武将军薛安都略阳太守庞法起入卢氏广威将军田义仁入鲁阳加元景建威将军总统群帅后军外兵参军庞季明年已七十三秦之冠族羌人多附之求入长安招怀关陕乃自赀谷入卢氏卢氏人赵难纳之弘农强门先有内附意故委季明投之十月鲁方平薛安都法起进次白亭时元景犹未发法起率方平安都诸军前入自修阳亭出熊耳山季明进达高门木城值永昌王入弘农乃回还卢氏据险自固顷之招卢氏少年进入宜阳苟公谷以扇动义心元景以其月率军继进闰月法起安都方平诸军入卢氏斩县令李封以赵难为卢氏令加奋武将军难驱率义徒以为众军乡导法起等度铁岭山次开方口季明出自木城与法起相会元景大军次臼口以前锋深入悬军无继驰遣尹显祖入卢氏以为军援元景以军食不足难可旷日迟久乃束马悬车引军上百丈崖出温谷以入卢氏法起诸军进次方伯去弘农城五里贼遣兵二千余人觇候法起纵兵夹射之贼骑退走诸军造攻具进兵城下伪弘农太守李初古拔婴城自固法起安都方平诸军鼓噪以陵城李明赵难并率义徒相继而进冲车四临数道俱攻士皆殊死战莫不奋勇争先时初古拔父子据南门督其处距战弘农人之在城内者三千余人于北楼竖白幡或射无金箭安都军副谭金薛系孝率众先登生禽李初古拔父子二人鲁方平入南门生禽伪郡丞百姓皆安堵元景引军度熊耳山安都顿军弘农法起进据潼关季明率方平赵难军向陕西七里谷殿中将军邓盛幢主刘骖乱使人入荒田招宜阳人刘宽纠率合义徒二千余人共攻金门&#屠之杀戍主李买得古拔子也为魏永昌王长史勇冠等伦永昌闻其死若失左右手诞又遣长流行参军姚范领三千人向弘农受元景节度十一月元景率众至弘农营于开方口仍以元景为弘农太守置吏佐初安都留屯弘农而诸军已进陕元景既到谓安都曰无为坐守空城而令庞公深入此非计也宜急进军可与显祖并兵就之吾须督租毕寻后引也众并造陕下即入郭城列营于城内以逼之并大造攻具贼城临河为固恃险自守季明安都方平显祖赵难诸军频三攻未拔魏洛州刺史地河公张是提众二万度崤来救安都方平各列阵城南以待之显祖勒精卒以为后柱季明率高明宣阳义兵当南门而阵赵难领卢氏乐从少年与季明为犄角贼兵大合轻骑挑战安都瞋目横矛单骑突阵四向奋击左右皆辟易不能当杀伤不可胜数于是众军并鼓噪俱前士皆殊死战魏初纵突骑众军患之安都怒甚乃脱兜鍪解所带铠唯着绛衲两当械马亦去具装驰奔以入贼阵猛气咆哮所向无前当其锋者无不应刃而倒贼忿之夹射不能中如是者数四每一入众无不披靡初元景令将鲁元保守函谷关贼众既盛元保不能自固乃率所领作函箱阵多列旗帜缘险而还正会安都诸军与贼交战三掳郎将见元保军从山下以为元景大众至日且暮贼于是奔退骑多得入城贼之将至也方平遣驿骑告元景时军粮尽各余数日食元景方督义租并上驴马以为运粮之计而方平信至元景遣军副柳元怙简步骑二千以赴陕急卷甲兼行一宿而至诘朝贼众又出列阵于城外方平诸军并成列安都并领马军方平悉勒步卒左右犄角之余诸义军并于城西南列敶方平谓安都曰今勍敌在前坚城在后是吾取死之日卿若不进吾当斩卿我若不进卿当斩我也安都曰善卿言是也我岂惜身命乎遂合战时元怙方至悉偃旗鼓士马皆衔枚潜师伏甲而进贼未之觉也方平等方与魏交锋而元怙勒众从城南门函道直出北向结敶旌旗甚盛鼓噪而前出贼不意魏众大骇元怙与幢主宗越率手下猛骑以冲贼陈一军皆驰之安都方平等督诸军一时齐奋士卒无不用命安都不堪其愤横矛直前出入贼阵杀伤者甚多流血凝肘矛折易之复入军副谭金率骑从而奔之自诘旦而战至于日昃魏众大溃斩张是提又斩三千余级投河赴堑死者甚众面缚军门者二千余人元景轻骑晨至魏兵之面缚者多河内人元景诘之曰汝等怨王泽不浃请命无所今并为魏尽力便是本无善心顺附者存拯从恶者诛灭欲知王师正如此尔皆曰虐魏见驱后出赤族以骑蹙步未战先死此亲将军所见非敢背中国也诸将欲尽杀之元景以为不可曰今王旗北扫当令仁声先路乃悉释而遣之家在关里者符守关诸军听出皆称万岁而去诞以崤陕既定其地宜抚以弘农刘宽&#行东弘农太守给元景鼓吹一部法起率众次于潼关先是建义将军华山太守刘槐纠合义兵攻关城拔之力少不固顷之又集众以应王师法起次潼关槐亦至贼关城戍主娄须望旗奔溃魏众溺于河者甚众法起与槐即据潼关魏蒲城镇遣伪帅何难于封陵列三营以拟法起法起长驱入关行王檀故垒魏谓直向长安何难率众欲济河以截军后法起回军临河纵兵射之贼退散关中诸义徒并处处锋起四山羌胡咸皆请奋诞又遣阳武将军康元抚领二千人出上洛受元景节度援方平于函谷元景去贼众向关时军中食尽元景回据白杨岭贼定未至更下山进弘农入湖关口魏蒲阪戍主沃州刺史杜道生率众二万至阌乡水去湖关一百二十里元景募精勇一千人夜斫贼营迷失道天晓而反道生率手下骁锐纵兵射之锋刃既交魏又奔散时北讨诸军王元谟等败退魏遂深入太祖以元景不宜独进且令班师元景乃率诸将自湖关度白杨岭出于长洲安都断后宗越副之法起自潼关向商城与元景会季明亦从胡谷南归并有功而入士马旌旗甚盛诞登城望之以鞍下马迎元景除宁朔将军京兆广平二郡太守于樊城立府舍率所领居之统行北蛮事庞季明为定蛮长薛安都为后军行参军鲁方平为宁蛮参军臧质为雍州除元景为冠军司马襄阳太守将军如故鲁爽向虎牢复使元景率安都等北出至关城关城弃戍走即据之元景至洪关欲进与安都济河攻杜道生于蒲阪会爽退复还再出北讨威着于境外又使率所领进西阳会伐五水蛮世祖入讨元凶以为谘议参军领中兵加冠军将军太守如故配万人为前锋宗&#薛安都等十三军皆隶焉元景与朝士书曰国祸冤深凶人肆逆民神崩愤若无天地南中郎亲率义师剪讨元恶司徒臧冠军并同大举舳舻千里购赏之利备之元景不武忝任行间总勒精勇先锋道路势乘上流众兼百倍诸贤奕世忠义身为国良皆受遇先朝荷荣日久而拘逼寇廷莫由申效想闻今问悲庆兼常大行届道廓清惟始企迟面对展雪哀情时义军船率小陋虑水战不敌至芜湖元景大喜倍道兼行闻石头出战舰乃于江宁步上于板桥立栅以自固进据阴山遣薛安都率马军至南岸元景潜至新亭依山建垒东西据险世祖复遣龙骧将军行参军程天祚率众赴之天祚又于东南据高丘屯寨栅凡归顺来奔者皆劝元景速进元景曰不然理顺难恃同恶相济轻进无防实启寇心当倚我之不可胜岂幸寇之不攻哉元景营垒未立为龙骧将军詹叔儿觇知之劝劭出战不许经日乃水陆出军劭自登朱雀门督战军至瓦官寺与义军游逻相逢游逻退走贼遂薄垒劭以元景垒堑未立可得平地决战既至柴栅已坚仓卒无攻具便使肉薄攻之元景宿令军中曰鼓繁气易衰叫数力易竭但各衔枚疾战一听吾营鼓音贼步将鲁秀王罗汉刘简之骑将常伯与等及其士卒皆殊死战刘简之先攻西南频得烧草舫略渡人程天祚柴未立亦为所摧王罗汉等攻垒北门贼舰亦至元景水陆受敌意气弥强麾下勇士悉遣出战左右唯留数人宣传分军助程天祚天祚还得固柴因此破贼元景察贼衰竭乃命开垒鼓噪以奔之贼众大溃赴淮死者甚多劭更率余众自来攻垒复大破之其所杀伤过于前战劭手斩退者不能禁奔还宫仅以身免萧斌被创简之收兵而止陈犹未散元景复出薄之乃走竞投死马涧涧为之满斩简之及军主姚叔艺王江宝朱明智诸葛邈之等水军主褚湛之副刘道存并来归顺上至新亭即位以元景为侍中领左卫将军转使持节监雍梁南北秦四州荆州之竟陵随三郡诸军事前将军宁蛮校尉雍州刺史上在巴口问元景事平何所欲对曰若有过恩愿还乡里故有此授初臧质起义以南谯王义宣暗弱易制欲相推奉潜报元景使率所领西还元景即以质书呈世祖语其使曰臧冠军当是未知殿下义举尔方应伐逆不容西还质以此恨之及元景为雍州刺史质虑其为荆州后患建议爪牙不宜远出上重违其言更以元景为护军将军领石头戍事不拜徙领军将军加散骑常侍曲江县公食邑三千户孝建元年正月鲁爽反遣左卫将军王元讨之加元景抚军假节置佐后元复以为都督雍梁南北秦四州荆州之竟陵随二郡诸军事抚军将军领宁蛮校尉雍州刺史持节如故臧质义宣并反元南据梁山夹江为垒垣护之薛安都渡据历阳元景出屯采石元闻贼盛遣司马管法济求益兵上使元景进屯姑孰元景使将武念前进质遣将法起袭姑孰值念至击破之法起单船走质攻陷元西垒元使垣护之告元景曰今余东岸万人贼军数倍强弱不敌谓宜还就节下协力当之元景谓护之曰师有常刑不可先退贼众虽多猜而不整今当卷甲赴之护之曰逆徒皆云南州三万人而麾下裁十分之一若往造贼虚实立见则贼气成矣元景纳其言悉遣精兵助元以羸弱居守所遣军多张旗帜梁山望之如数万人皆曰京师兵悉至于是克捷上遣丹阳尹颜竣宣旨慰劳与沈庆之俱以本号开府仪同三司封晋安郡公邑如故先固让开府仪同复为领军太子詹事加侍中寻转骠骑将军本州大中正领军侍中如故大明二年复加开府仪同三司又固让明年迁尚书令太子詹事侍中中正如故以封在岭南秋输艰远改封巴东郡公五年又命左光禄大夫开府仪同三司侍中令中正如故又让开府乃与沈庆之俱依晋密陵侯郑袤不受司空故事事在庆之传六年进司空侍中令中正如故又固让乃授侍中骠骑将军南兖州刺史留卫京师世祖晏驾与太宰江夏王义恭尚书仆射颜师伯并受遗诏辅幼主迁尚书令领丹阳尹侍中将军如故给班剑二十人固辞班剑元景起自将帅及当朝理务虽非所长而有弘雅之美时在朝勋要多事产业惟元景独无所营南岸有数十亩菜园守园人卖得钱二万送还宅元景曰我立此园种菜以供家中啖尔乃复卖菜以取钱夺百姓之利邪以钱乞守园人世祖严暴异常元景虽荷宠遇恒虑及祸太宰江夏王义恭及诸大臣莫不重足屏气未尝敢私往来世祖崩义恭元景等并相谓曰今日始免横死义恭与义阳等诸王元景与颜师伯等常相驰逐声乐酣酒以夜继昼前废帝少有凶德内不能平杀戴法兴后悖情转露义恭元景等忧惧无计乃与师伯等谋废帝立义恭日夜聚谋而持疑不能速决永光元年夏元景迁使持节督南豫之宣城诸军事即本号开府仪同三司南豫州刺史侍中如故未拜发觉帝亲率宿卫兵自出讨之先称诏召元景左右奔告兵刃非常元景知祸至整朝服乘车应召出门庭弟车骑司马叔仁戎服率左右壮士数十人欲拒命元景苦禁之既出巷军士大至下车受戮容色恬然时年六十长子庆宗有干力而情性不伦世祖使元景送还襄阳于道中赐死次子嗣宗豫章王子尚车骑从事中郎嗣宗弟绍宗共宗孝宗文宗仲宗成宗季宗叔仁弟卫军谘议参军僧珍等诸弟侄在京邑及襄阳从死者数十人元景少子承及嗣宗子纂并在孕获全太宗即位令曰故侍中尚书令骠骑大将军巴东郡开国公新除开府仪同三司南豫州刺史元景风度弘简体局深沈正义亮时恭素范物幽明道尽则首赞孝图盛运开历则毗燮皇化方任孚汉辅业懋殷衡而蜂豺肆滥显加祸毒冤动勋列悲深朝贵朕承七庙之灵纂临宝业情典既申痛悼弥轸宜崇贲徽册以旌忠懿可追赠使持节都督南豫江三州诸军事太尉侍中刺史国公如故给班剑三十人羽葆鼓吹一部谥曰忠烈　　颜师伯
