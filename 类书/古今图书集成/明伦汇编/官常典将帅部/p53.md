<!-- { "loadSidebar": true } -->
按汉书本传延寿字君况北地郁郅人也少以良家子善骑射为羽林投石拔距绝于等伦尝超逾羽林亭楼由是迁为郎试弁为期门以材力爱幸稍迁至辽东太守免官车骑将军许嘉荐延寿为郎中谏大夫使西域都护骑都尉与副校尉陈汤共诛斩郅支单于封义成侯薨谥曰壮侯　　冯奉世
按汉书本传奉世字子明上党潞人也徙杜陵其先冯亭为韩上党守秦攻上党绝太行道韩不能守冯亭乃入上党城守于赵赵封冯亭为华阳君与赵将括距秦战死于长平宗族由是分散或留潞或在赵在赵者为官帅将官帅将子为代相及秦灭六国而冯亭之后冯毋择冯去疾冯劫皆为秦将相焉汉兴文帝时冯唐显名即代相子也至武帝末奉世以良家子选为郎昭帝时以功次补武安长失官年三十余矣乃学春秋涉大义读兵法明习前将军韩增奏以为军司空令本始中从军击匈奴军罢复为郎先是时汉数出使西域多辱命不称或贪污为外国所苦是时乌孙大有击匈奴之功而西域诸国新辑汉方善遇欲以安之选可使外国者前将军增举奉世以卫候使持节送大宛诸国客至伊修城都尉宋将言莎车与旁国共攻杀汉所置莎车王万年并杀汉使者奚充国时匈奴又发兵攻车师城不能下而去莎车遣使扬言北道诸国已属匈奴矣于是攻劫南道与歃盟畔汉从鄯善以西皆绝不通都护郑吉校尉司马意皆在北道诸国间奉世与其副严昌计以为不亟击之则莎车日强其势难制必危西域遂以节谕告诸国王因发其兵南北道合万五千人进击莎车攻拔其城莎车王自杀传其首诣长安诸国悉平威振西域奉世乃罢兵以闻宣帝召见韩增曰贺将军所举得其人奉世遂西至大宛大宛闻其斩莎车王敬之异于他使得其名马象龙而还上甚说下议封奉世丞相将军皆曰春秋之义大夫出疆有可以安国家则颛之可也奉世功效尢着宜加爵土之赏少府萧望之独以奉世奉使有指而擅矫制违命发诸国兵虽有功效不可以为后法即封奉世开后奉使者利以奉世为比争逐发兵要功万里之外为国家生事于夷狄渐不可长奉世不宜受封上善望之议以奉世为光禄大夫水衡都尉元帝即位为执金吾上郡属国归义降胡万余人反去初昭帝末西河属国胡伊酋若王亦将众数千人畔奉世&#持节将兵追击右将军典属国常惠薨奉世代为右将军典属国加诸吏之号数岁为光禄勋永光二年秋陇西羌&#姐旁种反诏召丞相韦元成御史大夫郑弘大司马车骑将军王接左将军许嘉右将军奉世入议是时岁比不登京师谷石二百余边郡四百关东五百四方饥馑朝廷方以为忧而遭羌变元成等漠然莫有对者奉世曰羌卤近在境内背畔不以时诛亡以威制远蛮臣愿帅师讨之上问用兵之数对曰臣闻善用兵者役不再兴粮不三载故师不久暴而天诛亟决往者数不料敌而师至于折伤再三发軵则旷日烦费威武亏矣今反卤无虑三万人法当倍用六万人然羌戎弓矛之兵耳器不犀利可用四万人一月足以决丞相御史两将军皆以为民方收敛时未可多发万人屯守之且足奉世曰不可天下被饥馑士马羸耗守战之备久废不简夷狄皆有轻边吏之心而羌首难今以万人分屯数处卤见兵少必不畏惧战则挫兵病师守则百姓不救如此怯弱之形见羌人乘利诸种并和相扇而起臣恐中国之役不得止于四万非财币所能解也故少发师而旷日与一举而疾决利害相万也固争之不能得有诏益二千人于是遣奉世将万二千人骑以将屯为名典属国任立护军都尉韩昌为偏裨到陇西分屯三处典属国为右军屯白石护军都尉为前军屯临洮奉世为中军屯首阳西极上前军到降同阪先遣校尉在前与羌争地利又别遣校尉救民于广阳谷羌卤盛多皆为所破杀两校尉奉世具上地形部众多少之计愿益三万六千人乃足以决事书奏天子大为发兵六万余人拜太常弋阳侯任千秋为奋武将军以助焉奉世上言愿得其众不须复烦大将因陈转输之费上于是以玺书劳奉世且让之曰皇帝问将兵右将军甚苦暴露羌卤侵边境杀吏民甚逆天道故遣将军帅士大夫行天诛以将军材质之美奋精兵诛不轨百下百全之道也今乃有畔敌之名太为中国羞以昔不闲习之故邪以恩厚未洽信约不明也朕甚怪之上书言羌卤依深山多径道不得不多分部遮要害须得后发营士足以决事部署已定埶不可复置大将闻之前为将军兵少不足自守故发近所骑日夜诣非为击也今发三辅河东弘农越骑&#射佽飞彀者羽林孤儿及呼速絫嗕种方急遣且兵凶器也必有成败者患策不豫定料敌不审也故复遣奋武将军兵法曰大将军出必有偏裨所以扬威武参计策将军又何疑焉夫爱吏士得众心举而无悔禽敌必全将军之职也若乃转输之费则有司存将军勿忧须奋武将军兵到合击羌卤十月兵毕至陇西十一月并进羌卤大破斩首数千级余皆走出塞兵未决间汉复发募士万人拜定襄太守韩安国为建威将军未进闻羌破还上曰羌卤破散创艾亡逃出塞其罢吏士颇留屯田备要害处明年二月奉世还京师更为左将军光禄勋如故其后录功拜爵下诏曰羌卤桀黠贼害吏民攻陇西府寺燔烧置亭绝道桥甚逆天道左将军光禄勋奉世前将兵征讨斩捕首卤八千余级掳马牛羊以万数赐奉世爵关内侯食邑五百户黄金六十斤裨将校尉三十余人皆拜后岁余奉世病卒居爪牙官前后十年为折冲宿将功名次赵充国奋武将军任千秋者其父宫昭帝时以丞相征事捕斩反者左将军上官桀封侯宣帝时为太常薨千秋嗣后复为太常成帝时乐昌侯王商代奉世为左将军而千秋为右将军后亦为左将军子孙传国至王莽乃绝云奉世死后二年西域都护甘延寿以诛郅支单于封为列侯时丞相匡衡亦用延寿矫制生事据萧望之前议以为不当封而议者咸美其功上从众而侯之于是杜钦上疏追讼奉世前功曰前莎车王杀汉使者约诸国背畔左将军奉世以卫侯便宜发兵诛莎车王策定城郭功施边境议者以奉世奉使有指春秋之义亡遂事汉家之法有矫制故不得侯今匈奴郅支单于杀汉使者亡保康居都护延寿发城郭兵屯田吏士四万余人以诛斩之封为列侯臣愚以为比罪则郅支薄量敌则莎车众用师则奉世寡计胜则奉世为功于边境安虑败则延寿为祸于国家深其违命而擅生事同延寿割地封而奉世独不录臣闻功同赏异则劳臣疑罪钧刑殊则百姓惑疑生无常惑生不知所从亡常则节趋不立不知所从则百姓无所措手足奉世图难忘死信命殊俗威功白着为世使表独抑厌而不扬非圣主所以塞疑厉节之意也愿下有司议上以先帝时事不复录奉世有子男九人女四人长女媛以选充后宫为元帝昭仪产中山孝王元帝崩媛为中山太后随王就国奉世长子谭太常举孝廉为郎功次补天水司马奉世击西羌谭为校尉随父从军有功未拜病死谭弟野王逡立参至大官　　段会宗按汉书本传会宗字子松天水上邽人也竟宁中以杜陵令五府举为西域都护骑都尉光禄大夫西域敬其威信三岁更尽还拜为沛郡太守以单于当朝徙为雁门太守数年坐法免西域诸国上书愿得会宗阳朔中复为都护会宗为人好大节矜功名与谷永相友善谷永闵其老复远出予书戒曰足下以柔远之令德复典都护之重职甚休甚休若子之材可优游都城而取卿相何必勒功昆山之仄总领百蛮怀柔殊俗子之所长愚无以喻虽然朋友以言赠行敢不略意方今汉德隆盛远人宾服傅郑甘陈之功没齿不可复见愿吾子因循旧贯毋求奇功终更亟还亦足以复雁门之踦万里之外以身为本愿详思愚言会宗既出诸国遣子弟郊迎小昆弥安日前为会宗所立德之欲往谒诸翎侯止不听遂至龟兹谒城郭甚亲附康居太子保苏匿率众万余人欲降会宗奏状汉遣卫司马逢迎会宗发戊己校尉兵随司马受降司马畏其众欲令降者皆自缚保苏匿怨望举众亡去会宗更尽还以擅发戊己校尉之兵乏兴有诏赎论拜为金城太守以病免岁余小昆弥为国民所杀诸翎侯大乱征会宗为左曹中郎将光禄大夫使安辑乌孙立小昆弥兄末振将定其国而还明年末振将杀大昆弥会病死汉恨诛不加元延中复遣会宗发戊己校尉诸国兵即诛末振将大子番丘会宗恐大兵入乌孙惊番丘亡逃不可得即留所发兵垫娄地选精兵三十弩径至昆弥所在召番丘责以末振将骨肉相杀杀汉公主子孙未伏诛而死使者受诏诛番丘即手&#击杀番丘官属以下惊恐驰归小昆弥乌犁靡者末振将兄子也勒兵数千骑围会宗会宗为言来诛之意今围守杀我如取汉牛一毛耳宛王郅支头县&#街乌孙所知也昆弥以下服曰末振将负汉诛其子可也独不可告我令饮食之邪会宗曰豫告昆弥逃匿之为大罪即饮食以付我伤骨肉恩故不先告昆弥以下号泣罢去会宗还奏事公卿议会宗权得便宜以轻兵深入乌孙即诛番丘宣明国威宜加重赏天子赐会宗爵关内侯黄金百斤是时小昆弥季父卑爰疐拥众欲害昆弥汉复遣会宗使安辑与都护孙建并力明年会宗病死乌孙中年七十五矣城郭诸国为发丧立祠焉　　辛庆忌
按汉书本传庆忌字子真少以父任为右校丞随长罗侯常惠屯田乌孙赤谷城与歙侯战陷陈却敌思奏其功拜为侍郎迁校尉将吏士屯焉耆国还为谒者尚未知名元帝初补金城长史举茂材迁郎中车骑将军朝廷多重之者转为校尉迁张掖太守徙酒泉所在著名成帝初征为光禄大夫迁左曹中郎将至执金吾始武贤与赵充国有隙后充国家杀辛氏至庆忌为执金吾坐子杀赵氏左迁酒泉太守岁余大将军王凤荐庆忌前在两郡着功迹征入历位朝廷莫不信乡质行正直仁勇得众心通于兵事明略威重任国柱石父破羌将军武贤显名前世有威西夷臣凤不宜久处庆忌之右乃复征为光禄大夫执金吾数年坐小法左迁云中太守复征为光禄勋时数有异丞相司直何武上封事曰虞有宫之奇晋献不寐卫青在位淮南寝谋故贤人立朝折冲厌难胜于亡形司马法曰天下虽安忘战必危夫将不豫设则亡以应卒士不素厉则难使死敌是以先帝建列将之官近戚主内异姓距外故奸轨不得萌动而破灭诚万世之长册也光禄勋庆忌行义修正柔毅敦厚谋深远前在边郡数破敌获卤外夷莫不闻乃者大异上见未有其应加以兵革久寝春秋大灾未至而豫御之庆忌宜在爪牙官以备不虞其后拜为右将军诸吏散骑给事中岁余徙为左将军庆忌居处恭俭食饮被服尤节约然性好舆马号为鲜明唯是为奢为国虎臣遭世承平匈奴西域亲附敬其威信年老卒官长子通为护羌校尉中子遵函谷关都尉少子茂水衡都尉出为郡守皆有将帅之风　将帅部名臣列传六
　　后汉一
　　邓禹
