<!-- { "loadSidebar": true } -->
按唐书本传燧字洵美纟出右扶风徙为汝州郏城人父季龙举孙吴倜傥善兵法科仕至岚州刺史燧姿度魁杰长六尺二寸与诸兄学辍策叹曰方天下有事丈夫当以功济四海渠老一儒哉更学兵书战策沈勇多算安禄山反使贾循守范阳燧说循曰禄山首乱今虽举洛阳犹将诛覆公盍斩向润客牛廷玠倾其本根使西不得入关退亡所据则坐受禽矣此不世功也循许之不时决会颜杲卿招循举兵禄山遣韩朝阳召循计事因缢杀之燧走西山间道归平原平原不守复走魏宝应中泽潞节度使李抱玉署为赵城尉时回纥还国恃功恣睢所过皆剽伤州县供饩不称辄杀人抱玉将馈劳宾介无敢往燧自请典办具乃先赂其酋与约得其旗章为信犯令者得杀之燧又取死囚给役左右小违令辄戮死卤大骇至出境无敢暴者抱玉才之因进说曰属与回纥接且得其情观仆固怀恩树党自重裂河北以授李怀仙张忠志薛嵩田承嗣等其子玚佻勇不义将必窥太原公当备之既而怀恩与太原将谋举其城辛云京觉之不克嵩自相卫归怀恩粮以绝河津抱玉令燧说嵩嵩告绝于怀恩即署燧左武卫兵曹参军累进至郑州刺史劝督农力岁一税人以为便徙怀州时师旅后岁大旱田茀不及耕燧务勤教化止横调将吏有亲者必造之厚为礼瘗暴胔止烦苛是秋生于境人赖以济抱玉守凤翔表燧陇州刺史西山直吐蕃其上有通道卤常所出入者燧聚石种树障之设二门为谯橹八日而毕卤不能暴从抱玉入朝代宗雅闻其才召见授商州刺史兼水陆转运使大历中河阳兵逐其将常休明诏燧检校左散骑常侍为三城使汴将李灵耀反帝务息人即授以汴宋节度留后灵耀不拜引魏博田承嗣为援诏燧与淮西李忠臣讨之师次郑灵耀多张旗帜以犯王师忠臣之兵溃而西燧军顿荧泽郑人震骇忠臣将遂归燧止之益治军忠臣乃还收亡卒复振忠臣行汴南燧行汴北败贼于西梁固灵耀以锐卒八千号饿狼军燧独战破之进至浚仪是时河阳兵寇诸军田悦帅众二万助灵耀破永平将杜如江等乘胜距汴一舍而屯忠臣合诸军战不利燧为奇兵击之悦单骑遁汴州平燧知忠臣暴傲让其功出舍板桥忠臣入汴果因会击杀宋州刺史李僧惠燧还河阳秋大雨河溢军吏请具舟以避燧曰使城中尽鱼而独完其家吾不忍既而水不为害还河东节度留后进节度使太原承鲍防之败兵力衰单燧募&#役得数千人悉补骑士教之战数月成精卒造铠必短长三制称士所衣以便进趋为战车冒以狻猊象列戟于后行以载兵止则为阵遇险则制冲冒器用完锐居一年辟广场罗兵三万以肄威震北方建中二年朝京师迁检校兵部尚书封豳国公还军初田悦新有魏博恐下未附即输款朝廷燧建言悦必反既而悦果围邢州身攻临洺筑重城绝内外援邢将李洪临洺将张伾固守诏燧以步骑二万与昭义李抱真神策兵马使李晟合军救之燧出口未过险移书抵悦示之好悦以燧畏己大喜既次邯郸悦使至燧皆斩之遣兵破其支军射杀贼将成炫之悦闻使大将杨朝光以兵万人据双冈筑东西二栅以御燧燧率军营二垒间是夜东垒遁燧进营狗明山取弃垒置辎重悦计曰朝光坚栅且万人虽燧能攻未可以数日下且杀伤必众则吾已拔临洺飨士以战必胜术也即分恒州兵五千助朝光燧令大将李自良等以骑兵守双冈戒曰令悦得过者斩燧乃推火车焚朝光栅自晨及晡急击大破之斩朝光擒其将卢子昌获首五千执八百人居五日进军临洺悦悉军战燧自以锐士当之凡百余返士皆决死悦大败斩首万级俘系千余馆谷三十万斛邢围亦解以功迁尚书右仆射初将战燧约众胜则以家赀赏至是殚私财赐麾下德宗嘉之诏出度支钱五千万偿其财进兼魏博招讨使李纳李惟岳合兵万三千人救悦悦裒散兵二万壁洹水淄青军其左恒冀军其右燧进屯邺请益兵诏河阳李芃以兵会次于漳悦遣将王光进以兵守漳之长桥筑月垒扼军路燧于下流以铁&#维车数百绝河载土囊遏水而后度悦知燧食乏深壁不战燧令士赍十日粮进营仓口与悦夹洹而军造三桥逾洹日挑战悦不出阴伏万人将以掩燧燧令诸军夜半食先鸡鸣时鸣鼓角而潜师并洹趋魏州令曰闻贼至止为阵留百骑持火待军毕发匿其旁须悦众度即焚桥燧行十余里悦率李纳等兵逾桥乘风纵火噪而前燧乃令士无动命除榛莽广百步为场募勇士五千人阵而待比悦至火止气少衰燧纵兵击之悦败走桥桥已焚众赴水死者不可计斩首二万级杀贼将孙晋卿安墨啜卤三千人尸相骀藉三十里淄青兵几歼悦夜走魏州其将拒不纳比明追不至悦乃得入抱真芃问曰粮少而深入何也燧曰粮少战利速兵善于致人今悦与淄青三军为首尾欲不战以老我师若分击左右未可必破悦且来助是腹背支敌也法有攻其必救故趋魏以破之皆曰善悦婴城自守于是李再春以博州悦兄昂以洺州王光进以长桥皆降悦使符璘李瑶卫还淄青残兵璘等亦降魏导御沟贯城燧塞其上游魏人恐悦遣许士则侯臧间行告穷于朱淊王武俊会二人者怨望乃连和悦恃燕赵方至即出兵背城阵燧复与诸军破之进同中书门下平章事北平郡王魏州大都督长史滔武俊联兵五万傅魏会帝遣李怀光以朔方军万五千助燧怀光勇于斗未休士即与滔等战不利悦决水灌军燧兵亦屈退保魏县滔等濒河为垒会泾师乱帝幸奉天燧还军太原初李抱真欲杀怀州刺史杨&#&#奔燧燧奏其非罪乃免抱真怒及共解邢围获军粮燧自有之以余给抱真军抱真益怒洹之捷军进薄魏悦以突骑犯燧营李芃救之抱真勒兵不出燧将攻魏取攻具于抱真营并请杂两军平其功抱真不听请独当一面由是逗遛帝数遣使讲解武俊略赵地抱真分麾下二千人戍邢燧怒谓抱真以兵还守其地我能独战死邪将引还李晟和之乃复与抱真善及田昂降燧请以洺州隶抱真而用昭义副使卢元卿为刺史兼魏博招讨副使李晟兵前独隶抱真抱真亦请兼隶于燧以示协一然议者咎燧私忿交恶卒不成大功至太原遣军司马王权以兵五千走奉天又遣子汇与诸将子壁中渭桥帝已幸梁乃还时天下方骚北边数有警燧念晋阳王业所基宜固险以示敌乃引晋水架汾而属之城潴为东隍省守陴万人又酾汾环城树以固堤诏兼保宁军节度使帝还京李怀光反河中诏燧为河东保宁奉诚军行营副元帅与浑瑊骆元光合兵讨之时贼党要廷珍守晋毛朝&#守隰郑抗守慈燧移檄镌谕皆以州降因拜燧晋绛慈隰节度使武俊之围赵也康日知不支将弃赵燧请诏武俊击朱滔授以深赵以日知为晋慈阳节度使及三州降燧固让日知且言因降受节恐后有功者踵以为利帝嘉许籍府库兵仗以授日知日知大喜过望燧乃率步骑三万次于绛略定诸县降其将冯万兴任象玉遂围绛拔外郛守将夜弃城去降四千人遣李自良定六县降其将辛兟收卒五千裨将谷秀违令掠士女斩以徇与贼战宝鼎射杀贼将徐伯文斩首万级获马五百于时天下蝗兵艰食物货翔踊中朝臣多请宥怀光者帝未决燧以怀光逆计久反复不可信河中近甸舍之屈威灵无以示天下乃舍军入朝为天子自言之且得三十日粮足平河中许之乃与瑊元光韩游之兵合贼将徐廷光守长春宫城燧度长春不下则怀光固守久攻所伤必众乃挺身至城下见廷光廷光惮燧威拜城上燧顾其心已屈徐曰我自朝廷来可西向受命廷光再拜燧曰公等朔方士自禄山以来功高天下奈何弃之为族灭计若从吾言非止免祸富贵可遂也未对燧曰尔以吾为欺邪今不远数步可射我披而示之心廷光感泣一军皆流涕即率众降燧以数骑入其城众大呼曰吾等更为王人矣浑瑊亦自以为不及也叹曰尝疑马公能窘田悦今观其制敌固有过人者吾不逮远矣进营焦篱堡堡将降余戍望风遁去燧济河兵八万阵城下是日贼将牛名俊斩怀光降众犹万六千诛其党阎晏孟宝张清吴冏等它胁附悉赦之不阅月河中平迁光禄大夫兼侍中赐一子五品官还太原帝赐宸扆台衡二铭以言君臣相成之美勒石起义堂帝榜其颜以宠之贞元二年吐蕃尚结赞破盐夏二州守之自屯鸣沙及春畜产死粮乏诏燧为绥银麟胜招讨使与骆元光韩游等会师击卤燧次石州结赞惧乞盟帝不许乃遣将论颊热甘辞请于燧且重币申殷勤明年燧还太原与论颊热俱朝盛言宜许以盟天子然之燧之朝结赞遽引去帝诏浑瑊与盟平凉卤劫瑊仅得免吐蕃归燧之兄子弇曰河曲之屯春草未生吾马饥公若渡河我无种矣赖公许和令释弇以报帝闻悔怒夺其兵拜司徒兼侍中赐妓乐奉朝请而已与李晟皆图像凌烟阁后病足不任谒九年十月自力朝廷优诏毋拜时晟已卒帝顾燧曰尚记与太尉晟俱来邪今乃独见公因悲涕燧亦疾而仆帝亲掖之诏左右扶去送至陛燧顿首泣谢固乞骸让侍中不许卒年七十赠太傅谥曰庄武
　将帅部名臣列传五十三
　　唐六
　　李晟
