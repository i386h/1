<!-- { "loadSidebar": true } -->
按明外史本传锡歙人世新安卫千户倭警数有功为通州守备屡擢扬州参将江北副总兵隆庆元年冬以署都督佥事为福建总兵官海寇曾一本横行闽广间俞大猷将赴广西总督刘焘令会闽师夹击一本至闽锡出海御之与大猷遇贼柘林澳三战皆捷贼遁马耳澳复战会广东总兵官郭成率参将王诏等以师会次菜芜澳分三哨进一本驾大舟力战诸将连破之毁其舟诏生擒一本及其妻斩首七百余死水火者万计时广寇惟一本最强锡大猷成共平之而锡功最巨其后一本余党梁本豪复乱为黄应甲所擒然视锡时力较易锡论功加署都督同知倭入寇击却之六年春以征蛮将军代大猷镇广西平乐府江者桂林抵梧州驿道也南北亘五百里两岸崇山深箐贼巢盘互自嘉靖间张岳破平后至是复猖獗尝执知州邀重贿道路梗塞城门昼闭大猷议讨之会罢官去巡抚郭应聘与锡计征兵六万令参将钱凤翔王世科都指挥王承恩董龙各将一军以副使郑茂金柱佥事夏道南监之锡居中节制破贼巢数十斩馘五千有奇獞酋杨钱甫等悉授首录功进世职二等柳州怀远猺獞狑狪环居之猺尤犷悍侵据县治久吏民率寓郡城隆庆时大征古田诸猺惧而听命知县马希武之官缮城堑程役过严诸猺杀希武及经历等五人复反巡抚应聘与总督殷正茂议征之万历元年正月锡进次长安镇会连雨雪乃退师益征浙东鸟铳手湖广永顺钩刀手及狼兵十万人令参将凤翔世科都指挥杨照戚继美故参将亦孔昭鲁国贤六道并进监以副使沈子木锡自统水师次罗江独当其冲时贼屯板江大洲累石树栅潜以舟来袭锡伏舟败之水陆并进会凤翔等亦至贼悉舟西遁追击连破数巢贼据枫木大山前阻堤涧鼓噪出诸军奋击而别以奇兵绕其后贼大奔保天鹅岭锡以水军截浔江督诸将攻斩渠魁二人乘胜复破数巢直抵清州界贼奔大巢亘数里崖壁峭绝为重栅拒官军镖弩矢石雨下妇人裸体扬箕掷牛羊犬首为厌胜诸军大呼直上四面举火贼尽歼先后破巢一百四十献馘三千五百有奇俘获抚降者无算永福永宁柳城并以贼告洛容獞又杀典史锡令王瑞讨永宁柳照讨柳城参将门崇文讨永福亦孔昭讨洛容己帅舟师屯理定江节制诸军甫二旬四道并捷斩首四千五百有奇洛容贼首陶浪金等俱伏诛锡以功进秩二等巡按御史唐炼言锡一年内破贼二百一十四巢获首功一万二千余级宜久其任帝可之寻从凌云翼大破罗旁贼授世荫百户六年卒官　　黄应甲
按明外史李锡传应甲不知何许人隆庆中以浔梧左参将从俞大猷讨平韦银豹进秩二等万历五年屡迁浙江总兵官改镇广东龙川鲍时秀者妻杜氏有妖术乃据义都缑岭立二十四方大总自号无敌峒王既降复反应甲讨平之蜑户苏观升周才雄招亡命数千人纵掠雷廉间杀断州千户田治应甲率五军并进生擒观升才雄斩首四百余级其党缚酋长陈泉以降未几梁本豪乱本豪故曾一本党亦蜑户也一本诛窜海中习水战远通西洋且结倭兵为助杀千户掠通判以去十年六月总督陈瑞与应甲谋分水军二南驻老万山备倭东驻虎门备蜑别以两军备外海两军扼要害水军沈蜑舟二十生获本豪诸军竞进大破之石茅洲贼复奔潭洲沙湾聚舟二百及倭舟十相掎角诸将合追先后俘斩千六百有奇沈其舟二百余抚降者二千五百帝为告郊庙大行叙赉应甲等进秩有差他倭寇琼崖应甲斩首二百余夺其舟再赐金旋入佥左军府罢归卒　　尹凤按明外史李锡传凤字德辉南京人锡总兵福建时部将也世府军后卫指挥同知凤早孤读书骑射嘉靖中举武科乡会试皆第一擢署都指挥佥事备倭福建徙佥浙江都司进福建参将倭陷福清南安连舟出海凤邀击沈其七舟追至外洋连战浒屿东洛七礁擒斩二百人击倭梅花洋走之追至横山擒斩二百六十大小凡十数战内地赖以稍宁改掌浙江都司谢病归隆庆初以故官&#福建从锡平曾一本万历初累官署都督佥事提督京城巡捕未几谢事归　　张元勋
按明外史本传元勋字世臣浙江太平人嗣世职为海门卫新河所百户沈毅有谋值倭警隶戚继光麾下有功进千户从破横屿诸贼屡进署都指挥佥事充福建游击将军隆庆初破倭福安改南路参将从李锡破曾一本进副总兵五年春擢署都督佥事代郭成为总兵官镇守广东惠州河源贼唐亚六广州从化贼万尚钦韶州英德贼张廷光劫掠郡县莫能制明年元勋进剿斩馘六百有奇亚六等授首余党悉平肇庆恩平十三村贼陈金莺等与邻邑苔村三巢贼罗绍清林翠兰谭权伯藤峒九径十寨贼黄飞莺丘胜富黄高晖诸可行黄朝富等相煽为乱故事两粤惟大征得叙功雕剿不叙故诸将不乐雕剿总督殷正茂与元勋计令雕剿得论功诸军争奋正茂又密遣副将梁守愚游击王瑞等屯恩平若常戍者掩不备斩翠兰等生擒绍清权伯以献其诸路雕剿者效首功二千四百有奇还被掠子女千三百余人生得金莺惟高晖等亡去元勋逐北至藤峒又生获胜富可行朝富等八十人部将邓子龙等亦获高晖飞莺三巢十寨十三村诸贼尽平余悉就抚惠潮地相接山险木深贼首蓝一清赖元爵与其党马祖昌黄民太曾廷凤黄鸣时曾万璋李仲山卓子望叶景清曾仕龙等各据险结寨连地八百余里党数万人正茂议大征会金莺等已灭诸贼颇惧廷凤万璋并遣子入学祖昌景清亦佯乞降正茂知其诈征兵四万令参将李诚立沈思学王诏游击王瑞等分将之元勋居中节制监司陈奎唐九德顾养谦吴一介监其军数道并进贼遇之辄败乃凭险自守官军遍搜深箐邃谷间而元勋偕九德追亡至南岭一日夜驰至养谦所击破李坑生得子望等明年破乌禽嶂仕凤阻高山元勋佯饮酒高会忽进兵击擒之先后获大贼首六十一人次贼首六百余人破大小巢七百余所擒斩一万二千有奇帝为宣捷告郊庙进元勋署都督同知世荫百户元勋复讨斩余贼千三百有奇抚定降者巨寇皆靖潮州贼林道干之党诸良宝既抚复叛袭杀官军掠六百人入海再犯阳江败走乃据潮故巢居高山巅不出战官军营淤泥中副将李诚立挑战坠马伤足死者二百人贼出掠而败走巢固守元勋积草土与贼垒平用火攻之斩首千一百余级时万历二年三月也捷闻进世荫一级遗孽魏朝义等四巢亦降寻与胡守仁共平良宝党林凤惠潮遂无贼其冬倭陷铜鼓石双鱼城元勋大破之儒峒俘斩八百余级进秩为真五年从总督凌云翼大征罗旁贼斩首万六千余级进都督改荫锦衣寻以疾致仕卒于家元勋起小校大小百十战威名震岭南与广西李锡并称良将
　将帅部艺文一
　　傅靳蒯成列传赞　　　　　　　史记太史公曰阳陵侯傅宽信武侯靳歙皆高爵（徐广曰一无高字又一本皆从高祖）
从高祖起山东攻项籍诛杀名将破军降
城以十数未尝困辱此亦天授也蒯成侯周&#操心坚正身不见疑上欲有所之未尝不垂涕此有伤心者然可谓笃厚君子矣　　皇甫嵩朱传论　　　　　　后汉书
