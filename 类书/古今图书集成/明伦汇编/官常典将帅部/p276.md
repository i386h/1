<!-- { "loadSidebar": true } -->
按宋史本传亢字公寿自言后唐河南尹全义七世孙家于临濮少豪迈有奇节事兄奎甚谨进士及第为广平军判官应天府推官治白沙石梁二渠民无水患改大理寺丞佥书西京判官事通判镇戎军上言赵德明死其子元昊喜诛杀势必难制宜亟防边因论西北攻守之计章数十上仁宗欲用之会丁母忧既而契丹聚兵幽涿间河北增备遂起为如京使知安肃军因入对曰契丹岁享金帛甚厚今其主孱而岁歉惧中国见伐特张言耳非其实也万一倍约臣请擐甲为诸军先元昊反为泾原路兵马钤辖知渭州累迁右骐骥使忠州刺史徙鄜延路知鄜州上疏曰旧制诸路总管钤辖都监各不过三两员余官虽高止不过一路总管钤辖不预本路事今每路多至十四五员少亦不减十员皆兼本路分事不相统制凡有论议互报不同按唐总管统军都统处置制置使各有副贰国朝亦有经略排阵使请约故事别置使名每路军马事止以三两员领之又泾原一路自总管钤辖都监巡检及城寨所部六十余所兵多者数千人少者才千人兵势既分不足以当大敌若敌以万人为二十队多张声势以缀我军后以三五万人大入奔突则何以支又比来主将与军伍移易不定人马强弱配属未均今泾原正兵五万弓箭手二万鄜延正兵不减六七万若能预为团结明定节制迭为应援以逸待劳则乌合饥馁之众岂能窥我浅深乎请下韩琦范仲淹分按逐路以马步军八千已上至万人择才位兼高者为总领其下分为三将一为前锋一为策前锋一为后阵每将以使忠臣佐三两人分屯要害之地敌小入则一将出大入则大将出又量敌数多少使邻路出兵应接此所谓常山蛇势也今万人已上为一大将一路又有主帅延州领三大将鄜门一大将保安军及西路巡检德靖寨共为一大将则鄜延路兵五万人矣原渭州镇戎军各一大将渭州山外及瓦亭各一大将则泾原路五万人矣弓箭手熟户不在焉昨延州之败盖由诸将自守不相应援请令边臣预定其法敌寇某所则某将为先锋某将出某所为奇兵某将出某所为声援某城寨相近出敢战死士某所设覆都同巡检则各扼要害又令邻路取某路出应仍潜用旗帜为号昨刘平救延州前锋陷贼者已二千骑平犹不知赵瑜部马军间道先进而赵振与王逵趋塞门至高头平路白马报敌张青盖驻山东振麾兵掩袭乃瑜也臣在山外策应未尝用本指挥旗号自以五行支干别为引旗若甲子日本军相遇则先见者张青旗后见者以绯旗应之此是干相生其干相&#及支相生&#亦如之盖兵马出入昼则百步之外不能相知若不预为之号必误军事国家承平日久失于训练今每指挥艺精者不过百余人余皆瘦弱不可用且官军所持者步军与强弩尔臣知渭州日见广勇军弩者三百五十人引一石二斗者仅百人余仅及七八斗正欲阅习时易为力尔臣以跳镫弩试皆不能张阅习十余日裁得百余人又教以小坐法亦十余日又教以带甲小坐法五十余日始能服熟若安前弊以应新敌其有必胜之理乎又官兵务张边事以媒进邀赏刘平之败正繇贪功轻进镇戎军最近贼境每报贼骑至不问多寡凡主兵者皆出至边壕则贼已去矣盖权均势埒各不相下若不出则恐得怯懦之罪且诸路骑兵不能驰险计其刍粟一马之费可养步军五人马高不及格宜悉还坊监止留十之三余以步兵代之又比来禁卫队长繇年劳换前班者或为诸司使副白丁试武技亦命以官而诸路弓箭手生长边陲父祖效命累世捍贼乃无进擢之路何以激劝边民窃闻大帅议五路进师且用兵以来屡出无功若一旦深入臣切以为未可也山界诸州城寨距边止二三百里夏兵器甲虽精利其斗战不及山界部族而财粮又尽出山界若十月后令诸将分番出界使夏人不得耕牧然后出步兵负十日粮人日给米一升马日给粟四升草五分贼界有草地以半资放牧亦可减挽运之半王师既行使唃厮啰及九姓回纥分制其后必荡覆巢穴又言陕西民调发之苦数倍常岁宜一切权罢令安抚司与逐州长吏减省他役颛应边须及选殿侍军将各三十人以&#骡各二百留其半河中以运鄜延保安军军须其半留干州或永兴军以运环庆原渭镇戎军军须分一转运使专董其事又鄜州四路半当冲要尝以闲慢路递铺兵卒之半贴冲要二路驿百人每三人挽小车载二百五十斤至三百斤若团并辇运边计亦未至失备而民力可以宽矣初亢请乘驿入对诏令手疏上之后多施用进西上合门使改都钤辖屯延州又奏边机军政措置失宜者十事言王师每出不利岂非节制不立号令不明训练不至器械不精或中敌诡计或自我贪功或左右前后自不相救或进退出入未知其便或兵多而不能用或兵少而不能避或为持权者所逼或因懦将所牵或人马困饥而不能奋或山川险阻而不能通此皆将不知兵之弊也未闻深究致败之由而为之措置徒益兵马未见胜术一也去春敌至延州诸路发援兵而河东秦凤各逾千里泾原环庆不减十程去秋贼出镇戎远自鄜延发兵千里远斗锐气已衰如贼已退乃是空劳师徒异时更寇别路必又如此是谓不战而自弊二也今鄜延副都总管许怀德兼管勾环庆军马环庆副总管王仲宝复兼鄜延其泾原秦凤总管等亦兼邻路虽令互相策应然环州至延州十四五驿径赴亦不下十驿泾原至秦凤千里若发兵互援而山路险恶人马之力已竭三也四路军马各不下五六万朝廷罄力供亿而边臣但言兵少每路欲更增十万人亦未见其功效且兵无节制一弊无奇正二弊无应援三弊主将不一四弊兵分势弱五弊有此五弊如驱市人而战虽有百万亦无益于事四也古人教习须三年而后成今之用兵已三年矣将帅之材孰贤孰愚攻守之术孰得孰失累年败&#而居边要者未知何谋使更数年末罢兵国用民力何以克堪若因之以饥馑加之以他寇则安危之策未知如何五也今言边事者甚众朝廷或即奏可或再详究以闻或付有司前条方行后令即变胥吏有钞录之劳官吏无商略之暇边防军政一无定制六也夏陈执中皆朝廷大臣凡有边事当付之不疑今但主文书守诏令每有宣命则翻录行下如诸处申&#则令候朝旨如是则何必以大臣主事七也前河北用兵减冗官以省费今陕西日以增员如制置青白盐使副招抚蕃部使臣十余员所占兵士千余人请给岁约万缗复有都大提举马铺器甲之类诸州并募克敌致胜保捷广锐宣毅等兵久未曾团结训练但费军廪无益边备八也今军有手艺者管兵之官每一指挥抽占三之一如延州诸将不出即有兵二万除五千守城之外其余止一万五千若有警急三日内不能团集况四十里外便是敌境一有奔突何以备之九也陕西教集乡兵共十余万人市井无赖名挂尺籍必簿田夫岂无奸盗杂于其中苟无措置他日为患不细十也既而复请面陈利害不报会元昊益炽以兵围河外康德舆无守御才属户豪也啰叛去导夏人自后河川袭府州兵至近道纔觉而蕃汉民被杀掠已众攻城不能下引兵屯琉璃堡纵游骑钞麟府间二州闭壁不出民乏饮黄金一两易水一杯时丰州已为夏人所破麟府势孤朝廷议弃河外守保德军未果徙亢为并代都钤辖管勾麟府军马事单骑叩城出所授&#示城上门启既入即纵民出采薪刍汲涧谷然夏人犹时出钞掠亢以州东焦山有石炭穴为筑东胜堡下城旁有蔬畦为筑金城堡州北沙坑有水泉为筑安定堡置兵守之募人获于外腰镰与卫送者均得其时禁兵皆败北无斗志乃募役兵敢战者夜伏隘道邀击夏人游骑比明有持首级来献者亢以锦袍赐之禁兵始惭奋曰我顾不若彼乎又纵使饮博方窘乏幸利咸愿一战亢知可用始谋击琉璃堡使谍伏敌寨旁草中见老羌方炙羊髀占卜惊曰明当有急兵且趋避之皆笑曰汉儿皆藏头膝间何敢亢知无备夜引兵袭击大破之夏人弃堡去乃筑宣威寨于步&#捍寇路时麟州馈路犹未通&#亢自护赏物送麟州敌既不得钞遂以兵数万趋柏子寨来邀亢所将才三千人亢激怒之曰若守已陷死地前斗则生不然为贼所屠无余也士皆感厉会天大风顺风击之斩首六百余级相蹂践赴崖谷死者不可胜计夺马千余匹乃修建宁寨夏人数出争遂战于兔毛川亢自抗以大阵而使骁将孙岊伏短兵强弩数千于山后亢以万胜军皆京师新募市井无赖子弟罢耎不能战敌目曰东军素易之而怯虎翼军勇悍亢阴易其旗以误敌敌果趋东军而值虎翼卒搏战良久伏发敌大溃斩首二千级不逾月筑清塞百胜中候建宁镇川五堡麟府之路始通亢复奏今所通特一径尔请更增并边诸栅以相维持则可以广田牧壮河外之势议未下会契丹欲渝盟领果州团练使知瀛州葛怀敏败迁四方馆使泾原路经略安抚招讨使知渭州亢闻诏即行及至敌已去郑戬统四路亢与议不合迁引进使徙并代副都总管御史梁坚劾亢出库银给牙吏往成都市易以利自入夺引进使为本路钤辖及夏人与契丹战河外复引进使副都总管知代州兼河东沿边安抚事范仲淹宣抚河东复奏亢前所增广堡寨宜使就总其事诏既下明镐以为不可屡牒止之亢曰受诏置堡寨岂可得经略牒而止耶坐违节度死所甘心堡寨必为也每得牒置案上督役愈急及堡成乃发封自劾朝廷置不问蕃汉归者数千户岁减戍兵万人河外遂为并汾屏蔽复知瀛州因言州小而人众缓急无所容若广东南关则民居皆在城中夏竦前在陕西恶亢不附己特沮其役然卒城之加领眉州防御使复为泾原路总管知渭州会给郊赏州库物良而估贱三司所给物下而估高亢命均其直以便军人转运使奏亢擅减三司所估会竦为枢密使夺防御使降知磁州御史宋禧继言亢尝以库银市易复夺引进使为右领卫大将军知寿州后陕西转运使言亢所易库银非自入者改将作监知和州坐失举徙筠州久之复为引进使果州团练使又复眉州防御使真定府路副都总管迁客省使以足疾知卫州徙怀州坐与邻郡守议河事会境上经夕而还降曹州钤辖改河阳总管以疾辞为秘书监未几复客省使眉州防御使徐州总管卒亢好施轻财凡燕犒馈遗类皆过厚至遣人贸易助其费犹不足以此人乐为之用同学生为吏部亢怜其老荐为县令后既为所累出筠州还所荐者复求济亢又赠金帛终不以屑意驭军严明所至有风迹民图像祠之　　尹宪
按宋史本传宪并州晋阳人开宝中事太宗于藩邸太宗即位擢为殿直充延州保安军使改供奉官太平兴国四年护府州屯兵与鄜州三族会攻岚州破敌千余众擒伪知岚州事马延忠拔缘河诸寨以功转西京作坊副使入朔州界破宁武军杀其军使获人马器甲甚众改护夏州兵转供备库使杀戮三汊丑奴庄岌加罗腻叶十四族及诱其渠帅屡降诏书褒美雍熙初诏就知夏州攻破李继迁之众于地斥泽继迁遁走俘获四百余帐奏请于所部抽移诸帐别置骑兵号曰平寨以备其用诏从之俄杀芦关及南山野狸数族诸族遂扰代还为洪州巡检未几命护莫州屯兵三年诏知瀛州兼兵马钤辖领富州刺史迁东上合门使端拱二年知沧州移邢州皆兼钤辖淳化初与王文宝并命为四方馆使连护镇定州屯兵改知贝州移高阳关兵马钤辖五年知定州与兵马部署王荣不协荣素粗暴因愤殴宪仆地宪怏怏致疾数日卒年六十三　　王侁
