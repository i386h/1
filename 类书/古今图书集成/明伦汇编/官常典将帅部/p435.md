<!-- { "loadSidebar": true } -->
按明外史本传汉大同人骁勇善战嘉靖中起家指挥佥事积功至都指挥使充宣府北路参将三十七年擢副总兵协守宣府寇以数万骑犯弘赐镇川诸堡又犯洗马林汉驰援有功俄进署都督佥事大同总兵官三十九年寇聚喜峰口将犯蓟镇汉乘其虚自镇河堡出塞捣其帐于灰河寻又大破之丰州丰州在大同右卫塞外由玉林旧城而北历黑河二灰河一凡三百余里始至其地崇山环合水草甘美叛人丘富赵全李自馨等居之号曰板升者华言城也诱俺荅入寇教以制钩杆攻城堡之法大为祸患至是俺荅西掠且二年留千余人丰州守老幼寇不耐暑每夏辄徙帐大青山口外而富等居板升如故汉谋之巡抚李文进及故总兵俞大猷令部将王孟夏麻禄徐钦等率锐卒三千疾驰入其地而身与副总兵赵岢参将孙吴郑晓分三哨营王林隘应之孟夏等昧爽鼓噪擒斩百五十人焚其宫室获马驼甲仗无算富适北徙全自馨跳遁皆获其弟及自馨母胡氏师还渡黑河追骑大至且战且行与大军合寇乃还时边兵积弱寇易之驻近塞出没无所忌汉始再挫之诸镇亦遂往往乘间出捣寇始惧稍移其帐帝大悦进汉都督同知荫子千户未几寇大举入犯汉南保应州遂溃墙由朔州南下山西总兵官王怀邦莫为计弃马千啖寇而急趋太原去其营五百里声言绕寇前实避之五台崞县皆被掠事闻汉怀邦并落职寻以招叛人及夺还人畜功复汉都督佥事仍镇大同四十年六月复出边捣巢御史董学劾汉轻率寡谋夺其俸遣守备刘晋臣逐寇被执乃革任寻充为事官宣大立功从马芳战岔道增秩一等巳寇逼通州汉率师援命专护陵寝录功仍都督同知隆庆中卒　　王邦直
按明外史本传邦直字国宁磁人父潺任府谷知县邦直生而骈胁有神力人称王千斤弱冠补诸生好骑射穷韬略常省父还遇寇发一矢不中中石石为之泐寇视矢大如梃惊不敢犯嘉靖中边患棘诏举天下武勇兵科都给事中戴梦桂及河南抚按官交章荐邦直诏送大同立功总督翁万达遇以国士二十四年八月寇数万骑犯鹁鸽峪邦直同故参将张凤等御之凤度不敌不敢进守者趣凤且激邦直曰素以勇名奈何不击邦直遂大呼入敌阵凤从之寇辟易已见军无后继围之数重凤及指挥刘钦千户李瓒等力战皆已死邦直挥大刀斩数十人力竭亦死事闻赠都指挥佥事荫子世千户　　张达
张世
忠等附

按明外史本传达凉州人目不知书慷慨负奇节膂力绝人嘉靖中累官署都指挥佥事充延绥游击将军吉囊俺荅大入山西达赴援数遇寇杀伤相当已与副总兵王缙被围于岚县力战得出改左参将分守庄浪旋擢署都督佥事充山西总兵官驻宁武寇大入太原&#州县三十八坐逮系诏狱兵部尚书毛伯温言达善抚士卒被逮之日部曲攀号如失慈母请令立功须后效帝不从二十三年冬寇由浮图峪抵完县京师戒严给事中戴梦桂请释达乃命赴军前立功却敌大同铁裹门进宣府副总兵寻以总兵官镇陕西又移镇延绥改大同俺荅数万骑入塞伏精锐溪谷中巡按御史胡宗宪信敌诱乘醉趣达出师达欲持重宗宪厉声责之不得已率所部出达素勇敢好离营绕斗至是愤怒挺身陷阵寇兵围之数匝达左右突不得出副总兵林椿别击零骑于弥陀山闻达急引兵西救一日三战亦陷重围矢如雨达与椿俱死军尽殁事闻赠达左都督谥忠刚椿都督同知谥忠勇立祠赐祭葬给事中唐禹言达二子世杰世授血战溃围得全请皆叙录诏并荫世指挥佥事已兵部言世授达族子请以达次子世俊代袭许之仍别命世授为指挥佥事椿字永年大同人幼有孝行嘉靖中袭父职为右卫指挥佥事积功进署指挥佥事历左副总兵协守大同子凤腾荫指挥佥事世袭自塞上多事诸将死封疆者恤典最优渥边臣有所激劝亦多效死嘉靖二十年寇犯宁武关石湖岭山西副总兵丁璋大战死焉赠恤如制二十一年七月寇大举入掠潞安平阳饱去屯祁县山西参将张世忠与副总兵段堂游击张文懿参将何堂刘维褫合五营兵袭之至陆支村段堂军溃文懿等引避独世忠力战困重围下马裹疮疾斗首中二矢死百户张宣张臣亦死赠世忠左都督谥忠愍立祠致祭且给葬敛费宣臣亦予恤堂等悉论死世忠字显甫山海卫人嘉靖五年举武会试由世职增二秩为署指挥佥事参将大同时拒寇丁家庄有斩获功二十三年寇入膳房堡宣府参将李彬战殁赠都督同知谥忠壮三十一年春寇入深井堡宣府副总兵郭都战三日斩获多追至淘沙堡兵疲无援陷围中身被数十创死赠左都督谥忠壮立祠荫子都广宁卫人起家世荫在辽东尝追寇出塞扺旧辽阳而还已又渡凌河逾闾山大破敌兵时推为健将都死之岁寇犯双山堡延绥副总兵李梅战殁赠左都督谥忠愍立祠荫子是时吉囊诸子居河套势盛强而朝议方急蓟州岁发延绥兵往戍以故士马益弱辄至覆军杀将如参将杨璘死于胡家坞参将鲁聪死于塞外副总兵黄演死于小芹河皆是也赠荫亦略如梅三十三年五月大同总兵官岳懋巡边中敌诱指挥薛蓁谏不听追击至青圪塔陷伏中战死蓁已夺围出太息曰主将死我何用生复陷阵死之赠懋左都督谥壮愍立祠荫子蓁亦赠荫祔享懋祠懋陕西人官辽东副总兵尝出塞四十里逐寇及于小长山斩首四十七级以功受赉三十四年二月寇犯马兰峪蓟镇参将赵倾葵往御与指挥褚文明李湘周官千户黄世勋段启元百户孙世爵俱力战死赠倾葵都督同知谥忠壮倾葵广宁卫人是年四月寇犯青边口宣府参将李光启兵败被执携至墩下索金帛为赎光启瞋目大骂寇&#杀之指挥黄添祥尚真蔡隆等咸遇害赠光启署都督佥事谥节愍立祠荫子添祥等亦赠恤配食九月寇大入延绥援剿游击丁碧以孤军数百遏其前锋于马家窊大呼突阵死先二年春碧败寇兵以故致死焉赠都督同知谥节愍是年固原总兵官郭江率指挥李大本等遇寇于暗门俱死赠恤有差三十五年寇三万骑犯黄土梁宣府游击张纮率兵千余战一军尽殁赠都督同知谥忠壮三十六年三月把都儿众数万入掠迁安诸县永平副总兵蒋承勋力战死之总督王以下俱获罪承勋赠恤如制承勋义州卫人四十五年冬寇犯威远卫大同参将崔世荣以兵二百御之与子大朝大宾俱死樊皮岭又有山西都指挥周于亦御寇死并得赠恤皆死事较著者故类列于篇　　王相
按明外史本传相东宁卫人嘉靖中嗣指挥职备御前屯三十一年四月把都儿辛爱率骑二万余自新兴堡入犯守堡指挥姚大谟百户常禄率兵二百据三道沟扼之寇纵铁骑合围指挥刘栋刘启基急提兵四百突入与大谟等殊死战四人俱死部卒亡大半相闻统所部兵援与寇遇寺儿山大战杀伤略相当寇舍去相首及胸皆被创移营沙河驿千户叶廷瑞调兵百余佐之相裹创欲复战或言众不敌相曰吾世为将惟有此一腔血报国恩耳且寇骄无律不足惮会寇掠人畜欲归相帅麾下四百人疾出邀之遇于蜡梨山寇悉众至大战官军矢竭相勇气益倍持刀左右击身被十余创而死指挥张策百户程克政胡镇及麾下士死者三百人寇亦引退廷瑞面数刃仆于地越日仍苏帝嘉相死敌赠都督同知谥忠烈荫子世千户赐祭葬大谟等亦赠恤有差　　李涞
按明外史本传涞容城人由世荫为保定后卫指挥佥事历署都指挥佥事辽东副总兵居官公廉无偷衣甘食禁所部毋苛敛一军德之进署都督佥事为山西总兵官寇四入驴皮寨诸处涞及游击史略御却之寇再瞰三关涞拒险不得入俄数万骑突神池利民诸堡涞率游击李良臣丘升等迎战于野猪沟驱之出境录功进署都督同知以援河曲老营堡稍后停俸七月三十二年寇大举犯大同总督苏佑督涞及诸将御之永安堡宣大总兵官刘大章吴瑛壁近地不肯前寇遂得利去寻复自大同入山西巡抚赵时春帅师至广武闻有零骑欲亲击之涞力谏不从追及于大虫岭伏兵四起涞太息谓时春公急去吾死此时春乃奔寇欲追之涞殊死遮击与子松及游击李桂参将冯恩守备孔宾高迁指挥陈金尹忠俞辉皆战死一军尽没事闻赠涞少保左都督赐谥忠愍荫子世指挥使立祠予祭葬松亦赠指挥同知桂大同右卫人赠都督佥事谥毅勇荫子世指挥佥事恩以下赠恤有差史略后为宣府参将三十二年三月御寇西路新开口战殁诏赠左都督谥忠壮　　殷尚质按明外史本传尚质天津卫人嘉靖十四年袭指挥佥事掌卫事以勤能数被荐进都指挥佥事历太原大同参将三十二年督军解巡抚侯钺围擢辽东副总兵就进署都督佥事充总兵官三十五年十月打来孙以十余万骑入广宁尚质率游击阎懋官等御之塔儿山寇先突懋官营不为动乃驰攻尚质尚质殊死战力屈死之懋官驰救亦战死懋官定辽左卫人父参将振先阵亡懋官继之世济忠义事闻诏赠尚质少保左都督谥忠愍懋官都督同知皆荫子立祠后三年而贾冕又三年而黑春皆死事辽阳冕初嗣广宁卫指挥寻举武会试进署都指挥佥事为中路游击将军三十八年冬寇犯辽阳南抵海州冕督军往御死焉赠都督佥事谥忠壮有司为立祠春其先建州人世官广宁卫指挥使春承荫以功进署都指挥佥事历辽阳副总兵四十一年五月王杲导寇分入春帅游击徐维忠等御之身自搏战杀数十人敌弃资仗遁帝大喜进春三秩顷之寇掠汤站堡春逆击乘胜逐之陷伏中寇知其骁将围之数重春与把总田耕等力战二昼夜援师不至死之赠都督同知谥与冕同他恤典如故事耕亦被恤春子云龙至副总兵　　陈凤
按明外史本传凤榆林人嘉靖中以世荫历官署都指挥佥事充延绥副总兵二十八年进署都督佥事代周尚文为大同总兵官俺荅三万骑犯宣府总兵官赵国忠相持于沙岭堡寇大营徙而西直抵宁武凤伺寇将退率副总兵林椿游击焦泽张腾等合追至鹞儿岭伏发诸将战弥日各被创会大风雪寇敛众还营明日复战斩一长寇乃遁凤坐失事夺职久之以荐起固原游击将军三十二年七月俺荅把都儿寇大同下浑源东犯灵丘广昌长驱抵浮图峪关南大震凤与宁夏游击朱玉来援寇前锋已越峪而南凤等夹击之驰去疾追及峪守者为具食二人齐呼曰稍缓恐失贼俟旋军饱食耳策马竟去及之三家村大战移日杀伤相当诘朝寇欲北遁虑二人蹑其后乃以骁骑缀凤等军而分道疾驰出塞帝闻大喜立擢二人署都督佥事赐赉有加寻进凤延绥副总兵寇掠葭州凤击败之三十六年三月寇入常乐堡凤率次子守义逆击之众寡不敌战死守义亦被创事闻赠凤左都督立祠致祭增世荫三等守义擢都指挥佥事　　杨照
