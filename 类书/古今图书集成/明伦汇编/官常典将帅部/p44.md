<!-- { "loadSidebar": true } -->
按汉书本传越字仲昌邑人也常渔巨野泽中为盗陈胜起或谓越曰豪杰相立畔秦仲可效之越曰两龙方斗且待之居岁余泽间少年相聚百余人往从越请仲为长越谢不愿也少年强请乃许与期旦日日出时后会者斩旦日日出十余人后后者至日中于是越谢曰臣老诸君强以为长今期而多后不可尽诛诛最后者一人令校长斩之皆笑曰何至是请后不敢于是越乃引一人斩之设坛祭乃令徒属徒属皆惊越不敢仰视乃行略地收诸侯散卒得千余人沛公之从砀北击昌邑越助之昌邑未下沛公引兵西越亦将其众居巨野泽中收魏败散卒项籍入关王诸侯还归越众万余人无所属齐王田荣叛项王汉乃使人赐越将军印使下济阴以击楚楚令萧公角将兵击越越大破楚军汉二年春与魏豹及诸侯东击楚越将其兵三万余人归汉外黄汉王曰彭将军收魏地得十余城欲急立魏后今西魏王豹魏咎从弟真魏也乃拜越为魏相国擅将兵略定梁地汉王之败彭城解而西也越皆亡其所下城独将其兵北居河上汉三年越常往来为汉游兵击楚绝其粮于梁地项王与汉王相距荥阳越攻下睢阳外黄十七城项王闻之乃使曹咎守成&#自东收越所下城邑皆复为楚越将其兵北走&#城项王南走阳夏越复下昌邑旁二十余城得粟十余万斛以给汉食汉王败使使召越并力击楚越曰魏地初定尚畏楚未可去汉王追楚为项籍所败固陵乃谓留侯曰诸侯兵不从为之奈何留侯曰彰越本定梁地功多始君王以魏豹故拜越为相国今豹死亡后且越亦欲王而君王不蚤定今取睢阳以北至&#城皆许以王彭越又言所以许韩信语在高纪于是汉王发使使越如留侯策使者至越乃引兵会垓下项籍死立越为梁王都定陶六年朝陈九年十年皆来朝长安陈豨反代地高帝自往击之至邯郸征兵梁梁王称病使使将兵诣邯郸高帝怒使人让梁王梁王恐欲自往谢其将扈辄曰王始不往见让而往往即为禽不如遂发兵反梁王不听称病梁太仆有罪亡走汉告梁王与扈辄谋反于是上使使掩捕梁王囚之雒阳有司治反形已具请论如法上赦以为庶人徙蜀青衣西至郑逢吕后从长安东欲之雒阳道见越越为吕后泣涕自言亡罪愿处故昌邑吕后许诺诏与俱东至雒阳吕后言上曰彭越壮士也今徙之蜀此自遗患不如遂诛之妾谨与俱来于是吕后令其舍人告越复谋反廷尉奏请遂夷越宗族　　卢绾
按汉书本传绾丰人也与高祖同里绾亲与高祖太上皇相爱及生男高祖绾同日生里中持羊酒贺两家及高祖绾壮学书又相爱也里中嘉两家亲相爱生子同日壮又相爱复贺羊酒高祖为布衣时有吏事避宅绾常随上下及高祖初起沛绾以客从入汉为将军常侍中从东击项籍以太尉常从出入卧内衣被食饮赏赐群臣莫敢望虽萧曹等特以事见礼至其亲幸莫及绾者封为长安侯长安故咸阳也项籍死使绾别将与刘贾击临江王共尉还从击燕王臧荼皆破平时诸侯非刘氏而王者七人上欲王绾为群臣觖望及掳臧荼乃下诏诏诸将相列侯择群臣有功者以为燕王群臣知上欲王绾皆曰太尉长安侯卢绾常从平定天下功最多可王上乃立绾为燕王诸侯得幸莫如燕王者绾立六年以陈豨事见疑而败豨者宛句人也不知始所以得从及韩王信反入匈奴上至平城还豨以郎中封为列侯以赵相国将监赵代边边兵皆属焉豨少时常称慕魏公子及将守边招致宾客常告过赵宾客随之者千余乘邯郸官舍皆满豨所以待客如布衣交皆出客下赵相周昌乃求入见上具言豨宾客盛擅兵于外恐有变上令人覆案豨客居代者诸为不法事多连引豨豨恐阴令客通使王黄曼丘臣所汉十年秋太上皇崩上因是召豨豨称病遂与王黄等反自立为代王劫略赵代上闻乃赦吏民为豨所诖误劫略者上自击豨破之语在高纪初上如邯郸击豨燕王绾亦击其东北豨使王黄求救匈奴绾亦使其臣张胜使匈奴言豨等军破胜至匈奴故燕王臧荼子衍亡在匈奴见胜曰公所以重于燕者以习匈奴事也燕所以久存者以诸侯数反兵连不决也今公为燕欲急灭豨等豨等已尽次亦至燕公等亦且为掳矣公何不令燕且缓豨而与匈奴连和事宽得长王燕即有汉急可以安国胜以为然乃私令匈奴兵击燕绾疑胜与匈奴反上书请族胜胜还报具道所以为者绾寤乃诈论他人以脱胜家属使得为匈奴闲而阴使范齐之豨所欲令久连兵毋决汉既斩豨其裨将降言燕王绾使范齐通计谋豨所上使使召绾绾称病又使辟阳侯审食其御史大夫赵尧往迎绾因验问其左右绾愈恐閟匿谓其幸臣曰非刘氏而王者独我与长沙耳往年汉族淮阴诛彭越皆吕后计今上病属任吕后吕后妇人专欲以事诛异姓王者及大功臣乃称病不行其左右皆亡匿语颇泄辟阳侯闻之归具报上益怒又得匈奴降者言张胜亡在匈奴为燕使于是上曰绾果反矣使樊哙击绾绾悉将其宫人家属骑数千居长城下候伺幸上病愈自入谢高祖崩绾遂将其众亡入匈奴匈奴以为东胡卢王为蛮夷所侵夺常思复归居岁余死匈奴中高后时绾妻与其子亡降会高后病不能见舍燕邸为欲置酒见之高后竟崩绾妻亦病死　　樊哙
按史记本传舞阳侯樊哙者沛人也以屠狗为事与高祖俱隐初从高祖起丰攻下沛高祖为沛公以哙为舍人从攻胡陵方与还守丰击泗水监丰下破之复东定沛破泗水守薛西与司马尼战砀东郄敌斩首十五级赐爵国大夫常从沛公击章邯军濮阳攻城先登斩首二十三级赐爵列大夫复常从从攻城阳先登下户牖破李由军斩首十六级赐上间爵从攻围东郡守尉于成武郄敌斩首十四级捕掳十一人赐爵五大夫从击秦军出亳南河间守军于扛里破之击破赵贲军开封北以郄敌先登斩候一人首六十八级捕掳二十七人赐爵卿从攻破杨熊军于曲遇攻宛陵先登斩首八级捕掳四十四人赐爵封号贤成君从攻长社轘辕绝河津东攻秦军于尸南攻秦军于犨破南阳守齮于阳城东攻宛城先登西至郦以却敌斩首二十四级捕掳四十人赐重封攻武关至霸上斩都尉一人首十级捕掳百四十六人降卒二千九百人项羽在戏下欲攻沛公沛公从百余骑因项伯面见项羽谢无有闭关事项羽既飨军士中酒亚父谋欲杀沛公令项庄拔剑舞坐中欲击沛公项伯常肩蔽之时独沛公与张良得入坐樊哙在营外闻事急乃持铁盾入到营营卫止哙哙直撞入立帐下项羽目之问为谁张良曰沛公参乘樊哙项羽曰壮士赐之&#酒彘肩哙既饮酒拔剑切肉食尽之项羽曰能复饮乎哙曰臣死且不辞岂特&#酒乎且沛公先入定咸阳暴师霸上以待大王大王今日至听小人之言与沛公有隙臣恐天下解心疑大王也项羽默然沛公如厕麾樊哙去既出沛公留车骑独骑一马与樊哙等四人步从从间道山下归走霸上军而使张良谢项羽项羽亦因遂已无诛沛公之心矣是日微樊哙奔入营诮让项羽沛公事几殆明日项羽入屠咸阳立沛公为汉王汉王赐樊哙爵为列侯号临武侯迁为郎中从入汉中还定三秦别击西丞白水北雍轻车骑于雍南破之从攻雍城先登击章平军好畤攻城先登陷阵斩县令丞各一人首十一级掳二十人迁郎中骑将从击秦军骑壤东却敌迁为将军攻赵贲下郿槐里柳中咸阳灌废丘最至栎阳赐食邑杜之樊乡从攻项籍屠煮枣击破王武程处军于外黄攻邹鲁瑕丘薛项羽败汉王于彭城尽复梁地哙还至荥阳益食平阴二千户以将军守广武一岁项羽引而东从高祖击项籍下阳夏掳楚周将军卒四千人围项籍于陈大破之屠胡陵项籍既死汉王为帝以哙坚守战有功益食八百户从高帝攻反燕王臧荼掳荼定燕地楚王韩信反哙从至陈取信定楚更赐爵列侯与诸侯剖符世世勿绝食舞阳号为舞阳侯除前所食以将军从高祖攻反韩王信于代自霍人以往至云中与绛侯等共定之益食千五百户因击陈豨与曼丘臣军战襄国破柏人先登降定清河常山凡二十七县残东垣迁为左丞相破得綦毋&#尹潘军于无终广昌破豨别将胡人王黄军于代南因击韩信军于参合军所将卒斩韩信破豨胡骑横谷斩将军赵既掳代丞相冯梁守孙奋大将王黄将军太仆解福等十人与诸将共定代乡邑七十三其后燕王卢绾反哙以相国击卢绾破其丞相抵蓟南定燕地凡县十入乡邑五十一益食邑千三百户定食舞阳五千四百户从斩首百七十六级掳二百八十八人别破军七下城五定郡六县五十二得丞相一人将军十二人二千石以下至三百石十一人哙以吕后女弟吕须为妇生子伉故其比诸将最亲先黥布反时高帝尝病甚恶见人卧禁中诏户者无得入群臣群臣绛灌等莫敢入十余日哙乃排闼直入大臣随之上独枕一宦者卧哙等见上流涕曰始陛下与臣等起丰沛定天下何其壮也今天下已定又何惫也且陛下病甚大臣震恐不见臣等计事顾独与一宦者绝乎且陛下独不见赵高之事乎高帝笑而起其后卢绾反高帝使哙以相国击燕是时高帝病甚人有恶哙党于吕氏即上一日宫车晏驾则哙欲以兵尽诛灭戚氏赵王如意之属高帝闻之大怒乃使陈平载绛侯代将而军中斩哙陈平畏吕后执哙诣长安至则高祖已崩吕后释哙使复爵邑孝惠六年樊哙卒谥为武侯子伉嗣　　夏侯婴
