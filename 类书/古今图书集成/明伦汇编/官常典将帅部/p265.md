<!-- { "loadSidebar": true } -->
按宋史本传益汾州平遥人祖父以农为业唐光化中李克用据太原益以拳勇隶麾下从庄宗攻大名先登擒军校擢为马前直副兵马使征刘守光先登迁军使破洺州为机石伤足庄宗亲以药傅其疮及愈改护卫指挥使梁小将李立李建以骁勇闻军中惮之会庄宗与梁人战河上益挺身出斗擒其二将迁马前直指挥使庄宗入汴为本直副都校从明宗讨赵在礼于邺会诸军推戴明宗益脱身归洛庄宗抚其背出涕明宗立益面缚请罪明宗曰尔尽忠节又何罪也改本直左厢都校天成初朱守殷据夷门叛益率所部斩关先入转左右马前从马直都校领潘州刺史王都据定州叛益从王晏球攻讨会契丹来援益逆击之破其众唐河北克其城授宁州刺史入为羽林军五十指挥都校领费州刺史时夏帅李仁福卒子彝超擅命自立以邀节钺命益帅师讨之明宗不豫遽追还应顺初潞王举兵凤翔以益为西面行营都虞候益知军情必变称疾不奉诏执政怒出为商州刺史蜀军寇金州益率镇兵袭击大破之诏赐袭衣名马加西面行营都巡检使晋初召为奉国都校领光州防御使范延光反大名张从宾据河阳为声援晋祖召益谓曰宗社危若缀旒卿能为朕死耶益曰愿假锐卒五千人破贼必矣以益为西面行营副都部署率禁兵数千人次虎牢从宾军万余人夹汜水而阵益亲鼓士乘之大败其众击杀殆尽汜水为之不流从宾乘马入水溺死筑京观刻石纪功晋祖大喜拜河阳三城节度充邺都行营都虞候会延光以城降移镇潞州天福四年晋祖追念虎牢之功迁武宁军节度同平章事遣中使谓益曰朕思卿前年七月九日大立战功故复以此月此日徙卿镇彭门领相印仍赐门戟改乡里为将相乡勋贤里九月徐州大火益出金粟振之明年徙镇秦州充西面都部署阶州义军校王君怀苦其刺史暴虐率众数千投蜀请为先锋下秦成诸州益闻之惧请援于朝又潜遣书于蜀将以达诚意少帝闻之疑为边患议徙于内地会蒲帅安审琦移镇许下以益为河中尹护国军节度契丹入汴益率僚属归京师诣契丹主自陈不预北伐之谋契丹授以凤翔节度汉祖即位加兼侍中益自以尝受契丹命闻汉兵入洛忧之浚城隍为备孟昶遣益所亲掌枢密王回赍书招益复遣绵州刺史吴崇恽厚遗之崇恽本秦州押衙益故吏也及何重建为帅遣崇恽奉表以阶秦归蜀授刺史故昶遣之益遂与其子归蜀昶令重建率川兵数万出大散关以应之汉祖知其事遣客省使王景崇率禁军数千倍道趋岐下召益入朝时汉祖已不豫召至卧内谓之曰侯益貌顺朝廷心怀贰尔往至彼如益来即置勿问苟迟疑不决即以便宜从事景崇至京兆合岐雍邠泾之师以破蜀军益惧即谋入朝会闻汉祖崩景崇欲诛益虑隐帝不知先朝密旨从事程渥景崇里人也益因遣之说景崇曰君致位通显亦可少知止足何必怀祸人之心为已甚之事乎况侯君亲戚爪牙甚众事若妄发祸亦旋踵至矣景崇怒曰子去勿为游说吾将族尔益知不用渥言即率数十骑奔入朝隐帝遣侍臣问益结连蜀军之由益曰臣欲诱之出关掩杀之耳隐帝笑之益厚赂史弘肇辈言景崇之横怒诸权责深庇护之乃授以开封尹兼中书令俄封鲁国公景崇闻之遂据城叛益亲属在城中余七十口悉为景崇所害及周祖起兵隐帝议出师御之益献计曰王者无敌于天下兵不宜轻出况大名戍卒家属尽在京城不如闭关以挫其锐遣其母妻发降以招之可不战而定慕容彦超以为益衰老作懦夫计沮之隐帝遣益与彦超及张彦超阎进卿吴虔裕守澶州至赤冈周师奄至战留子陂汉军不利益临阵见士卒无斗志又占候不祥乃与焦继勋等夜谒周祖周祖慰劳遣还广顺初封楚国公改太子太师俄又改封齐国公显德元年冬告老以本官致仕归洛遣使赐茶药钱帛就抚问之太祖即位遣赐器币岁一来朝太祖以耆旧厚待之干德初郊祀诏缀中书门下班礼与丞相等三年卒年八十赠中书令五子仁愿仁矩仁宝仁遇仁兴　　杜汉徽
按宋史本传汉徽京兆长安人父阿孙为太原威胜军使汉徽有膂力善骑射年十七仕后唐武皇为厅直队长天成中累迁护圣军使晋天福六年与慕容邺等讨安州李金全生禽指挥使孙厚以功迁兴顺指挥使八年从征镇州安重荣改护圣指挥使赠阿孙为左赞善大夫开运二年以所部戍深州破契丹于乐寿杀获甚众汉初从高行周讨杜重威于邺屡为流矢所中身被重创犹力战观者壮之又率所部戍镇州破契丹于灵寿获车马甚众周世宗征刘崇汉徽有战功补龙捷左第五军都虞候移所部屯安平县破契丹于县南获器甲车帐迁本军左第四军都虞候宋初补本军都校领茂州刺史改领潮州从平李筠又从平李重进录功居多建隆三年出为天长军使移雄武军使知屯田事是冬被病即以符印授通判宋鸾请告归京家人劝其求医药汉徽笑曰我在戎行四十年大小百余战不死幸矣安用药为未几卒　　贺惟忠
按宋史本传惟忠忻州定襄人少勇敢善骑射周祖将兵讨三叛惟忠谒于道左自陈其有武艺周祖悦之即留置所部洎开国得隶世宗帐下奏补供奉官不辞辄入朝世宗怒之及嗣位终不迁擢初授仪鸾副使令知易州捍边有功寻迁正使开宝二年太祖驻常山以惟忠为本州刺史兼易定祁等州都巡检使尝中流矢六年金疮发而卒太祖闻之嗟悼即以其子昭度为供奉官惟忠性刚果知书洞晓兵法有方略在易州缮完亭障抚士卒得其死力每乘塞用兵所向必克威名震北边故十余年间契丹不敢南牧昭度至西京作坊使淳化中知通远军有罪当弃市减死流商州　　张廷翰
按宋史本传廷翰冀州信都人父慎图仕周为兵部郎中廷翰少慷慨有智略善骑射晋天福中冀州刺史张建武召补牙校其后刺史李冲署为本州牢城军校契丹入中原署其党何行通为刺史契丹主道殂州人共杀行通推廷翰知州事汉初就拜刺史廷翰尽捕杀行通者戮于市为政宽厚简易民甚爱之周广顺初召赴阙周祖见其貌魁伟谓枢密使王峻曰冀州近边虽更择人亦无逾廷翰者即日遣还在郡八年契丹将高牟翰数扰边皆为廷翰击走廷翰家富于财岁遣人赍金帛北入市善马常得数百匹贡献外悉遗贵近甚获美誉显德中历棣海沂三州团练使屡率兵败淮人移莱州宋初又历冀亳二州干德二年卒年四十七　　杨廷璋
按宋史本传廷璋字温玉真定人家世素微贱有姊寡居京师周祖微时欲聘之姊不从令媒氏传言恐逼姊以告廷璋廷璋往见周祖归谓姊曰此人姿貌异常不可拒姊乃从之周祖从汉祖镇太原廷璋屡省其姊周祖爱其纯谨姊卒留廷璋给事左右及出讨三叛入平国难廷璋数献奇计即位追册廷璋姊为淑妃擢廷璋为右飞龙使廷璋固辞不拜愿推恩其父洪裕即令召洪裕赴阙以老病辞就拜金紫光禄大夫真定少尹廷璋历皇城使昭义兵马都监澶州巡检使世宗自澶渊还京言廷璋有干材迁客省使俄为河阳巡检知州事泾帅史懿称疾不朝周祖命廷璋往代之将行谓之曰懿不就命即图之廷璋至屏左右以诏书示懿谕以祸福懿即日载路俄闻周主崩廷璋呕血不食者数日世宗立拜左骁卫大将军充宣徽北院使征刘崇以为建雄平节度在镇数年颇有惠爱前后率兵入太原境拔仁义高壁等寨获刺史军校数十人俘其民数千户获兵器羊马数万计并人弃沁州二百里退保新城廷璋遂置保安兴同白璧等十余寨会隰州刺史孙议卒廷璋遣监军李谦溥领州事谦溥至并人来攻其城议者以为宜速救之廷璋曰隰州城壁坚完并人奄至未能为攻城具当出奇以破之乃募敢死士百余人许以重赏由间道遣人约谦溥为内应既至即衔枚夜击城中鼓噪以出并人大溃追北数十里斩首千余级获器甲万计奏至世宗喜曰吾舅真能御寇诏褒之世宗自河东还加检校太保显德六年夏率所部入河东界下堡寨十三降巡检使靳汉晁等三人恭帝即位加检校太傅宋初加检校太尉吏民诣阙请立碑颂功德太祖命卢多逊撰文赐之李筠叛潜遣亲信使赍蜡书求援邻境廷璋获之械送京师因上攻取之策即下诏委以经略及车驾亲征诏廷璋率所部入阴地分贼势贼平归镇是秋来朝改镇邠州干德四年移鄜州开宝二年召为右千牛卫上将军四年卒年六十赙帛二百匹廷璋美&#长上短下好修容仪虽见小吏未尝懈惰善待士幕府多知名人在晋州日太祖命荆罕儒为钤辖罕儒以廷璋周朝近亲疑有异志每入府中从者皆持刀剑欲图廷璋廷璋推诚待之殊不设备罕儒亦不敢发终亦无患议者以廷璋在泾州保全史懿阴德之报也洪裕少时尝渔于貂裘陂忽有驰骑至者以二石雁授洪裕一翼掩左一翼掩右曰吾北岳使者也言讫忽不见是年生淑妃明年生廷璋家遂昌盛廷璋子七人皆不为求官惟表其孤甥安崇勋得西头供奉官崇勋后唐枢密使重诲子也　　李处耘
