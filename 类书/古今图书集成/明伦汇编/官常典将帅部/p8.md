<!-- { "loadSidebar": true } -->
务旧制凡都督州建官如上南渡后以现任宰相充都督次有同都督有督视军马多执政为之虽名称略同然掌总诸路军马督护诸将非旧制比也初绍兴二年吕颐浩首以左仆射出都督江淮两浙荆湖诸军事置司镇江其后赵鼎张浚汤思退皆以宰相兼之颐浩还朝孟庾始以参知政事为权同都督代后落权字赵鼎先以知枢密院事为都督川陕荆襄诸军事其后与浚并相并带兼都督诸路军马入衔未几浚独被旨江上视师置都督行府行移文字并依三省体式其召赴行在以其事分隶三省枢密院思退初以左相出都督时杨存中即以太傅宁远军节度使同都督思退不行就以杨存中充都督非宰执而为都督自存中始三十一年叶义问以知枢密院事督视江淮荆襄军马明年汪澈以参知政事湖北京西路都督视军马执政为督视于是见焉王之望辞同都督有曰朝廷于两淮前以二大将为招抚使后以二从臣为宣谕使忧其不相统摄则以宰相为都督欲事权归一也此可以见朝廷开府之意凡签厅文字并依尚书左右司枢密院检详房体式设属谘议军事参谋参议并以从官充书写机宜文字干办官准备差遣前后员数不一开禧用兵或以签枢督视或以元枢代之或以参知政事督视四川军马然皆未有底绩而罢总管钤辖司总掌治军旅屯戍营房守御之政令凡将兵隶属官训练教阅赏罚之事皆掌之守臣带提举兵马巡检都监及提辖兵甲者掌统治军旅训练教阅以督捕盗贼而肃清治境凡诸营各籍赏罚之事皆掌之崇宁四年蔡京奏京畿四辅置辅郡屏卫京师以颍川府为南辅襄邑县升为拱州为东辅郑州为西辅澶州为北辅以太中大夫以上知州置副总管钤辖各一员知州为都总管余依三路帅臣法从之大观三年诏东南帅府总管依三路都总管法靖康元年诏四道副总管并通差文武臣其诸路将官掌统所隶禁旅以行阵队伍金鼓旗帜弓矢击刺之法而教习训练之别其武艺强者待次迁补以激劝士卒凡兵仗器甲之数廪禄犒设赏罚约束之禁令皆掌焉副将为之贰若屯戍防边则受帅司节制遇寇敌则审其战守应援之事若师有功则具馘数籍用命而旌赏之路分都监掌本路禁旅屯戍边防训练之政令以肃清所部州府以下都监皆掌其本城屯驻兵甲训练差使之事资浅者为监押绍圣三年诏诸路将副序位在路分都监之下大观三年诏帅府无路分钤辖望都无路分都监者许置一员其余添置处任满不差人宣和二年虔州添置都监一员建炎初分置帅府以诸路帅臣兼要郡守臣带兵马钤辖次要郡带兵马都监并以武臣为之副称副总管副钤辖副都监许以便宜行军马事辟置僚属依帅臣法屯兵皆有等差遇朝廷起兵则副总管为帅副钤辖都监各以兵从听其节制其后益泸夔广桂五州牧又皆以都钤辖为称四年诏建康府江州路又置副都总管一员于见置帅司处驻札绍兴三年诏要郡次要郡守臣罢带兵职其逐路副总管依旧格改充路分都监为一路掌兵之官其各州钤辖或省或置不一又有逐路兵马都监兵马监押掌烟火公事捉捕盗贼淳熙十六年诏诸路训练钤辖并须年六十以下曾经从军有才武人充绍熙元年指挥杂流出身之人不得过路分州钤诸州军兵马都监独员处专注才武及曾任主兵官之人庆元中诏总管下至副将等年七十以上许自陈与宫观差遣初守臣罢带兵职惟江西赣州以多盗仍带江西兵马钤辖其后武臣为路钤者亦无尺籍伍符每岁诸州按阅特存故事间有得旨葺治军器或训练禁军则仍带入衔诸军都统制副都统制统制统领旧制出师征讨诸将不相统一则拔一人为都统制以总之未为官称也建炎初置御营司擢王渊为都统制名官自此始其后神武五军及川陕宣抚司都督府枢密院皆置绍兴十一年三大将兵罢诸军皆冠以御前二字擢其偏裨为御前统领官以统制御前军马入衔秩高者为御前诸军都统制且令仍旧驻札以屯驻州名冠军额之上其后兴元江陵建康镇江府兴金鄂江池州及平江许浦水军皆除都统制恩数略视三衙权任在帅臣右官卑者称副都统制设属有计议机宜干办公事准备差遣省置不一次有副都统制干道三年帝谕辅臣欲今后江上诸军各置副都统一员兼领军事岂惟储帅亦使三将顾忌不敢专擅因言都副统制礼有隆杀且为条约上曰如此他日不致争权越礼遂行之然其后都副鲜有并除者初渡江后大军又有统制同统制副统制统领同统领副统领其下有正将准备将训练官部将队将等名皆偏裨也旧制准备将而上皆主帅升差仍先申枢密院审察干道七年诏训练官部队将而下许军中径差申朝廷照会绍熙间诏诸军升差统制至准备将者主帅解发三人赴总领所选一名诸将不以为便庆元三年诏主帅选择总领所或屯军处守臣审核保明申枢密院太祖干德元年夏四月禁泾原邠庆等州补蕃人为边镇将按宋史太祖本纪云云
太宗太平兴国元年上御崇政殿转改诸军将校按宋史太宗本纪不载　按兵志迁补之制自殿前侍卫马步军校每遇大礼后各以次迁谓之转员转员至军都指挥使又迁则遥领刺史又迁为厢都指挥使遥领团练使员溢即从上罢军职为正团练使刺史之本任或有他州总管钤辖其老疾若过失者为御前忠佐马军都军头副军头隶军头司其黜则为外州马步军都指挥使凡军主关以军都指挥使递迁余阙以诸军都虞候指挥使副指挥使行首军使副行首副兵马使十将递迁凡将校一军营止补十人其厢都指挥使军都指挥使都虞候指挥使营主其一即阙其三殿前左右班都虞候遥领剌史即与捧日军都指挥使通以次迁捧日龙卫厢都指挥使仍遥领团练使若员溢即为正刺史补外他如诸军例递迁凡列校转补有司先阙是跃上下马次出指二十步掩一目试之左右各五占数为见物武艺弓射五斗弩一石五斗枪刀手稍练负罪不至徒年未高或虽年高而无疾精力不耗者并取之凡诸军转员后取殿前指挥使长入祗候填行门取东西班长入祗候殿侍诸班直充诸班押班诸军将校者皆亲阅前一日命入内都知或押班一人勾当御药院内侍一人同军头引见司较定弓弩斗力标志之凡弓弩艺等者人占其一至日引见弓弩列置殿前命取一以射军头引见司专视喝箭以奏如喝失当即奏改正入内都知或押班同勾当御药院内侍殿上察视如引见司不觉举亦奏改正枪刀手竭胜负若喝不以实并引见司失觉举并劾其罪太平兴国九年上诣崇政殿转改诸军将校自军都指挥使以下员僚以上皆按名籍验劳绩而升陟之凡数日而毕内外感悦乃谓宰臣等曰朕迁转军员先取其循谨能御下者武勇次之若不自谨饬则其下不畏惮虽有一夫之勇亦何所用真宗天禧元年以御前忠佐受将军
按宋史真宗本纪不载　按兵志天禧元年十月以御前忠佐郭丰等六人并受将军初军头司定年老负犯者将黜之帝以其久居武列命置环卫其带遥郡者与大将军不带遥郡者与将军英宗治平四年有司请复武臣出节呵引之制按宋史英宗本纪不载　按礼志治平四年御史台言庆历中有诏详定武臣出节呵引之制节度使在尚书下三节节度观察留后在诸行侍郎下两节观察使在中书舍人下诸卫大将军防御团练使在大卿监下内客省使比诸司大卿景福殿使比将作监引进使比庶子在防御使下以上各二节诸州刺史诸卫将军在少卿监下宣庆四方馆使比少卿宣政昭宣合门使比司天监少监诸卫将军上皇城使以下诸司使比郎中客省引进合门副使比员外郎枢密都承旨在司天少监下合门使上副都承旨在合门使下枢密副承旨诸房副承旨在诸司使下以上并两人呵引当时已施行矣而皇佑编敕删去此制请复举行孝宗隆兴二年诏议除环卫官
按宋史孝宗本纪不载　按洪适传适贰太常兼权直学士院上欲除诸将环卫官诏讨论其制适具唐及本朝沿革十一条上之且言太祖太宗朝常以处诸将及降王之君臣自后多以皇族为之故国史以为官存而事废陛下修饰戎备不必远取唐制祖宗故事盖可法则今径行换授恐有减奉之患乞如阁职兼带节度至刺史带上将军横行遥郡带大将军正使带将军副使带中郎又以下则带左右郎将其官府人吏令有司相度以闻　　金
太祖收国元年始置咸州军帅司及南路都统司按金史太祖本纪不载　按兵志大将府治之称号收国元年十二月始置咸州军帅司以经略辽地讨高永昌置南路都统司且以讨张觉天辅五年始置内外诸军都统
按金史太祖本纪不载　按兵志天辅五年袭辽主始有内外诸军都统之名时以奚未平又置奚路都统司后改为六部路都统司以遥辇九营为九猛安隶焉与上京及泰州凡六处置每司统五六万人又以渤海军为八猛安凡猛安之上置军帅军帅之上置万户万户之上置都统然时亦称军帅为猛安而猛安则称亲管猛安者燕山既下循辽制立枢密院于广宁府以总汉军太宗天会元年始置两路都统府
按金史太宗本纪不载　按兵志太宗天会元年以袭辽主所立西南都统府为西南西北两路都统府天会二年始置都元帅府以掌征讨之事按金史太宗本纪不载　按百官志都元帅府掌征讨之事兵罢则省天会二年伐宋始置都元帅一员从一品左副元帅一员正二品右副元帅一员正二品元帅左监军一员正三品元帅右监军一员正三品左都监一员从三品右都监一员从三品经历一员都事一员知事一员正七品检法一员从八品按兵志金制都元帅必以谙班勃极烈为之恒居守而不出天会六年设诸路总管府
按金史太宗本纪不载　按兵志天会六年诏还二帅以镇方面诸路各设兵马都总管府州镇置节度使沿边州则置防御使凡州府所募射粮军牢城军每五百人为一指挥使司设使分为四都都设左右什将及承局押官其军数若有余或不足则与近者合置不可合者以三百人或二百人亦设指挥使若百人则止设军使百人以上立为都不及百人止设什将及承局管押官各一员天会十年改都统司增置统军司
按金史太宗本纪不载　按兵志天会十年改南京路都统司为东南路都统司治东京以镇高丽后又置统军司于大名府海陵天德二年八月改诸司名号十二月改都元帅府为枢密院按金史海陵本纪八月戊申以司徒兖为太尉领三省事都元帅如故十二月己未改都元帅府为枢密院　按兵志天德二年八月改诸京兵马都部署司为本路都总管府九月罢大名统军司而置统军司于山西河南陕西三路以元帅府都监监军为使分统天下之兵又改乌古迪烈路统军司为招讨司以婆速路统军司为总管府三年以元帅府为枢密院罢万户之官诏曰太祖开刱因时制宜材堪统众授之万户其次千户及谋克当时官赏未定城郭未下设此职许以世袭乃权宜之制非经久之利今子孙相继专揽威权其户不下数万与留守总管无异而世权过之可罢是官若旧无千户之职者续思增置国初时赐以国姓若为子孙者皆令复旧正隆末复升陕西统军司为都统府（按改元帅府为枢密院本纪为二年十二月事而志系三年疑讹）
