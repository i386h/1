<!-- { "loadSidebar": true } -->
按元史本传彻里阿速氏父别吉八在宪宗时从攻钓鱼山以功受赏彻里事世祖充火儿赤从征海都奋戈击其前锋官军二人陷陈掖而出之以功受赏后从征杭海获其牛马畜牧悉以给军食帝嘉之赏钞三千五百锭仍以分赉士卒成宗时盗据博落脱儿之地命将兵讨之获三千余人诛其酋长还奉命同客省使拔都儿等往八儿胡之地以前所获人口畜牧悉给其主军还帝特赐钞一百锭武宗居潜邸亦以银酒器赏之至大二年立左阿速卫授本卫佥事赐金符皇庆二年从湘宁王北征以功赐一珠虎符　　百家奴
按元史唆都传唆都子百家奴至元五年从元帅阿朮攻襄阳筑新城数立功七年以质子从郡王合达败宋兵于灌子滩八年夏四月宋殿帅范文虎等督促粮运输之襄阳昼夜不绝百家奴乘战船顺流至鹿门山欲塞宋粮道出击范文虎军累获战功于是河南行省命为管军总把后隶丞相伯颜麾下擢为知印从攻鄂州宋都统赵五帅诸军来迎战百家奴深入却敌身被数创攻沙洋立云梯于东角楼登城力战破之夺其旗帜弓矢衣甲攻新城先登拔之宋将王安抚弃城宵遁伯颜以百家奴前后战功上闻世祖大悦曰此人之名朕心不忘兵还时大用之朕不食言也今且以良家女及银&#一赐之以为左验从围汉阳自沙武口曳船入江宋制置夏贵来迎战百家奴与暗荅孙突入敌阵击之宋兵奔溃遂登江南岸获其战船器甲甚多转战至黄州会日暮追击夏贵至白虎山夜分乃还未几复攻破金牛&#十二年春正月与千户薛赤干取鸡笼洞还至瑞昌县遇夏贵溃兵复击败之是时宋遣兵救瑞昌未至而县已下矣复击宋救兵得宋所执北兵五人来归围江州宋安抚吕师夔以城降东定池州击宋平章贾似道及孙虎臣于丁家洲追逐百里余夺战船五艘及旗帜器甲摛宋统制王文虎因定黄池略地宣州百家奴为前锋与敌兵战喃呢湖败之夺其战船三百艘太平州亦望风款附其父唆都因说下建康于是伯颜令谒只里论诸将功遂赏百家奴银二锭以旌之仍命为管军总把俄从伯颜入朝加进义校尉赐银符为管军总把攻丹阳吕城破常州皆有功至苏州宋守臣王安抚以城降秀州湖州皆不烦兵而下诸军乘胜直趋临安宋主出降十三年领新附军守镇江未几复从平章博鲁欢攻泰寿二州中创遂罢攻后数日与万户叶了虔将兵攻泰州新城百家奴力疾先登破之复被两创已而从阿朮攻下扬州诸郡得宋制置李庭芝都统姜才以功升武略将军赐金符为管军总管镇高邮白马湖是时行省以百家奴袭父唆都郢复州招讨使建康宣抚使仍领本翼军顷之徇地福建行定衢婺信等州城邑至新安县击斩宋赵监军詹知县擒江通判道与畬军遇疾战败之鼓行而东沈安抚以建宁府降攻陷南剑州张清聂文庆遁去闽清怀安二县传檄而定至福州谕以威德王安抚率众出降攻破兴化擒陈安抚及白牒都统别击东华乡张世杰军于泉州俄领诸军乘战船入海追逐张世杰于惠州甲子门进至同安县荅关寨濒海县镇悉招谕下之白望丹王虎陈以战船三千余艘来降冬十二月宋二王遣倪宙奉表诣军门降遂进兵至广州诸郡县以次降附明年春正月振旅而还复攻下德胜等寨至蒲仙江聂文庆复败走攻潮州破之诛马发等数人广东遂平三月引宙奉降表来朝未至授昭勇大将军赐虎符管军万户七月遂朝于上都升镇国上将军海外诸蕃宣慰使兼福建道市舶提举仍领本翼军守福建俄兼福建道长司宣愿使都元帅是时福建多水灾百家奴出私钱市米以赈贫民全活者甚众十七年朝京师加正奉大夫宣慰使都元帅二十二年从父唆都征交趾唆都力战死之百家奴遂与脱欢引兵薄交趾境水陆转战战辄有功二十五年驿召至南京宣慰司命括五路民马二十七年除建康路总管武宗即位迁镇江路总管至大四年金疮发卒于家　　岳天祯
按元史岳存传存子天祯袭父职冠氏县军民弹压从围襄樊帅府承制授管军百户修立百丈山鹿门等堡天祯率锐士冒矢石从樊城东北先登为木所伤坠地复蹑梯以登手刃数人筑正阳东西城及于镇江造战船天祯咸董其役战焦山平奉化贼录功升管军千户江南平从元帅张弘范觐帝于柳林赐金锦银鞍勒授昭勇大将军福州路总管平尤溪贼秩满改吉州平永新贼复迁赣州七年迁建康首定救荒之政民立碑以纪遗爱焉至大二年卒于建康年七十二子果会昌州同知　　张均
按元史本传均济南人也父山从军伐宋以功为百户俄升总把战死均袭百户从亲王塔察儿攻鄂州面中流矢中统三年从征李有功以总帅命升千户领兵守淄州至元六年从左丞董文炳攻宋五河口转战濠州北遇其伏兵均率众力战败之十年攻连州夺孙村堡十二年赐金符授忠翊校尉沂郯翼千户从攻芜湖夺宋战船俘四十余人又从丞相阿塔海战有功加武略将军十四年赐虎符加宣武将军二十二年升松江万户二十四年从镇南王征交趾二十六年从北征擢明威将军前卫亲军副都指挥使三十年世祖亲征乃颜以扈从受赏成宗即位命屯田和林画备悉有法诸王药木忽儿北征给饷赖之未尝乏绝帝嘉其能赐予有加大德元年改和林等处副元帅历宣慰司同知升都元帅加镇国上将军延佑元年卒子世忠袭　　忙古带
按元史耶律秃花传忙古带宝童之子也世祖时赐金符袭父职为随路新军总管统领山西两路新军从行省也速带儿征蜀及思播建都诸蛮夷有功升万户从攻罗必甸至云南诏以其众入缅迎云南王金齿白衣荅奔诸蛮往往伏险要为备忙古带奋击破之凡十余战至缅境开金齿道奉王以还迁副都元帅从诸王阿台征交趾至白鹤江与交趾伪昭文王战夺其战舰八十七艘又从云南王攻罗必甸破之二十九年入觐成宗即位授乌撒乌蒙等处宣慰使兼管军万户迁大理金齿等处宣慰使都元帅六年乌撒罗罗斯叛云南行省命率师讨平之事闻赐钞三千贯银五十两金鞍辔及弓矢以旌其功九年讨普安罗雄州叛贼阿填擒杀之进骠骑卫上将军遥授云南诸路行中书省左丞行大理金齿等处宣慰使都元帅卒于军至大四年赠龙虎卫上将军平章政事仍追封濮国公谥威愍子火你赤袭万户　　伯荅儿按元史抗忽思传抗忽思子阿塔赤阿塔赤子伯荅儿袭千户佩金符时失烈吉叛诏伯荅儿领阿速军一千往征之与瓮吉剌只儿瓦台军战于押里复与药木忽儿军战于秃剌及斡鲁欢之地十五年春至伯牙之地与赤怜军合战五月驻兵阿剌牙与外剌台宽赤哥思等军合战其大将塔思不花树木为栅积石为城以拒大军伯荅儿督勇士先登拔之伯荅儿矢中右股别里吉迷失以其功闻赏白金二十年授虎符定远大将军后卫亲军都指挥使兼领阿速军充阿速拔都达鲁花赤二十二年征别失八里军于亦里浑察罕儿之地与秃阿不早麻军战有功二十六年征瀚海敌势甚盛大军乏食其母乃咬真输己帑及畜牧等给军食世祖闻而嘉之赐予甚厚大德四年伯荅儿卒长子斡罗思由宿卫仕至隆镇卫都指挥使次子福定袭职　　洪君祥
按元史洪福源传君祥小字双叔福源第五子也年十四随兄茶丘见世祖于上京帝悦命刘秉忠相之秉忠曰是儿目视不凡后必以功名显但当致力于学耳令选师儒诲之至元三年籍高丽民三百人为兵令君祥统之从秃花秃烈伯颜等军筑万寿山复从开通州运河帝亲谕之曰尔守志忠勤朕所知也帝尝坐便殿阅江南海东舆地图欲召知者询其险易左丞相伯颜枢密副使合达以君祥应旨奏对详明帝悦酌以巨觥顾谓伯颜曰是儿远大器也六年林衍叛从头辇哥征之八年戍河南九年掠淮西破其大凹城十年从元帅孛鲁罕袭淮东之阳湖俘其男女牛马十一年入朝帝命伯颜伐宋朝议以宋之兵力多聚两淮闻我欲渡江彼必移师拒守遂命右卫指挥使秃满歹率轻锐二万攻淮安以牵制之君祥以蒙古汉军都镇抚从行后伯颜既渡江帝命秃满歹还军萧县时君祥奉使伯颜军中宋黄州制置使陈奕降其子知涟水军伯颜遣三十骑往招之因令君祥入奏帝曰卿可急还陈知府降即偕来也及与俱入朝宴劳甚厚从元帅孛鲁罕攻清河拔之海州安抚丁顺约降孛鲁罕令君祥以闻时伯颜方朝上京见君祥甚喜遂从南伐伯颜克淮安至扬州分兵攻淮西宋制置夏贵遣牛都统以书抵伯颜曰谚云杀人一万自损三千愿勿费国力攻夺边城若行在归附边城焉往伯颜遣君祥以牛都统入见留三日还军中仍传旨谕伯颜曰事难遥度宜临机审图之伯颜师次镇江谍报有宋洪都统者为都督府将伯颜谓君祥曰汝同姓可往招致也洪都统即欣然来见君祥因厚遇之师进次临平山距临安五十里洪都统来报曰宋丞相陈宜中殿帅张世杰皆已逃去惟三宫未行宜早定计以活生民伯颜遂令洪都统护宋三宫令君祥随之宋降升武略将军中卫亲军千户十五年命佥江南民兵还升明威将军中卫亲军副都指挥使十七年进昭勇大将军十九年授枢密院判官二十三年转昭武大将军同佥枢密院事二十四年乃颜叛从世祖亲征每驻跸君祥辄以兵车外环为营卫布置严密帝嘉之凯还加辅国上将军类次车驾起居为东征录二十八年授辽阳行省右丞用枢密院留复居旧职俄加集贤大学士依旧同佥枢密院事议者欲自东南海口辛桥开河合滦河运粮至上都奉旨与中书右丞阿里相其利害还极言不便罢之复奉使高丽还改佥书枢密院事成宗即位诏裁减久任官知枢密院暗伯等奏君祥在枢密十六年最为久者帝曰君祥始终一心可勿迁也大德二年诏使高丽台臣劾君祥以他事中道追回已而事罢三年奉使江浙间问民疾苦使还退居昌平之皇华山绝口不论时事者五年大德九年擢司农俄拜中书右丞十年春改江浙行省右丞秋改辽阳右丞请于朝宜新省治增巡兵设儒学提举官都镇抚等员以兴文化修武备事未成会武宗即位征为同知枢密院事进荣禄大夫平章政事商议辽阳等处行中书省事改辽阳行省平章政事俄改商议行省事至大二年卒子迈奉训大夫同知开元总管府事　　洪万
