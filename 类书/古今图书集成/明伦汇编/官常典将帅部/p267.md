<!-- { "loadSidebar": true } -->
按宋史本传延钊太原人父章襄州马步军都校领开州刺史延钊少以勇干闻汉祖之兴也周祖为其佐命以延钊隶帐下周广顺初补西头供奉官历尚食副使铁骑都虞候世宗即位为殿前散指挥使都校领溪州刺史高平之战督左先锋以功授虎捷左厢都指挥使领本州团练使迁殿前都虞候领睦州防御使从征淮南改龙捷左厢都校沿江马军都部署归朝复为殿前都虞候出为镇淮军都部署显德五年世宗在迎銮江口闻吴人舟数百艘泊东洲即命延钊与左神武统军宋延偓讨之延钊以骁骑由陆进延偓督舟师沿江继进大破之淮南平迁殿前副都指挥使领淮南节度恭帝即位改镇宁军节度充殿前副都点检复为北面行营马步军都虞候太祖即位延钊方握重兵屯真定帝遣使谕旨许以便宜从事延钊与韩令坤率所部兵按治边境以镇静闻太祖嘉之加殿前都点检同中书门下三品避其父名故也李筠叛初命与王全斌由东路会兵进讨俄为行营都部署知潞州行府事及平加兼侍中诏还澶州建隆二年长春节来朝赐宅一区表解军职徙为山南东道节度西南面兵马都部署是冬大寒遣中使赐貂裘百子毡帐四年春命师南征以延钊为湖南道行营前军都部署时延钊被病诏令肩舆即戎事贼将汪端与众数千扰朗州延钊擒之磔于市荆湘既平加检校太尉是冬卒年五十一初延钊与太祖友善显德末太祖任殿前都点检延钊为副常兄事延钊及即位每遣使劳问犹以兄呼之洎寝疾御封药以赐闻其卒恸哭久之赠中书令追封河南郡王录其子弟授官者四人子德业德丰德钧　　符彦卿按宋史本传彦卿字冠侯陈州宛丘人父存审后唐宣武军节度蕃汉马步军都总管兼中书令彦卿年十三能骑射事庄宗于太原以谨愿称出入卧内及长以为亲从指挥使入汴迁散员指挥使郭从谦之乱庄宗左右皆引去惟彦卿力战射杀十数人俄矢集乘舆遂恸哭而去天成三年以龙武都虞候吉州刺史讨王都于定州大破契丹于嘉山明年克其城授耀州团练使改庆州刺史奉诏筑堡方渠北乌仑山口以招党项清泰初改易州兼领北面骑军赐戎服介冑战马尝射猎遂城盐台淀一日射&#彘狼狐兔四十二观者神之晋天福初授同州节度兄彦饶亦镇滑台俄而彦饶叛彦卿上表待罪乞归田里晋祖释不问改左羽林统军俄兼领右羽林改镇鄜延少帝幼与彦卿狎即位召还出镇河阳三城辽人南侵诏彦卿率所部拒战澶渊契丹骑兵数万围高行周于铁丘诸将莫敢当其锋彦卿独引数百骑击之辽人遁去行周得免又副李守真讨平青州杨光远移镇许州封祁国公开运二年与杜重威李守贞经略北鄙契丹主率众十余万围晋师于阳城军中乏水凿井辄坏争绞泥吮之人马多渴死时晋师居下风将战弓弩莫施彦卿谓张彦泽皇甫遇曰与其束手就擒曷若死战然未必死彦泽等然之遂潜兵尾其后顺风击之契丹大败其主乘橐&#以遁获其器甲旗仗数万以归少帝嘉之改武宁军节度同平章事为左右所间会再出师河朔彦卿不预易其行伍配以羸师数千戍荆州口及杜重威以大军降于滹水急诏彦卿与高行周领禁兵屯澶渊会彦泽引辽兵入汴彦卿与行周遂归辽辽主以阳城之败诘彦卿彦卿对曰臣事晋王不敢爱死今日之事死生唯命辽主笑而释之会徐宋寇盗&#起辽主即遣彦卿归镇行次甬桥贼魁李仁恕拥众数万攻徐州彦卿领数十骑遽至城下仁恕遣其徒执彦卿马请随入城俄顷彦卿子昭序自城中遣军校陈守习缒而出大呼贼中曰相公当为国讨贼何故自入虎口乃助贼攻城我虽父子今为雠敌当死战城不可入贼惶愧罗拜彦卿前乞免罪彦卿为设誓乃解去汉祖入汴彦卿自徐州来朝改镇兖州加兼侍中干佑中加兼中书令封魏国公拜守太保移镇青州及杀杨邠辈召促赴阙下周祖即位封淮阳王刘铢诛以其京城第宅赐彦卿及征兖州彦卿朝行在献马及锦彩军粮万石连被赐赉俄移镇郓州会召魏府王殷欲以彦卿代镇俄辽人起兵留殷控扼故彦卿不入朝殷得罪即以彦卿为大名尹天雄军节度进封卫王世宗初并人扰潞州潞兵败命彦卿领兵从磁州固镇路压其背及帝亲征命为行营一行都部署兼知太原行府事领步骑二万进讨初彦卿之行也世宗以并人虽败朝廷馈运不继未议攻击且令观兵城下徐图进取及周师入境汾晋吏民望风款接皆以久罹虐政愿输军须以资兵力世宗从之而连下数州彦卿等皆以刍粮未备欲旋军世宗不之省乃调山东近郡挽军食济之及世宗至城下命与郭从义向训白重赞史彦超率万骑屯忻口以拒北援又下盂县辽人驻忻北游骑及近郊史彦超以二千骑当其锋左右驰击彦超死之败辽众二千余辽骑遁走先锋为辽人所掩重伤数百人诸将论议矛盾师故不振世宗乃班师数赐彦卿缯彩鞍勒马遣归本镇还京拜彦卿太傅改封魏王恭帝即位加守太尉太祖即位加守太师建隆四年春来朝赐袭衣玉带宴射于金凤园太祖七发皆中的彦卿贡名马称贺开宝二年六月移凤翔节度被病肩舆赴镇至西京上言疾亟请就医洛阳从之假满百日犹请其奉为御史所劾下留司御史台太祖以姻旧特免推鞫止罢其节制八年六月卒年七十八丧事官给彦卿将家子勇略有谋善用兵存审之第四子军中谓之符第四前后赏赐巨万悉分给帐下故士卒乐为效死辽人自阳城之败尤畏彦卿或马病不饮龁必唾而&#曰此中岂有符王邪晋少主既陷契丹德光之母问左右曰彦卿安在或对曰闻其已遣归徐州矣德光母曰留此人中原何失策之甚其威名如此镇大名十余年政委牙校刘思遇思遇贪黠怙势敛货财公府之利多入其家彦卿不之觉时藩镇率遣亲吏受民租概量增溢公取其余羡而魏郡尤甚太祖闻之遣常参官主其事由是斛量始平诏以羡余粟赐彦卿以愧其心彦卿酷好鹰犬吏卒有过求名鹰犬以献虽盛怒必贳之性不饮酒颇谦恭下士对宾客终日谈笑不及世务不伐战功居洛阳七八年每春月乘小驷从家僮一二游僧寺名园优游自适周世宗宣懿皇后太宗懿德皇后皆彦卿女也自恭帝及太祖两朝赐诏书不名子昭信昭愿昭寿
　将帅部名臣列传五十九
　　宋三
　　王景
按宋史本传景莱州掖人家世力田景少倜傥善骑射不事生业结里中恶少为群盗梁大将王檀镇滑台以景隶麾下与后唐庄宗战河上檀有功景尝左右之庄宗入汴景来降累迁奉圣都虞候清泰末从张敬达围晋阳会契丹来援景以所部归晋祖天福初授相州刺史范延光据邺叛属郡多为所胁从景独分兵拒守晋祖嘉之迁耀州团练使及代会晋祖幸邺留为京城巡检使改洺州团练使开运初授侍卫马军左厢都校二年契丹南侵少帝幸澶渊景与高行周等大破契丹众于戚城迁侍卫马军都指挥使领郑州防御使出为晋州巡检使知州事拜横海军节度契丹至汴以其党代景景归次常山闻契丹主殂栾城即间道归镇斩关而入契丹遁去汉干佑初加同平章事会契丹饥幽州民多度关求食至凔州境者五千余人景善怀抚诏给田处之周祖微时与景善及即位加兼侍中景起身行伍素无智略然临政不尚刻削民有讼必面诘之不至大过即谕而释去不为胥吏所摇由是部民便之广顺初入朝民周环等数百人遮道留之不获有截景马镫者俄以景为护国军节度岁余迁镇凤翔显德初封褒国公加开府阶世宗即位加兼中书令先是秦凤陷蜀州旁蕃汉户诣阙请收复世宗命景与向拱率兵出大散关进讨连陷寨栅遂命景为西面行营都部署大破蜀军于上邽斩首数万级是秋秦州降逾年徙景镇秦州兼西面缘边都部署恭帝即位进封凉国公宋初加守太保封太原郡王建隆二年春来朝太祖宴赐加等复以为凤翔节度西面缘边都部署四年卒年七十五赠太傅追封岐王谥元靖初景之奔晋也妻坐戮二子逃获免晋祖待之厚赏赐万计尝问景所欲对曰臣自归国受恩隆厚诚无所欲固问之景稽颡再拜曰臣昔为卒常负胡&#从队长出入屡过官妓侯小师家意甚慕之今妻被诛诚得小师为妻足矣晋祖大笑即以小师赐景景甚宠嬖之后累封楚国夫人侯氏尝盗景金数百两私遗旧人景知而不责性谦退折节下士每朝廷使至虽卑位必降阶送迎周旋尽礼左右或曰王位尊崇无自谦抑景曰人臣重君命固当如是我惟恐不谨耳初封郡王朝廷以吏部尚书张昭将命景尤加礼重以万余缗遗昭左右或言其过厚景曰我在行伍间即闻张尚书名今使于我是朝廷厚我也岂可以往例为限耶　　王廷义按宋史王景传景子廷义起家供奉官改如京副使以善骑射周世宗擢为虎捷都虞候迁龙捷右第二军都校领珍州刺史宋初改内外马步军副都军头干德四年与韩重赟率师护治滑州灵河新堤六年增治京城又命廷义董其役开宝二年加领横州团练使从征太原廷义性勇敢亲鼓士乘城独免冑矢中其脑而颠经宿卒年四十七太祖甚惜之优诏赠建雄军节度　　王晏
按宋史本传晏徐州滕人家世力田晏少壮勇无赖尝率群寇行攻劫梁末徐方大乱属邑皆为他盗所剽惟晏乡里恃晏获全后唐同光中应募隶禁军累迁奉国小校晋开运末与本军都校赵晖忠卫都校侯章等戍陕州会契丹至汴遣其将刘愿据陕恣行暴虐晏与晖等谋曰今契丹南侵天下汹汹英雄豪杰固当乘时自奋且闻太原刘公威德远被人心归服若杀愿送款河东为天下唱首则取富贵如反掌耳晖等然之晏乃率敢死士数人夜逾城入府署劫库兵给其徒迟明斩愿首县府门外众请晖为帅章为本城副指挥使内外巡检使兼都虞候遣其子汉伦奉表晋阳时汉祖虽建号威声未振得晏等来归甚喜即日以晖为保平军节度章为镇国军节度晏为绛州防御使乃领旧职既而晖等表晏始谋功为第一迁建雄军节度汉祖入汴加同平章事周祖即位加兼侍中广顺元年刘崇侵晋州晏闭关不出设伏城上并人以为怯竞攀堞而登晏麾伏兵击之颠死者甚众遂焚桥遁遣汉伦追北数十里斩首百余级擢汉伦滨州刺史八月来朝周祖以晏家彭城授武宁军节度俾荣其乡里三年周祖征兖州次张康镇宴来朝献马七匹赐袭衣金带亲郊毕封滕国公加开府阶世宗即位加兼中书令初晏至镇悉召故时同为盗者遗以金帛从容置酒语之曰吾乡素多盗我与诸君昔尝为之后来者固当出诸君之下为我告谕令不复为若不能改吾必尽灭其族由是境内安静吏民诣阙举留请为晏立衣锦碑世宗初复请立德政碑世宗命比部郎中知制诰张正撰文赐之诏改其乡里为使相乡勋德里私门立戟未几改河南尹西京留守显德三年移凤翔节度六年从世宗北征为益津关一路马军都部署韩令坤副焉遂平三关太祖即位进封赵国公从征李筠师还改安远军节度干德元年进封韩国公上章请老拜太子太师致仕每朝会令缀中书门下班俄归洛阳别墅四年冬卒年七十七废朝三日赠中书令初晏为军校与平陆人王兴善其妻亦相为娣姒晏既贵乃薄兴兴不能平晏妻病兴语人曰吾能治之晏遽访兴兴曰我非能医但以公在陕时止一妻今妓妾甚众得非待糟糠之薄致夫人怏怏成疾耶若能斥去女侍夫人之疾可立愈晏以为谤己乃诬以他事悉案诛其夫妻守西洛日白重赞镇河阳时世宗征淮南重赞虑并人乘间为寇因葺城垒且约晏为援晏意欲兼有三城即与汉伦同率兵赴之重赞闻其来拒不纳遣人语之曰公在陕州已立大功河阳小城不烦枉驾惭不能对遂引兵还　　罗彦
