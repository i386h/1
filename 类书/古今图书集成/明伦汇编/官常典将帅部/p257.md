<!-- { "loadSidebar": true } -->
按辽史本传惠字伯仁小字脱古思淳钦皇后弟阿古只五世孙初以中宫亲为国舅详稳从伯父排押征高丽至奴古达北岭高丽阻险以拒惠力战破之及攻开京以军律整肃闻授契丹行宫都部署开泰二年改南京统军使未几为右夷离毕加同中书门下平章事朝议以辽东重地非勋戚不能镇抚乃命惠知东京留守事改西北路招讨使封魏国公太平六年讨回鹘阿萨兰部征兵诸路独阻卜酋长直剌后期立斩以徇进至甘州攻围三日不克而还时直剌之子聚兵来袭阻卜酋长乌八密以告惠未之信会西阻卜叛袭三克军都监涅鲁古突举部节度使谐里阿不吕等将兵三千来救遇敌于可敦城西南谐里阿不吕战殁士卒溃散惠仓卒列阵敌出不意攻我营众请乘时奋击惠以我军疲敝未可用弗听乌八请以夜斫营惠又不许阻卜归惠乃设伏兵击之前锋始交敌败走惠为招讨累年屡遭侵掠士马疲困七年左迁南京侍卫亲军马步军都指挥使寻迁南京统军使兴宗即位知兴中府历顺义军节度使东京留守西南面招讨使加开府仪同三司检校太师兼侍中封郑王赐推诚协谋竭节功臣重熙六年复为契丹行宫都部署加守太师徙王赵拜南院枢密使更王齐是时帝欲一天下谋取三关集群臣议惠曰两国强弱圣虑所悉宋人西征有年师老民疲陛下亲率六军临之其胜必矣萧孝穆曰我先朝与宋和好无罪伐之其曲在我况胜败未可逆料愿陛下熟察帝从惠言乃遣使索宋十城会诸军于燕惠与太弟帅师压宋境宋人重失十城增岁币请和惠以首事功进王韩十二年兼北府宰相同知元帅府事又为北枢密使十三年夏国李元昊诱山南党项诸部帝亲征元昊惧请降惠曰元昊忘奕世恩萌奸计车驾亲临不尽归所掠天诱其衷使彼来迎天与不图后悔何及帝从之诘旦进军夏人列拒马于河西蔽盾以立惠击败之元昊走惠麾先锋及右翼邀之夏人千余溃围出我师逆击大风忽起飞沙眯目军乱夏人乘之蹂践而死者不可胜计诏班师十七年尚帝姊秦晋国长公主拜驸马都尉明年帝复征夏国惠自河南进战舰粮船绵亘数百里既人敌境侦候不还铠甲载于车军士不得乘马诸将咸请备不虞惠曰谅祚必自迎车驾何暇及我无故设备徒自弊耳数日我军未营候者报夏师至惠方诘妄言罪谅祚军从阪而下惠与麾下不及甲而走追者射惠几不免军士死伤尤众师还以惠子慈氏奴殁于阵诏释其罪十九年请老诏赐肩舆入朝策杖上殿辞章再上乃许之封魏国王诏冬夏赴行在参决疑议既归遣赐汤药及他赐赉不绝每生日辄赐诗以示尊宠清宁二年薨年七十四遗命家人薄葬讣闻辍朝三日惠性宽厚自奉俭薄兴宗使惠恣取珍物惠曰臣以戚属要地禄足养廉奴婢千余不为阙乏陛下犹有所赐贫于臣者何以待之帝以为然故为将虽数败&#不之罪也　　萧慈氏奴
按辽史萧惠传惠二子慈氏奴兀古匿兀古匿终北府宰相慈氏奴字宁隐太平初以戚属补祗候郎君上爱其勤慎升闸撒狘加右监门卫上将军西边有警授西北路招讨都监领保大军节度使政济恩威诸部悦附入为殿前副点检历乌古敌烈部详稳征李谅祚为统军都监与西北路招讨使敌鲁古率蕃部诸军由北路趋凉州获谅祚亲属夏人扼险以拒慈氏奴中流矢卒年五十一赠中书门下平章事　　耶律胡吕按辽史本传胡吕字苏撒弘义宫分人其先欲稳佐太祖有功为迭烈部夷离菫父杨五左监门卫大将军胡吕性谦谨于人无适莫重熙末补寝殿小底以善职屡更华要迁千牛卫大将军大安中北阻卜酋磨鲁斯叛为招讨都监与耶律那也率精骑二千讨平之以功为汉人行宫副部署兼知太和宫事致仕加同中书门下平章事卒　　耶律仁先
按辽史本传仁先字&#邻小字查剌孟父房之后父瑰引南府宰相封燕王仁先魁伟爽秀有智略重熙三年补护卫帝与论政才之仁先以不世遇言无所隐授宿直将军累迁殿前副点检改鹤刺唐古部节度使俄召为北面林牙十一年升北院枢密副使时宋请增岁币银绢以偿十县地产仁先与刘六符使宋仍议书贡宋难之仁先曰曩者石晋报德本朝割地以献周人攘而取之是非利害灼然可见宋无辞以对乃定议增银绢十万两匹仍称贡既还同知南京留守事十三年伐夏留仁先镇边未几召为契丹行宫都部署奏复王子班郎君及诸宫杂役十六年迁北院大王奏今两院户口殷庶乞免他部助役从之十八年再举伐夏仁先与皇太弟重元为前锋萧惠失利于河南帝犹欲进兵仁先力谏乃止后知北院枢密使迁东京留守女直恃险侵掠不止仁先乞开山通道以控制之边民安业封吴王清宁初为南院枢密使以耶律化哥谮出为南京兵马副元帅守太尉更王隋六年复为北院大王民欢迎数百里如见父兄时北南院枢密官涅鲁古萧胡睹等忌之请以仁先为西北路招讨使耶律乙辛奏曰仁先旧臣德冠一时不宜补外复拜南院枢密使更王许七月上猎太子山耶律良奏重元谋逆帝召仁先语之仁先曰此曹凶狠臣固疑之久矣帝趣仁先捕之仁先出且曰陛下宜谨为之备未及介马重元犯帷宫帝欲幸北南院仁先曰陛下若舍扈从而行贼必蹑其后且南北大王心未可知仁先子挞不也曰圣意岂可违乎仁先怒击其首帝悟悉委仁先以讨贼事乃环车为营拆行马作兵仗率官属近侍三十余骑阵抵枑外及交战贼众多降涅鲁古中矢堕马擒之重元被伤而退仁先以五院部萧塔剌所居最近亟召之分遣人集诸军黎明重元率奚人二千犯行宫萧塔剌兵适至仁先料贼势不能久&#其气沮攻之乃背营而阵乘便奋击贼众奔溃追杀二十余里重元与数骑遁去帝执仁先手曰平乱皆卿之功也加尚父进封宋王为北院枢密使亲制文以褒之诏画滦河战图以旌其功咸雍元年加于越改封辽王与耶律乙辛共知北院枢密事乙辛恃宠不法仁先抑之由是见忌出为南京留守改王晋恤孤惸禁奸慝宋闻风震服议者以为自于越休哥之后惟仁先一人而已阻卜塔里干叛命仁先为西北路招讨使锡鹰钮印及剑上谕曰卿去朝廷远每俟奏行恐失机会可便宜从事仁先严斥候扼敌冲怀柔服从庶事整饬塔里干复来寇仁先逆击追杀八十余里大军继至又败之别部把里斯秃没等来救见其屡挫不敢战而降北边遂安八年卒年六十遗命家人薄葬弟义先信先俱有传子挞不也　　萧迂鲁
按辽史本传迂鲁字胡突菫五院部人父约质历官节度使迂鲁重熙间为牌印郎君清宁九年国家既平重元之乱其党郭九等亡诏迂鲁追捕获之迁护卫太保咸雍元年使宋议边事称旨知殿前副点检事五年阻卜叛为行军都监击败之俘获甚众初军出止给五月粮过期粮乏士卒往往叛归迂鲁坐失计免官降戍西北部未行会北部兵起迂鲁将乌古敌烈兵击败之每战以身先繇是释前罪命总知乌古敌烈部九年敌烈叛都监耶律独迭以兵少不战屯胪胊河敌烈合边人掠居民迂鲁率精骑四百力战败之尽获其辎重继闻酋长合朮三千余骑掠附近部落纵兵蹑其后连战二日斩数千级尽得被掠人畜而还值敌烈党五百余骑劫捕鹰户逆击走之俘斩甚众自是敌烈势沮时敌烈方为边患而阻卜相继寇掠边人以故疲弊朝廷以地远不能时益援军而使疆圉帖然者皆迂鲁力也帝嘉其功拜左皮室详稳会宋求天池之地诏迂鲁兼统两皮室军屯太牢古山以备之太康初阻卜叛迁西北招讨都监从都统耶律赵三征讨有功改南京统军都监黄皮室详稳未几迁东北路统军都监卒弟铎卢斡　　萧孝友按辽史萧孝穆传孝穆弟孝友字挞不衍小字陈留开泰初以戚属为小将军太平元年以大册加左武卫大将军检校太保赐名孝友重熙元年累迁西北路招讨使封兰陵郡王八年进王陈先是萧惠为招讨使专以威制西羌诸夷多叛孝友下车厚加绥抚每入贡辄增其赐物羌人以妥久之寖成姑息诸夷桀骜之风遂炽议者讥其过中十年加政事令赐&#节宣庸定远功臣更王吴后以葬兄孝穆孝忠还京师拜南院枢密使加赐翊圣协穆保义功臣进王赵拜中书令丁母忧起复北府宰相出知东京留守会伐夏孝友与枢密使萧惠失利河南帝欲诛之太后救免复为东京留守徙王燕改上京留守更王秦清宁初加尚父顷之复留守东京明年复为北府宰相帝亲制诰词以褒宠之以柴册恩遥授洛京留守益赐纯德功臣致仕进封丰国王坐子胡睹首与重元乱伏诛年七十三胡睹在逆臣传　　孩里
按辽史本传孩里字胡辇回鹘人其先在太祖时来贡愿留因任用之孩里重熙间历近侍长清宁九年讨重元之乱有功加金吾卫上将军赐平乱功臣累迁殿前都点检以宿卫严肃称大康初加守太子太保二年加同中书门下平章事三年改同知南院宣徽使事会耶律乙辛出守中京孩里入贺及议复召陈其不可后乙辛再入枢府出孩里为广利军节度使及皇太子被诬孩里当连坐有诏勿问太安初历品达鲁虢部节度使寿隆五年有疾自言吾数已尽却医药卒年七十七孩里素信浮图清宁初从上猎堕马愦而复苏言始见二人引至一城宫室宏敞有衣绛袍人坐殿上左右列侍导孩里升阶持牍者示之曰本取大腹骨欲误执汝牍上书官至使相寿七十七须臾还挤之大壑而寤道宗闻之命书其事后皆验　　耶律阿鲁扫古
按辽史本传阿鲁扫古字乌古邻孟父房之后重熙末补祗候郎君清宁初加安州团练使太康中历怀德军节度使奚六部秃里太尉诏与枢密官措画东北边事改左护卫太保侍上言多率易察无他肠以故上优贷之八年知西北路招讨使事时边部耶睹刮等来侵阿鲁扫古诱北阻卜酋豪磨古斯攻之俘获甚众以功加左仆射复讨耶睹刮等误击磨古斯北阻卜由是叛命遣都监张九讨之不克二室韦与六院部特满群牧宫分等军俱陷于敌阿鲁扫古不以实闻坐是削官决以大杖寿隆间累迁惕隐兼侍中赐保节功臣道宗崩与宰相耶律俨总山陵事干统中致仕卒　　耶律适禄
按辽史本传适禄字撒懒清宁初为本班郎君稍迁宿直官干统中从伐阻卜有功加奉宸历护卫太保改弘义宫副使时上京枭贼赵锺哥跋扈自肆适禄擒之加泰州观察使为达鲁虢部节度使天庆中知兴中府加金吾卫上将军为盗所杀　　萧陶苏斡
