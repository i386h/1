<!-- { "loadSidebar": true } -->
按周书本传贤字盖卢美容质颇涉书史为儿童时在学中读书有善相者过学诸生竞诣之贤独不往笑谓诸生曰男儿死生富贵在天也何遽相乎少遭父忧居丧有孝称后以破卫可孤功除别将寻招慰云州高车鲜卑等皆降下之除假节平东将军封屯留县伯邑五百户建义初为大都督镇井陉加抚军将军黎阳郡守尔朱荣入洛拜车骑将军右光禄大夫太仆卿兼尚书右仆射东行台进爵平恩县公增邑五百户普泰初除使持节瀛州诸军事骠骑将军瀛州刺史永熙中拜第一领民酋长加散骑常侍行南兖州事寻进号骠骑大将军入为殿中尚书加仪同三司魏孝武欲讨齐神武以贤为中军北面大都督进爵安定郡公增邑一千户加侍中开府仪同三司大统初拜太尉出为秦州刺史加太傅给后部鼓吹三年转太师都督河凉瓜鄯渭洮沙七州诸军事大将军河州刺史久之还朝兼录尚书事河桥之役贤不力战乃先还自是名誉颇减五年除都督秦渭原泾四州诸军事秦州刺史薨于州谥曰昭定贤于诸公皆为父党自太祖以下咸拜敬之　　寇洛
按周书本传洛上谷昌平人也累世为将吏父延寿和平中以良家子镇武川因家焉洛性明辩不拘小节正光末以北边贼起遂率乡亲避地于并肆因从尔朱荣征讨及贺拔岳西征洛与之乡里乃募从入关破赤水蜀以功拜中坚将军屯骑校尉别将封临邑县男邑二百户又从岳获贼帅尉迟菩萨于渭水破侯伏侯元进于百里细川擒万俟丑奴于长坑洛每力战并有功加龙骧将军都督进爵安乡县子累迁征北将军卫将军于平凉以洛为右都督侯莫陈悦既害岳欲并其众时初丧元帅军中惶扰洛于诸将之中最为旧齿素为众所信乃收集将士志在复雠共相纠合遂全众而反既至原州众咸推洛为盟主统岳之众洛复自以非才乃固辞与赵贵等议迎太祖魏帝以洛有全师之功除武卫将军太祖至平凉以洛为右大都督从讨侯莫陈悦平之拜泾州刺史魏孝武西迁进爵临邑县伯邑五百户寻进位骠骑大将军仪同三司进爵为公增邑五百户大统初魏文帝诏曰往者侯莫陈悦远同逆贼潜害故清水公岳志在兼并当时造次物情惊骇使持节骠骑大将军仪同三司前泾州刺史大都督临邑县开国公寇洛忠款自心勋诚早立遂能纠合义军以待大丞相见危授命推贤而奉此而不赏何以劝励将来可加开府进爵京兆郡公封洛母宋氏为襄城郡君又转领军将军三年出为华州刺史加侍中与独孤信复洛阳移镇弘农四年从太祖与东魏战于河桥军还洛率所部镇东雍五年卒于镇时年五十三赠使持节侍中都督雍华豳泾原三秦二岐十州诸军事太尉尚书令骠骑大将军雍州刺史谥曰武世宗二年录勋旧以洛配享太祖庙庭　　怡&#
按周书本传&#字景阜辽西人也本姓默台因避难改焉高祖宽燕辽西郡守魏道武时率户归朝拜羽真赐爵长&#公曾祖文冀州刺史&#少从征役以骁勇闻永安中假龙骧将军为都将从贺拔岳讨万俟丑奴以功授给事中明威将军转征卤将军都督赐爵蒲阴县男及岳被害&#与赵贵等同谋翊戴太祖进爵为伯时原州刺史史归犹为侯莫陈悦守太祖令&#与侯莫陈崇讨擒之及齐神武与魏孝武帝构隙帝频&#太祖简锐卒入卫京邑太祖乃令&#与都督赵贵等率轻骑赴洛阳至潼关值魏孝武西迁&#即从太祖拔回洛复潼关拜安东将军华州刺史寻转大都督讨曹泥有功进爵华阳县公邑一千户大统二年从太祖破窦泰于小关还拜散骑常侍车骑大将军仪同三司又从复弘农破沙苑进爵乐陵郡公仍与元季海独孤信复洛阳&#率奇兵至成皋入其郛收其户口而还东魏遣行台任祥率步骑万余攻颍川&#复以轻骑五百邀击之自是威名转盛加授开府仪同三司东魏围洛阳&#与季海守金墉太祖至围解即与东魏战于河桥时&#为左军不利与李远先还太祖因此班师诏原其罪拜东西北三夏州诸军事夏州刺史后与于谨讨刘平伏从解玉壁围平柏谷坞并有功凉州刺史宇文仲和反&#与于谨讨之十五年东魏围颍川&#与赵贵赴援至南阳遇疾卒时年五十&#沉毅有胆略得士卒心当时号为骁将太祖嗟悼者久之赠华州刺史谥曰襄威子昂嗣　　王罴
按周书本传罴字熊罴京兆霸城人汉河南尹王遵之后世为州郡着姓罴刚直木强处物平当州郡敬惮之魏太和中除殿中将军先是南岐东益氐羌反叛王师战不利乃令罴领羽林五千镇梁州许平诸贼还授右将军西河内史辞不拜时人谓之曰西河大邦俸禄殷厚何为致辞罴曰京洛材木尽出西河朝贵营第宅者皆有求假如其私办即力所不堪若科发民间又违法宪以此辞耳梁将曹义宗围荆州敕罴与别将裴衍率兵赴救遂与梁人战大破之于时诸方鼎沸所在雕残荆州新经寇难尤藉慰抚以罴为荆州刺史进号抚军将军梁复遣曹义宗众数万围荆州堰水灌城不没者数板时既内外多虞未遑救援乃遗罴铁券云城全当授本州刺史城中粮尽罴煮粥与将士均分而食之每出战尝不擐甲冑大呼曰荆州城孝文皇帝所置天若不佑国家使贼箭中王罴不尔王罴须破贼屡经战阵亦不被伤弥历三年义宗方退进封霸城县公寻迁车骑大将军泾州刺史未及之部属太祖征兵为勤王之举请前驱效命遂为大都督镇华州魏孝武西迁拜骠骑大将军加侍中开府尝修州城未毕梯在外齐神武遣韩轨司马子如从河东宵济袭罴罴不之觉比晓轨众已乘梯入城罴尚卧未起闻合外汹汹有声便袒身露髻徒跣持一白梃大呼而出敌见之惊逐至东门左右稍集合战破之轨众遂投城遁走时关中大饥征税民间谷食以供军费或隐匿者令递相告多被篣棰以是人有逃散唯罴信着于人莫有隐者得粟不少诸州而无怨讟沙苑之役齐神武士马甚盛太祖以华州冲要遣使劳罴令加守备罴语使人曰老罴当道卧貆子安得过太祖闻而壮之及齐神武至城下谓罴曰何不早降罴乃大呼曰此城是王罴冢生死在此欲死者来齐神武遂不敢攻时茹茹渡河南寇候骑已至豳州朝廷虑其深入乃征发士马屯守京城堑诸街巷以备侵轶左仆射周惠达召罴议之罴不应命谓其使曰若茹茹至渭北者王罴率乡里自破之不烦国家兵马何为天子城中遂作如此惊动由周家小儿恇怯致此罴轻侮权势守正不回皆此类也未几还镇河东罴性俭率不事边幅尝有台使罴为其设食使乃裂去薄饼缘罴曰耕种收获其功已深舂爨造成用力不少乃尔选择当是未饥命左右撤去之使者愕然大惭又有客与罴食瓜侵肤稍厚罴意嫌之及瓜皮落地乃引手就地取而食之客甚有愧色性又严急尝有吏挟私陈事者罴不暇命捶扑乃手自取履持以击之每至享会亲自秤量酒肉分给将士时人尚其均平嗤其鄙碎大统七年卒于镇赠太尉　　王思政
