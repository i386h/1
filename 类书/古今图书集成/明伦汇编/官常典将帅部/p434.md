<!-- { "loadSidebar": true } -->
按明外史本传祯绥德卫人起家卒伍累功为本卫指挥佥事弘治末擢署都指挥佥事守备偏头关寻充参将分守宁夏西路以勇敢闻置鐇反驰奏告变事平进署都指挥同知已擢副总兵协守延绥正德六年七月盗起中原诏以所部千五百人入讨至阜城遇贼下令毋顾首级毋贪卤获军锋锐甚贼遂大奔逐北数十里俘斩八百六十有奇进解曹州围俘贼魁朱谅录功进都督佥事明年春刘惠赵鐩乱河南连陷鹿邑上蔡西平遂平舞阳叶纵掠南顿新蔡商水襄城复还驻西平祯偕副总兵时源参将神周金辅击败之贼奔入城官军塞其门乘夜焚死千余人斩首称是余贼溃而西巡抚邓璋等朝崇王于汝宁宴饮连日贼招散亡势复振陷鄢陵荥阳泛水巩围河南府三日诸军始追及之贼屯洛南觇官军饥疲迎战右哨金辅不敢渡洛祯及源周方阵而后哨参将姚信所部京军忽驰祯前失利先遁阵乱贼齐进祯下马殊死斗援绝死焉赠洛南伯赐祭葬授其子大金都督佥事后贼平论功复荫一子世百户明年是日祯死所风霾大作又明年亦如之伊王奏闻敕有司建祠岁以死日致祭寻用给事中李铎言岁给米二石帛二匹赡其家　　张俊
按明外史本传俊宣府前卫人嗣世职为本卫指挥使累擢大同游击将军弘治十二年以功进都指挥同知火筛入大同左卫大掠八日俊遣兵三百邀其前复分兵三百应之而亲御之荆东庄依河结营击却三万余骑帝大喜立擢都督佥事未几总兵官王玺失事被征即命俊代之其冬以寇入戴罪寻移镇宣府中官苗逵督师延绥檄大同宣府卒为探骑俊持不遣逵遂劾俊部议俊所守当帝宥俊而命发卒如逵言武宗初立寇乘丧大入连营二十余里俊遣诸将李稽白玉张雄王镇穆荣各帅三千人分扼要害俄寇由新开口毁垣入稽遽前迎敌玉雄镇荣各率所部拒于虞台岭俊急率三千人赴援道伤足以兵属都指挥曹泰泰至鹿角山被围俊力疾益调兵五千人持三日粮驰解泰围复援出镇又分兵救稽玉稽玉亦溃围出独雄荣阻山涧援绝死诸军已大困收兵还寇追之行且战仅得入万全右卫城士马死亡无算俊及中官刘清巡抚李进皆征还御史郭东山言俊扶病驰援劝惩不宜偏废乃许赎罪正德五年起署都督同知典伸威营操练明年六月贼杨虎等自山西十八盘还破武安掠威曲周武城清河故城景州转入文安与刘六等合都指挥桑玉屡败佥事许承芳请济师乃命俊充副总兵与参将王琮统京军千人讨之往来近畿数月不能创贼已朝议调边军协守贼遂连败明年三月刘六刘七齐彦名庞文宣等败奔登莱海套陆完檄俊军莱州合诸将李鋐等邀之贼遂北走转掠宝坁香河玉田俊急偕许泰却永遏之帝喜劳以白金贼由武清西去未几得疾召还后贼平实授都督同知久之卒俊为边将持廉有谋勇其殁也家无赢资　　李鋐
按明外史张俊传鋐大同右卫人世指挥同知累功进都指挥佥事充参将协守大同山东盗起诏改游击将军寻充副总兵与俊等邀贼复与刘晖部将傅铠张椿等数立功贼平进都指挥同知充总兵官镇凤阳诸府寻以江西盗猖獗擢署都督佥事与都御史俞谏同提督军务贼王浩入据裴源山凭高发矢石官军几不支鋐下马持刀督将士殊死斗贼乃走追数十里擒之复以次讨平刘昌三胡浩三等移驻余干将击遗贼之未下者疽发背卒于军诏赠右都督荫子都指挥佥事　　安国
按明外史本传国字良臣绥德卫人初为诸生通春秋子史知名里中后袭世职为指挥佥事正德三年中武会试第一进署指挥使赴陕西三边立功刘瑾要贿国同举六十人咸无赀瑾乃编之行伍有警听调禁其擅归六十人者悉大窘侪于戍卒不聊生而边臣惮瑾竟无有收恤之者置鐇反肆赦始放还通政丛兰请收用瑾怒讽给事中张瓒等劾诸人皆庸才悉停其加官瑾诛始以故官分守宁夏西路寻进署都指挥佥事充右参将擢右副总兵协守大同徙延绥十一年冬寇二万骑分掠偏头关诸处国偕游击杭雄驰败之岢岚州斩首八十余级获马千余匹寇遂遁初寇大入白羊口帝遣中官张忠都督刘晖侍郎丁凤统京军讨之比至已饱掠去忠晖耻无功至是纪功御史刘澄甫攘国等功归之大行迁赏忠等悉增禄予世荫尚书王琼亦加少保荫子锦衣国时以署都督佥事为宁夏总兵官仅予实授意不平不敢自列乃具疏力辞为部卒重伤者乞叙录琼请再叙国功始进都督同知当是时佞幸擅朝债帅风大炽独国以材武致大将端谨练戎务所至思尽职推将材者必归焉在镇四年卒特谥武敏　　杨锐
按明外史本传锐字进之萧县人嗣世职为南京羽林前卫指挥使正德初以才推掌龙江右卫事督造漕舟于淮安宁王宸濠有异谋王琼以安庆居要害宜置戍乃进锐署都指挥佥事守备其地锐与知府张文锦治战舰日督士肄水战十四年六月丙子宸濠反东下焚彭泽湖口望江己丑奄至安庆城下舟五十余艘锐文锦与指挥崔文同知林有禄通判何景旸怀宁知县王诰等御之江浒已收兵入城被围锐文军城西文锦有禄军城北景旸诰军东南城西尤要冲锐昼夜拒战杀伤贼二百余斩其间谍乃稍却七月丁酉贼悉兵至号十万舳舻相衔六十余里宸濠乘黄舰泊黄石矶身自督战江西佥事潘鹏在贼军安庆人也宸濠令谕降呼锐及文锦语众心颇摇吏黄洲者以大义责数之鹏惭而退既复持伪檄至其家僮见遥呼之锐腰斩以徇将射鹏鹏遁去众心乃定贼怒围城数周攻益急锐等殊死战贼云楼数十城中城中亦造飞楼射贼夜缒人焚贼楼贼置天梯广二丈高于城版蔽之前后有门伏兵其中轮转以薄城城上束苇沃膏燃其端梯稍近则投之须臾尽焚贼多死时军卫卒不满百乘城皆民兵老弱妇女馈饷人运石一二数日积如山贼攻城城上或投石或沸汤沃之贼辄伤锐等射书贼营谕令解散有亡去者乃募死士夜劫贼营贼大惊扰比晓稍定宸濠惭愤谓其下曰安庆且不克安望南都会闻伍文定等破南昌遂解围去文出城袭击又破之旬有八日而围解事闻武宗大喜擢锐参将分守安徽池太宁国及九江饶黄锐荐郑岳胡世宁帝即召用世宗立论功擢都督佥事荫子世千户　　万表
按明外史本传表字民望五世祖斌定远人太祖时为管军副千户从曹良臣战阿鲁浑河陷阵死子锺袭职累功迁宁波卫指挥佥事遂为鄞人建文中从耿炳文战大兴之花园又死子武永乐六年从沐晟征交趾战擅舍江又死弟文嗣职永乐中御日本寇于莲花洋获三舰斩馘百三十有奇尝至桃渚见海中有两炬疑寇舟射之落其一风涛大作舟覆溺焉盖龙也三传至表袭宁波卫指挥佥事中嘉靖初武科授都指挥佥事累擢广西副总兵署都督佥事充漕运总兵官佥书南京中府万氏三世从征死王事表际承平顾以才望历为朝臣所推督漕久国计诎赢河沟通塞靡不晓畅二洪水涸漕舟并阻议者谓黄河改流表着论折之又具疏累万言极陈本折通融为国长利而又欲开河北山东圻内一带荒田重农薄赋为渐减岁漕之地识者皆韪其言海上倭乱起表散家财募死士奋欲往击会以都督佥书南京中府道经苏州遇倭娄门表率所募及少林僧挫贼锋中流矢遗书于子曰我家世以力战报国我独持文墨议论不任兵晚年增一箭痕不亦美乎时贼据七团八团为巢官军数不利表言于巡抚周珫曰贼据内地久民不得田逋日积而征调不已相率为盗是驱之助贼也宜蠲逋弛力悬赏格以招之且下募兵令土著之饷与客兵等则人人乐归得士千即损贼千也议行归者寖众内地稍苏而贼方蜂屯诸岛歙王直者以骁雄魁其曹表策其可诱而缚也荐同邑人蒋洲张惟远使为间未及行而表卒后总督胡宗宪卒遣洲以致直一时称奇功实表本谋也表将家子通经术熟先朝典故与罗洪先唐顺之王畿钱德洪善所著书甚伙武臣中有儒学者表为着孙邦孚嗣　　杭雄
按明外史本传雄字世威世为绥德卫总旗雄承荫数先登积首功六迁至指挥使正德七年进署都督指挥佥事剿贼四川寻守备西宁用尚书杨一清荐擢延绥游击将军从都御史彭泽经略哈密偕副将安国破敌岢岚进都督佥事改参将擢都督同知统边兵操于西内武宗幸宣府大同雄扈从即拜大同总兵官嘉靖初汰传奉官雄当贬以方守边命署都督佥事镇守如故小王子万余骑入沙河堡雄战却之未几复大入不能御求罢不许移延绥召佥书后军都督府三年秋土鲁番侵甘肃诏尚书金献民视师以雄佩平卤大将军印充总兵官提督陕西延绥宁夏甘肃四镇军务列侯出征始佩大将印无授都督者至是特以命雄甫至寇已破走而雄亦得荫锦衣千户既班师复出镇宁夏吉囊大入总督王宪檄雄等破之进都督同知寇八千骑乘冰犯宁夏雄及副总兵赵镇御之前锋陷伏中雄等皆败总督王琼劾之夺官闲住明年卒雄敢战尝以数骑行边敌&#至乃下马积鞍为垒跪而射之敌退解衣腋凝血乃知中飞矢武宗在大同见雄毡帷敝甚曰老杭穷乃尔寇至帝将亲击雄叩马谏曰主人畜犬盗至不吠奚用犬为愿听臣等效力帝笑而止少役延绥巡抚行台既贵每至台议事不敢正席坐曰此当年役所也正德嘉靖间西北名将马永而下亦称雄云　　张佑按明外史本传佑字天佑广州人幼好学能文弘治中袭世职为广州右卫指挥使年十九从总督潘蕃征南海寇褟元祖先登有功正德二年擢署都指挥佥事守备德庆泷水猺獞负险者闻其威信稍稍遁去总督林廷选引为中军事无大小咨焉守备惠潮捣盗魁刘文安李通宝穴平之迁广西右参将分守柳庆总督陈金讨府江贼命佑进沈沙口大破之增俸一等擢副总兵镇守广西寻进署都督佥事古田诸猺獞乱佑言先年征讨率倚两江土兵赏不酬劳今调多失期乞定议优赉从之都督指挥沈希仪等讨临桂灌阳诸猺斩首五百余级玺书奖劳又连破古田贼俘斩四千七百进署都督同知已复讨平洛容肇庆平乐诸蛮增俸一等荫子世百户嘉靖改元母丧哀毁骨立寻以疾乞休还卫初上思州土目黄镠作乱佑购其党黄廷宝缚献之总督张嵿恶佑不白己至劾佑怀奸避难逮系德庆狱数上书讼冤释令闲住卢苏王受乱田州总督姚镆召至军中待以宾礼多所裨赞后王守仁代镆询抚剿之宜佑曰以夷治夷可不烦兵而下守仁纳之苏受果效顺因命佑部分其众事宁守仁言思田初定宜设一副总兵镇之请即以命佑报可破封川贼盘古子又剿广东会宁剧贼丘区长等斩首一千二百勒铭大隆山十一年杨春贼赵林花陷高州总督陶谐檄佑讨深入多所斩获忽中危疾卒军中为哀恸佑身长八尺智识绝人驭军有节制与下同甘苦不营私产性好书每载以自随军暇即延儒生讲论尝过乌蛮滩谒马伏波祠太息曰殁不俎豆其间非夫也题诗而去后田州人立祠横山祀之　　刘汉
