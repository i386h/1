<!-- { "loadSidebar": true } -->
按唐书本传嗣业字嗣业京兆高陵人长七尺膂力绝众开元中从安西都护来曜讨十姓苏禄先登捕卤累功署昭武校尉后应募安西军中初用陌刀而嗣业尤善每战必为先锋所向摧北马灵&#为节度出战必与俱高仙芝讨勃律署嗣业及中郎将田珍为左右陌刀将时吐蕃兵十万屯娑勒城据山濒水联木作郛以扼王师仙芝潜军夜济信图河令曰及午破贼不者皆死嗣业提步士升山颓石四面以击贼又树大旗先走险诸将从之卤不虞军至因大溃投崖谷死者十八鼓而驱至勃律禽其主平之授右威卫将军从平石国及突骑施以跳荡先锋加特进卤号为神通大将初仙芝特以计袭取石其子出&#因构诸胡共怨之以告大食连兵攻四镇仙芝率兵二万深入为大食所败残卒数千事急嗣业谋曰将军深履贼境后援既绝而大食乘胜诸胡锐于斗我与将军俱前死尚谁报朝廷者不如守白石岭以为后计仙芝曰吾方收合余烬明日复战嗣业曰事去矣不可坐须葅醢即驰守白石路既隘步骑鱼贯而前会拔汗那还兵辎饷塞道不可骋嗣业惧追及手梃鏖击人马毙仆者数十百卤骇走仙芝乃得还表嗣业功进右金吾大将军留为疏勒镇使城一隅阤屡筑辄坏嗣业祝之有白龙见因其处蕝祠以祭城遂不坏汉耿恭故井久涸祷已泉复出初讨勃律也通道葱岭有大石塞隘以足蹶之抵穹壑识者以为至诚所感云天宝十二载加骠骑大将军入朝赐酒元宗前醉起舞帝宠之赐彩百金皿五十物钱十万曰为解酲具安禄山反肃宗追之诏至即引道与诸将割臂盟曰所过郡县秋毫不可犯至凤翔上谒帝喜曰今日卿至贤于数万众事之济否固在卿辈乃诏与郭子仪仆固怀恩掎角常为先锋以巨棓笞斗贼值类崩溃进四镇伊西北庭行军兵马使广平王收长安嗣业统前军阵于香积祠北贼酋李归仁拥精骑薄战王师注矢逐之走未及营贼大出掩追骑还蹂王师于是乱不能阵嗣业谓子仪曰今日不蹈万死取一生则军无类矣即袒持长刀大呼出阵前杀数十人阵复整步卒二千以陌刀长柯斧堵进所向无前归仁匿兵营左觇军势王分回纥锐兵击其伏嗣业出贼背合攻之自日中至昃斩首六万级填涧壑死几半贼东走遂平长安进收东都嗣业战多乃与张镐鲁炅来瑱嗣吴王祗李奂略定诸州兼卫尉卿封虢国公实封户二百兼怀州刺史北庭行营节度使与子仪等围相州师耄诸将无功独嗣业被坚数奋为诸军冠中流矢卧帐中方愈忽闻金鼓声知与贼战大呼创溃血流数升卒谥曰忠勇赠武威郡王给灵轝护送在所葬日使中人临吊中朝臣祖泣茔给扫除十户嗣业忠毅忧国不计居产有宛马十匹前后赏赐皆上于官以助军云子佐国袭爵　　王难得按唐书本传难得沂州临沂人父思敬少隶军试太子宾客难得健于武工骑射天宝初为河源军使吐蕃赞普子郎支都者恃趫敏乘名马宝钿鞍略阵挑战甚闲暇无敢校者难得怒挟矛駷马驰支都不暇斗直斩其首元宗壮其果召见令殿前乘马挟矛作刺贼状大悦赐锦袍金带累授金吾将军从哥舒翰击吐蕃至积石卤吐谷浑王子悉弄参及悉颊藏而还复收五桥拔树惇城进白水军使收九曲加特进肃宗在灵武军赏乏难得上家赀助军试卫尉卿俄领兴平军及凤翔兵马使收京师方战麾下士失马难得驰救矢着眉披肤障目乃拔箭断肤殊死前斗血蔑而不已帝嘉之从郭子仪攻相州累封琅邪郡公为英武军使宝应二年卒赠潞州大都督　　鲁炅
按唐书本传炅幽州蓟人长七尺余略通书史以荫补左羽林长上陇右节度使哥舒翰引为别奏颜真卿尝使陇右谓翰曰君兴郎将总节制亦尝得人乎炅时立阶下翰指曰是当为节度使从破石堡城收河曲迁左武卫将军后复以破吐蕃跳荡功除右领军大将军安禄山反拜上洛太守将行于帝前画攻守势迁南阳太守兼守捉防御使封金乡公寻为山南节度使以岭南黔中山南东道子弟五万屯滍水南贼将武令珣毕思琛等击之众欲战炅不可贼右趋乘风纵火&#气奔营士不可止负扉走贼矢如雨炅与中人薛道挺身走举众没贼时岭南节度使何履光黔中节度使赵国珍襄阳节度使徐浩未至其子弟半在军挟金为资粮至是与械偕弃与山等贼资以富炅揪散兵保南阳潼关失守贼使哥舒翰招下不从使武令珣攻之令珣死田承嗣继往颍川来瑱襄阳魏仲犀合兵援炅仲犀弟孟驯兵至明府桥望贼走炅城中食尽米斗五十千一鼠四百饿者相枕藉朝廷遣使者曹日升宣慰加炅特进太仆卿不得入日升请单骑致命仲犀不可会颜真卿自河北至谓曰使者不顾死致天子命设为贼获是亡一使者脱能入城则万心固矣中官冯廷亦曰将军必入我请以两骑助仲犀益骑凡十辈贼望见知皆锐兵不敢击遂入致命人心益固日升复以骑趋襄阳领兵千由音声道运粮饷炅故炅得与贼相持逾三月炅被围凡一年昼夜战人至相食卒无救至德二载五月乃率众突围走襄阳承嗣尾击炅殊死战二日斩获甚众贼引去俄拜御史大夫襄邓十州节度使亦会二京平贼走河北时襄汉数百里乡聚荡然举无樵烟初贼欲剽乱江湖赖炅适扼其冲故南夏以完策勋封岐国公实封二百户干元元年又加淮西节度邓州刺史与九节度围安庆绪于相州炅领淮西襄阳两镇步卒万人骑三百明年与史思明战安阳王师不利炅中流矢辄奔诸节度溃去所过剽夺而炅军尢甚有诏来瑱节度淮西徙炅郑陈亳节度使至新郑闻郭子仪整军屯谷水李光&#还太原炅羞惴仰药死年五十七　　王思礼
