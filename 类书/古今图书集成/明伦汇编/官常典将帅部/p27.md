<!-- { "loadSidebar": true } -->
太古之民淳厚敦朴上圣抚之恬淡无为体道履德简刑薄威不杀不诛而民自化此德之上也德稍弊薄邪心孳生次圣继之观民设教坐为诛赏以威劝之既作五兵又为之宪以正厉之诗云修尔舆马弓矢戈兵用戒作则用逖蛮方故曰兵之设也久矣涉历五代以迄于今国未尝不以德昌而以兵强也今兵巧之械盈乎府库孙吴之言聒乎将耳然诸将用之进战则兵败退守则城亡是何也哉曰彼此之情不闻乎主上胜负之数不明乎将心士卒进无利而自退无畏此所以然也夫服重上阪出驰千里马之祸也然节马乐之者以王良足为尽力也先登陷阵赴死严敌民之祸也然节士乐之者以明君可为&#死也凡人所以肯赴死亡而不辞非为趋利则因以避害也无贤鄙愚智皆然顾其所利害有异尔不利显名则利厚赏也不避耻辱则避祸乱也非四者虽圣王不能以要其臣慈父不能以必其子明主深知之故崇利显害以与下市使亲&#贵贱贤鄙愚智皆必顺我令乃得其欲是以一旦军鼓雷震旌旗并发士皆奋激竞于死敌者岂其情厌久生而乐害死哉乃义士且以激其名贪夫且以求其赏尔今吏从军败没死公事者以十万数上不闻吊唁嗟叹之荣名下又无禄赏之厚实节士无所劝慕庸夫无所贪利此其所以人怀沮懈不肯复死也军起以来暴师五年典兵之吏将下千数大小之战岁十百合而希有功历察其败无他故焉皆将不明变势而士不劝于死敌也其士之不能死也乃其将不能效也言赏则不与言罚则不行士进有独死之祸退蒙众生之福此所以临阵亡战而竞思奔北者也孙子曰将者智也仁也敬也信也勇也严也是故智以折敌仁以附众敬以招贤信以必赏勇以益气严以一令故折敌则能合变众附爱则思力战贤智集则阴谋得赏罚必则士尽力气勇益则兵势自倍威令一则唯将所使必有此六者乃可折冲擒敌辅主安民前羌始反时将帅以定令之群籍富厚之蓄据列城而气利势权十万之众将勇杰之士以诛草创新叛散乱之弱卤击自至之小寇不能擒灭辄为所败令遂云蒸雾起合从连横扫涤并源内犯司隶东寇赵魏西钞蜀汉五州残破六郡削迹此非天之灾长吏过尔孙子曰将者民之司命而国安危之主也是故诸有寇之郡太守令长不可以不晓兵今观诸将既无断敌合变之奇复无明赏必罚之信然其士民又甚贫困器械不简习将恩不素结卒然有急则吏以暴发虐其士士以所拙遇敌巧此为吏驱怨以御雠士卒缚手以待寇也夫将不能劝其士士不能用其兵此二者与无士无兵等无士无兵而欲合战其败负也治数也故曰其败者非天之所灾将之过也饶士处世但患无典尔故苟有土地百姓可富也苟有市利商贾可来也苟有士民国家可强也苟有法令奸邪可禁也夫国不可从外治兵不可从中御郡县长吏幸得兼此数者之断已而不能以称明诏安民氓哉此亦掊克阘茸无里之尔夫世有非常之人然后定非常之事必道非常之失然后见是故选将有兵之长吏宜踔跞豪厚越取幽奇材明权变任将帅者不可苟惟基序或阿亲戚便典兵官此所谓以其国与敌者也册府元龟
　　佐命
夫帝王之兴也必有命世之人杰折冲之虎臣周旋翼从夷凶戡难然后大勋以集归运斯格御天下之图制亿兆之命者也自成周着伐罪之誓汉高有扶义之举白水兴复当涂缔构繇是而下或艰难以创业或累积而启祚莫不有义勇之士为之爪牙奋扬威武式遏乱略周旋夷险勤宣忠力搴旗以克敌略地以辟国用能震天声而消群慝厉舆师而一众志成乐推欣戴之美享利建世及之报功成名立为方来之所称述其不伟哉　　立功
夫受命于朝受脤于社推毂以遣凿门而出&#金革而不厌听鼙鼓而忘身者将帅之事也盖五材并设未尝去兵四征弗庭于是用武自三五之世乃有威让之训原野之罚焉春秋战国革车交骛故其握戎着攻城略地之绩成斩将搴旗之&#者比比有之楚汉竞逐勋策可举繇是之后或内平乱略外攘夷寇奉辞以讨有罪励兵而剪勍敌乃能戡夷凶丑谧清边圉卤获之数无等追北之威靡亢辟疆以益地平国而吊民纪功于竹帛称伐于钟鼎斯可谓折冲之虎臣殿邦之良帅者也　　机略
传曰兵凶器战危事又曰以正合以奇胜不得已而用之属在主将而已故得其术于是为庙胜之师失其宜不异驱市人而战用舍之要焕然明白若乃登坛受脤临军对敌既知此而知彼或示弱而示缓亦有势同破竹所谓夺人之心声如疾雷使之不暇掩耳因敌变化不可谈悉虽复无名之举前王所慎黩武之事有国共戒然则伐谋决策不战而屈人谅匪英才孰能必取军志有之曰有必胜之将无必胜之兵其是之谓矣　　攻取
夫用师伐叛有攻取之道所以摧坚垒而克敌成奇功而定霸者也盖夫梯冲之备钩援之设竭机械之智冒矢石之难先登以励勇气长围以纵兵力皆所以振威武而宁祸乱焉三代而下本兵柄者或奉乱致讨誓众以进盖以乘墉傅堞以恣其攻击树梯鸣角以奋其势固乃麾城有振槁之易略地成益国之美茂功举集威名震赫图钟石而兼着誓河山而不朽者曷尝不繇是哉　　忠
夫忠者国之宝民之望而臣下之高行也是以先王着移忠之义前史垂尽忠之训出身事主其大者乎若乃任以牙爪委以心膂总戎昭之寄当帅臣之重安危所注社稷是卫固宜休戚之同体赴蹈而毕命焉三代之后居其任者或临患不忘其国或杀身有益于君或累及而行明或难至而节见舍生以全义竭力以舒患遗风余烈焕乎前闻古人所谓死而不朽久而弥新者诚哉是言矣　　勇敢
夫勇敢强有力者圣王之所贵也天下有事用之于战胜则无敌矣是故为三军之帅专四征之任也非抗威奋厉孔武有力何以率乎下非致师当寇先登敢死何以成其功哉历代而下当其任者固有英果迈众临敌贾勇冒矢石而靡惮&#金革而无厌摧锋蹈刃雄呼直荡用能摧坚阵破勍寇扶危纾难树勋扬烈图钟鼎而不朽载策府而垂裕诗曰舍命不渝传曰率义之谓勇盖与夫暴虎冯河死而无悔者异矣　　行军法
夏书曰威克厥爱允济传曰戎昭果毅易之戮也盖夫戢兵禁暴者武之德明罚饬法者战之器未有舍兹道而能贞夫师律者焉自春秋以来典司军政而能申严卒乘一其志力耸动群听克壮其猷者曷尝不出令必信奉法无挠干纪者罔赦逾矩者必诛靡私于贵幸无惮于强御繇是塞其横议去其乱群破骄卒之胆激懦夫之气齐斧一用威声载路扬我武以清不讳震茂烈以垂无穷勋伐并建光宠咸集真得夫经武御众之略哉　　识略
易之赞知几能通于神化传之述远虑可消于忧患盖夫融襟内彻精识独运事表于先见智包于周防然后举无遗策而动罔不吉者也春秋以来思戎旅者率多魁梧博达之士乃有深练治体详识军志明世道之损益辨人伦之情伪英略宏远嘉言灼叙故能整师经武克宣乎巨伐全身远害以成乎令名流风余论蔼于民听是非大雅之明哲生民之先觉畴能及是哉　　壁垒
夫石城汤池着于神农之教固圉重闭载乎春秋之训诚以守御之设所以保民营屯之利繇是制胜故司戎律遏外侮者莫不务焉三代以来乃有扞戎貊备邻敌讨强寇怀新附审其势胜防其侵轶收合离散缮完守备因地而占其利先人而夺其心筑垒以为固环营而入保繇是军声雄震士气兼倍整武经而惟叙图战功而允集克宁封守以安生聚斯盖治戎之要道备豫之善教者欤　　间谍
周礼士师掌士之八成其三曰邦谍盖反间之作旧矣乃若用兵贵于伐谋临敌重于制变揣其情状离其亲信多方以误见机而作计成于诡谲事出于权道此所以未战而屈人以奇而取胜者也春秋战国干戈日寻故其纵谍遣觇多尚诈力汉魏而下本兵柄者亦有深衷密画巧法潜运用能摧勍敌剪大奸夷凶残树勋烈非心术之精妙军志之详练又曷能因时而合变哉　　得士心
传曰师克在和又云德以施惠战所由克古之良将率由兹道以至身犯寒暑不敢先裘盖众未食饮不敢言饥渴周旋抚驭甘苦同之孜孜焉唯恐乎徇己之私而失人之心也用能亲若父兄随如臂指始乃欣然景附愿属麾下终亦争先为用奋不顾死繇是摧坚却敌每多成绩其或投于亡地固守心诚结义寖深卒无离叛迨夫兵尽势窘不忍舍去肝脑涂地靡有悔恨又复过更增恋遗爱难忘遵奉感涕发于诚款至有新兵甫集同人乌合激励忠愤开示恩信折服英毅乐为我使斯又智略之速达也　　召募
昔周作井田兵赋是出甲卒之数备存等威盖天子有六军诸侯大国三军次国二军小国一军乃其制也其后齐之技击魏之武卒秦之锐士亦皆出于简练焉经界既坏兵农异制尺籍伍符非用古道故汉氏而下或召募壮勇以备戎行至乃乘四方之叛涣因群寇之充斥或整旅以拒敌或交兵而决胜繇是选求骁果申之劝赏以至取夷落之义从收山泽之亡命备诸牙爪充乎伍列推诚信以深结励精悍而无前咸可以供时使而尽其死力者矣　　训练
礼曰孟秋天子命将帅选士励兵简练俊杰以申严武备之谓也必在搜乘补卒鞠旅陈师既节制之有闻故号令而无失握兵之要励众之权何莫由斯道者也　　严整
古之论将者既兼有智信仁勇而后加之以严其故何哉盖夫推毂受命成师以出非威克则失政非众整则丧列故善用兵者未尝不以严整而制胜焉乃有正身以表率齐众以进退出令必信行罚必当纪律素足恩威靡渎战或不利而军无乱行居尝戒严而出必致捷以至长驱敌境路不拾遗克平城垒市靡改肆盖武之有七德其戢兵禁暴之为急矣　　以少击众军志曰以一击十莫善于厄以十击百莫善于险以千击万莫善于阻用众者务易用少者务厄也若乃励敢死之士乘战胜之威拣练卒伍服习器用冒利刃以不顾临大敌而贾勇斯固制胜而必克遇战而皆获者焉至于势有强弱技有长短盖亦由夫将有勇怯而制有巧拙也及夫客主之势悬绝格斗之志奋励士乐用命人百其勇又何尝不收奇功哉然而尝胜之家难与虑敌为将之道出于万全故兵法有必胜之将无必胜之兵若狃挟以轻敌深入以邀幸虽曰拳勇亦所慎焉　　掩袭
古之用人也谋于庙宜于社推毂以命将秉旄而誓众鸣鼓以启行&#日以告战是谓节制之师仁义之举也及乎狙诈云盛智巧相图故老氏言乎用奇孙子谓之诡道乃有人衔枚马缠勒夜行昼伏掩其不备之事兴焉春秋以来司戎重者或断之以深谋济之以锐气锋镝靡接俘馘坐获诚决胜之奇策走敌之良术也与夫戎容暨暨所以宣武威天阵堂堂所以袭奸逆不鼓不成列临大事而不忘大礼古人以为文王之战者殊哉　　任能
