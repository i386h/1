<!-- { "loadSidebar": true } -->
按后汉书本传延字巨卿渔阳要阳人也身长八尺弯弓三百斤边俗尚勇力而延以气闻历郡列掾州从事所在职办彭宠为太守召延署营尉行护军及王郎起延与吴汉同谋归光武延至广阿拜偏将军号建功侯从平河北光武即位以延为虎牙将军建武二年更封安平侯遣南击敖仓转攻酸枣封丘皆拔其夏督驸马都尉马武骑都尉刘隆护军都尉马成偏将军王霸等南伐刘永先攻拔襄邑进取麻乡遂围永于雎阳数月尽收野麦夜梯其城入永惊惧引兵走出东门延追击大破之永弃军走谯延进攻拔薛斩其鲁郡太守而彭城扶阳杼秋萧皆降又破永沛郡太守斩之永将苏茂佼强周建等三万余人救永共攻延延与战于沛西大破之永军乱遁没溺死者大半永弃城走湖陵苏茂奔广乐延遂定沛楚临淮修高祖庙置啬夫祝宰乐人三年睢阳复反城迎刘永延复率诸将围之百日收野谷永乏食突走延追击尽得辎重永为其将所杀永弟防举城降四年春延又击苏茂周建于蕲进与董宪战留下皆破之因率平敌将军庞萌攻西防拔之复追败周建苏茂于彭城茂建亡奔董宪将贲休举兰陵城降宪闻之自郯围休时延及庞萌在楚请往救之帝敕曰可直往捣郯则兰陵必自解延等以贲休城危遂先赴之宪逆战而阳败延等遂逐退因拔围入城明日宪大出兵合围延等惧遽出突走因往攻郯帝让之曰间欲先赴郯者以不意故耳今既奔走贼计已立围岂可解乎延等至郯果不能克而董宪遂拔兰陵杀贲休延等往来要击宪别将于彭城郯邳之间战或日数合颇有&#获帝以延轻敌深入数以书诫之及庞萌反攻杀楚郡太守引军袭败延延走北度泗水破舟&#坏津梁仅而得免帝自将而东征延与大司马吴汉汉忠将军王常前将军王梁捕卤将军马武讨卤将军王霸等会任城讨庞萌于桃乡又并从征董宪于昌虑皆破平之六年春遣屯长安九年隗嚣死延西击街泉略阳清水诸屯聚皆定十一年与中郎将来歙攻河池未&#以病引还拜为左冯翊将军如故十三年增封定食万户十五年薨于位子扶嗣　　陈俊按后汉书本传俊字子昭南阳西鄂人也少为郡吏更始立以宗室刘嘉为太常将军俊为长史光武徇河北嘉遣书荐俊光武以为安集掾从击铜马于清阳进至满阳拜强弩将军与五校战于安次俊下马手接短兵所向必破追奔二十余里斩其渠帅而还光武望而叹曰战将尽如是岂有忧哉五校引退入渔阳所过掳掠俊言于光武曰宜令轻骑出贼前使百姓各自坚守壁以绝其食可不战而殄也光武然之遣俊将轻骑驰出贼前视人保壁坚完者敕令固守放散在野者因掠取之贼至无所得遂散败及军还光武谓俊曰困此卤者将军策也及即位封俊为列侯建武二年春攻匡贼下四县更封新处侯引击顿丘降三城其秋大司马吴汉承制拜俊为强弩大将军别击金门白马贼于河内皆破之四年转徇汝阳及项又拔南武阳是时太山豪杰多拥众与张步连兵吴汉言于帝曰非陈俊莫能定此郡于是拜俊太山太守行大将军事张步闻之遣其将击俊战于嬴下俊大破之追至济南收得印绶九十余稍攻下诸县遂定太山五年与建威大将军耿弇共破张步事在弇传时琅邪未平乃徙俊为琅邪太守领将军如故齐地素闻俊名入界盗贼皆解散俊将兵击董宪于赣榆进破胊贼孙阳平之八年张步畔还琅邪俊追讨斩之帝美其功诏俊得专征青徐俊得抚贫弱表有义检制军吏不得与郡县相干百姓歌之数上书自请愿奋击陇蜀诏报曰东州新平大将军之功也负海猾夏盗贼之处国家以为重忧且勉镇抚之十三年增邑定封祝阿侯明年征奉朝请二十三年卒子浮嗣　　臧宫
