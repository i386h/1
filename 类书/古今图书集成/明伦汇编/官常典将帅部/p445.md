<!-- { "loadSidebar": true } -->
　　　　　　　　　　　　　　　　陆贽君人立极所务于胜残秉律成师实先于谋帅申明号令总制纪纲弘九合之功决百胜之略非重慎不可以济事非佥属不可以临人集大勋者必振其宏纲体至公者无避于内举爰择藩翰俾掌元戎开府仪同三司舒王谟性禀忠厚训知礼乐居常乐善动不违仁察其内直外温必能安人和众体方识敏谅可成功庶乎知子之明授以师贞之律可扬州大都督持节充荆襄江西沔鄂等道节度及诸军行营兵马都元帅余如故仍赐名谊改封普王呜呼小子谊其敬听朕命我国家之有天下百七十载于兹矣祖宗垂统功德继茂威加殊俗惠合普天海隅苍生代受享育跻之于寿域煦之以仁和源广流长庆深祚远历数有嗣缵于朕躬兢兢业业惧不克负荷虔恭寅畏岁五周星循列圣之耿光稽上古之谟训一物失所是用疚心万方有罪每怀咎己悬法更考于天则举事必酌于人谋期合人中罔徇私欲而涉道犹浅烛理未明文阙于化成武乏于定乱刑赏失中选授乖方厚泽未均大信未着致使沉慝炽祸干纪乱常悖违君亲蔑弃天地盗据我郡邑毒痡我士庶驱胁丁壮暴骸于原野攘夺羸老转死于沟壑忠良陨命义烈衔冤迫以凶岁莫由自奋愤深骨髓怨结苍旻朕所以中宵屡兴终食三叹哀苍生之无告念赤子之非辜为人父母宁忘愧悼赖三事大夫竭诚于内群帅爪牙宣力于外交修不逮日冀康宁江汉上游建瓴制寇亘千里之地连十万之帅保大定功宜有统一允副兹选往哉汝谐无以贵骄人无以善自伐无从己之欲无咈众之谟从谏如流改过勿吝卑躬降志以奉宾傅绝甘分少以抚军师布诚信以归人心明赏罚以尽士力诘禁诛暴懋昭乃勋敬事恤人无替成命膺兹重任可不勉欤　　授马燧浑瑊副元帅招讨河中制　前人天地殊位君臣异制苟不率道兹谓乱常退而增修于是有舞于之义谕以迁善于是有文告之辞若犹未悛乃用致讨兴戎动众岂得已哉李怀光擢自军候委之节制亟有勤绩累加宠荣总众骏奔自远赴难解围荡寇朕甚德之位极上台寄崇统帅亲之若同体信之无间言朕于斯人亦已厚矣而器小任重固贻颠覆有功自弃无罪自疑崇信谗邪却逐将帅养寇资乱蓄奸幸灾朕素所推诚犹谓非实优容礼遇常怀如初凶德既盈丑迹弥露谋危社稷通结渠魁公相往来无复畏忌穷极凶悖所不忍言朕播迁巴梁远违陵寝大惧失坠为列圣羞赖先泽在人兆庶知感朔方将士忠节不渝怀光既沮奸谋诡称效顺累陈款疏请诣阙庭朕深惟旧勋务欲全贷授以师保之重畴其井赋之食玺书劳问誓以始终怀光遂杀辱使臣完聚守备将以悖慢之罪加于忠义之军因兹胁从冀与同恶谓众可罔谓天可欺覆载所不容人神所共弃讨除大憝招缉非辜爰咨辅臣以董戎寄银青光禄大夫检校司徒平章事兼太原尹北都留守充河东保宁军节度观察处置度支营田等使北平郡王马燧操业端亮器宇闳达秉难夺之节负不羁之才恒持至诚深识大体感概而三军有勇弥纶而庶绩允谐威声所临郡邑皆复殿于北土隐若长城元从奉天定难功臣开府仪同三司行侍中兼灵州大都督充灵盐丰夏等州节度管内度支营田观察处置押蕃落等使仍充朔方邠宁振武等道奉天永平等军行营节度兵马副元帅上柱国楼烦郡王浑瑊淳粹积衷仁厚成性布宽大以容众着诚信以抚人事必沉详临危益辨节惟贞固在险逾彰弘济艰难茂昭勋伐出纳朕命光膺具瞻并文武全才安危注意副我忧瞩时惟二臣比德&#谋往济多难燧可兼充奉诚军及晋绛慈隰等州节度并管内诸军行营兵马副元帅余并如故瑊可兼河中绛州节度观察处置等使仍充河中同绛陕虢等州节度及管内诸军行营兵马副元帅功臣开府本官勋封并如故呜呼朕之不敏不明失于君道连祸未息劳师靡居中心自咎郁若焚灼又以朔土之众代着忠劳横遭污胁深所悯惜尔其敬敷朕命明谕朕怀务于招绥非黩威武惟输诚归顺罔有不赦惟执迷非命罚止元凶宁失不经无滥非罪列爵悬赏用俟勋贤布告远迩咸令知悉　　授李晟凤翔陇右节度使兼泾原副元帅制　　　　　　　　　　　　　　　　前人周之元老以分陕为重汉之丞相以忧边见称故方岳克宁疆场不耸安人保大致理之端今所以重烦上台作镇西土奉天定难功臣司徒兼中书令充神策节度使兼京畿渭北郦坊丹延等州节度观察处置等使仍充京畿渭北商州华州兵马副元帅上柱国合川郡王李晟励精刚之操体宽厚之德适时通变而大节不夺虚受广纳而独断自明奉法以律身推功以及下众无犯命人用乐推怀德畏威令行禁止誓群师于危疑之际驻孤军于版荡之下气凌风云诚动天地一鼓而凶徒折北再驾而京邑廓清师皆如归人不知战载安社稷功格皇天而明识秉彝清风激俗雅尚恬旷撝谦有光朕以汧陇近郊扶风右地川阜连亘抵于回中限界诸夷蕃屏王室所属诚重付之元臣兼二将之甲兵崇十里之统帅宣威耀德罢警息人俾予仰成时乃丕烈可兼凤翔尹充凤翔陇右节度支度营田观察处置等使仍充凤翔陇右泾原节度兼管内诸军及四镇北庭行营兵马副元帅改封西平郡王功臣本官兼官勋并如故　　为南承嗣请从军状　　　　　柳宗元臣亡父至德之岁死节雎阳陛下每降鸿恩必加褒宠臣自七岁即忝班荣垂五十年常居禄秩再守遐郡绩用无成终贻官谤甘就严谴无以负荷先志报效殊私以惭以惧陨越无地伏见某月日敕以王承宗负恩干纪命将徂征雷霆所加残灭在近臣窃不自揆思竭忠诚愿以一卒之任以答百生之幸庶得摧锋触刃摩垒搴旗冀获尽于微诚傥不坠于惟烈踊跃之至夙夜靡宁敢希皇明俯鉴丹恳臣闻周官考艺国子置车甲之司汉道推恩孤儿备羽林之用千秋思奋于事越仲儒期死于奔吴义激君亲名高竹帛臣虽无似有慕昔人虽身涂草野死而不朽披肝沥血昧死上陈无任恳迫愤激之至谨录奏闻伏候敕旨　　为王仲升谢加兵马使表　　　韦贯之臣某言伏奉今月日制书授臣元帅左厢兵马使兼知滑州兵马使恭承宠命祗惧兼深臣某中谢臣闻至理之代为官择人故能谟谋有成授受惟允若才不称职任非其能冒进求荣必贻祸败伏惟宝应元圣文武皇帝陛下道齐浚哲德迈徇齐惟新景命再造区宇微臣薄劣早荷恩私&#无樽俎之谋累忝腹心之寄拥旄仗钺自北徂南来剪凶渠已嗟挫恶守节虽同于苏武丧师有类于孟明议以刑章分从虀粉陛下察其本志念臣微忠特全首领再加驱策位兼风宪职典禁兵抚己循涯实为尘忝每思陈力之诚窃惧妨贤之责不谓更沐殊恩猥当重任佐皇太子元戎之律统王畿御侮之权内省凡庸必多败事乞停新命别授时英则朝章式序军政无阙无任云云　　上将辞第赋　　　　　　　　　张随匈奴猖狂犯汉封疆天子赫斯怒而沮南牧谘上将而临北方惟干戈是扬惟赏罚是将能推诚则功臣必锡之甲第不私己故嫖姚见辞于武皇所谓万夫之雄特百代之忠良也且将军英威果决如火烈烈志以形言义以激节乃进而陈曰烽燧之虞未绝豺狼之党未灭矧师旅而尚劳何栋宇之云设于是崇义立勋飘然不群精贯白日气干青云胸中吞乎万里掌内指乎三军誓将驱我貔武歼彼丑卤岂惟献俘而执馘抑亦开疆而拓土苟不能上安社稷外宁寰宇虽欲乐锺鼎而徒为高闬闳而何补若夫飞甍达属画戟旁周地直戚里爵居通侯苟尸素而为累当轮而为尤可不知池台之娱缇&#之费谅无勋业之重徒冒草章之贵在人事之攸宜于王臣而则未斯言也摭实去华斯志也宁俭匪奢忘身而可谓事主许国而何暇恤家王剪请贻乎子孙与兹难并晏婴敢烦乎里旅相去不遐夫策在必行功宜可久侈言无验亦孔之丑彼樊哙之术横行贾生之论系首岂如将军恢壮节辞华第俾功先而身后者也　　种世衡传论　　　　　　　　　宋史论曰宋惩五季藩镇之弊稍用缝掖治边陲领介冑然兵势国之大事非素明习而欲应变决策于急遽危难之际岂不仆哉种氏自世衡立功青涧抚循士卒威动羌夏诸子俱有将材至师道师中已三世号山西名将徽宗任宦竖开边衅师道之言不售卒基南北之祸金以孤军深入师道请迟西师之至而击之长驱上党师中欲出其背以揜之可谓至计矣李纲许翰顾以为怯缓逗挠动失机会遂至大&#而国随以败惜哉　　曹彬潘美传论　　　　　　　　同前论曰曹彬以器识受知太祖遂膺柄用平居于百虫之蛰犹不忍伤出使吴越籍上私馈悉用施予而不留一钱则其总戎端征而秋毫无犯不妄戮一人者益可信矣潘美素厚太祖信任于得位之初遂受征伐之托刘鋹遣使乞降观美所喻辞义严正得奉辞伐罪之体则其威名之重岂待平岭表定江南征太原镇北门而后见哉二人皆谥武惠皆与配享两家子孙皆能树立享富贵而光献章怀皆称贤后非偶然也君子谓仁恕清慎能保功名守法度唯彬为宋良将第一岂无意哉若李浚者亦以才干自结主知遂历清显谓为阴德所致理或然也　　御将　　　　　　　　　　　　苏洵人君御臣相易而将难将有二有贤将有才将而御才将尤难御相以礼御将以术御贤将之术以信御才将之术以智不以礼不以信是不为也不以智不以术是不能也故曰御将难而御才将尤难六畜其初皆兽也彼虎豹能搏能噬而马亦能蹄牛亦能触先王知能搏能噬者不可以人力制故杀之杀之不能驱之而后已蹄者可驭以羁绁触者可拘以辐衡故先王不忍其才而废天下之用如曰是能蹄是能触当与虎豹并杀而同驱则是天下无骐骥终无以服乘耶先王之选才也自非大奸剧恶如虎豹之不可以变其搏噬者未尝不欲制之以术而全其才以适于用况为将者又不可责以廉隅细谨顾其才何如耳汉之卫霍赵充国唐之李靖李绩贤将也汉之韩信黥布彭越唐之薛万彻侯君集盛彦师才将也贤将既不多有得才者而任之可也苟又曰是难御则是不肖者而后可也结以重恩示以赤心美田宅丰饮馔歌童舞女以极其口腹耳目之欲而折之以威此先王之所以御才将者也近之论者或曰将之所以毕智竭力犯霜露蹈白刃而不辞者冀赏耳为国家者不如勿先赏以邀其成功或曰赏所以使人不先赏人不为我用是皆一隅之说非通论也将之才固有大小杰然于庸将之中者才小者也杰然于才将之中者才大者也才小志亦小才大志亦大人君当观其才之小大而为制御之术以称其志一隅之说不可用也夫养骐骥者丰其刍粒洁其羁络居之新闲浴之清泉而后责之千里彼骐骥者其志常在千里也夫岂以一饱而废其志哉至于养鹰则不然获一雉饲以一雀获一兔饲以一鼠彼知不尽力于击搏则其势无所得食故然后为我用才大者骐骥也不先赏之是养骐骥者饥之而责其千里不可得也才小者鹰也先赏之是养鹰者饱之而求其击搏亦不可得也是故先赏之说可施之才大者不先赏之说可施之才小者兼而用之可也昔者汉高帝一见韩信而授以上将解衣衣之推食哺之一见黥布而以为淮南王供具饮食如王者一见彭越而以为相国当是时三人者未有功于汉也厥后追项籍垓下与信越期而不至捐数千里之地以畀之如弃敝屣项氏未灭天下未平而三人者已极富贵矣何则高帝知三人者之志大不极于富贵则不为我用虽极于富贵而不灭项氏不定天下则其志不已也至于樊哙滕公灌婴之徒则不然拔一城陷一阵而后增数级之爵否则终岁不迁也项氏已灭天下已定樊哙滕公灌婴之徒计百战之功而后爵之通侯夫岂高帝至此而啬哉知其才小而志小虽不先赏不怨而先赏之则彼将泰然自满而不复以立功为事故也噫方韩信之立于齐蒯通武涉之说未去也当是之时而夺之王汉其殆哉夫人岂不欲三分天下而自立者而彼则曰汉王不夺我齐也故齐不捐则韩信不怀韩信不怀则天下非汉之有呜呼高帝可谓知大计矣　　心术　　　　　　　　　　　　前人为将之道当先治心泰山崩于前而色不变麋鹿兴于左而目不瞬然后可以制利害可以待敌凡兵上义不义虽利勿动非一动之为利害而他日将有所不可措手足也夫惟义可以怒士士以义怒可与百战凡战之道未战养其才将战养其力既战养其气既胜养其心谨烽燧严斥堠使耕者无所顾忌所以养其才丰犒而优游之所以养其力小胜益急小挫益厉所以养其气用人不尽其所欲为所以养其心故士常蓄其怒怀其欲而不尽怒不尽则有余勇欲不尽则有余贪故虽并天下而士不厌兵此黄帝之所以七十战而兵不殆也不养其心一战而胜不可用矣凡将欲智而严凡士欲愚智则不可测严则不可犯故士皆委己而听命矣安得不愚夫惟士愚而后可与之皆死凡兵之动知敌之主知敌之将而后可以动于险邓艾缒兵于蜀中非刘禅之庸则百万之师可以坐缚彼固有所侮而动也故古之贤将能以兵尝敌而又以敌自尝故去就可以决凡主将之道知理而后可以举兵知势而后可以加兵知节而后可以用兵知理则不屈知势则不沮知节则不穷见小利不动见小患不避小利小患不足以辱吾技也夫然后有以支大利大患夫惟养技而自爱者无敌于天下故一忍可以支百勇一静可以制百动兵有长短敌我一也敢问吾之所长吾出而用之彼将不与吾较吾之所短吾蔽而置之彼将强与吾角奈何曰吾之所短吾抗而暴之使之疑而却吾之所长吾阴而养之使之狎而堕其中此用长短之术也善用兵者使之无所顾有所恃无所顾则知死之不足惜有所恃则知不至于必败尺棰当猛虎奋呼而操击徒手遇蜥蜴变色而却步人之情也知此者可以将矣袒裼而按剑则乌获不敢逼冠冑衣甲兵而寝则童子弯弓而杀之矣故善用兵者以形固夫能以形固则力有余矣　　韩信论　　　　　　　　　　　杨时韩信具机变之才因思归之众以临江东而燕代赵齐之间无坚城强敌矣其用奇无穷所向风靡自汉兴名将未有伦拟也至其军修武也又辅以张耳二人皆勇略盖世余窃怪汉王自称汉使晨驰入壁即卧内夺其印符麾召诸将易置之而耳信未之知也此其禁防阔&#与棘门坝上之军何异耶使敌人投间窃发则二人者可得而掳也岂古所谓有制之兵者信亦有未逮与　　淮阴侯不反论　　　　　　明王世贞信之不反于楚天下知之其不反于关中天下不知之天下能惜其功而不能辩其不反何也信之罪独有请假王及期固陵来缓非纯臣之节耳其不反何从知之曰以信及陈豨传知之夫信尝再为大将又再为王其部曲何限乃舍而与陈豨谋豨其时以别将将卒五百人从宛胊至霸上以游击将军印代破臧荼于信非素所拊揗士太夫也信遽而托以心腹豨遽受托以反不可解一也豨之监代赵兵自喜下宾客蕲得侠名耳周昌忌而言于高帝覆案之急始与外国通又召之急始反豨初固未反也乃遽与信谋其不可解二也信智士也如必与豨谋必屏人必耳语何由使舍人知之其不可解三也信既通豨必多置人走关东西道高帝动静豨胜败俱知之不应为女子所绐入而落其手其不可解四也信不反卒以反族等之英布而乐悦之封得世同于贲赫可慨也夫　　关羽论　　　　　　　　　　唐顺之侯始识元德于草莽卒然遇之而遂授以死生肝胆之信至崎岖颠沛西东奔窜而志不可夺窘于俘掳之中而志愈明盖侯大节磊磊如此论者以侯之兵不先加于腹心之吴而先加于肘腋之魏不先加于藏戈背伺之吴而先加于露面拒之魏故其胜魏也未足以肥蜀而其胜吴也乃足以自毙且操权不敌也久矣操惧侯之威至欲徙都以避使侯先吴未发其图而不可以得志噫有数焉耳使侯为摧锋拔城之将孰与使侯为仗剑死绥之将也侯始遇元德相许以死幸而得死侯又何求昔人论五方之俗以山西懻忮而好气慷慨毅武奇节之士多出其间若介之推先轸狼瞫蔺相如马服君诸人虽或死或不死皆耿然如寒冰皎日所称伟男子也侯周旋元德于患难似之推威震乎敌国似相如马服贾勇先登与轸瞫相类岂慷慨奇节之士多出于山西而侯其杰然者欤　　读将鉴博议　　　　　　　　程敏政凡为将者当观其大节之何如而不当计其事功之成败予尝慨夫戴溪之论关羽也其言曰羽轻信寡谋贪前利而忘后患矜己傲物犯众怒而失人心意以羽尝逐权之置吏骂权之请婚而乃受吕蒙之诈虚内攻外至于败亡为轻信寡谋之过又以为羽之攻樊也尝以军资不给将还治糜芳傅士仁之罪故吴兵一动二子皆降夫一介之士必有死友羽为主将不能以恩抚下使众叛亲离为矜己傲物之过呜呼羽之在许也曹公待之厚曰吾受刘将军恩誓以共死当立效以报乃去耳其后解白马之围尽封其所赐而奔昭烈然则惇天下之大信者羽也昭烈与曹操共猎羽欲杀曹昭烈不从夫孔明以王佐之材至于操曰此诚不可争锋使当时从公之言则汉室中兴可以为有成之韩椎矣羽之下襄阳斩庞德降于禁也威震华夏操议徙许以避其锐无谋而能若是哉然则负天下之大谋者羽也权与昭烈既分荆州则权乃汉臣方将&#力王事以图掎角之功不可谓之虚内曹操挟天子以令诸侯不可谓之攻外至于荆州之分吴人以昭烈为无功不当得而溪亦以为然予独以为曹操之东下也鲁肃亲谓权曰刘豫州天下枭雄与操有隙如使豫州抚刘表之众同心治操天下可定也孔明请援于权权亦谓非豫州莫可当操者夫岂以昭烈身之勇兵之强哉实江东之人欲借重于王室之冑庶操之逆而我为正耳盖操逆我正则神必相其役而士思奋有必胜之理使赤壁之下非昭烈亲在行间则权操均贼胜否不可以逆正决也荆州分地昭烈岂无谓而得之者哉权无故欲并之而置三郡长吏则直在汉曲在权羽之逐之宜耳忍辱而婚其雠春秋之所非也权既反复小人乌得而婚之矧羽知春秋识礼义而权以妹妻昭烈之事又自可鉴羽之绝之亦宜耳军资不给当以军法从事使羽不加之意则失其所以为将者矣知人之哲圣尧犹难羽亦乌能逆料芳与士仁袭汉之衣冠而甘委身下人哉凡若此者谓之矜己傲物吾不知其可也羽之善待卒伍见称于昭烈而溪谓羽不能以恩抚下昭烈与羽情若兄弟其死也弃中原之雠为伐吴之举千载之下得死友者莫如羽而溪以是讥之是皆近于诬矣乃贪前利而忘后患可以诋孙权犯众怒而失人心可以诋曹操皆不可以诋羽何也昭烈跨有益州汉中之地带甲百万而孔明为之臣权能保其必胜乎虑不及此而乃区区于袭羽使天尚祚汉昭烈不死兵连祸结何时而已乎故曰贪前利而忘后患者非羽也权也汉有天下四百余年曹操一旦欲攘其位而柄其政君其人故昭烈起兵徐州则郡县多叛曹应汉耿纪韦晃之流位不过少府司直而伐曹不克矢死无悔当时扼腕于下者可知矣故曰犯众怒而失人心者非羽也操也为溪者何故以僭窃反逆之事务欲而加诸忠义正直之臣乎至于篇末乃曰羽固非良将矣然古今称之者以其忠义大节足以仰高于后代也嗟乎古所谓良将者岂独以其勇而已哉伊尹去桀以就汤太公避纣而佐武王凡为将者莫良焉以其识去就而以除残去暴为心耳汉末群雄鼎沸袁曹势可以帝天下而羽委质于昭烈尽瘁乃已是岂有所顾望者哉所谓良将若羽是矣而溪曾不之识人以是重羽之无成为可惜而轻其大节为可后也夫成败出于天而大节存乎人古之仁人志士尽其在己者耳岂能责成于天耶善乎苏洵曰世多奇吕蒙之功以予所见乃小人舞智不足取也溪乌足以语此
