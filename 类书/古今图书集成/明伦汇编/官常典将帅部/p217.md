<!-- { "loadSidebar": true } -->
按隋书本传胄河南洛阳人也魏昭成帝之六代孙祖顺魏濮阳王父雄武陵王胄少英果多武艺美须眉有不可犯之色周齐王宪见而壮之引致左右数从征伐官至大将军高祖初被召入将受顾托先呼冑次命陶澄并委以腹心宿卧内及为丞相每典军在禁中又引弟威俱入侍卫周赵王招知高祖将迁周鼎乃要高祖就第赵王引高祖入寝室左右不得从惟杨弘与胄兄弟坐于户侧赵王谓其二子员贯曰汝当进瓜我固刺杀之及酒酣赵王欲生变以佩刀子刺瓜连高祖将为不利冑进曰相府有事不可久留赵王诃之曰我与丞相言汝何为者叱之使却冑瞋目愤气扣刀入卫赵王问其姓名冑以实对赵王曰汝非昔事齐王者乎诚壮士也因赐之酒曰吾岂有不善之意邪卿何猜警如是赵王伪吐将入后合冑恐其为变扶令上坐如此者再三赵王称喉干命冑就厨取饮冑不动会滕王逌后至高祖降阶迎之胄与高祖耳语曰事势大异可速去高祖犹不悟谓曰彼无兵马复何能为冑曰兵马悉他家物一先下手大事便去冑不辞死死何益邪高祖复入坐胄闻屋后有被甲声遽请曰相府事殷公何得如此因扶高祖下&#趣而去赵王将追之胄以身蔽户王不得出高祖及门胄自后而至赵王恨不时发弹指出血及诛赵王赏赐不可胜计高祖受禅进位上柱国封武陵郡公邑三千户拜左卫将军寻迁右卫大将军高祖从容曰保护朕躬成此基业元胄功也后数载出为豫州刺史历亳浙二州刺史时突厥屡为边患朝廷以胄素有威名拜灵州总管北夷甚惮焉后复征为右卫大将军亲顾益密尝正月十五日上与近臣登高时冑下直上令驰召之及冑见上谓曰公与外人登高未若就朕胜也赐宴极欢晋王广每致礼焉房陵王之废也冑豫其谋上正穷治东宫事左卫大将军元旻苦谏杨素乃谮之上大怒执旻于仗冑时当下直不去因奏曰臣不下直者为防元旻耳复以此言激怒上上遂诛旻赐冑帛千匹蜀王秀之得罪冑坐与交通除名炀帝即位不得调慈州刺史上官政坐事徙岭南将军丘和亦以罪废胄与和有旧因数从之游冑尝酒酣谓和曰上官政壮士也今徙岭表得无大事乎因自拊腹曰若是公者不徒然矣和明日奏之胄竟坐死于是征政为骁卫将军拜和代州刺史　　李彻
按隋书本传彻字广达朔方岩绿人也父和开皇初为柱国彻性刚毅有器干伟容仪多武艺大冢宰宇文护引为亲信寻拜殿中司马累迁奉车都尉护以彻谨厚有才具甚礼之护子中山公训为蒲州刺史护令彻以本官从焉未几拜车骑大将军仪同三司武帝时从皇太子西征吐谷浑以功赐爵同昌县男邑三百户从帝拔晋州及帝班师彻与齐王宪屯&#栖原齐主高纬以大军至宪引兵西上以避其锋纬遣其骁将贺兰豹子率劲骑蹑宪战于晋州城北宪师败彻与杨素宇文庆等力战宪军赖以获全复从帝破齐师于汾北乘胜下高壁拔晋阳擒高湝于冀州俱有力焉录前后功加开府别封蔡阳县公邑千户宣帝即位从韦孝宽略定淮南每为先锋及淮南平即授淮州刺史安集初附甚得其欢心高祖受禅加上开府转云州刺史岁余征为左武卫将军及晋王广之镇并州也朝廷妙选正人有文武才干者为之寮佐上以彻前代旧臣数持军旅诏彻总晋王府军事进爵齐安郡公时蜀王秀亦镇益州上谓侍臣曰安得文同王子相武如李广达者乎其见重如此明年突厥沙&#略可汗犯塞上令卫王爽为元帅率众击之以彻为长史遇卤于白道行军总管李充言于爽曰周齐之世有同战国中夏力分其来久矣突厥每侵边诸将辄以全军为计莫能死战由是突厥胜多败少所以每轻中国之师今者沙&#略悉国内之众也据要险必轻我而无备精兵袭之可破也爽从之诸将多以为疑唯彻奖成其计请与同行遂与充率精骑五千出其不意掩击大破之沙&#略弃所服金甲潜草中而遁以功加上大将军沙&#略因此屈膝称藩未几沙&#略为阿拔所侵上疏请援以彻为行军总管率精骑一万赴之阿拔闻而遁去及军还复领行军总管屯平凉以备胡寇封安道郡公开皇十年进位柱国及晋王广转牧淮海以彻为扬州总管司马改封德广郡公寻徙封城阳郡公其后突厥犯塞彻复领行军总管击破之左仆射高颎之得罪也以彻素与颎相善因被疏忌不复任使后出怨言上闻而召之入卧内赐宴言及平生因遇鸩而卒大业中其妻宇文氏为孽子安远诬以&#咀伏诛　　权武按隋书本传武字武&#天水人也祖超魏秦州刺史父袭庆周开府从武元皇帝与齐师战于并州被围百余重袭庆力战矢尽短兵接战杀伤甚众刀&#皆折脱冑掷地向贼大骂曰何不来砍头也贼遂杀之武以忠臣子起家拜开府袭爵齐郡公邑千二百户武少果劲勇力绝人能重甲上马尝倒投于井未及泉复跃而出其拳捷如此从王谦破齐服龙等五城增邑八百户平齐之役攻陷邵州别下六城以功增邑三百户宣帝时拜劲捷左旅上大夫进位上开府高祖为丞相引置左右及受禅增邑五百户后六岁拜浙州刺史伐陈之役以行军总管从晋王出六合还拜豫州刺史在职数年以创业之旧进位大将军检校潭州总管其年桂州人李世贤作乱武以行军总管与武侯大将军虞庆则击平之庆则以罪诛功竟不录复还于州多造金带遗岭南酋领其人复答以宝物武皆纳之由是致富后武晚生一子与亲客宴集酒酣遂擅赦所部内狱囚武尝以南越边远治从其俗务适便宜不依律令而每言当今法急官不可为上令有司案其事皆验上大怒命斩之武于狱中上书言其父为武元皇帝战死于马前以此求哀由是除名为民仁寿中复拜大将军封邑如旧未几授太子右卫率炀帝即位拜右武卫大将军坐事免授桂州刺史俄转始安太守久之征拜右屯卫大将军寻坐事除名卒于家有子弘　　吐万绪
按隋书本传绪字长绪代郡鲜卑人也父通周郢州刺史绪少有武略在周起家抚军将军袭爵元寿县公数从征伐累迁大将军少司武高祖受禅拜襄州总管进封谷城郡公邑二千五百户寻转青州总管颇有治名岁余突厥寇边朝廷以绪有威略徙为朔州总管甚为北方所惮其后高祖潜有吞陈之志转徐州总管令修战具及大举济江以绪领行军总管与西河公纥豆陵洪景屯兵江北及陈平拜夏州总管晋王广之在藩也颇见亲遇及为太子引为左虞候率炀帝嗣位汉王谅时镇并州帝恐其为变拜绪晋绛二州刺史驰传之官绪未出关谅已遣兵据蒲&#断河桥绪不得进诏绪率兵从杨素击破之拜左武候将军大业初转光禄卿贺若弼之遇谗也引绪为证绪明其无罪由是免官岁余守东平太守未几帝幸江都路经其境迎谒道旁帝命升龙舟绪因顿首陈谢往事帝大悦拜金紫光禄大夫太守如故辽东之役请为先锋帝嘉之拜左屯卫大将军率马步数万指盖马道及班师留镇怀远进位左光禄大夫时刘元进作乱江南以兵攻润州帝征绪讨之绪率众至扬子津元进自茅浦将渡江绪勒兵击走绪因济江背水为栅明旦元进来攻又大挫之贼解润州围而去绪进屯曲阿元进复结栅拒绪挑之元进出战阵未整绪以骑突之贼众遂溃赴江水而死者数万元进挺身夜遁归保其垒伪署仆射朱燮管崇等屯于毗陵连营百余里绪乘势进击复破之贼退保黄山绪进军围之贼穷蹙请降元进朱燮仅以身免于阵斩管崇及其将军陆顗等五千余人收其子女二万余口送江都宫进解会稽围元进复据建安帝令进讨之绪以士卒疲敝请息甲待至来春帝不悦密令求绪罪失有司奏绪怯懦违诏于是除名为民配防建安寻有诏征诣行在所绪郁郁不得志还至永嘉发疾而卒　　董纯
按隋书本传纯字德厚陇西成纪人也祖和魏太子左卫率父升周柱国纯少有膂力便弓马在周仕历司御上士典驭下大夫封固始县男邑二百户从武帝平齐以功拜仪同进爵大兴县侯增邑通前八百户高祖受禅进爵汉曲县公累迁骠骑将军后以军功进位上开府开皇末以劳旧擢拜左卫将军寻改封顺政县公汉王谅作乱并州以纯为行军总管河北道安抚副使从杨素击平之以功拜柱国进爵为郡公增邑二千户转左备身将军赐女妓十人缣彩五千匹数年转左骁卫将军彭城留守齐王暕之得罪也纯坐与交通帝廷谴之曰汝阶缘宿卫以至大官何乃附傍吾儿欲相离间也纯曰臣本微贱下才过蒙奖擢先帝察臣小心宠逾涯分陛下重加收采位至将军欲竭余年报国恩耳比数诣齐王者徒以先帝先后往在仁寿宫置元德太子及齐王于膝上谓臣曰汝好看此二儿勿忘吾言也臣奉诏之后每于休暇出入未尝不诣王所臣诚不敢忘先帝之言于时陛下亦侍先帝之侧帝改容曰诚有斯旨于是舍之后数日出为汶山太守岁余突厥寇边朝廷以纯宿将转为榆林太守卤有至境纯辄击却之会彭城贼帅张大彪宗世模等众至数万保悬薄山寇掠徐兖帝令纯讨之纯初闭营不与战贼屡挑之不出贼以纯为怯不设备纵兵大掠纯选精锐击之合战于昌虑大破之斩首万余级筑为京观贼魏麒麟众万余人据单父纯进击又破之及帝重征辽东复以纯为彭城留守东海贼彭孝才众数千掠怀仁县转入沂水保五不及山纯以精兵击之擒孝才于阵车裂之余党各散时百姓思乱盗贼日益纯虽频战克捷所在蜂起有人谮纯怯懦不能平贼帝大怒遣使锁纯诣东都有司见帝怒甚遂希旨致纯死罪竟伏诛　　来护儿
