<!-- { "loadSidebar": true } -->
按金史本传蒲阿本契丹人少从军以劳自千户迁都统初哀宗为皇太子控制枢密院选充亲卫军总领佩金符元光二年冬十二月庚寅宣宗疾大渐皇太子异母兄英王守纯先入侍疾太子自东宫扣门求见令蒲阿衷甲聚兵屯于艮岳以备非常哀宗即位尝谓近臣言向非蒲阿何至于此遂自遥授同知睢州军州事权枢密院判官自是军国大计多从决之正大四年十二月河朔军突入商州残朱阳卢氏蒲阿逆战至灵宝东遇游骑十余获一人余即退蒲阿辄以捷闻赏世袭谋克仍厚赐之人共知其罔上而无敢言吏部郎中杨居仁以微言取怒六年二月丙辰以蒲阿权枢密副使自去年夏北军之在陕西者骎骎至泾州且阻庆阳粮道蒲阿奏陕西设两行省本以藩卫河南今北军之来三年于兹行省统军马二三十万未尝对垒亦未尝得一折箭何用行省院官亦俱奏将来须用密院军马勾当上不语者久之是后以丞相赛不行尚书省事于关中召平章政事合达还朝白撒亦召至阙蒲阿率完颜陈和尚忠孝军一千驻邠州且令观北势八月丙申蒲阿再复潞州十月乙未朔蒲阿东还十二月乙未诏蒲阿与总帅牙吾塔权签枢密院事讹可救庆阳七年正月战北兵于太昌原北军还庆阳围解诏以讹可屯邠州蒲阿牙吾塔还京兆未几以权参知政事与合达行省于閺乡八年正月北军入陕西凤翔破两行省弃京兆而东至洛阳驿被召议河中事语在白华传十二月北兵济自汉江两省军入邓州议敌所从出谓由光化截江战为便放之渡而战为便张惠以截江为便纵之渡我腹空虚能不为所溃乎蒲阿麾之曰汝但知南事于北事何知我向于州得制旨云使彼在沙碛且当往求之况今自来乎汝等更勿似太昌原旧卫州扇车回纵出之定住高樊皆谓蒲阿此言为然合达乃问按得木木以为不然军中以木北人知其军情此言为有理然不能夺蒲阿之议顺阳留二十日光化探骑至云千骑已北渡两省是夜进军比晓至禹山探者续云北骑已尽济癸酉北军将近两省立军高山各分据地势步迎于山前骑屯于山后甲戌日未出北兵至大帅以两小旗前导来观观竟不前散如雁翅转山麓出骑兵之后分三队而进辎重外余二万人合达令诸军观今日事势不当战且待之俄而北骑突前金兵不得不战至以短兵相接战三交北骑少退北兵之在西者望蒲阿亲绕甲骑后而突之至于三为蒲察定住力拒而退大帅以旗聚诸将议良久合达知北兵意向时高英军方北顾而北兵出其背拥之英军动合达几斩英英复督军力战北兵稍却观变英军定复拥樊泽军合达斩一千夫长军殊死斗乃却之北兵回阵南向来路两省复议彼虽号二万而辎重三之一焉又相持二三日不得食乘其却退当拥之张惠主此议蒲阿言江路巳绝黄河不冰彼入重地将安归乎何以速为不从乙亥北兵忽不知所在营火寂无一耗两省及诸将议四日不见军又不见营邓州津送及路人不绝而亦无见者岂南渡而归乎己卯逻骑乃知北军在光化对岸枣林中昼作食夜不下马望林中往来不五六十步而不闻音响其有谋可知矣初禹山战罢有二骑迷入营问之知北兵凡七头项大将统之复有诈降者十人敝衣羸马泣诉艰苦两省信之易以肥马饮之酒及暖衣食而置之阵后十人者皆鞭马而去始悟其为觇骑也庚辰两省议入邓就粮辰巳间到林后北兵忽来突两省军迎击交绥之际北兵以百骑邀辎重而去金兵几不成列逮夜乃入城惧军士迷路鸣钟招之樊泽屯城西高英屯城东九年正月壬午朔耀兵于邓城下北兵不与战大将使来索酒两省与之二十瓶癸未大军发邓州趋京师骑二万步十三万骑帅蒲察定住蒲察荅吉卜郎将按忒木忠孝军总领夹谷爱荅内族达鲁欢总领夹谷移特剌提控步军临淄郡王张惠殄寇都尉完颜阿排高英樊泽中军陈和尚与山公武仙杨沃衍军合是日次五朵山下取鸦路北兵以三千骑尾之遂驻营待杨武杨武至知申两州已降七日至夜议北骑明日当复袭我彼止骑三千而我示以弱将为所轻当与之战乃伏骑五十于邓州道明日军行北骑袭之如故金以万人拥之而东伏发北兵南避是日雨宿竹林中庚寅顿安皋辛卯宿鸦路鲁山河西军已献申拥老幼牛羊取鸦路金军适值之夺其牛羊饷军癸巳望钧州至沙河北骑五千待于河北金军夺桥以过北军即西首敛避金军纵击北军不战复南渡沙河金军欲盘营北军复渡河来袭金军不能得食又不得休息合昏雨作明旦变雪北兵增及万人且行且战至黄榆店望钧州二十五里雨雪不能进盘营三日丙申一近侍入军中传旨集诸帅听处分制旨云两省军悉赴京师我御门犒军换易御马然后出战未晚复有密旨云近知张家湾透漏二三百骑已迁卫孟两州两省当常切防备领旨讫蒲阿拂袖而起合达欲再议蒲阿言止此而已复何所议盖已夺魄矣军即行北军自北渡者毕集前后以大树塞其军路沃衍军夺路得之合达又议陈和尚先拥山上大势比再整顿金军已接竹林去钧州止十余里矣金军遂进北军果却三峰之东北西南武高前锋拥其西南杨樊拥其东北北兵俱却止有三峰之东张惠按得木立山上望北兵二三十万约厚二十里按得木与张惠谋曰此地不战欲何为耶乃率骑兵万余乘上而下拥之北兵却须臾雪大作白雾蔽空人不相觌时雪已三日战地多麻田往往耕四五过人马所践泥淖没胫军士被甲胄僵立雪中枪槊结冻如椽军士有不食至三日者北兵与河北军合四外围之炽薪燔牛羊肉更递休息乘金困惫乃开钧州路纵之走而以生军夹击之金军遂溃声如崩山忽天气开霁日光皎然金军无一人得逃者武仙率三十骑入竹林中杨樊张三军争路北兵围之数重及高英残兵共战于柿林村南沃衍泽英皆死惟张惠步持大枪奋战而殁蒲阿走京师未至追及擒之七月械至官山召问降否往复数百言但曰我金国大臣惟当金国境内死耳遂见杀　　赤盏合喜按金史本传合喜性刚愎好自用朝廷以其有才干任之宣宗时累迁兰州刺史提控军马贞佑四年十一月夏人四万余骑围定西辇致攻具将取其城合喜及杨干烈等率兵鏖战走之斩首二千级俘数十人获马八百余匹器械称是余悉遁去兴定元年正月以屡败夏人遥授同知临洮府事兼前职是冬陕西行省奉诏伐宋合喜权行元帅府驻来远寨以张声势既而获捷二年四月宋兵数千侵临洮合喜击走之斩获甚众三年四月迁元帅左都监行元帅府事于巩州四年四月夏人犯边合喜讨之师次鹿儿原遇夏兵千人遣提控乌古论世鲜帅偏师败之都统王定亦破其众一千五百于新泉城九月夏人攻巩州合喜遣兵击之一日十余战夏人退据南冈遣精兵三万傅城又击走之生擒夏将刘打甲玉等讯知夏大将你思丁兀名二人谋以为巩帅府所在巩既下则临洮积石河洮诸城不攻自破故先及巩且构宋统制程信等将兵四万来攻合喜闻之饬兵严备俄而兵果至合喜督兵搏战却之杀数千人攻益急将士殊死战杀伤者以万计夏人焚其攻具拔栅而去合喜已先伏甲要地邀之复率众蹑其后斩首甚众十月以功遥授平西军节度使元光元年大将萌古不花攻凤翔朝廷以主将完颜仲元孤军不足守御命合喜将兵援之二年二月木华黎国王斜里吉不花等及夏人步骑数十万围凤翔东自扶风岐山西连汧陇数百里间皆其营栅攻城甚急合喜尽力仅能御之于是合喜以同知临洮府事颜盏虾战尤力遂以便宜升为通远军节度使上嘉其功许之是岁升签枢密院事哀宗即位拜参知政事权枢密副使正大八年十一月邓州驰报大元兵破峣峰关由金州东下报至时日已暮省院官入奏上曰事至于此奈何上即位至是八年从在东宫日立十三都尉每尉不下万人强壮趫捷极为精练步卒负担器甲粮糗重至六七斗一日夜行二百里忠孝军万八千人皆回纥河西及中州人被掠而逃归者人有从马以骑射选之乃得补亲卫骑兵武卫护卫选外诸军又二十余万故频年有太昌原倒回谷之捷士气既振遂有一战之资至是院官同奏北军冒万里之险历二年之久方入武休其劳苦已极为吾计者以兵屯睢郑昌武归德及京畿诸县以大将守洛阳潼关怀孟等处严兵备之京师积粮数百万斛令河南州郡坚壁清野百姓不能入城者聚保山寨彼深入之师欲攻不能欲战不得师老食尽不击自归矣上太息曰南渡二十年所在之民破田宅鬻妻子以养军士且诸军无虑二十余万今敌至不能迎战徒以自保京城虽存何以为国天下其谓我何又曰存亡有天命惟不负民可也乃诏合达蒲阿等屯军襄邓九年正月两省军溃于三峰山北兵进薄京师三月庚子议曹王出质大兵北行留速不攻城攻具已办既有纳质之请即又云我受命攻城但曹王出则退不然不罢也壬辰曹王入辞宴于宫中癸卯北兵立攻具沿壕列木栅以薪草填壕顷刻平十余步主兵者以议和之故不敢与战但于城上坐视而已城中喧哄上闻之从六七骑出端门至舟桥时新雨淖车驾忽出人惊愕失措但跪于道傍亦有望而拜者上自麾之曰勿拜恐泥污汝衣仓皇中市肆米豆狼籍于地上&#卫士令各归其家老幼遮拥至有误触御衣者少顷宰相从官皆至进笠不受曰军士暴露我何用此为所过慰劳军士皆踊跃称万岁臣等战死无所恨至有感泣者西南军士五六十辈聚而若有言者上就问之跪曰大兵刍土填壕功已过半平章传令勿放一镞恐坏和事想岂有计耶上顾谓其中长者云朕为生灵称臣进奉无不从顺止有一子养来成长今往作质子矣汝等略忍待曹王出大兵不退汝等死战未晚复有拜泣者曰事急矣圣主毋望和事乃传旨城上放箭西水门千户刘寿控御马仰视曰圣主无信贼臣贼臣尽大兵退矣卫士欲击之上止之曰醉矣勿问是日曹王出诣军前大兵并力进攻甲辰上复出抚东门将士太学生杨奂等前白事上问何所欲言曰臣等皆太学生令执炮夫之役恐非国家百年以来待士之意敕记姓名即免其役过南熏门值被创者亲傅以药手酌&#酒以赐且出内府金帛以待有功者是日大兵驱汉俘及妇女老幼负薪草填壕堑城上箭镞四下如雨顷刻壕为之平龙德宫造炮石取宋太湖灵壁假山为之小大各有斤重其圆如灯球之状有不如度者杖其工人大兵用炮则不然破大硙或碌碡为二三皆用之攒竹炮有至十三&#者余炮称是每城一角置炮百余枚更递下上昼夜不息不数日石几与里城平而城上楼橹皆故宫及芳华玉溪所折大木为之合抱之木随击而碎以马粪麦秸布其上网索旃褥固护之其悬风板之外皆以牛皮为障遂谓不可近大兵以火炮击之随即延爇不可扑救父老所传周世宗筑京城取虎牢土为之坚密如铁受炮所击唯凹而已大兵壕外筑城围百五十里城有乳口楼橹壕深丈许阔亦如之约三四十步置一铺铺置百许人守之初白撒命筑门外短墙委曲&#隘容二三人得过以防大兵夺门及被攻诸将请乘夜斫营军乃不能猝出比出已为北兵所觉后又夜募死士千人穴城由壕径渡烧其炮坐城上悬红纸灯为应约灯起渡壕又为围者所觉又放纸鸢置文书其上至北营则断之以诱被俘者识者谓前日纸灯今日纸鸢宰相以此退敌难矣右丞世鲁命作江水曲使城上之人静夜唱之盖河朔先有此曲以寄讴吟之思其谬计如此合喜先以守凤翔自夸及令守西北隅其地受攻最急而合喜当之语言失措面无人色军士特以车驾数出慰劳人自激昂争为效命耳其攻城之具有火炮名震天雷者铁罐盛药以火点之炮起火发其声如雷闻百里外所爇围半亩之上火点着甲铁皆透大兵又为牛皮洞直至城下掘城为龛间可容人则城上不可奈何矣人有献策者以铁绳悬震天雷者顺城而下至掘处火发人与牛皮皆碎迸无迹又飞火枪注药以火发之辄前烧十余步人亦不敢近大兵惟畏此二物云四月罢攻至是十六昼夜矣内外死者以百万计大兵知不可下乃谩为好语云两国已讲和更相攻耶朝廷亦就应之明日遣户部侍郎杨居仁出宜秋门以酒炙犒师于是营幕稍稍外迁遂退兵壬午合喜以大兵退议入贺诸相皆不欲独合喜以守城为己功持论甚力呼令史元好问曰罢攻已三日而不入贺何也速召翰苑官作表好问以白诸相权参政内族思烈曰城下之盟诸侯以为耻况以罢攻为可贺欤合喜怒曰社稷不亡帝后免难汝等不以为喜耶明日近侍局直长张天任至省好问私以贺议告之天任曰人不知耻乃若是耶因谓诸相曰京城受兵上深以为辱闻百官欲入贺诚有此否会学士赵秉文不肯撰表议遂寝是月以尚书省兼枢密院事合喜罢枢密合喜既失兵柄意殊不乐欲销院印诸相谓院事仍在印有用时不宜毁合喜怒欲笞其掾有投匿名书于御路云副枢合喜总帅撒合参政讹出皆国贼朝廷不杀众军亦须杀之为国除害卫士以闻撒合饮药死讹出称疾不出惟合喜坦然若无事者上亦无所问由是军国之事尽决于合喜矣初大兵围汴司谏陈岢屡上封事言得失切中时病合喜大怒召入省呼其名责之曰子为陈山可耶果如子言能退大敌我当世世与若为奴闻者无不窃笑盖不识岢字至分为两耳天兴元年七月权参知政事思烈恒山公武仙合军自汝州入援诏以合喜为枢密使统京城军万五千应之且命赛不为之助八月己酉朔驻于近郊候益兵乃进屯中牟古城凡三日闻思烈军溃即夜弃辎重驰还黎明至郑门聚军乃入言者谓合喜始则抗命不出中则逗遛不进终则弃军先遁委弃军资不可胜计不斩之无以谢天下上贷其死免为庶人既而籍其家以赐军士既废居汴中常鞅鞅不乐会大将速不遣人招之合喜既治装欲行崔立邀至省酌酒饯送且以白金二百两为赆明日复诣省别立方对语适一人自归德持文书至发视之乃行省传哀宗语以谕合喜者其言曰卿朕老臣中间虽废出未尝忘卿今崔立已变卿处旧人尚多若能反正与卿世袭公相立怒叱左右系之狱是日斩之　　石盏女鲁欢
