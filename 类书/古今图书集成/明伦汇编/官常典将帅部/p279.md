<!-- { "loadSidebar": true } -->
按宋史本传思钧邢州沙河人祖中正汉泽州刺史思钧少善击剑挽强善博奕初应募为卒晋开运间迁广锐军使周广顺初从聂知遇攻河东破其众三千余从向训东征为捉生将擒小校张万于江猪岭又从符彦卿与并人斗代州留为南北两关巡检宋初补龙卫指挥使李继勋下辽州战带甲祠斩首万余级追奔至长城擒其将莫山鲍淑掠人骑二百余俄屯潞州合战二十余干德中以劳秩迁都虞候开宝三年郭进田钦祚戍三交尝从战于石岭关斩首万五千余级合门祗候齐延琛苗昶陷军中思钧鼓劲骑突入夺还何继筠入晋境思钧隶麾下拔南桥径度大将之出必辟为先锋太平兴国初屯定州领兵援磁&#战败其众身中五十创奋不顾乃逐贼薄军城夺马及铠甲居多未几边人复攻逆战城下斩首万余级上嘉之命赐服带领河州刺史雍熙三年边人寇河间刘廷让会战君子馆命思钧翼从时天大寒弓不得彀援兵不至于是败绩陷留军中数年役役不得还端拱初自契丹始逃归授澄州刺史知齐州思钧以武进素不知民政仅逾月即徙濮郓滨棣州巡检至道中改鄜延巡检使会葺右堡寨击寇走之未几寇逼保安军与曹璨往援进蹑五十余里至木场寇乃遁去真宗即位徙益州钤辖兼绵汉九州都巡检使咸平中以王钧之乱出兵保&#州贼陷汉州思钧进攻克之斩伪刺史苗进又与石普败贼弥牟寨巴西尉傅翱有善马思钧求之翱不与思钧平贼心恃功居多召翱至责以转饷后期斩之上闻其事传召付御史台鞫治罪当斩特贷之削籍流封州六年起为左司御率府率考城监军车驾幸澶渊召诣行在命李继隆石保吉同议兵事赐服御有加景德二年为西京水北都巡检使俄分司西京召对行在上悯其老授唐州防御副使徙郑州大中祥符二年迁左千牛卫将军四年七月卒年八十九　　谭延美按宋史本传延美大名朝城人躯干壮伟少不逞遇群盗聚谋将行剽劫延美即趋就之及就捕法皆扺死延美以与盗素不相识获免自后往来澶魏间为盗于乡里乡里患之周世宗镇澶渊募置帐下即位补殿前散都头从征淮南以劳迁控鹤军副指挥使又从克三关时太祖领禁兵留督牙队建隆元年补控鹤指挥使稍迁都虞候马步副都军头征湖南与解晖分领行营战棹都指挥使时汪端寇攻朗州甚急招讨慕容延钊遣延美率兵赴之大败贼众擒端以还擢铁骑副指挥使领睦州刺史四迁至内殿直都知太平兴国初为蕲州刺史连徙庐寿濠光州军巡检使剧贼之为害者悉就捕六年徙知威卤军雍熙三年举兵北伐命延美为幽州西面行营都监与田重进出飞狐北俄遇敌延&#曰彼恃众易我宜出其不意先攻之即麾骑军直进敌兵将溃大军继至遂败之斩首五百获其将大鹏翼以献以功擢本州防御使逾年改亳州出为镇州钤辖端拱元年徙知宁远军一旦契丹兵扺城下延美开门以示之不敢入围城数日开门如故民出取刍粮者无异平日契丹卒疑之遂引去二年进邕州观察使判亳州兼知代州是时任边郡者皆令兼领内地一州处其家属徙知潞陕泾州咸平四年以左领军卫上将军致仕六年卒年八十三赠建武军节度子继伦　　常思德
按宋史本传思德开封人周显德初以材勇应募隶天武军累迁神卫都虞候雍熙初从曹彬征幽州因署牙校寻镇威卤军端拱初以弓箭直都虞候领溪州刺史淳化中李顺叛蜀命往夔陕招捕师次达州新宁县调近州土兵掩杀贼徒三千余人于梁山时雷有终领大军扺合州境上贼众二万来拒思德与尹元裴庄等合击之合州遂平贼帅田奉正苏荣据果州思德因其遁而追捕之斩首八百果州既定余贼保渠州及走广安梁山乃分兵为二抵广安梁山者思德领之趋渠州者元庄领之合力进讨尽歼其党自是川峡赖以安静无复寇患以功真授汝州刺史初曹彬北征不利至涿州左右皆溃散独思德以所部护至易州语人曰既备戎行则与主帅同死生可也若视利害以为去就将何面目以见君父乎太宗尝闻其言至是陛辞深加慰劳且谕之曰为臣以忠实为本汝少仕时既以骁勇自效且能尽心于主将事朕之日虽久而忠实如一今虽老亦当尽心乃职庶无负乎朕之委寄也未几移庆州路副都部署屯沁州咸平初与李继隆同部刍粮赴灵州以疾改陈留都监迁左神武大将军二年卒年六十五　　高琼按宋史本传琼家世燕人祖霸父干五代时李景据江南潜结契丹岁遣单使往复霸将契丹之命以干从行使景方至江左谍间北使与中夏构隙以纾疆场之难遂杀霸居干濠州声言为汴人所杀干在濠州生三子以江左蹙弱寻挈族归中朝给由亳州之蒙城因土著焉琼少勇鸷无赖为盗事败将磔于市暑雨创溃伺守者稍怠即掣钉而遁事王审琦太宗尹京邑知其材勇召置帐下太宗尝侍宴禁中甚醉及退太祖送至苑门时琼与戴兴王超李斌桑赞从琼左手执靮右手执镫太宗乃能乘马太祖顾琼等壮之因赐以控鹤官衣带及器帛且勖令尽心焉太宗即位擢御龙直指挥使从征太原命押弓弩两班合围攻城及讨幽蓟属车驾倍道还留琼与军中鼓吹殿后六班扈从不及惟琼首率所部见行在太宗大悦慰劳之太平兴国四年迁天武都指挥使领西州刺史明年改为神卫右厢都指挥使领本州团练使车驾巡师大名命琼与日骑右厢都指挥使朱守节分为京城内巡检坐事出为许州马步军都指挥使会有龙骑亡命卒数十人因知州臧丙出郊谋劫其导从以叛琼闻即白丙趋还城因自率从卒数十人挟弓矢单骑追捕至榆林村及之贼入村后舍登墙以拒贼首青狐精者注弩将射琼琼引弓一发毙之遂悉擒送于州丙上其事会将北伐召归授马步军都军头领蓟州刺史楼船战棹都指挥使部船千艘赴定州又城易州师还为天武右厢都指挥使领本州团练使端拱初迁左厢改领&#州团练使是秋出为单州防御使改贝州部署其出守也与范廷召王起孔守正并命焉数月廷召等皆复补兵职琼颇悒悒时王承衍镇定丘公主每入禁中颇知上于琼厚承衍每宽慰之二年召还故事廉察以上入朝始有茶药之赐至是特赐琼焉三月迁朔易帅臣制授琼侍卫马军都指挥使领归义军节度廷召辈始加观察使不得与琼比出为并州马步军都部署时潘美亦在太原旧制节度使领军职者居上琼以美旧臣表请居其下从之戍兵有以廪食陈腐哗言者琼知之一日出巡诸营士卒方聚食因取其饭自啖之谓众曰今边鄙无警尔等坐饱甘丰且知幸也众言遂息改镇州都部署至道中就改保大军节度典军如故真宗即位加彰信军节度充太宗山陵部署复为并代都部署咸平中契丹犯塞其母车帐至狼山大夏上亲巡河朔遣杨允恭驰往召琼率所部出土门与石保吉会镇定既而傅潜以逗遛得罪即召琼代之兵罢复还本任转运使言其政绩诏褒之咸平三年代还以手创不任持笏诏执梃入谒授殿前都指挥使先是范廷召桑赞所将边兵临敌退衄言者请罪之以问琼琼对曰兵违将令于法当诛然陛下去岁已释其罪今复行之又方屯诸路非时代易臣恐众心疑惧乃止景德中车驾北巡时前军已与敌接战上欲亲临营垒或劝南还琼曰敌师已老陛下宜亲往以督其成上悦即日进幸澶渊明年以罢兵科简兵卒诸班直十年者出补军校年老者退为本班剩员琼进曰此非激劝之道宿卫岂不劳乎自是八年者皆得叙补焉马军都校葛霸权步军司会以疾在告令琼兼领二司琼从容上言曰臣衰老倘又有犬马之疾则须一将总此二职臣事先朝时侍卫都虞候以上常至十员职位相亚易于迁改且使军伍熟其名望边藩缓急亦可选用上深然之未几以久疾求解兵柄授检校太尉忠武军节度三年冬疾甚上欲亲临问之宰相不可乃止卒年七十二赠侍中琼不识字晓达军政然颇自任罕与副将参议善训诸子继勋继宣继忠继密继和继隆继元继勋继宣最知名　　徐兴
按宋史本传兴青州人以拳勇得隶兵籍周显德中从太祖征淮右宋初隶御龙直会平泽潞上其功补控鹤军使征晋阳部卒壅汾水灌并州城益多其劳还迁本军副指挥使太平兴国初从潘美趋团柏谷奋与贼斗有果敢气人莫能胜生擒伪兵马都监李美身被重创无所回挠加指挥使太宗征太原讨幽蓟兴从战屡中流矢以着绩闻补天武都虞候累迁秩出为洺州部署初议建方田命兴董其事寻复辍端拱中修镇定城逾月讫工改莫州防御使知静戎军历祁博二州咸平中为泾原环庆十州部署诏督转灵武刍粮道积石率掠于寇兴以步兵畏恧战不利时王荣援兵不应遂败走坐削籍流郢州会赦入为右卫将军迁左监门卫大将军景德二年卒年六十八　　魏震
按宋史本传震不知何许人祖浩赡国军榷盐制置使父钺蒲台令震初用祖荫当补廷职自以习词业不屑就姚恕尝与钺蒲台交代及为皇子教授太宗在藩邸恕尝称震之材因召置邸中即位补殿直庐寿八州巡检从征河东掌行在左藏库改供奉官雍熙初温州进瑞木成文震作诗赋以献拜崇仪副使赐白金二千两掌内弓箭库出知保州会诸将北伐为幽州西北路钤辖下飞狐蔚州以功就迁崇仪使知蔚州复知保州移秦州钤辖端拱中召拜西上合门使俄知庐州徙澶州淳化二年进东上合门使知凤州坐事免至道初起为洛苑使知洪州二年复为东上合门使知定代二州并兼行营钤辖咸平元年卒子致恭殿中丞　　李斌
按宋史本传斌青州人太宗在晋邸闻其状貌魁伟召置左右即位补御龙直副指挥使太平兴国中以天武指挥使领郑州刺史七年坐尝受秦王廷美馈遗贬曹州都校雍熙三年迁营州刺史四年领溪州团练使连为贝冀二州驻泊都监淳化中继领莱州洺州团练使勤于政理人服其清慎转运使陈纬以状闻于朝至道中拜桂州观察使仍判洺州徙沧州及代吏民不忍其去邻境亦上其善状诏书褒美之咸平三年卒年六十一　　王宾
