<!-- { "loadSidebar": true } -->
按隋书阴寿传寿子世师少而有节概性忠厚多武艺弱冠以功臣子拜仪同累晋骠骑将军炀帝嗣位领东都瓦工监后三岁拜张掖太守先是吐谷浑及党项羌屡为侵掠世师至郡有来寇者亲自捕击辄擒斩之深为戎狄所惮入为武贲郎将辽东之役出襄平道明年帝复击高丽以本官为涿郡留守于时盗贼蜂起世师逐捕之往往克捷及帝还大加赏劳拜楼烦太守时帝在汾阳宫世师闻始毕可汗将为寇劝帝幸太原帝不从遂有雁门之难寻迁左翊卫将军与代王留守京师及义军至世师自以世荷隋恩又藩邸之旧遂勒兵拒守月余城陷与京兆郡丞骨仪等见诛时年五十三
　将帅部名臣列传四十八
　　唐一
　　屈突通
按唐书本传通其先盖昌黎徒何人后家长安仕隋为虎贲郎将文帝命覆陇西牧簿得隐马二万匹帝怒收太仆卿慕容悉达监牧官吏千五百人将悉殊死通曰人命至重死不复生陛下以至仁育四海岂容以畜产一日而戮千五百士帝叱之通进顿首曰臣愿身就戮以延众死帝寤曰朕不明乃至是今当免悉达等旌尔善言遂皆以减论擢左武卫将军莅官劲正有犯法者虽亲无所回纵其弟盖为长安令亦以方严显时为语曰宁食三斗艾不见屈突盖宁食三斗葱不逢屈突通炀帝即位遣持诏召汉王谅先是文帝与谅约若玺书召验视敕字加点又与玉麟符合则就道及是书无验谅觉变诘通通占对无屈竟得归长安大业中与宇文述共破杨元感以功迁左骁卫大将军秦陇盗起授关内讨捕大使安定人刘迦论反众十余万据雕阴通发关中兵击之次安定初不与战军中意其怯通阳言旋师而潜入上郡贼未之觉引而南去通七十里舍分兵徇地通候其无备夜简精甲袭破之斩迦论并首级万余筑京观于上郡南山掳老弱数万口后隋政益乱盗贼多士无斗志诸将多覆通每向必持重虽不大克亦不敢负帝南幸使镇长安高祖起代王遣通守河东战久不下高祖留兵围之遂济河破其将桑显和于饮马泉通大惧乃留鹰扬郎将尧君素守蒲将自武关趋蓝田以援长安至潼关阻刘文静兵不得进相持月余通令显和夜袭文静诘朝大战显和纵兵破二壁唯文静一壁独完然数入壁短兵接文静中流矢军垂败显和以士疲乃传餐食文静因得分兵实二壁会游军数百骑自南山还击其背三壁兵大呼奋而出显和遂溃尽得其众通势蹙或说之降曰吾蒙国厚恩事二主安可逃难独有死报尔每自摩其颈曰要当为国家受人一刀其训勉士卒必流涕故力虽穷而人尚为之感奋帝遣其家僮往召通趋斩之俄闻京师平家尽没乃留显和保潼关率兵将如洛既行而显和来降文静遣窦琮段志元精骑追及于稠桑通结阵拒之琮纵其子寿往谕使降通大呼曰昔与汝父子今则雠也命左右射之显和呼其众曰京师陷诸君皆家关西何为复东众皆舍兵通知不免遂下马东南向再拜号哭曰臣力屈兵败不负陛下遂被擒送长安帝劳曰何相见晚邪泣曰通不能尽人臣之节故至此为本朝羞帝曰忠臣也释之授兵部尚书蒋国公为秦王行军元帅长史从平薛仁杲时贼珍用山积诸将争得之通独无所取帝闻曰清以奉国名定不虚特赉金银六百两彩千段判陕东道行台左仆射从讨王世充时通二子在洛帝曰今以东略属公如二子何通曰臣老矣不足当重任然畴昔陛下释俘累加恩礼以蒙更生是时口与心誓以死许国今日之行正当先驱二儿死自其分终不以私害义帝太息曰烈士徇节吾今见之及窦建德来援贼秦王分麾下半以属通俾与齐王围洛世充平论功第一拜陕东道大行台右仆射镇东都数岁召为刑部尚书自以不习文固辞改工部建成之变复检校行台仆射驰镇洛贞观初行台废为洛州都督进左光禄大夫卒年七十二赠尚书左仆射谥曰忠后诏配飨太宗庙庭永徽中赠司空　　秦琼
按唐书本传琼字叔宝以字显齐州历城人始为隋将来护儿帐内母丧护儿遣使襚吊之吏怪曰士卒死丧将军未有所问今独吊叔宝何也护儿曰是子才而武志节完整岂久处卑贱邪俄从通守张须陀击贼卢明月下邳贼众十余万须陀所统纔十之一坚壁未敢进粮尽欲引去须陀曰贼见兵却必悉众追我得锐士袭其营且有利谁为吾行者众莫对惟叔宝与罗士信奋行乃分劲兵千人伏莽间须陀委营遁明月悉兵追蹑叔宝等驰叩贼营门闭不得入乃升楼拔贼旗帜杀数十人营中乱即斩关纳外兵纵火焚三十余屯明月奔还须陀回击大破之又与孙宣雅战海曲先登以前后功擢建节尉从须陀击李密荥阳须陀死率残兵附裴仁基仁基降密密得叔宝大喜以为帐内骠骑待之甚厚密与宇文化及战黎阳中矢坠马滨死追兵至独叔宝捍卫得免后归王世充署龙骧大将军与程金计曰世充多诈数与下&#誓乃巫妪非拨乱主也因约与西走策其马谢世充曰自顾不能奉事请从此辞贼不敢逼于是来降高祖俾事秦王府王尤奖礼从镇长春宫拜马军总管战美良川破尉迟敬德功多帝赐以黄金瓶劳曰卿不恤妻子而来归我且又立功使朕肉可食当割以啖尔况子女玉帛乎寻授秦王右三统军走宋金刚于介休拜上柱国从讨世充建德黑闼三盗未尝不身先锋鏖阵前无坚对积赐金帛以千万计进封翼国公每敌有骁将锐士震耀出入以夸众者秦王辄命叔宝往取之跃马挺枪刺于万众中莫不如志以是颇自负及平隐巢功拜左武卫大将军实封七百户后稍移疾尝曰吾少长戎马间历二百余战数重创出血且数斛安得不病乎卒赠徐州都督陪葬昭陵太宗诏有司琢石为人马立墓前以旌战功贞观十三年改封胡国公后四年诏司徒赵国公&#忌司空河间王孝恭司空莱国公如晦司空太子太师郑国公征司空梁国公元龄开府仪同三司鄂国公敬德特进卫国公靖特进宋国公瑀辅国大将军褒国公志元辅国大将军夔国公弘基尚书左仆射蒋国公通陕东道行台右仆射郧国公开山荆州都督谯国公绍荆州都督邳国公顺德洛州都督郧国公亮吏部尚书陈国公君集左骁卫大将军郯国公公谨左领军大将军卢国公知节礼部尚书永兴郡公世南户部尚书渝国公政会户部尚书莒国公俭兵部尚书英国公绩并叔宝并图形凌烟阁高宗永徽六年遣使致祭名臣图画凌烟阁者凡七人征士廉瑀志元弘基世南叔宝皆始终著名者也　　殷开山按唐书本传开山名峤以字行世居江南祖不害仕陈为司农卿陈亡徙京兆为鄠人开山涉书工为尺牍为隋大谷长高祖兵起召补大将军掾从攻西河为渭北道元帅长史时关辅群盗骜力自张不相君命开山招慰皆下与刘弘基屯故城破卫文升之兵赐爵陈郡公迁丞相府掾以吏部侍郎从秦王讨薛举会王疾甚卧营委军于刘文静诫曰贼方炽邀速战利公等毋与争粮尽众枵乃可图开山锐立事说文静曰王属疾忧公弗克济故不欲战今宜逗机制敌无专以贼遗王也请勒兵以怖之遂战折为举所乘遂大败下吏当死诏贷之除名为民顷之从平仁杲复爵位兼陕东道行台兵部尚书迁吏部从讨王世充以功进爵郧国公征刘黑闼道病卒王哭之恸诏赠陕东道大行台右仆射谥曰节贞观十四年与淮安王神通河间王孝恭民部尚书刘政会俱配飨高祖庙庭永徽中加赠司空　　刘世让
按唐书本传世让字元钦京兆醴泉人仕隋为征仕郎高祖入长安以湋川归授通议大夫时唐弼余党寇扶风世让自请安辑许之得其众数千因授安定道行军总管率兵二万拒薛举战不胜与弟宝皆没于贼举令至城下绐说使降世让阳许之至则告守者曰贼兵极于此矣善自固举重其节不加害秦王方屯高世让密遣宝闲走王言贼虚实高祖悦赐其家帛千匹举平授彭州刺史俄领陕东道行军总管从永安王孝基讨吕崇茂于夏县军败为贼所囚闻独孤怀恩有逆谋唐俭语世让曰怀恩谋行则国难未息可亡归白发之世让逃还高祖方济河幸怀恩营惊曰世让之来天也因封为弘农郡公赐田百亩钱百万母丧免起为检校并州总管窦建德之援王世充也世让率万骑出黄沙岭袭洛州会突厥入寇又诏以兵屯雁门世让驰骑八百赴之而可汗军大至乃保武州可汗与高开道苑君璋合众攻之城数坏辄立栅完拒郑元先使可汗可汗使来说世让叱曰丈夫奈何为人作说客邪久之突厥引去元还具道其忠赐良马金带襄邑王神符镇并州世让数以气凌之坐是削籍徙康州未几召授广州总管帝问以备边策答曰突厥数南寇者恃有马邑为地耳如使勇将屯崞城厚储金帛以招降者数出奇兵略城下践禾稼不逾岁马邑可图也帝曰非公无可使者乃使驰驿经略于是世让至马邑高满政以地来降突厥患之纵反间云世让与可汗为乱帝不之察因诛之籍其家贞观初突厥降者言世让无逆谋乃原其妻子　　盛彦师
按唐书本传彦师者宋州虞城人少任侠隋大业末为澄城长高祖兵至汾阴彦师率宾客上谒授行军总管从平京师与史万宝镇宜阳李密叛谋出山南万宝惧谓彦师曰密骁贼也以王伯当辅之挟思东归之士非计出万全不为也殆不可当彦师笑曰请以数千兵为公枭其首万宝问计答曰兵诡道也难豫言即引众逾洛水入熊耳山命士持满夹道伏短兵溪谷间令曰贼半度乃击所部皆笑曰贼趋洛州何为备此彦师曰密声言入洛其实走襄城就张善相我据其要必擒之密果至彦师横击首尾不相救遂斩密及伯当以功封葛国公授武卫将军镇熊州讨王世充也彦师与万宝军伊阙绝山南路世充平为宋州总管始彦师入关世充以陈宝遇为宋州刺史待其家不以礼及是彦师因事杀之又杀平生所恶数十家州人震骇皆重足立徐圆朗反诏为安抚大使战败为贼所执圆朗待之厚令作书招其弟使举虞城叛彦师为书曰吾奉使无状为贼擒誓死报国若宜善侍母勿以我为念圆朗笑曰将军壮士也置之武德六年圆朗平彦师得还高祖以罪诛之　　李思行按唐书本传思行赵州人避仇太原唐公将起使觇诇长安还具论机策以赞大议授左三统军从破霍邑平京师擢累嘉州刺史乐安郡公卒赠洪州都督谥曰襄　　李高迁
按唐书本传高迁岐州人客太原唐公引致左右执高君雅等有功以右三统军从下霍邑围长安力战迁左武卫大将军江夏郡公检校西麟州刺史突厥寇马邑高满政请救诏高迁督兵助守贼盛乃夜斩关走所将皆没坐除名徒边后历资州刺史卒赠凉州都督　　李安远
按唐书本传安远夏州人父彻隋上柱国云州刺史世为将家以财雄安远少无检与博徒游至破产晚乃折节向书从士大夫苟胜己必倾心交之袭爵城阳公与王珪最善珪坐王颇得罪当流安远为营护免后补正平令兵起攻绛州安远与通守陈叔达婴城拒唐公素与安远善及拔绛抚慰其家引与同食授右翊卫统军正平县公后从破突厥通进上柱国右武卫大将军数从秦王征讨积功累封至广德郡公奉使吐谷浑安远与约和吐谷浑乃请为互市边场利之隐太子将乱阴使诱动安远介无贰志秦王益亲重贞观初尝命统逻骑都下督盗贼历潞州都督怀州刺史皆以干用显然急刻少恩由是损名卒赠凉州都督谥曰安追封遂安郡公　　马三宝
