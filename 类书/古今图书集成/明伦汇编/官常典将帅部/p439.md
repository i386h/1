<!-- { "loadSidebar": true } -->
按明外史本传大猷字志辅晋江人少好读书受易于王宣林福得蔡清之传又闻赵本学以易推衍兵家奇正虚实之权复从受其业尝谓兵法之数起五犹一人之身有五体虽将百万可使合为一人也已又从李良钦学剑家贫屡空意尝豁如父殁弃诸生嗣世职百户举嘉靖十四年武会试除千户守御金门军民嚣讼难治大猷导以礼让讼为衰止海寇频发上书监司论其事监司怒曰小校安得上书杖之夺其职尚书毛伯温征安南复上书陈方略请从军伯温奇之会兵罢不果用二十一年俺荅大入山西诏天下举武勇士大猷诣巡按御史自荐御史上其名兵部会伯温为尚书送之宣大总督翟鹏所召见论兵事大猷屡折鹏鹏谢曰吾不当以武人待子下堂礼之惊一军然亦不能用大猷辞归伯温用为汀漳守备&#武平作读易轩与诸生为文会而日教武士击剑连破海贼康老俘斩三百余人擢署都指挥佥事佥书广东都司新兴恩平峒贼谭元清等屡叛总督欧阳必进以属大猷乃令良民自为守而亲率数人遍诣贼峒晓以祸福且教之击剑贼骇服有苏青蛇者力格猛虎大猷绐斩之贼益惊乃诣何老猫峒令归民侵田而招降渠魁数辈二邑以宁二十八年朱纨巡视福建荐为备倭都指挥会安南入寇必进奏留之先是安南都统使莫福海卒子宏瀷幼其大臣阮敬谋立其&#莫敬典范子仪谋立其党莫正中互雠杀正中败挈百余人来归子仪收残卒遁海东至是妄言宏瀷死迎正中归立剽掠钦廉等州岭海骚动必进檄大猷讨之驰至廉州贼攻城方急大猷以舟师未集遣数骑谕降且声言大兵至贼不测果解去无何舟师至设伏冠头岭贼犯钦州大猷遮夺其舟追战数日生擒子仪弟子流斩首千二百级穷追至海东云屯檄宏瀷杀子仪函首来献事平严嵩抑其功不叙但赉银五十两而已是年琼州五指山黎那燕构感恩昌化诸黎共反必进复檄大猷讨而朝议设参将于崖州即以大猷任之乃会广西副将沈希仪诸军擒斩贼五千三百有奇招降者三千七百大猷言于必进曰黎亦人也率数年一反一征岂上天生人意宜建城设市用汉法杂治之必进纳其言大猷乃单骑入峒与黎定要约海南遂安三十一年倭贼大扰浙东诏移大猷宁台诸郡参将会贼破宁波昌国卫大猷击却之复攻陷绍兴临山卫转掠至松阳知县罗拱辰力御贼浮海走大猷邀击斩获多竟坐失事停俸未几逐贼海中焚其船五十余予俸如故越二年贼据宁波普陀大猷率将士攻之半豋贼突出杀武举火斌等三百人坐戴罪办贼俄败贼吴淞所诏除前罪仍赉银币贼自健跳所入掠大猷连战破之旋代汤克宽为苏松副总兵所将卒不三百人而所征诸道兵未集贼犯金山大猷战失利时倭屯松江柘林者盈二万总督张经趣之战大猷固不可及永顺保靖兵稍至乃从经大破贼于王江泾功为赵文华胡宗宪所攘不叙坐金山失律谪充为事官柘林倭虽败而新倭三十余艘突青村所与南沙小乌口浪港诸贼合犯苏州陆泾坝直抵娄门败南京都督周于德兵贼复分为二北掠浒墅南掠横塘延蔓常熟江阴无锡之境出入太湖大猷偕副使任环大败贼陆泾坝焚舟三十余又遮击其自三丈浦出海者沉七艘贼乃退泊三板沙顷之他倭犯吴江大猷及环又邀破之莺脰湖贼走嘉兴三板沙贼掠民舟将遁大猷追击于马迹山擒其魁金泾许浦白茅港贼俱出海大猷追及于茶山焚五舟贼走保马迹山三板沙将士复追及坏其三舟江阴蔡港倭亦去官兵分击于马迹马图宝山值飓风作贼舟多覆柘林倭亦为官兵所击沉二十余舟余贼退登陆已复泛舟出海大猷及佥事董邦政分击获九舟而贼又遭风坏三舟余三百人登岸走据华亭陶宅镇屡败赵文华等大军夜屯周浦永定寺官兵四集进围之而柘林失风贼九舟巢于川沙洼纠合至四十余艘势犹未已巡抚曹邦辅劾大猷纵贼帝怒夺其世荫责取死罪招立功自赎时周浦贼围急乘夜东北奔为游击曹克新所邀斩首百三十遂与川沙洼贼合诸军日夜击贼焚巢出海大猷偕副使王崇古入洋追之及于老鹳觜焚巨舰八斩获无算余贼奔上海浦东初以倭患亟特命都督刘远为浙江总兵官兼辖苏松诸郡数月无所为廷臣争言大猷才三十五年三月遂罢远以大猷代贼犯西庵沈庄及清水洼大猷偕邦政击败之贼走陶山诏还世荫贼自黄浦遁出海大猷追败之其年冬以与平徐海功加都督佥事海既平浙西倭悉靖独宁波舟山倭负险官兵环守不能克是时土兵狼兵悉已遣归而川贵所调麻寮大剌镇溪桑植兵六千始至大猷乘大雪四面攻之贼死战杀土官一人诸军益竞进焚其栅贼多死其逸出者复殪贼尽平加大猷署都督同知明年胡宗宪方图汪直用卢镗言将与通市大猷力争不可及直诱入下吏其党毛海峰等遂据舟山阻岑港自守大猷环攻之时小胜然苦仰攻将士先登多死新倭又大至朝廷趣宗宪甚急宗宪谩为大言以对廷臣竞诋宗宪并劾大猷乃夺大猷及参将戚继光职&#一月内平贼大猷等惧攻益力贼益死守三十七年七月乃自岑港移柯梅造舟成泛海去大猷等横击之沈其一舟余贼遂扬帆而南流劫闽广大猷先后杀倭四五千贼几平而官军围贼已一年宗宪亦利其去阴纵之不督诸将邀击比为御史李瑚所劾则委罪大猷纵贼以自解帝怒逮系诏狱再夺世荫陆炳与大猷善密以己资投严世蕃解其狱令立功塞上大同巡抚李文进习其才与筹军事乃造独轮车拒敌马尝以车百辆步骑三千大挫敌安银堡文进上其制于朝遂置兵车营京营有兵车自此始也文进将袭板升谋之大猷果大获诏还世荫寇掠广武大猷拒却之先论平汪直功许除罪录用及是镇筸有警川湖总督黄光升荐大猷即用为镇筸参将广东饶平贼张琏数攻陷城邑积年不能平四十年七月诏移大猷南&#合闽广兵讨之时宗宪兼制江西知琏远出檄大猷急击大猷谓宜以潜师捣其巢攻其必救奈何以数万众从一夫浪走哉乃疾引万五千人登柏嵩岭俯瞰贼巢琏果还救大猷连破之斩首千二百余级贼惧不出用间诱琏出战从阵后执之并执贼魁萧雪峰广人攘其功大猷不与较散余党二万不戮一人擢副总兵协守南赣汀漳惠潮诸郡遂乘胜征程乡盗走梁宁擒徐东洲林朝曦者独约黄积山大举官军攻斩积山朝曦遁后亦为徐甫宰所灭大猷寻擢福建总兵官与戚继光复兴化城共破海倭详继光传继光先登受上赏大猷但赉银币四十二年十月徙镇南赣明年改广东潮州倭二万与大盗吴平相掎角而诸峒蓝松三伍端温七叶丹楼辈日掠惠潮间闽则程绍禄乱延平梁道辉扰汀州大猷以威名慑群盗单骑入绍禄营督使归峒因令驱道辉归两人卒为他将所灭惠州参将谢敕与伍端温七战失利以俞家军至恐之端乃驱诸酋以归无何大猷果至七被擒端自缚乞杀倭自效大猷使先驱官军继之围倭邹塘一日夜克三巢焚斩四百有奇又大破之海丰倭悉奔崎沙甲子诸澳夺渔舟入海舟多没于风脱者二千余人还保海丰金锡都大猷围之两月贼食尽欲走副将汤克宽设伏邀之手斩其枭将三人参将王诏等继至贼遂大溃乃移师潮州以次降蓝松三叶丹楼遂使招降吴平居之梅岭平未几复叛造战舰数百聚众万余筑三城守之行劫滨海诸郡县福建总兵官戚继光袭平平遁保南澳四十四年秋入犯福建把总朱玑等战没于海中大猷将水兵继光将陆兵夹击平南澳大破之平仅以身免奔据饶平凤凰山继光留南澳大猷部将汤克宽李超等蹑贼后连战不利平遂掠民舟出海闽广巡按御史交章论之大猷坐夺职平卒为克宽所追击远遁以免不敢入犯矣河源翁源贼李亚元等猖獗总督吴桂芳留大猷讨之征兵十万分五哨进大猷使间携贼党而亲捣其巢生擒亚元俘斩一万四百夺还男妇八万余人乃还大猷职以为广西总兵官故事总兵两广者一勋臣为之与总督同镇梧州帝用给事中欧阳一敬议两广各置大帅罢勋臣乃召恭顺侯吴继爵还京以大猷代予平蛮将军印而以刘显镇广东广西之有总兵官自大猷始也伍端死其党王世桥复叛劫执同知郭文通大猷连败之其部下执以献进署都督同知海贼曾一本者吴平党也既降复叛突犯雷州败参将魏宗瀚王如澄缪印执印及把总俞尚志以去已归尚志乞抚于克宽令居潮阳下地民不堪其扰鼓噪围揭阳克宽令一本剿屠之已而一本亦叛执澄海知县败官军守备李茂材中&#死诏大猷暂督广东兵协讨隆庆二年一本犯广州寻犯福建大猷合郭成李锡军擒灭之录功进右都督广西古田獞黄朝猛韦银豹等嘉靖末尝再劫会城库杀参将黎民表巡抚殷正茂征兵十四万属大猷讨之分七道进连破数十巢贼保潮水巢极巅攻十余日未下大猷佯分兵击马浪贼而密令参将王世科乘雨夜登山设伏黎明&#发贼大惊诸军攀援上贼尽死马浪诸巢相继下斩获八千四百有奇擒朝猛银豹百年积寇尽除进世荫为指挥佥事大猷为将廉驭下有恩数建大功威名震南服而巡按李良臣劾其奸贪兵部力持之诏还籍候调起南京右府佥书未任以都督佥事为福建总兵官万历元年秋海寇突闾峡澳坐失利夺职复以署都督佥事起后府佥书领车营训练三疏乞归卒赠左都督谥武襄大猷负奇节以古贤豪自期其用兵先计后战不贪近功忠诚许国老而弥笃所在有大勋武平崖州饶平皆为祠祀谭纶尝与书曰节制精明公不如纶信赏必罚公不如戚精悍驰骋公不如刘然此皆小知而公则堪大受戚谓戚继光刘谓刘显也子咨皋福建总兵官　　朱先
按明外史戚继光传先嘉兴人当继光时为蓟镇南兵营参将迁副总兵后数为广东福建总兵官初起家武举募海滨盐徒为一军自胡宗宪为御史至总督皆倚任先大小数十战皆先登杀倭甚众以功授都司宗宪被逮先解官护行宗宪释还先乃归御史按福建巡抚王询侵军费檄先证之先曰先王公部将也不敢诬府主御史怒坐先万金论死系狱阅八年始白万历初用荐起圜山把总历登阃帅以年老谢事归复起辞不赴先为将有胆智砥节首公其处宗宪询二事时论以为有国士风　　卢镗
按明外史俞大猷传镗汝宁卫人嘉靖时由世荫历福建都指挥佥事为都御史朱纨所任纨自杀镗亦论死寻赦免以故官备倭福建迁都指挥击贼嘉兴败责戴罪寻擢参将分守浙东滨海诸郡与副将大猷大破贼王江泾旋督保靖土兵及蜀将陈正元兵击贼张庄焚其垒追击之后港为贼所败贼出没台州外海都指挥王沛败之大陈山贼登山官军焚其舟镗会剿擒其酋林碧川等余倭尽灭别贼掠诸县指挥闵溶等败死镗夺职戴罪旋以荐擢协守江浙副总兵贼陷仙居趋台州镗破之彭溪乃与胡宗宪共谋灭徐海宗宪招汪直镗亦说日本使善妙令擒直直与日本贰卒伏诛倭犯江北镗驰援破之又败北洋倭二十余艘贼敛舟三沙复流劫江北巡抚李遂劾镗纵贼镗已擢都督佥事为江南浙江总兵官夺职视事以通政唐顺之荐复职如初寻以诛汪直功进都督同知倭复犯浙东水陆十余战斩首千四百有奇总督宗宪以荡平闻镗复增俸赉金镗擢用由宗宪宗宪败给事中丘&#劾镗八罪逮治免归镗有将略倭难初兴诸将悉望风溃败独镗与汤克宽敢战名亚俞戚云　　汤克宽
