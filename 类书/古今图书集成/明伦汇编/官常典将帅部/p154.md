<!-- { "loadSidebar": true } -->
按魏书本传建广宁人也祖姑为平文后生昭成皇帝伯祖丰以帝舅贵重丰子支尚昭成女甚见亲待建少尚公主登国初为外朝大人与和跋等十三人迭典庶事参与计谋太祖幸濡源遣建使慕容垂辞色高亢垂壮之还为左右大夫建兄回诸子多不顺法建具以状闻回父子伏诛其谨直如此从征伐诸国破二十余部以功赐奴婢数十口杂畜数千从征卫辰破之赐僮隶五千户为中部大人从破慕容宝于参合陂太祖乘胜将席卷南夏于是简择俘众有才能者留之其余欲悉给衣粮遣归令中州之民咸知恩德乃召群臣议之建曰慕容宝覆败于此国内虚空图之为易今获而归之无乃不可乎且纵敌生患不如杀之太祖谓诸将曰若从建言吾恐后南人创乂绝其向化之心非伐罪吊民之义诸将咸以建言为然建又固执乃坑之太祖既而悔焉后从征慕容宝拜冠军将军并州既平车驾东出井陉命建率五万骑先驱启路车驾次常山诸郡皆降惟中山邺信都三城不下乃遣卫王仪南攻邺建攻信都众各五万建等攻城六十余日不能&#士卒多伤太祖乃自中山幸信都慕容宝冀州刺史慕容凤夜逾城走信都降车驾幸巨鹿破慕容宝于柏肆坞遂进围中山宝弃城走和龙城内无主百姓惶惑东门不闭太祖将夜入乘城据守其门建贪而无谋意在掳获恐士卒肆掠盗乱府库请俟天明太祖乃止是夜徒河人共立慕容普驎为主遂闭门固守太祖乃悉众攻之连日不拔使人登巢车临城招其众曰慕容宝捐城奔走汝曹百姓将为谁守何不识天命取死亡也皆曰群小无知但复恐如参合之众故求全月日之命耳太祖闻之顾视建而唾其面中山平赐建爵濮阳公乌丸库侲宫鸣聚党为寇诏建讨平之迁太仆徙为真定公加散骑常侍冀青二州刺史卒陪葬金陵　　穆崇
按魏书本传崇代人也其先世效节于神元桓穆之时崇机捷便辟少以盗窃为事太祖之居独孤部崇常往来奉给时人无及者后刘显之谋逆也平文皇帝外孙梁眷知之密遣崇告太祖眷谓崇曰显若知之问汝者丈夫当死节虽刀剑刳割勿泄也因以宠妻及所乘良马付崇曰事觉吾当以此自明崇来告难太祖驰如贺兰部显果疑眷泄其谋将囚之崇乃唱言曰梁眷不顾恩义奖显为逆今我掠得其妻马足以雪忿显闻而信之窟咄之难崇外甥于植等谋执太祖以应之告崇曰今窟咄已立众咸归附富贵不可失愿舅图之崇乃夜告太祖太祖诛植等北逾阴山复幸贺兰部崇甚见宠待太祖为魏王拜崇征卤将军从平中原赐爵历阳公散骑常侍后迁太尉加侍中徙为安邑公又从征高车大胜而还姚兴围洛阳司马德宗将辛恭靖请救太祖遣崇六千骑赴之未至恭靖败诏崇即镇野王除豫州刺史仍本将军征为太尉又徙宜都公天赐三年薨先是卫王仪谋逆崇豫焉太祖惜其功而秘之及有司奏谥太祖亲览谥法至述义不克曰丁太祖曰此当矣乃谥曰丁公初太祖避窟咄之难遣崇还察人心崇夜至民中留马与从者乃微服入其营会有火光为舂妾所识贼皆惊起崇求从者不得因匿于坑中徐乃窃马奔走宿于大泽有白狼向崇而号崇乃觉悟驰马随狼而走适去贼党追者已至遂得免难太祖异之命崇立祀子孙世奉焉太和中追录功臣以崇配飨　　楼伏连按魏书本传伏连代人也世为酋帅伏连忠厚有器量年十三袭父位领部落太祖初从破贺兰部又从平中山为太守斩逆贼张翘从征姚平于柴壁以功赐爵安邑侯太祖时为晋兵将军并州刺史伏连招诱西河胡曹成等七十余人袭杀赫连屈孑吐京护军及其守士三百余人并擒叛胡阿度支等二百余家太宗嘉之拜成等将军赐爵列侯征伏连为内都大官世祖即位进为广陵公转卫尉徙光禄勋世祖征蠕蠕伏连留镇京师进爵为王加平南大将军又除假节督河西诸军镇西大将军出镇统万真君十年薨谥曰恭王　　尉古真
按魏书本传古真代人也太祖之在贺兰部贺染干遣侯引乙突等诣行宫将肆逆古真知之密以驰告侯引等不敢发染干疑古真泄其谋乃执栲之以两车轴押其头伤一目不伏乃免之登国初从征库莫奚及叱突邻并有功又从救贺兰破卫辰子直力鞮复击慕容宝于参合陂又从平中原以功赐爵束州侯加建节将军太宗初为鸿飞将军率众五千镇大洛城太宗西巡古真与奚斤等率前军讨越勒部大破之获马五万匹牛羊二十万头掠二万余家而还泰常三年除定州刺史卒　　周几
按魏书本传几代人也父千有功太祖之世赐爵顺阳侯坐事死几少以善骑射为猎郎太祖即位为殿中侍御史掌宿卫禁兵断决称职迁左民尚书神瑞中并州饥民游食山东诏几领众镇博陵之鲁口以安集之泰常初白涧行唐民数千家负崄不供输税几与安康子长孙道生宣示祸福逃民遂还于时郡县斩叛胡翟猛雀于林虑山猛雀遗种窜于行唐及襄国几追讨尽诛之后为宁朔将军拒司马德宗将刘裕于南破毛德祖于土楼以功赐爵交趾侯世祖以几有智勇遣镇河南威信着于外境几常嫌奚斤等绥抚关中失和百姓不附每至言论形于声色斤等惮焉进号宋兵将军率洛州刺史于栗磾以万人袭陕城卒于军军人无不叹惜之归葬京师追赠交趾公谥曰桓　　薛辩
按魏书本传辩字允白其先自蜀徙于河东之汾阴因家焉祖陶与薛祖薛落等分统部众故世号三薛父强复代领部落而祖落子孙微劣强遂总摄三营善绥抚为民所归历石虎苻坚常凭河自固仕姚兴为镇东将军入为尚书强卒辩复袭统其营为兴尚书郎建威将军河北太守辩稍憍傲颇失民心刘裕平姚泓辩举营降裕司马德宗拜为宁朔将军平阳太守及裕失长安辩来归国仍立功于河际太宗授平西将军雍州刺史赐爵汾阴侯泰常七年卒于位年四十四　　燕凤
按魏书本传凤字子章代人也好学博综经史明习阴阳谶纬昭成素闻其名使人以礼迎致之凤不应聘乃命诸军围代城谓城人曰燕凤不来吾将屠汝代人惧送凤昭成与语大悦待以宾礼后拜代王左长史参决国事又以经授献明帝苻坚遣使牛恬朝贡令凤报之坚问凤代王何如人凤对曰宽和仁爱经略高远一时之雄主常有并吞天下之志坚曰卿辈北人无刚甲利器敌弱则进强即退走安能并兼凤曰北人壮悍上马持三仗驱驰若飞主上雄隽率服北土控弦百万号令若一军无辎重樵爨之苦轻行速捷因敌取资此南方所以疲敝而北方之所常胜也坚曰彼国人马实为多少凤曰控弦之士数十万马百万匹坚曰卿言人众可尔说马太多是虚辞耳凤曰云中川自东山至西河二百里北山至南山百有余里每岁孟秋马常大集略为满川以此推之使人之言犹当未尽凤还坚厚加赠遗及昭成崩太祖将迁长安凤以太祖幼弱固请于苻坚曰代主初崩臣子亡叛遗孙冲幼莫相辅立其别部大人刘库仁勇而有智铁弗卫辰狡猾多变皆不可独任宜分诸部为二令此两人统之两人素有深雠其势莫敢先发此御边之良策待其孙长乃存而立之是陛下施大惠于亡国也坚从之凤寻东还太祖即位历吏部郎给事黄门侍郎行台尚书甚见礼重太宗世与崔元伯封懿梁越等入讲经传出议朝政世祖初以旧勋赐爵平舒侯加镇远将军神元年卒　　长孙嵩
按魏书本传嵩代人也太祖赐名焉父仁昭成时为南部大人嵩宽雅有器度年十四代父统军昭成末年诸部乖乱苻坚使刘库仁摄国事嵩与元他等率部众归之刘显之谋难也嵩率旧人及乡邑七百余家叛显走将至五原时实君之子亦聚众自立嵩欲归之见于乌渥称逆父之子劝嵩归太祖嵩未决乌渥回其牛首嵩僶俯从之见太祖于三汉亭太祖承大统复以为南部大人累着军功后从征中山除冀州刺史赐爵巨鹿公历侍中司徒相州刺史封南平公所在着称太宗即位与山阳侯奚斤北新侯安同白马侯崔宏等八人坐止车门右听理万几故世号八公晋将刘裕之伐姚泓太宗假嵩节督山东诸军事传诣平原缘河北岸列军次于畔城军颇失利诏假裕道裕于舟中望嵩麾盖遗以酃酒及江南食物嵩皆送京师诏嵩厚答之又&#简精兵为战备若裕西过者便率精锐南出彭沛如不时过但引军随之彼至崤陕间必与姚泓相持一死一伤众力疲敝比及秋月徐乃乘之则裕首可不战而悬于是叔孙建等寻河趣洛遂入关嵩与建等自成皋南济晋诸屯戍皆望尘奔溃裕&#长安嵩乃班师太宗寝疾问后事于嵩嵩曰立长则顺以德则人服今长皇子贤而世嫡天所命也请立乃定策禁中于是诏世祖临朝监国嵩为左辅世祖即位进爵北平王司州中正诏问公卿赫连蠕蠕征讨何先嵩与平阳王长孙翰司空奚斤等曰赫连居土未能为患蠕蠕世为边害宜先讨大檀及则收其畜产足以富国不及则校猎阴山多杀禽兽皮肉筋骨以充军实亦愈于破一小国太常崔浩曰大檀迁徙鸟逝疾追则不足经久大众则不能及之赫连屈丐土宇不过千里其刑政残虐人神所弃宜先讨之尚书刘洁武京侯安原请先平冯跋帝默然遂西巡狩后闻屈丐死关中大乱议欲征之嵩等曰彼若城守以逸待劳大檀闻之乘虚而寇危道也帝乃问幽微于天师寇谦之谦之劝行杜超之赞成之崔浩又言西伐利嵩等固谏不可帝大怒责嵩在官贪污使武士顿辱寻迁太尉久之加柱国大将军自是舆驾征伐嵩以元老多留镇京师坐朝堂平断刑狱薨年八十谥曰宣王后高祖追录先朝功臣以嵩配飨庙廷　　闾大肥
按魏书本传大肥蠕蠕人也太祖时与其弟大&#倍颐率宗族归国太祖善之尚华阴公主赐爵其思子与其弟并为上宾入八议太宗即位进大肥为内都大官增爵为侯神瑞中为都将讨越勒部于跋&#山大破之泰常初复为都将领禁兵讨蠕蠕获其大将莫孤浑宜城王奚斤之攻虎牢也大肥与娥清领十二军出中道略地高平金乡东至泰山假大肥使持节安阳公镇抚陈汝世祖初复与奚斤出云中白道讨大檀破之还为内都大官出除使持节冀青二州刺史假荥阳公寻征还位特进复出为冀青二州刺史寻入为内都大官从讨赫连昌以功授荥阳公公主薨复尚濩泽公主又为都将击大檀大破之还至渴侯山遂讨东部高车于已尼陂又征平凉并有功世祖将拜大肥为王遇疾卒追赠中山王　　安同
