<!-- { "loadSidebar": true } -->
按隋书本传长儒字富仁代人也祖俟魏定州刺史父庆骠骑大将军仪同三司长儒少怀节操胆烈过人十五袭爵乐安公魏大统中起家奉车都尉周太祖引为亲信以质直恭勤授大都督数有战功假辅国将军累迁使持节抚军将军通直散骑常侍平蜀之役恒为先锋攻城野战所当必破之除车骑大将军仪同三司增邑三百户天和中除渭南郡守迁骠骑大将军开府仪同三司从帝平齐迁上开府进爵成安郡公邑千二百户别封一子县公宣政元年除左前军勇猛中大夫后与乌丸轨围陈将吴明彻于吕梁陈遣骁将刘景率劲勇七千来为声援轨令长儒逆拒之长儒于是取车轮数百系以大石沉之清水连毂相次以待景军景至&#舰碍轮不得进长儒乃纵奇兵水陆俱发大破之俘数千人及获吴明彻以功进位大将军寻授行军总管北巡沙塞卒与卤遇接战大破之高祖作相王谦举兵于蜀沙氐上柱国杨永安扇动利兴武文沙龙等六州以应谦诏长儒击破之谦二子自京师亡归其父长儒并捕斩之高祖受禅进位上大将军封蕲春郡公邑二千五百户开皇二年突厥沙&#略可汗并弟叶护及潘那可汗众十余万寇掠而南诏以长儒为行军总管率众一千击之遇于周盘众寡不敌军中大惧长儒慷慨神色愈烈为卤所冲突散而复聚且战且行转斗三日五兵咸尽士卒以拳殴之手皆见骨杀伤万计卤气稍夺于是解去长儒身被五疮通中者二其战士死伤者十八九突厥本欲大掠秦陇既逢长儒兵皆力战卤意大沮明日于战处焚尸恸哭而去高祖下诏曰突厥猖狂辄犯边塞犬羊之众弥亘山原而长儒受任北鄙式遏寇贼所部之内少将百倍以昼通宵四面抗敌凡十有四战所向必摧凶徒就戮过半不反锋刃之余亡魂窜迹自非英威奋发奉国情深抚御有方士卒用命岂能以少破众若斯之伟言念勋庸宜隆名器可上柱国余勋回授一子其战亡将士皆赠官三转子孙袭之其年授宁州刺史寻转鄜州刺史母忧去职长儒性至孝水浆不入口五日毁悴过礼殆将灭性天子嘉叹起为夏州总管三州六镇都将事匈奴惮之不敢窥塞以病免又除襄州总管在职二年转兰州总管高祖遣凉州总管独孤罗原州总管元灵州总管贺若谊等发卒备胡皆受长儒节度长儒率众出祁连山西至蒲类海无卤而还复转荆州总管三十六州诸军事高祖谓之曰江陵要害国之南门今以委公朕无虑也岁余卒官谥曰威　　贺娄子干
按隋书本传子干字万寿本代人也随魏氏南迁世居关右祖道成魏侍中太子太傅父景贤右卫大将军子干少以骁武知名周武帝时释褐司水上士称为强济累迁小司水以勤劳封思安县子俄授使持节仪同大将军大象初领军器监寻除秦州刺史进爵为伯及尉迥作乱子干与宇文司录从韦孝宽讨之遇贼围怀州子干与宇文述等击破之高祖大悦手书曰逆贼尉迥敢遣蚁众作寇怀州公受命诛讨应机荡涤闻以嗟赞不易可言丈夫富贵之秋正在今日善建功名以副朝望也其后每战先登及破邺城与崔弘度逐迥至楼上进位上开府封武川县公邑三千户以思安县伯别封子皎开皇元年进爵巨鹿郡公其年吐谷浑寇凉州子干以行军总管从上柱国元谐击之功最优诏褒美高祖虑边塞未安即令子干镇凉州明年突厥寇兰州子干率众拒之至可洛峐山与贼相遇贼众甚盛子干阻川为营贼军不得水数日人马甚敝纵击大破之于是册授子干为上大将军曰于戏敬听朕命唯尔器量闲明志情强果任经武将勤绩有闻往岁凶丑未宁屡惊疆场拓土静乱殊有厥劳是用崇兹赏典加此车服往钦哉祗承荣册可不慎欤征授营新都副监寻拜工部尚书其年突厥复犯塞以行军总管从窦荣定击之子干别路破贼斩首千余级高祖嘉之遣通事舍人曹威赍优诏劳勉之子干请入朝诏令驰驿入见吐谷浑复寇边西北多被其害命子干讨之驰驿至河西发五州兵入掠其国杀男女万余口二旬而还高祖以陇西频被寇掠甚患之彼俗不设村坞敕子干勒民为堡营田积谷以备不虞子干上书曰比者凶寇侵扰荡灭之期匪朝伊夕伏愿圣虑勿以为怀今臣在此观机而作不得准诏行事且陇西河右土旷民稀边境未宁不可广为田种比见屯田之所获少费多虚役人功卒逢践暴屯田疏远者请皆废省但陇右之民以畜牧为事若更屯聚弥不获安只可严谨斥岂容集人聚畜请要路之所加其防守但使镇戍连接烽相望民虽散居必谓无虑高祖从之俄而卤寇岷洮二州子干勒兵赴之贼闻而遁去高祖以子干晓习边事授榆关总管十镇诸军事岁余拜云州刺史甚为卤所惮后数年突厥雍虞闾遣使请降并献羊马诏以子干为行军总管出西北道应接之还拜云州总管以突厥所献马百匹羊千口赐之乃下书曰自公守北门风尘不警突厥所献还以赐公母忧去职朝廷以榆关重镇非子干不可寻起视事十四年以病卒官时年六十高祖伤惜者久之赙缣千匹米麦千斛赠怀魏等四州刺史谥曰怀子善柱嗣　　史万岁
按隋书本传万岁京兆杜陵人也父静周沧州刺史万岁少英武善骑射骁捷若飞好读兵书兼精占年十五值周齐战于芒山万岁时从父入军旗鼓正相望万岁令左右趣治装急去俄而周师大败其父由是奇之武帝时释褐侍伯上士及平齐之役其父战没万岁以忠臣子拜开府仪同三司袭爵太平县公尉迥之乱也万岁从梁士彦击之军次冯翊见群雁飞来万岁谓士彦曰请射行中第三者既射之应弦而落三军莫不悦服及与迥军相遇每战先登邺城之阵官军稍却万岁谓左右曰事急矣吾当破之于是驰马奋击杀数十人众亦齐力官军乃振及迥平以功拜上大将军尔朱绩以谋反伏诛万岁颇相关涉坐除名配敦煌为戍卒其戍主甚骁武每单骑深入突厥中掠取羊马辄大&#获突厥无众寡莫之敢当其人深自矜负数骂辱万岁万岁患之自言亦有武用戍主试令驰射而工戍主笑曰小人定可万岁请弓马复掠突厥中大得六畜而归戍主始善之每与同行辄入突厥数百里名詟北裔窦荣定之击突厥也万岁诣辕门请自效荣定数闻其名见而大悦因遣人谓突厥曰士卒何罪过令杀之但当各遣一壮士决胜负耳突厥许诺因遣一骑挑战荣定遣万岁出应之万岁驰斩其首而还突厥大惊不敢复战遂引军而去由是拜上仪同领车骑将军平陈之役又以功加上开府及高智慧等作乱江南以行军总管从杨素击之万岁率众二千自东阳别道而进逾岭越海攻陷溪洞不可胜数前后七百余战转斗千余里寂无声问者十旬远近皆以万岁为没万岁以水陆阻绝信使不通乃置书竹筒中浮之于水汲者得之以言于素素大悦上其事高祖嗟叹赐其家钱十万还拜左领军将军先是南宁夷爨玩来降拜昆州刺史既而复叛遂以万岁为行军总管率众击之入自蜻蛉川经弄冻次小勃弄大勃弄至于南中贼前后屯据要害万岁皆击破之行数百里见诸葛亮纪功碑铭其背曰万岁之后胜我者过此万岁令左右倒其碑而进度西二河入渠滥川行千余里破其三十余部掳获男女二万余口诸夷大惧遣使请降献明珠径寸于是勒石颂美隋德万岁遣使驰奏请将玩入朝诏许之爨玩阴有二心不欲诸阙因赂万岁以金宝万岁于是舍玩而还蜀王时在益州知其受赂遣使将索之万岁闻而悉以所得金宝沉之于江索无所获以功进位柱国晋王广虚衿敬之待以交友之礼上知为所善令万岁督晋府军事明年爨玩复反蜀王秀奏万岁受赂纵贼致生边患无大臣节上令穷治其事事皆验罪当死上数之曰受金放贼重劳士马朕念将士暴露寝不安席食不甘味卿岂社稷臣也万岁曰臣留爨玩者恐其州有变留以镇抚臣还至泸水诏书方到由是不将入朝实不受赂上以万岁心有欺隐大怒曰朕以卿为好人何乃官高禄重翻为国贼也顾有司曰明日将斩之万岁惧而服罪顿首请命左仆射高颎左卫大将军元旻等进曰史万岁雄略过人每行兵用师之处未尝不身先士卒尤善抚御将士乐为致力虽古名将未能过也上意少解于是除名为民岁余复官爵寻拜河州刺史复领行军总管以备胡开皇末突厥达头可汗犯塞上令晋王广及杨素出灵武道汉王谅与万岁出马邑道万岁率柱国张定和大将军李药王杨义臣等出塞至大斤山与卤相遇达头遣使问曰隋将为谁候骑报史万岁也突厥复问曰得非敦煌戍卒乎候骑曰是也达头闻之惧而引去万岁驰追百余里乃及击大破之斩数千级逐北入碛数百里卤遁逃而还杨素害其功因谮万岁云突厥本降初不为寇来于塞上畜牧耳遂寝其功万岁数抗表陈状上未之悟会上从仁寿宫初还京师废皇太子穷东宫党与上问万岁所在万岁实在朝堂杨素见上方怒因曰万岁谒东宫矣以激怒上上谓为信然令召万岁时所将士卒在朝称冤者数百人万岁谓之曰吾今日为汝极言于上事当决矣既见上言将士有功为朝廷所抑词气愤厉忤于上上大怒令左右杀之既而悔追之不及因下诏罪万岁曰柱国太平公万岁拔擢委任每总戎机往以南宁逆乱令其出讨而昆州刺史爨玩包藏逆心为民兴患朕备有成敕令将入朝万岁乃多受金银违敕令住致爨玩寻为反逆更劳师旅方始平定所司检校罪合极刑舍过念功恕其性命年月未久即复本官近复总戎进讨蕃裔突厥达头可汗领其凶众欲相拒抗既见军威便即奔退兵不血刃贼徒瓦解如此称捷国家盛事朕欲成其勋庸复加褒赏而万岁定和通簿之日乃怀奸诈妄称逆面交兵不以实陈怀反复之方弄国家之法若竭诚立节心无虚罔者乃为良将至如万岁怀诈要功便是国贼朝宪难亏不可再舍死之日天下士庶闻者识与不识莫不冤惜万岁为将不治营伍令士卒各随所安无警夜之备卤亦不敢犯临阵对敌应变无方号为良将有子怀义　　李衍
按隋书本传衍字拔豆辽东襄平人也父弼周大师衍少专武艺慷慨有志略周太祖时释褐千牛备身封怀仁县公加开府改封普宁县公迁义州刺史寻从韦孝宽镇玉壁城数与贼战敌人惮之及平齐以军功进授大将军改封真乡郡公拜左宫伯赐杂彩三百匹奴婢二十口赐子仲威爵浮阳郡公后历安鄜二州刺史及王谦作乱高祖以衍为行军总管从梁睿击平之进位上大将军赐缣二千匹开皇元年又以行军总管讨叛蛮平之进位柱国赐帛二千匹寻检校利州总管事明年突厥犯塞以行军总管率众讨之不见卤而还转介州刺史后数年朝廷将有事江南诏衍于襄州道营战船及大举伐陈授行军总管从秦王俊出襄阳道以功赐帛三千匹米六百石拜安州总管颇有惠政岁余以疾还京师卒于家时年五十七子仲威嗣　　田仁恭
按隋书本传仁恭字长贵平凉长城人也父弘周大司空仁恭性宽仁有局度在周以明经为掌式中士后以父军功赐爵鹑阴子大冢宰宇文护引为中外兵曹后数载复以父功拜开府仪同三司迁中外府掾从护征伐数有战功改封襄武县公邑五百户从武帝平齐加授上开府进封淅阳郡公增邑二千户拜幽州总管宣帝时进爵雁门郡公高祖为丞相征拜小司马进位大将军从韦孝宽破尉迟迥于相州拜柱国高祖受禅进上柱国拜太子太师甚见亲重尝幸其第宴饮极欢礼赐殊厚奉诏营庙社进爵观国公增邑通前五千户未几拜右武卫大将军岁余卒官时年四十七赠司空谥曰敬子世师嗣　　杜彦
