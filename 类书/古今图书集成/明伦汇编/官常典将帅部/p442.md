<!-- { "loadSidebar": true } -->
论曰皇甫嵩朱并以上将之略受脤仓卒之时及其功成师&#威声满天下值弱主蒙尘犷贼放命斯诚叶公投袂之几翟义鞠旅之日故梁衍献规山东连盟而舍格天之大业蹈匹夫之小谅卒狼狈虎口为智士笑岂天之长斯乱也何智勇之不终甚乎前史着平原华峤称其父光禄大夫表每言其祖魏太尉歆称时人说皇甫嵩之不伐汝豫之战归功朱&#张角之捷本之于卢植收名敛策而己不有焉盖功名者世之所甚重也诚能不争天下之所甚重则怨祸不深矣如皇甫公之赴履危乱而能终以归全者其致不亦贵乎故颜子愿不伐善为先斯亦行身之要与　　耿弇传论　　　　　　　　　　同前论曰淮阴廷论项王审料成埶则知高祖之庙胜矣弇决策河北定计南阳亦见光武之业成矣然弇自&#拔全齐而无复尺寸功夫岂不怀将时之度数不足以相容乎三世为将道家所忌而耿氏累叶以功名自终将其用兵欲以杀止杀乎何其独能隆也　　耿恭传论　　　　　　　　　　同前论曰余初读苏武传感其茹毛穷海不为大汉羞后览耿恭疏勒之事喟然不觉涕之无从嗟哉义重于生以至是乎昔曹子抗质于柯盟相如申威于河表盖以决一旦之负异乎百死之地也以为二汉当疏高爵宥十世而苏君恩不及嗣恭亦终填牢户追诵龙蛇之章以为叹息　　二十八将传总论　　　　　　　同前论曰中兴二十八将前世以为上应二十八宿未之详也然咸能感会风云奋其智勇称为佐命亦各志能之士也议者多非光武不以功臣任职至使英姿茂绩委而勿用然原夫深图远算固将有以焉尔若乃王道既衰降及霸德犹能授受惟庸勋贤皆序如管隰之迭升桓世先赵之同列文朝可谓兼通矣降自秦汉世资战力至于翼扶王运皆武人屈起亦有鬻缯屠狗轻猾之徒崇以连城之赏或任以阿衡之地故埶疑则隙生力侔则乱起萧樊且犹缧绁信越终见葅戮不其然乎自兹以降迄于孝武宰辅五世莫非公侯遂使缙绅道塞贤能蔽壅朝有世及之私下多抱关之怨其怀道无闻委身草莽者亦何可胜言故光武前事之违存矫枉之志虽寇邓之高勋耿贾之鸿烈分土不过大县数四所加特进朝请而已观其治平临政课职责咎将所谓导之以政齐之以刑者乎若格之功臣其伤已甚何者直绳则亏丧恩旧挠情则违废禁典选德则功不必厚举劳则人或未贤参任则群心难塞并列则其敝未远不得不校其胜否即以事相权故高秩厚礼允答元功峻文深宪责成吏职建武之世侯者百余若夫数公者则与参国议分均休咎其余并优以宽科完其封禄莫不终以功名延庆于后昔留侯以为高祖悉用萧曹故人而郭伋亦讥南阳多显郑兴又戒功臣专任夫崇恩偏授易起私溺之失至公均被必广招贤之路意者不其然乎永平中显宗追感前世功臣乃图画二十八将于南宫云台其外又有王常李通窦融卓茂合三十二人故依其本第系之篇末以志功臣之次云尔　　奏记尚书仆射鲍永　　　　　　冯衍衍闻明君不恶切悫之言以测幽冥之论忠臣不顾争引之患以达万机之变是故君臣两兴功名兼立铭勒金石令问不忘今衍幸逢宽明之日将值危言之时岂敢拱默避&#而不竭其诚哉伏念天下离王莽之害久矣始自东郡之师继以西海之役巴蜀没于南夷缘边破于北寇远征万里暴兵累年祸拿未解兵连不息刑法弥深赋敛愈重众强之党横击于外百僚之臣贪残于内元元无聊饥寒并臻父子流亡夫妇离散庐落丘墟田畴芜秽疾疫大兴灾异&#起于是江湖之上海岱之滨风腾波涌更相骀藉四垂之人肝脑涂地死亡之数不啻大半殃咎之毒痛入骨髓匹夫僮妇咸怀怨怒皇帝以圣德灵威龙兴凤举率宛叶之众将散乱之兵喢血昆阳长驱武关破百万之陈摧九虎之军&#震四海席卷天下攘除祸乱诛灭无道一期之间海内大定继高祖之休烈修文武之绝业社稷复存炎精更辉德冠往初功无与二天下自以去亡新就圣汉当蒙其福而赖其愿树恩布德易以周洽其犹顺惊风而飞鸿毛也然而诸将掳掠逆伦绝理杀人父子妻人妇女燔其室屋略其财产饥者毛食寒者裸跣冤结失望无所归命今大将军以明淑之德秉大使之权统三军之政存抚并州之人惠爱之诚加乎百姓高世之声闻乎群士故其延颈企踵而望者非特一人也且大将军之事岂得珪璧其行束修其心而已哉将定国家之大业成天地之元功也昔周宣中兴之主齐桓霸强之君耳犹有申伯召虎夷吾吉甫攘其蝥贼安其疆宇况乎万里之汉明帝复兴而大将军为之梁栋此诚不可以忽也且衍闻之兵久则力屈人愁则变生今邯郸之贼未灭真定之际复扰而大将军所部不过百里守城不休战军不息兵革云翔百姓震骇奈何自怠不为深忧夫并州之地东带名关北逼强胡年谷独熟人庶多资斯四战之地攻守之场也如其不虞何以待之故曰德不累积人不为用备不豫具难以应卒今生人之命县于将军将军所仗必须良才宜改易非任更选贤能夫十室之邑必有忠信审得其人以承大将军之明则虽山泽之人无不感德思乐为用矣然后简精锐之卒发屯守之士三军既整甲兵已具相其土地之饶观其水泉之利制屯田之术习战射之教则威风远畅人安其业矣若镇太原抚上党收百姓之欢心树名贤之良佐天下无变则足以显声誉一朝有事则可以建大功惟大将军开日月之明发深渊之虑监六经之论观孙吴之策省群议之是非详众士之白黑以超周南之迹垂甘棠之风令夫功烈施于千载富贵传于无穷伊望之策何以加兹　　太尉诸箴　　　　　　　　　　崔骃天官冢宰庶僚之率师锡有帝命虞作尉爰&#台极妥平国域制军诘禁王旅惟式九州用绥群公咸治干戈载戢宿缠其纪上之云据下之云戴苟非其人斁我帝载昔周人思文公而召南咏甘棠昆吾隆夏伊挚盛商季世颇僻礼用不匡无曰我强莫余敢丧无曰我大轻战好杀纣师百万卒以不艾宰臣司马敢告在际　　上安帝请庞参等书　　　　　　马融　元初中参为护军校尉击先零羌为其所败乃称　病引兵还坐诈征下狱校书郎中马融上书请之　书奏赦参等伏见西戎反畔寇钞五州陛下愍百姓之伤痍哀黎元之失业殚竭府库以奉军师昔周宣玁狁侵镐及方孝文匈奴亦略上郡而宣王立中兴之功文帝建太宗之号非惟两主有明睿之资抑亦扞城有虓虎之助是以南仲赫赫列在周诗亚夫赳赳载于汉策窃见前护羌校尉庞参文武昭备智略弘远既有义勇果毅之节兼以博雅深谋之姿又度辽将军梁慬前统西域勤苦数年远留三辅功效克立间在北边单于降服今皆幽囚陷于法网昔荀林父败绩于邲晋侯使复其位孟明视丧师于崤秦伯不替其官故晋景并赤狄之土秦穆遂霸西戎宜远览二君使参慬得在宽宥之科诚有益于折冲毗佐于圣化　　军谯令　　　　　　　　　　　曹操吾起义兵为天下除暴乱旧土人民死丧略尽国中终日行不见所识使吾凄怆伤怀其举义兵已来将士绝无后者求其亲戚以后之授土田官给耕牛置学师以教之为存者立庙使视其先人魂而有灵吾百年之后何恨哉　　严败军令　　　　　　　　　　前人司马法将军死绥故赵括之母乞不坐括是古之将者军破于外而家受罪于内也自命将征行但赏功而不罚罪非国典也其令诸将出征败军者抵罪失利者免官爵　　分给诸将令　　　　　　　　　前人昔赵奢窦婴之为将也受赐千金一朝散之故能济成大功永世流声吾读其文未尝不慕其为人也与诸将士大夫共从戎事幸赖贤人不爱其谋群士不遗其力是以夷险平乱而吾得窃大赏户邑三万追思窦婴散金之义今分所受租与诸将掾属及故戍于陈蔡者庶以酬答众劳不擅大惠也宜差死事之孤以租谷及之若年殷用足租奉毕入将大与众人悉共飨之　　劳徐晃令　　　　　　　　　　前人　晃振旅还太祖迎晃七里置酒大会举酒劝晃曰　全樊襄将军之功也贼围堑鹿角十重将军致战全胜遂陷贼围多斩首卤吾用兵三十余年及所闻古之善用兵者未有长驱径入敌国者也且樊襄之在围过于莒即墨将军之功逾孙武穰苴　　陈损益表　　　　　　　　　　前人陛下即祚复蒙试用遂授上将之任统领二州内参机事实所不堪昔韩非闵韩之削弱不务富国强兵用贤任能臣以区区之质而当锺鼎之任以暗钝之才而奉明明之政顾恩念责亦臣竭节受命之秋也谨条遵奉旧训权时之宜十四事奏如左庶以蒸萤增明太阳言不足采　　街亭自贬疏　　　　　　　　诸葛亮臣以弱才叨窃非亲秉旄钺以厉三军不能训章明法临事而惧至有街亭违命之阙箕谷不戒之失咎皆在臣授任无方臣明不知人料事多暗春秋责帅臣职是当请自贬三等以督厥咎　　与张合诏　　　　　　　　　魏文帝　合虽武将而爱乐儒士尝荐同郡卑湛经明行修　诏以湛为博士昔祭遵为将奏置五经大夫居军中与诸生雅歌投壶今将军外勤戎旅内存国朝朕嘉将军之意今擢湛为博士　　白起赞　　　　　　　　　　晋孙楚烈烈桓桓时惟武安神机电断气济师然南折劲楚走魏禽韩北摧马服凌川成丹应侯无良苏子入关噭噭谗口火燎于原遂焚杜邮与萧俱燔惟其殁矣古今所叹　　乐毅赞　　　　　　　　　　　前人乐生诞节实立弘度丹旄雷麾秦韩景附威震济西齐愍失惠之不敏翻然高翥栖迟一丘以保皓素　　韩信赞　　　　　　　　　　　前人淮阴屈节盘于幽贱秦失其鹿英雄交战践楚知亡抚戈从汉遂寤明主超然虎奋威震赵魏擒项平难割据山川称孤南面惜哉遘疑一朝书叛　　上愍帝谢录功表　　　　　　　刘琨陛下略臣大愆录臣小善猥蒙天恩光授殊宠显以蝉冕之荣崇以上将之位伏省诏书五情飞越臣闻晋文以郄縠为元帅而定霸功高祖以韩信为大将而成王业咸有敦诗阅礼之德戎昭果毅之威故能振丰功于荆南拓洪基于河北况臣凡陋拟踪前哲俯惧折鼎虑在覆餗昔曹沫三北而收功于柯盟冯异垂翅而奋翼于渑池皆能因败为成以功补过陛下宥过之恩已隆而臣自新之善不立臣虽不逮预闻前训恭让之节臣犹庶几所以冒承宠命者实欲没身报国辄死自效要以致命寇场尽其臣节至于宠荣之施非言辞所谢又谒者史兰殿中中郎王春等继至奉诏臣俯寻圣旨伏纸饮泪臣闻夷险流行古今代有灵厌皇德曾未悔祸蚁敌纵毒于神州异裔肆虐于上国七庙阙禋祀之飨百官丧彝伦之序梓宫沦辱山陵未兆率土永慕思同考妣陛下龙姿日茂睿质弥光升区宇于既颓崇社稷于已替四海之内肇有上下九服之萌复睹典制伏惟陛下蒙尘于外越在秦郊蒸尝之敬在心桑梓之思未克臣备位历年才质驽下丘山之衅已彰毫厘之效未着顷以时宜权假位号竟无殪戎之绩而有负乘之累当肆刑书以明黜陟是以臣前表上闻敢缘愚款乞奉先朝之班苟存偏师之职赦其三败之愆收其一功之用得骋志寇场快意大逆虽身膏野草无恨黄墟陛下偏恩过隆曲蒙擢拔遂授上将位兼常伯征讨之务得从事宜拜命惊惶五情战悸惧于陨越以为朝羞昔申胥不徇伯举而成公&#之勋伍员不从城父而济入郢之庸臣虽顽凶无觊古人其于披坚执锐致身寇雠所谓天地之施群生莫谢不胜受恩至深谨拜表陈闻　　进刘裕侍中车骑将军诏　　　　傅亮　安帝义熙元年正月江陵平天子反正二月诏加　镇军将军刘裕为侍中车骑将军都督中外诸军　事固让不受二傅亮传云高祖登庸之始文笔皆　是记室参军滕演北征广固悉委长史王诞自此　后至于受命表策文诰皆亮辞也古称大者天地其次君臣所以列贯三辰神人代序谅理本于造昧而运周于万叶故盈否时袭四灵通其变王道或昧贞贤拯其危天命所以永固人心所以攸穆虽夏周中倾赖靡申之绩恭伦载窃实二代是维或乘资籍号或业隆异世犹诗书以之休咏记策用为美谈未有因心抚民而诚发理应援神器于已沦若在今之盛者也朕以寡昧遭家不造越自遘闵属当屯极逆臣桓元乘衅纵慝穷凶恣虐滔天猾夏遂诬罔人神肆其篡乱祖宗之基既湮七庙之飨胥殄若堕渊谷未足斯譬皇度有晋天纵英哲使持节都督扬徐兖豫青冀幽并江九州诸军事镇军将军徐青二州刺史忠诚天亮神武命世用能贞明协契义夫响臻故顺声一唱二溟卷波英风振路宸居清翳暨冠军将军毅辅国将军无忌振武将军道规舟旗遄迈而元凶传首回戈迭挥则荆汉雾廓俾宣元之祚永固于嵩岱倾基重造再集于朕躬宗庙歆七百之佑皇基融载新之命功惟德永言铭怀固已道冠开辟独绝终古书契以来未之前闻矣虽则功高靡尚理至难文而崇庸命德哲王攸先者将以弘道制治深关盛衰故伊望膺殊命之锡桓文飨备物之礼况宏征不世领邈百代者宜极名器之隆以光大国之盛而领军谦虚自衷诚旨屡显朕重逆仲父乃所以愈彰德美也镇军可进位侍中车骑将军都督中外诸军事使持节徐青二州刺史如故显祚大邦启兹疆宇　　为宋公求加赠刘前军表　　　　前人臣闻崇贤旌善王化所先念功简劳义深追远故司勋秉策在勤必记德之休明没而弥着故尚书左仆射前军将军臣刘穆之爰自布衣协佐义始内竭谋猷外勤庶政密勿军国心力俱尽及登庸朝右尹司京畿敷赞百揆翼新大猷顷戎车远役居中作捍抚宁之勋实洽朝野识量局致栋干之器也方宣赞盛化缉隆圣世志绩未究远迩悼心皇恩褒述班同三事荣哀既备宠灵已泰臣伏思寻自义熙草创艰患未弭外虞既殷内难亦荐时屯世故靡有宁岁臣以寡劣负荷国重实赖穆之匡翼之勋岂惟谠言嘉谋溢于民听若乃忠规密谟潜虑帷幕造膝诡辞莫见其际事隔于皇朝功隐于视听者不可胜纪所以陈力一纪遂克有成出征入辅幸不辱命微夫人之左右未有宁济其事者履谦居寡守之弥固每议及封爵辄深自抑绝所以勋高当年而茅土弗及抚事永念胡宁可昧谓宜加赠正司追甄土宇俾忠贞之烈不泯于身后大赉所及永秩于善人臣契阔屯夷旋观终始金兰之分义深情感是以献其乃怀布之朝听所启上合请付外详议　　张畅传后论　　　　　　　　　宋书史臣曰夫将帅者御众之名士卒者一夫之用坐谈兵机制胜千里安在乎蒙楯前驱履肠涉血而已哉山涛之称羊祜曰大将虽不须筋力军中犹宜强健以此为言则叔子之干力弱矣杜预文士儒生射不能穿札身未尝跨马一朝统大众二十余万为平原都督王戎把臂入林亦受专征之寄何必山西猛士六郡良家然后可受脤于朝堂荷推毂之重及北兵深入徐服恇震非张畅正言则彭汴危矣岂其身扞飞镝手折云冲方足使穷揲假命危城载安乎仁者之有勇非为臆说　　为柳令让骠骑表　　　　　　　鲍照臣言伏承诏书加臣骠骑将军余如故顾循空薄屡坠成命仰当天宠伏抱&#灼臣素陋人本绝分望适野谢山川之志辍耕无鸿鹄之叹官希乡部富期农牧夙当昌朝早值恩洽天纲纷横皇历归圣佐轮不殷良马未汗功半下列爵超上赏奋迹腾光参驾龙服翰起云飞拂翼虹路虽曩之脱驾拖紫弛担丹毂方之微臣彼安足齿齐此而归惧尘王度况遂频烦重彰滥越伏愿天德曲成资始令终雨露之惠自华及殒特屈慈奖降申愚固则绸缪之施复逾造物不胜感跃惶骇之情谨拜表以闻　　让骠骑扬州刺史表　　　　梁简文帝常愿亲侯就列希同特进之班角巾还第不竞龙骧之赏而天泽无涯名器总集窃以骠骑之官既为上将神州之重宝号中土故以弹压六戎冠冕九牧岂止司隶绛节金吾缇骑况复任总皇畿位重连率骠骑之号历选为重元狩之中始自去病永平之建特受刘苍齐宪为公主所申吴汉因群臣之举　　为萧骠骑解严输黄钺表　　　　江淹臣某言逆沴电炽凶妖雾舒志大禋天情已类社故乃驰羽江郊骛燧山甸虽藏智审其黥戮涵识判其奔沮然兵扈难轻义险宜备故膺宠无辞奉钺不让今元凶既殪丑徒自紊朝霭方卷郢氛已廓乐管登肆礼衣曳朝不宜复假殊服取缺彝则辄上还王府永戢秘馆　　为建平王拜右卫将军荆州刺史章
