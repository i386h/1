<!-- { "loadSidebar": true } -->
按隋书本传庆字神庆河南洛阳人也祖金殿魏征南大将军仕历五州刺史安吉侯父显和夏州刺史庆沉深有器局少以聪敏见知周初受业东观颇涉经史既而谓人曰书足记姓名而已安能久事笔砚为腐儒之业于时文州民夷相聚为乱庆应募从征贼据保岩谷径路悬绝庆束马而进袭破之以功授都督卫王直之镇山南也引为左右庆善射有胆气好格猛兽直甚壮之稍迁车骑大将军仪同三司柱国府掾及诛宇文护庆有谋焉进授骠骑大将军加开府后从武帝攻河阴先登攀堞与贼短兵接战良久中石乃坠绝而后苏帝劳之曰卿之余勇可以贾人也复从武帝拔晋州其后齐师大至庆与宇文宪轻骑而觇卒与贼相遇为贼所窘宪挺身而遁庆退据汾桥众贼争进庆引弓射之所中人马必倒贼乃稍却及破高纬拔高壁克并州下信都禽高湝功并居最周武帝诏曰庆勋庸早着英望华远出内之绩简在朕心戎车自西俱总行阵东夏荡定实有茂功高位缛礼宜崇荣册于是进位大将军封汝南郡公邑千六百户寻以行军总管击延安反胡平之拜延州总管俄转宁州总管高祖为丞相复以行军总管南征江表师次白帝征还以劳进位上大将军高祖与庆有旧甚见亲待令督丞相军事委以心腹寻加柱国开皇初拜左武卫将军进位上柱国数年出除凉州总管岁余征还不任以职初上潜龙时尝从容与庆言及天下事上谓庆曰天元实无积德视其相貌寿亦不长加以法令繁苛耽恣声色以吾观之殆将不久又复诸侯微弱各令就国曾无深根固本之计羽翮既剪何能及远哉尉迥贵戚早着声望国家有衅必为乱阶然智量庸浅子弟轻佻贪而少惠终致亡灭司马消难反复之卤亦非池内之物变成俄顷但轻薄无谋未能为害不过自窜江南耳庸蜀险隘易生艰阻王谦愚惷素无筹略但恐为人所误不足为虞未几上言皆验及此庆恐上遗忘不复收用欲见旧蒙恩顾具录前言为表而奏之曰臣闻智侔造化二仪无以隐其灵明同日月万象不能藏其状先天弗违实圣人之体道未萌见兆谅达节之神机伏惟陛下特挺生知徇齐诞御怀五岳其犹轻吞八荒而不梗蕴妙见于胸襟运奇谟于掌握臣以微贱早逢天眷不以庸下亲蒙推赤所奉成规纤毫弗舛寻惟圣虑妙出蓍龟验一人之庆有征实天子之言无戏臣亲闻亲见实荣实善上省表大悦下诏曰朕之与公本来亲密怀抱委曲无所不尽话言岁久尚能记忆今览表奏方悟昔谈何谓此言遂成实录古人之先知祸福明可信也朕言之验自是偶然公乃不忘弥表诚节深感至意嘉尚无已自是上每加优礼卒于家　　杨文思
按隋书杨素传文思字温才素从叔也父宽魏左仆射周小冢宰文思在周年十一拜车骑大将军仪同三司散骑常侍寻以父功封新丰县子邑五百户天和初治武都太守十姓獠反文思讨平之复治翼州事党项羌叛文思率州兵讨平之进击资中武康隆山生獠及东山獠并破之后从陈王攻齐河阴城又从武帝攻拔晋州以勋进授上仪同三司改封永宁县公增邑至千户寿阳刘叔仁作乱从清河公宇文神举讨之战于砖井在阵生擒叔仁又别从王谊破贼于鲤鱼栅其后累以军功迁果毅右旅下大夫高祖为丞相从韦孝宽拒尉迥于武陟迥遣其将李围怀州与行军总管宇文述击走之破尉惇平邺城皆有功进授上大将军改封洛川县公寻拜隆州刺史开皇元年进爵正平郡公加邑二千户后为魏州刺史甚有惠政及去职吏民思之为立碑颂德转冀州刺史炀帝嗣位征为民部尚书转纳言改授右光禄大夫从幸江都宫以足疾不堪趋奏复授民部尚书加位左光禄大夫卒官时年七十谥曰定初文思当袭父爵自以非嫡遂让封于弟文纪当世多之　　郭荣按隋书本传荣字长荣自云太原人也父徽魏大统末为同州司马时武元皇帝为刺史由是与高祖有旧徽后官至洵州刺史安城县公及高祖受禅拜太仆卿数年卒官荣容貌魁岸外疏内密与其交者多爱之周大冢宰宇文护引为亲信护察荣谨厚擢为中外府水曹参军时齐寇屡侵护令荣于汾州观贼形势时汾州与姚襄镇相去悬远荣以为二城孤迥埶不相救请于州镇之间更筑一城以相控摄护从之俄而齐将段孝先攻陷姚襄汾州二城惟荣所立者独能自守护作浮桥出兵度河与孝先战孝先于上流纵大筏以击浮桥护令荣督便水者引取其筏以功授大都督护又以稽胡数为寇乱使荣绥集之荣于上郡延安筑周昌弘信广安招远咸宁等五城以遏其要路稽胡由是不能为寇武帝亲总万机拜宣纳中士后从帝平齐以战功赐马二十匹绵绢六百段封平阳县男迁司水大夫荣少与高祖亲狎情契极欢尝与高祖夜坐月下因从容谓荣曰吾仰观元象俯察人事周历已尽我其代之荣深自结纳宣帝崩高祖总百揆召荣抚其背而笑曰吾言验未即拜相府乐曹参军俄以本官复领蕃部大夫高祖受禅引为内史舍人以龙潜之旧进爵蒲城郡公加位上仪同累迁通州刺史仁寿初西南夷獠多叛诏荣领八州诸军事行军总管率兵讨之岁余悉平赐奴婢三百余口炀帝即位入为武候骠骑将军以严正闻后数岁黔安首领田罗驹阻清江作乱夷陵诸郡民夷多应者诏荣击平之迁左候卫将军从帝西征吐谷浑拜银青光禄大夫辽东之役以功进位左光禄大夫明年帝复事辽东荣以为中国疲敝万乘不宜屡动乃言于帝曰边方失礼臣下之事臣闻千钧之弩不为鼷鼠发机岂有亲辱大驾以临小寇帝不纳复从军攻辽东城荣亲蒙矢石昼夜不释甲冑百余日帝每令人窥诸将所为知荣如是帝大悦每劳勉之九年帝至东都谓荣曰公年德渐高不宜久涉行阵当与公一郡任所选也荣不愿违离顿首陈让辞情哀苦有感帝心于是拜为右候卫大将军后数日帝谓百寮曰诚心纯至如郭荣者固无比矣其见信如此杨元感之乱帝令驰守太原明年复从帝至柳城遇疾帝令存问动静中使相望卒于怀远镇时年六十八帝为之废朝赠兵部尚书谥曰恭赠物千段有子福善　　韩僧寿
按隋书韩擒传僧寿字元庆擒母弟也亦以勇烈知名周武帝时为侍伯中旅下大夫高祖得政从韦孝宽平尉迥每战有功授大将军封昌乐公邑千户开皇初拜安州刺史时擒为庐州总管朝廷不欲同在淮南转为熊州刺史后转蔚州刺史进爵广陵郡公寻以行军总管击突厥于&#头山破之后坐事免数岁复拜蔚州刺史突厥甚惮之十七年屯兰州以备胡明年辽东之役领行军总管还检校灵州总管事从杨素击突厥破之进位上柱国改封江都郡公炀帝即位又改封新蔡郡公自是之后不复任用大业五年从幸太原有京兆人达奚通妾王氏能清歌朝臣多相会观之僧寿亦豫焉坐是除名寻令复位八年卒于京师时年六十五有子孝基　　韩洪
按隋书韩擒传洪字叔明擒季弟也少骁勇善射膂力过人仕周侍伯上士后以军功拜大都督高祖为丞相从韦孝宽破尉迥于相州加上开府甘棠县侯邑八百户高祖受禅进爵为公寻授骠骑将军开皇九年平陈之役授行军总管及陈平晋王广大猎于蒋山有猛兽在围中众皆惧洪驰马射之应弦而倒陈氏诸将列观于侧莫不叹伏焉王大喜赠缣百匹寻以功加柱国拜蒋州刺史数岁转廉州刺史时突厥屡为边患朝廷以洪骁勇检校朔州总管事寻拜代州总管仁寿元年突厥达头可汗犯塞洪率蔚州刺史刘隆大将军李药王拒之遇卤于恒安众寡不敌洪四面搏战身被重疮将士沮气卤悉众围之矢下如雨洪伪与卤和围少解洪率所领溃围而出死者大半杀卤亦倍洪及药王除名为民隆竟坐死炀帝北巡至长安见白骨被野以问侍臣侍臣曰往者韩洪与卤战处也帝悯然伤之收葬骸骨命五郡沙门为设佛供拜洪陇西太守未几朱崖民王万昌作乱诏洪击平之以功加位金紫光禄大夫领郡如故俄而万昌弟仲通复叛又诏洪讨平之师未旋遇疾而卒时年六十三　　贺若弼
