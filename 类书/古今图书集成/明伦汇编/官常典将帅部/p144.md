<!-- { "loadSidebar": true } -->
按梁书本传僧佑字愿果南阳冠军人少勇决有武干仕魏至银青光禄大夫以大通二年归国频上封事高祖器之拜假节超武将军文德主帅使戍项城城陷复没于魏中大通元年陈庆之送魏北海王元颢入洛阳僧佑又得还国除南天水天门二郡太守有善政性好读书不解缉缀然每在公宴必强赋诗文辞鄙俚多被嘲谑僧佑怡然自若谓己实工矜伐愈甚晚事世祖为镇西录事参军侯景乱西沮蛮反世祖令僧佑讨之使尽诛其渠帅僧佑谏忤旨下狱大宝二年侯景寇京陕围王僧辩于巴陵世祖乃引僧佑于狱拜为假节武猛将军封新市县侯令赴援僧佑将发谓其子曰汝可开两门一门拟朱一门拟白吉则由朱门凶则由白门吾不捷不归也世祖闻而壮之至杨浦景遣其将任约率锐卒五千据白塔遥以待之僧佑由别路西上约谓畏己而退急追之及于南安芊口呼僧佑曰吴儿何为不早降走何处去僧佑不与之言潜引却至赤砂亭会陆法和至乃与并军击约大破之擒约送于江陵侯景闻之遂遁世祖以僧佑为侍中领军将军征还荆州承圣二年进为车骑将军开府仪同三司余悉如故西魏寇至以僧佑为都督城东诸军事魏军四面起攻百道齐举僧佑亲当矢石昼夜督战奖励将士明于赏罚众皆感之咸为致死所向摧殄贼莫敢前俄而中流矢卒时年六十三世祖闻之驰往临哭于是内外惶骇城遂陷　　杜崱
按梁书本传崱京兆杜陵人也其先自北归南居于雍州之襄阳子孙因家焉祖灵启齐给事中父怀宝少有志节尝邀际会高祖义师东下随南平王伟留镇襄阳天监中稍立功绩官至骁猛将军梁州刺史大同初魏梁州刺史元罗举州内附怀宝复进督华州值秦州所部武兴氐王杨绍反怀宝击破之五年卒于镇崱即怀宝第七子也幼有志气居乡里以胆勇称释褐庐江骠骑府中兵参军世祖临荆州仍参幕府后为新兴太守太清二年随岳阳王来袭荆州世祖以与之有旧密邀之崱乃与兄岸弟幼安兄子龛等夜归于世祖世祖以为持节信威将军武州刺史俄迁宣毅将军领镇蛮护军武陵内史枝江县侯邑千户令随王僧辩东讨侯景至巴陵会景来攻数十日不&#而遁加侍中左卫将军进爵为公增邑五百户仍随僧辩追景至石头与贼相持横岭及战景亲率精锐左右冲突崱从岭后横截之景乃大败东奔晋陵崱入据城景平加散骑常侍持节督江州诸军事江州刺史增邑千户是月齐将郭元建攻秦州刺史严超远于秦郡王僧辩令崱赴援陈霸先亦自欧阳来会与元建大战于土林霸先令强弩射元建众却崱因纵兵击大破之斩首万余级生擒千余人元建收余众而遁时世祖执王琳于江陵其长史陆纳等遂于长沙反世祖征崱与王僧辩讨之承圣二年及纳等战于车轮大败陷其二垒纳等走保长沙崱等围之后纳等降崱又与王僧辩西讨武陵王于硖口至即破平之于是旋镇遘疾卒诏曰崱京兆旧姓元凯苗裔家传学业世载忠贞自驱传江渚政号廉能推毂浅源实闻清静奄致殒丧恻怆于怀可赠车骑将军加鼓吹一部谥曰武崱兄弟九人兄嵩岑嵷岌嶷巘岸及弟幼安并知名当世　　阴子春
按梁书本传子春字幼文武威姑臧人也晋义熙末曾祖袭随宋高祖南迁至南平因家焉父智伯与高祖邻居少相友善尝入高祖卧内见有异光成五色因握高祖手曰公后必大贵非人臣也天下方乱安苍生者其在君乎高祖曰幸勿多言于是情好转密高祖每有求索如外府焉及高祖践阼官至梁秦二州刺史子春天监初起家宣惠将军西阳太守普通中累迁至明威将军南梁州刺史又迁信威将军都督梁秦华三州诸军事梁秦二州刺史太清二年讨峡中叛蛮平之征为左卫将军又迁侍中属侯景乱世祖令子春随领军将军王僧辩攻邵陵王于郢州平之又与左卫将军徐文盛东讨侯景至贝矶与景遇子春力战恒冠诸军频败景值郢州陷没军遂退败大宝二年卒于江陵　　杜龛
按梁书杜崱传崱第二兄岑之子龛少骁勇善用兵亦太清中与诸父同归世祖世祖以为持节忠武将军郧州刺史庐县侯邑一千户与叔幼安俱随王僧辩讨河东王平之又随僧辩下继徐文盛军至巴陵闻侯景袭陷郢州西上将至乃与僧辩等守巴陵以待之景至围之数旬不&#而遁迁太府卿安北将军督定州诸军事定州刺史加通直散骑常侍增邑五百户仍随僧辩追景至江夏围其城景将宋子仙弃城遁龛追至杨浦生擒之大宝三年众军至姑孰景将侯子鉴逆战龛与陈霸先王琳等率精锐击之大败子鉴遂至于石头景亲率其党会战龛与众军奋击大破景景遂东奔论功为最授平东将军东扬州刺史益封一千户承圣二年又与王僧辩讨陆纳等于长沙降之又征武陵王于西陵亦平之后江陵陷齐纳贞阳侯以绍梁嗣以龛为震州刺史吴兴太守又除镇南将军都督南豫州诸军事南豫州刺史溧阳县侯给鼓吹一部又加散骑常侍镇东大将军会陈霸先袭陷京师执王僧辩杀之龛僧辩之婿也为吴兴太守以霸先既非贵素兵又猥杂在军府日都不以霸先经心及为本郡每以法绳其宗门无所纵舍霸先衔之切齿及僧辩败龛乃据吴兴以拒之遣军副杜泰攻陈蒨于长城反为蒨所败霸先乃遣将周文育讨龛龛令从弟北叟出拒又为文育所破走义兴霸先亲率众围之会齐将柳达摩等袭京师霸先恐遂还与齐人连和龛闻齐兵还乃降遂遇害　将帅部名臣列传二十九
　　陈一
　　周文育
按陈书本传文育字景德义兴阳羡人也少孤贫本居新安寿昌县姓项氏名猛奴年十一能反复游水中数里跳高五六尺与群儿聚戏众莫能及义兴人周荟为寿昌浦口戍主见而奇之因召与语文育对曰母老家贫兄姊并长大困于赋役荟哀之乃随文育至家就其母请文育养为己子母遂与之及荟秩满与文育还都见于太子詹事周舍请制名字舍因为立名文育字景德命兄子弘让教之书计弘让善隶书写蔡邕劝学及古诗以遗文育文育不之省也谓弘让曰谁能学此取富贵但有大槊耳弘让壮之教之骑射文育大悦司州刺史陈庆之与荟同郡素相善启荟为前军军主庆之使荟将五百人往新蔡悬瓠慰劳白水蛮蛮谋执荟以入魏事觉荟与文育拒之时贼徒甚盛一日之中战数十合文育前锋陷阵勇冠军中荟于阵战死文育驰取其尸贼不敢逼及夕各引去文育身被九创创愈辞请还葬庆之壮其节厚加赠遗而遣之葬讫会卢安兴为南江督护启文育同行累征俚獠所在有功除南海令安兴死后文育与杜僧明攻广州为高祖所败高祖赦之语在僧明传后监州王励以文育为长流令深被委任劢被代文育欲与劢俱下至大庾岭诣卜者卜者曰君北下不过作令长南入则为公侯文育曰足钱便可谁望公侯卜人又曰君须臾当暴得银至二千两若不见信以此为验其夕宿逆旅有贾人求与文育博文育胜之得银二千两旦日辞劢劢问其故文育以告劢乃遣之高祖在高要闻其还也大喜遣人迎之厚加赏赐分麾下配焉高祖之讨侯景文育与杜僧明为前军克兰裕援欧阳頠皆有功高祖破蔡路养于南野文育为路养所围四面数重矢石雨下所乘马死文育右手搏战左手解鞍溃围而出因与杜僧明等相得并力复进遂大败之高祖乃表文育为府司马李迁仕之据大皋遣其将杜平卤入赣石鱼梁作城高祖命文育击之平卤弃城走文育据其城迁仕闻平卤败留老弱于大皋悉选精兵自将以攻文育其锋甚锐军人惮之文育与战迁仕稍却相持未解会高祖遣杜僧明来援别破迁仕水军迁仕众溃不敢过大皋直走新淦梁元帝授文育假节雄信将军义州刺史迁仕又与刘孝尚谋拒义军高祖遣文育与侯安都杜僧明徐度杜棱筑城于白口拒之文育频出与战遂擒迁仕高祖发自南康遣文育将兵五千开通江路侯景将王伯丑据豫章文育击走之遂据其城累前后功除游骑将军员外散骑常侍封东迁县侯邑五百户高祖军至白茅湾命文育与杜僧明常为军锋平南陵鹊头诸城及至姑孰与景将侯子鉴战破之景平授通直散骑常侍改封南移县侯邑一千户拜信义太守累迁南丹阳兰陵晋陵太守智武将军散骑常侍高祖诛王僧辩命文育督众军会世祖于吴兴围杜龛克之又济江袭会稽太守张彪得其郡城及世祖为彪所袭文育时顿城北香岩寺世祖夜往趋之因共立栅顷之彪又来攻文育悉力苦战彪不能克遂破平彪高祖以侯瑱拥据温州命文育讨之仍除都督南豫州诸军事武威将军南豫州刺史率兵袭湓城未克徐嗣徽引齐寇渡江据芜湖诏征文育还京嗣徽等列舰于青墩至于七矶以断文育归路及夕文育鼓噪而发嗣徽等不能制至旦反攻嗣徽嗣徽骁将鲍砰独以小舰殿军文育乘单舴艋与战跳入舰斩砰仍牵其舰而还贼众大骇因留船芜湖自丹阳步上时高祖拒嗣徽于白城适与文育大会将战风急高祖曰兵不逆风文育曰事急矣当决之何用古法抽槊上马而进众军从之风亦寻转杀伤数百人嗣徽等移营莫府山文育徙顿对之频战功最加平西将军进爵寿昌县公并给鼓吹一部广州刺史萧勃举兵逾岭诏文育督众军讨之时新吴洞主余孝顷举兵应勃遣其弟孝劢守郡城自出豫章据于石头勃使其子孜将兵与孝顷相会又遣其别将欧阳頠顿军苦竹滩傅泰据&#口城以拒官军官军船少孝顷有舴艋三百艘舰百余乘在上牢文育遣军主焦僧度羊柬潜军袭之悉取而归仍于豫章立栅时官军食尽并欲退还文育不许乃使人间行遗周迪书约为兄弟并陈利害迪得书甚喜许馈粮饷于是文育分遣老小乘故船舫沿流俱下烧豫章郡所立栅伪退孝顷望之大喜因不设备文育由间道兼行信宿达芊韶芊韶上流则欧阳頠萧勃下流则傅泰余孝顷文育据其中间筑城飨士贼徒大骇欧阳頠乃退入泥溪作城自守文育遣严威将军周铁虎与长史陆山才袭頠擒之于是盛陈兵甲与頠乘舟而燕以巡傅泰城下因而攻泰克之萧勃在南康闻之众皆股栗莫能自固其将谭世远斩勃欲降为人所害世远军主夏侯明彻持勃首以降萧孜余孝顷犹据石头高祖遣侯安都助文育攻之孜降文育孝顷退走新吴广州平文育还顿豫章以功授镇南将军开府仪同三司都督江广衡交等州诸军事江州刺史王琳拥据上流诏命侯安都为西道都督文育为南道都督同会武昌与王琳战于沌口为琳所执后得逃归语在安都传寻授使持节散骑常侍镇南将军开府仪同三司寿昌县公给鼓吹一部及周迪破余孝顷孝顷子公扬弟孝劢犹据旧栅扇动南土高祖复遣文育及周迪黄法等讨之豫章内史熊昙朗亦率军来会众且万人文育遣吴明彻为水军配周迪运粮自率众军入象牙江城于金口公扬领五百人伪降谋执文育事觉文育囚之送于京师以其部曲分隶众军乃舍舟为步军进据三陂王琳遣将曹庆帅兵二千人以救孝劢庆分遣主帅常众爱与文育相拒自帅所领径攻周迪吴&#彻军迪等败绩文育退据金口熊昙朗因其失利谋害文育以应众爱文育监军孙白象颇知其事劝令先之文育曰不可我旧兵少客军多若取昙朗人人惊惧亡立至矣不如推心以抚之初周迪之败也弃船走莫知所在及得迪书文育喜赍示昙朗昙朗害之于座时年五十一高祖闻之即日举哀赠侍中司空谥曰忠愍初文育之据三陂有流星坠地其声如雷地陷方一丈中有碎炭数斗又军巿中忽闻小儿啼一巿并惊听之在土下军人掘得棺长三尺文育恶之俄而迪败文育见杀天嘉二年有诏配享高祖庙庭子宝安嗣　　周铁虎
