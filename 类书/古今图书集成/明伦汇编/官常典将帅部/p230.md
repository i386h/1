<!-- { "loadSidebar": true } -->
按唐书淮安靖王神通传神通子孝逸少好学颇属文始封梁郡公高宗时四迁益州大都督府长史武后擅国入为左卫将军亲遇之徐敬业称兵以孝逸为左玉钤卫大将军扬州行军大总管帅师南讨至淮而敬业已攻润州遣弟敬猷壁淮阴伪将韦超据都梁山以拒孝逸超众凭险完屯孝逸会诸将议曰贼今负山攻则士无所用力骑不得骋寇救死伤夷必众不如偏旅缀之全军趋扬州势不数日可破支度使薛克构曰超虽据险然兵少若置小敌不击无以示威拔众以守则战有阙舍之则后忧不如击之若克超淮阴自震淮阴破楚诸县开门候官军矣由是以趋江都逆首可取孝逸从之登山急击超杀数百人薄暝解超夜走进击敬猷淮阴破之敬业回军下阿溪孝逸引兵直度敬业大败遂拔扬州以功进镇军大将军徙封吴国公威名棱然武承嗣等忌之以谗下迁施州刺史又使人腾恶语闻上武后信之以尝有功贷死流儋州薨景云初赠金州大都督　　程务挺按唐书本传务挺洺州平恩人父名振隋大业末仕窦建德为普乐令盗不迹境俄弃贼自归高祖诏授永宁令使率兵经略河北即夜袭邺县俘男女千余人以归去数舍阅妇人方乳者九十余人还之邺人感其仁刘黑闼陷洺州名振与刺史陈君宾自拔归母妻为贼所得名振率众千余掠冀贝沧瀛等州邀击粮道悉毁贼水陆饷具黑闼怒杀其母妻贼平请手斩黑闼以其首祭母拜营州长史封东平郡公赐物二千段黄金三百两转洺州刺史太祖征辽东召问方略不合旨帝勃然诘之名振辩对益详帝意解谓左右曰房元龄常在朕前见朕嗔余人色不能主名振生平未识我一旦诮让而辞吐不屈奇士哉拜右骁卫将军平壤道行军总管攻沙卑城破独山阵皆以少击众号为名将迁营州都督兼东夷都护击高丽于贵端水焚其新城历晋蒲二州刺史镂方道总管卒赠右卫大将军谥曰烈务挺少从父征讨以勇力闻拜右领军卫中都将破突厥六万骑于云州会伪可汗阿史那伏念叛总管李文暕等三将以次奔败诏裴行俭讨之以务挺副检校丰州都督时伏念屯金牙山务挺与副总管唐元表引兵赴之伏念惧乃间道降于行俭故裴炎以为非行俭功迁务挺右武卫将军封平原郡公绥州部落稽白铁余据城平叛建伪号署置百官进攻绥息大斌杀官吏火区舍诏务挺与夏州都督王方翼讨之务挺生禽白铁余进左骁卫大将军检校左羽林军嗣圣初与右领军大将军张虔勖等豫废中宗立豫王为皇帝累被褒赉以左武卫大将军为单于道安抚大使御突厥务挺善绥御士服其威爱突厥惮之不敢盗边裴炎下狱务挺密表申治又素与唐之奇杜求仁善或言务挺与炎及徐敬业潜相援结后遣左鹰扬将军裴绍业即军中斩之籍其家突厥闻务挺死率相庆为立祠每出师辄祷焉　　张仁愿
按唐书本传仁愿华州下邽人本名仁亶以睿宗讳音近避之有文武材武后时累迁殿中侍御史御史郭弘霸者称后乃弥勒佛身又凤阁舍人张嘉福王庆之请以武承嗣为皇太子邀仁愿联章仁愿正色拒之后王孝杰为吐剌军总管与吐蕃战不利仁愿监其军因入言状孝杰坐免擢仁愿侍御史万岁通天中监察御史孙承景监清边军战还自图先锋当矢石状武后叹曰御史乃能如是乎擢为右肃政台中丞诏仁愿即叙其麾下功仁愿先问承景破敌曲折承景实不行所问皆穷仁愿劾奏承景罔上虚列卤级贬为崇仁令以仁愿代为中丞检校幽州都督默啜寇赵定还出塞仁愿以兵邀之贼引去矢着其手武后遣使劳问赐药注傅迁并州都督长史神龙中进左屯卫大将军兼检校洛州长史会谷贵多盗仁愿一切捕杀胔积府门畿甸震慑无敢犯先是贾敦颐尝为长史有政绩时人为之语曰洛有前贾后张敌京兆三王三年朔方军总管沙咤忠义为突厥所败诏仁愿摄御史大夫代之既至贼已去引兵踵击夜掩其营破之始朔方军与突厥以河为界北&#有拂云祠突厥每犯边必先谒祠祷解然后料兵度而南时默啜悉兵西击突骑施仁愿请乘虚取漠南地于河北筑三受降城绝卤南寇路唐休璟以为两汉以来皆北守河今筑城卤腹中终为所有仁愿固请中宗从之表留岁满兵以助工咸阳兵二百人逃归仁愿禽之尽斩城下军中股栗役者尽力六旬而三城就以拂云为中城南直朔方西城南直灵武东城南直榆林三垒相拒各四百余里其北皆大碛也斥地三百里而远又于牛头朝那山北置烽候千三百所自是突厥不敢逾山牧马朔方益无寇岁损费亿计减镇兵数万初建三城也不置壅门曲敌战格或曰边城无守备可乎仁愿曰兵贵攻败贱退守寇至当并力出拒敢回望城者斩何事守备退忸其心哉后常元楷代为总管始筑壅门议者益重仁愿而轻元楷景龙二年拜左卫大将军同中书门下三品封韩国公春还朝秋复督军备边帝为赋诗祖道赏赉不赀迁镇军大将军睿宗立乃致仕加兵部尚书廪禄全给开元二年卒赠太子少保仁愿为将号令严将吏信伏按边抚师赏罚必直功罪后人思之为立祠受降城出师辄享焉宰相文武兼者当时称李靖郭元振唐休璟仁愿云在朔方奏用御史张敬忠何鸾长安尉寇泚鄠尉王易从始平主簿刘体微分总军事太子文学柳彦昭为管记义乌尉晁良贞为随机皆着称后至大官世名仁愿知人　　王晙
按唐书本传晙沧州景城人后徙洛阳父行果为长安尉知名晙少孤好学祖有方奇之曰是子当兴吾宗长豪旷不乐为衔检事擢明经第始调清苑尉历除殿中侍御史会朔方元帅魏元忠讨贼不利劾奏副将韩思忠败律当诛晙以思忠偏裨权不己制且其人勇智可惜不宜独诛固争得释晙亦出为渭南令景龙末授桂州都督州有兵旧常仰饷衡永晙始筑罗郛罢戍卒埭江开屯田数千顷以息转漕百姓赖之后求归上冢州人诣阙留有诏桂往罹寇户口雕癠宜即留以须政成在桂逾期年人丏刻石颂德初刘幽求放封州广州都督周利贞欲必杀之道出晙所晙知其故留不遣利贞移书督趣幽求惧曰埶且难全正恐累君奈何晙曰公之坐非朋友所绝晙在终不忍公无罪就死俄崔湜等诛幽求复执政故诏幽求为刻石辞迁鸿胪少卿充朔方军副大总管安北大都护丰安定远等城并授节度进太仆少卿陇右群牧使开元二年吐蕃以精甲十万寇临洮次大来谷其酋坌达延以兵踵而前晙率所部二千与临洮军合料奇兵七百易胡服夜袭去贼五里令曰前遇寇士大呼鼓角应之贼惊疑伏在旁自相斗死者万计俄而薛讷至武阶距大来二十里贼阵两军间亘一舍而近晙往迎讷夜使壮士衔枚鏖突卤骇引去追至洮水败之俘获如积以功加银青光禄大夫清源县男兼原州都督以子班为朝散大夫又进并州都督长史明年突厥默啜为拔曳固所杀其下多降分置河曲既而小杀继降降者稍稍叛去晙上言突厥向以国乱故款塞与部落无间也延傃北风何尝忘之今徙处河曲使内伺边罅久必为患比者不受要约兵已屡动擅作烽区闭障行李卤脱南牧降帐必与连衡以相应接表里有敌虽韩彭孙吴无所就功请至农隙令朔方军大陈兵召酋豪告以祸福啖以金缯且言南方麋鹿鱼米之饶并迁置淮右河南宽乡给之程粮虽一时之劳然不二十年渐服诸华料以充兵则皆劲卒议者若谓降狄不可以南处则高丽旧俘置沙漠之西城傍编夷居青徐之右何独降胡不可徙欤臣复料议者必曰故事置于河曲前日已宁今独无异且往者颉利破亡边鄙安定故降户得以久安今卤未殄灭此降人皆戚属固不与往年同已臣请以三策料之悉其部落置内地获精兵之实闭黠卤之患此上策也亭障之下蕃华参处广屯戍为备拟费甚人劳下策也置之胡塞滋成祸萌此无策也不然前至河冰且必有变书未报而卤已叛乃敕晙将并州兵济河以讨晙间行卷甲舍幕趋山谷夜遇雪恐失期誓于神明曰晙事君不以忠不讨有罪天所殛者当自蒙罚士众无罪心诚忠而天监之则止雪反风以奖成功俄而和霁时叛胡分二道走晙自东道追及之获级三千以功迁左散骑常侍朔方行军大总管改御史大夫跌部及仆固都督勺磨等散保受降城之鄙潜引突厥内扰晙密言上尽诱而诛之拜兵部尚书复为朔方军大总管九年兰池胡康待宾据长泉反陷六州诏郭知运与晙讨平之封清源公官一子元宗以宫人赐知运等晙独不敢取曰臣之事君犹子事父讵有常近闱掖而臣子敢当乎誓死以免见听初晙奏朔方兵力有余愿罢知运独当戍未报而知运至故不协晙所降附知运辄纵击贼意晙卖己乃复叛晙坐贬梓州刺史改太子詹事中山郡公进吏部尚书太原尹代张说为兵部尚书同中书门下三品充朔方军节度大使河北河西陇右河东之军尽属是冬帝亲郊追会大礼晙以冰壮请留将兵待边手敕慰勉会有人告许州刺史王乔谋反辞逮晙诏源干耀张说杂讯无状以党与贬蕲州刺史迁定州得以户部尚书为朔方军节度使卒赠尚书左丞相谥曰忠烈晙气貌伟特时谓为熊虎相感慕节义有古人风其操下肃壹吏人畏爱始二张之诬魏元忠晙独上疏申治宋璟曰魏公全矣子再触逆鳞其殆乎晙曰魏公以忠获罪苟得辩虽死弗悔晙卒后信安王祎讨奚于幽州告捷且言战时士咸见晙与部将高昭麾兵赴敌天子嗟异户部郎中阳伯成上疏请封晙墓表异之优其子孙帝乃遣使祭晙庙进诸子官　　郭虔瓘
按唐书本传虔瓘齐州历城人开元初录军阀迁累右骁卫将军兼北廷都护金山道副大总管明年突厥默啜子同俄特勒围北廷虔瓘饬垒自守同俄单骑驰城下勇士狙道左突斩之卤亡酋长相率丐降请悉军中所资赎同俄死闻已斩举军恸哭去虔瓘以功授冠军大将军安西副大都护卦潞国公建募关中兵万人击余寇遂前功有诏募士给公乘在所续食将作大匠韦凑上言汉徙豪族以实关中今畿辅户口逋耗异时戎卤入盗丁壮悉行不宜更募骁勇以空京甸资荒服万人所过递驮熟饔亘六千里州县安所供亿秦陇以西多沙碛少居人若何而济纵有克获其补几何傥稽天诛则诿大事不省既而虔瓘果不见卤还迁凉州刺史河西节度大使进右威卫大将军四年奏家奴八人有战功求为游击将军宰相劾其恃功乱纲纪不可听罢之陕王为安西都护诏虔瓘为副虔瓘与安抚招慰十姓可汗使阿史那献数持异交诉诸朝元宗遣左卫中郎将王惠赍诏书谕解曰朕闻师克在和不在众以虔瓘献宿将当舍嫌窒隙戮力国家自开西镇列诸军戍有定区军有常&#卿等所统蕃汉杂之在乎善用何必加募或云突骑施围石城献所致也葛逻禄称兵虔瓘所沮也大将不协小人以逞何功可图昔相如能诎廉颇寇恂不吝贾复宜各旷然终承朕命今赐帛二千段及佗珍器俾谅朕意虔瓘奉诏久之卒军中以张孝嵩为安西副都护孝嵩伟姿貌及进士第而慷慨好兵在安西劝田训士府库盈饶徙太原尹卒以黄门侍郎杜暹代　　郭知运
