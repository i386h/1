<!-- { "loadSidebar": true } -->
按魏书卫操传雄字世远字世雅并勇健多计画晋世州从事既与卫操俱入国桓帝壮其膂力并以为将常随征伐大着威名桓帝之赴难也表晋列其勋&#皆拜将军雄连有战功稍迁至左将军云中侯亦以勇绩著名桓帝末至信义将军楼烦侯穆帝初并见委任卫操卒后俱为左右辅相六修之逆国内大乱新旧猜嫌迭相诛戮雄并为群情所附谋欲南归言于众曰闻诸旧人忌新人悍战欲尽杀之吾等不早为计恐无种矣晋人及乌丸惊惧皆曰生死随二将军于是雄淡与刘琨任子遵率乌丸晋人数万众而叛琨闻之大悦率数百骑驰如平城抚纳之会石勒攻琨乐平太守韩据请救于琨琨以得雄之欲众因其锐以灭石勒雄谏曰乱民饥疲未可便用宜休息观衅而动琨不从使雄率众讨勒琨屯广牧为之声援勒率轻骑与雄战大败率骑千余奔于代郡勒遣孔苌追灭之　　莫含
按魏书本传含雁门繁畤人也家世货殖赀累巨万刘琨为并州辟含从事含居近塞下常往来国中穆帝爱其才器善待之及为代王备置官属求含于琨琨遣入国含心不愿琨谕之曰当今寇盗滔天泯灭诸夏百姓流离死亡涂地主上幽执沉溺丑寇唯此一州介在群盗之间以吾薄德能自存立者赖代王之力是以倾身竭宝长子远质觊灭残贼报雪大耻卿为忠节亦是奋义之时何得苟惜共事之小诚以忘出身之大益入为代王腹心非但吾愿亦一州所赖含乃入代参国官后琨徙五县之民于陉南含家独留含甚为穆帝所重常参军国大谋卒于左将军关中侯其故宅在桑干川南世称莫含壁或音讹谓之莫回城云　　刘库仁
按魏书本传库仁本字没根刘虎之宗也一名洛垂少豪爽有智略母平文皇帝之女昭成皇帝复以宗女妻之为南部大人建国三十九年昭成暴崩太祖未立苻坚以库仁为陵江将军关内侯令与卫辰分国部众而统之自河以西属卫辰自河以东属库仁于是献明皇后携太祖及卫秦二王自贺兰部来居焉库仁尽忠奉事不以兴废易节抚纳离散恩信甚彰苻坚进库仁广武将军给幢麾鼓盖仪比诸侯处卫辰在库仁之下卫辰怒杀坚五原太守而叛攻库仁西部库仁又伐卫辰破之追至阴山西北千余里获其妻子尽收其众库仁西征库狄部大获畜产徙其部落置之桑干川苻坚赐库仁妻公孙氏厚其资送库仁又诣坚加库仁振威将军后慕容垂围苻丕于邺又遣将平规攻坚幽州刺史王永于蓟库仁自以受坚爵命遣妻兄公孙希率骑三千助永击规大破之坑规降卒五千余人乘胜长驱进据唐城与垂子麟相持库仁闻希破规复将大举以救丕发雁门上谷代郡兵次于繁畤先是慕容文等当徙长安遁依库仁部常思东归其计无由至是役也知人不乐文等乃夜率三郡人攻库仁库仁匿于马厩文执杀之乘其骏马奔慕容垂公孙希闻乱自唐城走于丁零　　刘眷
按魏书刘库仁传库仁弟眷继摄国事西部大人絜佛叛眷力不能讨乃引苻坚并州刺史张蚝击佛破之眷又破贺兰部于善无又击蠕蠕别帅胏渥于意亲山破之获牛羊数十万头　　长孙肥
按魏书本传肥代人也昭成时年十三以选内侍少有雅度果毅少言太祖之在独孤及贺兰部肥常侍从御侮左右太祖深信仗之登国初与莫题等俱为大将从征刘显自濡源击库莫奚讨贺兰部并有战功太祖征蠕蠕大破之肥降其主匹候跋事具蠕蠕传又从征卫辰及薛于部破灭之蠕蠕别主缊纥提子曷多汗等率部落弃父西走肥以轻骑追至上郡斩之后从征中山拜中领军将军车驾次晋阳慕容宝并州刺史辽西王农弃城宵遁肥追之至蒲泉获其妻子太祖将围中山慕容宝弃城奔和龙肥与左将军李栗三千骑追之至范阳不及而还遂破其研城戍俘千余人中山城内人立慕容普邻为主太祖围之普邻乃出步卒千余人欲伺间犯围太祖命肥挑战伪退普邻众追肥太祖截其后尽擒斩之时以士马少粮遂罢中山之围就&#河间慕容贺驎杀普邻而自立车驾次鲁口遣肥帅七千骑袭中山入其郛而还贺驎以步骑四千追肥至派水肥自魏昌击之获铠骑二百肥中流矢疮重乃还中山平以功赐爵琅邪公迁卫尉卿改爵卢乡时中山太守仇儒不乐内徙亡匿赵郡推群盗赵准为主妄造妖言云燕东倾赵当续欲知其名准水不足准喜而从之自号使持节征西大将军青冀二州牧巨鹿公儒为长史聚党二千余人据关城连引丁零杀害长吏扇动常山巨鹿广平诸郡遣肥率三千骑讨之破准于九门斩仇儒生擒准诏以儒肉食准传送京师轘之于市夷其族除肥镇远将军兖州刺史给步骑二万南徇许昌略地至彭城司马德宗将刘该遣使诣肥请降贡其方物姚平之寇平阳太祖将讨之选诸将无加肥者乃征还京师遣肥与毗陵王顺等六万骑为前锋车驾次永安平募遣勇将率精骑二百窥军肥逆击擒之匹马不返平退保柴壁太祖进攻屠之遣肥还镇兖州肥抚慰河南得吏民心威信着于淮泗善策谋勇冠诸将每战常为士卒先前后征讨未尝失败故每有大难令肥当之南平中原西摧羌寇肥功居多赏赐奴婢数百口畜物以千计后降爵为蓝田侯天赐五年卒谥曰武陪葬金陵子翰袭爵　　贺狄干
按魏书本传狄干代人也家本小族世忠厚为将以平当称稍迁北部大人登国初与长孙嵩为对明于听察为人爱敬太祖遣狄干致马千匹结婚于姚苌会苌死兴立因止狄干而绝婚兴弟平率众寇平阳太祖讨平之擒其将狄伯支唐小方等三十余人天赐中诏北新侯安同送唐小方于长安后蠕蠕社仑与兴和亲送马八千匹始济河赫连屈孑忿兴与国交好乃叛兴邀留社仑马兴乃遣使请以骏马千匹赎伯支而遣狄干还太祖意在离间二寇于是许之狄干在长安幽闭因习读书史通论语尚书诸经举止风流有似儒者初太祖普封功臣狄干虽为姚兴所留遥赐爵襄武侯加秦兵将军及狄干至太祖见其言语衣服有类羌俗以为慕而习之故忿焉既而杀之　　李栗
按魏书本传栗雁门人也昭成时父祖入国少辩捷有才能兼有将略初随太祖幸贺兰部在元从二十一人中太祖爱其艺能时王业草创爪牙心腹多任亲近唯栗一介远寄兼非戚旧当世荣之数有战功拜左军将军太祖征慕容宝栗督五万骑为前驱军之所至莫不降下迁左将军慕容宝弃中山东走也栗以轻骑追之不及而还栗性简慢矜宠不率礼度每在太祖前舒放倨傲不自祇肃咳唾任情太祖积其宿过天兴三年遂诛之于是威严始厉制勒群下尽卑谦之礼自栗始也　　和跋
按魏书本传跋代人也世领部落为国附臣跋以才辩知名太祖擢为外朝大人参军国大谋雅有智算频使称旨拜龙骧将军未几赐爵日南公从平中原以功进为尚书镇邺慕容德使兄子和守滑台和长史李辨杀和求援于跋跋率轻骑赴之既至辨悔闭门拒守跋使尚书郎邓晖说之辨乃开门跋入收其府藏德闻之遣将率三千骑击跋跋逆击大破之擒其将士千余人而还于是陈颍之民多来向化改封定陵公与常山王遵率众五万讨贺兰部别帅木易干破之出为平原太守太祖宠遇跋冠于诸将时群臣皆敦尚恭俭而跋好修虚誉眩曜于时性尤奢淫太祖戒之弗革后车驾北狩豺山收跋刑之路侧妻刘氏自杀以从初将刑跋太祖命其诸弟毗等视诀跋谓毗曰灅北地瘠可居水南就耕良田广为产业各相勉励务自纂修令之背己曰汝曹何忍视吾之死也毗等解其微意诈称使者云奔长安追之不及太祖怒遂诛其家后世祖西巡五原回幸豺山校猎忽遇暴风云雾四塞世祖怪而问之群下佥言跋世居此土祠冢犹存其或者能致斯变帝遣建兴公古弼祭以三牲雾即除散后世祖搜狩之日每先祭之　　奚牧按魏书本传牧代人也重厚有智谋太祖宠遇之称之曰仲兄初刘显谋害太祖梁眷知其谋潜使牧与穆崇至七介山以告语在崇传太祖录先帝旧臣又以牧告显之功拜为治民长敷奏政事参与计谋太祖征慕容宝加辅国将军略地晋川获宝丹阳王买得及离石护军高秀和于平陶以军功拜并州刺史赐爵任城公州与姚兴接界兴颇寇边牧乃与兴书称顿首钧礼抗之责兴侵边不直之意兴以与国通和恨之有言于太祖太祖戮之　　莫题
按魏书本传题代人也多智有才用初为幢将领禁兵太祖之征慕容宝也宝夜来犯营军人惊骇遂有亡还京师者言官军败于柏肆京师不安南安公元顺因之欲摄国事题谓顺曰此大事不可轻尔宜审待后要不然祸将及矣顺乃止以功拜平远将军赐爵扶柳公进号左将军改为高邑公出除中山太守督司州之山东七郡事车驾征姚兴次于晋阳而上党群盗秦颇丁零翟都等聚众于壶关诏题帅众三千以讨之上党太守捕颇斩之都走林虑诏题搜山穷讨尽平之初昭成末太祖季父窟咄徙于长安苻坚败从慕容永东迁及永自立以窟咄为新兴太守登国初刘显遣弟亢&#等迎窟咄寇南鄙题时贰于太祖遗箭于窟咄谓之曰三岁犊岂胜重载言窟咄长而太祖少也太祖既衔之天赐五年有告题居处倨傲拟则人主太祖乃使人示之箭告之曰三岁犊能胜重载不题奉诏父子对泣诘朝乃刑之　　庾岳
按魏书本传庾业延代人也后赐名岳其父及兄和辰世典畜牧稍转中部大人昭成崩氐寇内侮事难之间收敛畜产富拟国君刘显谋逆太祖外幸和辰奉献明太后归太祖又得其资用以和辰为内侍长和辰分别公私旧畜颇不会旨太祖由是恨之岳独恭慎修谨善处危难之间太祖喜之与王建等俱为外朝大人参预军国太祖既绝慕容垂以岳为大人使诣慕容永永服其辞义垂围永于长子永告急求援岳与陈留王虔以五万骑东渡河救之次于秀容破山胡部高车门等徙其部落会永灭乃班师从平中原拜安远将军官军之惊于柏肆也贺兰部帅附力眷纥突邻部帅匿物尼纥奚部帅叱奴根等闻之聚党反于阴馆南安公元顺讨之不克死者数千人太祖闻之诏岳率万骑还讨叱奴根等殄之百姓乃安离石胡帅呼延铁西河胡帅张崇等不乐内徙聚党反叛岳率骑三千讨破之斩铁擒崇搜山穷讨散其余党以功赐爵西昌公进号征卤将军又讨反人张超清河太守傅世并破平以岳为邺行台岳为将有谋略治军清整常以少击多士众服其智勇名冠诸将及罢邺行台以所统六郡置相州即拜岳为刺史公廉平当百姓称之旧有园池时果初熟丞吏送之岳不受曰果未进御吾何得先食其谨如此后迁司空岳兄子路有罪诸父兄弟悉诛特赦岳父子天赐四年诏赐岳舍地于南宫岳将家僮治之候官告岳衣服鲜丽行止风采拟仪人君太祖时既不豫多所猜恶遂诛之时人咸冤惜焉岳葬在代西善无之界后世祖讨赫连氏经其基宅怆然动容途下诏为立庙令一州之民四时致祭求其子孙任为将帅者得其子陵从征有功听袭爵　　王建
