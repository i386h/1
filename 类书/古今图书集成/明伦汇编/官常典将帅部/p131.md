<!-- { "loadSidebar": true } -->
按南齐书本传荣祖字华先下邳人五兵尚书崇祖从父兄也父谅之宋北中郎府参军荣祖少学骑马及射或谓之曰武事可畏何不学书荣祖曰昔曹操曹丕上马横槊下马谈论此于天下可不负饮食矣君辈无自全之伎何异犬羊乎宋孝建中州辟主簿为后军参军伯父豫州刺史护之子袭祖为淮阳太守宋孝武以事徙之岭南护之不食而死帝疾笃又遣使杀袭祖袭祖临死与荣祖誓曰弟常劝我危行言逊今果败矣明帝初即位四方反除荣祖冗从仆射遣还徐州说刺史薛安都曰天之所废谁能兴之使君今不同八百诸侯如民所见非计中也安都曰天命有在今京都无百里地莫论攻围取胜自可拍手笑杀且我不欲负孝武荣祖曰孝武之行足致余殃今虽天下雷同正是速死无能为也安都曰不知诸人云何我不畏此大蹄马在近急便作计荣祖被拘不得还因收集部曲为安都将领假署冠军将军安都引魏入彭城荣祖携家属南奔朐山魏遣骑追之不及荣祖惧得罪乃逃遁淮上太祖在淮阴荣祖归附上保持之及明帝崩太祖书送荣祖诣仆射褚渊除宁朔将军东海太守渊谓之曰萧公称卿干略故以此郡相处荣祖善弹弹鸟毛尽而鸟不死海鹄群翔荣祖登城西楼弹之无不折翅而下除晋熙王征魏安成王车骑中兵左军将军元徽末太祖欲渡广陵荣祖谏曰领府去台百步公走人岂不知若单行轻骑广陵人一旦闭门不相受公欲何之公今动足下&#便恐即有扣台门者公事去矣及苍梧废除宁朔将军淮南太守进辅国将军除游击将军太祖骠骑谘议辅国将军西中郎司马汝阴太守除冠军将军给事中骁骑将军预佐命勋封将乐县子三百户以其祖旧封封之出为持节督青冀二州刺史冠军如故迁黄门郎永明二年为冠军将军寻阳相南新蔡太守作大形棺材盛伏使乡人田天生王道期载渡江北监奴有罪告之有司奏免官削爵付东冶案验无实见原为安陆王平西谘议带江陵令仍迁司马河东内史迁持节督缘淮诸军事冠军将军兖州刺史领东平太守兖州大中正巴东王子响事方镇皆启称子响为逆荣祖曰此非所宜言政应云刘寅等孤负恩奖逼迫巴东使至于此时诸启皆不得通事平后上乃省视以荣祖为知言九年卒年五十七　　垣闳
按南齐书垣荣祖传从父闳宋孝建初为威远将军汝南新蔡太守据梁山拒丞相义宣贼以功封西都县子累迁龙骧将军司州刺史义嘉事起明帝使闳出守盱眙领兵北讨薛道摽破之封乐乡县男三百户升明初为散骑常侍领长水校尉与豫章王对直殿省迁右卫将军太祖即位以心诚封爵如旧加给事中领骁骑将军累迁金紫光禄大夫年七十六永明五年卒谥定子　　吕安国
按南齐书本传安国广陵广陵人也宋大明末安国以将领见任隐重有干局为刘&#所称泰始二年&#征殷琰于寿春安国以建威将军为&#军副众军击破琰长史杜叔宝军于横塘安国抄断贼粮道烧其运车多所伤杀琰众奔退&#遣安国追之先至寿春琰闭门自守安国与辅国将军垣闳屯据城南于是众军继至安国勋第一封彭泽县男未拜明年改封锺武县加邑为四百户累至宁朔将军义阳太守四年又改封湘南县男魏陷汝南司州失守以安国为督司州诸军事宁朔将军司州刺史六年义阳立州治仍领义阳太守稍迁右军将军假辅师将军元徽二年为晋熙王征魏司马辅师将军如故转游击将军三年出为持节都督青兖冀三州缘淮前锋诸军事辅师将军兖州刺史明年进号冠军将军还为游击将军加散骑常侍征魏将军沈攸之事起太祖以安国为湘州刺史征魏将军如故先是王蕴罢州南中郎将南阳王翙未之镇蕴宁朔长史庾佩玉权行州事朝廷先遣南中郎将中兵参军临湘令韩幼宗领军防州沈攸之难二人各相疑阻佩玉辄杀幼宗平西将军黄回至郢州遣军主任候伯行湘州事又杀佩玉候伯与回同军袁粲谋石头事回命候伯水军乘舸往赴会众军已至不得入太祖令安国至镇收候伯诛之寻进号前将军太元元年进爵增邑六百户转右卫将军加给事中二年魏寇边上遣安国出司州安集民户诏曰郢司之间流杂繁广宜&#加区判定其隶属参详两州事无专任安国可蹔往经理以本官使持节总荆郢诸军北讨事屯义阳西关魏未至安国移屯河口以俟应接改封湘乡世祖即位授使持节散骑常侍平西将军司州刺史领义阳太守永明二年徙都督南兖兖徐青冀五州诸军事平北将军南兖州刺史仍为都督湘州刺史四年湘川蛮动安国督州兵讨之有疾征为光禄大夫加散骑常侍安国欣有文授谓其子曰汝后勿作&#褶驱使单衣犹恨不称当为朱衣官也上遣中书舍人茹法亮敕安国曰吾恒忧卿疾病应有所须勿致难也明年迁都官尚书领太子左率六年迁领军将军安国累居将率在朝以宿旧见遇寻迁散骑常侍金紫光禄大夫兖州中正给扶上又敕茹法亮曰吾见吕安国疾状自不宜劳且脚中既恒恶扶人至吾前于礼望殊成有亏吾难敕之其人甚讳病卿可作私意向其若好差不复须扶人依例入幸勿牵勉八年卒年六十四赠使持节镇北将军南兖州刺史常侍如故给鼓吹一部谥肃侯　　全景文
按南齐书吕安国传吴郡全景文字弘达少有气力与沈攸之同载出都到奔牛埭于岸上息有人相之君等皆方伯人行当富贵也景文谓攸之曰富贵或可一人耳今言皆然此殆妄言也景文仍得将领为军主孝建初为竟陵王骠骑行参军以功封汉水侯除员外郎积射将军泰始二年为假节宁朔将军&#从仆射军主随前将军刘亮讨破东贼于晋陵除长水校尉假辅国将军北讨薛索儿于破釜领水军断贼粮运仍随太祖于葛家石梁再战皆有功南贼相持未决敕景文隶刘亮拒刘胡攻围力战身被数十创除前军将军封孝宁县侯邑六百户除宁朔将军游击将军假辅师将军高平太守镇军安西二府司马骁骑将军元徽末出为南豫州刺史历阳太守辅国将军如故迁征卤将军南琅邪济阴二郡太守军主寻加散骑常侍建元元年以不预佐命国除授南琅邪太守常侍将军如故迁光禄大夫征卤将军临川王征西司马南郡太守还累迁为给事中光禄大夫永明九年卒　　周山图
按南齐书本传山图字季寂义兴义乡人也少贫微佣书自业有气干为吴郡晋陵防郡队主宋孝武伐太初山图豫勋赐爵关中侯兖州刺史沈僧荣镇瑕丘与山图有旧以为己建武府参军竟陵王诞据广陵反僧荣遣山图领二百人诣沈庆之受节度事平论勋为中书舍人戴明宝所抑泰始初为殿中将军四方反叛仆射王彧举山图将领呼与语甚悦使领百舸为前驱举军主佼长生等攻破贼湖白赭圻二城除员外郎加振武将军预平浓湖追贼至西阳还明帝赏之赐苑西宅一区镇军将军张永征薛安都于彭城山图领二千人迎运至武原为魏骑所追合战多所伤杀魏围转急山图据城自固然后更结阵死战突围出魏披靡不能禁众称其勇呼为武原将及永军大败山图收散卒得千余人守下邳城还除给事中&#从仆射直阁将军山图好酒多失明帝数加怒诮后遂自改出为钱唐新城戍是时豫州淮西地新没魏更于历阳立镇五年以山图为龙骧将军历阳令领兵守城初临海亡命田流自号东海王逃窜会稽鄞县边海山谷中立屯营分布要害官军不能讨明帝遣直后闻人袭说降之授流龙骧将军流受命将党与出行达海盐放兵大掠而反是冬杀鄞令耿猷东境大震六年敕山图将兵东屯浃口广设购募流为其副暨拿所杀别帅杜连梅洛生各拥众自守至明年山图分兵掩讨皆平之豫章贼张凤聚众康乐山断江劫抄台军主李双蔡保数遣军攻之连年不禽至是军主毛寄生与凤战于豫章江大败明帝复遣山图讨之山图至先羸兵偃众遣幢主庞嗣厚遗凤要出会聚听以兵自卫凤信之行至望蔡山图设伏兵于水侧击斩凤首众百余人朿首降除宁朔将军涟口戍主山图遏涟水筑西城断卤骑路并以溉田元徽三年迁步兵校尉加建武将军转督高平下邳淮阳淮西四郡诸军事宁朔将军淮南太守盗发桓温冢大获宝物客窃取以遗山图山图不受簿以还官迁左中郎将太祖辅政山图密启曰沈攸之久有异图公宜深为之备太祖笑而纳之武陵王赞为郢州太祖令山图领兵卫送世祖与晋熙王燮自郢下以山图为后防攸之事起世祖为西讨都督启山图为军副世祖留据盆城众议以盆城城小难固不如还都山图曰今据中流为四方势援大众致力川岳可为城隍小事不足难也世祖使城局参军刘皆陈渊委山图以处分事山图断取行旅船板以造楼橹立水栅旬日皆办世祖甚嘉之授前军将军加宁朔将军进号辅国将军攸之攻郢城世祖令山图量其形势山图曰攸之见与邻乡亟同征伐悉其为人性度险刻无以结固士心如顿兵坚城之下适所以为离散之渐耳攸之既败平西将军黄回乘轻舸从白服百余人在军前下缘流叫盆城中恐须臾知是回凯归乃安世祖谓山图曰周公前言可谓明于见事矣还都太祖遣山图领部曲镇京城镇戍诸军悉受节度迁游击将军辅国如故建元元年封广晋县男邑三百户出为假节督兖青冀三州徐州东海朐山军事宁朔将军兖州刺史百姓附之二年进号辅国将军其秋魏动上策魏必不出淮阴乃敕山图曰知卿绥边抚戎甚有次第应变策略悉以相委恐列丑未必能送死卿丈夫无可藉手耳魏果寇朐山为元元度卢绍之所破魏于淮阳是时淮北四州起义上使山图自淮入清倍道应赴敕山图曰卿当尽相帅驭理每存全重天下事唯同心力山岳可摧然用兵当使背后无忧虑若后冷然无横来处闭目痛打无不摧碎吾政应铸金待卿成勋耳若不藉此平四州非丈夫也努力自运勿令他人得上功会义众已为魏所没山图拔三百家还淮阴表移东海郡治涟口又于石&#立阳平郡皆见纳世祖践阼迁竟陵王镇北司马带南平昌太守将军如故以盆城之旧出入殿省甚见亲信义乡县长风庙神姓邓先经为县令死遂发灵山图启乞加神位辅国将军上答曰足狗肉便了事何用阶级为转黄门郎领羽林四厢直卫山图于新林立墅舍晨夜往还上谓之曰卿罢万人都督而轻行郊外自今往墅可以仗身自随以备不虞及疾上手敕参问遣医给药永明元年卒年六十四诏赐朝服一具衣一袭　　周盘龙
