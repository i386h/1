<!-- { "loadSidebar": true } -->
按金史本传石伦隆安人以武举登第为人刚悍颇自用所在与人不合宣宗以其勇善战每任用之贞佑二年累迁副提控太原府判官与从宜都提控振武军节度使完颜蒲剌都议拒守不合措置乖方敌因大入几不可御既乃交章论列以自辨其无罪上恶其不和诏分统其兵未几迁同知太原府事奏请招集义军设置长校各立等差都统授正七品职副统正八品万户正九品千户正班任使谋克杂班仍三十人为一谋克五谋克为一千户四千户为一万户四万户为一副统两副统为一都统外设一总领提控制可四年迁河东宣抚副使上章言宣抚使乌古论礼不肯分兵御敌且所行多不法诏礼罢职石伦迁绛阳军节度使权经略使寻知延安府事兼鄜延路兵马都总管大元兵围忻州石伦率兵往援以兵护其民入太原所保军民甚众兴定元年七月改河平军节度兼卫州管内观察使诏谕曰朕初谓汝勇果为国尽力故倚以济事寻闻汝嗜酒不法而太原知府乌古论德升亦屡尝为朕言之然皆琐屑乃若不救汾州岂细事哉有司议罪如此汝其悉之益当戮力以掩前过是年十一月迁镇西军节度使兼岚州管内观察使行元帅府事二年四月石伦言去岁北兵破太原游兵时入岚州境而官民将士悉力扞御卒能保守无虞向者河东内郡皆驻以精甲实以资储视边城尢为完富然兵一至相继沦没岚兵寡而食不足惟其上下协同表里相应遂获安帖当大军初入郡县仓皇非此帅府控制则隩管保德岢岚宁化皆不可知矣今防秋不远乞朝廷量加旌赏务令益尽心力易以镇守诏有功者各迁官一级仍给降空名宣敕令枢密院遣授之三年二月石伦奏向者并汾既破兵入内地臣谓必攻平阳平阳不守将及潞州其还当由龙州谷以入太原故臣尝请兵欲扼其归路朝廷不以为然既而皆如臣所料始敌入河东时郡县民皆携老幼徙居山险后虽太原失守而众卒不从其意谓敌不久留且望官军复至也今敌居半岁遣步骑扰诸保聚而官军竟无至者民其能久抗乎夫太原河东之要郡平阳陕西河南之藩篱也若敌兵久不去居民尽从屯兵积粮以固基本而复扰吾郡县未残者则边城指日皆下矣北路不守则南路为边去陕西河南益近臣窃忧之故复请兵以图战守而枢府檄臣并将权太原治中郭遹祖义军李天禄等万余人就其粮五千石会汾州权元帅右都监抹捻胡剌复太原臣召遹祖欲号令其众遹祖不从寻得胡剌报曰尝问军数于遹祖但称天禄等言之未尝亲阅问粮则曰散在数处盖其情本欲视朝廷以己有兵粮冀或见用以取重职不可指为实用也虽然臣已遣提控石盏吾里忻等领军以往矣但敌势颇重而往者皆新集白徒绝无精锐恐不能胜乞于河南陕西量分精兵以增臣力仍令陕西州郡近河东者给之资粮更令南路诸军缀敌之南以分其势如此庶几太原可复也诏陕西河东行省分粮与之请兵之事以方伐宋不从三月石伦复上言曰顷者大兵破太原招民耕稼为久驻之基臣以太原要镇所当必争遣提控石盏吾里忻引官兵义兵共图收复又以军士有功者宜速赏之故拟令吾里忻得注授九品之职以是请于朝而执政以为赏功罪罪皆须中覆夫河东去京师甚远移报往返不下数十日官军皆败亡之余锋锐略尽而义兵亦不习行阵无异乌合以重赏诱之犹恐不为用况有功而久不见报乎夫众不可用则不能退敌敌不退则太原不可复太原不可复则平阳之势日危而境土日蹙矣今朝廷抑而不许不过虑其滥赏耳借使有滥赏之弊其与失太原之害孰重于是诏从其请自太原治中及他州从七品以下职四品以下散官并听石伦迁调焉是月石伦复言日者遣军清捣敌垒欲分石州兵五百权屯方山剿杀土寇且备岚州而同知蒲察桓端拒而不发又召同知宁边军节度使姚里鸦鹘与之议兵竟不听命近领兵将取太原委石州刺史纳合万家权行六部而辞以他故几误军粮约武州刺史郭宪率所领并进宪亦不至臣猥当方面之任而所统官属并不禀从乞朝廷严为惩诫庶人知职分易以责办宰臣恶之乃奏曰桓端鸦鹘已经奏改无复可议石伦身兼行部不自规画而使万家往来应给石州无人恐亦有失武州边郡正当兵冲使宪率军离城敌或乘之孰与守御万家等不从未为过也上以为然因遣谕石伦曰卿尝行院于归德卫州防备之事非不素知乃屡以步骑为请何耶比授卿三品且数免罪谴卿当自誓以死报国今所为如此岂报国之道哉意谓河南之众必不可分但图他日得以借口耳卿果赤心为国尽力经画亦足自效万家等若必惩戒彼中谁复可使者姑为容忍可也闰三月石伦驻兵太原之西俟诸道兵至进战闻胁从人颇有革心上言于朝乞降空名宣&#金银符许便宜迁注以招诱之上从其请并给付之仍听注五品以下官职六月保德州振威军万户王章弩军万户齐镇杀其刺史孛朮鲁银朮哥仍灭其家胁官吏军民同状白岚州帅府言银朮哥专恣惨酷私造甲杖将谋不轨石伦密令同知州事把蒲剌都图之蒲剌都乃与兵吏置酒召章等饮擒而族诛之至是朝廷命行省胥鼎量宜迁赏仍令蒲剌都摄州事抚安其众焉六月迁金安军节度使行帅府事于葭州时鄜州元帅内族承立虑夏人入寇遣纳合买住以兵驻葭州石伦辄分留买住兵千八百人令以余兵屯绥德而后奏之有司论罪当绞既而遇赦乃止除名元光元年起为郑州同知防御使与防御使裴满羊哥部内酤酒不偿直皆除名三月上谕元帅监军内族讹可曰石伦今以罪废欲再起之恐生物议汝军前得无用之乎此人颇善战果可用便当遣去古亦有白衣领职者渠虽除名何害也十月大元兵围青龙堡诏以石伦权左都监将兵会上党公晋阳公往援之兵次弹平寨东三十里敌兵梗道不得进会青龙堡破召还既而复以罪免正大八年大兵入河南州郡无不下者朝议以权昌武军节度使粘葛同周不知兵事起石伦代之石伦初赴昌武诏谕曰卿先朝宿将甚有威望故起拜是职元帅苏桩武监军皆晓兵事今在昌武宜与同议勿复不睦失计也时北兵已至许石伦赴镇几为游骑所获数日知两省军败溃军踵来有忠孝军完颜副统入城两手皆折血污满身州人忧怖不知所出石伦遣归顺军提控岚州人高珪往斥候珪因持在州军马粮草数目奔大元军仍告以城池深浅俄大兵至城下以凤翔府韩寿孙持檄招降言三峰败状石伦苏桩不诘问即斩之市中既而武监军偏裨何魏辈开东门内族按春开南门夹谷太守开西门大元军入城擒苏桩问以大名南奔之事桩曰我本金朝人无力故降我归国得为大官何谓反耶大将怒其不屈即杀之石伦投廨后井中同周自缢州廨武监军者初不预开门之谋何魏辈欲保全之故言于大将曰监军令我辈献门然亦怒其不迎军而降亦杀之同周名晖字子阳策论进士兴定间为徐州行枢密院参议官上章言惟名与器不可假人自古帝王靡不为重今之金银牌即古符节也其上有太祖御画往年得佩者甚难兵兴以来授予颇滥市井道路黄白相望恐非所以示信于下也乞宝惜之有所甄别上以语宰臣而丞相高琪等奏时方多难急于用人驾驭之方此其一也如故为便苏桩大名人初守大名归顺于大元正大二年九月自大名奔汴诏置许州至是见杀　　纥石烈牙吾塔
