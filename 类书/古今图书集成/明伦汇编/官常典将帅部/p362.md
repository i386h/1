<!-- { "loadSidebar": true } -->
按元史本传唵木海蒙古八剌忽氏与父孛合出俱事太祖征伐有功帝尝问攻城略地兵仗何先对曰攻城以炮石为先力重而能及远故也帝悦即命为炮手岁甲戌太师国王木华黎南伐帝谕之曰唵木海言攻城用炮之策甚善汝能任之何城不破即授金符使为随路炮手达鲁花赤唵木海选五百余人教习之后定诸国多赖其力太宗即位留为近侍以讲武艺岁壬辰从攻河南有功壬子宪宗特授虎符升都元帅癸丑从宗王旭烈兀征剌里西番斜巨山桃里寺河西诸部悉下之卒　　拜延八都鲁
按元史本传拜延八都鲁蒙古扎剌台氏幼事太祖赐名八都鲁岁乙未太宗命领扎剌军一千六百人与塔海甘卜同征关西有功癸丑宪宗命与阿脱总帅汪世显创立利州城甲寅领兵紫金山破宋军鹿角寨夺其军饷器械丁巳从都元帅纽璘城成都及领兵围云顶山下其城帝亲征元帅纽璘既进兵涉马湖江留拜延八都鲁镇成都降属县诸城得其民悉抚安之赐黄金五十两衣九袭诸王哈丹乃欢脱脱等征大理还命拜延八都鲁领兵迎之道过新津寨与宋潘都统遇贼败之杀获甚众中统二年元帅纽邻上其功授蒙古奥鲁官子外貌台孙兀浑察至元六年拜延八都鲁告老兀浑察代其军从行省也速荅儿征诸国有功十六年从大军征斡端又有功赏银五十两二十一年诸王朮伯命兀浑察往乞失哈里之地为游击军时敌军二千余兀浑察以勇士五十人与战擒其将也班胡火者以献王壮之以其功闻赏银六百两钞四千五百贯授蒙古军万户赐三珠虎符三十年以疾卒　　阿朮鲁
按元史本传阿朮鲁蒙古氏太祖时命同饮班朱尼河之水扈驾亲征有功命领兵收附辽东女直还赏金甲珠衣宝带他物称是复命总兵征西夏与敌兵大战于合剌合察儿之地西夏势蹙其主惧乞降执之以献太宗杀之赐以所籍赀产继领兵收附信安下金二十余城其后告老诸王塔察儿命其子不花代领其军　　绍古儿
按元史本传绍古儿麦里吉台氏太祖时命同饮班朱尼河之水扈从亲征已而从破信安略地河西赐金虎符授洺磁等路都达鲁花赤领军出征复从伐金破河南太宗命领济南大名信安等处军马复从国王荅石出征岁辛亥卒子拜都袭　　纯只海
按元史本传纯只海散木台氏弱冠宿卫太祖帐下从征西域诸国有功岁癸巳太宗命佩金虎符充益都行省军民达鲁花赤从大帅大出破徐州擒金帅国用安丁酉以益都为皇太子分土迁京兆行省都达鲁花赤至怀值大疫士卒困惫有旨以本部兵就镇怀孟未几代察罕总军河南寻复怀孟己亥同僚王荣潜蓄异志欲杀纯只海伏甲之断其两足跟以帛缄纯只海口置佛祠中纯只海妻喜礼伯伦闻之率其众攻荣家夺出之纯只海裹疮从二子驰旁郡请兵讨荣杀之朝廷遣使以荣妻孥赀产赐纯只海家且尽驱怀民万余口郭外将戮之纯只海力争曰为恶者止荣一人耳其民何罪若果尽诛徒守空城何为苟朝廷罪使者以不杀吾请以身当之使者还奏帝是其言民赖不死纯只海给荣妻孥券放为民遂以其宅为官廨秋毫无所取郡人德之既入觐太宗以纯只海先朝旧臣功绩昭著赐第一区于和林寻以疾卒&#葬山陵之侧皇庆初赠推忠宣力功臣金紫光禄大夫上柱国温国公谥忠襄仍&#词臣刘敬中制文树碑于怀以旌其功云子昂阿剌嗣　　史天祥按元史本传天祥父怀德尚书秉直之弟也岁癸酉太师国王木华黎从太祖伐金天祥随秉直迎降于涿木华黎命怀德就领其黑军隶帐下署天祥都镇抚选降卒长身武勇者二百人使领之招徕丁壮得众万余从取霸州文安大城沧滨长山等二十余城东下淄沂密三州所至皆先登诏赐以银符从大军攻燕不克甲戌略地高州拔惠和金源和众龙山利建富庶等十五城惟大宁固守不下天祥获金将完颜胡速木华黎欲杀之天祥曰杀一人无损于敌适驱天下之人为吾敌也且其降时尝许以不死今杀之无以取信于后不若从而用之乃以为千户复合众攻其城怀德先登擒其二将为流矢所中殁于军乃以所统黑军命天祥领之天祥愤痛其父之死攻之愈急乙亥与大帅乌野儿降其北京留守银荅忽同知乌古伦进攻北京傍近诸寨磨云山王都统首诣军门降天祥命入列崖擒都统不剌释其缚仍晓以大义不剌感泣愿&#死天祥察其诚许与王都统往说降城子崖王家奴乃命三人各将旧卒付空名告身使谕楼子崖等二十余寨悉降得老幼数万胜兵八千西干河荅鲁五指山杨赵奴独固守不下天祥击之大小百余战赵奴死荅鲁败走得户二万授西山总帅兵马兴州节度使赵守玉反天祥与乌野儿分道讨平之荅鲁复聚众攻龙山以槊刺乌野儿中胸随堕马天祥驰救得免复整阵出战大败之斩首八千级荅鲁战死进克中兴府张致盗据锦州从木华黎讨平之会契丹汉军擒关肃复利州杀刘禄于银冶斩首五十级尖山香炉红螺塔山大虫骆驼团崖诸寨悉平掳生口万余得锦州旧将杜节并黑军五百人即命统之丙子春觐太祖于鱼儿泺赐金符授提控元帅拔盖金苏复等州获金完颜奴耶律神都马迁镇国上将军利州节度黎许部降民都总管监军兵马元帅丁丑夏山贼祁和恐戮武平讨平之缚金将巢元帅又灭重儿盗众万人城唐州之车河己卯权兵马都元帅蒙古汉军黑军并听节制下河东平阳河中岢岚绛石隰吉廓等八十余城庚辰至真定木华黎使天祥攻城天祥因请曰攻之恐戮及无辜不如先往谕之苟其不从加兵未晚木华黎许之天祥往见守将武仙谕以祸福仙悟乃降吾也而请留天祥守真定木华黎曰天下未定智勇士可离左右乎吾将别处之乃以秉直之子天倪为河北西路兵马都元帅镇真定以天祥为左副都元帅余如故引兵南屯邢西遥水山下仙兄贵以万人壁于山上负固不下天祥携完颜胡速及黑军百人由鸟道扳援而上尽掩捕之仙惊曰公若有羽翼者不然何其能也遂下邢磁相三州从战黄龙冈破单胜兖三州木华黎围东平久不下怒吾也而不尽力将手斩之天祥请代攻木华黎喜付皮甲一又与己铁铠并被之鏖战不已木华黎使人止之曰尔力竭矣宜少休复以金鞍名马与之辛巳从取绥德鄜坊等五十余城壬午木华黎攻青龙金胜诸堡花帽军坚守不下既破欲屠之天祥力谏而止获壮士五千人癸未春还军河中木华黎上其功赐金虎符授蒙古汉军兵马都元帅总十二万户镇河中冬徇西夏破贺兰山还遇贼射伤额出血目为之昏甲申归北京授右副北京等七路兵马都元帅庚寅朝太宗于卢胊河乞致仕不允辛卯太宗用兵河南强之从行转漕河上给饷诸军壬辰命天祥领汴京百工数千屯霸州之益津行元帅府事赐锦衣一袭初天祥夜中流矢镞入颊骨不能出至是金疮再发镞自口出睿宗闻而悯之授海滨和众利州等处总管兼领霸州御衣局人匠都达鲁花赤行北京七路兵马都元帅府事宪宗即位俾仍旧职戊午秋九月以疾卒年六十八天祥幼有大志长身骈胁力绝人性不嗜酒喜稼穑好施予乙未括户纵其奴千余口俾为民晚虽丧明忧国爱民之心未尝忘也　　张荣
按元史本传荣清州人后徙鄢陵岁甲戌从金太保明安降太祖赐虎符授怀远大将军元帅左都监乙亥正月奉旨略东平益都诸郡戊寅领军匠从太祖征西域诸国庚辰八月至西域莫兰河不能涉太祖召问济河之策荣请造舟太祖复问舟卒难成济师当在何时荣请以一月为期乃督工匠造船百艘遂济河太祖嘉其能而赏其功赐名兀速赤癸未七月升镇国上将军炮水手元帅甲申七月从征河西乙酉从征关西五路十月攻凤翔炮伤右髀帝命赐银三十锭养病于云内州庚寅七月卒年七十三子奴婢袭佩虎符炮水手元帅领诸色军匠太祖伐金命由关西小口收附金昌州等郡乙未金亡戊戌授怀远大将军癸卯三月升辅国大将军甲辰二月领蒙古汉军守均州戊申九月宋兵袭均州奴婢拒战大败宋师己酉十一月复与宋兵战流矢中右臂中统三年卒年七十五子君佐袭　　怯怯里
按元史本传怯怯里斡耳那氏太宗七月南伐以千户从阔端攻安丰寿州又从诸王塔察儿率蒙古军二千攻荆山破之赐马二匹与万户纳以兵守沂郯略涟海又从元帅怀都攻襄阳卒　　直脱儿
按元史本传直脱儿蒙古氏父阿察儿事太祖为博儿赤直脱儿从太宗征钦察康里回回等部有功四年收河南关西诸路得民户四万余以属庄圣皇太后为脂粉丝线颜色户八年建织染七局于涿州明年改涿州路以直脱儿为达鲁花赤卒子哈兰朮袭　　郑义按元史本传义河间人也初事太宗佩金符山东路都元帅兼景州军民人匠长官从伐金岁壬长与敌战于归德死之弟德温袭甲午从攻徐州陷阵而死　　塔察儿按元史博尔忽传塔察儿一名&#盏居官山伯祖父博尔忽从太祖起朔方直宿卫为火儿赤火儿赤者佩櫜鞬侍左右者也由是子孙世其职博尔忽从太祖平诸国宣力为多当时与木华黎等俱以功号四杰塔察儿其从孙也骁勇善战幼直宿卫太祖平燕睿宗监国闻燕京盗贼恣意残杀直指富庶之家载运其物有司不能禁乃遣塔察儿耶律楚材穷治其党诛首恶十有六人由是巨盗屏迹太宗伐金塔察儿从师授行省兵马都元帅分宿卫与诸王军士俾统之下河东诸州郡济河破潼关取陕洛辛卯从围河中府拔之壬辰从渡白坡时睿宗已自西和州入兴元由武关出唐邓太宗以睿宗与金兵相持久乃遣使约期会兵合进即诏发诸军至钧州连日大雪睿宗与金人战于三&#山大破之诏塔察儿等进围汴城金主即以兄子曹王讹可为质太宗与睿宗还河北塔察儿复与金兵战于南熏门癸巳金主迁蔡州塔察儿复帅师围蔡甲午灭金遂留镇抚中原分兵屯大河之上以遏宋兵丙申破宋光息诸州事闻于庙以息州军民一千户赐之戊戌卒　　郭德海
按元史郭宝玉传宝玉子德海字大洋姿貌奇伟亦通天文兵法金末为谋克击宋将彭义斌于山东败之知父宝玉北降遁入太行山大军至乃出降为抄马弹压从先锋柘柏西征渡乞则里八海攻铁山衣帜与敌军不相辨乃焚蒿为号烟焰漫野敌军动乘之斩首二万级逾雪岭西北万里进军次荅里国悉平之乙酉还至峥山吐蕃帅尼伦回纥帅阿必丁反复破斩之戊子春徒元帅阔阔出游骑入关中金人闭关拒守德海引骁骑五百斩关入杀守者三百人直捣凌风渡寨后兵不至引还己丑秋破南山八十三寨陕西平德海导大将魁欲那拔都假道汉中历荆襄而东与金将武仙军十万遇于白河德海提孤军转战仙败走斩首三万余级复破金移剌粘哥军于邓冬十一月至钧州辛卯春正月睿宗军由洛阳来会于三&#山金人沟地立军围之睿宗令军中祈雪又烧羊胛骨卜得吉兆夜大雪深三尺沟中军僵立刀槊冻不能举我军冲围而出金人死者三十余万其帅完颜哈达移剌蒲兀走匿浮图上德海命掘浮图基出其柱而焚之完颜斜烈单骑遁还洛阳又破金将合喜兵于中牟完颜斜烈复帅军十万来拒战于郑先登破之杀其都尉左崇以功迁右监军壬辰正月破金师于黄龙冈癸巳取申唐二州甲午河南复叛德海往讨之炮伤其足以疾归卒先是太宗诏大臣忽都虎等试天下僧尼道士选精通经文者千人有能工艺者则命小通事合住等领之余皆为民又诏天下置学廪育人材立科目选之入仕皆从德海之请也子侃　　石天禄
