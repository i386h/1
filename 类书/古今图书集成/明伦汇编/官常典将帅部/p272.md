<!-- { "loadSidebar": true } -->
按宋史本传廷翰开封浚仪人父绍隐后唐末隶兵籍晋天福中以队长戍魏博范延光反绍隐力战死焉周世宗镇澶渊廷翰以膂力隶帐下即位补殿前指挥使累从征伐以战功再迁至散指挥第一直都知宋初预平上党维扬迁铁骑都指挥使领廉州刺史太宗即位迁右厢都指挥使领本州团练使迁云州观察使太平兴国四年从征太原领镇州驻泊都钤辖太宗北伐既班师上以边备在于得人乃命廷翰李汉琼率兵屯真定崔彦进屯关南崔翰屯定州冬契丹果纵兵南侵廷翰先阵于徐河彦进率师出黑芦堤北&#枚蹑契丹后崔翰汉琼兵继至合击之大败其众于蒲城廷翰以功领大同军节度殿前都虞候八年改领彰信军节度雍熙四年春改镇滑邢端拱中镇州驻泊马步军都部署郭守文卒上特命廷翰代之淳化三年改大名尹天雄军节度三年以病求解官还阙上亲临问赐赉有加未几卒年七十赠侍中廷翰自卫士至上将颇以武勇自任宽厚容众虽不事威严而长于御下为殿前都指挥使入朝常行众中每历宫殿门少识之者尝与郊祀恩当追封三世廷翰少孤其大父以上皆不逮事忘其家讳上为撰名亲书赐之子赞元　　武行德
按宋史本传行德并州榆次人身长九尺余材貌奇伟家甚贫常采樵鬻之自给晋祖镇并门暇日从禽郊外值行德负薪趋拱于道左晋祖见其魁岸又所负薪异常令力士更举之俱不能举颇奇之因留帐下晋天福初授奉国都头迁指挥使改控鹤指挥使宁国军都虞候开运中契丹至汴行德被获乃伪请于契丹以自效契丹信之方具舟数十艘载铠甲令行德率将校军卒送归其国溯汴至河阴行德谓诸将曰我辈受国厚恩而受制于契丹与其离乡井投边塞为异域之鬼曷若与诸君驱逐凶党共守河阳姑俟契丹兵退视天命所属归之建功业定祸乱以图富贵可乎众素服行德威名皆曰所向惟命不敢爱死行德即杀契丹监使分授器甲由泛水倍道抵河阳契丹节度使崔廷勋出兵来拒行德麾众逆击自旦及午殊死战廷勋大败弃城走行德遂据河阳尽以府库分给将士因推行德知州事时契丹兵尚充斥行德厉士卒缮甲兵据上游士气益奋人望归之闻汉祖起太原即自称河阳都部署遣其弟行友间道奉表劝进汉祖览奏喜甚即授行德河阳三城节度汉祖由晋绛至洛行德迎候境上以所部兵翼至京师还河阳干佑中加同平章事移真定尹成德军节度广顺初加兼侍中俄改忠武军节度迁河南尹西京留守时禁盐入城犯者法至死告者给厚赏洛阳民家妪将入城鬻蔬俄有僧从妪买蔬就筥翻视密置盐筥中少答其直不买而去妪持入城抱关者搜得盐擒以诣府行德见盛盐幞非村妪所有疑而诘之妪言适有僧自城外买蔬取视久之而去即捕僧讯治之具状与关吏同诬妪以希赏行德释妪斩僧及抱关吏数辈人畏之若神明部下凛然三年丁外艰起复显德初加开府阶进封谯国公世宗即位兼中书令初世宗自河东还次河阳以洛阳城头缺令葺之行德率部民万余完其城封邢国公是秋代王晏为武宁军节度与晏两换其任先是唐末杨氏据淮甸自甬桥东南决汴汇为污泽二年将议南征遣行德率所部丁壮于古堤疏导之东达于泗上及亲征以行德为濠州行营都部署破淮军二千余人于郡境俄遣帅师屯定远以逼其城为吴人所败死者数百人行德以身免左授右卫上将军五年下淮南复授行德保大军节度兼中书令恭帝嗣位进封宋国公宋初加中书令进封韩国公再授忠武军节度改封魏国公干德二年冬移镇安州加开府仪同三司开宝三年入为太子太傅太平兴国三年以本官致仕四年卒年七十二赠太师　　楚昭辅
按宋史本传昭辅字拱辰宋州宋城人少事华帅刘词词卒事太祖隶麾下以才干称甚信任之陈桥师还昭宪太后在城中太祖忧之遣昭辅问起居昭辅具言士众推戴之状太后乃安宋初为军器库使太祖亲讨泽潞及征淮扬并以昭辅为京城巡检建隆四年权知扬州使江表还命钩校左藏库金帛数日而毕条对称旨开宝四年帝以其能心计拜左骁卫大将军权判三司六年迁枢密副使九年命权宣徽南院事太平兴国初拜枢密使三年加检校太傅从征太原加检校太尉俄以足疾请告帝亲临问以所居湫隘命有司广之昭辅虑侵民地固让不愿治帝嘉其意赐白金万两令别市第昭辅被疾家居近一岁始以石熙载代之昭辅不求解职上亦不忍罢会郊祀毕罢为骁骑卫上将军逾年卒年六十九废朝赠侍中命中使护其丧归葬乡里无子录其兄子吉为供奉官敏为殿直昭辅性勤介人不敢干以私然颇吝啬前后赐予万计悉聚而畜之尝引宾客故旧至藏中纵观且曰吾无汗马劳徒以际会得此吾为国家守尔后当献于上及罢机务悉以市善田宅时论鄙之初词卒昭辅来京师问卜于瞽者刘悟悟为筮卦曰汝遇贵人见奇表丰下者即汝主也宜谨事之汝当贵矣及见太祖状貌如悟言遂委质焉　　何继筠按宋史本传继筠字化龙河南人父福进历仕后唐至周累官忠武成德天平三节度继筠幼时与群儿戏必分行伍为战阵之象晋初补殿直周祖讨三叛表继筠从行贼平改供奉官广顺初福进镇真定署衙内都校尝领偏师出土门与并人战斩首数千级以功领钦州刺史契丹将高模翰率二千骑扰深冀以苇&#度胡卢河继筠与虎捷都指挥使刘诚诲率兵拒之至武强获老稚千余人模翰遁去俄随福进入朝为内殿直都知福进卒起复为濮州刺史领兵戍静安军契丹内侵继筠逆击败之改棣州刺史世宗征瓦桥关命继筠以所部兵出百井道破并人数千众恭帝即位以为西北面行营都监建隆二年升棣州为团练以继筠充使三年命为关南兵马都监干德四年加本州防御使开宝元年秋命昭义节度李继勋等征太原以继筠为先锋部署至涡河与并人遇击走之夺汾河桥败其众于城下获马五百匹擒其将张环石赟以献二年春太祖亲征晋阳契丹来援继筠时屯兵阳曲县驿召至行在所授以方略命将精骑数千赴石岭关拒契丹谓之曰翌日亭午俟卿来奏捷也至期帝御北台以俟见一骑自北来亟遣逆问之乃继筠子承睿来献捷生擒刺史二人获生口百余斩首千余级马七百余匹器甲甚众初并人恃契丹为声援及捷奏太祖命以所获首级铠甲示城下并人丧气继筠以功拜建武军节度判棣州三年来朝诏赐鞍马戎仗令戍边四年秋来朝疽发背车驾幸其第锡赉甚厚未几卒年五十一帝亲临之为之流涕从容谓侍臣曰继筠捍边有功朕不早授方镇者虑其数奇耳今纔领节制果至沦没良可惜也赠侍中赙绢五百匹中使护丧令以生平所佩剑及介冑同葬继筠深沉有智略前后备边二十年与士卒同甘苦得其死力善揣边情边人畏服多画像祠之子承矩　　崔翰
按宋史本传翰字仲文京兆万年人少有大志风姿伟秀太祖见而奇之以隶麾下从周世宗征淮南平寿春取关南以功补军使宋初迁御马直副指挥使从征泽潞开宝初迁河东降民以实陕西地晋人勇悍多习武艺命翰差择之及阅试河北镇兵取其骁果者以分配天武两军九年领端州刺史太宗即位进本州团练使太平兴国二年秋议武于西郊时殿前都指挥使杨信病喑命翰代之翰分布士伍南北绵亘二十里建五色旗号令将卒望其所举以为进退六师周旋如一上御台临观大悦以藩邸时金带赐之谓左右曰晋朝之将必无如崔翰者四年从征太原命总侍卫马步诸军率先攻城流矢中其颊神色不变督战益急上即军帐抚问之太原平时上将有事幽蓟诸将以为晋阳之役师罢饷匮刘继元降赏赉且未给遽有平燕之议不敢言翰独奏曰所当乘者势也不可失者时也取之易上谓然定议北伐既而班师命诸将整暇以还至金台驿大军南向而溃上令翰率卫兵千余止之翰请单骑往至则谕以师律众徐以定不戮一人既复命上喜因命知定州得以便宜从事缘边诸军并受节制军市租储得以专用冬契丹兵数万寇蒲城翰会李汉琼兵于徐河河阳节度崔彦进兵自高阳关继至因合击之契丹投西山坑谷中死者不可胜计俘馘数万所获他物又十倍焉以功擢武泰军节度使初刘继元降上令翰往抚慰俘略无得出城时秦王廷美以数十骑将冒禁出翰呵止之至是构于上明年夏出为感德军节度使至镇时盗贼充斥翰诱其渠魁戒以祸福群盗感悟散归农亩境内肃然雍熙二年移知滑州三年北伐不利上追念徐河之功召翰为威卤军行营兵马都部署四年春改镇定国军二年移镇镇安军淳化三年召还以疾留京师稍间入见上曰臣既以身许国不愿死于家得以马革裹尸足矣上壮之复令赴镇月余卒年六十三赠侍中翰骁勇有谋所至多立功轻财好施死之日家无余赀晚年酷信释氏子继颙　　石曦
按宋史本传曦并州太原人晋祖弟韩王晖之子天福中以曦为右神武将军历汉至周为右武卫左神武二将军恭帝即位初为左卫将军会高丽王昭加恩命曦副左骁卫大将军戴交充使建隆三年再使高丽迁左骁卫大将军护秦州屯兵西人犯边曦率所领击破之斩渠帅十三人太祖征晋曦领兵二千人自泽潞除道至太原壅汾水灌其城又益兵千人部攻辽州俄知雄州代为潭州钤辖开宝八年领兵败南唐军二千余于袁州平梅山板仓诸洞蛮寇俘馘数千人太平兴国中历右神武右羽林大将军连知孟襄二州迁领城州刺史雍熙四年改知霸州兼部署会陈廷山谋以平戎军叛入北边曦察知之与侯延济定计擒廷山以献录其功加领本州团练使同知镇州淳化二年移原州迁右龙武军大将军被病请告诏特给全奉四年卒年七十四赗赙加等　　杨美按宋史本传美并州文水人本名光美避太宗旧名改焉美状貌雄伟武力绝人以豪侠自任汉干佑中周祖征三叛美杖策诣军门求见周祖召与语壮之留帐下广顺初累迁禁军大校从世宗征淮南以功擢铁骑都指挥使领白州刺史太祖与美有旧即位以为内殿直都知建隆三年升青州北海县为军以美为军使为政尚简易民皆德之干德二年召还北海民数百诣阙乞留诏谕之不去笞为首者始罢迁马步军都头会讨蜀以美为归州路战棹左右厢都指挥使蜀平迁内外马步军副都军头领恩州团练使开宝二年改领端州防御使六年加都军头领宣州观察使俄授虎捷左右厢都指挥使领河西军节度会遣党进潘美征太原命美为行营马军都虞候太平兴国二年冬出为保静军节度三年夏以疾求解官归京师寻医药诏遣内侍与道士马志视之未几卒年四十八赠侍中命中使护葬美为人任气好施凡得予赐及俸禄尽赒给亲戚故旧死之日家无余财人多叹息之　　刘福
