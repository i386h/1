<!-- { "loadSidebar": true } -->
按明外史本传骥字尚德大兴人嗣祖职为锦衣卫千户两奉使湖广浙江赠遗无所受尚书于谦器之妻以女天顺初坐谦累謪戍大同威远卫尝从大帅李文出塞御寇阵斩其长把脱王宪宗践祚召复原职成化二年以兵部荐擢本卫指挥佥事四年畿内多盗命督卫卒捕缉骥广设方略摘发奸渠且与五城御史条上弭盗安民六事辇下为清其后岁凶民多攘夺所司捕获斗粟者辄重绳骥力争减免者甚众有奸人真惠者伪造妖书诱惑平民事觉逮系百数十人皆当死骥曰罪止惠一人耳余何辜主者迄如其议录前斩馘功进世荫指挥同知十四年以久次擢指挥使寻迁都指挥佥事明年秋代牛循掌卫事锦衣自纪纲马顺以来势日重至逯杲门达专务罗织中外重足而立惟袁彬在事简静不扰彬去任以循代岁余坐奸贪谪戍遂以骥代骥奉法循理未尝妄兴一事轻系一人时议翕然称贤宪宗亦知其慎密命兼掌镇抚司事上下益安焉二十年进都指挥同知越二年进都指挥使&#&#事如故时忤旨廷杖者多或谮骥用杖小宪宗怒遣中官诘责数四骥具以实对卒不易词遇重狱苟可生者必为之解迄明世论典狱之使率以骥称首弘治三年卒官赐恤有加　　牟斌
按明外史朱骥传斌字益之弘治中任锦衣千户十四年四月北寇大入陕西朝命中官苗逵保国公朱晖都御史史琳督京军往御抵其地四月奏报纔三至兵部以为忧请遣使往核乃以命斌斌至尽得逵等退怯绎骚状劾奏之都指挥杨林以千余人遇贼固原全军败没贼掠盐池总兵官杨鍧等追击失利京营都指挥金玉被杀边臣匿不以闻斌皆发其事寻擢指挥佥事正德初言官刘戴铣等数十人以忤刘瑾下诏狱斌曲为营护有御史自诉上奏时已实他出乃同官列其名斌曰昔人耻不与党人尔获列名乃悔耶及上狱词谨令去疏首权奄二字斌不可语同列曰存此则诸君子臣节白他日昔宋邹浩以失原奏获罪吾侪可自为地耶瑾由是大怒矫旨廷杖除其名瑾诛复任知府刘祥与中官相讦下斌治中官厚贿东厂张雄求胜并贿斌斌不听为雄所中夺职置武昌感疾卒斌廉直始终不挠当正德朝瑾窃柄大臣多屈节者斌独与抗其起官时长子死廷臣有厚贿之者斌指两子曰我司刑不道天祸一子若再受金行及此矣　　朱永
按明外史朱谦传谦子永字景昌既嗣爵分领宣威营天顺四年宣大告警帅京军巡边七年统三千营寻兼神机营宪宗立改督团营领三千如故成化二年荆襄盗刘通作乱永与尚书白圭讨之进师南漳击斩九百有奇会疾留南漳而圭率大军破贼永往会道遇余贼俘斩数百人其秋复进讨石龙冯喜皆授首论功进爵为侯毛里孩犯边命佩将军印率都督刘聚鲍政统京军二万御之会遣使朝贡乃班师阿罗出寇延绥复拜将军偕都御史王越都督刘玉刘聚往讨击败之苏家寨敌万骑分五道至战于开荒铺敌少却乘势驰之皆弃辎重走至牛家寨敌见都指挥吴瓒兵少围之指挥马仪李镐滕瑾至复力战聚及都指挥范瑾神英又分南山夹击敌大败阿罗出中流矢遁先后俘斩百余人获马千余还所掠畜产七十有奇甲仗器物称是时斩获虽无多然诸将咸力战追敌边人以为数十年未有也论功世袭侯爵敌虽少挫犹河套明年正月永等乃条上战守二策敌复以万余骑分掠怀远诸堡永等分兵为五设伏败之追至山口及滉忽都河敌复败而越及游击蔡瑄别破他部捷闻玺书奖劳永等再请班师皆不许敌复以二万余骑入掠击退之岁将尽乃召永还留越总制三边十四年加太子太保明年冬拜靖卤将军东伐以中官汪直监督军务还进爵保国公又明年正月延绥告警命永为将军越提督军务直仍监督越绐永率大军由南路赴榆林而已与直选轻骑出孤店关俘敌于威宁海子永不见敌道回远费兵食巨万马万七千余匹死者五千余比至榆林三日即敕班师于是越以文臣得封伯直荫锡逾等而永无功赏不行久之进太子太傅十七年二月复偕直越出师大同御亦思马获首功百二十遂赐袭世公十九年秋小王子大入边宣大告急越与直已得罪以永为镇朔大将军中官蔡新监其军督诸将周玉李玙等击败之还仍督团营或投匿名书言永图不轨永乞解兵柄不许其冬手敕加太傅太子太师弘治四年监修太庙成进太师永长身伟貌有威重治军严肃所至多奏功前后八佩将军印内总十二团营兼掌都督府列侯勋名无与比九年卒追封宣平王谥武毅子晖嗣　　朱晖
按明外史朱谦传谦子永永子晖字东阳屡从父塞下历行阵弘治五年授勋卫既嗣爵分典神机营十三年孝宗更置京营大帅命晖督三千营兼领右府事火筛入大同平江伯陈锐等不能御晖佩大将印代之比至敌已退乃还明年春火筛连小王子大入延绥宁夏命右都御史史琳督参将神英等御之琳以敌众请济师复命晖佩大将军印统都督李俊李澄杨玉马仪刘宁五将往而以中官苗逵监其军至宁夏敌已饱掠去乃与琳逵帅五路师捣其巢于河套敌已徙帐仅斩首三级获马驼牛羊千五百以归未几敌入固原转掠平凉庆阳关中大震两镇将婴城不敢战所至若无人而晖等畏敌不急赴比至斩首十二人还所掠生口四千遂以捷闻是役也大帅夤缘受任非制胜才师行纡回无纪律边民死者无算胔胳遍野而诸郡困转输关陇物力耗焉饷军费八十余万他征发称是先后获首功十五级而已廷臣皆以为耻连章劾三人罪帝仁柔逵有内援竟不问已上捣巢有功将士凡万余人尚书马文升大学士刘健持之帝先入逵等言竟录二百十人署职一级余皆被赉给事御史交章论奏皆不纳班师帝遣中官赍羊酒劳之郊外给事御史极论晖罪终不听十六年晖总督团营领三千营右府如故武宗即位之月敌大入宣府复命晖偕逵琳帅师往敌转掠大同参将陈雄击斩八十余级还所掠人口二千七百有奇晖等奏捷列有功将士二万余人给事御史复劾晖等命兵部侍郎阎仲宇大理丞邓璋往勘所报多不实终以逵故众咸给赐刘瑾得志晖等夤缘瑾更奏录功太薄请依成化间白狐庄例兵部力争之帝竟从晖言制下朝议沸腾兵部复持不可卒不纳于是得擢者千五百六十三人晖寻加太保正德六年卒子麒袭侯
　将帅部名臣列传九十九
　　明九
　　仇钺
按明外史本传钺字廷威镇原人初以佣卒给事宁夏总兵府大见信爱会都指挥佥事仇理卒无嗣遂令钺袭其世职为宁夏前卫指挥同知理本江都人故钺自称江都仇氏再以破贼功进都指挥佥事正德二年因总制杨一清荐擢宁夏游击将军五年安化王置鐇及都指挥何锦周昂指挥丁广反钺时驻城外玉泉营闻变欲遁去顾念妻子在城中恐为所屠灭遂引兵入城解甲觐置鐇即归卧家称病以所将兵分隶贼营锦等信之时时就问计钺亦谬输心腹而阴结壮士遣人潜出城令还报官军旦夕至钺因使使绐锦广宜急出兵守渡口遏东岸兵勿使渡河锦广果倾营出而昂独守城置鐇以禡牙召钺钺称病亟昂来视钺方坚卧呻吟伏卒猝起捶杀昂钺乃被甲横刀提其首跃马大呼壮士皆集径驰诣置鐇第缚之诈传置鐇令立召锦等还而密谕其部曲以擒置鐇状众遂大溃锦广单骑走贺兰山为逻卒所获举事凡十八日而败先是中朝闻变议以神英为总兵官而命钺为副俄传钺降贼欲追敕还大学士杨廷和曰钺必不从贼也知朝廷擢用志益坚不然弃良将资敌人耳乃不追事果定而刘瑾昵陕西总兵官曹雄尽以钺功归之钺竟无殊擢瑾诛始进署都督佥事充宁夏总兵官寻论功封咸宁伯岁禄千石与世券明年冬召掌三千营七年二月刘惠赵鐩等乱河南拜钺平贼将军偕都御史彭泽讨之以中官陆誾监其军未至参将冯祯战死洛南贼势益炽已闻官军将至遂奔汝州又闻官军扼要害惧走宝丰复由舞阳遂平转掠汝州东南败奔固始抵颍州屯朱皋镇永顺宣慰彭明辅等击之斩获多贼仓猝渡河溺死者二千人余众走光山钺追及之命诸将神周姚信击其左时源金辅击其右贼大败斩首千四百有奇湖广军亦破其别部贾勉儿于罗田贼沿途溃散由六安陷舒城复还光山至商城官军追之急贼复南至六安攻城将陷钺使时源等涉河而进败之七里冈贼趋庐州至定远西又败还至六安分其众为二刘惠率万余人与赵鐩二弟鐇镐北走商城而鐩复至颍州道遇其徒张通及杨虎遗党各以二千人归之势复振遂掠凤阳陷泗宿睢宁定远于是泽与钺计使神周追鐩时源金辅追惠姚信追勉儿勉儿鐩复合周信与战宿州败之复追败之应山其众略尽鐩匿县东北山下剃发怀度牒潜至江夏将入江西饭村店军士赵成执送京师伏诛源辅追惠连战皆捷惠窘走南召指挥王谨追及于土地岭射中惠左目惠知不免自缢死前后斩首四千七百有奇降七百余人勉儿数为都指挥朱忠夏广所败变姓名匿项城丁村被获余党溃遁周等俘斩千七百余人贼首邢本道刘资及杨寡妇等皆先后被擒凡出师四月而河南贼悉平鐩一名风子文安诸生也刘七等乱起鐩挈家匿渚中贼驱之登陆将污其妻女鐩素骁健有膂力手格杀二贼贼聚执之遂入其党为之魁贼专事淫掠鐩稍有智计定为部伍劝其党无妄杀移檄府县约官吏师儒毋走避迎者安堵由是横行中原势出刘六等上尝攻钧州五日以马文升方家居舍之去攻郏县城中人馈马二十八匹即释围攻陷宝丰会有司遣人赍招抚榜至鐩具疏附奏言今群奸在朝舞弄神器浊乱海内诛戮谏臣屏弃元老举动若此未有不亡国者乞陛下澡雪精神睿谋独断枭群奸之首以谢天下即枭臣之首以谢群奸其桀黠如此杨寡妇者杨虎妻崔氏也钺既平河南贼移师会陆完共灭刘七等于江北论功进世侯增禄百石仍督三千营八年大同有警命充总兵官统京军御之钺上五事中请遣还京操边军停京军出征以省公私之扰尤切时弊时不能用钺既至值寇犯万全河沙击斩首三级而军士阵亡者二十余人寇亦引去奏捷蒙赉朝论耻之帝诏诸边将入侍豹房钺尝一入后辄力辞十年冬称疾解营务诏给军三十人役其家世宗立再起督三千营掌前府事未上卒年五十七谥武襄子昌以病废孙鸾嗣侯　　神英
按明外史本传英字景贤寿州人天顺初袭父职为延安卫指挥使守备宁塞营屡将骑兵从都督张钦等征讨有功成化元年尚书王复行边荐英有谋勇进都指挥佥事以从征满四功迁都指挥使充延绥右参将屡败癿加思兰兵进署都督佥事巡抚余子俊筑边墙命英董役工成受赉久之充总兵官镇守宁夏移延绥复移宣府弘治改元移大同十一年马市开英违禁贸易寇掠蔚州又不救言官连劾召还闲住寻起督果勇营尝充右参将从朱晖御寇延绥武宗立寇犯宣府与李俊并充左参将率京军以援寻以都督同知佥书左府剿近畿剧贼进右都督正德五年给事中段豸劾英老命致仕当是时刘瑾窃政总兵官曹雄等以附瑾得重权英素习瑾厚贿之因自陈边功乞叙录诏特予伯爵吏兵二部持之下廷议而廷臣希瑾指无不言当封者遂封泾阳伯禄八百石未几置鐇反命充总兵官讨之未至贼已灭其秋瑾败为言官所劾诏夺爵以右都督致仕越二年卒　　冯祯
