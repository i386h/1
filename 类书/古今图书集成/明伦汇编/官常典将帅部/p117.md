<!-- { "loadSidebar": true } -->
按宋书本传师伯字长渊琅邪临沂人东扬州刺史竣族兄也父邵刚正有局力为谢晦所知晦为领军以为司马废立之际与之参谋晦镇江陵请为咨议参军领录事军府之务悉委焉邵虑晦将有祸求为竟陵太守未及之郡值晦见讨晦与邵谋起兵拒朝廷邵饮药死师伯少孤贫涉猎书传颇解声乐刘道产为雍州以为辅国行参军弟师仲妻臧质女也质为徐州辟师伯为主簿衡阳王义季代质为徐州质荐师伯于义季义季即命为征西行参军兴安侯义宾代义季世祖代义宾仍为辅国安北行参军王景文时为咨议参军爱其谐敏进之世祖师伯因求杖节乃以为徐州主簿善于附会大被知遇及去镇师伯以主簿送故世祖镇寻阳启太祖请为南中郎府主簿太祖不许谓典签曰中郎府主簿那得用颜师伯世祖启为长流正佐太祖又曰朝廷不能除之郎可自板亦不宜署长流世祖乃板为参军事署刑狱及入讨元凶转主簿世祖践祚以为黄门侍郎随王诞骠骑长史南郡太守改为骠骑大将军长史南濮阳太守御史中丞臧质反出为宁远将军东阳太守领兵置佐以备东道事宁复为黄门侍郎领步兵校尉改领前军将军徙御史中丞迁侍中上以伐逆宁乱事资群谋大明元年下诏曰昔岁国难方结疑懦者众故散骑常侍太子右率庞秀之履崄能贞首畅义节用使狡状先闻军备夙固丑逆时殄颇有力焉追念厥诚无忘于怀侍中祭酒颜师伯侍中领射声校尉袁愍孙豫章太守王谦之太子前中庶子领右卫率张淹爰始入讨预参议谋契阔大难宜蒙殊报秀之可封乐安县伯食邑六百户师伯平都县子愍孙兴平县子谦之石阳县子淹广晋县子食邑各五百户师伯迁右卫将军母忧去职二年起为持节督青冀二州徐州之东安莞兖州之济北三郡诸军事辅国将军青冀二州刺史其年北魏拓跋浚遣伪散骑常侍镇西将军清水公拾贲敕文率众寇清口清口戍主振威将军傅干爱率前员外将军周盘龙等击大破之世祖遣虎贲主庞孟虬积射将军殷孝祖等赴讨受师伯节度师伯遣中兵参军苟思达与孟虬合力行达沙沟卤窟公五军公等马步数万迎军拒战孟虬等奋击尽日孟虬手斩五军公卤于是大奔孝祖又斩窟公赴水死者千计卤又遣河南公黑水公济州公青州刺史张怀之等屯据济岸师伯又遣中兵参军江方兴就傅干爱击破之斩河南公树兰等卤别帅它门又遣万余人攻清口戍城干爱方兴出城拒战即斩它门余众奔走卤清水公又率二万人复来逼城干爱等出战又破之追奔至赤龙门杀贼甚众上嘉其功诏曰寇驱率党类规暴边塞辅国将军青冀二州刺史师伯宣略命师合变应机济戍奋怒一月四捷支军异部骋勇齐效频枭名王大歼群丑朕用嘉叹良深于怀可遣使慰劳并符辅国府详考功最以时言上苟思达孟虬等又追卤至杜梁卤众多四面俱合平南参军童太一及苟思达等并单骑出荡应手披靡孟虬等继至卤乃散走赴河死者甚多既而卤更合众大至孟虬等又破之世祖又遣司空参军天生助师伯张怀之据縻沟城师伯遣天生等破之怀之出城逆战天生率军主刘怀珍白衣客朱士义殿中将军孟继祖等击之怀之败走入城仅以身免继祖于阵遇害追赠郡守又卤陇西王等屯据申城背济向河三面险固天生又率众攻之朱士义等贯甲先登贼赴河死者无算即日陷城卤天水公又攻乐安城建威将军平原乐安二郡太守分武都与卜天生等拒击大破之卤乃奔退追战克捷直至清口卤攻围傅干爱干爱随方拒对孝祖等既至卤彻围遁走师伯进号征卤将军三年竟陵王诞反师伯遣长史嵇元敬率五千人赴难四年征为侍中领右军将军亲幸隆密群臣莫二迁吏部尚书右军如故上不欲威柄在人亲览庶务前后领选者唯奉行文书师伯专情独断奏无不可迁侍中领右卫将军七年补尚书右仆射时分置二选陈郡谢庄琅邪王昙生并为吏部尚书师伯子举周旋寒人张奇为公车令上以奇资品不当使兼市买丞以蔡道惠代之令史潘道栖褚道惠颜祎之元从夫任淡之石道儿黄难周公选等抑道惠敕使奇先到公车不施行奇兼市买丞事师伯坐以子领职庄昙生免官道栖道惠弃市袆之等六人鞭杖一百师伯寻领太子中庶子虽被黜挫受任如初世祖临崩师伯受遗诏辅幼主尚书中事专以委之废帝即位复还即真领卫尉师伯居权日久天下辐辏游其门者爵位莫不逾分多纳货贿家产丰积伎妾声乐尽天下之选园池第宅冠绝当时骄奢淫恣为衣冠所嫉又迁尚书右仆射领丹阳尹废帝欲亲朝政发诏转师伯为左仆射加散骑常侍以吏部尚书王景文为右仆射夺其京尹又分台任师伯至是始惧寻与太宰江夏王义恭柳元景同诛时年四十七六子并幼皆见杀弟师仲中书郎晋陵太守师叔司徒主簿南康相太宗即位诏曰故散骑常侍仆射领丹阳尹平都县子师伯昔逢代运豫班荣赏遭罹厄会陨命淫刑宗嗣殄绝良用矜悼但其心渎货宜贬赠典可绍封社以慰冤魂谥曰荒子师仲子干继封齐受禅国除
　将帅部名臣列传二十二
　　宋三
　　沈庆之
