<!-- { "loadSidebar": true } -->
按唐书本传晟字良器洮州临潭人世以武力仕然位不过裨将晟幼孤奉母孝身长六尺年十八往事河西王忠嗣从击吐蕃悍酋乘城杀伤士甚众忠嗣怒募射者晟挟二矢殪之三军欢奋忠嗣抚其背曰万人敌也凤翔节度使高升召署列将击迭州叛羌于高当川又击连狂羌于罕山破之累迁左羽林大将军广德初击党项有功授特进试太常卿大历初李抱玉署晟右军将吐蕃寇灵州抱玉授以兵五千击之辞曰以众则不足以谋则多乃请千人繇大震关趋临洮屠定秦堡执其帅慕容谷锺卤乃解灵州去迁开府仪同三司以右金吾卫大将军为泾原四镇北庭兵马使马璘与吐蕃战盐仓败绩晟率游兵拔璘以归封合川郡王璘内忌晟威略归之朝为右神策都将德宗始立吐蕃寇剑南方崔宁未还蜀土大震诏晟将神策兵救之逾漏天拔飞起等三城绝大渡斩掳千级吐蕃遁去建中二年魏博田悦反晟为神策先锋与河东马燧昭义李抱真合兵攻之斩杨朝光晟乘冰度洺水破悦又战洹水悦大败遂进攻魏加检校左散骑常侍兼魏府左司马朱滔王武俊围康日知于赵州也抱真分兵二千戍邢燧怒欲班师晟曰奉诏东讨者吾三帅也邢赵比壤今贼以兵加赵是邢有昼夜忧李公分众守之不为过公柰何遽引去燧悟释然即造抱真垒与交欢晟建言以兵趋定州与张孝忠合以图范阳则武俊等当舍赵帝壮之授御史大夫又俾神策三将军莫仁擢等隶之晟自魏引而北武俊果解去晟留赵三日与孝忠连兵北略恒州围朱滔将郑景济于清苑决水灌之悦武俊引兵战白楼孝忠兵笮晟引步骑击破之清苑益急滔武俊大惧悉起兵来救围晟军晟内攻景济而外抗滔等自正月至五月不解会晟疾甚不能兴军中共计引还定州而贼犹不敢逼疾间将复进会帝出奉天有诏召晟即日治严而孝忠以军介二盗间倚晟为重数止晟无西晟语众曰天子播越人臣当百舍一息义武欲止吾吾当以子为质乃以凭约昏并遗良马孝忠有亲将谒晟晟解玉带遗之使喻孝忠乃得逾飞狐次代州诏迎拜神策行营节度使进临渭北壁东渭桥所过樵苏无犯时刘德信自扈涧败归亦次渭南军嚣无制德信入谒晟晟责所以败斩之以数骑入壁劳其军无敢动晟已并兵则军益振于是朔方李怀光方军咸阳不欲晟当一面请与晟合有诏徙屯乃引趋陈涛斜与怀光联垒晟每与贼战必锦裘绣帽自表指顾阵前怀光望见恶之戒曰将务持重岂宜自表襮为贼饵哉晟曰昔在泾原士颇相畏服欲令见之夺其心尔怀光不悦迁延有异志晟使间说怀光曰贼据京邑天子暴露于外公宜速进兵虽晟不肖愿为公先驱死且不悔怀光不纳每兵至都城下而怀光军多掳掠晟军整戢怀光使分所获遗之又辞不敢受怀光谋沮挠其军即奏言神策兵给赐比方镇独厚今桀逆未平军不可以异且众以为言臣无以解惟陛下裁处怀光欲晟自削其军则士怨易挠帝议诸军与神策等力且不赡遣翰林学士陆贽临诏怀光令与晟计所宜者怀光曰禀赐不均军何以战贽数顾晟晟曰公元帅军政得专之晟将一军唯所命其增损费调敢不听怀光默然计塞顾刻削禀赐事出己乃止怀光屯咸阳凡八旬帝数促战以伺贼隙为言卒不出兵阴通朱泚反迹寖露晟惧为所并上言当先变制备请假裨佐赵光铣唐良臣张彧为洋利剑三州刺史各勒兵以通蜀汉衿喉未报会吐蕃欲佐泚帝议幸咸阳督战怀光大骇疑帝夺其军图反益急晟与李建徽阳惠元皆联屯适有使者到晟军晟乃令曰有诏徙屯即结阵趋东渭桥后数日怀光并建徽惠元兵惠元死之是日帝进狩梁州骆谷道隘储供不豫从官乏食帝叹曰早用晟言三蜀之利可坐有也顾浑瑊曰渭桥在贼腹中兵孤绝晟能办胜邪瑊曰晟秉义挺忠崒然不可夺臣策之必破贼帝乃安自行在遣晟将张少弘口诏进晟尚书左仆射同中书门下平章事晟受命拜且泣曰京师天下本若皆执羁靮谁将复之乃缮甲兵治陴隍以图收复是时晟提孤军横当寇锋恐二盗合以轧之则卑词厚币伪致诚于怀光者时敖廥单乏乃使张彧假京兆少尹多署吏调畿内赋不淹旬刍米告具乃陈兵下令曰国家多难乘舆播迁见危死节自吾之分公等此时不诛元凶取富贵非豪英也渭桥断贼首尾吾欲与公&#力一心建不世之功可乎士皆雪泣曰惟公命于是骆元光以华州之众守潼关尚可孤以神策兵保七盘皆受晟节度戴休颜举奉天韩游悉邠宁军从晟怀光始惧晟乃移书显让之使破贼自赎怀光不听然其下益携落畏为晟袭乃奔河中其将孟涉段威勇以兵数千自拔归晟皆表以要官帝遣使者间道诏晟兼河中晋绛慈隰节度使又兼京畿渭北鄜坊丹延节度招讨使帝欲益西幸晟请驻梁汉以系天下望又进京畿渭北鄜坊商华兵马副元帅时京兆司录参军李敬仲自贼中来乃署节度府判官以谏议大夫郑云逵为行军司马擢张彧自副神策军及晟家皆为贼质左右有言者晟涕数行下曰陛下安在而欲恤家乎泚使晟吏王无忌婿款壁门曰公等家无恙晟怒曰尔乃与贼为间乎叱斩之时输缣不属盛夏士有衣裘者晟能与下同其苦以忠谊感发士心终无携怨逻士得姚令言崔宣谍者晟命释缚饭饮之遣还敕曰为我谢令言等善为贼守勿不忠于泚乃引兵叩都门贼不敢出振旅而还明日会诸将图所向众对先拔外城然后清宫晟曰外城有里闬之隘若设伏格战居人嚣溃非计也贼重兵精甲聚苑中今直击之是披其心腹将图走不暇诸将曰善乃自东渭桥移壁光泰门以薄都城连沟栅而贼将张庭芝李希倩求战晟顾曰贼不出是吾忧也今乃冒死来天诱之矣勒吴铣等纵兵鏖击贼攻华师急晟以精骑驰救中军噪而从大破之乘胜入光泰门再战贼却僵尸相藉余众走白华贼大哭终夜不息翌日将复战或请待西师晟曰贼既败当乘机扑殄苟俟西军是容其为计岂吾利耶乃悉军军光泰门使王佖李演将骑史万顷将步扺苑北晟先夜隤苑垣为道二百步比兵至贼已伐木塞以拒战晟叱诸将曰安得纵贼今先斩公矣万顷惧先登拔栅以入佖督骑继之贼崩溃执其将段诚谏大兵分道进雷噪震地令言庭芝希倩等殊死斗晟令唐良臣等步骑奔突贼阵成辄北十余遇皆不胜蹙入白华贼伏千骑出官军背晟以麾下百骑自驰之左右呼曰相公来贼惊溃禽馘略尽泚率残卒万人西走田子奇追之余党悉降晟引军屯含元外廷舍右金吾次令军中曰五日内不得辄通家问违者斩遣京兆尹李齐运部长安万年令分慰居人秋毫无所扰别将高明曜取贼妓一司马取贼马一即斩以徇坊人之远者宿昔乃知王师之入也明日孟涉屯白华尚可孤屯望仙门骆元光屯章敬寺晟屯安国寺斩贼用事者及臣贼宦竖于市表着节不屈者择文武摄台省官以俟乘舆条胁汗于贼者请以不死露布至梁帝感泣群臣上寿且言晟荡夷凶憝而市不易廛宗庙不震长安之人不识旗鼓虽三代用师不能加之帝曰天生晟为社稷万人岂独朕哉拜晟司徒兼中书令实封千户晟遣大将吴诜以兵三千到宝鸡清道自请迎扈不许帝至自梁晟以戎服见三桥帝驻马劳之晟再拜顿首贺克殄大盗庙朝安复已即跪陈备爪牙臣不能指日破贼致乘舆再狩乃臣不任职之咎敢请死伏道左帝为掩涕命给事中齐映起之使就位有诏赐第永崇里泾阳上田延平门之林园女乐一列晟入第京兆供帐教坊鼓吹迎导诏将相送之帝纪其功自文于碑敕皇太子书立于东渭桥以示后世云又令太子录副以赐始晟屯渭桥也荧惑守岁久乃退府中皆贺曰荧惑退国家之利速用兵者昌晟曰天子暴露人臣当力死勤难安知天道邪至是乃曰前士大夫劝晟出兵非敢拒也且人可用而不可使之知也夫惟五纬盈缩不常晟惧复守岁则我军不战自屈矣皆曰非所及也泾州倚边数戕其帅晟请治不龚命者因以训耕积粟实塞下羁制西戎帝乃拜晟凤翔陇右泾原节度使兼行营副元帅徙王西平郡实封千五百户晟请与李楚琳俱行亦将治杀张镒罪帝方务安反侧不许晟至凤翔乱将王斌等十余人以次伏诛时宦者尹元贞持节到同华擅入河中谕慰李怀光晟劾元贞矫使欲洗宥元恶请治罪又言赦怀光有五不可河中扺京师三百里同州制其冲兵多则示未信少则力不足忽惊东偏何以待之一也今赦怀光则必以晋绛慈隰还之浑瑊康日知又且迁徙二也兵力未穷忽宥反逆四夷闻之谓陛下兵屈而自罢耳今回纥拒北吐蕃梗西希烈僭淮蔡若弃强示弱以招窥觊三也怀光既赦则朔方将士悉复叙勋行赏追还缣廪今府库空殚物不酬满是激其叛四也既解河中诸道还屯当有赐赉赏典不举怨言必起五也今河中米斗五百刍&#且罄人饿死墙壁间其大将杀戮几尽围之旬时力穷且溃愿无养腹心疾为后忧臣请选精兵五千约十日粮可以破贼帝方以贼委马燧浑瑊故不许晟至泾而田希鉴逆谒执之并其党石奇等悉伏诛表右龙武将军李观为泾原节度使晟常曰河陇之陷非吐蕃能取之皆将臣沓贪暴其种落不得耕稼日益东徙自弃之尔且土无缯絮人苦役扰思唐之心岂有既乎因悉家赀怀辑降附得大酋浪息曩表以王号每卤使至必召息曩于坐衣大锦袍金带夸异之卤皆指目歆艳吐蕃君臣大惧相与议尚结赞者善计乃曰唐名将特李晟与马燧浑瑊尔不去之必为吾患即遣使委辞因燧请和且求盟因盟谋执瑊以卖燧于是结赞大兴兵逾陇岐无所掠阳怒曰召吾来乃不牛酒犒军徐引去以是间晟晟选兵三千使王佖伏汧阳旁击其中军几获结赞晟又遣野诗良辅等攻摧沙堡拔之结赞屡乞和会晟朝京师奏言结赞无信不可许宰相韩滉与晟合因请调军食以给西师然天子内厌兵疑将臣生事亦会滉卒而张延赏当国故与晟有隙后虽诏讲解而阴不与也密言晟不可久持兵更荐刘元佐李抱真经略西北俾立功以间晟帝惑其言贞元三年帝坐宣政殿引见晟备册礼进拜太尉中书令罢其兵诏晟乘辂谒太庙视事尚书省赐良马锦彩千计是岁瑊与吐蕃盟平凉卤劫之瑊挺身免诏罢燧河东皆如结赞计云通王府长史丁琼者尝为延赏挤抑内怨望乃见晟曰以公功乃夺兵柄夫惟位高者难全盍早图之晟曰君安得不祥之言执以闻明年诏为晟立五庙追贲高祖芝以下祔其主给牲器&#幄礼官相事它日与马燧见延英帝嘉其勋下诏曰昔我烈祖乘乾坤荡涤扫隋季荒茀体元御极作人父母则有熊罴之士不二心之臣左右经纶参翊缔构昭文德恢武功威不若康不乂用端命于上帝付四方王业既成泰阶既平乃图厥容列于凌烟阁懋昭绩效表式仪型以弗忘朝夕永垂乎来裔君臣之义厚莫重焉岁在己巳秋九月我行西宫瞻望崇构见老臣遗像颙然肃然和敬在色想云龙之协期感致业之艰难睹往思今取类非远且功与时并才与世生苟蕴其才遇其时尊主庇人何代蔑有在中宗时有如桓彦范等着辅戴之绩在元宗时有如刘幽求等申&#翼之勋在肃宗时有如郭子仪扫除氛祲今顾晟等保宁朕躬咸宣力肆勤光复宗祏订之前烈夫岂多谢阙而未录孰旌厥贤况念功纪德文祖所为也在予其曷敢怠有司宜叙先后各图其像于旧臣之次命皇太子书其文以赐晟晟刻石于门七年以临洮未复请附贯万年诏可九年薨年六十七帝闻流涕诏百官就第进吊比大敛帝手诏誓以存保世嗣申告柩前册赠太师谥曰忠武及葬又御望春门临送遣谒者宣诏于柩车百官拜哭于道宪宗元和中诏其家与属籍以晟配飨德宗庙廷僖宗狩蜀仓部员外郎袁皓采晟功烈为兴元圣功录遍赐诸将表励之晟性疾恶临下明每治军必曰某有劳某长于是虽&#养小善必记姓名尤恶下为朋党者笃分义隆于故旧岚州刺史谭元澄尝有德于晟后贬死晟既贵直其枉诏赠元澄宁州刺史晟抚其二子为成就之在凤翔尝曰魏征以直言致太宗于尧舜上忠臣也我诚慕焉行军司马李叔度曰彼搢绅儒者事公勋德何希是哉晟曰君失辞晟幸得备将相苟容身不言岂可谓有犯无隐邪是非惟上所择尔叔度惭故晟每进对謇謇尽大臣节未尝露于外治家以严子侄非晨昏不辄见所与言未尝及公事正岁崔氏女归宁让曰尔有家而姑在堂妇当治酒食且以待宾客即却之不得进达礼敦教类若此与马燧皆在朝每宴乐恩赐使者相衔于道两家日出无钟鼓声则金吾以闻少选使者至必曰今日何不举乐既薨城盐州复故池以新盐赐宰相帝思晟乃致盐灵座其眷遇终始无与比者有十五子其闻者愿宪诉听云　　浑瑊
