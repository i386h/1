<!-- { "loadSidebar": true } -->
按元史本传阿朮兀良氏都帅兀良合台子也沉几有智略临阵勇决气盖万人宪宗时从其父征西南夷率精兵为候骑所向摧陷莫敢当其锋至平大理克诸部降交址无不在行事见兀良合台传宪宗尝劳之曰阿朮未有名位挺身奉国特赐黄金三百两以勉将来世祖即位留典宿卫中统三年从诸王拜出帖哥征李有功九月自宿卫将军拜征南都元帅治兵于汴复立宿州至元元年八月略地两淮攻取战获军声大振四年八月观兵襄阳遂入南郡取仙人铁城等栅俘生口五万军还宋兵邀襄樊间阿朮乃自安阳滩济江留精骑五千阵牛心岭复立虚寨设疑火夜半敌果至斩首万余级初阿朮过襄阳驻马虎头山宿汉东白河口曰若筑垒于此襄阳粮道可断也五年遂筑鹿门新城等堡继又筑台汉水中与夹江堡相应自是宋兵援襄者不能进六年七月大霖雨汉水溢宋将夏贵范文虎相继率兵来援复分兵出入水岸林谷间阿朮谓诸将曰此张虚形不可与战宜整舟师备新堡诸将从之明日宋兵果趋新堡大破之杀溺生擒五千余人获战船百余艘于是治战船分水军筑圜城以逼襄阳文虎复率舟师来救来兴国又以兵百艘侵百丈山前后邀击于湍滩俱败走之九年三月破樊城外郛增筑重围以逼之宋裨将张顺张贵装军衣百船自上流入襄阳阿朮攻之顺死贵仅得入城俄乘轮船顺流东走阿朮与元帅刘整分泊战船以待燃薪照江两岸如昼阿朮追战至柜门关擒贵余众尽死是年九月加同平章事先是襄樊两城汉水出其间宋兵植木江中联以铁锁中设浮梁以通援兵樊恃此为固至是阿朮以机锯断木以斧断锁焚其桥襄兵不能援十二月遂拔樊城襄守将吕文焕惧而出降十年七月奉命略淮东抵扬州城下宋以千骑出战阿朮伏兵道左佯北宋兵逐之伏发擒其骑将王都统十一年正月入觐与参政阿里海牙奏请伐宋帝命相臣议久不决阿朮进曰臣久在行间备见宋兵弱于往昔失今不取时不再来帝乃可其奏诏益兵十万与丞相伯颜参政阿里海牙等同伐宋三月进平章政事秋九月师次郢之盐山得俘民言宋沿江九郡精锐尽聚郢江东西两城今舟师出其间骑兵不得护岸此危道也不若取黄家湾堡东有河口可由其中拖船入湖转以下江为便从之遂舍攻郢而去行大泽中忽宋骑兵千人突至时从骑纔数十人阿朮即奋槊驰击所向畏避追斩五百余级生擒其将赵范二统制进攻沙洋新城拔之前次复州守将翟贵迎降时夏贵锁大舰扼江汉口两岸备御坚严阿朮用军将马福计回舟沦河口穿湖中从阳罗堡西沙芜口入大江十二月军至阳罗堡攻之不克阿朮谓伯颜曰攻城下策也若分军船之半循岸西上对青山矶止泊伺隙捣虚可以得志从之明日阿朮遥见南岸沙洲即率众趋之载马后随宋将程鹏飞来拒大战中流鹏飞败走诸军抵沙洲急击攀岸步斗开而复合者数四敌小却出马于岸遂力战破之追击至鄂东门而还夏贵闻阿朮飞渡大惊引麾下兵三百艘先遁余皆溃走遂拔阳罗堡尽得其军实伯颜议师所向或欲先取蕲黄阿朮曰若赴下流退无所据上取鄂汉虽迟旬日师有所依可以万全己未水陆并趋鄂汉焚其船三千艘烟焰涨天汉阳鄂州大恐相继皆降十二年正月黄蕲江州降阿朮率舟师趋安庆范文虎迎降继下池州宋丞相贾似道拥重兵拒芜湖遣宋京来请和伯颜谓阿朮曰有诏令我军驻守何如阿朮曰若释似道而不击恐已降州郡今夏难守且宋无信方遣使请和而又射我军船执我逻骑今日惟当进兵事若有失罪归于我二月辛酉师次丁家洲遂与宋前锋孙虎臣对阵夏贵以战舰二千五百艘横亘江中似道将兵殿其后时已遣骑兵夹岸而进两岸树炮击其中坚宋军阵动阿朮挺身登舟手自持柁突入敌阵诸军继进宋兵遂大溃以上详见伯颜传世祖以宋重兵皆驻扬州临安倚之为重四月命阿朮分兵围守扬州庚申次真州败宋兵于珠金砂斩首二千余级既抵扬州乃造楼橹战具于瓜洲漕粟于真州树栅以断其粮道宋都统姜才领步骑二万来攻栅敌军夹河为阵阿朮麾骑士渡河击之战数合坚不能却众军佯北才逐之遂奋而回击万矢雨集才军不能支擒其副将张林斩首万八千级七月庚午宋两淮镇将张世杰孙虎臣以舟师万艘驻焦山东每十船为一舫联以铁锁以示必死阿朮登石公山望之舳舻连接旌旗蔽江曰可烧而走也遂选强健善射者千人载以巨舰分两翼夹射阿朮居中合势进击继以火矢烧其篷樯烟焰涨天宋兵既碇舟死战至是欲走不能前军争赴水死后军散走追至圌山获黄白鹞船七百余艘自是宋人不复能军矣十月诏拜中书左丞相仍谕之曰淮南重地李庭芝狡诈须卿守之时诸军进取临安阿朮驻兵瓜洲以绝扬州之援伯颜所以兵不血刃而平宋者阿朮控制之力为多十三年二月夏贵举淮西诸城来附阿朮谓诸将曰今宋已亡独庭芝未下以外助犹多故也若绝其声援塞彼粮道尚恐东走通泰逃命江海乃栅扬之西北丁村以扼其高邮宝应之馈运贮粟湾头堡以备捍御留屯新城以逼泰州又遣千户伯颜察儿率甲骑三百助湾头兵势且戒之曰庭芝水路既绝必从陆出宜谨备之如丁村烽起当首尾相应断其归路六月甲戌姜才知高邮米运将至果夜出步骑五千犯丁村栅至晓伯颜察儿来援所将皆阿朮牙下精兵旗帜画双赤月众军望其尘连呼曰丞相来矣宋军识其旗皆遁才脱身走追杀骑兵四百步卒免者不满百人壬辰李庭芝以朱焕守扬州挟姜才东走阿朮率兵追袭杀步卒千人庭芝仅入泰州遂筑垒以守之七月乙巳朱焕以扬州降乙卯泰州守将孙良臣开北门纳降执李庭芝姜才奉命戮扬州市扬泰既下阿朮申严士卒禁暴掠有武卫军校掠民二马即斩以徇两淮悉平得府二州二十二军四县六十七九月辛酉入见世祖于大明殿陈宋俘第功行赏实封泰兴县二千户二十三年受命北伐叛王昔剌木等明年凯旋继又西征至哈剌霍州以疾卒年五十四追封河南王　　张弘范按元史本传弘范字仲畴柔第九子也善马槊颇能为歌诗年二十时兄顺天路总管弘略上计寿阳行都留弘范摄府事吏民服其明决蒙古军所过肆暴弘范杖遣之入其境无敢犯者中统初授御用局总管三年改行军总管从亲王哈必赤讨李于济南柔戒之曰汝围城勿避险地汝无怠心则兵必致死主者虑其险苟有来犯必赴救可因以立功勉之弘范营城西出军突诸将营独不向弘范弘范曰我营险地乃示弱于我必以奇兵来袭谓我弗悟也遂筑长垒内伏甲士而外为壕开东门以待之夜令士卒浚壕益深广不知也明日果拥飞桥来攻未及岸军陷壕中得跨壕而上者突入垒门遇伏皆死降两贼将柔闻之曰真吾子也既诛朝廷惩尽专兵民之权故能为乱议罢大藩子弟之在官者弘范例罢至元元年弘略既入宿卫帝召见意其兄弟有可代守顺天者且念弘范有济南之功授顺天路管民总管佩金虎符二年移守大名岁大水漂没庐舍租税无从出弘范辄免之朝廷罪其专擅弘范请入见进曰臣以为朝廷储小仓不若储之大仓帝曰何说也对曰今岁水潦不收而必责民输仓库虽实而民死亡殆尽明年租将安出曷若活其民使不致逃亡则岁有恒收非陛下大仓库乎帝曰知体其勿问六年括诸道兵围宋襄阳授益都淄莱等路行军万户复佩金虎符朝廷以益都兵乃李所教练之卒勇悍难制故命领之戍鹿门堡以断宋饷道且绝郢之救兵弘范建言曰国家取襄阳为延久之计者所以重人命而欲其自毙也曩者夏贵乘江涨送衣粮入城我师坐视无御之者而其境南接江陵归峡商贩行旅士卒络绎不绝宁有自毙之时乎宜城万山以断其西栅灌子滩以绝其东则庶几速毙之道也帅府奏用其言移弘范兵千人戍万山既城与将士较射出东门宋师奄至将佐皆谓众寡不敌宜入城自守弘范曰吾与诸君在此何事敌至将不战乎敢言退者死即擐甲上马立遣偏将李庭当其前他将攻其后亲率二百骑为长阵令曰闻吾鼓则进未鼓勿动宋军步骑相间突阵弘范军不动再进再却弘范曰彼气衰矣鼓之前后奋击宋师奔溃八年筑一字城逼襄阳破樊城外郭九年攻樊城流矢中其肘裹疮见主帅曰襄樊相为唇齿故不可破若截江道断其援兵水陆夹攻樊必破矣樊破则襄阳何所恃从之明日复出锐卒先登遂拔之襄阳既下偕宋将吕文焕入觐赐锦衣白金宝鞍将校行赏有差十一年丞相伯颜伐宋弘范率左部诸军循汉江东略郢西南攻武矶堡取之北兵渡江弘范为前锋宋相贾似道督兵阻芜湖殿帅孙虎臣据丁家洲弘范转战而前诸军继之宋师溃弘范长驱至建康十二年五月帝遣使谕丞相毋轻敌贪进方暑其少驻以待弘范进曰圣恩待士卒诚厚然缓急之宜非可遥度今敌已夺气正当乘破竹之势取之无遗策矣岂宜迂缓使敌得为计耶丞相然之驰驿至阙面论形势得旨进师十二年次瓜洲分兵立栅据其要害扬州都统姜才所统兵劲悍善战至是以二万人出扬子桥弘范佐都元帅阿朮御之与宋兵夹水阵弘范以十三骑径度冲之阵坚不动弘范引却一骑跃马挥刀直趋弘范弘范旋辔反迎刺之应手顿毙马下其众溃乱追至城门斩首万余级自相蹂藉溺死者过半宋将张世杰孙虎臣等率水军于焦山决战弘范以一军从旁横冲之宋师遂败追至圌山之东夺战舰八十艘俘馘千数上其功改亳州万户后赐名拔都从中书左丞董文炳由海道会丞相伯颜进次近郊宋主上降表以伯侄为称往返未决弘范将命入城数其大臣之罪皆屈服竟取称臣降表来上十三年台州叛讨平之诛其为首者而已十四年师还授镇国上将军江东道宣慰使十五年宋张世杰立广王昺于海上闽广响应俾弘范往平之授蒙古汉军都元帅陛辞奏曰汉人无统蒙古军者乞以蒙古信臣为首帅帝曰汝知而父与察罕之事乎其破安丰也汝父欲留兵守之察罕不从师既南安丰复为宋有进退几失据汝父深悔恨良由委任不专故也岂可使汝复有汝父之悔乎今付汝大事能以汝父之心为心则予汝嘉面赐锦衣玉带弘范不受以剑甲为请帝出武库剑甲听其自择且谕之曰剑汝之副也不用令者以此处之将行荐李恒为己贰从之至扬州选将校水陆二万分道南征以弟弘正为先锋戒之曰选汝骁勇非私汝也军法重我不敢以私挠公勉之弘正所向克捷进攻三江寨寨据隘乘高不可近因连兵向之寨中持满以待弘范下令下马治朝食若将持久者持满者疑不敢动而他寨不虞也忽麾军连拔数寨回捣三江尽拔之至漳州军其东门命别将攻南门西门乃乘虚破其北门拔之攻鲍浦寨又拔之由是濒海郡邑皆望风降附获宋丞相文天祥于五坡岭使之拜不屈弘范义之待以宾礼送至京师获宋礼部侍郎邓光荐命子珪师事之十六年正月庚戌由潮阳港发舶入海至甲子门获宋斥候将刘青顾凯乃知广王所在辛酉次崖山宋军千余艘碇海中建楼橹其上隐然坚壁也弘范引舟师赴之崖山东西对峙其北水浅舟胶非潮来不可进乃由山之东转南入大洋始得逼其舟又出奇兵断其汲路烧其宫室世杰有甥在弘范军中三使招之世杰不从甲戌李恒自广州至授以战舰二使守北面二月癸未将战或请先用炮弘范曰火起则舟散不如战也明日四分其军军其东南北三面弘范自将一军相去里余下令曰宋舟潮至必东遁急攻之勿令得去闻吾乐作乃战违令者斩先麾北面一军乘潮而战不克李恒等顺潮而退乐作宋将以为且宴少懈弘范舟师犯其前众继之豫构战楼于舟尾以布幕障之命将士负盾而伏令之曰闻金声起战先金而妄动者死飞矢集如猬伏盾者不动舟将接呜金撤障弓弩火石交作顷刻并破七舟宋师大溃宋臣抱其主昺赴水死获其符玺印章世杰先遁李恒追至大洋不及世杰走交趾风坏舟死海陵港其余将吏皆降岭海悉平磨崖山之阳勒石纪功而还十月入朝赐宴内殿慰劳甚厚未几瘴疠疾作帝命尚医诊视遣近臣临议用药&#卫士监门止杂人毋扰其病病甚沐浴易衣冠扶掖至中庭面阙再拜退坐命酒作乐与亲故言别出所赐剑甲命付嗣子珪曰汝父以是立功汝佩服勿忘也语竟端坐而卒年四十三赠银青荣禄大夫平章政事谥武略至大四年加赠推忠效节翊运功臣太师开府仪同三司上柱国齐国公改谥忠武延佑六年加保大功臣加封淮阳王谥献武子珪自有传　　塔里赤
