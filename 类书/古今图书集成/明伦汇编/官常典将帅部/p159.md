<!-- { "loadSidebar": true } -->
按魏书尉古真传古真弟诺诺长子眷忠谨有父风太宗时执事左右为大官令时侍臣受斤亡入蠕蠕诏眷追之遂至卤庭大檀问其故眷曰受斤负罪天子逃刑在此不时执送是以来取眷遂擒受斤于大檀前左右救之乃免由是以骁烈闻迁司卫监太宗幸幽州诏眷辅世祖居守后征河南督高车骑临阵冲突所向无前贼惮之世祖即位命眷与散骑常侍刘库仁等八人分典四部绾奏机要赐爵山桑侯加陈兵将军又为安北将军出镇北境与平阳王长孙翰击蠕蠕别帅阿伏干于柞山率师至歌删山击蠕蠕别帅便度弟库仁直引师而北蠕蠕部帅莫孤率高车骑五千乘来逆眷击破之斩首千余级又从征蠕蠕眷出白黑两漠之间击其东部大获而还又从征赫连昌眷出南道击昌于上邽士众乏粮临淮公丘堆等督租于郡县为昌所败昌乘胜抄掠诸将患之眷与侍御史安颉阴谋设伏邀击擒昌以功拜宁北将军加散骑常侍进爵源阳公后从征和龙眷督万骑前驱慰喻降二千余户寻为假节加侍中都督豫洛二州及河内诸军事安南将军开府镇虎牢张掖王秃发保周之反也征眷与永昌王健等率师讨之破保周于番禾保周遁走眷率骑追之保周穷迫自杀诏眷留镇凉州加都督凉沙河三州诸军事安西将军领护羌戎校尉转敦煌镇将又击破吐谷浑俘三千余口眷历镇四番威名并着高宗时率师北击伊吾&#其城大获而还寻拜侍中太尉进爵为王与太宰常英等评尚书事高祖北巡狩以寒雪方降议还眷谏曰今动大众以威北敌去都不远而便旋驾卤必疑我有内难虽方寒雪兵人劳苦以经略大体宜便前进高宗从之遂渡漠而还以眷元老赐杖履上殿和平四年薨高宗悼惜之赠大将军谥曰庄　　古弼按魏书本传弼代人也少忠谨好读书又善骑射初为猎郎使长安称旨转门下奏事以敏正着称太宗嘉之赐名曰笔取其直而有用后改名弼言其辅佐材也令弼典西部与刘洁等分绾机要敷奏百揆世祖即位以功拜立节将军赐爵灵寿侯征并州叛胡还进为侍中吏部尚书典南部奏事与安原降东部高车于己尼陂又与刘洁屯五原河北以备叛民拜安西将军从征赫连定驾至平凉次于泾南遣弼与侍中张黎击平凉赫连定自安定率步骑二万来救与弼等相遇弼伪退以诱之世祖使高车&#勒驰击定斩首数千级弼乘胜取安定又与永昌王健等讨冯文通文通婴城固守弼芟其禾而还后又征文通文通求救于高丽高丽救至文通将东奔民多难之其大臣占&#因民心之不欲遂率众攻文通开城门以引官军弼疑古&#谲诈不入城高丽军至文通乃随之文通之奔也令妇人被甲居中其精卒及高丽陈兵于外弼部将高苟子率骑冲击贼军弼酒醉拔刀止之故文通得东奔将士皆怨弼不击世祖大怒征还黜为广夏门卒寻复为侍中与尚书李顺使于凉州拜安西将军赐爵建兴公镇长安甚着威名及议征凉州弼与顺咸言凉州乏水草不宜行师世祖不从既克姑臧微嫌之以其有将略故弗之责也刘义隆遣将裴方明等击南秦王杨难当难当遣使请救兵未至难当奔上邽方明克仇池立杨元庶子保炽于是假弼节督陇右诸军义隆遣其秦州刺史胡崇之屯仇池弼与平西将军元齐邀崇之于浊水临阵擒之其众走还汉中弼等从祥郊山南入与东道将皮豹子等讨仇池遣永安侯贺纯攻义隆塞狭道守将姜道祖退守狭亭诸将以山道崄峻时又雪深用马不便皆迟留不进弼独进军使元齐贺纯等击狭亭道祖南走仇池平未几诸氐复推杨文德为主围仇池弼发上邽高平沂城诸军讨之仇池围解文德走汉川时豹子督关中诸军次于下辨闻仇池围解议欲还军弼使谓豹子曰比连破贼军恐彼君臣未体大分耻其负败或来报复若其班师寇众复至后举为难不如缮兵练甲蓄力待之不出秋冬南寇必来以逸待劳百胜之策豹子乃止世祖闻之曰弼之言长策也制南秦弼谋多矣恭宗总摄万几征为东宫四辅与宜都王穆寿等并参政事诏以弼保傅东宫有老成之勤赐帛千匹棉千斤迁尚书令弼虽事务殷凑而读书不辍端谨慎密口不言禁中之事功名等于张黎而廉不及也上谷民上书言苑囿过度民无田业乞减大半以赐贫人弼览见之入欲陈奏遇世祖与给事中刘树棋志不听事弼侍坐良久不获申闻乃起于世祖前捽树头掣下床以手搏其耳以拳殴其背曰朝廷不治实尔之罪世祖失容放棋曰不听奏事实在朕躬树何罪置之弼具状以闻世祖奇弼公直皆可其所奏以丐百姓弼曰为臣而逞其志于君前者非无罪也乃诣公车免冠徒跣自劾请罪世祖遣使者召之及至世祖曰卿其冠履吾闻筑社之役蹇蹶而筑之端冕而事之神与之福然则卿有何罪自今以后苟利社稷益国便民者虽复颠沛造次卿则为之无所顾也世祖大阅将校猎于河西弼留守诏以肥马给骑人弼命给弱者世祖大怒曰尖头奴敢裁量朕也朕还台先斩此奴弼头尖世祖常名之曰笔头是以时人呼为笔公弼属官惶怖惧诛弼告之曰吾以为事君使畋猎不适盘游其罪小也不备不虞使戎寇恣逸其罪大也今北方孔炽南寇未灭狡焉之志窥伺边境是吾忧也故选肥马备军实为不虞之远虑苟使国家有利吾何避死乎明主可以理干此自吾罪非卿等之咎世祖闻而叹曰有臣如此国之宝也赐衣一袭马二匹鹿十头后车驾畋于山北大获麋鹿数千头诏尚书发车牛五百乘以运之世祖寻谓从者曰笔公必不与我汝辈不如马运之速遂还行百余里而弼表至曰今秋谷悬黄麻菽布野猪鹿窃食鸟雁侵费风波所耗朝夕参倍乞赐矜缓使得收载世祖谓左右曰笔公果如朕所卜可谓社稷之臣初杨难当之来也诏弼悉送其子弟于京师杨元少子文德以黄金四十斤赂弼弼受金留文德而遇之无礼文德亡入刘义隆世祖以其正直有战功弗加罪责也世祖崩吴王立以弼为司徒高宗即位与张黎并坐议不合旨俱免有怨谤之言其家人告巫蛊俱伏法时人冤之　　豆代田
按魏书本传代田代人也太宗时以善骑射为内细射从攻虎牢诏代田登楼射贼矢不虚发与奚斤前锋先入擒刘义隆将毛德祖并长史司马三人以功迁内三郎从讨赫连昌乘胜追贼入其宫门门闭代田逾宫而出世祖壮之拜勇武将军后从驾平昌以战功赐奴婢十五口黄金百斤银百斤神中讨蠕蠕赐爵关中侯从讨平凉击破赫连定得奚斤等世祖以定妻赐之诏斤膝行授酒于代田敕斤曰全尔身命者代田功也改爵井陉侯加散骑常侍右卫将军领内都幢将从讨和龙战功居多迁殿中尚书赐奴婢六十口以前后军功进爵长广公加平东将军从驾南讨转太子太保出为统万镇大将兴安中卒赠侍中安东大将军长广王谥曰恭　　李宝
按魏书本传宝字怀素小字衍孙陇西狄道人私署凉王皓之孙也父&#字士举小字武强私署骁骑将军祁连酒泉晋昌三郡太守宝沉雅有度量骁勇善抚接伯父歆为沮渠蒙逊所灭宝徙于姑臧岁余随舅广契北奔伊吾臣于蠕蠕其遗民归附者稍至二千宝倾身礼接甚得其心众皆乐为用每希报雪属世祖遣将讨沮渠无讳于敦煌无讳捐城遁走宝自伊吾南归敦煌遂修缮城府复先业遣弟怀达奉表归诚世祖嘉其忠款拜怀达散骑常侍敦煌太守别遣使授宝使持节侍中都督西垂诸军事镇西大将军开府仪同三司领护西戎校尉沙州牧敦煌公仍镇敦煌四品以下听承制假授真君五年因入朝遂留京师拜外都大官转镇南将军并州刺史还除内都大官高宗初代司马文思镇怀荒改授镇北将军太安五年薨年五十三诏赐命服一袭赠以本官谥曰宣　　陆俟
按魏书本传俟代人也曾祖干祖引世领部落父突太祖时率部民随从征伐数有战功拜厉威将军离石镇将天兴中为上党太守关内侯俟少聪慧有策略太宗践阼拜侍郎迁内侍袭爵关内侯转龙骧将军给事中典选部兰台事当官而行无所屈挠世祖亲征赫连昌诏俟督诸军镇大碛以备蠕蠕车驾还复典选部兰台事与西平公安颉督诸军攻虎牢&#之赐爵建业公拜冀州刺史仍本将军时考州郡治功唯俟与河内太守丘陈为天下第一转都督洛豫二州诸军事本将军虎牢镇大将平凉休屠金崖羌狄子玉等叛复转为使持节散骑常侍平西将军安定镇大将既至怀柔羌戎莫不归附追讨崖等皆获之征还拜散骑常侍出为平东将军怀荒镇大将未期诸高车莫弗讫讼俟严急待下无恩还请前镇将郎孤世祖诏许之征俟还京既至朝见言于世祖曰陛下今以郎孤复镇以臣愚量不过周年孤身必败高车必叛世祖疑谓不实切责之以公归第&#年诸莫弗果杀郎孤而叛世祖闻之大惊即召俟问其知败之意俟曰夫高车上下无礼无礼之人难为其上臣所以&#之以威严节之以宪网欲渐加训导使知分限而恶直丑正实繁有徒故讼臣无恩称孤之美孤获还镇欣其名誉必加恩于百姓讥臣为失专欲以宽惠治之仁恕待之无礼之人易生陵&#不过期年无复上下然后收之以威则人怀怨怼怨怼既多败乱彰矣世祖笑曰卿身乃短虑何长也即日复除散骑常侍世祖征蠕蠕破凉州常随驾别督辎重又与高凉王那渡河南略地至济南东平陵徙其民六千家于河北又以俟都督秦雍二州诸军事平西将军长安镇大将与高凉王那击盖吴于杏城大破之获吴二叔诸将欲送京师俟独不许曰夫长安一都险绝之土民多刚强类乃非一清平之时仍多叛动今虽良民犹以为惧况其党与乎若不斩吴恐长安之变未已吴一身藏窜非其亲信谁能获之若停十万之众以追一人非上策也不如私许吴叔免其妻子使自追吴擒之必也诸将咸曰今来讨贼既破之获其二叔唯吴一人何所复至俟曰吴之悖逆本自天性今若获免必诳惑愚民称王者不死妄相扇动为患必大诸君不见毒蛇乎断其头犹能为害况除腹心疾而曰必遗其类其可乎诸将曰公言是也但得贼不杀更有所求遂去不返其如罪何俟曰此罪我与诸君当之高凉王那亦从俟计遂遣吴二叔与之期及吴叔不至诸将各咎于俟俟曰此未得其便耳必不背也后数日果斩吴以至皆如其言俟之明略独决皆此类也迁内都大官安定卢永刘超等聚党万余以叛世祖以俟威恩被于关中诏以本官加都督秦雍诸军事镇长安世祖曰秦川险绝奉化日近吏民未被恩德故顷年以来频有叛动今超等恃险不顺王命朕若以重兵与卿则超等必合而为一据险拒战未易攻也若以轻兵与卿则不制矣今使卿以方略定之于是俟单马之镇超等闻之大欣以为无能为也既至申扬威信示以成败诱纳超女外若姻亲超犹自警初无降意俟乃率其帐下往见超观其举措设掩袭之计超使人逆曰三百人以外当以弓马相待三百人以内当以酒食相供俟乃将二百骑诣超超设备甚严俟遂纵酒尽醉而还后谓将士曰超可取也乃密选精兵五百人陈国恩德激厉将士言至恳切士卒奋勇各曰以死从公必无二也遂伪猎而诣超与士卒约曰今会发机当以醉为限俟于是诈醉上马大呼手斩超首士卒应声纵击杀伤千数遂平之世祖大悦征俟还京师转外都大官散骑常侍如故高宗践阼以子丽有策立之勋拜俟征西大将军进爵东平王太安四年薨年六十七谥曰成有子十二人　　皮豹子
