<!-- { "loadSidebar": true } -->
按魏书本传孝伯赵郡人也高平公顺从父弟父曾少治郑氏礼左氏春秋以教授为业郡三辟功曹不就门人劝之曾曰功曹之职虽曰乡选高第犹是郡吏耳北面事人亦何容易州辟主簿到官月余乃叹曰梁叔敬有云州郡之职徒劳人耳道之不行身之忧也遂还家讲授太祖时征拜博士出为赵郡太守令行禁止劫盗奔窜太宗嘉之并州丁零数为山东之害知曾能得百姓死力惮不入境贼于常山界得一死鹿谓赵郡地也贼长责之还令送鹿故处邻郡为之谣曰诈作赵郡鹿犹胜常山粟其见惮如此卒赠平南将军荆州刺史柏仁子谥曰懿孝伯少传父业博综群言美风仪动有法度从兄顺言之于世祖征为中散世祖见而异之谓顺曰真卿家千里驹也迁秘书奏事中散转侍郎光禄大夫赐爵南昌子加建威将军委以军国机密甚见亲宠谋谟切秘时人莫能知也迁北部尚书以频从征伐规略之功进爵寿光侯加建义将军真君末车驾南伐将出彭城刘义隆子安北将军徐州刺史武陵王骏遣将马文恭率步骑万余至萧城前军击破之文恭走免执其队主蒯应义隆闻大驾南巡又遣其弟太尉江夏王义恭率众赴彭城世祖至彭城登亚父冢以望城内遣送蒯应至小市门宣世祖诏劳问义恭率并遣自陈萧城之败义恭等问应魏帝自来以不应曰自来又问今在何处应曰在城西南又问士马多少应曰中军四十余万骏遣人献酒二器甘蔗百梃并请骆□世祖明旦复登亚父冢遣孝伯至小市骏亦遣其长史张畅对孝伯孝伯遥问畅姓畅曰姓张孝伯曰是张长史也畅曰君何得见识孝伯曰既涉此境何容不悉畅问孝伯曰君复何姓居何官也孝伯曰我戎行一夫何足致问然足与君相敌孝伯曰主上有诏太尉安北可暂出门欲与相见朕亦不攻彭城何为劳苦将士城上严备今遣赐骆□及貂裘杂物畅曰有诏之言政可施干彼国何得称之于此孝伯曰卿家太尉安北是人臣不畅曰是也孝伯曰我朝廷奄有万国率土之滨莫敢不臣纵为邻国之君何为不称诏于邻国之臣孝伯又问畅曰何至忽遽杜门绝桥畅曰二王以魏帝壁垒未立将士疲劳此精甲十万人思致命恐轻相凌践故且闭城耳待休息士马然后共治战□□日交戏孝伯曰令行禁止主将常事宜当以法裁物何用废桥杜门穷城之中复何以十万夸大我亦有良马百万复可以此相矜畅曰王侯设险何但法令而已也我若夸君当言百万所以言十万者正是二王左右素所畜养者耳此城内有数州士庶工徒营伍犹所未论我本□人不□马足且冀之北土马之所生君复何以逸足见夸也孝伯曰王侯设险诚如来言开闭有常何为杜塞绝桥之意义在何也此城守君之所习野战我之所长我之恃马犹如君之恃城耳城内有具思者尝至京师义恭遣视之思识是孝伯思前问孝伯曰李尚书行途有劳孝伯曰此事应相与共知思答曰缘共知所以仰劳孝伯曰感君至意既开门畅屏人却仗出受赐物孝伯曰诏以貂裘赐太尉骆□骡马赐安北蒲萄酒及诸食味当相与同进畅曰二王敬白魏帝知欲垂见常愿面接但受命本朝忝居藩任人臣无境外之交故无容私觌义恭献皮□褶一具骏奉酒二器甘蔗百梃孝伯曰又有诏太尉安北久绝南信殊当忧悒若欲遣信者当为护送脱须骑者亦当以马送之畅曰此方闲路甚多使命日夕往复不复以此劳魏帝也孝伯曰亦知有水路似为白贼所断畅曰君着白衣称白贼也孝伯大笑曰今之白贼似异黄巾赤眉畅曰黄巾赤眉不在江南孝伯曰虽不在江南亦不离徐方也孝伯曰向与安北相闻何以久而不报畅曰二王贵远启闻为难孝伯曰周公握发吐餔二王何独贵远畅曰握发吐餐不谓邻国之人也孝伯曰本邦尚尔邻国弥应尽恭且宾至有礼主人宜以礼接畅曰昨见众宾至门未为有礼孝伯曰非是宾至无礼直是主人□□无待宾调度耳孝伯又言有诏程天祚一介常人诚知非江南之选近于汝阳身被九枪落在□水我使牵而出之凡人骨肉分张并思集聚闻其弟在此如何不遣暂出寻自令反岂复苟留一人畅曰知欲程天祚兄弟集聚已勒遣之但其固辞不往孝伯曰岂有子弟闻其父兄而反不肯相见此便禽兽之不若贵土风俗何至如此世祖又遣赐义恭骏等□各一领盐食九种并胡豉孝伯曰有后诏凡此诸盐各有所宜白盐食盐主上自食黑盐治腹胀气满末之六铢以酒而服胡盐治目痛戎盐治诸疮赤盐驳盐臭盐马齿盐四种并非食盐太尉安北何不遣人来至朕间彼此之情虽不可尽要复见朕小大知朕老少观朕为人畅曰魏帝久为往来所具李尚书亲自衔命不患彼此不尽故不复遣信义恭献蜡烛十梃骏献锦一匹孝伯曰君南土士人何为着屩君而着此将士云何畅曰士人之言诚为多愧但以不武受命统军戎陈之间不容缓服孝伯曰永昌王自顷恒镇长安今领精骑八万直造淮南寿春亦闭门自固不敢相御向送刘康祖首彼之所见王元谟甚是所悉亦是常才耳何意作如此任使以致奔败自入境七百余里主人竟不能一相拒抗邹山之险彼之所凭前锋始得接手崔邪利便尔入穴将士倒曳出之主上丐其生命今从在此复何以轻脱遣马文恭至萧县使望风退挠也彼之民人甚相忿怨言清平之时赋我租帛至有急难不能相拯畅曰知永昌已过淮南康祖为其所破比有信使无此消息王元谟南土偏将不谓为才但以其北人故为前驱引导耳大军未至而河冰向合元谟量宜反□未为失算但因夜回归致戎马惊乱耳我家悬瓠小城陈宪小将魏帝倾国攻围累旬不□胡盛之偏裨小帅众无三旅始济翮水魏国君臣奔散仅得免脱滑台之师无所多愧邹山小戍虽有微险河畔之民多是新附始慕政化奸盗未息示使崔邪利抚之而已今虽陷没何损于国魏帝自以十万之师而制一崔邪利乃复足言也近闻萧县百姓并依山险聊遣马文恭以十队迎之耳文恭前以三队出还走彼大营嵇元敬以百舸至留城魏军奔败轻敌致此亦非所恤王境人民列居河畔二国交兵当互加抚养而魏师入境事生意外官不负民民亦何怨知入境七百里无相捍拒此自上由太尉神算次在武陵圣略军国之要虽不预闻然用兵有机闲亦不容相语孝伯曰君藉此虚谈支离相对可谓遁辞知其所穷且主上当不围此城自率众军直造瓜步南事若办城故不待攻围南行不捷彭城亦非所欲也我今当南欲饮马江湖耳畅曰去留之事自适彼怀若魏帝遂得饮马长江便为无复天道孝伯曰自北而南实惟人化饮马长江岂独天道畅将还城谓孝伯曰冀荡定有期相见无远君若得还宋朝今为相识之始孝伯曰今当先至建业以待君耳恐尔日君与二王面缚请罪不暇为容孝伯风容闲雅应答如流畅及左右甚相嗟叹世祖大喜进爵宣城公兴安二年出为使持节散骑常侍平西将军秦州刺史太安三年卒高祖甚悼惜之赠镇南大将军定州刺史谥曰文昭公孝伯体度恢雅明达政事朝野贵贱咸推重之恭宗曾启世祖广征俊秀世祖曰朕有一孝伯足治天下何用多为假复求访此人辈亦何可得其见赏如此性方慎忠厚每朝廷大事有不足必手自书表切言陈谏或不从者至于再三削灭□草家人不见公廷论议常引纲纪或有言事者孝伯恣其所陈假有是非终不抑折及见世祖言其所长初不隐人姓名以为己善故衣冠之士服其雅正自崔浩诛后军国之谋咸出孝伯世祖宠眷有亚于浩亦以宰辅遇之献替补阙其迹不见时人莫得而知也卒之日远近哀伤焉孝伯美名闻于遐迩李彪使于江南萧颐谓之曰孝伯于卿远近其为远人所知若此　　成淹按魏书本传淹字季文上谷居庸人也自言晋侍中粲之六世孙祖升家于北海父洪名犯显祖庙讳仕刘义隆为抚军府中兵参军早卒淹好文学有气尚刘子业辅国府刑狱参军事刘彧以为员外郎假龙骧将军领军主令援东阳历城皇兴中降慕容白曜赴阙授兼著作郎时显祖于仲冬之月欲巡漠北朝臣以寒甚固谏并不纳淹上接舆释游论显祖览之诏尚书李欣曰卿等诸人不如成淹论通释人意乃□停行太和中文明太后崩萧颐遣其散骑常侍裴昭明散骑侍郎谢竣等来吊欲以朝服行事主客执之云吊有常式何得以朱衣入山庭昭明等言本奉朝命不容改易如此者数四执志不移高祖□尚书李冲令选一学识者更与论执冲奏遣淹昭明言未解魏朝不听朝服行礼义出何典淹言吉凶不同礼有成数元冠不吊童孺共闻昔季孙将行请遭丧之礼千载之下犹共称之卿远自江南奉慰不能式遵成事方谓义出何典行人得失何其异哉昭明言二国交和既久南北皆须准望齐高帝崩魏遣李彪通吊于时初不素服齐朝亦不以为疑那得苦见要逼淹言彪通吊之日朝命以吊服自随而彼不遵高宗追远之慕乃逾月即吉彪行吊之时齐之君臣皆已鸣玉盈庭貂珰曜日百寮内外朱服焕然彪乃行人不被主人之命复何容独以素服闲衣冠之中求责虽高未敢闻命我皇帝仁孝之性侔于有虞处谅暗以来百官听于冢宰卿岂得以此方彼也昭明乃摇膝而言三皇不同礼亦安知得失所归淹言若如来谈卿以虞舜高宗为非也昭明遂相顾而笑曰非孝者宣尼有成责行人亦弗敢言希主人裁以吊服使人唯赍□褶比既戎服不可以吊幸借缁衣以申国命今为魏朝所逼违负指授还南之日必得罪本朝淹言彼有君子也卿将命折中还南之日应有高赏若无君子也但令有光国之誉虽复非理见罪亦复何嫌南史董狐自当直笔既而高祖遣李冲问淹昭明所言淹以状对高祖诏冲曰我所用得人仍□送衣给昭明等赐淹果食明旦引昭明等入皆令文武尽哀后正侍郎高祖以淹清贫赐绢百匹十六年萧颐遣其散骑常侍庾荜散骑侍郎何宪主书邢宗庆朝贡值朝廷有事明堂因登灵台以观云物高祖□淹引荜等馆南瞩望行礼事毕还外馆赐酒食宗庆语淹言南北连和既久而比弃信绝好为利而动岂是大国善邻之义淹言夫为王者不拘小节中原有菽工采者获多岂眷眷守尾生之信且齐先主历事宋朝荷恩积世当应便尔欺夺宗庆庾荜及行者皆相顾失色何宪知淹昔从南入而以手掩目曰卿何为不作于禁而作鲁肃淹言我舍危□顺欲追踪陈韩何于禁之有宪亦不对王肃归国也高祖以淹曾宦江表诏观是非乃造肃与语还奏言实时议纷纭犹为未审高祖曰明日引入我与语自当知之及銮舆行幸肃多扈从□淹将引若有古迹皆使知之行到朝歌肃问此是何城淹言纣都朝歌城肃言故应有殷之顽民也淹言昔武王灭纣悉居河洛中因刘石乱华仍随司马东渡肃知淹寓于青州乃笑而谓淹曰青州间何必无其余种淹以肃本隶徐州言青州本非其地徐州间今日重来非所知也肃遂伏马上掩口而笑顾谓侍御史张思宁曰向者聊因戏言遂致辞溺思宁驰马奏闻高祖大悦谓彭城王勰曰淹此段足为制胜舆驾至洛肃因侍宴高祖戏肃曰近者行次朝歌闻成淹共卿殊有往覆卿试重叙之肃言臣前朝歌为淹所困不谓此事仰闻听览臣尔日失言一之已甚岂宜再说遂皆大笑高祖又谓肃曰淹能制卿其才亦不困肃言淹才词便为难有圣朝宜应叙进高祖言若因此进淹恐辱卿转甚肃言臣屈己达人正可显臣之美高祖曰卿既为人所屈欲求屈己之名复于卿太优肃言淹既蒙进臣得屈己伸人此所谓陛下惠而不费遂酣笑而止乃赐淹龙□上马一匹并鞍勒宛具朝服一袭转谒者仆射时迁都高祖以淹家无行资□给事力送至洛阳并赐假日与家累相随行次灵丘属萧鸾遣使□驿马征淹车驾济淮淹于路左请见高祖□驾而进之淹曰萧鸾悖虐幽明同弃陛下俯应人神按剑江涘然敌不可小蜂虿有毒而况国乎深愿圣明保万全之策诏曰此前车之辙得不慎乎淹曰伏闻发洛已来诸有谏者解官夺职恐非圣明纳下之义高祖曰此是我命卿不得为干斧钺淹曰昔文王询于刍荛晋文听舆人之诵臣虽卑贱敢同匹夫高祖优而容之诏赐绢百匹高祖幸徐州□淹与闾龙驹等主舟□将泛泗入河溯流还洛军次碻磝淹以黄河峻急虑有倾危乃上疏陈谏高祖□淹曰朕以恒代无运漕之路故京邑民贫今移都伊洛欲通运四方而黄河急峻人皆难涉我因有此行必须乘流所以开百姓之心知卿至诚而今者不得相纳□赐骅骝马一匹衣冠一袭除羽林监领主客令加威远将军于时宫殿初构经始务广兵民运材日有万计伊洛流澌苦于厉涉淹遂启求□都水造浮航高祖赏纳之意欲荣淹于众朔旦受朝百官在位乃赐帛百匹知左右二都水事世宗初司徒彭城王勰曰先帝本有成旨淹有归国之诚兼历官着称宜加优陟高祖虽崩诏犹在耳乃相闻选曹加淹右军领左右都水仍主客令复授骁骑将军加辅国将军都水主客如故淹小心畏法典客十年四方贡聘皆有私遗毫厘不纳乃至衣食不充遂启乞外禄景明三年出除平阳太守将军如故还朝病卒赠本将军光州刺史谥曰定　　朱长生　于提
