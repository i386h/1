<!-- { "loadSidebar": true } -->
按五代史唐臣传严幽州人也初名让坤事刘守光为刺史后事庄宗为客省使严为人明敏多艺能习骑射颇知书而辩同光三年使于蜀为王衍陈唐兴复功德之盛音辞清亮蜀人听之皆动衍枢密使宋光嗣召严置酒从容问中国事严对曰前年天子建大号于邺宫自郓趋汴定天下不旬日而梁之降兵犹三十万东渐于海西极甘凉北蹑幽陵南逾闽岭四方万里莫不臣妾而淮南杨氏承累世之强凤翔李公恃先朝之旧皆遣子入侍稽首称藩至于荆湖吴越修贡职效珍奇愿自比于列郡者至无虚月天子方怀之以德而震之以威天下之势不得不一也光嗣曰荆湖吴越非吾所知若凤翔则蜀之姻亲也其人反复其可信乎又闻契丹日益强盛大国其可无虑乎严曰契丹之强孰与伪梁光嗣曰比梁差劣尔严曰唐灭梁如拉朽况其不及乎唐兵布天下发一镇之众可以灭辽使无类然而不在九州之内自前古王者皆存而不论盖不欲穷兵黩武也蜀人闻严应对愈益奇之是时蜀之君臣皆庸暗而恃险自安穷极奢僭严自蜀还具言可取之状初庄宗遣严以名马入蜀市珍奇以充后宫而蜀法严禁以奇货出剑门其非奇物而出者名曰入草物由是严无所得而还惟得金二百两地衣毛布之类庄宗闻之大怒曰物归中国谓之入草王衍其能免为入草人乎于是决议伐蜀冬魏王继岌西伐以严为三川招讨使与康延孝以兵五千先行所过州县皆迎降延孝至汉州王衍告曰得李严来即降众皆以伐蜀之谋自严始而衍怨严深不宜往严闻之喜即驰骑入益州衍见严以妻母为托即日以蜀降严还明宗以为泗州防御使客省使如故其后孟知祥倔强于蜀安重诲稍裁抑之思有以制知祥者严求为西川兵马督监将行其母曰汝前启破蜀之谋今行其以死报蜀人矣严不听初严与知祥同事庄宗时知祥为中门使严尝有过庄宗怒甚命斩之知祥戒行刑者少缓入白庄宗曰严小过不宜以喜怒杀人恐失士大夫心庄宗怒稍解命知祥监笞严二十而释之知祥虽与严有旧恩而恶其来蜀人闻严来亦皆恶之严至知祥置酒从容问严曰朝廷以公来邪公意自欲来邪严曰君命也知祥发怒曰天下藩镇皆无监军安得尔独来此此乃孺子荧惑朝廷尔即擒斩之明宗不能诘也知祥由此遂反　　辽
　　耶律虎古
按辽史本传虎古字海邻六院夷离堇觌烈之孙少□悟重然诺保宁初补御盏郎君十年使宋还以宋取河东之意闻于上燕王韩匡嗣曰何以知之虎古曰诸僭号之国宋皆并收惟河东未下今宋讲武习战意必在汉匡嗣力沮乃止明年宋果伐汉帝以虎古能料事器之乃曰吾与匡嗣虑不及此授涿州刺史统和初皇太后称制召赴京师与韩德让以事相忤德让怒取护卫所执戎仗击其脑卒子磨鲁古　　萧和尚按辽史本传和尚字洪宁国舅大父房之后忠直多志略开泰初补玉盏郎君寻为内史太医等局都林牙使宋贺正将宴典仪者告班节度使下和尚曰班次如此是不以大国之使相礼且以锦服为贶如待蕃部若果如是吾不预宴宋臣不能对易以紫服位视执政使礼始定八年秋为唐古部节度使卒弟特末　　牛温舒
按辽史本传温舒范阳人刚正尚节义有远器咸雍中擢进士第滞小官大安初累迁户部使转给事中知三司使事国民兼足上以为能加户部侍郎改三司使寿隆中拜□知政事兼同知枢密院事摄中京留守部民诣阙请真拜从之召为三司使干统初复□知政事知南院枢密使事五年夏为宋所攻来请和解温舒与萧得里底使宋方大燕优人为道士装索土泥药炉优曰土少不能和温舒遽起以手藉土怀之宋主问其故温舒对曰臣奉天子威命来和若不从则当卷土收去宋人大惊遂许夏和还加中书令卒　　宋
　　毕仲衍
按宋史毕士安传士安曾孙仲衍字夷仲以荫为阳翟主簿举进士中第调沈丘令欧阳修吕公着荐之入司农为主簿升丞吴充引为中书检正奉使契丹宴射连破的众惊异之且伟其恣容密使人取其衣为度制服以赐时预其元会尽能记其朝仪节奏图画归献后钱勰出使契丹主犹问毕少卿何官今安在王珪与充不相能以仲衍为充所用数求罪过欲伤之卒无可乘但留滞不迁经四年乃以秘阁校理同知太常礼院为官制局检讨官制文字千万计区别分类损益删补皆曲尽其当凡从中问其事必须仲衍然后报他人不知也撰中书备对三十卷士大夫家争传其书高丽使入贡诏馆之上元夕与使者宴东阙下作诗诵圣德神宗次韵赐焉当时以为宠官制行帝自擢起居郎王珪留除命谓为太峻争于前帝连称曰是当得尔未几暴得疾一夕卒年四十三帝遣中使唁其家赙钱五十万　　高遵裕
按宋史本传遵裕字公绰忠武军节度使琼之孙也以父任累迁供备库副使镇戎军驻泊都监夏人寇大顺城谅祚中矢遁会英宗晏驾遣遵裕告哀抵宥州下宫夏人遣王盥受命以吉服至遵裕切责之遂易服既而具食上宫语及大顺城事盥曰剽掠辈耳遵裕曰若主寇边扶伤而遁斯言非妄邪夏人以为辱亟遣人代对终食不敢发口辄忿怒曰王人蔑视下国弊邑虽小控弦十数万亦能躬执櫜鞬与君周旋遵裕瞑目曰主上天纵神武毋肆狂獗以干诛夷时谅祚觇于屏间摇手使止神宗闻而嘉之擢知保安军　　曹勋
按宋史本传勋字公显阳翟人父组宣和中以合门宣赞舍人为睿思殿应制以占对开敏得幸勋用恩补承信郎特命赴进士廷试赐甲科为武吏如故靖康初为合门宣赞舍人勾当龙德宫除武义大夫从徽宗北迁过河十余日谓勋曰不知中原之民推戴康王否翌日出御衣书领中曰可使即真来救父母并持韦贤妃邢夫人信命勋间行诣王又谕勋见康王第言有清中原之策悉举行之毋以我为念又言艺祖有誓约藏之太庙不杀大臣及言事官违者不祥勋自燕山遁归建炎元年七月至南京以御衣所书进入高宗泣以示辅臣勋建议募死士航海入金国东京奉徽宗由海道归执政难之出勋于外凡九年不得迁秩绍兴五年除江西兵马副都监勋以远次为请改浙东言者论其不闲武艺专事请求竟夺新命十一年兀朮遣使议和授勋成州团练使副刘光远报之及淮遇兀朮遣还言当遣尊官右职持节而来盖欲亟和也勋还迁忠州防御使金使萧毅等来命勋为接伴使未几落阶官为容州观察使充金国报谢副使召入内殿帝洒泣谕以恳请亲族之意及见金主正使何铸伏地不能言勋反复开谕金主首肯许还梓宫及太后勋归金遣高居安等卫送太后至临安命勋充接伴使迁保信军承宣使枢密副都承旨二十九年拜昭信军节度使副王伦为称谢使时金主亮已定侵淮计勋与伦还言邻国恭顺和好无他人讥其妄孝宗朝加太尉提举皇城司开府仪同三司淳熙元年卒赠少保　　卫肤敏
