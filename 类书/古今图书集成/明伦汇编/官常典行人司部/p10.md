<!-- { "loadSidebar": true } -->
按晋书张轨传轨子实实子骏骏子重华遣使上疏曰季龙自毙遗烬游魂取乱侮亡睹机则发臣今遣前锋都督裴恒步骑七万遥出陇上以俟圣朝赫然之威山东骚扰不足厝怀长安膏腴宜速平荡臣守任西荒山川悠远大誓六军不及听受之末猛将鹰扬不豫告成之次瞻云望日孤愤义伤弹剑慷慨中情蕴结于是康献皇后诏报遣使进重华为凉州牧是时御史俞归至凉州重华方谋为凉王不肯受诏使亲信人沈猛谓归曰我家主公奕世忠于晋室而不如鲜卑矣台加慕容皝燕王今甫授州主大将军何以加劝有功忠义之臣乎明台今且移河右共劝州主为凉王大夫出使苟利社稷专之可也归对曰王者之制异姓不得称王九州之内重爵不得过公汉高一时王异姓寻皆诛灭盖权时之宜非旧体也故王陵曰非刘氏而王天下共伐之至于外裔不从此例春秋时吴楚称王而诸侯不以为非者盖外裔视之也假令齐鲁称王诸侯岂不伐之故圣上以贵公忠贤是以爵以上公位以方伯鲜卑外裔岂足为比哉子失问也曰吾又闻之有殊勋绝世者亦有不世之赏若令便以贵公为王者设贵公以河右之众南平巴蜀东扫赵魏修复旧都以迎天子天子复以何爵何位可以加赏幸三思之猛具宣归言重华遂止　　陈
　　萧干
按陈书本传干字思惕兰陵人也祖嶷齐丞相豫章文献王父子范梁秘书监干容止雅正性恬简善隶书得叔父子云之法年九岁召补国子周易生梁司空袁昂时为祭酒深敬重之十五举明经释褐东中郎湘东王法曹参军迁太子舍人建安侯萧正立出镇南豫州又板录事参军累迁中军宣城王中录事谘议参军侯景平高祖镇南徐州引干为贞威将军司空从事中郎迁中书侍郎太子家令永定元年除给事黄门侍郎是时熊昙朗在豫章周迪在临川留异在东阳陈宝应在建晋共相连结闽中豪帅往往立寨以自保高祖甚患之乃令干往使谕以逆顺并观虚实将发高祖谓干曰建晋恃崄好为奸宄方今天下初定难便出兵昔陆贾南征赵佗归顺随何奉使黥布来臣追想清风仿□在目况卿坐镇雅俗才高昔贤宜勉建功名不烦更劳师旅干既至晓以逆顺所在渠帅并率部众开壁款附其年就除贞威将军建安太守天嘉二年留异反陈宝应将兵助之又资周迪兵粮出寇临川因逼建安干单使临郡素无士卒力不能守乃弃郡以避宝应时闽中守宰并为宝应迫胁受其署置干独不为屈徙居郊野屏绝人事及宝应平乃出诣都督章昭达昭达以状表闻世祖甚嘉之超授五兵尚书光大元年卒谥曰静子　　北魏　　许谦
按魏书本传谦字元逊代人也少有文才善天文图谶之学建国时将家归附昭成嘉之擢为代王郎中令兼掌文记与燕凤俱授献明帝经从征卫辰以功赐僮隶三十户昭成崩后谦徙长安苻坚从弟行唐公洛镇和龙请谦之镇未几以继母老辞还登国初遂归太祖太祖悦以为右司马与张衮等参赞初基慕容宝来寇也太祖使谦告难于姚兴兴遣将杨佛嵩率众来援而佛嵩稽缓太祖命谦为书以遗佛嵩曰夫杖顺以剪逆乘义而攻昧未有非其运而显功无其时而着业慕容无道侵我疆埸师老兵疲天亡期至是以遣使命军必望克赴将军据方邵之任总熊虎之师事与机会今其时也因此而举役不再驾千载之勋一朝可立然后高会云中进师三魏举觞称寿不亦绰乎佛嵩乃倍道兼行太祖大悦赐谦爵关内侯重遣谦与佛嵩盟曰昔殷汤有鸣条之誓周武有河阳之盟所以藉神灵昭忠信夫亲仁善邻古之令轨歃血割牲以敦永穆今既盟之后言归其好分灾恤患休戚是同有违此盟神祇斯殛宝败佛嵩乃还明年慕容垂复来寇太祖谓谦曰今事急矣非卿岂能复致姚师卿其行也谦未发而垂退乃止及闻垂死谦上书劝进太祖善之并州平以谦为阳曲护军赐爵平舒侯安远将军皇始元年卒官时年六十三赠平东将军左光禄大夫幽州刺史高阳公谥曰文　　张济
按魏书本传济字士度西河人也父千秋慕容永骁骑将军永灭来奔太祖善之拜建节将军赐爵成纪侯随从征伐累着功绩登国末卒济猎涉书传清辩美仪容太祖爱之引侍左右与公孙表等俱为行人拜散骑侍郎袭爵先是姚兴遣将攻洛阳司马德宗雍州刺史杨佺期遣使乞师于常山王遵遵以状闻太祖遣济为遵从事中郎报之济自襄阳还太祖问济江南之事济对曰司马昌明死子德宗代立所部州镇迭相攻击今虽小定君弱臣强全无纲纪臣等既至襄阳佺期问臣魏初伐中山几十万众臣答三十余万佺期曰魏国被甲戎马可有几匹臣答中军精骑十有余万外军无数佺期曰以此讨羌岂足灭也又曰魏定中山徙几户于北臣答七万余家佺期曰治在何城臣答定都平城佺期曰有如许大众亦何用城为又曰魏帝为欲久都平城将复迁乎臣答非所知也佺期闻朝廷不都山东儿有喜色曰晋魏通和乃在往昔非唯今日羌寇狡猾频侵河洛夙夜忧危今此寡弱仓库空竭与君便为一家义所无讳洛城救援仰恃于魏若获保全当必厚报如其为羌所乘宁使魏取臣等欲分向扬州佺期曰蛮贼互起水行甚难魏之车马已据滑台于此而还从北道东下乃更便直晋之法制有异于魏今都督襄阳委以外事有欲征讨辄便兴发然后表闻令朝廷知之而已如其事势不举亦不承台命太祖嘉其辞顺乃厚赏其使许救洛阳后迁谒者仆射报使姚兴以累使称旨拜胜兵将军频从车驾北伐济谋功居多赏赐奴婢百口马牛数百羊二十余口天赐五年卒　　燕凤按魏书本传凤字子章代人也好学博综经史明习阴阳谶纬昭成素闻其名使人以礼迎致之凤不应聘乃命诸军围代城谓城人曰燕凤不来吾将屠汝代人惧送凤昭成与语大悦待以宾礼后拜代王左长史□决国事又以经授献明帝苻坚遣使牛恬朝贡令凤报之坚问凤代王何如人凤对曰宽和仁爱经略高远一时之雄主常有并吞天下之志坚曰卿辈北人无刚甲利器敌弱则进强即退走安能并兼凤曰北人壮悍上马持三仗驱驰若飞主上雄隽率服北土控弦百万号令若一军无辎重樵爨之苦轻行速捷因敌取资此南方所以疲敝而北方之所常胜也坚曰彼国人马实为多少凤曰控弦之士数十万马百万匹坚曰卿言人众可尔说马太多是虚辞耳凤曰云中川自东山至西河二百里北山至南山百有余里每岁孟秋马常大集略为满川以此推之使人之言犹当未尽凤还坚厚加赠遗及昭成崩太祖将迁长安凤以太祖幼弱固请于苻坚曰代主初崩臣子亡叛遗孙冲幼莫相辅立其别部大人刘库仁勇而有智铁弗卫辰狡猾多变皆不可独任宜分诸部为二令此两人统之两人素有深雠其势莫敢先发此御边之良策待其孙长乃存而立之是陛下施大惠于亡国也坚从之凤寻东还太祖即位历吏部郎给事黄门侍郎行台尚书甚见礼重太宗世与崔元伯封懿梁越等入讲经传出议朝政世祖初以旧勋赐爵平舒侯加镇远将军神元年卒　　于什门
按魏书本传于简字什门代人也太宗时为谒者使喻冯跋及至和龙住外舍不入使人谓跋曰大魏皇帝有诏须冯主出受然后敢入跋使人牵逼令入见跋不拜跋令人按其项什门曰冯主拜受诏吾自以宾主致敬何须苦见逼也与跋往复声气厉然初不挠屈既而跋止什门什门于群众之中回身背跋被□后裆以辱之既见拘留随身衣裳败坏略尽虮虱被体跋遗以衣服什门拒而不受和龙人皆叹曰虽古烈士无以过也历二十四年后冯文通上表称臣乃送什门归拜治书侍御史世祖下诏曰什门奉使和龙值狂竖肆虐勇志壮厉不为屈节虽昔苏武何以加之赐羊千口帛千匹进为上大夫策告宗庙颁示天下咸使闻也　　李顺
