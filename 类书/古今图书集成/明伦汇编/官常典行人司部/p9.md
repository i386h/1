<!-- { "loadSidebar": true } -->
按三国蜀志本传籍字机伯山阳人也少依邑人镇南将军刘表先主之在荆州籍常往来自托表卒遂随先主南渡江从入益州益州既定以籍为左将军从事中郎见待亚于简雍孙干等遣东使于吴孙权闻其才辩欲逆折以辞籍适入拜权曰劳事无道之君乎籍即对曰一拜一起未足为劳籍之机捷类皆如此权甚异之后迁昭文将军与诸葛亮法正刘巴李严共造蜀科蜀科之制由此五人焉　　陈震
按三国蜀志本传震字孝起南阳人也先主领荆州牧辟为从事部诸郡随先主入蜀蜀既定为蜀郡北部都尉因易郡名为汶山太守转在犍为建兴三年入拜尚书迁尚书令奉命使吴七年孙权称尊号以震为卫尉贺权践阼诸葛亮与兄瑾书曰孝起忠纯之性老而益笃及其赞述东西欢乐和合有可贵者震入吴界移关候曰东之与西驿使往来冠盖相望申明初好日新其事东尊应保圣祚告燎受符剖判土宇天下响应各有所归于此时也以同心讨贼则何寇不灭哉西朝君臣引领欣赖震以不才得充下使奉聘叙好践界踊跃入则如归献子适鲁犯其山讳春秋讥之望必启告使行人睦焉即日张旍诰众各自约誓顺流漂疾国典异制惧或有违幸必斟诲示其所宜震到武昌孙权与震升坛歃盟交分天下以徐豫幽青属吴并凉冀兖属蜀其司州之土以函谷关为界震还封城阳亭侯九年都护李平坐诬罔废诸葛亮与长史蒋琬侍中董允书曰孝起前临至吴为吾说正方腹中有鳞甲乡党以为不可近吾以为鳞甲者但不当犯之耳不图复有苏张之事出于不意可使孝起知之十三年震卒子济嗣　　宗预
按三国蜀志本传预字德艳南阳安众人也建安中随张飞入蜀建兴初丞相亮以为主簿迁参军右中郎将及亮卒吴虑魏或承衰取蜀增巴丘守兵万人一欲以为救援二欲以事分割也蜀闻之亦益永安之守以防非常预将命使吴孙权问预曰东之与西譬犹一家而闻西更增白帝之守何也预对曰臣以为东益巴丘之戍西增白帝之守皆事势宜然俱不足以相问也权大笑嘉其抗直甚爱待之见敬亚于邓芝费袆迁为侍中徙尚书延喜十年为屯骑校尉时车骑将军邓芝自江州还来朝谓预曰礼六十不服戎而卿甫受兵何也预答曰卿七十不还兵职六十何为不受邪芝性骄傲自大将军费袆等皆避下之而预独不为屈预复东聘吴孙权捉预手涕泣而别曰君每衔命结二国之好今君年长孤亦衰老恐不复相见遗预大珠一斛乃还迁后将军督永安就拜征西大将军赐爵关内侯景耀元年以疾征还成都后为镇军大将军领兖州刺史时都护诸葛瞻初统朝事廖化过预欲与预共诣瞻许预曰吾等年逾七十所窃已过但少一死耳何求于年少辈而屑屑造门邪遂不往　　董恢
按三国蜀志董允传注引襄阳记曰恢字体绪襄阳人入蜀以宣信中郎副费袆使吴孙权尝大醉问袆曰杨仪魏延牧□小人也虽常有鸣吠之益于时务然既已任之势不得轻若一朝无诸葛亮必为祸乱矣诸君愦愦曾不知防虑于此岂所谓贻厥孙谋乎袆愕然四顾视不能即答恢目袆曰可速言仪延之不协起于私忿耳而无黥韩难御之心也今方扫除强贼混一区夏功以才成业由才广若舍此不任防其后患是犹备有风波而逆废舟楫非长计权大笑乐诸葛亮闻之以为知言还未满三日辟为丞相府属迁巴郡太守　　孙干
按三国蜀志本传干字公佑北海人也先主领徐州辟为从事后随从周旋先主之背曹公遣干自结袁绍将适荆州干又与麋竺俱使刘表皆如意指后表与袁尚书说其兄弟分争之变曰每与刘左将军孙公佑共论此事未尝不痛心入骨相为悲伤也其见重如此先主定益州干自从事中郎为秉忠将军见礼次麋竺与简雍同等顷之卒　　简雍
按三国蜀志本传雍字宪和涿郡人也少与先主有旧随从周旋先主至荆州雍与麋竺孙干同为从事中郎常为谈客往来使命先主入益州刘璋见雍甚爱之后先主围成都遣雍往说璋璋遂与雍同舆而载出城归命先主拜雍为昭德将军优游风议性简傲跌宕在先主坐席犹箕踞倾倚威仪不肃自纵适诸葛亮已下则独擅一榻项枕卧语无所为屈时天旱禁酒酿者有刑吏于人家索得酿具论者欲令与作酒者同罚雍与先主游观见一男女行道谓先主曰彼人欲行淫何以不缚先主曰卿何以知之雍对曰彼有其具与欲酿者同先主大笑而原欲酿者雍之滑稽皆此类也　　赵咨
按三国吴志孙权传黄初二年权遣都尉赵咨使魏魏帝问曰吴王何等主也咨对曰聪明仁智雄略之主也帝问其状咨曰纳鲁肃于凡品是其聪也拔吕蒙于行阵是其明也获于禁而不害是其仁也取荆州而兵不血刃是其智也据三州虎视于天下是其雄也屈身于陛下是其略也　按注吴书咨字德度南阳人博闻多识应对辩捷权为吴王擢中大夫使魏魏文帝善之嘲咨曰吴王颇知学乎咨曰吴王浮江万艘带甲百万任贤使能志存经略虽有余闲博览书传历史籍采奇异不效书生寻章摘句而已帝曰吴可征不咨对曰大国有征伐之兵小国有备御之固又曰吴难魏不咨曰带甲百万江汉为池何难之有又曰吴如大夫者几人咨曰聪明特达者八九十人如臣之比车载斗量不可胜数咨频载使北人敬异权闻而嘉之拜骑都尉咨言曰观北方终不能守盟今日之计朝廷承汉四百之际应东南之运宜改年号正服色以应天顺民权纳之　　沈珩
按三国吴志孙权传注吴书曰珩字仲山吴郡人少总经艺尤善春秋内外传权以珩有智谋能专对乃使至魏魏文帝问曰吴嫌魏东向乎珩曰不嫌曰何以曰信恃旧盟言归于好是以不嫌若魏渝盟自有豫备又问闻太子当来宁然乎珩曰臣在东朝朝不坐宴不与若此之议无所闻也文帝善之乃引珩自近谈语终日珩随事响应无所屈服珩还言曰臣密参侍中刘数为贼设奸计终不久□臣闻兵家旧论不恃敌之不我犯恃我之不可犯今为朝廷虑之且当省息他役惟务农桑以广军资修缮舟车增作战具令皆兼盈抚养兵民使各得其所览延英俊奖励将士则天下可图矣以奉使有称封永安乡侯官至少府　　冯熙
按三国吴志孙权传注吴书曰权遣立信都尉冯熙聘于蜀吊备丧也熙字子柔颍川人冯异之后也权之为车骑熙历东曹掾使蜀还为中大夫后使于魏文帝问曰吴王若欲修宿好宜当厉兵江关县旍巴蜀而闻复遣修好必有变故熙曰臣闻西使直报问且以观衅非有谋也又曰闻吴国比年灾旱人物雕损以大夫之明观之何如熙对曰吴王体量聪明善于任使赋政施役每事必咨敬养宾旅亲贤爱士赏不择怨仇而罚必加有罪臣下皆感恩怀德惟忠与义带甲百万谷帛如山稻田沃野民无饥岁所为金城汤池强富之国也以臣观之轻重之分未可量也帝不悦以陈群与熙同郡使群诱之以重利熙不为回途至摩陂欲困苦之后又召还未至熙惧见迫不从必危身辱命乃引刀自刺御者觉之不得死权闻之垂涕曰此与苏武何异竟死于魏　　陈化
按三国吴志孙权传注吴书曰以尚书令陈化为太常化字元耀汝南人博览众书气干刚毅长七尺九寸雅有威容为郎中令使魏魏文帝因酒酣嘲问曰吴魏峙立谁将平一海内者乎化对曰易称帝出乎震加闻先哲知命旧说紫盖黄旗运在东南帝曰昔文王以西伯王天下岂复在东乎化曰周之初基太伯在东是以文王能兴于西帝笑无以难心奇其辞使毕当还礼送甚厚权以化奉命光国拜犍为太守置官属顷之迁太常兼尚书令正色立朝劝子弟废田业绝治产仰官廪禄不与百姓争利妻早亡化以古事为鉴乃不复娶权闻而贵之以其年壮□宗正妻以宗室女化固辞以疾权不违其志年出七十乃上疏乞骸骨遂爰居章安卒于家　　纪陟
按三国吴志孙□传元兴元年晋文帝为魏相国遣昔吴寿春城降将徐绍孙彧衔命赍书陈事势利害以申喻□甘露元年三月□遣使随绍彧报书曰知以高世之才处宰辅之任渐导之功勤亦至矣孤以不德阶承统绪思与贤良共济世道而以壅隔未有所缘嘉意允着深用依依今遣光禄大夫纪陟五官中郎将弘璆宣明至怀　按注吴录曰陟字子上丹阳人初为中书郎孙峻使诘南阳王和令其引分陟密使令正辞自理峻怒陟惧闭门不出孙休时父亮为尚书令而陟为中书令每朝会诏以屏风隔其座出为豫章太守　于宝晋纪曰陟璆奉使如魏入境而问讳入国而问俗寿春将王布示之马射既而问之曰吴之君子亦能斯乎陟曰此军人骑士肄业所及士大夫君子未有为之者矣布大惭既至魏帝见之使傧问曰来时吴王何如陟对曰来时皇帝临轩百僚陪位御膳无恙晋文王飨之百寮毕会使傧者告曰某者安乐公也某者匈奴单于也陟曰西王失土为君王所礼位同三代莫不感义匈奴边塞难羁之国君王怀之亲在坐席此诚威恩远着又问吴之戍备几何对曰自西陵以至江都五千七百里又问曰道里甚远难为坚固对曰疆界虽远而其险要必争之地不过数四犹人虽有八尺之躯靡不受患其护风寒亦数处耳文王善之厚为之礼　吴录曰璆曲阿人弘咨之孙权外孙也璆后至中书令太子少傅　　晋
　　梁明
按晋书秃发乌孤载记乌孤死弟利鹿孤立使记室监曲梁明聘于段业业曰贵主先王创业启运功高先世宜为国之太祖有子何以不立梁明曰有子羌奴先王之命也业曰昔成王弱龄周召作宰汉昭八岁金霍夹辅虽嗣子冲幼而二叔休明左提右挈不亦可乎明曰宋宣能以国让春秋美之孙伯符委事仲谋终开有吴之业且兄终弟及殷汤之制也亦圣人之格言万代之通式何必嗣己为是绍兄为非业曰美哉使乎之义也　　张淳
按晋书张轨传轨子实实子骏骏遣傅颖假道于蜀通表京师李雄弗许又遣治中从事张淳称藩于蜀托以假道焉雄大悦雄又有憾于南氐杨初淳因说曰南氐无状屡为边害宜先讨百顷次平上邽二国并势席卷三秦东靖许洛扫氛燕赵拯二帝梓宫于平阳反皇舆于洛邑此英霸之举千载一时寡君所以遣下臣冒险通诚不远万里者以陛下义声远播必能愍寡君勤王之志天下之善一也惟陛下图之雄怒伪许之将覆淳于东峡蜀人桥赞密以告淳淳言于雄曰寡君使小臣行无迹之地通北蛮之域万里表诚者诚以陛下义矜戮力之臣能成人之美节故也若欲杀臣者当显于都市宣示众目云凉州不忘旧义通使琅邪为表忠诚假途于我主圣臣明发觉杀之当令义声远着天下畏威今盗杀江中威刑不显何足以扬休烈示天下也雄大惊曰安有此邪当相放还河右耳雄司隶校尉景骞言于雄曰张淳壮士宜留任之雄曰壮士岂为人留且可以卿意观之骞谓淳曰卿体大暑热可且遣下吏少住须凉淳曰寡君以皇舆幽辱梓宫未反天下之耻未雪苍生之命倒悬故遣淳来表诚大国所论事重非下吏能传若下吏所了者则淳本亦不来虽有火山汤海无所辞难岂寒暑之足避哉雄曰此人矫矫不可得用也厚礼遣之谓淳曰贵主英名□世土险兵盛何不称帝自娱一方淳曰寡君以乃祖乃父世济忠良未能雪天人之大耻解众庶之倒悬日昃忘食枕戈待旦以琅邪中兴江东故万里翼载将成桓文之事何言自娱邪雄有惭色曰我乃祖乃父亦是晋臣往与六郡避难此都为同盟所推遂有今日琅邪若能中兴大晋于中州者亦当率众辅之淳还至龙鹤募兵通表后皆达京师朝廷嘉之　　俞归
