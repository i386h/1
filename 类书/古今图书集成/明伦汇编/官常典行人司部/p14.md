<!-- { "loadSidebar": true } -->
按周书本传杲字子晖京兆杜陵人也祖建魏辅国将军赠豫州刺史父皎仪同三司武都郡守杲学涉经史有当世干略其族父瓒清贞有识鉴深器重之常曰吾家千里驹也瓒时仕魏为黄门侍郎兼度支尚书卫大将军西道行台尚孝武妹新丰公主因荐之于朝廷永熙三年起家奉朝请累迁辅国将军成州长史汉阳郡守世宗初转修城郡守属凤州人仇周贡等构乱攻逼修城杲信洽于民部内遂无叛者寻而开府赵昶诸军进讨杲率郡兵与昶合势遂破平之入为司命上士初陈文帝弟安成王顼为质于梁及江陵平顼随例迁长安陈人请之太祖许而未遣至是帝欲归之命杲使焉陈文帝大悦即遣使报聘并赂黔中数州之地仍请画野分疆永敦邻好以杲奉使称旨进授都督治小御伯更往分界焉陈人于是以鲁山归我帝乃拜顼柱国大将军诏杲送之还国陈文帝谓杲曰家弟今蒙礼遣实是周朝之惠然不还彼鲁山亦恐未能及此杲答曰安成之在关中乃咸阳一布衣耳然是陈之介弟其价岂止一城本朝亲睦九族恕己及物上遵太祖遗旨下思继好之义所以发德音者盖为此也若知止侔鲁山固当不贪一镇况鲁山梁之旧地梁即本朝蕃臣若以始末言之鲁山自合归国云以寻常之土易己骨肉之亲使臣犹谓不可何以闻诸朝廷陈文帝惭恧久之乃曰前言戏之耳自是接遇有加常礼及杲还命引升殿亲降御座执手以别朝廷嘉之授大都督小载师下大夫治小纳言复聘于陈中山公训为蒲州总管以杲为府司马州治中兼知州府事加使持节车骑大将军仪同三司及华皎来附诏令卫公直督元定等援之与陈人交战我师不利元定等并没自是连兵不息东南骚动高祖患之乃授杲御正中大夫后四年迁温州刺史赐爵义兴县伯大象元年征拜御正中大夫复使于陈二年除申州刺史加开封仪同大将军追爵为侯邑一千三百户除同州司会隋开皇元年以杲为同州总监进爵为公俄迁工部尚书二年除西南道行台兵部尚书寻以疾卒子运大象末宣纳上士杲兄长晖位至仪同三司　　袁敞
按周书萧□传袁敞陈郡人祖昂司空父士俊安成内史敞少有器量博涉文史以吏部郎使诣阙时主者以敞班在陈使之后敞固不从命主者诘之敞对曰昔陈之祖父乃梁诸侯之下吏也弃忠与义盗有江东今大周朝宗万国招以礼若使梁之行人在陈人之后便恐彝伦失序岂使臣之所望焉主者不能屈遂以状奏高祖善之乃诏敞与陈使异日而进还以称旨迁侍中转左民尚书从萧琮入隋授开府仪同三司终于谯州刺史子谧谦　　隋
　　伊娄谦
按隋书本传谦字彦恭本鲜卑人也其先代为酋长隋魏南迁祖信中部太守父灵相降二州刺史谦性忠直善辞令仕魏为直阁将军周受禅累迁宣纳上士使持节车骑大将军武帝将伐齐引入内殿从容谓曰朕将有事戎马何者为先谦对曰愚臣诚不足以知大事但伪齐僭擅跋扈不恭沉溺倡优耽昏曲□其折冲之将斛律明月已毙谗人之口上下离心道路仄目若命六师臣之愿也帝大笑因使谦与小司寇拓拔伟聘齐观舋帝寻发兵齐王知之令其仆射阳休之责谦曰贵朝盛夏征兵马首何向谦答曰仆凭式之始未闻兴师设复西增白帝之城东益巴丘之戍人情恒理岂足怪哉谦参军高遵以情输于齐遂拘留谦不遣帝克并州召谦劳之曰朕之举兵本俟卿还不图高遵中为叛逆乖朕宿心遵之罪也乃执遵付谦任令报复谦顿首请赦之帝曰卿可聚众唾面令知愧也谦跪曰以遵之罪又非唾面之责帝善其言而止谦竟待遵如初其宽厚仁恕皆此类也寻赐爵济阳县伯累迁前驱中大夫大象中进爵为侯加位开府高祖作相授亳州总管俄征还京既平王谦谦耻与逆人同名因尔称字高祖受禅以彦恭为左武候将军俄拜大将军进爵为公数年出为泽州刺史清约自处甚得人和以疾去职吏人攀恋行数百里不绝数岁卒于家时年七十子杰嗣　　唐　　夏侯端
按唐书本传端寿州寿春人梁尚书左仆射详孙也仕隋为大理司直高祖微时与相友大业中讨贼河东表端为副端邃数术密语高祖曰玉□摇帝坐不安晋得岁真人将兴安天下之乱者其在公乎但上性沈忌内恶诸李今金才已诛次且取公宜早为计帝感其言义师兴端在河东吏捕送长安帝入京师释囚引入卧内擢秘书监李密之降关东地未有所属端请假节招谕乃拜大将军为河南道招慰使即传檄州县东薄海南揵淮二十余州遣使顺附次谯州会亳汴二州刺史降王世充道塞无所归计穷彷徨麾下二千人粮尽不忍委端去端乃杀马宴大泽中谓众曰我奉王命义无屈公等有妻子徒死无益吾丐若首持与贼以取富贵众号泣不忍视端亦泣欲自刎争持之乃止行五日饿死十四三遇贼众溃从者纔三十余人遂东走撷豆以食端持节卧起叹曰平生不知死地乃在此纵其下令去毋俱没会李公逸守杞州勒兵迎端时河南地悉入世充公逸感端之节亦固守世充遣人以淮南郡公尚书少吏部印绶召端解所服衣以赠端曰吾天子使宁污贼官耶非持首去不可见即焚书及衣因解节毛怀之间道走宜阳历崖峭榛莽比到其下仅有在者皆体发□焦人不堪视端入谒自谢无功不及危困状帝悯之复拜秘书监出为梓州刺史散禄廪周孤穷不为子孙计贞观元年卒　　郑元
按唐书郑善果传郑元字德芳隋沛国公译之子性察慧爱尚文艺以父功拜仪同袭爵累迁右卫将军更封莘国公大业末出为文城郡守高祖兵兴遣将张纶西略地攻拔其城系致军门释之授太常卿与襄武王琛使突厥还为□旗将军元习军旅事帝令教诸屯军法刘武周将宋金刚与突厥处罗可汗掎角寇汾晋诏元谕罢可汗兵不听乃进为武周援会暴疾其下意元置毒囚之处罗死颉利立留帐中数年帝既许可汗婚元始得还帝劳曰卿不辱于虏可□苏武张骞矣拜鸿胪卿母丧免会突厥提精骑数十万身自将攻太原诏即苫次起元持节往劳既至虏以不信咎中国元随语折让无所屈徐乃数其背约突厥愧服因好谓颉利曰突厥得唐地无所用唐得突厥不可臣而使两不为用而相攻伐何哉今掠财资人口皆入所部可汗一不得岂若仆旗接好则金玉重币一归可汗且唐有天下约可汗为兄弟使驿衔棰于道今坐受其利不肯乃蔑德贻怨自取劳苦若何颉利当其言引还太宗赐书曰知公口伐可汗如约遂使边火息燧朕何惜金石赐于公哉贞观三年复使突厥还言夷狄以马羊准盛衰今突厥六畜不蕃人色若菜牙肉饭粟化为血不三年必亡无几突厥果败后转左武候大将军坐事免起为宜州刺史以老致仕卒赠幽州刺史谥曰简元干敏所至常有誉五聘绝域危不脱终不自为解然译事后母不谨隋文帝尝赐孝经愧勖之至元亦不以孝闻士丑其行　　崔敦礼
按唐书本传敦礼字安上祖仲方在隋为礼部尚书其先博陵着姓魏末徙为雍州咸阳人敦礼涉书传以节义自将武德中官通事舍人善辞令进止观者皆尝持节幽州召庐江王瑗瑗以举兵执之胁问朝廷事敦礼不为言太宗壮之还除左卫郎将赐金币良马擢中书舍人四迁兵部侍郎出为灵州都督召还拜兵部尚书诏抚辑回纥铁勒部姓会薛延陀寇边与李绩合兵攻破之置祁连州处其余众瀚海都督回纥吐迷度为下所杀诏往绥定立其嗣而还敦礼通知四夷情伪其少慕苏武为人故屡使突厥前后建明允会事机永徽四年拜侍中监修国史累封固安县公进中书令兼检校太子詹事以久疾自言不任事奉两宫更拜太子少师同中书门下三品弟余庆时为定襄都督府司马召使侍疾卒年六十一高宗为举哀东云龙门赙布秘器尤厚赠开府仪同三司并州大都督谥曰昭陪葬昭陵余庆位亦至兵部尚书　　和逢尧
按唐书本传逢尧岐州岐山人武后时负鼎诣阙下上书自言愿助天子和饪百度有司让曰昔桀不道伊尹负鼎于汤今天子圣明百司以和尚何所调逢尧不能答流庄州十余年乃举进士高第累擢监察御史突厥默啜请尚公主逢尧以御史中丞摄鸿胪卿报可默啜遣贵近颉利来曰诏送金镂具鞍乃涂金非天子意使者不可信虽得公主犹非实请罢和亲欲驰去左右色动逢尧呼曰我大国使不受我辞可辄去乃牵持其人谓曰汉法重女□而送鞍具欲安且久不以金为贵可汗乃贪金而不贵信邪默啜闻曰汉使至吾国众矣斯食铁石人不可易因备礼以见逢尧说之曰天子昔为单于都护思与可汗通旧好可汗尚向风慕义袭冠冕取重诸藩默啜信之为敛发紫衣南面再拜称臣遣子入朝逢尧以使有指擢户部侍郎坐善太平公主斥朗州司马终柘州刺史逢尧诙诡当大事敢侥福故卒以附丽废然唐兴奉使者称逢尧　　萧昕
按唐书本传昕字中明梁鄱阳王恢七世孙世居河南再中博学宏辞科调寿安尉累迁左补阙哥舒翰为副元帅拒安禄山辟掌书记翰败儳道走蜀肃宗立奉诰册见行在历中书舍人礼部侍郎代宗狩陜昕由武关从帝擢国子祭酒建请崇太学以树教本帝寤其言诏群臣有籍于朝及神策六军子弟隶业者听补生员大历中持节吊回纥回纥恃功廷让昕曰乃中国乱非我无以平奈何市马不时归我直众失色昕徐曰国家龛定寇难功虽丝毫不遗赏况邻国乎仆固怀恩我之叛臣尔与连祸又引吐蕃暴我郊甸天舍其衷吐蕃败北回纥悔惧叩颡乞和非天子恤旧功则只马不得出塞下孰为失信者回纥大惭因厚礼昕遣使者约和转工部尚书封晋陵侯德宗出奉天昕年八十余步出城贼求之急独窜山谷间仅至奉天迁太子少傅爵郡公兼礼部尚书知贡举久之以太子少师致仕卒年九十二赠扬州大都督谥曰懿昕始荐张镐来瑱在礼部擢杜黄裳高郢裴□其后镐兴布衣不数年位将相瑱为将有威名黄裳等继辅政并为名宰云　　孔巢父
按唐书本传巢父字弱翁孔子三十七世孙少力学隐徂来山永王璘称兵江淮辟署幕府不应铲迹民伍璘败知名广德中李季卿宣抚江淮荐为左卫兵曹□军三迁库部员外郎出为径原行军司马累拜湖南观察使未行会晋王为荆襄副元帅署行军司马俄而德宗狩奉天行在擢给事中为河中陕华招讨使累上破贼方略帝嘉纳未几兼御史大夫为魏博宣慰使巢父辩而才及见田悦与言君臣大义利害顺逆开晓其众是时悦久不臣下皆厌乱杂然喜曰不图今日还为王人酒中悦起自陈骑射工曰陛下见用何敌不摧巢父曰若尔不蚤自归乃一剧贼耳悦曰能为剧贼岂不能为功臣乎巢父曰国方多虞待子而息悦谢焉数日田绪杀悦与大将邢曹俊等听命巢父即以绪权知军务纾其难李怀光据河中帝复令巢父宣慰罢其兵以太子太保授之怀光素服侍命巢父不止众忿曰太尉无官矣方宣诏乃噪而合害巢父并杀中人啖守盈初巢父至怀光以其使魏博而田悦死疑其谋出巢父故军乱不肯救帝闻震悼赠尚书左仆射谥曰忠诏具礼收葬赐其家粟帛存恤之从子戣戡戢　　后唐
　　李严
