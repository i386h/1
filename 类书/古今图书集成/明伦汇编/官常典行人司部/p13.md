<!-- { "loadSidebar": true } -->
按魏书本传朱长生及于提并代人也高祖时以长生为员外散骑常侍与提俱使高车至其庭高车主阿伏至罗责长生等拜长生拒之曰我天子使安肯拜下土诸侯阿伏至罗乃不以礼待长生以金银宝器奉之至罗既受献长生曰为臣内附宜尽臣礼何得口云再拜而实不拜呼出帐命众中拜阿伏至罗惭其巨下大怒曰帐中何不教我拜而辱我于大众夺长生等献物内之丛石之中兵□之曰汝能为我臣则活如其不降杀汝长生与于提瞋目厉声责之曰岂有天子使人拜汝夷我宁为魏鬼不为汝臣至罗弥怒绝其饮食从行者三十人皆降至罗乃给以肉酪惟长生与提不从乃各分徙之积三岁乃得还高祖以长生等守节远同苏武甚嘉之拜长生河内太守于提陇西太守并赐爵五等男从者皆为令长　　孟威按魏书本传威字能重河南洛阳人颇有气尚尤晓北土风俗历东宫齐帅羽林监时四镇高车叛投蠕蠕高祖诏威晓喻祸福追还逃散分配为民后以明解北人之语□在著作以备推访永平中自镇远将军前军将军左右直长加龙骧将军出使高昌还迁城门校尉直阁将军沃野镇将正光初蠕蠕主阿那归国诏遣前郢州刺史陆希道兼侍中为使主以威兼散骑常侍为副远畿迎接阿那之还国也复以威为平北将军光禄大夫假员外常侍为使主护送之前后频使远蕃粗皆称旨复加抚军将军普泰中除大鸿胪卿寻加骠骑大将军左光禄大夫天平三年卒赠使持节侍中本将军都督冀瀛沧三州诸军事司空公冀州刺史子恂嗣　　阴道方
按魏书阴仲达传仲达弟周达周达子遵和遵和兄子道方性和雅颇涉书传深为李神□所知赏神□为前将军荆州刺史请道方为其府长流参军神□曾使道方诣萧衍雍州刺史萧纲论边事道方风神沉正为纲所称正光末萧纲遣其军主曹义宗等扰动边蛮神□令道方驰传向新野处分军事于路为土囚村蛮所掠送于义宗义宗又传致襄阳仍送于萧衍囚之尚方孝昌中始得还国既至拜奉朝请转员外散骑侍郎孝庄初迁尚书左民郎中修起居注永安二年诏道方与仪曹郎中王元旭使于萧衍至南兖州有诏追还安东将军光禄大夫领右民郎中太昌初卒年四十二人士咸嗟惜之赠抚军将军荆州刺史　　鹿悆
按魏书本传悆字永吉济阴人父生在良吏传悆好兵书阴阳释氏之学太师彭城王勰召为馆客尝诣徐州马疫附船而至大梁夜睡从者上岸窃禾四束以饲其马船行数里悆觉问得禾之处从者以告悆大忿即停船上岸至取禾处以缣三丈置禾束下而返初为真定公元子直国中尉恒劝以忠廉之节尝赋五言诗曰峄山万丈树雕镂作琵琶由此材高远弦响蔼中华又曰援琴起何调幽兰与白雪丝管韵未成莫使弦响绝子直少有令问悆欲其善终故以讽焉母忧去职服阕仍卒任子直出镇梁州悆随之州州有兵粮和籴和籴者靡不润屋悆独不取子直强之终不从命庄帝为御史中尉悆兼殿中侍御史监临淮王彧军时萧衍遣其豫章王综据徐州综密信通彧云欲归款综时为萧衍爱子众议咸谓不然彧募人入报验其虚实悆遂请行曰若综有诚心与之盟约如其诈也岂惜一人命也时徐州始陷边方骚扰综部将成景□胡龙牙并总强兵内外严固悆遂单马间出径趣彭城未至之间为综军主程兵润所止问其来状悆答曰兵交使在自昔通言我为临淮王所使须有交易兵润遂先遣人白龙牙等综既有诚心闻悆被执语景□等曰我每疑元略规欲叛城将验其虚实且遣左右为元略使入魏军中唤彼一人其使果至可令人诈作略身在一深室诡为患状呼使户外令人传语时略始被衍追还综又遣腹心梁话迎悆密语意状令善酬答引悆入城诣龙牙所时日已暮龙牙列仗举火引悆曰元中山甚欲相见故令唤卿又曰安丰临淮将少弱卒规复此城容可得乎悆曰彭城魏之东鄙势在必争得否在天非人所测龙牙曰当如卿言复诣景□住所停悆在外门久而未入时夜已久星月甚明有综军主姜桃来与悆语曰君年已长宿又充今使良有所达元法僧魏之微子拔城归梁梁主待物有道乃举手上指今岁星在斗斗吴之分野君何为不归梁国我令君富贵悆答曰君徒知其一未知其二法僧者莒仆之流而梁纳之无乃有愧于季孙也今月建鹑首斗牛受破岁星木也逆而□之君吴国败丧不久且衣锦夜游有识不许言未及尽引入见景□景□曰元中山虽曰相唤不惧而来何也答曰昔楚伐吴吴遣□由劳师今者此行略同于彼又曰游历多年与卿先经相识仍叙由缘景□便记引悆同坐谓悆曰卿不为刺客也答曰今者为使欲返命本朝相刺之事更卜后图为设饭食杂果悆强饮多食向敌数人微自夸矜诸人相谓曰壮士哉乃引向元略所一人引入户内指□令坐一人别在室中出谓悆曰中山有教与君相闻悆遂起立使人谓悆曰君但坐悆曰家国王子岂有坐听教命使人曰顿首君我昔有以向南且遣相唤欲闻卿事晚来患动不获相见悆曰且奉音旨冒险祗赴不得瞻见内怀反侧遂辞而退须臾天晓综军主范勖景□司马杨等竞问北朝士马多少悆云秦陇既平三方静晏今有高车白眼羌蜀五十万齐王阙
一字
陈留崔延伯李叔仁等分为三道径
趣江西安乐王鉴李神领冀相齐济青光羽林十万直向琅邪南出诸人相谓曰讵非华辞也悆曰可验崇朝何华之有日晏令还景□送悆上戏马台北望城垒曰何此城之固良非彼军士所能图拟卿可语二王回师改计悆曰金墉汤池冲甲弥巧贵守以人何论险害还军于路与梁话誓盟契约既固未旬综果降诏曰日者法僧父子顽固自天长恶不已窃城外叛职此乱阶遂使彭宋名藩翻为贼有虽宗臣名将挥戈于泗滨虎士雄卒剑于汴渚然高墉峻堞非可易登广涘深隍实为难践是用日昃忘食中宵愤惋者也而衍都督豫章王萧综体运知机欲归有道潜遣密信送款于都督临淮王于时事同夜光能不按剑殿中侍御史监军鹿悆不惮虎口视险若夷便能占募入验虚实誓盟既固所图遂果返地复城息我兵甲亦是悆之力焉若不酬以荣禄何以劝厉将来可封定县开国子食邑三百户除员外散骑常侍俄出为青州彭城王劭府长兼司马寻解长兼广川人刘钧东清河人房须反劭遣悆监州军讨之战于商山颇有所捷将统皆劭左右擅增道级妄请赏帛悆面执不与劭弗从悆勃然作色曰竭志立言为王为国岂悆家事不辞而出劭追而谢焉窃勋者放言噂欲加私害悆闻而笑之不以介意先是萧衍遣将彭群王辩率众七万围逼琅邪自春及秋官军不至而两青士马裁可万余师次郧城久而未进劭乃遣悆南青州刺史胡平遣长史刘仁之□监勒诸将径赴贼垒大破之斩群首俘馘二千余级肃宗嘉之玺书劳问永安中入为左将军给事黄门侍郎又以前赏悆入徐之功未尽增邑二百户进爵为侯虽任居通显志在谦退迎送亲宾加于畴昔而自无室宅常假赁居止布衣粝食寒暑不变庄帝嘉其清素时复赐以钱帛及东徐城民吕文欣杀刺史元大宾南引贼众屯栅曲术诏悆使持节散骑常侍安东将军为六州大使与行台樊子鹄讨破之文欣党重以购之文欣同逆人韩端正斩文欣送首魁帅同死者十二人诏书褒慰还拜镇东将军金紫光禄大夫寻诏为使持节兼尚书左仆射东南道三徐行台至东郡值朱仲远陷西兖向滑台诏与都督贺拔胜等拒仲远军败还京普泰中加征东将军转卫将军右光禄大夫兼度支尚书河北五州和籴大使天平中除梁州刺史时荣阳民郑荣业等聚众反围逼州城悆不能固守遂以城降荣业送悆于关西
　行人司部名臣列传三
　　北周
　　杨荐
按周书本传荐字承略秦郡宁夷人也父宝昌平郡守荐幼孤早有名誉性廉谨喜怒不形于色魏永安中随尔朱天光入关讨群贼封高邑县男文帝临夏州补帐内都督及平侯莫陈悦使荐入洛阳请事魏孝武帝授文帝关西大行台仍除荐直合将军时冯翊长公主嫠居孝武意欲归诸文帝乃令武卫元毗喻旨荐归白文帝又遣荐入洛阳请之孝武即许焉孝武欲向关中荐赞成其计孝武曰卿归语行台迎我文帝又遣荐与长史宇文测出关候接孝武至长安进爵清水县子魏大统元年蠕蠕请和亲文帝遣荐与杨宽使并结婚而还进爵为侯又使荐纳币于蠕蠕魏文帝郁久闾后崩文帝遣仆射赵善使蠕蠕更请婚善至夏州闻蠕蠕贰于东魏欲执使者善惧乃还文帝乃使荐往赐黄金十斤杂彩三百匹荐至蠕蠕责其背惠食言并论结婚之意蠕蠕感悟乃遣使随荐报命焉及侯景来附文帝令荐与镇遏荐知景□覆遂求还具陈事实文帝乃遣使密追助景之兵寻而景叛十六年大军东讨文帝恐蠕蠕乘虚寇掠乃遣荐往更论和好以安慰之进使持节骠骑大将军开封仪同三司加侍中孝闵帝践祚除御伯大夫进爵姚谷县公仍使突厥结婚突厥可汗弟地头可汗阿史□库头居东面与齐通和说其兄欲背先约计谋已定将以荐等送齐荐知其意乃正色责之辞气慷慨涕泗横流可汗惨然良久曰幸无所疑当共平东贼然后发遣我女乃令荐先报命仍请东讨以奉使称旨迁大将军保定四年又纳币于突厥还行小司马又行大司徒从陈公纯等逆女于突厥进爵南安郡公天和三年迁总管梁州刺史后以疾卒　　柳弘按周书柳庆传庆子机字匡时少有令誉风仪辞令为当世所推历小纳言开府仪同三司司宗中大夫大象中御正上大夫华州刺史机弟弘字匡道少聪□亦善草隶博涉群书辞彩雅赡与弘农扬素为莫逆交解巾中外府记室□军建德初除内史上士历小宫尹御正上士陈遣王偃民来聘高祖令弘劳之偃民谓弘曰来日至于蓝田正逢滋水暴长所赍国信溺而从流今所进者假之从吏请勒下流人见为追寻此物也弘曰昔淳于之献空笼前史称以为美足下假物而进讵是陈君之命乎偃民惭不能对高祖闻而嘉之尽以偃民所进之物赐弘乃令报聘占对详敏见称于时使还拜内史都上士迁御正下大夫寻卒于官时年三十一高祖甚惜之赠晋州刺史扬素诔之曰山阳王弼风流长逝颍川荀粲零落无时修竹夹池永绝梁园之赋长杨映沼无复洛川之文其为士友所痛惜如此有文集行于世　　杜杲
