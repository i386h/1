<!-- { "loadSidebar": true } -->
按宋史本传皓字光弼番易人少有奇节慷慨有经略四方志登政和五年进士第王黼朱□皆欲婚之力辞宣和中为秀州司录大水民多失业皓白郡守以拯荒自任发廪损直以粜民坌集皓恐其纷竞乃别以青白帜涅其手以识之令严而惠□浙东纲米过城下皓白守邀留之守不可皓曰愿以一身易十万人命人感之切骨号洪佛子其后秀军叛纵掠郡民无一得脱惟过皓门曰此洪佛子家也不敢犯建炎三年五月帝将如金陵皓上书言内患甫平外敌方炽若轻至建康恐金人乘虚侵轶宜先遣近臣往经营俟告办回銮未晚时朝仪已定不从既而悔之他日帝问宰辅近谏移跸者为谁张浚以皓对时议遣使金国浚又荐皓于吕颐浩召与语大悦皓方居父丧颐浩解衣巾俾易墨衰绖入对帝以国步艰难两宫远播为忧皓极言天道好还金人安能久陵中夏此正春秋邲郢之役天其或者警晋训楚也帝悦迁皓五官擢徽猷阁待制假礼部尚书为大金通问使龚副之令与执政议国书皓欲有所易颐浩不乐遂抑迁官之命时淮南盗贼踵起李成甫就招即命知泗州羁縻之乃命皓兼淮南京东等路抚谕使俾成以所部卫皓至南京比过淮南成方与耿坚共围楚州责权州事贾敦诗以降敌实持叛心皓先以书抵成成以汴涸虹有红巾贼军食绝不可往皓闻坚起义兵可撼以义遣人密谕之曰君数千里赴国家急山阳纵有罪当禀命于朝今擅攻围名勤王实作贼尔坚意动遂强成敛兵皓至泗境迎骑介而来龚曰虎口不可入皓遂还上疏言成以朝廷馈饷不继有引众建康之语今靳赛据扬州薛庆据高邮万一三叛连衡何以待之此含垢之时宜使人谕意优进官秩畀之以京口纲运如晋明帝待王敦可也疏奏帝即遣使抚成给米五万石颐浩恶其直达而不先白堂奏皓托事稽留贬二秩皓遂请出滁阳路自寿春由东京以行至顺昌闻群盗李阎罗小张俊者梗□上道皓与其党遇譬晓之曰自古无白头贼其党悔悟皓使持书至贼巢二渠魁听命领兵入宿卫皓至太原留几一年金遇使人礼日薄及至云中粘罕迫二使仕刘豫皓曰万里衔命不得奉两宫南归恨力不能磔逆豫忍事之耶留亦死不即豫亦死不愿偷生鼠狗间愿就鼎镬无悔粘罕怒将杀之旁一酋唶曰此真忠臣也目止剑士为之跪请得流递冷山流递犹编窜也惟至汴受豫官云中至冷山行六十日距金主所都仅百里地苦寒四月草生八月已雪穴居百家陈王悟室聚落也悟室敬皓使教其八子或二年不给食盛夏衣粗布尝大雪薪尽以马矢然火煨面食之或献取蜀策悟室持问皓皓力折之悟室锐欲南侵曰孰谓海大我力可干但不能使天地相拍尔皓曰兵犹火也勿戢将自焚自古无四十年用兵不止者又数为言所以来为两国事既不受使乃令深入教小儿非古者待使之礼也悟室或答或默忽发怒曰汝作和事官而口硬如许谓我不能杀汝耶皓曰自分当死顾大国无受杀行人之名愿投之水以坠渊为名可也悟室义之而止和议将成悟室问所议十事皓条析甚至大略谓封册乃虚名年号本朝自有金三千两景德所无东南不宜蚕绢不可增也至于取淮北人景德载书犹可覆视悟室曰诛投附人何为不可皓曰昔魏侯景归梁梁武帝欲以易其侄萧明于魏景遂叛陷台城中国决不蹈其覆辙悟室悟曰汝性直不诳我吾与汝如燕遣汝归议遂行会莫将北来议不合事复中止留燕甫一月兀朮杀悟室党类株连者数千人独皓与异论几死故得免方二帝迁居五国城皓在云中密遣人奏书以桃梨粟面献二帝始知帝即位皓闻佑陵讣北向泣血旦夕临讳日操文以祭其辞激烈旧臣读之皆挥涕绍兴十年因谍者赵德书机事数万言藏故絮中归达于帝言顺昌之役金人震惧夺魄燕山珍宝尽徙以北意欲捐燕以南弃之王师亟还自失机会今再举尚可十一年又求得太后书遣李微持归帝大喜曰朕不知太后宁否几二十年虽遣使百辈不如此一书是冬又密奏书曰金已厌兵势不能久异时以妇女随军今不敢也若和议未决不若乘势进击再造反掌尔又言胡铨封事此或有之金人知中国有人益惧张丞相名动异域惜置之散地又问李纲赵鼎安否献六朝御容徽宗御书其后梓宫及太后归音皓皆先报初皓至燕宇文虚中已受金官因荐皓金主闻其名欲以为翰林直学士力辞皓有逃归意乃请于□政韩昉乞于真定或大名以自养昉怒始易皓官为中京副留守再降为留司判官趣行屡矣皓乞不就职昉竟不能屈金法虽未易官而曾经任使者永不可归昉遂令皓校云中进士试盖欲以计堕皓也皓复以疾辞未几金主以生子大赦许使人还乡皓与张邵朱弁三人在遣中金人惧为患犹遣人追之七骑及淮而皓已登舟十二年七月见于内殿力求郡养母帝曰卿忠贯日月志不忘君虽苏武不能过岂可舍朕去耶请见慈宁宫帟人设帘太后曰吾故识尚书命撤之皓自建炎己酉出使至是还留北中凡十五年同时使者十三人惟皓邵弁得生还而忠义之声闻于天下者独皓而已皓既对退见秦桧语连日不止曰张和公金人所惮乃不得用钱塘暂居而景灵宫太庙皆极土木之华岂非示无中原意乎桧不怿谓皓子适曰尊公信有忠节得上眷但官职如读书速则易终而无味须如黄锺大吕乃可八月除徽阁直学士提举万寿观兼权直学士院金人来取赵彬等三十人家属诏归之皓曰昔韩起谒环于郑郑小国也能引义不与金既限淮官属皆吴人宜留不遣盖虑知其虚实也彼方困于蒙兀姑示强以尝中国若遽从之谓秦无人益轻我矣桧变色曰公无谓秦无人既而复上疏曰恐以不与之故或致渝盟宜告之曰俟渊圣及皇族归乃遣又言王伦郭元迈以身徇国弃之不取缓急何以使人桧大怒又因言室捻寄声桧怒益甚语在桧传翌日侍御史李文会劾皓不省母出知饶州明年大水中官白锷宣言燮理乖盭洪尚书名闻天下胡不用桧闻之愈怒系锷大理狱寻流岭表谏官詹大方遂论皓与锷为刎颈交更相称誉罢皓提举江州太平观锷初不识皓特以从太后北归在金国素知皓名尔寻居母丧他言者犹谓皓睥睨钧衡终丧除饶州通判李勤又附桧诬皓作欺世飞语责濠州团练副使安置英州居九年始复朝奉郎徙袁州至南雄州卒年六十八死后一日桧亦死帝闻皓卒嗟惜之复敷文阁学士赠四官久之复徽猷阁学士谥忠宣皓虽久在北庭不堪其苦然为金人所敬所著诗文争钞诵求锓梓既归后使者至必问皓为何官居何地性急义当艰危中不少变懿节后之戚赵伯璘隶悟室戏下贫甚皓赒之范镇之孙祖平为佣奴皓言于金人而释之刘光世庶女为人豢豕赎而嫁之他贵族流落贱微者皆力拔以出惟为桧所嫉不死于敌国乃死于谗慝皓博学强记有文集五十卷及帝王通要姓氏指南松漠纪闻金国文具录等书子适遵迈　　魏杞
按宋史本传杞字南夫寿春人祖荫入官绍兴十二年登进士第知宣州泾县从臣钱端礼荐其才召对擢太府寺主簿进丞端礼宣谕淮东杞以考功员外郎为□议官迁宗正少卿汤思退建和议命杞为金通问使孝宗面谕今遣使一正名二退师三减岁币四不发归附人杞条上十七事拟问对上随事画可陛辞奏曰臣若将指出疆其敢不免万一无厌愿速加兵上善之行次盱眙金所遣大将仆散忠义纥石烈志宁等方拥兵闯淮遣权泗州赵房长问所以来意求观国书杞曰书御封也见主当廷授房长驰曰仆散忠义疑国书不如式又求割商秦地及归正人且欲岁币二十万杞以闻上命尽依初式再易国书岁币亦如其数忠义以未如所欲遂与志宁分兵犯山阳战不利骁将魏胜死之上怒金反复诏以礼物犒督府师杞奏金若从约而金缯不具岂不瘠国体格事机乎乃以礼物行至燕见金主褒具言天子神圣才杰奋起人人有敌忾意北朝用兵能保必胜乎和则两国享其福战则将士蒙其利昔人论之甚悉金君臣环听拱馆伴张恭愈以国书称大宋胁去大字杞拒之卒正敌国礼损岁币五万不发归正人北还上慰藉甚渥守起居舍人迁给事中同知枢密院事进□知政事右仆射兼枢密使时方借职田助边降人萧鹧巴赐淮南田意不惬以职田请杞言圭租食功养廉借之尚可夺之不可上是其言杞以使金不辱命繇庶官一岁至相位上锐意恢复杞左右其论会郊祀冬雷用汉制灾异策免守左谏议大夫提举江州太平兴国宫六年授观文殿学士知平江府谏官王希吕论杞贪墨夺职后以端明殿学士奉祠告老复资正殿大学士淳熙十一年十一月薨赠特进嘉泰中谥文节　　方信孺
