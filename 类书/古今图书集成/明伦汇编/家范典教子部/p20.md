<!-- { "loadSidebar": true } -->
诗经小雅小宛篇螟蛉有子蜾蠃负之教诲尔子式谷似之注
螟蛉有子则蜾蠃负之以兴不似者可教
而似也教诲尔子则用善而似之可也戒之以不惟独善其身又当教其子使为善也庆源辅氏曰善道人皆可行不似者可教而似同一秉彝故也礼记文王世子世子齿于学国人观之曰将君我而与我齿让何也曰有父在则礼然然而众知父子之道矣庶子之正于公族者教之以孝弟睦友子爱明父子之义长幼之序注
言教世子而继之以庶子正公族
行法自贵者始故也教之事乎上则以孝弟教之交乎旁则以睦友教之恤乎下则以子爱左传晏子曰父慈而教子孝而箴
荀子父能生之不能养之母能养之不能教诲之君子之于子爱之而勿面使之而勿貌导之以道而勿强关尹子七釜篇人之少也当佩乎父兄之教
