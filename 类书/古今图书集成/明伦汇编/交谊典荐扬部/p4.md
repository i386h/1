<!-- { "loadSidebar": true } -->

　荐扬部艺文二
诗

　　送进士陈峣往睦州谒冯郎中
　　　　　　　　　　　　　　唐章孝标孤帆几日程投刺水边城倚棹逢春老登筵见月生饮酣杯有浪□散漏无声太守怜才者从容礼不轻　　送僧往太原谒李司空　　　　朱庆余已共邻房别应无更住心中时过野店后夜宿寒林寺去人烟远城连塞雪深禅余得新句堪对上公吟　　寄周御史二十韵　　　　　　元杨载同游河北后共抵浙西初独倚知心旧翻成会面□三年仍契阔万里更吹嘘小子无奇气先生有过誉见称司马赋求授夏侯书仓卒排归计淹留着寓居已非兴俊逸犹是主痈疽名士多亲我诸公或请予驾言将采即是欲连茹顾尔伤流矢居然恨倚闾惊心闻杜宇过眼易蟾蜍忽召抽金匮俄征论石渠文章殊贾马谋略匪严徐薄技终难效穷愁只自如尚矜存弊履不肯曳长裾与作栖梁燕宁为涸辙鱼仪形长日想怀抱几时摅奏疏闻当宁抽毫待直庐乌台弦既改鳌禁席仍虚马首何由见分光兴有余　　昔者行赠别姜祭酒先生　　明王登昔者薄游燕王都燕人买骏皆买图汝南袁公喜相骨称我一匹桃花驹是时先帝论封禅焚香日坐蓬莱殿二三元老书不停记室竖儒供笔砚袁公手内金花笺口召王生生不前安知徐福三山事但忆苏秦二顷田我欲东归劝我留满□诗草尽见投见时醉操银不律雌黄烂漫珊瑚钩以兹感激国士知新旧存亡不可移季札匣中镆剑脱挂徐君坟树枝浮云世态那堪说众人闻之皆不悦谢傅西州春草深羊昙涕泪空成雪赠刀人结袜子可怜贫时交一生与一死召公已死周公嗔道旁之言未必真冯欢不去反见忌天下尽讳为门人宗伯中丞本爱才乍闻此语亦徘徊惟君知我有心者肝肠倾倒无所猜校书旧物许荐我君纵殷勤我不来子虚欲奏虽未成知己难忘杨意情长安国门同日出我归金阊君石城璧水曾经黄屋坐祭酒胡□尚虚左苜蓿先生三数公桃李门人千百个纷纷入赀同舍生春秋俱服左丘明君行未可轻此辈万一中间有马卿
　荐扬部杂录
荀子大略篇劫迫于暴国而无所辟之则崇其善扬其美言其所长而不称其所短也容斋四笔唐世科举之柄颛付之主司仍不糊名又有交朋之厚者为之助谓之通榜故其取人也畏于讥议多公而审亦有胁于权势或挠于亲故或累于子弟皆常情所不能免者若贤者临之不然未引试之前其去取高下固已定于胸中矣韩文公与祠部陆员外书云执事与司贡士者相知识彼之所望于执事者执事之所以待乎彼者可谓至而无闲疑矣彼之职在乎得人执事之志在乎进贤如得其人而授之所谓两得矣愈之知者有侯喜侯云长刘述古韦群玉此四子者可以当首荐而极论期于成而后止可也沈杞张苰尉迟汾李绅张后余李翊皆出群之才举之足以收人望而得才实主司广求焉则以告之可也往者陆相公司贡士愈时幸在得中所与及第者皆赫然有声原其所以亦由梁补阙肃王郎中础佐之梁举八人无有失者其余则王皆与谋焉陆相与梁如此不疑也至今以为美谈此书在集中不注岁月案摭言云正元十八年权德舆主文陆□员外通榜韩文公荐十人于□权公凡三榜共放六人余不出五年内皆捷以登科记考之正元十八年德舆以中书舍人知举放进士二十三人尉迟汾侯云长韦纾沈杞李翊登第十九年以礼部侍郎放二十人侯喜登第永贞元年放二十九人刘述古登第通三榜共七十二人而韩所荐者预其七元和元年崔邠下放李绅二年又放张后余张苰皆与摭言合陆□在正元间时名最着韩公敬重之其行难一篇为□作也曰陆先生之贤闻于天下是是而非非自越州召拜祠部京师之人造焉先生曰今之用人也不详位于朝者吾取某与某而已在下者多于朝凡吾与者若干人又送其刺歙州序曰君出刺歙州朝廷耆旧之贤都邑游居之良赍咨涕洟咸以为不当去则□之以人物为己任久矣其刺歙以十八年二月权公放榜时既以去国而用其言不替其不负公议而采人望盖与陆宣公同韩公与书时方为四门博士居百寮底殊不以其荐为犯分故公作权公碑云典贡士荐士于公者其言可信不以其人布衣不用即不可信虽大官势人交言一不以缀意又云前后考第进士及廷所策试士踊相蹑为宰相达官其余布处台阁外府凡百余人梁肃及□皆为后进领袖一时龙门惜其位不通显也岂非汲引善士为当国者所忌乎韩公又有答刘正夫书云举进士者于先进之门何所不往先进之于后辈苟见其至宁可以不答其意邪来者则接之举城士大夫莫不皆然而愈不幸独有接后进名以是观之韩之留意人士可见也世范人有善诵我之美使我喜闻而不觉其谀者小人之最奸黠者也彼其面谀我而我喜及其退与他人语未必不窃笑我为他所愚也读书镜庞士元性好人伦勤于长养每所称述多过其才时人或问之士元曰当今雅道陵迟善人常少方欲兴风俗长道业不美其谭即声名不足企慕不足企慕而为善者少矣今拔十失五犹得其半而可以崇迈世教使有志者自励不亦可乎时人服其言富丞相一日于寺剃度一僧刘贡父攽闻知笑曰彦国坏了几个人才度得一人问之曰彦国每与人对语往往奖予太过其人恃此傲慢反以致祸者攽目击数人矣岂非坏了乎余以为誉人者不可不闻庞士元此言见誉于人者不可不闻刘贡父此言白乐天一帖云庐山自陶谢洎十八贤已还儒风绵绵相续不绝贞元初有符载杨衡辈隐焉亦出为文人今其读书属文结草庐于岩谷间者犹一二十人即其中秀出者有彭城人刘轲轲开卷慕孟轲为人秉笔慕扬雄司马迁为文故着翼孟三卷豢龙子十卷杂文百余篇而圣人之旨作者之风虽未臻极往往而得予佐浔阳三年轲每着文辄来示予知轲志不息异日必能跨符扬而攀陶谢轲一旦尽赍所著书及所为文访予告行欲举进士予方沦落江海不足以发轲事业又羸病无心力不能致书于台省故人因援纸引笔写胸中事授轲且曰子到长安持此札为予谒集贤庾三十二补阙翰林杜十四拾遗金部元八员外监察牛二侍御秘省萧正字蓝田杨主簿兄弟彼七八君子皆予文友以予愚直尝信其言苟于今不我欺则子之道庶几光明矣又欲使平生故人知我形体已悴志气已惫独好善喜才之心未死去矣去矣特此代书三月三日乐天白蒋侍郎家有杨文公与王魏公一帖用半副纸有折痕其略云昨夜有进士蒋堂所作文来极可喜不敢不布闻谨封拜呈苏子瞻曰夜得一士旦而告人察其情若喜而不寐者世言文公为魏公客公经国大谋人所不知者独文公得与观此帖不特见文公好贤乐士之意且得一士必亟告之其补于公者亦多矣吁王公不下士久矣有耳不闻有睛不转有口不嘘有手不援此岂可令香山眉山两长者见也

　荐扬部纪事
左传哀公五年范氏之臣王生恶张柳朔言诸昭子使为柏人昭子曰夫非而雠乎对曰私雠不及公好不废过恶不去善义之经也臣敢违之十四年初陈豹欲为子我臣使公孙言己已有丧而止既而言之曰有陈豹者长而上偻望视事君子必得志欲为子臣吾惮其为人也故缓以告子我曰何害是其在我也使为臣他日与之言政说遂有宠说苑善说篇蘧伯玉使至楚逢公子晰濮水之上子晰接草而待曰敢问上客将何之蘧伯玉为之轼车公子晰曰吾闻上士可以托色中士可以托辞下士可以托财三者固可得而托耶蘧伯玉曰谨受命蘧伯玉见楚王使事毕坐谈语从容至于士楚王曰何国最多士蘧伯玉曰楚最多士楚王大说蘧伯玉曰楚最多士而楚不能用王造然曰是何言也蘧伯玉曰伍子胥生于楚逃之吴吴受而相今发兵攻楚堕平王之墓伍子胥生于楚而吴善用之□黄生于楚走之晋治七十二县道不拾遗民不妄得城郭不闭国无盗贼□黄生于楚而晋善用之今者臣之来逢公子晰濮水之上辞言上士可以托色中士可以托辞下士可以托财三言者固可得而托身耶又不知公子晰将何治也于是楚王发使一驷副使二乘追公子晰濮水之上晰还重于楚蘧伯玉之力也故诗曰谁能烹鱼溉之釜鬵孰将西归怀之好音此之谓也物之相得固甚微矣孔丛子抗志篇齐王谓子思曰先生名高于海内吐言则天下之士莫不属耳目今寡人欲相梁起起也名少愿先谈说之也子思曰天下之士所以属耳目者欲伋之言是非当也今君使伋虚谈于起则天下之士必改耳目矣耳目既改又无益于起是两有丧也故不敢承命齐君曰起之不贤何也子思曰君岂未之知乎厚于财物必薄于德自然之道也今起以贪成富闻于诸侯而无救施之惠焉以好色闻于齐国而无男女之别焉有一于此犹受其咎而起二之能无累乎王曰寡人之言实过愿先生赦焉说苑善说篇张禄掌门见孟尝君曰衣新而不旧仓庾盈而不虚为之有道君亦知之乎孟尝君曰衣新而不旧则是修也仓庾盈而不虚则是富也为之奈何其说可得闻乎张禄曰愿君贵则举贤富则振贫若是则衣新而不旧仓庾盈而不虚矣孟尝君以其言为然说其意辩其辞明日使人奉黄金百斤文织百纯进之张先生先生辞而不受后先生复见孟尝君孟尝君曰前先生幸教文曰衣新而不旧仓庾盈而不虚为之有说汝亦知之乎文窃说教故使人奉黄金百斤文织百纯进之先生以补门内之不赡者先生曷为辞而不受乎张禄曰君将掘君之偶钱发君之庾粟以补士则衣弊履穿而不赡耳何暇衣新而不旧仓庾盈而不虚乎孟尝君曰然则为之奈何张禄曰夫秦者四塞国也游宦者不得入焉愿君为吾为丈尺之书寄我与秦王我往而遇乎固君之入也往而不遇乎虽人求间谋固不遇臣矣孟尝君曰敬闻命矣因为之书寄之秦王往而大遇谓秦王曰自禄之来入大王之境田畴益辟吏民益治然而大王有一不得者大王知之乎王曰不知曰夫山东有相所谓孟尝君者其人贤人天下无急则已有急则能收天下英乂雄俊之士与之合交连友者疑独此耳然则大王胡不为我友之乎秦王曰敬受命奉千金以遗孟尝君孟尝君辍食察之而寤曰此张生之所谓衣新而不旧仓庾盈而不虚者也汉书张耳传耳雅游多为人所称
注
师古曰言其久
故倦游交结英杰是以多为人称誉也
