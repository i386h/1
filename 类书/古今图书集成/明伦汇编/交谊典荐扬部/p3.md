<!-- { "loadSidebar": true } -->
　贞元九年翱始就州府之贡举人事其九月执文　章一通谒于右补阙安定梁君是时梁君之誉塞　天下属词求进之士奉文章造梁君门下者盖无　虚日梁君知人之故也亦既相见遂于翱有相知　之道焉谓翱得古人之遗风期翱之名不朽于无　穷许翱以拂拭吹嘘翱初谓面相进也亦未幸甚　十一月梁君遘疾而殁翱渐游朋友公卿间往往　皆曰吾久籍子姓名于补阙梁君也翱乃知非面　相进也当时意谓先进者遇人特达皆合有是心　亦未谓知己之难得也梁君殁于兹五年翱学圣　人经籍教训文句之旨而为文将数万言愈昔年　见于梁君之文弗啻数倍虽不敢同德于古人然　亦当无怍于中心每岁试于礼部连以文章罢黜　声光晦昧于时俗人皆谓之固宜矣然后知先进　者遇人特达亦不皆有是心方知知己之难得也　夫见善而不能知虽善何为知而不能誉则如勿　知誉而不能深则如勿誉深而不能久则如勿深　久而不能终则如勿久翱虽不肖幸辱于梁君所　知君为之言于人岂非誉欤谓其有古人之遗风　岂非深欤而逮夫终身岂非久欤不幸梁君短命　遽殁是以翱未能有成也其谁能相继梁君之志　而成之欤已焉哉天之遽丧梁君也是使翱之命　久迍邅厄穷也遂赋感知己以自伤其言怨而不　乱盖小雅骚人之余风也其辞曰戚戚之愁苦兮思释去之无端彼众人之容易兮乃志士之所难伊自古皆嗟兮又何怨乎兹之世独厄穷而不达兮悼知音之永逝纷余生之多故兮愧特于世之谁知抚圣人教化之旨兮询合古而乖时诚自负其中心兮嗟与俗而相违趋一名之五稔兮尚无成而淹此路岐昔圣贤之遑遑兮极屈辱之驱驰择中庸之蹈难兮虽困顿而终不改其所为苟天地之无私兮曷不鉴照于神祇心劲直于松柏兮沦霜雪而不衰知我者忽然逝兮岂吾道之已而　　荐所知于徐州张仆射书　　　　前人翱再拜齐桓公不疑于其臣管夷吾信而霸天下攘戎狄匡周室亡国存荆楚服诸侯无不至焉竖刁易牙信而齐国乱身亡不葬五公子争立兄弟相及者数世桓公之信于其臣一道也所信者得其人则德格于天地功及于后代不得其人则不能免其身知人不易也岂惟霸者为然虽圣人亦不能免焉帝尧之时贤不肖皆立于朝尧能知舜于是乎欢兜放共工流殛鲧窜三苗举禹稷皋陶二十有二人加诸上位故尧崩三载四海遏密八音后代之人皆谓之帝尧焉向使尧不能知舜而遂尊欢兜共工之党于朝禹稷皋陶之下二十有二人不能用则尧将不得为齐桓公尔岂复得曰大哉尧之为君也唯天为大唯尧则之荡荡乎民无能名焉者哉春秋曰夏灭项孰灭之盖齐灭之曷为不言齐灭之为桓公讳也春秋为贤者讳此灭人之国何贤之尔君子之恶恶也疾始善善也乐终桓公尝有继绝存亡之功故君子为之讳也继绝存亡贤者之事也管夷吾用所以能继绝世存亡国焉耳竖刁易牙用则不能也向使桓公始不用管夷吾末有竖刁易牙争权不葬而乱齐国则幽厉之诸侯也始用贤而终身讳其恶君子之乐用贤也如此始不用贤以及其终而幸后世之掩其过也则微矣然则居上位流德泽于百姓者何所劳乎劳于择贤得其人加诸上使天下皆化之焉而已矣兹天子之大臣有土地千里者孰有如执事之好贤不倦者乎盖得其人亦多矣其可求而不可取者则有人焉陇西李观奇士也伏闻执事知其贤将用之未及而观病死昌黎韩愈得古文之遗风明于理乱根本之所由伏闻执事又知其贤将用之未及而愈为宣武军节度使之所留观愈者豪杰之士也如此人不时出观自古天下亦有数十年无如其人者焉执事皆得而知之皆不得而用之翱实为执事惜焉岂惟翱一人而已后之读前载者亦必多为执事惜之矣兹有孟郊贞士也伏闻执事旧知之郊为五言诗自前汉李都尉苏属国及建安诸子南朝二谢郊能兼其体而有之李观荐郊于梁肃补阙书曰郊之五言诗其有高处在古无上其有平处下顾两谢韩愈送郊诗曰作诗三百首窅默咸池音彼二子皆知言者也岂欺天下之人哉郊穷饿不得安养其亲周天下无所遇作诗曰食荠肠亦苦强歌声无欢出门即有碍谁谓天地宽其穷也甚矣复有张籍李景俭者皆奇士也未闻执事知之凡贤人奇士自以所负不苟合于世是以虽见之难得而知也见而不能知其贤如弗见而已矣知其贤而不能用如弗知其贤而已矣用不能尽其材如弗用而已矣能尽其材而容谗人之所间者如弗尽其材而已矣故见贤而能知知而能用用而能尽其材而不容谗人之所间者天下一人而已矣兹有二人焉皆来其一人贤士也其一人常人也待之礼貌不加崇焉则贤者行而常常人日来矣况其待常常之人礼貌加厚则善人何求而来哉孔子曰吾未见好德如好色者圣人不好色而好德者也虽好色而不如好德者次也德与色均好之又其次也虽好德而不如好色者下也最甚不好德而好色者穷矣有人告曰某所有女国色者也天下之人必将极其力而求之而无所爱矣有人告曰某所有人国士也天下之人则不能一往而先焉是岂非不好德而好色者乎贤者则宜有以别于天下之人矣孔子述易定礼乐删诗书作春秋圣人也奋乎百世之上其所化之者非其道则蛮貊人也而孔子之庙存焉虽贤者亦不能日往拜之以其益于人者寡矣故无益于人虽孔子之庙且不能朝夕而事焉况天下之人乎有待于人而不能得善人良士则不如无待也呜呼人之降年不可与期郊将为他人之所得而大有立功于世与其短命而死皆不可知也二者卒有一于郊之身他日为执事惜之不可既矣执事终不得而用之矣虽恨之亦无可奈何矣翱穷贱人也直词无让非所宜至于此者也为道之存焉耳不直则不足以伸道也非好多言者也翱再拜　　代书书　　　　　　　　　　白居易庐山自陶谢洎十八贤已还儒风绵绵相续不绝贞元初有符载杨衡辈隐焉亦出为文人今其读书属文结草庐于岩谷间者犹一二十人即其中秀出者有彭城人刘轲轲开卷慕孟轲为人秉笔慕扬雄司马迁为文故着翼孟三卷豢龙子十卷杂文百余篇而圣人之旨作者之风虽未臻极往往而得予佐浔阳三年轲每着文辄来示予予知轲志不息异日必能跨符杨而攀陶谢轲一旦尽赍所著书及所为文访予告行欲举进士予方沦落江海不足以发轲事业又羸病无心力不能□致书于台省故人因援纸引笔写□中事授轲且曰子到长安持此札为予谒集贤庾三十二补阙翰林杜十四拾遗金部元八员外监察牛二侍御秘书省萧正字蓝田杨主簿兄弟彼七八君子皆予文友以予愚直常信其言苟于今不我欺则子之道庶光明矣又欲使平生故人知我形骸已悴志气已惫独好善喜才之心未死去矣去矣持此代书三月三日乐天白　　上宰相荐皇甫湜书　　　　　韦处厚相公阁下伏以燕国张公说登翊圣明底宁泰阶推心旁求虚已下纳房太尉由布衣振起于门下张曲江自蓬户发挥于岭底而继播休名袭佩相印克懋勋德不忝揄扬后之朝望因以兴劝不多二公而推燕国者以杂居群伦齐齿下辈崇构栋干则杪忽方轻琢饰珪璋则蒙昧未耀器用既光持之于耳目之前垂后而无配名节兼大用之于身世之后希古而绝伦夫岂推策考步之为乎藏往知来之兆乎盖合以尺牍片言申以考迹定貌灵异五行之锺粹也文章心灵之造形也着诚居业本隐以之显观心择术自粗以之微以是而求则坐决万方之内立断百代之下其术既定其道甚明窃见前进士皇甫湜年三十二学穷古训词秀人文脱落章句简斥枝叶游百氏而旁览折之以归正囊六义以疾驰讽之以合雅苟坚其操持不恐于嚣嚣之讪修其践立不诱于藉藉之誉孟轲黜杨墨之心扬雄尊孔颜之志形乎既立果于将然至于用心合论操毫注简排百氏之杂说判九流之纷荡摘其舛驳趋于夷途征会理轴遣训词波无不蹈正超常曲畅精旨置之石渠必有刘向之刊正群言列之东观必有孟坚之勒成汉史施之奏议必有贾谊之兼对诸生天既委明于斯人苟回险其道未得按轮而驱则必混翼于天池餐精于沆瀣秉矰缴者从而道之固无及矣傥得游门下信其才能相公得徇公之名有摭奇之实后进幸甚舍人骖御贱役也犹能达扫门之事祢衡雕虫薄技也犹能遇非常之荐今某辱奉恩顾实百于舍人之俦皇甫湜蕴积才志固百于正平之量处厚百舍人之势不能达百正平之心方切恃私于门馆明者观之其耻非一也惧愚瞽不尽谨缮其书论赋合八首用卜可否轻渎严威下情不任战惧之至　　荐韩乂启　　　　　　　　　　杜牧某启昨日所启言韩拾遗事非与韩求衣食救饥寒也御史亦岂为救饥寒之官乎中丞必曰大梁奏取韩以救饥寒何不去夫幕吏乃古之陪臣以人为北面虽布衣无耻之士亦宜访其乐与不乐况有耻之君子乎韩以旅寓洛中非不乐汴也不甘不告之请耳韩及第后归越中佐沈公江西宣城府罢唐扶中丞辟于闽中罢府归路由建州妻为元晦同高祖妹恶晦为人不省之及晦得越乃弃产避之居常州殷俨者仰韩之道自闽寄百缣遗之及门不开书缄而斥去之牧比两府同院但见其廉慎高洁亦未知其道太和八年自淮南有事至越见韩居于境上三亩宅两顷田树蔬钓鱼惟召名僧为侣嬉嬉然无日不自得也未尝及身名出处之语未尝入公府造请与幕吏宴游因此不为缙绅所相见礼萧高二连帅至即日造其庐询以政事称先人梓材有文学高名没于越之府幕故不愿复为越宾及高至许下厚礼辟之其为人也贞洁芳茂非其人不与游非其食不敢食萧舍人考功崔员外是趋于韩交者牧复趋于萧崔二君子者即韩之去牧其间不啻容数十人矣亦安得知其贤而言之复不僭乎伏恐中丞谓韩求官以衣食干交朋者中丞初在宪府固宜慎选御史御史固非救饥寒之官某久承恩知但欲荐贤于盛时虽至浅陋亦知不可以交友饥寒求清秩以干大君子者伏恐未审诚恳故此具陈本末伏惟照察谨启　　答王子飞　　　　　　　　宋黄庭坚陈履常正字天下士也公有意于学者不可不往斯人之门古人云读书十年不如一诣习主簿端有此理　　与杨学录懋卿　　　　　　　文天祥某比仆仆来京师幸甚得下膺龙之拜辱赐之不鄙轸顾稠厚关外之别江皋之馈所以致缱绻者尢甚感激不自胜第恨匆匆聚会不及为顷刻之情以慰满连年契阔之雅回首天上瞻企拳拳兹有禀事朋友萧文名来新新参之客也此丈可人且身事端正无复顶冒异同之弊揭揭而来欲赴春参乡同舍往往望白云而归其巍然为游学瞻仰惟执事耳其所参务本适在德星躔次之侧特来居先达之敬不揆遒渎导其至前得蒙与进稍与之温存使不致落莫区区之望也　　与黄主簿景登　　　　　　　　前人某辄有所请乡州有俊杰士曰胡君名天牖端逸其字也十年前予校定交意其旦夕猎猎乘青云而上尚迟决科盖其命然心甚敬且念之来山中聚首半月且留度重阳问其馆谷则未有所向也此君有能赋声于应用更高好自修饰不为流俗足下若与处日从三益岂曰小补之哉其家事自好而严君主之端逸岁得百千上下则从人泰然矣万一宾庑无虚席则明年君创员以料理之多费以取友美德也端逸留山中若蒙雅报见及相其受币而归是所至愿　　上耶律中书书　　　　　　金元好问易有之天造草昧君子以经纶伏惟阁下辅佐王室奄有四方当天造草昧之时极君子经纶之道凡所以经造功业考定制度者本末次第宜有成策非门下贱士所敢与闻独有一事系斯文为甚重故不得不为阁下言之自汉唐以来言良相者在汉则有萧曹丙魏在唐则有房杜姚宋数公者固有致太平之功而当时百执事之人毗助赞益者亦不为不多传记具在盖可考也夫天下大器非一人之力可举而国家所以成就人才者亦非一日之事也从古以来士有立于世必藉学校教育父兄渊源师友讲习三者备而后可喻如修明堂总章必得楩楠豫章节目磥砢万牛挽致之材预为储畜数十年之间乃能备一旦之用非若起寻丈之屋欂栌椳楔楹杙甍桷杂出于榆柳槐柏可以朝求而暮足也窃见南中大夫士归河朔者在所有之圣者之后如衍圣孔公耆旧如冯内翰叔献梁都运斗南高户部唐卿王延州从之时辈如平阳王状元纲东明王状元鹗滨人王贲临淄李浩秦人张徽杨奂李庭训河中李献卿武安乐夔固安李天翼沛县刘汝翼齐人谢良弼郑人吕大鹏山西魏璠泽人李恒简李禹翼燕人张圣俞太原张纬李谦冀致君张德辉高鸣孟津李蔚真定李冶相人胡德珪易州敬鋐云中李微中山杨果东平李昶西华徐世隆济阳张辅之燕人曹居一王铸浑源刘祁及其弟郁李同平定贾庭扬扬恕济南杜仁杰洛水张仲经虞卿麻革东明商挺渔阳赵着平阳赵维道汝南杨鸿河中张肃河朔勾龙瀛东胜程思温及其从弟思忠凡此诸人虽其学业操行参差不齐要之皆天民之秀有用于世者也百年以来教育讲习非不至而其所成就者无几丧乱以来三四十人而止矣夫生之难成之又难乃今不死于兵不死于饥寒造物者挈而授之维新之朝其亦有意乎无意乎诚以阁下之力使脱指使之辱息奔走之役聚养之分处之学馆之奉不必尽具饘粥足以糊口布絮足以蔽体无甚大费然施之于诸家固已骨而肉之矣他日阁下求百执事之人随左右而取之衣冠礼乐纪纲文章尽在于是将不能少助阁下萧曹丙魏房杜姚宋之功乎假而不为世用此诸人者可以立言可以立节不能泯泯默默以与草木同腐其所以报阁下终始生成之赐者宜何如哉阁下主盟吾道且乐得贤才而教育之一言之利一引手之劳宜不为诸生惜也　　寄杨学士维新　　　　　　明何乔新仆赋性驽钝无所肖似阁下不鄙其愚且陋为之延誉且尝欲引置诸纂修之列事虽无成然阁下奖进之德厚矣铭刻于心何日忘之自外转以来于兹十有二年每痛自砥砺恐玷大君子知人之明近于吴都宪处获睹华翰云方面为时论所推者三人谓都宪与廷珍及不肖也仆内顾歉然且惭且愕意者阁下好贤之笃虽一长片善有所不遗邪抑蔽于素爱而不自知其言之过情邪不然不宜若是云云也昔薛简肃公识范景仁于童稚之年欧阳文忠公识曾子固于困悴之际卒之景仁以风节着子固以文章名天下后世咸服简肃文忠之知人阁下好贤之笃远迈薛欧顾仆之不肖岂范曾比邪惟当策驽砺钝以成阁下知人之明而已矢心则然未敢谓能也谨布区区伏惟垂察不宣
