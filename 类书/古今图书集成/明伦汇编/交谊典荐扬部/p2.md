<!-- { "loadSidebar": true } -->
须先教中虎步兵五六千人姜伯约甚敏于军事既有胆义深解兵意此人心存汉室而才兼于人毕教军事当遣诣宫觐见主上　　与武帝荐贲琳笺　　　　　　魏应璩璩闻景云浮则应龙翔治道明则□义臻是故良哉之歌兴于唐尧之世多士之颂形于周文之朝窃见太子舍人贲琳字玮伯禀性纯和体素清正宜授以千里之涂任以列曹之职　　荐和模笺　　　　　　　　　　前人璩闻唐尧因群士以兴治齐桓假众能以定业是故八元进则太平之化成六贤用则九合之功立窃见同郡和模字虑则质性纯粹体度贞正履仁蹈义动循轨礼方今海内企踵欣慕捉发之德山林投褐思望旌弓之招实英奇叙用之时贤达进致之良秋也今夜光之璧显价于和氏之肆千里之足定功于伯乐之庭庶有以宣明大道光益时化　　与晋王荐卢播书　　　　　　　阮籍盖闻兴化济治在于得人收奇拔异圣贤高致是以八士归周周道以隆虞舜登庸元凯咸事伏惟明公公侯皇灵诞秀九德光被应期作辅论道敷化开辟四门延纳羽翼贤士以赞雍熙是以英俊之士愿排皇闼策名委质征荐之徒辐辏大府诚以邓林昆吾翔凤所栖悬黎和肆垂棘所集伏见鄙州别驾同郡卢播年三十二字景宣少有才秀之异长怀淑茂之量耽道悦礼仗义依仁研精坟典升堂睹奥聪鉴物理思通元妙贞固足以干事忠敬足以肃朝明断足以质疑机密足以应权临烦不惑在急弥明若得佐时理物则政事之器衔命聘享则专对之才潜心图籍文学之宗敷藻载述良史之表然而学不为人行不求达故久沈沦未阶太清诚后门之秀伟当时之利器宜蒙旌命和味鼎铉孔子曰如有所誉必有所试播之所能着在已□不敢虚饰取谤大府　　与赵王伦荐戴渊笺　　　　　晋陆机盖闻繁弱登御然后高墉之功显孤竹在肆然后降神之曲成是以高世之主必假远迩之器蕴匮之才思托大音之和伏见处士广陵戴若思年三十清冲履道德量允塞思理足以研幽才鉴足以辨物安穷乐志无风尘之慕砥节立行有井渫之洁诚东南之遗窦宰朝之奇璞也若得托迹康衢则能结轨骥騄曜质廊庙必能垂光玙璠矣惟明公垂神采察不使忠允之言以人而废　　移太常府荐张赡书　　　　　　陆云盖闻在昔圣王承天御世殷荐明德思和人神莫不崇典谟以教思兴礼乐以陶远是以帝尧昭焕而道协人天西伯质文而周隆二代大晋建皇业配天地区夏既混礼乐将庸君侯应历运之会赞天人之期博延俊茂熙隆载典伏见卫将军舍人同郡张赡茂德清粹器虑深通初慕圣门栖心重仞启涂及阶遂升枢奥抽灵匮于秘宫披金縢于元夏思乐百氏博采其珍辞迈翰林言敷其藻探微集逸思心洞神论道属书篇章光觌含奇宰府婆娑公门栖静隐宝沦虚藏器褧裳袭锦褐衣被玉曾泉改路悬车将迈考盘下位岁聿屡迁缙绅之士具怀恨方今太清辟宇四门启钥元纲括地天网广罗庆云兴以招龙和风起而仪凤诚岩穴耀颖之秋河津托乘之日也而赡沈沦下位群望悼心若得端委太学错综先典垂缨玉阶论道紫宫诚帝室之瑰宝清庙之伟器广乐九奏必登昊天之庭韶夏六变必飨上帝之祀矣　　与戴季甫书　　　　　　　　　前人郭敬言蒸阳良才远负为之邑叹以其姿望足以致高想不久尔耳石行文在无锡大有清绩一州之高功长吏此家行素道实州闾所称畴昔接事既尽其才愿重荣益以成其实凡在羽族思附凤翼风尘所集无不拭目　　与张光禄书　　　　　　　　　前人顾令文彦先每宣隆眷弥泰之惠怀德惟□守以反侧既晞仁风委心自昵加与沛君分同骨肉凭借之怀凝心如结　　又　　　　　　　　　　　　　前人加蒙顾遇重以倾倒惟亮归诚石行文敦素笃邃道实茂淑器敏既美思学又快南州良德今者东行望风自托其意缱绻愿厚接纳副其乃心　　与杨彦明书　　　　　　　　　前人戴会稽如是便发分别恨然一时名士惟当有此君耳失分重劳令人叹息善得日夕真家人若思望之清才俊类一时之彦善并得接九月中可得达东礼衡阳长沙甚快东人近未复有见叙者公进屈久恒为邑罔党方有清涂薄国让在内中大有好称此家一时美德也在事又佳甚快甚快　　荐傅长虞笺　　　　　　　　　孙楚楚闻骐骥不遗能于伯乐良宝不藏辉于卞和是以辉光夜射价连秦赵飞驷绝影终朝千里物尚有之士亦宜然　　诸葛帖　　　　　　　　　王羲之
诸葛者君识之不才干好佳往为钱塘着绩又入仆府有以尽悉宰民之至也甚欲自托于明德云临安春当缺尔者君能请不仆必欲言得佳长史亦当是君所须既得里人共事异常故乃尔须还告之　　荐唐笺　　　　　　　　　　庾阐盖桂林生于五岭杞梓出于南荆夫以卉木之盛犹载在方志况千里之朝怀其良彦而使人滞于常流莫登于龙津者乎郡功曹史泉陵唐字永延履道敏素和而有正立身持操行着一邦若骖轨鸾衡服襄骏足则机石之良选可以对扬万里者也　　称族子吁歊书　　　　　　　梁刘峻　刘吁字彦度兄歊字士光并履高操共卜筑钟山　宋熙寺东涧有终焉之志族祖孝标与书称之吁超超越俗如半天朱霞歊矫矫出尘如云中白鹤皆俭岁之梁稷寒年之纤纩　　与徐陵荐方圆书　　　　　　周弘让吾荷朝恩得安丘壑身名两泰夫复奚言但愿沐浴尧风遨游舜日安服饱食以送余齿然性灵未能灰弭其间复须友生言语后来英俊并出方为时生林谷之中鲜逢退逸唯赵郡方圆栖迟天目年过强仕不慕时荥文史足用学艺优敏中岁暂游宛洛蒙弟识异其人方储之嗣衣冠未绝雅奉闲逸得性丘林与吾朋游积有年岁今复同在岩壑毕志风云琴按清商诗题空谷比幽贞道缺考盘绝咏贲五履二两爻无间方今公旦作辅亿兆攸赖激贪惩竞傥自圆起弟以搜扬佐世水镜求贤脱能登此仄陋论言是属翘弓远贲则山谷咸劝足令廉风复振懦夫能立岂不弘哉圆若蒙此旌招未必不凿坯而达于廊庙之用脱不能贲然来思而于退让之道于斯为贵恐弟未究东川人士聊复起予今言吾家上宰之贵无以微裨万一此举脱复入听少得不负夙心周弘让白　　荐樊衡书　　　　　　　　　唐崔颢夫相州者先王之旧都西山雄崇足是秀异窃见县人樊衡年三十神爽清悟才能绝伦虽白面书生有雄胆大略深识可以轨时俗长策可以安塞裔藏用守道实有岁年今国家封山勒崇希代罕遇含育之类莫不踊跃况诏征隐逸州贡茂异衡之际会千载一时君侯复躬自执玉陪銮日观此州名藩必有所举当是举者非衡而谁伏愿不弃贤才赐以甄奖得奔大礼升闻天朝衡因此时策名树绩报国荣家令当代之士知出君侯之门矣颢不胜区区敢闻左右俯伏阶墀用增战汗　　荐齐孝若书　　　　　　　　令狐楚某官至辱垂下问令公举一人可管记之任者愚以为军中之书记节度之喉舌指事立言而上达思中天心发号出令以下行期悦人意谅非容易而可专据窃见前进士高阳齐孝若字考叔年二十四学必专授文皆雅正词赋甚精草表殊健□眉目美风姿外若坦荡中甚畏慎执事傥引在幕下列于宾佐使其驰一檄飞一书必能应马上之急求言腹中之所欲夫掇芳刈楚不弃幽远况孝若相门子弟射策甲科家居君侯之化下且数年矣不劳重币而获至宝甚善甚善雄都大府多士如林最所知者实斯人也请为阁下记其若此惟用与舍高明裁之　　与汝州卢郎中论荐侯喜状　　　韩愈进士侯喜其人为文甚古立意甚坚行止取舍有士君子之操家贫亲老无援于朝在举场十余年竟无知遇愈常慕其才而恨其屈与之还往岁月已多尝欲荐之于主司言之于上位名卑官贱其路无由观其所为文未尝不掩卷而叹去年愈从调选本欲携持同行适遇其人自有家事邅迍坎轲又废一年及春末自京还怪其久绝消息五月初至此自言为阁下所知辞气激扬面有矜色曰侯喜死不恨矣喜辞亲入关羇旅道路见王公大人数百未尝有如卢公之知我也比者分将委弃泥涂老死草野今□中之气勃勃然复有仕进之路矣愈感其言贺之以酒谓之曰卢公天下之贤刺史也未尝有所推引盖难其人而重其事今子郁为选首其言死不恨固宜也古所谓知己者正如此耳身在贫贱为天下所不知独见遇于大贤乃可贵耳若自有名声又托形势此乃市道之事又何足贵乎子之遇知于卢公真所谓知己者也士之修身立节而竟不遇知己前古以来不可胜数或日接膝而不相知或异世而相慕以其遭逢之难故曰士为知己者死不其然乎不其然乎阁下既已知侯生而愈复以侯生言于阁下者非为侯生谋也感知己之难遇大阁下之德而怜侯生之心故因其行而献于左右焉谨状　　上桂州李中丞荐卢遵启　　　柳宗元某启凡士之当显宠贵剧则其受赐于人也无德心焉何也彼将曰吾势能得之是以所出者大而其报也必细居穷厄困辱则感慨捧戴万万有加焉是以所出者小而其报也必巨审矣故凡明智之君子务其巨以遗其细则功业光乎当时声名流乎无穷其所以激之于中者异也若宗元者可谓穷厄困辱者矣世皆背去□□旷野独赖大君子以明智垂仁问讯如平生光耀囚锢若被文绣呜呼世之知止足者鲜矣既受厚遇则又有不已之求以黩阁下之严威然而亦欲出其感慨捧戴而效其巨者伏惟阁下留意裁择幸甚幸甚伏以外族积德儒厚以为家风周齐之间兄弟三人咸为帝者师孝仁之誉高于他门伯舅叔仲咸以孝德通于鬼神为文士所纪述相国彭城公尝号于天下名其孝以求其类则其后咸宜硕大光宠以充神明之心今乃雕丧沦落莫有达者岂与善之道无可取耶独内弟卢遵其行类诸父静专温雅好礼而信饰以文墨达于政事今所以闻于阁下者无怍于心无愧于色焉以宗元弃逐枯槁故不求达仕不务显名而又难乎其进也窃高阁下之举贤容众故愿委心焉则施泽于遵过于厚赐小人也远矣以今日之形势而不废其言使遵也有籍名于天官获禄食以奉养用成其志一举而有知恩之二焉可不谓务其巨者乎伏惟试详择焉言而无实罪也其敢逃人谴进退恐惧不知所裁不宣谨启　　贺赵江陵宗儒辟符载启　　　　前人某启伏闻以武都符载为记室天下立志之士杂然相顾继以叹息知为善者得其归向流言者有所闲执直道之所行义风之所扬堂堂焉实在荆川之南矣幸甚幸甚夫以符君之艺术志气为时闻人才位未会盘桓固久中间因缘陷在危邦与时偃仰不废其道而为见忌嫉者横致唇吻房给事以高节特立明之于朝王吏部以清议自任辨之于外然犹小人浮议困在交戟凡诸侯之欲得符君者城联壤接而惑于腾沸环视相让莫敢先举及受署之日则皆开口垂臂怅望悼悔譬之求珠于海而径寸先得则众皆快然罢去知奇宝之有所归也呜呼巧言难明下流多谤自非大君子出世之气则何望焉瞻望清风若在天外无任感激欣跃之至轻黩陈贺不胜战越不宣谨启　　感知己赋
有
序
　　　　　　李翱
