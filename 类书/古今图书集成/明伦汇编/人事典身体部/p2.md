<!-- { "loadSidebar": true } -->
太极动而生阳静而生阴阳动而变阴静而合而生水火木金土各一其性惟火有二曰君火人火也曰相火天火也火内阴而外阳主乎动者也故凡动皆属火以名而言形气相生配于五行故谓之君以位而言生而虚无守位禀命因其动而可见故谓之相天主生物故恒于动人有此生亦恒于动其所以恒于动者皆相火之为也见于天者出于龙雷则木之气出于海则水之气也具于人者寄于肝肾二部肝属木而肾属水也胆者肝之腑膀胱者肾之腑心包络者肾之配三焦以焦言而下焦司肝肾之分皆阴而下者也天非此火不能生物人非此火不能有生天之火虽出于木而皆本乎地故雷非伏龙非蛰海非附于地则不能鸣不能飞不能波也鸣也飞也波也动而为火者也肝肾之阴悉具相火人而同乎天也或曰相火天人之所同何东垣以为元气之贼又曰火与元气不两立一胜则一负然则如之何而可以使无胜负也曰周子曰神发知矣五性感物而万事出是有知之后五者之性为物所感不能不动谓之动者即内经五火也相火易起五性厥阳之火相煽则妄动矣火起于妄变化莫测无时不有煎熬真阴阴虚则病阴绝则死君火之气经以暑与温言之相火之气经以火言之盖表其暴悍酷烈有甚于君火者也故曰相火者元气之贼周子又曰圣人定之以中正仁义而主静朱子曰必使道心常为一身之主而人心每听命焉此善处乎火者人心听命于道心而又能主之以静彼五火之动皆中节相火惟有补助造化以为生生不息之运用耳何贼之有　　水火互根水火之气一燥一湿水湿极而生木火燥极而生金人物始生亦精与气聚而为之耳精湿而气燥精沉而气浮故精为貌而气为声精之盛者湿之极故为木为肝为视气之盛者燥之极故为金为肺为听大扺貌与视属精故精衰而目暗言与听属气故气塞而耳聋阴阳交合之初水火有互根之妙善养德养身者常使其相交而不相离焉斯已矣　　人身阴阳气血精神魂魄总说
天地间一气而已矣一气屈伸升降而为阴阳知天地阴阳不相离斯可以论人身之造化矣彼阳气本在上也冬至一阳生于地而阳起于阴坤之复也阴气本在下也夏至一阴生于天而阴起于阳干之姤也人孰不云水阴而火阳也然天一生水本阳也乃成于地六而属阴是水本天其成则地故生于上而性必润下者自上而下行也地二生火本阴也乃成于天七而属阳是火本乎地其成则天故生于下而性必炎上者自下而上行也日阳魂也其体则阴丽乎阳而为离故易卦火在天上即日也月阴魄也其体则阳陷于阴而成坎易卦水在地中实一阳在五阴中也所以干下坤上则天地交而为泰反是则为否坎上离下则水火交而既济反是则不交为未济观天地日月水火莫非阴阳之气而吾人效法乾坤效此法此焉耳易曰一阴一阳之谓道程子谓阴阳亦是形而下者元来只此便是道道岂远人哉所以阴阳之气交相摩荡生生不测万化从此出焉故人之生也负阴抱阳一身之中气血精神魂魄浑然毕具礼运言人者阴阳之交鬼神之会是也凡气也魂也神也皆阳之属也精也血也魄也皆阴之属也统一身之骨肉肌体谓之血统一身之呼吸温暖谓之气然血之始生由气而化而血之流贯滋养亦由气而行故总为阴阳之气也易谓天地絪缊万物化醇絪缊化醇非魂之原欤男女构精万物化生构精化生非魄之始欤子产谓人始化曰魄既生魄阳曰魂此自受形之初言也易曰精气为物游魂为变此自人生以后言也书曰帝乃徂落徂言魂之升落言魄之降也孔子曰神也者气之盛也魄也者鬼之盛也又曰众生必死死必归土是谓之鬼骨肉毙于下阴为野土其气发扬于上为昭明焄蒿凄怆百物之精神之着也此自人死以后言也盖自父母将受胎之先已有絪缊化醇者为托魂之原故父母孕胎之际斯有构精化生者为成魄之本是人在胞中精气结成胚胎既已成魄而渐能活动即谓之魂及形既生矣精气为物凡人一身之骨骸皆是也神发知矣游魂为变凡一身之思为皆是也虽曰魂阳魄阴魂动魄静魂主经营魄主纳受而人皆赖魄为之主持彼二氏或指魂为觉明或指魄为胎光以为生人之本其实阴阳各有灵魂魄自相守也盖魂为阳之灵即知来之神魄为阴之灵即藏往之智故人有善记有善悟有神智俱全者此也然又有精神云者岂魂魄之外别有一种精与神乎而亦有不可混者观医家谓心藏神肾藏精肝藏魂肺藏魄脾藏意而总名之为神其源亦自上古传之至今非臆说也尝以此反求诸身而默识天地之造化矣是故心为离火而神发于上肾为坎水而精沉于下兑金为水母而精魄即金水浑涵清明内莹而水其金之液乎少阴金生太阴水故肾水旺则耳目聪明而魄强者精为之也苟精竭则魄亏而形毙矣震木为火母而神魂即木火通融辉光外照而火其木之焰乎少阳木生太阳火故离火静则血液充足而魂安者神为之也苟神劳则魂亏而气散矣正医家所谓子能令母虚子能令母实之义也抑岂神魂精魄两不相关耶盖即耳目之睹计聪明可见魄为魂之藏而精中固有神也即思虑之透悟明觉可见魂为魄之着而神中自有精也试观肺虽阴而统夫气右肾乃火所自起非水中之火欤肝虽阳而统夫血心中真液生焉非火中之水欤易曰水火不相射即此亦可以默会惟忿惩则火降欲窒则水升而洗心退藏于密圣人吃紧教人斯其至矣是故精之神谓之魂神之精谓之魄魂非神魂不足以御精魄非精魄不足以凝神精神魂魄合则生精神魂魄离则死生则神为主而阳以统夫阴死则鬼为主而阴以摄夫阳此生死鬼神之大较也奈何人之生也营营逐逐祇求声色臭味之欲以为耳目口体之娱役神以养其骨骸驱魂以奉其血肉纵使罗百物之精以强伯有之魂其形虽生已为未死之鬼矣人尽人道岂有他哉矢志竭才养吾浩然之气全吾圆虚不测之神自有与天地日月鬼神合者矣所以圣人神魂全而精魄化故尧舜知他几千年其心至今在众人精魄盛而神魂亡醉梦生死与草木同腐朽死之日民无得称焉者岂独齐景公为然哉噫是神也运精气而精气不能为之囿寓魂魄而魂魄不能为之拘周流于天地人物浩然莫测其端出入于有无生死杳然莫窥其际要之各在当人之身也邵子谓天之神栖于日又谓日入地中构精之象也人之神虽栖于目然将寐在脾熟寐在肾将寤在肝正寤在心果能构会精神于形气之交则天地交而水火既济非难事矣虽然神无二也但求神于精气魂魄之间终不免认心之精神以为圣而危微亦可以无辨矣易曰神无方也又曰阴阳不测之谓神于此神而明之则存乎其人　　人身同天地叙
七尺之躯何可与天地论小大百年之身何可与天地论修短况此身特躯壳耳于此身之骨骸脏腑经络血脉纵能精究而深研之不过医之小道也何必一一准诸天地哉吁此皆自小其身者也惟自小其身故经营七尺之内与蝼蚁同嗜欲醉梦百年之间与蜉蝣共旦暮可哀孰甚也不知天地非大人身非小也万古非长百年非短也所以上下同流者自有在也盖阴阳五行在天地人一也观一岁十二月一日十二时人身之呼吸与天地通者果何物乎孟子谓夭寿不贰修身以俟之所以立命也自此身之外更何命可立何心性可存而养也彼世之愚不肖者无论巳间有贤哲之士计其生平虑非不周知非不溥言非不详行非不锐日夕殚精耗神游魂梦景独于此身漫不加之意焉其于本末内外轻重缓急且莫之辨又安望其赞化育参天地浩然塞两间□然照百代哉试览此编人身与天地相同果强合之抑亦造化自然也惩七年之病者必求三年之艾当毋忽于此云　　人身心总叙
人之所以为人者形与性而已矣天地之塞吾其体天地之帅吾其性形性岂二之哉孔子曰仁者人也孟子曰形色天性也所以大学一言以蔽之曰一是皆以修身为本则是身也本之为心意知而非有也达之家国天下而非无也具之为骨骸脏腑而非显也宰之为精神魂魄而非隐也呼吸与天地相通气脉与寒暑昼夜相运旋所以谓人身小天地而知修身为本即知之至也孔门无逾颜曾颜之四勿曾之三省舍视听言动容貌词气性安在哉信乎养德养身非二事良医良相非二道奈何人人具此七尺之躯卑之则为众欲所攻高之又以四大为幻欲通天下国家为一身而于一身之骨骸血脉且莫之辨一身之寒暑燥湿且莫之调摄也又乌在其为不朽而与天地参乎　　人身总论
