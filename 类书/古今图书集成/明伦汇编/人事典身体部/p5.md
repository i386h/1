<!-- { "loadSidebar": true } -->
阳之数一三五七九阴之数二四六八十盖阳之数有首而无尾阴之数有尾而无首是以阳会于首而不至于足阴会于足而不至于首也人之水沟穴在鼻下口上一名人中盖居人身天地之中也天气通于鼻地气通于口天食人以五气鼻受之地食人以五味口受之穴居其中故名之曰人中或曰人有九窍自人中以上者皆两自人中以下者皆一若天地交泰之义者则凿矣人与畜凡动物血皆赤者血为阴属水坎为水中含阳血色赤所含者阳也离中之交生气之动也去体久即黑熟之亦黑返本之义也凡人之身人中至尾闾为督脉属阳龈交至会阴为任脉属阴两臂表为阳里为阴在身之上应天倾西北故臂敛归内两股外后为阳内前为阴在身之下应地不满东南故膝屈向后身之上象西北法天为阴不足身之下象东南法地为阳不足也七政丽乎天七窍在乎首七政之见在于极之南七窍之用在于面之前黄道经南天以行七政倾于前也故人之鞠躬亦向前耳目为阳也故便左手足为阴故便右亦天地之义尔女人产育哺养以乳乳之体居经络气血始终之间也盖自寅时气始于手太阴肺经出于云门穴云门在乳上阴阳继续以行周十二经至丑时归于足厥阴肝经人于期门穴期门在乳下出于上入于下肺领气肝藏血乳正居于其间也男得阳气根于子女得阴气根于午男子之生也抱母向于子女子之生也负母向于午也或曰男生必伏女生必偃谓男阳气在背女阳气在腹予以为非阳气也乃生气也男气盛于阳女气盛于阴背为阳腹为阴观溺水而死者可知矣男伏而女偃人之梦非神与物交乃魂与物接盖开目为阳魂居其位闭目为阴魂离其位则有时乎与物接故寝而梦生焉神则处乎中如将帅为一身之主离而外之则死矣故方士家出神则其生如死然若夫有化而为二为三五彼此皆能动静者则又非纯皆神矣或兼魂与魄也间有炼养初成出而不能返则死出而有滞则病又可验故曰梦乃魂与物接也况梦之事虽皓首颓年未尝自以为老也凡所历多少壮时事亦可验矣盖魂为少阳之气也男子气在于阴女子气在于乳坎为男位北在下离为女位南在上故也禽兽之音偏于一故无智虽有智亦偏一巧舌纵多转声亦不具五音也人之音外配五行内应五藏各无欠缺故人万物之灵也尻神之说北方尤重之且人一身各有神而独取尻者何也盖人头圆法天足方法地尻者尾□也居脊骨之窍处任一身柱骨之重而当百骸之中法乎人所以独取此以喻意人神之说逐日流行周于四体百骸而不至耳目者何也盖耳聪目明司视听神明出入之户牖故不系于四体百骸之中天之气为阳阳必降地之气为阴阴必升故人身手足三阳自手而头自头而足手足三阴自足而脑腹自脑腹而至于手此阳降而阴升明矣七损八益之说始于轩岐前人辩之亦已明矣然的指不离乎易数且九为老阳六为老阴乃数之极极则不生惟变化尔八为少阴七为少阳少则生育生育之道交媾存乎其间故八交七七交八八交七是以女子之生也七月而齿七岁而龀二七而天癸至七七而天癸绝七交八是以男子之生也八月而齿八岁而龀二八而天癸至八八而天癸绝盖男子少阳得七数其根实在于八女子少阴得八数其根实在于七也四根三结之说者手与头并脑腹及足为十二经之根皆在于此四处始故曰四根也手之三阳结于头足之三阳结于足足之三阴结于脑腹手之三阴结于手盖手足各有三阴三阳必同结于一处故曰三结也又有一说手三阳一根也手三阴一根也足三阳一根也足三阴一根也岂非四根乎太阳为开阳明为阖少阳为枢阳之三结也太阴为开厥阴为阖少阴为枢阴之三结也是为四根三结矣天气通于鼻地气通于口鼻受气口受味天阳有余故鼻窍未尝闭地阴不足故口尝闭必因言语饮食而方开也鼻通天气而疏豁是以动息往来无碍口通地气而吝啬是以纳食味而不出反此者病也天食人以五气五气由鼻入鼻通天气也地食人以五味五味由口入口通地气也天降五气地产五味然味之生也必质于五气五气化而皆淡雨露霜雪之类是也则凡五味之微者兼气存焉得天地之和也故酸入肝苦入心甘入脾辛入肺咸入肾皆言其微者也至若酸伤肝苦伤心甘伤脾辛伤肺咸伤肾皆言其甚者也人身之肝位在于右而脉胗却见左手脾位左于左而脉胗却见右手此亦阴阳互藏其宅之义也或问三魂七魄之说答曰此洛书九宫之位三居于东七居于西东为木主藏魂者肝也西为金主藏魄者肺也人受天地之气形以生而独异于禽兽虫鱼者由其得天地纯全故也天形圆而在上人之首能应之地形方而在下人之足能应之四时运于表四肢应之于外五行处于里五藏应之于内百骸莫不应之于天地阴阳是以人为万物之灵而独异于禽兽虫鱼而可参乎天地也人之受气而生则先生鼻鼻通肺肺主气也男为阳阳生于子女为阴阴生于午荣卫之行子丑循肝胆午未循心小肠是以男子生鼻之后目即生焉目应肝胆女子生鼻之后舌即生焉舌应心小肠目现于体外阳之用也舌隐于体内阴之用也女子经脉色赤而乳汁色白白者金之色也金为气化之原乳为赋气之始是生养之根也肝沉而肺浮难经已详言之然肝为木少阳之象也肺为金少阴之象也阴金反居上阳木反居下者盖阴生于午在上而趋下阳生于子在下而趋上也是以肺处上而肝处下魂魄交互以往来心为太阳附于少阴肺肾为太阴邻于少阳肝故肺形朝前居阳分也肝形向后居阴分也况申酉金位在西南上寅卯木位在东北下也在上者浮在下者沉亦此义也人得五行之全故众体具众体具则无物不啖庶物得五行之偏故无纯体无纯体则刍者不豢豢者不刍食粒者不嗜肉嗜肉者不食粒人禀五行之全故五音□物不能得五行之全必有所偏受故因五音之发是以知其偏受且如巧舌之禽其为声也未尝能悉具必有所缺也听其所缺而后可以知其不全矣脉何为而生脉非气非血也苟非气血则脉安所附然脉者气血之所动也是以阳日则气先血后阴日则血先气后是以脉居于中可知矣盖脉者如水之澜澜因风与水遇而成不可以风与水为名也脉亦然然因气血而动不可以气与血为名也是故脉者犹澜为亲切也已人之手心抓而不痒人之足心抓之则痒者何也盖人手心通心气心属火喜动故不痒人足心通肾气肾属水喜静故痒河以北坎位也故其人多内实江以南离位也故其人多内虚内实者阳在内宜寒泻内虚者阴在内宜温补人之身随二气以相感冬之日坎用事阳在内喜嗜热物滋其阳也夏之日离用事阴在内喜嗜冷物益其阴也各从其类耳脾与胃俱属土土动则生不动则不能生凡畎亩之土耕锄耘耨始堪播种乃能滋养不动则为荒土嘉谷岂能生殖乎是知脾胃亦必用动以养生目眶属脾土开眼则眶动动则脾应之而亦动又四肢属脾寤则能饮食夜寐则不能饮食若或夜而不寐亦不饮食矣人壮则能多食盖动用多也人老则少饮食缘动用少也胃受水谷为太仓须藉脾气之运而后腐熟水谷以化生气血知脾胃必相资当运动而为功也脉有七表八里九道计二十四见之于叔和脉诀而数脉独无所属盖数者阴阳气血皆有余脉道之太过而不得其中之谓真病脉也所见则为病随其阴阳上中下而察之又况病之为字从丙丙为火热是以十分病证常有七分热三分寒不然何以五脏六腑止言火而不言水耶男子之气始于子子在下起故男子气锺于外肾外肾者督任二脉之交也女子之气始于午午在上起故女子气锺于两乳两乳者肺肝之脉始终也或问五脏各有府观大肠小肠胃皆有上下出入之口而膀胱独有下出口而无上出口胆则有上出口而无下出口其义何也盖膀胱者肾之府其源在于阑门之傍津液下流膋膜之间渗入膀胱至满溢则泻出故无入口而有出口水走下又居下焦之下下焦主出而不主纳故也胆者肝之府肝藏血血之精储畜于胆是以有上入口而无下出口也其味苦心血之本性亦子寄母室之义人畜皆然也人之目上睫动下睫静为观卦之象有观见之义巽风动于上坤地静于下人之口下颏动上颏静为颐卦之象有颐养之义震雷动于下艮山止于上目居上上者动天气运于上也口居下下者动地气运于下也人之毛乃血之余三阳之毛皆显于首太阳之毛发也少阳之毛眉也阳明之毛须也太阳居上少气多血故发自幼即有而日能长少阳居中多气少血故眉自幼有而不能长阳明居下多气多血故须既壮始有而亦能长以是知缘血然也妇人无须者□冲脉并阳明行月事以时去使阳明之血不能充不能充则血虚矣由血虚所以须不生也宦者伤其厥阴之络秏其阳明之血故无须也而天宦之人则阳明之血元不足也三阴之毛皆潜于体太阴指毛也少阴腋毛也皆多气少血故不能盛厥阴阴毛也厥阴少气多血而独能盛然三阴之毛幼皆无既壮而后始生也或问人身背为阳腹为阴何也曰此发天地之义也背在后以应北北子位阳生于子之象焉腹在前以应南南午位阴生于午之象焉针经曰人身之经络始出于云门终入于期门何也盖云门者肺金气之所发金气降故下循于臂手期门者肝木血之所归木血升故上循于脑膺金应秋降木应春升是以二经皆近于心侧分东西之义也难经一难问十二经独取寸口先辈注释亦已详备然经皆以太阳为首今脉候十二经却不关太阳为主何也夫天开于子地辟于丑人生于寅人气通于寅寅时于太阴之气始动其应在寸口寸口以候上部肺居五脏之上部独为五脏之华盖所以管领一身之气也人之生也托乎气血气血之所寓者在乎视听男子之生八月生齿女子之生七月生齿齿既生方能用视听何以知其然盖察其举动尔至斯时呼其名则顾之辩父母则识之逮于龀齿男子则八岁女子则七岁视听方审始能分长幼别善恶焉熟审则定而不能惑矣是以先王使之以入小学良有以也男至十六岁气盛则精通女至十四岁血盛则经行精气与经血皆盛可以营为事业输泻则为生育矣目司视主于血耳司听主于气视入目听入耳始也气血壮盛则视听用之不竭及乎八八六十四岁精气始耗七十四十九岁经血始衰耳目之聪明渐减少积日既久耳目气血之聪明皆涸涸尽则如朽株故人上寿之年虽无疾病亦死矣故曰视听太过则劳劳则耳目不能聪明由此而知视听多而气血损也又曰肝藏血肾纳气肝窍目肾窍耳视听久劳则肝肾气亏而不得其归矣五藏之所主心主臭肝主色脾主味肺主声肾主液肝之窍通于目故能视色脾之窍通于口故能知味肾之窍通于耳而耳能听音声者何也肺之窍通于鼻而鼻能嗅香臭者何也难经亦已尝言之矣乃以金生于巳水生于申配之今思五行五气死中有生之义存焉夫耳为肾之窍属子阳金死于子而阴金生鼻为肺之窍属酉阳火死于酉而阴火生是以耳虽肾窍而能司听鼻虽肺窍而能司臭也心之窍通于舌虽心窍而津液生之则又心肾交媾水火既济阴阳升降之义存焉人身肺居上肝居下肺主气而应西金酉申故居上而气降下肝藏血而应东木寅卯故居下而血升上气血相交以为生也肺在上而朝于后人一鞠躬则肺俯而肝仰阴阳之义也人之身法乎天地最为清切且如天地以巳午申酉居前在上故人之心肺处于前上亥子寅卯居后在下故人之肾肝处于后下也其他四肢百骸莫不法乎天地是以为万物之灵清暑笔谈
　　人身肖天地
