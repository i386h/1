<!-- { "loadSidebar": true } -->
按唐书本传仲武范阳人通左氏春秋会昌初为雄武军使行泰杀元忠宰相李德裕计河朔请帅皆报下太速故军得以安若少须下且有变帝许之未报果为绛所杀复诱其军以请亦置未报是时回鹘为黠戛斯所破乌介可汗托天德塞上而仲武遣其属吴仲舒入朝请以本军击回鹘德裕因问北方事仲舒曰行泰绛皆游客人心不附仲武旧将张光朝子年五十余通书习戎事性忠义愿归款朝廷旧矣德裕曰即以为帅军得无复乱乎答曰仲武得士心受命必有逐绛者德裕入白帝曰行泰等邀节不可许仲武求自&#用之有名军且无辞乃擢兵马留后而诏抚王领节度诏下绛果为军中所逐即拜仲武副大使检校工部尚书兰陵郡公会回鹘特勒那颉啜拥赤心部七千帐逼渔阳仲武使其弟仲至与别将游奉寰等率锐兵三万破之获马牛橐它旗纛不胜计遣吏献状进检校兵部尚书始回鹘常有酋长监奚契丹以督岁贡因诇刺中国仲武使裨将石公绪等厚结二部执谍者八百余人杀之回鹘欲入五原掠保塞杂卤乃先以宣门将军四十七人诡好结欢仲武赂其下尽得所谋因逗留不遣使失师期回鹘人马多病死者由是不敢犯五原塞乌介失势往依康居尽徙余种寄黑车子部回鹘遂衰名王贵种相继降捕几千人仲武表请立石以纪圣功帝诏德裕为铭揭碑卢龙以告后世大中初又破奚北部及山奚俘获杂畜不赀擢累检校司徒同中书门下平章事卒谥曰庄子直方
　节使部名臣列传十五
　　唐五
　　殷侑
按唐书本传侑陈州人幼有志于学不治赀产长通经术以讲道为娱贞元末及五经第其学长于礼擢太常博士元和八年回鹘请和亲朝廷以仰费广剧欲纾以期诏侑宗正少卿李孝诚使回鹘可汗骄甚盛陈甲兵欲臣使者侑不为屈已传命卤责其倨宣言欲留不遣众色怖侑徐曰可汗唐&#欲坐屈使者拜乃可汗无礼非使臣倨也卤惮其言不敢逼还迁虞部员外郎王承宗叛遣侑招谕承宗听命进谏议大夫侑论朝廷治乱得失前后凡八十四通以语切出为桂管观察使宝历元年徙江西所至以洁廉称入为卫尉卿文宗即位李同捷叛而王廷凑阴为唇齿兵久不解诏五品以上官议尚书省帝锐欲讨贼群臣无敢异论者独侑请舍廷凑而专事同捷且言愿以宗社安危为计善师攻心为武含垢安人为远图网漏吞舟为至诫帝不纳然内嘉尚同捷平以侑尝为沧州行军司马遂拜义昌军节度使于时痍荒之余骸骨蔽野墟里生荆棘侑单身之官安足粗淡与下共劳苦以仁惠为治岁中流户襁属而还遂为营田丐耕牛三万诏度支赐帛四万匹佐其市初州兵三万仰禀度支侑始至一岁自以赋入赡其半二岁则周用乃奏罢度支所赐户口滋饶廥储盈腐上下便安请立石纪政以劳加检校吏部尚书六年徙天平节度自李师道乱朝廷虽析三镇然务安反侧赋入尽为军赀无输王府者侑以饷军有赢当上送官乃裁制经费岁以钱十五万缗粟五万石归有司加检校尚书右仆射御史大夫温造劾侑违制擅赋敛民为无名之献诏以庾承宣代还会濮州掾崔元武受吏赇又率属邑奉钱增私马估售官迭三罪计绢百二十匹大理以入私马一重削三官刑部覆讯当流未决侑奏三犯不同坐所重律频赃者累论元武犯皆枉法当死诏用覆讯流元武贺州帝嘉侑守法进刑部尚书以造所奏不直复用为天平节度开成元年再召为刑部尚书时李训郑注已诛帝问侑治安术侑言朝廷宜任耆德毋轻用新进帝善之赐彩三百匹初盐铁度支使属官悉得以罪人系在所狱或私置牢院而州县不闻知岁千百数不时决侑奏许州县纠列所系申本道观察使并具狱上闻许之赐黄金十斤以酬直言泾原节度使朱叔夜坐侵牟士卒赃数万家畜兵器罢为左武卫大将军侑薄其罪天子由是疏之赐叔夜死出侑为山南东道节度使坐减兵不先论启左迁太子宾客分司东都俄领忠武军节度卒年七十二赠司空侑以经术进临事锐敏有强直名晚节内冀台辅稍务交结而素望少衰云孙盈孙　　段文昌
按唐书段志元传志元三世孙文昌字墨卿一字景初士客荆州疏爽任义节不为龌龊小行节度使裴胄礼之冑采古今礼要为书数从文昌质判所疑后依&#南节度韦皋皋表为校书郎宰相李吉甫才之擢登封尉集贤校理再迁左补阙宪宗数欲亲用颇为韦贯之奇诋偃蹇不得进贯之罢引为翰林学士迁中书舍人遂为承旨穆宗即位屡召入思政殿顾问率至夕乃出俄拜中书侍郎同中书门下平章事未逾年自表还政授剑南西川节度使同平章事文昌素谙蜀利病大抵治宽静间以威断不常任也群蛮震服长庆二年黔中蛮叛观察使崔元略以闻文昌使一介开晓蛮即引还彭濮蛮大酋蹉禄来请立石刊誓修贡献入迁兵部尚书文宗立拜御史大夫进封邹平郡公俄检校尚书右仆射平章事节度淮南太和四年检校左仆射徙帅荆南州或旱禬解必雨或久雨遇出游必霁民为语曰旱不苦祷而雨雨不愁公出游南诏袭南安帝以文昌得蛮夷心诏使下檄尉让即日解而去复节度西川九年卒赠太尉文昌先墓在荆州岁时享祠必荐以音乐歌舞习礼者讥其非少羁窭所向少谐及居将相享用奢侈士议尤替　　卢弘止
按唐书卢简辞传简辞弟弘止字子强佐刘悟府累擢监察御史沈传师表为江西团练副使入拜侍御史华州刺史宇文鼎户部员外卢允中坐赃诏弘止按讯文宗将杀鼎弘止执据&#由允中鼎乃连坐不应死帝释之累迁给事中会昌中诏河北三节度讨刘稹何弘敬王元逵先取邢洺磁三州宰相李德畏诸帅有请地者乃以弘止为三州团练观察留后制未下稹平即诏为三州及河北两镇宣慰使还拜工部侍郎以户部领度支初两池盐法弊得费不相偿弘止使判官司空舆检钩厘正条上新法即表舆两池使自是课入岁倍用度赖之逾年出为武宁节度使徐自王智兴后吏卒骄沓银刀军尤不法弘止戮其尤无状者终弘止治不敢哗优诏褒劳弘止羸病丐身还东都不许徙宣武卒于镇赠尚书右仆射子虔灌有美才终秘书监　　王承元
按旧唐书王士真传承元士真第二子兄承宗既领节钺奏承元为观察支使朝议郎左金吾卫胄曹参军兼监察御史年始十六劝承宗以二千骑佐王师平李师道承宗不能用其言元和十五年冬承宗卒秘不发丧大将谋取师于旁郡时参谋崔燧密与握兵者谋乃以祖母凉国夫人之命告亲兵及诸将使拜承元承元拜泣不受诸将请之不已承元曰天子使中贵人监军有事盍先与议及监军至因以诸将意赞之承元谓诸将曰诸公不忘先德不以承元齿幼欲使领事承元欲&#忠于国以奉先志诸公能从之乎诸将许诺遂于衙门都将所理视事约左右不得呼留后事无巨细决之参佐密疏诸帅天子嘉之授银青光禄大夫检校工部尚书兼滑州刺史义成军节度郑滑观察等使邻镇以两河近事讽之承元不听诸将亦悔及起居舍人柏耆赍诏宣谕滑州之命兵士或拜或泣承元与柏耆于馆驿召诸将谕之诸将号哭喧哗承元诘之曰诸公以先世之故不欲承元失此意甚隆厚然奉诏迟留其罪大矣前者李师道未败时议赦其罪时师道欲行诸将止之他日杀师道亦诸将也今公辈幸勿为师道之事敢以拜请遂拜诸将泣涕不自胜承元乃尽出家财籍其人散之酌其勤者擢之牙将李寂等十数人固留承元斩寂等军中始定承元出镇州时年十八所从将吏有具器用货币而行者承元悉命留之承元昆弟及从父昆弟授郡守者四人登朝者四人从事将校有劳者亦皆擢用祖母凉国夫人入朝穆宗命内宫筵待锡甚厚俄而王廷凑杀田弘正据镇州叛移镇鄜坊丹延节度使便道请觐穆宗器之数召顾问未几改凤翔节度使凤翔西北界接泾原无山谷之险吐蕃由是径往入寇承元于要冲筑垒分兵千人守之赐名曰临汧城诏袭岐国公累加检校左仆射凤翔城东商旅所集居人多以烽火相警承元奏益城以环之居镇十年加检校司空御史大夫移授平卢军节度淄青登莱观察等使时均输盐法未尝行于两河承元首请盐法归之有司自是兖郓诸镇皆禀均输之法承元宽惠有制所理称治太和七年十二月卒于平卢时年三十三册赠司徒　　王沛
