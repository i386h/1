<!-- { "loadSidebar": true } -->
按明外史本传植字汝培父承式自大同徙居江都官福建布政使植举万历五年进士选庶吉士授御史十年冬张居正卒冯保犹用事其党锦衣指挥同知徐爵居禁中为阅章奏拟诏旨如故居正党率倚爵以自结于保爵势益张而帝雅衔居正保未有以发御史江东之首暴爵奸并言兵部尚书梁梦龙与爵交欢以得吏部宜斥帝下爵狱论死梦龙罢去植遂发保十二大罪帝震怒罪保植东之由是见知于帝明年植巡按畿辅请宽居正所定百官乘驿之禁从之帝用礼部尚书徐学谟言将卜寿宫于大峪山植扈行阅视谓其地未善欲偕东之疏争不果明年植还朝时御史羊可立亦以追论居正受帝知三人更相结亦颇引吴中行赵用贤沈思孝为重执政方忌中行用贤且心害植三人宠会争御史丁此吕事及论学谟卜寿宫之非与申时行等相拄卒被斥去初兵部员外郎嵇应科山西提学副使陆檄河南参政戴光启为乡会试考官私居正子嗣修懋修敬修居正败此吕发其事又言礼部侍郎何雒文代嗣修懋修撰殿试策而侍郎高启愚主南京试至以舜亦以命禹为题显为劝进大学士申时行余有丁许国皆嗣修等座主也言考官止据文艺安知姓名不宜以此为罪请敕吏部核官评以定去留尚书杨巍议黜雒文改调应科檄留启愚光启而言此吕不顾经旨陷启愚大逆此吕坐谪植东之及同官杨四知给事中王士性等不平交章劾巍语侵时行东之疏言时行以二子皆登科不乐此吕言科场事虽庇居正实媚时行时行巍并求去帝欲慰留时行召还此吕以两解之有丁国言不谪此吕无以安时行巍心国反复诋言者生事指中行用贤为党中行用贤疏辨求去语皆侵国用贤极言朋党之祸且谓人有权势乃能树党区区庶僚何党之有言者乡曾不为朝廷破散居正奸党曾省吾之属今顾于流离窜斥之三四人目为比周朋奸是臣等当斥省吾等当用明为居正报雠而惠此奸宄也国乃避位不出于是左都御史赵锦副都御史石星尚书王遴潘季驯杨兆侍郎沈鲤陆光祖舒化何起鸣褚鈇大理卿温纯及都给事中齐世臣御史刘怀恕等极论时行国巍不宜去主事张正鹄南京郎中汪应蛟御史李廷彦蔡时鼎黄师颜等又力攻请留三臣者之失中行亦疏言律禁上言大臣德政迩者袭请留居正遗风辅臣辞位群起奏留赞德称功联章累牍此谄谀之极甚可耻也祖宗二百余年以来无谏官论事为吏部劾罢者则又壅蔽之渐不可长也帝竟留三臣责言者如锦等指其后启愚卒为南京给事中刘一相劾去时行亦不能救也帝追雠居正甚以大臣阴相庇独植东之可立能发其奸欲骤贵之以风示廷臣一相又劾锦衣都督刘守有匿居正家赀帝乃谕内阁黜守有超擢居正所抑丘&#余懋学赵世卿及植东之凡五人时行等力为守有解言&#等不宜骤迁帝重违大臣意议虽寝心犹欲用植等顷之植劾刑部尚书潘季驯朋党奸逆诬上欺君季驯坐削籍帝遂手诏吏部擢植太仆少卿东之光禄少卿可立尚宝少卿并添注廷臣益忌植等十三年四月旱御史蔡系周言古者朝有权臣狱有冤囚则旱植数为人言至尊呼我为儿每观没入宝玩则喜我其无忌惮如此陛下欲雪枉而刑部尚书之枉先不得雪今日之旱实由于植又曰植迫欲得中行柄国以善其后中行迫欲得植秉铨而骋其私倘其计得行势必尽毒善类今日旱灾犹其小者其他语绝狂诞所称尚书谓季驯也疏上未报御史龚懋贤孙愈贤继之东之发愤上疏曰思孝中行用贤及张岳邹元标数臣忠义天植之死不移臣实安为之党乐从之游今指植与交欢为党则植犹未若臣之密愿先罢臣官不允可立亦抗言奸党怀冯张私惠造不根之辞以倾建言诸臣势不尽去臣等不止乞罢职章下内阁时行等请诘可立奸党谁也帝仍欲两为之解寝阁臣奏而敕都察院自今谏官言事当顾国家大体毋以私灭公犯者必罪植东之求去不许给事御史齐世臣吴定等交章劾可立不当代植辨报曰朕方忧旱诸臣何纷争乃已七月御史龚仲庆又劾植中行思孝为邪臣帝恶其排挤出之外世臣及御史顾钤等连章论救不听是时帝竟用学谟言作寿宫于大峪山八月役既与矣大学士王锡爵植馆师东之可立又尝特荐之于朝锡爵故以面折张居正为时所重三人念时行去锡爵必为首辅而寿宫地有石时行以学谟故主之可用是罪也乃合疏上言地果吉则不宜有石有石则宜奏请改图乃学谟以私意主其议时行以亲故赞其成今凿石以安寿宫者与曩所立表其地不一朦胧易徙若奕棋然非大臣谋国之忠也时行奏辨言车驾初阅时植东之见臣直庐力言形龙山不如大峪今已二年忽刱此议其借事倾臣明甚帝责三人不宜以葬师术责宰臣夺俸半岁三人以明习葬法荐侍郎张岳太常何源两人方疏辞锡爵忽奏言耻为植三人所引义不可留因具奏不平者八事大略言张冯之狱上志先定言者适投其会而辄自附于用贤等撄鳞折槛之党且谓舍建言别无人品建言之中舍采摭张冯旧事别无同志以中人之资乘一言之会超越朝右日寻戈矛大臣如国巍化辈曩尝誉为正人一言相左日谋剚刃皆不平之大者御史韩国桢给事中陈与郊王敬民等因迭攻植等帝下敬民疏贬植户部员外郎东之兵部员外郎可立大理评事张岳以诸臣纷争具疏评其贤否颇为植东之可立地请令各宣力一方以全终始于时行国锡爵巍化光祖世臣定愈贤皆褒中寓刺而力诋季驯懋贤系周仲庆惟中行用贤思孝无所讥贬帝责岳颂美大臣且支蔓不足定国是岳坐免帝犹以植言寿宫有石数十丈如屏风其下皆石恐宝座将置于石上闰月复躬往视之终谓大峪吉遂调三人于外御史柯梃因自言习葬法力称大峪之美获督南畿学政时号风水御史而植同年生给事中卢逵亦承风请正三人罪士论哂之植东之可立自以言事见知未及三岁而贬植得绥德知州旋引疾归居十年起沅州知州屡官右佥都御史巡抚辽东时二十六年也植垦土积粟得田四万亩岁获粮万石户部推其法九边以倭寇退请因师旋选主客锐卒驱除宿寇恢复旧辽阳诏下总督诸臣详议不果行奏税监高淮贪暴请召还不报后淮激变委阻挠罪于植植疏辨乞休帝慰留之明年锦义失事巡按御史王业弘劾植及诸将失律植以却敌闻且诋业弘业弘再疏劾植欺蔽诏解官听勘勘已命家居听用竟不召卒赠兵部右侍郎可立汝阳人由安邑知县为御史与植等并擢已由评事调大名推官终山东佥事　　江东之
按明外史本传东之字长信歙人万历五年进士由行人擢御史首发冯保徐爵奸受知于帝佥都御史王宗载尝承张居正指与于应昌共刘台东之疏劾之故事御史上封事必以副封白长官东之持入署宗载迎谓曰江御史何言曰为死御史鸣冤问为谁曰刘台也宗载失气反走遂与应昌俱得罪东之出视畿辅屯政奏驸马都尉侯拱宸从父豪夺民田置于理先是皇子生免天下田租三之一独不及皇庄及勋戚庄田东之为言减免如制还朝擢光禄少卿改太仆坐争寿宫事与李植羊可立皆贬东之得霍州知州以病免久之起邓州进湖广佥事三迁大理右少卿二十四年以右佥都御史巡抚贵州击高寨叛苗斩首百余级京察被劾免官复以遣指挥杨国柱讨杨应龙败绩事黜为民愤恨抵家卒东之官行人时刑部郎舒邦儒阖门病疫死遗孤一岁人莫敢过其门东之经纪其丧提其孤归乳之舒氏卒有后　　许鼎臣
按明外史本传鼎臣字定于武进人弱冠有异才万历丙午以儒童入闱中式明年丁未成进士未尝一日为诸生前此未有也授行人迁吏部主事神宗末年中外要职员缺率不补寮署几空鼎臣事无不言颇见听纳积壅渐疏且力杜一切&#弊条其法请于长着为絜令宵小多忌之者鼎臣遂乞归养未几丁父艰母患背疮鼎臣亲吮脓及成漏拭沐傅膏不委媵婢手如是者十余年天启六年起光禄丞辽左事方棘鼎臣言天下所不足者非财国家所苦弱者非兵唐肃宗宠任鱼朝恩用为观军容使而九节度之师溃今东江宁前以及山海关咸使内臣监守虽驾驭得宜万无朝恩之事而夙沙殿师齐以为辱渐所当防魏忠贤恶之取旨罢归崇祯初忤珰斥者皆复官鼎臣丁母艰服阕以原官召四年大凌河用兵条上战守之要六事一责同心以图实效一省调援以练土著一厚间谍以得敌情一选勇敢以精训练一开沟洫以限戎马一汰冗员以实兵伍复条上足财用人防边固本剿叛诸疏寻迁本寺少卿流贼&#晋窥豫廷论推鼎臣知兵上心亦才之遂罢山西巡抚宋统殷而超擢鼎臣右佥都御史代其任五年之九月也先是贼起陕边啸聚延绥榆林绥德米脂清涧陷府谷神木葭州吴堡诸州县稍稍掠晋地三年春晋抚仙克谨中刺客刃舆伤而归乃以朱童蒙代童蒙方议抚而贼王嘉荫拥众数十万乘虚破河曲于是集秦晋师七八万秦抚洪承畴晋抚童蒙三边宣大总督张宗衡总兵左良玉杜文焕协力攻之逾年城始复贼解而南分道驰突五年山西之隰州石楼河南之修武皆陷于贼而宁武镇兵复叛太原汾州平阳潞安泽州处处皆贼鼎臣奏剿贼便宜六事冬十月抵太原朝议令宗衡驻平阳李卑贺人龙诸将皆属之鼎臣驻汾州张应昌虎大威艾万年诸将皆属之卑人龙万年皆秦将也鼎臣以贼势急抵汾西即檄三将至使人龙由介休灵石赴平阳剿蒲县汾西贼佯言欲驻汾州练兵十日遣万年预饬屯营而阴令剿上天龙邢满川诸贼于黄芦岭且佯使卑从己而阴令剿阎正虎于文峪口阅数日卑杀阎正虎等追余贼于静乐万年亦杀邢满川上天龙是时王之臣方陷临县临三面负山西阻河贼踞险势甚张鼎臣檄万年趋临宗衡闻鼎臣使卑万年从己大怒趣召二人迟至者斩卑万年大惧遂舍贼去从宗衡鼎臣乃身自督兵与应昌攻临会岁暮手书密约诸将以除夕三鼓傅城诸将观望不果六年正月二日应昌射城上贼杀贼首二人别将亦多杀贼贼颇惧鼎臣檄赦贼罪诱之降贼且信且疑欲遁去会有漏师者贼益固守而他贼破辽州逼会城火照城中鼎臣乃撤围还太原不十日应昌甲而登城王之臣自西北遁去他将猛如虎剿杀贼首关锁于盂如虎又与总兵曹文诏首尾截击杀混世王及撞阘天歼其众如虎又杀九条龙于介休皆由鼎臣指授诸贼为应昌等所蹙由沁源沁州越武乡榆社和顺平定诸州县跳至畿南顺德七日夜山行不敢入城太原东路稍宁降贼惠天库王刚出掠文水鼎臣诱致天库下之狱使诸将追王刚于楼烦山相去百八十里会有短毛贼攻交城甚急鼎臣即率众救之贼解围走入山中以木石拒山口鼎臣密使虎大威扼贼背夹攻之短毛贼遁走遣大威追扑之五月初五及之于小神头斩贼百余忽大风雨扬沙昼晦贼遁走大威又败他贼于汾河之西歼其魁十三人余贼亦乘雾雨遁去初混天王等陷隰州据前后二水头出没西山宁乡永和并为所据鼎臣遣将谕降前水头贼使贺人龙率诸将剿后水头贼于汾西贼寨尽平西北渐无事王刚短毛贼皆未灭而鼎臣奉命协剿豫寇乃以二贼委之张应昌等而身趋潞安与曹文诏议亟趣豫抚&#期进兵豫贼为文诏所蹙复入晋境鼎臣遣将败之六井巴公村独火山先是六月下浣贼陷和顺太原上党路塞鼎臣遣将剿灭花山虎其路始通至是逾月鼎臣方连战有功而以和顺故削鼎臣职贼无所惮分股窜突未几叙功将吏咸被赉鼎臣卒弃不用鼎臣抚晋仅十月先后上八十余疏具得窾要其去也由监视中官娼之居家七年卒　节使部艺文一
