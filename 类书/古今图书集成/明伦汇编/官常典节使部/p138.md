<!-- { "loadSidebar": true } -->
按明外史本传逢时字行之嘉鱼人嘉靖二十年进士授宜兴知县再徙宁津曲周擢户部主事历工部郎中迁宁国知府广东江西盗起诏于兴宁程乡安远武平间筑伸威镇擢逢时广东兵备副使与参将俞大猷镇之已而程乡贼平移巡惠州隆庆初改宣府口北道加右参政旋擢右佥都御史巡抚辽东四年正月移大同俺荅犯威远堡别部千余骑攻靖卤伏兵却之其冬俺荅孙把汉那吉来降逢时告总督王崇古曰机不可失也遣中军康纶率骑五百往受之与崇古定计挟把汉以索叛人赵全等遣百户鲍崇德出云石堡语俺荅部下五奴柱曰欲还把汉则速纳款若以兵来是趣之死矣五奴柱白俺荅邀入营说以执赵全易把汉俺荅心动遣火力赤致书逢时而是时全方从臾用兵俺荅又惑之令其子辛爱将二万骑入弘赐堡兄子永邵卜趋威远堡自率众犯平卤城逢时曰此必赵全谋也全尝投书逢时言悔祸思汉欲复归中国逢时以示俺荅俺荅大惊有执全意及战又不利乃引退辛爱犹未知奄至大同逢时使人持把汉箭示之曰吾已与而父约以报汝辛爱执箭泣曰此吾弟铁背台吉故物也我来求把汉把汉既授官又有成约当更计之乃遣部下哑都善入见逢时晓以大义犒而遣之辛爱喜因使求币逢时笑曰台吉豪杰也若纳款方重加爵赏何爱此区区损盛名辛爱大惭复遣哑都善来谢曰边人不知书蒙太师教幸甚俺荅使者至故将田世威所世威亦让之曰尔来求和兵何为者使者还报俺荅召辛爱还辛爱东行宣府总兵官赵岢遏之复由大同北去于是巡按御史姚继可劾逢时辄通寇使屏人语导之东行嫁祸邻镇大学士高拱曰抚臣临机设策何可泄也但当观后效不宜先事辄易帝然之俺荅乃遣使定约夜召全等计事即帐中缚之送大同逢时受之崇古亦送把汉归逢时以功进兵部右侍郎兼右佥都御史甫拜命以忧归后崇古入理京营神宗问谁可代者大学士张居正以逢时对万历初起故官总督宣大山西军务始逢时与崇古共决大计而贡市之议崇古独成之逢时复代崇古乃申明约信两人首尾共济边境遂安逢时分巡口北时亲行塞外自龙门盘道墩以东至靖湖堡山梁一百余里形势联络叹曰此山天险若修凿北可达独石南可援南山诚陵京一藩篱也及赴阳和道居庸出关见边务修举欲并遂前计上疏曰独石在宣府北三面邻敌势极孤悬怀来与陵寝止限一山所系尤重其间地本相属而经行之路尚在塞外以故声援不便若设盘道之险舍迂就径自龙门黑峪以达宁远经行三十里南山独石皆可朝发夕至不惟拓地百里亦可渐资屯牧于战守皆利遂与巡抚吴兑经营修筑设兵戍守累进兵部尚书兼右副都御史总督如故加太子少保五年召理戎政时议者争言贡市利害逢时临赴阙上疏曰陛下特恩起臣草土中代崇古任赖陛下神武八年以来九边生齿日繁守备日固田野日辟商贾日通边民始知有生之乐北部输诚效贡莫敢渝约岁时请求随宜与之得一&#饼辄稽首欢笑有掠人要赏如打喇明安兔者告俺荅罚治即俯首听命异议者或曰使者充斥为害或曰日益费耗彼欲终不可足或曰与盗益狎隐忧叵测此言心则忠矣事机或未睹也夫使者之入多者八九人少者二三人朝至夕去守贡之使赏至即归何有充斥财货之费有市本有抚赏计三镇岁费二十七万较之乡时户部客饷七十余万太仆马价十数万十纔二三耳而民间耕获之入市贾之利不与焉所省甚多何有耗费乃若所忧则有之然非隐也方庚午以前三军暴骨万姓流离城郭丘墟刍粮耗竭边臣首领不保朝廷为旰食七八年来幸无此事矣若使臣等处置乖方&#小费而亏大信使一旦肆行侵掠则前日之忧立见何隐之有哉其所不可知者俺荅老矣诚恐数年之后此人既死诸部无所统一其中狡黠互相争构假托异辞遂行侵扰此则时变之或然而不可预料者在我处之亦惟罢贡绝市闭关固垒以待仍禁边将毋得轻举使曲常在彼而直常在我因机处置顾后人方略何如耳夫封疆之事无定形亦无定机惟朝廷任用得人处置适宜何必拘拘焉贡市非而战守是哉臣又闻之御戎无上策征战祸也和亲辱也赂遗耻也今曰贡则非和亲矣曰市则非赂遗矣臣任职封疆仰藉威灵制伏强梗得免斧钺之诛今受命还朝不复与闻阃外之事诚恐议者谓贡市非计辄有敷陈国是摇惑内则边臣畏缩外则部落携贰事机乖迕后悔无及臣虽得去而犬马之心实有不能一日忘者谨列上五事至京复奏上款贡图等代崇古为尚书署吏部事加太子太保以平两广功进少保累疏致仕归御书尽忠字赐之二十四年卒逢时才略明练处置边事皆协机宜其功名与崇古相亚称方王云　　吴兑
按明外史本传兑字君泽绍兴山阴人嘉靖三十八年进士授兵部主事隆庆三年由郎中迁湖广参议调河南迁蓟州兵备副使五年秋擢右佥都御史巡抚宣府兑举乡试出高拱门拱以内阁兼吏部遂超擢之释褐十三年得节钺前此未有也时俺荅初封贡而昆都力辛爱阴持两端助其主土蛮为患兑有智计操纵驯伏之尝侦俺荅离营猎从五骑直趋其营守者愕控弦从骑呵之曰太师来犒军耳皆拜跽迎导且献酪兑遍阅庐帐扺暮还市者或潜盗所鬻马兑使人棓击之曰后复盗即闭关停市诸部追所夺马并执其人以谢辛爱复扰边俺荅曰宣大我市场也戒勿动然辛爱犹桀骜俺荅常以己马代入贡既得赏赐抵地不肯受又遣兵掠车夷车夷者不知其所出自嘉靖中徙至与史夷杂居皆宣镇保塞属也辛爱掠之以其长革固去其二比妓来驻龙门教场兑以史车唇齿车被掠史益孤奏筑堡居之使使诘责辛爱令还革固而勒其比妓远边辛爱诱比妓五兰且沁威兀慎岁盗葛峪堡器甲牛羊兑皆付三娘子罚治三娘子有盛宠于俺荅辛爱嫉&#数诅詈之三娘子入贡宿兑军中诉其事兑赠以八宝冠百凤云衣红骨朵云裙三娘子以此为兑尽力辛爱扯力克相继袭王皆妻三娘子三娘子主贡市者三世昆都力尝求封王会病死其子青把都拥兵至塞多所要挟兑谕以祸福而耀武震之青把都惧贡如初其女东桂嫁朵颜都督长昂尝随父入贡诉其贫兑谕其昆弟每一马分一缯之后东桂报土蛮别骑掠三岔河东兑得为备有功万历二年春推款贡功加兑右副都御史贡市毕加兵部右侍郎兼右佥都御史五年夏代方逢时总督宣大山西军务俺荅西掠瓦剌声言迎佛寄帑于兑留旗箭为信尚书王崇古奏上方略使兑谕俺荅绕贺兰山后行勿道甘肃又阴泄其谋于瓦剌俺荅兵遂挫留青海未归而青把都复附土蛮其部下时入寇大学士张居正令兑趣俺荅东还约朿之青把都亦罚治其下款贡乃益坚七年秋以左侍郎召还部寻加右都御史仍佐部事九年夏复以本官总督蓟辽保定军务兼巡抚顺天泰宁速把亥与青把都交通阴入市宣府而岁犯辽东以要款朝廷拒不许兑修义州城备之明年春速把亥来寇总兵官李成梁击斩之其弟炒花侄老撒卜儿悉遁去诏进兑兵部尚书仍兼右都御史寻进太子少保召拜兵部尚书御史魏允贞劾兑历附高拱张居正且馈冯保金千两封识具存给事中王继光亦言兑受将吏馈遗兑上疏自理言臣咎积一身未尝偾疆场之事御史林休征曰兑岁以金缯媚北部将佐皆以贿多寡为迁调尚得谓不偾事乎帝乃允兑去后数年卒　　张学颜
按明外史本传学颜字子愚肥乡人嘉靖三十二年进士由曲沃县知县选授工科给事中累迁山西参议以总督江东劾去官事白迁永平兵备副使调密云再调蓟州隆庆五年擢右佥都御史巡抚辽东与总兵官李成梁破土蛮卓山进右副都御史建州都督王杲索降人不得入掠抚顺守将贾汝翼诘责之杲益憾约诸部俱入副总兵赵完不发兵欲委罪汝翼学颜言汝翼惩杲违抗以伸国威不当斥宜谕杲还俘掠毋苟事姑息以蓄祸已而杲约海西王合还所掠就抚完惧馈学颜金貂学颜发之诏逮问万历元年成梁移筑险山六堡于宽奠工役始兴王杲复侵边杀游击裴承祖学颜抚定王兀堂诸部工乃无挠凡三年而毕成梁讨败杲追奔至红力寨张居正第学颜功在总督杨兆上加兵部侍郎五年夏土蛮犯锦州要封王学颜与兆奏曰敌方凭陵而与之通是制和者在彼其和不可久且无功与有功同封犯顺与效顺同赏取轻诸部见笑俺荅臣谨以正言却之会大雨敌亦退去其冬召理戎政加右都御史未受代而土蛮约泰宁速把亥分犯辽渖开原明年正月偕成梁奏劈山功学颜遂还都未几进户部尚书张居正综核庶政学颜撰会计录上之又奏列清丈诸弊以祛奸慝太监冯保传谕多所征索学颜争之颇得减免帝于宫中持兵走马居正尝禁持之居正殁常选内竖二千人杂厮养操练学颜时改兵部疏请停止其秋车驾自山陵还学颜复上疏曰陛下供奉圣母拜祀园陵六军将士十余万部伍肃齐惟内操军士进止自恣车驾已还犹未解散臣谨稽旧制营军随驾郊祀始受甲内库事毕即还宫中惟长随内侍许佩甲胄弓矢又律不系宿卫军士持寸刃入宫殿门者绞入皇城门者戍边卫祖宗防微杜渐之意甚深且远今皇城内被甲乘马持锋刃科道不得纠巡臣部不得检阅又招集厮养仆隶出入禁苑恣睢阛阓万一骤起邪心朋谋倡乱哗于内则外臣不敢入哗于夜则外兵不及知哗于皇城白昼则曰天子亲兵也驱之不肯散捕之莫敢撄正德中西城练兵事良可鉴也萧墙腹心之祸恐自兹起帝报闻寻加太子少保云南岳凤罕虔平进太子太保学颜为户部时阿居正意诬刘台赃私台竟坐死至是御史孙继先劾学颜党附罪且言学颜与李成梁结兄弟欢任其滥杀报功致兵祸胶结数岁辽左军民怨入骨髓营入中枢即擢成梁子如松如柏为方镇使父子并握重兵学颜但知营贿遂私不为国家长虑时给事中冯景隆方劾成梁饰功学颜盛称成梁十大捷非妄景隆坐谪官邹元标等救不听继先疏至帝疑其党排大臣亦谪继先于是兵科给事中黄道瞻言学颜数挂弹章宜择边总督入为本兵使学颜往代而以广西总兵官戚继光与浙江胡守仁换官至成梁父子实不当分镇重边帝恶其擅请更置文武重臣亦谪为永丰丞学颜既数被劾累疏求去皆不许时居正党无免者独学颜结太监张鲸故不罪已而顺天府通判周弘禴发其结鲸状帝虽贬弘禴学颜知众论不容八疏乞休去卒赠少保　　张佳引
