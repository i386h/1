<!-- { "loadSidebar": true } -->
按唐书本传弘正字安道父廷玠尚儒学不乐军旅与承嗣为从昆弟仕为平舒丞迁乐寿清池束城河间四县令以治称迁沧州刺史李宝臣朱滔与承嗣不协合兵围沧州廷玠固守连年食虽尽无叛者朝廷嘉其节徙相州承嗣盗磁相廷玠无所回染及悦代立忌廷玠之正召为节度副使廷玠至让悦曰而承伯父绪业当守朝廷法度以保富贵何苦与郓为叛臣自兵兴来叛天子能完宗族者谁耶而志不悛盍杀我毋令我见田氏血污人刀也遂称疾不出悦过谢之杜门不纳愤而卒弘正幼通兵法善骑射承嗣爱之以为必兴吾宗名之曰兴季安时为衙内兵马使同节度副使封沂国公季安侈汰锐杀罚弘正从容规切军中赖之翕然归重季安内忌出为临清镇将欲因罪诛之弘正阳痹痼卧家不出乃免季安死子怀谏袭节度召还旧职怀谏委政于家奴蒋士则措置不平众怒咸曰兵马使吾帅也牙兵即诣其家迎之弘正拒不纳众哗于门弘正出众拜之胁还府弘正顿于地度不免即令于军曰尔属不以吾不肖使主军今与公等约能听命否皆曰惟公命因曰吾欲守天子法举六州版籍请吏于朝苟天子未命敢有请吾旗节者死杀人及掠人者死皆曰诺遂到府杀士则及支党十余人于是图魏博相卫贝澶之地籍其入以献不敢署僚属而待王官先时诸将出屯质妻子里民不得相往来弘正悉除其禁听民通馈谢庆吊服玩僭侈者即日彻毁之承嗣时正寝华显弘正避不敢居更就采访使堂皇听事幽郓蔡大惧遣客鑴说钩染弘正皆拒遣之宪宗美其诚诏检校工部尚书充魏博节度使又遣司封郎中知制诰裴度宣慰其军钱百五十万缗六州民给复一年赦见囚存问高年惸独废疾不能自存者度明辩具陈朝廷厚意弘正不觉自失乃深相结纳奉上益谨复请度&#行其部宣示天子恩诏因令节度佥谋布衣崔欢奉表陈谢且言天宝以来山东奥壤化为戎墟官封世袭刑赏自出国家含垢垂六十年臣若假天之龄奉陛下宸算冀道扬太和洗濯伪风然后退归丘园避贤者路死不恨制诏褒答且赐今名锡与踵涂天子讨蔡弘正遣子布以兵三千进战数有功李师道疑其袭己不敢显助蔡故元济失援王师得致诛焉王承宗叛诏弘正以全师压境破其众南宫承宗惧归穷于弘正弘正表诸朝遂献德棣二州以谢纳二子为质俄而李师道拒命诏弘正与宣武等五节度兵进讨弘正自扬刘渡河距郓四十里坚壁师道大将刘悟率精兵屯河东战阳榖再遇再北斩万余级贼势蹙悟乃反兵斩师道首诣弘正降取十有二州以献初悟既平贼大张饮军中凡三日设角抵戏引魏博使至廷以为欢悟盱衡攘臂助其决坐中皆惮悟勇客有白弘正者弘正曰郓士疲于战疮者未起悟当恤亡吊乏慰士大夫心奈何取快目前耶吾奉诏按军伺悟去就今知其无能为也既而诏悟为义成军节度使狼狈上道时称知悟之明以功加弘正检校司徒同中书门下平章事是岁来朝对麟德殿眷劳殊等引见僚佐将校二百余人皆有班赐进兼侍中实封户三百擢其兄融为太子宾客东都留司弘正数上表固请留阙下帝劳曰昨韩弘以疾辞不就军朕既从之矣今卿复尔我不应违但魏人乐卿之政四邻畏卿之威为朕长城又安用辞弘正遂还常欲变山东承袭旧风故悉遣子姓仕朝廷帝皆擢任之朱紫满门荣冠当时穆宗立王承元以成德军请帅帝诏弘正兼中书令为节度使弘正以新与镇人战有父兄怨取魏兵二千自卫入其军时天子赐钱一百万缗不时至军有怨言弘正亲加抚喻乃安仍请留魏兵为纪纲以持众心度支崔倰吝其禀沮却之长庆元年七月归卫卒于魏是月军乱并家属将吏三百余人皆遇害年五十八帝闻震悼册赠太尉谥曰忠愍弘正幼孤事融甚谨军中尝分曹习射弘正注矢联中融退抶怒之故当季安猜暴时能自全及为军中推迫融不悦曰尔竟不自晦取祸之道也朝廷知其友爱诏拜相州刺史赐金紫不欲其相远也弘正性忠孝好功名起楼聚书万余卷通春秋左氏与宾属讲论终日客为着沂公史例行于世弘正之祸也其判官刘茂复独免士相戒曰是人议事尽忠遇吾等信敢干其家者共杀之弘正子布群牟　　韩充
按唐书韩弘传弘子充本名璀少亦依舅家李元为河阳节度使署牙将元改昭义又从之元尝谓宾佐曰充后当贵诸君必善事之未几弘领宣武召主亲兵元曰我知君旧矣吾儿不才无足累君者二女方幼以为托遂辞去累授御史大夫弘峻法人人不自保充谦慎无少懈念弘在镇久不入见天子身又得士不自安固请入宿卫弘许之不即遣后因猎单骑走洛阳朝廷亮其节擢右金吾卫将军转大将军斥军士虚名不如令者七百人历少府监鄜坊等州节度使穆宗立幽镇魏复乱王承元以冀兵二千屯滑州朝廷恐冀兵相訹为叛徙承元鄜坊而授充检校尚书左仆射为义成军节度使会汴军逐李愿以李主留事帝谓充素为汴士悦向诏节度宣武兼统义成兵讨战郭桥破之会李质斩遂入汴初陈许李光颜亦奉诏讨屯尉氏意先得汴欲俘掠以饵军而汴监军姚文寿亦欲内光颜充闻其谋驰至城下汴人望见充欢跃无复贰者始帝遣人问破贼期充对汴天下咽喉臣颇习其人然王师临之一月可破方二旬即克帝喜曰充料敌若神加检校司空籍所胁为兵者三万悉纵之又责首乱者千余斥出境令曰敢后者斩由是内外按堵汴人爱赖之卒年五十五赠司徒谥曰肃充虽将家性俭节历三镇居处服玩如儒生乘机决策无余悔世推善将李元没充为嫁二女周其家自弘去汴监军选军中敢士二千直合下日秩酒肴物力几屈然不敢废充未入时李质总军事乃曰韩公至而顿去二千人食岂不失人心乎不去且无以继可以弊事遗吾师乎因悉罢之而后迎充李质者节士也始为牙将及为留后邀帅节劝之不从疽发于首委质以兵遂禽终金吾将军　　刘昌裔
按唐书本传昌裔字光后太原阳曲人幼重迟不好戏常若有所思度及壮策说边将不售去入蜀杨惠琳乱昌裔说之惠琳顺命拜泸州刺史署昌裔州佐惠琳死客河朔间曲环方攻濮州表为判官为环檄李纳剀晓大谊环上其&#德宗异之环领陈许军又从府迁累进营田副使环卒上官涗知后务吴少诚引兵薄城涗欲遁去昌裔止曰受诏而守死其职也况士马完奋足支贼若坚壁不战七日贼气必衰我以全制之可也涗许诺贼攻堞坏不得修昌裔密造飞棚联栅即募突将千人凿城以出击贼走之比还栅已立守陴遂安兵马使安国宁谋应贼昌裔以计斩之召其麾下千人为飨人赏二缣乃伏兵于道令持缣者斩一不能脱贼闻解去以功擢涗陈许节度使昌裔陈州刺史韩全义败于&#水引军走陈求入保昌裔登陴揖曰天子命君讨蔡何为来陈且贼不敢至我城下君其舍外无恐明日从十余骑持牛酒抵全义营劳军全义不自意迎拜叹服改陈许行军司马涗卒军中推昌裔有诏检校工部尚书代节度命境上吏不得犯蔡人少诚吏有来犯者捕得缚送使自治之少诚&#其军亦禁境上暴掠者封彭城郡公元和八年大水坏庐舍溺居人以检校尚书左仆射兼左龙武统军召还京师始宪宗恶昌裔自立欲召之而重生变宰相李吉甫曰陛下乘人心愁苦可召也遂以韩皋代之至长乐驿知帝意因称风眩卧第岁中卒赠潞州大都督谥曰威　　郑权
按唐书本传权汴州开封人擢进士第佐泾原节度刘昌府昌被病入朝度其军必乱以权宽厚容众檄主后务昌去军果乱权挺身冒刃明谕逆顺杀首乱者一军畏伏德宗方厌兵藩屯校佐得士心者皆就命之权自试参军拜行军司马擢累河南尹进拜山南东道节度使徙领德棣沧景军时讨李师道权身将兵出屯奏置归化县绥纳降附沧州刺史李宗奭数违命权劾奏诏追之宗奭以州兵留己自解宪宗更以乌重引代权沧人惧共逐宗奭还京师有诏斩以徇徙权节度邠宁或讼宗奭为权所诬左迁原王傅改右金吾卫大将军穆宗立以左散骑常侍持节为回鹘告哀使以足疾辞不许肩舁就道权识诣魁然有闳辩与可汗争曲直持议明壮卤礼异之使还三迁工部尚书用度豪侈乃结权幸求镇守于是检校尚书右仆射岭南节度使多裒赀珍使吏输送凡帝左右助力者皆有纳焉人笑之卒于官　　马总
按唐书本传总字会元系出扶风少孤窭不妄交游贞元中辟署滑州姚南仲幕府监军薛盈珍诬南仲不法总坐贬泉州别驾盈珍入用事福建观察使柳冕希旨欲诛之会刺史穆赞保护乃免徙恩王傅元和中以虔州刺史迁安南都护廉清不挠用儒术教其俗政事嘉美獠夷安之建二铜柱于汉故处劖着唐德以明伏波之裔徙桂管经略观察使入为刑部侍郎十二年兼御史大夫副裴度宣慰淮西吴元济禽为彰义节度留后蔡人习伪恶相掉讦犷戾有夷貊风总为设教令明赏罚磨治洗汰其俗一变始奏改彰义为淮西寻擢拜淮西节度使徙忠武改华州防御镇国军使李师道平析郓曹濮等为一道除总节度赐号天平军长庆初刘总上幽镇地诏总徙天平而召总还将大用之会总卒穆宗以郓人附赖总复诏还镇二年检校尚书左仆射入为户部尚书总笃学虽吏事倥&#书不去前论着颇多卒赠右仆射谥曰懿　　孔戣
