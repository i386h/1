<!-- { "loadSidebar": true } -->
按唐书裴宽传宽弟子胄字引叔擢明经佐李抱玉凤翔幕府不得意谢归更从宣歙观察使陈少游抱玉怒劾贬桐庐尉时李栖筠观察浙西幕府皆一时高选判官许鸣谦名知人见崔造及胄器之白栖筠取胄为支使代宗恶宰相元载怙权召栖筠为御史大夫欲以相栖筠引胄殿中侍御史尤为载所恶会栖筠卒胄护丧归洛阳人为危之胄屹然不沮惴少游复表为淮南观察判官载诛始拜刑部员外郎迁宣州刺史杨炎当国为载复雠穷摭所恶会胄部人积胄杂奉为赃炎遣员蔓劾峭诋贬汀州司马稍迁京兆少尹以父名不拜换国子司业迁江西观察使初李兼尝罢南昌卒千余人收资禀为月进胄白罢之樊泽徙襄州宰相议所代德宗雅记冑才遂拜荆南节度使是时方镇争剥下希恩制重锦异绫名贡奉有中使至即悉公帑市欢胄待之有节献饷直不数金宴劳止三爵是时武臣多粗暴庸人待宾介不以礼少失意则以罪中伤之胃亦劾斥其管记世恨胄之流于俗卒年七十五赠尚书右仆射谥曰成　　王武俊按唐书本传武俊字元英本出契丹怒皆部父路俱开元中与饶乐府都督李诗等五千帐求袭冠带入居蓟武俊甫十五善骑射与张孝忠齐名隶李宝臣帐下为裨将宝应初王师入井陉武俊谓宝臣曰以寡敌众曲遇直战则离守则溃锐师远斗庸可御乎宝臣遂以恒定等五州自归共平余贼武俊谋也奏兼御史中丞封维川郡王其子士真亦沉悍有断宝臣倚爱出入帐中以女妻之宝臣以疑杀许崇俊等士真密结左右故武俊免于难惟岳拒命或言武俊有他志武俊知之出入导从纔一二未尝接宾客惟岳虽内疑然见其屈损又惜善斗未忍杀康日知以赵州降惟岳谋伐之皆曰武俊故心膂先君命之使佐大夫而士真又大夫女弟婿今事急宜去猜嫌以任之不然尚谁使乃遣与卫常宁将兵往因谋执惟岳而日知亦遣人邀说以祸福武俊乃还兵使人谓惟岳曰大夫与齐魏同恶今魏兵已败齐为赵州所限幽州兵近在定三军且救死闻有诏召大夫宜亟归惟岳惶遽出遂缢即遣其属孟华奏天子华辩对称旨德宗擢为兵部郎中授武俊检校秘书监兼御史大夫恒冀观察使是时惟岳将杨政义以定降杨荣国以深降朱滔受而戍之帝以定赐张孝忠而日知为深赵观察使武俊怨不得节度而失赵定滔亦怨失深州二人相结武俊即缚使者送滔与之叛帝闻诏华谕解不听时马燧李抱真李芃李晟讨田悦悦方困武俊滔救之屯连箧山帝诏李怀光督神策兵助讨贼军就舍气锐甚谓燧曰奉诏毋养寇及壁垒未成击之可灭也乃纵兵入滔壁杀千余人悦军既屡北不能阵怀光缓辔观之武俊乘其怠使赵万敌等以二千骑横突而滔军踵驰王师乱相蹈藉死尸梗河为不流怀光还走壁武俊夜决河注王莽渠断燧饷路燧计穷而与滔素姻家乃遣使谩谢滔曰老夫不自量与诸君遇王大夫善战天下无前吾固宜败幸公图之使老夫得还河东诸将亦罢兵吾为言天子以河北地付公滔亦阴忌武俊胜且不制即谓武俊曰王师既败马公卑约如此不宜迫人以险答曰燧等皆国名臣连兵十万一战而北贻羞国家不知何面目见天子耶彼行不五十里必反拒我滔固许之燧至魏县坚壁自固师复振滔惭谢嫌隙始构矣武俊使张锺葵攻赵州日知斩其首以闻于是武俊与田悦等擅相王武俊国号赵以恒为真定府命士真留守兼元帅以毕华郑儒为左右内史王士良司刑王佑司文士清司武并为尚书士则司文侍郎宋端给事中王洽内史舍人张士清执宪大夫卫常宁内史监皇甫祝尚书右仆射余以次封拜建中四年抱真使客贾林诈降武俊既见曰吾来传诏非降也武俊色动林曰天子知大夫登坛建国抚膺顾左右曰我本忠义天子不省故至是今诸军数表大夫至诚上见表动色曰朕前误无及矣朋友失意尚可谢朕四海主毫芒过失返不得自新耶今大夫亲断逆首而宰相暗于事宜国家与大夫乌有细故哉朱滔以利相动公何取焉诚能与昭义同心旷然改图上不失君臣之义下以为子孙计武俊曰仆卤人也尚知抚百姓天子固不务杀人以安天下今山东连兵比战骨尽暴野虽胜尚谁与居今不惮归国业与诸军盟卤性朴强不欲曲在我天子若能以恩荡刷之我首倡归命有不从者奉辞伐之河北不五十日可定会帝出奉天抱真将还泽潞悦说武俊滔踵袭之林曰夫退军前辎重后锐师人心固壹不可图也使战胜得地利归于魏不幸丧师赵受其灾今沧赵乃故地胡不取之武俊遂引而北林复激之曰公异邦豪英不应谋中夏燕魏幽险彼王室强则须公之援削则己欲并吞且河北惟有赵魏燕耳滔乃称冀心图公冀州矣使滔能制山东大夫当臣事之否则见攻能臣滔乎武俊投袂曰二百年天子犹不能事安能臣竖子耶乃定计通好抱真而约马燧盟兴元元年赦天下武俊大集其军黜伪号诏国子祭酒董晋与中人宣慰拜检校工部尚书恒冀深赵节度使又加检校司空同中书门下平章事兼幽州卢龙节度使琅邪郡王是时滔悉幽蓟兵与回纥围贝州将绝白马津南趋洛李怀光据河中李希烈陷汴南略江淮李纳方叛唯李晟军渭上羽书调发天下十之三人心惴恐及田绪杀悦林复说武俊曰滔素欲得魏博会悦死魏人气歼公不救魏且下滔益甲数万张孝忠将北面事滔三道连衡济以回纥长驱而南昭义军必保山西则河朔举入滔矣今魏尚完孝忠未附公与昭义合兵破之声振关中京邑可坐复天子反正不朽之业谁与公参武俊大喜与抱真相闻自将屯南宫抱真屯经城两军相距十里而舍武俊潜会抱真于军陈说慷慨抱真亦倾意结纳约为兄弟遂俱东壁贝州距城三十里止滔欲迎战武俊戒士饱食曰军未合毋妄动遣赵琳赵万敌兵五百蔽林以待滔使剽将马实卢南史阵而西李少成引回纥翼之日中兵接武俊与子士清引精骑望少成军抱真次之滔驰骑二百出武陵东南乘高鼓噪武俊使步兵决战而自以骑当回纥勒兵避其锐回纥马怒突而过未及返武俊急击琳等兵亦出回纥惊中断遂先奔初滔兵蹙武俊军不能伤回纥既却即欲引还因嚣不能止军大奔滔走还壁武俊中流矢谓抱真曰士少衰盍以骑济师巢穴可覆也抱真使来希皓率劲骑薄滔营卢元真乘其后滔惧引众去希皓迫之武俊邀于隘滔大败免者八千人会夜各按屯武俊营滔东北抱真营西北滔知不支夜半焚车粮遁归幽州火如昼师大噪其声殷地抱真以山东蝗食少归于潞武俊亦还会有诏复滔官爵武俊上还幽州卢龙节度又诏以恒州为大都督府即授武俊长史赐德棣二州以士真为观察使清河郡王天子至自梁遇武俊益厚子弟虽襁褓悉官之俄进检校太尉兼中书令得建庙京师有司供拟武俊善射尝与宾客猎一日射雉兔九十五观者骇伏贞元十七年死年六十七群臣奉慰天子如浑瑊故事赠太师有司谥威烈帝更为忠烈士真袭位
　节使部名臣列传十三
　　唐三
　　严震
按唐书本传震字遐闻梓州盐亭人本农家子以财役里闾至德干元中数出赀助边得为州长史西川节度使严武知其才署押衙迁恒王府司马委以军府众务武卒罢归会东川节度使李叔明表为渝州刺史震以叔明姻家移疾去山南西道节度府又表为凤州刺史母丧解起为兴凤两州团练使好兴利除害建中中&#南黜陟使韦槙状震治行为山南第一乃赐上下考封勋国公治凤十四年号称清严远迩咨美迁山南西道节度使朱泚反遣腹心穆廷光等遗帛书诱之震即斩以闻是时李怀光与贼连和奉天危蹙帝欲徙跸山南震闻驰表奉迎遣大将张用诚以兵五千扞卫用诚至盩厔有反计帝忧之会震牙将马勋嗣至帝告以故勋曰臣请归取节度符召之即不受斩其首以复命帝悦使计日往勋还得请壮士五人与偕出骆谷用诚以为未知其谋以数百骑送勋馆之左右严侍勋未发阴令焚草馆外士寒争附火勋从容符示之曰大夫召君用诚惧将走壮士自后擒之用诚子斫勋伤首左右扞刀得免遂仆用诚而格杀其子勋即军中士皆擐甲矣勋昌言曰若父母妻子在梁州今弃之而反何所利耶大夫取用诚尔若等无与众乃服不敢动即缚用诚送于震杖杀之而拔其副以统师始勋赴行在逾半日期帝颇忧比至大喜翌日发奉天既入骆谷怀光以骑追袭赖山南兵以免寻加检校户部尚书冯翊郡王实封二百户天子至梁州宰相以为地贫无所仰给请进幸成都震曰山南密迩畿辅李晟锐于收复方藉六师为声援今引而西则诸将顾望责功无期帝未决会晟表至亦请驻跸梁洋议遂定然梁汉间刀耕火耨民采为食虽领十五郡而赋入纔比东方数大县自安史后山贼剽掠户口流散震随宜劝课鸠敛有法民不烦扰而行在供亿具焉车驾将还加检校尚书左仆射诏改梁州为兴元府即用震为尹加实封二百户久之进同中书门下平章事贞元十五年卒年七十六赠太保谥曰忠穆　　刘元佐
按唐书本传元佐滑州匡城人少倜荡不自业为县捕盗犯法吏笞辱几死乃亡命从永平军稍为牙将大历中李灵曜据汴州反元佐乘其无备袭取宋州有诏以州遂隶其军节度使李勉即表署刺史德宗建中初进兼御史中丞充宋亳颍节度使时李纳叛李洧以徐州归纳急攻之诏元佐援洧大破纳兵斩首万余级东南饷漕乃通进围濮州徇濮阳皆下再降其守将遂通濮阳津迁检校兵部尚书兼曹濮观察淄青兖郓招讨使汴滑都统副使李希烈之反元佐与李勉陈少游哥舒曜联兵屯淮汝数困贼帝在奉天垂意关东乃诏检校尚书左仆射同中书门下平章事希烈攻陈州元佐救之希烈走遂进取汴州诏加汴宋节度使陈州诸军行营都统元佐本名洽至是赐名以尊宠之入朝复兼泾原四镇北庭兵马副元帅检校司徒性豪纵轻财好厚赏故下益困汴自李忠臣以来士卒骄不能自还至元佐弥甚其后杀帅长大钞劫狃于利而然也元佐贵母尚在贤妇人也常月织絁一端示不忘本数教敕元佐尽臣节见县令走廷中白事退戒曰长吏恐惧卑甚吾思而父吏于县亦当尔而案当之可安乎元佐感悟故待下益加礼汴有相国寺或传佛躯汗流元佐自往大施金帛于是将吏商贾奔走输金钱惟恐后十日元佐敕止籍所入得巨万因以赡军其权谲类若此初李纳遣使至汴元佐盛饰女子进之厚馈遗皆得其阴谋故纳最惮之所宠吏张士南及假子乐士朝赀皆巨万而士朝私元佐嬖妾惧事觉鸩元佐死年五十八赠太传谥曰壮武　　李景略
