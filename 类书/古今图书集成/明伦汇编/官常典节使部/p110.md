<!-- { "loadSidebar": true } -->
按元史本传宏伟字子英甘陵人后徙颍州至元十三年国兵攻宋宏伟以书谒元帅宋都于军中奇之俾以兵略地临江至吉州宋主将管忠节路分邹超悉众出战宏伟败之追北二十余里薄其城示以祸福知州周天骥以城降宋都嘉宏伟有功赏银三十两署为吉州参佐官吉民有为乱者宏伟设伏桥下以火攻之贼战退走伏发众蹂践几尽乘胜捣其巢穴余党悉出拒战宏伟旋兵袭其背斩其渠魁一州遂安宋厢禁军总管王昌勇敢军总管张云诱新附五营军为乱事觉昌就擒宏伟夜袭云斩首以献俘其党五百人宋都欲尽诛之宏伟曰此属诖误非得已也今悉就诛何以安反侧众得免死以功授泰和县尹宋相文天祥署其将罗开礼叶良臣集众谋复吉&#临江宏伟斩良臣俘开礼释其余众十五年以功赐金符迁瓜州河渡提举十七年改衡州路总管府治中群盗出没其境宏伟计其地兴屯田民既足食盗亦为农郡遂宁谧大德五年用中丞董士恒荐起佥浙西道肃政廉访司事镇江旱蠲民租九万余石吏畏飞语复征于民民无所出行台令宏伟核实卒蠲之大风海溢润常江阴等州庐舍多荡没民乏食宏伟将发廪以赈有司以未得报为辞宏伟曰民旦暮饥擅发有罪我先坐遂发之全活者十余万迁江南行台都事十一年江南大饥宏伟请以赃罚钱赈之民赖以生至大二年召为内台都事仁宗在东宫时闻其名遇之甚厚尝以字呼之及出为浙东廉访副使陛辞之日仁宗出币帛俾择所欲者即赐之宏伟至浙东闻郡人许谦得朱熹道学之传延致为师于是人知向慕未几擢江南行台治书侍御史皇庆二年致仕延佑二年复起为祯邠道肃政廉访使未几以疾辞泰定三年卒年四十四赠嘉议大夫礼部尚书上轻车都尉追封天水郡侯谥贞献子思恭　　伯都
按元史博罗欢传博罗欢子伯都幼&#异不以家世自矜长嗜书史大德五年擢江东道廉访副使拜江南行台侍御史未几召入佥枢密院事领舍儿别赤至大二年出为江南行台御史中丞迁陕西行台御史大夫延佑元年拜甘肃行省平章政事时米价腾涌陆挽每石费二百缗乃为经画计所省至四百余万缗自是诸仓俱充溢甘州气寒地瘠少稔岁民饥则发粟赈之春阙种则贷之于是兵饷既足民食亦给诏赐名鹰甲胄弓矢及钞五千缗以劳焉四年移江浙行省平章政事入为太子宾客上书陈告先圣王正心修身之道帝嘉纳之迁江南行台御史大夫皇太后谓东宫官不宜使外止其行遂以疾辞去寓居高邮英宗即位复命为江南行台御史大夫陛见以疾固辞帝慰谕久之命以平章之禄归养于家复赐钞十万缗所服药须空青诏遣使江南访求之伯都辞谢曰臣曩膺重寄深惧弗称今已病废况敢叨滥厚禄以受重赐乎并以所给平章政事禄归有司泰定元年还京师卒朝廷知其贫赙钞二万五千贯御史台奏赙三万五千贯仍还所辞禄妻弘吉刺氏弗受曰始伯都仕于朝不敢虚受廪禄今殁矣苟受是禄非其意也卒辞之子笃尔只将作院判官　节使部名臣列传二十八
　　元五
　　岳柱
按元史本传柱字止所一字兼山自幼容止端严性&#悟有远识方八岁观画师何澄画陶母剪发图岳柱指陶母手中金钏诘之曰金钏可易酒何用剪发为也何大惊即异之既长就学日记千言年十八从丞相答失蛮备宿卫出入禁中如老成人至大元年授集贤学士阶正议大夫即以荐贤举能为事皇庆元年升中奉大夫湖广道宣慰使日接见儒生询求民瘼延佑三年进资善大夫隆禧院使七年授太史院使英宗视其进止整暇顾谓参政速速曰全院使真故家令子也泰定元年改太常礼仪院使四年授礼部尚书领会同馆事俄授江西等处行中书省参知政事天历元年进荣禄大夫集贤大学士至顺二年除江西等处行中书省平章政事时有诬告富民负永宁王官帑钱八百余锭者中书遣使诸路征之使至江西岳柱曰事涉诬罔不可奉命僚佐重违宰臣意岳柱曰民惟邦本伤本以敛怨亦非宰相福也令使者以此意复命时燕帖木儿为丞相闻其言感悟命刑部诘治得诬罔状罪诬告者若干人宰相以奏帝嘉之特赐币帛及上尊酒桂阳州民张思进等啸聚二千余众州县不能治广东宣慰司请发兵捕之岳柱曰有司不能抚绥边民乃欲侥幸兴兵以为民害耶不可宰执皆失色宪司亦以兴兵不便为言岳柱终持不可遣千户王英往问状英直抵贼巢谕以祸福贼曰致我为非者两巡检司耳我等何敢有异心哉谕其众皆使复业一方以宁三年迁河南江北等处行中书省平章政事旋以军事至扬州得疾明年十二月端坐而卒年五十三岳柱天资孝友母弟久住早卒丧之尽哀尤嗜经史自天文医药之书无不究极度量弘扩有欺之者恬不为意或问之则曰彼自欺也我何与焉母郜氏亦常称之曰吾子古人也子四人　　曹鉴
按元史本传鉴字克明宛平人颖悟过人举止异常儿既冠南游具通五经大义大德五年用翰林侍读学士郝彬荐为镇江淮海书院山长十一年南行台中丞廉恒辟为掾史丁内艰复起补掾史除兴文署命伴送安南使者沿途问难倡和应答如响使者叹服以为中国有人至治二年授江浙行省左右司员外郎明年奉旨括释氏白云宗田稽检有方不数月而事集纤毫无扰泰定七年迁湖广行省左右司员外郎时丞相忽剌歹怙势恣纵妄为威福僚属多畏避鉴遇事徇理辄行独不为回挠湖北廉访司举鉴宜居风纪不报天历元年调江浙财赋府副总管属淮浙大水民以灾告鉴损其赋什六七势家因而诡免者鉴核实谕令首输元统二年升同佥太常礼仪院鉴习典故达今古凡礼乐度数名物罔不周知因集议明宗皇后祔庙事援礼据经辩析详明君子多之至元元年以中大夫升礼部尚书俄感疾而卒年六十五追封谯郡侯谥文穆鉴天性纯孝亲族贫乏者周恤恐后历官三十余年僦屋以居殁之日家无余赀惟蓄书数千卷皆鉴手较定鉴为诗赋尚骚雅作文法西汉每篇成学者争相传诵有文集若干卷藏于家鉴任湖广员外时有故掾顾渊伯以辰砂一包馈鉴鉴漫尔置箧笥中半载后因欲合药剂命取视之乃有黄金三两杂其中鉴惊叹曰渊伯以我为何如人也渊伯巳殁鉴呼其子归之其廉慎不欺如此　　王克敬
按元史本传克敬字叔能大宁人幼奇&#尝戏道旁丞相完泽见之谓左右曰是儿姿貌秀伟异日必令器也大宁朔土习尚少文而克敬独孜孜为儒者事既仕累迁江浙行省照磨寻升检校徽州民汪俊上变诬富人反省臣遣克敬往验之克敬察其言不实中道数为开陈祸福俊悔将对簿竟仰药以死调奉议大夫知顺州以内外艰不上除江浙行省左右司都事延佑四年往四明监倭人互市先是往监者惧外夷情叵测必严兵自卫如待大敌克敬至悉去之抚以恩意皆帖然无敢哗有吴人从军征日本陷于倭者至是从至中国诉于克敬愿还本乡或恐为祸阶克敬曰岂有军士怀恩德来归而不之纳耶脱有衅吾当坐事闻朝廷嘉之番阳大饥总管王都中出廪粟赈之行省欲罪其擅发克敬曰番阳距此千里比待命民且死彼为仁而吾属顾为不仁乎都中因得免拜监察御史用故事监吏部选有履历当升者吏故抑之问故吏曰有过克敬曰法笞四十七以上不升今不至是吏曰责轻罪重曰失出在刑部铨曹安知其罪重卒升之治书侍御史张伯高曰往者监选以减驳为能今王御史乃论增品级可为世道贺矣寻迁左司都事时英宗励精图治丞相拜住请更前政不便者会议中书堂克敬首言江南包银民贫有不能输者有司以责之役户甚无谓也当罢之两浙煎盐户牢盆之役其重者尤害民当免其他役议定以闻悉从之泰定初出为绍兴路总管郡中计口受盐民困于诛求乃上言乞减盐五千引运司弗从因叹曰使我为运使当令越民少苏矣行省檄克敬抽分舶货拗蕃者例籍其货商人以风水为解有司不听克敬曰某货出某国地有远近货有轻重冒重险出万死舍近而趋远弃重而取轻岂人情耶具以上闻众不能夺商人德之擢江西道廉访司副使转两浙盐运司使首减绍兴民食盐五千引温州逮犯私盐者以一妇人至怒曰岂有逮妇人千百里外与吏卒杂处者污教甚矣自今毋得逮妇人建议着为令明年擢湖南道廉访使调海道都漕运万户是岁当天历之变海漕舟有后至直沽者不果输复漕而南还行省欲坐罪督运者勒其还趋直沽克敬以谓脱其常年而往返若是信可罪今蹈万死完所漕而还岂得己哉乃请令其计石数附次年所漕舟达京师省臣从之召为参议中书省事有以飞语中大臣者下其事克敬持古八议之法谓勋贵可以不议且罪状不明而轻罪大臣何以白天下宰相传旨大长公主为皇外姑赐钱若干平云南军还赐钱若干英后入觐赐钱若干克敬乞覆奏宰相怒曰参议乃敢格诏命耶克敬曰用财宜有道大长公主供馈素优今赐钱出无名不当也自诸军征讨以来赏格未下平云南省独先受赏是不均也英后远还徒御众多非大锡赉恩意不能洽今赐物鲜少是不周也宰相以闻帝可其议拜中奉大夫参知政事行省辽阳俄除江南行台治书侍御史又迁淮东廉访使以正纲纪为己任不纵贪墨不阿宗戚声誉益着入为吏部尚书乘传至淮安坠马居吴中养疾元统初起为江浙行省参知政事请罢富民承佃江淮田从之松江大姓有岁漕米万石献京师者其人既死子孙贫且行乞有司仍岁征弗足则杂置松江田赋中令民包纳克敬曰匹夫妄献米侥名爵以荣一身今身死家破又巳夺其爵不可使一郡之人均受其害国用宁乏此耶具论免之江浙大旱诸民田减租唯长宁寺田不减遂移牍中书以谓不可忽天变而毒疲民岭海猺贼窃发朝廷调戍兵之在行省者往讨之会提调军马官缺故事汉人不得与军政众莫知所为克敬抗言行省任方面之寄假令万一有重于此者亦将拘法坐视耶乃调兵往捕之军行给粮有差事闻于朝即令江西湖广二省给粮亦如之视事五月请老年甫五十九谓人曰穴趾而峻墉必危再实之木必伤其根无功德而忝富贵何以异此故常怀止足之分也又曰世俗喜言勿认真此非名言临事不认真岂尽忠之道乎故其历官所至俱有政绩可纪时称名卿克敬喜读书其有所得者辄抄为书又有所着诗文奏议传于世元统二年卒年六十一赠中奉大夫陕西等处行省参知政事追封梁郡公谥文肃子时　　朵尔直班
