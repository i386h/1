<!-- { "loadSidebar": true } -->
按明外史本传学曾字惟贯泾阳人嘉靖三十二年进士除户部主事迁郎中寻擢光禄少卿进右佥都御史巡抚辽东隆庆初土蛮大入永平学曾入驻山海檄诸将王治道等追击至义院口大捷进右副都御史学曾乃易置将吏招纳降附厘屯田二千余顷数破敌被赏赉以疾去起兵部右侍郎提督神枢营旋改吏部转左侍郎穆宗崩大学士高拱欲去冯保属言官论劾学曾投书大学士张居正曰外人皆言公与保有谋遗诏亦出公手今日之事不宜复护此阉居正怒及拱被逐举朝失色学曾独大言曰上践阼伊始奈何逐顾命大臣且诏出何人不可不明示百官要诸大臣诣居正邸争之诸大臣多不往居正亦辞以疾自是益忤出为南京右都御史未上给事中宗弘暹希居正指劾之诏以故官候调学曾遂归居正殁逾年起南京户部右侍郎召为右都御史督仓场寻以南京户部尚书致仕万历十八年顺义王扯力克西赴青海火落赤真相犯洮河副总兵李奎李联芳先后被杀朝命尚书郑洛经略七镇兼领总督洛固辞明年春起学曾兵部尚书兼右副都御史总督陕西延宁甘肃军务用大学士王锡爵荐也时洛专主款学曾至与议不合陕西巡抚叶梦熊助之初顺义之封梦熊以谏沮坐得罪学曾亦为高拱言不便至是扯力克助叛学曾梦熊欲遂讨之诋洛玩寇会扯力克东归火落赤诸部亦徙去学曾奏扯力克虽归阴留精兵二万于嘉峪欲助火落赤真相其说本采诸道路朝士乃争附和之锡爵意悔具疏言状又遗书责梦熊而兵部尚书石星以顺义既东宣大事急召洛还定抚议置学曾疏不问未几河套部长土昧明安入市毕要请增赏学曾令总兵官杜桐神木参将张刚孤山游击李绍祖出不意击斩明安俘馘四百八十余级夺马畜器械称是学曾以功加太子少保而明安子摆言太声言复仇号召诸部明年哱拜反遂煽诸部为乱拜西部人也嘉靖中得罪其部长父兄皆见杀拜跳脱来降骁勇屡立战功前督抚王崇古石茂华先后奏加副总兵遂多畜亡命子承恩拜梦妖物入妻施胁而生狼形枭啼性狼戾拜老承恩袭父爵十九年洮河告警御史周弘禴举承恩及指挥土文秀拜义子云等巡抚党馨檄文秀西援拜谒经略洛愿与子承恩从出师馨恶其自荐抑损之拜以故心怨至金城见诸镇兵皆出其下比贼退取道塞外还寇骑遇之皆辟易遂有轻中外心馨数裁拜且按承恩罪棰二十云文秀亦以他故怨馨会戍卒请衣粮久弗给拜遂嗾军锋刘东旸许朝作乱二十年二月杀馨及副使石继芳逼总兵官张维忠缢死使云文秀杀游击梁琦守备马承光东旸称总兵奉拜为谋主以承恩朝为左右副总兵云文秀为左右参将承恩乃分遣王虎何安等据诸城堡学曾行部花马池闻变遣部将张云郜宠谕降东旸语悖诞承恩遂陷玉泉营中卫广武河西望风靡惟文秀徇平卤参将萧如熏坚守不下贼既取河西四十七堡且渡河复诱河套着力兔宰僧犯平卤花马池全陕皆震动学曾檄副总兵李昫率游击吴显趋灵州别遣游击赵武趋鸣沙州沿河扼贼南渡而自驻花马池以当贼冲昫等渡河禽虎安等四十七堡皆复唯宁夏镇城为贼据与着力兔等中外皆呼应拜文秀攻武于玉泉云引着力兔攻平卤如熏射杀云昫救武围亦解四月昫引兵与故总兵牛秉忠抵镇城下帝已擢董一奎为总兵李蕡副之已复擢如熏代一奎而以麻贵代蕡未至昫等攻城贼于东西二门各出骁骑三千搏战步卒列火车为营官军击之夺其车百辆追奔入河贼溺死无算壮士高孟等乘胜入北门后军不继被杀副总兵王通伤榆林游击俞尚德战死翼日朝文秀胁庆王上东城乞暂罢兵诡言愿献首恶会官军粮尽乃引退休近堡学曾日夜趋刍饷调延绥庄浪兰靖榆林兵道回远所治舟亦未具乃驻花马池俟军至移灵州顷之延绥游击姜显谟都司萧如蕙甘州故总兵张杰及麻贵军皆至复扺镇城攻之贼讨延绥榆林兵出内虚勾他部落掠旧安边砖井堡以牵我兵承恩复以间合寇兵伏延汉渠掠粮车二百学曾自花马池还灵州被围救至而解贵等数攻城不能克贼杀庆王妃尽掠其宫人金帛牛秉忠战伤右股乃复退师帝用尚书星言赐学曾尚方剑督战会宁夏巡抚朱正色甘肃巡抚叶梦熊监军御史梅国祯诸大将刘承嗣董一奎李如松先后至军六月复攻城连战不下梦熊字男兆归善人嘉靖四十年进士由福清知县入为户部主事转饷宁夏改御史以谏受把汉那吉降贬合阳丞累迁赣州知府平黄乡贼迁浙江副使改永平万历十七年冬由山东布政使擢右佥都御史巡抚贵州寻改陕西进右副都御史以请讨扯力克与经略洛议相左廷议方右洛绌其议不用会扯力克东归洛亦还宣大乃移梦熊甘肃与学曾共事梦熊有胆决敢任事会拜反上疏自请讨贼帝然之以六月至灵州与学曾合国祯字克生麻城人少雄杰自喜善骑射举万历十一年进士除固安知县中官诣国祯请收责于民国祯伪令民鬻妻以偿民夫妇哀恸中官为毁券擢御史会拜反学会师久无功时宁远伯李成梁方被论廷议欲遣为大将未敢决国祯独疏保之乃遣成梁子如松为提督将辽东宣大山西诸镇兵以往而命国祯监其军遂与如松至宁夏初学曾欲招东旸朝令杀拜父子赎罪遣卒叶得新往四人方约同死折得新胫置之狱巡抚正色以贼诡请降而张杰尝总宁夏兵故与拜善遣杰入城招拜降朝乃述得新用间状舁出见杰得新大骂被杀贼系杰伪求抚学曾为之请帝下诏切责及是城中百户姚钦武生张遐龄射书城外约内应夜半举火外兵不至贼杀其党五十人钦缒城出来奔当是时贼外以求抚缓兵而阴结寇为助然粮尽势且困七月学曾与梦熊国祯定讨决黄河大坝水灌之水遂扺城下时套寇卜失兔庄秃赖以三万骑犯定边小盐池用土昧铁雷为前锋而别遣宰僧以万骑从花马池西沙湃口入为拜声援麻贵击之右沟寇稍挫分趋下马关及鸣沙洲学曾令游击龚子敬扼沙湃口而檄延绥总兵官董一元捣土昧铁雷巢斩首百三十余级寇大惊引去遇子敬围之十重子敬死寇亦去贼援遂绝学曾命益决大坝水八月河决堤坏复缮治之城外水深八九尺东西城崩百余丈着力兔宰僧复入李刚堡如松贵等击败之追奔至贺兰山贼益惧求款未决会学曾得罪罢朝命遂以梦熊代梦熊遂成功初学曾之遣人招东旸朝也留固原十余日以俟之帝责其玩寇李昫渡河又稍迟松山河套寇先入官军用是再失利学曾尝上疏令监军无与兵事帝为饬国祯如其言国祯颇憾之及至军劾诸将观望而颇以玩寇为学曾罪给事中许子伟亦劾学曾惑于招抚误国事国祯又言佥事随府从城上跃下贼令四人下取我军咫尺不敢前帝遂大怒逮学曾至京然学曾逮未逾月城坏而大军入贼竟以破灭梦熊既代学曾亦赐尚方剑时调度灵州独国祯监军宁夏贼被围久食尽无援而城受水浸益大崩国祯挟诸将趋南关秉忠先登国祯大呼诸将毕登贼退据大城攻数日不下国祯使间绐东旸朝承恩互相杀以降贳其罪三人内猜疑东旸遂先诱杀承恩党文秀承恩亦与其党周国柱诱东旸朝杀之尽悬东旸朝文秀首城上开门降如松率兵围拜家拜仓皇缢阖室自焚死梦熊自灵州驰至下令尽诛拜党及降人二千慰问宗室士庶宁夏平梦熊正色国祯各上捷奏而俘承恩献京师帝御门受贺诏磔承恩于市大赏功臣梦熊正色国祯各荫世官如松功第一如熏贵秉忠等加恩有差学曾初夺职为民叙功以原官致仕学曾任事劳勚灌城招降之策本其所建及宣捷帝召见大学士赵志皋张位志皋位力为学曾解尚书星以下多白学曾无罪国祯亦上疏言学曾应变稍缓臣请责诸将以振士气而逮学曾之命发自臣疏窃自悔恨学曾不早雪臣将受万世讥如松亦言学曾被逮时三军雨泣梦熊亦推功学曾帝初不听既而复其官居家数年卒梦熊以功进右都御史复加太子太保兵部尚书寻入为南京工部尚书而以都御史李汶代自洮河变后寇颇轻中国招抚议既绝诸部数入犯四镇遂频岁用兵云梦熊虽功多其品望远出学曾下卒官国祯既招降承恩以梦熊贪功杀降劾其罪梦熊奏辨言拜所畜家人皆死士缓一二日东旸朝党复集必再乱臣宁负杀降名以绝祸本帝为下诏和解之国祯终不能平以故为学曾讼冤论功擢国祯太仆少卿逾年迁右佥都御史巡抚大同久之迁兵部右侍郎总督宣大山西军务在镇三年节省市赏银十五万两有奇父丧归未起而卒赠右都御史　　石星
按明外史本传星字拱辰东明人嘉靖四十四年进士官行人擢吏科给事中隆庆元年上疏言陛下为鳌山之乐纵长夜之饮极声色之娱朝讲久废章奏抑遏一二内臣威福自恣肆无忌惮天下将不可救帝大怒以为讪上诏杖六十黜为民中官滕祥者以造作奇巧得幸会监杖星大诟之祥怒予重杖星绝而复苏其友工部郎中穆文熙持之哭即解官护与俱归星妻郑误闻星已死遽触柱死闻者哀之万历元年起故官进尚宝少卿大理丞南京太仆卿罢归再起太仆卿迁佥都御史右副都御史历兵部左侍郎进工部尚书加太子少保十八年改户部以国用滋侈而帑藏虚乏请廷臣集议缘御史冯应凤等奏建白十四条下阅边使者军需多所裁减边吏承风务为刻削明年改兵部二十年宁夏哱拜反星条上方略下总督魏学曾等贼破叙功加太子太保世袭锦衣卫正千户再叙前后平贼功加少保世袭锦衣卫指挥佥事其年倭大入朝鲜朝鲜乞援星欲自将救之帝不听拜山东巡抚宋应昌为兵部右侍郎经略朝鲜假便宜行事召诸将刘綎陈璘邓子龙等皆赴援星直节震天下沈毅笃实居官有重望然本文士不长于兵力主沈惟敬封贡议竟以此败先是倭酋关白平秀吉篡其主山城君自号大阁王雄桀善用兵而朝鲜釜山旧有倭户流寓闻朝鲜弛备是年四月秀吉遣其将行长清正等猝入其国国王李&#仓卒弃王京奔平壤复走义州朝鲜八道几尽殁王子陪臣皆被俘行长据平壤清正据咸镜诏副总兵祖承训将辽兵三千救之大败于平壤中朝震动濒海州县皆增戍时宁夏未平力不能讨游客沈惟敬者嘉兴人颇习倭事诡谲无赖以秘策干星星遣之入倭还言行长愿还侵地请封贡以去平壤为信星大惑之宁夏既平帝命李如松为提督往援朝鲜明年春行长复请于惟敬帝从群议不许而行长以惟敬故不虞我师应昌遂与如松袭取平壤进收开城黄梅平安京畿江源四道悉下清正亦自咸镜道退守王京　　宋应昌
按明外史石星传应昌字桐冈仁和人抚山东条上海防事宜预策倭为患进选将练兵积粟三策已而语验廷议服其先见故推用之既奏平壤功如松欲遂袭王京大败于碧蹄馆应昌由是夺气与星定封贡议令惟敬阴许行长大学士赵志皋主于内要以献王京返王子陪臣即如约而惟敬私许之和亲四月倭果弃王京退屯釜山自汉江以南朝鲜故土悉定给事中侯庆远疏请旋师应昌请留兵协守即议撤宜俟倭尽归星不听量留南兵防戍尽罢诸军六月倭送还王子陪臣遣其将小西飞随惟敬至而倭兵猝犯晋州为官军所败给事御史张辅之周维翰疏劾应昌应昌扺言臣许封不许贡臣许贡特借以误倭前破平壤收王京皆用此策非实许星亦为应昌辨以为未许贡俟行长归国秀吉进表然后议之于是惟敬以十月癸卯再使倭索秀吉进表当是时倭屯釜山方运粮筑室为持久计而如松妄言倭众已归星欲并撤南兵给事中吴文梓疏争且请罢应昌应昌度事难办方引疾乞休乃召为兵部左侍郎而命顾养谦代　　顾养谦
