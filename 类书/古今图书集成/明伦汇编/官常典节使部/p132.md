<!-- { "loadSidebar": true } -->
按明外史本传鹏字志南抚宁卫人正德三年进士累官陕西按察使性刚介以清操闻嘉靖七年擢右佥都御史巡抚宁夏时边政久弛壮卒率占工匠私役中官家守边者并羸老不任兵又番休无期甚者夫守墩妻坐铺鹏至尽清占役使得迭更野鸡台二十余墩孤悬塞外久弃不守鹏尽复之岁大侵请于朝以赈坐寇入停俸复坐劾总兵官赵瑛失事为所讦夺职归二十年八月俺荅入山西内地兵部请遣大臣督军储因荐鹏乃起故官整饬畿辅山西河南军务兼督饷鹏驰至俺荅已饱去而吉囊军复寇汾石诸州鹏往来驰驱不能有所挫寇退乃召还明年三月宣大总督樊继祖罢除鹏兵部右侍郎代之上疏言将吏遇被掠人牧近塞宜多方招徕杀降邀功者宜罪寇入官军遏敌虽无功竟赖以安者当录如贼众我寡奋身战虽有伤折未至残生民者罪当原于法俘馘论功损挫论罪乃有摧锋陷阵不暇斩首而在后掩取者反积级受功有逡巡观望幸苟全而力战当先者反以损军治罪非戎律之平帝皆从其议会有降人言寇且大入鹏连乞兵饷帝怒令革职闲住因罢总督官不设鹏受事仅百日而去其年七月俺荅复大入山西纵掠太原潞安兵部请复设总督乃起鹏故官令兼督山东河南军务巡抚以下并听节制鹏受命寇已出塞即驰赴朔州请调陕西蓟辽客兵八支及宣大三关主兵兼募土著选骁锐者十万统以良将列四营分布塞上每营当一面寇入境游兵挑之诱其追诸营夹攻脱不可御急趋关南依墙守邀击其困归帝从之鹏乃浚壕筑垣修边墙九百三十余里增新墩二百九十二护墩堡一十四建营舍一千五百间得地万四千九百余顷募军千五百人人给五十亩省仓储无算疏请东自平刑西至偏关画地分守增游兵三支分驻雁门宁武偏关寇攻墙戍兵拒游兵出关夹攻此守中有战东大同西老营堡因地设伏伺寇所向又于宣大三关间各设劲兵而别选战士六千分两营遇警令总督武臣张凤随机策应此战中有守帝从其议且命自今遇敌逗遛者都指挥以下即斩总兵官以下先取死罪状奏请先是鹏遣千户火力赤率兵三百哨至丰州滩不见寇复选精锐百远至丰州西北遇牧马者百余人击斩二十三级夺其马还未入塞寇大至官军饥惫尽弃所获奔鹏具实陈状帝以将士敢深入仍行迁赏旧例兵皆团操镇城闻警出战自边患炽每夏秋间分驻边堡谓之暗伏鹏请入秋悉令赴塞画地分守谓之摆边九月终还镇遂着为令二十三年正月帝以去岁无寇为将帅力降敕奖鹏赐以袭衣至三月俺荅寇宣府龙门所总兵官郄永等却之斩五十一级论功进兵部尚书帝倚鹏殄寇锡命屡加所请多从而责效甚急鹏亦竭智力然不能呼吸应变御史曹邦辅尝劾鹏鹏乞罢勿允是年九月蓟州巡抚朱方请撤诸路防秋兵兵部尚书毛伯温因并撤宣大三关客兵俺荅遂于十月初寇膳房堡为郄永所拒乃于万全右卫毁墙入由顺圣川至蔚州犯浮屠峪直抵完县京师戒严帝大怒屡下诏责鹏鹏在朔州闻警夜半至马邑调兵食复趋浑源遣诸将遏敌御史杨本深劾鹏逗遛致贼震畿辅兵科戴梦桂继之遂遣官械鹏而以兵部左侍郎张汉代鹏至下诏狱坐永戍行至河西务为民家所窘告钞关主事而杖之厂卫以闻复逮至京卒于狱人皆惜之隆庆初复官　　张汉
按明外史翟鹏传汉锺祥人代鹏时寇已出境乃命翁万达总督宣大而以汉专督畿辅河南山东诸军汉条上选将练兵信赏必罚四事请令大将得专杀偏裨而总督亦得斩大将人知退怯必死自争赴敌帝不欲假臣下权恶之兵部言汉老边事言皆可从帝令再议部臣乃言汉议皆当而专杀大将与会典未合帝姑报可会考察拾遗言官劾汉刚愎遂械系诏狱谪戍镇西卫后数年边警御史陈九德荐汉帝怒斥九德为民汉居戍所二十年卒隆庆初赠兵部尚书　　孙继鲁
按明外史本传继鲁字道甫云南右卫人嘉靖二年进士授澧州知州坐事改国子助教历户部郎中监通州仓历知卫辉淮安二府织造中官过淮继鲁与之忤诬逮至京大学士夏言救免继鲁不谢言不悦改补黎平擢湖广提学副使进山西参政数绳宗藩暨迁按察使宗藩百余人拥马发其装见敝衣外无长物乃载酒谢过迁陕西右布政使二十六年擢右副都御史代杨守谦巡抚山西继鲁耿介所至以清节闻然好刚使气沾沾自喜总督都御史翁万达议撤山西内边兵并力守大同外边帝报可继鲁抗章争言紫荆居庸山海诸关东枕溟渤雁门宁武偏头诸关西据黄河天设重险以藩卫国家岂可聚师旷野洞开重门以延敌夫紫荆诸关之拱护京师与雁门诸关之屏蔽全晋一也今议者不掣紫荆以并守宣府岂可独掣雁门以并守大同耶近年寇不敢犯山西内郡者以三关备严故也使三关将士远离堡戍欲其不侵犯难矣全师在外强寇内侵即紫荆倒马诸关不将徒守哉万达闻之不悦上疏言增兵摆边始于近岁与额设守边者不同继鲁乃以危言相恐复遗臣书言往岁建云中议宰执几不免近年撤各路兵督抚业蒙罪其诋排如此今防秋已逼乞别调继鲁否则早罢臣无&#边事兵部是继鲁言帝不从下廷议廷臣请如万达言帝方倚万达怒继鲁腾私书引往事议君上而夏言亦恶继鲁不为地遂逮下诏狱疽发于项瘐死继鲁为巡抚仅四月山西人习其前政冀有所设施遽以非罪死咸为痛惜宗藩有上书讼其冤者即前夺视其装者也穆宗即位赠兵部左侍郎赐祭葬荫一子谥清愍　　曾铣
按明外史本传铣字子重江都人自为诸生以才自豪举嘉靖八年进士授长乐知县征为御史巡按辽东辽阳兵变执辱都御史吕经铣时按金复急檄副总兵李鉴罢经苛急事为乱军乞赦经罢趋广宁悍卒于蛮儿等复执辱经其月抚顺卒亦缚指挥刘雄父子会朝廷遣侍郎林廷往勘乱卒惧辽阳倡首者赵劓儿潜诣广宁与蛮儿合谋欲俟镇城官拜表集众乱为总兵官刘淮所觉计不行复结死囚欲俟廷至闭城门为变而铣已刺得二城及抚顺为恶者姓名密授诸将劓儿蛮儿抚顺卒王经等数十人同日捕获铣乃言往者甘肃大同军变处之过轻群小谓辱命臣杀主帅罪不过此遂相率为乱今首恶宜急诛乃悉坐斩悬首诸城全辽大定擢铣大理寺丞迁右佥都御史巡抚山东俺荅数入内地铣请筑临清外城工毕进副都御史居三年改抚山西经岁寇不犯边朝廷以为功进兵部侍郎巡抚如故二十五年夏以原官总督陕西三边军务寇十万余骑由宁塞营入大掠延安庆阳境铣率兵数千驻塞门而遣前参将李珍捣寇巢于马梁山阴斩首百余级寇闻之始遁捷奏赉银币既而寇屡入游击高极死焉副总兵萧汉败绩铣疏诸将罪治如律时套寇牧近塞零骑往来居民不敢樵采铣方筑塞虑为所扰乃选锐卒击之寇稍北间以轻骑入掠铣复率诸军驱之远徙参将珍及韩钦功为多诏增铣俸一级赐银币有加铣素喜功名又感帝知遇益图所报称念寇居河套久为中国患上疏曰贼据河套侵扰边鄙将百年矣孝宗欲复而不能武宗欲征而不果使吉囊据为巢穴出套则寇宣大三关以震畿服入套则寇延宁甘固以扰关中深山大川势顾在敌而不在我封疆之臣曾无有深长之思以收复为陛下言者盖军兴重务也小有挫失媒孽踵至鼎镬刀锯面背森然臣非不知兵凶战危而枕戈汗马常怀愤激切齿痛心有日矣窃尝计之秋高马肥弓矢劲利彼聚而攻我散而守则彼胜冬深水枯马无宿草春寒阴雨壤无燥土彼势渐弱我乘其弊则中国胜臣请以锐卒六万益以山东枪手二千每岁春夏交携五十日饷水陆交进直捣其巢材官驺发&#火雷击则寇不能支此一劳永逸之策万世社稷所赖也遂条八议以进是时铣与延宁抚臣欲西自定边营东至黄甫川一千五百里筑边墙御寇请帑金数十万期三年毕功疏并下兵部部臣难之请令诸镇文武将吏协议诏报曰贼据套为中国患久矣朕宵旰念之边臣无分主忧者今铣倡恢复议甚壮其令铣与诸镇臣悉心上方略予修边费二十万铣乃益锐而诸巡抚延绥张问行陕西谢兰宁夏王邦瑞及巡按御史盛唐以为难久不会奏铣怒疏请于帝帝为责让诸巡抚会问行已罢杨守谦代之意与铣同铣遂合诸臣条上方略十八事已又献营阵八图并优旨下廷议廷臣见上意向铣一如铣言帝忽出手诏谕辅臣曰今逐套贼师果有名否兵食果有余成功可必否一铣何足言如生民荼毒何初铣建议时辅臣夏言欲倚以成大功主之甚力及是大骇请帝自裁断帝命刊手诏遍给与议诸臣时严嵩与言有隙欲借事倾言乃极言套必不可复阴诋言故引罪乞罢以激帝怒旋复显攻言谓向拟旨褒铣臣皆不预闻兵部尚书王以旗会廷臣覆奏遂尽反前说言套不可复帝乃遣官逮铣出以旗代之责科道官不言悉杖于廷停俸四月帝虽怒铣然无意杀之也会咸宁侯仇鸾镇甘肃时以骄恣为铣所劾逮嵩故雅亲鸾知铣所善同邑苏纲纲女言继妻纲与铣言尝交关传语可因而构也乃代鸾狱中草疏诬铣掩败不奏&#军饷巨万遣子淳属所亲苏纲赂当途其言绝无左验而帝深入其说立下淳纲诏狱给事中齐誉等见帝怒铣甚请早正刑章帝责其党奸避事鑴誉级调外任及铣至法司比拟边帅失陷城寨者律帝必欲依正条当铣交结近侍律斩妻子流二千里即日行刑铣既死遂出鸾于狱言亦斩铣有胆略长于用兵岁除夜猝命诸将出时塞上无警诸将方置酒不欲行赂铃卒求缓于铣妾妾语铣铣斩卒以徇诸将不得已丙夜被甲行果遇寇击败之翼日入贺毕前请曰敢问何以知有警也铣笑曰见乌鹊非时噪以故知之皆大服铣廉既殁家无余赀隆庆初给事中辛自修御史王好问讼铣志在立功身罹重辟识与不识痛悼至今诏赠兵部尚书谥襄愍万历中从御史周盘请建祠陕西李珍者故坐事失官铣从徒中录用复积战功至参将铣既被诬诏遣给事中申价等往核因并劾珍与指挥田世威郭震为铣爪牙下之诏狱连及巡抚兰问行御史唐副总兵李琦等皆斥罚勒淳纲赃&#阵亡军及居民被难者铣尝檄府卫银三万两制车仗亦责偿于淳且酷刑拷珍令其实&#饷行赂事几死卒不承淳用是免珍竟论死世威震谪戍其后俺荅岁入寇帝卒不悟辄曰此铣欲开边故行报复耳　　毛伯温
