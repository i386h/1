<!-- { "loadSidebar": true } -->
按唐书本传景略幽州良乡人父承悦檀州刺史密云军使景略以荫补幽州府功曹参军大历末客河中阖门读书李怀光为朔方节度使署巡官五原将张光杀其妻以赀市狱前后不能决景略核实论杀之既而有若女厉者进谢廷中如光妻云迁大理司直怀光屯咸阳将袭东渭桥召幕府计议景略曰杀朱泚还军诸道杖策诣行在此转祸为福也不听既出军门恸哭曰岂意此军乃陷不义乎遂遁归灵武节度使杜希全表置于府累转侍御史丰州刺史丰州当回纥通道前刺史软柔每卤使至与抗礼时梅录将军入朝景略欲折之因郊劳前遣人谓曰可汗新没欲吊使者乃坐高垄待之梅录俯偻前哭景略即抚之曰可汗弃代助尔号慕于是卤容气沮索不敢抗以父行呼景略自此回纥使至者皆拜于庭威名显闻希全忌之诬奏贬袁州司马希全死迁左羽林将军对德宗延英殿论奏衎衎有大臣风会河东节度使李说病以景略为太原少尹行军司马时方镇既重故少召还者惟不幸则司马代之自说有疾人心固属景略矣会梅录复入朝说大会卤人争坐说不敢遏景略叱之梅录识其声惊拜曰非李丰州耶遂就坐将吏相顾严惮说愈不平赂中尉窦文场谋毁去之岁余塞下传言回纥将南寇文场方侍帝傍即言丰州当得良将且举景略乃拜丰州刺史天德军西受降成都防御使穷塞苦寒地塉卤边户劳悴景略至节用约己与士同甘蓼凿咸应永清二渠溉田数百顷储禀器械毕具威令肃然声雄北疆回纥畏之卒于屯年五十五天下惜用景略才有所未尽赠工部尚书　　王锷
按唐书本传锷字昆吾自言太原人始隶湖南团练府为裨将杨炎道潭与语异其才嗣曹王皋为团练使俾锷诱降武冈叛将王国良以功擢邵州刺史皋之节度江西也李希烈南侵皋与锷兵三千使屯浔阳而皋全军临九江袭蕲州遂以众济表锷江州刺史兼御史中丞充都虞候锷小心善刺军中情伪事无细大皋悉知之因推以腹心虽家人燕居或预焉皋攻安州使伊慎盛兵围之而遣锷入城中约降使杀不从者翌日城开慎以贼降乃己功不下锷锷称疾避之皋为荆南节度使欲署府少尹而上佐鄙其人乃复檄都虞候从皋朝京师皋奏锷文用虽不足而他可试德宗擢为鸿胪少卿先是天宝末西域朝贡酋长及安西北廷校吏岁集京师者数千人陇右既陷不得归皆仰禀鸿胪礼宾月四万缗凡四十年名田养子孙如编民至是锷悉籍名王以下无虑四千人畜马二千奏皆停给宰相李泌尽以隶左右神策军以酋长署牙将岁省五十万缗帝嘉其功擢容管经略使凡八年溪落安之迁岭南节度使广人与蛮杂处地征薄多牟利于市锷租其廛榷所入与常赋埒以为时进裒其余悉自入诸蕃舶至尽有其税于是财蓄不赀日十余艘载皆犀象珠琲与商贾杂出于境数年京师权家无不富锷之财召为刑部尚书淮南节度使杜佑数请代乃以锷检校兵部尚书为佑副厚事佑以悦之坐必就司马听事不数日遂代佑久之入拜尚书左仆射又检校司徒为河中节度使进兼太子太傅徙河东河东自范希朝讨镇无功兵才三万骑六百府库残耗锷能补完啬费未几兵至五万骑五千财用丰余会回鹘并麾尼师入朝锷欲示威武倾骇之乃悉军迎廷列五十里旗帜光鲜戈铠犀密回鹘恐不敢仰视锷偃然受其礼帝闻嘉之即除检校司空同中书门下平章事锷自见居财多且惧谤纳钱二千万李绛奏言锷虽有劳然佥望不属恐天下议以为宰相可市而取帝曰锷当太原残破后成雄富之治官爵所以待功功之不图何以为劝王播所献数万万亦可以平章政事乎不听卒赠太尉谥曰魏锷初附太原王翃为从子以婚阀自高翃子弟亦藉锷多得官又常读春秋自称儒者士颇笑之善任数持下在淮南时尝得无名书内中俄取他书焚之人信其无名者异日因小罪并以所告穷验示众以神明性纤啬有所程作虽碎琐无所遗官曹帘坏吏将易之锷取坏者付船坊以针箬每燕飨辄录其余卖之以收利故锷家钱&#天下　　王纬按唐书本传纬字文卿并州太原人父之咸为长安尉与弟之贲之奂皆有文纬举明经以书判入等历长安尉大历中与李泌俱为路嗣恭江西观察判官泌见恶于元载嗣恭希意欲杀之纬护解仅免泌执政奏于己有私恩德宗许为泌报故进纬给事中浙西观察使缺泌拟纬帝曰是朕为君报德者乎黄门要地独不留议事耶对曰浙西赋入尤剧纬清而忠能惠养民故请遣之制可初州县有韩滉时罚钱未入者十八万缗府史请裒为进奉纬上疏愿蠲以纾民诏听之贞元十年加御史大夫兼诸道盐铁转运使裴延龄以诸道负钱四百万缗献为羡钱以图宠纬奏此诸州经费大忤延龄意改检校工部尚书卒年七十一赠太子少保纬居官以清白称然好用刻深吏督察其下条约苛碎人不聊云　　樊泽
按唐书本传泽字安时河中人少孤依外家客河朔相卫节度使薛嵩表为尧山令举贤良方士次潼关雨淖困不能前有熊执易者同舍逆旅哀之辍所乘马倾褚以济自罢所举是岁泽上第杨炎善之擢左补阙泽有武力喜兵法议者谓其有将帅器尝召对延英德宗叹其论兵与我意合累迁山南东道司马就拜节度使每射猎诸将惮其材武数与李希烈确禽剽将张嘉瑜杜文朝梁俊之等贼气沮缩遂取唐隋二州贞元三年为荆南节度使会山南东道嗣曹王皋卒军乱剽居人以泽威惠着襄汉间复徙山南东道加检校尚书右仆射十四年卒年五十七赠司空谥曰成讣至帝为撤宴废朝　　刘昌
按唐书本传昌字公明汴州开封人善骑射天宝末从河南防御使张介然讨安禄山授易州遂城府左果毅史朝义兵围宋州城中食尽且降昌说刺史李岑曰李光弼在河阳江淮足兵埶必来援今廪曲尚多若屑以食可支二十日则救至岑听之昌乃破铠登城以忠义谕贼贼畏不敢攻俄而光弼援军至贼夜溃光弼闻其谋召置军中将用之会光弼卒还为宋州牙门将李灵耀以汴州反刺史李僧惠欲应之昌请见陈逆顺计且泣僧惠悟即驰奏请自将讨贼故灵耀失助不得逞汴州平李忠臣疾僧惠功杀之昌遁去刘元佐领宣武节度使擢昌左厢兵马使李纳反以偏师收考城充行营诸军马步都虞候元佐攻濮州以昌摄刺史李希烈取汴元佐别将高翼提精卒守襄邑城陷翼赴水死江淮大震昌以兵三千守宁陵希烈众五万攻之昌掘&#以遏地道相拒凡四十余日贼数败乃解围去更攻陈州昌从元佐以浙西兵三万救之西去阵五十里昌薄其军大战破之禽贼将翟曜希烈奔还蔡州加检校工部尚书累实封一百户贞元三年入朝诏以宣武兵八千北出五原士卒有逗留沮事者斩三百人乃行举军慑伏寻授京西行营节度使岁余改四镇北廷行营兼泾原节度七年城平凉开地二百里扼弹筝峡又西筑保定扞青石岭凡七城二堡旬日就以功检校尚书右仆射累封南川郡王十四年归化堡军乱逐大将张国诚诏昌经略昌至堡诛数百人复使国诚统之昌在边凡十五年身率下垦田三年而军有羡食兵械锐新边障妥宁及感疾诏赴京师未行卒年六十五赠司空初城平凉当劫盟后将士骸骨不藏昌始命瘗之夕梦若诣昌厚谢者昌具以闻德宗下诏哀痛出衣数百称官为赛具敛以棺槥分建二冢大将曰旌义冢士曰怀忠冢葬浅水原诏翰林学士为铭识其所昌盛陈兵卫具牢醴率诸将素服临之边兵莫不感泣　　程日华
按唐书本传日华定州安喜人始名华德宗以其有功益曰日华父元皓为安禄山帐下伪署定州刺史故日华籍本军为张孝忠牙将沧故成德部州也孝忠绝李惟岳德宗以沧畀义武前刺史李固烈与惟岳姻属即牢守孝忠令日华往谕之固烈请还州既治装悉帑以行军中怒曰马瘠士饥死刺史不弃毫发恤吾急今刮地以去吾等何望遂共杀固烈屠其家日华惊匿&#下将士迎出之曰暴吾军者已死何畏而亡共逼领州孝忠亦以日华宽厚遂假以刺史朱滔叛兵屯河间以故沧定道阻不相闻滔及王武俊皆招日华不纳即攻之日华乘城自固参军事李宇谋曰城久围府兵不为援今州十县濒海有鱼盐利自给此军本号横海将军能绝易定归天子自为一州敕甲训兵利则出无利则守可亢盗喉襟君能用仆计请至京师为天子言之日华谓然乃遣宇西帝果大喜拜御史中丞沧州刺史复置横海军即以为使时建中三年也拜检校工部尚书诏沧岁馈义武钱十二万缗粮数万斛以宇为判官武俊欲得沧遣人说日华归己日华绐曰敝邑为贼攻力屈则下之愿假骑二百以抗贼贼退请以地授公武俊喜归之马日华留马谢其使武俊大怒与滔方睦惧有怨乃止久之武俊归命日华乃还马以珍币厚谢复结好武俊亦释然贞元二年卒赠兵部尚书　　张茂昭
按唐书张孝忠传孝忠子茂昭本名升云德宗时赐今名字丰明少沈毅颇通书传孝忠时累擢检校工部尚书孝忠卒帝拜邕王谅为义武军节度大使以茂昭为留后封延德郡王后二年为节度使弟升璘薄王武俊为人座上嫚骂武俊怒袭义丰安喜无极掠万余人茂昭婴城遣人厚谢乃止久之入朝为帝从容言河朔事帝听曰恨见卿晚召宴麟德殿赐良马甲第器币优具诏其子克礼尚晋康郡主帝方倚之经置北方会崩故茂昭每入临辄哀不自胜顺宗立进同中书门下平章事复遣之镇赐女乐二人固辞车至第门茂昭引诏使辞曰天子女乐非臣下所宜见昔汾阳咸宁西平北平皆有大功故当是赐今下臣述职以朝奈何滥赏后日有立功之臣陛下何以加之复赐安仁里第亦让不受宪宗元和二年请朝王奏乃听愿留不许加兼太子太保既还王承宗叛诏河东河中振武义武合军为恒州北道招讨茂昭治廪厩列亭候平易道路以待西平军承宗以骑二万逾木刀沟与王师薄战茂昭躬擐甲为前锋令其子克让从子克俭与诸军分左右翼绕贼大败之承宗几危会有诏班师加检校太尉兼太子太傅乃请举宗还朝表数上帝乃许北镇遣客间说皆不纳诏左庶子任迪简为行军司马乘驿往代茂昭奉两州符节管钥图籍归之先敕妻子上道戒曰吾使而曹出易庶后世不为污俗所染未半道迎拜兼中书令充河中晋绛慈隰节度使至京师双日开延英对五刻罢又表迁坟墓于京兆许之明年疽发于首卒年五十册赠太师谥曰献武帝思其忠擢诸子皆要职岁给绢二千匹　　严绶
