<!-- { "loadSidebar": true } -->
按明外史本传尚鹏字少南南海人嘉靖三十二年进士除江西乐平知县擢御史偕给事中罗嘉宾出核南京浙江军饷请罪参将戚继光张四维而尽发胡宗宪失律贪淫状军兴督抚侵军需数百万赵文华十万四千阮鹗五万八千胡宗宪三万三千周珫二万七千操江史褒善高捷巡抚赵忻陈锭或万或数千时文华已死鹗珫褒善忻已免捷锭夺官宗宪赖严嵩庇不罪还朝出按河南巡抚蔡汝楠欲会疏进白鹿尚鹏不可改按浙江民苦徭役为举行一条鞭法按治乡官吕希周严杰茅坤潘仲骖子弟僮奴请夺希周等冠带诏尽黜为民尚鹏介直无所倚所至搏击豪强吏民震慑已督畿辅学政隆庆元年请帝时御便殿延见大臣恤建言得罪者马从谦等已又申救给事中胡应嘉论大学士郭朴无相臣体多见纳擢大理右寺丞明年春朝议兴九边屯盐擢尚鹏右佥都御史与副都御史邹应龙唐继禄分理尚鹏辖两淮长芦山东三运司兼理畿辅河南山东江北辽东屯务扺昌平劾内侍张恩擅杀人两淮巡盐孙以仁赃罪皆获谴其秋应龙等召还命尚鹏兼领九边屯务疏列盐政二十事鹾利大兴乃自江北躬历九边先后列上屯政便宜江北者四蓟镇者九辽东宣大者各十一宁夏者四甘肃者七奏辄报可尚鹏权既重自负经济才慷慨任事诸御史督盐政者以事权见夺欲攻去之河东巡盐郜永春劾尚鹏狡狯所行多乖违吏部尚书杨博议留之会中官恶博激帝怒谯让罢博而落尚鹏职汰屯盐都御史官时三年十二月也明年复出按浙时验进宫币不中程斥为民神宗立御史计坤亨等交荐保定巡抚宋纁亦白其无罪万历四年冬始以故官抚福建奏蠲逋饷银推行一条鞭法劾罢总兵官胡守仁属吏咸奉职张居正夺情重谴言者尚鹏移书救居正深衔之会拜左副都御史居正令吏科陈三谟以给由岁月有误劾之遂罢去家居四年卒浙江福建暨其乡广东以条鞭故德尚鹏皆立祠奉祀天启中赐谥惠敏　　宋仪望按明外史本传仪望字望之吉安永丰人嘉靖二十六年进士授吴县知县民输白粮京师辄破家仪望令诸区各出公田计役授田赡之禁火葬创子游祠建书院集诸生讲习征授御史劾大将军仇鸾挟寇自重疏留中已陈时务十二策巡盐河东请开桑干河通宣大饷道言河发源金龙池下瓮城驿古定桥会众水东流千余里入卢沟桥其间惟大同卜村有丛石宣府黑龙湾石崖稍险然不逾五十里水浅者犹二三尺疏凿甚易曩大同巡抚侯钺尝乘小艇赴怀来历卜村黑龙湾安行无虞又自怀来溯流载米三十石达之古定河足利漕可征矣时方行穵运率三十石致一石当事以为忧得仪望疏大喜兵部尚书聂豹言河成便漕兼制敌骑工部尚书欧阳必进言道远役重遂报罢仪望寻省母归还朝发胡宗宪阮鹗奸贪状鹗被逮二人皆严嵩私人嵩由是不悦及受命督三殿门工嵩子世蕃私贾人金属必进俾与工事仪望执不可工竣叙劳擢大理右寺丞世蕃以为德仪望请急归无所谢世蕃益怒会灾异考察京官必进迁吏部遂坐以浮躁贬彝陵判官嵩败擢霸州兵备佥事西宁侯宋天驯遇盗死霸州盗未得仪望至即捕致之请城涿州除马户逋税进大名兵备副使改福建与总兵官戚继光合兵破倭因列海防善后事诏从其请隆庆二年吏部尚书杨博欲黜仪望考功郎刘一儒持之乃镌二秩补四川佥事四迁大理少卿万历二年张居正当国雅知仪望才擢右佥都御史巡抚应天诸府奏减属郡灾赋海警稍定将吏讳言兵仪望与副使王叔果修战备倭果至将士御之黑水洋斩获多进右副都御史先有诏雪建文诸臣仪望创表忠祠祀之南京宋忠臣杨邦乂仪望乡人也葬江宁岁久渐湮仪望为封其墓载其祠祀典故太常卿袁洪愈祭酒姜宝皆不为居正所喜仪望荐之朝渐失居正意四年稍迁南京大理卿逾年改北被劾罢归仪望少师聂豹私淑王守仁又从邹守益欧阳德罗洪先游守仁从祀仪望有力焉家居数年卒　　陆树德
按明外史本传树德字与成尚书树声弟也举嘉靖四十四年进士除严州推官行取当授给事御史会树声召拜侍郎乃授刑部主事隆庆四年改礼科给事中穆宗御朝讲不发一语树德言易上下交为泰今暌隔若此何以劘君德训万几不报屡迁都给事中皇太子将出阁疏言睿学之资必本身教六年四月诏辍东宫讲读树德言自四月迄八月为时甚遥请非盛暑仍出御讲筵不听穆宗颇倦勤树德言日月交蚀旱魃为灾当及时修省及帝不豫又请谨药饵善保护仲夏亢阳月宜益慎起居帝不悦疏皆留中内臣请祈福戒坛已得旨树德言戒坛度僧男女扰杂导淫伤化陛下诚欲保圣躬则大禹之恶旨酒成汤之不迩声色皆可法何必奉佛未几穆宗崩神宗嗣位东厂中官冯保挤司礼孟冲而代之树德言先帝甫崩忽传冯保掌司礼监果先帝意何不传示数日之前顾乃在弥留后果陛下意则哀痛方深万几未御何暇念中官疏入保大恨比议祧庙树德请毋祧宣宗仍祀睿宗世室格不行已极陈民运白粮之患请领之漕臣从之树德居言职三年疏数十上率侃直会树声掌礼部乃量迁尚宝卿历太常少卿南京太仆卿以右佥都御史巡抚山东树德素清严约束僚吏屏绝声伎山东民壮改为民兵戍蓟门隆庆末岁输银二万四千罢其兵寻命增输三万树德请如河南例罢之帝不从第免增输者德府白云湖故民田为王所夺后已还民结中官谋复之树德争不得乞休归久之卒　　萧廪
按明外史本传廪字可发万安人祖干元以御史劾刘瑾廷杖下狱终云南副使廪举嘉靖末进士授行人隆庆三年擢御史因地震请加礼中宫引律争宫闱秘狱已出核陕西四镇兵食斥将吏隐占卒数万人归伍固原州海剌都之地密迩松山为楚府牧地廪言楚府封武昌牧地在塞下与寇接王所收四五百金而奸宄窟穴弊甚大宜谕使献之朝廷诏可已改巡茶马七苑牧地养马八千七百余匹而占地五万五千三百顷有奇廪但给万二千二百余顷岁益课二万万历元年巡按浙江请祀建文朝忠臣十二人从祀王守仁于文庙寻擢太仆少卿再迁南京太仆卿九年由光禄卿改右佥都御史巡抚陕西时方核天下隐田大吏争希张居正指增赋廪令加额而止境内回回部常群行拾麦穗间或草窃耀州以变告廪抚谕之戮数人变遂定令拾麦毋带兵器侪偶不得至十人进右副都御史移抚浙江先以赏贡使岁增造彩币二千廪请均之福建及徽宁诸府从之已请减上供织造不许迁南京工部右侍郎召改刑部进兵部左侍郎以官卒赠尚书廪初从欧阳德邹守益游制行醇谨故所至有立　　贾三近
按明外史本传三近字德修峄县人隆庆二年进士选庶吉士授吏科给事中疏言善治者守法以宜民去其太甚而已今庙堂之令不信于郡县郡县之令不信于小民蠲租矣而催科愈急赈济矣而追逋自如恤刑矣而冤死相望正额之输上供之须边疆之费虽欲损毫厘不可得形格势制莫可如何且监司考课多取振作集事之人而轻宽平和易之士守令虽贤安养之心渐移于苛察抚字之念日夺于征输民安得不穷国安得无事乞戒有司务守法而监司殿最毋但取旦夕功失惇大之体已复疏言抚按诸臣遇州县长吏率重甲科而轻乡举同一宽也在进士则为抚字在举人则为姑息同一严也在进士则为精明在举人则为苛戾是以为举人者非华颠豁齿不就选人或裹足毁裳息心仕进夫州县数多而乡举岂乏才良宜令勉就是途因行激劝诏皆俞允再迁左给事中勘事贵州中道罢遣遂请急归神宗嗣位起户科给事中万历元年平江伯陈王谟以太后家姻夤缘得镇湖广三近劾王谟垢秽状寝其命给事中雒遵御史景嵩韩必显劾谭纶被谪三近率同列救之诏增供用库黄蜡岁二万五千三近等又谏皆不从时方行海运多覆舟以三近言罢其役肃王缙隆庆间用贿以辅国将军袭封至是又请复庄田三近再疏争遂弗予初有令征赋以八分为率不及者议罚三近请地雕敝者减一分诏从之中官温泰请尽输关税盐课于内库三近言课税本饷边今屯田半芜开中法坏塞下惟资此苟归内帑必误边计议乃寝顷之擢太常少卿再迁南京光禄卿请假归十二年召掌光禄其秋拜右佥都御史巡抚保定畿辅大饥赈贷有方召拜大理卿未上以亲老归养起兵部右侍郎复以亲老辞不许寻卒　　萧彦
按明外史本传彦字思学泾县人隆庆五年进士除杭州推官万历三年擢兵科给事中自塞上多警边吏辄假招降幸赏彦言议招逆党为中国逋亡设耳乃欲以此招漠北敌人夫李俊满四等休养百年称乱一旦降人不可处内地明矣宜一切报罢从之以工科左给事中阅视陕西四镇边务还奏训兵储饷十事&#允行寻进户科都给事中初行丈量法延宁二镇益田万八千余顷总督高文荐请三年征赋彦言西北垦荒永免科税祖制也况二镇多沙碛奈何定永额使初集流庸怀去志遂除前令诏购金珠已命停市以其直输内库彦言不当虚外府以实内藏不听寻上言察吏之道不宜视催科为殿最昨隆庆五年诏征赋不及八分者停有司俸至万历四年则又以九分为及格仍令带征宿负二分是民岁输十分以上也有司惮考成必重以敲扑民力不胜则流亡随之竭泽而渔其何以继臣以为九分与带征二议不宜&#行所谓宽一分民受一分之赐也部议允行未几浙江巡抚张佳引复以旧例请部又从之彦疏争乃诏如新令诏取黄金三千二百两彦请纳户部言减其半不从擢太常少卿以右佥都御史巡抚贵州都匀荅千岩苗叛土官蒙诏不能制彦檄副使杨寅秋破禽之宣慰安国亨诡言献大木被赉及征木无有为彦所劾国亨惧诬商夺其木讦彦于朝帝怒欲罪彦大学士申时行等言国亨反噬轻朝廷帝乃止改抚云南时用师陇川副将邓子龙不善御军兵大噪守备姜忻抚定之而其兵素骄给饷少缓遂作乱鼓行至永昌趋大理抵澜沧过会城彦调土汉兵夹攻之斩首八十胁从皆抚散事闻赉银币自缅甸叛孟养车里二宣慰久不贡至是修贡彦抚纳之寻以副都御史抚治郧阳进兵部右侍郎总制两广军务日本&#朝鲜会暹罗入贡其使请勤王尚书石星因令发兵捣日本彦言暹罗处极西去日本万里安能飞越大海请罢其议星执不从既而暹罗兵卒不出召拜户部右侍郎寻卒彦从同县查铎学有志行服官明习天下事所在见称后赠右都御史谥定肃　　李颐
