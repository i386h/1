<!-- { "loadSidebar": true } -->
按金史本传按荅辽横帐人也父留斡与耶律余睹俱来降西京下复叛留斡遇害按荅以死事之子授左奉宸熙宗初充护卫除安州刺史累官东京副留守参知政事完颜守道经略北方摄咸平路屯军都统入为兵部侍郎徙西北西南两路旧设堡戍迫近内城者于极边安置仍与泰州临潢边堡相接除武定军节度使以招徕边部功迁东北路招讨使改临潢尹卒按荅骑射绝伦善相马尝论及善射者世宗曰能如卿乎阅马于市见良马虽羸瘦辄与善价取之他日果良马也　　范承吉
按金史本传承吉字宠之好问学属辽季盗贼起虽避地未尝废书天庆八年中进士丙科授秘书省校书郎至大定府金源令归朝为御前承应文字天眷初迁殿中少监四年从攻太原迁少府监五年宗翰克宋所得金珠承吉司其出入无毫发欺及还犊车载书史而已寻迁昭文馆直学士知绛州先是军兴民有为将士所掠而逃归者承吉使吏遍谕俾其自实凡数千具白元帅府许自赎为良或贫无赀者以公厨代输六年改河东北路转运使时承宋季之弊民赋繁重失当承吉乃为经画立法简便所入增十数万斛官既足而民有余历同知平阳尹西京副留守迁河东南路转运使改同签燕京留守事顺天军节度使属地震坏民庐舍有欲争先营葺者工匠过取其直承吉命官属董其役先后以次不问贫富民赖以省费历镇西军节度使行台礼部尚书泰宁军节度使复镇顺天奚卒散居境内率数千人为盗承吉绳以法不少贷惧而不敢犯贞元二年以光禄大夫致仕卒年六十六　　纥石烈胡剌
按金史本传胡剌晦发川唵敦河人徙西北路识契丹字为帅府小吏梁王宗弼复陕西久不通问睿宗在燕京遣胡剌往候之是时宗弼自凤翔攻和尚原使胡剌视彼中地形修道筑城十二年往滨州密访南边事体及观刘豫治齐状尽得其虚实睿宗甚嘉之皇统初从宗弼渡淮及下庐和二州大破张浚韩世忠等军遣胡剌驰奏赏以金盂重彩五端绢五匹七年授同知景州军州事以廉加忠武校尉天德初以监察御史分司行台历同知济州防御使事入为监察御史秩满再任大定二年迁刑部员外郎与御史大夫白彦敬往西北部族市马累转泗州防御使三迁蒲与路节度使移宁昌军卒　　耶律恕
按金史本传恕字忠厚本名耨里辽横帐秦王之族也为人谨愿有志喜读书通契丹大小字与耶律高八来归娄室问高八曰与尔同来者谁可任用治军旅事高八对曰耨里可娄室与宗翰伐宋恕隶前锋取和尚原攻仙人关特为睿宗所知再除太原真定少尹撒离喝辟署陕西参谋委以军务迁行台兵部侍郎再迁尚书左司郎中海陵为平章政事谓恕曰君亦有党乎恕正色曰穷则独善其身达则兼善天下不以其道得之非恕之志也何朋党之有海陵徐曰前言戏之耳久之为沁南军节度使迁行台工部尚书行台罢改安国军节度使为参知政事以疾求解为兴中尹入为太子少保正隆元年致仕封广平郡王薨年六十九二年例赠银青光禄大夫　　孛朮鲁阿鲁罕
按金史本传阿鲁罕隆州琶离葛山人年八岁选习契丹字再选习女直字既壮为黄龙府路万户令史贞元二年试外路胥吏三百人补随朝阿鲁罕在第一补宗正府令史累擢尚书省令史仆散忠义讨窝斡辟置幕府掌边关文字甚见信任窝斡既平阿鲁罕招集散亡复业者数万人复从忠义伐宋屡入奏事论列可否上谓宰相曰阿鲁罕所言可行者即行之宋人请和忠义使阿鲁罕往和议定阿鲁罕入奏赐银百两重彩十端忠义荐阿鲁罕有才干可任尚书省都事诏以为大理司直未几授尚书省都事除同知顺天军节度事纥石烈志宁北巡阿鲁罕摄左右司郎中还朝除刑部员外郎再迁侍御史上问纥石烈良弼曰阿鲁罕何如人也对曰有干材持心忠正出言不阿顺数日迁劝农副使兼同修国史侍御史如故改右司郎中奏请徙河南戍军屯营城中者于十里外从之迁吏部侍郎除山东统军都监徙置河南八猛安迁武胜节度使入为吏部尚书改西南路招讨使有司督本路猛安人户所贷官粟阿鲁罕乞俟丰年从之军人有以甲叶贸易诸物天德榷场及界外岁采铜矿或因私挟兵铁与之市易皆一切禁绝之上番军不许用亲戚奴婢及佣雇者营堑损圯以时葺治不与所部猛安谋克会宴故兵民皆畏爱之上谓太尉守道曰阿鲁罕及上京留守完颜乌里也皆起身胥吏阿鲁罕为人沉厚其贤过之改陕西路统军使兼京兆尹陕西军籍有阙旧例用子弟补充而材多不堪用阿鲁罕于阿里喜旗鼓手内选补军人以春牧马经夏不收饲瘠弱多死阿鲁罕命以时收秣之故死损者少仍春秋督阅军士骑射以严武备终南采漆者节其期限检其出入以防奸细上谓宰相曰阿鲁罕所至称治陕西政迹尤着用之虽迟亦可得数年力也召为参知政事命条上天德陕西行事上称善以疾乞致仕除北京留守卒　　萧仲宣按金史本传仲宣本名野里补仲恭母弟聪敏好学沉厚少言五岁遥授郡刺史累加太子少师为本班详稳从天祚西为护卫太保左右班详稳至石辇铎辽主留仲宣侍母遂与其母皆见获太宗嘉之且谓仲宣能知辽国故事命权宣徽使从睿宗伐康王师还家居者久之皇统二年特授镇国上将军历顺义永定昭义武宁四镇节度使为政平易小吏不敢为奸贿赂禁绝奴婢入郡人莫识其面朔潞百姓皆为立祠刻石颂之正隆二年卒年六十四　　张奕
按金史循吏传奕字彦微其先泽州高平人以荫补官仕齐为归德府通判齐国废齐兵之在郡者二万人谋为乱约夜半举燎相应奕知之选市人丁壮授以兵结阵扼其要巷开小南门以示生路乱不得作比明亡匿略尽擒其首恶诛之后五日都统完颜鲁补以军至归德欲根株余党奕以阖门保郡人无他遂止行台承制除同知归德尹天眷元年以河南与宋改同知沂州防御使事三年宗弼复取河南征奕赴行省既定汴京授汴京副留守历陈秦州防御使同知太原尹晋宁军报夏人侵界诏奕往征之奕至境上按籍各归所侵土还奏曰折氏世守麟府以抗夏人本朝有其地遂以与夏夏人夷折氏坟垄而戮其尸折氏怨入骨髓而不得报也今复使守晋宁故激怒夏人使为鼠侵而条上其罪苟欲开边衅以雪私雠耳独可徙折氏他郡则夏人自安朝廷从之遂移折氏守青州正隆间同知西京留守事迁河东北路转运使大定二年征为户部尚书甫视事得疾卒　　傅慎微按金史循吏传慎微字几先其先秦州沙溪人后徙建昌慎微迁居长安宋末登进士累官河东路经制使宗翰已克汴京使娄室定陕西慎微率众迎战兵败被获送至元帅府元帅宗翰爱其才学弗杀羁置归化州希尹收置门下宗弼复取河南地起为陕西经略使寻权同州节度使事明年陕西大旱饥死者十七八以慎微为京兆鄜延环庆三路经济使许以便宜慎微募民入粟得二十余万石立养济院饲饿者全活甚众改同知京兆尹权陕西诸路转运使复修三白龙首等渠以溉田募民屯种贷牛及种子以济之民赖其利转中京副留守用廉改忻州刺史累迁太常卿除定武军节度使移靖难军忤用事者苏保衡救之得免大定初复为太常卿迁礼部尚书与翰林侍讲学士徒单子温翰林待制移剌熙载俱兼同修国史卒官年七十六慎微博学喜着书尝奏兴亡金镜录一百卷性纯质笃古喜谈兵时人以为迂阔云　　乌古论三合
按金史本传三合曷懒路爱也窟河人后徙真定睿宗为右副元帅闻三合勇略选充扎也后从宗弼征伐补院都监未几从伐宋与宋兵遇于颍州三合先登破之皇统元年领汉军千户帅府再以军四千隶焉除同知郑州防御使事再迁太子少詹事大定六年改洺州防御使上曰卿昔事睿宗积劳苦逮事朕辅佐太子宣力多矣今典名郡所以劳卿也迁永定军节度使历临潢凤翔尹陕西路统军使东平尹节制州郡躬行俭约政先宽简边庭久宁人民获安召为签书枢密院事卒十八年世宗追录三合旧劳授其子大兴河北西路爱也窟河世袭猛安阿里门河谋克阶武功将军　　夹谷查剌
按金史本传查剌隆州失撒古河人也祖不剌速国初授世袭曷懒兀主猛安曷懒路总管父谢奴官至工部尚书查剌状貌魁伟善女直契丹书天德初以功臣子充护卫二年授武义将军未几擢符宝郎凡再考出为滦州刺史改知平定军事海陵南征为武威军副都总管军还大定二年授景州刺史迁同知京兆尹时彰化军节度使宗室璋等与宋将吴璘相拒于德顺州元帅左都监徒单合喜遣查剌与诸将议破敌策璋等议曰我兵虽屡胜而敌兵不退者知我军少故也须都监亲至方可破敌于是合喜领兵四万至遂下德顺州入为殿前右卫将军袭父猛安改左卫将军迁右副点检有疾丞相良弼视之谓所亲曰此人国器也他人有疾吾未尝往焉九年出为东北路招讨使兼德昌军节度使仍赐金带到官治有勤绩边境以安其断狱公平道不拾遗迁临潢尹兼本路兵马都总管蕃部畏服改西北路招讨使上遣使宣谕曰今诸部初附命汝抚绥当使治声达于朕听大定十二年卒查剌性忠实内明敏每论大事超越伦辈太师勖尝曰查剌不学而知方之古人如此才鲜矣　　张元素
按金史本传元素字子贞与浩同曾祖祖佑父匡仕辽至节度使元素初以荫得官高永昌据辽阳元素在其中斡鲁军至乃开门出降特授世袭铜州猛安天会间历西上合门使客省使东宫计司天眷元年以静江军节度使知涿州察廉最进官一阶皇子魏王道济遥领中京以元素为魏王府司提点寻改镇西军节度使迁东京路都转运使改兴平军节度使正隆末年天下盗起元素发民夫增筑城郭同僚谏止之不听未几寇掠邻郡皆无备而兴平独安世宗即位元素来见于东京元素在东京希海陵旨言世宗尝取在官黄粮及摭其数事至是来见世宗一切不问元素与李石力言宜早幸燕京上深然之迁户部尚书出镇定武遂致仕年八十四卒元素厚而刚毅人畏惮之往往以片纸署字其上治疟疾辄愈人皆异之　　蒲查
按金史本传蒲查自上京梅坚河徙屯天德初为元帅府扎也使于四方称职按事能得其实领猛安皇统间除同知开远军节度使斥候严整边境无事正隆初为中都路兵马判官是时京畿多盗蒲查捕得大盗四十余人百姓稍安改安化军节度副使大定二年领行军万户充邳州刺史知军事领本州万户管所屯九猛安军昌武军节度使山东副都统撒改南征元帅府以蒲查行副统事入为太子少詹事再迁开远军节度使袭伯父骨猛安历婆速路兵马都总管西北路招讨使卒蒲查性廉洁忠直临事能断凡被任使无不称云　　夹谷清臣
