<!-- { "loadSidebar": true } -->
按唐书本传洧淄青节度使正己从父兄也始署徐州刺史建中初正己卒子纳叛攻宋州洧挈州自归加兼御史大夫封潮阳郡王实封户二百充招谕使初洧遣巡官崔程入朝且白宰相徐州不足独抗贼得海沂为节度可与成功洧素与二州刺史有约且不肯为贼守程先咨张镒而卢杞怒不先白故洧请中格及纳攻徐刘元佐与诸将击退之既贼方张乃加洧徐海沂密观察使时海密为贼守不受命洧未有以取之迁检校户部尚书会疽发背少间肩舆过市市人叫欢洧惊疽溃卒赠尚书左仆射以洧将高承宗代之其弟淡险人也耻居下阴约纳攻徐为内应并说滕将翟济济执以闻擢济沂州刺史召淡入京师以洧赦不罪　　裴谞
按唐书裴漼传漼弟宽宽子谞字士明擢明经调河南参军事性通绰举止不顺累迁京兆仓曹参军虢王巨表署襄邓营田判官母丧居东都会史思明乱逃山谷间思明故为宽将德宽旧恩且闻谞名遣捕骑迹获之喜甚呼为郎君伪授御史中丞贼残杀宗室谞阴缓之全活者数百人又尝疏贼虚实于朝事泄思明恨骂危死而免贼平除太子中允迁考功郎中数燕见奏事代宗幸陕谞徒步挟考功南曹印赴行在帝曰疾风知劲草果可信将用为御史中丞为元载沮却故拜河东租庸盐铁使时关辅旱谞入计帝召至便殿问榷酤利岁出内几何谞久不对帝复问曰臣有所思帝曰何邪谞曰臣自河东来涉三百里而农人愁叹榖菽未种诚谓陛下轸念元元先访疾苦而乃责臣以利孟子曰治国者仁义而已何以利为故未敢即对帝曰微公言朕不闻此拜左司郎中数访政事载忌之出为虔州刺史历饶庐亳三州除右金吾将军德宗新即位以刑名治天下百吏震服时大行将藏陵事禁屠杀尚父郭子仪家奴宰羊谞列奏帝谓不畏强御善之或曰尚父有社稷功岂不为庇之谞笑曰非君所知尚父方贵盛上新即位必谓党附者众今发其细过以明不恃权耳吾上以尽事君之道下以安大臣不亦可乎时朝堂别置三司决庶狱辩争者辄击登闻鼓谞上疏曰谏鼓谤木之设所以达幽枉延直言今诡猾之人轻动天听争纤微若然者安用吏治乎帝然之于是悉归有司谞恶法吏舞文或挟宿怨为重轻因献狱官箴以讽坐所善诛贬阆州司马俄召为太子右庶子进兵部侍郎至河南尹东都副留守凡五世为河南谞视事未尝敢当正处以宽厚和易为治不鞫人以赃卒年七十五赠礼部尚书　　戴叔伦
按唐书本传叔伦字幼公润州金坛人师事萧&#士为门人冠刘晏管盐铁表主运湖南至云安杨惠琳反驰客劫之曰归我金币可缓死叔伦曰身可杀财不可夺乃舍之嗣曹王皋领湖南江西表佐幕府皋讨李希烈留叔伦领府事试守抚州剌史民岁争灌溉为作均水法俗便利之耕饷岁广狱无系囚俄即真&#年诏书褒美封谯县男加金紫服齐映刘滋执政叔伦劝以屯难未靖安之者莫先于兵兵所籍者食故金谷之司不轻易人天下州县有上中下紧望雄辅者有司铨拟皆便所私此非为官择人为人求治之术其尤切者县令录事参军事此二者宜出中书门下无计资序限远近高卑一以殿最升降则人知劝映等重其言迁容管经略使绥徕彝落威名流闻其治清明仁恕多方略故所至称最德宗尝赋中和节诗遣使者宠赐代还卒于道年五十八　　李承
按唐书本传承赵州高邑人幼孤其兄养之既长以悌闻擢明经迁累大理评事为河南采访使判官尹子奇陷汴州拘承送洛阳觇得贼谋皆密启诸朝两京平例贬临川尉不三月除德清令寻擢监察御史累迁吏部郎中淮南西道黜陟使奏置常丰堰于楚州以御海潮溉屯田卤收常十倍他岁德宗将讨梁崇义李希烈揣知之乃表崇义过恶请先诛讨帝悦数对左右称其忠会承使回言希烈能立功然恐后不可制帝初谓不然及崇义平希烈果叛始思其言擢拜河中尹晋绛观察使承廉正有雅望以才显于时未几改山南东道节度使时希烈犹据襄州帝虑不受命欲以禁兵卫送承承辞请以单骑入既至希烈舍承外馆迫胁日万端承晏然誓以死守希烈不能屈遂大掠去襄汉荡然承辑绥抚安之居二年阖境完复初希烈虽去留部校守觇往来踵舍承因得任所厚臧叔雅结希烈腹心周曾王玢姚憺及曾等谋杀希烈承首谋也密诏褒美寻检校工部尚书湖南观察使建中四年卒年六十二赠吏部尚书　　郭昕按唐书郭子仪传子仪母弟幼明性谨愿无过拙于武喜宾客以子仪故终少府监赠太子太傅子昕萧宗永为四镇留后关陇陷不得归朝廷但命官遥领其使建中二年昕始与伊西北廷节度使曹令忠遣使入朝德宗诏曰四镇二廷统西夏五十七蕃十姓部落国朝以来相与率职自关陇失守王命阻绝忠义之徒泣血固守奉遵朝法此皆侯伯守将交修共治之&#朕甚嘉之令忠可北廷大都护四镇节度留后赐氏李更名元忠昕可安西大都护四镇节度使诸将吏超七资叙官云　　张建封
按唐书本传建封字本立邓州南阳人客隐兖州父价少任侠安禄山反使李廷伟胁徇山东鲁郡太守韩择木迎馆之玠率豪杰段绛等集兵将斩以徇择木不许唯司兵参军张孚助其谋乃杀廷伟并其党以闻择木孚皆受赏而玠去之江南不自言功建封少喜文章能辩论慷慨尚气自许以功名显李光弼镇河南盗起苏常间残掠乡县代宗诏中人马日新与光弼麾下皆讨建封见中人请前喻贼可不须战因到贼屯开譬祸福一日降数千人纵还田里由是知名湖南观察使韦之晋辟署参谋授左清道兵曹参军不乐职辄去令狐彰节度滑亳奏置幕府彰不朝觐建封非之往见转运使刘晏晏奏试大理评事使管漕务岁余罢时马燧为三城镇遏使雅知之表为判官擢监察御史燧伐李灵耀军中事多所诹访从镇河东授侍御史即表其能于朝杨炎将任以要职卢杞不喜出为岳州刺史李希烈既破梁崇义跋扈不臣寿州刺史崔昭与相闻德宗召宰相选代昭者杞仓卒不暇取他吏即白用建封希烈数败王师张甚遂僭即天子位淮南节度使陈少游阴附之希烈遣将杨丰赍伪赦二畀建封少游丰至建封缚致军中会中人来对之斩其首因送伪书于行在少游闻之恚污不自处建封乃劾其附贼状帝方蒙难不暇治也希烈又署杜少诚为淮南节度使约破寿州以趣江都建封壁霍丘秋栅拒之贼不能东迁团练使帝还自梁少游卒忧死进兼御史大夫濠寿庐观察使是时四方尚多故乃缮陴隍益治兵四鄙附悦希烈使剽帅悍卒来战建封皆沮&#之贼平进封阶又任一子正员官贞元四年拜御史大夫徐泗濠节度使始李洧以徐降洧卒高承宗独孤华代之地迫于寇常困蹙不支于是李泌建言东南漕自淮达诸汴徐之埇桥为江淮计口今徐州刺史高明应甚少脱为李纳所并以梗饷路是失江淮也请以建封代之益与濠泗二州夫徐地重而兵劲若帅又贤即淄青震矣帝曰善由是徐复为雄镇久之检校尚书右仆射十三年来朝帝不待日召见延英殿诏会朝赴大夫班以示殊宠建封赋朝天行以献帝眷遇异等赐名马珍具是时宦者主宫市置数十百人阅物廛左谓之白望无诏文验核但称宫市则莫敢谁何大率与直十不偿一又邀阍闼所奉及脚佣至有重荷趋肆而徒返者有农卖一驴薪宦人以数尺帛易之又取他费且驱驴入宫而农纳薪辞帛欲亟去不许恚曰惟有死耳遂击宦者有司执之以闻帝黜宦人赐农帛十匹然宫市不废也谏臣交章列上皆不纳故建封请间为帝言之帝颇顺听会诏书蠲民逋赋帝问何如答曰残逋积负决无可敛虽蠲除之百姓尚无所益又陈河东节度使李说华州刺史卢微皆病不能事左右得以为奸右金吾大将军李翰好刺细事规宠人疾恶之帝悉嘉可未几制诏官师过从人情之常自今金吾勿以闻元巳赐宴曲江特诏与宰相同榻食其还镇帝赋诗以饯于时虽马燧浑瑊刘元佐李抱真等勋宠卓越未有以诗饯者帝又使左右以所持鞭赐之曰卿节谊岁寒弗渝故用此为况建封又赋诗以自警励十六年以病求代诏韦夏卿代之未至而建封卒年六十六册赠司徒治徐凡十年躬于所事一军大治善容人过至健黠亦未尝曲法假之其言忠义感激故下皆畏悦性乐士贤不肖游其门者礼必均故其往如归许孟容韩愈皆奏署幕府有文章传于时　　杜希全
按唐书本传希全京兆醴泉人以裨将隶郭子仪积功劳至朔方节度使军令整严士畏其威奉天之狩希全与鄜坊节度使李建徽盐州刺史戴休颜夏州刺史时常春引兵赴难次漠谷为贼邀击乘高纵石下之强弩杂发德宗使援之不克还保邠州贼平迁检校尚书左仆射灵盐丰夏节度使封余姚郡王将即屯献体要八章砭切政病帝嘉纳赐君臣箴一篇寻兼夏绥银节度都统建言盐州据要会为塞保障自平凉背盟城陷于卤于是灵武势县鄜坊单逼为边深患请复城盐州乃诏希全及朔方邠宁银夏鄜坊振武及神策行营诸节度合选士三万五千屯盐州又敕泾原剑南山南军深入吐蕃牵挠其力使不得犯塞执筑凡六千人阅二旬毕由是卤惮不轻入希全居河西久颇越法横肆帝数容掩其短丰州刺史李景略名出希全上疑逼己遂排劾之帝为斥以答其意素苦风眩稍剧益忌忍遂诬杀判官李起吏下累息卒赠司空　　李芃
按唐书本传芃字茂初赵州人解褐上邽主簿严武为京兆尹荐补长安尉李勉观察江西表署判官永泰初宣饶剧贼方清陈庄西绝江劫商旅为乱支党盘结芃请以秋浦置州扼襟要使不得合从勉是其计奏以宣之秋浦青阳饶之至德置池州即诏芃行州事后魏少游代勉表署都团练副使摄江州刺史以母丧解勉之节度永平复辟幕府会李灵耀反署芃兼亳州防御使护陈颍饷道便军兴德宗立授河阳三城镇遏使粮赀善者必先以给士士悦之达练事宜严备常若有敌未几拜节度使以东畿汜水等五县隶属与马燧等破田悦洹水上以功检校兵部尚书实封百户进围悦悦将符璘以骑五百降芃大开壁门纳之兴元初检校尚书右仆射以疾将请老谓所亲曰岁方旱蝗上厌征伐天下城垒坚戈鋋利然务以力胜其可尽乎救敝者莫若德方镇之臣宜先退让死权锢禄吾敢哉言而不践非吾志也固求罢归东都卒年六十四赠太子太保　　韩滉
