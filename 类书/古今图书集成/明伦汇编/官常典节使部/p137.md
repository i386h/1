<!-- { "loadSidebar": true } -->
按明外史本传崇古字学甫蒲州人嘉靖二十年进士除刑部主事由郎中历知安庆汝宁二府迁常镇兵备副使击倭夏港追歼之靖江从巡抚曹邦辅战浒墅已偕俞大猷追倭出海累进陕西按察使河南右布政使四十三年改右佥都御史巡抚宁夏崇古喜谈兵具知诸边厄塞身历行阵修战守纳降附数出兵捣巢寇屡残他镇宁夏独完隆庆初加右副都御史吉囊子吉能据河套为西陲诸部长别部宾兔驻牧大小松山南扰河湟番族环四镇皆寇总督陈其学无威略总兵官郭江黄演等皆败死陕西巡抚戴才亦坐免其冬进崇古兵部右侍郎兼右佥都御史总督陕西延宁甘肃军务崇古奏给四镇旗牌抚臣得用军法督战又指画地图分授诸大将赵岢雷龙等数有功着力兔行牧河东龙潜出兴武袭破其营斩获多加崇古右都御史吉能犯边为防秋兵所遏移营白城子龙等出花马池长地关与战大败之崇古在陕七年先后获首功甚多自河套以东宣府大同边外吉囊弟俺荅昆都力驻牧地也又东蓟昌以北吉囊俺荅主土蛮居之皆强盛俺荅又纳叛人赵全等处之古丰州地招亡命数万屋居佃作号曰板升全等尊俺荅为帝为治城郭宫殿亦自治第制度如王者署其门曰开化府又日夜教俺荅为兵东入蓟昌震惊寝陵西掠忻代游骑薄平阳灵石至潞安以北起嘉靖辛丑扰边者三十年边臣坐失事得罪者甚众患视陕西四镇尤剧朝廷募获全者官都指挥使赏千金卒不能得边将士率贿寇求和或反为用诸陷寇自拔归者辄杀之以冒功赏敌情不可得而军中动静敌辄知四年正月诏崇古总督宣大山西军务崇古禁边卒阑出而纵其素通寇者深入为间又檄劳番汉陷寇军民率众降及自拔者悉存抚之归者接踵西番瓦剌黄毛诸种一岁中降者逾二千人其冬把汉那吉来降把汉那吉者俺荅第三子铁背台吉子也幼失父育于俺荅妻一克哈屯长娶大成比妓不相得把汉自聘我儿都司女号三娘子即俺荅外孙女也俺荅见其美夺之把汉恚又闻崇古方纳降是年十月率妻子十余人来归巡抚方逢时以告崇古念因此制俺荅则赵全等可除也留之大同慰藉甚至偕逢时疏于朝曰俺荅横行塞外几五十年威制诸部侵扰边圉今神厌凶德骨肉离叛千里来降宜给宅舍授官职丰饩廪服用以悦其心严禁出入以虞其诈若俺荅临边索取则因与为市责令缚送板升诸逆还被掠人口然后以礼遣归策之上也若遂桀骜称兵不可理谕则明示欲杀以挠其志彼望生还必惧我制其死命志夺气沮不敢大逞然后徐行吾计策之中也若遂弃而不求则当厚加资养结以恩信其部众继降者处之塞下即令把汉统领略如汉制属国居乌桓之例他日俺荅死子辛爱必有其众因加把汉名号令收集余众自为一部辛爱必忿争彼两族相持则两利俱存若互相雠杀则按兵称助彼无暇侵陵我遂得休息又一策也若循旧例安置海滨使俺荅日南望侵扰不已又或给配诸将使之随营立功彼素骄贵不受驱策驾驭苟乖必滋怨望顿生扬去之心终贻反噬之祸均为无策奏至朝议纷然御史饶仁侃武尚贤叶梦熊皆言敌情叵测梦熊至引宋受郭药师张&#事为喻兵部尚书郭干不能决大学士高拱张居正力主崇古议诏授把汉指挥使赐绯衣一袭而黜梦熊于外以息异议俺荅方掠西番闻变急归调辛爱兵分道入犯索把汉甚急辛爱佯发兵阴择便利以故俺荅不得志一克哈屯思其孙朝夕哭俺荅患之巡抚逢时遣百户鲍崇德入其营俺荅盛气待之曰自吾用兵而镇将多死崇德曰镇将孰与而孙今朝廷待而孙甚厚称兵是速其死也俺荅疑把汉已死及闻言心动使使诇之崇古令把汉绯袍金带见使者俺荅喜过望崇德因说之曰赵全等旦至把汉夕返俺荅大喜屏人语曰我不为乱乱由全等今吾孙降汉是天遣之合也天子幸封我为王永长北方诸部孰敢为患即不幸死我孙当袭封彼受朝廷厚恩岂敢负耶遂遣使与崇德俱来又为辛爱求官并请互市崇古以闻帝悉报可俺荅遂缚全等十余人以献崇古亦遣使送把汉归帝以叛人既得祭告郊庙磔全等于市加崇古太子少保兵部尚书总督如故把汉既归俺荅与其妻抚之泣遣使报谢誓不犯大同崇古令要土蛮昆都力吉能等皆入贡俺荅报如约惟土蛮不至崇古念土蛮势孤蓟昌可无患命将士勿烧荒捣巢议通贡市休息边民朝议复哗尚书干谓马市先帝明禁不宜许给事中章端甫请敕崇古无邀近功忽远虑崇古上疏曰先帝既诛仇鸾制复言开市者斩边臣何敢故违禁旨但敌势既异昔强我兵亦非往怯不当援以为例夫先帝禁开马市未禁北敌之纳款今敌求贡市不过如辽东开原广宁之规商人自以有无贸易非请复开马市也俺荅父子兄弟横行四五十年震惊宸严流毒畿辅莫收遏刘功者缘议论太多文网牵制使边臣无所措手足耳昨秋俺荅东行京师戒严至倡运聚灰塞门乘城之计今纳款求贡又必责以久要欲保百年无事否则治首事之罪岂惟臣等不能逆料他时虽俺荅亦恐能保其身不能保其弟侄能要诸部于目前不能制诸部于身后也夫拒敌甚易执先帝禁旨一言可决但敌既不得请怀愤而去纵以把汉之故不扰宣大而土蛮三卫岁窥蓟辽吉能宾兔侵扰西鄙息警无时财力殚绌虽智者无以善其后矣昔也先以&#减马价而称兵忠顺王以元裔而封哈密小王子由大同二年三贡此皆前代封贡故事夫揆之时势既当俯从考之典故非今创始堂堂天朝容荒服之来王昭圣图之广大以示东西诸部传天下万世诸臣何疑惮而不为耶因条封贡八事以上诏下廷议定国公徐文璧侍郎张四维以下二十二人以为可许英国公张溶尚书张守直以下十七人以为不可许尚书朱衡等五人言封贡便互市不便独佥都御史李棠极言当许状郭干悉上众议会帝御经筵阁臣李春芳等面请外示羁縻内修守备乃诏封俺荅顺义王名所居城曰归化昆都力辛爱等皆授官封把汉昭勇将军指挥使如故俺荅率诸部受诏甚恭使使贡马执赵全余党以献帝嘉其诚赐金币及杂采崇古及廷臣议赐王印给食用加抚赏惟贡使不听入京河套吉能亦如约听命以事在陕西下总督王之诰议之诰欲令吉能一二年不犯方许封贡崇古复上疏曰俺荅吉能亲为叔侄首尾相应今收其叔而纵其侄锢其首而舒其臂俺荅必呼吉能之众就市河东宣大商贩不能给而吉能纠俺荅扰陕西四镇之忧方大矣帝然其言亦授吉能都督同知崇古乃广召商贩听令贸易布帛菽粟皮革远自江淮湖广辐辏塞下因收其税以充犒赏其大小部长则官给金缯岁市马各有数崇古仍岁诣弘赐堡宣谕威德诸部罗拜无敢哗者自是边境休息东起延永西抵嘉峪七镇数千里军民乐业不用兵革岁省费什三诏进太子太保万历初召理戎政给事中刘铉劾崇古行贿营迁诏责铉妄言已加少保迁刑部尚书改兵部初俺荅诸部尝越甘肃掠西番既通款其从孙切尽台吉连岁盗番不得志求俺荅西援崇古每作书止之俺荅亦报书谢是年俺荅请与三镇通事约誓欲西迎佛崇古上言西行非俺荅意且以迎佛为名不可沮宜饬边镇严守备而阴泄其谋于番族以示恩于是铉及同官彭应时南京御史陈堂交章论崇古弛防徇敌崇古疏辩乞休帝优诏报之令勿以人言介意给事中尹瑾御史高维崧再劾之崇古力请致仕帝乃允归俺荅既死辛爱扯力克相继袭封十五年诏以崇古竭忠首事三封告成荫一子世锦衣千户有司以礼存问又二年卒赠太保谥襄毅崇古身历七镇勋着华裔封贡之初廷议纷呶有为危言撼帝者阁臣力持之乃得成功顺义归款二十年崇古乃殁总督梅友松抚驭失宜西边始扰而祸已纾于嘉靖时至宣大则归款迄明季不变　　方逢时
