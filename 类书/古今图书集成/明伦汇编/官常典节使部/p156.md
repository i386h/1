<!-- { "loadSidebar": true } -->
唐书刘巨容传巨容徐州人为州大将庞勋之反自拔归授埇桥镇遏使浙西突阵将王郢反攻明州巨容以筒箭射郢死拜明州刺史徙楚州团练使黄巢乱江淮授蕲黄招讨副使徙襄州行军司马检校右散骑常侍巢据荆南俄迁山南东道节度使以扞巢屯团林江西招讨使曹全晸与巨容守荆门关与贼战巨容伪北巢追之伏兴林樾间贼大败执贼将十三人转斗一舍掳获不可计巢浮江东奔巨容追之率十俘八以功迁检校礼部尚书诸将欲乘胜追斩巢巨容止曰朝家多负人有危难不爱惜官赏事平即忘之不如留贼为富贵作地诸将谓然故巢复炽及陷两京巨容合诸道兵讨之授南面行营招讨使累兼天下兵马先锋开道供军粮料使检校司空封彭城县侯巨容明吏治时僖宗在蜀公卿多因巨容护赴行在山南西道节度使鹿晏弘为禁军所逐引麾下东出襄邓秦宗权遣赵德諲合晏弘兵攻襄州巨容不能守奔成都始扬州人申屠生能化黄金高骈客之为吕用之所谮亡奔襄汉骈遣吏捕得生见巨容自言其术巨容留不遣田令孜之弟道襄州巨容出金夸之及在蜀匿生使术不得传令孜恨之龙纪元年杀巨容夷其宗生并死巨容部将冯行袭者均州武当人以谋勇称里中中和初乡豪孙喜聚众数千人谋攻城行袭伏士江隩以单舟迎喜曰州人思得将军久矣顾将军兵多必剽掠若留众江北以轻骑进我为乡导城可下喜信之既渡江吏出迎伏甲兴行袭击喜斩之众皆溃行袭乘胜逐刺史吕煜据钧州巨容因表为刺史武定节度使杨守忠表为行军司马使领兵搤谷口以通秦蜀凤翔李茂贞养子继臻据金州行袭攻拔之昭宗即授金州防御使时山南西道节度使杨守亮将袭京师道金商行袭逆战破之就擢戎昭军节度使朱全忠围凤翔神策中尉韩全诲遣中人二十辈督江淮兵过其州行袭方附全忠尽杀之收诏书送全忠天佑二年王建遣将王思绾攻行袭败其兵州大将金行全出降行袭奔均州建以行全为子更名宗朗授观察使以渠巴开三州隶之宗朗不能守焚郭邑去全忠以行袭不足御建遣别将屯金州行袭议徙戎昭军于均州以金房为隶全忠以金人不乐行袭以冯恭领州罢防御使而废戎昭军顾彦朗彦晖传彦朗彦晖者丰州人&#为天德军小校其使蔡京以兄弟有封侯相每厚礼之黄巢乱长安率军同复京师彦朗迁累右卫大将军光启中擢拜东川节度使检校太保同中书门下平章事至剑门陈敬瑄使吏夺其节彦朗不得入保利州敬瑄诬劾彦朗擅兴兵掠西境僖宗下诏申晓讲和乃得到军署彦晖汉州刺史会彦朗卒彦晖自知留后明年为节度使中人送节为绵州刺史杨守厚所留守厚发兵攻梓州彦晖告急于壁州刺史王建建使李简救之戒曰贼破并取彦晖无须再往也简破守厚军彦晖辞疾不克取建素有吞噬心以彦朗与婚娅久未忍及彦晖则交好愈疏而境上关赋相稽诟建怒景福元年遂攻彦晖彦晖请救于杨守亮明年建将华洪破绵州守厚走得彦晖节时诏已进彦晖检校司空东川节度使矣干宁二年昭宗在石门督彦晖建赴行在建率兵二十万次绵州即劾彦晖劫辎运回袭之彦晖不敢出但使人塞建舟路建遂击取巴阆蓬渠通果龙利八州帝遣中人为两川宣谕协和使建奉诏还而兵不解彦晖谋窘因大略汉眉资简等州四年华洪率众五万攻彦晖取渝昌普三州壁梓州南败彦晖兵夺铠马八百凡五十战围遂固帝仍遣左谏议大夫李洵谕止建拒命帝以嗣郯王戒丕镇凤翔徙茂贞代建皆不奉诏围急彦晖手杀妻子乃自刎宗族诸将皆死麾下兵犹七万初韦昭度为招讨使彦晖建皆为大校彦晖详缓有儒者风建左右髡发黥面若鬼见者皆笑至是录笑者皆杀之私署洪为东川节度留后王敬武传敬武青州人隶平卢军为偏校事节度使安师儒中和中盗发齐棣间遣敬武击定已还即逐师儒自为留后时王铎方督诸道行营军复京师因承制授敬武平卢节度使趣其兵使西及京师平进检校太尉同中书门下平章事龙纪元年卒王师范传敬武子师范年十六自称留后嗣领军昭宗以太子少师崔安潜领节度师范拒命时棣州刺史张蟾迎安潜师范遣部将卢弘攻之弘与蟾连和师范以金之曰君若顾先人使不绝其祀君之惠也不然愿死坟墓弘少之不为备师范伏兵迎于路部将刘鄩斩弘遂攻棣州蟾请救于朱全忠全忠驰使谕解师范拔其城斩蟾而安潜不敢入师范喜儒学谨孝于法无所私舅醉杀人其家诉之师范厚赂谢诉者不置师范曰法非我敢乱乃抵舅罪母恚之师范立堂下日三四至不得见三年拜省户外不敢懈以青州父母所籍每县令至具威仪入谒令固辞师范遣吏挟坐拜廷中乃出或谏不可答曰吾恭先世且示子孙不忘本也全忠已并郓州遣兵攻师范师范下之会全忠围凤翔昭宗诏方镇赴难以师范附全忠命杨行密部将朱瑾攻青州且欲代为平卢节度师范闻之哭曰吾为国守藩君危不持可乎乃与行密连盟遣将张居厚李彦威以甲槊二百舆绐为献者及华州先内十舆阍人觉众擐甲噪杀全忠守将娄敬思是时崔引方在华闭门拒战执居厚还全忠刘鄩袭兖州入之师范亦潜兵入河南徐沂郓等十余州同日并发全忠使从子友宁率军东讨是时帝还长安故全忠并魏博军屯齐州王茂章方以兵二万合师范弟师诲攻密州破之友宁方攻博昌未下全忠督战急友宁驱民十万负木石筑山临城中城陷屠老少投尸清水遂围登州茂章欲友宁不肯救未几城破友宁负胜攻别屯茂章度汴军怠与师范合击友宁于石楼斩其首传于行密全忠怒悉军二十万倍道至茂章闭营伺军懈毁壁出斗还与诸将饮讫复战全忠望见叹曰吾有将如是天下不足平于是退屯临淄茂章畏全忠乃敛军而南全忠留杨师厚围青州败师范兵于临胊执诸将又获其弟师克是时师范众尚十余万诸将请决战而师范以弟故乃请降全忠归其弟假师范知节度留后事师范献钱二十万缗以谢军岁余徙师范于汴亦缟素请罪全忠见以礼表为河阳节度使既受唐禅友宁妻诉雠人于朝乃族师范于洛阳先是有司坎第左告之故师范乃与家人宴少长列坐语使者曰死固不免予惧坑之则昭穆失序不可见先人地下酒行以次受戮者二百人孟方立传方立邢州人始为泽州天井戍将稍迁游奕使中和元年昭义节度使高浔击黄巢战石桥不胜保华州为裨将成邻所杀还据潞州众怒方立率兵攻邻斩之自称留后擅裂邢洺磁为镇治邢为府号昭义军潞人请监军使吴全勖知兵马留后时王铎领诸道行营都统以潞未定墨制假方立检校左散骑常侍兼御史大夫知邢州事方立不受囚全勖以书请铎愿得儒臣守潞铎使参谋中书舍人郑昌图知昭义留事欲遂为帅僖宗自用旧宰相王徽领节度时天子在西河关云扰方立擅地而李克用窥潞州徽度朝廷未能制乃固让昌国昌图治不三月辄去方立更表李殷锐为刺史谓潞险而人悍数贼大帅为乱欲销懦之乃徙治龙冈州豪杰重迁有怼言会克用为河东节度使昭义监军祁审诲乞师求复昭义军克用遣贺公雅李筠安金俊三部将击潞州为方立所破又使李克修攻取之杀殷锐遂并潞州表克修为节度留后初昭义有潞邢洺磁四州至是方立自以山东三州为昭义而朝廷亦命克修以潞州旧军畀之昭义有两节自此始克修字崇远克用从父弟精驰射常从征伐自左营军使擢留后进检校司空方立倚朱全忠为助故克用击邢洺磁无虚岁地为斗场人不能稼龙纪元年克用使李罕之李存孝击邢攻磁洺方立战琉璃陂大败禽其二将被斧锧徇邢垒呼曰孟公速降有能斩其首者假三州节度使方立力屈又属州残堕人心恐性刚急待下少恩夜自行陴兵皆倨告劳自顾不可复振乃还引鸩自杀朱宣传宣宋州下邑人父以豪猾闻里中坐鬻盐抵死宣亡命去青州为王敬武牙军黄巢之乱敬武遣将曹存实率兵西入关而宣为军候道郓州是时节度使薛崇拒王仙芝战死其将崔君裕摄州事存实揣知兵寡袭杀之据其地遂称留后以宣功多署濮州刺史留总帐下兵中和初魏博韩简东窥曹郓引兵济河存实迎战死于阵宣收残卒婴城简围之六月不能拔引兵去僖宗嘉其守拜宣天平节度使累加同中书门下平章事宣有众三万弟瑾勇冠三军阴有争天下心瑾嗜残杀光启中求婚于兖州节度使齐克让托亲迎载兵窃发逐克让据府自称留后天子即授以帅节兄弟雄张山东时秦宗权悉兵攻朱全忠使秦贤列三十六壁自将督战全忠大恐求救于宣宣与瑾身率师往击宗权宗权败走全忠厚德宣兄事之情好笃密而内忌其雄且所据皆劲兵地欲造怨乃图之即声言宣纳汴亡命移书诋让宣以新有恩于全忠故答檄恚望全忠由是显结其隙全忠之攻宣凡十兴师四败绩宣才将皆尽益内沮度不能与全忠确则固守增堞深沟为不可逼明年葛从周密造舟于堑师人逾而升宣出奔为民所缚追至执以献全忠斩之杨守亮传守亮曹州人本姓訾名亮与弟信俱从王仙芝为盗亮身长七尺余色如铁仙芝死又事徐唐莒剽洪饶二州杨复光平江西得其兄弟养为假子以信养于弟复恭家曰守亮守信复恭收京师守亮以战多拜山南西道节度使检校太保守信兴平军节度使并同中书门下平章事复恭又以假子守贞为龙剑节度使守忠为武定军节度使守厚为绵州刺史初朱玫取兴凤州虢州刺史满存以兵赴行在复收二州昭宗擢为感义军节度使累检校司徒同中书门下平章事与复恭四假子及利阆观察使席俦等共攻王建建军已围杨晟分军逼守厚军未成列而败先是守贞守忠闻建兵出拔众奔绵州并力共攻东川弗胜建将华洪以兵万人壁绵州之郊败守忠守厚二人分道行收兵趋阆州始复恭败依守亮而凤翔李茂贞邠宁王行瑜镇国韩建等共劾守亮纳叛人请以镇兵讨之茂贞自为兴元节度使以书诮责宰相帝为削守亮官爵因诏茂贞问罪满存来救不克以众入兴元茂贞拔兴凤洋三州破守亮于西乘胜入兴元复恭挟诸假子及存奔阆州洪进围之帝以徐彦若帅凤翔以兴元授茂贞茂贞不肯拜帝乃以其子继密为兴元节度使俄洪拔阆州守亮等皆挺身走将北奔太原趋商山饥甚丐食于野为进戍所缚见韩建守亮视建左右八百人皆常隶已语建曰此属吾养之素厚无一为我死公无费衣食不如杀之建许诺复曰公幸贷我俾生见天子陈先人功万有一不死建槛车送京师吏缚以帛内球于口帝御延喜楼问反状守亮不得语颔而已左右白服罪即执献太庙斩独柳下枭于市守亮死巴州麾下兵多归王建存奔京师为左武卫大将军刘仁恭传仁恭深州人父晟客范阳为李可举新兴镇将故仁恭事军中从李全忠攻易州号窟头稍迁裨校为人豪纵多智数有大志尝自言梦大幡出指端年四十九当秉旄节李匡威恶之补景城令会瀛州乱杀守吏仁恭募士千人定其乱匡威复使将兵戍蔚州逾期未代士皆怨会匡筹夺地故戍卒拥仁恭趋幽州匡筹逆战败之遂以族奔太原李克用待之甚厚赐田宅拜寿阳镇将数以策千克用请步骑一万东取幽州且为导克用攻匡筹匡筹遁去仁恭与苻存审入城封府库以待克用悦留仁恭守之以亲信分典其兵干宁二年克用击王行瑜表仁恭为检校司空卢龙军节度使明年克用攻魏州召卢龙兵仁恭以契丹解又明年克用复兴其兵救朱瑄仁恭不答使者数十往卒不出克用以书让之仁恭乃慢骂执其使尽囚太原士之在燕者复以厚利诱克用麾下士多亡归之克用怒自将往击不胜师丧过半仁恭献馘于朱全忠全忠表同中书门下平章事既与克用绝则益募兵光化初使其子守文袭沧州节度使卢彦威弃城走遂有沧景德三州地用守文为节度留后请命于朝昭宗怒不与会中人至仁恭嫚谓曰旄节吾自可为要假长安本色耳何见拒耶由是兵益张显图河北悉幽沧步骑十万声言三十万南徇魏镇次贝州屠之清水为不流罗绍威求救于朱全忠全忠使李思安葛从周赴之屯内黄仁恭负强下令曰思安懦当先破之乃取魏守文与单可及精甲五万循清水上思安设伏自引兵逆战伪不胜守文蹑北至内黄思安整兵还击守文伏发斩可及独守文挺逸众无还者从周兴邢洺兵与魏将贺德伦等出馆陶门夜击仁恭破八屯仁恭走自魏抵长河数百里尸蔽道镇人邀败之东境仁恭遂衰三年葛从周攻沧州仁恭壁干宁从周潜军战老&#堤仁恭败退壁瓦桥卑辞归穷于克用求救克用为侵邢洺俄而全忠取瀛莫克用使周德威出飞狐天佑三年全忠自将攻沧州壁长芦仁恭悉发男子十五以上为兵涅其面曰定霸都士人则涅于臂曰一心事主卢龙闾里为空得众二十万屯瓦桥全忠环沧筑而沟之内外援绝人相食仁恭求战不许复从克用乞师使百辈往乃许仁恭以兵三万合攻潞州降全忠将丁会沧州围乃解是时中原方多故仁恭得倚燕强且远无所惮意自满从方士王若讷学长年筑馆大安山掠子女充之又招浮屠与讲法以菫土为钱敛真钱穴山藏之杀匠灭口禁南方茶自撷山为茶号山曰大恩以邀利子守光烝嬖妾事觉仁恭谪之李思安来攻屯石子河仁恭居大安山城中无备守光引兵出战思安去因回攻大安掳仁恭囚别室杀左右婢媵遂有卢龙李罕之传罕之陈州项城人少拳捷初为浮屠行&#市穷日无得者抵&#褫只衼去聚众攻剽五台下先是蒲绛民壁摩云山避乱群贼往攻不克罕之以百人径拔之众号李摩云随黄巢渡江降于高骈骈表知光州事为秦宗权所迫奔项城收余众依诸葛爽署怀州刺史爽伐宗权即表以自副屯雎阳无功又表为河东尹东都留守使捍蔡河东李克用脱上源之难丧气还罕之迎谒谨甚劳饩加等厚相结罕之因府为屯会孙儒来攻罕之不出数月走保黾池东都陷儒焚宫阙剽居民去遣将收东都罕之逐出之爽不能制俄而爽死其将刘经张言共立爽子仲方欲去罕之而罕之故与郭璆有隙擅杀璆军中不悦经间众怒袭其壁罕之退保干壕经追击反为所败乘胜入屯洛阳苑中经战不胜还河阳罕之屯巩将度汜经遣张言拒河上反与罕之合攻经不克屯怀州孙儒逐仲方取河阳自称节度使俄而宗权败弃河阳走罕之言进收其众&#援河东克用遣安金俊率兵助之得河阳克用表罕之为节度使同中书门下平章事有诏与属籍又表言为河南尹东都留守罕之与言甚笃然性猜暴是时大乱后野无遗&#部卒日剽人以食又攻绛州下之复击晋州王重盈欲出汴兵救罕之解围还而言善积聚劝民力耕储廥稍集罕之食乏士仰以给求之无涯言不能厌罕之拘河南官吏笞督之又东方贡输行在者多为罕之邀颉重盈反间于言文德元年罕之悉兵攻晋州言夜袭河阳俘罕之家罕之穷奔河东克用复表为泽州刺史领河阳节度使遣李存孝薛阿檀安休休率师三万攻言城中食尽言纳孥于汴求救全忠遣丁会葛从周牛存节来援战沅河聚休休不利降全忠存孝还全忠更以丁会为河阳节度使言归洛阳罕之保泽州数出钞怀孟晋绛无休岁人匿保山谷出为樵汲者罕之俘斩略尽数百里无舍烟克用遣罕之存孝攻孟方立拔磁州方立戍将马溉兵数万战琉璃陂罕之擒溉败其众大顺初汴将李谠邓季筠攻罕之罕之告急于克用遣存孝以骑五千救之汴士呼罕之曰公倚沙陀绝大国今太原被围葛司空入上党不旬日沙陀无穴处矣存孝怒引兵五百薄谠营呼曰吾沙陀未穴者须尔肉以饱吾军请肥者出斗季筠引兵决战存孝奋&#驰直取季筠谠夜走追至马牢川败之克用讨王行瑜表罕之副都统检校侍中行瑜诛封陇西郡王检校太尉兼侍中罕之恃功多尝私克用爱将盖寓求一镇寓为请克用不许曰鹰鹯饱则去矣我惧其翻覆也光化初昭义节度使薛志勤卒罕之夜袭潞入之自称留后报克用曰志勤死惧它盗至不俟命辄屯于潞克用遣李嗣昭先击泽州拘罕之家属送太原罕之攻沁州执刺史守将送款于汴全忠表罕之昭义节度使命丁会援之与嗣昭战含口嗣昭不利葛从周取泽州嗣昭又攻罕之罕之暴得病不能事会代戍全忠更以罕之节度河阳三城卒于行年五十八孙儒传儒河南河南人以趫卞横里中隶忠武军为裨校与刘建锋善黄巢乱以兵属秦宗权为都将光启初宗权遣儒攻东都留守李罕之出奔儒焚宫阙屠居人河阳节度使诸葛与儒战洛水爽败儒亦东围郑州朱全忠屯中牟救之儒进拔河桥遂取河阳乃还会杨行密得扬州宗权使弟宗衡争淮南以儒为副建锋为前锋儒常曰丈夫不能苦战万里赏罚由己奈何居人下生不能富贵死得庙食乎未几汴兵攻蔡宗权召之儒称疾不往宗衡督之即大会帐下酒酣斩宗衡并其众与建锋许德勋等盟有骑七千因略定傍州不淹旬兵数万号土团白条军文德元年破扬州自为淮南节度使初全忠尝以书招儒故又纳款于汴且送宗衡秦彦毕师铎首全忠藉以闻昭宗授儒检校司空全忠署为招讨副使龙纪初儒谋定江南乃北争天下畏全忠捣虚乃遣人卑辞厚贿全忠荐于朝诏授淮南节度使大顺元年行密取润州以安仁义守之常州以李友守之儒怒三分其军渡江建锋复拔常润仁义走全忠遣将庞从等军十万奄至高邮儒悉师御之故仁义间取润州刘威田頵等败建锋于武进取常州杭州钱镠将沈粲自苏州奔儒行密诸将在常者皆为建锋所逐仁义頵弃润州走明年儒引兵自京口转战召建锋皆行行密诸将屯险者闻儒至皆走頵威等合兵三万邀儒黄池儒遣马殷击走之儒营广德乘胜至东溪淮人大恐行密遣台蒙屯西溪自引军逆战儒军围之数重黑云将李简以骑驰之行密乃免儒遂围宣州行密乞师于钱镠会溪潦暴涌广德黄池诸壁皆没儒分兵取和滁二州其秋儒焚扬州引而西传檄远近号五十万旌旗相属数百里所过烧庐舍杀老弱以给军行密惧将遁去戴规曰儒军数败今扫地而至决死于我若吾遣降者间至扬州抚慰衣食使儒军闻其家尚完人人思归不战可擒也行密乃遣亲将入扬州取儒营粮数十万斛以&#饥民儒屯广德陶雅以骑军破儒前锋屯严公台十二月頵威与儒决战皆大败儒连屯稍西行密使陶雅屯润州扼其归路景福元年儒复围宣州屯陵阳行密战不利谋出奔时刘威方系狱且死行密穷更召问计对曰儒焚仓隤垒以来粮尽将为我禽若劲兵背城坐制其困李神福亦请据险邀儒粮行密乃分兵攻广德壁而绝饷道军适大疫儒病痁遣建锋殷钞诸县行密知城下兵寡乃晨出率仁义頵背城决战破五十壁会暴澍且冥儒军大败儒病甚股弁不能兴頵执儒献行密诸将皆降儒就刑于市见刘威曰中君之谋儒尝引鉴搔首曰此头不久当入京师至是传首阙下建锋殷哭之相诏曰公常有志庙食吾等有土当庙以报德及殷据湖南表儒赠司徒乐安郡王立庙以祀田頵传頵字德臣庐州合肥人略通书传沉果有大志与杨行密同里约为兄弟应州募屯边迁主将行密据庐州頵谋为多攻赵锽于宣州锽出东溪乘暴流以逸阻水解甲谓追骑不能及頵乘轻舠追之锽惊遂见禽行密表頵为马步军都虞候沙陀叛将安仁义奔淮南行密大喜属以骑兵使在頵右两人名冠军中共攻常州杀刺史杜棱钱镠方屯润州一夕溃会孙儒南略頵等屯丹阳儒火扬州壁广德頵破其屯与战頵走行密怒夺其兵或谏行密曰强敌傅垒不用頵非计也行密复将頵儒诒书仁义通好以疑行密行密待益厚署行军副使卒用此二人功禽儒乃表仁义为润州刺史頵宁国军节度使累迁检校太保同中书门下平章事仁义至检校太保頵已平冯弘铎至扬州谢行密左右求赀不已狱吏亦有请頵怒曰吏觊吾入狱耶又求池歙为属州行密不许頵始怨将还指府门曰吾不复入此是时行密欲女镠子镠急乃遣元迎女且告行密曰頵得志为患必大请以子为质愿召还頵行密使人谓頵曰不还我遣人代守宣州頵不从镠输钱二百万缗犒军頵又请镠子元瓘出质乃与绾引兵还然内怨行密与镠于是頵绝行密大募兵李神福白行密頵必叛宜先图之行密曰頵有大功而反状未明杀之诸将不为用頵遣其佐杜荀鹤至汴通好全忠喜屯宿州须变頵陈舟芜湖行密召其将台蒙泣语曰人尝告頵必反我不忍负人頵果负我吾思为将者非公莫可蒙顿首谢率骑渡江为阵以行士笑其怯蒙曰頵宿将多谋备之何害与王坛等战广德蒙以行密书遗坛诸将皆再拜气夺蒙麾兵击之坛走頵大败召芜湖兵不得入行琮及坛皆归行密頵恚目料死士数百号爪牙都身薄战蒙退军示弱士超隍蒙殊死战军溃頵奔城桥陷为乱兵所杀年四十六其下犹斗示頵首乃溃朱延寿传延寿者庐州舒城人事行密破秦彦毕师铎赵锽孙儒功居多行密欲以宽恕结人心而延寿敢杀时扬州多盗捕得者行密辄赐所盗遣之戒曰勿使延寿知已而阴许延寿杀之初寿州刺史高彦温举州入朱全忠行密袭之诸将惮城坚不可拔延寿鼓之拔其城即表为淮南节度副使全忠犹屯寿春延寿以新军出每旗五伍为列遣李厚以十旗击西偏不胜将斩之厚请益五旗殊死战全忠引去于是取黄蕲光三州以功迁寿州团练使昭宗在凤翔诏延寿围蔡以披全忠势擢奉国军节度使全忠兵每至延寿开门不设备而不敢逼也延寿用军常以寡斗众败还者尽斩之田頵之附全忠延寿阴约曰公有所为我愿执鞭頵喜二人谋绝行密行密忧甚绐病目行触柱僵妻延寿姊也掖之行密泣曰吾丧明诸子幼得舅代我无忧矣遣辩士召之延寿疑不肯赴姊遣婢报故延寿疾走扬州拜未讫士禽杀之而废其妻刘建锋传建锋字锐端蔡州朗山人为忠武军部将与孙儒马殷同事秦宗权儒之败建锋殷收散卒转寇江西有众七千推建锋为主殷为前锋张佶为谋主略洪虔数州众遂十余万干宁元年取潭州杀武安节度使邓处讷自称节度留后奉表京师诏即拜检校尚书左仆射武安军节度使建锋已得志即嗜酒不事事新息小吏陈赡为建锋御者妻美且艳乃私之赡怒袖铁挝击建锋死断其喉众推张佶为帅佶固辞马踶伤佶左髀下令曰吾非而主时马殷攻邵州未克于是遣人迎殷磔赡于市殷至佶坐受其谒既而率将吏推殷为留后诏即除检校太傅潭州刺史殷以成汭杨行密刘隐皆养士以图王霸谓其属高都曰吾欲重币以奉四邻而固吾境计安出都曰荆南暗弱焉能患我淮南我雠也固不吾援公若置邸京师归天子职贡王人来锡命四方畏服然后按兵讨不庭霸业成矣殷悟厚结宣武朱全忠以请于朝乃拜湖南节度兵马留后都又教殷铸铅铁钱十当铜钱一民得自摘山收茗算募高户置邸阁居茗号八&#主人岁入算数十万用度遂饶于是收郡衡永道郴连六州进攻桂州执留后刘士政诸城望风奔溃尽得昭贺梧象柳宜蒙等州又攻容管执宁远节度使巨曦掳其众及赀昭宗在凤翔难方亟遣中人间道赐朱书密诏使殷与杨行密攻汴州殷兵讫不出殷弟賨沈勇知书史从孙儒为盗晚事杨行密为黑云军使与钱镠战数有功夜卧尝有光怪行密知之曰吾今归汝于兄辞曰賨一败卒公待以不死湖南在宇下朝亡夕至但谊不忍舍公行密具赍以遣曰尔还与兄共食湘楚然何以报我答曰愿通二国好使商贾相资行密喜既至殷表以自副每劝殷与行密连和殷畏全忠卒不克殷与建锋同里人凡宗权党散为盗者皆以酷烈相矜时通名蔡贼云杜洪传洪鄂州人为里俳儿干符末黄巢乱江南永兴民皆亡为盗刺史崔绍募民强雄者为土团军贼不敢侵于是人人知兵杭州刺史路审中为董昌所拒走客黄州中和末闻绍卒募士三千入鄂州以守洪为州将有功亦逐岳州刺史居之光启二年安陆贼周通率兵攻审中审中亡去洪乘虚入鄂自为节度留后僖宗即拜本军节度使是时永兴民吴讨据黄州骆殷据永兴二人皆隶土团者也故军剽甚洪虽得节制而附朱全忠绝东南贡路干宁初身自将击讨乞师淮南杨行密遣朱延寿助之洪引还延寿拔黄州俘讨献京师骆殷弃永兴走行密取其地洪得骆殷倚为心腹间取永兴守之全忠方围凤翔昭宗遣使者东出道武昌洪皆杀之时行密略光州诏洪出兵与忠义赵匡凝武安马殷袭安州行密使李神福刘存率舟师万人讨洪骆殷弃永兴走县民方诏守以待命神福已得诏大喜以永兴壮县馈餫所仰既得鄂主矣遂进围鄂州洪婴城请救于汴全忠率兵五万营霍丘行密御之汴兵不利引还使别将吴章以三千兵解围神福迎破之时全忠方与河东军薄战故不能救洪洪乃求助于马殷殷不答洪计穷复走全忠全忠遣曹延祚合吴章兵万三千救洪淮南将刘存浚坎傅城殷为洪谋曰淮兵深入仰永兴以济若奇兵取之贼不战而溃洪以精兵合汴人间道掩永兴三十里而舍存以方诏苗璘当之汴亡卒走淮壁言军虚实曰郓军懦可取开道军不可当也璘曰杀强则弱者挠矣乃自击开道军败之禽汴士三百人徇城下洪军气沮存使辩士临说洪恃汴方强无降意或劝存急击援兵则城自下存曰击之贼入则城固矣若纵其遁城可取也俄而汴军走是日城陷执洪及曹延祚穷斩其余行密见洪责曰尔同逆贼弒主与孤为仇吾军还而复为贼后拒今定何如洪谢曰不忍负朱公与延祚皆斩扬州市以刘存守鄂州行密死马殷遂取其地唐国史补韦太尉在西川凡事设教军士将吏婚嫁则以熟彩衣给其夫氏以银泥衣给其女氏又各给钱一万死葬称是训练称是内附者富赡之远来者将迎之极其聚敛坐有余力以故军府寖盛而黎甿重困及晚年终致刘辟之乱天下讥之刘澭拔涿州兵数千归朝法令齐整鸡犬无遗受行秦州刺史理普润军中不置更漏不设音乐士卒疾者策杖问之死者哭之时人疑其奸雄后拜节度而卒全唐诗话长安旧俗以不历台省出领廉车节镇者率呼为粗官大率重内而轻外今东京皇城干元门旧宣武军鼓角楼也节度使王彦威有诗刻石在其上曰天兵十万勇如貔正是酬恩报国时汴水波澜喧鼓角隋堤杨柳拂旌旗前驱红&#关西将坐间青娥赵国姬寄与长安旧冠盖粗官到底是男儿彦威自太常博士出辟使府至兹镇故有是句后梁氏建国其石不知所在薛能亦有谢寄茶诗云粗官寄与真抛却赖有诗情合得尝王智兴为徐州节度一日从事于使院会饮赋诗智兴召护军俱至从事屏去翰墨智兴曰适闻作诗何独见智兴而罢复以笺陈席上小吏亦置笺于智兴前于是引毫立成曰三十年前老健儿刚被郎官遣作诗江南花柳从君咏塞北烟尘独我知四座惊叹监军谓张佑曰观兹盛事岂得无言佑乃献诗曰十年受命镇方隅孝节忠规两有余谁信将坛嘉政外李陵章句右军书左右曰书生谄辞耳智兴叱曰有人道我恶汝辈又肯否张生海内名士篇什岂易得天下人闻且以为王智兴乐善矣北梦琐言唐薛尚书能以文章自负累出戎镇常郁郁叹惜因有诗谢淮南寄天柱茶其落句云粗官也似真抛却赖有诗名合得尝意以节将为粗官也镇许昌日幕吏咸集令其子具櫜鞬参诸幕客幕客怪惊八座曰俾渠消灾时人以为轻薄也盖不得本分官矫此以见志非轻薄乎录异记李业举进士因下第过陕虢山路值暴雷雨投村舍避之邻里甚远村家只有一小童看舍业牵驴庇于檐下左军李生与行官杨镇亦投舍中李有一马相与入止舍内稍霁已暮矣小童曰阿翁欲归不喜见宾客可去矣业谓曰此去人家极远日势已晚固不可前去也须臾老翁归见客忻然异礼延接留连止宿既晓恳留欲备馔业愧谢再三因言曰孙子云阿翁不爱宾客某又疑夜前去不得甚忧怪及不意过礼周旋何以当此翁曰某家贫无以伫宾&#于接客非不好客也然三人皆节度使某何敢不祗奉耶业曰三人之中一人行官耳言之过矣翁曰行官领节钺在兵马使之前秀才节制在兵马使之后然秀才五节钺勉自爱也既数年不第业从戎幕矣明年杨镇为仇士良开府擢用累职至军使除泾州节度使李与镇同时为军使领邠州节度业以讨党项功除振武邠泾凡五镇旄钺一如老翁之言东观奏记武宁节度使康季荣不恤军士部下噪而逐之投于岭外上以右金吾大将军田牟曾任徐州有政声特开延英殿召对再命往镇一方于是安帖上励精理天下一纪之内欲奏升平自大中十二年后藩镇继有叛乱宣州都将康全泰逐出观察使郑勋湖南都将石再顺逐出观察使韩琮广州都将王令寰逐出节度使杨发江西都将毛鹤逐出观察使郑宪上赫怒命淮南节度使检校左仆射平章事崔铉兼领宣池歙三州观察使以宋州刺史温璋为宣州刺史以右金吾将军蔡袭为湖南观察使以泾原节度使李承勋为广州节度使以光禄卿韦宙为江西观察使只取邻道共送赴任凶渠如期授首皆不劳师斩定诛锄尽副圣旨演繁露节将入界每州县须起节楼本道亦至界首衙仗前引旌幢中行大将打珂金钲鼓角随后右出李商隐所撰使范在台仪后唐书李全忠传全忠范阳人仕为棣州司马有芦生其室一尺三节怪之以问别驾张建建曰芦茅类生于泽公茅土兆也传节者其三世乎罢归事可举为牙将可举死众推为留后光启元年拜节度使未几卒子匡威嗣领留后进使性豪爽特燕蓟劲兵处斩然有雄天下意与赫连铎共攻太原争云代李克用使安金俊攻铎匡威救铎战蔚州射金俊杀之乃共表请讨沙陀而朱全忠亦上言愿协力故张浚因请用兵浚败克用攻云州以骑将薛阿檀为前锋设伏河上铎以精骑追阿檀抵河而伏起乃大败擒其将贾塞儿遂围云州堑而守分兵出井陉屯常山大掠深赵匡威以步骑万余援王镕克用还因急攻铎会食尽铎弃州奔匡威克用取云州表石善友为刺史铎本吐谷浑部酋也开成中其父率种人三千帐自归守云州十五年至是失其地景福初镕诱太原将李存孝降之克用怒伐镕镕来求救匡威遣将赴之克用去明年兵复出井陉匡威自将援镕将行置酒大会其弟兵马留后检校司徒匡筹妻张国艳匡威酒酣报之弟怒匡威军次博野乃据城自为留后天子即授检校太保为节度使匡威麾下多去屏营无所归留深州遣其属李抱贞上书愿入朝时京师数寇难人人危惧传言金头王且来皆亡窜山谷抱贞还而镕已迎馆于镇匡威引抱贞登城西大悲浮屠顾望流涕美其山川乃共图镕阳为镕缮甲治城堑施授方略阴施予以倾士心镇军忠于王氏皆恶之匡威亲忌日镕过慰匡威士衷甲劫镕入牙城战不胜镇人斩匡威以徇匡筹表诉诸朝檄暴镕罪攻乐寿武强以报始匡筹之夺也燕人不以为义刘仁恭出奔太原克用倚其谋下武妫二州败匡筹于居庸关李存审与战匡筹又败挈其族奔京师次景城沧州节度使卢彦威杀之掠入车马僮奴妻方乳不能进仁恭获之纳于克用为嬖夫人始匡威见逐叹曰兄失弟得皆吾之宗无所悔然其材恐不足以守果亡而幽州地归克用以仁恭为帅五代史李仁矩传仁矩不知其世家少事明宗为客将明宗即位以为客省使左卫大将军明宗祀天南郊东西川当进助礼钱使仁矩趣之仁矩恃恩骄恣见藩臣不以礼东川节度使董璋置酒召仁矩仁矩辞醉不往于传舍与娼妓饮璋怒率衙兵露之传舍仁矩惶恐不袜而靴走庭中璋责之曰尔以西川能斩李严谓我独不能斩尔耶顾左右牵出斩之仁矩涕泣拜伏谢罪乃止明日璋置酒召仁矩见其妻子以厚谢之仁矩还言璋必反仁矩素为安重诲所亲信自璋有异志重诲思有以制之乃分东川之阆州为保宁军以仁矩为节度使遣姚洪将兵戍之璋以书至京师告其子光业曰朝廷割我支郡分建节髦又以兵戍之是将杀我也若唐复遣一骑入斜谷吾反必矣与汝自此而决光业私以书示枢密承旨李虔微使白重诲重诲不省仁矩至镇伺璋动静必以闻璋益疑惧遂决反重诲又遣荀咸乂将兵益戍阆州光业亟言以为不可重诲不听咸乂未至璋已反攻阆州仁矩召将校问策皆曰璋有二心久矣常以利啖吾兵兵未可用而贼锋方锐宜坚壁以挫之能守旬日大军必至贼当自退仁矩曰蜀懦安能当我精锐之师即驱之出战兵未交而溃仁矩被擒并其家属皆见杀毛璋传璋沧州人梁末戴思远为横海军节度使璋事思远为军校晋已下魏博思远弃沧州出奔璋以沧州降晋以功为贝州刺史璋为人有胆勇自晋与梁相拒河上璋累战有功庄宗灭梁拜璋华州节度使在镇多不法议者疑其有异志乃徙璋镇昭义璋初欲拒命其判官边蔚切谏谕之乃听命璋累历藩镇又在华州得魏王继岌伐蜀余赀既富而骄益为浮侈尝服赭袍饮酒使其所得蜀妓为王衍宫中之戏于前明宗闻而恶之召为金吾上将军东川董璋上书言璋遣子廷赟持书往西川疑其有奸明宗乃遣人追还廷赟并璋下御史狱廷赟款称实璋假子有叔父在蜀欲往省之而无私书璋无罪名有司议璋前任藩镇阴蓄异图及处班行不慎行止乃停璋见任官勒还私第初廷赟之蜀与其客赵延祚俱及召下狱延祚多捃璋阴事欲言之璋许延祚重赂以灭口既出而责赂于璋璋不与延祚乃诣台自言并璋复下狱鞫之无状中丞吕梦奇议曰璋前经推劾已蒙昭雪而延祚以责赂之故复加织罗乃稍宥璋璋款上有告者言梦奇受赂而劾狱不尽乃移军巡狱狱吏希旨锻炼其事璋具伏许赂延祚而未与尝以马借梦奇而无受赂璋坐长流儒州已而令所在赐自尽宋史西蜀世家伊审征字申图并州人父延随知祥入蜀知祥僭位以女妻延僭封崇华公主延历陵嘉眉三州刺史审征幼以孝闻母病割股肉啖之以父任历蜀州刺史云安榷盐使广政十四年高延昭求解机务急召为通奏使知枢密院事久之领蜀州刺史秦凤兴师命检校城寨俄领武泰军节度选其子崇度尚公主又改宁江军节度同平章事与王昭远俱掌机务昶事无大小一以咨之常自以康济经略为己任属宋师入境审征首奉降表诣军前昭远时统军败走时人笑之审征归朝授静难军节度干德六年移镇延安雍熙五年卒年七十五五代史刘铢传铢陕州人也少为梁邵王牙将与汉高祖有旧高祖镇太原以为左都押衙铢为人惨酷好杀戮高祖以为勇断类己特信用之高祖即位拜永兴军节度使徙镇平卢加检校太师同平章事又加侍中是时江淮不通吴越钱镠使者常泛海以至中国而滨海诸州皆置博易务与民贸易民负失期者务吏擅自摄治置刑狱不关州县而前为吏者利其厚赂纵之不问民颇为苦铢乃一切禁之然铢用法亦自为刻深民有过者问其年几何对曰若干即随其数杖之谓之随年杖每杖一人必两杖俱下谓之合欢杖又请增民租亩出钱三十以为公用民不堪之隐帝患铢刚暴召之惧不至是时沂州郭淮攻南唐还以兵驻青州隐帝乃遣符彦卿往代铢铢顾禁兵在莫敢有异意乃受代还京师宋史吴越世家孙承佑杭州钱塘人俶纳其姊为妃因擢处要职累迁浙江东道盐铁副使镇海镇东两军节度副使知静海军节度事开宝初随俶子惟浚入贡诏授光禄大夫检校太保镇东镇海等军行营司马俶又私署中吴军节度七年俶复遣承佑入贡赐袭衣玉带鞍勒马黄金器五百两银器三千两杂彩五千匹且令谕旨于俶将有事于江表及王师渡江命内客省使丁德率步骑一千诏俶以所部与德会攻常润承佑从俶克毗陵功居多诏改中吴军为平江军真授承佑节太平兴国中俶来朝尽献其地徙承佑泰宁军节度使五年从幸大名留知府事雍熙二年改知滑州数月卒赠太子太师中使护葬承佑在浙右日凭借亲宠恣为奢侈每一饮宴凡杀物命千数常膳亦数十品方下筋所居室中爇龙脑日不下数两从车驾北征以橐&#负大斛贮水养鱼自随至幽州南村落间日己旰西京留守石守信与其子驸马都尉保吉及近臣十数人尚未朝食适遇承佑即延所止幕舍中脍鱼具食穷极水陆人皆异之承佑少时尝梦人以蓍草一本增其一而授之既寤以语所亲曰大衍之数五十其用四十有九今增其一我寿止于此乎果五十而卒辽史刘伸传伸改崇义军节度使政务简静民用不扰致乌鹊同巢之异优诏褒之挞不也传耶律仁先子挞不也字胡独菫清宁二年补祗候郎军累迁永兴宫使以平重元之乱遥授忠正军节度使赐定乱功臣同知殿前点检司事历高阳临海二军节度使左皮室详稳大康六年授西北路招讨使率诸部酋长入朝加兼侍中自萧敌禄为招讨之后朝廷务姑息多择柔愿者用之诸部渐至跋扈挞不也含容尤甚边防益废寻改西南面招讨使阻卜酋长磨古斯来侵西北路招讨使何鲁扫古战不利诏挞不也代之磨古斯之为酋长由挞不也所荐至是遣人诱致之磨古斯绐降挞不也逆于镇州西南沙碛间禁士卒无得妄动敌至裨将耶律绾斯徐烈见其势锐不及战而走遂被害年五十八赠侍中谥曰贞悯挞不也少谨愿后为族婺妇所惑出其妻终以无子人以此讥之韩德源传匡嗣子德源性愚而贪早侍景宗邸及即位列近侍统和间官崇仪兴国二军节度使加检校太师以贿名德让贻书谏之终不悛以故论者少之后加同政事门下平章事遥摄保宁军节度使干亨初卒武白传白不知何郡人也为宋国子博士差知相州至通利军为我军所俘诏授上京国子博士改临潢县令迁广德军节度副使先是有讼宰相刘慎行与子妇姚氏私者有司出其罪圣宗诏白鞫之白正其事使新罗还权中京留守时慎行诸子皆处权要以白断百姓分籍事不直坐左迁未几迁尚书左丞知枢密事拜辽兴军节度使致仕卒闻见前录忠正军节度使王审琦与太祖皇帝有旧为殿前都指挥使禁中火审琦不待召领兵入救台谏官有言罢归寿州本镇朝辞太祖谕之曰汝不待召以兵入卫忠也台臣有言不可不行第归镇吾当以女嫁汝子承衍者召承衍至则已有妇乐氏辞帝曰汝为吾婿吾将更嫁乐氏以御龙直四人控御马载承衍归遂尚秦国大长公主乐氏厚资嫁之帝谓承衍曰汝父可以安矣审琦归镇七年率先诸镇纳节以使相薨东轩笔录自王均李顺之乱后凡官于蜀者多不挈家以行张咏知益州单骑赴任是时一府官属惮张之严峻莫敢蓄婢使者张不欲绝人情遂自买一婢以侍巾栉自此官属稍稍置姬属矣张在蜀四年被召还阙呼婢父母出资以嫁之仍处女也张在蜀一日有术士上谒自言能煅汞为白金张曰若能一火煅百两乎术士曰能之张即市汞百两俾煅一火而成不耗铢两张叹曰若之术至矣然此物不可用于私家立命工锻为一大火炉凿其腹曰充大慈寺殿上公用寻送寺中以酒榼遗术者而谢绝之人服其不欺也湘山野录张尚书咏镇陈台一日邸报同年王文贞公旦登庸乖崖色不甚悦奋须振臂谓客曰朝廷安肯用经纶康济人乎赖余素以直节自誓束发登仕无两府之志时幕中杜寿隆者乘其语而悦之曰贱子素知公无两府意遽问曰此吾胸中蕴蓄子安得预其知乎杜曰某盖昔尝诵公柳诗安得辞荣同范蠡绿丝和雨系扁舟之句因所以知之愠少解乖崖公太平兴国三年科场试不阵成功赋盖太宗明年将有河东之幸公贼有包戈卧鼓岂烦师旅之威雷动风行举顺乾坤之德自谓擅场欲夺大魁无何有司以对耦显失因黜之选胡旦为状元公愤然毁裂儒服欲学道于陈希夷抟趋豹林谷以弟子事之决无仕志希夷有风鉴一见之谓曰子当为贵公卿一生辛苦譬犹人家张筵方笙歌鼎沸忽中庖火起座客无奈惟赖子灭之然禄在后年此地非栖憩之所乖崖坚乞入道陈曰子性度明躁安可学道果后二年及第于苏易简榜中希夷以诗遗之云征吴入蜀事寻常鼎沸笙歌救火忙乞得江南佳丽地却应多谢脑边疮初不甚晓后果两入蜀定王均李顺之乱又急移余杭剪左道僧绍伦妖蛊之叛至则平定此征吴入蜀之验也累乞闲地朝廷终不允因脑疮乞金陵养疾方许之梦溪笔谈张忠定在蜀日与一僧善及归谓僧曰君当送我至鹿头关有事奉托僧依其言至鹿头关忠定出一书封角付僧曰谨收此后至乙卯年七月二十六日当请于官司对众发之慎不可私发若不待其日及私发者必有大祸僧得其书至大中祥符七年岁乙卯时凌侍郎策帅蜀僧乃持其书诣府具陈忠定之言其僧亦有道者凌信其言集从官共开之乃忠定真容也其上有手题曰咏当血食于此后数日得京师报忠定以其年七月二十六日捐馆凌乃为之筑庙于成都蜀人自唐以来严祀韦南康自此乃改祠忠定公布衣时常至郑州宿于逆旅遇一人气貌甚古与之语曰尘外子不言姓氏自称神和子质明为别语公曰他日作相后公典益部疡生于首祷于龙兴观夜梦昔年神和子告之曰头疮勿疑不是死病及觉语道士文正之尝收得郑韶处士赠神和子歌因索而阅之益异其事公乃建大阁上下十四间号仙游阁歌至今刻石存焉公离蜀日以一幅书授蜀僧希白其上题须十年后开其后公薨于陈凶讣至蜀果十年启封乃乖崖翁帧子一幅戴隐士帽褐袍绢带其傍题云依此样写于仙游阁兼自撰乖崖翁真赞云乖则违众崖不利物乖崖之名聊以表德徒劳丹青绘写凡质欲明此心服之无斁至今川民皆依样家家传写青箱杂记乖崖张公咏尹益部日李顺党中有杀耕牛避罪亡逸者公许其首身拘母十日不出释之复拘其妻一宿而来公断云禁母十夜留妻一宵倚门之望何疏结发之情何厚旧为党恶因又逃亡许令首身犹尚顾望就命斩之于是首身者继至并遣归业蜀民由此安居公平顺贼之明年复有刘旴相继叛命公命讨平之既而凯旋忽有持首级来者公曰当奔突接战之际岂暇获其首此必战后斫来知复是谁殿直段伦曰如学士之言真神明当时随伦为先锋入贼用命者皆中伤被体何尝获首级公乃先录中伤之人而以持首级者次之于是军伍欢跃公布衣时素善陈抟尝因夜话谓抟曰某欲分先生华山一半住得无抟曰余人则不可先辈则可及旦取别抟以宣毫十枝白云台墨一剂蜀笺一角为赠公谓抟曰会得先生意取某入闹处去日珍重抟送公回谓弟子曰斯人无情于物达则为公卿不达为王者师公常感之后尹蜀乘传过华阴寄抟诗曰性愚不肯林泉住强要清流拟致君今日星驰剑南去回头惭愧华山云渑水燕谈录张忠定公咏知通进银台司并州有军校笞他部卒至死狱具奏上法官谓非所部当如凡人公执奏之曰并接羌胡兵数十万一旦因一卒法死一校卒有轻所部之心且生事不若杖遣之于权宜为便上如法官议不数日并卒怨本校白昼五六辈提刀趋喧争前刺校心胸狼籍尸下遂窜去朝廷方以公向所执为是宋史冯继业传继业字嗣宗大名人父晖朔方节度封卫王继业幼敏慧有度量以父任补朔方军节院使随父历邠孟及再领朔方皆补牙职周广顺利晖疾继业图杀其兄继勋晖卒遂代其父为朔方军留后以郊祀恩加灵州大都督府长史迁朔方节度灵环观察处置度支温池榷税等使恭帝时继业既杀兄代父领镇颇骄恣时出兵劫略羌夷羌夷不附又抚士卒少恩继业虑其为变以太祖居镇日尝得给事乃豫徙其孥阙下建隆初来朝连以&#马宝器为献开宝二年赐诏奖谕拜静难军节度使三年改镇定国军吏民立碑颂其遗爱太平兴国初来朝封梁国公留京师明年卒年五十一赠侍中杨昭俭传昭俭为晋翰林学士时骄将张彦泽镇泾原暴杀从事张式朝廷不加罪昭俭与刑部郎中李涛谏议大夫郑受益抗疏论列请置之法疏奏不报会有诏令朝臣转对或有对事亦许以不时条奏昭俭复上疏曰天子君临四海日有万机懋建诤臣弥缝其阙今则谏臣虽设言路不通药石之论不达于圣聪而邪佞之徒取容于左右御史台纪纲之府弹纠之司衔冤者固当昭雪为蠹者难免放流陛下临御以来宽仁太甚徒置两司殆如虚器遂令节使慢侮朝章屠害幕吏始诉冤于丹阙反执送于本蕃苟安跋扈之心莫恤冤抑之苦愿回睿断诛彦泽以谢军吏由是权臣忌之会请告洛阳不赴晋祖丧为有司所纠停官王审琦传审琦子承衎字希悦开宝中授闲&#使面赐紫袍金带纔十二岁太平兴国中出监徐州迁六宅使领昭州刺史咸平中两赐川峡传诏慰抚官吏经略蛮洞连知延代并三州皆兼兵马钤辖改尚食使凤翔张雍病命承衎代之徙泾州授西上合门使改领永州刺史景德中真宗以天水近边蕃汉杂处择守臣抚治擢承衎知泰州徙知天雄军大中祥符初进秩东上合门使承衎病足在大名不能骑政多废弛及代赐告家居表求解职不允以久不朝请求近郡改左武卫大将军知寿州二年卒年四十九承衎颇涉学喜为诗所至为一集晓音律多与士大夫游意豁如也初审琦镇寿春承衎生于郡廨至卒亦于其地人咸异之燕翼贻谋录唐末藩镇诸州听命帅府如臣之事君虽或因朝命除授而事无巨细皆取决于帅与朝廷几于相忘太平兴国二年三月右拾遗李翰极言其弊太宗皇帝始诏藩镇诸州直隶京师长吏自得奏事而后天下大权尽归人主潜消藩镇跋扈之心今长吏初除替满奏事自此始也墨客挥犀孙资政沔出帅环庆管城值夏州进奉使至或曰当避驿者公曰使夏国王自入朝亦外臣也犹当在某下况陪臣乎羌使遂宿白沙仁庙闻而嘉之东轩笔录苏舜元为京西转运使廨宇在许州舜元好进不喜为外官常怏怏不自足每语亲识人生稀及七十而吾乃于许州过了二年矣齐东野语庆历初夏竦判永兴军陈执中范雍并为知军一府三守不知职守如何分既非长贰文移书牒之类必有程式官属胥吏何所禀承国史不载莫可考也然谏官御史不以为非三公亦不辞岂在当时亦便如是耶今按竦先以都部署兼经略招讨使判永兴军既而执中为同都部署经略使知军而诏竦判如故未几竦屯鄜州执中屯泾州盖两人议边事不合故分任之未几又以范雍知军竦执中既分出按边而领府事犹故于是一府三守公吏奔趋往来想不胜其扰自昔未尝有也然则史未尝不载而于事安得为便乎石林燕语国朝侍从官间有换武职者盖唐袁滋故事例皆换观察使如李尚书维自承旨李左丞衡自三司使皆然天圣间陈康肃以翰林学士知开封府亦换宿州观察使加检校司徒知天雄军陈不乐行力辞明肃后以只日御朝而谕之曰天雄朔方会府边人视守臣为轻重非卿文武兼才不可陈不得已受命自是加留后遂建节庆历中陕西用兵韩魏公范文正公庞庄敏公为帅皆以龙图阁直学士换观察使文正恳辞不拜盖当权者实欲排之而以俸优为言故文正不肯已而韩庞亦辞遂罢续明道杂志嘉佑中尝欲除张尧佐节度陈秀公作中丞与全台上殿争之仁宗初盛怒作色待之既进见迎谓之曰岂欲论张尧佐不当授节度使耶节度使本粗官何用甚争时唐质肃公作御史里行最在众人后越次而前曰节度使太祖太宗总曾作来恐非粗官上竦然而尧佐此命竟罢宋史郭从义传从义曾孙承佑字天锡娶舒王元偁女授西头供奉官仁宗为皇太子承佑补左清道率府率春坊左谒者真宗为玉石小牌二勒铭以戒饬之帝即位迁西染院副使进六宅使象州团练使承佑性狡狯缘东宫恩又凭借王邸亲既废复用乃僭言事或指切人过失同列谓之武谏官真授卫州刺史改潍州团练使历知曹郑澶郓贝州徙澶州兵马总管役卒有异谋者廉得不待奏捕斩之再知澶州会中使过遽延入问管军阙补何人使者曰闻朝廷方择才武者承佑起挽强自衒左右皆笑累迁建武军节度使殿前副都指挥使寻以宣徽南院使判应天府府壁垒不完盗至卒无以御承佑始城南关浚沙濉盟三河徙亳州谏官言承佑在应天府给粮不以次且擅留粮纲批宣头不发戍还兵越法杖配轻罪僭用翰林器出入拥旗枪以禁兵拟周卫体涉狂僭无人臣礼罢宣徽南院使许州都总管徙节保静军知许州转运使苏舜元荐承佑有将帅才政事如龚黄帝谓辅臣曰彼庸人监司乃龚黄比之何所取信哉改知郑州未行暴疾卒赠太尉谥曰密承佑所至多兴作为烦扰百姓苦之丁度传度知太常礼院判吏部南曹旧制监司及藩镇辞谒皆赐对仁宗初即位止令附中书枢密奏之度言附奏非所以防壅蔽也刘承宗传承宗知滑州未几复代还会西边言吐蕃唃&#啰作文法颇为边患命副龙图阁直学士陈尧咨为鄜延邠宁环庆泾原仪渭秦州路巡抚使诏令尧咨等所至军州犒官吏将校谘访民间利害郡官使臣能否功过以闻或有陈诉屈抑经转运提点司区断不当即按鞫指实杖以下依法区理徒以上驿闻仍取系囚躬亲录问催促论决既行就命尧咨知秦州承宗为西上合门使充钤辖闻见近录孙威敏治平中起自谪官以观文殿学士知庆州至郑州会西使至时威敏己授馆驿中州将白威敏徙居曰我大臣可为陪臣避耶已而使至威敏大启其门设矮榻偃卧堂上鼓笛自居西使至门望而问之左右曰庆州孙经略也西人俯首而过石林燕语北京旧不兼河北路安抚使仁宗特以命贾文元故文元召程文简为代乞只领大名一路后文元再镇固求兼领乃复命之且诏昌朝罢则不置及熙宁初陈旸叔守北京遂以文元故事兼领中山诗话梅昌言出镇太原黄觉送诗曰五马雍容出镇时都人争看好风仪文章一代喧高价忠直三朝受圣知帐下军容森剑戟门前行色拥旌旗云笼古戍黄榆暗雪满长城白草衰出去暂开貔虎幕归来须占凤凰池鬓间未有一茎白陶铸苍生固不迟梅雅自修饰容状伟如大喜之宋史范纯仁传纯仁为陕西转运副使召还神宗问陕西城郭甲兵粮储如何对曰城郭粗全甲兵粗修粮储粗备神宗愕然曰卿之才朕所倚信何为皆言粗对曰粗者未精之辞如是足矣愿陛下且无留意边功若边臣观望将为他日意外之患锺傅传傅字弱翁饶州乐平人本书生用李宪荐为兰州推官坐对狱不实羁管彬州绍圣中章惇兴边事奏还其官得入对为哲宗言兵帝然之命干当熙河泾原秦凤三略公事夏人陷金明渭帅毛渐出兵攻其没烟寨傅合击破之又与熙州王文郁进筑西安城论功加秘阁校理章楶帅渭命傅所置将苗履统众会泾原之灵平夏人悉力来拒傅步骑二万出不意造河梁以济师遂作金城关又献白草原捷连进集贤殿修撰知熙州傅自始仕至此仅再岁遂擅帅熙秦骑四万出塞无功而还惇方主其议不加罪初傅请合三路兵从青南讷心或颠耳关筑天都城以包浅井癿啰和市工既集复言水源不壮不可兴役朝论以所奏乖异将罢傅曾布为言但褫职俄而白草原诈增首虏事觉责监永州税再贬连州别驾崇宁中复起知河中府历郓瀛渭三州擢显谟阁待制建言河南要地灵武为根本其四十五州六为王土其东由清远距罗山走灵州不及百里夏以五监军统焉若选将简师先击之以趋韦州可断其右臂徐当拊纳离畔渐规进取讫城萧关可断其左臂乃条上十四事未报诏诸道进讨傅遣将折可适领锐骑出萧关至灵州川有功进龙图阁直学士未几卒傅从布衣致通显所行事大抵欺妄故屡起屡偾云胡安国传安国为中书舍人赐三品服时中书侍郎何建议分天下为四道置四都总管各付一面以卫王室捍强敌安国言内外之势适平则安偏重则危今州郡太轻理宜通变一旦以二十三路之广分为四道事得专决财得专用官得辟置兵得诛赏权恐太重万一抗衡跋扈何以待之乞据见今二十三路帅府选择重臣付以都总管之权端治军旅或有警急即各率所属守将应援则一举两得矣寻以赵野总北道安国言魏都地重野必误委寄是冬金人大入野遁为群盗所杀西道王襄拥众不复北顾如安国言老学庵笔记韩魏公罢政以守司徒兼侍中镇安武胜军节度使公累章牢辞至以为恐开大臣希望僭忒之阶遂改淮南节度使元丰间文潞公亦加两镇引魏公事辞卒亦不拜绍兴中张俊韩世忠乃以捍寇有功拜两镇俄又加三镇二人皆武人不知辞当时士大夫为之语曰若加一镇则为四镇如朱全忠矣奈何挥麈三录郑亨仲刚中为川陜宣抚节制诸将极为尊严吴璘而下每入谒必先&#墀然后升厅就坐忽璘除少保来谢语主阍吏乞讲钧敌之礼吏以为白亨仲亨仲云少保官虽高犹都统制耳倘变常礼是废军容少保若欲反则取吾头可矣&#墀之仪不可易也璘皇恐听命人皆韪之金史田灏传灏字默之兴中人辽天庆八年进士历官金部员外郎权归德节度使太祖定燕灏举四州版图归朝加都官郎中权节度使事四迁知真定府事招降齐博游贵等贼众五千余人已而贵复叛去灏遣齐博伪叛从贵因令伺间杀之降其众贼垒悉平三迁行台左丞彰德军节度使是时新定力役灏蠲籍之半而上之故相之繇赋比他州独轻徙同知河北东路都总管改同签燕京留守司事民遮留不得出易服夜去改河东南路转运使寻改绛阳军节度使居三年以疾请谢事径解印归数奏不允移镇振武军入为刑部尚书居三月请老卒于家卢彦伦传彦伦临潢人辽天庆初萧贞一留守上京置为吏以材干称是时临潢之境多盗而城中兵无统属者府以彦伦为材荐之于朝即授殿直勾当兵马公事辽兵败于出河店还至临潢散居民家令给养之而军士纵恣侵扰无所不至百姓殊厌苦之留守耶律赤狗儿不能禁戢乃召军民谕之曰契丹汉人久为一家今边方有警国用不足致使兵士久混父老间有侵扰亦当相容众皆无敢言者彦伦独曰兵兴以来民间财力困竭今复使之养士以国家多故义固不敢辞而此辈敢为强暴人不能堪且番汉之民皆赤子也夺此与彼谓何初取临潢军中有辛讹特剌者旧为临潢驿吏与彦伦善使往招谕彦伦杀之辽授彦伦团练使勾当留守司公事天辅四年彦伦从留守挞不野出降授夏州观察使权发遣上京留守事师还挞不野以城叛彦伦乃率所部逐挞不野尽杀城中契丹遣使来报未几辽将耶律马哥以兵取临潢彦伦拒守者七月会援兵至敌解围去因赴阙天会二年知新城事城邑初建彦伦为经画民居公宇皆有法改静江军节度留后知咸州烟火事未几迁静江军节度使天眷初行少府监兼都水使者充提点京城大内所改利涉军节度使未阅月还复为提点大内所彦伦性机巧能迎合悼后意由是颇见宠用岁余迁侍卫亲军马步军都指挥使为宋国岁元使改礼部尚书加特进封郇国公天德二年出为大名尹明年诏彦伦营造燕京宫室以疾卒年六十九大传大子盘本名蒲速越以大臣子累官登州刺史袭猛安大定五年召为符宝郎迁拱卫直都指挥使初盘以伐宋功进官一阶盘心少之颇形于言上闻之下吏按问杖一百五十改左卫将军诏求良弓盘多自取及护卫入直者辄以己意更代护卫娄室告其事诏点检司诘问盘有妹在宫中为宝林盘属内侍僧儿员思忠使言于宝林曰我无罪问事者迫我使自诬服宝林诉于上上怒杖僧儿一百盘责陇州防御使上戒之曰汝在近密执迷自用朕以卿父之功不忍废弃姑令补外其思勉之改亳州防御使迁武宁军节度使坐事除名久之尚书省奏大盘以年当叙上曰刚暴之人屡冒刑章不可复用太傅大别无嫡嗣其世袭猛安谋克不可易也畜德录周文襄公忱巡抚江南时尝去驺从入田野间与村夫野老相语问民间疾苦每坐一处使聚而言之惟恐其不得尽寓圃杂记王太宰恕为巡抚时革牟俸之烦苛复周文襄之旧政民皆乐业惟宦寺权豪为敌如水火之不相容每御府县小官少所黜罚尝曰此辈去此辈来无益于事徒费迎送耳真得大臣之体
