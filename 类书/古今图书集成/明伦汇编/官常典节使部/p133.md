<!-- { "loadSidebar": true } -->
按明外史本传伯温字汝厉吉水人祖超广西知府伯温举正德三年进士授绍兴府推官擢御史巡按福建河南世宗即位中官张锐张忠等论死其党萧敬韦霦阴缓之伯温请并诛敬霦中官为屏气嘉靖初迁大理寺丞擢右佥都御史巡抚宁夏李福达狱起坐为大理时失入褫职归用荐起故官抚山西移顺天皆未赴改理院事进左副都御史为赵府宗人佑椋所讦解官候勘已复褫职十五年冬皇嗣生将颁诏外国礼部尚书夏言以安南久失朝贡不当遣使请讨之遂起伯温右都御史与咸宁侯仇鸾治兵待命以父丧辞不许令御史趣上道明年五月至京上方略六事会安南世孙黎宁遣陪臣郑惟僚等诉莫登庸弒逆请兴师复雠帝疑其不实命暂缓师敕两广云南守臣勘报而使伯温协理院事御史何维柏请听伯温终制不许伯温引疾不出至禫除始起视事其冬迁工部尚书十七年春云南巡抚汪文盛等以登庸降表至请宥罪许贡永为藩臣下廷议佥言不可许乃改伯温兵部尚书兼右都御史&#期启行帝以用兵事重无必讨意特欲威服之而兵部尚书张瓒无所画视帝意为可否朝论籍籍言不当兴师又不敢显谏帝亦知之制下数月两广总督侍郎张经以用兵方略上且言须兵三十万饷百六十万石钦州知州林希元则极言登庸易取状请即日出师瓒不敢决复请廷议议上无成策帝不怿让瓒师复止命伯温仍协理院事明年二月帝幸承天诏伯温总督宣大山西军务俄选宫僚加兼太子宾客大同镇边镇川弘赐镇河镇卤五堡相距二百余里极边近贼帐自巡抚张文锦以筑堡致乱后无敢议修者伯温曰变所由生以任用匪人非建议谬也卒营之募军三千防守给以闲田永除其赋边防赖焉录功加太子少保是时登庸及方瀛惧讨数上表乞降籍土地人民待命帝亦欲因抚之遣侍郎黄绾招谕绾多所要求帝怒罢绾再下廷议抚剿之宜咸言当讨帝从之闰七月命伯温鸾南征文武三品以下不用命者听以军令从事仍谕登庸父子如果悔罪降待以不死伯温等至广西会总督经总兵官安远侯柳珣参政翁万达张岳等议征两广福建湖广狼土官兵凡十二万五千余人分三哨自凭祥龙峒思陵州入而以奇兵二为声援檄云南巡抚汪文盛帅兵驻莲花滩亦分三道进部署已定会鸾有罪召还即以珣代十九年秋伯温等进驻南宁檄安南臣民谕以天朝兴灭继绝之义罪止登庸父子举郡县降者以其地授之悬重购购登庸父子而宣谕登庸籍土地人民纳款即如诏书宥罪登庸大惧遣使诣万达乞降词甚哀万达送之伯温所伯温承制许之期十一月束身来归万达先筑台镇南关张御幄置幕以待时方瀛已死及期登庸率从子文明及部酋阮如桂等四十余人皆素衣系组于颈至关南俟命伯温传令启关登庸等跣足膝行北面稽首上降表伯温令去组受其表登庸等俯伏拜谒如仪复就军前谒伯温等伯温宣天子恩威纳其图籍并所还钦州四峒地权令还国听命驰疏以闻帝大悦诏改安南国为安南都统使司以登庸为都统使世袭置十三宣抚司令自署置伯温受命岁余不发一矢而安南定由帝本不欲用兵故也论功加太子太保二十一年正月还朝复理院事边关数有警伯温请筑京师外城帝已报可给事中刘养直言庙工方兴物力难继乃命暂止其年十月张瓒卒伯温代为兵部瓒贪黩戎备尽堕伯温会廷臣议上防边二十四事军令一新言官建议请核实新军京军及内府力士匠役以裕国储伯温因上冗滥当革者二十余条凡锦衣腾骧诸卫御马内官尚膳诸监素为中贵盘踞者尽在革中帝称善立命清汰宿弊颇厘而左右近习多不悦二十三年秋顺天巡抚朱方以防秋毕请撤客兵未几寇大入直逼畿辅帝震怒并械总督翟鹏遣戍毙方杖下御史舒汀言方止议撤蓟兵而并撤宣大则伯温与职方郎韩最也帝遂削伯温籍杖最八十戍极边伯温归疽发背卒穆宗立复官赐恤天启初追谥襄懋伯温气宇沉毅饮啖兼十人临事决机不动声色安南之役万达岳策为多伯温力荐于朝二人遂得任用　　杨守谦
按明外史本传守谦字允亨徐州人父志学字逊夫弘治六年进士巡抚大同宁夏边人爱之累官刑部尚书卒谥康惠守谦举嘉靖八年进士授屯田主事改职方历郎中练习兵计出为陕西副使改督学政有声就拜参政未任擢右佥都御史巡抚山西上言偏头老营堡二所余地千九百余顷请兴举营田因荐副使张镐为提调牛种取给本土帝称为忠即报可俄移抚延绥请久任镐终其事其后二年营田大兴计秋获可当帑银十万边关谷价减十五守谦荐镐可大用且言延绥安定诸边可如例户部请推行之九边帝悦命亟行之录守谦镐功守谦未去延绥而镐已巡抚宁夏矣守谦至延绥言激劝军士在重赏令斩一首者升一级不愿者予白金三十两赏已薄又文移察勘动涉岁时以故士心不劝近宣大事棘稍加赏格请倍增其数镇巡官验明即给盖增级袭荫有官者利之穷卒觊赏而已兵部以为然定斩首一级者与五十两着为令以前山西修边功增俸一级赐金币有加请给新设游兵月饷发仓储贷饥卒皆报许二十九年进副都御史巡抚保定兼督紫荆诸关去镇之日倾城号泣有追送数百里外者抵保定未几俺荅入寇立率师倍道入援帝闻其至甚喜令营崇文门外会副总兵朱楫参将祝福冯登亦各以兵至人心稍安寇游骑散掠枯柳诸村去京城二十里守谦及楫等兵移营东直门外诏同仇鸾调度京城及各路援兵相机战守寇薄都城诸将高秉元徐镛等御之不能却帝拜鸾大将军进守谦兵部右侍郎协同提督内外诸军事鸾时自孤山还至东直门观望斩死人首六级报功守谦孤军薄俺荅营而阵无后继不敢战帝闻不悦而尚书丁汝夔虑丧师戒勿轻战诸将离城远见守谦不战亦坚壁辄引汝夔及守谦为辞流闻禁中帝益怒初寇抵安定门诏守谦与楫等合击莫敢前守谦亦委无部檄第申儆备寇遂毁城外庐舍城西北隅火光烛天内臣园宅在焉环泣帝前称将帅为文臣制故寇得至此帝怒曰守谦拥众自全朕亲降旨趣战何得以部檄为解寇退遂执守谦与汝夔廷鞫之坐失&#军机即日戮于市守谦临刑时慨然曰臣以勤王反获罪谗贼之口实蔽圣聪皇天后土知臣此心死何恨边陲吏士知守谦死无不流涕者守谦坦易无城府驭下多恩意守官廉位至开府萧然若寒士然性迟重客有劝之战者应曰周亚夫何人乎客曰公&#矣今日何得比汉法守谦不纳竟得罪隆庆初赠兵部尚书谥恪愍　　商大节
按明外史本传大节字孟坚锺祥人嘉靖初进士授丰城知县捕境内盗几尽擢兵科给事中京察竣复命科道互相劾被谪盐城县丞三迁刑部郎中出为广东佥事遣猺獞学变其俗捣海南叛黎巢增秩赐金币累官山东按察使擢右佥都御史巡抚保定兼提督紫荆诸关虑俺荅内侵疏请重根本护神京居四年召理院事俺荅果大举薄都城诏城中居民及四方入应武举者悉登陴守以大节率五城御史统之发帑金五千两命便宜募壮士屡条上军民急务比寇退复命兼管民兵经略京城内外训练鼓舞军容甚壮擢右副都御史经略如故所募民兵已四千请以三等授饷上者月二石其次递减五斗帝亟从之仇鸾为大将军尽统中外兵马恶大节独为一军不受其节制欲困之乃请画地分守以京城四郊委大节大节言臣虽经略京城实非有重兵专战守责者也京城四郊利害鸾欲专以臣当臣节制者止巡捕军鸾又频调遣奸宄猝发谁为捍御哉所争甚晰而帝方宠鸾不欲人挠其事责大节怀奸避难立下诏狱法司希旨当大节斩严嵩言大节诚有罪但法司引律非是幸赦其死戍极边亦不听时三十年四月也明年八月鸾死大节故部曲石镗孙九思等数百人伏阙讼冤章再上兵部侍郎张时彻等言大节为逆鸾掣肘以底于法乞顺群情赦之帝怒镌时彻二秩明年竟卒于狱隆庆初复故官赠兵部尚书谥端愍　　朱纨
