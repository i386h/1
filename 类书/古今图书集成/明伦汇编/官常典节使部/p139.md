<!-- { "loadSidebar": true } -->
按明外史本传佳引字肖甫铜梁人嘉靖二十九年进士知滑县剧盗高章者诈为缇骑直入官署劫佳引索帑金佳引色不变伪书券贷金悉署游侥名召入立擒贼由此知名擢户部主事改职方迁礼部郎中以风霾考察谪陈州同知历迁按察使隆庆五年冬擢右佥都御史巡抚应天十府安庆兵变坐勘狱辞不合调南京鸿胪卿就迁光禄进右副都御史巡抚保定道闻丧归万历七年起故官巡抚陕西未上改宣府时青把都已服其弟满五大犹桀骜所部八赖掠塞外史车二部总兵官麻锦擒之佳引命锦缚八赖将斩而身驰赦之八赖叩头誓不敢犯边后与总督郑洛计服满五大入为兵部右侍郎十年春浙江巡抚吴善言奉诏减月饷东西二营兵马文英刘廷用等构党大噪缚殴善言张居正以佳引尝擒滑盗令兼右佥都御史代善言甫入境而杭民以行保甲故亦乱佳引问告者曰乱兵与乱民合乎曰未佳引喜曰速驱之尚可离而二也既至民剽益甚佳引从数卒佯问民所苦下令除之众益张夜掠巨室火光烛天佳引召游击徐景星谕二营兵令讨乱民自赎禽百五十人斩其三之一乃佯召文英廷用予冠带而密属景星捕七人并文英廷用斩之二乱悉定帝优诏褒美寻以左侍郎还部录功加右都御史未几拜戎政尚书寻兼右副都御史总督蓟辽保定军务以李成梁击斩逞加努功加太子少保成梁破土蛮沈阳复进太子太保召还理部事叙劳予一品诰御史许守恩劾佳引营获本兵御史徐元复劾之遂三疏谢病归越二年卒赠少保天启初谥襄宪佳引治滑时李攀龙守顺德论诗相善入户部与王世贞诸人唱酬世贞定嘉靖七子佳引其一也　　殷正茂
按明外史本传正茂字养实歙人嘉靖二十六年进士由行人选兵科给事中劾罢南京刑部侍郎沈应龙历广西云南湖广兵备副使迁江西按察使隆庆初古田獞韦银豹黄朝猛反银豹父朝威自弘治中败官兵于三厄杀副总兵马俊参议马铉正德中尝陷洛容嘉靖时银豹及朝猛劫杀参政黎民衷提督侍郎吴桂芳遣典史廖元招降之迁元主簿以守而银豹数反复隆庆三年冬廷议大征擢正茂右佥都御史巡抚广西正茂与提督李迁调土汉兵十四万令总兵俞大猷将之先夺牛河三厄险诸军连克东山凤凰寨蹙之潮水廖元诱獞人斩朝猛银豹穷令其党阴斩貌类己者以献捷闻进兵部右侍郎巡抚如故改古田为永宁州设副使参将镇守未几佥事金柱捕得银豹正茂因自劾诏磔银豹京师置正茂不问寻代迁提督两广军务当是时群盗惠州蓝一清赖元爵潮州林道干林凤诸良宝琼州李茂处处屯结广中日告警倭又数为害正茂议守巡官画地分守而徙濒海谪戍之民于云南川湖绝倭向导乃令总兵官张元勋参政江一麟等先后杀倭千余以次尽平诸盗广西巡抚郭应聘亦奏平怀远洛容猺语详元勋及李锡传正茂以功累加兵部尚书兼右副都御史倭复陷铜鼓双鱼元勋大破之儒峒犯电白正茂剿杀千余人岭表略定万历三年召为南京户部尚书以凌云翼代明年改北部疏请节用又谏止采买珠宝而张居正以正茂所馈鹅罽转奉慈宁太后为坐褥李幼孜与争宠嗾言官詹沂等劾之遂屡引疾六年致仕归久之起南京刑部尚书居正卒之明年御史张应诏言正茂以金盘二植珊瑚其中高三尺许赂居正复取金珠翡翠象牙馈冯保及居正家人游七正茂疏辨请告许之二十年卒正茂在广时任法严道将以下奉行惟谨然性贪岁受属吏金万计初征古田大学士高拱曰吾捐百万金予正茂纵干没者半然事可立办时以拱为善用人　　李迁按明外史殷正茂传迁字子安新建人嘉靖二十年进士隆庆四年官南京兵部右侍郎以左侍郎总督两广给事中光懋言两广向设提督事权画一今两巡抚相牵掣不便乃改迁提督兼巡抚广东而特命正茂为广西巡抚后遂为定制以平银豹功加右都御史寻讨惠潮山寇俘斩千二百余级召为刑部尚书引疾归卒谥恭介迁出入中外三十年不妄取一钱年近七十母终庐墓　　李棠
按明外史王崇古传棠长沙人由吏部郎中累迁右副都御史巡抚南赣督佥事诸察讨平韶州山贼终南京吏部右侍郎仕宦三十年以介洁称天启初追谥恭懿　　凌云翼
按明外史本传云翼字洋山太仓州人嘉靖二十六年进士授南京工部主事隆庆中累官右佥都御史抚治郧阳疏论卫所兵消耗之弊凡六事多议行万历元年进右副都御史巡抚江西三迁兵部左侍郎兼右佥都御史提督两广军务代殷正茂时寇盗略尽惟林凤遁去凤初屯钱澳求抚正茂不许遂自澎湖奔东番魍港为福建总兵官胡守仁所败是年冬犯柘林靖海碣石已复犯福建守仁追击至淡水洋沉其舟二十贼失利复入潮州参政金浙谕降其党马志善李成等凤夜遁明年秋把总王望高以吕宋番兵讨平之寻进征罗旁罗旁在德庆州上下江界东西两山间延袤七百里成化中韩雍经略山西颇安辑惟东山猺阻深箐剽掠有司岁发卒戍守及正茂乃建议大征会迁去云翼乃大集兵令两广总兵张元勋李锡将之四阅月克巢五百六十俘斩招降四万二千八百余人岑溪六十三山七山那留连城诸处邻境猺獞皆惧贼首潘积善求抚云翼奏设官戍之论功加右都御史兼兵部侍郎赐飞鱼服乃改泷水县为罗定州设监司参将积患顿息六年夏与巡抚吴文华讨平河池咘咳北三诸猺又捕斩广东大庙诸山贼岭表悉定召为南京工部尚书就改兵部以兵部尚书兼右副都御史总督漕运巡抚淮扬河臣潘季驯召入遂兼督河道加太子少保召为戎政尚书以病归家居骄纵给事御史连章劾之诏夺官后卒云翼有干济才罗旁之役继正茂成功然喜事好杀戮为当时所讥
　节使部名臣列传三十五
　　明七
　　郑洛
按明外史本传洛字禹秀安肃人嘉靖三十五年进士除登州推官征拜御史劾罢严嵩党鄢懋卿万采万虞龙出为四川参议迁山西参政佐总督王崇古款俺答有功万历二年由浙江左布政使改右佥都御史巡抚山西移大同加右副都御史入为兵部右侍郎七年以左侍郎总督宣大山西军务昆都力子满五大令银定入犯洛奏停贡市遣使责俺答罚赎驼马牛羊乃复许款三娘子佐俺答主贡市诸部皆受其约束及辛爱袭封年老且病欲妻三娘子三娘子不从率众西走辛爱自追之贡市久不至洛计三娘子别属则辛爱虽王无益乃使人语之曰夫人能归王不失恩宠否则塞上一妇人耳三娘子听命辛爱更名乞庆哈贡市惟谨洛以功加兵部尚书兼右副都御史十四年乞庆哈死子扯力克当袭三娘子以年长自练兵万人筑城别居洛恐贡市无主复谕扯力克曰夫人三世归顺汝能与之匹则王不然封别有属也扯力克尽逐诸妾复妻三娘子遂以明年嗣封并奏封三娘子忠顺夫人洛乃上疏请定市马数宣府不得逾三万大同万四千山西六千而申饬将吏严备以防盗窃且无轻遏其部落驰猎者帝嘉纳之御史许守恩劾洛乞归不允自太子少保累加至太子太保召为戎政尚书十八年洮河用兵诏兼右都御史经略陕西延宁甘肃及宣大山西边务松套宾兔等屡越甘肃侵扰河湟诸番及俺答迎佛又建寺于青海奏赐名仰华留永邵卜别部把尔户及丙兔火落赤守之俱牧海上他部往来者率取道甘肃甘肃镇臣以通款弗禁也丙兔死其子真相进据莽剌川火落赤据&#工川益并吞番族河套都督卜失兔亦遣使邀扯力克扯力克遗洛书以赴仰华为名洛使从塞外行又谕忠顺夫人曰彼中抚赏不能多且王家在东恐有内顾忧也扯力克遂行未至把尔户部卒阑入西宁副总兵李奎方醉单骑驰之卒持鞚自白为奎所斫遂大噪射奎死火落赤真相进围旧洮州副总兵李联芳败殁入临洮河州渭源总兵官刘承嗣失利游击李芳等皆死当是时扯力克已至仰华火落赤真相益挟为重关中大震惟把尔户不助逆事闻诏洛经略七镇以佥事万世德兵部员外郎梁云龙随军赞画而停扯力克贡市俄罢总督梅友松命洛兼领其事洛以洮河之祸由纵敌入青海乃驰至甘肃令曰北部自青海归巢者听假道自巢入青海者即勒兵拒之未几卜失兔至水泉欲趋青海总兵官张臣与相持月余洛设伏掩击卜失兔仅以身免庄秃赖后至闻之亦退去明年洛与云龙入西宁控扼青海扯力克闻之西徙二百里还洮河所掠人口与忠顺夫人输罪请归火落赤真相亦夜去两川余党留莽剌南山洛虑诸部约结先遣使趣扯力克北归别遣云龙世德收番族以弱其势而具以状奏闻言自顺义南牧借涂收番子女牛羊皆有之生死唯所制洮河之役遂为向导番戎之势不分则心腹之患无已臣鼓舞劳来招回诸番八万余人皆陛下威德所致且具陈收番有六利是时扯力克观望不即归洛与相羁縻先遣总兵官尤继先击走莽剌余寇督抚魏学曾叶梦熊等请决战梦熊又腾书都下洛疏持不可梦熊乃调苗兵三千为选锋诋洛为秦桧贾似道会扯力克北归谢罪乞复贡市洛乃进兵青海走火落赤真相焚仰华置戍西宁归德而还尚书石星以宣大事急请速召洛究款战之计洛既至与总督萧大亨巡抚王世扬邢玠等上疏曰扯力克诿罪火落赤真相桀骜之状已敛且其部落数千里部长十余辈在巢保疆者宣镇则青把都兄弟未尝东窥蓟辽而兀慎摆腰五路之在新平驯服犹故在西行牧者不他失未尝窥莽&#而大成比妓则又归巢独先今以一人之罪概绝诸部消往日之恩开将来之隙臣未见其可今史二外叛屡犯边疆若令顺义王缚献以着信然后酌议市赏在我固未为失策也议遂定寻加少保仍召理戎政顺义王果缚史二来献复款如故初阅边给事中张栋言洮河之衄殒将丧师洛为其所轻故东西移帐自便太仆寺丞徐琰复诋洛掩耳偷铃乞处分以除&#国之罪栋再疏劾洛欺罔给事中章尚学亦请令洛回宣大至是扯力克归栋又言火真乱首顺义乱阶洛宜除凶雪耻乃虚词诱敌而重利媚之今火真依海为窟出没如故洛辄侈然叙文武劳乞敕所司毋徇洛请洛乃谢病归尚书星言洛无重利敌事且有威望不宜久弃逾三年官军与番人夹击把尔户于西宁大破之星复奏洛收番之功再诏起用当时以洛有物议卒不推也卒赠太保谥襄敏洛之总督宣大也广西人蒋遵箴为文选郎中丧偶因王篆以求洛女妻焉遂介篆见张居正致节钺以是为御史辛志登许守恩给事中白希绣等所攻三封告成七镇颇宁息然洮河之役两副总兵先后被杀辱国挫威洛仍主款虽顺义东归而寇轻边将益甚其后卒酿哱拜之乱　　刘应节
