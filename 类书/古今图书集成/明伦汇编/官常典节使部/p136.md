<!-- { "loadSidebar": true } -->
按明外史本传学颜字子愚济宁人嘉靖十三年举乡试第一明年成进士授南阳推官以廉平称历吉安知府治行高累迁左布政使隆庆初入为太仆卿改光禄旋拜右副都御史巡抚山西应诏陈理财凡万余言言选兵铸钱积谷最切其略曰宋初禁军十万总天下诸路亦不过十万其后庆历治平间增至百余万然其时财用不诎我朝边兵四十万其后虽增兵益戍而主兵多缺不若宋人十倍其初也然自嘉靖中即以诎乏告何哉宋虽增兵而天下无养兵费我朝以民养兵而新军又一切仰太仓旧饷不减新饷日增费一也周丰镐汉西都率有其名而无实我朝留都之设建官置卫坐食公帑费二也宋人宗禄有置亲疏粲然或通名仕版或散处民间我朝分封列爵不农不仕吸民膏髓费三也有此三者储蓄安得不匮而其间尤耗天下之财者兵而已夫陷锋摧坚旗鼓相当兵之实也今边兵有战时若腹兵则终世不一当敌每盗贼窃发非阴阳医学杂职则丞贰判簿为之将非乡民里保则义勇快壮为之兵在北则借盐丁矿徒在南则借狼土此皆腹兵不足用之验也当限以轮番守戍之法或远不可征或弱不可任则听其耕商而移其食以饷边如免班军而征价省充发而输赎亦变通一策也欲京兵强亦宜责以轮番戍守夫京师去宣府蓟镇纔数百里京营九万卒岁以一万戍二镇九年而一周未为苦也而怯者与边兵同其劲矣又以畿辅之卒填京戍之阙其部伍号令月粮犒赏亦与京卒同而畿辅之卒皆亲兵矣夫京卒戍蓟镇则延固之费可省戍宣府则宣府大同之气自张寇畏宣大之力制其后京卒之劲当其前则仰攻深入之事鲜矣臣又睹天下之民皇皇以匮乏为虑者非布帛五谷不足也银不足耳夫银寒不可衣饥不可食不过贸迁以通衣食之用独奈何用银而废钱钱益废银益独行独行则藏益深而银益贵货益贱而折色之办益难豪右乘其贱收之时其贵出之银积于豪右者愈厚行于天下者愈少更逾数十年臣不知所底止矣钱者泉也不可一日无计者谓钱法之难有二利不雠本民不愿行此皆非也夫朝廷以山海之产为材以亿兆之力为工以贤士大夫为役何本之费诚令民以铜炭赎罪而匠役则取之营军一指麾间钱遍天下矣至不愿行钱者独奸豪尔请自今事例罚赎征税赐赉宗禄官俸军饷之属悉银钱兼支上以是征下以是输何患其不行哉臣又闻中原者边鄙之根本也百姓者中原之根本也民有终身无银而不能终岁无衣终日无食今有司夙夜不遑者乃在银而不在谷臣窃虑之国家建都幽燕北无郡国之卫所恃为腹心股肱者河南山东江北及畿内八府之人心耳其人率鸷悍而轻生易动而难戢游食而寡积者也一不如意则轻去其乡偶有所激则不爱其死往往一夫作难千人响应前事已屡验矣弭之之计不过曰恤农以系其家足食以系其身聚骨肉以系其心今试核官廪之所藏每府得数十万则司计者安枕可矣得三万焉犹足塞转徙者之望设不满万岂得无寒心臣窃意不满万者多也即有水旱师旅之兴将何以为计臣近者疏请积谷业蒙允行第恐有司从事不力无以塞明诏敢即臣说申言之其一曰官仓发官银以籴也一曰社仓收民谷以充也官仓非甚丰岁不能举社仓虽中岁皆可行唐义仓之开每岁自王公以下皆有入宋则准民间正税之数取二十分之一以为社诚仿而推之就土俗合人情占岁候以通其变计每岁二仓之入以验其功着为令而岁岁修之时其丰歉而敛散之在官仓者民有大饥则以赈在民仓者虽官有大役亦不听贷借此藏富于民即藏富于国也今言财用者不忧谷之不足而忧银之不足夫银实生乱谷实弭乱银之不足而泉货代之五榖不足则孰可以代者哉故曰明君不宝金玉而宝五谷伏惟圣明垂意疏入下所司议卒不能尽行也寻召为工部右侍郎改吏部进左侍郎学颜内行修洁见高拱以首辅掌铨专恣甚遂谢病归卒　　王之诰
按明外史本传之诰字告若石首人嘉靖二十三年进士授吉水知县迁户部主事改兵部员外郎出为河南佥事讨师尚诏有功转参议调大同兵备副使以捣板升功增俸一级进山西右参政擢右佥都御史巡抚辽东大兴屯田每营垦田百五十顷役军四百人列上便宜八事行之召为兵部右侍郎寻以左侍郎总督宣大山西军务隆庆元年就进右都御史俺荅犯石州之诰令山西总兵官申维岳参将刘宝尤月黑云龙四营兵尾之南下而檄大同总兵官孙吴山西副总兵田世威等出天门关遏其东归巡抚王继洛驻代州不出维岳不敢前石州遂陷杀人数万所过无孑遗大掠十有四日而去事闻维岳世威宝论死继洛戍边吴落职之诰以还守南山止贬二秩明年诏之诰以左侍郎巡视蓟辽保定宣大山西侍郎刘焘巡陕西延绥宁夏甘肃之诰以疾辞代以冀练已复因给事中张卤言皆罢不遣三年起督京营进右都御史总督陜西三边军务以延宁将士捣巢功予一子官已迁南京兵部尚书神宗嗣位召拜刑部尚书张居正专政之诰与有连每规切之万历三年乞假送母归逾时不至被劾会之诰亦奏请终养遂报许后居正丧父夺情杖言者阙下归葬还阙之诰以召还直臣收人心为劝时居正母在家诏中使将护抵都下帝与两宫遣使郊劳赐赉迭至乡人艳称之之诰奉母质俭如儒素及居正死家籍其母给闲房废地以养而之诰侍其母无恙卒赠太子太保谥端襄　　吴百朋
按明外史本传百朋字惟锡义乌人嘉靖二十六年进士授永丰知县征拜御史历按淮扬湖广擢大理寺丞进右少卿四十二年夏进右佥都御史抚治郧阳改提督军务巡抚南赣汀漳与两广提督吴桂芳讨平河源贼李亚元程乡贼叶丹楼又会师破倭海丰初广东大埔民蓝松山余大眷倡乱流劫漳延兴泉四府官军击败之奔永春与香寮盗苏阿普范继祖连兵犯德安为都指挥耿宗元所败伪请抚百朋亦阳罢兵而诱贼党为内应先后悉擒之惟三巢未下三巢者和平李文彪据岑冈龙南谢允樟据高沙赖清规据下历朝廷以倭患棘不讨且十年文彪死子珍及江月照继之益猖獗四十四年秋进百朋右副都御史巡抚如故上疏曰三巢僭号称王旋抚旋叛广东和平龙川兴宁江西龙南信丰安远蚕食过半不亟征讨祸不可胜言按三巢中惟清规跨江广六县最逆命用兵必自下历始帝采部议从之百朋乃命守备蔡汝兰讨禽清规于苦竹嶂群贼震慑隆庆初吏部以百朋积苦兵间稍迁大理卿给事中欧阳一敬等请留百朋剿贼诏进兵部右侍郎兼右佥都御史巡抚如故百朋奏春夏用兵妨耕作宜且听抚帝从之寻擢南京兵部右侍郎乞终养不许改刑部右侍郎父丧归起改兵部万历初奉命阅视宣大山西三镇百朋以粮饷险隘兵马器械屯田盐法番马逆党八事核边臣督抚王崇古吴兑总兵郭琥以下升赏黜革有差又进边图凡关塞险隘番族部落士马强弱亭障远近历历如指掌以省母归起南京右都御史召拜刑部尚书逾年卒　　王崇古
