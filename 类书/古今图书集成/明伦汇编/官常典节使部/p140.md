<!-- { "loadSidebar": true } -->
按明外史本传应节字子和潍人嘉靖二十六年进士授户部主事历井陉兵备副使兼辖三关三关属井陉道自此始四十三年以山西右参政擢右佥都御史巡抚辽东母丧归隆庆元年起抚河南俺荅寇石州山西骚动诏应节赴援已寇退会顺天巡抚耿随卿坐杀平民充首功逮治改应节代之建议永平西门抵海口距天津止五百里可通漕请募民习海道者赴天津领运同运官出海达永平部议以漕卒冒险不便发山东河南粟十万石储天津令永平官民自运焉四年秋进右副都御史巡抚如故旋进兵部右侍郎兼右佥都御史代谭纶总督蓟辽保定军务奏罢永平密云霸州采矿又因御史傅孟春言议诸镇积贮当计岁丰歉常时以折色便军可以积粟凶岁以本色济荒可以积银又明年建议通漕密云上疏曰密云环控潮白二水天设之以便漕者也向二水分流至牛栏山始合通州运艘至牛栏山以上陆运至龙庆仓输挽甚苦今白水徙流城西去潮水不二百武近且疏渠植坝合为一流水深漕便旧昌平运额共十八万石有奇今止十四万密云仅得十万惟赖召商一法而地瘠民贫势难长恃闻通仓粟多红朽若漕五万石于密云而以本镇折色三万五千两留给京军则通仓无腐粟京军沾实惠密云免佥商一举而三善备矣报可给事中陈渠以蓟镇多虚伍请核兵省饷应节上疏曰国初设立大宁蓟门犹称内地既大宁内徙三卫反复一切防御之计与宣大相埒而额兵不满三万仓卒召外兵疲于奔命又半孱弱于是议减客兵募土著而游食之徒饥聚饱扬请清勾逃军而所勾皆老又未必安于其位本镇西起镇边东抵山海因地制兵非三十万不可今主客兵不过十三万而已且宣府地方六百里额兵十五万大同地方千余里额兵十三万五千今蓟昌地兼二镇而兵力独不足援彼例此何以能守以今上计发精兵二十余万恢复大宁控制外边俾畿辅肩背益厚宣辽声援相通国有重关庭无近寇此万年之利也如其不然集兵三十万分屯列戍使首尾相应此百年之利也又不然则选主客兵十七万训练有成不必仰藉邻镇亦目前苟安之计今皆不然征兵如奕棋请饷如乞籴操练如抟沙教战如谈虎边长兵寡掣襟肘见今为不得已之计姑勾新军补主兵旧额十一万与入卫客兵分番休息庶军不告劳稍定边计部议行所司清军而补兵之说卒不行万历元年进右都御史兼兵部右侍郎总督如故进南京工部尚书召为戎政尚书改刑部锦衣冯邦宁者太监保从子道遇不引避应节叱下之保不悦会云南参政罗汝芳奉表至京应节出郭与谈禅给事中周良寅疏论之遂偕汝芳劾罢卒赠太子少保初王宗沐建议海运应节与工部侍郎徐栻请开胶莱河张居正力主之用栻兼佥都御史以往议凿山引泉计费百万议者争驳之召栻还罢其役栻常熟人累官南京工部尚书　　郭应聘
按明外史本传应聘字君宾莆田人嘉靖二十九年进士授户部主事历郎中出为南宁知府迁威茂兵备副使转广东参政从提督吴桂芳平李垩元别击贼首张韶南黄仕良等迁广西按察使历左右布政使隆庆四年大破古田贼斩获七千有奇已从巡抚殷正茂平古田再进秩正茂迁总督遂擢应聘右副都御史代之府江猺反府江上起阳朔下达昭平亘三百余里诸猺夹江居怙险剽劫成化正德间都御史韩雍陈金讨平之至是攻围荔浦永安劫知州杨惟执指挥胡潮应聘会正茂闻于朝大学士张居正奏假便宜寓书应聘曰炎荒瘴疠区役数万众不宜淹留速破其巢则余贼破胆应聘集土汉兵六万令总兵官李锡进讨未行而怀远猺亦杀知县马希武反应聘与正茂议先征府江三阅月悉定乃檄锡讨怀远天大雨雪无功而还怀远古牂牁地界湖贵靖黎诸州环郭皆徭编氓处其外嘉靖中征之不克知县寄居府城遥示羁縻而已古田既复猺慑兵威愿服属希武始入其地议筑城董作过峻猺遂乱希武见杀及是师出无功应聘益调诸路兵镇抚白杲黄土大梅青淇狪獞以孤贼势而锡与诸将连破贼斩其魁怀远乃下事皆具锡传初议行师锡以阳朔金宝岭贼近欲先灭之应聘曰君第往吾自有处锡行数日应聘与按察使吴一介出不意袭杀其魁比怀远克复阳朔亦定乃分遣诸将门崇文杨照亦孔昭等讨洛容上油边山五叛猺悉平神宗大悦进兵部右侍郎兼右副都御史巡抚如故万历二年召为户部右侍郎寻以忧归八年起改兵部兼右佥都御史仍抚广西时十寨初下应聘与总督刘尧诲奏设三镇隶宾州以土巡检守之而统于思恩参将十寨遂安进右都御史兼兵部右侍郎总督两广军务前总督殷正茂陈瑞多受将吏金应聘悉谢绝逾年召掌南京都察院以吴文华代顷之就拜兵部尚书参赞机务久之引疾归应聘在广西奏复陈献章王守仁祠刘台谪戍浔州为僦居供廪饩殁复赙敛归其丧像祀之官南京与海瑞敦俭素士大夫不敢侈汰归七月卒赠太子少保谥襄靖　　吴文华
按明外史郭应聘传文华字子彬连江人父世泽府江兵备副使威震诸蛮文华举嘉靖三十五年进士授南京兵部主事历四川右参政与平土官凤继祖四迁河南左布政使万历三年入为顺天府尹进右副都御史巡抚广西讨平南乡陆平周塘板寨猺及昭平黎福庄父子偕总督凌云翼征河池咘咳北三猺三猺未为逆云翼喜事杀戮甚惨得荫袭文华亦受赏迁户部右侍郎请终养归起兵部右侍郎兼右佥都御史仍抚广西改刑部右侍郎迁总督两广军务巡抚广东进右都御史兼兵部右侍郎会巡抚吴善总兵呼良朋讨平严秀珠事具良朋传岑冈贼李珍江月照拒命久文华购禽月照平珍寻入为南京工部尚书就改兵部引疾去起南京工部尚书力辞虚位三年以待卒年七十八赠太子少保谥襄惠　　郝杰按明外史本传杰字彦辅蔚州人父铭御史杰举嘉靖三十五年进士授行人擢御史隆庆元年巡按畿辅冬寇大入永平疏请蠲被掠地徭赋且言比年罚行于文臣而弛于武弁及于主帅而略于偏裨请饬法以振国威俱报可已劾蓟督刘焘巡抚耿随卿观望寇退则断死者报首功又夺辽东将士棒捶&#战绩&#论副使沈应干游击李信周冕罪帝为黜应干下信冕狱敕焘随卿还籍听勘诏遣中官李佑督苏杭织造工部执奏不从杰言登极诏书罢织造甫一年敕使复遣非画一之政且东南民力竭而内臣专恣有司剥下奉之损圣德非小帝终不听驾幸南海子命京营诸军尽从徐阶杨博等谏不听杰争之卒不从刑部侍郎洪朝选以拾遗罢上疏自辨杰等劾其违制遂削职以尝论高拱非宰辅器为所嫉及拱再召杰遂请急去拱罢起故官旋以私议张居正逐拱非是出为陕西副使历浙江按察使再迁山东左布政使被劾降辽东苑马寺卿兼海道兵备加山东按察使十七年擢右佥都御史巡抚辽东以督诸将击敌录一子官时李成梁为总兵官威望甚着然督抚诸臣庇之功绩不无扺欺寇入塞或敛兵避既退始尾袭老弱或乘虚捣邻部诱杀附塞者充首功习以为常杰独不与比十九年春成梁用参将郭梦征策使副将李宁袭板升于镇夷堡获老弱二百八十余级师旋为别部所遮宁先走将士数千人失亡大半成梁饰功邀叙杰具奏草直言其故要总督蹇达共奏达匿其草自为奏论功巡按御史胡克俭驰疏劾宁词连成梁亦诋达兵部尚书王一鹗置宁罪不议克俭大愤尽发成梁达隐蔽状先是十八年冬海州被掠十三日副将孙守廉不战成梁亦弗救克俭既劾守廉申时行许国庇之止令听勘克俭乃言臣初劾守廉时行以书沮臣及劾宁又与国谕臣宽其罪徇私背公将坏边事&#历诋一鹗达及兵科给事中张应登朋奸欺罔达置杰会&#功罪疏不奏岂杰亲临者不知其罪而达遥制者乃知其功遂追数成梁前数年昌功状帝谓成梁前功皆由巡按勘报克俭悬度妄议卒置成梁等不问而心以杰为不欺旋就进右副都御史日本陷朝鲜达遣裨将祖承训以三千人往皆没事闻杰亦被劾帝特免之朝鲜王避难将入辽杰请择境外善地处之且周给其从官卫士报可寻迁兵部右侍郎总督蓟辽保定军务召理戎政进右都御史日本封贡议起杰曰平秀吉罪不胜诛顾加以爵命荒外闻之谓中朝无人议不合徙南京户部尚书移疾归起南京工部尚书就改兵部参赞机务卒官赠太子少保　　卫承芳
按明外史本传承芳字君大达州人隆庆二年进士万历中累官温州知府公廉善抚字进浙江副使谢病归荐起山东参政历南京鸿胪卿吏部推太常少卿朱敬循为右通政以承芳贰之敬循大学士赓子也赓言承芳臣同年进士恬淡之操世罕能及臣子不当先帝许焉寻迁南京光禄卿擢右副都御史巡抚江西严绝馈遗属吏争自饬入为南京兵部右侍郎就拜户部尚书福王乞芦洲自江都抵太平南北千余里自遣内官征课承芳抗疏争卒不从寻就改吏部卒官赠太子太保谥清敏　　梁梦龙
