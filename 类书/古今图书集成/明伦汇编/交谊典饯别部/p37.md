<!-- { "loadSidebar": true } -->
　　饯别部杂录
诗说皇华天子遣使于四方歌此饯之首章兴也下四章皆赋也韩奕韩侯来朝受命将归显父饯之赠以是诗六章皆赋也三辅黄图霸桥在长安东汉人送客至此桥折柳赠别闻见后录箫声咽秦娥梦断秦楼月秦楼月年年柳色灞陵伤别乐游原上清秋节咸阳古道音尘绝音尘绝西风残照汉家陵阙李太白词也予尝秋日饯客咸阳宝钗楼上汉诸陵在晚照中有歌此词者一坐凄然而罢彦周诗话陈克子高作赠别诗云泪眼生憎好天色离觞偏触病心情虽韩渥温庭筠未尝措意如此燕燕于飞差池其羽之子于归远送于野瞻望弗及泣涕如雨此真可泣鬼神矣张子野长短句云眼力不如人远上溪桥去东坡送子由诗云登高回首坡陇隔惟见乌帽出复没皆远绍其意名臣言行录外集朱晦翁致书蔡西山先生曰每念远别不胜怅惘至于读书玩理欲讲而无从又不但常人离别之思也某连日读参同契颇有趣知千周万遍非虚语也又
平日相聚未知其为乐别后乃觉
阙事可叹可叹
庚溪诗话昔人临岐执别曲首引望恋恋不忍遽去而形于诗者如王摩诘云车徒望不见时见起行尘欧阳詹云高城已不见况复城中人东坡与其弟子由别云登高回首坡陇隔时见乌帽出复没或纪行人已远而故人不复可见语虽不同其惜别之意则同也夷白斋诗话张旭春草帖云春草青青万里余边城落日动寒墟情知海上三年别不寄云中一雁书集所不载诚斋杂记东冶亭在汝南湾东南乃士大夫送行之地陈诜饯别妓江柳云鬓边一点似飞鸦休把翠钿遮二年三载千拦百就今日天涯杨花又逐东流去随分入人家要不思量除非酒醒休照菱花见闻搜玉有同事同意而措词各有工拙如唐人云请君试问东流水别意与之谁短长可谓痛快矣不如大江流日夜客心悲未央为沈着又不如恰似一江春水面东流尤觉深婉丹铅总录太白诗天山三丈雪岂是远行时又云水国秋风夜殊非远别时岂是殊非变幻二字愈出愈奇李端古别离诗云水国叶黄时洞庭霜落夜行舟闻商贾宿在枫林下此地送君还茫茫似梦间后期知几日前路转多山巫峡通湘浦迢迢隔云雨天晴见海樯月落闻钟鼓人老似多愁水深难急流清宵歌一曲白首对汀洲与君桂阳别令君岳阳待后事忽差池前程日空在水落雁嗷嗷洞庭波浪高远山云似盖极浦树如毫朝发能几里暮来风又起如何两处愁皆在孤舟里昨夜天月明长川寒且清菊花开欲尽荠菜泊来生下江帆势速五两遥相逐欲问去时人知投何处宿空冷猿啸时泣对湘潭竹此诗端集不载古乐府有之然题曰二首非也本一首耳其诗真景实情婉转怊惆求之徐庾之间且罕况晚唐乎大历以后五言古诗可选者惟端此篇与刘禹锡捣衣曲陆龟蒙茱□匣中镜温飞卿悠悠复悠悠四首耳珍珠船杜鹃鸣初听其声者主离别
