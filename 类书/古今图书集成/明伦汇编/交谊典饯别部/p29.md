<!-- { "loadSidebar": true } -->
真成薄命久寻思宛转蛾眉能几时汉水楚云千万里留君不住益凄其　　送别　　　　　　　　　　　释大欣沙鸟高低语江云断续飞青山携手别秋日故人稀落落芳心在悠悠昨梦非歌长不用续鲸浪暗吹衣　　丙戌岁将赴京师途中送徐明德归镇安　　　　　　　　　　　　　　　明刘基疲马怀空枥征衣怯路尘那堪远游子复送欲归人月满西津夜花明北固春论文应有日话别莫悲辛　　别刘希敬　　　　　　　　　汪广洋与君同理扬州棹卧看长天入翠微何事杜陵伤远别不如范蠡赋东归春风小店梨花发宿雨□林燕子飞惆怅临溪一杯酒銮江江上日晖晖　　留别李侯　　　　　　　　　　高启梅发津亭壮春随使节回线多游子服酒满故人杯钟送横江雨车盘出峡雷平生感知己临别更徘徊　　送陈则　　　　　　　　　　　前人挟策去谁亲侯门不礼宾愁边长夜雨梦里少年春树引离乡路花骄失意人一杯歌短调相送欲沾巾　　送陈恭　　　　　　　　　　　前人凉风起江海万树尽秋声摇落岂堪别踌躇空复情帆过京口渡砧响石头城为客归宜早高堂白发生　　陶秘书广陵送别图　　　　　　前人暮雨潮生瓜步春山树绕芜城惆怅离舟欲发江南烟寺钟声　　吴中送顾生归海陵　　　　　　　前人凉风初变柳归兴片帆孤家向三秋到田经几岁芜旧音犹带楚新梦未离吴明日江南北相思有雁无　　城西客舍送周著作砥　　　　　前人客中寒食后惆怅送君回花隐归城□风吹渡水衣夜窗炊黍散春苑斗茶稀谁念西斋雨相思独掩扉　　秋夜宿周记室草堂送王才　　　前人相别还相恋秋宵暂对□人情贫后见客况醉中忘池柳□含雨江云薄护霜离舟待明发愁思剧茫茫　　送何记室游湖州　　　　　　　前人暮雨关城独去迟少年心事剑相知故人当路轻贫贱倦客逢秋恶别离□柳一旗江上酒乱山孤棹道中诗水嬉散后湖亭废此去烦君吊牧之　　送顾军咨归梁溪　　　　　　　前人新柳休攀短短条离愁似雪未能消春回废苑还芳草人渡空江正落潮德曜宅前今独去平津门下旧相招重来莫在花开后拟听狂歌醉几朝　　赋得寒山寺送别　　　　　　　前人枫桥西望碧山微寺对寒江独掩扉船里钟催行客起塔中灯照远僧归渔村寂寂孤烟近官路萧萧众叶稀须记姑苏城外泊乌啼时节送君违　　省垣对雨有怀方员外　　　　　杨基煮得新醅滟滟红省垣谁与晚樽同人当暂别情偏恶诗到无聊语更工江浦荷花双鹭雨驿亭杨柳一蝉风论文若到虞杨地应对清江忆范公　　立秋日怀方员外　　　　　　　前人几日西清昼掩屏绿尘幽藓遍闲厅病中事少翻嫌健醉里愁多只愿醒□响阁铃飞夜鹊偶摊书卷落秋萤萍踪已办东南别风雨长更各自听　　古东门行送别金彦桢　　　　　张洪仆夫顾我悲辕马局不行古来离别地青草不复生居人攀桃李怅望难为情流尘起阡陌远树花冥冥莫向秦东亭唱此东门行土中有死骨闻之复心惊　　送杜亚卿赴南京　　　　　　　刘铉一樽倾罢雨潇潇客思离情总不消廿载禁林同侍讲五更青琐共趋朝西风鸿雁南归急落日云烟北望遥此际送君无限意□□杨柳玉河桥　　送徐仲吉赴任龙江　　　　　　刘溥杨柳阴阴乳雀飞可堪相见复相违南风草色连江舍北阙钟声绕禁闱盛世一官随处好故人千里几时归欲知后夜相思意□雨寒松独掩扉　　寄平江侯陈立卿　　　　　　　前人梧桐叶老菊花肥秋气催寒及授衣青眼故人频入梦白头孤客未言归江湖寂寂双鱼冷风雨凄凄一雁飞尊酒论文久相约不堪时与素心违　　送张景归四明　　　　　　　　苏平萍水相逢此识君天涯踪迹又离群梦随海月乡心远愁逐江流客路分极浦断鸿惊暮雨乱山孤骑入寒云空斋别后门还掩诗酒何人话夕曛　　送客　　　　　　　　　　　王云凤春湿蒸云雨欲丝飘飘游子别离时愁看陌上青青草送尽行人总不知　　送江仲隆　　　　　　　　　　胡广十年清宦住京畿白发萧萧老布衣乡里交游前辈在关河离别故人稀官桥细柳藏新雨水驿轻帆背夕晖我有愁怀何处遣秋来日望雁南飞　　别唐寅　　　　　　　　　　祝允明长河坚冰至北风吹衣凉户庭不可出送子上河梁握手三数语礼不及壶觞前辕有征夫同行竟异乡人生岂有定日月亦代明毛裘忽中卷先风欲飞翔南北各转首登途勿徊徨　　夏口夜泊别友人　　　　　　李梦阳黄鹤楼前日欲低汉阳城树乱乌啼孤舟夜泊东游客恨杀长江不向西　　别张子言四首　　　　　　　　常伦我友驾言迈去去之朔方晨起趋中厨为我具酒浆长别在须臾且愿尽杯觞昔为骨肉亲比翼云中翔今当承乖违邈若参与商出门异乡县居世如朝霜世途转倾侧良会安可常羸马感人情哀鸣衢路旁悲风振乔林瑟瑟伤肝肠执手不能辞泪下沾衣裳恨无凌风翰送子还故乡故乡岂不思临发中徘徊借问欲谁须重与心知违山海高且深见面未有期有怀今不尽相思亦何为岂无弦歌曲调促令心悲立语未及终白日奄忽移安得鲁阳戈挥景使东驰驰景不少待客子何可留相送不觉远行行至河洲中有双黄鹄飞鸣谐匹俦惊风扬洪波散失焉能求雌雄相背飞影响日以遒凫骛岂不多嗟哉非我仇愿言树萱草以解心烦忧烦忧动我神悲歌仍踯躅郁郁道旁柳垂荫昔何绿严霜日夜寒枝叶不复属四时相推斥变化一何速俗子骛声华世儒矜结束立身多所乖年命伤局促子其爱景光抱道在白屋　　别曹仲礼　　　　　　　　　　前人与君一为别晷度逝不停奄忽二十载亲串日以零短者已物化存者非壮龄况复异乡县散处如晨星但言长相思岂意今合并颜鬓各已改不易惟兹情孤鸿号朔风黄鸟声嘤嘤飞鸟恋俦匹况乃称友生　　其二别子大河侧见子长江滨对面但疑叹含意惨莫陈岂无亲知欢念此同袍人扳留不须臾羲阳忽以沦奋身思系日天路邈无因安能附高翮一举摩青旻饱者岂念饥贵者羞贱贫薄终古所尢交谊贵在伸故心苟不移何必会合频慷慨即长路无为儿女仁　　其三中夜起相送白露涂我襟低头惜分手举头伤辰参斗酒良不薄对之不能斟唧唧草间虫助我扬悲吟为君拭绿绮弹作清商音物理关人情泪下不可禁谷风刺小怨孔公赞同心延陵轻宝剑高义垂至今亲交信不薄先民良可钦　　其四
泠泠山下涧重重山上松粼粼涧中石瑟瑟松上风波逝石不俱奔松莫从物理相倚藉动息难可同与君游宛雒矫若双飞龙中道怅相失末路欣此逢既逢不须臾去复当严冬霜霰集衡轭虎豹啼林丛子其慎桑榆劳谦以令终　　送友游武夷　　　　　　　　　陆俸秋来天外结幽期一月看山到武夷石壁负舟仙去后天风吹袂独吟时花深九曲烟霞寂月出千峰猿鸟悲我亦江湖从孟浪闻君长往不胜思　　发茶陵别诸亲旧　　　　　　　张治行行离故里洒泪别交亲明发过湘水应为更远人雨侵山树晓花落暮江春何事怀簪组风尘白发新　　春夜别友人　　　　　　　　蔡羽晚山横酒马蹄轻寂寂都门独听莺阁上花枝惊梦短雨中春草伴愁生江穷吴楚东流壮曲尽巴渝双烛明不是新年无柳折长条留取系离情　　行至车骑关河南界尽处与亲知别
　　　　　　　　　　　　　　　高叔嗣山河未可尽行处与春长驿路沙俱白关门柳欲黄亲知还自反离别各相望且缓征车发中心恋故乡　　十六夜祖董生北行　　　　　　黄甲江南今夕月清光犹似昨君行背雁飞明日堪谁酌孤情月正中照汝颜如削愿君霜树年临风远摧薄　　江上留别友人　　　　　　　皇甫涍风蓬去未已烟蔓复牵情分鸿下林影别鹤上琴声征舻惜潮便祖酌畏尊倾离亭有青草空识合欢名　　枫桥舟中与子循别　　　　　　前人落日下离津江天引望频黯然对尊酒惜尔向风尘白海迷来雁清霜畏旅人从知比柯叶信是共沈沦政理操刀暇交情赠缟新班荆怀雨露投璧谢淄磷阮籍穷途泪平原世网身何能亦漂泊谷口正逢春　　送汪汝玉守思南　　　　　　金大车谪宦从吾道高名世所传阴山藏疠鬼瘴水发蛮烟十口天边寄孤帆海上悬中原万余里后会是何年　　江上送陈元甫还江西　　　　金大舆送君江上路心逐断云飞野饭投孤馆寒霜照客衣鸟冲黄叶下潮带白苹归故国方兵火山中昼掩扉　　舟至辰陵矶与楚百户等言别　　曾烜江到荆湘两派分客情无奈况离群尔从三峡迎春水我过重湖望楚云白帝至今啼蜀魄苍梧何处吊湘君孤舟夜向巴陵泊一曲商歌不忍闻　　初春夜集王元美宅饯别吴峻伯徐汝思袁履　　善三比部出使得杯字　　　　　谢榛共饯江南客芳筵候月来漏催诗草就春报烛花开把袂终千里论心更一杯风人今夜聚星使几时回官舍遥闻笛宫庭暗落梅相看倍惆怅残雪照燕台　　秋夜乌给事宅言别　　　　　　前人故人同此夜离思且衔杯古树当庭合流萤到席回烛花留我醉谏草识君才异日关河隔秋鸿几北来　　志别　　　　　　　　　　　张元凯祖道一尊酒凉风江上生枫林一叶丹秋动千山声星离越溪水雨散吴王城我昔游燕赵居人送我行今我亦送客酒尽泪欲倾乃知送我者掩袂多至情　　枫桥与送者别　　　　　　　　前人枫桥秋水绿无涯枫叶满树红于花万里之行纔十里阖闾城头尚堪指游子尊前泪湿衣离心已逐片帆飞酒酣不识身为客意欲元同送者归　　固节旗亭留别董体仁　　　　徐中行自古销魂地经过复此亭布衣交自重尊酒眼偏青柳色春堪惜骊歌老倦听因君怀旧侣落落叹晨星　　金子坤话别　　　　　　　　　陈鹤驿路孤亭含落晖绿芜风暖燕频飞城头潮上酒初歇江畔月明人独归才滞莫疑天道远路贫方觉世情非凄凉二十年来事惟有临岐染衣　　送客归卢氏　　　　　　　　陆之裘吴门飞雪正纷纷酒暖红楼此送君归时射雁如相忆熊耳山高隔暮云　　赠别益卿　　　　　　　　　王叔承往时慕游侠尚知追昔贤乃兹颇超逸举世同所天况我肝胆交惜别能无怜余归向吴会君行入幽燕烹莼鲙鲈鱼白马西翩翩挥手各有期江水闻此言　　虎丘别友人　　　　　　　　黄姬水惜别衔杯过虎丘行人无奈乱山愁澄江一别秋风里枫叶芦花是客舟　　送蒋都护入蜀　　　　　　　王登
