<!-- { "loadSidebar": true } -->
礼记檀弓子路去鲁谓颜渊曰何以赠我曰吾闻之也去国则哭于墓而后行反其国不哭展墓而入谓子路曰何以处我子路曰吾闻之也过墓则式过祀则下左传昭公元年叔向出行人挥送之叔向问郑故焉且问子□对曰其与几何无礼而好陵人怙富而卑其上弗能久矣十六年夏四月郑六卿饯宣子于郊宣子曰二三君子请皆赋起亦以知郑志子齹赋野有蔓草宣子曰孺子善哉吾有望矣子产赋郑之羔裘宣子曰起不堪也子大叔赋褰裳宣子曰起在此敢勤子至于他人乎子大叔拜宣子曰善哉子之言是不有是事其能终乎子游赋风雨子旗赋有女同车子柳赋萚兮宣子喜曰郑其庶乎二三君子以君命贶起赋不出郑志皆昵燕好也二三君子数世之主也可以无惧矣宣子皆献马焉而赋我将子产拜使五卿皆拜曰吾子靖乱敢不拜德宣子私觐于子产以玉与马曰子命起舍夫玉是赐我玉而免吾死也敢不藉手以拜史记孔子世家鲁南宫敬叔言鲁君曰请与孔子适周鲁君与之一乘车两马一竖子俱适周问礼盖见老子云辞去而老子送之曰吾闻富贵者送人以财仁人者送人以言吾不能富贵窃仁人之号送子以言曰聪明深察而近于死者好议人者也博辨广大危其身者发人之恶者也为人子者毋以有己为人臣者毋以有己孔子自周反于鲁弟子稍益进焉孔子家语子路初见篇子路将行辞于孔子子曰赠汝以车乎赠汝以言乎子路曰请以言孔子曰不强不达不劳无功不忠无亲不信无复不恭失礼慎此五者而已子路曰由请终身奉之敢问亲交取亲若何言寡可行若何长为善士而无犯若何孔子曰汝所问苞在五者中矣亲交取亲其忠也言寡可行其信也长为善士而无犯其礼也说苑杂言篇曾子从孔子于齐齐景公以下卿礼聘曾子曾子固辞将行晏子送之曰吾闻君子赠人以财不若以言今夫兰本三年湛之以鹿醢既成则易以匹马非兰本美也愿子详其所湛既得所湛亦求所湛吾闻君子居必择处游必择士居必择处所以求士也游必择士所以修道也吾闻反常移性者欲也故不可不慎也辨物篇孔子晨立堂上闻哭者声音甚悲孔子援琴而鼓之其音同也孔子出而弟子有叱者问谁也曰回也孔子曰回何为而叱回曰今者有哭者其音甚悲非独哭死又哭生离者孔子曰何以知之回曰似完山之鸟孔子曰何如回曰完山之鸟生四子羽翼巳成乃离四海哀鸣送之为是往而不复返也孔子使人问哭者哭者曰父死家贫卖子以葬之将与其别也孔子曰善哉圣人也说苑敬慎篇魏公子牟东行穰侯送之曰先生将去冉之山东矣独无一言以教冉乎魏公子牟曰微君言之牟几忘语君君知夫官不与势期而势自至乎势不与富期而富自至乎富不与贵期而贵自至乎贵不与骄期而骄自至乎骄不与罪期而罪自至乎罪不与死期而死自至乎穰侯曰善敬受明教尊贤篇齐将军田瞶出将张生郊送曰昔者尧让许由以天下洗耳而不受将军知之乎曰唯然知之伯夷叔齐辞诸侯之位而不为将军知之乎曰唯然知之于陵仲子辞三公之位而佣为人灌园将军知之乎曰唯然知之智过去君弟变姓名免为庶人将军知之乎曰唯然知之孙叔敖三去相而不悔将军知之乎曰唯然知之此五大夫者名辞之而实羞之今将军方吞一国之权提鼓拥旗披坚执锐旋回十万之师擅斧钺之诛慎毋以士之所羞者骄士田瞶曰今日诸君皆为瞶祖道具酒脯而先生独教之以圣人之大道谨闻命矣孔丛子儒服篇子高游赵平原君客有邹文季节者与子高相善及将还鲁诸故人诀既毕文节送行三宿临别文节流涕交颐子高徒抗手而已分背就路其徒问曰先生与彼二子善彼有恋恋之心未知后会何期凄怆流涕而先生厉声高揖此无乃非亲亲之谓乎子高曰始焉谓此二子丈夫尔乃今知其妇人也人生则有四方之志岂鹿豕也哉而常聚乎其徒曰若此二子之泣非邪答曰斯二子良人也有不忍之心若于取断必不足矣其徒曰凡泣者一无取乎子高曰有二焉大奸之人以泣自信妇人懦夫以泣着爱史记刺客列传燕太子丹遣荆轲入秦太子及宾客知其事者皆白衣冠以送之至易水之上既祖取道高渐离击筑荆轲和而歌为变征之声士皆垂泪涕泣又前而歌曰风萧萧兮易水寒壮士一去兮不复还复为羽声慷慨士皆瞋目发尽上指冠于是荆轲就车终已不顾汉书疏广传广东海兰陵人也宣帝时为太子太傅兄子受为少傅在位五岁乃与受移病满三月赐告广遂称笃上疏乞骸骨帝以其年笃老皆许之公卿大夫故人邑子设祖道供帐东都门外送者车数百两辞决而去及道路观者皆曰贤哉二大夫或叹息为之下泣后汉书范冉传冉与汉中李固河内王奂亲善奂后为考城令屡遣书请冉冉不至及奂迁汉阳太守将行冉乃与弟协步赍麦酒于道侧设坛以待之冉见车徒络绎遂不自闻惟与弟共辨论于路奂识其声即下车与相揖对奂曰行路仓卒非陈契阔之所可共到前亭宿息以叙分隔冉曰子前在考城思欲相从以贱质自绝豪友耳今子远适千里会面无期故轻行相候以展诀别如其相追将有慕贵之讥矣便起告违拂衣而去奂瞻望弗及冉长逝不顾陈遵传遵为大司马更始时使匈奴过辞于王丹丹曰俱遭反复惟我二人为天所遗今子当之绝域无以相赠赠子以不拜遂揖而别遵甚悦之高彪传彪为中郎校书东观时京兆第五永为督军御史使督幽州百官大会祖饯于长乐观议郎蔡邕等皆赋诗彪乃独作箴曰文武将坠乃俾俊臣整我皇纲董此不虔古之君子即戎忘身明其果毅尚其桓桓吕尚七十气冠三军诗人作歌如鹰如鹯天有太乙五将三门地有九变丘陵山川人有计策六奇五间总兹三事谋则谘询无曰己能务在求贤淮阴之勇广野是尊周公大圣石碏纯臣以威克爱以义灭亲勿谓时险不正其身勿谓无人莫识己真忘富遗贵福禄乃存枉道依合复无所亲先公高节越可永遵佩藏斯戒以励终身邕等甚美其文以为莫尚也后彪为中郎较书于东观及迁内黄令帝□同僚临送祖于上东门郭太传太字林宗游于雒阳始见河南尹李膺大奇之遂相友善于是名震京师后归乡里衣冠诸儒送至河上车数千两林宗惟与李膺同舟而济众宾望之以为神仙焉太后举有道不就祢衡传衡平原般人也为曹公所怒遣人骑送之刘表临发众人为之祖道先供设于城南乃更相戒曰祢衡悖虐无礼今因其后到咸当以不起折之也及衡至众人莫肯兴衡坐而大号众问其故衡曰坐者为冢卧者为尸冢尸之间能不悲乎魏志管辂传辂与诸葛原别原戒以二事言卿性乐酒量虽温克然不可保宁当节之卿有冰镜之才所见者妙如膏火不可不慎持卿睿才以游于云汉之间不忧不富贵也辂言酒不可极才不可尽吾欲持酒以礼持才以愚何患之有耶辂至少府丞蜀志张裔传裔字君嗣为丞相诸葛亮留府长史诣亮咨事送者数百车乘盈路裔书与所亲曰人自敬丞相长史男子张君嗣附之疲倦欲死会稽典录卓恕字公行上虞人也与人相期约虽遭暴风疾雨无不至者常从建业辞太傅诸葛恪恪问何当复来恕答曰某日当复亲觐至是日恪停食候恕至时宾客会者皆以为会稽建业相去千余里道隔江湖岂得如期须臾恕至一坐尽惊经外杂抄晋郭奕字大业为野王令羊祜常过之奕叹曰羊叔子何必减郭大业少选复往又叹曰羊叔子去人远矣遂送祜出界数百里坐此免官世说补王伟元门生为本县所役求属令为脱王曰卿学不足以庇身吾德不足以庇卿属之何益乃步□干饭儿负盐豉送所役生到县诸生随者千人令以伟元诣己整衣出迎伟元乃下道至土牛傍罄折立自言门生为县役故来送别因执手泣涕而去令即放遣此生一县皆以为耻皇甫谧有从姑子梁柳为城阳太守将之官或劝士安饯之士安曰柳为布衣时过吾吾送迎不出门食不过盐菜今送之是贵城阳太守而轻梁柳非心所安晋书贾充传充为车骑将军都督秦凉二州诸军事将之镇百僚饯于夕阳亭石崇传崇拜太仆出为征虏将军假节监徐州诸军事镇下邳崇有别馆在河阳之金谷一名梓泽送者倾都帐饮于此焉世说新语支道林还东时贤并送于征虏亭蔡子叔前至坐近林公谢万石后来坐小远蔡暂起谢移就其处蔡还见谢在焉因合褥举谢掷地自复坐谢冠帻倾脱乃徐起振衣就席神意甚平不觉瞋沮坐定谓蔡曰卿奇人殆坏我面蔡答曰我本不为卿面作计其后二人俱不介意周叔治作晋陵太守周侯仲智往别叔治以将别涕泗不止仲智恚之曰斯人乃妇女与人别唯啼泣便舍去周侯独留与饮酒言话临别流涕抚其背曰奴好自爱晋书温峤传峤为王敦左司马会丹阳尹缺敦问峤谁可作者峤曰愚谓钱凤可用凤亦推峤峤伪辞之敦不从表补丹阳尹峤犹惧钱凤为之奸谋因敦饯别峤起行酒至凤前凤未及饮峤因伪醉以手板击凤帻坠敦以为醉两释之临去言别涕泗横流出阁复入如是再三然后即路殷浩传浩为中军将军废徙东阳委命谈咏虽家人不见其有流放之戚甥韩伯浩素赏爱之随至徙所经岁还都浩送至渚侧咏曹颜远诗云富贵他人合贫贱亲戚离世说新语谢公在东山朝命屡降而不动后出为桓宣武司马将发新亭朝士咸出瞻送高灵时为中丞亦往相祖因醉戏曰卿屡违朝旨高卧东山诸人每相与言安石不肯出将如苍生何今亦苍生将如卿何谢笑而不答珍珠船谢安谓羲之曰中年以来与亲友别辄作数日恶羲之曰年在桑榆自应尔世说新语殷觊病困看人政见半面殷荆州兴晋阳之甲往与觊别涕零属以消息所患觊答曰我病自当差正忧汝患耳桓宣武薨桓南郡年五岁服始除桓车骑与送故文武别因指语南郡此皆汝家故吏佐元应声恸哭酸感傍人车骑每自目己坐曰灵宝成人当以此坐还之鞠爱过于所生晋书桓温传温太和四年上疏悉众北伐平北将军郗愔以疾解职又以温领平北将军徐兖二州刺史率弟南中郎冲西中郎袁真步骑五万北伐百官皆于南州祖道都邑尽倾宋书孔季恭传季恭拜侍中特进左光禄大夫辞事东归高祖饯之戏马台百僚咸赋诗以述其美张敷传敷善持音仪尽详缓之致与人别执手曰念相闻余响久之不绝张氏后进至今慕之其源流起自敷也王惠传惠为中军长史时会稽内史刘怀敬之郡送者倾京师惠亦造别还过从弟球球问向何所见惠曰惟觉即时逢人耳王弘之传桓元辅晋桓谦以为卫军参军时琅琊殷仲文还姑熟祖送倾朝谦要弘之同行答曰凡祖离送别必在有情下官与殷风马不接无缘扈从谦贵其言南史沈怀文传怀文除尚书殿中郎隐士雷次宗被征居钟山后南还庐江何尚之设祖道文义之士毕集为联诗句怀文所作尤美辞高一坐何尚之传尚之字彦德父叔度恭谨有行业尚之为中书侍郎迁吏部郎告休定省倾朝送别于冶渚及至郡叔度谓曰闻汝来此倾朝相送可有几客答曰殆数百人叔度笑曰此是送吏部郎耳非关何彦德也昔殷浩亦尝作豫章定省送别者甚众及废徙东阳船泊征虏亭积日乃至亲旧无复相窥者世说新语谢安南免吏部尚书还东谢太傅赴桓公司马出西相遇破冈既当远别遂停三日共语太傅欲慰其失官安南辄引以他端虽信宿中途竟不言及此事太傅深恨在心未尽谓同舟曰谢奉故是奇士南齐书张融传融为封溪令从叔永出后渚送之曰似闻朝旨汝寻当还融曰不患不还正恐还而复去南史傅琰传琰子翙为官亦有能名后为吴令别建康令孙廉廉因问曰闻丈人发奸摘伏惠化如神何以至此答曰无他也唯勤而清清则宪纲自行勤则事无不理宪纲自行则吏不能欺事自理则物无疑滞欲不理得乎时临淮刘元明亦有吏能历山阴建康令政常为天下第一终于司农卿后翙又代元明为山阴令问元明曰愿以旧政告新令尹答曰我有奇术卿家谱所不载临别当相示既而曰作县令唯日食一升饭而莫饮酒此第一策也傅昭传昭弟映三岁而孤兄弟友睦修身励行非礼不动始昭之守临海陆倕饯之宾主俱欢日暮不反映以昭年高不可连夜极乐乃自往候接同乘而归兄弟并己斑白时人美而服焉梁书陶弘景传弘景初仕齐为奉朝请永明十年上表辞禄诏许之赐以束帛及发公卿祖之于征虏亭供帐甚盛车马填咽宋齐以来未有朝野荣之魏书南安王桢传桢出为镇北大将军相州刺史高祖饯桢于华林都亭诏曰从祖南安既之蕃任将旷违千里豫怀惘恋然今者之集虽曰分岐实为曲宴并可赋诗申意射者可以观德不能赋诗者可听射也当使武士弯弓文人下笔高祖饯桢于阶下流涕而别北史高闾传宣武践祚闾累表逊位优诏授光禄大夫告老求归帝为之流涕优诏赐安车几杖舆马缯彩衣服布帛事从丰厚百僚饯之犹群公之祖二疏也崔伯谦传伯谦历瀛州别驾京畿司马文襄将之晋阳劳之曰卿骋足瀛部已着康歌督府务总是用相授临别又马上执手曰执子之手与子偕老卿宜深体此情颜氏家训名实篇邺下有一少年出为襄国令颇自勉笃公事经怀每加抚恤以求声誉凡遣兵役握手送离或赍□枣饼饵人人赠别云上命相烦情所不忍道路饥渴以此见思民庶称之不容于口及迁为泗州别驾此费日广不可常周一有伪情触涂难继功绩遂败损矣周书王褒传褒世在江东为宰辅高祖亦以此重之建德以后颇参朝议凡大诏册皆令褒具草东宫既建授太子少保迁小司空仍掌纶诰乘舆行幸褒常侍从初褒与梁处士汝南周弘让相善及弘让兄弘正自陈来聘高祖许褒等通亲知音问褒赠弘让诗并致书曰嗣宗穷途杨朱岐路征蓬长逝流水不归舒惨殊方炎凉异节木皮春厚桂树冬荣想摄卫惟宜动静多豫贤兄入关敬承款曲犹依杜陵之水尚保池阳之田铲迹幽蹊销声穹谷何其愉乐幸甚幸甚弟昔因多疾亟览九仙之方晚涉世途常怀五岳之举同夫关令物色异人譬彼客卿服膺高士上经说道屡听元牝之谈中药养神每禀丹沙之说顷年事遒尽容发衰谢芸其黄矣零落无时还念生涯繁忧总集视阴愒日犹赵孟之徂年负杖行吟同刘琨之积惨河阳北临空思巩县霸陵南望还见长安所冀书生之魂来依旧壤射声之鬼无恨他乡白云在天长离别矣会见之期邈无日矣援笔揽纸龙钟横集弘让复书曰甚矣悲哉此之为别也云飞泥沈金铄兰灭玉音不嗣瑶华莫因家兄至自镐京致书于穹谷故人之迹有如对面开题申纸流脸沾膝江南燠热橘柚冬青渭北冱寒杨榆晚叶土风气候各集所安餐卫适时寝兴多福甚善甚善与弟分袂西陜言反东区难保周陵还依蒋径三姜离二仲不归麋鹿为曹更多悲绪丹经在握贫病莫谐芝朮可求恒为采掇昔吾壮日及弟富年俱值雍熙并欢衡泌南风雅操清商妙曲弦琴促坐无乏名晨玉沥金华冀获难老不虞一旦反复波澜吾已愒阴弟非茂齿禽尚之契各在天涯永念生平难为胸臆且当视阴数箭排愁破涕人生乐耳忧戚何为岂能遽悲次房游魂不返远缺
