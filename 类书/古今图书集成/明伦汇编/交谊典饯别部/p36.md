<!-- { "loadSidebar": true } -->
保期颐享黄发犹冀苍鹰赪鲤时传尺素清风朗月俱寄相思子渊子渊长为别矣握管操觚声泪俱咽隋书牛弘传杨素将击突厥诣太常与弘言别送素至中门而止素谓弘曰大将出征故来叙别何相送之近也弘遂揖而退素笑曰奇章公可谓其智可及其愚不可及也亦不以屑怀房彦谦传内史侍郎薛道衡重彦谦为人深加友敬炀帝嗣位道衡转牧番州路经彦谦所留连数日屑涕而别文中子问易篇贾琼为吏以事楚公将行子饯之琼曰愿闻事人之道子曰远而无介就而无谄泛乎利而讽之无斗其捷琼曰终身诵之子曰终身行之可也旧唐书史德义传德义隐居虎丘山高宗闻其名征赴洛阳寻称疾东归公卿已下皆赋诗饯别德义亦以诗留赠其文甚美大唐新语长寿中有荥阳郑属宾颇善五言竟不闻达年老方授江左一尉亲朋饯别于上东门属宾赋诗留别曰畏途方万里生涯近百年不知将白首何处入黄泉酒酣自咏声调哀感满座为之流涕竟卒于官全唐诗话贺知章年八十六卧病冥然无知疾损上表乞为道士还乡明皇许之舍宅为观赐名千秋命其男曾子会稽郡司马赐鉴湖剡川一曲诏令供帐东门百僚祖饯御制送诗并序云天宝三年太子宾客贺知章知足之分抗归老之疏解组辞荣志期入道朕以其年在迟暮用循挂冠之事俾遂赤松之游正月五日将归会稽遂饯东路乃命六卿庶尹大夫供帐青门宠行迈也岂惟崇德尚齿抑亦励俗劝人无令二□独光汉册乃赋诗赠行诗云遗荣期入道辞老竟抽簪岂不惜贤达其如高尚心环中得秘要方外散幽襟独有青门饯群英怅别深又云筵开百壶饯诏许二□归仙记题金箓朝章换羽衣悄然承睿藻行路满光辉册府元龟贺知章为散骑常侍请度为道士求还乡里皇太子已下咸就执别哥舒翰为太子少保安禄山反以为皇太子先锋兵马副元帅拒贼于潼关百僚出饯于郊经外杂抄唐杨凭贬临贺尉姻友惮累无往候者善客徐晦独至蓝田慰饯李夷简遽表为监察御史曰君不负杨临贺肯负国乎世说补杨凭得罪姻友无敢送者独徐晦送至蓝田权载之谓徐君诚厚杨临贺无乃为累乎徐曰晦自布衣时杨知我厚方兹流播宁忍无言而别有如公为奸谮斥敢自同路人乎载之叹其长厚旧唐书柳公绰传公绰为吏部员外郎武元衡罢相镇西蜀与裴度俱为元衡判官尢相善先度入为吏部郎中度以诗饯别有两人同日事征西今日君先捧紫泥之句甘泽谣红□潞州节度使薛嵩家青衣魏博节度使田承嗣将并潞州嵩闻之计无所出时红□从行红□曰主不遑寝食岂非邻境乎嵩具告其事红□乃入房饰行其佩龙文匕首倏忽不见嵩饮酒数合忽闻红□回嵩喜而慰问曰不敢辱命无杀伤但取□头金合为信耳嵩乃发使遗承嗣书以金合授之由是河北河南人使各至而红□辞去嵩曰女生我家而今欲安往又方赖女岂可议行红□曰某前世本男子以阴功见诛降为女子幸生于公家今十九年宠待有加荣亦至矣昨往魏郡以示报恩两地保其城池万人全其性命使乱臣知惧烈士安谋在某一妇人功亦不小固可赎其前罪还其本原便当遁迹尘中栖身物外澄清一气生死常存嵩曰不然遗尔千金为居山之所给红□曰事关来世安可预谋嵩知不可驻留乃广为饯别悉集宾客夜宴中堂嵩以歌送红□酒诸坐客中冷朝阳为辞曰采菱歌怨木兰舟送客魂消百尺楼还似雒妃乘雾去碧天无际水空流歌毕嵩不胜悲红□反袂且泣因伪辞离席遂亡其所在经外杂抄太学生薛约师事阳城坐言事徙连州城送之郊上以为党出城道州刺史干子长庆末前知福建县权长孺犯事流贬后以故礼部相国德舆之近宗遇恩复资留滞广陵多日宾府相见皆鄙之将诣阙求官临行群公饮饯于禅智精舍狂士蒋传知长孺有嗜人爪癖乃于健步及诸佣保处薄给酬直得数两削下爪或洗濯未精以纸里候其酒酣进曰侍御远行无以饯送今有少佳味敢献遂进长孺长孺视之忻然有喜色如获千金之惠涎流于吻连撮啖之神色自得合坐惊异全唐诗话韦蟾廉问鄂州罢宾僚祖饯蟾曾书文选句云悲莫悲兮生别离登山临水送将归以笺毫授宾从请续其句逡巡有妓泫然起曰某不才不敢染翰欲口占两句韦大惊异妓随念云武昌无限新栽柳不见杨花扑面飞坐客无不嘉叹韦令唱作杨柳枝词马令南唐书邓王从益传从益元宗第八子也开宝初出镇宣州后主率近臣饯绮霞阁自为诗序以送之其略云秋山滴翠暮壑澄空爱公此行畅乎遐览其诗有咫尺烟江几多地不须怀抱重凄凄之句君臣赓赋可为盛事宋史颜衎传周广顺初为尚书右丞俄充端明殿学士权知开封时王峻持权衎为峻所引用罢职守兵部侍郎显德初上表求解官授工部尚书致仕还乡里台阁缙绅祖饯都门外冠盖相望时人荣之张咏传咏知益州时李顺构乱王继恩上官正总兵攻讨顿师不进咏以言激正勉其亲行仍盛为供帐饯之酒酣举爵属军校曰尔曹蒙国厚恩无以塞责此行当直抵寇垒平荡丑类若老师旷日即此地还尔死所矣正由是决行深入大致克捷王旦传旦薨后数日张旻赴镇河阳例宜饮饯以旦故不举乐录其子弟侄外孙门客尝从授官者十数人诸子服除又各进一官续闻见近录仁宗初独听政范文正以进拟资叙班簿图上之冀晓上心使执政者不得越次欺罔执政以事危之遂谪知饶州诸公出饯语文正曰前黜已光今更老矣文正谑曰今回光后回光直待上牢了仲淹方是了期耶众大噱宋史李之才传之才调孟州司法参军时范雍守孟亦莫之知也雍初自洛建节守延安送者皆出境外之才独别近郊或病之谢曰故事也顷之雍谪安陆之才独往见之洛阳前日远送之人无一来者雍始恨知之之晚范正辞传正辞子讽通判郓州时知州李迪贬衡州副使宰相丁谓戒使者持诏书促上道讽辄留迪数日为治装祖行刘温叟传温叟子晔累迁刑部郎中龙图阁直学士知河南府徙河中府卒初王曙坐寇准贬官在朝无敢往见者晔叹曰友朋之义独不见于今欤往饯之经宿而还闻见前录钱相谪汉东诸公送别至彭婆镇钱相置酒作长短句俾妓歌之甚悲钱相泣下诸公皆泣下东轩笔录范文正公仲淹自知开封落待制以吏部员外郎知饶州出都时唯王待制质饯宿于城外洎水道之官历十余州无一人出迎迓者时陈恭公执中以龙图阁直学士知扬州迎送问劳甚至虽时宰好恶能移众人而方正之士亦不可变也宋史王祜传祜孙质以天章阁待制出知陕州范仲淹贬饶州治朋党方急质独载酒往饯或以诮质质曰范公贤者得为之党幸矣世以此益贤之名臣言行录外集程伊川先生被谪时李邦直尹洛令都监来见伊川才出见之便请上轿先生欲略见叔母亦不许莫知朝命云何是夜宿于都监厅明日差人管押成行至龙门邦直遣人赆银百星先生不受既归门人问何为不受曰渠是时已与某不相知岂可受见闻搜玉王荆公罢相出镇金陵时飞蝗自北而南江东诸郡皆有之百官饯公于郊外刘贡父后至追之不及乃寄一绝云青苗助役两妨农天下嗷嗷怨相公惟有蝗虫偏感德又随车骑过江东挥麈后录元丰中先祖同滕章敏王荆公于钟山临别赠言云立德广量行惠非特为两公别后之戒安石亦终身所行之者也先祖云以某所见前二语则相公诚允蹈之但末后之言相公在位时行青苗免役之法于天下未审如何公默然不应东坡志林仆以元丰三年二月一日至黄州时家在南都独与儿子迈来郡中无一人旧识者时时策杖至江上望云涛渺然亦不知有文甫兄弟在江南也居十余日有长□者惠然见过乃文甫之弟子辨留语半日云迫寒食且归东湖仆送之江上微风细雨叶舟横江而去仆登夏燠尾高丘以望之仿□见舟及武昌乃步还尔后遂相往来及今四周岁相过殆百数遂欲买田而老焉然竟不遂近忽量移临汝念将复去而后期未可必感物凄然有不胜怀者浮屠不三宿桑下者有以也哉七年三月九日宋史蒋之奇传之奇为翰林学士兼侍读元符永邹浩以言事得罪之奇折简别之责守汝州范致虚传致虚举进士为太学博士邹浩以言事斥致虚坐祖送获罪停官清波杂志芸叟迁流远适自汴抵郴所至流连南京孙莘老扬州孔周翰泗州蒋颍叔江宁王介甫黄州苏子瞻衡州刘贡父皆相遇焉谈诗觅胜无复行役之劳未离江宁日因送人人京及同士子数辈饮饯游清凉寺抵暮回属营妓数人同舟宛转闻亭上有散乐声逼而询之乃府公迓妓籍既见共载野服披昌但一笑而止今日放臣逐客容如是乎一段胜概宜入画图府公陈和叔也郑穆字闳中闽士所尊四先生郑其一也元佑初为国子祭酒久而请老太学诸生数千人状诣司业又诣丞相府请留不报以待制奉祠将行公卿大夫多以诗赠之三学之士皆为诗且出祖汴东门外三献酒再拜堂下辞诀而去观者叹息辉又从合肥王公助学王与郑中表亲有一编曰归荣乃送行诗也后未见此本秦少游发郴州反顾有所属其词曰雾失楼台月迷津渡桃源望断无寻处可堪孤馆闭春寒杜鹃声里斜阳暮驿寄梅花鱼传尺素砌成此恨无重数郴江幸自绕郴山为谁流下潇湘去山谷云语意极似刘梦得楚蜀间语泪湿栏杆花着露愁到眉峰碧聚此恨平分取更无言语空相断雨残云无意绪寂寞朝朝暮暮今夜山深处断魂分付潮回去毛泽民元佑间罢杭州法曹至富阳所作赠别也因是受知东坡语尽而意不尽意尽而情不尽何酷似少游也经外杂抄陈后山为徐州教授东坡知杭州道由南京陈告守孙觉愿往见而觉不许乃托病谒告来南京送别同舟东下至宿而归为刘安世所弹所赋平生羊荆州追送不作远诗以此紫薇诗话绍圣初荥阳公自浙中赴怀州叔祖赴睦州邂逅于镇江别后叔祖寄绝句云江南江北来昨夜同枝宿平明一声起四顾已极目刘师川莘老丞相幼子力学有文尝赠舍弟诗云大阮平生予所爱小阮相逢亦倾盖济阴未识情更亲信手亲诗落珠贝杨氏作公谁料理臧孙有后诚可喜长亭水落风雨多无酒饮君如别何余时为济阴县主簿大阮谓知止也名臣言行录外集胡文定公罢官荆南僚旧饯行于渚宫呼乐戏以待而交代杨龟山具朝膳留公鲑菜萧然引觞徐酌置语孟案间清坐讲论不觉日晷之暮也士子赴阙过上饶有从臣家居者治馔延公饰姬妾请令出奉□酒为寿公蹙然曰二帝蒙尘国步阢陧岂吾徒为燕乐之日敢辞其人赧而止清波杂志四十年前朝士遭论径放谢辞仓皇出关亲厚者亦不敢相闻迨更化之后稍革此风犹未敢舒肆叔祖由三院御史贰春官未几罢斥时王公元枢德言任小司空趋局即请早出假同列叩之昌言答曰纶今日欲送周为高为高叔祖字也从列尾而至者一二耳近时去国者冠盖祖饯从容理装风俗归厚于治世岂小补哉括苍管铨平仲监秦邸坐事免官秦丞相手封银一笏以助其归恃此方敢留一二日盖秦早授馆于其家故特致此礼宋史赵鼎传鼎尝辟和议与秦桧意不合桧乘间挤鼎乃以忠武节度使出知绍兴府寻加检校少傅改奉国军节度使桧率执政往饯其行鼎不为礼一揖而去桧益憾之剡溪野语王嘉叟与王龟龄别语龟龄曰吾辈会合不可常但令常留面目异日可以相见龟龄每叹曰此言不能置朱子语类先生饯席酒五行中筵亲酌一杯劝李丈云相聚不过如此退去反而求之以一杯与淳曰安卿更须出来行一遭村里坐不觉坏了人昔陈了翁说一人□甚高或邀之入京参国手日久在侧并无所教但使之随行携□局而已或人诘其故国手曰彼□已精其高着已尽识之矣但着未曾识教之随行亦要都经历一过名臣言行录外集朱晦翁往净安寺候蔡元定元定自府乘舟就贬过净安晦翁出寺门接之坐僧方丈寒暄外无嗟劳语以连日读参同契所疑叩蔡蔡应答洒然少迟诸人醵酒至饮皆醉晦翁闲行列坐寺前桥上饮回寺又饮晦翁醉睡方坐饮桥上詹元善即退去晦翁曰此人富贵气宋史蔡元定传元定字季通闻朱熹名往师之遂与对榻讲论诸奥义时韩胄擅政设伪学之禁沈继祖刘三杰为言官连疏抵熹并及元定谪道州州县捕元定甚急元定闻命不辞家即就道熹与从游者数百人饯别萧寺中坐客兴叹有泣下者熹微视元定不异平时因喟然曰友朋相爱之情季通不挫之志可谓两得矣元定赋诗曰执手笑相别无为儿女悲众谓宜缓行元定曰获罪于天天可逃乎杖履同其子沈行三千里脚为流血无几微见言面齐东野语刘震孙长卿号朔斋知宛陵日吴毅夫潜丞相方闲居刘日陪五桥之游奉之亦甚至尝携具开宴自撰乐语一联云入则孔明出则元亮副平生自许之心兄为东坡弟为栾城无晚岁相违之恨毅夫大为击节刘后以召还吴饯之郊外刘赋摸鱼儿一词为别末云怕绿野堂边刘郎去后谁伴老裴度毅夫为之挥泪继遣一价追和此词并以小□侑之送数十里外启之精金百星也前辈怜才赏音如此近世所无宋史陈宓传宓修直秘阁主管崇禧观初宓之在朝也寺丞丁□往使金宓叹曰世雠未复何以好为饯诗有百年中国岂无人之句危传字逢吉抚州临川人升著作郎兼屯田郎柴中行去国赋诗送之迕宰相出知潮州见闻搜玉赵南仲幸得边功后又赴镇朝绅饯之适有逞缘竿伎者曹西士赋诗云又被锣声送上竿这番难似旧时难劝君着脚须教稳多少傍人冷眼看未几师果不竞真西山集袁燮行状公□归至八九上迄不之许会三学诸生伏阙上疏斥主和者之非既而全台论列乃并公以罢太学诸生三百余人祖饯都门外且赋诗以别公曰干道变化各正性命雷雨作解草木甲拆此吾志也以直得名岂其心哉金史石土门传石土门耶懒路完颜部人耶懒岁饥景祖与之马牛为助籴费使世祖往致之会世祖有疾石土门日夕不离左右世祖疾愈辞归与握手为别约他日无相忘虞仲文传仲文三迁至太常少卿宰相有左降仲文独出饯之或指以为党仲文乃求养亲久之召复前职明外史洪武二十五年冬从龙子泽死请告还镇江太祖出郊握手送之蓉塘诗话陈信字履顺杭州人任苏州府通判有惠政廉而公直正统十一年致仕苏人以重赆追送一无所受而其家实贫郡人杜璚有诗送之曰人辞荣禄赋归田工部苏民馈赆钱一任此生贫到骨只留清节与人传大政纪景泰三年九月召南京大理寺卿薛瑄为大理寺卿时有中官金英奉使出道南京公卿俱饯于江上瑄独不往英至京言于众曰南京好官惟薛瑄耳遂召复明外史王云凤传正德初张彩荐于刘瑾起国子祭酒云凤虽由瑾进瑾故不甚喜司务孙聪瑾妹婿也还乡云凤饯之郊外聪时已失欢于瑾瑾语人曰聪何人士大夫至郊饯祭酒人师亦当尔否贤奕编天台鲁中丞穆登进士后还乡杜门读书绝迹谒请嗣戒行还京有司具腆赆赠之固辞弗受或曰行以赆礼也奈何拒之鲁公曰筮仕之始未有分毫益于乡里而先厉之忍乎嗣刘忠宣发解时台司檄有司佐赆公里中阻饥恳辞之心与鲁公同穷视其所不取达可知已挽近世俗子一离黉序希觊有司如责偿夙负识趣若此世何赖焉江南通志于惟一字德夫怀宁人嘉靖癸丑进士任南工部主事御史吴时来疏参权相严嵩被谪出都惟一独祖饯泣别嵩衔之出守太原德安府志沈惟耀字斗伯天启甲子岁贡授武学训导魏忠贤窃弄威福惟耀弟吏科右给事惟炳弹之不胜落籍去会杨涟出都门人莫敢饯惟耀独跨一马送涟于芦沟以少女字其子而别
