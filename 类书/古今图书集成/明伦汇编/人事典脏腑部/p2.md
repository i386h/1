<!-- { "loadSidebar": true } -->
脑者髓之海诸髓皆属于脑故上至脑下至尾□髓则肾主之也由脊骨中相贯膻中名气海在两乳之间为气之海也气所居焉能分布阴阳是气者生之源命之主故为人身之父母不可损也膈膜在心肺之下与脊肠腹周回相着如幕不漏以遮蔽浊气使不上熏于心肺与脊系上贯于心下通于肾心肾水火相感而精气溢泄乃化血收精之系也阑门神阙津液渗入膀胱浊秽流入大肠
　　总言脏之要害
岐伯曰藏有要害不可不察肝生于左肺藏于右心部于表肾治于里脾谓之使胃谓之市水谷所归
脾味皆入也

鬲肓之中上有父母
气海为人
之父母也
七节之旁中有小心
小心谓
神灵之舍
从之有福逆之有害
　　五脏六腑
喉咙已下言五脏为手足三阴咽喉已下言六腑为手足三阳盖为诸脏属阴为里诸腑属阳为表以脏者藏也藏诸神而精神通流也腑者府也府主出纳水谷糟粕转输之谓也自喉咙已下五脏喉应天气乃肺之系也以肺属金干为天干金也故天气通于肺而肺应天上运会厌会厌者五脏声音之门户肺属金音声应金石也九墟云咽喉喘息之道其中空长可以通气息杨元操云喉咙与咽并行其实两异而人多惑之盖喉中为息通咽中下水谷其喉咙下接肺两叶之间与今所绘者同若吴简序宋景所画希范喉中三窍者非果喉中具三窍则水谷与气各从一窍而俱下肺中肺下无窍何由传道水谷入于下焦肺手太阴经黄帝书云肺为诸藏之上盖藏真高于肺以行荣卫阴阳也肺之形似人肩二大叶中有二十四空行列以分布诸藏清浊之气而为气管乃相辅之宫也在喉咙气系之下心手少阴经黄帝书云心形如未敷莲花中有七孔以道天真之气神之宇也其藏真通于心心藏血脉之气也而为身之君以肺为上盖故心在肺之下心包手厥阴经灵枢经曰手心主脉起于心中出属心包下膈九枢云十二原以大陵为心之原即心包穴也明真心不受邪故手心主则心包也类纂曰手厥阴心包之经所谓一阴也一名手心主其经与手少阳三焦为表里今以藏象校之在心下横膈膜之上肾斜膈膜之下与横膜相粘其处黄脂漫包者心也其漫脂之外有细筋如丝与心肺相连者此包络也脾足太阳经黄帝书云脾形似马蹄内包胃脘象土形也经络之气交归于中以营运真灵之气意之舍也又云脾为阴藏位处中焦主养四藏故呼吸以受谷气以其上有心肺下有肾肝故曰在中而藏其濡于脾脾藏肌血之气也为谏议大夫又曰仓廪之官肝足厥阴经黄帝书云肝有二大叶一小叶如木甲坼之象各有支络血脉于中以宣发阳和之气魄之官也故藏真散于肝肝藏筋膜之气也为将军之官其治在左然以今之藏象校之则肝在右胁右肾之前并胃而位于小肠之右外肾足少阴经黄帝书云肾藏有二形如豇豆相并而曲附于膂筋其外有脂裹里白外黑主藏精故藏真下于肾肾藏骨髓之气也肾者作强之官伎巧出焉其位下连于胁今以藏象图校之则在膈下贴脊膂脂膜中有系二道上则系心下则连二肾之系相通已上六脏也咽门自咽门已下六腑咽应地气为胃之系也以胃属土坤为地坤土也故应地咽之下者胃脘水谷之道凡咽门承受水谷自胃脘而入于胃中咽咽也言可咽物也又谓之嗌言扼要之处黄帝书曰地气通于嗌嗌咽也以今藏象咽在喉之后合古书为是于欧本则非胃足阳明经黄帝书云胃者仓廪之官布养四藏故谓五藏皆禀气于胃胃者五藏之本故食气入胃散精于肝淫气于筋食气入胃浊气归心淫精于脉脉气流经经气归肺肺朝百脉输精于皮毛毛脉合精气行于腑腑精神明留于五藏气归权衡以平气口成寸以决死生又饮于胃游溢精气上输于脾脾气散精上归于肺通诸水道下输膀胱水精四布五经并行合于四时五藏阴阳揆度以为常也此水谷气味奉生之理也胆足少阳经黄帝书云胆者中正之官决断出焉而为清净之府小肠手太阳经黄帝书云小肠者受盛之官化物出焉凡胃中腐熟水谷其滓濊自胃之下口传入于小肠上口自小肠下口沁入膀胱上口其滓濊传入大肠上口与今所绘脏象同大肠手阳明经一名回肠以其回屈而受小肠之谷因以名之乃肺之府也黄帝书曰大肠者传导之官变化出焉广肠又曰肛门言其处似车形故曰肛门即广肠也一名直肠一名魄门黄帝书曰直肠者广肠也一名洞肠受大肠之谷而道出焉故魄门亦为五脏使水谷不得久藏膀胱足太阳经又名胞胞也虚空也以虚承水液焉而为津液之府类纂云膀胱者胞之室也黄帝书曰膀胱为州都之官津液藏焉气化则能出焉位当孤府故膀胱不利为癃不约为遗溺又水泉不止膀胱不藏得守者生失守者死三焦手少阳经扁鹊曰焦原也为水谷之道路气之所终始也上焦者在心下下膈在胃上口主内而不出其始在膈中玉堂下一寸六分直两乳间陷者是也中焦者在胃中脘不上不下主腐熟水谷下焦者在脐下当膀胱上口主分别清浊出而不内以传道也故上焦主出阳气温于脾胃分肉之间若雾露之溉焉中焦主变化水谷之味出血以荣五藏六腑及身体也又下焦主过利溲便以时传下故曰出而不内凡藏腑俱五者手心主非藏三焦非腑也以藏腑俱六者合手心主及三焦也又曰藏唯有五腑独有六者何也所以腑有六者谓三焦也有原气之所别焉主持诸气有名而无形其经属手少阳此外腑也故言腑有六焉黄帝书曰上焦如雾中焦如沤下焦如渎而为决渎之官水道出焉九墟云中焦亦并于胃口出上焦之后此所受气泌别糟粕成津液化其精微主注于肺脉乃化而为血以奉生身故得独行于经隧命曰荣气故言中焦如沤也仲景曰下焦不和清溲重下大便数难脐腹筑痛故三焦者寄于胸膈　　肺侧
肺已下右侧可见心系系于脊髓下通于肾其心之系有二一则上与肺相通一则自心入于肺两大叶之间曲折向后并脊膂经络相连贯通脊髓而与肾系相通其系从肺两大叶穿向后附脊处正当七节之间黄帝所谓七节之旁中有小心也　　心气
五脏系通于心心通五脏系心之系与五脏之系相连输其血气渗灌骨髓故五脏有病先于心其系上系于肺其别者自肺两叶之中向后通脊与肾自肾而之于膀胱与膀胱膜络并行而之于溲溺处也肺之系者上通喉咙其中与心相通脾之系者自膈正中微近左胁居胃之上并胃胞络及胃脘相连贯膈与心肺相通膈脏相缀也肝之系者自膈下着右胁肋上贯膈入肺中与膈膜相连也肾之系者贴脊膂脂膜中两肾二系相通而下行其上则与心系通为一　　气海膈膜
黄帝云膻中者神使之官喜乐出焉膻中在两乳间为气之海也以气布阴阳气和志达则喜乐由生又云膈膜之上中有父母膈膜之上者气海居焉气者生之原乃命之主故气海为人之父母膈膜谓心肺之间也　　脾胃包络
黄帝云脾之藏其府胃也脾与胃膈相连而脾处胃之上又云胃之大络名曰虚里贯膜络肺出于左乳之下其动应衣宗气也故胃为之市水谷所归五味所入如市之杂也大素云胃者太仓也胃之五窍闾里门户也咽胃大肠小
肠膀胱为五窍
脾之有大络其系自膈下
正中微左胁于胃之上与胃包络相附矣其胃之包在脾之上与胃相并结络周回漫脂遍布上下有二系上者贯膈入肺中与肺系相并而在肺系之后其上即咽门也咽下胃脘也胃脘下即胃上口也其处谓之贲门者也水谷自此而入胃以胃出谷气传之于肺肺在膈上因曰贲门其门膈膜相贴之间亦漫脂相包也若胃中水谷腐熟则自幽门而传入于小肠故言太仓之下口为幽门其门幽隐因名曰幽门　　大肠小肠会门扁鹊曰大肠小肠会门燕为阑处隔言阑约水谷从其泌别其水谷自小肠承受于阑门以分别也其水则渗灌入于膀胱上口而为溲便若谷之滓秽则自阑门而传道于大肠故曰下焦者在膀胱上口主分别有清浊也　　命门
脏各有一肾独有两左者为肾属水右者为命门属火亦犹北方之虫则有龟有蛇龟阴物也蛇微阳也所谓阳生于子火实藏之命门者原气之所系男子以藏精女子以系胞其气与肾通脉经云左手赤中为肾脉右手赤中为神门脉又曰右肾为命门其腑则胞门子户女子胞者地气之所生也藏于阴而象地名曰奇恒之府今视脏象则所谓男子藏精女子系胞者其原始自心之下系贯七节之傍者其系曲屈下行接两肾之系下尾闾附直肠之右通二阴之间前与膀胱下口于溲溺之处相并而出乃是精气所泄之道也若女子则子户胞门亦自直肠之右膀胱下口相并而受胎故精气血脉脑皆五脏之真以是当知精血来有自矣　　大小肠膀胱系
甲乙经凡手少阴心之经络小肠手太阳小肠之经属小肠手太阴肺之经络大肠手阳明大肠之经属大肠足少阴之经络膀胱足太阳经属膀胱其大小肠之系则自膈之下与脊膂连心肾膀胱相系脂膜筋络散布包裹然各分纹理罗络大小肠与膀胱其细脉之中气血津液流走之道　　髓
黄帝云诸髓皆属于脑又云肾生髓髓生肝九墟云人有四海脑为髓之海足太阳经入络于脑故五谷之精津和合而为膏者内渗入于骨孔补益于脑髓今视脏象其脊骨中髓上至于脑下至于尾□其两傍附肋骨每接两向皆有细络一道内连腹中与心肺系及五脏相通　　脏腑全图说
崇宁五年梁少保知大名府有群盗起内一强寇杨宗以计擒之案首恶论死临刑命医官并画工画之适徐州欧希范作恶当刑三十人亦送来刑命画工于法场割开诸人胸腹详视画之见喉咙中排三窍曰水曰食曰气相推惟水食同一窍走胞中入胃上口一窍通肺循腹抵脊膂转脐下两肾与任冲督三脉会丹田者气海也胃管下有肺两叶为华盖诸脏腑肺下有心外有黄脂裹之其色赤黄割开视之其心个个不同有窍无窍有毛无毛尖者长者心下有罗膈罗膈下有胃积曲可容一斗之物外有黄脂如旗焰左有肝一二三四五叶者亦各各不同内欧患眼肝有白黑子两张气喘而且嗽其肺皱而且黑此所谓表里相应也其肝短叶上有胆右胃左脾与胃同膜状如马肝赤紫下有小肠盘十六曲极莹净化物通行右有大肠亦十六曲内有所出糟粕之路外有黄脂粘作一块下有膀胱居脬亦莹净外无所入穴全借施行津液入胞为尿此君子小人之体各异　　心脏歌心脏身之精小肠为弟兄象离随夏旺属火向南生任物无纤巨多谋最有灵内行于血海外应舌将荣七孔多聪慧三毛上智英反时忧不解顺候脉洪惊液汗通皮润声言爽气清伏梁秋得积如臂在脐萦顺视鸡冠色凶看淤血凝诊时须审委细察在叮咛实梦忧惊在虚翻烟火明秤之十二两大小与常平　　心脏图说心火官也居肺下肝上对鸠尾下一寸丈夫六十心气衰脉出于中冲心者生之本神之处也汗者心之液肾邪入心则多汗小肠为心之府舌为心之苗心气通则舌知五味心病则舌焦卷而短不知五味矣合于脉其荣色也心之合也血脉虚少而不荣于脏腑者心先死也口干舌强或咽喉中痛咽唾不便口内生疮忘前失后心气衰也或因怒气伤肝或因惊气入胆母能令子虚而心血为之不足又遇事繁冗思想无穷则心君为之不宁故神明不安而怔忡惊悸之证作矣　　肝脏歌
肝脏应春阳连枝胆共房色青形象本位列在东方含血荣于目牵筋爪运将逆时生恚怒顺候脉弦长泣下为之液声呼是本乡味酸宜所纳麻谷应随粮积因肥气得杯覆胁隅傍翠羽身将吉颜同枯草殃四斤余四两七叶分两行　　肝脏图说
