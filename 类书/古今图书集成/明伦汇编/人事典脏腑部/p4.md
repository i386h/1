<!-- { "loadSidebar": true } -->
子华子居干苓北宫意公仲承侍纵言而及于医子华子曰医者理也理者意也药者瀹也瀹者养也脏腑之伏也血气之留也空窍之塞也关鬲之碍也意其所未然也意其所将然也察于四然者而谨训于理夫是之谓医以其所有余也而养其所乏也以其所益多也而养其所损也反其所养则益者弥损矣反其所养则有余者弥乏矣察于二反者而加疏瀹焉夫是之谓药故曰医者理也理者意也药者瀹也瀹者养也北宫意曰正惟是世俗之医所不能为也虽然意闻之也有所资于意不如无意之为愈也有所待于养不如无待之为愈也敢问人有精神也其升降上下与昼夜相通也与天地相灌注也其为种凡有几子华子曰噫善哉而之问也触类以演之进乎此则与知道者谋矣吾次其所以学也而择取之矣夫天降一气则五气随之寄备于阴阳合气而成体故有太阳有少阳有太阴有少阴阴中有阳阳中有阴故阳中之阳者火是也阴中之阴者水是也阳中之阴者木是也阴中之阳者金是也土居二气之中间以治四维在阴而阴在阳而阳故物非土不成人非土不生北方阴极而生寒寒生水南方阳极而生热热生火东方阳动以散而生风风生木西方阴止以收而生燥燥生金中央阴阳交而生湿湿生土是故天地之间六合之内不离于五人亦如之血气和合荣卫流畅五脏成就神气舍心魂气毕具然后成人是故五脏六腑各有神主精禀于金火气谐于水木精气之合是生十物精神魂魄心意志思智虑是也生之所自谓之精两精相薄谓之神随神往反谓之魂并精出入谓之魄所以格物谓之心心有所忆谓之意意之所存谓之志志之所造谓之思思而有所顾慕谓之虑虑而有所决择谓之智夫于智十累之上也至于智则知所以持矣知所以持则知所以养矣荣卫之行无失厥常六腑化谷津液布阳故能久长而不弊流水之不腐以其逝故也户枢之不蠹以其运故也是以精上则滞神□则伏魂拘则沉魄散则耗心忮则惑志郁则陷意营则罔思涩则殆虑殚则蒙智碍则愚故所谓持者持此者也所谓养者养此者也噫善哉而之问也触类以演之进乎此则与知道者谋矣公仲子曰夫子之言也而之问也承也得所未之尝闻如发蔀焉愿夫子益其说而稽征其所以解也子华子曰然言固不可以一而足也夫心也五六之主也精神之舍也心之精为火其气为离其色赤其状如覆莲其神为朱鸟其窍上通于舌肝之精为木其气为震其色青其状如悬瓢其神为苍龙其窍上通于目肺之精为金其气为兑其色白其状如悬磬其神为伏虎其窍上通于鼻肾之精为水其气为坎其色黑其状如介石其神为元龟其窍上通于耳脾之精为土其气为戊己其色黄其状如覆缶其神为凤凰其窍上通于口是故脾肾心肝肺五官之司口舌鼻耳目五官之候脾之藏意肾之藏精心之藏神肝之藏魂肺之藏魄金木水火土五精之总也寒热风燥湿五气之聚也水以润之火以熯之土以溽之木以敷之金以敛之此以其性言也水之冽也火之炎也土之蒸也木之温也金之清也此以其气言也水在下火在上土在中木在左金在右此以其位言也水之平也火之锐也土之圜也木之曲直也金之方也此以其形言也水则因火则革土则化木则变金则从革此以其材言也水井洫也火爨冶也木金器械也土爰稼穑也此以其事言也夫盈于天地之间而充物者惟此五物也五物之有不可无也其所无不可有也微者养之使章弱者养之使强损者养之使益不足者养之使有余无物不养也无物不备也夫是之谓和喜怒哀恐思不能汨也视听言貌思不能夺也夫是之谓太和之国无待于意而为医太和之俗无待于养而为药不以物滑和不以欲乱情中无载则道集于虚矣心无累则道载于平矣安平恬愉吐故纳新静与阴同闭动与阳俱开若是者由人而之天合于太初之三气矣以之正心修身治国家天下无以易于此术也吾之说尽于此矣二子拱而退书以识之淮南子
　　精神训
万物形体以成五藏乃形是故肺主目肾主鼻胆主口肝主耳脾主舌外为表而内为里开闭张翕各有经纪故天有四时五行九解三百六十六日人亦有四支五藏九窍三百六十六节天有风雨寒暑人亦有取与喜怒故胆为云肺为气肝为风肾为雨脾为雷以与天地相参也而心为之主是故血气者人之华也而五藏者人之精也夫血气能专于五藏而不外越则胸腹充而嗜欲省矣胸腹充而嗜欲省则耳目清听视达矣耳目清听视达谓之明五藏能属于心而无乖则志胜而行不僻矣志胜而行不僻则精神盛而气不散矣精神盛而气不散则理理则均均则通通则神神则以视无不见以听无不闻也以为无不成也是故忧患不能入也而邪气不能袭故事有求之于四海之外而不能遇或守之于形骸之内而不见也故所求多者所得少所见大者所知小夫孔窍者精神之户牖也而气志者五藏之使候也耳目淫于声色之乐则五藏摇动而不定矣五藏摇动而不定则血气滔荡而不休矣血气滔荡而不休则精神驰骋于外而不守矣精神驰骋于外而不守则祸福之至虽如丘山无由识之矣使耳目精明元达而无诱慕气志虚静恬愉而省嗜欲五藏定宁充盈而不泄精神内守形骸而不外越则望于往事之前而视于来事之后犹未足为也岂值祸福之间哉白虎通
　　情性
乐动声仪曰官有六府人有五藏五藏者何也谓肝心肺肾脾也肝之为言干也肺之为言费也情动得序心之为言任也任于恩也肾之为言写也以窍写也脾之为言辨也所以积精禀气也五藏肝仁肺义心礼肾智脾信也肝所以仁者何肝木之精也仁者好生东方者阳也万物始生故肝象木色青而有枝叶目为之候何目能出泪而不能纳物木亦能出枝叶不能有所内也肺所以义者何肺者金之精义者断决西方亦金成万物也故肺象金色白也鼻为之候何鼻出入气高而有窍山亦有金石累积亦有孔穴出云布雨以润天下雨则云消鼻能出纳气也心所以为礼何心火之精也南方尊阳在上卑阴在下礼有尊卑故心象火色赤而锐也人有道尊天本在上故心下锐也耳为之候何耳能遍内外别音语火照有似于礼上下分明肾所以智何肾者水之精智者进而止无所疑惑水亦进而不惑北方水故肾色黑水阴故肾双窍为之候何窍能泻水亦能流濡脾所以信何脾者土之精也土尚任养万物为之象生物无所私信之至也故脾象土色黄也口为之候何口能啖尝舌能知味亦能出音声吐滋液故元命苞曰目者肝之使肝者木之精苍龙之位也鼻者肺之使肺者金之精制割立断耳者心之候心者火之精上为张星阴者肾之泻肾者水之精上为虚危口者脾之门户脾者土之精上为北斗主变化者也或曰口者心之候耳者肾之候或曰肝系于目肺系于鼻心系于口脾系于舌肾系于耳六府者何谓也谓大肠小肠胃膀胱三焦胆也府者为藏宫府也故礼运记曰六情所以扶成五性也胃者脾之府也脾主禀气胃者谷之委也故脾禀气也膀胱者肾之府也肾者主泻膀胱常能有热故先决难也三焦者包络府也水谷之道路气之所终始也故上焦若窍中焦若编下焦若渎胆者肝之府也肝者木之精也主仁仁者不忍故以胆断也是以肝胆二者必有勇也肝胆异趣何以知相为府也肝者木之精也木之为言牧也人怒无不色青目张者是其效也小肠大肠心肺府也主礼义礼义者有分理肠之大小相承受也肠为心肺主心为皮体主故为两府也目为心视口为心谭耳为心听鼻为心嗅是其支体主也
　脏腑部艺文
诗

　　肠　　　　　　　　　　　唐李商隐有怀非惜恨不奈寸肠何即席回弥久前时断固多热应翻急烧冷欲彻微波隔树澌澌雨通池点点荷倦程山向背望国阙嵯峨故念飞书及新欢借梦过染筠休伴泪绕雪莫追歌拟问阳台事年深楚语讹
　脏腑部纪事
史记殷本纪纣淫乱不止比干强谏纣怒曰吾闻圣人心有七窍剖比干观其心贾谊新书连语篇纣与武王战斗而死弃之玉门之外民之观者皆进蹴之蹈其腹蹶其肾践其肺履其肝周武王乃使人帷而守之民褰帷而入提石之者犹未止左传庄公四年楚武王伐随将齐入告夫人邓曼曰余心荡邓曼叹曰王禄尽矣盈而荡天之道也先君其知之矣故临武事将发大命而荡王心焉若师徒无亏王薨于行国之福也王遂行卒于樠木之下吕氏春秋忠廉篇卫懿公有臣曰弘演有所于使翟人攻卫及懿公于荥泽杀之尽食其肉独舍其肝弘演至报使于肝呼天而啼尽哀而止曰臣请为襮因自杀先出其腹实内懿公之肝史记吴世家季札初使北过徐君徐君好季札剑口弗敢言季札心知之为使上国未献还至徐徐君已死于是乃解其宝剑系之徐君冢树而去从者曰徐君已死尚谁予乎季子曰不然始吾心已许之岂以死倍吾心哉吴越春秋专诸剌王僚贯脾达背
