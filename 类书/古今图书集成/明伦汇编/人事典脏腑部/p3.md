<!-- { "loadSidebar": true } -->
肝木官也居心下少近左左三叶右四叶丈夫六十肝气衰减叶薄目不明也肝者血之本魂之居也肝脉出于大敦发窍于目左目甲右目乙泪者肝之液肾邪入肝则多泪胆为肝之腑胆与肝合眼为胆之官肝气通则眼分明肝实则眼赤肝合于筋其荣爪肝之合也筋缓而不能收持者肝先死也故人之肝亏则筋急人之皮枯者肝中热也人之肌肉斑点肝风也人之色青者肝盛也人之好食酸物者肝不足也人之发枯者肝伤也人之手足多汗者肝多热也肺邪入肝则多哭肝疾急食甘以缓之欲散则食苦以散之用咸补之用辛泻之禁当风肝恶风也　　胆脏图说胆傅着肝胆者筋之应也六腑之精也胆合于膀胱上主毛发故人之发枯者胆竭也人之爪干者胆亏也人之发燥胆有风也人之毛焦胆热也人之目无光有泪者亦胆热也好食苦味胆不足也颜色青或光白胆无病也夫心主火胆主水火得水而灭水得火而煎阴阳交争水胜火故泪从目出也胆与肝同道有病用肝脏方　　肾脏歌
肾脏对分之膀胱共合宜旺冬身属水位北定无欺两耳通为窍三焦附在斯味咸归藿豆精志自相随沉滑当时本浮滩厄在脾色同鸟羽吉形似炭煤危冷即多成唾焦烦水易亏奔豚脐下积究竟骨将痿实梦腰难解虚行溺水湄一斤余二两胁下对相垂　　肾脏图说肾水官也左肾右肾前对脐傅着于脊丈夫六十肾气衰发堕齿落气衰焦经脉空虚人之有肾犹树之有根肾开窍于二阴左为壬右为癸在形为骨久立损肾肾脉出于涌泉肾者脏之本精之处也经于上焦荣于中焦卫于下焦肾之余气通于两窍为液为唾邪气入肾则多唾膀胱为肾府耳为肾宫肾气通则闻五音肾病则耳聋骨痿也肾合于骨其荣发也肾之合也骨痿不能起□者肾气先死也上主齿齿痛者肾伤也又主耳耳不闻声者肾亏也人之骨痛者肾虚也人之齿多龃者肾弱也人之齿龋者肾有风也人之耳聋者肾气壅也人之多呵欠者肾邪也人之腰不伸者肾水枯也人之色黄黑者肾衰也人之容色光紫者肾无病也人之骨鸣者肾羸也肺邪入肾多病燥食辛以润之肾坚食苦以弱之又用苦以泻之咸以补之禁无犯热食温衣肾畏燥也　　肺脏歌肺脏最居先大肠通道宣今为八卦地金属五行牵皮与毛相应魂与魄共连鼻闻香气辨壅塞气相煎语过多成嗽疮浮酒灌穿猪脂凝者吉枯骨命难全本积息贲患乘春右胁边顺时浮濇短反即大洪弦实梦兵戈竞虚行涉水田三斤三两重六叶散分悬　　肺脏图说肺金官也为脏之华盖居上对胃六叶丈夫八十肺气衰魄离散也肺脉出于少商开窍于鼻左孔为庚右孔为辛肺者脏之长气之本也是以诸气属焉久卧则伤气涕者肺之液肾邪入肺则作涕肺在形为皮毛故肺合于脾其荣毛也肺之合也皮缓而毛落者肺气先死也肺合于大肠大肠为肺之府上主鼻鼻为肺之官故人肺伤风则鼻塞人之容色枯者肺干也人之鼻痒者肺有虫也人之多汗者肺魄离于外也人之体黧者肺气症也人之多声者肺之盛也人之不耐寒者肺衰也人之好食辛味者肺气不足也人之肠鸣者肺壅也人之颜色鲜白者肺无病也肺病食酸以收之辛以补之苦以泻之禁勿寒肺恶寒也　　脾脏歌
脾脏象中坤安和对胃门旺时随四季自与土为根磨谷能消食荣身命本温应唇通口气连肉润肌臀形扁纔三五膏凝散半斤顺时脉缓慢失则气连吞实梦歌欢乐虚争饮食分湿多成五泄肠走若雷奔痞气冬为积皮黄四体昏二斤十四两三斗五升存　　脾脏图说脾土官也揜大仓在脐上三寸丈夫七十脾气虚而皮肤枯瘦也脾者肉之本意之处也涎者脾之液肾邪入脾则多涎胃与脾合为谷府口为脾之官脾气通则口知五味脾病则口干不能食不知五味脾合于肉则荣肉也脾之合也肌肉消瘦而不能肥脾先死也脾之于胃如转磨也化其生而为熟也食不消脾不转也食坚物者脾磨不尽化则为食患故诸脏不调则伤质伤质则损神此伤人之速也故不欲食坚物者养身之妙道也人之欲不食者脾中有不化之食也人多惑者脾脏不安也人之多食脾虚也人之食不下者脾寒也人之无颜色者脾伤也人之好食甘味者脾不足也人之明润鲜白脾无病也肝邪入脾则多歌脾病湿宜食苦以燥之欲缓食甘以缓之甘则补之苦则泻之禁湿脾恶湿也　　脏五腑六之图
脏惟有五腑独有六者何也然所以腑有六者谓三焦也有原气之别焉主持诸气有名而无形其经属手少阳此少腑也故言腑有六焉经又言腑有五脏有六者何也六腑者止有五腑也然五脏亦有六脏者谓肾有两脏也其左为肾右为命门命门者谓精神之所舍也男子以藏精女子以系胞其气与肾通故言脏有六也　　五脏六腑之位
五脏者心肝脾肺肾也六腑者小肠大肠胆胃膀胱三焦也肺最居上为脏之华盖六叶两耳主藏魄心在肺下其体半叶如未开莲花上有七孔三毛主藏神心下为鬲鬲下有胃主藏水谷胃左有肝左三叶右四叶主藏魂胆在肝之短叶间有精汁三合胃右有脾主藏意胃下为腹大肠当脐右回十六曲小肠左回迭积十六曲主传溲便二肠之下为脐脐下为膀胱主藏溺背脊骨节第七之下有二肾左者为肾主藏志右为命门主藏精故曰脏者藏也腑者聚也　　五脏六腑之官心者君主之官神明出焉肺者相传之官治节出焉肝者将军之官谋虑出焉肾者作强之官技巧出焉脾胃者仓廪之官五味出焉胆者中正之官决断出焉膻中者臣使之官喜乐出焉小肠者受盛之官化物出焉大肠者传道之官变化出焉膀胱者州都之官津液藏焉气化则能出矣三焦者决渎之官水道出焉凡此十二官者不得相失也主明则下安以此养生则寿没世不殆以为天下则昌主不明则十二官危使道闭塞而不通以此养生则殆以为天下者其宗大危戒之戒之故曰心者一身之主宰万事之本根也　　五脏之候
目者肝之外候肝气通于目目和则辨白黑矣鼻者肺之外候肺气通于鼻鼻和则知香臭矣舌者心之外候心气通于舌舌和则知五味矣口者脾之外候脾气通于口口和则知谷味矣耳者肾之外候肾气通于耳耳和则知五音矣　　五脏之窍
东方青色入通于肝开窍于目南方赤色入通于心开窍于舌中央黄色入通于脾开窍于口西方白色入通于肺开窍于鼻北方黑色入通于肾开窍于耳及二阴故清阳出上窍乃气道呼吸之间浊阴出下窍乃便溺传泻之所　　五脏所入
肺主声入心为言入肝为呼入脾为歌入肾为呻吟自入为哭肝主色入肺为白入心为赤入脾为黄入肾为黑自入为青心主臭入肝为臊臭入肺为腥臭入脾为香臭入肾为腐臭自入为焦臭脾主味入心为苦入肝为酸入肺为辛入肾为咸自入为甘肾主液入心为汗入肝为泪入肺为涕入脾为涎自入为唾　　五脏所养
肺养皮毛心养血脉脾养肌肉肝养筋膜肾养骨髓　　五脏化液心为汗肺为涕肝为泪脾为涎肾为唾
　　五脏所恶
心恶热肺恶寒肝恶风脾恶湿肾恶燥
　　五精所并
气并于心则喜并于肺则悲并于肝则忧并于脾则畏并于肾则恐　　五脏生成
心之合脉也其荣色也其主肾也肺之合皮也其荣毛也其主心也肝之合筋也其荣爪也其主肺也脾之合肉也其荣唇也其主肝也肾之合骨也其荣发也其主脾也　　五脏所主
肺主身之皮毛心主身之血脉肝主身之筋膜　膜者人皮下肉上筋膜是也脾主身之肌肉肾主身之骨髓
　　五脏所欲
心欲苦
　合火故也
肺欲辛
　合金故也
肝欲酸
　合木故也
脾欲甘
　合土故也
肾欲咸
　合水故也

　脏腑部总论
子华子
　　大道
子华子曰火宿于心炎上而排下其神躁而无准人之暴急以取祸者心使之也木宿于肝触突干抵而锐其神狷束而无当人之朴戆以取祸者肝使之也金宿于肺訇而不屈罄而不能仰也其神阔疏而无法人之讦决以取祸者肺使之也水宿于肾瑟缩以凑险其神伏而不发人之媕婀脂韦以取祸者肾使之也土宿于脾磅礡而不尽其渗漉也下注而不止其神好大而无功人之重迟涩讷以取祸者脾使之也火气之喜明也木气之喜达也金气之喜辨也水之气藏也土之气发生也是故事心者宜以孝事肝者宜以仁事肺者宜以义事肾者宜以知事脾者宜以诚实而不诈五物宿于其所喜五事官施其所宜外邪之不入内宄之不泄夫是之谓善完　　北宫意问
