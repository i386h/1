<!-- { "loadSidebar": true } -->
魏志武帝纪建安四年袁绍既并公孙瓒兼四州之地众十余万将进军攻许诸将以为不可敌公曰吾知绍志大而智小色厉而胆薄土地虽广粮食虽丰适足以为吾奉也乐进传进字文谦阳平卫国人也容貌短小以胆烈从太祖为帐下吏程昱传袁绍在黎阳将南渡时昱有七百兵守鄄城太祖使人告昱欲益二千兵昱不肯曰袁绍拥十万众自以所向无前今见昱兵少必轻易不来攻太祖从之绍果不往太祖谓贾诩曰程昱之胆过于贲育陈思王植传注魏略曰丁仪父冲宿与太祖亲善以冲为司隶校尉后数年过诸将饮酒美不能止醉烂肠死世说魏武常言人欲危己己辄心动因语所亲小人曰汝怀刀密来我侧我必说心动执汝使行刑汝但勿言其使无他当厚相报亲者信焉遂斩之左右以为实谋逆者挫气矣蜀志先主传刘琮闻曹公来征遣使请降先主在樊闻之率其众南行诸葛亮与徐庶并从为曹公所追获庶母庶辞先主而指其心曰本欲与将军共图王霸之业者以此方寸之地也今已失老母方寸乱矣无益于事请从此别遂诣曹公赵云传注云别传曰曹公争汉中地云轻骑出围值曹公扬兵大出云驰马还营公军追至围云入营大开门偃旗息鼓公军疑云有伏兵引去云擂鼓震天惟以戎弩于后射公军公军惊骇自相蹂践堕汉水死者甚多先主明旦自来至云营围视昨战处曰子龙一身都是胆也吴志朱然传吕蒙病笃孙权问曰卿如不起谁可代者蒙对曰朱然胆守有余愚以为可任蒙卒权假然节镇江陵然长不盈七尺气候分明内行修洁其所文采唯施军器余皆质素终日钦钦常在战场临急胆定尤过绝人管辂别传辂年十五琅琊太守单子春雅有才度欲见辂辂造之客百余人有能言之士辂谓子春曰府君名士加有雄贵之姿辂既年少胆未坚刚若欲相观惧失精神先饮三升清酒然后言子春大喜酌三升独使饮之于是辂与人人答对言皆有余独异志蜀将姜维既死剖其腹视其胆如斗大博物志无民居穴食土无男女死埋之其心不朽百年还化为人细民国其肝不朽百年而化为人皆穴居处二国同类也晋书张华传赵王伦难作诈称诏召华曰诏斩公华曰臣先帝老臣中心如丹臣不爱死惧王室之难祸不可测也阮咸传咸任达不拘与叔父籍为竹林之游太原郭奕高爽有识量少所推见咸心醉不觉叹焉顾和传和字君孝王导为扬州辟从事月旦当朝未入停车外门周顗遇之和方择虱夷然不动顗既过顾指和心曰此中何所有和徐应曰此中最是难测地顗入谓导曰卿州吏中有一令仆才导亦以为然西州后贤志谯登领阴平太守以李特作乱本郡没寇父为李雄巴西太守马晚所杀登募巴蜀流士得二千人斩晚食其肝北凉录马权兄为凉将綦毋诩所杀权后杀诩食其肝续晋阳秋会稽太守谢琰拒孙恩恩帐下都督张猛于后斫马琰堕地遂杀之高祖左里之捷生禽猛送琰小子混混刳肝生食之南史沈攸之传攸之以不臣之心举兵柳世隆屡破之无所归乃自经死或割其腹心有五窍独异志梁周兴嗣为散骑常侍聪明多才思武帝出千言无章句令嗣次之因成千字文归而两目俱丧及死开视之心如掬燥泥南史侯景传景虐于用刑酷忍无道东阳人李瞻起兵为贼所执送诣建邺景先出之市中断其手足刻析心腹破出肝肠瞻正色整容言笑自若见其胆者乃如升焉颜氏家训教子篇梁元帝时有一学士聪敏有才为父所宠失于教义年登婚宦暴慢日滋竟以言语不择为周逖抽肠衅鼓陈书郑灼传灼苦心热若瓜时辄偃卧以瓜镇心北魏书张赦提传赦提为虎贲中郎时京畿盗魁自称豹子虎子并善弓马遂领逃军及诸畜牧者各为部帅于灵丘雁门间聚为劫害至乃刺人脐引肠繞树而共射之以为戏笑北齐书王琳传琳平侯景之勋与杜龛俱为第一恃宠纵暴王僧辨启请诛之帝以下吏而廷尉卿黄罗汉太府卿张载宣喻琳军陆纳等军人莫肯受命乃执黄罗汉杀张载载性深刻为帝所信荆州疾之如雠故纳等因人之欲抽肠系马脚使繞而走肠尽气绝容斋三笔隋文帝以子秦孝王俊有疾驰召名医许智藏俊梦亡妃崔氏泣曰本来相迎如闻许智藏将至其人当必相苦奈何明夜复梦曰吾得计矣当入灵府中以避之及智藏至诊俊脉曰疾已入心不可救也大唐新语安金藏为太常工人时睿宗为皇嗣或有诬告皇嗣潜有异谋者则天令来俊臣按之左右不胜楚毒皆欲自诬唯金藏大呼谓俊臣曰公既不信金藏言请剖心以明皇嗣不反则引佩刀自割其五藏皆出流血被地气遂绝则天闻令舁入宫中遣医人却内五藏以桑白皮缝合之傅药经宿乃苏则天临视叹曰吾有子不能自明不如汝之忠也即令停推睿宗由是乃免唐书武懿宗传神功元年孙万荣败王孝杰兵诏懿宗为神兵道大总管讨之后万荣死懿宗抚循河北人有自贼中归者一切抵死先剔取胆乃杀之云仙杂记贵妃每宿酒初消多苦肺热凌晨傍花枝口吸花露润肺贵妃素有肉体苦热肺渴每日含一玉鱼藉其凉津沃肺求心录干元初会稽民有杨叟者家以资产丰赡闻于郡中一日叟将死卧而呻吟且仅数月叟有子曰宗素以孝行称于里人迨其父病罄其产以求医术后得陈生者究其脉曰是翁之心病也盖以财产既多其心为利所运故心神已离去其身非食生人心不可以补之而天下生人之心焉可致邪如是则非吾之所知也宗素既闻之以为生人心莫可得之独修浮图氏法庶可以佑其疾即召僧转经命工图铸其像已而自赍食诣郡中佛寺饭僧一日因挈食去误入一山径中见山中有石龛龛有胡僧貌甚老既枯瘠衣褐毛缕成袈裟露坐于盘石上宗素以为异人即礼而问曰师何人也独处穷谷以人迹不到之地为家又无侍者不惧山野之兽有害于师乎不然是得释氏之术者邪僧曰吾本是袁氏某祖居巴山其后子孙或在弋阳散游诸山谷中尽能世修祖业为林泉逸士极得吟啸之趣人有好为诗者多称其善吟啸于是稍闻于天下有孙氏亦族也则多游豪贵之门亦以善谈谑故又以之游于市肆间每一戏能使人获其利焉独吾好浮图氏不悦尘俗栖心岩谷中不动而在此且有年矣常慕育利王割截身体及委身投崖以饲饿虎故吾啖橡栗饮流泉恨未有虎狼噬吾吾固甘之也宗素因告曰师真至人能舍其身而不顾将以饲山兽可谓义勇俱极矣虽然弟子父有疾已数月进药不瘳某夙夜忧迫计无所出有医者云是心之病也非食生人之心固不可得而愈矣今师能弃身于豺虎以救其馁岂若舍命于人以惠其生乎愿师详之僧曰诚如是果吾之志也檀越为父而求吾吾岂有不可之意且吾以身委于野兽曷若惠人之生乎然今日尚未良愿致一饱而后死也宗素且喜且谢即以所挈食致于僧前食之立尽乃曰吾既食矣当礼四方之圣然后奉教也于是整其衣出龛而礼礼东方已毕忽跃而腾上一高树宗素以为神通变化殆不可测俄召宗素厉声而问曰檀越向者所求何也宗素曰愿得生人心以疗父疾僧曰檀越所愿者吾已许焉今欲先设金刚经之奥义且欲闻乎宗素曰某素向浮图氏今日获遇吾师安敢不听乎僧曰金刚经云过去心不可得见在心不可得未来心不可得檀越若要取吾心亦不可得矣言已忽跳跃大呼化为一猿而去宗素惊异惶骇而归唐书田布传布拜魏博节度使牙将史宪诚摇乱军众布即为书谢帝哭授其从事李石讫乃入至几筵引刀刺心曰上以谢君父下以示三军言讫而绝云仙杂记张籍取杜甫诗一帙焚取灰烬副以膏蜜频饮之曰令吾肝肠从此顿易殷洪远云周旦腹中有三斗烂肠
谐噱录徐晦嗜酒沈传师善食杨复云徐家肺沈家脾其安稳耶清异录晋祖时寺宦者廖习之体质魁梧食量宽博食物勇捷有若豺虎晋祖尝云卿腹中不是脾胃乃五百斤肉磨稽神录陈寨者泉州晋江巫也善禁□之术为人治疾多效者澶州逆旅苏猛其子病狂人莫能疗乃往请陈陈至苏氏子见之戟手大骂寨曰此疾入心乃增于堂中戒人无得窃视至夜乃取苏氏子劈为两片悬堂之东壁其心悬北檐下寨方在堂中作法所悬之心遂为犬食寨求之不得惊惧乃持刀宛转于地出门而去主人弗知谓其作法耳食顷乃持心而入内于病者之腹被发连叱其腹遂合苏氏子既寤但连呼递铺递铺家人莫之测乃其日去家十里有驿吏手持官文书死于道傍初南中驿路二十里至一递铺吏持符牒以次传授欲近前铺辄连呼以警之乃寨取驿吏之心而活苏氏苏遂愈如故宋史孝义吕升传升父权失明剖腹探肝以救父疾父复能视而升不死春渚纪闻钱塘净慈寺古道者主供侍病僧寮一日病僧有告之曰我病少愈念少凫血为味汝能为我密致之幸甚至暮夜袖血饷僧食之甚美一二日复多以金付之再有所须同寮僧雏窥道者于隙处披其胸取漆盂以利刃刺心血覆盂其上解衣带缠繞久之开视盂中血凝矣即以葱酰依前法制之以进病僧僧雏大骇出以所见语其徒且告病僧皆大惊异艾子杂说艾子好饮少醒日门生相与谋曰此不可以谏止唯以险事怵之宜可诫一日大饮而哕门人密抽彘肠致哕中持以示曰凡人具五脏方能活今公因饮而出一脏止四脏矣何以生耶艾子熟视而笑曰唐三藏犹可活况有四耶元史伯颜传至正十八年河南贼蔓延河北伯颜与贼遇贼知伯颜名士生劫之诱以富贵伯颜骂不屈引领受刃既死人或剖其腹见其心数孔曰古称圣人心有七窍此非贤士乎乃纳心其腹中覆墙而揜之真腊风土记前此于八月内取胆盖占城王每年索人胆一瓮万千余枚遇夜则多方令人于城中及村落去处遇有夜行者以绳兜住其头用小刀于右□下取去其胆俟数足以馈占城王独不取唐人之胆盖因一年取唐人一胆杂于其中遂致瓮中之胆俱臭腐而不可用故也近年已除取胆之事另置取胆官属居北门之里剪胜野闻伪周主张士诚据有江东时姑苏市井中童谣曰张王做事业只凭黄蔡叶一夜西风来干□后国事既去太祖取其臣黄蔡叶三人者刳其肠而悬之至成枯腊盖三人皆元戚机臣其残膏积侈败国丧家帝特恶焉故极于此典圣君初政记皇祖始造钞不就一夕梦神告当用秀才心肝为之寤思之不得高后曰士子苦心文业其文课即心肝也祖喜曰得之矣因命取太学积课簿捣而为之果成殉身录濮真凤阳人国初征高丽被执王爱其骁勇欲降之不屈加以刃真厉声曰尔灭吾尔亦不日灭矣遂剖心以示之瀛涯胜览占城国王当贺日以人胆汁沐浴将领献人胆为礼香案牍姜伯贞值史伯真命立日中背后观之其心不正因教之服石脑
　脏腑部杂录
易经系辞二人同心其利断金
说卦十一坎其于人也为心病按正义为心病忧其险难故心病也大全郑氏曰火藏在心坎水胜之故为心病书经盘庚今予其敷心腹肾肠历告尔百姓于朕志泰誓受有臣亿万惟亿万心予有臣三千惟一心酒诰诞惟厥纵淫泆于非彝用燕丧威仪民罔不衋伤心诗经邶风柏舟章我心匪石不可转也我心匪席不可卷也谷风章习习谷风以阴以雨黾勉同心不宜有怒小雅小弁章我心忧伤惄焉如捣大雅桑柔章维彼不顺自有肺肠俾民卒狂
春秋元命苞膀胱者肺之府也肺者断决膀胱亦常张有势故膀胱决难也脾之为言附着也如龙蟠虎伏合附着也
