<!-- { "loadSidebar": true } -->
独异志越王勾践为吴所败于会稽将以勉励于众常施一器悬胆于门出入尝之令士卒不忘其苦庄子天运篇西施病心而矉其里其里之丑人见而美之归亦捧心而矉其里左传昭公二十一年春天王将铸无射泠州鸠曰王其以心疾死乎夫乐天子之职也夫音乐之舆也而钟音之器也天子省风以作乐器以锺之舆以行之小者不窕大者不槬则和于物物和则嘉成故和声入于耳而藏于心心亿则乐窕则不咸槬则不容心是以感感实生疾今钟槬矣王心弗堪其能久乎二十二年夏四月王有心疾崩于荣锜氏定公四年吴入郢楚子奔随王割子期之心以与随人盟按注当心前割取血以盟示其至心晋语范宣子与龢大夫争田久而无成宣子欲攻之问于伯华伯华曰吾子之心有出焉可征讯也晏子杂上篇崔杼弒庄公而立景公诸大夫敢不盟者戟钩其颈剑承其心令自盟曰不与崔庆而与公室者受其不祥晏子仰天叹曰崔子为无道而弒其君不与公室而与崔庆者受此不祥崔杼谓晏子曰子变子言则齐国吾与子共之子不变子言则戟既在颈剑既在心维子图之晏子曰劫吾以刃而失其志非勇也回吾以利而悖其君非义也婴不革矣问下篇梁丘据问晏子曰子事三君君不同心而子俱顺焉仁人固多心乎晏子对曰一心可以事百君百心不可以事一君仲尼闻之曰小子识之晏子以一心事百君者也谏上篇景公畋于署梁十有八日而不返晏子自国往见公曰夫子何为遽国家无有故乎对曰国人皆以君安野而不安国好兽而恶民毋乃不可乎公曰吾为夫妇狱讼之不正乎则泰士子牛存矣为社稷宗庙之不享乎则泰祝子游存矣为诸侯宾客莫之应乎则行人子羽存矣为田野之不辟仓廪之不实乎则申田存矣为国家之有余不足聘乎则吾子存矣寡人之有五子犹心之有四肢心有四肢故心得佚焉晏子曰婴闻之与君言异若乃心之有四肢而心得佚焉可得令四肢无心十有八日不亦久乎公于是罢田而归战国策豫让报智氏之雠乃变姓名为刑人入宫涂厕欲以刺襄子襄子如厕心动执问涂者则豫让也庄子盗跖篇孔子往见盗跖盗跖乃方休卒徒太山之阳脍人肝而餔之寓言篇曾子再仕而心再化曰吾及亲仕三釜而心乐后仕三千锺不洎吾心悲史记扁鹊传扁鹊者少时为人舍长舍客长桑君过扁鹊谨遇之长桑君出其怀中药予扁鹊扁鹊饮药三十日视见垣一方人以此视病尽见五藏症结列子殷汤篇鲁公扈赵齐婴二人有疾同请扁鹊求治扁鹊治之既同愈谓公扈齐婴曰汝曩之所疾自外而干府藏者固药石之所已今有偕生之疾与体偕长今为汝攻之何如二人曰愿先闻其验扁鹊谓公扈曰汝志强而气弱故足于谋而寡于断齐婴志弱而气强故少于虑而伤于专若换汝之心则均于善矣扁鹊遂饮二人毒酒迷死三日剖胸探心易而置之投以神药既悟如初二人辞归于是公扈反齐婴之室而有其妻子妻子弗识齐婴亦反公扈之室有其妻子妻子亦弗识二室因相与讼求辨于扁鹊扁鹊辨其所由讼乃已列子仲尼篇龙叔谓文摰曰吾有疾子能巳乎文摰乃命龙叔背明而立文摰自后向明而望之既而曰嘻吾见子之心矣方寸之地虚矣几圣人也子心六孔流通一孔不达今以圣智为疾者或由此乎史记聂政传政刺韩相侠累因自皮面抉眼自屠出肠遂以死西京杂记高祖初入咸阳宫周行库府金玉珍宝不可胜言其尤惊异者有方镜广四尺高五尺九寸表里有明人以手扪心而来则见肠胃五脏历然无□人有疾病在内则掩心而照之即知病之所在女子有邪心则胆张心动秦始皇常以照宫人胆张心动者则杀之汉书张耳传上从东垣过赵贯高等乃壁人柏人要之置厕上欲宿心动问曰县名为何曰柏人柏人者迫于人不宿而去郑崇传尚书令赵昌佞谄素害崇知其见疏因奏崇与宗族通疑有□请治上责崇曰君门如市何以欲禁切主上崇对曰臣门如市臣心如水东观汉记许辅平原人为县门下小吏县令刘雄为贼所攻欲以矛刺雄辅前叩头以身代雄贼等遂戟刺辅贯心洞背即死东郡太守捕得贼具以状上诏书伤痛之异苑后汉郑元字康成师马融三载无闻融鄙而遣还元过树阴假寝梦一老父以刀开腹心倾墨汁着内曰子可以学矣于是寤而即返遂精洞典籍后汉书方术传注曹植辨道论曰甘始者老而有少容始语余车师之西国儿生劈背出脾欲其食少而怒行也拾遗记孙坚母□坚之时梦肠出绕腰
