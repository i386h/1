<!-- { "loadSidebar": true } -->
按春秋僖公二十五年　按左传二十五年秋秦晋伐鄀楚斗克屈御寇以申息之师戍商密秦人过析隈入而系舆人以围商密昏而傅焉宵坎血加书伪与子仪子边盟者商密人惧曰秦取析矣戍人反矣乃降秦师秦师囚申公子仪息公子边以归楚令尹子玉追秦师弗及遂围陈纳顿子于顿襄王十九年冬楚人陈侯蔡侯郑伯许男围宋十二月甲戌鲁侯会诸侯盟于宋按春秋僖公二十七年　按左传二十七年冬楚子及诸侯围宋宋公孙固如晋告急襄王二十年夏四月卫侯奔楚适陈五月晋侯齐侯宋公鲁侯蔡侯郑伯卫子莒子盟于践土陈侯如会六月陈侯款薨子朔立冬晋侯齐侯宋公鲁侯蔡侯郑伯陈子莒子邾人秦人会于温诸侯遂围许按春秋僖公二十八年卫侯适陈不书　按左传二十八年夏四月卫侯闻楚师败惧出奔楚遂适陈冬会于温讨不服也丁丑诸侯围许遂会诸侯于许襄王二十一年夏六月王子虎鲁侯晋人宋人齐人陈人蔡人秦人盟于翟泉按春秋僖公二十九年　按左传二十九年夏公会王子虎晋狐偃宋公孙固齐国归父陈辕涛涂秦小子慭盟于翟泉寻践土之盟且谋伐郑也襄王二十五年冬十二月晋人陈人郑人伐许按春秋僖公三十三年　按左传三十三年冬晋陈郑伐许讨其贰于楚也楚令尹子上侵陈蔡陈蔡成遂伐郑将纳公子瑕门于桔柣之门瑕覆于周氏之汪外仆髡屯禽之以献文夫人敛而葬之郐城之下襄王二十七年夏六月宋公陈侯郑伯晋士縠鲁公孙敖盟于垂陇冬晋人宋人陈人郑人伐秦按春秋文公二年　按左传二年春公如晋未至夏六月穆伯会诸侯及晋司空士縠盟于垂陇晋讨卫故也书士縠堪其事也陈侯为卫请成于晋执孔达以说冬晋先且居宋公子成陈辕选郑公子归生伐秦取汪及彭衙而还以报彭衙之役卿不书为穆公故尊秦也谓之崇德襄王二十八年春正月鲁叔孙得臣晋人宋人陈人卫人郑人伐沉沉溃卫侯如陈按春秋文公三年卫侯如陈不书　按左传三年春庄叔会诸侯之师伐沈以其服于楚也卫侯如陈拜晋成也襄王三十一年夏季孙行父如陈
按春秋文公六年　按左传六年臧文仲以陈卫之睦也欲求好于陈夏季文子聘于陈且娶焉襄王三十二年秋八月诸侯晋大夫盟于扈
按春秋文公七年　按左传七年秋八月齐侯宋公卫侯陈侯郑伯许男曹伯会晋赵盾盟于扈晋侯立故也公后至顷王元年夏楚侵陈陈及楚平
按春秋不书　按左传文公九年夏楚侵陈克壶丘以其服于晋也秋楚公子朱自东夷伐陈陈人败之获公子茷陈惧乃及楚平顷王二年秋七月陈郑会楚于息
按春秋不书　按左传文公十年秋七月陈侯郑伯会楚子于息冬遂及蔡侯次于厥貉将以伐宋顷王五年夏陈侯朔薨子平国立按春秋文公十三年
顷王六年夏六月癸酉宋公陈侯鲁侯卫侯郑伯许男曹伯晋赵盾同盟于新城按春秋文公十四年　按左传十四年夏六月同盟于新城从于楚者服且谋邾也
注
从楚者陈郑宋
匡王三年春晋人卫人陈人郑人伐宋
按春秋文公十七年　按左传十七年春晋荀林父卫孔达陈公孙宁郑石楚伐宋讨曰何故□君犹立文公而还匡王五年秋楚子郑人侵陈遂侵宋晋赵盾帅师救陈宋公陈侯卫侯曹伯会晋师于棐林伐郑冬晋人宋人伐郑按春秋宣公元年　按左传元年陈共公之卒楚人不礼焉陈灵公受盟于晋秋楚子侵陈遂侵宋晋赵盾帅师救陈宋会于棐林以伐郑也匡王六年夏晋人宋人卫人陈人侵郑
按春秋宣公二年　按左传二年夏晋赵盾救焦遂自阴地及诸侯之师侵郑以报定王三年冬陈及楚平晋伐陈
按春秋不书　按左传宣公五年冬楚子伐郑陈及楚平晋荀林父救郑伐陈定王四年春晋赵盾卫孙免侵陈
按春秋宣公六年　按左传六年春晋卫侵陈陈即楚故也定王六年冬楚师伐陈
按春秋宣公八年　按左传八年冬陈及晋平楚师伐陈取成而还定王七年秋九月晋荀林父帅师伐陈冬陈杀其大夫泄冶按春秋宣公九年　按左传九年秋会于扈讨不睦也陈侯不会晋荀林父以诸侯之师伐陈晋侯卒于扈乃还冬陈灵公与孔宁仪行父通于夏姬皆衷其衵服以戏于朝泄冶谏曰公卿宣淫民无效焉且闻不令君其纳之公曰吾能改矣公告二子二子请杀之公弗禁遂杀泄冶孔子曰诗云民之多辟无自立辟其泄冶之谓乎定王八年夏四月陈夏征舒□其君平国子午立按春秋宣公十年　按左传十年夏陈灵公与孔宁仪行父饮酒于夏氏公谓行父曰征舒似女对曰亦似君征舒病之公出自其□射而杀之二子奔楚定王九年夏楚子陈侯郑伯盟于辰陵冬十月楚人杀陈夏征舒丁亥楚子入陈纳公孙宁仪行父于陈按春秋宣公十一年　按左传十一年春楚子伐郑及栎子良曰晋楚不务德而兵争与其来者可也晋楚无信我焉得有信乃从楚夏楚盟于辰陵陈郑服也冬楚子为陈夏氏乱故伐陈谓陈人无动将讨于少西氏遂入陈杀夏征舒轘诸栗门因县陈陈侯在晋申叔时使于齐反复命而退王使让之曰夏征舒为不道□其君寡人以诸侯讨而戮之诸侯县公皆庆寡人女独不庆寡人何故对曰犹可辞乎王曰可哉曰夏征舒□其君其罪大矣讨而戮之君之义也抑人亦有言曰牵牛以蹊人之田而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎对曰可哉吾侪小人所谓取诸其怀而与之也乃复封陈乡取一人焉以归谓之夏州按国语定王使单襄公聘于宋遂假道于陈以聘于楚火朝觌矣道茀不可行也候不在疆司空不视涂泽不陂川不梁野有庾积场功未毕道无列树垦田若蓺膳宰不致饩司里不授馆国无寄寓县无施舍民将筑台于夏氏及陈陈灵公与孔宁仪行父南冠以如夏氏留宾弗见单子归告王曰陈侯不有大咎国必亡王曰何故对曰夫辰角见而雨毕天根见而水涸木见而草木节解驷见而陨霜火见而清风戒寒故先王之教曰雨毕而除道水涸而成梁草木节解而备藏陨霜而冬裘具清风至而修城郭宫室故夏令曰九月除道十月成梁其时儆曰收而场功偫而畚挶营室之中土功其始火之初见期于司里此先王之所以不用财贿而广施德于天下者也今陈国火朝觌矣而道路若塞野场若弃泽不陂障川无舟梁是废先王之教也周制有之曰列树以表道立鄙食以守路国有郊牧□有寓望薮有圃草囿有林池所以御灾也其余无非榖土民无县耜野无奥草不夺民时不蔑民功有优无匮有逸无罢国有班事县有序民今陈国道路不可知田在草间功成而不收民罢于逸乐是弃先王之法制者也周之秩官有之曰敌国宾至关尹以告行理以节逆之候人为导卿出郊劳门尹除门宗祝执祀司里授馆司徒具徒司空视涂司寇诘奸虞人入村甸人积薪火师监燎水师监濯膳宰致餐廪人献饩司马陈刍工人展车百官各以物至宾入如归是故小大莫不怀爱其贵国之宾至则以班加一等益虔至于王使则皆官正□事上卿监之若王巡守则君亲监之今虽朝也不才有分族于周承王命以为过宾于陈而司事莫至是蔑先王之官也先王之令有之曰天道赏善而罚淫故凡我造国无从非彝无即慆淫各守尔典以承天休今陈侯不念嗣续之常弃其伉俪妃嫔而帅其卿佐以淫于夏氏不亦渎姓矣乎陈我大姬之后也弃衮冕而南冠以出不亦简彝乎是又犯先王之令也昔先王之教茂帅其德也犹恐陨越若废其教而弃其制蔑其官而犯其令将何以守国居大国之间而无此四者其能久乎六年单子如楚八年陈侯杀于夏氏九年楚子入陈按史记陈世家楚庄王善申叔时之言乃迎陈灵公太子午于晋而立之复君陈如故是为成公孔子读史记至楚复陈曰贤哉楚庄王轻千乘之国而重一言定王十年春葬陈灵公冬十二月宋师伐陈卫人救陈按春秋宣公十二年　按左传十二年冬晋原縠宋华椒卫孔达曹人同盟于清丘曰恤病讨贰宋为盟故伐陈卫人救之孔达曰先君有约言焉若大国讨我则死之定王十八年冬十一月鲁侯楚人秦人宋人陈人卫人郑人齐人曹人邾人薛人鄫人盟于蜀按春秋成公二年
简王四年秋楚侵陈
按春秋不书　按左传成公九年秋郑伯如晋晋人讨其贰于楚也执诸铜鞮栾书伐郑郑人使伯蠲行成晋人杀之楚子重侵陈以救郑简王十一年晋荀罃以诸侯之师侵陈
按春秋不书　按左传成公十六年秋七月诸侯迁于制田知武子佐下军以诸侯之师侵陈至于鸣鹿简王十四年夏五月晋人以诸侯之师侵陈按春秋不书　按左传襄公元年夏五月晋韩厥荀偃帅诸侯之师伐郑入其郛败其徒兵于洧上于是东诸侯之师次于鄫以待晋师晋师自郑以鄫之师侵楚焦夷及陈晋侯卫侯次于戚以为之援灵王二年夏六月陈侯使袁侨如会诸侯之大夫及陈袁侨盟楚何忌侵陈按春秋襄公三年楚侵陈不书　按左传三年夏六月楚子辛为令尹侵欲于小国陈成公使袁侨如会求成晋侯使和鉏父告于诸侯秋叔孙豹及诸侯之大夫及陈袁侨盟陈请服也楚司马公子何忌侵陈陈叛故也灵王三年春三月己酉陈侯午薨子弱立秋七月葬陈成公冬陈人围顿按春秋襄公四年　按左传四年春楚师为陈叛故犹在繁阳韩献子患之言于朝曰文王帅殷之叛国以事纣唯知时也今我易之难哉三月陈成公卒楚人将伐陈闻丧乃止陈人不听命臧武仲闻之曰陈不服于楚必亡大国行礼焉而不服在大犹有咎而况小乎夏楚彭名侵陈陈无礼故也冬楚人使顿间陈而侵伐之故陈人围顿灵王四年秋晋侯宋公陈侯鲁侯卫侯郑伯曹伯莒子邾子滕子薛伯齐世子光吴人鄫人会于戚冬戍陈楚公子贞帅师伐陈晋侯宋公鲁侯卫侯郑伯曹伯齐世子光救陈按春秋襄公五年　按左传五年秋楚人讨陈叛故曰由令尹子辛实侵欲焉乃杀之九月丙午盟于戚会吴且命戍陈也穆叔以属鄫为不利使鄫大夫听命于会楚子囊为令尹范宣子曰我丧陈矣楚人讨贰而立子囊必改行而疾讨陈陈近于楚民朝夕急能无往乎有陈非吾事也无之而后可冬诸侯戍陈子囊伐陈十一月甲午会于城棣以救之灵王六年冬十月楚公子贞帅师围陈十二月晋侯宋公陈侯鲁侯卫侯曹伯莒子邾子会于鄬按春秋襄公七年　按左传七年冬楚子囊围陈会于鄬以救之陈人患楚庆虎庆寅谓楚人曰吾使公子黄往而执之楚人从之二庆使告陈侯于会曰楚人执公子黄矣君若不来群臣不忍社稷宗庙惧有二图陈侯逃归灵王十六年春宋人伐陈秋九月宋华臣出奔陈按春秋襄公十七年　按左传十七年春宋庄朝伐陈获司徒卬卑宋也灵王十九年秋陈侯之弟黄出奔楚
