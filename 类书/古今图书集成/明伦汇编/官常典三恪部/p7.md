<!-- { "loadSidebar": true } -->
按春秋襄公二十年　按左传二十年秋陈庆虎庆寅畏公子黄之逼诉诸楚曰与蔡司马同谋楚人以为讨公子黄出奔楚初蔡文侯欲事晋曰先君与于践土之盟晋不可弃且兄弟也畏楚不能行而卒楚人使蔡无常公子燮求从先君以利蔡不能而死书曰蔡杀其大夫公子燮言不与民同欲也陈侯之弟黄出奔楚言非其罪也公子黄将出奔呼于国曰庆氏无道求专陈国暴蔑其君而去其亲五年不灭是无天也灵王二十二年夏陈杀其大夫庆虎及庆寅陈侯之弟黄自楚归于陈按春秋襄公二十三年　按左传二十三年春陈侯如楚公子黄诉二庆于楚楚人召之使庆乐往杀之庆氏以陈叛夏屈建从陈侯围陈陈人城板队而杀人役人相命各杀其长遂杀庆虎庆寅楚人纳公子黄灵王二十三年冬楚子蔡侯陈侯许男伐郑陈针宜咎出奔楚按春秋襄公二十四年　按左传二十四年冬陈人复讨庆氏之党针宜咎出奔楚灵王二十四年夏六月壬子郑公孙舍之帅师入陈冬郑公孙夏帅师伐陈按春秋襄公二十五年　按左传初陈侯会楚子伐郑当陈隧者井堙木刊郑人怨之六月郑子展子产帅车七百乘伐陈宵突陈城遂入之陈侯扶其太子偃师奔墓遇司马桓子曰载余曰将巡城遇贾获载其母妻下之而授公车公曰舍而母辞曰不祥与其妻扶其母以奔墓亦免子展命师无入公宫与子产亲御诸门陈侯使司马桓子赂以宗器陈侯免拥社使其众男女别而累以待于朝子展执絷而见再拜稽首承饮而进献子□入数俘而出祝祓社司徒致民司马致节司空致地乃还秋郑子产献捷于晋戎服将事晋人问陈之罪对曰昔虞阏父为周陶正以服事我先王我先王赖其利器用也与其神明之后也庸以元女大姬配胡公而封诸陈以备三恪则我周之自出至于今是赖桓公之乱蔡人欲立其出我先君庄公奉五父而立之蔡人杀之我又与蔡人奉戴厉公至于庄宣皆我之自立夏氏之乱成公播荡又我之自入君所知也今陈忘周之大德蔑我大惠弃我姻亲介恃楚众以冯陵我敝邑不可亿逞我是以有往年之告未获成命则有我东门之役当陈隧者井堙木刊敝邑大惧不竞而耻大姬天诱其衷启敝邑心陈知其罪授手于我用敢献功晋人曰何故侵小对曰先王之命唯罪所在各致其辟且夫天子之地一圻列国一同自是以衰今大国多数圻矣若无侵小何以至焉晋人曰何故戎服对曰我先君武庄为平桓卿士城濮之役文公布命曰各复旧职命我文公戎服辅王以授楚捷不敢废王命故也士庄伯不能诘复于赵文子文子曰其辞顺犯顺不祥乃受之冬十月子展相郑伯如晋拜陈之功子西复伐陈陈及郑平仲尼曰志有之言以足志文以足言不言谁知其志言之无文行而不远晋为伯郑入陈非文辞不为功慎辞哉灵王二十五年冬楚子蔡侯陈侯伐郑
按春秋襄公二十六年
灵王二十六年夏晋赵武楚屈建鲁叔孙豹蔡公孙归生卫石恶陈孔奂郑良霄许人曹人会于宋秋七月诸侯之大夫盟于宋按春秋襄公二十七年
灵王二十七年夏齐侯陈侯蔡侯北燕伯杞伯胡子沈子白狄朝于晋按春秋不书　按左传襄公二十八年夏齐侯陈侯蔡侯北燕伯杞伯胡子沈子白狄朝于晋宋之盟故也景王元年夏四月陈侯鲁侯郑伯许男如楚送葬按春秋不书　按左传襄公二十九年夏四月葬楚康王公及陈侯郑伯许男送葬至于西门之外诸侯之大夫皆至于墓楚郲敖即位景王二年夏六月郑子产如陈
按春秋不书　按左传襄公三十年夏六月郑子产如陈□盟归复命告大夫曰陈亡国也不可与也聚禾粟缮城郭恃此二者而不抚其民其君弱植公子侈太子卑大夫敖政多门以介于大国能无亡乎不过十年矣景王四年春正月晋赵武楚公子围齐国弱宋向戌鲁叔孙豹卫齐恶陈公子招蔡公孙归生郑罕虎许人曹人会于虢按春秋昭公元年　按左传元年春正月乙未会于虢寻宋之盟也景王七年夏楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申秋七月楚子蔡侯陈侯许男顿子胡子沈子淮夷伐吴执齐庆封杀之遂灭赖按春秋昭公四年
景王八年冬楚子蔡侯陈侯许男顿子沈子徐人越人伐吴按春秋昭公五年
景王十一年春陈侯之弟招杀陈世子偃师夏四月辛丑陈侯溺薨楚人执陈行人干征师杀之陈公子留出奔郑秋陈人杀其大夫公子过冬十月壬午楚师灭陈执陈公子招放之于越杀陈孔奂葬陈哀公按春秋昭公八年　按左传八年陈哀公元妃郑姬生悼太子偃师二妃生公子留下妃生公子胜二妃嬖留有宠属诸司徒招与公子过哀公有废疾春三月甲申公子招公子过杀悼太子偃师而立公子留夏四月辛亥哀公缢干征师赴于楚且告有立君公子胜诉之于楚楚人执而杀之公子留奔郑书曰陈侯之弟招杀陈世子偃师罪在招也楚子执陈行人于征师杀之罪不在行人也陈公子招归罪于公子过而杀之秋九月楚公子弃疾帅师奉孙吴围陈宋戴恶会之冬十一月壬午灭陈舆嬖袁克杀马毁玉以葬楚人将杀之请置之既又请私私于幄加绖于颡而逃使穿封戍为陈公曰城麇之役不谄侍饮酒于王王曰城麇之役女知寡人之及此女其辟寡人乎对曰若知君之及此臣必致死礼以息楚国晋侯问于史赵曰陈其遂亡乎对曰未也公曰何故对曰陈颛顼之族也岁在鹑火是以卒灭陈将如之今在析木之津犹将复由且陈氏得政于齐而后陈卒亡自幕至于瞽瞍无违命舜重之以明德置德于遂遂世守之及胡公不淫故周赐之姓使祀虞帝臣闻盛德必百世祀虞之世又未也继守将在齐其兆既存矣景王十二年春鲁叔弓会楚子于陈夏四月陈灾按春秋昭公九年　按左传九年春叔弓宋华亥郑游吉卫赵黡会楚子于陈夏四月陈灾郑裨曰五年陈将复封封五十二年而遂亡子产问其故对曰陈水属也火水妃也而楚所相也今火出而火陈逐楚而建陈也妃以五成故曰五年岁五及鹑火而后陈卒亡楚克有之天之道也故曰五十二年景王十四年冬十二月楚城陈
按春秋不书　按左传昭公十一年冬十二月楚子城陈蔡不羹景王十五年秋八月陈侯吴归于陈
按春秋昭公十三年　按左传十三年楚之灭蔡也灵王迁许胡沈道房申于荆焉平王即位既封陈蔡而皆复之礼也隐太子之子庐归于蔡礼也悼太子之子吴归于陈礼也按史记陈世家楚灵王灭陈五岁楚公子弃疾□灵王代立是为平王平王初立欲得和诸侯乃求故陈悼太子偃师之子吴立为陈侯是为惠公惠公立探续哀公卒时年而为元空藉五岁矣景王二十一年夏五月宋卫陈郑灾
按春秋昭公十八年　按左传十七年冬有星孛于大辰西及汉申须曰彗所以除旧布新也天事恒象今除于火火出必布焉诸侯其有火灾乎梓慎曰往年吾见之是其征也火出而见今兹火出而章必火入而伏其居火也久矣其与不然乎火出于夏为三月于商为四月于周为五月夏数得天若火作其四国当之在宋卫陈郑乎宋大辰之虚也陈太皞之虚也郑祝融之虚也皆火房也星孛天汉汉水祥也卫颛顼之虚也故为帝丘其星为大水水火之牡也其以丙子若壬午作乎水火所以合也若火入而伏必以壬午不过其见之月郑裨言于子产曰宋卫陈郑将同日火若我用瓘斝玉瓒郑必不火子产弗与十八年夏五月火始昏见丙子风梓慎曰是谓融风火之始也七日其火作乎戊寅风甚壬午大甚宋卫陈郑皆火梓慎登大庭氏之库以望之曰宋卫陈郑也数日皆来告火景王二十三年冬十月宋华亥向宁华定出奔陈按春秋昭公二十年　按左传二十年冬十月公杀华向之质而攻之戊辰华向奔陈景王二十四年夏宋华亥向宁华定自陈入于宋南里以叛按春秋昭公二十一年
敬王元年秋七月戊辰吴败顿胡沈蔡陈许之师于鸡父胡子髡沈子逞灭获陈夏啮按春秋昭公二十三年　按左传二十三年秋吴人伐州来楚薳越帅师及诸侯之师奔命救州来吴人御诸锺离子瑕卒楚师熸吴公子光曰诸侯从于楚者众而皆小国也畏楚而不获已是以来吾闻之曰作事威克其爱虽小必济胡沈之君幼而狂陈大夫啮壮而顽顿与许蔡疾楚政楚令尹死其师熸帅贱多宠政令不一七国同役而不同心帅贱而不能整无大威命楚可败也若分师先以犯胡沈与陈必先奔三国败诸侯之师乃摇心矣诸侯乖乱楚必大奔请先者去备薄威后者敦陈整旅吴子从之戊辰晦战于鸡父吴子以罪人三千先犯胡沈与陈三国争之吴为三军以系于后中军从王光帅右掩余帅左吴之罪人或奔或止三国乱吴师击之三国败获胡沈之君及陈大夫舍胡沈之囚使奔许与蔡顿曰吾君死矣师噪而从之三国奔楚师大奔书曰胡子髡沈子逞灭获陈夏啮君臣之辞也不言战楚未陈也敬王十四年春二月陈侯吴薨子柳立三月刘子晋侯宋公鲁侯蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏会于召陵侵楚夏六月葬陈惠公按春秋定公四年
敬王十八年秋七月陈侯柳卒子越立九月葬陈怀公按春秋定公八年
按史记陈世家怀公元年吴破楚在郢召陈侯陈侯欲往大夫曰吴新得意楚王虽亡与陈有故不可倍怀公乃以疾谢吴四年吴复召怀公怀公恐如吴吴怒其前不往留之因卒吴陈乃立怀公之子越是为愍公按左传
愍公名周

敬王二十年秋宋公子地出奔陈冬宋公之弟辰暨仲佗石彄出奔陈按春秋定公十年
敬王二十一年春宋公之弟辰及仲佗石彄公子地自陈入于萧以叛按春秋定公十一年
敬王二十四年春二月楚公子结陈公孙佗人帅师灭顿以顿子牂归孔子适陈吴伐陈按春秋定公十四年孔子适陈吴伐陈不书　按左传十四年春二月楚灭顿顿子牂欲事晋背楚而绝陈好按史记陈世家愍公六年孔子适陈吴王夫差伐陈取三邑而去敬王二十六年春正月楚子陈侯随侯许男围蔡秋八月吴侵陈按春秋哀公元年吴侵陈不书　按左传元年春楚子围蔡报柏举也吴之入楚也使召陈怀公怀公朝国人而问焉曰欲与楚者右欲与吴者左陈人从田无田从党逢滑当公而进曰臣闻国之兴也以福其亡也以祸今吴未有福楚未有祸楚未可弃吴未可从而晋盟主也若以晋辞吴若何公曰国胜君亡非祸而何对曰国之有是多矣何必不复小国犹复况大国乎臣闻国之兴也视民如伤是其福也其亡也以民为土芥是其祸也楚虽无德亦不艾杀其民吴日敝于兵暴骨如莽而未见德焉天其或者正训楚也祸之适吴其何日之有陈侯从之及夫差克越乃修先君之怨秋八月吴侵陈修旧怨也敬王三十一年春吴伐陈
按春秋哀公六年　按左传六年春吴伐陈复修旧怨也楚子曰吾先君与陈有盟不可以不救乃救陈师于城父敬王三十四年陈侯如吴楚伐陈
按春秋不书
按史记陈世家愍公十六年吴王夫差伐齐败之艾陵使人召陈侯陈侯恐如吴楚伐陈敬王三十五年冬楚公子结帅师伐陈吴救陈按春秋哀公十年　按左传十年冬楚子期伐陈吴延州来季子救陈谓子期曰二君不务德而力争诸侯民何罪焉我请退以为子名务德而安民乃还敬王三十六年夏陈辕颇出奔郑按春秋哀公十一年　按左传十一年夏陈辕颇出奔郑初辕颇为司徒赋封田以嫁公女有余以为己大器国人逐之故出道渴其族辕咺进稻醴粱糗腶脯焉喜曰何其给也对曰器成而具曰何不吾谏对曰惧先行敬王三十八年夏楚公子申帅师伐陈冬十一月盗杀陈夏区夫按春秋哀公十三年
