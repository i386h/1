<!-- { "loadSidebar": true } -->
文帝黄初元年以汉帝为山阳公行汉正朔不称臣子皆为侯按三国志魏文帝本纪黄初元年冬十一月癸酉以河内之山阳邑万户奉汉帝为山阳公行汉正朔以天子之礼郊祭上书不称臣京都有事于太庙致胙封公之四子为列侯明帝青龙二年山阳公薨治丧追谥葬以汉礼按三国志魏明帝本纪青龙二年春三月庚寅山阳公薨帝素服发哀遣使持节典护丧事夏四月丙寅诏有司以太牢告祠文帝庙追谥山阳公为汉孝献皇帝葬以汉礼按注献帝传明帝变服率群臣哭之使使持节行司徒太常和洽吊祭又使持节行大司空大司农崔林监护丧事诏曰盖五帝之事尚矣仲尼盛称尧舜巍巍荡荡之功者以为禅代乃大圣之懿事也山阳公深识天禄永终之运禅位文皇帝以顺天命先帝命公行汉正朔郊天祀祖以天子之礼言事不称臣此舜事尧之义也昔放勋殂落四海如丧考妣遏密八音明丧葬之礼同于王者也今有司奏丧礼比诸侯王此岂古之遗制而先帝之至意哉今谥公汉孝献皇帝使太尉具以一太牢告祠文帝庙曰睿闻夫礼也者返本修古不忘厥初是以先代之君尊尊亲亲咸有尚焉今山阳公寝疾弃国有司建言丧纪之礼视诸侯王睿惟山阳公昔知天命永终于已深观历数允在圣躬传祚禅位尊我民主斯乃陶唐懿德之事也黄初受终命公于国行汉正朔郊天祀祖礼乐制度率仍汉旧斯亦舜禹明堂之义也上考遂初皇极攸建允熙克让莫朗于兹盖子以继志嗣训为孝臣以配命钦述为忠故诗称匪棘其犹聿追来孝书曰前人受命兹不忘大功睿敢不奉承徽典以昭皇考之神灵今追谥山阳公曰孝献皇帝册赠玺绶命司徒司空持节吊祭护丧光禄大鸿胪为副将作大匠复土将军营成陵墓及置百官群吏车旗服章丧葬礼仪一如汉氏故事丧葬所供群官之费皆仰大司农立其后嗣为山阳公以通三统永为魏宾于是赠册曰呜呼昔皇天降戾于汉俾逆臣董卓播厥凶虐焚灭京都劫迁大驾于是六合云扰奸雄熛起帝自西京徂唯求定臻兹洛邑畴咨圣贤聿改乘辕又迁许昌武皇帝是依岁在元枵皇师肇征迄于鹑尾十有八载群寇歼殄九域咸乂惟帝念功祚兹魏国大启土宇爰及文皇帝齐圣广渊仁声旁流柔远能迩殊俗向义干精承祚坤灵吐曜稽极玉衡允膺历数度于轨仪克厌帝心乃仰钦七政俯察五典弗釆四岳之谋不俟师锡之举幽赞神明承天禅位祚建朕躬统承洪业盖闻昔帝尧元恺既举凶族未流登舜百揆然后百揆时序内平外成授位明堂退终天禄故能冠德百王表功高岳自往迄今弥历七代岁暨三千而大运来复庸命底绩纂我民主作建皇极念重光绍咸池继韶夏超群后之遐踪邈商周之□德可谓高朗令终昭明洪烈之懿盛者矣非夫汉魏与天地合德与四时合信动和民神格于上下其孰能至于此乎朕惟孝献享年不永钦若顾命考之典谟恭述皇考先灵遗意阐崇弘谥奉成圣美以章希世同符之隆以传亿载不朽之荣魂而有灵嘉兹弘休呜呼哀哉八月壬申葬于山阳国陵曰禅陵置园邑葬之日帝制锡衰弁绖哭之恸适孙桂氏乡侯康嗣立为山阳公　按王肃传青龙中山阳公薨汉主也肃上疏曰昔唐禅虞虞禅夏皆终三年之丧然后践天子之尊是以帝号无亏君礼犹存今山阳公承顺天命允答民望进禅大魏退处宾位公之奉魏不敢不尽节魏之待公优崇而不臣既至其薨榇敛之制舆徒之饰皆同之于王者是故远近归仁以为盛美且汉总帝皇之号号曰皇帝有别称帝无别称皇则皇是其差轻者也故当高祖之时土无二王其父见在而使称皇明非二王之嫌也况今以赠终可使称皇以配其谥明帝不从使称皇乃追谥曰汉孝献皇帝陈留王景元元年故汉献帝夫人节薨追谥献穆皇后按三国志魏陈留王本纪景元元年夏六月己未故汉献帝夫人节薨帝临于华林园使使持节追谥夫人为献穆皇后及葬车服制度皆如汉氏故事咸熙元年封汉帝禅为安乐公按三国志魏陈留王本纪景元四年冬十一月蜀主刘禅诣邓艾降巴蜀皆平咸熙元年春三月丁亥封刘禅为安乐公　按蜀后主传炎兴元年冬邓艾破卫将军诸葛瞻于□竹用光禄大夫谯周策降于艾艾至城北后主舆榇自缚诣军垒门艾解缚焚榇延请相见因承制拜后主为骠骑将军诸围守悉被后主敕然后降下艾使后主止其故宫身往造焉明年春正月后主举家东迁既至洛阳策命之曰惟景元五年三月丁亥皇帝临轩使太常嘉命刘禅为安乐县公于戏其进听朕命盖统天载物以咸宁为大光宅天下以时雍为盛故孕育群生者君人之道也乃顺承天者坤元之义也上下交畅然后万物协和庶类获乂乃者汉氏失统六合震扰我太祖承运龙兴弘济八极是用应天顺民抚有区夏于时乃考因群杰虎争九服不静乘间阻远保据庸蜀遂使西隅殊封方外壅隔自是已来干戈不戢元元之民不得保安其性几将五纪朕永惟祖考遗志思在绥辑四海率土同轨故爰整六师耀威梁益公恢崇德度深秉大正不惮屈身委质以爱民全国为贵降心回虑应机豹变履信思顺以享左右无疆之休岂不远欤朕嘉与君公长飨显禄用考咨前训开国胙土率遵旧典锡兹元牡苴以白茅永为魏藩辅往钦哉公其祇服朕命克广德心以终乃显烈食邑万户赐绢万匹奴婢百人他物称是子孙为三都尉封侯者五十余人尚书令樊建侍中张绍光禄大夫谯周秘书令郄正殿中督张通□封列侯公太始七年薨于洛阳注
汉晋春秋曰司马文王与禅宴为之作故蜀技　旁人皆为之感怆而禅嬉笑自若王谓贾充曰人　之无情乃可至于是乎虽使诸葛亮在不能辅之　久全而况姜维邪充曰不如是殿下何由并之他　日王问禅曰颇思蜀否禅曰此间乐不思蜀郄正　闻之求见禅曰若王复问宜泣而答曰先人坟墓　远在陇蜀乃心西悲无日不思因闭其目会王复　问对如前王曰何乃似郄正语邪禅惊视曰诚如　尊命左右皆笑蜀纪云谥曰思公子恂嗣按通鉴纲目元帝咸熙元年禅举家迁洛阳大臣无从者惟秘书令郄正及殿中督张通舍妻子单身从行正相导宜适举动无阙禅乃慨然叹息恨知正之晚魏封禅为安乐公　　晋
武帝泰始元年封魏帝为陈留王并赐山阳安乐二公子弟为驸马都尉按晋书武帝本纪泰始元年冬十二月景寅设坛于南郊百僚在位及匈奴南单于四夷会者数万人升坛受禅礼毕即洛阳宫幸太极前殿丁卯封魏帝为陈留王邑万户居于邺宫魏氏诸王皆为县侯己巳诏陈留王载天子旌旗备五时副车行魏正朔郊祀天地礼乐制度皆如魏旧上书不称臣赐山阳公刘康安乐公刘禅子弟一人为驸马都尉泰始二年诏陈留王非有大事王官表上之有司奏魏宜用前代正朔服色罢山阳公国督军按晋书武帝本纪二年夏五月戊辰诏曰陈留王操尚谦冲每事辄表非所以优崇之也主者喻意非大事皆使王官表上之秋九月戊戌有司奏大晋继三王之踪蹈舜禹之迹应天顺时受禅有魏宜一用前代正朔服色皆如虞遵唐故事奏可冬十一月罢山阳公国督军除其禁制泰始三年山阳公来朝有司奏以陈留王山阳公卫公备三恪之礼按晋书武帝本纪三年冬十二月山阳公刘康来朝按杜佑通典泰始三年太常上言博士祭酒刘□等议汉魏为二王后夏殷周之后为三恪卫公署于前代为二王后于大晋在三恪之数应降称侯祭祀制度宜与五等公侯同有司奏陈留王山阳公为二代之后卫公备三恪之礼易称有不速之客三人来此则以三为断不及五代也泰始四年增置山阳公官属鼓吹车马
按晋书武帝本纪四年春二月庚子增置山阳公国相郎中令陵令杂工宰人鼓吹车马各有差泰始七年安乐公刘禅卒
按晋书武帝本纪不载　按通鉴纲目七年冬十一月晋安乐公刘禅卒明帝太宁三年秋七月诏详议三恪应立后者按晋书明帝本纪太宁三年秋七月诏曰三恪二王世代之所重兴灭继绝政道之所先禋祀不传甚用怀伤主者其详议诸应立后者以闻成帝咸康二年诏求卫公山阳公近属以承祀按晋书成帝本纪咸康二年冬十月诏曰历观先代莫不崇明祀宾礼三恪故杞宋启土光于周典宗姬侯卫垂美汉册自顷丧乱庶邦殄悴周汉之后绝而莫继其详求卫公山阳公近属有履行修明可以继承其祀者依旧典施行穆帝升平元年陈留王表称疾废积年求立后廷议不依按晋书穆帝本纪不载　按杜佑通典升平元年陈留王励表称废疾积年不可以奉祭祀请依春秋之义求以立后太学博士曹耽议春秋之义后立子以贵不以长盖以为宗庙主故也晋公族穆子有废疾以让其弟卫襄公嗣子絷足不能行立其弟晋卫皆废嫡立庶者明臣之义终无执祭朝见之期以之居位违犯情礼故也礼有故使人摄祭非终身疾者励为君王故事未有诸侯以疾去国成比胡讷议孟絷立弟异于陈留二王之后礼不宜废太常王彪之奏臣按讷耽二议为许其所陈也各无明文臣以为经史所记未有南面称孤而以疾病退为庶人者也励纂封先代近四十年位在朝宾今以疾退既废之后若同庶人则名贱而役□处以朝官则职替而班下以旧礼则制重而无位量兹三义莫知其礼宗庙享祭礼有假摄古今依礼行之有由来矣升平二年冬十月乙丑陈留王曹励薨
按晋书穆帝本纪云云
哀帝兴宁元年冬十月甲申立陈留王世子恢为王按晋书哀帝本纪云云孝武帝太元三年夏五月庚午陈留王曹恢薨按晋书孝武帝本纪云云太元八年十一月壬子立陈留王世子灵诞为陈留王按晋书孝武帝本纪云云
太元十二年依廷议皇太子班次宜在陈留王之下陈留王朝会应有常次按晋书孝武帝本纪不载　按杜佑通典太元十二年博士庾弘之等议陈留王前代之后遇以上宾之礼皇太子虽国之储副在人臣之位今谓班次宜在王下又按仆射王彪之以为禅让之始王与继嗣之末孙降杀殊矣是以春秋之会杞不异列宋不殊位今陈留王朝会自任其来则无绳墨之准既以来朝则应有常次至于大会升殿虽在上位亦无殊别之座名同朝录将事有例且朝录盖是纪官名之简制曰可
注
时陈留嗣王薨王彪之议山阳公薨故事给绢　二百匹山阳公于今稍远可特给布绢二百匹钱　三十万宜小优于山阳也　　宋
高祖永初元年封晋帝为零陵王
