<!-- { "loadSidebar": true } -->
　　夏日诸公见寻访诗序　　　　唐王勃天地不仁造化无力授仆以幽忧孤愤之性禀仆以耿介不平之气顿忘山岳坎坷于唐尧之朝傲想烟霞□□于圣明之代情可知矣赖乎神交胜友得山泽之虬龙隐路幽居降云霄之鸾凤杨公沈公行之者仁义礼智用之者干元亨利元经苦而白凤翔素牒开而紫鳞降金门待诏谒天子于朝廷石室寻真访下官于丘壑幽人待士非无北壁之书隐士迎宾自有西山之馔席门蓬巷伫高士之来游丛桂幽兰喜王孙之相对山南花囿涧北松林黄雀至而清风生白鹤飞而苍云起停琴绿水仲长统之欢娱置酒青山郭子期之宾客人探一字四韵成篇　　杨明府过访诗序　　　　　　卢照邻夫清风动驾谒阮籍于山阳素雪乘舟访戴逵于江路犹名高好事迹标良史未有莺临绮月筵开许郭之谈花聚繁星门枉荀陈之驭泛烟光于紫翻露色于丹滋亭皋一望平芜千里萋萋芳草童儿牧马之场亹亹朝川野老休牛之塔钓台隐隐先生之桑梓可知茨岭岩岩隐士之风流尚在岂使临邛樽酒歌赋无声彭泽琴书田园寝咏　　群官寻杨隐居诗序　　　　　　杨□若夫太华千仞长河万里则吾土之山泽壮于域中西汉十轮东京四代则吾宗之人物盛于天下乃有浑金璞玉凤戢龙蟠方圆作其舆盖日月为其扃牖天光下烛悬少微之一星地气上腾发大云之五色以不贪为宝均珠玉以咳唾以无事为贵比旗常于粪土诸侯不敢以交游相得三府不敢以辟命相期与夫形在江海心游魏阙迹混朝市名为大隐可得同年而语哉天子巡于下都望于中岳轩皇驻跸将寻大块之居尧帝省方终全颍阳之节群贤以公私有暇休沐多闲忽乎将行指林壑而非远莞尔而笑览烟霞而在瞩登坱圠践莓苔阮籍之见苏门止闻鸾啸卢敖之逢高士讵识鸢肩忆桑海而无时问桃源之易失寒山四绝烟雾苍苍古树千年藤萝漠漠诛茅作室挂席为门石隐磷而环阶水潺湲而匝砌乃相与旁求胜境遍窥灵迹论其八洞实唯明月之宫相其五山即是交风之地仙台可望石室犹存极人生之胜践得林野之奇趣杯浮若圣已茂松乔清论疑神坐惊河汉游仙可致无劳郭璞之言招隐成文敢嗣刘安之作　　士相见义　　　　　　　　　宋刘敞自天子至于庶人皆有挚挚者致也所以致其志也天子之挚鬯诸侯玉卿羔大夫雁士雉鬯也者言德之远闻也玉也者言一度不易也羔也者言柔而有礼也雁也者言进退之时也雉也者言死其节也故天子以远德为志诸侯以一度为志卿以有礼为志大夫以进退为志士以死节为志明乎志之义而天下治矣故执斯挚也者执斯志者也君之挚以事神臣之挚以养人惟君受挚者惟君受养也非其君则辞挚不敢当养也古者非其君不仕非其师不学非其人不友非其大夫不见士相见之礼必依于介绍以言其不苟合者也必依于挚以言其以道亲也苟而合唯小人而不耻者能之君子可见也不可屈也可亲也不可狎也可远也不可□也宾至门主人三辞见宾称挚主人三辞挚所以致尊严也大夫以礼相接士以礼相谕庶人以礼相同然而争夺兴于末者未之有也人苟为悦而相亲若者未必争苟为简而相亲若者未必怨是故士相见之礼者人道之大也所以使人重其身而毋迩于辱也所以使人审其交而无迩于祸也唯仕于君者召而往未仕而见于君者冠而奠挚在邦曰市井之臣在野曰草莽之臣君虽召不往也是故虽有南面之贵千乘之富士之所以结者礼义而已矣利之不足称焉刑罚行于国所诛者好利之人也未有好利而其俗不乱者也无介而相见君子以为谄故诸侯大国九介次国七介小国五介　　与郭秀才书　　　　　　　　欧阳修仆昨以吏事至汉东秀才见仆于叔父家以启事二篇偕门刺先进自宾阶拜起旋辟甚有仪坐而语诺甚谨读其辞温密华富甚可爱视秀才待仆之意甚勤而礼也古之相见必有欢欣交接之诚而不能达乃取羔雁雉鹜之类致其意为贽而先既致其意又耻其无文则以虎豹之皮绘画之布以饰之然后意达情接客既贽则主人必礼以答之为陈酒殽币篚壶矢燕乐之具将其意又为赋诗以陈其情今秀才好学甚精博记书史务为文辞不以羔禽皮布为饰独以言文其身而其贽既美其意既勤矣宜秀才责仆之答厚也仆既无主人之具以为礼独为秀才赋诗女曰鸡鸣之卒章曰知子之来之杂佩以赠之取其知客之来豫储珩璜琚瑀之美以送客虽无此物犹言之以致其意厚也仆诚无此物可谓空言之耳秀才年且少貌厚色扬志锐学敏因进其业修其辞暴练缉织之不已使其文采五色润泽炳□若贽以见当世公卿大人非惟若仆空言以赠也必有分庭而礼加豆实币篚延为上宾者惟勉之不已不宣　　与陈员外书　　　　　　　　　前人修本愚无似固不足以希执友之游然而群居平日幸得肩从齿序跪拜起居窃兄弟行寓书存劳谓宜有所款曲以亲之之意奈何一幅之纸前名后书且状且牒如上公府退以寻度非谦即疏此乃世之浮道之交外阳相尊者之为非宜足下之所以赐修也古之书具惟有铅刀竹木而削札为刺止于达名姓寓书于简止于舒心意为问好惟官府吏曹凡公之事上而下者则曰符曰檄问讯列对下而上者则曰状位等相以往来曰移曰牒非公之事长吏或自以意晓其下以戒以饬者则曰教下吏以私自达于其属长而有所候问请谢者则曰笺记书启故非有状牒之仪施于非公之事相参如今所行者其原盖出唐世大臣或贵且尊或有权于时缙绅凑其门以傅响者谓旧礼不足为重务稍增之然始于刺谒有参候起居因为之状及五代始复以侯问请谢加状牒之仪如公之事然止施于官之尊贵及吏之长者其伪谬所从来既远世不根古以为当然居今之世无不知此而莫以易者盖常俗所为积习已牢而不得以更之也然士或同师友缔交游以道谊相期者尚有手书勤勤之意犹为近古噫候问请谢非公之事有状牒之仪以施于尊贵长吏犹曰非古之宜用况又用之于肩从齿序跪拜起居如兄弟者乎岂足下不以道义交游期我而惜手书之勤邪将待以牵俗积习者而姑用世礼以遇我之勤邪不然是为浮道以阳相尊也是以不胜拳拳之心谨布左右　　代杨推官洎上吕相公求见书　　前人某闻古者尧舜禹之为君也有皋夔益稷之徒者为其臣而汤之王也亦有仲虺伊尹者周之始兴也有周公召公其复兴也有方叔邵虎申甫之徒下而至汉其初也功臣尢多而称善相者曰萧曹其后曰丙魏唐之始则曰房杜既而曰姚宋者是皆能以为功德佐其君而卓然特以名出众而见于世者夫诗书之所美莫大乎尧舜三代其后世之盛者莫盛乎汉与唐而其兴也必有贤哲之臣出其际而能使其君之功业名誉赫然光显于万世而不泯故每一读其书考其事量其功而想乎其人疑其杰奇怪若神人然非如今世之人可得而识也夫其人已亡其事已久去数千百岁之后徒得其书而一读之犹灼然如在人耳目之际使人希慕称述之不暇况得身出于其时亲见其所为而一识其人则虽奔走俯伏从妾圉执鞭扑犹为幸欤某尝诵于此而私自为恨者有日矣国家之兴七十有五年矣礼乐文章可谓太平而杰然称王公大人于世者往往而出凡士之得身出于斯时者宜为幸矣又何必忽近以慕远违目而信耳且安知后之望今不若今之望昔者邪然其实有若不幸者某生也少贱而愚贱则不接乎朝廷之间愚故不能与于事则虽有王公大人者并出而欲一往识之乃无一事可因而进焉噫古之君子在上不幸而不得出其间今之君子在上幸而亲见矣又以愚贱见隔而莫可望焉是真可闵叹也已然尝独念昔者有闻于先君大夫似有可以藉而为说以干进于左右者试一陈之先君之生也好学勤力以孤直不自进于时其晚也始登朝廷享荣禄使终不困其志而少伸者盖实出于大君子之门则相公之于杨氏不为无恩矣某不肖莫能继大先君之世而又苟欲藉之以有绪于阍人诚宜获罪于下执事者矣然而不询于长者不谋于蓍龟而决然用是以自进者盖冀万一得偿其素所愿焉虽及门而获罪不犹愈于望古而自为恨者耶言狂计愚伏惟聪明幸赐察焉　　上余青州书　　　　　　　　　苏洵洵闻之楚人高令尹子文之行曰三以为令尹而不喜三夺其令尹而不怒其为令尹也楚人为之喜而其去令尹也楚人为之怒已不期为令尹而令尹自至夫令尹子文岂独恶夫富贵哉知其不可以求得而安其自得是以喜怒不及其心而人为之嚣嚣嗟夫岂亦不足以见己大而人小耶脱然为弃于人而不知弃之为悲纷然为取于人而不知取之为乐人自为弃我取我而我之所以为我者如一则亦不足以高视天下而窃笑矣哉昔者明公之初自奋于南海之滨而为天下之名卿当其盛时激昂慷慨论得失定可否左摩西羌右揣契丹奉使千里弹压强悍不屈之虏其辩如决河流而东注诸海名声四溢于中原而磅礡于戎狄之国可谓至盛矣及至中废而为海滨之匹夫盖其间十有余年明公无求于人而人亦无求于明公者其后适会南蛮纵横放肆充斥万里而莫之或救明公乃起于民伍之中折尺棰而笞之不旋踵而南方又安夫明公岂有求而为之哉适逢事变以成大功功成而爵禄至明公之于进退之事盖亦绰绰乎有余裕矣悲夫世俗之人纷纷于富贵之间而不知自止达者安于逸乐而习为高岸之节顾视四海饥寒困穷之士莫不嚬蹙呕哕而不乐穷者藜藿不饱布褐不暖习为贫贱之所摧折仰望贵人之辉光则为之颠倒而失措此二人者皆不可语于轻富贵而安贫贱何者彼不知贫富贵贱之正味也夫惟天下之习于富贵之荣而狃于贫贱之辱者而后可以语此今夫天下之所以奔走于富贵者我知之矣而不敢以告人也富贵之极止于天子之相而天子之相果谁为之名岂天为之名耶其无乃亦人之自相名耶夫天下之官上自三公至于卿大夫而下至于士此四者皆人之所自为也而人亦自贵之天下以为此四者绝群离类特立于天下而不可几近则不亦大惑矣哉盍亦反其本而思之夫此四名者其初盖出于天下之人出于私意以自相号呼者而已矣夫此四名者果出于人之私意所以自相号呼也则夫世之所谓贤人君子者亦何以异此有才者为贤人而有德者为君子此二名者夫岂轻也哉而今世之士得为君子者一为世之所弃则以为不若一命士之贵而况以与三公争哉且夫明公昔者之伏于南海与夫今者之为东诸侯也君子岂有间于其间而明公亦岂有以自轻而自重哉洵以为明公之习于富贵之荣而狃于贫贱之辱其尝之也盖以多矣是以极言至此而无所迂曲洵西蜀之匹夫尝有志于当世因循不遇遂至于老然其常所欲见者天下之士盖有五六人五六人者已略见矣而独明公之未尝见每以为恨今明公来朝而洵适在此是以不得不见伏惟加察幸甚　　上王兵部书　　　　　　　　　苏轼荆州南北之交而士大夫往来之冲也执事以高才盛名作牧于此盖亦尝有以相马之说告于左右者乎闻之曰骐骥之马一日行千里而不殆其脊如不动其足如无所著升高而不轾走下而不轩其技艺卓绝而效见明着至于如此而天下莫有识者何也不知其相而责其技也夫马者有昂目而丰臆方蹄而密睫捷乎若深山之虎旷乎若秋后之兔远望目若视日而志不存乎刍粟若是者飘忽腾踔去而不知所止是故古之善相者立于五达之衢一日而盼之闻其一鸣顾而循其色马之技尽矣何者其相溢于外而不可蔽也士之贤不肖见于面颜而发泄于辞气卓然其有以存乎耳目之间而必曰久居而后察则亦名相士者之过矣夫轼西州之鄙人而荆之过客也其足迹偶然而至于执事之门其平生之所治以求闻于后世者又无所挟持以至于左右盖亦易□而难合也然自蜀至于楚舟行六十日过郡十一县三十有六取所见郡县之吏数十百人莫不孜孜论执事之贤而教之以求通于下吏且执事何修而得此称也轼非敢以求知而望其所以先后于仕进之门者亦徒以为执事立于五达之衢而庶几乎一日之盼或有以信其平生尔夫今之世岂惟王公择士士亦有所择轼将自楚游魏自魏无所不游恐他日以不见执事为恨也是以不敢不进　　见张文定公　　　　　　　　黄庭坚双井黄某再拜献书致政宣徽少师阁下诗云瞻彼淇澳绿竹漪漪有斐君子如切如磋如琢如磨瑟兮僩兮赫兮喧兮有斐君子终不可谖兮惟古之德人其高明有临其靓深有威其润泽在下其光辉在上使人望之而鄙吝之意消亦不容声也恭惟阁下道尊德贵载之从来饭糗桑枢而山立乘轩委佩而超然出入诸公间如砥柱之屹中流也问学文章冰销彼己惟道以为体白首日新夙夜德人之事如川之发源其贫无行义之储不见比数于时辈无以为左右重顾有事贤之心取与自信甚笃尝与深识士大夫咏嗟盛德相讲劝以为归而身贱远未得有足迹于门墙之下今日扫舍人之门非敢以小人固陋僭求言论风旨拜于庭而承顾盼进几杖而见嚬呻得所以不言而饮人者则淇澳之所歌昔闻其声今见其实操豚蹄以祝虽所欲者奢而可笑先至后去以来东壁之余光不可谓无意者也蒙冒清重俯以听命不宣某再拜　　与东川提举　　　　　　　　　前人某名在不赦之籍长为人间弃物胥疏隐约蓬蒿之下直偷生耳已无冠盖可从人间礼数幅巾短褐仅目盖缠不可以参谒使车道左窃惟盛德之度可以存而不论言语郑重老病之常态冒渎情重悚仄无地　　送雷季正序　　　　　　　　元姚燧燧从鲁斋先生游最故且久于同门之士学为最怠而不加进自亲夏楚时犹尔况今载名仕版远处数千里之外哉昔之怠者为忘不加进者阤而为退矣宜季正之耻友而羞际予之心安焉而不敢有憾不谓徒以从游之久故愿因鄙言获进拜先生屦前呜呼其志则勤其意则良惜所藉以为介者非其人也是一也又先生自谢政而归屏迹桑梓养安泉石家事不以干于心乡人莫得见其面于时求欲如祭酒之授徒来则受之亦难也予则止之无行虽然以先生平昔乐教之心且熟子之兄伯静之名尝哀其愿见未得竟抑志以卒有弟如此笃道而善学行己以化乡岸然不流于今俗翘然自视以古人千里裹□而就正焉又观夫人有可进成德达才之具必不拒其见也予则劝之令行且景星凤凰之为物人或赌之犹为生之幸况大人君子道德之容可以兴起一世仁义之言足以发辉百王者哉获一进拜而闻其绪论必决滞为通易暗为明大有得于曩昔也有得而私之仁人之用心不然行哉予将须其归而见告也　　禁臣僚私谒往来交通诏
