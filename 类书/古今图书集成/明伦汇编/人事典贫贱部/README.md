<!-- { "loadSidebar": true } -->

　贫贱部总论
册府元龟
　　贫
洪范六极其四曰贫困于财之谓也仲尼亦曰贫与贱是人之所恶此言难处也又曰贫而无怨难此言其多有也在昔先民亦有德充而道富言忠而行笃或乃家无担石室如环堵樵苏不给藜藿苦饥席户以蔽风雨缊袍以御寒冱耕而为业仆赁以取资以至假贷无获宦游益困屈志于鄙事尽瘁于力作并日而食徒行以出士之穷也乃至于是其或命运亨曾勋名崇建出幽迁乔先约后泰者盖不乏焉至有栖迟末路终然沦没者斯子夏所谓富贵在天良有数存乎其中尔　　安贫
夫贫者士之常孔子曰士志于道而耻恶衣恶食者未足与议也是故贤者乐道君子不忧安德而忘贫好礼而不慑虽曲肱饮水其乐只且在瓮牖绳枢何贱之有至乃韬光处晦研精笃学居四壁之陋无卒岁之储诵坟典以自得秉耒耜而忘倦甘自烦辱曾不屑虑非夫造圣哲之域蕴道德之富则何以在穷能固立志不回无陨获之累而成名于世者哉传所谓一亩之宫而无谄仕诗之述衡门之下可以栖迟斯可尚矣西畴常言
　　论居贫
知学则居贫无怨学而深于道则安贫能乐常人贫则怨小人贫则乱惟天生人随赋以禄蚕方蝡而桑先萌儿脱胞而乳已生如形声影响之符孰主张是彼皇皇求财利如恐不及者岂不缪用其心耶人事尽而听天理犹耕垦有常勤丰歉所不可必也不先尽人事者是舍其田而不耘也不安于静听者是揠苗而助之长也孔子进以礼退以义非尽人事与其得之不得曰有命非听天理与
　贫贱部汇考
书经
　　洪范
六极四曰贫

注
贫者用不足也
周礼
　　天官
大宰之职以八柄诏王驭群臣六曰夺以驭其贫订
义
郑谔曰极之别有六而贫居一食君之禄宜不　至于贫矣臣有可诛之过夺其廪稍之奉如管仲　夺伯氏骈邑三百至于蔬食没齿之类以夺致贫　其柄在我所以驭之也　　地官
大司徒之职以保息六养万民四曰恤贫
　郑康成曰贫无财业廪贷之　刘执中曰不幸而　有凶丧祸患陷于贫窭不能自存者则乡闾有以　恤而赡之不得贫困焉尔雅
　　释诂
窭贫也

注
谓贫陋
疏
窭者无礼也贫者无财也由其无财
　以为礼郭云谓贫陋邶风北门云终窭且贫方言　　杂释
南楚凡人贫衣被丑弊谓之须或谓之褛裂或谓之褴褛故左传云荜路褴褛以启山林殆谓此也或谓之挟斯
　贫贱部艺文一
　　逐贫赋　　　　　　　　　　汉扬雄扬子遁世离俗独处左邻崇山右接旷野邻垣乞儿终贫且窭礼薄义弊相与群聚惆怅失志呼贫与语汝在六极投弃荒遐好为庸卒刑戮是加匪惟幼稚嬉戏土沙居非近邻接屋连家恩轻毛羽义薄轻罗进不由德退不受呵久为滞客其意谓何人皆文绣余褐不完人皆稻粱我独藜餐贫无宝玩何以接欢宗室之燕为乐不盘徒行负赁出处易衣身服百役手足胼胝或耘或耔露体沾肌朋友道绝进官凌迟厥咎安在职汝为之舍汝远窜昆仑之巅尔复我随翰飞戾天舍尔登山岩穴隐藏尔复我随陟彼高冈舍尔入海泛彼柏舟尔复我随载沉载浮我行尔动我静尔休岂无他人从我何求今汝去矣勿复久留贫曰唯唯主人见逐多言益嗤心有所怀愿得尽辞昔我乃祖宣其明德克佐帝尧誓为典则土阶茅茨匪雕匪饰爰及世季纵其□惑饕餮之群贪富苟得鄙我先人乃傲乃骄瑶台琼榭室屋崇高流酒为池积肉为崤是用鹄逝不践其朝三省吾身谓予无处君之家福禄如山忘我大德思我小怨堪寒能暑少而习焉寒暑不忒等寿神仙桀跖不顾贪类不干人皆重蔽子独露居人皆怵惕子独无虞言辞既罄色厉目张摄齐而兴降阶下堂誓将去汝适彼首阳孤竹二子与我连行余乃避席辞谢不直请不贰过闻义则服长与汝居终无厌极贫遂不去与我游息　　九惟文　　　　　　　　　后汉蔡邕八惟困乏忧心殷殷天之生我星宿值贫六极之厄独遭斯勤居处浮无以自存冬日栗栗上下同云无衣无褐何以自温六月徂暑炎赫来臻无絺无绤何以蔽身无食不饱永离欢欣　　与韦仲将书　　　　　　　　魏应璩夫以原宪悬磬之居而值皇天无已之雨室宇渐而作漏堂馆洽而为泥薪刍既尽旧谷亦倾屠苏发撤机见谋进无颜子不改之志退无扬雄晏然之情是以怀戚良不可堪人非神仙须仰衣食方今体寒心饥忧在旦夕而欲东希许昌治生之物西望陵县厨食之禄诚恐将为牛蹄中鱼卒鲍氏之肆矣　　与董仲连书　　　　　　　　　前人谷籴惊踊告求周怜日获数升犹复无薪可以熟之虽孟轲困于梁宋宣尼饥于陈蔡无以过此夫挟管晏之智者不有□役之劳怀陶朱之虑者不居贫贱之地出蒙讥于恤护入见谪于嫔息忽便邑愤不知处世之为乐也　　与尚书诸郎书　　　　　　　　前人夫秋节凉和霁雨清闲正高会之盛时饮晏之良日也而陋巷之居无高密之宇壁立之室无旬朔之资流潦浸于北堂□漏沾于衣服□蒸单竭担石倾罄中馈告乏役者莫兴饭玉炊桂犹尚优泰虽欣皇天之降润亮水车之思雨私怀蹙额良不可言想诸夫子亦斯困也夫否泰潜升盖由昏明二三执事以龙虎之姿遭风云之会方将飞腾阊阖振翼紫微运筹帷幄显扬丰积岂久沉滞于下职契阔于贫悴哉　　贫家赋　　　　　　　　　　晋束□余遭家之轗轲婴六极之困屯勤身以劳思丁饥寒之苦辛无原宪之厚德有民斯之下贫有漏狭之草屋无蔽覆之受尘唯曲壁之常在时弛落而压镇食草叶而不饱常嗛嗛于膳珍涉孟夏之季月迄仲冬之坚冰稍煎蹙而穷迫无衣褐以蔽身还趋□而无被手狂攘而妄牵何长夜之难晓心咨嗟以怨天债家至而相敦乃取东而偿西行乞贷而无处退顾影以自怜衒卖业而难售遂前至于饥年煮黄当之草菜作汪洋之羹饘釜迟钝而难沸薪郁绌而不然至日中而不熟心苦苦而饥悬丈夫慨于堂上妻妾叹于间悲风噭于左侧小儿啼于右边　　连珠　　　　　　　　　　北周庾信盖闻悬鹑百结知命不忧十日一炊无时何耻是以素王之业乃东门之贫民孤竹之君实西山之饥士盖闻□中无学犹手中无钱今之学也未见能贤是以扶风之高凤无故弃麦中牟之□越徒劳不眠盖闻君子无其道则不能有其财忘其贫则不能耻其食是以颜回瓢饮贤庆封之玉杯子思银佩美虞公之垂棘　　与李翱书　　　　　　　　　唐韩愈使至辱足下书欢愧来并不容于心嗟乎子之言意皆是也仆虽巧说何能逃其责耶然皆子之爱我多重我厚不酌时人待我之情而以子之待我之意使我望于时人也仆之家本穷空重遇攻劫衣服无所得养生之具无所有家累仅三十口携此将安所归托乎舍之入京不可也挈之而行不可也足下将安以为我谋哉此一事耳足下谓我入京诚有所益乎仆之有子犹有不知者时人能知我哉持仆所守驱而使奔走伺候公卿间开口论议其安能有以合乎仆在京城八九年无所取资日求于人以度时月当时行之不觉也今而思之如痛定之人思当痛之时不知何能自处也今年加长矣复驱之使就其故地是亦难矣所贵乎京师者不以明天子在上贤公卿在下布衣韦带之士谈道义者多乎以仆遑遑于其中能上闻而下达乎其知我者固少知而相爱不相忌者又加少内无所资外无所从终安所为乎嗟乎子之责我诚是也爱我诚多也今天下之人有如子者乎自尧舜以来士有不遇者乎无也子独安能使我洁清不污而处其所可乐哉非不愿为子之所云者力不足势不便故也仆于此岂以为大相知乎累累随行役役逐队饥而食饱而嬉者也其所以止而不去者以其心诚有爱于仆也然所爱于我者少不知我者犹多吾岂乐于此乎哉将亦有所病而求息于此也嗟乎子诚爱我矣子之所责于我者诚是矣然恐子有时不暇责我而悲我不暇悲我而自责且自悲也及之而后知履之而后难耳孔子称颜回一箪食一瓢饮人不堪其忧回也不改其乐后人者有圣者为之依归而又有箪食瓢饮足以不死其不忧而乐也岂不易哉若仆无所依归无箪食无瓢饮无所取资则饿而死其不亦难乎子之闻我言亦悲矣嗟乎子亦慎其所之哉离违久乍还侍左右当日欢喜故专使驰此候足下意并以自解愈再拜　　贫赋
以安贫乐道
情旨逸然为韵
　王棨
有弘节先生栖迟上京每入樵苏之给长甘藜藿之羹或载渴以载饥未忘挫念虽无衣而无褐终自怡情其居也满榻凝尘侵阶碧草衡门度日以常掩环堵终年而不扫荒凉三径重开蒋诩之踪寂寞一瓢深味颜回之道则有温足公子繁华少年共造绳枢之所相延瓮牖之前但见其缊袍露肘曲突沉烟僮不粒以愁坐马无刍而困眠俱曰先生迹似萍泛家如磬悬且何道而自若复何心而宴然先生曰子不闻蜀郡长卿汉朝东郭器虽涤以无愧履任穿而自乐斯盖以顺理居常冥心处约当年虽则羁旅终岁曾无陨获又不闻前惟曾子后有袁安或蒸藜而取饱或卧雪以忘寒斯亦性善居易情无怨难不汲汲以苟进岂孜孜而妄干尽能一荣枯齐得失顾终窭以非病纵屡空而何恤是以原宪匡坐而不忧启期行歌而自逸况乎否穷则泰屈久则伸负薪者荣于汉鬻畚者相于秦更闻杨素之言未能图富苟有陈平之美安得常贫矍然二子相顾而起乃曰幸承达者之论深见贤哉之旨而今而后方知君子固穷小人穷斯滥矣　　斥穷赋
有
序
　　　　　宋俞德邻
