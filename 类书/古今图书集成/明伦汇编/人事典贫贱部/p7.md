<!-- { "loadSidebar": true } -->
孙期传期家贫事母至孝牧豕于大泽中以奉养焉侯瑾传瑾少孤贫依宗人居性笃学恒佣作为资暮还辄然柴以读书度尚传尚家贫不修学行不为乡里所推举积困穷乃为宦者侯览视田苻融传融妻亡贫无殡殓乡人欲为具棺服融不肯受曰古之亡者弃之中野唯妻子可以行志但即土埋藏而已范式传式友人南阳孔嵩家贫亲老乃变名姓佣为新野县阿里街卒式行部到新野而县选嵩为导骑迎式式见而识之呼嵩把臂谓曰子非孔仲山耶对之叹息语及平生曰昔与子俱曳长裾游集帝学吾蒙国恩致位牧伯而子怀道隐身处于卒伍不亦惜乎嵩曰侯嬴长守于贱业晨门肆志于抱关子居九夷不患其陋贫者士之常岂为鄙哉式敕县代嵩嵩以为先佣未竟不肯去范冉传桓帝时以冉为莱芜长遭母忧不到官后辟太尉府以狷急不能从俗常佩韦于朝议者欲以为侍御史因遁身逃命于梁沛之间徒行敝服卖卜于市遭党人禁锢遂推鹿车载妻子捃拾自资或寓息客庐或依宿树荫如此十余年乃结草室而居焉所止单陋有时绝粒穷居自若言貌无改闾里歌之曰甑中生尘范史云釜中生鱼范莱芜典略马腾字寿成桓帝时其父字子硕尝为天水兰干尉后失官因留陇西与羌错居家贫无妻遂娶羌女生腾腾少贫无产业常从鄣山中斫材木负贩诣城市以自供给贫士传娄寿字元考南阳隆中人也孩童岐嶷有志好学不厌荣沮溺之耦耕甘山林之杳蔼迟夷衡门乐以忘忧郡县礼请终不回顾絺麻大布之衣粗蔬菜之食蓬户茅宇桊枢瓮牖乐天知命确乎其不可拔也是以守道识贞之士高尚其事年七十八卒国人相与论德处谥曰元儒先生郭太字林宗太原人也少事父母以孝闻家贫郡县欲以为吏叹曰丈夫何能执鞭斗筲哉乃欲游学无资就姊夫贷钱五千与闻县宗仲至京师从屈伯彦学春秋并日而食衣不蔽形常以盖幅自障出入入则蔽前出则掩后以母丧归凡司徒辟太常赵典举有道皆不就以建宁二年卒徐字孺子豫章南昌人也读书丰城槠山之□家贫常自耕稼非其力不食恭俭义让所居服其德常磨镜具到所住佣以自给桓帝以元纁备礼征聘陈蕃胡广黄琼交辟不就灵帝欲以蒲轮聘会卒时年七十二子引字季登隐居不仕躬行稼穑倦则诵经贫窭困乏执志弥笃不受惠于人太守华歆礼请相见辞疾不诣建安中卒扈累字伯重京兆人也遭乱播迁徙邺丧妇乃诣洛阳遂不复娶独居道侧以为障施一厨□食宿其中昼日潜思夜则仰视星宿吟咏不辍衣缊敝服嘉平中县令闵其孤老给廪不足就工作裨缮粮出后以疾亡后汉书申屠蟠传蟠家贫佣为漆工郭林宗见而奇之黄宪传宪字叔度汝南慎阳人也世贫贱父为牛医时同郡戴良才高倨傲而见宪未尝不正容及归罔然若有失也其母问曰汝复从牛医儿来耶胡广传广与故吏陈蕃李咸并为三司按注谢承书曰咸字元卓汝南西平人孤特自立家贫母老常躬耕稼以奉养建宁三年自大鸿胪拜太尉自在相位约身率下常食脱粟饭酱菜而已以老乞骸骨见许悉还所赐物乘敝牛车使子男御晨发京师百僚追送盈涂不能得见家旧贫狭庇荫草庐檀传家贫而志清不受乡里施惠灵帝时补蒙令以郡守非其人弃官去家无产业子孙同衣而出按注谢承书曰与子孙同衣而行并日而食也崔實传實为辽东太守召拜尚书数月免归初實父卒剽卖田宅起冢茔立碑颂葬讫资产竭尽因穷困以酤酿贩鬻为业时人多以此讥之實终不改亦取足而已不致盈余及仕宦历位边郡而愈贫薄建宁中病卒家徒四壁立无以殡殓光禄勋杨赐太仆袁逢少府段颎为备棺椁葬具贫士传张仲蔚者平陵人也闭门养性不治荣名与同郡魏景卿俱修道德隐身不仕明天官博物善属文好诗赋常居穷素所处蓬蒿没人时人莫识唯刘龚知之蜀志许靖传靖字文休汝南平舆人少与从弟劭俱知名并有人伦臧否之称而私情不协劭为郡功曹排摈靖不得齿叙以马磨自给吴志黄盖传注吴书曰盖故南阳太守黄子廉之后也枝叶分离自祖迁于零陵遂家焉盖少孤婴丁凶难辛苦备尝然有壮志虽处贫贱不自同于凡庸常以负薪余闲学书疏讲兵事阚泽传泽家世农夫至泽好学居贫无资常为人佣书以供纸笔潘璋传璋性博荡嗜酒居贫好赊酤债家至门辄言后豪富相还步骘传骘避难江东单身穷困与广陵卫旌同年相善俱以种瓜自给魏志管宁传注魏略载寒贫者本姓石字德林安定人也建安初客三辅是时长安有宿儒栾文博者门徒数千德林亦就学始精诗书后好内事于众辈中最元默至十六年关中乱南入汉中初不治产业不畜妻孥常读老子五千文及诸内书昼夜吟咏到二十五年汉中破随众还长安遂痴愚不复识人食不求味冬夏常衣敝布连结衣体如无所胜目如无所见独居穷巷小屋无亲里人与之衣食不肯取郡县以其鳏穷给廪日五升食不足颇行乞乞不取多人问其姓字又不肯言故因号之曰寒贫杨俊传俊避地并州本郡王象少孤特为人仆隶年十七八见使牧羊而私读书因被棰楚俊嘉其才质即赎象着家娶妻立屋然后与别崔林传林字德儒太祖定冀州召除邬长贫无车马单步之官贾逵传注魏略曰逵世为着姓少孤家贫冬常无□过其妻兄柳孚宿其明无何着孚□去故时人谓之通健魏略列传杨沛前后宰历城守不以私计介意又不肯以事贵人故身退之后家无余积治疾于家借舍从儿无他奴婢后占河南夕阳亭部荒田二顷起瓜牛庐居止其中其妻子冻饿裴潜每之官不将妻子妻子贫乏织荆芘以自供邴原别传原十一而丧父家贫早孤邻有书舍原过其旁而泣师问曰童子何悲原曰孤者易伤贫者易感夫读书者必皆具有父兄一则羡其不孤二则羡其得学心中恻然而为涕零也师亦哀原之言而为之泣曰欲书可耳答曰无钱资师曰童子苟有志我徒相教不求资也蜀志谯周传周□古笃学家贫未尝问产业
晋书刘实传实字子真平原高唐人汉济北惠王寿之后也父广斥丘令实少贫苦卖牛衣以自给然好学手约绳口诵书博通古今清身洁己行无瑕玷弟智字子房贞素有兄风少贫窭每负薪自给读诵不辍竟以儒行称嵇康传康居贫尝与向秀共锻于大树之下以自赡给贫士传孙登字公和汲郡共人也无家属居郡北山窟土为室夏则编草为裳冬则披发自覆好读易抚琴性无恚怒见者皆亲乐之时游邑都所经家或设衣食者一无所受尝住宜阳山中文帝使阮籍往观与语不应嵇康从游三年问其所图终不答康每叹息将别以才多识寡戒之后不知所终晋书魏舒传舒姿望秀伟太原王乂谓舒曰卿终当为台辅然今未能令妻子免饥寒吾当助卿营之常赈其匮乏舒受而不辞王裒传裒家贫躬耕计口而田度身而蚕或有助之者不听诸生密为刈麦裒遂弃之知旧有致遗者皆不受阮咸传咸字仲容父熙武都太守咸任达不拘与叔父籍为竹林之游当世礼法者讥其所为咸与籍居道南诸阮居道北北阮富而南阮贫七月七日北阮盛晒衣服皆锦绮粲目咸以竿挂大布犊鼻于庭或怪之答曰未能免俗聊复尔耳成公绥传绥性寡欲不营资产家贫岁饥常晏如也熊远传远祖翘尝为石崇苍头而性廉直有士风黄门郎潘岳见而称异劝崇免之乃还乡里光逸传胡母辅之为太傅越从事中郎荐逸于越越以门寒而不召越后因闲宴责辅之无所举荐辅之曰前举光逸公以非世家不召非不举也李重传重永康初赵王伦用为相国左司马以忧逼成疾而卒家贫宅宇狭小无殡殓之地诏于典客署营丧祖纳传纳少孤贫常自炊爨以养母
