<!-- { "loadSidebar": true } -->
十七年春正月公还邺天子命公赞拜不名入朝不趋剑履上殿如萧何故事马超余众梁兴等屯蓝田使夏侯渊击平之割河内之荡阴朝歌林虑东郡之卫国顿丘东武阳发干巨鹿之廮陶曲周南和广平之任城赵之襄国邯郸易阳以益魏郡冬十月公征孙权十八年春正月进军濡须口攻破权江西营获权都督公孙阳乃引军还诏书并十四州复为九州夏四月至邺五月丙申天子使御史大夫&#虑持节策命公为魏公　续汉书曰虑字鸿豫山阳高平人少受业于郑元　建安初为侍中　虞溥江表传曰献帝常特见虑　及少府孔融问融曰鸿豫何所优长融曰可与适　道未可与权虑举笏曰融昔宰北海政散民流其　权安在也遂与融互相长短以致不睦公以书和　解之虑从光禄勋迁为大夫曰朕以不德少遭愍凶越在西土迁于唐卫当此之时若缀旒然　公羊传曰君若赘旒然赘犹缀也何休云旒旗旒　也以旒譬者言为下所执持东西也宗庙乏祀社稷无位群凶觊觎分裂诸夏率土之民朕无获焉即我高祖之命将坠于地朕用夙兴假寐震悼于厥心曰惟祖惟父股肱先正　文侯之命曰亦惟先正郑元云先正先臣谓公卿　大夫也其孰能恤朕躬乃诱天衷诞育丞相保乂我皇家弘济于艰难朕实赖之今将授君典礼其敬听朕命昔者董卓初兴国难群臣释位以谋王室　左氏传曰诸侯释位以问王政服虔曰言诸侯释　其私政而佐王室君则摄进首启戎行此君之忠于本朝也后及黄巾反易天常侵我三州延及平民君又剪之以宁东夏此又君之功也韩暹杨奉专用威命君则致讨克黜其难遂迁许都造我京畿设官肇祀不失旧物天地鬼神于是获乂此又君之功也袁术僭逆肆于淮南慑惮君灵用丕显谋蕲阳之役桥蕤授首棱威南迈术以陨溃此又君之功也回戈东征吕布就戮乘辕将返张杨殂毙眭固伏罪张绣稽服此又君之功也袁绍逆乱天常谋危社稷凭恃其众称兵内侮当此之时王师寡弱天下寒心莫有固志君执大节精贯白日奋其武怒运其神策致届官渡大歼丑类　诗曰致天之届于牧之野郑元云届极也洪范曰　鲧则殛死俾我国家拯于危坠此又君之功也济师洪河拓定四州袁谭高干咸枭其首海盗奔迸黑山顺轨此又君之功也乌丸三种崇乱二世袁尚因之逼据塞北束马县车一征而灭此又君之功也刘表背诞不供贡职王师首路威风先逝百城八郡交臂屈膝此又君之功也马超成宜同恶相济滨据河潼求逞所欲殄之渭南献馘万计遂定边境抚和远人此又君之功也鲜卑丁零重译而至单于白屋请吏率职此又君之功也君有定天下之功重之以明德班叙海内宣美风俗旁施勤教恤慎刑狱吏无苛政民无怀慝敦崇帝族表继绝世旧德前功罔不咸秩虽伊尹格于皇天周公光于四海方之蔑如也朕闻先王并建明德胙之以土分之以民崇其宠章备其礼物所以藩卫王室左右厥世也其在周成管蔡不静惩难念功乃使邵康公赐齐太公履东至于海西至于河南至于穆陵北至于无棣五侯九伯实得征之世胙太师以表东海爰及襄王亦有楚人不供王职又命晋文登为侯伯锡以二辂虎贲鈇钺秬鬯弓矢大启南阳世作盟主故周室之不坏繄二国是赖今君称丕显德明保朕躬奉答天命导扬弘烈绥爰九域莫不率俾　盘庚曰绥爰有众郑元曰爰于也安隐于其众也　君奭曰海隅出日罔不率俾率循也俾使也四海　之隅日出所照无不循度而可使也功高于伊周而赏卑于齐晋朕甚恧焉朕以眇眇之身托于兆民之上永思厥艰若涉渊冰非君攸济朕无任焉今以冀州之河东河内魏郡赵国中山常山巨鹿安平甘陵平原凡十郡封君为魏公锡君元土苴以白茅爰契尔龟用建冢社昔在周室毕公毛公入为卿佐周邵师保出为二伯外内之任君实宜之其以丞相领冀州牧如故又加君九锡其敬听朕命以君经纬礼律为民轨仪使安职业无或迁志是用锡君大辂戎辂各一元牡二驷君劝分务本穑人&#作　盘庚曰堕农自安不&#作劳郑元云&#勉也粟帛滞积大业惟兴是用锡君衮冕之服赤舄副焉君敦尚谦让俾民兴行少长有礼上下咸和是用锡君轩县之乐六佾之舞君翼宣风化爰发四方远人革面华夏充实是用锡君朱户以居君研其明哲思帝所难官才任贤群善必举是用钖君纳陛以登君秉国之钧正色处中纤毫之恶靡不抑退是用锡君虎贲之士三百人君纠虔天刑章厥有罪　纠虔天刑语出国语韦昭注曰纠察也虔敬也刑　法也犯关干纪莫不诛殛是用锡君鈇钺各一君龙骧虎视旁眺八维掩讨逆节折冲四海是用锡君彤弓一彤矢百玈弓十玈矢千君以温恭为基孝友为德明允笃诚感于朕思是用锡君秬鬯一卣圭瓒副焉魏国置丞相以下群卿百寮皆如汉初诸侯王之制往钦哉敬服朕命简恤尔众时亮庶功用终尔显德对扬我高祖之休命　后汉尚书左丞潘勖之辞也勖字元茂陈留中牟　人魏书载公令曰夫受九锡广开土宇周公其人　也汉之异姓八王者与高祖俱起布衣创定王业　其功至大吾何可比之前后三让于是中军师王　凌谢亭侯荀攸前军师东武亭侯锺繇左军师凉　茂右军师毛玠平卤将军华乡侯刘勋建武将军　清苑亭侯刘若伏波将军高安侯夏侯惇扬武将　军都亭侯王忠奋威将军乐乡侯刘展建忠将军　昌乡亭侯鲜于辅奋武将军安国亭侯程昱太中　大夫都乡侯贾诩军师祭酒千秋亭侯董昭都亭　侯薛洪南乡亭侯董蒙关内侯王粲傅巽祭酒王　选袁涣王朗张承任藩杜袭中护军国明亭侯曹　洪中领军万岁亭侯韩浩行骁骑将军安平亭侯　曹仁领护军将军王图长史万潜谢奂袁霸等劝　进曰自古三代胙臣以土受命中兴封秩辅佐皆　所以褒功赏德为国藩卫也往者天下崩乱群凶　豪起颠越跋扈之险不可忍言明公奋身出命以　徇其难诛二袁篡盗之逆灭黄巾贼乱之类殄灭　首逆芟拨荒秽沐浴霜露二十余年书契以来未　有若此功者昔周公承文武之迹受已成之业高　枕墨笔拱揖群后商奄之勤不过二年吕望因三　分有二之形据八百诸侯之势暂把旄钺一时指　麾然皆大启土宇跨州兼国周公八子并为侯伯　白牡骍刚郊祀天地典策备物拟则王室荣章宠　盛如此之弘也逮至汉兴佐命之臣张耳吴芮其　功至薄亦连城开地南面称孤此皆明君达主行　之于上贤臣圣宰受之于下三代令典汉帝明制　今比劳则周吕逸计功则张吴微论制则齐鲁重　言地则长沙多然则魏国之封九锡之荣况于旧　赏犹怀玉而被褐也且列侯诸将幸攀龙骥得窃　微劳佩紫怀黄盖以百数亦将因此传之万世而　明公独辞赏于上将使其下怀不自安上违圣朝　欢心下失冠带至望忘辅弼之大业信匹夫之细　行攸等所大惧也于是公&#外为章但受魏郡攸　等复曰伏见魏国初封圣朝发虑稽谋群寮然后　策命而明公久违上指不即大礼今既虔奉诏命　副顺众望又欲辞多当少让九受一是犹汉朝之　赏不行而攸等之请未许也昔齐鲁之封奄有东　海疆域井赋四百万家基隆业广易以立功故能　成翼戴之勋立一匡之绩今魏国虽有十郡之名　犹减于曲阜计其户数不能参半以藩卫王室立　垣树屏犹未足也且圣上览亡秦无辅之祸惩曩　日震荡之艰托建忠贤废坠是为愿明公恭承帝　命无或拒违公乃受命　魏略载公上书谢曰臣　蒙先帝厚恩致位郎署受性疲怠意望毕足非敢　希望高位庶几显达会董卓作乱义当死难故敢　奋身出命摧锋率众遂值千载之运奉役目下当　二袁炎沸侵侮之际陛下与臣寒心同忧顾瞻京　师进受猛敌常恐君臣俱陷虎口诚不自意能全　首领赖祖宗灵佑丑类夷灭得使微臣窃名其间　陛下加恩授以上相封爵宠禄丰大弘厚生平之　愿实不望也口与心计幸且待罪保持列侯遗付　子孙自托圣世永无忧责不意陛下乃发盛意开　国备锡以贶愚臣地比齐鲁礼同藩王非臣无功　所宜膺据归情上闻不蒙听许严诏切至诚使臣　心俯仰逼迫伏自惟省列在大臣命制王室身非　己有岂敢自私遂其愚意亦将黜退令就初服今　奉疆土备数藩翰非敢远期虑有后世至于父子　相誓终身灰躯尽命报塞厚恩天威在颜悚惧受　诏秋七月始建魏社稷宗庙天子聘公三女为贵人少者待年于国　献帝起居注曰使使持节行太常大司农安阳亭　侯王邑赍璧帛元纁绢五万匹之邺纳聘介者五　人皆以议郎行大夫事副介一人九月作金虎台凿渠引漳水入白沟以通河冬十月分魏郡为东西部置都尉十一月初置尚书侍中六卿　魏氏春秋曰以荀攸为尚书令凉茂为仆射毛玠　崔琰常林徐奕何夔为尚书王粲杜袭卫觊和洽　为侍中马超在汉阳复因羌戎为害氐王千万叛应超屯兴国使夏侯渊讨之十九年春正月始耕籍田南安赵衢汉阳尹奉等讨超枭其妻子超奔汉中韩遂徙金城入氐王千万部率羌戎万余骑与夏侯渊战击大破之遂走西平渊与诸将攻兴国屠之省安东永阳郡安定太守毋丘兴将之官公戒之曰羌戎欲与中国通自当遣人来慎勿遣人往善人难得必将教羌戎妄有所请求因欲以自利不从便为失异俗意从之则无益事兴至遣校尉范陵至羌中陵果教羌使自请为属国都尉公曰吾预知当尔非圣也但更事多耳　献帝起居注曰使行太常事大司农安阳侯王邑　与宗正刘艾皆持节介者五人赍束帛驷马及给　事黄门侍郎掖庭丞中常侍二人迎二贵人于魏　公国二月癸亥又于魏公宗庙授二贵人印绶甲　子诣魏公宫延秋门迎贵人升车魏遣郎中令少　府博士御府乘黄&#令丞相掾属侍送贵人癸酉　二贵人至洧仓中遣侍中丹将冗从虎贲前后骆　驿往迎之乙亥二贵人入宫御史大夫中二千石　将大夫议郎会殿中魏国二卿及侍中中郎二人　与汉公卿并升殿宴三月天子使魏公位在诸侯王上改授金玺赤绂远游冠　献帝起居注曰使左中郎将杨宣亭侯裴茂持节　印授之秋七月公征孙权
