<!-- { "loadSidebar": true } -->
尚书王经出怀中黄素诏示之言今日便当施行吾之危殆过于累卵吾老寡岂复多惜余命耶但伤先帝遗意不遂社稷颠覆为痛耳赖宗庙之灵沈业即驰语大将军得先严警而此儿便将左右出云龙门雷战鼓躬自拔刃与左右杂卫共入兵阵间为前锋所害此儿既行悖逆不道而又自陷大祸重令吾悼心不可言昔汉昌邑王以罪废为庶人此儿亦宜以民礼葬之当令内外咸知此儿所行又尚书王经凶逆无状其收经及家属皆诣廷尉庚寅太傅孚大将军文王太尉柔司徒冲稽首言伏见中令故高贵乡公悖逆不道自陷大祸依汉昌邑王罪废故事以民礼葬臣等备位不能匡救祸乱式遏奸逆奉令震悚肝心悼栗春秋之义王者无外而书襄王出居于郑不能事母故绝之于位也今高贵乡公肆行不轨几危社稷自取倾覆人神所绝葬以民礼诚当旧典然臣等伏惟殿下仁慈过隆虽存大义犹垂哀矜臣等之心实有不忍以为可加恩以王礼葬之太后从之　汉晋春秋曰丁卯葬高贵乡公于洛阳西北三十　里瀍涧之滨下车数乘不设旌旐百姓相聚而观　曰是前日所杀天子也或掩面而泣悲不自胜　臣松之以为若但下车数乘不设旌旐何以为王　礼葬乎斯盖恶之过言所谓不如是之甚者使使持节行中护军中垒将军司马炎北迎常道乡公璜嗣明帝后辛卯群公奏太后曰殿下圣德光隆宁济六合而犹称令与藩国同请自今殿下令书皆称诏制如先代故事癸卯大将军固让相国晋公九锡之宠太后诏曰夫有功不隐周易大义成人之美古贤所尚今听所执出表示外以章公之谦光焉戊申大将军文王上言高贵乡公率将从驾人兵拔刃鸣金鼓向臣所止惧兵刃相接即&#将士不得有所伤害违令以军法从事骑督成倅弟太子舍人济横入兵阵伤公遂至陨命辄收济行军法臣闻人臣之节有死无二事上之义不敢逃难前者变故卒至祸同发机诚欲委身守死唯命所裁然惟本谋乃欲上危皇太后倾覆宗庙臣忝当大任义在安国惧虽身死罪责弥重欲遵伊周之权以安社稷之难即骆驿申&#不得迫近辇舆而济遽入阵间以致大变哀怛痛恨五内摧裂不知何地可以陨坠科律大逆无道父母妻子同产皆斩济凶戾悖逆干国乱纪罪不容诛辄&#侍御史收济家属付廷尉结正其家　魏氏春秋曰成济兄弟不即伏罪袒而升屋丑言　悖慢自下射之方殪太后诏曰夫五刑之罪莫大于不孝夫人有子不孝尚告治之此儿岂复成人主邪吾妇人不达大义以谓济不得便为大逆也然大将军志意恳切发言恻怆故听如所奏当班下远近使知本末也　世语曰初青龙中石苞鬻铁于长安得见司马宣　王宣王知焉后擢为尚书郎历青州刺史镇东将　军甘露中入朝当还辞高贵乡公留中尽日文王　遣人要令过文王问苞何淹留也苞曰非常人也　明日发至荥阳数日而难作六月癸丑诏曰古者人君之为名字难犯而易讳今常道乡公讳字甚难避其朝臣博议改易列奏陈留王本纪按魏志陈留土本纪陈留王讳奂字景明武帝孙燕王宇子也甘露二年封安次县常道乡公高贵乡公卒公卿议迎立公六月甲寅入于洛阳见皇太后是日即皇帝位于太极前殿大赦改年赐民爵及谷帛各有差景元元年夏六月丙辰进大将军司马文王位为相国封晋公增封二郡并前满十加九锡之礼一如前奏诸群从子弟其未有侯者皆封亭侯赐钱千万帛万匹文王固让乃止己未故汉献帝夫人节薨帝临于华林园使使持节追谥夫人为献穆皇后及葬车服制度皆如汉氏故事癸亥以尚书右仆射王观为司空冬十月观薨十一月燕王上表贺冬至称臣诏曰古之王者或有所不臣王将宣依此义表不称臣乎又当为报夫后大宗者降其私亲况所继者重邪若便同之臣妾亦情所未安其皆依礼典处当务尽其宜有司奏以为礼莫崇于尊祖制莫大于正典陛下稽德期运抚临万国绍太宗之重隆三祖之基伏惟燕王体尊戚属正位藩服躬秉虔肃率蹈恭德以先万国其于正典阐济大顺所不得制圣朝诚宜崇以非常之制奉以不臣之礼臣等平议以为燕王章表可听如旧式中诏所施或存好问准之义类则宴觌之族也可少顺圣敬加崇仪称示不敢斥宜曰皇帝敬问大王侍御至于制书国之正典朝廷所以辨章公制宣昭轨仪于天下者也宜循法故曰制诏燕王凡诏命制书奏事上书诸称燕王者可皆上平其非宗庙助祭之事皆不得称王名奏事上书文书及吏民皆不得触王讳以彰殊礼加于群后上遵正典尊祖之制俯顺圣敬烝烝之心二者不愆礼实宜之可普告施行十二月甲申黄龙见华阴县井中甲午以司隶校尉王祥为司空二年夏五月朔日有食之秋七月乐浪外裔韩濊貊各率其属来朝贡八月戊寅赵王干薨甲寅复命大将军进爵晋公加位相国备礼崇锡一如前诏又固辞乃止三年春二月青龙见于轵县井中夏四月辽东郡言肃慎国遣使重译入贡献其国弓三十张长三尺五寸楛矢长一尺八寸石砮三百枚皮骨铁杂铠二十领貂皮四百枚冬十月蜀大将姜维寇洮阳镇西将军邓艾拒之破维于侯和维遁走是岁诏祀故军祭酒郭嘉于太祖庙庭四年春二月复命大将军进位爵赐一如前诏又固辞乃止夏五月诏曰蜀蕞尔小国土狭民寡而姜维虐用其众曾无废志往岁破败之后犹复耕种中刻剥众羌劳役无已民不堪命夫兼弱攻昧武之善经致人而不致于人兵家之上略蜀所恃赖唯维而已因其远离巢窟用力为易今使征西将军邓艾督帅诸军趋甘松中以罗取维雍州刺史诸葛绪督诸军趋武都高楼首尾踧讨若擒维便当东西&#进扫灭巴蜀也又命镇西将军锺会由骆谷伐蜀秋九月太尉高柔薨冬十月甲寅复命大将军进位爵赐一如前诏癸卯立皇后卞氏十一月大赦自邓艾锺会率众伐蜀所至辄克是月蜀主刘禅诣艾降巴蜀皆平十二月庚戌以司徒郑冲为太保壬子分益州为梁州癸丑特赦益州士民复除租赋之半五年乙卯以征西将军邓艾为太尉镇西将军锺会为司徒皇太后崩咸熙元年春正月壬辰槛车征邓艾甲子行幸长安壬申使使者以璧币祀华山是月锺会反于蜀为众所讨邓艾亦见杀二月辛卯特赦诸在益土者庚申葬明元郭后三月丁丑以司空王祥为太尉征北将军何曾为司徒尚书左仆射荀顗为司空己卯进晋公爵为王封十郡并前二十
注
