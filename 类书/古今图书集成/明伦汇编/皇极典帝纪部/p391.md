<!-- { "loadSidebar": true } -->
按名山藏典谟记景皇帝景泰元年正月太上皇在迤北烧表告天地也先设羊酒断头山奉宴也先妻及酋众进皮条为贺是月福安县贼首陈严四等作乱沙尤二县邓茂七余党罗应廖宁等复叛杀尤溪县主簿突入清流杀掠闰正月韩王范薨大同总兵官右都督郭登封定襄伯初也先欲以轻骑送上皇喜宁沮者再至是登获谍言诱扰边者出喜宁二月上皇居东胜州也先使那哈来朝上语也先使喜宁及高旺与之俱既行上皇使袁彬哈铭送微雨上皇曰此洗尸雨也喜宁不反矣高旺至边亦言喜宁于边人及野狐岭右参将杨俊令边人为喜宁置酒将食缚之归京师磔之市三日报至上皇亦喜曰我故言洗尸雨是月也命石亨佩镇朔大将军印充总兵官巡哨大同都指挥杨能充游击将军巡哨宣府太上皇第四子见淳生三月也先闻喜宁诛与赛刊王议领部属异道入寇必送上皇遂分围万全宁夏庆阳天城雁门大同等处皆不得利四月上皇叹曰曷月予归哉归当居于逍遥之府哈铭泣曰陛下非有畋游荒亡之乐为天下苍生而来归当正位又何叹也既数日上皇居丰州伯颜帖木儿妻使使女问铭等曰今已夏暖何得炙薪皆言不也我辈数人同一毡帐何地炙薪使女曰我谓薪焰也毡帐上乃有火光归语伯颜帖木儿妻妻以告伯颜帖木儿皇帝帐上夜现光必有大福伯颜帖木儿放鹰得一野鸡与酒来献谓哈铭曰我今有一喻上奏皇帝如大海潮时有一大鱼落在水滩是大海鱼能浅水住潮来终去皇帝莫急是月监察御史许仕达言自冬徂春灾异数见黑气四塞烈风拔木时雨久缺臣考之经传验之人事天降灾异莫不有繇臣以为天心仁爱欲陛下尽绝宴安鸩毒之私奋发卧薪尝胆之志以成非常之功以雪非常之耻陛下宜痛自修省日与辅臣讲求治理耳目之娱荒宁之事不使丧于心志居起服食凡百自奉亦宜抑损不令过奢申戒群臣同加修省视雩南郊祷于皇天后土如成汤申桑林之责高宗用祖乙之言庶可副天心下消灾异帝曰善敕保定伯梁瑶佩平蛮将军印充总兵官与都督毛福寿方瑛剿杀贵州苗贼召王骥还京广西罗城贼首韦万保攻融县柳城贼首侯公寒攻破古免高界等塞复攻藤县杀指挥潘济丽水县贼首朱必森复聚众行劫杀县丞一人县丞叶仁集民夫破之五月敌分道入犯河曲县复犯义井屯堡尽杀其守卒及指挥佥事刘受复围代州寇宣府已乃遣其参政完者脱欢贡马请和至怀来使太常寺少卿许彬锦衣卫指挥同知马政往察其情伪完者脱欢言讲和退兵即奉上皇还不且率众大举若见疑请以为质帝问户部尚书兼翰林学士陈循曰讲和可耶循曰遣而备之是月旱不雨广东贼黄萧养攻广州府数月左副总兵都督董兴等败之萧养中流矢死函首京师枭于枭六月太子太保兼吏部尚书王直率诸大臣言上下神祗阴诱敌衷使来请和臣等切惟陛下大宝嗣登天与人输永永无二陛下隆敬兄之心尊为太上昭告天地宗庙社稷名位已定天下之人皆以为宜令车驾南还太上尊居不复事天临民陛下但尽崇奉之礼即称天伦之厚伏望俯从来请遣使答之如果至诚即别令大臣迎驾帝曰当时大位卿等归我非出朕心大兄蒙尘朕累使往也先不听从无如诈何于谦从旁对曰陛下大位已定谁复异议答使尽礼纾边难也帝曰从汝从汝既出帝使人追问曰谁可使者孰为富弼文天祥王直对曰孰非廷臣孰敢不应丙戌也先帖木儿奉太上皇至大同城下郭登开门以迎朝服立于闉伏人城上约驾入下悬闉及门也先觉复拥上皇去遂转犯怀来戊子月食七月以礼科给事中李实为礼部左侍郎罗绮为少卿马显为指挥使偕完者脱欢往以报请和之议帝遗可汗及也先书不言及迎上皇事顷之脱脱不花使复至求与廷臣同往王直等以请帝曰李实方行已命都察院右都御史杨善工部右侍郎赵荣为正使都指挥同知王恩正千户汤引绩为副使与使同往礼部尚书胡等请量赍服食御用太上所需不报实至朝上皇上皇皮帐布帏席地而寝独袁彬等三人侍傍牛车一辆马一匹以备徙营上曰为天下生灵躬率六军不意被陈友王振等所陷念非乐酒从兽以至于此也先送我固其诚意喜宁导行引破紫荆关再图京城以此不得还归后尝一到小黄河一到干河又复阻也先送我振宁死矣陈友罪不可赦也因问圣母今上安否问旧臣一一道其名姓上曰我居边外一岁矣何故不来迎归我衣服冠带帽靴将得来否实对曰陛下蒙尘天下臣民如丧考妣从边外还者有言见陛下有言不见虚实难知遣臣来探故不将得上曰汝言当今皇帝及文武群臣遣人迎我还守祖宗陵寝也可为百姓也可也先言不迎我扰边十年亦不甘休我不足惜须念祖宗社稷生灵实奏臣诚悲痛陛下昔日锦衣玉食今至恶陋辄有白粲数升欲进厨下上曰此小节尔朕念归也实曰当日王振一宦官耳陛下何故宠之太过以至今日上曰我亦知之无事时人皆不言今乃罪我我悔何及实退将行复朝辞请返国之日引咎避位上皇嘉之日暮上皇情色凄然实与敌使还朝具述情实及上皇起居状诸文武大臣合上疏曰臣等共询李实言出塞道中行群寇闻欲议和皆举手加额及见也先殊喜言迎使夕来大驾朝发天日在上决非妄言引见上皇亦谓信然上皇凄切不忍之情实又具道臣等切详敌人悔过请和实天地宗社之福宜仍遣实迎复上曰诈也杨善已去第以迎复之意书敕付之使还文武大臣言非诈也臣等询李实详矣敌使来和尚遣使答今请迎复乃不与偕是轻迎驾重讲和也使之复疑和且不终不迎驾归何以和为帝令再议李实言也先约臣迎驾毋出八月五日臣言须得朝旨不敢擅为期也先言此期决不可失遂令酋长偕罗绮往大同一带调回扰边人马臣还过宣府怀来见军民始敢出郊刍牧诚非空言臣曩将命止为讲和迎复日期实出也先伏望陛下俯从群请即遣材智大臣往脱有诈谋亦可塞之若过所期更欲使臣亦不敢往帝命再议及使还竟付迎复于敕书而已文武大臣复言事会不再机不可缓愿陛下体上皇之心顺臣民之情不然也先指此为兵端矣乃命择人以闻群臣皆言实方从北来得其要领即实可再帝竟不遣曰待杨善归监察御史毕銮等复言群臣之请切矣陛下必待善归夫国所恃者信义也不迎不义失词不信就令诈我备在也不报翰林院检讨邢让复以为言帝曰上皇朕兄岂有不迎敌情叵测正欲探之情诚而迎又何暮焉八月杨善至敌中也先曰大臣来矣不可无信引见善于上皇所与伯颜帖木儿杀马牛为酒送上皇行也先弹琵琶妻妾奉饮居数日筑土台奉上皇台端率妻妾酋长进拜献鞍马貂银二鼠皮袄弓若箭赛刊王亦打野盘进酒上皇行也先与酋长送车驾可半日许下马头跽解弓箭撒袋战裙以进诸酋长罗拜伏哭而去伯颜帖木儿独送上皇至野狐岭进酒帐房既毕屏人语使哈铭上奏天使皇帝来我遐荒我也先顺天之意敬事皇帝一年矣皇帝此来为天下也为边城也归时还当作皇帝作皇帝即我主人有缓急我可得告诉众皆道傍送驾进羊马善口呼皇帝行矣伯颜帖木儿再送驾出野狐岭口上皇揽辔慰藉而与之别伯颜帖木儿大哭归而放围得獐复使数十骑来追献帝以太上皇且至敕礼部具迎复仪注兵部总戎具防变方略先是累奏不得旨至是群情欣慰朝下多官集议都御史王文厉声曰来耶来耶也先不索金帛必索土地便谓上皇来耶皆相顾莫敢言于谦曰防变方略谦之职也胡上仪注宜令遣本部堂上官一员至龙虎台锦衣卫遣堂上官一员并官校执丹陛驾辇至居庸关各衙门分官迎接土城外太上皇入安定门东上北门坐皇帝见毕文武百官朝太上皇自东上南门入南城大内帝曰迎居庸用轿一马二丹陛驾第迎安定门内户科给事中刘福等言礼太薄帝曰朕之即位非得已也尊称太上何云薄耶礼部会议之胡言福无他意大抵欲皇上笃厚尊亲帝曰太上皇寄言迎礼从简朕敢违也朝退诸大臣得一亡名书聚观之书上修史先生隐其名言都人一闻驾旋人人喜跃近之不厌远望可知今日宜请主上厚奉迎之礼避位婉辞然后受命因述唐肃宗故事诸臣曰若封进或可感动上心胡以谓诸同官王直曰可礼失而求诸野王文曰不可匿名文书不得以告礼科给事中于泰以闻帝诘何从得书言臣得之高谷帝怒命按捕其人高谷云臣得之隶隶云臣拾之道王文曰勿累小子吃牢饭也千户龚遂荣出承曰臣为之胡因奏考之唐史天宝之乱元宗幸蜀肃宗即位灵武尊元宗为太上皇帝肃宗收复两京迎还上皇至咸阳备法驾望贤楼上皇在宫南楼肃宗着紫袍望楼下马趋进拜舞楼下上皇降楼抚肃宗而泣辞黄袍自为肃宗着之肃宗伏地顿首固辞上皇曰天下人心皆归于汝使朕得保养余龄汝之孝也肃宗乃受此已行之令典政可效之良规今备法驾安定门内诚为太简帝曰虑堕诈谋故简其礼但大兄入城朕知尊亲朕今迎太上皇东安门内行叩头礼毕领群臣随至南城内便殿太上皇升座朕行礼毕文武百官皆朝毋再纷更癸未太上皇至宣府下诏曰朕之不明蔽于权奸被留边廷圣母贤弟数遣迎取以天地之恩祖宗之佑幸得还京尔文武群臣请重迎接之礼朕辱国丧师其何颜复见是时礼部复请帝迎驾安定门外文武衙门分官诣龙虎台百官万姓迎接土城外会太上皇诏至帝曰太上皇命简朕事已定乙酉太上皇至双泉赐袁彬以所御白绫衣及也先所献战裙赐哈铭衽褥靴望日丙戌车驾还京至东安门帝迎东安门内驾入南宫文武百官行见礼庚寅以太上皇还京祭告天地社稷山川之神遂颁诏赦天下升杨善为左都御史仍掌鸿胪寺事王恩等赏有差九月封朱谦为抚宁伯十月祀故翰林侍讲刘球于乡赐祠忠节十二月己酉月食礼部请以正旦群臣朝太上皇于延安门诏罢二年正月梁瑶击苗贼于靖州大有斩获二月南京雷雨击损大报恩寺塔三月罢遣使北往四月贵州贼首韦同烈伪称苗王聚兴平之三截洞攻平越清平卫梁瑶方瑛等会击大败之五月敌使来欲求使答诸大臣请许之以慰其心帝曰祖宗开创以来边人远遁不敢窥伺正为绝其来往也小人通使语言不一坐生衅端朕甚恨之今其切已太子太保兼吏部尚书王直言比见圣谕绝讲和臣知陛下固有为之君也如是则当有以备之帝曰天下虽安犹备不虞况今日耶有智勇谋略当举用者总督总兵具名以闻亡论戎伍太子太保兼户部尚书金濂言昔汉高帝自将三十余万众往击冒顿而有平城之围矧今人民边储雕敝耗损伏望念祖宗创业之艰悯远近生灵之苦俯就所请答其来意帝曰朕志已定所引平城之事恐非臣下所以愿国家者太子太保礼部尚书胡等言续出瓦剌番文一通令臣详议观其语意专在求使臣虽未保其终然始则奉送上皇今又还我制使使人络绎驼马迭贡归诚悔过亦不可诬夫厚往薄来柔远常经彼使再来此不一报似非其义往年土木之事虽臣子痛心切齿皇上卧薪尝胆之日然边无储蓄之素野有奔亡之忧将帅趋生士卒忘死尔者边报稍急曾无一人敢言战伐甚至张惶失措安邦大计谅不如是伏望皇上深惟曲虑量遣往和乃敕武臣修治军实庶彼无可执之词我有预为之计帝曰卿言良是朕志定矣遂赐脱脱不花王可汗书曰朕自祖宗以来四裔来朝并加恩待殊不遣使至彼以此和好久久保全比岁可汗太师累使朝贡朝廷嘉厥款诚频使还答岂期答使贪功嗜利激怒可汗太师致使前日暂失欢好以天之灵要约如故朕与可汗可不思所以保终之使至业厚宴劳所赐可汗若可汗妃有金银及金银器皿织金蟒龙文绮等物即付领去自今但可汗使来朕终始善视决不食言六月戊辰朔日当食不食七月以边储不给许纳粟补官八月壬申南京地震十月监生郭佑疏言曩以太上蒙尘门庭有寇谋国大臣欲纾急难令民纳粟者赐冠带今军旅稍宁行之如故农工商贩不分贤愚惟财是授使之骄亲戚欺诳乡里又有赃污之吏罢退为民欲掩乡闾之耻纳粟纳草冠带而归何前日以财去职今日以财得官堂堂天下藏富于民未有不得已之时而有此轻名爵滥章服之意是以空乏示敌益启寇心愿裁止自今下大臣议寝不行湖广麻阳县教谕章泰言三事其一曰愿陛下孝孝百行之本也曩上皇北狩陛下仰承母后俯询群臣以登大位臣窃以天意人心与祖宗所以责望陛下者诚愈重而愈难视昔从容继统故自不同愿陛下师文王之敬止朝问定省以承大内两宫之心其二曰愿陛下弟诗云凡今之人莫如兄弟仰惟宣宗皇帝笃生裔嗣惟上皇与陛下而已陛下&#藩之初上皇留止京师岂不以手足情亲不忍违远冀得时晤日见今銮辂复还二圣重欢臣愿陛下体昔上皇友爱之心师古帝王因心之仁以父道尊事上皇用子道教育储圣百凡恩礼无替有隆三曰愿陛下武奋发威断义理所安信之不疑行之必毅中外晓然明知意向依凭城社者不敢肆昔日阴窃之奸啖饵权势者不敢萌昔日萝附之诡则彼无厌私心自凛然有虎豹在山之惧用以克戡大憝且无难者下大臣议谓今上已行不须渎听十一月太上皇圣节礼部请令群臣朝延安门命罢三年正月太上皇居南宫石康县流贼入境攻掠县治二月太上皇第五子见澍生四月帝有意废东宫立其子见济未敢发也太监王诚舒永请先赐诸大臣金于是赐少保户部尚书兼文渊阁大学士陈循少保户部尚书兼东阁大学士高榖人白金百两吏部左侍郎兼学士江渊礼部左侍郎兼学士王一宁户部右侍郎兼学士萧镃翰林学士商辂人白金五十两顾亦未敢发有思明府都指挥黄以罪系广西狱上书请立帝子为皇太子帝喜下廷议皆请从请遂先置东宫官属诸臣皆兼保傅等官支二俸以悦群臣之心京师为之语曰朝尽傅保部两尚书五月甲午废汪皇后立见济为皇太子册见济母妃杭氏为皇后改封太上皇帝皇太子为沂王封次子见清为荣王见淳为许王六月大雨浃旬河决沙湾八月命都察院副都御史洪英等十七人分行天下考察官员九月南京锦衣卫镇抚司军匠余丁华敏言臣窃见近年以来袁琦唐受喜宁王振等专权误国俱已败露天下共知也臣草茅贱陋切见内官苦害军民事非一端恨在朝文武臣僚缄口不言不胜痛哭流涕不惜一朝之命图安万乘之国臣切见内官收积家财金银珠石动以万计岂能天降地出非盗府库则朘民膏害一也侵牟公侯房屋兴造劳扰害二也名为家人义男外亲莫不轻肥纵横恣雎凌击甚至入赀求仕莫差贵贱害三也盖造佛寺用费不訾以一己之私破万家之产害四也广置田租寄户郡县繇赋丁力不应科征害五也家人中盐虚占盐数转鬻与人先得勘合倍支巨万坏国家榷法夺商贾之利害六也奏求塌房邀接客旅倚势赊卖负赖不还害七也卖放匠人名为伴当办纳月钱内府监局乏人造作工役烦楚不堪害八也家人包揽各色物件官府畏惧以一科十害九也董监工之役非法酷刑军匠涂炭不胜嗟怨害十也伏望皇上鉴前车立后轨毋使萧墙祸稔帷幄奸生令曹节侯览复见今日下礼部寝之以南京地震雷击兽吻江淮以北直至济宁水涨渰没禾稼房屋东昌府连接河南地方黄河奔决敕太子太保兼都察院左都御史王文巡视整理监察御史刘琚等言近者灾异见示非常臣等切惟文武群臣德行才猷靡所表建而师保兼官禄俸加倍侈必费财费必伤民近者户部奏今年京师支放会计米银动以千万府库将空欲将被灾田地覆勘追征与其剥疲民之财孰若省重支之俸伏望听群臣挹损辞让亦消弭一端命关支两俸者蹔停其一年丰仍旧十月太仆少卿黄仕隽言臣访得各处巡抚考察州县官吏每凭里老以为去留闻里老多因前官纵容往来嘱托公事经揽收物营求催办害众成家积有年岁间有端己临民辄贻怨恨反加诬污巡抚官辄因黜罢州县官员一闻考察将临盛设酒席邀求泣诉贿之钱帛以此多得保留否则去之殆尽用是里老有权官司受制无籍刁民妄行告害亦繇于此乞敕该部移文所在巡抚分豁详审或彼此互询或稠独交察或独步暗行或遥审面辩毋徒取迎送随从电过风飞使猫鼠一家奸犬同窖疏入命考察不实者坐之仕隽复言巡抚朝廷重臣三司所行多被掣肘况在任年久或变节怠终昔唐元宗谓张说曰向令十道使出巡诸州以察善恶兹因东封始知负朕多矣今岂无如前所云乞敕所在巡抚大臣惟总大纲无亲细事惟从舆论无执私见其事妥民安之处可无巡抚亦令多官集议暂从省革从之也先遣使臣来朝贡马复奏求天子使臣往报不许敕沿边总兵官防备之凤阳安庆浙江湖广诸府旱十一月己未朔日有食之太上皇帝万寿节群臣请贺延安门诏罢也先复遣使二千余人入贡太子太保兼工部尚书石璞疏言邦畿千里万国瞻依礼乐刑政胥繇此出乃盗贼横发披甲戴兵明火劫掠近闻所获强盗俱言谁不惧死但以粮赏不得全关妻子饥饿难忍复审口外边军夜行日伏侦探敌情乃其月粮亦行减去致令窘迫是启盗端实非俭道与减士饷宁损臣俸又闻山东河南南北直隶等处今年多被水患小民缺食盗贼潜起福建浙江蔓延可畏乞敕吏兵二部省冗滥去蚕食其文武官俸粮六品以下者如故五品以上斟酌减支量添军储尤望被灾州县蠲其徭税暂停一应军需遣一二大臣巡视赈济下多官集议以闻诏文武官俸禄如故有冗员酌烦简量省之十二月令布政按察二使有缺三品以上连名会保以征湖广苗贼功升保定伯梁瑶为保定侯右都督毛福寿为南宁伯四年正月太上皇居南宫河复决沙湾三月大隆福寺成寺甲京师费以数十万四月复筑沙湾决口辛丑月食五月以黄为都督同知召至京师管事前府其家人系广西狱者俱宥之七月旱八月工科给事中徐廷章言师保之位非具经纶调燮之才不可轻畀今每部增尚书一员都察院增左右副佥都御史三十余员又复遍加师保衔阶高华猥滥所宜慎重十月以右春坊右谕德兼翰林院侍讲徐有贞为都察院佥都御史往治沙湾决河十一月太上皇万寿节群臣请贺诏罢帝所立太子见济薨谥曰怀献五年正月太上皇居南宫以山东河南连年水旱遣平江侯陈豫太子少师吏部左侍郎兼翰林院学士江渊往抚安之二月建昌武昌汉阳疫京师阴雪弥月淮徐苏松等府积雪小民饿冻死者甚多四月壬午朔日食五月礼部仪制司郎中章纶监察御史锺同并请复东宫下锦衣狱南京城内火焚民居六十家死者三十余人六月以云南左布政使贾铨湖广右布政使马谨右参政徐按察副使陈质定州知州王约清苑知县吴宗庆治绩有称赐诰敕封赠及二代升左都督方瑛为南和伯八月云南总兵官槛送贼子思机发至京师伏诛十月癸巳月食十一月太上皇万寿节群臣请贺诏罢十二月赐少保兼兵部尚书于谦敕曰闻卿婴疾朕心惕尔今命医往视赐卿白金五十并赐羊酒白粲卿其勉扶副朕拳眷六年正月太上皇居南宫四月丙子朔日有食之太上皇第六子见泽生五月册子垕为周王祁镃为赵王祁镐为荆王是月旱闰六月淫雨七月命翰林臣编纂宋元通鉴纲目监察御史倪敬等言天气失调灾异迭见雨水霖霪军民艰难臣等敢直陈修省之助窃惟府库之财不宜滥予游观之乐不可无节曩因斋僧累出藏金易米供给米价涌贵不免损民异端惑众无耕蚕衣食之劳征科徭役之扰厚之如此则遐陬远漠栉风沐雨之穷军荒年歉岁趋事赴役之饥民又将何以济之近闻起造燕室龙船宴娱频繁木石资饷为费不少恐非所以保圣躬隆圣德也帝曰朕知秦王仕洁薨八月廷杖南京大理寺左少卿廖庄降为定羌驿丞遂并杖章纶锺同于狱中九月丁亥月食十一月太上皇万寿节群臣请贺诏罢湖广苗贼攻围隆里新化铜鼓诸城命方瑛佩征蛮将军印充总兵官往征之七年正月太上皇居南宫命石璞抚安湖广军民二月皇后杭氏崩时两京群盗充斥三月以辰沅有警敕石璞总督军务四月湖广贼首蒙能纠苗贼二万攻围平溪卫城守备都指挥郑东等击败之官军乘胜追剿斩获无算彗星见五月纂修寰宇通志书成六月太上皇第七子见浚生是月淮安扬州凤阳三府大旱蝗徐州大雨水河南亦大雨河决开封河南彰德渰没无算七月命伶人李安为锦衣卫百户封左都督吴安为安平伯两畿山东西江浙诸省虫蝻旱疫八月广西流贼破钦州掳知州姜原性裁省天下添设官员九月戊子道录司右元义仰弥高奏近闻东南蝗疫盛发河间等府旱涝相仍而圻甸之间盗贼充牣八月二十九夜迅雷雨雹九月初九太阳无光色红如血薄暮太阴色亦红近者阴霾连日不散此殆囹圄冤滞之征乞敕法司明清庶狱诏曰朕屡命诸司平反诸狱今有逮问未完速断遣之谥宋臣文天祥曰忠烈谢枋得曰文节十一月太上皇万寿节群臣请贺诏罢十二月癸亥帝有疾且以星变罢明年元会八年正月太上皇居南宫是时帝疾不瘳储嗣未定内外忧惧在廷各怀择君之意司礼监陈缺
