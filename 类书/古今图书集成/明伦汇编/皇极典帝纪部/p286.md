<!-- { "loadSidebar": true } -->
按宋史理宗本纪淳佑元年春正月庚寅朔诏举文武才庚子雷甲辰诏朕惟孔子之道自孟轲后不得其传至我朝周惇颐张载程颢程颐真见实践深探圣域千载绝学始有指归中兴以来又得朱熹精思明辨表里浑融使大学论孟中庸之书本末洞彻孔子之道益以大明于世朕每观五臣论着启沃良多今视学有日其令学官列诸从祀以示崇奖之意寻以王安石谓天命不足畏祖宗不足法人言不足恤为万世罪人岂宜从祀孔子庙庭黜之丙午封周惇颐为汝南伯张载郿伯程颢河南伯程颐伊阳伯丁未太阴入氐戊申幸太学谒孔子遂御崇化堂命祭酒曹觱讲礼记大学篇监学官各进一秩诸生推恩锡帛有差制道统十三赞就赐国子监宣示诸生二月戊寅日生晕壬午乔行简薨谥文惠夏四月丁丑诏以与芮为开府仪同三司万寿观使嗣荣王贵谦开府仪同三司嗣沂王辛巳以贾似道为太府少卿湖广总领财赋五月庚寅以少师保宁军节度使判大宗正事嗣秀王师弥为太子少保奉国军节度使充万寿观使师贡为少师己亥诏沿江淮西制置使别之杰任责边防戊申赐礼部进士徐俨夫以下三百六十七人及第出身有差六月庚申太白昼见螟癸酉有流星大如太白己卯流星昼陨丙戌荧惑入氐秋七月壬辰祈雨八月辛巳杨石薨赠太师冬十月庚辰太白入氐十一月戊戌太白昼见己亥淮东提刑余价以舟师解安丰之围己巳太白经天昼见十二月丁卯余天钖薨赠太师赐谥忠惠丁丑侍御史金渊言彭大雅贪黩残忍蜀人衔怨罪重罚轻乞更窜责诏除名赣州居住二年春正月甲申朔诏作新吏治戊戌右丞相史嵩之等进玉牒及中兴四朝国史孝宗经武要略宁宗玉牒日历会要实录二月甲戌以游知绍兴府浙东安抚使请祠禄诏提举洞霄宫范锺知枢密院事兼参知政事徐荣叟知参政事赵葵赐进士出身同知枢密院事别之杰签书枢密院事三月戊子诏和州无为军安庆府并听沿江制置司节制诏今后州县官有罪诸帅司毋辄加杖责夏四月甲寅白气亘天壬申雨雹五月己亥淮东制置副使余玠进对戊申台臣言知建宁府吴潜有三罪诏夺职罢新任己酉以赵葵为湖南安抚使知潭州六月壬子朔徐荣叟乞归田里从之丁巳诏以余玠为四川宣谕使事干机速许同制臣共议措置先行后奏仍给金字符黄榜各十以备招抚丙寅以别之杰同知枢密院事兼权参知政事高定子签书枢密院事杜范同签书枢密院事是月盛夏积雨浙右大水丁丑岁星犯井秋七月辛巳朔常润建康大水两淮尤甚八月丁卯诏淮东先锋马军邓淳李海等扬州挞扒店之战宣劳居多各官两转余推恩有差九月庚辰朔日有食之己丑雷辛卯祀明堂大赦癸巳诏淮东忠勇军统领王温等二十四人战天长县东众寡不敌皆没于阵赠温武翼大夫吉州刺史其子兴国补保义郎更官其一子承信郎厚赐其家余人恤典有差冬十月甲寅史嵩之进封永国公乙丑大元兵大入通州十一月辛卯诏谕两淮节制李曾伯毋以通州被兵之故不安厥职其督励诸将勉图后功己亥日南至雷电交作诏避殿减膳求直言癸卯诏决中外系囚十二月己未诏通州守臣杜霆兵至弃城弗守载其私帑度江以遁遂致民被屠戮虽已夺三秩厥罚犹轻其追毁出身以来文字窜南雄州壬戌太白昼见癸亥大元兵连攻叙州帐前都统杨大全等水陆并进自卯至午战十数合殁于行伍诏赠武节大夫眉州防御使官其二子承节郎丙寅以孟珙为检校少保依旧宁武军节度使京湖安抚制置大使夔路策应大使余玠权资政殿学士湖南安抚大使兼知潭州赵葵资政殿大学士福建安抚使知福州三年春正月戊寅朔以高定子兼参知政事庚辰荧惑入氐乙未以李曾伯为华文阁待制依旧淮东西制置使知扬州杜杲敷文阁学士依旧沿江制置使知建康府董槐秘阁修撰依旧沿江制置副使知江州主管江西安抚司事辛丑诏安南国王陈日煚元赐功臣号特赠守义二字二月乙丑以吕文德为福州观察使侍卫马军副都指挥使总统两淮出战军马捍御边陲庚午以郢州推官黄从龙死节诏赠通直郎一子补下州文学三月丁丑朔日有食之夏四月癸丑左武卫中郎将濠州措置捍御王烈合门宣赞淮西路钤王杰合门祗候江东路钤李季实往马帅王鉴军前议事遇大元兵战死赠官仍各官其二子乙卯嘉定守臣程立之固守诏官一转丙辰安丰军统领陈友直以王家堈战功与官两转壬申布衣王与之进所著周礼订义补下州文学五月庚子诏施州创筑郡城及关隘六十余所本州将士及忠州戍卒执役三年者各补转一官六月甲戌有流星大如太白出于氐秋七月丁亥诏海州屯驻借捕保义郎申政密州之役先登陷阵后以战殁特赠保义郎官其子进勇副尉太白入井壬辰四川制司言大元兵破大安军忠义副总管杨世威坚守鱼孔隘孤垒不降有特立之操可任责边防诏以世威就知大安军甲午日生格气己亥太白经天昼见八月乙卯流星昼陨癸亥诏福州延祥荻芦两寨并置武济水军摘本州厢禁习水者充千五百人为额闰月丁丑四川总领余玠言知巴州向佺钤辖谭渊白土坪等战有功诏佺等十八人各官三转余转宫有差其中创人各给缗钱百阵没者趣上姓名赠恤其家太白犯权星壬寅太白填星合于翼九月壬申诏蠲高邮民耕荒田租冬十月丙戌太白入于氐十二月己丑史嵩之五请祠不允四年春正月壬寅朔诏边将毋擅兴暴掠虐杀无辜以慰中原遗黎之望帝制训廉谨刑二铭戒饬中外以李鸣复参知政事杜范同知枢密院事刘伯正签书枢密院事余玠华文阁待制依旧四川安抚制置使知重庆府兼四川总领财赋李曾伯宝章阁直学士依旧淮东安抚制置使知扬州兼淮西制置使戊午枢密院言四川帅臣余玠大小三十六战多有劳效宜第功行赏诏玠趣上立功将士姓名等第即与推恩庚申以余玠兼四川屯田使二月癸酉出封椿库缗钱各十万命两淮京湖四川制司收瘗频年交兵遗骸立为义冢夏四月丁丑有流星大如太白出于尾癸未填星守太微垣丁未祈雨五月庚戌余玠言利阆城大获山蓬州城营山渠州城大良平嘉定城旧治泸州城神臂山诸城工役次第就绪神臂山城成知泸州曹致大厥功可嘉乞推赏以励其余诏致大带行遥郡刺史丁巳武功大夫雄威军都统制杨价世守南边连年调戍播州捍御勤瘁诏价转右武大夫文州刺史戊午大元兵围寿春府吕文德节制水陆诸军解围有功诏赴枢密院禀议发缗钱百万诣两淮制司犒师庚申守阙进勇副尉桂虎进义副尉楚富吐浑将虞侯郑蔡捍御寿春俱有劳效诏各官资两转给缗钱千乙丑前签书枢密院事邹应龙薨赠少保监察御史胡清献劾淮西提刑徐敏子三罪诏削两秩送江州居住六月庚午朔吕文德依旧侍卫马军副都指挥使兼淮西招抚使知濠州乙亥赐礼部进士留梦炎以下四百二十四人及第出身有差壬午诏安丰军策应解寿春围将士补转官资有差诏寿春一军先涉大海捣山东胶密诸州有功今大元兵围城能守城不隳其立功将士皆补转有差乙未有流星大如太白出于毕丙申吴潜提举隆兴府王隆万寿宫任便居住秋七月己亥朔祈雨乙卯招收沿淮失业壮丁为武胜军以五千人为额辛酉盗发永州东安县飞虎军正将吴龙统制郑存等讨捕有功诏补转官资有差甲子诏故直龙图阁项安世正学直节先朝名儒可特赠集英殿修撰八月壬辰太白昼见九月癸卯右丞相史嵩之以父病谒告许之诏范锺刘伯正暂领相事甲辰史弥忠卒赠少师封郑国公赐谥文靖诏史嵩之起复右丞相兼枢密使癸丑荧惑填星合于轸甲寅京湖制司言诸将李福等破申州蔡州西平县城壁及马家等寨诏将士各补官推赏有差己未将作监徐元杰上疏论史嵩之起复宜许其举执政自代帝不允遂求去帝曰经筵赖卿规益何事引去耶癸亥太白犯斗宿距星乙丑雷丁卯雷台臣言严州及绍兴萧山等县征商烦苛诏亟罢之冬十月甲戌诏庆元府守臣敦谕史嵩之赴阙嵩之控辞不允壬辰杜范游提举万寿观兼侍讲十一月辛丑诏趣游杜范赴阙戊申雷庚戌诏陈李性传赴阙十二月庚午以范锺为左丞相兼枢密使杜范为右丞相兼枢密使游知枢密院事刘伯正参知政事兼签书枢密院事诏戒饬百官许右丞相史嵩之终丧甲戌以赵葵同知枢密院事乙亥郑清之授少保依旧观文殿大学士醴泉观使兼侍读仍奉朝请进封卫国公五年春正月丁酉朔诏更新庶政绥抚中原遗民丙午杜范辞免右丞相不允己酉雷乙卯以李性传签书枢密院事兼权参知政事二月丙寅朔雨土甲戌复五河诏吕文德进三秩羊洪进二秩余有战功者推赏其阵没人具姓名赠恤丁丑范锺等上玉牒日历及孝宗光宗御集经武要略宁宗实录壬辰太白昼见经天三月庚子诏严赃吏法仍命有司举行彭大雅程以升吴淇徐敏子纳宥之罪准淳熙故事戒吏贪虐预借抑配重催取嬴以缗钱百万犒淮东师夏四月甲申填星犯上相星丙戌杜范薨赠少傅谥清献戊子余玠言权巴州何震之守城死于兵诏进赠官三秩一子与下州文学京湖制司言钤辖王云等袭邓州镇平县灵山战顺阳铁撅峪皆有劳效野战数十合云等六人被重创死路钤于江一军力战诏王云赠三秩仍官其二子为承信郎王宽王立田秀董亮董玉各加赠恤于江等各转一官资诏李曾伯余玠董槐孟珙王鉴职事修举曾伯玠升阁职槐珙鉴转官并因其任五月丁酉吕文福夏贵上战功诏贵官两转文福带行阁职丁未诏沿江湖南江西湖广两浙制帅漕司及许浦水军司共造轻捷战船千艘置游击军壮士三万人分备捍御戊申日生赤黄背气辛亥诏董槐赴阙丁巳淮东制置使李曾伯辞免焕章阁学士从之六月甲申祈雨丙戌工部侍郎徐元杰暴卒赠四秩置诏狱秋七月癸巳朔日有食之旱辛丑镇江常州亢旱诏监司守臣及沿江诸郡安集流民甲辰祈雨乙卯诏给徐元杰刘汉弼官田五百亩缗钱五千恤其家丁巳京湖制司言总制亢国用师众战裕州拐河战墨山战大神山皆有劳效诏国用官两转李山等四十七人官一转吕文德言与大元兵战五河隘口又战于濠州大元兵还诏文德屯驻诸军战守将士推恩有差八月庚辰范锺再乞归田不允九月甲辰京湖制置司言刘整等率精锐以云梯四面登镇平县城入城巷战焚城中仓库糗粮器甲路将武胜等四人死之略广阳焚列屯寨栅庐舍凡二十余所还抵灵山又力战有功诏整官两转同行蔡贵等二百二十人各官一转辛亥祀明堂奉太祖太宗宁宗并侑大赦冬十一月乙未郑清之乞归田不允丙申诏师弥典司属籍职事修举授太傅加食邑依前判大宗正事嗣秀王壬子诏大元兵入蜀权成都府冯有硕权汉州王欢权成都县杨兑权资州刘永权潼川府魏霭死于官守其各赠官三转仍官其一子癸丑诏将领关贵统制白傅才率众复洋州还遇大元兵交战将士百五十三人皆阵没已祔飨闵忠庙赡恤其家关贵白傅才各赠承节郎官其一子进勇副尉十二月甲戌诏寿春守臣刘雄飞等以大元兵围城捍御有功雄飞及吕文福林子等十一人各官三转刘用等补转官资有差己卯以游为右丞相兼枢密使郑清之为少师奉国军节度使依前醴泉观使兼侍读仍奉朝请赐玉带乃赐第行在兄与权换授安德军节度使开府仪同三司万寿观使仍奉朝请弟嗣沂王贵谦嗣荣王与芮并加授少保以赵葵知枢密院事兼参知政事李性传同知枢密院事陈兼参知政事壬午太史奏来岁正旦日当食诏以是月二十一日避殿减膳命百司讲行阙政凡可以消弭灾变者直言毋隐六年春正月辛卯朔日有食之置国用所命赵与为提领官二月戊辰范锺再乞归田里诏官三转观文殿大学士醴泉观使兼侍读己巳范锺再辞诏提举洞霄宫任便居住庚午以刘雄飞知寿春府节制屯田军马三月癸巳日晕周匝珥气夏四月辛酉太白昼见壬戌太阴犯太白甲戌以丘岳兼两淮屯田副使贾似道兼蕲黄屯田副使丁丑日晕周匝戊寅诏朱熹门人胡安定吕焘蔡模并迪功郎本州州学教授给札录其著述并条具所欲言者以闻闰四月辛卯李曾伯以台谏论诏落职予祠寻罢祠禄戊戌吕文德言今春北兵攻两淮统制汪怀忠等逆战赵家园拔还俘获人民路钤夏贵知州王成倪政等帅舟师援安丰军所至数战将士阵亡者众诏倪政赠官三转官一子承信郎许通夏珪孙才江德仙各赠官两转官其一子下班祗应给缗钱恤其家余立功将士恩赏有差辛丑月晕五重癸卯余玠言北兵分四道入蜀将士捍御有功者辄以便宜推赏具立功等第补转官资以闻诏从之五月庚申诏贾似道措置淮西山寨城筑壬戌太白犯权星己卯诏诸镇募兵造舟置马帅臣其务奖激将士以严边防六月甲午保信军节度使希丞薨丙午祈雨壬子以陈参知政事兼同知枢密院事乙卯台臣言李鸣复刘伯正进则害善类退则&#州里诏鸣复落职罢宫观伯正削一秩秋七月壬戌泉州岁饥其民谢应瑞非因有司劝分自出私钞四十余万籴米以振乡井所全活甚众诏补进义校尉丁卯太阴犯斗己巳吕文德言北兵围寿春城州师至黄家穴总管孙琦吕文信夏贵等战龙堽有功诏文德官一转余依等第转补其阵没董先等二十二人伤者四百二十七人赠恤恩赏有差癸酉有流星出自室大如太白八月辛卯太阴犯房己酉赐文士刘克庄进士出身以为秘书少监兼国史院编修官实录院检讨官壬子太白昼见癸丑以刘克庄兼崇政殿说书枢密院言前知普州何叔丁签书判官杨仁举淳佑元年冬北兵攻城两家二十余人死于难叔丁孙嗣祖仁举幼子肖翁被俘逃归诏叔丁等赠官恤后有差九月甲子有流星出于斗大如太白戊辰以贾似道为敷文阁直学士京湖制置使知江陵府兼夔路策应使太白昼见癸酉孟珙薨赠少师冬十月己丑少保嗣荣王与芮之子赐名孟启授贵州刺史乙未填星岁星荧惑合于亢己酉太白入氐十一月癸亥岁星入氐甲戌右丞相游五请归田里诏不允辛巳诏北兵入蜀前四川制置使陈隆之阖家数百口罹害死不易节其特赐徽阁待制官其二子赐谥立庙死事史季俭杨戡子各赐官两转官一子十二月乙未诏史嵩之依所乞守金紫光禄大夫观文殿大学士永国公致仕台谏论史嵩之无父无君丑声秽行律以无将之法罪有余诛乞寝宫祠削官远窜七年春正月乙卯朔诏间者绌逐非才收召众正史嵩之已令致事示不复用咨尔二三大臣其一乃心务举实政以辑宁我邦家若辞浮于实玩愒岁月朕何赖焉建资善堂授孟启宜州观察使就内小学二月庚寅诏淮安主簿周子镕久俘于北数遣蜡书谍报边事今遂生还可改朝奉郎优与升擢己亥贵妃贾氏薨戊申日晕周匝壬子诏改潜邸为龙翔宫三月庚午祈雨夏四月丁亥填星犯亢庚子以王伯大签书枢密院事吴潜同签书枢密院事辛丑以郑清之为太傅右丞相兼枢密院使封越国公游罢为观文殿大学士醴泉观使兼侍读赵葵为枢密使兼参知政事督视江南京西湖北军马陈知枢密院事湖南安抚大使知潭州甲辰赵葵兼知建康府行宫留守江东安抚使应军行调度并听便宜行事赵希塈礼部尚书督视行府参赞军事庚戌出缗钱千万银十五万两祠牒千绢万并户部银五千万两付督视行府赵葵调用五月甲寅宁淮军统制张忠戍浮山手搏北将俱溺水死赠武略大夫官一子承信郎缗钱五千给其家祈雨壬申以吴潜兼权参知政事乙亥御集英殿策士诏求直言弭旱六月癸巳赐礼部进士张渊微以下五百二十七人及第出身有差丙申以旱避殿减膳诏中外臣僚士民直陈过失毋有所讳戊申诏旱势未释两淮襄蜀及江闽内地曾经兵州县遗胳暴露感伤和气所属有司收瘗之秋七月己未太阴犯心乙丑吴潜罢丁卯以别之杰参知政事郑采同签书枢密院事己卯吴潜依旧端明殿学士知福州福建安抚使八月甲申郑采罢辛卯雨辛丑前彭州守臣宇文景讷死事诏赠官进三秩官一子下州文学壬寅诏监司守臣议荒政以振乏绝租税合蠲减者具实来上甲辰高定子薨赠少保丙午蔡抗进其父沈尚书解九月丙辰有流星出于室癸酉雷冬十月辛巳太白昼见己酉台臣言添差摄局须入奏辟改任荐举借补旷职匿过十弊十一月丁巳诏茶陵知县事黄端卿为郴寇所害进官三秩官一子将仕郎立庙衡州十二月辛巳李鸣复卒壬辰诏太学生程九万自北脱身来归且条上边事赐迪功郎八年春二月丁亥赵葵言吕文德洎诸将解泗州之围有功诏补转推赏有差戊子太阴生黄白晕癸巳雨雹乙未福州福安县民罗母年逾百岁特封孺人复其家&#有司岁时存问以厚风化辛丑赵葵表招泗断桥将士用命兵退陈奕谭涓玉王成等战涡河龟山有劳闻其步兵多山东人遂调史用政等袭胶州复袭高密县以牵制侵淮之师诏趣上立功将士等第姓名推赏乙丑雨雹甲戌诏先锋军统制田智润泗州潮河坝之战父子俱死于兵赠智润修武郎子承节郎更官一子承信郎给缗钱五千恤其家夏四月庚辰诏淮东制置司于泗州立庙祠夏&#及张忠田智润父子赐额以旌忠节丁亥赠朝奉郎程克己妻王氏同没王事进赠安人五月癸丑赵葵进三秩六月乙酉日生赤黄晕周匝戊戌以徐鹿卿为枢密使兼参知政事兼侍讲甲辰有流星出河鼓大如太白秋七月戊申太白入井辛亥以王伯大参知政事应同知枢密院事谢方叔签书枢密院事史宅之同签书枢密院事赵与资政殿学士依旧知临安府浙西安抚使癸酉王伯大罢为资政殿学士知建宁府九月辛酉祀明堂大赦雷冬十月甲戌朔别之杰三疏乞归田里诏以资政殿大学士知绍兴府乙亥应谢方叔并兼参知政事己卯余玠言都统制张实等以战功承制使宜与官三转给刺史象符金银器二百两银三百两缗钱一万余将士依等第转官给金银符钱帛有差诏命词给告身付之九年春正月乙巳孟启授庆远军节度使进封益国公庚申诏周世宗八世孙柴彦&#补承务郎袭封崇义公辛酉诏两淮京湖沿江旷土军民从便耕种秋成日官不分收制帅严劝谕觉察癸亥诏给官田五百亩命临安府创慈幼局收养道路遗弃初生婴儿仍置药局疗贫民疾病乙丑雨雹丁卯许应龙薨己巳范锺薨赠少保谥文肃辛未诏以官田三百&#给表忠观旌钱氏功德仍禁樵采闰二月甲辰以郑清之为太师左丞相兼枢密使进封魏国公赵葵为右丞相兼枢密使应谢方叔并参知政事史宅之同知枢密院事乙卯郑清之五辞免太师许之三月癸未以贾似道为宝文阁学士京湖安抚制置大使乙酉程元凤江淮等路都大提点坑冶铸钱公事兼知饶州丁亥诏以四月朔日食自二十日避殿减膳彻乐夏四月壬寅朔日有食之庚戌赵葵四辞免右丞相兼枢密使诏不允五月己丑赵葵乞归田里又不允甲午郑采薨六月壬戌昼南方有星急流至浊没大如太白丙寅诏边郡各立庙一赐额曰忠凡没于王事忠节显著者并祠焉守臣春秋致祀秋七月壬辰诏知吉州李义山更削三秩监赃钱银纳安边所癸酉太白犯进贤星八月己酉以吴潜为资政殿学士知绍兴府浙东安抚使辛亥诏趣赵葵治事命吴渊宣谕赴阙九月丙子诏赵与提领户部财用置新仓积贮百二十万石淳佑仓许辟官四人乙未册命婉容阎氏为贵妃冬十月辛丑太白入氐丁卯谏臣周坦言知建宁府杨栋任成都制幕时尽载激赏库珍宝先遁陷丁补于死致全蜀生灵涂炭诏褫栋阁职罢新任十一月辛未太白入氐壬申有流星出自织女星丙子赵与资政殿学士提领国用浙西安抚使癸未应乞归田里诏以资政殿学士知平江府十二月己亥以董槐兼侍读乙巳以吴潜同知枢密院事兼参知政事徐清叟签书枢密院事戊申太白昼见戊午史宅之薨赠少师十年春正月甲午应三乞归田里与祠禄二月乙卯雨土三月癸未赵葵辞以为观文殿大学士醴泉观使兼侍读奉朝请庚寅以贾似道为端明殿学士两淮制置大使淮东安抚使知扬州余玠龙图阁学士职任依旧李曾伯徽阁学士京湖安抚制置使知江陵府丙申有流星夕殒夏四月己酉幸龙翔宫五月丙寅朔以福州观察使提举佑神观善珊为保康军节度使提举万寿观嗣濮王吴渊资政殿学士依旧职任与执政恩数癸未贾似道言王登浚筑江陵城濠有劳诏登初官选人减举主三员八月甲寅台州大水九月甲子朔贾似道兼淮西安抚使己巳赐礼部进士方梦魁以下五百一十三人及第出身有差甲戌进士第一名方梦魁改赐名逢辰戊寅以严州水复民田租冬十月丁酉诏郡邑间有水患其被灾细民随处发义仓振之辛酉诏诸主兵官今后行罚毋杖脊以伤人命十一月壬申赵葵授特进依旧观文殿大学士判潭州湖南安抚大使壬午雷癸未以雷震非时自二十四日避殿减膳诏公卿大夫百执事各扬乃职裨朕不逮参知政事谢方叔吴潜签书枢密院事徐清叟并乞解机政诏不允十二月壬辰朔郑清之乞归田里诏不允戊戌太白岁星合于危丁巳虹见十一年春正月丁卯诏孟启改赐名孜依前庆远军节度使进封建安郡王己丑诏沿海沿江州郡申严水军之制监察御史程元凤言资善堂宜选用重厚笃实之士上嘉纳之二月乙未左丞相郑清之等上玉牒日历会要及光宗宁宗宝训宁宗经武要略丁酉诏清之等名进秩有差庚子游乞致仕诏依旧观文殿大学士进二秩甲寅太白犯昴乙卯太白昼见三月丁卯少保保宁军节度使嗣濮王不擅薨赠少师追封新兴郡王乙亥雨土戊寅以谢方叔知枢密院参知政事吴潜参知政事徐清叟同知枢密院事辛巳城宝应诏移一军戍守李庭芝进一秩将士推恩有差俞兴升成都安抚副使知嘉定府任责威茂黎雅边防夏四月戊戌潭州民林符三世孝行一门义居福州陈氏笄年守志寿逾九&#诏皆旌表其门丁未进淳佑条法事类凡四百三十篇郑清之等各进二秩六月甲午四川余玠奏进北马五百诏立功将士越上姓名推恩丙申高达带行遥郡刺史权知襄阳府管内安抚节制屯戍军马乙巳诏求遗书并山林之士有著述者许上进秋七月癸亥太白书见丙寅太阴入氐壬申太白入井丁丑有流星出于毕大如太白庚辰前签书枢密院事陈卓薨赠少师八月己丑朔流星夕陨癸巳太阴入氐丁酉荧惑入井丁未命吕文福庐州驻札御前诸军都统制庚戌诏以故直龙图阁楼昉所著中兴小传百篇宋十朝纲目并撮要二书付史馆誊写昉追赠龙图阁待制辛亥诏比览林光世易范明易推星配象演义有司其以礼津遣赴阙九月辛未祀明堂大赦闰十月癸丑太白入氐癸酉吴潜五疏乞罢机政不允十一月丙申京湖制司表都统高达等复襄樊诏立功将士三万二千七百有二人各官一转以缗钱三百五十万犒师甲辰郑清之乞解机政诏依前太傅保宁军节度使充醴泉观使封齐国公仍奉朝请己酉诏承信郎陈忠献书籍赐官一转庚戌太师郑清之薨赠尚书令追封魏郡王谥忠定甲寅以谢方叔为左丞相吴潜为右丞相乙卯以徐清叟参知政事兼同知枢密院事董槐端明殿学士签书枢密院事十二月戊辰诏以八事训饬在庭曰肃纪纲用正人救楮币固边陲清吏道淑士气定军制结人心己卯游薨赠少师谥清献十二年春正月癸巳武功大夫王坚以复典元功转遥郡团练使辛丑太学录杨懋卿以孝行卓异诏表其门以其事宣付史馆癸丑诏宰执议立方田开沟浍自近圻始创置游击军水步各半二月乙卯朔日有食之己未诏陈显伯资善堂翊善蔡抗资善堂赞读翁甫资善堂直讲壬午诏襄郢新复州县赋税复三年大元兵数万攻随郢安复京西马步军副总管马荣率将士战严窦山癸未再战铜冶坪三月丁亥又战子陵大脊山诏荣兵不满千能御大难赏官两转进州钤带行合门祗候赐金带诸将王成杨进各官两转升迁余推恩有差丁未守三汊口诸将焚北屯积蓄断其浮梁夏四月庚申有流星出自角亢大如太白戊辰诏襄郢新复州郡耕屯为急以缗钱百万命京阃措置给种与牛壬申荧惑犯权星乙亥蔡抗兼侍立修注官丙子置池州游击水军五月甲申朔祈雨壬辰诏申儆江防每岁以葺战舰练舟师勤惰为殿最赏罚乙巳盗起信州玉山县罢诸郡经界戊申太阴犯毕六月癸亥发米三万石振衢信饥玉山寇平丙寅严衢婺台处上饶建宁南剑邵武大水遣使分行振恤存问除今年田租秋七月庚寅太白荧惑合于轸八月己未诏来年省试仍旧用二月一日殿试用四月十五日以前庶免滞留远方士子己巳诏以缗钱四十万振恤在京军民丁丑诏行会天历辛巳诏改明年为宝佑元年九月丁亥少师保康军节度使嗣沂王贵谦薨赠太傅追封申王戊戌太白填星合于箕丙午太白犯斗冬十月癸丑以徐清叟参知政事董槐同知枢密院事嗣濮王善珘薨赠少师追封咸宁郡王戊午濮安懿王长孙善奂授福州观察使提举佑神观嗣濮王壬申诏襄樊已复其务措置屯田修渠堰十一月庚寅吴潜罢丙申夜临安火丁酉夜火乃熄戊戌诏避殿减膳壬寅诏求直言十二月乙卯以吴潜为观文殿大学士提举江州太平兴国宫己未诏追录彭大雅刱城渝州功复承议郎官其子癸亥诏海神为太祀春秋遣从臣奉命往祠奉常其条具典礼来上壬申太阴入氐丁丑立春雷宝佑元年春正月庚寅朔诏以艺祖嫡系十一世孙嗣荣王与芮之子建安郡王孜为皇子改赐名&#授崇庆军节度使进封永嘉郡王制资善堂记赐皇子戊戌日生戴气癸卯大元兵渡汉江屯万州入西柳关高达调将士扼河关上山大战至&#坑石碑港而还诏高达程大元李和各官两转余恩赏有差二月己酉朔日有食之戊辰陈垓贪赃不法窜潮州辛未罢尚书省刱置呈白房三月戊子与芮授少师加食邑七百户希逦检校少傅加食邑五百户与欢授少保加食邑七百户乃裕保康军节度使加食邑五百户丙申别之杰薨赠少师夏四月丁巳有流星大如太白五月甲午诏余玠赴阙乙未诏侍从台谏给舍制司各举帅才二人丁酉荧惑岁星合在昴己亥赐礼部进士姚勉以下及第出身有差六月戊申朔江湖闽广旱庚戌四川制司言余玠疾革诏玠资政殿学士与执政恩数辛亥以贾似道为资政殿大学士李曾伯端明殿学士职任依旧庚申以余晦为司农卿四川宣谕使祈雨秋七月壬午王伯大薨丙戌蔡抗兼资善堂翊善施退翁兼资善堂直讲庚寅温台处三郡大水诏发丰储仓米并各州义廪振之癸巳诏余玠以兴元归附之兵分隶本路诸州都统务抚存之仍各给良田制司济以钱粟甲午余玠卒赠官五转庚子以董槐兼参知政事癸卯诏抚谕四川官吏良民八月丁未朔以马光祖为司农卿淮西总领财赋甲寅起居郎萧泰来出知隆庆府先是起居舍人牟子才与泰来并除子才四疏辞极陈泰来奸险污秽耻与泰来伍泰来不得已请祠遂予郡丙辰以余晦权刑部侍郎四川安抚制置使知重庆府兼四川总领财赋乙丑行皇宋元宝钱九月壬午程元凤升兼侍读牟子才升兼侍讲壬辰城夔门太阴入毕冬十月丙午朔诏出缗钱二百万振恤京城军民十一月丙子朔诏奖谕襄阳守臣高达己丑贾似道献所获良马赐诏嘉其将士增秩赏有差十二月乙卯册瑞国公主庚申刘伯正薨赠五秩二年春正月乙亥朔大元城利州阆州诏湘潭县民陈克良孝行表其门二月甲辰朔诏太常厘正秦桧谥因谕辅臣曰谥缪狠可也荧惑犯权星乙巳诏利州统制吕达战没赠官四转官一子承信郎一子下班祗应己酉余晦兼四川屯田使庚申诏饶州布衣饶鲁不事科举一意经学补迪功郎饶州教授辛酉日晕周匝戊辰故直华文阁李燔先儒朱熹门人赐谥文定三月壬午王善使大元留七年来归戊子雪诏蠲江淮今年二税己丑诏录襄城功高达带行环卫官遥郡团练使职任依旧王登行军器监丞制司参议官程大元李和以下将士六千六百一十三人补转官资有差甲午城东海贾似道以图来上夏四月辛亥诏边兵贫困可闵闲田甚多择其近便者分给耕种制司守臣治之乙丑以徐清叟知枢密院兼参知政事董槐参知政事六月壬寅朔罢临安府临平镇税场甲辰四川制司言合州广安军北兵入境王坚曹世雄等战御有功诏坚官两转余各补转官资甲寅侍御史吴燧等论故蜀帅余玠聚敛罔利七罪玠死其子如孙尽窃帑庾之积以归诏簿录玠家财以李曾伯为资政殿学士依旧节制四川丙辰利州王佐坚守孤垒降将南永忠以兵薄城下佐骂之永忠流涕而退初隆庆教授郑炳孙不从南永忠降先缢死其妻女亦朝服自缢诏奖谕佐进官一秩炳孙赠朝奉郎直秘阁仍访其子官以文资王伯大乞致仕诏进一秩允所请丁巳以贾似道同知枢密院事职任依旧庚午诏余晦赴阙闰六月壬申董槐疏蜀事孔棘愿假臣宣抚之名置司夔门以通荆蜀上优诏答曰士大夫以事功自勉者鲜卿请帅蜀足见忠壮然经理西事当在庙堂宜竭谟以副委任诏蒲择之暂权四川制置司事甲戌录嘉定战功先是大元兵围城五旬帅守俞兴元用等夜开关力战而围解诏俞兴等十六人各官五转将士补转有差以包恢提点浙西刑狱招捕荻浦盐寇乙亥台州海寇积年民罹其害路分董橚洎进士周自中等擒获诏橚官一转余推赏有差壬午以李曾伯为四川宣抚使兼京湖制置大使进司夔路诏赐曾伯同进士出身罢江湾浮盐局戊戌大元使离扬州北归秋七月己酉诏前蜀帅余玠镇抚无状兵苦于征戍民困于征求兹俾其家输所取蜀财犒师振民并边诸郡田租其复三年诏思播两州连年捍御其守臣田应庚杨文各官一转余推恩诏贾似道开阃以枢密行府为名庚戌有流星大如太白甲寅故光禄大夫贾涉谥忠肃壬戌复安西堡己巳荻浦海寇平包恢进直龙图阁刘达授横行带遥郡李性传赴阙以王坚为兴元都统兼知合州八月己亥诏以前知阆州兼利西安抚王惟忠付大理狱寻命台臣监鞫辛巳徐清叟乞罢机务诏不允癸巳谢方叔等上玉牒日历会要及七朝经武要略中兴四朝志传诏方叔徐清叟董槐等各进秩戊戌籍王惟忠家财九月辛亥祀明堂大赦辛酉诏诣西太一宫为国祈祥起居郎牟子才再疏谏而止丙寅诏戒外戚毋干请诏山阴萧山诸&#会稽四县水其除今年田租丁卯太白昼见冬十月庚午朔谢方叔等进宝佑编吏部七司续降条令癸酉皇子&#进封忠王甲午斩王惟忠于都市丁酉追削余玠资政殿学士夺其子晦刑部侍郎告身戊戌段元鉴上隆庆堡战功十一月壬寅日南至忠王冠丁未大元城光化旧治十二月庚午排保甲行自实法癸未雷四川苦竹隘捷至甲午隆庆部兵周荣被获归北密约段元鉴入隘解围事觉就擒不屈而死马徽白端战殁诏四川宣抚司为之立庙安西堡受攻五月将士力战解围居民以资粮助军实诏四川宣抚司具名推恩在城人并赏一资复租赋五年余玠男如孙征所认钱三千万将足诏如孙削三秩勒停三年春正月己未迅雷巴州捷至庚申城均州龙山起居郎牟子才上疏言元夜张灯侈靡倡优下贱奇技献笑媟污清禁上累圣德今因震霆示威臣愿圣明觉悟天意可回帝纳其言壬戌诏宗正寺所拟宗子名以用宜季次绍五字续大由友嗣甫之下二月乙亥诏右千牛卫上将军乃猷授蕲州防御使奉沂靖惠王祠事兼给事中王野言国家与大元本无深仇而兵连祸结皆原于入洛之师轻启兵端二三狂妄如赵楷全子才刘子澄辈轻而无谋遂至只轮不返全子才诞妄惨毒今乃援刘子澄例自陈改正乞寝二人之命罢其祠禄以为丧师误国之戒从之己卯复广陵堡城贾似道以图来上壬午诏发缗钱二百万给四川调度乙酉诏以告身祠牒新会香盐命临安府守臣马光祖收换两界旧敝会子三月己酉诏沿边耕屯课入登羡管屯田官推赏荆襄两淮及山寨如之庚戌邵武寇平癸丑诏自实法宜宽期限监司守臣其严戢吏奸毋烦扰民以吴渊为观文殿学士荆湖制置使知江陵府己未雨土夏四月乙酉以江万里知福州福建安抚使五月久雨丁未以监司州郡辟书冗滥诏申严禁止己酉李性传薨辛酉太阴入毕嘉定大雨雹与叙南同日地震浙西大水六月辛未大风甲戌太阴入氐丙戌李全子松寿葺旧海城窥海道贾似道调兵败之&#书奖谕趣上立功第等姓名推赏戊子洪天锡劾内官卢允叔董宋臣疏不报竟去诏迁太常少卿辛卯王野以御史胡大昌言罢给事中依旧端明殿学士提举洞霄宫秋七月辛丑太阴入氐癸丑以吕文德知鄂州节制鼎沣辰沅靖五州丙辰谢方叔徐清叟以御史朱应元言罢辛酉有流星大如太白诏二省枢府机政令董槐程元凤轮日判事取旨壬戌以谢方叔为观文殿大学士提举临安府洞霄宫八月乙丑朔以董槐为右丞相兼枢密使程元凤签书枢密院事权参知政事蔡抗为端明殿学士同签书枢密院事徐清叟资政殿学士提举玉隆万寿宫任便居住丁卯岁星荧惑在柳己巳太阴在氐马光祖兼节制和州无为安庆三郡屯田使丙子郑性之薨庚寅福建安抚江万里以台臣李衢言罢新命提举武夷山冲佑观辛卯应薨九月甲午朔雷丙午以徐清叟为资政殿学士提举洞霄宫丙辰陈显伯兼资善堂翊善皮龙荣兼资善堂赞读壬戌权中书舍人陈大方言刘子澄端平入洛之师贾勇赞决北兵方入唐州界子澄已先率遁逃一败涂地二十年来为国家患者皆原于此宜投之四裔诏罢子澄祠禄冬十月甲戌太白昼见丁丑有流星出自毕十一月丁丑荧惑犯太微垣上相星十二月乙丑嗣濮王善奂薨丙子少傅节度使与欢薨赠少师追封奉化郡王四年春正月乙未诏谢方叔夺职罢祠谢修削三秩勒停乙巳太阴犯岁星己酉太阴犯荧惑辛亥以吴渊为京湖制置使兼夔路策应使军马急切便宜行事庚申蜀阃奏捷辛酉诏史嵩之观文殿大学士依前金紫光禄大夫永国公致仕二月戊辰雨雹丙子诏袭封衍圣公孙孔洙添差通判吉州不厘务三月壬寅以少师嗣荣王与芮为太傅乙卯日晕周匝丙辰帝制字民训赐改秩亲民官夏四月庚午月晕周匝癸未以程元凤参知政事蔡抗同知枢密院事贾似道参知政事职任依旧李曾伯资政殿大学士福建安抚使吴渊进二秩职任依旧吴潜沿海制置使判庆元府马光祖焕章阁直学士职任依旧五月甲午孙梦观兼资善堂赞读章鉴兼资善堂直讲先圣五十代孙孔元龙赐迪功郎授初品官甲辰罗氏鬼国遣报思播言大元兵屯大理国取道西南将大入边诏以银万两使思播结约罗鬼为援徐清叟夺资政殿大学士罢祠禄王野夺端明殿学士罢祠仍褫执政恩数丁未太白昼见诏申严老鼠隘防戍襄樊阃臣奏捷甲寅赐礼部进士文天祥以下六百一人及第出身有差六月甲戌朱&#孙太府寺簿知泸州兼潼川路安抚任责泸叙长宁边防浙江堤成癸未董槐罢台臣丁大全既累疏击之辞极诋毁且以台牒役隅兵夜半迫槐出阙物论殊骇三学生屡上书以为言诏以槐为观文殿大学士提举临安府洞霄宫诏程元凤蔡抗可轮日判事军国重务取旨丁亥太白入井秋七月甲寅知叙州史俊调舟师与大元兵战凡十三合诏俊官三转仍带合门行宣赞舍人乙卯以程元凤为右丞相兼枢密使蔡抗参知政事张磻端明殿学士签书枢密院事八月甲子程元凤上疏言正心待臣进贤爱民备选守法谨微审令八事九月壬辰西南蕃吕告蛮目宁名天兄弟慕义与乌苏蛮合力为国御难诏各补承信郎丙申知邕州程芾以贪暴诏削二秩罢之甲寅监察御史朱熠言境土蹙而赋敛日繁官吏增而调度日广景德庆历时以三百二十余郡之财赋供一万余员之奉禄今日以一百余郡之事力赡二万四千余员之冗官边郡则有科降支移内地则欠经常纳解欲宽民力必汰冗员帝纳焉冬十月壬戌太阴犯斗十一月戊子朔荆襄阃臣以功状来上诏推赏将士戊戌京湖继上战功诏蜀罹兵革吾民重困所当劳来抚縻使之乐业比闻官吏乃肆诛求殊失培植邦本之意自今四川制司戒饬属郡违者罪无赦御史台其严觉察乙巳以监察御史吴衍翁应弼劾太学武学生刘黻等八人不率诏拘管江西湖南州军宗学生与伯等七人并削籍拘管外宗正司癸丑以张磻同知枢密院事丁大全端明殿学士签书枢密院事马天骥端明殿学士同签书枢密院事诏戒群臣洗心饬行毋纵于货贿其或不悛举行淳熙成法又开国以来勋臣之裔有能世济其美而不世其禄者所在州郡以闻参知政事蔡抗辄擅去国勉留不返诏授职予祠寻以林存言寝其命十二月戊午朔荧惑犯填星庚申大元城枣阳乙丑以张磻兼参知政事甲戌奖谕荆阃吴渊其有功将士趣上姓名等第推赏五年春正月丁亥朔以赵葵为少保宁远军节度使京湖宣抚使判江陵府兼夔路策应大使进封卫国公贾似道进知枢密院事职任依旧吴渊参知政事李曾伯京湖南路安抚使兼知潭州吴潜赵与各官一转乙巳雷丙午禁奸民作白衣会监司郡县官等失觉察者坐罪辛亥吴渊薨赠少师谥庄敏二月戊午四川嘉定上战功以贾似道为两淮安抚使辛酉命赵葵兼湖广总领财赋余晦淮西总领财赋壬戌筑思州三隘丁丑布衣余一飞高杞陈襄阳备御策诏命赵葵行之夏四月丁卯诏襄阳安抚高达以白河战功转行右武大夫带遥郡防御使王登以沮河督战官一转升直秘阁并职任依旧己卯大元兵攻苦竹隘诏京湖调兵应援闰四月己丑程元凤等进玉牒日历会要经武要略及中兴四朝志传甲午诏徐敏子严防邕宜己酉以吕文德知靖州职任依旧祈雨五月庚申雨丁卯城荆山置怀远军荆山县诏贾似道官两转戊寅诏荆湖沿江海道严备舟师防遏辛巳复剑门垒赏蒲择之官两转朱&#孙蒲黼杨大渊韩勇各官四转壬午夏贵正任吉州刺史带御器械镇江驻札都统制知怀远军六月丙戌太白岁星合于翼辛卯太阴入氐丁酉祈雨马天骥以台臣言罢诏依旧端明殿学士提举临安洞霄宫秋七月丙辰祈雨戊午雨己未太白昼见丁卯有流星大如桃丙子太阴入井八月丙戌光化军奏捷台州火癸巳诏谢方叔仍旧职蔡抗以资政殿学士并领祠在京甲午给事中邵泽等言谢方叔罪状诏寝祠命丙申京城火庚子以张磻参知政事丁大全同知枢密院事兼权参知政事己酉史嵩之薨赠少师谥庄肃九月壬子朔诏今后台臣迁他职辄出关以违制论仍着为令辛酉祀明堂大赦冬十月庚寅张磻薨赠少师癸巳雷甲午虹见丁酉以林存签书枢密院事庚子诏皇子忠王&#授镇南遂安军节度使皇女进封升国公主十一月丙辰李曾伯兼节制广南任责边防乙丑奖谕安南国赐金器币香茗乙亥诏京湖帅臣黄平清浪平溪分置屯戍庚辰诏三边郡县官毋擅离职守诸制帅臣其严纠察十二月壬午李曾伯依旧资政殿学士湖南安抚使兼广南制置使移司静江府丁未荧惑入氐六年春正月辛亥朔以丁大全参知政事兼同知枢密院事林存兼权参知政事癸亥诏出封桩库银万两付蜀阃辛未诏授成穆皇后弟太师郭师禹孙善庸承务郎仍免铨注差癸酉罢李曾伯广西经略以广南制置大使兼知静江府其经略司官属改充制司官属甲戌诏枢密院编修官吕逢年诣蜀阃趣办关隘屯栅粮饷相度黄平思播诸处险要缓急事宜具工役以闻戊寅雷二月辛巳朔以马光祖为端明殿学士京湖制置使知江陵府兼夔路策应湖广总领财赋并屯田事壬辰雨土三月辛亥朔祈雨丙辰马光祖请以吕文德王鉴王澄汪立信等充制司参议官及辟制司准备差使等宜诏光祖开阃之初姑从所请戊辰以马光祖兼荆湖北路安抚使庚午荧惑退入氐甲戌诏湖北提点刑狱文复之移司江陵兼荆湖制司参议官夏四月庚辰朔诏自冬徂春天久不雨民失东作自四月一日始避殿减膳仰答谴告癸未程元凤等以久旱乞解机务诏不允甲申大雨丙申群臣三表请御正殿从之丁酉诏田应己思州驻札御前忠胜军副都统制往播州共筑关隘防御己亥台臣朱熠劾沿江制置副使吕好问黄州之役贪酷误事诏褫职乙巳程元凤罢以观文殿学士判福州寻提举洞霄宫丙午赵葵三辞免福建安抚使诏授醴泉观使兼侍读丁未以丁大全为右丞相兼枢密使林存同知枢密院事兼权参知政事朱熠端明殿学士签书枢密院事五月庚戌朔诏襄樊解围高达程大元应援李和城守皆有劳绩将士用命深可嘉尚其亟议行赏激癸丑诏怀远涟水相继奏功夏贵官两转兼河南安抚使毛兴转右武大夫并依旧任丁巳李曾伯言广西多荒田民惧增赋不耕乞许耕者复三年租后两年减其租之半守令劝垦辟多者赏之奏可丙寅命嗣荣王与芮判大宗正事丁卯嗣秀王师弥薨六月癸巳台臣戴庆&#劾淮东总领赵与夺职镌秩秋七月庚戌城陵霄山诏朱&#孙进一秩易士英带行合门宣赞余转官有差癸丑荧惑犯房宿戊午赵葵四辞免醴泉观使兼侍读乞外祠从之戊辰蜀郡刘整上捷诏推恩赏癸酉知平江府余晦以台臣戴庆&#言曩败绩于蜀误国欺君诏夺宝章阁待制罢任追冒支官钱甲戌诏前福建漕臣高斯得已夺职镌官其赃百余万严限征偿以惩贪吏乙亥吕文德入播州诏京湖给银万两八月癸未太阴行犯荧惑戊戌诏上流锁江防御癸卯诏申严倭船入界之禁九月壬子诏蜀广海道申严防遏甲寅诏安南情状叵测申饬边防戊辰安丰上战功有流星透霞冬十月丙子朔诏蜀中将帅虽未&#复成都而暴露日久战功亦多宜与序升其亟条具以闻丁丑以俞兴为四川制置副使知嘉定府兼成都安抚副使乙酉诏知隆庆府杨礼守安西堡有功官两转戊子大元兵攻通泰州庚寅广南刘雄飞奏横山之功诏雄飞官三转部兵将校官两转辛卯诏常州江阴镇江发米振赡淮民十一月己酉林存罢以资政殿学士知建宁府癸丑颍州上战功诏亟推赏以示激厉诏追复余玠官职甲寅筑黄平赐名镇远州吕逢年进一秩诏抚谕沿边将士丙辰给事中张镇言徐敏子曩帅广右嗜杀黩货流毒桂府诏仍旧羁管隆兴府丁巳叶梦鼎依旧职知隆兴府壬子以朱熠同知枢密院事兼权参知政事饶虎臣端明殿学士同签书枢密院事贾似道枢密使两淮宣抚使甲子太阴犯权星丁卯东海失守贾似道抗章引咎诏令以功自赎特与放罪甲戌淮东帅臣奏大元兵退填星荧惑在危十二月戊寅诏改来年为开庆元年庚辰大元兵渡马湖入蜀诏马光祖时暂移司峡州六郡镇抚向土璧移司绍庆府以便策应癸未房州上战功丙戌诏置横山屯丁亥向土璧不俟朝命进师归州损赀百万以供军费马光祖不待奏请招兵万人捐奉银万两以募壮士遂有房州之功诏土璧光祖各进一秩辛丑诏李曾伯城筑关隘训练民兵峒丁申严防遏填星太白荧惑合于室　帝纪部汇考九十九
