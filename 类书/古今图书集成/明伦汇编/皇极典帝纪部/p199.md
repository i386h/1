<!-- { "loadSidebar": true } -->

　帝纪部汇考六十二
　　唐十六
敬宗本纪
按唐书敬宗本纪敬宗睿武昭愍孝皇帝讳湛穆宗长子也母曰恭僖皇太后王氏始封鄂王徙封景王长庆二年十二月穆宗因击球暴得疾不见群臣者三日左仆射裴度三上疏请立皇太子而翰林学士两省官相次皆以为言居数日穆宗疾少间宰相李逢吉请立景王为皇太子四年正月穆宗崩癸酉门下侍郎平章事李逢吉摄冢宰丙子皇太子即皇帝位于太极殿二月辛巳始听政癸未尊母为皇太后皇太后为太皇太后辛卯放掖庭内园没入者丁未击鞠于中和殿戊申击鞠于飞龙院黄洞蛮降己酉击鞠用乐三月壬子大赦免京畿河南青苗税减宫禁经费乘舆服膳罢贡鹰犬元和以来两河藩镇归地者予一子官庚午太白经天四月丙申击鞠于清思殿染坊匠张韶反幸左神策军韶伏诛丁酉还宫五月乙卯吏部侍郎李程户部侍郎判度支窦易直同中书门下平章事六月庚辰大风坏延喜景风门是夏汉水溢八月丁亥太白昼见丁酉中官李文德谋反伏诛黄洞蛮寇安南十一月戊午环王及黄洞蛮陷陆州刺史葛维死之庚申葬睿圣文惠孝皇帝于光陵宝历元年正月己酉朝献于太清宫庚戌朝享于太庙辛亥有事于南郊大赦改元乙卯牛僧孺罢四月癸巳群臣上尊号曰文武大圣广孝皇帝大赦赐文武官阶爵五月庚戌观竞渡于鱼藻宫九月壬午昭义军节度使刘悟卒其子从谏自称留后十一月丙申封子普为晋王二年正月甲戌发神策六军穿池于禁中二月丁未山南西道节度使裴度守司空同中书门下平章事三月戊寅观竞渡于鱼藻宫四月戊戌横海军节度使李全略卒其子同捷反五月戊寅观竞渡于鱼藻宫庚辰幽州卢龙军乱杀其节度使朱克融其子延嗣自称节度使六月辛酉观渔于临碧池甲子观驴鞠角抵于三殿七月癸未衡王绚薨以渼陂隶尚食禁民渔八月丙午观竞渡于新池九月甲戌观百戏于宣和殿三日而罢戊寅幽州卢龙军兵马使李载义杀朱延嗣自称留后壬午李程罢十一月甲申李逢吉罢己丑禁朝官方镇置私白身十二月中官刘克明反辛丑皇帝崩年十八按旧唐书敬宗本纪敬宗睿武昭愍孝皇帝讳湛穆宗长子母曰恭僖太后王氏元和四年六月七日生于东内之别殿长庆元年三月封景王二年十二月立为皇太子四年正月壬申穆宗崩癸酉皇太子即位极前时年十六甲子左仆射韩皋卒丙子群臣准遗诏奏皇帝宝册礼毕诏赏神策诸军士人绢十匹钱十千畿内诸军镇绢十匹钱五千其余军镇颁给有差内出绫绢三百万段以助赏给穆宗初即位在京军士人获五十千在外军镇差降无几至是宰臣奏议请量国力颁赏故差减于先朝物议是之群臣五上章请听政从之二月辛巳朔上缞服见群臣于紫宸门外壬午渤海送备宿卫大聪睿等五十人入朝癸未贬户部侍郎李绅为端州司马丙戌贬翰林学士驾部郎中知制诰庞严为信州刺史翰林学士司封员外郎知制诰阙
防为汀州刺史皆绅之引用
