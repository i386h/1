<!-- { "loadSidebar": true } -->
杭州府志己酉京师地震上曰岂民间有潜懿　壅抑乎命博采以闻三月辛未朔日有食之丙戌冠皇太子丁亥皇太子薨四月建祈年醮大高元殿三日洪应雷坛十一日上谕礼部入夏雨泽少降必祈云润庶豫民食其停十日刑百官素服供事毋怠以范为兵部尚书辞上览疏不恭黜为民五月周尚文卒礼科给事中沈束颂尚文忠勇为请旌上大怒曰尚文连疏自伐怨望多端未治遄死厮束上诳曰忠勇部院其参论以闻尚书渊都御史侨言束狂迂当治心无他惟陛下原之上曰党欺夺渊侨俸三月命廷杖束诏狱锢之八月上谕礼部朕生辰又届思静报元恩可权免朝贺百司勿生慢肆宜尽臣劳以称乃忠出西苑瑞谷百六十本示辅臣奏谢上天而庙告万寿节百官望朝奉天门九月建秋报大斋朝天宫三日夜壬午月食建秋报大典大高元殿及洪应坛十月以苑田谷瑞免刑囚十一月冬至群臣望朝奉天门十二月上谕礼部深冬不雪二麦何滋朕亲祈洪应殿文武大臣荐素馐朝天等宫毋慢封颐坦为鲁王二十九年正月丙寅朔命朱希忠代拜天元极殿群臣望朝奉天门三月贵州苗龙许保袭印江县及石阡府破之辛未上祷雨禁中至于四月不雨河间人王联故为阳武知县上幸承天时供帐不办巡抚河南都御史胡缵宗劾罢之既家居不孝杀人坐死系县狱久之乃令其子朝肃诈衣朝衣奏冤上前曰车驾南时胡缵宗迎驾尝为穆天飞骏英皇泪竹诗属臣父联镌布臣父以缵宗诗皆虞周不祥语不敢如教遂劾父去官因遍构前后有司听联狱者凡三十六人上怒趣械治京师下三法司会讯刑部尚书刘讱讯上缵宗诗颂也宜赦勿问联诬当坐如故朝肃诈常朝官当斩上曰缵宗颂焉云泪哉下礼部都察院参论及疏入手之曰刘讱等不思执法而急市恩称颂之诗固是如此遂黜讱为民夺三法司堂官俸半年司属官逮镇抚司考讯之缵宗亦发杖为民先是上意且不测严嵩陶仲文论救乃罢上曰狱平维二臣功特命嵩兼学士俸封仲文恭诚伯嵩仲文辞乃许之癸丑雨五月建谢典大高元殿徽王厚爝薨六月施药朝天等三宫趣征内用香广东凡六品十四万斤有奇寇犯大同我军败绩总兵张达副总兵林椿死之械系总督郭宗&#巡抚陈耀至京师各杖之百发戍边耀竟死杖下起废咸宁侯仇鸾为总兵镇守大同七月琼州黎贼平延绥镇巡官请加募军之饷户部尚书潘潢言往太仓库一岁之入十存二三今经用不赀内帑殚竭而诸边增兵遣戍日朘月削虚腹心以奉四肢非完策也臣职理财愚不知变愿与群臣明习国计者得公议于庭惟上幸许上从之下潢议潢因言国初边饷取办民屯二种马料取之采青牧放岁有常供未尝告乏迩者民赋多逋军屯寝废本源既竭末流从之乞行各省巡按先稽起运钱粮严征积负次及卫所屯田子粒覆实屯军补其缺伍更以开中盐引及各色税课兼融计算会通岁月或有非常蠲减方许奏发帑银庶军马刍粮不失旧额边臣粮饷有以应之上曰边急饷在目前征负融算纸上空额尔可作实给军耶其再议潢再以前意请上责其偏执自用命调之南京巡视浙福都御史朱纨坐擅杀满剌伽贾番被逮自杀八月万寿节加成国公朱希忠特进光禄大夫柱国辅臣严嵩上柱国尚书张治徐阶顾可学太子太保升少詹事李本吏部左侍郎大学士致仕太常寺卿朱隆禧礼部左侍郎文华殿办事中书谈相工部右侍郎仍封礼部尚书陶仲文恭诚伯加岁禄百石高士郭弘经王永宁皆封真人醮朝天宫三日其日命朱希忠摄拜天元极殿百官望朝毋贺严嵩奏伏蒙加臣上柱国者臣不胜疑惧上之一字非下所拟国初以徐达之大勋劳止为左柱国而已臣昧劣臣不敢上多嵩谨以嵩子世蕃为太常卿俺荅大纠诸部入寇独石边外犯宣府西河遂引而东驻大兴州乙亥循潮河川攻古北口巡按御史王言潮河径可一日至通请驰备从之上密使觇方乘通城厉士上大悦戊寅俺荅果从径至营通河东圻掠近县己卯营白河东去京师益近大同总兵仇鸾独引一军扼守河西上壮之保定巡抚都御史杨守谦亦率军至上喜使营东直门下移京军军城中庚辰告警于太庙吏部尚书夏邦谟等请上朝吏科都给事中秉壶等请驾还大内以安中外心上曰勿扰乘而恐动上下下令发仓廪平籴悬赏格募伎勇是日俺荅大杀掠河东民焚湖渠马房渡河至安定门大薄京师求入贡上召礼部尚书阶集议阙下议未定简讨毛起曰事棘矣盍姑许之出然后拒之国子司业赵贞吉厉声曰今朝廷所急者出沈束于狱理周尚文功退敌易易耳曷许贡为时锦衣卫经历沈炼亦从傍从臾贞吉言遂与夏邦谟相&#而哄上闻壮贞吉召疏便计升为左春坊左谕德兼监察御史赍金五万行劳军上悦仇鸾守谦以鸾为大将军总督诸镇援兵分道御寇得以军法从事以守谦为兵部左侍郎兼都察院右副都御史副之命佥都御史商大节领所募伎勇异等别为一军军城内外时诸镇援兵虽尽至皆远屯借口四逐鸾军亦徒游移张声势守谦兵少不敢击徒坚壁城下俺荅大焚西北隅火明西内西北隅多内臣园舍皆环上泣将帅不力文臣制之故至此民逃避求入者门闭率号哭城下上亦闻其声益趣战守谦等犹以汝夔未檄调为解上震怒曰独不畏朕癸未御奉天殿&#百官午门曰今寇入畿地当职诸臣全不委身任事辄曰上不视朝夫平时言君逸臣劳窃圣言自济岂期今者不忠至此何有主忧敢为下效朕中夜之分尚亲处画辅赞大臣日夕左右未尝顷刻滞军机而朝堂一坐正复何益欺天背主之物且以正朝大内恐吓朕躬奸臣敢罔君父与误事者科道官通不一劾大小诸臣便指实一一参奏余诸但有见闻可助破逆者人人尽言再若昔玩&#从军法于是诘责汝夔举动周章汝夔惶恐请自出战不许群臣皆陈便宜通政使樊深言仇鸾张虚声耳实养寇要功请诘之上方壮鸾黜深为民甲申绝求贡俺荅亦遁上命讯汝夔守谦仪午门外遂以王代仪丙戌京师解严贞吉还报尽劳诸军独宣府去京师远臣未辞阙未敢行上曰贞吉大言耳用之乃蓄缩敢代尚文束怀怨杖而降之边方上曰汝夔负君毒民守谦市卫主名党同违旨坐视民祸即便杀之戊子上责刑部侍郎黯左都御史侨大理卿良才曰旨拟汝夔等罪即便也如何通夜半日犹不奏人欺君者安用臣为各杖四十令成爰书午门下汝夔等死犹未赎生灵数命也刑科给事中侃等尚循故事覆奏皆杖之百发为民遂杀汝夔谦仍枭汝夔流其妻三千里子适戍己丑赏仇鸾九月命掩人民死者赈被兵家夏邦谟奉旨推经略蓟镇大臣举都御史应奎吏科都给事中秉壶言今治边急得才应奎及宣府巡抚良蓟州巡抚嘉会率不称又三关井陉潼关天津皆要害也四兵备亦宜更置使得人上下邦谟更选邦谟推代三巡抚者四兵备尚未报上诘责之曰何迟也居常不为国公选遇事逡巡附背其姑降俸三级上考问兵政革十二营两官厅复永乐三营旧制曰京营设勋臣为提督官以文臣赞理之以仇鸾为总兵提督改吏部侍郎王邦瑞于兵部兼右佥都御史赞理营务命佥都御史商大节仍经略京城改操江南京右佥都御史李遂为都察院右佥都御史专督兵粮于蓟镇降郑王厚烷为庶人幽高墙论入援功加仇鸾太保兼太子太保特召翁万达制中为兵部尚书起故翰林编修赵时春刑部主事申添注兵部为巡视京营主事十月改京营提督曰提督京营戎政赞理文臣曰协理戎政仇鸾言京营官军守难格战请分遣御史调诸边兵入卫为秋防上从鸾议刑部郎中徐学诗言寇至门庭陛下有谕令人人尽言所以破逆者切见严嵩奸贪特甚嵩子世蕃窃权擅政臣谓正本清源无如亟罢嵩父子皇上揽权穆清之上六卿分职则天下自安上曰厮学诗乘上言以报私忿下镇抚司考讯之嵩求去不许曰勿堕小人计但竭忠辅朕十一月冬至群臣望朝奉天门祧仁宗祔孝烈皇后于太庙复为后祈福内殿六日以翁万达被命久未至遂以王邦瑞为兵部尚书及万达至上责其慢夺职别用李遂自南京至上亦以其迟下吏部尚书邦谟吏科都给事中秉壶等参论皆请罚治之上曰国事方殷遂闻召迁延无人臣礼邦谟秉壶犹护之也遂黜遂为民而罚邦谟等俸有差因以王代遂上曰雪耻报恨恒人知之当职掌者其整饬兵将定以春中举剿敢言止者大将军鸾处治十二月癸亥上祈雪禁中乙丑雪增置昌平易州各都御史副总兵一员并设通州者为三辅降翁万达为兵部侍郎兼佥都御史守易州起故佥都御史许宗鲁守昌平大学士严嵩一品满十二年考赐奖敕诰命仇鸾奏言蓟州总兵凤鸣大同总兵珏不胜任请黜之而别荐京营副将勋代凤鸣密云副总兵仁代珏上皆从之旨从中下兵部尚书王邦瑞言会推而请自上裁此故事也京营大将与外镇将本无属也鸾将京营辄请置易外镇将领旨从中下臣莫与知恐无以杜专擅渐上责邦瑞曰戎政初修忠将是托朕密谘镇将非鸾自擅尔若选将练兵事事加意且不待彼言矧俾我劳今一矢未发辄先自攻谮大臣谋国之忠宜尔耶册徽庶子载&#为徽王楚庶子英为楚王三十年正月己丑朔命朱希忠摄拜天元极殿群臣望朝奉天门锦衣卫经历沈&#论劾严嵩父子奸贪十大罪夏邦谟为之关贿赂若颐指然请兼诛斥之上曰厮&#先为令坐贪被调今且考察度不免抑昨岁与邦谟喧哄朝堂尚未正罪乃敢狂恣出位诬奏大臣计取直名去锦衣卫其捕杖之寻发口外为民甲辰月食兵部议调班军及近畿诸府人夫修筑蓟镇边墙仇鸾为班军请免上许之而曰各边岁岁言完修也无一济者要当练兵蓄锐实图效耳其第令本镇第量自修筑亦毋妄劳费为兵部左侍郎史道言修边防御不为无功班军即不调请借役人夫许之二月礼部尚书徐阶疏请建储者三上问严嵩嵩对东宫诸王十五则选婚景裕二王年及矣当先正名焉册裕王为东宫乃可行冠婚礼也上曰己酉春事可思古者男子尚三十娶己酉春盖庄敬太子薨之年三月俺荅献我叛人锦宝等请质其使人以求马市下兵部尚书赵锦咸宁侯鸾议鸾力主之群臣皆如鸾言上难焉问严嵩嵩曰非谓恃市忘战也以缓兵而修备焉从之遂许开大同宣府延绥宁夏四镇岁两市召致仕吏部侍郎史道兼右佥都御史往大同经略既行兵部员外郎杨继盛上疏谏止上示嵩得无与边臣再计如我初意直坚守而待扫除之乎嵩曰寇待命矣上乃下旨边臣久奏马市集议而后行继盛即有见宜早言何挠边惑众以淆国是下镇抚司考讯出为边杂职总督湖广川贵右都御史张岳大破贵州苗上谕礼臣曰天久不雨朕先虔斋三日祈霖于洪应文武大臣其祭告郊庙遍于群神四月建祈年醮朝天宫复以仙宫席殿不戒于火令更坛而举醮贵州苗既破其贼首龙许保等窜入湖广苗镇寨纠党突入思州执其知府允简大掠去事闻革贵州都御史任辄职住总兵官沈希仪俸暂加张岳为兵部右侍郎兼右佥都御史以重其权切责之令与希仪皆戴罪立功以兵部尚书锦左都御史侨兵科都给事中光裕等不究论诸臣罪夺俸有差以旱赈保定河间诸府仇鸾言今者四调边兵及京营军兵共五万人臣授大将用兵贵专请皆隶臣分布诸路他官不得擅调遣从之开马市大同五月以雨应祈遣谢各宫庙大同既市俺荅上表谢进马九匹入谢仇鸾言宜赐敕厚赉从之赐俺荅彩币四表里大红纻丝膝襕一表里金顶大帽一金带一及其子脱脱来使有差六月睦妃何氏薨将葬之上曰古者世妇御妻数用九其自今九妃同墓城通州八月万寿节命朱希忠摄拜天元极殿群臣望朝奉天门九月上谕兵部风作竟日其防卫毋怠京师地震有声诏修省三日刑科给事中良翰上覆录囚奏上曰日恭大享厮良翰奏刑不敬孰大焉夺其俸既享谕礼部曰日者大享自始视牲风阴罔间实所司不恭杂之迁坟渎之刑奏继自今祈谷大享礼悉禁封点斋视牲如大报毋慢改葬哀冲庄敬二太子天寿山辽东巡抚缺李默会推布政使张谢存儒上曰是以资迁矣如今急边故非常比默不慎重推举安有视国如家意姑记罪其再以堪任者闻默惧疏谢上曰默受朕简长此六卿徇情市好累不改省薄罚示之乃敢怀忿忌辱假名陈谢其革默职为民裁革易通二都御史使蓟州巡抚兼视通保定巡抚兼视易十一月冬至群臣望朝奉天门十二月以雪应祈群臣疏贺上嘉答之制贺雪吟上曰乃者赖谋勇之臣摄彼凶残竟秋无事咸天地宗社佑兹建总报大典大高元殿七日其停不急封如例既庆成上曰恭诚伯仲文以万金百帛助军奉命建醮保民大获庇佑其岁加禄米百石子世恩升太常少卿仍带俸真人高士弘经永宁中辅官道戴中成等皆覃恩有差封渖世子恬姣为渖王三十一年正月甲申朔命朱希忠摄拜天元极殿群臣望朝奉天门俺荅屡寇边朝议籍籍追咎马市非计仇鸾虑谴请选宣大精锐兵万人发白金二十六万为战资上不许谕严嵩曰金民血也鸾去岁调兵不一战费军兴数百万即战当何如其第令战己亥月食礼部尚书徐阶言周人爱君拳拳亿祝虞廷命官谆谆胄教皇子年十有六选婚讲学实维其时然必册立先之名位定然后可次举臣实司礼敢昧死言上曰二子年及即以本礼举冠婚何害何乃逼君其即具冠婚仪奏阶请先冠裕王次景王婚亦如之则暂于内宫上曰婚出府故事也何暂于内宫严嵩对曰冠同日婚出府故事王也裕王将为太子焉上曰二王同体其以三月冠婚次之治二府二月更名西苑御宫为永寿宫宣大二镇大饥人相食令督饷侍郎冯坤发白金十万往赈之以两镇巡抚何思苏佑不奏报罚其俸建春告大斋朝天宫举大祈岁典五日以太上道诞建醮永寿宫九日示百官勿谓弗经欺元而谤上&#故工部侍郎陆杰赍白金十一万修元帝宫于太和山上谕礼部春半土燥布种恐难其命文武大臣为农借雨各宫庙以青衣角带行礼寇大入大同指挥佥事王恭死之赠恭官荫其一子三月修岁例典洪应雷宫六日冠裕王景王礼科给事中适奏乞命二王出阁讲学四月上谕严嵩曰朕二子近议出阁礼部何久未请者徐阶上疏请期上复曰兹逼夏杪无几何时其待秋爽掌詹事府事尚书孙承恩曰臣备宫臣职辅导敢固以请上曰雷久不声占云臣专果适不奉君卿未可附和新兴堡告警百户常禄指挥姚大谟刘栋刘启基死之备御指挥王相勒兵力战二日与指挥张策百户程克政胡镇皆死之予相赠官赐祭葬荫其一子禄策等皆赠官子孙各升袭三级徽人王直者为倭侩故都御史朱纨严海禁绝倭海上诸豪遂负倭所市倭责直直无所出亡据海岛上因聚亡命徐海陈东等为将领数勾引诸倭奴入寇浙东至是倭万余人驾船千艘烧劫温州诸郡破黄岩掠之七日其后猖獗浙直中东据柘林海据乍浦凡六年乃绝五月旱祷雨既雨群臣贺增设两淮等处巡盐御史一员七月乙未月食以倭起复设巡视浙江兼管福兴泉漳都御史总督军务以王为之先万寿节建醮大高元殿二十五日八月庐江王佑献瑞榖荐庙受贺建寿旦醮朝天宫三日夜万寿节命朱希忠摄拜天元极殿群臣望朝奉天门干光殿成仇鸾死上闻其外通状命剖棺斩首枭示九边鸾父母妻子及鸾家丁时义党侯荣姚江皆论斩没入其男女赀财家属党与流配之九月罢诸边马市凤淮扬徐水赈之遣科道官巡视太仓银库着为令十月南京试御史王宗茂极论严嵩奸贪出为平阳丞兵部尚书赵锦坐先附仇鸾戍极边岷王誉荣薨十一月张岳尽平湖贵苗建秋报岁典于洪应雷宫冬至群臣望朝奉天门十二月光禄寺少卿马从谦言提督光禄寺太监泰干没内帑以万计巡视给事中允中御史斯彬亦劾泰如从谦言泰诬奏从谦盗用大官食物诽谤上奉元不忠状上命逮镇抚司讯之讯上泰所引从谦诽谤语暧昧无证不足深诛上责镇抚司夺其俸曰从谦罪如子骂父者律曷不究也因降允中斯彬边方杂职从谦泰下法司拟罪法司坐从谦边戍泰送司礼监奏处上以泰能举发欺谤臣免之廷杖从谦午门戍烟瘴从谦死杖下封庆庶子枋为庆王修谢岁典于内殿命大臣祭告六宫庙百官吉服斋戒法司停刑五日雪百官表贺三十二年正月戊寅朔命朱希忠摄拜天元极殿壬午日食雪不见上曰日食不显露雪瑞旋荷天恩不可不知其奏谢郊庙社稷先是孝烈皇后祔庙之议自上发之礼科都给事中杨思忠与徐阶议不可上衔之至六科官上表贺正杨思忠为首上摘表中语诘之曰申锡元禧是何文体厮思忠不臣久岁其杖之午门之外百发为民余罚一年俸遣礼部左侍郎孙升建安神醮于承天元佑宫癸巳月食严嵩请婚二王于内府上曰何摇外议也则立为太子矣夫出府不可如何害及二王如何害及朕者卿明言之嵩言储位未有所属同居于外危疑易生嫌隙易起臣所为二王虑者也先朝有太后有中宫东宫体势增重主上尊安今烈后上宾至亲独二王乃皆在外臣所为圣躬虑者也上曰无庸有能胜天乎已礼部拟上婚礼稍分别上曰既王矣何异之有尔等即举册立礼勿烦朕也礼部以为然具仪上上曰岂有朝更暮改者其一如王礼元江贼平召还杨继盛为兵部员外郎继盛至复极劾严嵩专权曰陛下不信则请召二王面问之上曰厮继盛本心探测朕意故引二王好无上也锦衣其杖之百四杖一更人已下刑部尚书何鳌当诈传亲王令旨律绞上曰姑如拟犹轻鳌等不执法重论尚请朕悯狂党邪废法也其降俸一级郎中史朝宾降三级外调之严嵩引罪求去上曰群臣细丑已结为党若引罪真堕邪孽计皇天鉴临神明左右宜赞佐奉顺毋生去心特旨以聂豹为兵部尚书二月庚戌册李氏为裕王妃乙卯册王氏为景王妃皆出就府建春告大醮于朝天宫三日夜罗田县省祭官纬进白兔赏金币徐邳水甚命河道御史曾钧浚黄河下流以通漕遣刑部左侍郎吴鹏往赈之初杨继盛之劾严嵩也谓今工部尚书欧阳必进故嵩中表嵩私之以为两广军门必进就中为嵩孙鹄冒功得锦衣至是必进上书自理下兵部覆严世蕃自为草授郎中周冕使覆奏冕封奏世蕃草劾之上曰厮冕不俟部覆自以意肆报复杖而黜为民嵩因为鹄辞职许之倭犯温州参将汤克宽破之俺荅犯宣府参将史录死之予赠荫赐祭葬祠死所三月建祈年大典于大高元殿陕西山东大饥赈之巡按云贵御史赵锦论劾严嵩亦及严鹄嵩归第待罪上曰锦明谤君其械系京师治之遂复鹄官召嵩立入直及锦至廷杖黜为民俺荅入宣府犯河曲游击孙邦丁碧战却之寻犯深井堡总兵郭都死之又犯延绥总兵刘梅死之上赐邦碧金币予都梅赠谥祭葬祠荫建祈年典于洪应雷坛兼求雨焉复城外城闰三月以大道殿成建景命吉典九日王直勾倭大寇江南滨海诸郡至于淮北破昌国卫屯之五日参将俞大猷以舟师逐去之直复勾倭攻陷临山卫城四月旱祷雨内殿营宜春宫建吉典雷坛仙宫停封十三日革新设招抚徐淮山西屯牧清理盐法及巡抚昌平四都御史浙江舟师破贼松门港倭犯太仓平湖海宁破上海海舟大掠南直隶浙江诸郡复破浙松阳松阳知县罗拱辰战却之五月倭入上海屯之七日倭乍浦所流劫宁化奉化参将汤克宽火之于民舍余倭遁设提督海防总兵以汤克宽为之建景命典于干光宇六月荆王厚烇薨七月礼部为二王请入贺万寿上曰未命摄祭其待明秋自是凡万寿节礼部为二王请贺皆不许建生辰醮于雷坛上谕礼部朕丕承父天母地洪眷大道帝师匡扶内宄殛灭外寇平宁恩佑加隆勿谓迩君弗似臣邻之义兹月下旬及八月初旬高元等坛修景庆等仪其毋违怠以为民先八月吏部尚书万镗推通政使赵文华为郧阳巡抚兵科右给事中朱伯辰论劾文华宜罢文华言伯辰劾奏皆镗嗾之因言镗怨望上黜镗并伯辰为民留文华如故复召李默代镗万寿节命朱希忠摄拜天元极殿群臣望朝奉天门河南盗师尚诏山东盗李自名等作乱九月俺荅犯大同塞总兵李涞参将冯恩游击李桂等死之皆赐赠谥祭葬有差祠其处师尚诏平饥免庐凤淮扬诸州县卫所税粮有差敕赈之十月赈畿内诸府及宣府辽东山东河南并蠲赈浙江被寇诸县建秋报大典于洪应坛九日修南京皇城倭复自华亭登岸泊宝山汤克宽击胜之常熟知县王鈇御倭福山胜之计三中武科者会试着为令遣行人东莱敕谕南直隶山东抚按官破格赈饥以南京兵部侍郎谢存儒故巡抚河南时不能弭师尚诏盗械治于京师京师大饥上问严嵩京师饥曷处之朕闻外省饥民亦来奔就必有毙道路其发太仓米十万以六分平籴四分给四来贫苦者外城成十一月倭犯上海嘉定冬至群臣望朝奉天门建景命圆庆典于仙宫九日十二月祷雪礼部言畿甸灾难为邮册封宗藩请如古孟夏封诸侯礼移之来岁四月诏可着为令修岁成大典十四日雪群臣贺以天腊节建醮大高元殿停封二十八日取大仓库银十万为内供严嵩言中外望陛下立太子请举之明春上曰昨月下旬朕景命庆圆下令臣民毋欺怠即次日逆恶邪物造言朕躬不豫朕久闻沸腾之言谓诸事皆卿仲文为之卿仲文不言即言朕无不立太子者卿疏自解是矣恐非安上敬君之祝三十三年正月壬寅朔命朱希忠摄拜天元极殿百官望朝奉天门建元旦醮大高元殿停封事二十八日以六科给事中思静等贺表不上书万寿者各逮杖之午门上谕严嵩曰卿昨奏立太子老忠虑国亦固然已然朕一切政体未失止夙兴不一坐臣又皆逸今朕以一王犹监国者何如嵩对曰中外臣民谓它无敢请立太子者独咎臣不言臣是以言臣所请者礼也非谓政上乃已康妃杜氏薨册谥曰荣淑发太仓赈饥民之就食京师者百里以内人三升远者递加至二十升而止停边选例倭久泊崇明南沙至是溃围出海转掠苏松诸州县二月建春祈大斋朝天宫三日夜大祈岁典三日倭攻松江官兵追战败绩巡按直隶御史慎劾奏应天巡抚都御史彭黯升工部尚书即上官不待代坐令倭知调度无人驰突益甚乞重治以警臣偷上命械系京师黜为民三月吏部举江西左布政陈洙代黯上曰倭方棘洙胜黯否或远不能旦夕至其再择乃改兵部右侍郎屠大山兼都察院右佥都御史兼巡抚督粮焉命建显陵殿规制如景陵御史何廷钰条时政八事下户部户部以其迂阔格不覆奏廷钰诣郎中刘尔牧趣之尔牧敏悍善筹户部尚书钝所倚见廷钰而傲廷钰言比陛下戒户部节财尔牧外为谤毁言今县官赏不撙而费无经大自泥沙安得责户部上曰朕奉元即取太仓储岂能百万厮尔牧敢以不节无名谤朕即如修边一费侵欺千倍有言及否其逮杖之午门百发为民上曰朕惟逆寇犯阙后连岁凶饥恻然念之今恤民养军为要两者得人虽患不害吏部其令有司加恤灾处奏迁尤异重刑其贪殃者谕兵部责实边镇将官抚士而饬兵政焉以四方灾异建祈佑典七日倭掠苏松参将汤克宽击败之采淗港建景佑吉典于大道殿七日倭掠通泰等城余众漂入青徐界李自名平四月上曰春雷未声四方旱涝交灾勿第咎君天工人代当责臣劳其遣张溶等祭告各宫庙停常封九日京师大疫上曰疫甚死亡塞道朕甚伤焉太医院其药疗户部发米五千石粥之死者官&#瘗毋暴露天地间以渎廷试岁贡士上亲擢何&#为第一衡永盗起倭寇嘉兴伏杀官军于孟家堰都司周应祯指挥李元律千户薛絅宋应澜百户赵轩梁瑜俱死之倭转嘉善攻嘉兴府副使陈宗夔战却之贼遁入乍浦与长沙寇合犯海宁诸县复转破崇明知县唐一岑死之上曰朕虽废朝此心胜于一坐居常念边宣大总督苏佑朕闻其衰兵部尚择人代之五月以地腊节醮内殿七日倭大掠苏州转入崇德和顺民文英献瑞兔赏金币壬子月食以南京兵部尚书张经兼都察院右副都御史总督南直隶浙江山东两广福建等处军务大剿贼募山东兵御倭六月俺荅犯大同五堡总兵岳懋迎击之与指挥佥事薛蓁陈力战死予懋赠谥祭葬立祠荫一子蓁亦予赠祭葬祔享于懋祠倭繇吴江转掠嘉兴背王泾而阵我兵与战大溃指挥夏先死之赐赠祠兵部言先任巡抚久不以刍粮给士以故宣大士马多物故上命械系前总督宣大苏佑及大同巡抚都御史侯钺来京治之寻黜为民切责户部尚书方钝等遂以户部右侍郎陈儒兼都察院右佥都御史往赈并核其见在刍粮军马有不足者计处之以王为右副都御史巡抚大同京师霪雨漂没民庐赈之七月倭自苏州流劫嘉善县转趋松江出海参将俞大猷击败之郑王进瑞谷礼部请告献受贺上曰今兵荒疾疫任事之臣不思处置坐喜祸乱谓尽繇朕安用强以贺天锡元庥不可慢忽其告献上曰水灾兵荒劫数已定匪天灾人实人自招我累年经岁为民切求下当我感乃臣欺民愚覆谓我迷天监大昭西苑果有瑞禾百十五本庥祥隐出语尔众知建启祝醮于西苑停封五十五日取太仓银十五万为内供官兵败倭于长礁南海中焚其舟上曰自古君臣元首股肱未有不体一之关也直赞事元第希忠嵩两人者亲臣其增驸马都尉景和安平伯承裕文臣增吏部尚书默礼部尚书用宾武臣增左都督炳焉撰述元文则选侍从文学之臣四人充之于是吏部侍郎程文德郭朴礼部侍郎闵如霖吴山当其选发内帑银万两修泰山神庙八月以万寿节加恩荫朱希忠陶仲文各一子为锦衣百户严嵩子工部侍郎世蕃添注管部事徐阶兼太子太傅武英殿大学士李本太子太保文渊阁大学士余官如故高士中辅正一等官王弘宾道士杨常静皆加道号有差嵩以世蕃故不繇科目辞管事许之万寿节命邬景和摄拜天元极殿群臣望朝奉天门嘉兴倭还屯松江柘林川沙洼二处进薄嘉定城参将李逢时以山东兵六千人败之趣户部买龙涎香山东兵乘胜击倭采淗港大溃命械系故巡抚屠大山参将许国李逢时副总兵明道京师黜大山为民国等皆论死九月建秋报大斋朝天宫三日夜徙乐昌王府于朔州文华殿办事工部侍郎谈相者故以善书幸假归屡称病缓期上恶其慢逮斩之再建秋报大斋朝天宫三日夜倭犯海门副使张景贤击败之邬景和在直当撰文辞不谙元理上不悦罢之时醮清馥殿景和方进香闻命趋出醮成上赏诸臣银币景和与景和言臣无功受赏请许臣辞它日将效裹革衔环以报上大恨其不祥曰裹革衔环愿君耶黜为民十月海贼犯潮州指挥黑孟阳引舟师歼之建秋报醮典洪应坛七日改张经为右都御史兼兵部右侍郎专一总督军务克期平倭经奏调田州东兰那池南丹归顺等州狼兵永顺保靖二宣慰司土兵助战从之上曰今岁诸镇连有斩获皆仰天佑其告谢郊庙社稷先圣帝王十一月举谢元大典内殿冬至群臣望朝奉天门修景庆元修醮于西苑九日倭犯松江据柘林复犯嘉善转掠嘉湖二府都指挥刘恩击却之十二月祷雪各宫庙京城内外盗起雪未应礼部请再祈上曰朕钦元膺佑今夏秋雨水虽多已苑田嘉禾特出五谷之精乃宝也兹不敢要速效于神其兼举祈报典焉
