<!-- { "loadSidebar": true } -->
金复海盖三卫民福建新倭自长乐流劫福清等处总兵刘显俞大猷合击于遮浪歼之平海倭引舟出海把总许朝光以轻舟抄之斩首四十九级贼尽焚其舟还屯平海云南进矿金四百两矿银万两副总兵戚继光与刘显俞大猷夹攻平海倭大破之福州以南倭悉平论功有差五月刑科左给事中陈瓒请录用在告诸臣上曰瓒幻奸必行险儒所言即以治儒者治之杖而黜为民程乡贼温鉴梁道辉等平六月壬戌月食户部进猫睛祖母碌等石四百五十块用白金四万七千八百余两甲子醮大高元坛至八月终止停常封七月命抚按官不待复命即访有司贪污者以名闻西苑龟生五卵告庙受贺云南进青黄红宝石六千七百六十九块取太仓中库白金十五万为内供八月苑田嘉禾生献庙受贺建寿醮朝天宫三日万寿节遣朱希忠摄祀天元极殿群臣望朝皇极门致仕大学士严嵩李本各表贺兼进帝坛香烛本复献圣德同天万年纯佑颂上嘉纳之各赐银币裕王三子生神宗皇帝也以访求元秘加姜儆王大任俸一级赐广宁塞死事总兵杨照赠祭荫谥九月上偶使人醮坛坛道士中佩不在有恶刑部员外郎邵畯者言中佩过畯为夜饮上怒命皆捕杖之畯黜为民建秋报大斋大高元殿三日上谕兵部曰雨异风作倏自北起当内谨火而外严边以共天示以徐沛丰砀四县水蠲赈之十月罢遣番僧封诸藏着为令册封吉世子翊镇为吉王建醮万法坛九日十一月上曰昨风作有声不以时令兵部其益谨兵火阵亡士卒暴原野者朕甚悯之其命有司瘗而祭更名新宫曰寿恩甲申火星逆行建禳典百官素服修省五日乙未顺次奏谢于禳坛冬至群臣望朝皇极门施药朝天宫增设兖州通判于张秋镇以捕盗十二月禁辽东通籴于登莱祈雪禁中命朱希忠代告于元极太庙论群臣涤心修省以迓元庥不恪者礼部以名闻上曰自今月二十四日至来正二十日首钦大坛报继重新甲腊以承眷佑其止封诸杂毋扰云新甲者以明岁为甲子也四十三年甲子正月乙亥朔命朱希忠摄拜天元极殿群臣望朝皇极门是夜大风上谕兵部曰风非四时之正上天恩示其慎承翌日又风上曰风两异博小心兵理若徒取往来文书何益于事杨博因请先严宣蓟次各镇上曰屡命之矣毋虚文取罪上谕户部两广驾言苦倭莫留意采珠者云南无事宝石乃亦不至有司怠上如此矣祖宗时珠石贮积不少皆弘正间耗费今上无母后之奉十已省七有司见谓方理兵食则废珍玩乎尚书耀与为期促之愆者治其罪修惠熙宇华实月殿亭举庆祝星典万法殿四日以迎元甲增筑瓮城环京师外城城潞河二月云南进宝石七百六十余两碎小不中命更采青红色三寸黄色径寸并紫英等石以献量免顺天三河被兵诸处税粮赈之以锾金降伊王典为庶人除世封福建余倭攻围仙游县总兵戚继光追击大破之复追击之同安又追击之漳浦大破之倭遁广东而福建贼悉平建天保二祝景度典停常封七日建春报大斋朝天宫三日夜闰二月命吏部侍郎兼翰林学士董份直西苑举岁祈典大高元殿汀漳盗与江西建城寇合拒伤官军漳平知县魏文瑞死之赐赠官三月更名惠熙殿元熙延年殿成广东官军击潮州倭破之建景祝大典于太极殿九日己未亲祷雨洪应雷宫甲子黄霾雨土命百官修省九日遣府部大臣斋告南郊及朝天等六宫庙吏礼二尚书督察其不虔者四月庚辰雨群臣表贺上悦赐祭告宫庙诸大臣金币施药朝天宫巡抚贵州都御史吴维岳招土酋杨珂等降之五月壬寅朔日有食之广东进珠二千两上少之命别选大珠兼督香木以献分遣使者建醮鹤鸣诸山道士进香岳镇海渎以祝寿乙卯桃夜降于御幄上喜修迎恩典五日丙辰桃复降白兔生二子上益喜谢元告庙顷之寿鹿亦生二子群臣表贺上以奇祥三锡天眷非常并手诏答之建洪法太素殿六月取太仓银二十万两为内供总兵俞大猷汤克宽大破倭于海丰广东倭尽平七月南赣官军讨程乡等处群盗擒之云南进宝石六百五十余两诏更采径寸者以献定王亲官至布政使者考满例八月三日醮大光明坛至于月终停杂封御医金聚芝三百六十六本为万寿香山三以献赐白金是岁天下臣民进法秘仙桃瑞芝及为上建醮祝厘者甚众皆蒙赏赉以万寿节加恩直赞诸臣进阶赐级有差醮朝天宫万寿节命朱希忠摄拜天元极殿群臣望朝皇极门大学士阶等表贺上悦九月建秋报典于大高元殿三日总督蓟辽副都御史刘焘通潮河川于通州转漕密云镇赐金币巡按应天御史瑞言故莒州人孙镗侨寓松江自具弓剑率死士百余击倭败之追奔射杀战死重围羁旅之人捐赀纠党以赴国难事伟报蔑忠魂未慰浙江守臣亦言嘉靖四十年贼犯龙泉县人故巡简黄尚正引乡兵御杀追奔见擒阴遣其养子进还约为内应及期官军不至尚正密入贼帐斩三渠首旋被支解进闻变奔号随亦遇害乞加赠荫以励方来兵部覆请皆许之十月王大任姜儆还报命皆升翰林院侍读学士赐第京师上谕法司曰今者甲元建岁会典举修宜奉天赉不为缓失应决罪囚其停刑系狱如故建秋报典六日命户部发银五万两亟买黄金香料以进禁私铸十一月严世蕃罗龙文逃戍而归聚众大治私第南京御史林润以闻诏逮治之上谕礼部朕承皇眷遇甲元庆始之年建典迎恩其停刑禁屠止常封九日百官吉服莅事命公张溶等告祭六宫庙冬至百官望朝皇极门修圆景预祝大典九日罢宝源局铸钱更定岁贡法毋循廪次以求得人十二月命顺天府官祈雪上责户部所进金色不纯尚书耀皇恐谢请进豆色金千两自赎乃解上亲祈雪洪应坛六日诏番僧入贡者限人入边如成化弘治故事古田獞贼银豹等劫广西布政司库杀参政黎民衷南韶山贼作乱流劫乳源江湾守备贺铎纳级指挥蔡允元迎战见执骂贼死赐赠荫升袭祠死所寇犯山西兴岚等处游击梁平守备祁谋死之予赠袭致祭立祠北畿山东大饥四十四年正月己亥朔命朱希忠摄拜天元极殿群臣望朝皇极门赈畿内饥景王薨辛亥上不豫授法士秩文斌为太常慱士兼右演法中孚希濂太忻守贵为&#律郎兼左至灵二月丙子上瘳加衔太医院使伟为右通政使遂举吉典于大元都殿七日上谕徐阶曰龙涎香常有耳耀所进铢称不足尚加恩何更忽诸耀皇恐请趣广东福建抚按官百方购之上曰尔毋效梁材诽慢为三月建金箓大典大都元殿七日大明门内西千步廊火遣告郊庙社稷百官青衣办事五日营崇台殿亭复命寿恩宫曰万寿遣奏告元极殿壬子车驾还御之醮五日百官诣朝皇极门表贺严世蕃罗龙文逮至御史林润再劾之下刑部谳上论死上曰世蕃蓄逆非常尔等皆不推究总挈润疏如其说足示远耶其会同都察院大理寺锦衣卫再鞫之尚书黄光升乃上言世蕃交通倭寇谋逆有状请亟正典刑以快天下上尚衔嵩曰曷不言逆本命即斩世蕃龙文籍其家嵩孙在官者皆削职为民辽东死事参将线补衮游击杨维藩赐赠官升袭给殓金祠祀四月宫怪有黑氛木绵见披藻井上上恶之议内禅亦竟止建清馥殿诏岁贡吏员有治行卓异者一体超擢洪应殿成总督工事工部尚书徐杲为其子求世袭锦衣佥事许之倭犯通州官军御败之贼转掠至江西三河副总兵郭成等追击之海子沉其舟倭寇浙江温台官军击败之坞口竹屿逐出外洋丙戌亲祷雨洪应坛停刑禁屠五日百官青衣办事己丑雨百官表贺诏安贼首吴平盗复起行劫两广福建间倭自台州海洋突犯福宁州总兵戚继光督参将李超把总魏宗瀚击败之乘胜剿旧犯永宁倭亦败之云南叛寇阿万李向阳等平五月建雷轩寇犯镇武营游击杨维藩击之陷伏没罢云南铸钱议方士胡大顺故缘陶仲文以进仲文死坐斥至是更名以宁遣其子玉元随妖人廷玉进水银药诡言吕祖示万寿金书授以不老方因上所幸方士蓝田玉罗万象太监赵楹以献上问以宁安在田玉等遂诈上旨征之至则上书屡求见乃大顺也命之箕曰不降问宫怪言二十一年宫变枉死者为之亦坐蓝道行下狱故有所使然上问阶阶言大顺等皆无赖小人田玉尤甚世蕃党也水银决不可饵箕降或有大较此曹非能究其术媾结上左右得上意或能答今猝不得故托不降宫妖久矣圣人所不道若夫诈传征旨罪恶特深望圣明速断上悟诏锦衣逮问送法司重拟之赵楹匿殿棂中将为大顺伺闲诉上大怒付拷司礼监与大顺俱下法司狱论斩楹毙狱中上责尚书黄光升逆囚不令肆市曹得自毙夺郎中良曙俸二月六月芝生睿宗旧庙上大悦命奏谢元极严告太庙百官表贺名旧庙曰玉芝宫奉睿宗帝后御位焉以万寿节建各坛醮停封八月终止七月施药朝天等宫庙河决沛八月重建万法殿及千步廊葬景恭王于西山西苑刈谷得嘉禾赐督理侍郎守直金币阳曲生员登高献白兔赐金币遂告禾兔于太庙百官表贺建寿醮朝天宫三日夜万寿节命朱希忠摄祀天元极殿群臣望朝皇极门上谕礼部曰顷者朕御褥若案上各有药丸一天赐也朕亲奏谢于太极殿溶等其分告朝天六宫庙遂建谢瑞典于紫皇殿命大学士徐阶严讷李春芳尚书郭朴高拱伯方承裕为上香使督祝官道仍分诣各宫庙行礼建毓德宫福建把总朱玑协总王毫击吴平海中陷没诏闽广镇巡官督剿之九月寇犯延绥镇靖堡参将鲁聪率指挥权世爵千户李朝鸾等御之俱败死赐聪等赠荫立祠定亲藩封仍用孟夏月建乐成殿给事中舜岳御史振之等劾奏高耀贪黩脂韦不胜户部上曰耀不闻过差近觅香买石少见奖遂被忌诸臣曰未闻求贤急于宝货不无谤上耀其视事如故命工部尚书朱衡开新河沛县大同警报日数至上谕徐阶曰昔我语嵩政隙而习武嵩云佳兵不祥古北口果欺犯兹边警不次报博不预图与其后成功也无宁过先筹建秋报大斋朝天宫三日夜交城王表得白兔于藐姑射山撰颂以献赐白金百两金彩衮龙朱衣三袭十月告谢瑞鹿于元极殿太庙增设饶州通判一员掌烧造御器诸府宗禄不给吉王翊镇渖王恬&#晋王新秦王怀埢庆王枋奏辞禄千石以补之皆赐奖敕封赵世曾孙常清为赵王先是胡宗宪为言官所劾以书抵罗龙文转求世蕃为内援书未达会世蕃被罪及龙文诛巡按御史汝正奉诏籍其家得宗宪书因言宗宪故交通王直奥援龙文世蕃以免今蒙恩放归不思补过愈肆猖狂招集无赖暴横乡里其罪不在二犯下乞正明辟以服人心诏执宗宪京师诘问之久之宗宪逮至疏辩并讦汝正私罪上心怜之下汝正并讯宗宪寻死于狱诏已之户部主事海瑞上书极谏十一月御史张槚言顷皇上置嵩世蕃于法显陟邹应龙以旌其直中外翕然称快乃先年诸臣如吴时来董传策张翀王宗茂辈皆首发嵩世蕃罪者今或杂戎行或流瘴疠臣窃痛之乞赦过录用以厉直臣上大怒逮治之京师举一阳大典于万岁山坛冬至群臣望朝皇极门韩王融燧薨十二月荣王载墐奏减禄千石崇王翊减五百充补宗禄皆赐敕褒奖上曰吏贪不治民不安州县官赃多者皆先勒为民巡按御史乃逮问之都察院亦以此稽御史功能焉丙子祷雪于雷轩命百官斋三日丁丑以火星逆行诏修省是日大雪百官表贺定新建万法宝殿名中曰寿憩左曰福舍右曰禄舍建真庆殿大元都殿修忏穰大典于洪应雷宫三日建报岁大典于万寿宫停常封至正月二十五日止四十五年正月癸巳朔命朱希忠摄拜天元极殿群臣望朝皇极门改建真庆殿大风尘示杨博防兵火大足县妖贼蔡伯贯作乱寻平开化矿贼攻婺源破之流劫德兴玉山诸处升真人府焚修制药官王中敬为太常寺少卿欧阳中衡李中阳陶仿屈存辉及内局高士包存兰等皆加俸秩有差二月先是海瑞上疏上怒掷之复取观反复太息如是者再四竟留中至是上疾烦懑谕徐阶曰瑞言是也朕久病大不如曩者安能视朝今人心恨不新其政其政既新其君御此尊无二上朕欲别建一宫居于南京又何贬焉阶曰瑞诚戆顾殊无一语及传继事陛下奈何出此言且臣闻主圣则臣直陛下天地也何所不容乃下旨曰瑞畜物詈君不臣悖道锦衣卫其捕付镇抚司严究主使同商者既谳上法司拟子骂父者律绞竟留中先是上居恒念承天以为祖家与徐阶及中官黄锦议南幸者屡矣至是会承天水溢睿陵堧墙倾守备张方湖广巡抚都御史谷中虚以闻上意益决手画宫殿陛庑掖庭以及法门雷坛崇祀元武之地规制一仿京师费以万万计即遣工部侍郎张守直视工内官监大监袁亨督理工匠授副使参议郎中爵号者余二百人皆至楚中缇骑貂珰侦探稽督者相属于道是时楚中连岁灾荒人心恟恟莫知所出巡按御史陈省上疏不敢止上南巡乃极言湖广水灾民困死流离状上心动下旨工部曰既财歉水灾想造作艰缓弗美其一切都停第速恭量修隆庆&#恩二殿毕之日督工官及工匠俱还京而上竟乃已顾谕徐阶曰朕病久不瘳承天将一诣承天朕受生之地拜亲陵采药焉必奏功诸王毋朝迎从官勿朝我用卧辇至阶谏不可居数日上复曰朕修理龙飞等殿图一视之心乃唐阶对陛下自南幸至今二十七年矣自度精力何如曩者四方无警塞陲晏然又何如曩者六飞远狩根本空虚万一叵测得无惊虞惟陛下深思上乃罢而意犹不怿时时念郢中不置云户部进黄白玉五百余斤命多访买黄色以进并采大小珠一号至十二号者承天大志成造御憩等殿于大道殿果园中四川山寇黄中平三月广东山贼李亚元等毒掠河源和平诸县原任总兵俞大猷直捣其巢大破平之户部进珠百三十八两有奇命再取进六号九号者六号者五千颗九号者二万颗取太仓中库永乐宣德中旧银十万为内供开化贼还掠遂安与西安新贼相应势日炽升浙江巡抚都御史刘畿为兵部右侍郎兼都察院右佥都御史总督浙直江西军务征三省兵亟剿之四月壬戌朔日有食之参将汤克宽都司傅应嘉穷追吴平寇入安南大破之以紫极殿寿清宫成遣谢郊庙社稷举典于内坛百官表贺先是有旨清理京师铺行时锦衣官校多占籍行户者大兴知县世儒等以诏书召之承役左都督朱希孝言禁卫亲军例当优免世儒奉诏无状擅勾问之御史颜鲸言禁军依凭城社操奇赢晏然吏不得问其尺帛铢金世儒等召行户非勾禁军也希孝庇群小挠法市恩不忠之大者上责鲸轻诋勋臣降杂职外调之封淮世子载&#为淮王辽东西兴西平二堡告警备御苟麒把总张禄死之五月趣采珠广东矿金银宝石于云南六月太医院吏目干献白兔告谢元极太庙百官表贺举天保元修醮于内殿至八月终止戊寅亲祷雨凝道雷轩越三日大雨群臣表贺七月修元极宝殿暂迁上帝睿宗神位于咸福宫购西域贾胡玉以造御宝永和王新墥献白鹿遣祭谢咸福宫告太庙百官表贺寇大掠延安府及保安定塞诸县数日乃出始通天津海运转漕永平八月进封敬妃文氏为贵妃宫御尚氏为寿妃万寿节命驸马都尉诏代告内殿公希忠代祭天咸福宫群臣望皇极门表贺西苑生瑞谷献庙群臣表贺命工部速建紫宸新宫迎冬至一阳入居必亟之九月修干光殿以元极殿毕工奉安上帝睿宗神位如故修咸福宫韦银豹等平以更建新宫祈佑于紫极殿五日增设广东巡抚改总督军门为总督两广军务兼理粮饷巡抚广西召还镇守勋臣以流官都督填之复设镇守广东总兵十月户礼二部进绿玉盈尺者三上谕高耀曰三玉不泽不堪作宝若重购之夷贾当得美者其求白浆水碧二色以进复示耀大小珠一函及甘黄玉刀铗一具使如式求之&#严嵩亲党故大理卿万采戍逮问故刑部右侍郎鄢懋卿于巡按御史固原告警总兵郭江千总李大本死之赐江赠谥祠荫又入偏头关杀守备一人及官军甚众癸酉月食以方大建紫宸且岁多灾异暂免刑囚淮徐饥赈之户部司务何以尚请宥海瑞上大怒诏杖之百下镇抚狱昼夜禁出沈束发为民御史王时举论劾刑部尚书黄光升拟海瑞罪失律编发之口外丁亥上复不豫讫于大渐闰十月刘畿遣都指挥陈大成成大器等分剿开化矿贼平之紫宸宫成告谢元极宝殿内殿百官望朝奉天门表贺云南四川兵讨云南土舍凤继祖平之命高耀买黄金四千两以进上曰金玉珠宝王侯制度非不经也思尔职无避怨已耀用白金二万二千五百余两购进大小珠千五百余颗凡四等上曰未如数抑无甘黄玉其毋&#直亟之寇犯大同威远等处参将崔世荣引兵二百御之殊死战不利及其子大朝大宾死之各赠官祠祀如故事举一阳大典于万寿山坛十一月冬至群臣望朝皇极门表贺命有司祈雪乙丑雪群臣表贺修显陵&#恩殿成更碑题曰大明睿宗献皇帝陵十二月改龙州宣抚司为龙安府割江油二县隶之设隆昌海澄宁洋三县庚子上疾甚还干清宫遂崩遗诏曰朕以宗人入继大统获奉宗庙四十五年深惟享国久长累朝未有乃兹不起夫复何憾念朕远奉列圣家法近承皇考身教一念惓惓本惟敬天勤民是务祇缘多病过求长生遂致奸人乘机诳惑祷祠日举土木岁兴郊庙不亲朝讲久废既违成宪亦负初心天启朕衷方图改辙遽婴疾病补过无缘每一追思惟增愧恨皇子裕王可即皇帝位勉修令德勿过毁伤丧礼如旧以日易月祭用素馐毋禁民间音乐嫁娶郊社等礼及朕祔葬享各稽祖宗旧典斟酌改正自即位至今建言得罪诸臣存者召用殁者恤录在系者即先释放复职方士人等论厥情罪各正刑典斋醮工作采办诸劳民事坐行停止于戏子以继志述事兼善为孝臣以将顺匡救两尽为忠当体至情用钦末命诏告中外咸使闻知裕王入发丧寻上尊谥为钦天履道英毅圣神宣文广武皇仁大孝肃皇帝庙号世宗葬永陵
