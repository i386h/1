<!-- { "loadSidebar": true } -->

　帝纪部汇考二十二
　　晋四
康帝本纪
按晋书康帝本纪康皇帝讳岳字世同成帝母弟也咸和元年封吴王二年徙封琅邪王九年拜散骑常侍加骠骑将军咸康五年迁侍中司徒八年六月庚寅成帝不豫诏以琅邪王为嗣癸巳成帝崩甲午即皇帝位大赦诸屯戍文武及二千石官长不得辄离所属而来奔赴己亥封成帝子丕为琅邪王奕为东海王时帝谅阴不言委政于庾冰何充秋七月景辰葬成皇帝于兴平陵帝亲奉奠于西阶既发引徒行至阊阖门升素舆至于陵所己未以中书令何充为骠骑将军八月辛丑彭城王纮薨以江州刺史王允之为卫将军九月诏琅邪国及府史进位各有差冬十月甲午卫将军王允之卒十二月增文武位二等壬子立皇后褚氏建元元年春正月改元振恤鳏寡孤独三月以中书监庾冰为车骑将军夏四月益州刺史周抚西阳太守曹据伐李寿败其将李恒于江阳五月旱六月壬午又以束帛征处士南阳翟汤会稽虞喜有司奏成帝崩一周请改素服御进膳如旧壬寅诏曰礼之隆杀因时而寝兴诚无常矣至于君亲相准名教之重莫之改也权制之作盖出近代虽曰适事实弊薄之始先王崇之后世犹怠而况因循又从轻降义弗可矣石季龙帅众伐慕容皝皝大败之秋七月石季龙将戴开帅众来降丁巳诏曰慕容皝摧殄羯寇乃云死没八万余人将是其天亡之始也中原之事宜加筹量且戴开已帅部党归顺宜见慰劳其遣使诣安西骠骑谘谋诸军事以辅国将军琅邪内史桓温为前锋小督假节帅众入临淮安西将军庾翼为征讨大都督迁镇襄阳庚申晋陵吴郡灾八月李寿死子势嗣伪位石季龙使其将刘宁攻陷狄道冬十月辛巳以车骑将军庾冰都督荆江司雍益梁六州诸军事江州刺史以骠骑将军何充为中书监都督扬豫二州诸军事扬州刺史录尚书事辅政以琅邪内史桓温都督青徐兖三州诸军事徐州刺史褚裒为卫将军领中书令十一月己巳大赦十二月石季龙侵张骏骏使其将军谢艾拒之大战于河西季龙败绩十二月高句骊遣使朝献二年春正月张骏遣其将和驎谢艾讨南羌于阗和大破之二月慕容皝及鲜卑帅宇文归战于昌黎归众大败奔于漠北四月张骏将张瓘败石季龙将王擢于三交城秋八月景子进安西将军庾翼为征西将军庚辰持节都督司雍梁三州诸军事梁州刺史平北将军竟陵公桓宣卒丁巳以卫将军褚裒为特进都督徐兖二州诸军事兖州刺史镇金城九月巴东太守杨谦击李势将申阳走之获其将乐高景申立皇子聃为皇太子戊戌帝崩于式干殿时年二十三葬崇平陵初成帝有疾中书令庾冰自以舅氏当朝权侔人主恐异世之后戚属将&#乃言国有强敌宜立长君遂以帝为嗣制度年号再兴中朝因改元曰建元或谓冰曰郭璞谶云立始之际丘山倾立者建也始者元也丘山讳也冰瞿然既而叹曰如有吉凶岂改易所能救乎至是果验云史臣曰肆虐滔天岂伊朝夕若乃详刑不怨庶情犹仰又可以见逆顺之机焉成帝因削弱之资守江淮之地政出渭阳声乖威服凶徒既纵神器阽危京华无敖庾之资宫室类咸阳之火桀犬吠尧封狐嗣乱方诸后羿曷若斯之甚也反我皇驾不有晋文之师系于苞桑且赖陶公之力古之侯服不幸臣家天子宣游则避宫北面闻诸遗策用为恒范显宗于王导之门敛衣前拜岂鲁公受玉之卑乎帝亦克勤于躬庶能激扬流弊者也穆帝本纪
