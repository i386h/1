<!-- { "loadSidebar": true } -->
按辽史兴宗本纪兴宗神圣孝章皇帝讳宗真字夷不堇小字只骨圣宗长子母曰钦哀皇后萧氏上始生齐天皇后取养之幼而聪明长而魁伟龙颜日角豁达大度善骑射好儒术通音律三岁封梁王太平元年册为皇太子十年六月判北南院枢密使事十一年六月己卯圣宗崩即皇帝位于柩前壬午尊母元妃萧氏为皇太后壬申遣使告哀于宋及夏高丽是年御宣政殿放进士刘贞等五十七人辛卯大赦改元景福乙未奉大行皇帝梓宫殡于永安山太平殿辛丑皇太后赐驸马萧鉏不里萧匹敌死围场都太师女直着骨里右祗候郎君详稳萧延留等七人皆弃市籍其家迁齐天皇后于上京秋七月丙午朔皇太后率皇族大临于太平殿高丽遣使吊慰上召晋王萧普古等饮博夜分乃罢丁未击鞠戊申以耶律韩八为左夷离毕特末里为左祗候郎君详稳横帐郎君乐古权右祗候郎君详稳己酉以耶律郑留为于厥迪烈都详稳高八为右皮室详稳庚戌赈蓟州民饥癸丑诏写大行皇帝御容甲寅录囚以观察姚居信为上将军建庆州于庆陵之南徙民实之充奉陵邑乙卯以比岁丰稔罢给东京统军司粮丁巳上谒大行皇帝御容哀恸久之因诏写北府宰相萧孝先南府宰相萧孝穆象于御容殿以萧阿姑轸为东京留守丁卯谒太平殿焚先帝所御弓矢幸晋王普古第视疾辛未录囚壬申上谒神主帐时奥隈萧氏始入宫亦命拜之八月壬午迁大行皇帝梓宫于菆涂殿九月戊申躬视庆陵庚戌问安于皇太后辛亥宋遣王随曹仪致祭王鬷许怀信梅询张纶来慰两宫范讽孙继业贺即位孔道辅魏昭文贺皇太后册礼戊午焚弧矢鞍勒于菆涂殿庚申夏国遣使来慰庚午以宋使吊祭丧服临菆涂殿甲戌遣御史中丞耶律翥司农卿张确详稳耶律励四方馆使高维翰谢宋吊慰冬十月戊寅宰臣吕德懋薨癸未杀鉏不里党弥勒奴观音奴等丙戌遣工部尚书高德顺崇禄卿李可封致先帝遗物于宋以右领军卫上将军耶律逊少府监马惮充皇太后谢宋使右监门卫上将军耶律元载引进使魏永充皇帝谢宋使丁酉夏国遣使来聘戊戌以萧革赵为果耶律郁马保业充来岁贺宋正旦使闰月辛亥谒菆涂殿阅元宫閟器有司请以生辰为永寿节皇太后生辰为应圣节从之辛酉阅新造铠甲丁卯赈黄龙府饥民十一月壬辰上率百僚奠于菆涂殿出大行皇帝服御玩好焚之纵五坊鹰鹘甲午葬文武大孝宣皇帝于庆陵乙未祭天地问安皇太后丙申谒庆陵以遗物赐群臣名其山曰庆云殿曰望仙十二月癸丑至自庆陵皇太后听政帝不亲庶务群臣表请不从是岁以兴平公主下嫁夏国王李德昭子元昊以元昊为夏国公驸马都尉重熙元年春正月壬申朔皇太后御正殿受帝与群臣朝宋遣任布王遵范陈琰王克善来贺乙亥宋遣郑向郭遵范来贺永寿节丁丑如雪林二月大搜三月壬申朔尚父漆水郡王敌烈复为惕隐是春皇太后诬齐天皇后以罪遣人即上京行弒后请具浴以就死许之有顷后崩夏四月乙巳清暑别辇斗秋七月猎平地松林以萧达溥王英秀萧麓张素羽充来岁贺宋正旦生辰使八月丙午驻跸剌河源皇子洪基生冬十月己酉幸中京十一月己卯帝率群臣上皇太后尊号曰法天应运仁德章圣皇太后群臣上皇帝尊号曰文武仁圣昭孝皇帝大赦改元重熙癸未宋遣刘随王德本来贺应圣节以杨佶为翰林承旨丙戌夏国遣使来贺辛丑五国酋长来贡夏国王李德昭薨册其子夏国公元昊为夏国王十二月庚戌宋遣胥偃王从益崔暨张怀志来贺来岁正旦又遣杨日严王克纂来贺永寿节以北大王耶律求翰同平章事是年放进士刘师贞等五十七人二年春正月庚辰东幸乙酉夏国遣使来贡壬辰女直详稳台押率所部来贡宋遣曹琮来告母后刘氏哀章得象安继昌来馈母后遗物遂遣延昌宫使耶律寿宁给事中知制诰李奎充祭奠使天德军节度使耶律卿宁大理卿和道亨河西军节度使耶律嵩引进使马世卿充两宫吊慰使秋七月甲子朔以耶律楚高升耶律迪王惟允充两宫贺宋生辰使副以耶律师古刘五常充贺宋来岁正旦使副八月丁酉幸温泉宫乙卯遣使阅诸路禾稼冬十一月甲申宋遣刘宝符忠李昭述张茂实等来谢慰奠十二月乙未宋遣丁度王继凝来贺应圣节己酉禁夏国使沿路私市金铁甲寅宋遣章频李懿王冲睦张纬李纮李继一来贺永寿节及来岁正旦庚申以北府宰相萧孝先为枢密使三年春正月丁卯宋使章频卒诏有司赙赠命近侍护丧以归辛卯如春水二月壬辰以北院枢密使萧普古为东京留守戊申耶律大师奴有侍襁褓恩诏入属籍夏四月甲寅振耶述只部五月庚申朔清暑沿柳湖是月皇太后还政于上躬守庆陵六月己亥以萧普古为南院枢密使秋七月戊子朔上始亲政以耶律庶征刘六符耶律睦薄可久充贺宋来岁正旦使副壬辰如秋山冬十月己未驻跸中会川十二月宋遣段少连杜仁赞来贺来岁正旦杨偕李守忠来贺永寿节四年春正月庚寅如耶迷只里三月乙酉朔立皇后萧氏夏四月甲寅朔如凉陉五月庚子清暑散水源六月癸丑朔皇子宝信奴生以耶律信吕士宗萧衮郭揆充贺宋生辰及来岁正旦使副秋七月壬午朔猎于黑岭九月己酉驻跸长宁淀冬十月如王子城十一月壬午改南京总管府为元帅府乙酉行柴册礼于白岭大赦加尚父耶律信宁政事令耶律求翰耆赞翊功臣十二月癸丑诏诸军炮弩弓剑手以时阅习庚申宋遣郑戬柴贻范杨日华张士禹来贺永寿节及正旦五年春正月甲申如鱼儿泺枢密使萧延宁请改国舅乙室小功帐敞史为将军从之四月庚申以潞王查葛为南府宰相崇德宫使耶律马六为惕隐甲子幸后弟萧无曲第曲水泛觞赋诗丁卯颁新定条制己巳上与大臣分朋击鞠五月甲午南幸丁未如胡土白山清暑庚申幸北院大王高十行帐拜奥赐银绢壬戌诏修南京宫阙府署秋七月辛丑录囚耶律把八诬其弟韩哥谋杀己有司奏当反坐临刑其弟泣诉臣惟一兄乞贷其死上悯而从之九月癸巳猎黄花山获熊三十六赏猎人有差冬十月丁未幸南京辛亥曲赦析津府境内囚壬子御元和殿以日射三十六熊赋幸燕诗试进士于廷赐冯立赵徽四十九人进士第以冯立为右补阙赵徽以下皆为太子中舍赐绯衣银鱼遂大宴御试进士自此始宋遣宋郊王世文来贺永寿节甲子宰臣张俭等请幸礼部贡院欢饮至暮而罢赐物有差以耶律祥张素民耶律甫王泽充贺宋生辰正旦使副六年春正月丁丑西幸三月戊寅以秦王萧孝穆为北院枢密使徙封吴王晋王萧孝先为南京留守夏四月猎野狐岭闰月猎龙门县西山五月己酉清暑炭山以耶律韩八为北院大王萧把哥左夷离毕王子郎君详稳鼻姑得林牙签北面事耶律涅哥同签点检司甲寅录囚以南大王耶律信宁故匿重囚及侍婢赃污命挞以剑背而夺其官都监坐阿附及侍婢罪皆论死诏贷之丙辰以耶律信宁为西南路招讨使庚申出飞龙&#马赐皇太弟重元及北南面侍臣有差癸亥以上京留守耶律胡睹衮为南大王平章事萧查剌宁上京留守侍中管宁行宫都部署耶律蒲奴宁乌古迪烈得都详稳甲子以上京留守耶律洪古为北院大王六月壬申朔以善宁为殿前都点检护卫太保耶律合住兼长宁宫使萧阿剌里耶律乌鲁斡耶律和尚萧韩家奴萧特里萧求翰为各宫都部署上酒酣赋诗吴国王萧孝穆北宰相萧八撒等皆属和夜中乃罢己卯祀天地癸未赐南院大王耶律胡睹衮命亲为袭诰词并赐诗以宠之丙申以北院大王侯哂为南京统军使秋七月辛丑朔以北南枢密院狱空赏赉有差壬寅以皇太弟重元生子赐诗及宝玩器物曲赦死罪以下癸卯如秋山八月己卯北枢密院言越棘部民苦其酋帅坤长不法多流亡诏罢越棘等五国酋帅以契丹节度使一员领之冬十月癸酉驻跸石宝冈十一月己亥朔阻卜酋长来贡辛亥以契丹行宫都部署萧惠为南院枢密使壬子以管宁为南院枢密使萧扫古诸行宫都部署耶律袅里知南面行宫副部署萧阿剌里左祗候郎君详稳耶律曷主右祗候郎君详稳庚申幸晋国公主行帐视疾封皇子洪基为梁王十二月以杨佶为忠顺军节度使遣耶律斡秦鉴耶律德崔继芳贺宋生辰及正旦七年春正月戊戌朔宋遣高若讷夏元正谢绛张茂实来贺正旦及永寿节辛丑如混同江二月庚午如春州乙亥驻跸东川丁丑高丽遣使来贡壬午幸五坊阅鹰鹘乙酉遣使庆州问安皇太后三月戊戌朔幸皇太弟重元行帐壬寅如蒲河淀辛亥夏国遣使来贡甲寅录囚夏四月己巳以兴平公主薨遣北院承旨耶律庶成持诏问夏国王李元昊公主生与元昊不睦没诘其故己卯猎白马埚甲申射兔新淀井乙未猎金山遣杨家进鹿尾茸于大安宫六月乙亥御清凉殿试进士赐邢彭年以下五十五人第秋七月甲辰录囚乙巳阻卜酋长屯秃古斯来朝戊申如黑岭九月丁未驻跸平淀冬十月甲子朔渡辽河丙寅驻跸白马淀壬申录囚十一月癸巳朔以耶律元方张泥韩至德萧傅充贺宋生辰正旦使副辛丑问安皇太后进珍玩庚申录囚十二月召善击鞠者数十人于东京令与近臣角胜上临观之己巳以皇太弟重元判北南院枢密使事北府宰相撒八宁再任兼知东京留守事耶律应稳南府宰相查割折大内惕隐乙室己帐萧翰干州节度使刘六符参知政事王子帐冠哥王子郎君详稳鉏窘大王平州节度使宰臣张克恭守司空宰臣韩绍芳加侍中惕隐耶律马六北院宣徽使傅父耶律喜孙南府宰相癸未宋遣王举正张士禹来贺永寿节甲申命日进酒于大安宫致荐庆陵丁亥录囚非故杀者减科南面侍御壮骨里诈取女直贡物罪死上以有吏能黥而流之八年春正月壬辰朔宋遣韩琦王从益来贺丙申如混同江观鱼戊戌振品部庚戌叉鱼于率没里河丁巳禁朔州鬻羊于宋二月丙子驻跸长春河夏六月乙丑诏括户口秋七月丁巳谒庆陵致奠于望仙殿迎皇太后至显州谒园陵还京冬十月驻跸东京十一月甲午诏有言北院处事失平击锺及邀驾告者悉以奏闻戊戌朝皇太后召僧论佛法戊申皇太后行再生礼大赦己酉城长春闰十二月壬辰视吴国王萧孝穆疾宋遣庞籍杜赞来贺永寿节九年春正月丙辰朔上进酒于皇太后宫御正殿宋遣王拱辰彭再思来贺庚申如鸭子河二月驻跸鱼儿泺三月辛未以应圣节大赦五月乙卯朔清暑永安山六月射柳祈雨秋七月癸酉宋遣郭祯以伐夏来报遣枢密使杜防报聘丁丑如秋山冬十月癸未朔驻跸中会川十一月甲子女直侵边发黄龙府铁骊军拒之宋遣苏伸向傅范来贺应圣节十二月庚寅以北大王府布猥帐郎君自言先世与国联姻许置敞史命本帐萧胡睹为之辛卯以所得女直户置肃州以萧迪刘三嘏耶律元方王惟吉耶律庶忠孙文昭萧绍筠秦德昌充贺宋生辰及来岁正旦使副诏诸犯法者不得为官吏诸职官非婚祭不得沉酗废事有治民安边之略者悉具以闻十年春正月辛亥朔宋遣梁适张从一富&#赵日宣来贺甲子复遣吴育冯戴来贺永寿节二月庚辰朔诏蒲卢毛朵部归曷苏馆户之没入者使复业甲申北枢密院言南北二王府洎诸部节度侍卫祗候郎君皆出族帐既免与民戍边其祗候事请亦得以部曲代行诏从其请夏四月诏罢修鸭渌江浮梁及汉兵屯戍之役又以东京留守萧撒八言弛东京击鞠之禁六月戊寅以萧宁耶律坦崔禹称马世良耶律仁先刘六符充贺宋生辰使副耶律庶成赵成耶律烈张旦充来岁贺宋正旦使副秋七月壬戌诏诸职官私取官物者以正盗论诸敢以先朝已断事相告言者罪之诸帐郎君等于禁地射鹿决三百不征偿小将军决二百以下及百姓犯者罪同郎君论八月丙戌以医者邓延贞治详稳萧留宁疾验赠其父母官以奖之九月辛亥朝皇太后国舅留宁薨庚申皇太后射获熊上进酒为寿癸亥上猎马盂山草木蒙密恐猎者误射伤人命耶律迪姑各书姓名于矢以志之丙寅夏国献宋俘以石硬寨太保郭三避虎不射免官冬十月丙戌诏东京留守萧孝忠察官吏有廉干清强者具以名闻庚寅以女直太师台押为曷苏馆都大王辛卯以皇子胡卢干里生北宰相驸马撒八宁迎上至其第饮宴上命卫士与汉人角抵为乐壬辰复饮皇太后殿以皇子生肆赦夕复引公主驸马及内族大臣入寝殿剧饮甲午幸中京庚子以驸马都尉萧忽列为国舅详稳十一月丙辰回鹘遣使来贡十二月丙子朔宋遣刘沆王整来贺应圣节乙未置挞朮不姑酋长以胡挞剌为平章事上闻宋设关河治壕堑恐为边患与南北枢密吴国王萧孝穆赵国王萧贯宁谋取宋旧割关南十县地遂遣萧英刘六符使宋庚寅宋遣张沔侯宗亮薛申侍其浚施昌言潘永照来贺永寿节及来岁正旦以宣政殿学士杨佶为吏部尚书判顺度军节度使事丁酉议伐宋诏谕诸道十一年春正月戊申奉迎皇太后于内殿庚戌遣南院宣徽使萧特末翰林学士刘六符使宋取晋阳及瓦桥以南十县地且问兴师伐夏及沿边疏浚水泽增益兵戍之故二月壬寅如鸳鸯泺四月甲戌朔颁南征赏罚令六月乙亥宋遣富&#张茂实奉书来聘以书答之壬午御含凉殿放进士王实等六十四人禁毡银鬻入宋秋七月壬寅朔诏盗易官马者减死论外路官勤瘁正直者考满代不治事者即易之八月丙申宋复遣富&#张茂实奉书来聘乞增岁币银绢以书答之九月壬寅遣北院枢密副使耶律仁先汉人行宫副部署刘六符使宋约和是时富&#为上言大意谓辽与宋和坐获岁币则利在国家臣下无与与宋交兵则利在臣下害在国家上感其言和好始定闰月癸未耶律仁先遣人报宋岁增银绢十万两匹文书称贡送至白沟帝喜宴群臣于昭庆殿是日振恤三父族之贫者辛卯仁先刘六符还进宋国誓书冬十一月丁亥群臣加上尊号曰聪文圣武英略神功睿哲仁孝皇帝册皇后萧氏曰贞懿宣慈崇圣皇后大赦梁王洪基进封燕国王十二月癸卯朝皇太后甲辰封皇太弟重元子涅鲁古为安定郡王己酉以宣献皇后忌日上与皇太后素服饭僧于延寿悯忠三学三寺辛亥诏蠲预备伐宋诸部租税一年壬子以吐浑党项多鬻马夏国诏谨边防己未宋遣贺正旦及永寿节使居邸帝微服往观丁卯禁丧葬杀牛马及藏珍宝十二年春正月辛未遣同知析津府事耶律敌烈枢密院都承旨正惟吉谕夏国与宋和壬申以吴国王萧孝穆为南院枢密使北府宰相萧孝忠北院枢密使封楚王韩国王萧惠北府宰相同知元帅府事韩八南院大王耶律辽哂东京留守北院枢密副使耶律仁先同知东京留守事北面林牙萧革北院枢密副使甲戌如武清寨苇淀二月壬寅禁关南汉民弓矢己酉夏国以加上尊号遣使来贺甲寅耶律敌烈等使夏国还奏元昊罢兵即遣使报宋三月辛卯幸南京壬辰高丽国以加上尊号遣使来贺夏四月己亥置回跋部详稳都监庚子夏国遣使进马&#五月辛卯斡鲁蒲卢毛朵部二使来贡失期宥而遣还乙未诏复定礼制是月幸山西六月丙午诏世选宰相节度使族属及身为节度使之家许葬用银器仍禁杀牲以祭庚戌诏汉人宫分户绝恒产以亲族继之辛亥阻卜大王屯秃古斯弟太尉撒葛里来朝丙辰回鹘遣使来贡甲子以南院枢密使吴国王萧孝穆为北院枢密使徙封齐国王秋七月丙寅朔北院枢密使萧孝忠薨特释系囚庚寅夏国遣使上表请伐宋不从八月丙申谒庆陵辛丑燕国王洪基加尚书令知北南院枢密使事进封燕赵国王戊午以前西北路招讨使萧塔烈葛为右夷离毕庚申于越耶律洪古薨甲子阻卜来贡九月壬申朝皇太后谒望仙殿壬午谒怀陵冬十月丁酉驻跸中会川己亥北院枢密使萧孝穆薨追赠大丞相晋国王庚子诏诸路上重囚遣官详谳辛亥参知政事韩绍芳为广德军节度使三司使刘六符长宁军节度使壬子以夏人侵党项遣延昌宫使高家奴让之甲子北府宰相萧惠为北院枢密使豳王遂哥为惕隐惕隐敌鲁古封漆水郡王西北路招讨使枢密副使萧阿剌同知北院宣徽事出飞龙&#马分赐群臣十一月丁丑追封楚王萧孝忠为楚国王丁亥以上京岁俭复其民租税癸巳朝皇太后十二月戊申改政事省为中书省十三年春正月甲子朔朝皇太后戊辰如混同江辛未猎兀鲁馆冈二月庚戌如鱼儿泺丙辰以参知政事杜防为南府宰相三月丁亥高丽遣使来贡以宣正殿学士杨佶参知政事是月置契丹警巡院夏四月己酉遣东京留守耶律侯哂知黄龙府事耶律欧里斯将兵攻蒲卢毛朵部甲寅南院大王耶律高十奏党项等部叛附夏国丙辰西南面招讨都监罗汉奴详稳斡鲁毋等奏山西郡族节度使屈烈以五部叛入西夏乞南北府兵援送实威塞州户诏富者遣行余留屯田天德军五月壬戌朔罗汉奴奏所发部兵与党项战不利招讨使萧普达四捷军详稳张佛奴殁于阵李元昊来援叛党戊辰诏征诸道兵会西南边以讨元昊六月甲午阻卜酋长乌八遣其子执元昊所遣来援使窊邑改来乞以兵助战从之驻跸永安山以将伐夏遣延昌宫使耶律高家奴告宋丙申诏前南院大王耶律谷欲翰林都林牙耶律庶成等编集国朝上世以来事迹丙午高丽遣使来贡丁未录囚秋七月辛酉香河县民李宜儿以左道惑众伏诛庚午行再生礼庚辰夏国遣使来朝八月乙未以夏使对不以情羁之丁丑夏国复遣使来询以事宜又不以实对笞之九月戊辰宋以亲征夏国遣余靖致赆礼壬申会大军于九十九泉以皇太弟重元北院枢密使韩国王萧惠将先锋兵西征冬十月庚寅祭天地丙申获党项侦人射鬼箭丁酉李元昊上表谢罪己亥元昊遣使来奏欲收叛党以献从之辛亥元昊遣使来进方物诏北院枢密副使萧革迓之壬子军于河曲革言元昊亲率党项三部来诏革诘其纳叛背盟元昊伏罪赐酒许以自新遣之召群臣议皆以大军既集宜加讨伐癸丑督数路兵掩袭杀数千人驸马都尉萧胡睹为夏人所执丁巳元昊遣使以先被执者来归诏所留夏使亦还其国十一月辛酉赐有功将校有差甲子班师丁卯改云州为西京辛巳朝皇太后十二月己丑幸西京戊戌以北院枢密副使耶律敌烈为右夷离毕己亥高丽遣使来贡戊申萧胡睹自夏来归十四年春正月庚申以侍中萧虚烈为南院统军使封辽西郡王庚午如鸳鸯泺壬午以金吾卫大将军敌鲁古为乙室大王甲申夏国遣使进鹘以常侍斡古得战殁命其子习罗为帅二月庚子朝皇太后驻跸撒剌泺三月己卯宋以伐夏师还遣使来贺辛亥高丽遣使来贡闰五月癸丑清暑永安山丁卯谒庆陵己卯阻卜大王屯秃古斯率诸酋长来朝庚辰夏国遣使来贡辛亥以西南面招讨使萧普达战殁赠同中书门下平章事秋七月戊申驻跸中会川冬十月甲子望祀木叶山十一月壬午朔回鹘阿萨兰遣使来贡甲辰以同知北院宣徽事萧阿剌为北府宰相十二月癸丑观汉军习炮射击刺癸亥决滞狱十五年春正月乙酉如混同江禁契丹以奴婢鬻与汉人二月乙卯如长春河丙寅蒲卢毛朵界曷懒河户来附诏抚之三月甲申朝皇太后乙酉以应圣节减死罪释徒以下辛卯朝皇太后丁酉高丽遣使来贡诏诸道岁具狱讼以闻夏四月辛亥禁五京吏民击鞠戊午罢遥辇帐戍军壬戌以北女直详稳萧高六为奚六部大王甲子清暑永安山甲戌蒲卢毛朵曷懒河百八十户来附六月癸丑以西京留守耶律马六为汉人行宫都部署参知政事杨佶出为武定军节度使戊辰御清凉殿放进士王棠等六十八人甲戌西北路讨招使耶律敌鲁古坐赃免官秋七月乙酉豳王遂哥薨戊子观获乙未以北院宣徽使旅坟为左夷离毕前南府宰相耶律喜孙东北路详稳丙申籍诸路军丁酉如秋山辛丑禁扈从践民田丁未以女直部长遮毋率众来附加太师八月癸丑高丽王钦薨遣使来告九月甲辰禁以罝网捕狐兔冬十月己酉驻跸中会川十一月丁亥以南院枢密使萧孝友为北府宰相契丹行宫都部署耶律仁先南院大王北府宰相萧革同知北院枢密使事知夷离毕事耶律信先汉人行宫都部署左夷离毕旅坟惕隐汉人行宫都部署耶律敌烈左夷离毕己亥渤海部以契丹户例通括军马乙巳赈南京贫民十二月壬申曲赦徒以下罪是日为圣宗在时生辰十六年春正月己卯如混同江二月庚申如鱼儿泺辛酉禁群臣遇宴乐奏请私事诏世选之官从各部耆旧择材能者用之三月丁亥如黑水泺癸巳遣使审决双州囚壬寅大雪夏四月乙巳朔皇太后不豫上驰往视疾丙午皇太后愈复如黑水泺丁卯肆赦六月戊申清暑永安山丁巳阻卜大王屯秃古斯来朝献方物戊午诏士庶言事秋七月辛卯幸庆州自是月至于九月日射猎于楚不沟霞列系轮石塔诸山冬十月辛亥幸中京谒祖庙丙辰定公主行妇礼于舅姑仪庚午铁骊仙门来朝以始入贡加右监门卫大将军十一月戊寅祠木叶山己丑幸中京朝皇太后壬辰禁漏泄宫中事十二月辛丑朔女直遣使来贡辛亥谒太祖庙观太宗收晋图癸丑问安皇太后乙卯以太后愈杂犯死罪减一等论徒以下免庚申南府宰相杜防韩绍荣奏事有&#各以大杖决之出防为武定军节度使壬戌高丽遣使来贡十七年春正月丁亥如春水闰月癸丑射虎于候里吉二月辛巳振瑶稳嘲稳部是月诏士庶言国家利便不得及己事奴婢所见许白其主不得自陈夏国王李元昊薨其子谅祚遣使来告即遣永兴宫使耶律袅里右护卫太保耶律兴老将作少监王全慰奠三月癸卯以同知南京留守事萧塔烈葛为左夷离毕知右夷离毕事唐古为右夷离毕丙午夏国李谅祚遣使上其父元昊遗物丁卯铁不得国使来乞以本部军助攻夏国不许夏四月辛未武定军节度使杜防复为南府宰相丙子高丽遣使来贡甲申蒲卢毛朵部大王蒲辇以造舟人来献六月庚辰阻卜献马&#二万辛卯长白山太师柴葛回跋部太师撒剌都来贡方物秋七月丁未于越摩梅欲之子不葛一及婆离人部夷离堇虎等内附甲寅录囚减杂犯死罪八月丙戌复南京贫户租税戊子以殿前都点检耶律义先为行军都部署中顺军节度使夏行美副部署东北面详稳耶律朮者为监军伐蒲奴里酋陶得里冬十月甲申南院大王耶律韩八薨甲午驻跸独卢金十一月乙未朔遣使括马丁巳赐皇太弟重元金券封皇子和鲁斡为越王阿琏许王忠顺军节度使谢家奴陈王西京留守贴不汉王惕隐旅坟辽西郡王行宫都部署别古得柳城郡王奉陵军节度使侯古饶乐郡王安定郡王涅鲁古进封楚王十八年春正月甲午朔日有食之戊戌留夏国贺正使不遣己亥遣北院枢密副使萧惟信以伐夏告宋辛丑录囚丙午如鸳鸯泺丙辰猎霸特山耶律义先奏蒲奴里捷二月庚辰幸燕赵国王洪基帐视疾乙酉耶律义先等执陶得里以献三月乙巳高昌国遣使来贡壬子以洪基疾愈赦杂犯死罪以下丁巳乌古遣使送款夏四月癸酉以南府宰相耶律高十为南京统军使五月甲辰五国酋长各率其部来附庚戌回跋部长兀迭台扎等来朝戊午五国节度使耶律仙童以降乌古叛人授左监门卫上将军六月壬戌朔以韩国王萧惠为河南道行军都统赵王萧孝友汉王贴不副之乙丑录囚丙寅行十二神纛礼己巳宋以辽师伐夏遣钱逸致赆礼庚辰阻卜来贡马&#珍玩辛巳夏国使来贡留之不遣丁亥行再生礼秋七月戊戌亲征八月辛酉渡河夏人遁乃还九月丁未萧惠等为夏人所败冬十月北道行军都统耶律敌鲁古率阻卜诸军至贺兰山获李元昊妻及其官僚家属遇夏人三千来战殪之乌古敌烈部都详稳萧慈氏奴南&#耶律斡里死焉十二月戊寅庆陵林木火己卯录囚有弟从兄为强盗者兄弟俱无子特原其弟十九年春正月庚寅僧惠鉴加检校太尉庚子耶律敌鲁古复封漆水郡王诸将校及阻卜等部酋长各进爵有差赠萧慈氏奴同中书门下平章事辛丑遣使问罪于夏国壬寅如鱼儿泺二月丁亥夏将洼普猥货乙灵纪等来攻金肃城南面林牙耶律高家奴等破之洼普被创遁去杀猥货乙灵纪三月戊戌殿前都点检萧迭里得与夏战于三角川败之癸卯命西南招讨使萧蒲奴北院大王宜新林牙萧撒等帅师伐夏以行宫都部署别古得监战甲辰遣同知北院枢密使萧革按军边城以为声援己酉驻跸息鸡淀丙辰幸殿前都点检萧迭里得驸马都尉萧胡睹帐视疾夏四月丙寅如鱼儿泺壬申蒲卢毛朵部惕隐信笃来贡甲申高丽遣使来贡五月己丑如凉陉癸巳萧蒲奴等入夏境不与敌遇纵军俘掠而还丁酉夏国洼普来降己亥远夷拔思毋部遣使来贡六月丙辰朔置倒塌岭都监丙寅谒庆陵庚午幸庆州谒太安殿壬申诏医卜屠贩奴隶及背父母或犯事逃亡者不得举进士回跋曷苏馆蒲卢毛朵部各遣使贡马甲戌宋遣使来贺伐夏捷高丽使俱至辛巳御金銮殿试进士秋七月壬辰驻跸括里蒲癸巳以燕赵国王洪基领北南枢密院乙未阻卜长豁得剌弟斡得来朝加太尉遣之戊戌录囚戊申以左夷离毕萧唐古为北院枢密副使壬子猎候里吉八月丁卯阻卜酋长喘只葛拔里斯来朝九月壬寅夏人侵边敌鲁古遣六院军将海里击败之冬十月庚午还上京辛未夏国王李谅祚母遣使乞依旧称藩使还诏谕别遣信臣诣阙当徐思之壬申释临潢府役徒甲戌如中会川十一月甲午阻卜酋长豁得剌遣使来贡庚戌录囚壬子出南府宰相韩知白为武定军节度使枢密副使杨绩长宁军节度使翰林学士王纲泽州刺史张宥徽州刺史知制诰周白海北州刺史闰月乙卯以汉王贴不为中京留守辛未以同知北院枢密使事萧革为南院枢密使南院大王耶律仁先知北院枢密使事封宋王十二月丁亥北府宰相赵王萧孝友出为东京留守东京留守萧塔列葛为北府宰相南院枢密使潞王查葛为南院大王庚戌韩国王萧惠徙封魏王致仕壬子夏国李谅祚遣使上表乞依旧臣属二十年春正月戊戌驻跸混同江二月甲申遣前北院都监萧友括等使夏国索党项叛户己丑如苍耳泺甲辰吐蕃遣使来贡三月壬子朔幸黑水夏五月癸丑萧友括等使夏还李谅祚母表乞如党项权进马&#牛羊等物己巳夏国遣使求唐隆镇及乞罢所建城邑以诏答之六月丙戌诏以所获李元昊妻及前后所俘夏人安置苏州以伐夏所获物遣使遗宋秋七月如秋山九月诏更定条制驻跸中会川冬十月己卯朔括诸道军籍十一月庚申以惕隐都监萧谟鲁为左夷离毕甲子命东京留守司总领户部内省事丁卯罢中丞记录职官过犯令承旨总之十二月乙酉以皇太后行再生礼肆赦二十一年春正月辛亥如混同江二月如鱼儿泺夏四月癸未以国舅详稳萧阿剌为西北路招讨使封西平郡王六月丙子驻跸永安山秋七月甲辰朔召北府宰相萧塔烈葛南府宰相汉王贴不南院枢密使萧革知北院枢密使事仁先等赐坐论古今治道戊申祀天地己酉诏北南枢密院日再奏事壬子追尊太祖之祖为简献皇帝庙号元祖祖妣为简献皇后太祖之考为宣简皇帝庙号德祖妣为宣简皇后追封太祖伯父夷离堇岩朮为蜀国王于越释鲁为隋国王以燕赵国王洪基为天下兵马大元帅知惕隐事赐诏谕之癸亥近侍小底卢宝伪学御画免死配役终身甲子如秋山戊辰谒庆陵以南院枢密使萧革为北院枢密使封吴王辛未如庆州壬申追封太祖弟寅底石为许国王八月戊子太尉乌者薨诏配享圣宗庙九月乙卯平州进白兔己未谒怀陵庚申追上嗣圣皇帝天顺皇帝尊谥及更谥彰德皇后曰靖安癸亥谥齐天皇后曰仁德皇后甲子谒祖陵增太祖谥大圣大明神烈天皇帝更谥贞烈皇后曰淳钦恭顺皇帝曰章肃后萧氏谥曰和敬冬十月戊寅驻跸中会川丁亥夏国李谅祚遣使乞边备即遣萧友括奉诏谕之戊子幸显懿二州甲午辽兴军节度使萧虚烈封郑王南院大王潞王查葛为南院枢密使进封越国王戊戌射虎于南撒葛柏辛丑谒干陵十一月壬寅朔增谥文献皇帝为文献钦义皇帝及谥二后曰端顺曰柔贞复更谥世宗孝烈皇后为怀节丁未增孝成皇帝谥曰孝成康靖皇帝更谥圣神宣献皇后为睿智甲子次中会川回鹘阿萨兰遣使贡名马文豹丙寅录囚十二月戊戌以北府宰相塔烈葛为南京统军使郑王虚烈北府宰相契丹行宫都部署耶律义先惕隐释役徒限年者二十二年春正月乙巳如混同江二月丙子回鹘阿萨兰为邻国所侵遣使求援庚辰如春水三月癸亥李谅祚以赐诏许降遣使来谢丙寅如黑水泺夏四月戊子猎鹤淀五月壬寅诏内地州县植果六月壬申驻跸胡吕山癸未高丽遣使来贡秋七月己酉阻卜大王屯秃古斯率诸部长献马&#庚申如黑岭闰月庚午乌古来贡癸巳长春州置钱帛司九月壬辰夏国李谅祚遣使进降表甲午遣南面林牙高家奴等奉诏抚谕冬十月丙申朔日有食之十一月辛卯诏诸职事官以礼受代及以罪去者置籍岁申枢密院十二月丙申朔诏回鹘部副使以契丹人充庚子应圣节曲赦徒以下罪壬子诏大臣曰朕与宋主约为兄弟欢好岁久欲见其绘像可谕来使二十三年春正月己巳如混同江癸酉猎双子淀戊子夏国遣使贡方物壬辰如春水甲午猎盘直坡三月丁亥幸皇太弟重元帐夏四月癸卯高丽遣使来贡癸丑猎合只忽里五月己巳李谅祚乞进马&#诏岁贡之庚寅驻跸永安山壬辰夏国遣使来贡六月丙申如庆州己亥谒庆陵壬寅高丽王徽请官其子诏加检校太尉辛亥吐蕃遣使来贡秋七月己巳夏国李谅祚遣使来求婚甲戌如秋山己卯诏八房族巾帻九月庚寅猎遇三虎纵犬获之冬十月丁酉驻跸中京戊戌幸新建秘书监辛丑有事于祖庙癸丑以开泰寺铸银佛像曲赦在京囚丙子李谅祚遣使进誓表十一月乙丑阻卜部长来贡壬申帝率群臣上皇太后尊号曰仁慈圣善钦孝广德安静贞纯懿和宽厚崇觉仪天皇太后大赦内外官进级有差癸未录囚甲申群臣上皇帝尊号曰钦天奉道佑世兴历武定文成圣神仁孝皇帝册皇后萧氏曰贞懿慈和文惠孝敬广爱崇圣皇后十二月丙申如中会川二十四年春正月癸亥如混同江戊辰朝皇太后辛巳宋遣使来贺馈驯象二月己丑朔召宋使钓鱼赋诗癸巳如长春河甲寅夏国遣使来贺三月癸亥皇太弟重元生子曲赦行在及长春镇北二州徒以下罪夏五月驻跸南崖秋七月壬午如秋山次南崖之北峪不豫八月丁亥疾大渐召燕赵国王洪基谕以治国之要戊子大赦纵五坊鹰鹘焚钓鱼之具己丑帝崩于行宫年四十遗诏燕赵国王洪基嗣位清宁元年十月庚子上尊谥为神圣孝章皇帝庙号兴宗赞曰兴宗即位年十有六矣不能先尊母后而尊其母以致临朝专政贼杀不辜又不能以礼几谏使齐天死于弒逆有亏王者之孝惜哉若夫大行在殡饮酒博鞠迭见简书及其谒遗像而哀恸受宋吊而衰绖所为若出二人何为其然欤至于感富&#之言而申南宋之好许谅祚之盟而罢西夏之兵边鄙不耸政治内修亲策进士大修条制下至士庶得陈便宜则求治之志切矣于时左右大臣曾不闻一贤之进一事之谏欲庶几古帝王之风其可得乎虽然圣宗以下可谓贤君矣
