<!-- { "loadSidebar": true } -->
按晋书明帝本纪明皇帝讳绍字道畿元皇帝长子也幼而聪哲为元帝所宠异年数岁尝坐置膝前属长安使来因问帝曰汝谓日与长安孰远对曰长安近不闻人从日边来居然可知也元帝异之明日宴群僚又问之对曰日近元帝失色曰何乃异间者之言乎对曰举目则见日不见长安由是益奇之建兴初拜东中郎将镇广陵元帝为晋王立为晋王太子及帝即尊号立为皇太子性至孝有文武才略钦贤爱客雅好文辞当时名臣自王导庾亮温峤桓彝阮放等咸见亲待尝论圣人真假之意导等不能屈又习武艺善抚将士于时东朝济济远近属心焉及王敦之乱六军败绩帝欲帅将士决战升车将出中庶子温峤固谏抽剑斩鞅乃止敦素以帝神武明略朝野之所钦信欲诬以不孝而废焉大会百官而问温峤曰皇太子以何德称声色俱厉必欲使有言峤对曰钩深致远盖非浅局所量以礼观之可称为孝矣众皆以为信然敦谋遂止永昌元年闰月己丑元帝崩庚寅太子即皇帝位大赦尊所生荀氏为建安郡君太宁元年春正月癸巳黄雾四塞京师火李雄使其将李骧任回寇台登将军司马玫死之越嶲太守李钊汉嘉太守王载以郡叛降于骧二月葬元帝于建平陵帝徒跣至于陵所以特进华恒为骠骑将军都督石头水陆军事乙丑黄雾四塞景寅陨霜壬申又陨霜杀谷三月戊寅朔改元临轩停飨宴之礼悬而不乐景戌陨霜杀草饶安东光安陵三县灾烧七千余家死者万五千人石勒攻陷下邳徐州刺史卞敦退保盱眙王敦献皇帝信玺一纽敦将谋篡逆讽朝廷征己帝乃手诏征之夏四月敦下屯于湖转司空王导为司徒自领扬州牧巴东将军柳纯为敦所害以尚书陈眕为都督幽平二州诸军事幽州刺史五月京师大水李骧等寇宁州刺史王逊遣将姚岳距战于堂狼大破之梁硕攻陷交州刺史王谅死之六月壬子立皇后庾氏平南将军陶侃遣参军高宝攻梁硕斩之传首京师进侃位征南大将军开府仪同三司秋七月景子朔震太极殿柱是月刘曜攻陈安于陇城灭之八月以安北将军&#鉴为尚书令石勒将石季龙攻陷青州刺史曹嶷遇害冬十一月王敦以其兄征南大将军含为征东大将军都督扬州江西诸军事以军国饥乏调刺史以下米各有差二年春正月丁丑帝临朝停飨宴之礼悬而不乐庚辰赦五岁刑以下术人李脱造妖书惑众斩于建康市石勒将石季龙寇兖州刺史刘遐自彭城退保泗口三月刘曜将康平寇魏兴及南阳夏五月王敦矫诏拜其子应为武卫将军兄含为骠骑大将军帝所亲信常从督公乘雄冉曾并为敦所害六月敦将举兵内向帝密知之乃乘巴滇骏马微行至于湖阴察敦营垒而出有军士疑帝非常人又敦正昼寝梦日环其城惊起曰此必黄须鲜卑奴来也帝母荀氏燕代人帝状类外氏须黄敦故谓帝云于是使五骑物色追帝帝亦驰去马有遗粪辄以水灌之见逆旅卖食妪以七宝鞭与之曰后有骑来可以此示也俄而追者至问妪妪曰去已远矣因以鞭示之五骑传玩稽留遂久又见马粪冷以为信远而止不追帝仅而获免丁卯加司徒王导大都督假节领扬州刺史以丹阳尹温峤为中垒将军与右将军卞敦守石头以光禄勋应詹为护军将军假节督朱雀桥南诸军事以尚书令&#鉴行卫将军都督从驾诸军事以中书监庾亮领左卫将军以尚书卞壸行中军将军征平北将军徐州刺史王邃平西将军豫州刺史祖约北中郎将兖州刺史刘遐奋武将军临淮太守苏峻奋威将军广陵太守陶瞻等还卫京师帝次于中堂秋七月壬申朔敦遣其兄含及钱凤周抚邓岳等水陆五万至于南岸温峤移屯水北烧朱雀桁以挫其锋帝躬率六军出次南皇堂至癸酉夜募壮士遣将军段秀中军司马曹浑左卫参军陈嵩锺寅等甲卒千人渡水掩其未毕平旦战于越城大破之斩其前锋将何康王敦愤惋而死前宗正虞潭起义师于会稽沈充帅万余人来会含等庚辰筑垒于陵口丁亥刘遐苏峻等帅精卒万人以至帝夜见劳之赐将士各有差义兴人周骞杀敦所署太守刘芳平西将军祖约逐敦所署淮南太守任台于寿春乙未贼众济水护军将军应詹帅建威将军赵引等距战不利贼至宣阳门北中郎将刘遐苏峻等自南塘横击大破之刘遐又破沈充于青溪景申贼烧营宵遁丁酉帝还宫大赦惟敦党不原于是分遣诸将追其党与悉平之封司徒王导为始兴郡公邑三千户赐绢九千匹丹阳尹温峤建宁县公尚书卞壸建兴县公中书监庾亮永昌县公北中郎将刘遐泉陵县公奋武将军苏峻邵陵县公邑各一千八百户绢各五千四百匹尚书令&#鉴高平县侯护军将军应詹观阳县侯邑各千六百户绢各四千八百匹建威将军赵引湘南县侯右将军卞敦益阳县侯邑各千六百户绢各三千二百匹其余封赏各有差冬十月以司徒王导为太保领司徒太宰西阳王领太尉应詹为平南将军都督江州诸军事江州刺史刘遐为监淮北诸军事徐州刺史庾亮为护军将军诏王敦群从一无所问是时石勒将石生屯洛阳豫州刺史祖约退保寿阳十二月壬子帝谒建平陵从大祥之礼梁水太守爨亮益州太守李&#以兴古叛降于李雄沈充故将顾扬反于武康攻烧城邑州县讨斩之三年春二月戊辰复三族刑惟不及妇人三月幽州刺史段末波卒以弟牙嗣戊辰立皇子衍为皇太子大赦增文武位二等大酺三日赐鳏寡孤独帛人二匹癸巳征处士临海任旭会稽虞喜并为博士夏四月诏曰大事初定其命维新其令太宰司徒已下诣都坐参议政道诸所因革务尽事中又诏曰餐直言引亮正想群贤达吾此怀矣予违汝弼尧舜之相君臣也吾虽虚暗庶不距逆耳之谈稷契之任君居之矣望共勖之己亥雨雹石勒将石良寇兖州刺史檀赟力战死之将军李矩等并众溃而归石勒尽陷司兖豫三州之地五月以征南大将军陶侃为征西大将军都督荆湘雍梁四州诸军事荆州刺史王舒为安南将军都督广州诸军事广州刺史六月石勒将石季龙攻刘曜将刘岳于新安陷之以广州刺史王舒为都督湘州诸军事湘州刺史湘州刺史刘顗为平越中郎将都督广州诸军事广州刺史大旱自正月不雨至于是月秋七月辛未以尚书令&#鉴为车骑将军都督青兖二州诸军事假节镇广陵领军将军卞壸为尚书令诏曰三恪二王世代之所重兴灭继绝政道之所先又宗室哲王有功勋于大晋受命之际者佐命功臣硕德名贤三祖所与共维大业咸开国祚土誓同山河者而并废绝禋祀不传甚用怀伤主者其详议诸应立后者以闻又诏曰郊祀天地帝王之重事自中兴以来惟南郊未曾北郊四时五郊之礼都不复设五岳四渎名山大川载在祀典应望秩者悉废而未举主者其依旧详处八月诏曰昔周武克殷封比干之墓汉高过赵录乐毅之后追显既往以劝将来也吴时将相名贤之胄有能纂修家训又忠孝仁义静己守真不闻于时者州郡中正亟以名闻勿有所遗闰月以尚书左仆射荀崧为光禄大夫录尚书事尚书邓攸为尚书左仆射壬午帝不豫召太宰西阳王司徒王导尚书令卞壸车骑将军&#鉴护军将军庾亮领军将军陆叶丹阳尹温峤并受遗诏辅太子丁亥诏曰自古有死贤圣所同寿夭穷达归于一概亦何足恃痛哉朕枕疾已久常虑忽然仰惟祖宗洪基不能克终堂构大耻未雪百姓涂炭所以有慨耳不幸之日敛以时服一遵先度务从简约劳众崇饰皆勿为也衍以幼弱猥当大重当赖忠贤训而成之昔周公匡辅成王霍氏拥育孝昭义存前典功冠二代岂非宗臣之道乎凡此公卿时之望也敬听顾命任托付之重同心断金以谋王室诸方岳征镇刺史将守皆朕干城推毂于外虽事有内外其致一也故不有行者谁扞牧圉譬若唇齿表里相资宜戮力一心若合符契思美焉之美以缉事为期百辟卿士其总己以听于冢宰保佑冲幼弘济艰难永令祖宗之灵宁于九天之上则朕没于地下无恨黄泉戊子帝崩于东堂年二十七葬武平陵庙号肃祖帝聪明有机断尤精物理于时兵凶岁饥死疫过半虚弊既甚事极艰虞属王敦挟震主之威将移神器帝崎岖遵养以弱制强潜谋独断廓清大祲改授荆湘等四州以分上流之势拨乱反正强本弱枝虽享国日浅而规模弘远矣史臣曰维扬作凭带洪流楚江恒战方城对敌不得不推诚将相以总戎麾楼船万计兵倍王室处其利而无心者周公其人也威权外假嫌隙内兴彼有顺流之师此无强藩之援商逢九乱尧止八音明皇负图属在兹日运龙韬于掌握起天&#于江靡燎其余烬有若秋原去衰绖而践戎场斩鲸鲵而拜园阙镇削威权州分江汉覆车不践贻厥孙谋其后七十余年终罹敬道之害或曰兴亡存运非止上流岂创制不殊而弘之者异也成帝本纪
