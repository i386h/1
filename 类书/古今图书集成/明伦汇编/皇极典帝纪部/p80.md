<!-- { "loadSidebar": true } -->
按晋书成帝本纪成皇帝讳衍字世根明帝长子也太宁三年三月戊辰立为皇太子闰月戊子明帝崩己丑太子即皇帝位大赦增文武位二等赐鳏寡孤老帛人二匹尊皇后庾氏为皇太后秋九月癸卯皇太后临朝称制司徒王导录尚书事与中书令庾亮参辅朝政以抚军将军南顿王宗为骠骑将军领军将军汝南王佑为卫将军辛丑葬明帝于武平陵冬十一月癸巳朔日有蚀之广陵相曹浑有罪下狱死咸和元年春二月丁亥大赦改元大酺五日赐鳏寡孤老米人二斛京师百里内复一年夏四月石勒遣其将石生寇汝南汝南人执内史祖济以叛甲子尚书左仆射邓攸卒五月大水六月癸亥使持节散骑常侍监淮北诸军事北中郎将徐州刺史泉陵公刘遐卒癸酉以车骑将军&#鉴领徐州刺史征卤将军郭默为北中郎将假节监淮北诸军刘遐部曲将李龙史迭奉遐子肇代遐位以拒默临淮太守刘矫击破之斩龙传首京师秋七月癸丑使持节都督江州诸军事江州刺史平南将军观阳伯应詹卒八月以给事中前将军丹阳尹温峤为平南将军假节都督江州刺史九月旱李雄将张龙寇涪陵执太守谢俊冬十月封魏武帝元孙曹劢为陈留王以绍魏景寅卫将军汝南王佑薨己巳封皇弟岳为吴王车骑将军南顿王宗有罪伏诛贬其族为马氏免太宰西阳王降为弋阳县王庚辰赦百里内五岁以下刑是月刘曜将黄秀帛成寇酇平北将军魏该帅众奔襄阳十一月壬子大阅于南郊改定王侯国秩九分食一石勒将石聪攻寿阳不&#遂侵逡遒阜陵加司徒王导大司马假黄钺都督中外征讨诸军事以御之历阳太守苏峻遣其将韩晃讨石聪走之时大旱自六月不雨至于是月十二月济岷太守刘闿杀下邳内史夏侯嘉叛降石勒梁王翘薨二年春正月宁州秀才庞遗起义兵攻李雄将任佪李谦等雄遣其将罗恒费黑救之宁州刺史尹奉遣裨将姚岳朱提太守扬术援遗战于台登岳等败绩术死之三月益州地震夏四月旱己未豫章地震五月甲申朔日有蚀之景戌加豫州刺史祖约为征西将军戊子京师大水冬十月刘曜使其子引侵枹罕遂略河南地十一月豫州刺史祖约历阳太守苏峻等反十二月辛亥苏峻使其将韩晃入姑孰屠于湖壬子彭城王雄章武王休叛奔峻庚申京师戒严假护军将军庾亮节为征讨都督以右卫将军赵引为冠军将军历阳太守使与左将军司马流帅师距峻战于慈湖流败死之假骁骑将军锺雅节帅舟军与赵引为前锋以距峻景寅徙封琅邪王昱为会稽王吴王岳为琅邪王辛未宣城内史桓彝及峻战于芜湖彝军败绩车骑将军&#鉴遣广陵相刘矩帅师赴京师三年春正月平南将军温峤帅师救京师次于寻阳遣督护王愆期西阳太守邓岳鄱阳太守纪睦为前锋征西大将军陶侃遣督护龚登受峤节度锺雅赵引等次慈湖王愆期邓岳等次直渎丁未峻济自横江登牛渚二月庚戌峻至于蒋山假领军将军卞壸节帅六军及峻战于西陵王师败绩景辰峻攻青溪栅因风纵火王师又大败尚书令领军将军卞壸丹阳尹羊曼黄门侍郎周导庐江太守陶瞻并遇害死者数千人庾亮又败于宣阳门内遂携其诸弟与郭默赵引奔寻阳于是司徒王导右光禄大夫陆叶荀崧等卫帝于太极殿太常孔愉守宗庙贼乘胜麾戈接于帝座突入太后后宫左右侍人皆见掠夺是时大官唯有烧余米数石以供御膳百姓号泣响震都邑丁巳峻矫诏大赦又以祖约为侍中太尉尚书令自为骠骑将军录尚书事吴郡太守庾冰奔于会稽三月景子皇太后庾氏崩夏四月石勒攻宛南阳太守王国叛降于勒壬申葬明穆皇后于武平陵五月乙未峻逼迁天子于石头帝哀泣升车宫中恸哭峻以仓屋为宫遣管商张瑾弘徽寇晋陵韩晃寇义兴吴兴太守虞潭与庾冰王舒等起义兵于三吴景午征西大将军陶侃平南将军温峤护军将军庾亮平北将军魏该舟军四万次于蔡洲六月韩晃攻宣城内史桓彝力战死之壬辰平北将军雍州刺史魏该卒于师庐江太守毛宝攻贼合肥戍拔之秋七月祖约为石勒将石聪所攻众溃奔于历阳石勒将石季龙攻刘曜于蒲&#八月曜及石季龙战于高候季龙败绩曜遂围石生于洛阳九月戊申司徒王导奔于白石庚午陶侃使督护杨谦攻峻于石头温峤庾亮阵于白石竟陵太守李阳距贼南偏峻轻骑出战坠马斩之众遂大溃贼党复立峻弟逸为帅前交州刺史张琏据始兴反进攻广州镇南司马曾勰等击破之冬十月李雄将张龙寇涪陵太守赵弼没于贼十二月乙未石勒败刘曜于洛阳获之是岁石勒将石季龙攻氐帅蒲洪于陇山降之四年春正月帝在石头贼将匡术以苑城归顺百官赴焉侍中锺雅右卫将军刘超谋奉帝出为贼所害戊辰冠军将军赵引遣将甘苗讨祖约于历阳败之约奔于石勒其将牵腾帅众降峻子硕攻台城又焚太极东堂秘阁皆尽城中大饥米斗万钱二月大雨霖景戌诸军攻石头李阳与苏逸战于祖浦阳军败建威长史滕含以锐卒击之逸等大败含奉帝御于温峤舟群臣顿首号泣请罪弋阳王有罪伏诛丁亥大赦时兵火之后宫阙灰烬以建平园为宫甲午苏逸以万余人自延陵湖将入吴兴乙未将军王允之及逸战于溧阳获之壬寅以湘州并荆州刘曜太子毗与其大司马刘引帅百官奔于上邽关中大乱三月壬子以征西大将军陶侃为太尉封长沙郡公车骑将军&#鉴为司空封南昌县公平南将军温峤为骠骑将军开府仪同三司封始安郡公其余封拜各有差庚午以右光禄大夫陆叶为卫将军开府仪同三司复封高密王纮为彭城王以护军将军庾亮为平西将军都督扬州之宣城江西诸军事假节领豫州刺史镇芜湖夏四月乙未骠骑将军始安公温峤卒秋七月有星孛于西北会稽吴兴宣城丹阳大水诏复遭贼郡县租税三年八月刘曜将刘引等帅众侵石生次于雍九月石勒将石季龙击引斩之进屠上邦尽灭刘氏坑其党三千余人冬十月庐山崩十二月壬辰右将军郭默害平南将军江州刺史刘引太尉陶侃帅众讨默是岁天裂西北五年春正月己亥大赦癸亥诏除诸将任子二月以尚书陆玩为尚书左仆射孔愉为右仆射夏五月旱且饥疫乙卯太尉陶侃擒郭默于寻阳斩之石勒将刘征寇南沙都尉许儒遇害进入海虞六月癸巳初税田亩三升秋八月石勒僭即皇帝位使其将郭敬寇襄阳南中郎将周抚退归武昌中州流人悉降于勒郭敬遂寇襄阳屯于樊城九月造新宫始缮苑城甲辰徙乐成王钦为河间王封彭城王纮子浚为高密王冬十月丁丑幸司徒王导第置酒大会李雄将李寿寇巴东建平监军毋丘奥太守阳谦退归宜都十二月张骏称臣于石勒六年春正月癸巳刘征复寇娄县遂掠武进乙未进司徒&#鉴都督吴国诸军事戊午以运漕不继发王公已下千余丁各运米六斛二月己丑以幽州刺史大单于段辽为骠骑将军三月壬戌朔日有蚀之癸未诏举贤良直言之士夏四月旱六月景申复故河间王颙爵位封彭城王植子融为乐成王章武王混子珍为章武王秋七月李雄将李寿侵阴平武都氐帅杨难敌降之八月庚子以左仆射陆玩为尚书令七年春正月辛未大赦三月西中郎将赵引司徒中郎匡术攻石勒马头坞&#之勒将韩雍寇南沙及海虞夏四月勒将郭敬陷襄阳五月大水秋七月景辰诏诸养兽之属损费者多一切除之太尉陶侃遣子平西参军斌与南中郎将桓宣攻石勒将郭敬破之&#樊城竟陵太守李阳拔新野襄阳因而戍之冬十一月壬子朔进太尉陶侃为大将军诏举贤良十二月庚戌帝迁于新宫八年春正月辛亥朔诏曰昔大贼纵暴宫室焚荡元恶虽剪未暇营筑有司屡陈朝会逼狭遂作斯宫子来之劳不日而成既获临御大飨群后九宾充庭百官象物知君子勤礼小人尽力矣思蠲密网咸同斯会其赦五岁刑以下令诸郡举力人能举千五百斤以上者景寅李雄将李寿陷宁州刺史尹奉及建宁太守霍彪并降之癸酉以张骏为镇西大将军景子石勒遣使致赂诏焚之夏四月诏封故新蔡王弼弟邈为新蔡王以束帛征处士寻阳翟汤会稽虞喜五月有星陨于肥乡麒麟驺虞见于辽东乙未车骑将军辽东公慕容廆卒子皝嗣位六月甲辰抚军将军王舒卒秋七月戊辰石勒死子弘嗣伪位其将石聪以谯来降冬十月石弘将石生起兵于关中称秦州刺史遣使来降石弘将石季龙攻石朗于洛阳因进击石生俱灭之十二月石生故部将郭权遣使请降九年春正月陨石于凉州二以郭权为镇西将军雍州刺史二月丁卯加镇西大将军张骏为大将军三月丁酉会稽地震夏四月石弘将石季龙使石斌攻郭权于郿陷之六月李雄死其兄子班嗣伪位乙卯太尉长沙公陶侃薨大旱诏太官彻膳省刑恤孤寡贬费节用辛未加平西将军庾亮都督荆江豫益梁雍六州诸军事秋八月大雩自五月不雨至于是月九月戊寅散骑常侍卫将军江陵公陆叶卒冬十月李雄子期弒李班而自立班弟玝与其将焦会罗凯等并来降十一月石季龙弒石弘自立为天王十二月丁卯以东海王冲为车骑将军琅邪王岳为骠骑将军兰陵人朱纵斩石季龙将郭祥以彭城来降咸康元年春正月庚午朔帝加元服大赦改元增文武位一等大酺三日赐鳏寡孤独不能自存者米人五斛二月甲子帝亲释奠扬州诸郡饥遣使赈给三月乙酉幸司徒府夏四月癸卯石季龙寇历阳加司徒王导大司马假黄钺都督征讨诸军事以御之癸丑帝观兵于广莫门分命诸将遣将军刘仕救历阳平西将军赵引屯慈湖龙骧将军路永戍牛渚建武将军王允之戍芜湖司空&#鉴使广陵相陈光帅众卫京师贼退向襄阳戊午解严石季龙将石遇寇中庐南中郎将王国退保襄阳秋八月长沙武陵大水束帛征处士翟汤郭翻冬十月乙未朔日有蚀之是岁大旱会稽余姚尤甚米斗五百价人相卖二年春正月辛巳彗星见于奎以吴国内史虞潭为卫将军二月算军用税米空悬五十余万石尚书谢褒已下免官辛亥立皇后杜氏大赦增文武位一等庚申高句骊遣使贡方物三月旱诏太官减膳免所旱郡县繇役戊寅大雩夏四月丁巳皇后见于太庙雨雹秋七月扬州会稽饥开仓赈给冬十月广州刺史邓岳遣督护王随击夜郎新昌太守陶协击兴古并&#之诏曰历观先代莫不褒崇明祀宾礼三恪故杞宋启土光于周典宗姬侯卫垂美汉册自顷丧乱庶邦殄悴周汉之后绝而莫继其详求卫公山阳公近属有履行修明可以继承其祀者依旧典施行新作朱雀浮桁十一月遣建威将军司马勋安集汉中为李期将李寿所败三年春正月辛卯立太学夏六月旱冬十一月丁卯慕容皝自立为燕王四年春二月石季龙帅众七万击段辽于辽西辽奔于平冈夏四月李寿弒李期僭即伪位国号汉石季龙为慕容皝所败癸丑加皝征北大将军五月乙未以司徒王导为太傅都督中外诸军事司空&#鉴为太尉征西将军庾亮为司空六月改司徒为丞相以太傅王导为之秋八月景午分宁州置安州五年春正月辛丑大赦三月乙丑广州刺史邓岳伐蜀建宁人孟彦执李寿将霍彪以降夏四月辛未征西将军庾亮遣参军赵松击巴郡江阳获石季龙将李闳黄桓等秋七月庚申使持节侍中丞相领扬州刺史始兴公王导薨辛酉以护军将军何充录尚书事八月壬午复改丞相为司徒辛西太尉南昌公&#鉴薨九月石季龙将夔安李农陷沔南张貉陷邾城因寇江夏义阳征卤将军毛宝西阳太守樊俊义阳太守郑进并死之夔安等进围石城竟陵太守李阳距战破之斩首五千余级安乃退遂略汉东拥七千余家迁于幽冀冬十二月景戌以骠骑将军琅邪王岳为司徒李寿将李弈寇巴东守将劳扬战败死之六年春正月庚子使持节都督江豫益梁雍交广七州诸军事司空都亭侯庾亮薨辛亥以左光禄大夫陆玩为司空二月慕容皝及石季龙将石成战于辽西败之献捷于京师庚辰有星孛于太微三月丁卯大赦以车骑将军东海王冲为骠骑将军李寿陷丹川守将孟彦刘齐李秋皆死之秋七月乙卯初依中兴故事朔望听政于东堂冬十月林邑献驯象十一月癸卯复琅邪比汉丰沛七年春二月甲午朔日有蚀之己卯慕容皝遣使求假燕王章玺许之三月戊戌杜皇后崩夏四月丁卯葬恭皇后于兴平陵实编户王公已下皆正土断白籍秋八月辛酉骠骑将军东海王冲薨九月罢太仆官冬十二月癸酉司空兴平伯陆玩薨除乐府杂伎罢安州八年春正月己未朔日有蚀之乙丑大赦三月初以武悼杨皇后配飨武帝庙夏六月庚寅帝不豫诏曰朕以眇年获嗣洪绪托于王公之上于兹十有八年未能阐融政道剪除逋祲夙夜战兢匪遑宁处今遘疾殆不兴是用震悼于厥心千龄眇眇未堪艰难司徒琅邪王岳亲则母弟体则仁长君人之风允塞时望肆尔王公卿士其辅之以祗奉祖宗明祀协和内外允执其中呜呼敬之哉无坠祖宗之显命壬辰引武陵王晞会稽王昱中书监庾冰中书令何充尚书令诸葛恢并受顾命癸巳帝崩于西堂时年二十二葬兴平陵庙号显宗帝少而聪敏有成人之量南顿王宗之诛也帝不之知及苏峻平问庾亮曰常日白头公何在亮对以谋反伏诛帝泣谓亮曰舅言人作贼便杀之人言舅作贼复若何亮惧变色庾怿尝送酒于江州刺史王允之允之与犬犬毙惧而表之帝怒曰大舅已乱天下小舅复欲尔邪怿闻饮药而死然少为舅氏所制不亲庶政及长颇留心万机务在约常欲于后园作射堂计用四十金以劳费乃止雄武之度虽有愧于前王恭俭之德足追踪于前烈矣
