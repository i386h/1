<!-- { "loadSidebar": true } -->
按名山藏典谟记仁宗皇帝讳高炽太宗嫡长子也以高帝十一年生凤阳二十八年册为燕世子端重沉静嗜学亡厌时晋秦燕周四世子高帝皆教而试之异日者使分阅卫士帝还奏后问之对曰寒甚士方食高皇帝喜使阅章奏择其有大体可施行者报命高帝益爱之燕王起靖难帝居守北平坚拒李景隆兵燕王既为皇帝尚以世子守北平既二年召立为皇太子成祖有三子长帝次汉王高次赵王高燧赵王幼以聪敏爱而汉王用靖难功几得立为太子谋夺嫡者数矣寺人俨寺人保数为赵王短太子于成祖成祖迁都北京五出塞南京事悉付太子施行晚节多疾小人谗构太子几危者屡宫僚若杨士奇辈者为太子下狱赞善梁潜司训周冕至死狱中然太子益恭慎亦赖士奇蹇义夏原吉羽翼之有白曰殿下知谗人乎曰吾不知知为子太子监国遇水旱饥荒军民失所戚焉赈恤之暇与宫僚邹济王汝玉徐善述等讲说诗书修词赋之业日记万言辞翰并精车驾崩榆木川遗命至太子恸绝强拜受遂命皇太孙迎梓宫开平臣民三劝进以八月望日丁巳即皇帝位大赦天下以明年为洪熙元年命英国公辅掌中军都督府阳武侯禄左安远侯升右宁阳侯懋前成山侯通后曰卿先朝勋旧朕托腹心焉出夏原吉黄淮杨溥于狱复其官劳原吉咨以政赐冠带衣服被褥帷帐咸具原吉言臣在系母丧乞归葬成服上曰我独无丧卿老成人宜艰难共济命其家属护葬兵部驿舟有司治葬事复厚赐之置太师太傅太保阶正一品少师少傅少保从一品曰予冲人赖焉亦皇祖之制也遂命蹇义为少保兼吏部尚书加英国公辅太师皆给二俸升文渊阁大学士兼翰林院学士杨荣为太常寺卿金幼孜为户部右侍郎俱兼职如故左春坊大学士杨士奇为礼部左侍郎兼华盖殿大学士升黄淮为通政使兼武英殿大学士杨荣以下四人者皆掌内制不预所升职务升杨溥为翰林院学士前司经局正字金问为翰林院修撰赐汉赵二王书曰大行皇帝所遗冠服诸物气泽存焉启阅甚痛谨以皂纱冲天帽一黑毡直檐帽一并金钑顶子茄蓝间珊瑚金枣花帽珠一串金相云雁犀带一金相玉穿花龙绦环一副并紫线绦金事件象牙顶辏花靶镔铁刀一纻丝罗纱衣各一袭皂麂皮靴一双并五彩绣抹口袜斜皮靴一双并袜送贤弟朝夕瞻奉以慰哀慕上曰古称官不必备今冗矣抑复有老病昏懦徒怠贤廉心其令在内堂上官在外巡按御史及按察司廉察不称者罢之召汉王高赴京九月掌交址都督同知方政与黎利战乂安指挥同知伍云深入死命礼部赙赠上曰京师数百万家非山何薪禁天寿山接居庸关以东余听樵采焉中军都督府奏历事监生七人考吏事称宜送吏部授官上曰吏事末也士当博古穷经达修己治人之道其命还学于国子繇科举进敕掌交址布政按察司事工部尚书黄福曰卿老成人久劳在外亟驿还副朕延伫参赞交址军务兵部尚书陈洽其代之召韩王冲襄陵王冲及其弟冲&#赴京河溢河南诸县免今岁税粮马草命右都御史王彰都指挥同知李信往抚军民访奏利病壬午上大行皇帝仁孝皇后尊谥告郊庙社稷诏天下上曰比年丹漆石青之类所司不究物宜概征郡县郡县逼迫小民鸠敛金币诣京师博易商贩乘时射利踊价十倍吏复夤缘自肥计民费十百朝廷得十一耳自今计直所产地以官市科敛者诛礼部尚书兼太常寺卿吕震奏丧服逾二十七日宜易缞如遗诏不许命与六部都察院详议皆奏宜服素冠黑角带群臣同之上曰可及视朝上仍缞英国公辅及诸学士如上服上曰群臣从便朕则不忍因叹辅武人也审礼过六卿汉王高至京与赵王高燧并厚赐之复赐诸王金币有差上曰诸叔在者无几诸兄弟惟赵王居京师他皆藩外朕旦夕念焉户部其各益禄米差次之灵璧丞田诚九载考绩县人&#留上曰民留政可知升州判官丞灵璧如故凤阳诸县水没稼命核实刍粮悉免之上谓翰林儒臣曰比朝野物议何如有利害当兴革者悉闻朕朕审可否纾民困焉交址都指挥同知陈忠与贼黎利战死之命礼部厚其恤典谕鸿胪寺曰朕欲闻吏贤否四方民休戚方岳来朝即引见朕亲问之左通政乐福治水苏松嘉湖杭常奏六府水没稼请宽征待来年上曰民之艰食来岁匪易令代以钞布漳河溢广宗县伤稼赈恤之平江伯瑄言七事赐奖&#命施行有言瑄言寻常耳上曰出自武臣所以难也所为奖掖导不言者古人盖买死马骨上谕兵部今太仆马增数倍而畿民一夫或畜三匹四匹毕力于此耕桑尽废其散马给诸卫所及临边戍卒养习之进蹇义为少傅杨士奇为少保俱兼职如故杨荣为太子少傅置谨身殿大学士命兼之金幼孜为太子少保兼文华殿大学士各赐绳愆纠缪银图书一曰卿等事先帝有年又从朕春宫军国务重须卿协赞或有阙政卿与群臣言之朕尚未从印此密疏毋惮再三令内外七品以上官各举通经一人授教职以严师而兴贤大赉文武群臣十月命光禄寺三日一赐卫士酒肉以御冬命苏松嘉湖等府被火灾处今岁秋粮悉折输布钞如永乐五年故事石输布六匹钞六锭罢两京户部行用库市民间金银者命民犯笞杖者得输钞自赎以通钞命兵部下各都司督卫所官视天下城池有倾塞者使农隙修治边境日修以卫民于警通州民家火延及山东漕船上曰东民水旱数岁今又厄此其许计粮输钞四锭准一石上曰四裔京师尚有馆衍圣公来朝僦民舍岂所以崇先师工部其赐宅上曰皇考时数下诏存恤鳏寡郡邑有养济院比闻居室敝坏肉粟布絮不时给守令漠不留心礼部令谨视之山东登莱诸郡雨水伤麦命悉蠲永乐二十年所逋二十一年者输钞代之自是告者以为例四方所上雨泽奏通政使司请送贮给事中所上曰祖宗欲前知水旱恤民施政故令奏雨泽送给事是终不知也而徒劳州县上章其封进水没蓟平峪徐萧沛等州县悉蠲其今年租税于潜乐清饥赈之己酉册立张皇后壬子立太子封诸子瞻&#郑王瞻墉越王瞻墡襄王瞻堈荆王瞻墺淮王瞻垲滕王瞻&#梁王瞻埏卫王命吏部令在京七品在外五品以上官及知县五品以下见任官若军民访举德性深笃行止端方或材能出众政绩显着或文学有称识见优远者量材擢用蔽贤滥举罪如律举后犯赃连坐举者大理寺奏决囚命府部通政司六科同三法司会审承天门特谕大学士荣士奇幼孜曰比年法司之滥朕未尝不知所拟大逆不道者往往出罗织先帝数切戒故死刑四五覆奏自今审决重囚卿三人同之冤虽细必闻免远安王贵燮巴东王贵&#为庶人谕兵部尚书李庆曰国家养兵必衣粮不乏乃可缓急用之今远戍者劳勤操练者少暇守卫者不得下直月粮五斗殆不足宜如洪武中例给一石复召户部尚书郭资曰往年百官军士扈从于此月五斗可自赡今来作都人有家朕欲倍给卿掌储不乏否对曰有遂奉诏追封第四子静乐庄献王瞻垠为蕲王谥曰献戊辰上御西角门罢顾翰林臣曰今日始寒朕与卿等尚凛凛况在边遂命书&#赐钞币于缘边将士上谕蹇义曰武臣皆封赠祖考文臣少得者君厚其臣必推及父母太祖太宗盖行之其举以励忠孝亶无滥十一月上曰建文中奸臣奸也而皆忠其家属初发教坊司锦衣卫浣衣局及习匠奴功臣家今有存者可宥为民还其田土有言事失当谪戍者亦宥之上曰太学聚教天下士盖士已成材矣礼部其&#学官严诲郡县诸生必通经有用者乃以贡毋徒取记诵谕户部尚书夏原吉曰所在州郡奏除荒田租将百姓苦征徭相率转徙欤抑年饥不给疫疠死亡欤自今一切科徭宜撙节政令不便者令有司条具被处守令早奏赈恤稽违者治重罪谕群臣曰朕之菲德又属亮阴嗣位之初首诏求言累月涉旬中外亡几夫京师首善地民困于下而不得闻弊胶于习而不知革朕甚念焉君臣同体卿等无虑后谴嘉谋嘉猷辅朕不逮谕户部有当用人力者毋以耕耘收获时候农隙谕英国公辅兵部尚书庆军番操者毕农成之先农遣之无废屯种命兵部遣御史巡核缘边诸卫稽部曲申号令遂谕都察院曰洪武中差遣御史悉赐衣钞使自洁正风纪今其如故事谕大兴宛平二县官曰朕首罢不急尔京县也而惠不先朕&#询民瘼固有知不言亦有欲言不知尔切近民亦何不知而亦不言约三日悉以便不便闻坐视者罪上曰朕闻南京抽分厂旧所积薪及龙江提举司所积竹木甚富今京师得薪最难与久贮任腐败何若散民岁用外工部悉鬻之钞贯收其昏&#者以便贫家令吏犯罪当罢者民北京种田遣监察御史汤荣等十四人分巡天下考察官吏谕曰盖吏有媚上而殃下者有不阿而民悦之者有虐刑巧索能集事者有廉洁自守不能弛张者人之才器其可概哉夫御史朕耳目也当审询之勉副朕心因人赐钞二十锭上曰皇考同气无诸叔诸姑亲诸叔子已册封诸姑在南京赉而未名号其加宁国怀庆大名南康永嘉含山汝阳宝庆八长公主皆为大长公主户部益禄焉赐太子宾客户部尚书郭资&#曰卿事我皇祖皇考历四十年列于六卿可谓盛矣怨丛而不暇顾害及而不知避忠贞笃实之臣也今老矣朕闵强劳特升太子太师俾卿致仕呜呼念先帝举义卿时早暮从朕守城最劳苦今命户部免卿户赋卿归休强饮食慎医药以娱暮齿进蹇义少师杨士奇少傅夏原吉少保兼职如旧亦赐原吉绳愆纠缪图书颁杨士奇杨荣金幼孜蹇义夏原吉诰词曰卿等先帝旧臣朕方倚自辅朕所行卿朝夕共见未善当尽言前代庸主自尊而恶闻过其素所亲信但容容顺旨有良臣不默一再拒亦退绝口我君臣深戒之终始同心上遂手益诰曰勿谓崇高而难入勿以有所从违而或怠士奇等稽首谢上悦靖江王府辅国将军赞侃赞偕来朝班下上顾见之曰宗亲也其班驸马都尉次着为令&#诸将严边谕夏原吉曰先帝立屯种法所以省民转输足兵食所司数以征徭扰之其令天下卫所毋擅差遣屯田军士学士杨溥密疏言事上嘉纳赐札奖谕赏彩币一双宝钞千贯曰望卿始终如此上为太子时不悦御史舒仲成至是蹇义奏仲成他事上命捕治杨士奇曰汉孝景为太子召卫绾绾称病及立不谯呵陛下为太子时小人多得罪者今已尽宥更追理令诏书不实望惜俊良共成王化上悦曰有卿如此朕复何忧因降&#奖曰朕虑卿不言卿导朕以仁助朕以德惜良俊成王化此欲朕为唐虞君忠良股肱臣也特赉白米十石彩币二表里宝钞二千贯卿其承之慰朕忻喜永城县河溢伤稼免其去年税粮马草上御右顺门谕杨士奇曰近觉群臣助我也或快意行事退思方悔外间已进言士奇对曰宋臣富弼有言愿不以同异为喜怒不以喜怒为用舍上曰书不云乎逆于汝心必求诸道朕恒念之群臣言间咈朕意者退未尝不反复朕言有失亦未尝不悔士奇对曰改过不吝成汤所以圣也上曰朕患不知耳不患难改十二月上闻建文奸臣齐黄等外亲全家戍边者田亩悉荒芜&#兵部家存一丁于戍所余放归上谕吏部师儒古称模范比来国子生大率历事诸司苟岁月图出身卿等每引选国子监官循资尔不闻举一道德老成之士自今宜慎选礼科给事中黄骥言西域贾胡进贡病民事上嘉纳之示其奏于礼部尚书震曰骥尝使西域故悉西事卿西人不悉耶悉行之刑部都察院奏刑名毕召谕曰朕未尝敢以喜怒损刑法卿等明信&#之如朕一时嫉恶过中更须执正毋虑乖迕朕不难从善召故兵部尚书金忠子达故吏部尚书许思温子俊至赐衣食授之官念旧人也上谕杨士奇曰无使大臣怨乎不以郭资归其谓何朕欲使视之少赐赉焉对曰赉有时尽洪武中有尚书致仕给全俸者资得半给幸甚上悦从之上曰庶官贤否军民所休戚廷臣朕朝夕知之都布按三司官不画悉其人或闻其贤否邪正久且忘臣善而君忘之谁自勉不善君忘之谁自戒吏兵二部揭其姓名履历于西序朕省观焉谕夏原吉曰稼穑问农丝枲问妇钞法不通朕商卿两日未决其问之闾阎可榜通衢许臣民陈所见命户部驰谕各府州县凡被田土悉准永乐二十年山东逋租例蠲其粮税常州诸县水蠲粮税大理寺右卿弋谦办事官程富各言事皆嘉纳之庚申葬大行皇帝于长陵&#礼部下天下有司缮治郡邑坛宇岁久倾垫者祭器并坚洁祭物出公帑毋敛于下礼部尚书震请明岁受大朝贺不从固请大学士士奇荣幼孜淮言陛下所见是上曰山陵甫毕何忍也震曰四方万国远觐新主皆欲一睹天颜圣孝诚至亦宜勉徇上顾四臣曰礼过矣皆对曰则请无备礼元年正月壬申朔上朝奉天门群臣行五拜三头礼不用乐癸酉召四臣厚赐之曰朝会赖卿同心不从震请自今朕有未当卿但直言南京龙山产异芝礼部请贺不许&#群臣修举职事赐故詹事府少詹事邹济左春坊左赞善徐善述赠谥有司祠墓岁两祭谕杨士奇曰朕欲别择端谨之士备顾问其畴咨士奇荐翰林侍讲王进苏州人陈继遂建弘文阁于思善门作印章使杨溥掌阁事进佐之命召继上授溥印曰置卿左右非止进学将谘理焉有封事识以闻亡何继至授五经博士复从蹇义所举学录杨敬以为编修训导何澄以为给事皆供事弘文阁谕兵部先帝听民间畜马有司急马息民不暇及私今后畜官马者令二岁纳一驹着为令丙戌大郊祀始奉太祖太宗以配还朝群臣行庆成礼诏天下大赐宴&#曰自冬迄今时雪不降来牟未遂无如吾农何朕方惕厉自省文武列卿亦懋修乃职赞召和气钦哉制天元玉历祥异赋序镂而赐廷臣兵部尚书庆言畿内民困牧马请中原及江南诸大省群臣以朝觐至者悉给与一马骑坐正官牝佐贰以下牡太仆苑马岁课其息亏者同民罚从之已上曰审思乃未当使士牧民而责以马遂罢上曰比令廷臣展省则有养祭宾客若往还道里费官俸给日用而已计余赀鲜矣自今一品二品归者赐钞五千贯三品四品四千贯五品二千贯六品七品千贯八品以下皆五百着为令设缮工官置尚书副以右侍郎遣布政使周干按察使胡概参政叶春分行应天镇江常苏松杭嘉湖察民利病赐故左春坊左赞善兼翰林编修王汝玉赠谥二月颁制谕及将军印于边将云南总兵官太傅黔国公晟佩征南将军印大同总兵官武安侯亨佩征西前将军印广西总兵官镇远侯兴祖佩征蛮将军印辽东总兵官武进伯荣佩征卤前将军印宣府总兵官都督广佩镇朔将军印甘肃总兵官都督瓛佩平羌将军印交址参将荣昌伯智都督政佩征裔副将军印宁夏参将保定伯铭都督怀佩征西将军印祭太社太稷奉皇祖皇考配为故事赠永乐中死黎利贼者交址左参政冯贵右参政侯保官一级丙辰祭先农耕籍舞阳青河雎宁三县饥发县仓赈之升国子监祭酒兼翰林侍讲胡俨为太子宾客仍兼祭酒予致仕&#赐之总兵官太子太保武阳侯薛禄左都督吴诚都督同知高文程忠都指挥佥事宫得马兴等击敌胜之特遣太监瑛鸿胪寺卿善以酒千瓶羊百劳军遂益禄岁禄五百石诚文忠岁俸给本色米什之三得兴等皆赏赉有差丙寅奉皇考皇妣主祔庙三月&#三法司曰人命至重卿等毋深文罗织大理职评亦毋畏惮迁合书不云乎钦哉钦哉惟刑之恤哉以孝行擢前光禄署丞权谨为大学士赠死交址者兵部尚书刘官遣祭赐谥乐亭县饥发县仓赈之陕西军士乏食命户部给以今岁西运驿督之上思先朝旧劳赠故兵部尚书兼詹事府詹事金忠为少师北京刑部左侍郎马京为少傅兵部右侍郎兼詹事府詹事墨麟为少保户部右侍郎王锺为太子太保礼部尚书郑赐左侍郎仪智俱为太子少师吏部左侍郎许思温为本部尚书北京刑部右侍郎杨泰北京行太仆寺少卿孙瑜俱为户部尚书前北京布政司参议赠吏部左侍郎成琎兵部左侍郎卢渊俱为兵部尚书刑部左侍郎卢祥为刑部尚书工部左侍郎陈寿右侍郎郑刚北京刑部左侍郎康汝楫通政使司通政使贺银俱为工部尚书赠应天府丞张执中为本府尹及北京刑部尚书朱浚皆赐谥大学士杨士奇等覆奏谥上曰是皆先朝耆旧有德行重厚表里一致者有洊历艰难始终一心者必旌表之庶几礼贤厚终之道虽然谥定论也劳如贺银堪赠也而不堪美谥予恶谥又不若无盖谥者九人任南和连城三县饥发县仓赈之命外官满三考者听给假省亲祭祖&#曰朕数诏求言冀匡不逮即位以来臣民上章数百计莫不欣然听纳其有未当未尝加谴间者大理少卿弋谦言过矫激朕一时不能概之于衷而群臣有迎朕意交奏其卖直者朕免谦朝参言者盖少未尝不自愧今尔群臣勿戒前事谦出朝参如故黄岩县奏累岁旱涝民多散徙去秋雨水漂民居五百余家溺死八百人命户部驰恤之谕吏部曰近刑官有贿败或刻深者简用者亦得辞咎欤自今必择无畀于憸人使魏国公显宗学于国子谕司业贝泰曰此开国元勋后欲其家同国久必令奉法循理孝若忠显宗孤子也加意诲之使长不失其禄位因赐泰钞币隆平县民饥&#乡县多贮官麦请以贷之上曰饥即赈毋曰贷诏曰刑以禁暴止邪岂专诛杀哉皇祖律令善善长而恶恶短罚之轻重咸适厥中吏比附谬妄傅致死罪朕深悯之夫五刑之条莫甚大辟身首异处斯已极矣自今有犯死罪当凌迟者依律科决余斩绞罪法司并勿傅会若朕嫉恶偶过律外用籍没凌迟刑法司再三执奏三不允至于五五不允同三公大臣执奏允乃已永为制文武诸司自今亦不许法外用鞭背等法尢不许宫人以绝嗣宫求用者绝其祖宗父母幸富贵岂有心事君今有自宫者以不孝论人之为非父子不相谋是以舜罚弗嗣文罪不孥自今犯谋反大逆者依律连坐余止其身古之盛时采民言资戒警今凶险之徒摭为诽谤一言涉国辄罣此名法吏刻深锻炼刑之失中民则无措今后告诽谤者一切勿治赵王高燧之国&#诸总兵备御镇守官常年防寇皆以秋冬春夏则懈寇难常也宜谨备之蓟泰安平度诸州莱芜蓬莱新宁诸县饥赈之有自南京来奏事者上召至榻前问民所苦对曰过徐见苦买羊毛立罢之以张玉王真姚广孝朱能配飨太宗庙追封玉河间王进谥忠武真宁国公加号&#忠加赠广孝为少师加北京诸司曰行在而将都南焉复建北京行部及行后军都督府革缮工官事归于兵部四月有至自南者上问所过民安否对曰淮徐山东饥有司急夏税召问少师蹇义对如之遂召杨士奇等令草诏免之并秋粮官买物料一切停罢士奇曰请使户工二部臣与闻之上曰有司虑国用必持议不决救民之穷不可迟疑是时上坐西角门命士奇等就西角楼起草士奇草诏曰朕夙夜念民弘谘下隐山东诸郡及于淮徐频岁旱涝今秋成未冀民冻馁呻吟流于道路郡县不畜心父母耶可全免今岁夏税其秋粮减半征收自今年四月以来一应收买及科派物件未到官者尽行停罢若实无见物先虚报在官者宥不问不许再科以足其数诸郡县抚辑安养毋贪刻重困之上曰善立命书诏用玺顾士奇今可语二部矣中官采木四川有贪横者上召弋谦曰尔为朕治朕自知尔毋畏升行在都察院右副都御史赐钞千贯以行设北京行都察院置右副都御史左佥都御史各一员分卢龙恒南冀北广平四道大名饥发长垣县仓济之严钞法赐皇太子书曰朕惟祖于孙父于子亲爱天下莫加焉而推明所以长保富贵寿康之道以期之者圣人之心也尔朕嫡长子我皇考鞠育提训随事示之永乐甲辰春躬亲北征车驾将发子孙咸在顾尔谓朕古之令主盘盂剑几皆有警铭人主之道莫大中正吾欲以人主中正四字制宝押师还授尔俾尔勉焉不幸宾天今皇太子属尔谨制尔授尔懋敬之尔敬其内以慎其外隆古帝王传授尽此尔懋敬之河南州县饥赈之昌邑邢台县饥驿赈之上曰南士善文北士厚重今科举所进北得什一焉礼部其定议南士六之北士四之命皇子谒陵南京就留守加赠故大学士胡广为少师赐其家甲寅蹇义夏原吉杨士奇侍上曰夜见元象否皆曰未见亦不知上曰士奇当知之紫微垣甚急命矣叹息起明召义士奇至奉天门曰监国二十年构于谗慝心之艰危吾三人共之上赖皇考仁明得以保全言已泫然义士奇亦流涕土奇曰先帝之赐陛下纯诚之&#今已脱险即夷陛下自宽上曰即吾去世后谁知吾三人同心一诚遂赐义士奇&#印各二义印曰蹇忠贞士奇印曰杨贞一皆拜受退盖逾月而上崩戊午谒长陵己未还宫上曰今民间物视国初直十倍有司市供祀牲牺但准洪武时价民怨神其享其令太常悉准诸时直玉田县饥赈之&#诸边总兵曰军机欲密文书不可稽诸将多掌以幕下武人则泄漏滞误今各择文臣一人往佐遂以分命户部郎中子谭等五月谕蹇义曰御史当任老成者遽授新进遇事风生以嘉怒为威福正直不阿往往被凌辱顺比则与为胶漆自今慎选之又曰都御史惟廉清公正乃可倡率尚咨可都御史者修太宗实录贵池典史金兰考绩父老诣阙留升为本县知县行在翰林侍读李时勉侍讲罗汝敬言事上恕使武士摮时勉皆改为监察御史顷之下狱庚辰上不豫召蹇义杨士奇杨荣黄淮至思善门驰召皇太子辛巳大渐遣诏天下是日上崩未发丧沐浴袭奠饭含如礼设几筵宫中朝夕哭上食六月辛丑皇太子至乃发丧敛壬寅大敛甲辰成服七月己巳上尊谥曰敬天体道纯诚至德弘文钦武章圣达孝昭皇帝庙号仁宗九月壬寅葬献陵
