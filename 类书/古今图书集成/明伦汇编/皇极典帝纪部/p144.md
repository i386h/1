<!-- { "loadSidebar": true } -->
按魏书出帝本纪出帝讳修字孝则广平武穆王怀之第三子也母李氏性沉厚少言好武事始封汝阳县开国公拜通直散骑侍郎转中书侍郎建义初除散骑常侍寻迁平东将军兼太常卿又为镇东将军宗正卿永安三年封平阳王普泰初转侍中镇东将军仪同三司兼尚书右仆射又加侍中尚书左仆射中兴二年夏四月安定王自以疏远未允四海之心请逊大位齐献武王与百僚会议佥谓高祖不可无后乃共奉王戊子即帝位于东郭之外入自东阳云龙门御太极前殿群臣朝贺礼毕升阊阖门诏曰否泰相沿废兴互有元天无所隐精灵弗能谕大魏统干德渐区牢笼九服旁礡三光而上天降祸运踵多难礼乐崩沦宪章漂没赫赫宗周剪为戎寇肃肃清庙将成茂草羌氐乘机肆其昏虐杀君害王刳剔海内竞其吞噬之意不识醉饱之心自书契以来未有若斯者已大丞相渤海王忠存本朝精贯白日爰举义旗志雪国耻故广阿之军貔虎夺气邺下之师金汤失险近者四裔相率实繁有徒驱天下之兵尽华戎之锐桴鼓暂交一朝荡灭元凶授首大憝斯擒扬&#济河扫清伊洛士民安堵不失旧章社稷危而复安洪基毁而还构朕以托体宸极猥当乐推祗握宝图承兹大业得以眇身托于王公之上若涉渊水罔识攸津思与兆民同兹嘉庆可大赦天下改中兴二年为太昌元年诏前御史中尉樊子鹄起复本官兼尚书左仆射东南道大行台都督仪同三司徐州刺史杜德讨元树齐献武王上言建义之家枉为尔朱氏籍殁者悉皆蠲免帝以世易复除齐献武王为大丞相天柱大将军太师世袭定州刺史增封九万并前十五万户庚寅加齐文襄王侍中开府仪同余如故壬辰齐献武王还邺车驾饯别于干脯山五月丙申前废帝广陵王殂以太傅淮阳王欣为太师封沛郡王司徒公赵郡王谌为太保侍中骠骑大将军开府仪同三司清河王亶仪同三司使持节侍中骠骑大将军开府仪同三司司州牧南阳王宝炬为太尉公侍中太保录尚书事长孙稚为太傅侍中骠骑大将军尚书左仆射元罗仪同三司尚书令骠骑大将军吏部尚书元世&#仪同三司戊戌以齐献武王固让听解天柱大将军减封五万户余悉如故辛丑以前司空高干邕复为司空公乙巳帝幸华林都亭宴群臣班有差羽林队主唐猛突入称庆帝以猛犯禁卫杖之猛色有忤斩之阶下丁未诏曰无侮惸独事炳前经惠此鳏寡声留往册朕以薄德作民父母乃眷元元寤言增叹今理运惟新哀矜伊始如有孤老疾病无所依归者有司明加隐括依格赈赡又诏曰理有一准则民无觊觎法启二门则吏多威福前主为律后主为令历世永久实用滋章非所以准的庶品堤防万物可令执事之官四品以上集于都省取诸条格议定一途其不可施用者当局停记新定之格勿与旧制相连务在约通无致冗滞己酉以侍中骠骑大将军仪同三司清河王亶为司徒公庚戌诏曰顷西土年饥百姓流徙或身倚沟渠或命悬道路皆见弃草土取厌乌鸢言念于此有警夜寐掩胳之礼诚所庶几行墐之义冀亦可勉其诸有露尸令所在埋覆可宣告天下乙卯诏外内解严六月癸亥朔帝于华林园纳讼丙寅蠕蠕哒高丽契丹库莫奚国并遣使朝贡丁卯太尉公司州牧南阳王宝炬坐事降为骠骑大将军开府王如故归第令羽林卫守改谥武怀皇帝曰孝庄癸酉螭蠕哒国遣使朝贡戊寅诏内外百司普泛六级在京百寮加中兴四级义师将士并加军泛六级在邺百官三级河北同义之州两级河桥建义者加五级关西二级诸受建明普泰封爵泛级优特之阶悉追己卯帝临显阳殿纳讼乙酉高丽契丹库莫奚国遣使朝贡丙戌以前骠骑大将军开府仪同三司斛斯椿还为前官诏曰间者凶权诞恣法令变常遂立夷貊轻赋冀收天下之意随以箕敛之重终纳十倍之征掩目捕雀何能过此朕属念蒸黎无忘寝食加田桑始事生业未滋若顿依常格或不周展今岁租调两收一丐来年复旧辛卯以使持节卫大将军仪同三司尚书左仆射贾显度为骠骑大将军开府仪同三司秋七月乙未诏曰顷永安驭运载育皇储遂锡泛阶以申国庆近经普泰便尔中追今罪人既殄旧章斯复宜述往旨用卒前恩皇子泛二级悉可还授文穆庙泛故宜停寝若已受者依例追之庚子以骠骑大将军开府南阳王宝炬为太尉公壬寅齐献武王率众入自滏口大都督库狄干入自井陉讨尔朱兆乙巳齐献武王以尔朱天光尔朱度律送之京师斩于都市己酉以兼尚书左仆射东南道大行台樊子鹄为仪同三司庚戌诏侍中骠骑将军左光禄大夫高隆之为使持节骠骑大将军仪同三司兼尚书左仆射北道行台率步骑十万趋大行会齐献武王隆之解行台仍为大丞相军司齐献武王次于武乡尔朱兆大掠晋阳北走秀容并州平乙卯帝临显阳殿亲理冤狱丙辰以宗师东莱王贵平为车骑大将军仪同三司是月夏州徙民郭迁据宥州反刺史元嶷弃城走诏行台侯景率齐州刺史尉景济州刺史蔡&#等攻讨之城陷迁奔萧衍东南道大行台樊子鹄大破萧衍军于谯城擒其邺王元树及谯州刺史朱文开八月壬戌朔齐文襄王来朝燕射班部下各有差丁卯以西中郎将元宁为高平王甲戌以车骑大将军左光禄大夫李琰之为仪同三司庚寅以车骑将军左光禄大夫崔秉为骠骑大将军仪同三司辛卯以车骑将军右光禄大夫高岳为骠骑大将军仪同三司九月癸未以侍中骠骑大将军左光禄大夫封津为仪同三司庚子帝幸华林都亭引见元树及公卿百寮蕃使督将等宴射班各有差癸卯燕郡开国公贺拔允进爵为王乙巳帝幸都水南过洛汭遂至瀍涧己酉复田于北原癸丑以太师沛王欣为广陵王前废帝子渤海王子恕改封沛郡王甲寅以侍中骠骑大将军封阴之任祥并为仪同三司以车骑大将军河南尹元仲景为骠骑大将军仪同三司乙卯车驾谒山陵丙辰蠕蠕高昌国遣使朝贡庚申以卫将军前吏部尚书李神隽抚军将军右卫将军娄昭并为骠骑大将军仪同三司冬十月甲子以使持节卫将军光州刺史高仲密为车骑大将军仪同三司丁卯以车骑大将军左光禄大夫潘蛮为仪同三司己卯以车骑大将军左光禄大夫高琛为特进骠骑开府仪同三司庚寅以使持节骠骑将军肆州刺史刘贵为骠骑大将军仪同三司十有一月甲午以车骑将军扬州刺史斛斯敦为骠骑大将军仪同三司丁酉日南至车驾有事于圆丘戊戌朝会百官于太极前殿甲辰安定王及东海王坐事死乙巳蠕蠕国遣使朝贡己酉以前太尉公汝南王悦为侍中大司马开府葬灵太后胡氏十有二月丙寅以骠骑大将军领御史中尉綦隽为仪同三司乙亥以侍中广平王赞为骠骑大将军开府仪同三司丁亥杀大司马汝南王悦大赦天下改太昌为永兴以太宗号寻改为永熙元年二年春正月庚寅朔朝飨群臣于太极前殿甲午齐献武王自晋阳出讨尔朱兆丁酉大破之于赤洪岭兆遁走自杀己亥车驾幸崧高石窟灵岩寺庚子又幸散施各有差庚戌仪同三司李琰之薨丁巳追尊皇考为武穆帝皇太妃冯氏为武穆后皇妣李氏为皇太妃以骠骑将军前沧州刺史高聿为骠骑大将军仪同三司萧衍劳州刺史曹凤东荆州刺史雷能胜等举城内属二月庚申以使持节镇东将军行汾州事张琼为骠骑大将军仪同三司辛酉以司空公高干邕为使持节骠骑大将军开府仪同三司咸阳王坦为司空公三月己丑朔加骠骑大将军沧州刺史贾显智开府仪同三司辛卯诏以前普解诸行台今阿至罗相率降款复以齐献武王为大行台随机裁处甲午以车骑将军蔚州刺史窦泰为使持节车骑大将军开府仪同三司相州刺史使持节骠骑大将军开府仪同三司徐州刺史高干邕坐事赐死太师鲁郡王肃薨戊申以使持节都督河渭部三州诸军事骠骑大将军世袭河州刺史梁景睿为仪同三司丁巳以侍中太保司州牧赵郡王谌为太尉公加羽葆鼓吹侍中太尉公南阳王宝炬为太尉开府尚书令夏四月戊辰诏诸参佐自三府以下爰及外州皆不得复加常侍及兼两员虽已授者亦悉追之是月青州人耿翔袭据胶州杀刺史裴粲通于萧衍五月庚寅诏诸幽枉未申事经一周已上悉集华林将亲览察脱事已经年有司不列者其人各自陈诉若事连州郡由缘淹岁者亦仰尚书总集以闻壬寅以使持节骠骑大将军仪同三司齐州刺史侯渊复为开府仪同三司乙巳诏曰大夫之职位秩贵显员外之官亦为匪贱而下及胥吏带领非一高卑浑杂有损彝章自今已后京官乐为称事小职者直加散号将军愿罢卑官者为大夫及员外之职不宜仍前散实参领其中旨特加者不在此例东徐州城民王早实等杀刺史崔庠据州入萧衍六月壬申以骠骑大将军开府仪同三司尚书右仆射樊子鹄为青胶大使督济州刺史大都督蔡&#讨耿翔丁丑以骠骑大将军前行南兖州事念贤为仪同三司秋七月辛卯以使持节镇北将军大都督泰州刺史万俟普拨为骠骑大将军仪同三司壬辰以太师司州牧广陵王欣为大司马侍中以太尉公赵郡王谌为太师并开府庚戌以前司徒公燕郡王贺拔允为太尉公八月乙丑齐文襄王来朝帝燕于华林都亭班部下各有差以骠骑大将军前南岐州刺史司马子如为仪同三司戊辰车驾饯文襄王于河梁仍济河而返癸酉齐献武王上表固让王爵不许请分邑十万户节降为品回授勋义从之九月壬子以散骑常侍车骑大将军左光禄大夫崔孝芬为仪同三司冬十月癸未以卫将军瓜州刺史泰临县开国伯高昌王曲子坚为仪同三司进爵郡王十有一月癸巳持节征北将军殷州刺史邸珍为徐州大都督东道行台仆射率将讨东徐州十有二月丁巳车驾狩于嵩阳己巳遂幸温汤丁丑车驾还宫三年春正月壬辰齐献武王讨费也头于河西苦泄河大破之获其帅纥豆陵伊利迁其部落于内地二月东梁州为夷民侵逼诏使持节车骑大将军行东雍州事泉企为东梁州行台都督以讨之己未萧衍假节豫州刺史南昌王毛香举城内附授以持节安南将军信州刺史义昌王壬戌大赦天下丙子帝亲释奠礼先师辛巳幸洪池陂遂游田壬午以卫将军前徐州刺史元佑为卫大将军仪同三司以骠骑将军左卫将军元斌之为颍昌王三月壬寅以前侍中车骑大将军李彧为骠骑大将军仪同三司夏四月戊午契丹国遣使朝贡辛未高平王宁坐事降爵为公丙子高丽国遣使朝贡五月丙戌增置勋府庶子厢别六百人又增骑官厢别二百人依第出身骑官秩比直斋辛卯诏曰大魏得一居宸乘六驭考风云之所会宅日月之所中自北而南东征西怨后来其苏无思不偃而句吴负险久遗度外世祖太武皇帝握金镜以照耀击玉鼓以铿锵神武之所牢笼威风之所轹莫不云彻雾卷瓦解冰消长江已北尽为魏土顷天步中圯国纲时屯凶竖因机牙窥上国疆场侵噬州郡沦胥乃眷东顾无忘寝食自非五牛警&#七萃按部何以复文武之旧业拯涂炭于遗黎朕将亲总六军径临彭汴一劳永逸庶保无疆内外百寮便可严备出顿之期更听后敕时帝为斛斯椿元毗王思政魏光等佞间阻贰于齐献武王托讨萧衍盛暑征发河南诸州之兵天下怪恶之语在斛斯椿传丙申以使持节侍中大司马开府司州牧广陵王欣为左军大都督太傅录尚书事长孙稚为中军四面大都督丁酉帝幸华林都亭集京畿都督及军士三千余人慰勉之庚子又幸华林都亭纳讼壬寅又以长孙稚为后军大都督六月丁卯大都督源子恭镇胡阳汝阳王暹守石济仪同三司贾显智率豫州刺史斛斯寿东趋济州庚午吐谷浑国遣使朝贡丙子诏曰顷年以来天步时阻干戈不戢荆棘斯生或徇节感恩奋不顾命或临戎对敌赴难如归身首横分骸骨不敛勋诚靡录荣赠莫加寤寐矜之良有嗟悼可普告内外所在言列若无亲近听故友陈之尚书检实随状科赠庶粗慰冤魂少申恻隐庚辰以使持节车骑大将军中军大都督斛律沙门为开府仪同三司秋七月辛巳朔以镇东将军前大鸿胪卿太原王昶特为车骑大将军仪同三司己丑帝亲总六军十余万众次于河桥以斛斯椿为前军大都督寻诏椿镇虎牢又诏荆州刺史贺拔胜赴于行所胜率所部次于汝水庚子以使持节征西将军岐州刺史越肱特为仪同三司丁未帝为椿等迫胁遂出于长安己酉齐献武王入洛贺拔胜走还荆州八月甲寅推司徒公清河王亶为大司马承制总万几居尚书省辛酉齐献武王西迎车驾戊辰制曰晦为明始乱实治基爰着天道又符人事故姬祚中微践土有勤王之役刘氏将倾北军致左袒之举用能隆此远年克兹卜世永熙之季权佞擅朝群小是崇勋贤见害官缘价以贵贱狱因货而死生宗祏飘若缀旒民命弃如草莽大丞相位居晋郑任属桓文兴甲汾川问罪伊洛群奸畏威拥迫人主以自蔽卫远出秦方虽车驾流移未即返御然权佞将除天下延颈魏邦虽旧其化维新思与兆民同兹更始可大赦天下行台侯景讨荆州贺拔胜战败走奔萧衍九月癸巳以卫大将军河南尹元子思为使持节行台仆射使持节骠骑大将军开府仪同三司领军将军娄昭为西道大都督并率左右侍官西迎车驾己酉椿党毛鸿宾守潼关齐献武王破擒之是日齐献武王东还于洛是月东清河人傅皛杀太守韩子捷据郡反会赦乃降冬十月戊辰使持节骠骑大将军开府仪同三司行青州事侯渊克东扬州斩刺史东莱王贵平传首京师闰十二月癸巳帝为宇文黑獭所害时年二十五史臣曰广陵废于前中兴废于后平阳猜惑自绝宗庙普泰雅道居多永熙悖德为甚是俱亡灭天下所弃欤孝静帝本纪
