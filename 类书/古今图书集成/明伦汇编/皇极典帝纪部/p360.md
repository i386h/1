<!-- { "loadSidebar": true } -->
按元史顺帝本纪至正七年春正月甲辰朔日有食之大寒而风朝官仆者数人己酉享于太庙壬子命中书左丞相别儿怯不花为右丞相寻辞职丁巳复立东路都蒙古军都元帅府庚申云南老丫等蛮来降立老丫耿冻路军民总管府丙寅以广西宣慰使章伯颜讨猺獠有功升湖广行省左丞诏以怯薛丹支给浩繁除累朝定额外悉罢之二月甲戌朔兴圣宫作佛事赐钞二千锭己卯山东地震坏城郭棣州有声如雷河南山东盗蔓延济宁滕邳徐州等处庚辰以中书参知政事锁南班为中书右丞道童为中书参知政事丙戌以宦者伯帖木儿为司徒是月猺贼吴天保寇沅州以阿吉剌为知枢密院事整治军务三月甲辰中书省臣言世祖之朝省台院奏事给事中专掌之以授国史纂修近年废弛恐万世之后一代成功无从稽考乞复旧制从之乙巳遣使铨选云南官员修光天殿庚戌试国子监会食弟子员选补路府及各卫学正戊午诏编六条正类庚申监察御史王士点劾集贤大学士吴直方躐进官阶夺其宣命乙丑云南王孛罗来献死可伐之捷壬申遣使修上都大干元寺命有司定吊赙诸王公主驸马礼仪之数夏四月乙亥命江浙省臣讲究役法己卯享于太庙辛巳遣达本贺方使于占城以通政院使郎吉儿为辽阳行省参知政事讨吾者野人己丑发米二十万石赈粜贫民以翰林学士承旨定住为中书右丞庚寅复命别儿怯不花为中书右丞相以中书平章政事铁木儿塔识为左丞相临清广平泺河等处盗起遣兵捕之通州盗起监察御史言通州密迩京城而盗贼蜂起宜增兵讨之以杜其源不听是月河东大旱民多饥死遣使赈之车驾时巡上都五月庚戌猺贼吴天保陷武冈路诏遣湖广行省右丞沙班统军讨之乙丑右丞相别儿怯不花以调燮失宜灾异迭见罢诏以太保就第是月临淄地震七日乃止六月诏免太师马札儿台官安置西宁州其子脱脱请与父俱行以御史大夫太平为中书平章政事彰德路大饥民相食秋七月甲寅召隐士完者图执礼哈琅为翰林待制张枢董立为翰林修撰李先孝为著作郎张枢不至丙辰太阴犯垒壁阵丁巳以江南行台大夫纳麟为御史大夫是月猺贼吴天保复寇沅州陷溆浦辰汉县所在焚掠无遗徙马札儿台于甘肃以别儿怯不花之谮也九月癸卯八怜内哈剌那海秃鲁和伯贼起断岭北驿道甲辰辽阳霜早伤禾赈济驿户戊申车驾还自上都癸丑上都斡耳朵成用钞九千余锭甲寅诏举才能学业之人以备侍卫丁巳中书左丞相铁木儿塔识薨辛酉以御史大夫朵儿只为中书左丞相甲子集庆路盗起镇南王孛罗不花讨平之丁卯猺寇吴天保复陷武冈延及宝庆杀湖广行省右丞沙班于军中冬十月辛未享于太庙丁丑诏左右丞相平章枢密知院御史大夫得赐玉押字印余官不与庚辰诏建木华黎伯颜祠堂于东平丙戌亦怜只荅儿反遣兵讨之辛卯开东华射圃戊戌西蕃盗起凡二百余所陷哈剌火州劫供御蒲萄酒杀使臣是月猺贼吴天保复寇沅州州兵击走之十一月辛丑监察御史曲曲以宦者陇普凭借宠幸骤升荣禄大夫追封三代田宅逾制上疏劾之甲辰沿江盗起剽掠无忌有司莫能禁两淮运使宋文瓒上言江阴通泰江海之门户而镇江真州次之国初设万户府以镇其地今戍将非人致使贼舰往来无常集庆花山劫贼纔三十六人官军万数不能进讨反为所败后竟假手盐徒虽能成功岂不贻笑宜亟选智勇以任兵柄以图后功不然东南五省租税之地恐非国家之有不听拨山东地土十六万二千余顷属大承天护圣寺乙巳中书户部言各处水旱田禾不收湖广云南盗贼蜂起兵费不给而各位怯薛冗食甚多乞赐分减帝牵于众请令三年后减之庚戌太阴犯天廪怀庆路饥猺贼吴天保复陷武冈命湖广行省平章政事苟&#领兵讨之以河决命工部尚书迷儿马哈谟行视金堤甲寅猺贼吴天保陷靖州命威顺王宽彻不花镇南王孛罗不花及湖广江西二省以兵讨之丁巳命中书平章政事太平为左丞相辞不允戊午命河南山东都府发兵讨湖广洞蛮己未以中书省平章政事韩嘉讷为陕西行台御史大夫迤北荒旱缺食遣使赈济驿户丁卯海北湖南猺贼窃发两月余有司不以闻诏罪之并降散官一等是月马札儿台薨召脱脱还京师十二月庚午以中书左丞相朵儿只为右丞相平章政事太平为左丞相诏天下丙子以连年水旱民多失业选台阁名臣二十六人出为郡守县令仍许民间利害实封呈省壬午晋宁东昌东平恩州高唐等处民饥赈钞十四万锭米六万石丙戌中书省臣建议以河南盗贼出入无常宜分拨达达军与扬州旧军于河南水陆关隘戍守东至徐邳北至夹马营遇贼掩捕从之是月陕西行御史台臣劾奏别儿怯不花乃逆臣之亲子不可居太保之职不从是岁置中书议事平章四人隆福宫三皇后弘吉剌氏木纳失里薨八年春正月戊戌朔命也先帖木儿知枢密院事丁未享于太庙辛亥黄河决迁济宁路于济州诏各官府谙练事务之人毋得迁调诏翰林国史院纂修后妃功臣列传学士承旨张起岩学士杨宗瑞侍讲学士黄溍为总裁官左丞相太平左丞吕思诚领其事甲子木怜等处大雪羊马冻死赈之是月诏给铜虎符以宫尉完者不花贵赤卫副指挥使寿山监湖广军命湖广行省右丞秃赤湖南宣慰都元帅完者帖木儿讨莫盘洞诸蛮斩首数百级其余二十余洞缚其洞首杨鹿五赴京师二月癸酉御史大夫纳麟加太尉致仕乙亥以北边沙土苦寒罢海海剌秃屯田丙子命太子爱猷识理达腊习读畏吾儿文字庚辰太阴犯轩辕癸未太阴犯平道甲申命星吉为江南行台御史大夫壬辰太平言孛荅乃秃忙兀三处屯田世祖朝以行营旧站拨属虎贲司后为豪有力者所夺遂失其利今宜仍前拨还从之是月以前奉使宣抚贾惟贞称职特授永平路总管会岁饥惟贞请降钞四万余锭赈之诏济宁郓城立行都水监以贾鲁为都水三月丁酉诏以束帛旌郡县守令之廉勤者辽东锁火奴反诈称大金子孙水达达路脱脱禾孙唐兀火鲁火孙讨擒之壬寅土番盗起有司请不拘资级委官讨之福建盗起地远难于讨捕诏汀漳二州立分元帅府辖之癸卯帝亲试进士七十有八人赐阿鲁辉帖木儿王宗哲进士及第余出身有差己酉湖广行省遣使献石壁洞蛮捷丙辰太阴犯建星己未遣使诣江浙江西湖广四川云南铨福建番广蛮夷等处官员选辛酉辽阳兀颜拨鲁欢妄称大金子孙受玉帝符文作乱官军讨斩之壬戌六条政类书成京畿民饥徽州路达鲁花赤哈剌不花以政绩闻诏赐金帛旌之是月猺贼吴天保复寇沅州夏四月辛未河间等路以连年河决水旱相仍户口消耗乞减盐额诏从之乙亥帝幸国子学赐衍圣公银印升秩从二品定弟子员出身及奔丧省亲等法诏守令选立社长专一劝课农桑诏京官三品以上岁举守令一人守令到任三月亦举一人自代其玉典赤拱卫百户不得授县达鲁花赤止授佐贰久着廉能则用之平江松江水灾给海运粮十万石赈之丁丑辽阳董哈剌作乱镇抚钦察讨擒之己卯海宁州沐阳县等处盗起遣翰林学士秃坚不花讨之是月享于太庙车驾时巡上都命脱脱为太傅湖广章伯颜引兵捕土寇莫万五蛮雷等已而广西峒贼乘隙入寇伯颜退走五月丁酉朔大霖雨京城崩庚子广西山崩水涌漓江溢平地水深二丈余屋宇人畜漂没壬子宝庆大水丁巳四川旱饥禁酒六月丙寅朔升徐州为总管府以邳宿滕峄四州隶之丙戌立司天台于上都是月山东大水民饥赈之秋七月丙申朔日有食之辛丑复立五道河屯田乙巳享于太庙旌表大都节妇巩氏门戊申西北边军民饥遣使赈之壬子量移窜徙官于近地安置死者听归葬乙卯遣使祭曲阜孔子庙江州路总管刘恒有政绩升授山东宣慰使丙辰以阿剌不花为大司徒八月丙子太阴犯垒壁阵己卯山东雨雹是月车驾还自上都九月己未太阴犯灵台冬十月丁亥广西蛮掠道州十一月辛亥猺贼吴天保率众六万掠全州是岁诏赐高年帛设分元帅府于沂州以买列的为元帅备山东寇台州方国珍为乱聚众海上命江浙行省参知政事朵儿只班讨之监察御史张桢劾太尉阿乞剌欺罔之罪又言明里董阿也里牙月鲁不花皆陛下不共戴天之雠伯颜贼杀宗室嘉王郯王一十二口稽之古法当伏门诛而其子兄弟尚仕于朝宜急诛窜别儿怯不花阿附权奸宜亦远贬今灾异迭见盗贼蜂起海寇敢于要君阃帅敢于玩寇若不振举恐有唐末藩镇噬脐之祸不听监察御史李泌言世祖誓不与高丽共事陛下践世祖之位何忍忘世祖之言乃以高丽奇氏亦位皇后今灾异屡起河决地震盗贼滋蔓皆阴盛阳微之象乞仍降为妃庶几三辰奠位灾异可息不听九年春正月丁酉享于太庙癸卯立山东河南等处行都水监专治河患乙巳广西猺贼复陷道州万户郑均击走之丙午命中书平章政事太不花提调会同馆庚戌太白犯建星辛亥太白犯平道二月戊辰祭社稷辛巳太不花辞职不允甲申太阴犯建星三月丁酉埧河浅&#以军士民夫各一万浚之己亥太白犯垒壁阵己巳命大司农达识帖睦迩为湖广行省平章政事是月河北溃陈州麒麟生不乳而死猺贼吴天保复寇沅州夏四月丁卯享于太庙丁丑以知枢密院事钦察台为中书平章政事己卯以燕南廉访使韩元善为中书左丞立镇抚司于直沽海津镇壬午以河间盐运司水灾住煎盐三万引是月车驾时巡上都五月戊戌命太傅脱脱提调大斡耳朵内史府庚子诏修黄河金堤民夫日给钞三贯辛丑罢瑞州路上高县长官司庚戌命翰林国史院等官荐举守令丙辰定守令督摄之法路督摄府府督摄州州督摄县是月白茅河东注沛县遂成巨浸蜀江大溢浸汉阳城民大饥六月丙子刻小玉印以至正珍秘为文凡秘书监所掌书尽皆识之秋七月庚寅监察御史斡勒海寿劾奏殿中侍御史哈麻及其弟雪雪罪恶御史大夫韩嘉讷以闻不省章三上诏夺哈麻雪雪官出海寿为陕西廉访副使韩嘉讷为宣政院使壬辰诏命太子爱猷识理达腊习学汉人文书以李好文为谕德归旸为赞善张仲为文学李好文等上书辞不许赐公主不答昔平江田五十顷甲午以也先帖木儿为御史大夫乙未以湖广行省左丞相亦怜真班知枢密院事丙午太阴犯垒壁阵癸丑太阴犯天关甲寅以伯颜为集贤大学士乙卯罢右丞相朵儿只司前为国王左丞相太平为翰林学士承旨是月大霖雨水没高唐州城江汉溢漂没民居禾稼闰月辛酉诏脱脱为中书左丞相仍太傅韩家讷为江浙行省平章政事庚午以也可札鲁忽赤搠思监为中书右丞同知枢密院事玉枢虎儿吐华为中书参知政事辛巳诏赦湖广猺贼诖误者戊子命岐王阿剌乞镇西番八月甲辰以集贤大学士伯颜为中书平章政事河南行省平章政事月鲁不花为宣政院使庚戌以司徒雅普化提调太史院知经筵事是月车驾还自上都九月甲子凡建言中外利害者诏委官选其可行之事以闻丙寅命平章政事伯颜提调留守司丙子中书平章政事定住以疾辞职不允辛巳命知枢密院事亦怜真班提调武备寺丙戌荧惑犯灵台是月遣御史中丞李献代祀河渎冬十月辛卯享于太庙丁酉命皇太子爱猷识理达腊自是日为始入端本堂肄业命脱脱领端本堂事司徒雅普化知端本堂事端本堂虚中座以俟至尊临幸太子与师傅分东西向坐授书其下僚属以次列坐十一月戊午朔日有食之戊辰大阴犯毕宿庚辰太白犯垒壁阵十二月戊戌太白复犯垒壁阵丁未猺贼吴天保陷辰州是岁诏汰冗官均俸禄赐致仕官及高年帛漕运使贾鲁达言便益二十余事从其八事其一曰京畿和籴二曰优恤漕司旧领漕户三曰接运委官四曰通州总治豫定委官五曰船户困于&#夫海粮坏于&#户六曰疏浚运河七曰临清运粮万户府当隶漕司八曰宜以宣忠船户付本司节制冀宁平遥等县曹七七反命刑部郎中八十兵马指挥沙不丁讨平之十年春正月丙辰朔以中书右丞搠思监为平章政事王枢虎儿吐华为中书右丞壬戌立四川容美洞军民总管府壬申太阴犯荧惑甲戌陨石棣州色黑中微有金星先有声自西北来至州北二十里乃陨二月丙戌诏加封天妃父种德积庆侯母育圣显庆夫人辛丑太阴犯平道甲辰太阴犯键闭三月己卯荧惑犯太微垣是月奉化州山石裂有禽鸟草木山川人物之形夏四月己丑左司都事武祺建言更钞法丁酉赦天下其略曰朕纂承洪业抚临万邦夙夜励精靡遑暇逸比缘倚注失当治理乖方是用图任一相俾赞万机爰命脱脱为中书右丞相统正百官允厘庶绩曾未期月百度具举中外协望朕甚嘉焉尚虑军国之重民物之繁政令有未孚生意有未遂可赦天下丙午太白犯鬼宿是月车驾时巡上都六月壬子星大如月入北斗震声若雷三日复还秋七月辛酉太阴犯房宿癸亥以大护国仁王寺昭应宫财用规运总管府仍属宣政院辛未太白昼见丁丑太白复昼见八月壬寅车驾还自上都九月癸丑朔太白昼见辛酉祭三皇如祭孔子礼先是岁祀以医官行事江西廉访使文殊讷建言礼有未备乃敕工部具祭器江浙行省造雅乐太常定仪式翰林撰乐章至是用之壬戌荧惑犯天江庚午命枢密院以军士五百修筑白河堤壬午脱脱以吏部选格条目繁多莫适据依铨选者得以高下之请编类为成书从之冬十月癸巳岁星犯轩辕乙未吏部尚书偰哲笃建言更钞法命中书省御史台集贤翰林两院之臣集议之丙申太阴犯昴宿辛丑置诸路宝泉都提举司于京城是月大名东平济南徐州各立兵马指挥司以捕上马贼十一月壬子朔日有食之丙辰以高丽渖王之孙脱脱不花等为东宫怯薛官辛酉罢辽阳滨海民煎熬野盐戊辰太阴犯鬼宿己巳诏天下以中统交钞一贯文权铜钱一千文准至元宝钞二贯仍铸至正通宝钱并用以实钞法至元宝钞通行如故是月三星陨于耀州化为石如斧形削之有屑击之有声十二月壬午朔修大都城辛卯以大司农秃鲁等兼领都水监集河防正官议黄河便益事命前同知枢密院事不颜不花等讨广西猺贼乙未太阴犯鬼宿己酉方国珍攻温州是岁京师丽正门楼上忽有人妄言灾祸鞫问之自称蓟州人已而不知所往十一年春正月乙卯享于太庙丙辰辰星犯牛宿庚申命江浙行省左丞孛罗帖木儿讨方国珍丁卯兰阳县有红星大如斗自东南堕西北其声如雷己卯命搠思监提调大都留守司二月庚寅太阴犯鬼宿乙未太阴犯太微丁酉太阴犯亢宿是月命游皇城中书省臣谏止之不听立湖南元帅府分府于宝庆路三月庚戌立山东分元帅府于登州丙辰亲策进士八十三人赐朵烈图文允中进士及第其余赐出身有差壬戌征建宁处士彭炳为端本堂说书不至丁卯太阴犯东咸戊辰太阴犯天江是月遣使赈湖南北被寇人民死者钞五锭伤者三锭毁所居屋者一锭夏四月壬午诏开黄河故道命贾鲁以工部尚书为总治河防使发汴梁大名十三路民十五万庐州等戍十八翼军二万自黄陵冈南达白茅放于黄固哈只等口又自黄陵西至阳青村合于故道凡二百八十里有奇仍命中书右丞玉枢虎儿吐华同知枢密院事黑厮以兵镇之冀宁路属县多地震半月乃止乙酉享于太庙诏加封河渎神为灵源神佑弘济王仍重建河渎及西海神庙改永顺安抚司为宣抚司丁酉孟州地震庚子罢海西辽东道巡防捕盗所立镇宁州辛丑师壁安抚司土官田驴什用盘顺府土官墨奴什用降立长官司四巡检司七乙巳彰德路雨雹形如斧伤人畜是月罢沂州分元帅府改立兵马指挥使司复分司于胶州车驾时巡上都五月己酉朔日有食之辛亥颍州妖人刘福通为乱以红巾为号颍州初栾城人韩山童祖父以白莲会烧香惑众谪徙广平永平县至山童倡言天下大乱弥勒佛下生河南及江淮愚民皆翕然信之福通与杜遵道罗文素盛文郁王显忠韩咬儿复鼓妖言谓山童实宋徽宗八世孙当为中国主福通等杀白马黑牛誓告天地欲同起兵为乱事觉县官捕之急福通遂反山童就擒其妻杨氏其子韩林儿逃之武安癸丑文水县雨雹壬申命同知枢密院事秃赤以兵讨刘福通授以分枢密院印丙子命大都至汴梁二十四驿凡马一匹助给钞五锭六月发军一千从直沽至通州疏浚河道是月刘福通据朱&#攻破罗山真阳确山遂犯武阳叶县等处江浙左丞孛罗帖木儿为方国珍所败秋七月丙辰广西大水丁巳罢四川大奴管勾洞长官司改立忠孝军民府己未太阴犯斗宿壬戌太阴犯右执法己巳太白犯左执法荧惑入鬼宿是月开河功成乃议塞决河命大司农达识帖睦迩及江浙行省参知政事樊执敬浙东廉访使董守&#同招谕方国珍八月丁丑朔中兴地震戊寅祭社稷乙酉太阴犯天江丙戌萧县李二及老彭赵君用攻陷徐州李二号芝麻李与其党亦以烧香聚众而反是月车驾还自上都蕲州罗田县人徐贞一名寿辉与黄州麻城人邹普胜等以妖术阴谋聚众遂举兵为乱以红巾为号九月戊申以中书平章政事朵儿直班提调宣文阁知经筵事平章政事定住提调会同馆事壬子命御史大夫也先帖木儿知枢密院事及卫王宽彻哥总率大军出征河南妖寇各赐钞一千锭从征者赐予有差乙卯辰星犯左执法丁巳太白犯房宿壬戌诏以高丽国王不荅失里之弟伯颜帖木儿袭其王封不荅失里之子遂废戊辰太阴犯鬼宿是月刘福通陷汝宁府及息州光州众至十万徐寿辉陷蕲水县及黄州路冬十月戊寅荧惑犯太微垣己卯享于太庙辛巳太阴犯斗宿癸未立宝泉提举司于河南行省及济南冀宁等路凡九江浙江西湖广行省等处凡三命知枢密院事老章以兵同也先帖木儿讨河南妖寇乙酉太白犯斗宿己丑太白昼见荧惑犯岁星辛卯太白犯斗宿立中书分省于济宁癸巳岁星犯右执法癸卯以宗王神保克复雎宁虹县有功赐金带一从征者赏银有差丙午荧惑犯左执法是月天雨黑子于饶州大如黍菽徐寿辉据蕲水为都国号天完僭称皇帝改元治平以邹普胜为太师十一月癸丑有星孛于娄宿甲寅孛星见于胃宿乙卯丙辰亦如之丁巳太阴犯填星孛星微见于毕宿黄河堤城散军民役夫庚午监察御史彻彻帖木儿等言右丞相脱脱治河功成宜有异数以旌其劳甲戌江西妖人邓南二作乱攻瑞州总管禹苏福擒斩之是月遣使以治河功成告祭河伯召贾鲁还朝超授荣禄大夫集贤大学士赐金系腰一银十锭钞千锭币帛各二十匹都水监并有司官有功者三十七员皆升迁其职诏赐脱脱荅剌罕之号俾世袭之以淮安路为其食邑命立河平碑十二月丙子朔太白昼见丁丑太白经天己卯立河防提举司隶行都水监庚辰太白经天是夜犯垒壁阵甲申太阴犯填星丙戌太白复经天是夜复犯垒壁阵以治书侍御史乌古孙良桢为中书参知政事辛卯太白经天壬辰复如之丁酉太白昼见太阴犯荧惑命脱脱于淮安立诸路打捕鹰房民匠钱粮总管府秩从三品庚子太白经天辰星犯天江辛丑太白经天也先帖木儿复上蔡县擒韩咬儿等至京师诛之壬寅太白昼见是岁括马十二年春正月丙午朔诏印造中统元宝交钞一百九十万锭至元钞十万锭戊申竹山县贼陷襄阳路总管柴肃死之是日荆门州亦陷己酉时享太庙庚戌以宣政院使月鲁不花为中书平章政事壬子中书省臣言河南陕西腹里诸路供给繁重调兵讨贼正当春首耕作之时恐农民不能安于田亩守令有失劝课宜委通晓农事官员分道巡视督勒守令亲诣乡都省谕农民依时播种务要人尽其力地尽其利其有曾经盗贼水患供给之处贫民不能自备牛种者所在有司给之仍令总兵官禁止屯驻军马毋得踏践以致农事废弛从之乙卯淮东宣慰司添设同知宣慰司事及都事各一员丙辰徐寿辉遣伪将丁普郎徐明远陷汉阳丁巳陷兴国府己未徐寿辉遣邹普胜陷武昌威顺王宽彻普化湖广行省平章政事和尚弃城走刑部尚书阿鲁收捕山东贼给敕牒十一道使分赏有功者辛酉徐寿辉伪将鲁法兴陷安陆府知府丑驴战不胜死之癸亥刑部添设尚书侍郎郎中员外郎各一员五爱马添设忽剌罕赤一百名乙丑太阴犯荧惑丙寅以河复故道大赦天下己巳岁星犯右执法辛未徐寿辉兵陷沔阳府壬申中兴路陷山南宣慰司同知月古轮失领兵出战众溃宣慰使锦州不花山南廉访使卜礼月敦皆遁走是月命逯鲁曾为淮东添设元帅统领两淮所募盐丁五千讨徐州拘刷河南陕西辽阳三省及上都大都腹里等处汉人马命四川行省平章政事月鲁帖木儿为总兵官与四川行省右丞长吉讨兴元金州等处贼宣政院同知桑哥率领亦都护畏吾儿军与荆湖北道宣慰使朵儿只班同守襄阳济宁兵马指挥使宝童统领右都卫军从知枢密院事月阔察儿讨徐州二月乙亥朔诏许溪洞蛮猺自新丁丑以集贤大学士贾鲁为中书添设左丞以河南廉访使哈蓝朵儿只为荆湖北道宣慰使都元帅守襄阳癸未命诸王秃坚领从官百人驰驿守扬州赐金一锭钞一千锭命宁王牙安沙镇四川赐镇南王孛罗不花钞一万锭甲申邹平县马子昭为乱捕斩之乙酉徐寿辉兵陷江州总管李黼死之遂陷南康路丙戌霍州灵石县地震徐寿辉兵陷岳州房州贼陷归州戊子诏徐州内外群聚之众限二十日不分首从并与赦原置安东安丰分元帅府己丑游皇城庚寅太阴犯太微垣癸巳太阴犯氐宿辛丑邓州贼王权张椿陷沣州龙镇卫指挥使俺都剌哈蛮等帅师复之褒赠仗节死义宣徽使帖木儿等二十七人壬寅以御史大夫纳麟为江南行台御史大夫仍太尉命翰林学士承旨八剌与诸王孛兰奚领军守大名癸卯命中书平章政事月鲁不花知经筵事左丞贾鲁参知政事帖理帖木儿乌古孙良桢并同知经筵事是月贼侵滑浚命德住为河南右丞守东明德住时致仕于家闻命驰至东明浚城隍严备御贼不敢犯徐寿辉伪将欧祥陷袁州命帖理帖木儿以中书参知政事分省济宁三月乙巳朔追封太师忠王马扎儿台为德王丁未徐寿辉伪将许甲攻衡州洞官黄安抚败之徐寿辉伪将陶九陷瑞州总管禹苏福万户张岳败之壬子河南左丞相太不花克复南阳等处癸丑中书省臣请行纳粟补官之令凡各处士庶果能为国宣力自备粮米供给军储者照依定拟地方实授常选流官依例升转封荫及已除茶盐钱谷官有能再备钱粮供给军储者验见授品级改授常流从之戊午太阴犯进贤辛酉命亲王阿儿麻以兵讨商州等处贼以巩卜班知行枢密院事壬戌太阴犯东咸甲子徐寿辉伪将项普略陷饶州路遂陷徽州信州四川未附生蛮向亚甲洞主墨得什用出降立盘顺府丁卯江南行台御史大夫帖木哥乞致仕不允以为甘肃行省平章政事以出征马少出币帛各一十万匹于迤北万户千户所易马戊辰太白昼见诏南人有才学者依世祖旧制中书省枢密院御史台皆用之中书省臣言张理献言饶州德兴三处胆水浸铁可以成铜宜即其地各立铜冶场直隶宝泉提举司宜以张理就为铜冶场官从之以江浙行省左丞相亦怜真班为江西行省左丞相领兵收捕饶信贼庚午诏随朝一品职事及省台院六部翰林集贤司农太常宣政宣徽中政资正国子秘书崇文都水诸正官各举循良材干智勇兼全堪充守令者二人知人多者不限员数各处试用守令并授兼管义兵防御诸军奥鲁劝农事所在上司不许擅差守令既已优升其佐贰官员比依入广例量升二等任满验守令全治者与真授不治者全削二等依本等叙半治者减一等叙杂职人员其有知勇之士并依上例凡除常选官于残破郡县及迫近贼境之处升四等稍近贼境升二等是月方国珍复劫其党下海入黄岩港台州路达鲁花赤泰不花率官军与战死之陇西地震百余日城郭颓夷陵谷迁变定西会州静宁庄浪尤甚会州公宇中墙崩获弩五百余张长者丈余短者九尺人莫能挽改定西为安定州会州为会宁州诏定军民官不守城池之罪闰三月辛巳以台州路达鲁花赤泰不花为江浙行省参知政事行台州路事命下泰不花已死壬午以大理宣慰使荅失八都鲁为四川行省添设参知政事与本省平章政事咬住讨山南湖广等处贼乙酉徐寿辉伪将陈普文陷安吉路乡民罗明远起义兵复之命工部尚书朵来兵部侍郎马某火者分诣上都察罕脑儿集宁等处给散出征河南达达军口粮立淮南江北等处行中书省治扬州辖扬州高邮淮安滁州和州庐州安丰安庆蕲州黄州壬辰以大都留守兀忽失为江浙行省添设右丞讨饶信贼丙申阿速爱马里纳忽台擒滑州开州贼韩兀奴罕有功授资用库大使丁酉湖广行省参知政事铁杰以湖南兵复岳州戊戌诏淮南行省设官二十五员以翰林学士承旨晃火儿不花湖广平章政事失列门并为平章政事淮东元帅蛮子为右丞燕南廉访使秦从德为左丞陕西行台侍御史荅失秃山北廉访使赵琏并为参知政事庚子以枢密副使悟良哈台为中书添设参知政事同知经筵事辛丑命淮南行省平章政事晃火儿不花提调镇南王傅事是月诏四川行省平章政事咬住以兵东讨荆襄贼克复忠万夔云阳等州命江西行省左丞相亦怜真班以兵守江东西关隘命诸王亦怜真班爱因班参知政事也先帖木儿与陕西行省平章政事月鲁帖木儿讨南阳襄阳贼刑部尚书阿鲁讨海宁贼江西行省右丞火赤与参知政事朵讨江西贼以浙东宣慰使恩宁普代江浙行省左丞左荅纳失里守芜湖命江西行省右丞元忽失江浙行省左丞老老与星吉不颜帖木儿蛮子海牙同讨饶信等处贼方国珍不受招安之命命江浙左丞左荅纳失里讨之命典瑞院给淮南行省银字圆牌三面驿券五十道诏江西行省左丞相亦怜真班淮南行省平章政事晃火儿不花江浙行省左丞左荅纳失里湖广行省平章政事也先帖木儿四川行省平章政事八失忽都及江南行台御史大夫纳麟与江浙行省官并以便宜行事也先帖木儿驻军沙河军中夜惊军溃退屯朱仙镇诏以中书平章政事蛮子代总其兵也先帖木儿还京师仍命为御史大夫夏四月癸卯朔日有食之江西临川贼邓忠陷建昌路己酉时享太庙甲寅以御史大夫搠思监为中书平章政事提调留守司乙卯铁杰及万户陶梦桢复武昌汉阳寻再陷丙辰江西宜黄贼涂佑与邵武建宁贼应必达等攻陷邵武路总管吴按摊不花以兵讨之千户魏淳以计擒涂佑应必达复其城辛酉翰林学士承旨浑都海牙乞致仕不允以为中书平章政事四川行省参知政事桑哥失里复渠州甲子翰林学士承旨欧阳元以湖广行省右丞致仕赐玉带及钞一百锭给全俸终其身戊辰诸王秃坚帖木儿平章政事也先帖木儿讨和州有功各赐金系腰并钞一千锭辛未荆门知州聂炳复荆门州平章政事忽都海牙年老有疾诏免其朝贺是月大驾时巡上都永怀县贼陷桂阳咬住复归州进攻峡州与峡州总管赵余褫大破贼兵诛贼将李太素等遂平之诏天下完城郭筑堤防命亦都护月鲁帖木儿领畏吾儿军马同豫王阿剌忒纳失里知枢密院事老章讨襄阳南阳邓州贼陕西行台监察御史蒙古鲁海牙范文等纠言也先帖木儿丧师辱国乞明正其罪诏不允左迁西台御史大夫朵尔直班为湖广行省平章政事蒙古鲁海牙十二人为各路添设佐贰官五月癸酉朔太白犯镇星戊寅命龙虎山张嗣德为三十九代天师给印章海道万户李世安建言权停夏运从之命江南行台御史大夫纳麟给宣敕与台州民陈子由杨恕卿赵士正戴甲令其集民丁夹攻方国珍己卯咬住复中兴路庚辰监察御史彻彻帖木儿等言河南诸处群盗辄引亡宋故号以为口实宜以瀛国公子和尚赵完普及亲属徙沙州安置禁勿与人交通从之罢&#儿栅等处金银场课癸未建昌民戴良起乡兵克复建昌路乙酉命留守帖木哥与诸王朵儿只守口北龙庆州是月荅失八都鲁至荆门增募兵趋襄阳与贼战大败克之命左荅纳失里仍守芜湖险隘六月丙午中书省臣言大名路开滑浚三州元城十一县水旱虫蝗饥民七十一万六千九百八十口给钞十万锭赈之戊申命治书侍御史杜秉彝中书参议李稷并兼经筵官辛亥太白犯井宿河南行省左丞匝纳禄参知政事王也速迭儿并以失误军需左迁添设淮西宣慰使随军供给命河南行省平章政事秃鲁参知政事李猷供给汝宁军需丁巳赐中书参知政事悟良哈台珠衣并帽乙丑宣让王帖木儿不花诸王乞塔歹曲怜帖木儿及淮南廉访使班祝儿并平贼有功赐金系腰银钞有差绍庆宣慰使杨延礼不花遥授湖广左丞杨伯颜卜花为绍庆宣慰使换文资杨城为沿边溪洞招讨使兼征行万户回赐先所拘收牌面丙寅红巾周伯颜陷道州修太庙西神门秋七月丁丑时享太庙庚辰饶徽贼犯昱岭关陷杭州路辛巳命通政院使荅儿麻失里与枢密副使秃坚不花讨徐州贼给敕牒三十道以赏功己丑湘乡贼陷宝庆路庚寅以杀获西番首贼功赐岐王阿剌乞巴钞一千锭邠王嵬厘诸王班的失监平章政事锁南班各金系腰一以征西元帅斡罗为章佩添设少监讨徐州脱脱请亲出师讨徐州诏许之辛卯命脱脱台为行枢密院使提调二十万户赐金系腰一银钞币帛有差丁酉辰星犯灵台以杜秉彝为中书添设参知政事湖南元帅副使小云失海牙总管兀颜思忠复宝庆路是月徐寿辉伪将王善康寿四江二蛮等陷福安宁德等县八月癸卯命中书参知政事帖里帖木&#淮南行省右丞蛮子供给脱脱行军一应所需方国珍率其众攻台州城浙东元帅也忒迷失福建元帅黑的儿击退之甲辰以同知枢密院事哈麻为中书添设右丞齐王失列门献马一万五千匹于京师赐脱脱金三锭银三十锭钞一万锭币帛各一千匹丁未日本国白高丽贼过海剽掠身称岛居民高丽国王伯颜帖木儿调兵剿捕之赐金系腰一钞二千锭己酉命知枢密院事咬咬中书平章政事搠思监也可扎鲁忽赤福寿并从脱脱出师征徐州赐金系腰及银钞币帛有差翰林学士承旨阔怯镇遏五投下百姓赐金系腰一壬子以扎撒温孙为河南行省右丞偰哲笃为淮南行省左丞各赐钞五十锭丙辰以秃思迷失为淮南行省平章政事丁巳命中书平章政事普化知经筵事脱脱将出师六部尚书密迩麻和谟等上言大臣天子之股肱中书庶政之根本不可以一日离乞诏留贤相弼亮天工如此则内外有兼治之宜社稷有倚重之寄不报脱脱言皇后斡耳朵思支用不敷自今为始每年宜给金一十锭银五十锭以同知枢密院事雪雪出军南阳同知枢密院事秃赤出军河南皆有功各进阶荣禄大夫中书右丞哈麻进阶荣禄大夫庚申命哈麻等提调各怯薛各爱马口粮丁卯太白犯岁星诏脱脱以荅剌罕太傅中书右丞相分省于外督制诸处军马讨徐州中书省枢密院御史台分官属从行&#受节制爵赏有功诛杀有罪绥顺讨逆悉听便宜从事是日发京师是月大驾还大都安陆贼将俞君正复陷荆门州知州聂炳死之贼将党仲达复陷岳州九月乙亥俞君正复陷中兴咬住领兵与战于楼台败绩奔松滋本路判官上都死之己卯监察御史及河南分御史台行枢密院河南廉访司巩昌总帅府陕西都府义兵万户府等官交章言御史大夫也先帖木儿出征河南功绩庚辰赐也先帖木儿金系腰一金一锭银一十锭钞五千锭币帛各一百匹癸未中兴义士范中偕荆门僧李智率义兵复中兴路俞君正败走龙镇卫指挥使俺都剌哈蛮领兵入城咬住自松滋还屯兵于石马乙酉脱脱至徐州丁亥命知行枢密院事阿剌吉从脱脱讨徐州赐金系腰一金一锭银五锭钞币有差辛卯脱脱复徐州屠其城芝麻李等遁走壬辰太阴犯轩辕戊戌赐哈麻钞三百锭买玉带己亥贼攻辰州达鲁花赤和尚击走之庚子诏加脱脱为太师班师还京冬十月丁未时享太庙庚戌知枢密院事老章进阶金紫光禄大夫命平章定住右丞哈麻同知经筵事癸丑命和籴粟豆五十万石于辽阳甲寅拜知行枢密院事阿乞剌为太尉淮南行省平章政事戊午太阴犯鬼宿甲子太阴犯岁星乙丑太阴犯亢宿十一月辛未命江浙行省平章政事庆童收捕常州贼乙亥以星吉为江西行省平章政事出师湖广丙子中书省臣请为脱脱立徐州平寇碑及加封王爵癸未命江浙行省右丞帖里帖木儿总兵讨方国珍己丑以脱脱平徐功赐金一十锭银一百锭钞五万锭币帛各三千匹上表辞从之庚寅太阴犯太微垣十二月壬寅荅失八都鲁复襄阳辛亥诏以杭常湖信广德诸路皆克复赦诖误者蠲其夏税秋粮命有司抚恤其民辛酉以湖广行省参知政事卜颜不花右丞阿儿灰讨猺贼复湖南潭岳等处有功卜颜不花升散阶从一品阿儿灰升正二品癸未脱脱言京畿近地水利召募江南人耕种岁可得粟麦百万余石不烦海运而京师足食帝曰此事有利于国家其议行之是岁海运不通立都水庸田使司于汴梁掌种植之事颍州沈丘人察罕帖木儿与信阳州罗山人李思齐同起义兵破贼有功授察罕帖木儿中顺大夫汝宁府达鲁花赤李思齐知汝宁府　帝纪部汇考一百三十一
