<!-- { "loadSidebar": true } -->
按名山藏典谟记嘉靖三十四年正月丁酉朔命朱希忠摄拜天元极殿群臣望朝奉天门柘林倭陷崇德转攻德清二月工部右侍郎赵文华致仕侍郎朱隆禧各上陈备倭之策文华言七事其一请祭告海神隆禧请增置巡视浙福都御史一员并开互市禁兵部尚书聂豹覆上文华疏有寝有行格隆禧不覆奏上谕嵩南破北虚倭尤甚本兵若罔知者文华隆禧疏不比泛奏当有依准卿其集部科示之抑令豹自以忠猷告祖宗养教恩深岂可怨讟时君忘先圣大德豹震慑请罪因言文华疏臣业覆上隆禧之议若增设巡视则见谓官多扰民开通互市则见谓示弱外国是以不敢覆请上曰朕欲豹忠猷入告今何有其更悉心计对豹益惶恐上便宜五事上曰尔职本兵坐视贼欺不设一策平剿谕问乃泛对其降俸二级因夺侍郎溥等俸降所司郎中重二级外调之敕责张经亟剿贼毋使师老上曰大祈元撰臣下有暗欺者程文德作可见今吏部以为南冢宰岂彼谓朕奉不经欲自脱去其南调之为工部左侍郎文德疏谢上曰犹怀讪黜为民如赵文华请遣祭告海神兼视江南倭寇犯蓟镇参将赵倾葵指挥褚文明李德周官千户黄世勋段启百户孙世爵等皆死之赐祠祀赠荫有差建大祈岁典六日上谕在直八臣曰吏兵二正祖宗朝常慎其选矧今中外多事兵正或衰卿等评之豹引疾乞休上特命闲住去下吏部别推吏部举许论杨博上谕嵩曰是官须得精健者论亦衰博可三月建祈年醮洪应雷坛七日建神应轩于西苑上曰朕奉洪应祈典之中辰下役不敬以是不无欺诽者岂可诿为数有而快其谤志其复启坛修七日毋怠苏松兵备副使任环以舟师击倭南沙胜之四月封荆世孙翊巨为荆王岷世子定耀为岷王田州土官妇瓦氏与东兰等州各领狼兵应调至总督张经使总兵俞大猷汤克宽分领之会赵文华至方锐破倭狼兵贪数请战一败于漕泾再败于金山而文华意尚锐直谓倭易平数趣经以狼兵战经念欲待保靖永顺兵至与犄角图万全谓兵事秘不轻语文华文华怒上言经玩寇殃民今独臣与巡按御史宗宪时时在行间也顷之永顺保靖兵至副使任环领保靖兵攻三丈浦倭于江阴村破之倭犯淮阳通州盐城等处参政张景贤御之狼山亦败之寇入青边口宣府参将李光启等率众御之兵溃与指挥黄添祥尚真蔡隆千户郝廉贾玺尚志百户郭勋王永同死之诏赐祠赠荫有差五月柘林倭与新倭突犯嘉兴经令参将卢镗与俞大猷等领永顺保靖兵分部水陆夹击之遂大破之王江泾擒斩千八百九十有奇余寇溺者称是川沙洼倭出海流劫昆山县江北倭自日照流劫东安卫至于赣榆复至海州沐阳桃源诸处官兵歼之于徐邳而江北倭平倭复自海上大至流劫苏常间王江泾之捷大捷也而赵文华所论张经状已至上前上怒问嵩嵩对如文华指遂命械经及汤克宽于京师以应天巡抚都御史周珫为兵部侍郎兼右佥都御史代之上曰经结南寇罪在不贷文华发之是皆仰元威其遣朱希忠分告于宗庙社稷神祇先圣有顷王江泾捷闻兵科都给事中用敬等言王江泾首功千计东南用兵以来未有捷若此此倭亡我奋之时未宜易帅正当令张经乘胜扫除之请姑召还锦衣使者再观其成败即败逮经未晚也上大怒曰张经欺怠不忠不文华奏不战厮辈党奸恶直沮法坏上其各杖五十发为民已上心疑之以问严嵩嵩终陷经而称御史胡宗宪与文华杀贼功为请赏上曰令文华不言者又复失贼遂遣使赏文华宗宪令竭忠督讨仰赞元威柘林倭焚巢出海俞大猷等破苏州倭于陆泾埧倭寇常熟知县王鈇乡官参政钱泮率兵御之不克死之各予赠荫祭祠上曰故工部左侍郎郭文英出身工匠久竭勤劳今家人乞祭葬其与之仍加祭坛上谕户部龙涎香访取十余年矣不得分毫始梁材笑上曰载籍不纪则成祖作永乐大典伪乎其再求之海滨必得之六月倭从海上至犯上虞会稽破杭州流劫而西俞大猷遮洋击三丈浦倭胜之贼遁海上之三板沙增调三广选官民乡勇羌土精兵赴浙直军门并力击倭江阴知县钱錞御倭蔡泾闸死之予赠荫祭祠浙江倭还犯吴江俞大猷与参政任环击胜之贼奔嘉兴三板沙贼出海大猷复与任环追击之马迹山胜之其余贼上曰朕累言周珫不耐行阵今闻疾甚浙福提督都御史李天宠嗜酒废事其悉黜为民遂改南京户部侍郎杨宜为南京兵部右侍郎兼右佥都御史代珫升胡宗宪为右佥都御史代天宠赐给赵文华敕书关防令悉心督察军务胡宗宪请遣人入海谕倭禁其部夷毋入寇兼伺诱王直焉从之使生员蒋洲陈可愿充市舶提举以行上曰朕闻宣大二镇米价踊贵北直隶山东河南麦熟其急仿昔人平准法以济民饥蔡泾闸倭至夏港镇浙江副使王崇古击胜之七月倭自杭突至徽宁诸县入南陵芜湖丞陈一道独麾一军与其仆子义死之江南倭大载舟出海佥事董邦政与俞大猷追击焚之会飓作贼舟亦自坏贼还海港登岸劫掠新作元雷居成南陵倭流劫至芜湖进逼太平至南京城下以倭破杭州逮李天宠京师与张经汤克宽皆论死系狱造芦沟桥成以陶仲文先献万金助工加岁禄千石八月倭自南京过秣陵关掠溧水柘林倭载舟出海佥事董邦政总兵俞大猷分击胜之上为寿奏示斋府曰今月十日小臣始诞躬觐大高元殿前期三朝为首节后三辰庆周启建金箓钦承玉眷大祝七昼夜修设罗天宝醮二千六百分位仰惟父天保命母地育生底宗子以成仙赐愚臣而得道庆臻宗社禧衍家邦万寿节命朱希忠摄拜天元极殿群臣望朝奉天门上曰近得徽王荐奏一道者获太上之元其赐徽王清微忠孝翊教辅化真人道号予之金印道者赐名通妙散人给三品诰命溧水倭趋宜兴越武进抵无锡至浒墅关会柘林出海倭风飘之还登岸据华亭之陶宅镇苏松巡抚都御史曹邦辅恐浒墅寇与陶宅合督兵备副使王崇古集兵四扼之佥事董邦政与把总娄宇尽歼其众于杨林平之九月赵文华以不得浒墅之捷为恨与胡宗宪自将兵大捣陶宅乃大败贼益炽掩不言反劾邦辅邦政不进兵协攻趋易避难请亟罢黜之上下邦政总督都御史问治顷之巡按御史孔昭以陶宅之败闻给事中栻浚先后言文华欺诞负简命江南人称邦辅功不容口文华嫉&#人捷自掩败邦辅不惟不得论功且以罢黜请宜罪上竟不问命邦辅剿贼如故建秋报大斋朝天宫三日夜大同参将丁碧死于寇予赠荫祭祠倭自海上至泊台州螺门都指挥王沛与参将卢镗尽歼之建秋报大典于大高元殿七日十月裕王长子生礼部请告郊庙社稷诏天下上曰生太孙则然可不待上命自为礼其遣告元极奉先二殿而已已群臣疏贺上诘掌詹事府事吏部侍郎闵如霖辞意藏谤降三级俸罢其元撰命严嵩再择敬神而畏君者代之陶宅倭奔屯周浦曹邦辅督兵攻之败绩建祈报大典于洪应雷殿六日杀张经李天宠杨继盛于市天下益恶赵文华及嵩父子十一月壬辰朔日有食之倭犯莆田千户戴洪高怀德张銮皆战死海上倭二千余入川沙洼与旧倭合焚劫浦东一带丙午望月食倭自海上来屯海盐人家指挥徐行健焚灭之倭自海上来犯平阳倭自海上来流劫乐清黄岩仙居余姚上虞会稽诸县守备刘隆指挥闵溶御之于谢浦死之倭犯兴化千户丘珍杨一茂死之已复犯福清海口泉州卫指挥佥事童干震直奔其垒斩十余贼亦死之皆赐祠其地袭升其子二级冬至群臣望朝奉天门闰十一月统领川兵游击曹克新邀击周浦倭胜之贼焚巢出海副总兵俞大猷等追之老鹳嘴又胜之余贼奔上海浦东曹克新击倭鏖战于嘉定之高桥兵溃越二日复整而大击之又复大溃败倭犯上虞会稽者典史吴成器督众剿灭之龛山官军尽平之嵊县十二月选练南京卫军一千人使守京以都督段堂领之孝陵卫三千人使护陵以丰润伯曹松领之名二营曰振武开矿四川山东赵文华击贼无功谩言水陆成功江南清宴请还阙供本职许之山陕河南地大震压死官吏军民奏报有名者八十三万有奇不知名者无数户科左给事中杨允绳御史张巽言劾光禄寺丞胡膏侵牟多金下法司验问膏以允绳谤上元修为解上大怒诏逮允绳等送镇抚司掠治镇抚具允绳狱不及巽言上切责曰旨云等也如何脱巽言不治夺其俸皆下之法司刑部尚书何鳌等坐允绳仪仗内诉事不实者绞引例充军膏妄费受赃为民上诏廷杖允绳巽言允绳论绞如律颂系之别降巽言于外任建紫皇殿成严嵩病上谕阶本嵩病犹勉入直敬畏天敬畏君也兹闻其笃细邪之物快哉其传示世蕃孝侍毋怠寇犯神木参将杨璘死之赐赠荫立祠三十五年正月辛酉朔命朱希忠摄拜天元极殿群臣望朝奉天门赐直臣衣曰卿等直侍朕家娱亦废它等犹不遂心孰非臣耶我下谕元辅计立帝建储我须闲元辅骇生疾天不可违我且止衣非正赐少御春寒焉守备王伦等扼倭曹娥江追歼之于三江调河南兵御倭令浙江练乡兵二月以山陕河南地震敕户部左侍郎邹守愚往祭其山川社稷城隍及所在帝王陵寝领白金四万从便宜赈之举大祈岁典七日赵文华还上言臣还时大都南寇已灭独零贼未尽殄耳上疑其诳数问嵩嵩为支吾对文华因言南寇所未尽灭者坐督抚杨宜不称独胡宗宪可代宜易置宜用宗宪上然之会御史惟中劾问诏罢之宜罢吏部尚书李默推南京户部右侍郎王诰以代文华既被上诘问因谋告讦自解上言宗宪才实可用尚书默故与臣异同臣劾张经经属默同乡思为之报复臣论曹邦辅默党留之东南寇至未解皆繇默不奉公推贤致是因摘默部试选人策目有引汉武唐宪事实拟上怀讪谤上大怒下礼部三法司及科道官皆覆称默褊执失大臣体策目所引尤不宜言上以其党护切责尚书王用宾等各降俸三级下默镇抚司考讯刑部尚书何鳌遂坐默比子骂父者律绞上曰律不着臣骂君谓必无也今有之矣其加等处斩锢于狱因黜宜为民逮治曹邦辅以胡宗宪为兵部左侍郎兼都察院佥都御史总督浙直军邦辅竟坐戍默从狱中咽金死三月命大学士李本暂掌吏部事是时严嵩子世蕃专恣贪婪政以贿成赵文华一出江南之公私匮竭刑赏倒置士论恶此三人已甚嵩虑有它故欲排锄其异己者本承嵩指上言近者当事用人迁擢一出货营贤否尽徇爱憎以致庶绩日隳南北多寇虽陛下焦思于上屡更数易未有能分主忧者两京大小九卿及在外督抚诸臣臣不识忌讳欲为陛下分别其人定拟去留以请许之本因列诸臣为三等吴鹏赵文华严世蕃陆炳冯天驭何鳌沈坤等二十八人为上等鄢茂卿徐履祥赵贞吉等七十人为中等杨行中葛守礼艾希淳郭鋆陶邦修等十有五人为下等上皆如所拟已复命一体考察两京科道官以闻即亦皆如本请诸御史考察无害者人杖四十乃留之遂加本为少保兼武英殿大学士以工部尚书吴鹏为吏部尚书鹏举赵文华自代从之仍加文华太子太保以赏讦发不臣功以国用不足推广入赀之路建祈年祷雨醮于洪应雷宫百官素服办事如修省贼酋徐海拥诸倭复大至分数道入自浙东西至江南北弥满海复导柘林贼陈东所部数千人逼乍浦焚舟登岸人各殊死战倭人古田指挥使刘&#副千户王月死之赐赠祠四月停刑止屠以祷雨雨降上悦严嵩率百官表贺倭破慈溪杀温州同知黄钏军民死者亡数予钏赠荫祠死所倭犯镇江瓜仪等处大烧漕粮江北倭流劫至圌山无为州同知齐恩率其子尚文嵩及其家人击败之遇伏力战死倭复攻破慈豁余姚省祭官杜槐死之皆赐赠荫有差俞大猷董邦政击倭宝山胜之游击将军宗礼以河朔兵九百人击乍浦倭万余于崇德三里桥三战三胜之徐海气大阻会桥陷军溃礼与镇抚侯槐何冲忠义官霍贯道皆死之皆荫叙有差建谢雨典于雷宫三日上曰今大小官以私情乘空铨除无数侍上者十百人中乃一二侍读讷修撰春坊供撰久劳其俱升为翰林院学士右春坊右中允份文学可称令入补撰文重元事焉五月倭乘胜烧劫桐乡围之浙江巡按御史孔昭请简才望大臣一人督兵应援且以为南京保障从之敕兵部右侍郎沈良才兼都察院右佥都御史行上故数以汪南倭诘文华至是复谕嵩令文华具举倭实情对嵩知上觉其欺教文华自以其意请复视师嵩从中为言收良才之命命文华总领涿保定河间及河南山东徐沛等兵以往悬劝借赏格以备倭上曰古礼因事索鬼神焉南北欺犯其遣大臣祭告于郊庙社稷行礼乐歌五成用牲倭自慈溪入海听抚贼毛海峰等助官军追击之鱼山胡宗宪使人说下桐乡贼徐海与陈东自携乃退屯乍浦桐乡之围解遣通政王槐取矿玉旺峪敕建真武殿于齐云山六月造帝真殿倭劫湖州等处苏松倭遁出海总兵俞大猷追击大败之浙江倭陷仙居趋台州副总兵卢镗等击胜之寇三万余骑犯宣府游击张弦迎战死之一军尽没中军官陈徭千把总缪策陈镇张瑞等俱死之赐赠荫有差开矿河南严嵩再满九年考奖敕赐宴荫一子七月建延生典高元殿五十日取中库银十万为内供献西苑双穗谷于太庙徐海擒陈东等以献海自退营梁庄以其乍浦巢委我我军大破平之八月以徽王载&#不法追收故所赐其父恭王真人印万寿节命朱希忠摄拜天元极殿群臣望朝奉天门举承恩大典于内殿陶仲文顾可学皆言芝入药可寿命分采之元岳龙虎鹤鸣三茅齐云及五岳诸山上曰当职者怠龙涎香多年访求未得故所遣广东福建官记其罪趣之更遣一官求之于云南上曰芝与香无论臣民得者许自献宛平民诚献芝五本赐银币胡宗宪大集保靖河朔永保兵进剿徐海于梁庄大破之海沉河死而倭寇尽平上曰玉旺峪所进矿银转胜于初可仰承天地赐更访采诸未开之场显金玉露形昭太上元风焉户部臣言圣德敷被帝锡佳宝不宜壅阏无用之地请如旨宣示四川山东河南有司以称天地降祥及圣主足国裕民之意报可九月辽东告警指挥刘洪臣千户黄相李承宗百户管振死之废徽王载&#为庶人除世封载&#自杀杭州大火燔民舍三千余家上曰冬寒可念礼部止采芝民毋行礼部臣言臣向未敢请今敢不如诏上曰为近畿者耳元岳诸山采如故毋后举秋报大斋洪应雷坛七日以倭平遣祭告郊庙社稷帝王神祇受百官表贺论平倭功十月丙戌朔日食御医果进元岳仙芝赐彩币倭入诏安县播州苗贼卢阿项等平十一月广宁塞告警总兵殷尚质游击阎懋官死之赐赠荫祭祠上曰元辅嵩年七十余忠顺罔怠朕心弗安免廷贺苑直赐腰舆建景圆一阳二典于万法殿十四日冬至群臣望朝奉天门两广督抚侍郎谈恺讨平洞贼陈以明论功有差十二月山东贼杨思仁平追赠许逵三代祖父赐诰命献陈东之俘俞大猷击余倭之驻浙东舟山者大破之倭平三十六年正月乙卯朔命朱希忠摄拜天元极殿群臣望朝奉天门上曰景元祝典已降诏诸司停封九日顷者朕受寒侵仰事上元礼不可减其增修七日展日而致敬三月建大祈典于大高元殿岁祈典于洪应雷宫各五日宛平民道等进灵芝赐布绢人五匹巡按河南御史昭进五色芝二十八本上曰芝五色仰承天恩其进御寇入延绥总兵陈凤死之赐赠荫祠死所又犯大同指挥杨汲百户李潮死之皆赐荫四月寇大入永平迁安等处副总兵蒋承勋死于阵予祭葬赠荫总督蓟辽左侍郎右副都御史王降为右侍郎兼右佥都御史火星逆行二舍敕诸司修省禳于洪应雷殿崇王载境薨丙申奉天殿灾华盖谨身二殿文武二楼奉天左顺右顺午门一时毁火两日乃息群臣疏慰报曰天垂无前异朕战惧若涉大渊罪在朕躬尚敢他饰子职畏亲惟有感眷为顺壬寅诏曰朕惟皇天畀命暨二亲贻庆入奉大统三十六&#于兹矣曩大遭无前之内变荷天恩赦佑以复生刻感难名身命是爱但赖臣劳之一语原非虚寂之二端天心朕悉朕忠天鉴昨因时旱祷泽于雷霆洪应之坛方喜雨膏随有雷烈正朝三殿延门及廊一时烬焉仰惟仁爱之笃垂总属朕躬之咎重下兹罪己用示臣民凡在位者首体相关敬畏宜同未可肆幸乐之心要当竭国民之念共图协恭勿乃我弃倭复至南通州攻城不克分犯如皋泰兴复有倭乘七艘自金沙登岸以殿灾举高元大坛典五日倭至扬州进犯高邮金沙倭犯如皋至泰州谕礼工二部曰朝堂无不复之理当仰天慈勿或卖直为忠狃时作敬其先作朝门午楼焉五月泰州倭犯扬州高邮倭犯宝应入之扬州倭犯天长入之复入盱眙清河皆烧劫而去遂侵淮安府入劫安东县六月参将刘显击倭安东败走之以财诎裁官吏冗员上谕礼部曰殿廷之灾不及大内上天恩宥朕当祗戴其举醮干清宫九日诸司停封如例停止陕西采矿取中库银十万备内供七月封益世子厚炫为益王诏顺天府买办珍珠并下广东开采各四十万颗有奇八月万寿节命朱希忠摄拜天元极殿群臣望朝于端门总督都御史胡宗宪进鲜芝七十本巡抚福建都御史阮鹗一百四十本巡抚江西都御史马森一十六本以贺寿上谕吏部曰直赞撰文公希忠岁加禄百石伯承裕加少保都督炳少傅辅臣嵩兼支尚书俸阶加少傅本兼太子太傅尚书山加太子太保侍郎朴瓒炜各加太子宾客仍与二品服色除侍讲二字学士讷春坊份各升太常寺卿兼翰职如故示嵩毋廷谢上已稍闻赵文华视师江南黩货殃民状至是责建朝门甚急欲以观于述职之臣外国之使文华不能即奉旨滋不怿文华故拜嵩为干子嵩告上曰师生屡为言至是上谕嵩曰日以望之夕召工部入理门楼木备建造乃诿诸未敢曰未敕无专责者大臣不任事可见文华志不若昔今闻其病生不谕责之不早成嵩计之嵩未知上意言文华连岁视师致劳疾工正事繁请钦命专责者更增设一侍郎佐文华部事从之文华随上疏请假上特命回籍养病以刑部尚书欧阳必进代之丁未兴重建午门工上曰人君百为万用靡匪天也我皇祖名门奉天义取尔然己身坐之未安耳今两蒙灾示决不可复礼部其集议门名闻是月晦日赵文华子锦衣千户恩怿上疏请送文华还家上建万寿醮故命停封尽八月而恩怿以是日具疏意计彻御在来月上察而恶之九月朔上曰文华滥杀无辜生命朕大宥之以少宽任事之臣而劝后者朕吉修停八月封累谕矣厮恩怿未尽八月疏病告好欺也文华姑革职为民恩怿削官边戍之因责礼科都给事中江等不参举皆执杖之斥为民下文华视师江南诸不法状示嵩曰卿勿以弟子为意嵩佯惊惶恐对乃罢是时中外鼓舞颂圣断礼部类奏五岳及方内名山所获芝凡千本有奇杀口外民沈练荫宣大总督都御史杨顺一子为国子生上曰重建明堂事义至大天神垂佑苇可久也何必曰楠杉坚朕闻正德中视干清工者不自谓怠乃曰皇兄在豹房令无亟朕久不临朝臣下欺上恐亦尔咎凡在臣民竭力尽忠必速之毋以待殿材为解取太仓银十万为内供十月建秋成报典于大高元殿五日再诏采芝于四方故礼部左侍郎朱隆禧卒家人请祭葬礼部执弗与上曰隆禧调护朕有功所进方药香衲至今在御其特以恩许勿为例上亲告经始殿廷于大高元殿而举典十一月蒋洲说王直自倭至胡宗宪诱擒之直余党惊叛据舟山阻岑港自固以大明光殿成及景命修报遣祭告朝天六宫上曰是典礼特隆重者诸司其停刑止封吉服&#事自是日至于来月之朔毋怠毋欺冬至群臣望朝于端门兴建大朝门工十二月祈雪朝天等宫广东扶藜葵梅诸山峒贼冯天恩李汝瑞等平山西平遥贼田武平以水灾免辽东诸卫所税粮预发太仓银五万优恤之三十七年正月庚戌朔命朱希忠摄拜天元极殿群臣望朝奉天门光禄寺火上曰天火也自马从谦以来邪党日多兹其应矣下大官署正照等于法司黜为民寇围右卫益急城中困甚上大虑之命发帑银十万赈济雪严嵩等疏贺嘉答之倭犯潮州鄠县散官王金聚芝为山以献曰仙应万年芝凡百八十余本有径尺八寸者上悦赉金币建首祝景度吉典于内殿九日二月悬大工开纳例有锦衣卫匠余岳输金二千三百乞升兵部奏授本卫指挥佥事子孙袭一辈兵科都给事中日新等言国家锦衣之职比古吾贲非特恩不授无异功不袭县官即急财何至藉一工匠余资滥朝廷名器上善之命改岳千户夺兵部司属官俸三月右卫急内赋匮竭户部尚书方钝忧惧不知所出乘间陈帑藏空虚状因条便宜七事上曰钝所议第可备将来安见有为国忧思之忠可为右卫应卒者钝惶恐谢因命发太仓库金五万及紫荆关新城仓浮图峪客兵米豆三万石于大同以济之建大祈典于万法殿九日三月上曰右卫危在旦夕朕甚念焉边臣屡求粮饷户部不时给好怠视也工部其暂赍工资赃罚等银五万于右卫二万于蓟镇兵部发马价银一万于宣府急济之九卿科道官曾任巡抚二司及有司习知各省钱谷有可设法计处者各明白条奏大同战守事宜及文武官有宜更置者兵部亦详议于是别调朱笈龚业升山西副使杨选为右佥都御史代笈改山西总兵张承勋为大同总兵代业蜀王承爚薨刑科给事中吴时来言总督宣大侍郎杨顺&#镇以来所请帑银亡虑三十余万而该镇兵食日见嬴虚往往杀愚稚民报首功不能一矢效尺寸御史路楷受顺贿金秘不以闻去冬寇屠应州堡七十男妇死者千计即楷初疏亦云及奉命勘覆则为之诿责守臣以所杀边民侈为顺功兵部尚书论雷同附奏滥予世荫无章甚矣夫近者大同右卫上轸圣怀而当事之臣朋比不忠交相欺肆一至于此臣诚恨之愿陛下一大创此三臣者上密问严嵩嵩比之上特命逮治顺楷权代以兵部侍郎江东因黜论为民代以故兵部尚书杨博并改户部尚书钝于南京代以刑部尚书贾应春辽东大饥人相食预发太仓饷银五万优恤之建二祝景度吉典于内殿九日御史仪望给事中佑言福建提督阮鹗猎取浮誉以得美官行部所至帏帟盘盂率缘饰绮绣珍宝日集金工锻铸罍卮修京师问遣倭入任其出没则加派繇赋遗金缯舟舆送之出境而已臣恐其罪不止罢斥上大怒械治之京师既至黜为民上曰今右卫困极朕闻城中将变尔东用心急处毋诿诸权代总督不待再推即暂以尚书博往任之御史万民英奏臣巡视蓟镇见墙子岭白马关一带边墙皆苟且幸成旋即圯坏以故寇得乘之盖今兵部侍郎吴嘉会故任巡抚时所筑乞按核钱谷之数论冒破罪上命锦衣先逮嘉会下狱遣科道官往按之已黜为民诏恤京商刑科给事中吴时来刑部主事张翀董传策交章论劾严嵩纳贿误国状上曰时来所言顺楷己行之矣彼本讥朕事元怠政故先攻一二远臣次及辅首必有主使同计之人锦衣卫其与翀传策逮送镇抚司讯究之已三臣百掠不承谳上俱发充车嵩乞罢上优诏不允四月杨顺路楷逮至刑部尚书郑晓论顺死楷为民因奏时来言楷受顺金须勘证有则罪不止削籍上命系顺楷狱命兵科给事中郑茂往按之海上倭大至犯台温诸处及福建沿海府县以右卫围未解复黜朱笈为民褫龚业职下御史问之寇困右卫益急上数问大学士嵩嵩意欲弃之不敢显言上益命措饷发兵前后动发太仓之储数十万计使兵部左侍郎闵煦兼都察院右佥都御史督救之以辽东大饥出户兵二部库银三万发赈胡宗宪得白鹿于舟山以献上悦赐金币礼部请告庙受贺上曰元天眷赐瑞固非一独宗宪人心不泯以此进耳其命希忠代献太庙表贺已之裕王妃李氏薨不称薨曰故礼如寿定王继妃吴氏丧江东杨选张承勖大集主客兵严部夺右卫围寇悉拔帐北遁围解上征东还赐二品朱衣一袭论选等功有差命杨博广赈恤缮墩堡练丁壮计善后略从便宜具奏建景命瑞典于御仙宫九日倭攻福清破之执其县令举人陈见率家僮御倭不克与训导邬忠涵被执骂贼死祈雨禳风于内殿倭攻惠安县知县林咸率丁壮御之五昼夜乃引去逐之死于鸭山五月倭焚掠南安县建三祝景度吉典于干光坛五日福建倭出海口港参将尹凤等引舟师击胜之六月倭分犯兴泉漳诸府攻福清南安二县破之遣督造磁器三万于江西以备醮坛之用浙江倭分掠乐清永嘉诸县指挥刘茂朱廷纶千户周宾李爵刘源死之乡官致仕佥事王德赴以义兵亦死之赐德赠祠祭荫茂等皆袭升其子二级新建朝门午楼东西角门左右顺门阙左右门成权名朝门曰大朝门建寿明殿于内苑七月建景祝吉典于大光明殿七日初上从总督尚书杨博请以蓟镇一卫兵听宣大调遣总督侍郎王执奏蓟镇古北诸口川原平旷无险可守独恃入卫卒拥护陵京奈何听它镇调发上曰故有旨令蓟镇练兵画区守今八岁矣幸寇不至即一卒不练每遇秋防专倚调发频年远戍糜粮饷岁复一岁何时已也兵部其遣一郎中与巡关御史阅数以闻遂命郎中唐顺之往修景度四祝吉典于内殿十四日以岑港海寇未平夺总兵俞大猷参将戚继光职级令胡宗宪督剿之封崇世子翊为崇王闰七月西苑进瑞谷献庙受贺赐督理农事户部侍郎高耀金币杨顺路楷之被逮也狱成矣所遣郑茂特按其受金一事耳至是茂还言楷受顺金虽无证要吴时来言皆是顺楷宜重比先是顺楷相比为奸朱笈不与闻也桃松寨之事笈顺大左顺等谮之大学士嵩别调笈笈未及代而顺楷已被逮人皆以为快嵩心丑之笈黜为民未慊也方顺楷逮时上怒嵩不敢解故示意刑部尚书晓请令茂出按以缓其狱及是茂还报上怒解晓乃阿嵩变其狱辞更免顺死论戍楷降边方辞插入笈逮之亦坐以顺所坐于是物论大哗嵩父子胡宗宪再献白鹿于齐云山上曰一岁二瑞天眷非常命告谢元极殿太庙以宗宪忠敬升其俸一级百官表贺大朝门既成放休工匠以来岁冬隙举殿工焉礼部请贺上曰朕仰荷天简以宗人入承祖位非它所为欺我之邪初则夺亲诬天至今尚非一二近二藩作逆无君去年火燃朝堂不臣者方相庆自得谤我事元废朝信方士近佞臣也何贺之为以寿明殿成及圣旦届期建祝延典于内殿停常封尽八月建大斋朝天宫三日夜八月万寿节命朱希忠摄拜天元极殿群臣望朝大朝门庚申月食寇犯宣府赤城等处游击董一奎等帅兵御却之把总冯尚才战死九月上谕严嵩曰古人三十即求补益况年老气衰太上孔子皆示人以妙不可违焉人元之丹比金石胜卿当服之建秋报于万法殿九日唐顺之阅视蓟镇还报命上曰各区缺兵至三万不补且一卒不练督抚官何职也王及总兵欧阳安其各降俸二级令严督将领取见卒实练之岁以五月奏请遣阅视期以三年有成不则科臣参劾之十月岑港倭巢柯梅胡宗宪屡讨之不克南京御史珊等劾宗宪私诱王直老师纵寇滥叨功赏请追夺之上下廷臣集议其去留议上即手答曰妖逆贼直罪浮贼全富本宗宪计获之会彼奏上元瑞小人嫉功遂尔有言朕下诸疏付丞弼议拟用存公论乃亦不分是非明功罪也宗宪其用心平贼如旧副简眷焉未几宗宪上疏自辨上报曰卿讨获妖贼人所皆晓特以献瑞故人不敢指引特引军事害卿耳卿宜竭诚展布以平余氛不允所辞礼部类进四方芝千八百六十有四本诏更广求径尺以上者命唐顺之往视师浙江以胡宗宪协谋剿贼泗水涌出大木一命舁京造殿边山把总冯时雍死于寇十一月冬至以夜寒赐执事郊坛官金币明日百官望朝大朝门柯梅倭驾舟出海总兵俞大猷等自沈家门引舟师横击之倭遁入闽广间敕三法司曰刑以弼治当则气协庥祥自至否则上干灾沴生焉是以古帝王及我祖宗罔不慎斯朕固本祈天为民造福矜恤庶狱惓惓于怀何近年以来司狱失人深文锻炼甚或贿嘱颠倒是谬近安陆幼男一魁二命枉刑母又被捉情无所告远叩朝扉以一推之岂止百数尔三法司宜体朕心多思矜恤都察院通行抚按申饬司府州县省改前愆天地神祇照鉴在上惟公惟慎自能保禄而昌后如不恭命明法幽谴必不一逭钦哉丙戌上亲祷雪洪应雷宫丁酉雪群臣表贺十二月初命都察院岁差御史一员稽刷光禄寺钱粮月籍支费进览三十八年正月癸酉朔命朱希忠摄拜天元极殿群臣望朝大朝门倭千余人突犯饶平海丰攻破黄冈城流劫海阳潮阳惠来等县以大学士严嵩年八十赐肩舆直苑支伯禄嵩辞诏岁给禄千二百石如先朝兵部尚书靖远伯王骥故事赠集乡兵杀倭者永嘉县良医王沛为太仆寺丞予祠赠荫二月建春祈典于朝天宫岁例祈年典于大高元殿各三日丁巳月食广东倭犯诏安漳浦遵化民张应相李朝举李梅张灵张德实汝楫麻鉴等力战死于寇予赠官广东贼流劫归善等县倭自象山犯浙西副使谭纶击败之倭既遁入闽广间福建人大噪谓胡宗宪嫁祸于闽宗宪参论总兵俞大猷不蹙倭柯梅坐令得奔毒两省间诏逮大猷京师治之戊戌亲祷雨雷宫辛丑雨百官表贺告谢六宫庙倭犯崇明四月掠扬州海门等处裕王长子翊釴薨进封为世子祭葬如世子礼倭大入福建沿海诸郡攻福安破之江北倭趋通州总兵邓城御之败绩指挥张谷死之倭遂进据白浦镇巡抚贵州都御史郭翀擒得普安贼李昂等论功有差副总兵卢镗攻北倭于三沙胜之福建倭围福州城参将黎鹏举击胜倭于海中刑部左侍郎杨大章告病上疑其诈命太医院官验实乃放还先是江北副使刘景韶击白浦倭三胜之倭大聚其众谋西犯扬州景韶复追杀之潘家庄而通州倭尽平倭大屯庙湾合攻淮安巡抚右都御史李遂督参将曹克新等大战于姚家荡大败之余倭仍保于庙湾上悦赐敕奖遂刘景韶追击倭于印庄乘胜追击于新州焚之新河口而江北流倭尽平以唐顺之为通政仍与胡宗宪共事盗火太原公廨五月倭犯宁绍台温是时江北倭惟庙湾大屯未平李遂环攻以困之唐顺之以为玩寇持兵先军我兵死伤甚众倭解福州围烧劫同安县巡按直隶御史方辂论劾总督都御史王节制失策宜黜为民诏逮治京师下狱论死倭攻永福破之福建山贼突劫永平泰宁龙岩归化等县永定知县许文猷汀州通判郭子进督兵剿平之裁冗官更建元圣五龙亭庙湾倭被围日久刘景韶载苇焚舟严兵逼之贼潜出海遁而江北倭尽平大学士徐阶满九年考改吏部尚书赐奖敕六月亲祈晴洪应雷宫诏百官斋三日以陶仲文八十遣使存问加官其子与五品服俸丙寅雷击奉先殿外南西墙七月命总督仓场侍郎具银库出内之数每两月进览三沙倭繇海门县七星港突犯江北参将丘升死之予赠荫袭祠刘景韶击七星港倭于扬州火之贼宵遁八月京师大霖雨祈晴于雷殿万寿节命朱希忠摄告天元极殿群臣望朝大朝门李遂献白兔二告太庙甲寅月食云阴不见副总兵刘显破江北倭于白驹场尽殄之辽东饥遣御史赍太仓银六万两召籴赈给之九月修显陵及飞龙等殿工成建秋报大典大高元殿十月设广陵县以瑞雪及秋祥迭降诏法司停刑太元都殿成十一月许朱熹裔孙以博士奉祀婺源者世袭建一阳钦天宝典大高元殿九日冬至群臣望朝大朝门改陕西州属渭南醴泉隆德洵阳石泉沔诸县隶府十二月辛丑亲祷雪内殿雪上悦百官表贺赠故苏松兵备右参政任环为光禄寺卿祠苏州荫其子召杨博还特加秩少保三十九年正月丁卯朔命朱希忠摄拜天元极殿群臣望朝大朝门建启箓迎恩典大高元殿二十五日盗入泰兴二月举岁祈禋典大高元殿三日胡宗宪谳上王直狱命枭示之浙江兵部议擒直赏上曰元佑也不奏谢人心欤命告元极宝殿而论宗宪等功有差修都城总兵徐仁等击寇舟山胜之上曰财用今不若祖宗时何也朕览户部所上籍入少出多嵩其与尚书坤议之何有长算可得充者修祈年典洪应雷宫七日故春坊中允郭希颜上书请分封景王以安储贰疏引往岁圣谕有建帝语上谕嵩曰立子为储是矣帝当谁建耶今不忠之臣不义之民不言君而攻相以君相久位矣朕欲下希颜疏于诸大臣则谓大臣谀也其下议之耳目官于是礼科都给事中璧等议上坐希颜妖言惑众律即其家斩之传首天下以水灾赈顺永饥民倭劫潮州三月琉球使请封者言寇方扰海请自赍诏册还不敢劳使者不许国子监祭酒沈坤家居跌宕负气乡人恶之南京御史林润以风闻奏坤居乡暴横状命逮京系治之坤竟死狱中南京振武营军以索粮噪乱逼总督侍郎黄懋官私第杀之上闻逮治为首者使南京户科奏所以上曰今小民无怨君之念多为臣者求改新政快意耳朕览南京事若五堡初作非军敢为皆臣使之张文锦犹可诿无心黄懋官即郭希颜沈坤辈欺天无君故违不为懋官勒减军士粮虽死罪首也其追革职为民以副都御史鄢懋卿清理天下盐运求五色盈尺芝于天下以近畿饥流民多就食京师上谕兵部朕闻四方盗贼蜂起有司欺怠不问其亟示抚臣督属抚剿务俾除靖有不悉心者以名闻建祈民醮洪应雷宫十五日四月南京兵部侍郎李遂擒得振武营乱军山等二十五人下兵部当山等枭斩不待时上命三法司与科道官详之改以秋后决上曰廉无自远之理必因堂高士卒辱大臣当斩若时君立新帝者必法外凌迟矣但黄懋官心存欺谤全尸而已失刑已甚兹所获亦未果知当否其再议乃仅坐首恶三人余皆发戍边未获者悉贷之赈顺天饥民追赐岳怀王名曰厚熙以便醮坛追荐复设都御史一员提督南京粮储改督漕右副都御史章焕为之五月赈山西饥民福建山贼倭寇并起攻掠平和诏安等县破崇武所城复起王邦瑞为兵部尚书协理京营戎政六月建天宝大典于大高元殿停常封至八月二十日止七月取太仓银二十万为内供章焕故巡抚河南既得督漕之命将行言中州妖盗并兴失今不图恐成大患因上经略中原疏八事上以言之一统全盛之时心厌焉唐王宇温薨八月上曰直赞诸臣效诚年久未有加与何以重君上事帝之典公希忠赐爵禄二臣嵩炳各岁加禄米二百石二辅阶加太子太师本加少傅秩宗山加少保卿贰朴瓒炜各正二品俸少卿讷春芳份各升礼部右侍郎兼学士嵩子世蕃仍兼支尚宝卿俸以答朝夕左右之勤胡宗宪献芝草五白龟二上悦特命赐白金五十两金彩鹤衣一袭礼部请谢元告庙许之建万寿大斋朝天宫三日夜万寿节命朱希忠摄拜天元极殿群臣望朝大朝门戊申月食上嘉郭朴直赞恭慎特加太子少保以为南礼部尚书朴言臣幸效诚元撰不愿远阙上说玉龟亡上曰天降灵物朕固疑其尘寰不久设兴安县九月建安神异典大元都殿七日秋报大典大高元殿三日玉熙宫成十月建金箓酬恩秋报大斋朝天宫三日夜永寿宫成东川营长阿堂与沾益土官九鼎相攻巡抚都御史游居敬调兵剿之巡按御史大任言居敬不待会勘轻动五万师冀不可成功恐生意外变命逮讯之已谪戍边建秋成典于洪应宫命景王之国诏兵部严督所司捕畿内盗上曰今秋天降奇祥仰钦恩赐其暂免行刑以临德天津三仓米赈饥民封蜀世子宣圻为蜀王赵王厚煜自缢薨十一月南京给事中负图劾粮储都御史章焕赴任迟延上故厌焕前疏下旨曰章焕专事谈论久欺谤其逮治京师既至谪戍之亲祷雪雷宫千步廊火将郊上谕礼部曰朕敬天不怠郊祀大重事其命百执事益毖虔冬至群臣望朝大朝门倭攻永春陷之流劫德化同安漳平间十二月以雪未应遣祭告元极宗庙社稷及各宫庙上谕户部朕闻民死冻馁甚众其即发仓米万石糜之尤饥寒者给食一器更与米一升露死者五城御史令掩瘗之陶仲文卒加赠特进光禄大夫予谥赐祭十坛葬之以伯礼陆炳卒追赠忠诚伯予谥赐祭荫雪严嵩等表贺陕西巡抚都御史軏巡按御史秋得白鹿于商南山万寿宫前芝丛中遂致鹿献芝赐钞币寇掠海盖熊岳等堡指挥李元勋死之录一子赐立祠祭葬倭陷潮州四十年正月壬戌朔命朱希忠摄拜天元极殿群臣望朝大朝门寇入五花营守备王世臣千户李虎等迎战于冰桥败死告軏等所献鹿芝于元极太庙二月辛卯朔日有食之微阴不见钦天监官言微阴不见同不食上悦礼部尚书吴山救护如常礼上不悦山引罪上曰山守礼之臣也当科官何不参者其以状对礼科都给事中东华等惶恐引罪上住为首者俸罚其余半年遂行谢典于大光明殿三日礼成群臣表贺发临德徐三州仓赈济南六府江西贼冯天爵等平建春祈大典大高元殿三日赵王自缢王妃与其子载垸移诬彰德知府傅汝砺通判田时雨以奏诏逮京拷问已戍汝砺极边械时雨还斩于河南景王之国免面辞二朝上谕礼部春冷人疾其令太医院散药九门至于夏至风上曰其兵火博示诸臣戢宄而严边居有间上谕嵩博言诸边有备足无患今天风复旬日恐不可不预虑吏部左侍郎茅瓒病足久告上问嵩瓒惧言臣所患肢体末疾行差矣当即出敢再乞数日告上曰铨曹非养&#地其令去发天津通州两仓米二万一千石于顺天永平太仓白金万五千两于保定河间等六府赈济重建祈年典于洪应雷宫七日以伊王宫垣僭制命毁之广东惠潮山贼起流劫海丰归善等县三月发米万石赈饥民流移入京师者南京锦衣卫指挥继勋得白兔于凤阳凤凰山下以献遣告于太庙群臣贺建万春宫命礼部尚书兼翰林院学士炜直苑撰元四月上曰朕闻药不投病馁民反伤又贫弱无济有力滥与失朕下令意其传示小民知执事者过也抑民饥流入京师皆守土有司失职不赈恤其出内库制钱三百万量地远近与为归资抚按官严督守令招集安抚之大风雨黄土昼晦命百官修省顺天府致敬而求霖安远龙南盗起山西饥发太仓银五千赈之以雨未足遣大臣分告诸宫庙百官素衣斋宿禁刑屠九日以得霖日止分遣使者六人建万寿醮于元岳鹤鸣龙虎齐云三茅王屋诸山道士十一人赍香帛于各省抚臣祭镇海河渎山川之神命镇守湖广安远侯震醮承天元佑宫五月以旱霾灾命大小九卿自陈南京池河新营兵变雨群臣贺闰五月吉王载均薨严嵩妻夫人欧阳氏卒上命礼臣破例予恤典时世蕃无意归制嵩乃言臣老独子不可无侍者上许世蕃无归令其孙鹄护丧往六月癸酉月食建仁和宫七月己丑朔日食一分五杪礼部尚书袁炜言臣闻唐一行曰日君道也无朏魄之变古之太平日有不食月或变行避之或五星潜互其下御侮而拥之或涉交数浅或在阳历阳盛阴微则不食或德之休明而有小眚焉则天为之隐虽交而不食此四者皆教所繇生也皇上父事天兄事日群阴退万象辉是以日佐班荣阴气销铄食一分与不食同臣等不任欢忭之至上悦闽广流贼突入江西掠万安太和诸处副使汪一中等战死赐赠荫祭葬立祠敕诸臣剿捕贼贼火玉山攻永丰破之以万春宫成建迎恩典于大高元殿禁常封三十有四日上曰间者天降祥禾御田四十九本今岁五月恩滋应祈是月元育生瑞当知恩也礼部请献太庙从之八月建万寿大斋朝天宫三日夜万寿节命朱希忠摄拜天元极殿群臣望朝大朝门上曰自博召入朕恒虑边今秋恐有扰者嵩其语博先遏之建秋报大斋大高元殿三日九月广东贼张琏等袭攻南靖入之福建山贼袭破镇海卫城广东贼攻陷福建崇安犯浙龙泉固原宁夏地震伤人发太仓白金八千赈恤之总督蓟镇保定都御史杨选条陈边务下兵部覆上上曰蓟镇总督等官遇警辄张皇请调兵初谓权宜今十有一载矣未见减撤加挑选焉供饷繁费何时已卿博历任蓟辽宜竭尽忠谋如何练主兵乃可免调边兵者大破格整理之再以方略闻上曰夏霖应祷秋稼赐祥朕感元庥其暂免今岁刑囚系狱如故十月闽广流贼自邵武转掠铅山贵溪等处参将戚继光破之山坊巢贼奔宁德还攻宜黄为南赣兵所败始遁建寿光阁封唐世子宙梂为唐王增城人湛寿鲁为其祖故南京兵部尚书若水乞赠官下吏部覆尚书欧阳必进言若水学问醇正士望所归宜许赠如寿请上曰若水伪学乱政必进浮誉之夺其散官侍郎郎中以下皆停罚有差上以宣蓟二镇兵饷匮竭使荐大臣有才望者往理吏部以总督仓场户部右侍郎林应亮名上许之兵科都给事中益言应亮愿人也不足于敏达上下大臣再推因升右佥都御史霍冀为户部右侍郎兼右佥都御史以往调应亮南京顷之益复言户部有两侍郎曰刘大实赵贞吉廷推不及乏才故也宜使致仕吏部覆如益言上皆命闲住责吏部尚书欧阳必进对状曰二位不堪何不先言降必进俸二级侍郎张永明一级司官各夺俸二月礼部类奏四方所进芝凡七百六十九本命明岁加意采五色盈尺者淮王献白雁二赐金币上曰天降祥羽其庙告十一月冬至以天寒赐摄郊者都督朱希孝御衣明日群臣望朝大朝门礼部缺尚书会推及郭朴上责欧阳必进颛恣擅改元撰臣令致仕即以朴代之上曰深冬未见正白农民切望朕竭诚祷雪焉会大风上曰其禳风而祷雪停刑禁屠百官同之上所居永寿宫灾严嵩请徙南城焉南城者英宗之御也上不怿乃移御玉熙宫上曰朕御皇初宫二十余&#大变蒙恩久安元事兹荷庇益感眷其以下月择日谢郊庙社稷如常仪礼部请诏示天下百官斋戒修省上曰非正朝也十二月御马房火毁九十余楹工部尚书雷礼言玉熙宫殿垫隘不称御居永寿宫成祖之旧宫也受命重地王气攸锺偶值灾变天启皇上鼎新丕基永延于万祀请及时营缮以承明眷上曰日谢罪郊庙风藏气爽皇天其赦悯朕以命大学士徐阶与工部侍郎衡董其事月食亲祷雪于凝道雷轩上复自玉熙宫徙居元都殿闻京师内外多盗命朱希孝领官校兵部左侍郎葛缙领营兵入卫命巡抚官严督所司捕盗而抚民
