<!-- { "loadSidebar": true } -->
按唐书僖宗本纪僖宗惠圣恭定孝皇帝讳儇懿宗第五子也母曰惠安皇太后王氏始封普王名俨咸通十四年七月懿宗疾大渐左右神策护军中尉刘行深韩文约立普王为皇太子辛巳即皇帝位于柩前八月癸巳始听政丁未追尊母为皇太后乙卯韦保衡为司徒九月贬保衡为贺州刺史十月乙未尚书左仆射萧仿为中书侍郎同中书门下平章事十二月震电癸卯大赦免水旱州县租赋罢贡鹰鹘云南蛮寇黎州干符元年二月甲午葬昭圣恭惠孝皇帝于简陵癸丑降死罪以下赵隐罢华州刺史裴坦为中书侍郎同中书门下平章事四月辛卯以旱理囚五月乙未裴坦薨刑部尚书刘瞻为中书侍郎同中书门下平章事八月辛未瞻薨兵部侍郎判度支崔彦昭为中书侍郎同中书门下平章事十月刘邺罢吏部侍郎郑畋为兵部侍郎翰林学士承旨户部侍郎卢同中书门下平章事十一月庚寅改元群臣上尊号曰圣神聪睿仁哲明孝皇帝是月萧仿为司空魏博节度使韩允中卒其子简自称留后十二月党项回鹘寇天德军云南蛮寇黎雅二州河西河东山南东道东川兵伐云南二年正月己丑朝献于太清宫庚寅朝享于太庙辛卯有事于南郊大赦赐文武官阶勋爵文宣王及二王后三恪一子官云南蛮请和四月庚辰太白昼见浙西突阵将王郢反五月右龙武军大将军宋皓讨之萧仿薨六月濮州贼王仙芝尚君长陷曹濮二州河南诸镇兵讨之吏部尚书李蔚为中书侍郎同中书门下平章事幽州将李茂勋逐其节度使张公素自称留后七月以蝗避正殿减膳十一月震电三年二月丙子以旱降死罪以下三月葬暴骸平卢军节度使宋威为指挥诸道招讨草贼使检校左散骑常侍曾元裕副之募能捕贼三百人者官以将军幽州卢龙军节度使李茂勋立其子可举为留后五月庚子以旱理囚免浙东西一岁税昭王汭薨六月乙丑雄州地震抚王纮为太尉七月辛巳雄州地震镇海军节度使裴璩及王郢战败之鄂王润薨九月乙亥朔日有食之避正殿丙子王仙芝陷汝州执刺史王镣十一月陷郢复二州十二月京师地震王仙芝陷申光庐寿通舒六州忠武军节度使崔安潜为诸道行营都统宫苑使李琢为诸军行营招讨草贼使右威卫上将军张自勉副之是冬无雪四年正月丁丑降死罪以下二等流人死者听收葬崔彦昭为司空二月王仙芝陷鄂州闰月崔彦昭罢昭义军乱逐其节度使高湜宣武军节度使王铎检校司徒兼门下侍郎同中书门下平章事三月宛句贼黄巢陷郓沂二州天平军节度使薛崇死之四月壬申朔日有食之是月陕州军乱逐其观察使崔碣江西贼柳彦璋陷江州执其刺史陶祥高安制置使锺传陷抚州五月有彗星避正殿减膳六月王铎为司徒庚寅雄州地震八月黄巢陷隋州执刺史崔休征九月沙陀寇云朔二州盐州军乱逐其刺史王承颜十月河中军乱逐其节度使刘侔十一月尚君长降宋威杀之十二月安南戍兵乱逐桂管观察使李瓒江州刺史刘秉仁及柳彦璋战败之五年正月丁酉王仙芝陷江陵外郛壬寅曾元裕及王仙芝战于申州败之元裕为诸道行营招讨草贼使张自勉副之宋威罢招讨使二月癸酉云中守捉使李克用杀大同军防御使段文楚己卯克用寇遮虏军是月王仙芝伏诛其将王重隐陷饶州刺史颜标死之江西贼徐唐莒陷洪州三月黄巢陷濮州寇河南崔安潜罢都统张自勉为东西面行营招讨使湖南军乱逐其观察使崔瑾四月饶州将彭令璋克饶州自称刺史徐唐莒伏诛五月丁酉郑畋卢携罢翰林学士承旨户部侍郎豆卢瑑为兵部侍郎吏部侍郎崔沆为户部侍郎同中书门下平章事是日雨雹大风拔木八月大同军节度使李国昌陷岢岚军黄巢陷杭州九月李蔚罢吏部尚书郑从谠为中书侍郎同中书门下平章事黄巢陷越州执观察使崔琢镇海军将张潾克越州十月昭义军节度使李钧幽州卢龙军节度使李可举讨李国昌十一月丁未河东宣慰使崔季康为河东节度代北行营招讨使十二月甲戌黄巢陷福州庚辰崔季康李钧及李克用战于洪谷败绩是岁天平军节度使张裼卒衙将崔君裕自知州事六年正月镇海军节度使高骈为诸道行营兵马都统魏王佾薨二月京师地震蓝田山裂出水河东军乱杀其节度使崔季康四月庚申朔日有蚀之凉王侹薨王铎为荆南节度使南面行营招讨都统五月泰宁军节度使李系为湖南观察使副之黄巢陷广州执岭南东道节度使李迢陷安南八月甲子东都留守李蔚为河东节度代北行营招讨使闰十月黄巢陷潭沣二州澧州刺史李绚死之十一月丙辰两日并出而斗戊午河东节度使康传圭为代北行营招讨使辛酉黄巢陷江陵杀李迢丁丑山南东道节度使刘巨容及黄巢战于荆门败之十二月壬辰克江陵是月贬王铎为太子宾客分司东都兵部尚书卢携为门下侍郎同中书门下平章事是岁淄州刺史曹全晸克郓州杀崔君裕黄巢陷鄂宣歙池四州朗州贼周岳陷衡州逐其刺史徐颢荆南将雷满陷朗州刺史崔翥死之石门蛮向陷澧州权知州事吕自牧死之桂阳贼陈彦谦陷郴州刺史董岳死之广明元年正月乙卯改元免岭南荆湖河中河东税赋十之四戊寅荆南监军杨复光泰宁军将段彦杀其守将宋浩以常滋为节度留后淮南将张潾及黄巢战于大云仓败之二月丙戌李国昌寇忻代二州戊戌河东军乱杀其节度使康传圭壬子郑从谠罢为河东节度使代北行营招讨使三月辛未以旱避正殿减膳四月甲申京师东都汝州雨雹大风拔木丁酉太府卿李琢为蔚朔招讨都统壬寅张潾克饶州五月汝州防御使诸葛爽为蔚朔招讨副使泰宁军将刘汉宏反张潾及黄巢战于信州死之六月巢陷睦婺宣三州江华贼蔡结陷道州宿州贼鲁景仁陷连州七月黄巢陷滁和二州辛酉天平军节度使曹全晸为东面副都统辛未刘汉宏降李可举及李国昌战于药见岭败之八月辛卯昭义军乱杀其节度使李钧癸卯荥王为司空是月薨九月忠武军将周岌杀其节度使薛能牙将秦宗权自称权知蔡州事十月黄巢陷申州十一月河中都虞候王重荣逐其节度使李都黄巢陷汝州壬戌幸左神策军阅武护军中尉田令孜为诸道兵马都指挥制置招讨使忠武军监军杨复光副之丁卯东都留守刘允章叛附于黄巢壬申巢陷虢州田令孜为汝洛晋绛同华都统十二月壬午黄巢陷潼关甲申贬卢为太子宾客分司东都翰林学士承旨尚书左丞王徽为户部侍郎翰林学士户部侍郎裴澈为工部侍郎同中书门下平章事行在咸阳丙戌左金吾卫大将军张直方率武官叛附于黄巢巢陷京师辛卯次凤翔丙申河阳节度使诸葛爽叛附于黄巢丁酉次兴元庚子广德公主豆卢瑑崔沆尚书左仆射刘邺右仆射于琮太子少师裴谂御史中丞赵蒙刑部侍郎李溥京兆尹李汤死于黄巢是岁雨血于靖陵中和元年正月壬子如成都壬申兵部侍郎判度支萧遘为工部侍郎同中书门下平章事丁丑次成都二月己卯赦剑南三川太子少师王铎为司徒兼门下侍郎同中书门下平章事淮南节度使高骈为京城四面都统邠宁节度使李存礼讨黄巢凤翔节度使郑畋及巢战于龙尾坡败之邠宁将王玫陷邠州戊戌清平镇使陈晟执睦州刺史韦诸自称刺史三月辛亥黄巢陷邓州执刺史赵戎辛酉郑畋为京城西面行营都统甲子畋及泾原节度使程宗楚天雄军经略使仇公遇盟于凤翔是月王徽罢诸葛爽以河阳降四月戊寅王玫伏诛程宗楚朔方军节度使唐弘夫及黄巢战于咸阳败之壬午巢遁于灞上丁亥复入京师弘夫宗楚死之是月赦李国昌及其子克用以讨黄巢五月丙辰克用寇太原振武军节度使契苾璋败之辛酉大风雨土是月刘巨容为南面行营招讨使杨复光克邓州六月鄮贼锺季文陷明州辛卯邠宁节度副使朱玟及黄巢战于兴平败绩戊戌郑畋为司空兼门下侍郎同中书门下平章事京城四面行营都统丙午李克用陷忻代二州七月丁巳大赦改元庚申翰林学士承旨兵部侍郎韦昭度同中书门下平章事丙寅神策军将郭琪反伏诛辛未田令孜杀左拾遗孟昭图义武军节度使王处存为东南面行营招讨使八月感化军将时溥逐其节度使支详自称留后昭义军节度使高浔及黄巢战于石桥败绩其将成麟杀浔入于潞州己丑众星陨于成都九月丙午鄜延节度使李孝章夏绥银节度使拓拔思恭及黄巢战于东渭桥败绩临海贼杜雄陷台州辛酉封子震为建王己巳昭义军戍将孟方立杀成麟自称留后永嘉贼朱陷温州是秋河东霜杀禾十月凤翔行军司马李昌言逐其节度使郑畋十一月李昌言为凤翔节度行营招讨使郑畋裴澈罢遂昌贼卢约陷处州十二月安南戍将闵顼逐湖南观察使李裕自称留后是岁霍丘镇使王绪陷寿光二州二年正月辛亥王铎为诸道行营都都统承制封拜太子少师崔安潜副之高骈罢都统辛未王处存为京城东面都统李孝章为北面都统拓拔思恭为南面都统二月甲戌黄巢陷同州己卯太子少傅分司东都郑畋为司空兼门下侍郎同中书门下平章事丙戌李昌言为京城西面都统邠宁节度使朱玫为河南都统诸谷防遏使三月邛州蛮阡能叛西川部将杨行迁讨之李克用陷蔚州六月朱玫为京城西北面行营都统杨行迁及阡能战于干溪败绩己亥荆南监军朱敬玟杀其节度使段彦少尹李燧自称留后七月保大军节度留后东方逵为京城东面行营招讨使抚州刺史锺传陷洪州江西观察使高茂卿奔于江州八月丁巳东方逵为京城东北面行营都统拓拔思恭为京城四面都统魏博节度使韩简陷孟州九月丙戌黄巢将朱温以同州降己亥温为右金吾卫大将军河中行营招讨副使是月太原桃李实岭南西道军乱逐其节度使张从训平卢军将王敬武逐其节度使安师儒自称留后十月岚州刺史汤&#以沙陀反韩简寇郓州天平军节度使曹全晸死之部将崔用自称留后诸葛爽陷孟州十一月荆南军乱牙将陈儒自称留后丙子汤&#伏诛是岁关中大饥南城贼危全讽陷抚州危仔倡陷信州庐州将杨行密逐其刺史郎幼复和州刺史秦彦逐宣歙观察使窦潏三年正月雁门节度使李克用为京城东北面行营都统乙亥王铎罢二月魏博军乱杀其节度使韩简其将乐彦祯自称留后己未建王震为太保三月天有声于浙西壬申李克用及黄巢战于零口败之四月甲辰又败之于渭桥丙午复京师五月郑畋为司徒东都留守检校司空郑从谠为司空同中书门下平章事淮南将张陷复州奉国军节度使秦宗权叛附于黄巢七月宣武军节度副大使朱全忠为东北面都招讨使郑畋罢兵部尚书判度支裴澈同中书门下平章事八月黄巢秦宗权寇陈州淮南将韩师德陷岳州九月武宁军节度使时溥为东面兵马都统是秋晋州地震十月全椒贼许勍陷滁州李克用陷潞州刺史李殷锐死之十一月壬申&#南西川行军司马高仁厚及阡能战于邛州败之十二月忠武军将鹿晏弘逐兴元节度使牛勖自称留后是岁天平军将曹存实克郓州石镜镇将董昌逐杭州刺史路审中四年正月婺州将王镇执其刺史黄碣叛附于董昌二月镇伏诛浦阳将蒋陷婺州舒州贼吴迥逐其刺史高澞三月甲子剑南东川节度副大使杨师立反西川节度使陈敬瑄为西川东川山南西道都指挥招讨使前杭州刺史路审中陷鄂州五月辛酉朱全忠及黄巢战败之辛未河东节度使李克用及巢战于宛句败之癸酉高仁厚为剑南东川节度使以讨杨师立壬午福建团练副使陈岩逐其观察使郑镒自称观察使六月乙卯赦&#南三川瘗京畿骸骨七月辛酉杨师立伏诛壬午黄巢伏诛九月山南西道节度使鹿晏弘反十月萧遘为司空十一月鹿晏弘陷许州杀节度使周岌自称留后十二月甲午荆南行军司马张逐其节度使陈儒自称留后盗杀义昌军节度使王铎是岁关中大饥濮州刺史朱宣逐天平军节度使曹存实自称留后武昌军将杜洪陷岳州光启元年正月庚辰荆南军将成汭陷归州是月王绪陷汀漳二州南康贼卢光稠陷虔州三月丁卯至自成都己巳大赦改元时溥为蔡州四面行营兵马都统萧遘为司徒韦昭度为司空四月吴迥伏诛秦宗权陷襄州山南东道节度使刘巨容奔于成都武当贼冯行袭陷均州逐其刺史李煜五月群臣上尊号曰至德光烈皇帝六月幽州卢龙军乱杀其节度使李可举其将李全忠自称留后壬戌秦宗权陷东都七月义昌军乱逐其节度使杨全玫牙将卢彦威自称留后八月光州贼王潮执王绪甲寅杀右补阙常浚乐彦桢杀洺州刺史马爽九月河中节度使王重荣反邠宁节度使朱玫讨之十月癸丑朱全忠及秦宗权战于双丘败绩十一月河东节度使李克用叛附于王重荣重荣及克用寇同州刺史郭璋死之十二月癸酉朱玫及王重荣李克用战于沙苑败绩乙亥克用犯京师丙子如凤翔二年正月辛巳镇海军将张郁陷常州戊子如兴元癸巳朱玫叛寇凤翔二月郑从谠为太傅三月壬午山南西道节度使石君涉奔于凤翔遂州刺史郑君雄陷汉州丙申次兴元戊戌御史大夫孔纬翰林学士承旨兵部尚书杜让能为兵部侍郎同中书门下平章事是春成都地震凤翔女子化为丈夫四月乙卯朱玫以嗣襄王熅入于京师五月丙戌有星孛于箕尾武宁军将丁从实陷常州逐其刺史张郁六月淮西将黄皓杀钦化军节度使闵顼衡州刺史周岳陷潭州自称节度使七月秦宗权陷许州忠武军节度使鹿晏弘死之八月王潮陷泉州刺史廖彦若死之幽州卢龙军节度使李全忠卒其子匡威自称留后九月有星陨于扬州戊寅静难军将王行瑜陷兴凤二州十月丙午嗣襄王熅自立为皇帝尊皇帝为太上元皇圣帝朱全忠陷滑州执义成军节度使安师儒丙辰杭州刺史董昌攻越州浙东观察使刘汉宏奔于台州是月河阳节度使诸葛爽卒其子仲方自称留后神策行营先锋使满存克兴凤二州感义军节度使杨晟陷文州武宁军将张雄陷苏州十一月庚子秦宗权陷郑州十二月魏州地震丙子台州刺史杜雄执刘汉宏降于董昌昌自称浙东观察使丙辰朱玫伏诛丁巳熅伏诛秦宗权陷孟州诸葛仲方奔于汴州是岁天平军将朱瑾逐泰宁军节度使齐克让自称留后湘阴贼邓进思陷岳州杜洪陷鄂州自称武昌军节度留后三年三月癸未萧遘裴澈兵部侍郎郑昌图有罪伏诛壬辰如凤翔郑从谠罢韦昭度为司徒癸巳镇海军将刘浩逐其节度使周宝度支催勘使薛朗自称知府事四月甲辰六合镇遏使徐约陷苏州逐其刺史张雄甲子淮南兵马使毕师铎陷扬州执其节度使高骈是月维州山崩五月甲戌宣歙观察使秦彦入于扬州癸未秦宗权陷郑州六月陷孟州河阳将李罕之入于孟州张全义入于东都己酉凤翔节度使李昌符反庚戌犯大安门不克奔于陇州壬子武定军节度使李茂贞为陇州招讨使丁巳护国军将常行儒杀其节度使王重荣其兄重盈自称留后壬戌亳州将谢殷逐其刺史宋七月丁亥降死罪以下贞观开元建中兴元功臣后予一子九品正员官减常膳三之一赐民九十以上粟帛七月李昌符伏诛八月韦昭度为太保壬寅谢殷伏诛朱全忠陷亳州壬子陷曹州刺史丘弘礼死之九月户部侍郎判度支张浚为兵部侍郎同中书门下平章事秦彦杀高骈十月丁未朱全忠陷濮州甲寅封子升为益王杭州刺史钱镠陷常州丁卯镠杀周宝是月秦宗权将孙儒寇扬州十一月壬申庐州刺史杨行密陷扬州秦彦毕师铎奔于孙儒十二月癸巳淮西将赵德諲陷江陵荆南节度使张死之朱全忠为东南面招讨使饶州刺史陈儒陷衢州上蔡贼冯敬章陷蕲州文德元年正月甲寅孙儒杀秦彦毕师铎癸亥朱全忠为蔡州四面行营都统丙寅薛朗伏诛钱镠陷润州二月乙亥不豫己丑至自凤翔庚寅谒于太庙大赦改元是月魏博军乱杀其节度使乐彦祯其将罗弘信自称权知留后三月戊戌朔日有食之既壬寅疾大渐立寿王杰为皇太弟知军国事癸卯皇帝崩于武德殿年二十七按旧唐书僖宗本纪僖宗惠圣恭定孝皇帝讳儇懿宗第五子母曰惠安皇后王氏咸通三年五月八日生于东内初封普王名俨十四年七月懿宗大渐其月十八日制曰朕守大器之重居兆人之上日慎一日如履如临旰昃劳怀寝兴思理涉道犹浅导化未孚而摄养乖方寒暑成疠实有虑于阙政且无暇于怡神恙未少瘳日加寖剧万务凡总须有主张考思旧章谋于卿士思阐鸿业式建皇储第五男普王俨改名儇孝敬温恭宽和博厚日新令德天假英姿言皆中规动必由礼俾崇邦本允协人心宜立为皇太子权勾当军国政事咨尔中外卿士洎于腹心之臣敬保予嗣辅成予志各竭乃心以安黎庶布告中外知朕意焉是日懿宗崩二十日即皇帝位于柩前时年十二左军中尉刘行深右军中尉韩文约居中执政并封国公八月皇帝释服册圣母王氏为皇太后河南大水自七月雨不止至释服后方霁九月守司空门下侍郎平章事韦保衡贬贺州刺史以岳州刺史于琮为太子少傅缘琮贬逐者并放还循州司户崔沆复为中书舍人前户部侍郎知制诰翰林学士承旨郑畋为左散骑常侍前兵部侍郎知制诰翰林学士张杨为太子宾客前谏议大夫高湘复为谏议大夫前宣歙观察使杨严复为给事中十月左仆射门下侍郎平章事刘邺检校左仆射同平章事兼扬州大都督府长史充淮南节度观察副大使知节度事十一月以光禄大夫守太子少傅驸马都尉于琮检校尚书左仆射兼襄州刺史御史大夫充山南东道节度观察等使十二月雷震义成军节度使检校刑部尚书杜慆就加兵部尚书干符元年春正月辛酉朔乙丑左仆射门下侍郎平章事萧仿兼右仆射门下侍郎吏部尚书平章事王铎检校吏部尚书同平章事兼汴州刺史充宣武军节度宋亳观察等使二月葬懿宗于简陵三月以河东节度使检校尚书右仆射崔彦昭为尚书兵部侍郎充诸道盐铁转运等使以银青光禄大夫京兆尹上柱国岐山郡开国公食邑三千户窦澣检校户部尚书太原尹北都留守御史大夫充河东节度管内观察处置等使以中书侍郎刑部尚书同平章事赵隐检校吏部尚书润州刺史浙江西道都团练观察等使四月崔彦昭本官同平章事领使如故以前淮南节度使李蔚为吏部尚书以天平军节度使检校尚书右仆射兼郓州刺史高骈检校司空兼成都尹充剑南西川节度副大使知节度事以右散骑常侍韦荷为吏部侍郎前同州刺史崔璞为右散骑常侍右领军卫上将军浑僖检校吏部尚书左千牛卫上将军以侍御史卢引征为司封员外郎判户部案五月以吏部侍郎郑畋为兵部侍郎同平章事户部侍郎知制诰翰林学士赐紫金鱼袋卢本官同平章事太子右庶子李峄为太仆卿侍御史裴渥为起居郎以岭南东道节度使检校刑部尚书郑从谠为刑部尚书以吏部侍郎韦荷检校礼部尚书广州刺史岭南东道节度使七月以礼部侍郎裴瓒为检校左散骑常侍潭州刺史御史大夫湖南观察使故湖南观察使李庾赠礼部尚书十月以中书舍人崔沆为中书侍郎右谏议大夫崔引为给事中十一月丙戌朔庚寅上有事于宗庙礼毕御丹凤门大赦改元为干符宰相萧仿兼司空弘文馆大学士太清宫使兵部侍郎崔彦昭为中书侍郎兵部侍郎郑畋为集贤殿大学士以宣慰沙陀六州部落检校兵部尚书李钧为灵武节度制曰朕以沙陀骁勇重累战功六州蕃浑沐浴王化念其出于猜贰互有伤残而克璋报仇其意未已被我君临之德轸吾子育之心爰择良能俾之宣抚惟尔先正尝镇北门待国昌以雄杰之才置国昌于济活之地既藉奕叶之旧又怀任土之观是用付以封疆委之军旅必集王事无坠家声初钧父业镇太原能安集代北部落时李国昌父子据大同振武吐浑契苾幽州诸道之军攻之不利故假钧灵武节钺率师招谕之以长安令李璧为谏议大夫以吏部员外郎徐彦若为长安令兵部郎中卢鄯为楚州刺史十二月党项回鹘寇边以左司郎中崔原为兵部郎中江州刺史李可仁为右司郎中权知工部尚书牛蔚为礼部尚书太子宾客于为工部尚书是冬南诏蛮寇蜀诏河西河东山南西道东川征兵赴援西川节度使高骈奏奉敕抽发长武鄜州河东等道兵士赴剑南行营者伏以西川新军旧军差到已众况蛮蜑小丑必可枝梧今以道路崎岖馆驿穷困更有军顿立见流移所谓望一处完全而百处俱破且兵不在众而在于和其左右神策长武镇鄜川河东所抽甲马兵士人数不少况备办军食费损尢多又缘三道藩镇尽扼羌戎边鄙未宁望不差发如已在道路并请降敕勒回诏答曰蛮蜑如尚凭陵固须倍兵御敌若已奔退即要并力追擒方藉北军助平南寇其三处兵士宜委高骈候到蜀日分布驱使具务多多之办宁乱整整之师其河东一千二百人令窦澣不要差发时骈扞蛮已退长武兵士竟至蜀而还议者惜其劳费而虚邀出入之赏也右军中尉韩文约以疾乞休致从之二年春正月乙酉朔己丑宰相崔彦昭率文武百寮上尊号上御正殿受册以知内枢密田令孜为右军中尉南蛮骠信遣使乞盟许之以凤州刺史郭弘业为左金吾卫将军库部郎中韦岫为泗州刺史都官员外郎李频为建州刺史二月以兵部侍郎充诸道盐铁转运使王凝为秘书监以所补吏职罪也以吏部侍郎裴坦为兵部侍郎充诸道盐铁转运使以翰林学士崔淡为中书舍人翰林学士徐仁嗣为司封郎中学士如故以容管经略招讨使高秦检校户部尚书太府卿李峄为宗正卿湖州刺史张搏为庐州刺史库部员外郎杨堪为吏部员外郎三月以右补阙郑勤为起居郎度支推官牛徽为右补阙以户部郎中崔彦融为长安令都官郎中杨知退为户部郎中左司员外郎唐峤为刑部郎中刑部员外郎毕绍颜为左司员外郎侍御史郑顼为刑部员外郎四月海贼王郢攻剽浙西郡邑以殿中侍御史李烛为礼部员外郎以太子宾客张禓为吏部侍郎前淮南节度使李蔚为太常卿成德军节度使王景崇加开府仪同三司秘书监萧岘为国子祭酒汝州刺史崔彦为太子宾客分司新除吏部侍郎张禓为京兆尹东川点检兵马使吴行鲁可金紫光禄大夫检校兵部尚书兼梓州刺史御史大夫充剑南东川节度等使以东川节度使检校户部尚书崔充为河南尹河南尹李晦检校左散骑常侍兼福州刺史福建都团练观察使以凤翔陇西节度使检校司徒同平章事上柱国凉国公食邑三千户令狐绹进封赵国公五月濮州贼首王仙芝聚于长垣县其众三千剽掠闾井进陷濮州俘丁壮万人郑州节度使李种出兵击之为贼所败以殿中少监薛珰为卫州刺史国子司业裴拙为洋州刺史中书舍人崔沆为礼部侍郎兵部郎中裴虔余为太常少卿六月以司勋员外郎薛迈为兵部郎中户部员外郎郑就为司勋员外郎仓部员外郎郑綮为户部员外郎主客员外郎王镣为仓部员外郎秋七月以大理卿蔡行以为丰州刺史天德军都防御使大理卿张彦远为大理卿以京兆尹张禓检校户部尚书兼郓州刺史御史大夫充天平军节度郓曹濮观察等使以左司勋员外郎杜贞符为都官郎中吏部员外郎牛循为金州刺史司封员外郎卢引征为吏部员外郎十月以秘书少监李贶为谏议大夫以前大同军及云朔都防御营田供军等使李珰检校左散骑常侍澧州刺史充天德军澧州西城中城都防御使本管押蕃落等使以考功员外郎赵蕴为吏部员外郎户部员外郎卢庄为起居员外郎礼部员外郎萧遘为考功员外郎十一月以起居郎刘崇龟为礼部员外郎殿中侍御史孔纶为户部员外郎是月雷震电左仆射王铎兼门下侍郎同平章事复辅政三年春正月己卯朔司空门下侍郎同平章事萧仿以病求免罢为太子太傅浙西奏诛王郢徒党以左金吾卫大将军右街使齐克让检校兵部尚书兼兖沂海等州节度使三月以吏部尚书归仁晦吏部侍郎孔晦吏部侍郎崔荛试宏词选人考功郎中崔庾考功员外郎周仁举为考官以太常卿李蔚本官同平章事奉天镇上言金龙昼见自河升天门下侍郎崔彦昭太清宫使弘文馆大学士中书侍郎刑部尚书平章事郑畋监修国史以右武卫大将军墨谦为左金吾卫大将军以黎州刺史杜冈为雅州刺史五月以江西观察使独孤云为太子少傅金州刺史束乡励为嘉州刺史六月敕福建观察使李播荆州刺史杨权古蔚州刺史王龟范璧州刺史张贽濮州刺史韦浦施州刺史娄傅会邢州刺史王&#抚州刺史崔理黄州刺史计信卿等刺史亲人之官苟不谙详岂宜除授比为朕养百姓非独荥尔一身每念疲羸实所伤叹李播等九人授官之时众词不可王&#等三人到郡无政惟务贪求实污方州并宜停任以检校右散骑常侍卫尉卿李铎为太府卿以凉王傅分司裴思谦为卫尉卿抚王府长史刘允章凉王傅主客郎中崔福为汾州刺史荆南节度副王慥为主客郎中六月以门下侍郎刑部尚书平章事太清宫使弘文馆大学士判度支崔彦昭兼左仆射中书侍郎郑畋兼门下侍郎太常卿平章事李蔚为中书侍郎以歙州刺史萧骞为右司员外郎右司员外郎崔潼为歙州刺史七月草贼王仙芝寇掠河南十五州其众数万是月贼逼颍许攻汝州下之掳刺史王镣刑部侍郎刘承雍在郡为贼所害贼遂南攻唐邓安黄等州时关东诸州府兵不能讨贼但守城而已以户部郎中李节为驾部郎中金部郎中王慥为户部郎中主客郎中郑諴为金部郎中金部员外郎张谯为主客郎中屯田员外郎窦珝为金部员外郎京兆司录赵为屯田员外郎工部侍郎崔朗为同州刺史左军擗仗使左监门卫上将军西门思恭为右威卫上将军以右谏议大夫知制诰魏筜为中书舍人九月以右丞崔荛权知吏部侍郎礼部侍郎崔沆为尚书右丞中书舍人高湘权知礼部侍郎京兆尹杨知至为工部侍郎兵部尚书兼太常卿李珰检校尚书右仆射太常卫尉卿萧宽为鸿胪卿充闲厩使以宰相崔彦昭男保谦为秘书省校书郎右仆射门下侍郎平章事崔彦昭加特进门下侍郎礼部尚书平章事郑畋可特进大中大夫平章事卢可银青光禄大夫银青光禄大夫平章事李蔚可金紫光禄大夫以太府卿李峄检校工部尚书滑州刺史御史大夫充义成军节度郑滑颍观察处置等使雅州自六月地震至七月未止压伤人颇众诏河南藩镇举兵讨贼以刑部郎中李磎为户部郎中分司东都户部郎中郑諴为刑部郎中户部郎中知制诰翰林学士王徽为中书舍人户部员外郎翰林学士萧遘为户部郎中学士并如故谏议大夫赵蒙为给事中商州刺史张同为谏议大夫十一月以司门员外郎郑荛为池州刺史水部员外郎樊充为工部员外郎汴宋度支使杜孺休为水部员外郎太常少卿崔浑贬康州刺史扬州左司马郑祥澧州刺史度支分巡院使李仲章为建州刺史十二月以右金吾卫将军张简会为左金吾大将军充右街使右龙武将军李弢为右金吾将军前陕西虢观察使陆墉为太子宾客四年春正月癸酉朔丁丑降制赦天下系囚及徒流人放还以谏议大夫李汤为给事中以兵部郎中崔厚为谏议大夫大理少卿王承颜为盐州刺史明州刺史殷僧辩为大理卿以吏部尚书郑从谠吏部侍郎孔晦吏部侍郎崔荛考宏词选人三月以开府行内侍监致仕刘行深为内侍省观军容守内侍监致仕以判盐铁案检校考功郎中郑&#为司封员外郎充转运判官兵部员外郎裴渥为蕲州刺史职方员外郎卢澄为兵部员外郎以草贼大寇河南山南诏曰乱常干纪天地所不容伐罪吊人帝王之大典历观往代遍数前朝其有怙众称兵凭凶构孽或疑迷于郡县或残害于生灵初则狐假鸱张自谓骁雄莫敌旋则鸟焚鱼烂无非破败而终盖以逆顺相悬幽明共怒近者庞勋拒命王郢梴灾结聚至多猖狂颇甚寻则身膏原野家受诛戮亦有方从叛乱能自徊翔移吉凶于反掌之间变祸福于立谈之际则诸葛爱今为刺史朱实见存将军弘霸郎受职于禁营宋再雄策名于淮海莫不身名光显家族辉荣近准诸道奏报草贼稍多江西淮南宋亳曹颍或攻郡县或掠乡村虽命兵师且令招抚朕以宽弘为理慈愍居心每念苍生皆同赤子恨不能均其衣食令致荒饥宁忍迫以锋铓断其身首如王仙芝及诸贼头领能洗心悔过散卒休兵所在州府投降便令具名闻奏朝廷当议奖升如诸贼顽傲不悛凶强自恃即宜令诸道兵师掎角诛剪若诸军全捕得一火草贼数至三百人已上者超授将军赏钱一千贯如乡村有干勇才略而能率合义徒驱除草寇者本处以闻亦与重赏如郑镒汤群之辈已为刺史朝廷故不食言敕到宜令诸道明行宣谕令知朕意青州节度使宋威上表请步骑五千特为一使兼率本道兵士所在讨贼必立微功以酬圣奖优诏嘉之乃授威诸道招讨草贼使仍给禁兵三千甲马五百匹仍谕河南方镇曰王仙芝本为盐贼自号草军南至寿庐北经曹宋半年烧劫仅十五州两火转闻逾七千众诸道发遣将士同共讨除日月渐深烟尘未息盖以递相观望虚费&#粮州县罄于供承乡村泣于侵暴今平卢军节度使宋威深愤萑蒲请行诛讨朕以威前时蜀部破南诏之全军比岁徐州摧庞勋之大阵官阶甚贵可以统诸道之都头骁勇素彰足以破伏戎之草寇今已授指挥诸道兵马招讨草贼使候宋威到本道日供给犒设并取上供钱支给仍命指挥都头凡攻讨进退取宋威处分时贼渠王仙芝尚君长在安州宋威自青州与副使曹全晸进军攻讨所在破贼是月冤胊贼黄巢聚万人攻郓州陷之逐节度使薛崇五月幽州节度使李茂勋上表乞致仕以其男可举权知兵马事制以寿王杰为开府仪同三司幽州经略卢龙等军节度观察押奚契丹等使以幽州节度副使权知兵马事李可举检校左散骑常侍幽州大都督府左司马充幽州兵马留后制以幽州卢龙节度使检校工部尚书李茂勋守尚书左仆射致仕以前绵州刺史皇甫镛为秘书少监以陈州刺史许珂为睦州刺史以右卫将军程可复为左卫大将军黄巢贼陷沂州六月以宣歙观察使高骈检校司空兼润州刺史镇海军节度苏常杭润观察处置江淮盐铁转运江西招讨等使以汝州防御使李钧检校尚书右仆射潞州大都督府长史充昭义军节度潞邢洺磁观察等使幽州留后李可举请以本军讨沙陀三部落从之七月黄巢自沂海其徒数万趋颍蔡入查牙山遂与王仙芝合七月贼陷随州执刺史崔休征群贼屯于白洑是月江州贼首柳彦璋聚徒陷江州杀刺史陶祥八月以中书舍人崔权知贡举沙陀大寇云朔十月诏昭义节度李钧幽州李可举吐浑赫连铎白义诚沙陀安庆薛葛部落合兵讨李国昌父子于蔚州十一月贼王仙芝率众渡汉攻江陵节度使杨知温婴城拒守知温本非御侮之才城无宿备贼急攻之十二月贼陷江陵之郛知温穷求援于襄阳山南东道节度使李福悉其师援之时沙陀军五百骑在襄阳军次荆门骑军击贼败之贼尽焚荆南郛郭而去五年春正月丁酉朔沙陀首领李尽忠陷遮虏军太原节度使窦澣遣都押衙康傅圭率河东土团二千人屯代州将发求赏呼噪杀马步军使邓虔窦澣自入军中安慰仍借率富户钱五万贯以赏之朝廷以澣非御侮才以前昭义节度使曹翔检校尚书右仆射兼太原尹北都留守河东节度使又以左散骑常侍支谟为河东节度副使二月王仙芝余党攻江西招讨使宋威出军屡败之仍宣诏书谕仙芝仙芝致书于威求节钺威伪许之仙芝令其大将尚君长蔡温玉奉表入朝威乃斩君长温玉以徇仙芝怒急攻洪州陷其郛宋威赴援与贼战大败之杀仙芝传首京师尚君长弟尚让为黄巢党以兄遇害乃大驱河南山南之民其众十万大掠淮南其锋甚锐侍中晋国公王铎请自督众讨贼天子以宋威失策杀君长乃以王铎检校司徒兼侍中门下侍郎江陵尹荆南节度使充诸道兵马都统三月王铎奏兖州节度使李系为统府左司马兼潭州刺史充湖南都团练观察使黄巢之众再攻江西陷虔吉饶信等州自宣州渡江由浙东欲趋福建以无舟船乃开山洞五百里由陆趋建州遂陷闽中诸州以吏部尚书郑从谠吏部侍郎崔沆考宏词选人七月滑州忠武昭义诸道之师会于太原大同军副使支谟为前锋先趋行营八月沙陀陷岢岚军曹翔自率军赴忻州翔至军中风而卒诸军皆退太原大惧闭城门昭义兵士为乱劫坊市九月门下侍郎吏部尚书平章事李蔚检校尚书左仆射充东都留守以吏部尚书郑从谠本官同平章事十月司空平章事崔彦昭罢为太子太傅十一月制以河东宣慰使权知代北行营招讨崔季康检校户部尚书兼太原尹北都留守充河东节度代北行营招讨使沙陀攻石州崔季康救之十二月季康与北面行营招讨使李钧与沙陀李克用战于岢岚军之洪谷王师大败钧中流矢而卒戊戌代州昭义军乱为代州百姓所杀殆尽以中书舍人张读权知礼部贡举六年春正月辛卯朔河东节度使崔季康自静乐县收合余众回军军乱杀孔目官石裕季康委众遁归行营衙将张锴郭朏率其众归太原兵士鼓噪攻东阳门入使衙季康父子皆被害三月以吏部侍郎崔沆崔淡试宏词选人驾部郎中卢薀刑部郎中郑顼为考官制以邠宁节度使李&#检校户部尚书兼太原尹北都留守充河东节度等使四月黄巢陷桂管五月贼围广州仍与广南节度使李岩浙东观察使崔璆书求保荐乞天平节钺璆岩上表论之诏公卿议其可否宰相郑畋卢争论于中书词语不逊俱罢为太子宾客分司东都以吏部侍郎崔沆为兵部侍郎户部侍郎翰林学士豆卢瑑并本官同平章事黄巢陷广州大掠岭南郡邑八月制以特进检校司空东都留守李蔚为检校司徒同平章事兼太原尹北都留守河东节度观察兼代北行营招讨供军等使十月制以镇海军节度浙江西道观察处置等使高骈检校司徒同平章事扬州大都督府长史充淮南节度副大使知节度事江淮盐铁转运江南行营招讨等使进封燕国公食邑三千户初骈在浙西遣大将张璘梁绩等大破黄巢于浙东贼进寇福建逾岭表故移镇扬州时贼北逾大庾岭朝廷授骈诸道行营兵马都统太原节度使李蔚卒以礼部侍郎张读权知左丞事十一月制以银青光禄大夫检校右散骑常侍河东行军司马雁门代北制置等使石岭镇北兵马代北军等使上柱国康傅圭检校工部尚书兼太原尹北都留守河东节度使时傅圭已率兵在代州是月自行营赴任两都虞候张锴郭胐迎于乌城驿并杀之军中震悚又制以神策大将军周宝检校尚书左仆射兼润州刺史镇海军节度浙江西道观察等使以定州已来制置内闲厩宫苑等使金紫光禄大夫检校刑部尚书上柱国太原县开国伯食邑七百户王处存检校户部尚书兼定州刺史充义武军节度易定观察处置北平军等使十二月制以河东马步军都虞候朱玫为代州刺史以太子宾客分司卢为兵部尚书同平章事太子宾客郑畋检校左仆射凤翔尹充凤翔节度使广明元年春正月乙卯朔上御宣政殿制曰朕祗膺宝祚嗣守宗祧夙夜一心勤劳八载实欲驱黎元于仁寿致华夏之升平而国步犹艰群生寡遂灾迍荐起寇孽仍臻窃弄干戈连攻郡邑虽输降款未息狂谋江右海南疮痍既甚湖湘荆汉耕织屡空言念疲羸良深轸恻我心未济天道如何赖近者严敕师徒稍闻胜捷皆明圣之潜佑宁菲德以言功属节变三阳日当首岁乃御正殿爰命改元况及发生是宜在宥自古继业守文之主握图御宇之君必自正月吉辰发号施令所以垂千年之懿范固万代之洪基莫不由斯道也可改干符七年为广明元年近日东南州府频奏草贼结连本是平人迫于饥馑驱之为盗情不愿为委所在长吏子细晓谕如自首归降保非诈伪便须抚纳不要勘问如未倒戈即登时剪扑东南州府遭贼之处农桑失业耕种不时就中广州荆南湖南盗贼留驻人户逃亡伤夷最甚自广明以前诸色税赋宜令十分减四其河中府太原府遭贼寇掠处亦宜准此吏部选人粟错及除驳放者除身名渝滥欠考外并以比远残阙收注入仕之门兵部最滥全无根本颇坏纪纲近者武官多转入文官依资除授宜惩僣幸以辨品流自今后武官不得转入文官选改所冀轮辕各适秩序区分其内司不在此限沙陀部落逾雁门关进逼忻州二月沙陀逼太原陷大谷康傅圭遣大将伊钊张彦球苏弘轸分兵拒之于秦城驿为沙陀所败傅圭怒斩苏弘轸张彦球部下兵士为乱倒戈攻太原杀傅圭监军使周从寓安慰方定是月制以开府仪同三司门下侍郎兼兵部尚书同平章事充太清宫使弘文馆大学士延资库使上柱国荥阳郡开国公食邑三千户郑从谠检校司空同平章事兼太原尹北都留守充河东节度管内观察处置兼行营招讨供军等使黄巢贼军自衡永州下顿陷湖南江西属郡时都统王铎前锋都将李系守潭州有众五万并诸团结军号十万贼自桂杨编木为&#数千其众乘暴水沿湘而下径至潭州急攻其城一日而陷李系仅以身免兵士五万皆为贼所杀流尸塞江贼将尚让乘胜沿流而下进逼江陵王铎闻系军败乃弃城奔襄阳别将刘汉宏大掠江陵之民剽剥不胜其酷士民亡窜山谷江陵焚剽殆尽半月余贼众方至江陵三月贼悉众欲寇襄阳江西招讨使曹全晸与襄阳节度使刘巨容谋拒之时营于荆门贼军一万屯于团林驿全晸命巨容悉以精甲阵于林薄之中自以骑军挑战伪不胜而遁贼大乘之比至荆门其徒不成列巨容发伏击之贼大溃而走全晸铁骑急追之比至江陵十俘七八黄巢尚让以余众徒济江全晸方渡江袭贼遽诏至以段彦谋为江南节度使全晸乃还贼遂率舟军东下攻鄂州陷其郛全晸救至贼遂转战江西陷江西饶信杭衢宣歙池等十五州全晸在江西朝廷以王铎统众无功乃授淮南节度使高骈为诸道兵马行营都统骈令大将张璘渡江讨贼屡捷贼众疫疠其将李罕之以一军投淮南其众稍沮是月沙陀寇忻代诏以汝州防御使诸葛爽为北面行营副招讨率东都防御兵士赴代州四月甲申朔大雨雹大风拔两京街树十二三东都长夏门内古槐十拔七八宫殿鸱尾皆落丁酉制以检校吏部尚书前太常卿上柱国陇西郡开国公食邑三千户李琢为光禄大夫检校尚书右仆射御史大夫充蔚朔等州诸道行营都招讨使应东北面行营李孝昌李元礼诸葛爽王重盈朱玫等兵马及忻代州土团并取琢处分以内常侍张存礼充都粮料使判官崔鋋充制置副使六月代北行营招讨使李琢幽州节度使李可举吐浑首领赫连铎等军讨李克用于云州时克用令其大将军傅文达守蔚州高文集守朔州吐浑赫连铎遣人说高文集令归国文集与沙陀首领李友金萨葛都督米海万安庆都督史敬存以前蔚州归款于李琢时克用率众御燕军于雄武军七月沙陀三部落李友金等开门迎天军克用闻之亟来赴援为李可举之兵追击大败于药儿岭李琢赫连铎又击败于蔚州降文达李克用部下皆溃独与国昌及诸兄弟北入达靼部乃以吐浑都督赫连铎为云州刺史大同军防御使吐浑白义诚为蔚州刺史萨葛米海万为朔州刺史加李可举检校司徒同平章事八月黄巢之众渡江寇淮南是岁春末贼在信州疫疠其徒多丧淮南将张璘急击之贼惧以金璘仍致书高骈乞保命归国骈信之厚待其使许求节钺时昭义武宁义武等军兵马数万赴淮南骈欲收功于己乃奏贼已将殄不在诸道之师并遣还北贼知诸军已退以求节钺不获暴怒与骈绝请战骈怒令张璘整军击之为贼所败临阵杀璘贼遂乘胜渡江攻天长六合等县骈不能拒但决陈登水自固而已朝廷闻贼复振大怒诏河南诸道之师屯于&#水官军大集贼未北渡时兖州节度使齐克让屯汝州九月徐州兵三千人赴&#水途经许许州节度使薛能前为徐帅得军民情徐军吏至请馆能以徐军怀惠令馆于州内许军惧徐人见袭许州大将周岌自&#水以其戍卒还逐薛能自据其城徐军以至河阴闻许军乱徐将时溥亦以戍兵还徐逐节度使支详齐克让惧兵见袭亦还兖州&#水诸军皆散贼闻之十月乃悉众渡淮黄巢自号率土大将军其众富足自淮已北整众而行不剽财货惟驱丁壮为兵耳十一月辛亥朔己巳贼陷东都留守刘允章率分司官属迎谒贼供顿而去坊市晏然壬申陷虢州丙子攻潼关守关诸将望风自溃十二月庚辰朔辛巳贼据潼关时左军中尉田令孜专政宰相卢曲事之相与误谋以至倾败令孜恐众罪加己请贬官命学士王徽裴彻为相甲申宣制以户部侍郎翰林学士王徽裴彻本官同平章事贬右仆射门下侍郎平章事卢为太子宾客闻贼至仰药而死是日上与诸王妃后数百骑自子城由含光殿金光门出幸山南文武百官不之知并无从行者京城晏然是日晡晚贼入京城时右骁卫大将张直方率武官十余迎黄巢于坡头壬辰黄巢据大内僭号大齐称年号金统悉陈文物据丹凤门伪赦以太常博士皮日休进士沈云翔为学士为伪赦书云揖让之仪废已久矣窜遁之迹良用怃然朝臣三品已上并停见任四品已下宜复旧位以赵章为中书令尚让为太尉崔璆为中书侍郎平章事时宰相豆卢瑑崔沆故相左仆射刘邺太子少师裴谂御史中丞赵蒙刑部侍郎李溥故相于琮皆从驾不及匿于闾里为贼所捕皆遇害将作监郑綦库部郎中郑系义不臣贼举家雉经而死中和元年春正月庚戌朔车驾在兴元以翰林学士承旨尚书户部侍郎知制诰萧遘为兵部侍郎充诸道盐铁转运等使寻以本官同平章事领使如故以宿州刺史刘汉宏为越州刺史领东军节度浙江东道观察处置等使诏太原节度使郑从谠发本道之师与北面行营招讨副使诸葛爽代州刺史北面行营马步都虞候朱玫夏州将李思恭等行营诸军并赴京师讨贼河中马步都虞候王重荣逐其帅李郁自称留后二月代州北面行营都监押陈景思率沙陀萨葛安庆等三部落与吐浑之众三万赴援关中次绛州沙陀首领翟稽俘掠绛州叛还景思知不可用遣使诣行在请赦李国昌父子令讨贼以赎罪从之三月陈景思赍诏入达靼召李克用军屯蔚州克用因大掠雁门已北军镇以凤翔节度使郑畋守司空门下侍郎同平章事充京西诸道行营都统与泾原节度使程宗楚秦州经略使仇公遇鄜延节度使李孝恭夏州节度使拓拔思恭等同盟起兵传檄天下黄巢遣大将林言尚让率众数万寇凤翔郑畋率师逆击大败贼众于龙尾陂四月以前大同军防御使李克用检校工部尚书兼代州刺史雁门已北行营兵马节度等使五月李克用赴代州遂率蕃汉兵万人南出石岭关称准诏赴难长安丁巳沙陀军至太原郑从谠供给粮料辛酉沙陀求发军赏钱从谠与钱千贯米千石克用怒纵兵大掠从谠求援于振武契苾通自率兵来赴与沙陀战于晋王岭沙陀败走陷榆次阳曲而退是日大风天雨土特进尚书右仆射赵隐卒赠司空六月沙陀退还代州车驾幸成都府西川节度使陈敬瑄自来迎奉七月丁未朔乙卯车驾至西蜀丁巳御成都府廨改广明二年为中和元年大赦天下以兵部侍郎判度支韦昭度本官同平章事以侍中王铎检校太尉中书令兼滑州刺史义成军节度郑滑观察处置兼充京城四面行营都统以太子太保崔安潜为副观军容使西门思恭为天下行营兵马都监押中书侍郎平章事诸道盐铁转运等使韦昭度为供军使时淮南节度使高骈为诸道行营都统自车驾出幸中使相继促骈起军骈托以周宝刘汉宏不利于己迁延半岁竟不出军乃以铎为都统以河中节度使王重荣为京城北面都统义武军节度使王处存为京城东面都统鄜延节度使李孝章为京城西面都统朔方军节度使拓拔思恭为京城南面都统以忠武监军使杨复光为天下行营兵马都监代西门思恭许王铎以便宜从事遣郎官御史分行天下征兵赴门内八月代北行营兵马使诸葛爽朱玫拓拔思恭等军屯渭桥朱玫屯兴平为贼将王璠所击退保奉天诸葛爽降贼伪署爽河阳节度使许州牙将秦宗权奏破贼于汝州乃授宗权蔡州防御使昭义节度使高浔与贼将李详战于石桥为贼所败退归河中贼乘胜陷同州九月泽潞高浔牙将刘广擅还据潞州是月浔天井关戍将孟方立率戍卒攻刘广杀之方立遂自称留后仍移军镇于邢州制以京城四面催阵使守兵部尚书王徽检校左仆射兼潞州大都督府长史昭义节度潞邢洺磁观察等使贬高浔端州刺史杨复光王重荣以河西昭义忠武义成之师屯武功凤翔节度使郑畋以病征还行在以凤翔大将李昌言代畋为节度使兼京城西面行营都统十月青州军乱逐节度使安师儒立其行营将王敬武为留后十二月行营都统王铎率禁军山南东川之师三万至京畿屯于盩厔二年春正月甲辰朔天下勤王之师云会京畿京师食尽贼食树皮以金玉买人于行营之师人获数百万山谷避乱百姓多为诸军之所执卖二月泾原大将唐弘夫大败贼将林言于兴平俘斩万计王处存率军二万径入京城贼伪遁去京师百姓迎处存欢呼叫噪是日军士无部伍分占第宅俘掠妓妾贼自灞上分门复入处存之众苍黄溃乱为贼所败黄巢怒百姓欢迎处存凡丁壮皆杀之坊市为之流血自是诸军退舍贼锋愈炽三月前蔚州刺史苏佑为沙陀所败弃郡投镇州至灵寿部人为盗佑为王景崇所杀七月辛丑朔丙午夜西北方赤气如绛虹竟天贼将尚让攻宜君寨雨雪盈尺甚寒贼兵冻死者十二三八月庚子贼同州防御使朱温杀其监军严实与大将胡真谢曈等来降王铎承制拜华州刺史潼关御镇国军等使魏博节度韩简自率军三万攻河阳伪署节度使诸葛爽弃城而去简遣大将守河桥而还九月贼以黄邺为华州刺史初贼以李详守华州详与朱温素善及温归河中黄巢遣阉官后冗率功臣马千匹至华杀详以邺代归太原诸山桃杏有花实十月西北方无云而雷名天狗坠以岚州刺史汤群为怀州刺史时群倚沙陀为援朝廷疑而易之郑从谠遣人传官告授群群怒杀使者据城内沙陀魏博节度使韩简以兵攻郓州节度使曹全晸拒之为简所败执而杀之全晸大将朱瑄以余众保郓州乞和于简简舍之而去十一月沙陀李克用监军陈景思以部落之众一万七千骑自岚石州路赴河中贼将李详下牙队斩华州守将归明王铎用其部将王遇为华州刺史十二月己亥朔庚戌成德军节度镇冀深赵观察处置等使开府仪同三司检校太尉中书令上柱国常山郡王食邑六千户王景崇卒赠太傅谥曰忠穆遗表请以子镕缵继戎事遂以镕为兵马留后三年春正月戊辰朔车驾在成都府雁门节度使检校工部尚书李克用率师至河中己巳沙陀军进屯沙苑之干坑二月沙陀攻华州刺史黄邺出奔至石堤谷追擒之魏博节度使韩简再兴兵讨河阳诸葛爽遣大将李罕之拒之于武陟逆击之魏军大败而还大将乐彦贞先据魏州韩简为部下所杀推彦贞为留后就加李克用检校尚书左仆射忻代云蔚等州观察处置等使三月丁卯朔壬申沙陀军与贼将赵章尚让战于成店贼军大败追奔至良天坡横尸三十里王重荣筑尸为京观四月丁酉朔庚子沙陀忠武义成义武等军趋长安贼悉众拒之于渭桥大败而还李克用乘胜追之己卯黄巢收其残众由蓝田关而遁庚辰收复京城天下行营兵马都监杨复光上章告捷行在曰顷者妖兴雾市啸聚丛祠而岳牧藩侯备盗不谨谓大同之运常可容奸谓无事之秋纵其长恶贼首黄巢因得充盈窟穴蔓延萑蒲驱我蒸黎徇其凶逆展鉏鹤以成锋刃杀耕牛以恣燔炮魑魅昼行虺蜴夜噬自南海失守湖外丧师养虎灾深驯枭逆大物无不害恶靡不为豺狼贻朝市之忧疮痏及腹心之痛遂至毒流万姓盗污两京衣冠衔涂炭之悲郡邑起丘墟之叹万方共怒十道齐攻仗九庙之威灵殄积年之凶丑河中节度使王重荣神资壮烈天赋机谋誓立功名志安家国至于屯田待敌率士当冲收百姓十万余家降贼党三万余众法能持重功遂晚成久稽原野之刑未决雷霆之怒自收同华进逼京师夕烽高照于国门游骑频临于灞岸既知四隅断绝百计奔冲如穷鸟触笼似飞蛾赴焰雁门节度使李克用神传将略天付忠贞机谋与武艺皆优臣节共本心相称杀贼无非手刃入阵率以身先可谓雄才得名飞将统领本军南下与臣同力前驱虽在寝兴不忘寇孽今月八日遣衙队将前锋守宗河中骑将白志迁横野军使满存蹑云都将丁行存朝邑镇将康师贞忠武黄头军使庞从等三十二都随李克用自光泰门先入京师力摧凶逆又遣河中将刘让王冀军武孙珙忠武大将乔从遇郑滑将韩从威荆南大将申屠悰沧州大将贾滔易定大将张仲庆寿州大将张行方天德大将顾彦朗左神策弩手甄君楚公孙佐横冲军使杨守亮蹑云都将高周彝忠顺都将胡贞绛州监军毛宣伯聂弘裕等七十都继进贼尚为坚阵来抗官军李克用率励骁雄整齐金革叫噪而声将动瓦喑呜而气欲吞沙宽列戈矛麾军夹击自卯至申凶徒大败自望春宫蹙杀至升阳殿合围戈不滥挥矢无虚发其贼即时奔遁散入商山徒延漏刃之生伫作饮头之器伏自收平京国三面皆立大功若破敌摧锋雁门实居其首其余将佐同效驱驰兼臣所部二万余人数岁栉风沐雨既兹荡定并录以闻报至从官称贺五月制以河中节度使检校尚书右仆射王重荣检校司空同平章事余如故雁门已北行营节度忻代蔚朔等州观察处置等使校检尚书左仆射代州刺史上柱国食邑七百户李克用检校司空同平章事兼太原尹北京留守充河东节度管内观察处置等使义武军节度使检校司空王处存检校司徒同平章事余如故以检校尚书右仆射华州刺史潼关防御等使朱温检校司空兼汴州刺史御史大夫充宣武节度观察等使仍赐名全忠京城西北营都统充金紫光禄大夫检校司空邠州刺史邠宁节度使朱玫就加同平章事进封吴兴县侯食邑一千户鄜坊节度使金紫光禄大夫检校尚书右仆射东方达就加同平章事王铎罢行营都统依前检校太师中书令进封晋国公加食邑二千户节度观察使如故时中尉田令孜用事自负帷幄之功以铎用兵无功而由杨复光建荣召沙陀成破贼之效欲权归北司乃黜王铎而悦复光也就加诸道行营兵马都监杨复光开府仪同三司弘农郡开国公食邑三千户充同华等州管内制置使仍赐号资忠耀武匡国平难功臣六月乙未朔甲子杨复光卒于河中其部下忠武八都都头鹿晏弘晋晖王建韩建等各以其众散去时复光兄复恭知内枢密田令孜以复光立破贼功惮而恶之故贼平赏薄及闻复光死甚悦复摈复恭罢枢密为飞龙使是月黄巢围陈州营于州北五里初贼出蓝田关遣前锋将孟楷攻蔡州刺史秦宗权以兵逆战为楷所败宗权势窘与贼通利孟楷移兵攻陈州刺史赵犨示弱伏兵击之临阵斩楷楷贼之爱将深惜之黄巢怒悉众攻陈州时黄巢与宗权合从纵兵四掠远近皆罹其酷时仍岁大饥民无积聚贼俘人为食其炮炙处谓之舂磨寨白骨山积丧乱之极无甚于斯贼攻城急徐州节度使时溥许州周岌汴州朱全忠皆出师护援之七月制以西川节度使开府仪同三司守太尉同平章事成都尹上柱国颍川郡王食邑三千户实封四百户陈敬瑄赐铁券诏郑从谠赴行在八月李克用赴镇太原制以前振武节度检校司空兼单于都护御史大夫李国昌为检校司徒代州刺史雁门已北行营节度蔚朔等州观察等使十月李国昌卒十一月蔡贼秦宗权围许州十二月诏河东李克用赴援陈许忠武大将鹿晏弘陷兴元逐节度使牛蔚自为留后四年春正月癸亥朔车驾在成都府二月河东节度使李克用将出师援陈许河阳节度使诸葛爽以兵屯泽州拒之三月壬戌朔甲戌克用移军自河中南渡东下洛阳四月辛卯朔甲寅沙陀军次许州节度使周岌监军田从异以兵会战贼将尚让屯太康黄邺屯西华稍有&#粟己未沙陀分兵攻太康西华贼寨庚申尚让黄邺遁去官军得其&#粟黄巢亦退保郾城以兵部侍郎判度支郑昌疑以本官同平章事五月辛酉朔癸亥沙陀追黄巢而北丁卯次尉氏戊辰大雨平地水深三尺沟河涨溢贼至中牟临汴河欲渡沙陀遽至贼大骇其党分遗杀伤溺死殆半尚让一军降时溥别将杨能李谠霍存葛从周张归霸等降朱全忠李周杨景彪以残众走封丘己巳沙陀渡汴河趋封丘黄巢兄弟悉力拒战李克用击败之获所俘男女五万口牛马万余并伪乘舆法物符印宝货戎仗等三万计得巢幼子年六岁黄巢既败以其残众东走庚午李克用急蹑黄巢一日夜行二百里马疲乏死者殆半宿冤胊粮运不及骑军至寡乃与忠武监军田从异班师甲戌次汴州节度使朱全忠馆克用于上源驿全忠以克用兵力寡弱大军在远乃图之是夜置酒邮舍克用既醉全忠以兵围驿纵火烧之雷雨骤作平地水深尺余克用逾垣仅免其部下三百余人及监军使史敬思书纪任珪皆被害丙子克用至许州率本军还太原庚辰徐州将李师悦陈景思率兵万人追黄巢于兖州六月郓州节度使朱瑄奏大败贼于合乡秋七月己未朔癸酉贼将林言斩黄巢黄揆黄秉三人首级降时溥初徐将李师悦与贼战于瑕丘贼殊死战其众殆尽林言与巢走至太山狼虎谷之襄王村惧追至并命乃斩贼降师悦壬午捷书至行在从官称贺河东节度使李克用累表诉屈请讨汴州天子优诏和解之就加克用阶特进封陇西郡王以悦之自是全忠克用有寻戈之怨九月山南西道节度使鹿晏弘为禁军所讨弃城拥众东出襄邓大掠许州晏弘大将王建韩建张造晋晖李师泰各率本军归朝田令孜以建等杨复光故将薄之皆授诸卫将军惟以王建为璧州刺史十月关东诸镇上章请车驾还京十一月鹿晏弘陷许州杀周岌自称留后寻为秦宗权所攻制以义成军节度检校太师中书令上柱国晋国公王铎为沧州刺史义昌军节度沧德观察处置等使十二月丁亥朔大明宫留守权知京兆尹御史大夫京畿制置等使王徽与留司百官上表请车驾还宫诏以来年正月还京新除沧德节度使王铎为魏博节度使乐彦祯害之于漳南县之高鸡泊行从三百余人皆遇害光启元年春正月丁巳朔车驾在成都府己卯僖宗自蜀还京二月丁亥朔丙申车驾次凤翔三月丙辰朔丁卯车驾至京师己巳御宣政殿大赦改元光启时李昌符据凤翔王重荣据蒲陕诸葛爽据河阳洛阳孟方立据邢洺李克用据太原上党朱全忠据汴滑秦宗权据许蔡时溥据徐泗朱瑄据郓齐曹濮王敬武据淄青高骈据淮南八州秦彦据宣歙刘汉宏据浙东皆自擅兵赋迭相吞噬朝廷不能制江淮转运路绝两河江淮赋不上供但岁时献奉而已国命所能制者河西山南&#南岭南西道数十州大约郡将自擅常赋殆绝藩侯废置不自朝廷王业于是荡然蔡贼秦宗权侵寇藩邻制以徐州节度使时溥为巨鹿王充蔡州四面行营兵马都统宗权将秦贤攻汴郑不已以汴州刺史朱全忠为沛郡王充蔡州西北面行营都统杭州刺史董昌大败刘汉宏之众进攻越婺台明等州下之遂以昌为越州刺史镇东军节度浙江东道观察等使以杭州大将钱镠为杭州刺史闰三月镇冀节度使王镕献耕牛千头农具九千兵仗十万四月乙卯朔以开府仪同三司右金吾卫上将军左街功德使齐国公田令孜为左右神策十军使时自蜀中护驾令孜招募新军五十四都都千人左右神策各二十七都分为五军令孜总领其权时军旅既众南衙北司官属万余三司转运无调发之所度支惟以关畿税赋支给不充赏劳不时军情恣怨旧日安邑解县两池榷盐税课盐铁使特置盐官以总其事自黄巢乱离河中节度使王重荣兼领权务岁出课盐三千车以献朝廷至是令孜以亲军阙供计无从出乃举广明前旧事请以两池榷务归盐铁使收利以赡禁军诏下重荣上章论诉言河中地窘悉籍盐课供军五月制以河中节度使检校司徒同平章事河中尹上柱国琅邪郡王王重荣为检校太傅同平章事兼兖州刺史兖沂海节度观察处置等使代齐克让以克让检校司徒兼定州刺史御史大夫充义武节度观察北平军等使代王处存以处存依前检校太傅同平章事河中尹河中晋磁隰节度观察等使是月宰臣萧遘率文武百寮上徽号曰至德光烈孝皇帝御宣政殿受册大赦六月甲寅朔丙辰定州王处存奏幽州节度使李可举镇州节度使王镕各令大将率领兵士侵攻当道臣并已杀退时李可举乘天子播越中原大乱以河朔三镇休戚事同惟易定二郡为朝廷所有乃同议攻处存以分其地会燕将李全忠有夺帅之志军情相疑全忠方围易州处存出奇骑以击之燕军大败是月全忠收合残众攻幽州李可举举室登楼自焚而死全忠自称留后沧州军乱逐其帅杨令孜立衙将卢彦威为留后制以保銮都将检校司徒兼黔州刺史黔中节度观察等使曹诚检校太保兼沧州刺史充义昌军节度沧德观察等使河中王重荣累表论列数令孜离间方镇令孜遣邠宁节度使朱玫会合鄜延灵夏之师讨河中九月朱玫屯沙苑王重荣求援于太原十月李克用率太原军南出阴地关十一月河中太原之师与禁军对垒于沙苑十二月辛亥朔癸酉官军合战为沙陀所败朱玫走还邠州神策军溃散遂入京师肆掠乙亥沙陀逼京师田令孜奉僖宗出幸凤翔初黄巢据京师九衢三内宫室宛然及诸道兵破贼争货相攻纵火焚剽宫室居市闾里十焚六七贼平之后令京兆尹王徽经年补葺仅复安堵至是乱兵复焚宫阙萧条鞠为茂草矣二年春正月辛巳朔车驾在凤翔李克用旋师河中与朱玫王重荣同上表请驾驻跸凤翔仍数田令孜之罪乃以飞龙使杨复恭复知内枢密事戊子田令孜迫乘舆请幸兴元庚寅车驾次宝鸡授刑部尚书孔纬兼御史大夫令率从官赴行在时车驾夜出宰相萧遘裴彻郑昌图及文武百寮不之知扈从不及故令孔纬促之萧遘恶令孜弄权再乱京国因邠州奏事判官李松年至凤翔乃令亟召朱玫迎奉癸巳朱玫引步骑五千至凤翔令孜闻邠州军至奉帝入散关令禁军守灵璧玫至禁军溃散遂长驱追驾至尊途驿嗣襄王熅疾为玫所得时兴元节度使石君涉开车驾入关乃毁彻栈道栅绝险要车驾由他道仅达为邠州军踵后崎岖危殆者数四二月辛亥朔以十军观军容使开府田令孜为&#南西川节度监军以内枢密使杨复恭为神策左军中尉三月庚辰朔戊午兴元节度使石君涉弃城入朱玫军内丙申车驾至兴元戊辰以翰林学士承旨兵部尚书知制诰杜让能为兵部侍郎刑部尚书御史大夫孔纬为兵部侍郎充诸道盐铁转运等使并以本官同平章事保銮都将李鋋杨守亮杨宗守等败邠州军于凤州四月庚戌朔是夜荧惑犯月角壬子朱玫李昌言迫宰相萧遘等于凤翔驿舍请嗣襄王熅权监军国事玫自为大丞相兼左右神策十军使遂驱率文武百寮奉襄王还京师五月己卯朔庚辰襄王僭即皇帝位年号建贞以萧遘初沮襄王监国之命罢知政事为太子少师以朱玫为侍中诸道盐铁转运使以裴彻为门下侍郎右仆射同平章事判度支中书侍郎刑部尚书平章事郑昌图判户部事萧遘移疾归河中之永乐伪制加诸侯官爵以淮南节度使检校太尉兼侍中高骈为太师中书令江淮盐铁转运诸道行营兵马都统又以淮南右都押衙和州刺史吕用之检校兵部尚书兼广州刺史岭南东道节度使令户部侍郎柳涉往江淮宣谕户部侍郎夏侯潭河北宣谕诸藩节将多授其伪署惟定州太原宣武河中拒而不受是月星孛于箕尾历北斗摄提荆南襄阳仍岁蝗旱米斗三十千人多相食杨复恭兄弟于河中太原有破贼连衡之旧乃奏遣谏议大夫刘崇望诏宣谕达复恭之旨王重荣李克用欣然听命寻遣使贡奉献缣十万匹愿杀朱玫自赎崇望使还君臣相贺六月己酉朔以扈跸都将杨守亮为金州刺史金商节度京畿制置使守亮率师二万趋金州与王重荣李克用犄角进军时朱玫遣将王行瑜率邠宁河西之师五万屯凤州保銮都将李鋋李茂贞陈佩等抗之于大唐峰七月戊寅朔蔡贼秦宗权陷许州杀鹿晏弘以金商节度使杨守亮检校司徒兼兴元尹充南山西道节度等使王行瑜急攻兴州守亮出师击败之八月幽州节度使李全忠卒三军立其子匡威为留后九月杨守亮复败邠州军于凤州军容杨复恭密遣人说王行瑜令谋归国十月壬子朔滑州军乱逐其帅安师儒推牙将张骁主留后军务师儒奔汴州朱全忠杀之遂以兵攻滑斩张骁以告行在朝廷以汴帅全忠兼领义成军节度使壬辰夜白虹见西方十一月蔡贼孙儒陷郑州刺史李璠遁免儒引军攻河阳十二月乙巳朔是月朱玫爱将王行瑜受密诏自凤州率众还长安辛酉行瑜斩朱玫及其党与数百人纵兵大掠是冬苦寒九衢积雪兵入之夜寒冽尤剧民吏剽剥之后僵冻而死蔽地裴彻郑昌图及百官奉襄王奔河中王重荣绐称迎奉执熅斩之械裴彻郑昌图于狱文武官寮遭戮者殆半重荣函襄王首赴行在刑部奏请御兴元城南门阅俘馘受贺下礼院定仪注博士殷盈孙奏曰伏以伪熅违背宗社僭窃乘舆欺天之祸既盈盗国之罪斯重果至覆败以就诛戮九重之妖祲既除万国之生灵共庆宜陈贺礼以显皇猷然物议之间有所未允臣按礼经公族有罪狱既具有司闻于公曰某之罪在大辟君曰赦之如是者三有司走出致刑君复使谓之曰虽然固当赦之有司曰不及矣君为之素服不乐三月左传卫君在晋卫臣元咺立卫君之弟叔武卫君入国叔武为前驱所杀卫君哭之左氏书焉今伪熅皇族也虽犯殊死之罪宜就屠戮其可以朝群臣而受贺乎臣以为熅引系金枝名标玉牒迫胁之际不能守节效死而乃甘心逆谋罪实滔天刑不可赦已为军前处置宜即黜为庶人绝其属籍其首级仍委所在以庶人礼收葬大捷之庆当以朱玫首级到日称贺为得其宜上不轸于宸衷下无伤于物体协礼经之旨祛中外之疑遂罢贺礼及朱玫传首至乃御楼受俘馘是月蔡贼孙儒陷河阳诸葛爽奔归汴州别将李罕之出据泽州张全义据怀州三年春正月乙亥朔车驾在兴元府制以邠州都将王行瑜检校刑部尚书兼邠州刺史邠宁庆节度使保銮都将李鋋检校司空黔州刺史黔中节度观察使扈跸都头李茂贞为检校尚书左仆射洋州刺史武定军节度使扈跸都头杨守宗为金州刺史金商节度等使保銮都将陈佩检校尚书右仆射为宣州刺史宣歙观察使兵部侍郎诸道租庸使张浚本官同平章事二月乙巳朔润州牙将刘浩度支使薛朗同谋逐其帅周宝刘浩自称留后三月乙亥朔甲申车驾还京次凤翔以宫室未完节度使李昌符请驻跸以俟毕工河中械送伪宰相裴彻郑昌图命斩之于岐山县太子少师致仕萧遘赐死于永乐县以特进监修国史门下侍郎吏部尚书平章事孔纬领诸道盐铁转运使以集贤殿大学士中书侍郎兵部尚书平章事杜让能进封襄阳郡公增食邑三千户四月甲辰朔扬州牙将毕师铎自高邮率戍兵攻扬州下之囚高骈于别室自总军政蔡贼秦贤攻汴州周列三十六寨朱全忠乞师于兖郓朱瑾率师来赴屯封禅寺朱瑄屯静戎镇五月甲戌朔乙亥秦宗权自率众来应秦贤壬午郓兖汴三镇之师大破蔡贼于边孝村宗权退走孙儒闻秦贤败尽驱河阳之人杀之投尸于河焚烧闾井而去王师收孟洛许汝怀郑陕虢等州诏以扈驾都头杨守宗权知许州事汴将孟从益权知郑州事诸葛爽旧将李罕之自泽州牧河阳怀州刺史张全义收洛阳扬州牙将毕师铎召宣州观察使秦彦入扬州推为节度使六月癸卯朔戊申天威军都头杨守立与李昌符争道麾下相殴上命中使谕之不止是夜严兵为备己酉守立以兵攻昌符战于通衢昌符兵败出保陇州命扈驾都将李茂贞攻之甲寅河中牙将常行儒杀其帅王重荣推重荣兄重盈为兵马留后丙辰太常礼院奏太庙十一室并祧庙八室孝明太后等别庙三室自车驾再幸山南并经焚毁神主失坠今大驾还京宜先葺宗庙神主然后还宫遂诏修奉太庙使宰相郑延昌修奉是时宫室未完国力方困未暇举行旧制延昌请权以少府监大厅为太庙太庙凡十一室二十三间间十一架今监五间请添造成十一间以备十一室之数敕曰敬依典礼七月壬申朔陇州刺史薛知筹以城降李茂贞遂拔陇州斩李昌符昌仁等传首献于行在丙子制以武定军节度使检校尚书左仆射兼洋州刺史御史大夫上柱国陇西郡公食邑一千五百户李茂贞检校司空同平章事兼凤翔尹凤翔陇右节度等使九月辛未朔淮南节度使高骈为其牙将毕师铎所杀杨行密急攻广陵蔡贼秦宗权遣其将孙儒将兵三万渡淮争扬州城中食尽十月秦彦毕师铎溃围奔于孙儒军行密入据扬州十一月秦彦引孙儒之兵攻广陵行密遣使求援于朱全忠制授全忠检校太尉侍中兼扬州大都督府长史充淮南节度观察等使行营兵马都统汴将李璠率师至淮口以援之十二月己巳朔东川节度使顾彦朗璧州刺史王建连兵五万攻成都陈敬瑄告难于朝诏中使谕之文德元年春正月己亥朔车驾在凤翔制故凤翔陇右节度观察处置等使检校司徒同平章事兼凤翔尹上柱国荥阳郡开国公食邑三千户郑畋赠司徒谥曰文昭蔡贼孙儒斩秦彦毕师铎于高邮二月己己朔壬午车驾在凤翔至京师魏博军乱逐其帅乐彦祯彦祯子相州刺史从训率众攻魏州牙将立其小校罗宗弁为留后出兵拒之从训求援于汴朱全忠遣将朱珍渡河赴之戊子上御承天门大赦改元文德宰相韦昭度兼司空孔纬杜让能加左右仆射进阶开府仪同三司并赐号持危启运保乂功臣张浚兼兵部尚书进阶开府仪同三司左右神策十军观军容使左金吾卫上将军左右街功德使上柱国弘农郡开国公杨复恭进封魏国公加食邑七千户赐号忠贞启圣定国功臣以保銮都将黔中节度使李鋋检校司徒平章事保銮都将陈佩检校司空广州刺史岭南东道节度使藩镇诸侯进秩有差宰臣韦昭度率文武百寮上徽号曰圣文睿德光武弘孝皇帝三月戊戌朔正殿受册庚子上暴疾壬寅大渐癸卯宣制立弟寿王杰为皇太弟勾当军国事是夕崩于武德殿圣寿二十七群臣上谥曰惠圣恭定孝皇帝庙号僖宗其年十二月葬于靖陵
