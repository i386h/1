<!-- { "loadSidebar": true } -->
庵辽州节度使耶律野同
知中京留守耶律曷鲁突愧为大将军丁丑诏庶孽虽已为良不得预世选丁亥宋遣寇瑊康德来贺千龄节朱谏曹英张逸刘永钊贺来岁两宫正旦诏两国舅及南北王府及国之贵族贱庶不得任本部官是岁放进士张宥等五十七人九年春正月至自中京二月戊辰遣使赐高丽王钦物如斡凛河夏五月清暑永安山六月戊子以长沙郡王谢家奴为广德军节度使乐安郡王遂哥匡义军节度使中山郡王查葛保定军节度使进封潞王豫章王贴不长宁军节度使以耶律思忠耶律荷耶律皓遥辇谢佛留陈邈韩绍一韩知白张震充贺宋两宫生辰及来岁正旦秋七月戊午朔如黑岭八月己丑东京舍利军详稳大延琳囚留守驸马都尉萧孝先及南阳公主杀户部使韩绍勋副使王嘉四捷军都指挥使萧颇得延琳遂僭位号其国为兴辽年为天庆初东辽之地自神册来附未有榷酤盐麷之法关市之征亦甚宽弛冯延休韩绍勋相继以燕地平山之法绳之民不堪命燕又仍岁大饥户部副使王嘉复献计造船使其民谙海事者漕粟以赈燕民水路艰险多至覆没虽言不信鞭楚搒掠民怨思乱故延琳乘之首杀绍勋嘉以快其众延琳先事与副留守王道平谋道平夜弃其家逾城走与延琳所遣召黄龙府黄翩者俱至行在告变上即征诸道兵以时进讨时国舅详稳萧匹敌治近延琳先率本管及家兵据其要害绝其西渡之计渤海太保夏行美亦旧主兵戍保州延琳密驰书使图统帅耶律蒲古行美乃以实告蒲古得书遂杀渤海兵八百人而断其东路延琳知黄龙保州皆不附遂分兵西取渖州其节度使萧王六初至其副张杰声言欲降故不急攻及知其诈而已有备攻之不克而还时南北女直皆从延琳高丽亦稽其贡及诸道兵次第皆至延琳婴城固守冬十月丙戌朔以南京留守燕王萧孝穆为都统国舅详稳萧匹敌为副统奚六部大王萧蒲奴为都监以讨之十一月乙卯朔如显陵丙寅以渖州节度副使张杰为节度使其皇城进士张人纪赵睦等二十二人入朝试以诗赋皆赐第超授保州戍将夏行美平章事壬申以驸马刘四端权知宣徽两院事十二月丁未宋遣仇永韩永锡来贺千龄节命耶律育吴克荷萧可观赵利用充贺宋生辰使副耶律元吉崔闰崔昭古窦振充来岁贺宋正旦使十年春正月己卯朔宋遣王夷简窦处约张易张士宜来贺二月幸龙化州三月甲寅朔详稳萧匹敌至自辽东言都统萧孝穆至城四面各五里许筑城堡以围之驸马延宁与其妹穴地遁去惟公主崔八在后为守陴者觉而止夏四月如干陵以耶律行平为广平军节度使夏行美为中顺军节度使李延弘知易州萧从顺加太子太师五月戊申清暑柏坡秋七月壬午诏来岁行贡举法八月丙午东京贼将杨详世密送款夜开南门纳辽军擒延琳渤海平冬十月驻跸长宁淀十一月辛亥南京留守燕王萧孝穆以东征将士凯还戎服见上上大加宴劳翌日以孝穆为东平王东京留守国舅详稳驸马都尉萧匹敌封兰陵郡王奚王蒲奴加侍中以权燕京留守兼侍中萧惠为燕京统军使前统军委窊大将军节度使宰相兼枢密使马保忠权知燕京留守奚王府都监萧阿古轸东京统军使诏渤海旧族有勋劳材力者叙用余分居来隰迁闰等州十二月乙巳宋遣梅询王令杰来贺千龄节漆水郡王耶律敌烈加尚父乌古部节度使萧普达为乙室部大王尚书左仆射萧琳为临海军节度使十一年春正月己酉朔如混同江二月如长春河三月上不豫夏五月大雨水诸河横流皆失故道六月丁丑朔驻跸大福河之北己卯帝崩于行宫年六十一在位四十九年景福元年闰十月壬申上尊谥曰文武大孝宣皇帝庙号圣宗赞曰圣宗幼冲嗣位政出慈闱及宋人二道来攻亲御甲胄一举而复燕云破信彬再举而躝河朔不亦伟欤既而侈心一启佳兵不祥东有茶陀之败西有甘州之丧此狃于常胜之过也然其践祚四十九年理冤滞举才行察贪残抑奢僭录死事之子孙振诸部之贫乏责迎合不忠之罪却高丽女乐之归辽之诸帝在位长久令名无穷其唯圣宗乎

　帝纪部汇考七十七
　　辽五
兴宗本纪
