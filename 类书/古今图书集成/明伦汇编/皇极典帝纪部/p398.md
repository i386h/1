<!-- { "loadSidebar": true } -->
按名山藏典谟记孝宗敬皇帝讳佑樘宪宗子也母曰纪淑妃宪宗王皇后无子万贵妃宠而&#它妃不得子淑妃一幸上为万贵妃所谮逐既有身及生上周皇太后王皇后私育之而不敢以闻及六岁宪宗方知有上即册立为皇太子宪宗崩以其年九月壬寅即位大赦天下以明年为弘治元年始宪宗册上为太子时诏至南京瑞云见孝陵如车盖既稍长仁孝恭俭闻于东宫及是持麻衰绝酒肉日侍灵幄哀擗有加时览记孝经尚书家礼大明律四种书皆有日课有疑义即召问法吏儒臣天下翕然望治于是放省内苑鸟兽虎豹之属勿饲之使自毙追夺李孜省邓常恩赵玉芝凌中顾玒顾经曾克彰黄大经江怀李成等故所赐冠剑印章谪戍之降太监梁芳陈喜韦兴于南京闲住其余以左道附孜省进者悉罢黜癸卯上大行皇帝尊谥庙号诏天下十月享庙乐设不作乙亥上周太皇太后王皇太后尊谥曰圣慈仁寿立张皇后诏天下降革成化中传升冗员及大慈恩等寺法王佛子等职御史姜洪汤鼐庶吉士邹智连章论劾大学士万安许致仕追尊纪淑妃为皇太后上尊谥十一月贼破揭阳县置孝丰县起致仕南京兵部尚书王恕为吏部尚书改南京兵部尚书马文升为左都御史南京礼部尚书耿裕为南京兵部尚书升少詹事刘健为礼部右侍郎兼翰林院学士入内阁礼部右侍郎丘浚进所撰大学衍义补嘉纳之升本部尚书以李孜省罪重及梁芳陈喜韦兴邓常恩等俱逮系锦衣狱辛巳宪宗丧百日矣先是上服丧二十七日礼官请易服如制入朝上素服如故群臣服吉者皆趋出至是百日又如之进士潘府请行三年丧下辅臣详议礼部侍郎倪岳定仪注三年不鸣钟鼓不受朝贺朔望宫中素服举奠繇是上孝德感动中外十二月壬午葬大行皇帝茂陵以纪太后祔己丑祧懿祖皇帝奉祔大行皇帝主太庙作奉慈殿奉纪太后主焉唐王芝址薨元年正月庚戌月食不及一分免救护改南京刑部尚书何乔新为刑部尚书闰正月始用朔望御奉天殿百官公服朝参礼李孜省死于狱其他方士仍戍边纪太后驾人其亲属莫知遣使入贺求之科道官劾奏诸武将不职上曰将才难姑评留其稍可者二月丁未祭先农遂耕籍封哈密卫左都督罕慎为忠顺王三月癸酉视学释奠先师加币用太牢改分献曰分奠赐祭酒誾司业震坐讲丙子开经筵丁丑命日讲壬午午朝寿州知州刘概上封事纳之五月嘉兴贼陈辅作乱命刑部右侍郎彭韶巡视浙江赐故南京右军都督府经历张黻诰命六月癸巳日有食之左庶子张升论劾大学士刘吉降调南京工部员外郎襄王奇镛薨丁未月食不及一分免救护命马文升提督团营操练升养病给事中贺钦为陕西参议辞许之七月命户部左侍郎李嗣兼都察院左佥都御史清理盐法于两淮彭韶兼都察院左佥都御史清理盐法于浙江九月封诚泳为秦王膺&#为岷王官纪太后亲属贵旺二人追赠太后三代修其先茔之在贺者十月代王献海青报书返之曰朕靡敢盘于游诗不云乎示我周行叔祖或有忠谠可时益朕十一月置顺圣县贼陈辅平妖僧继晓伏诛十二月申严官员势要中盐禁令公侯驸马伯子孙读书习礼国子监二年正月二月以灾异问辅臣消弭之道截湖广岁漕米遣户部郎中江汉王宏分赈四川饥更发银二万为饥民具耕种置从化县下中书舍人吉人御史汤鼐主事李文祥庶吉士邹智知州刘概董杰锦衣狱既戍谪之四月都察院覆奏巡按广东御史南言叛贼系狱者三百余人久恐变请皆决之上曰岂无可矜疑锦衣驿人令巡抚都御史秦纮覆审之以王恕老免其午朝减免温处二府及福安县课一岁五月河决汴入淮复决黄陵冈入海六月代王成炼薨七月&#曰近京师大雨水南京又有风雨之异朕恭祗天戒尔文武百官其修省斟酌以缺政闻于是廷臣各言事皆从之遣郎中瑗赈河间永平免其粮税户给一石米给畿内贫民二麦种各一石命四川镇巡官查勘成都府卫去岁赈恤后今府库余积几何收成几何犹有被灾者量免税粮流移复业者见杂役三岁八月奉宪宗主太庙罢浦城县银冶九月改南京兵部左侍郎白昂为户部左侍郎修理河道十月崞县妖贼王良等伏诛连山县民告纪贵纪旺非太后宗支命给事中珪御史佑入贺详访其虚实十二月甲辰朔日有食之三年正月二月户部以凤淮扬郧襄南阳邓唐诸府水旱免其粮草麦丝之税上曰凶岁损上甚称朕指急行之三月命天下州县预备仓积粮视里数为差以定黜陟黜陟府州正官亦视其属之积数损粜苏州仓米四万以济饥给曾子庙祀田令同姓一人主庙给田户五洒扫户十免其繇增设四川按察佥事一员提督都江大堰以兴水利发太仓银万两赈泰安等县达官余舍损粜永丰等仓复以固安文安二县民饥不能籴验口赈四月举怀才抱德山林之士赈蕃育良牧二署被灾人户&#巡抚陕西右副都御史萧祯兼督马政五月复设兴山县潞沁二卫所屯田被水灾不及三岁例不免粮上曰民饥方赈可复征特免之丁卯月食祠唐韩愈于孟六月襄王见淑薨七月给事中珪御史佑还言纪贵纪旺诈冒无验发戍边九月命修理边墙三年一遣大臣阅视黜代府革爵武邑王聪为庶人祠纪太后父母桂林复设东明邑市二县闰九月封钱承宗为安昌伯授宋朱熹九世孙婺源岁贡贞为本县训导十月增祀元韩建于余阙庙十二月彗星见天津历营室入室宿&#谕文武群臣曰天示星戒朕斋沐告天省己修德尔等宜各举职慎操毋惰毋私凡军民利病时政得失条奏来闻庶尽交修之道于是廷臣言事悉从之四年正月户部尚书李敏疾乞归上曰君臣一体卿毋去朕使医视卿二月封张峦为寿宁伯&#三法司曰曩天下诸司审录重囚矜疑及辩遣者奚啻十数百人与其宽终孰若谨始其令继今问刑之际察审辞色加意究之毋傅致于一时冀不坐于他日四月&#司礼监太监韦泰同三法司熟审勘问官有故失入等罪不追究焉辛酉月食五月予故刑部尚书吴云赠谥&#故翰林待制王祎祠云南七月增城山贼蓝粪等平八月总督两广都御史秦纮致仕封皇弟佑榰为寿王佑&#为汝王佑&#为泾王佑枢为荣王佑楷为申王修宪宗实录成九月皇子生漳州贼温文进等平十月黄河溢命有司量赈开封怀庆二府及扬德宣武雎阳三卫被灾家十二月贵州苗贼乜富架等杀掠都匀清平诸处庆王邃薨起秦纮为南京户部尚书土鲁番速坛阿黑麻王遣使来贡献还城池人口并金印一赐彩段五表里金织衣一袭五年正月命织彩籹绒毼曳撒于甘肃陕西二处御史张文谏命减之二月命陕巴袭封哈密忠顺王三月丁丑名皇子戊寅立为皇太子诏天下命吏部访求太祖功臣子孙之失禄者进封张峦为寿宁侯四月给事中王纶请绝龙船灯火之戏禁斋醮戒坛之妄纳之五月致仕太子少保礼部尚书邹干疏言浙江水旱相仍民穷而盗请行蠲恤上曰干老致仕尚忧公其持羊酒彩币即家劳勉之六月监察御史彭程言臣监收光禄寺见皇坛造器云先帝修斋用也切见陛下即位诸如此类废尽矣何犹制此异时李孜省僧继晓倡为邪术虚耗民财先帝笃信加礼者无他希福寿也二人竟身不保妄明甚伏望遏邪崇正治逢迎罪以明章陛下之恶好上曰彭程暴扬先帝逮系锦衣狱复改永安长官司为州升授寿宁侯峦勋阶为特进光禄大夫柱国岁加禄米二百石赠三代赐诰券七月命修饰宋岳飞祖坟在汤阴者有司春秋祭命三法司删定问刑条例以辅大明律所不及以苏松浙江水灾山东久旱&#镇巡等官加意蠲赈八月定王府妾媵数郡王毋过四人将军毋过三中尉毋过二命工部左侍郎陈政兼都察院右都御史总理河南等处水道命户部左侍郎吴原兼右佥都御史巡视赈济浙江察其利弊当兴革者南京监察御史泽等劾奏南京成国公仪兵部尚书蓥礼部侍郎琼右通政纪右副都御史瑀吏部请令自陈休致上曰犹可使濯劘当事以水停南京两浙额外织造九月虎剌撒国回回等贡玻璃玛瑙等方物却之厚遣还十月封觐钧为宁王祠故知府张瑛于建宁复左庶子张升官贵州苗作命镇守湖广镇远侯顾溥等讨之广惠南韶四府灾下有司赈恤十一月令有办纳米银助赈者授武职官十二月寿宁侯峦卒使其子鹤龄袭封升次子延龄为都督同知并升其义兄璘正千户从弟岳小姨夫麒俱副千户从侄伦养子纯义侄恪俱锦衣百户逮荆王见潚上与廷臣会讯之降为庶人锢西内六年正月南京科道官劾奏不职官二十员命吏部从公考察毋枉已吏部都察院会考中外官当降黜者千四百员上令方面知府指陈实迹府州以下未三年者皆疏列之尚书恕等疏上因言陛下考察府州以下谓必待三年其人诚感激上恩顾贪鄙在位者留之一日则民受一日之殃昔黄次公虽惜送迎之费范仲淹亦分家路之哭上曰祖宗爱惜人才百官考满初任再任有平常不称者俱令复职必待九年方明黜降今或因风闻浮谤遽革其勤劳所积官令其泯默不敢伸陈无以开天下自新路非治世宜其令方面知府年未六十者疾不妨治事素行不谨在升任前及见任不谨罢&#无为非本部访实或巡抚巡按不互坐并其余官员到任未二年非老疾贪酷显著者俱留治事于是吏部奉旨复留九十余人上勉其加意当官毋来后议二月上曰报功古今所重也我皇祖佐命元勋皆已配飨庙廷其子孙或泯焉朕诏求之得常遇春元孙复李文忠元孙璇邓愈五世孙炳汤和六世孙绍宗可令世袭指挥使各铨附祖茔卫以便其奉祀治河侍郎陈政卒以浙江右布政使刘大夏为都御史代之四月赐滁阳王后琥冠带奉滁阳王祀土鲁番阿里麻率众夜袭哈密忠顺王陕巴杀其都督阿木郎遂据哈密地&#责之命兵部侍郎张海前府都督同知缑谦往经略自去冬不雪至于是月不雨&#求直言南京旧内火置宾州县大罗卫赈大兴宛平二县严自宫禁闰五月免两浙盐课太子太保吏部尚书王恕致仕六月飞蝗蔽日者三日遣顺天府丞毕亨行县督捕七月太皇太后病疡上夜祷宫中命户部分遣属官二员核实近畿诸府卫秋田水灾分数其夏田旱灾者各免税有差刑部尚书彭韶致仕八月丁丑月食九月赐荆庶人见潚自尽十月行取番僧领占竹来居大慈恩寺礼部尚书倪岳等言领占竹被劾遣还复承召命骚驿传启幸门后难杜也上曰毋传令自来礼科右给事中夏昂劾奏领占竹先因献顶骨数珠骷髅法叨冒升赏皇上登御革职遣还远近称快岳所谏阻岂区区一传哉愿皇上严邪正治忽之防也上犹未允工科给事中柴升等上疏极论遂罢十一月改设维摩弥勒二州为流十二月以灾异迭见谕在外镇巡等官惩贪暴赈困穷防贼寇抚军民痛加修省命归德州修微子祠举山林怀材抱德之士遂擢儒士潘辰为翰林待诏西安知府严永浚疏言灾变之来恒以类应天久不雨陛下近察禁幄服御之物远验工作司局之费则德泽流滞皎然可知臣顷见陕西杂造局二次降下图式令织造彩装绒毼凡四十九匹先次坐派二十五匹行布政使司办料佣作费金三千余未就今复造二十四匹曰毋停臣不知陛下珍此之多何以用之以之上用则毋过一再袭以之赏赉则群下不敢当其色若象比陕西积欠军士冬衣布花无虑百十余万前者办料佣作之费皆扣除那借所出向移所取以益所欠未必不足补十一乃令民百余家男辍其耒女弛其机穷年营造以备上供不堪甚矣昔唐太宗纳马周之言遂省供奉御器明皇听李德裕之谏而罢银盝织绫夫岂圣明后唐二君下工部复命织未就者悉罢七年正月二月以灾异命群臣修省并极言时政得失军民利病损粜保定真定河间三仓之一以济饥三月贵州苗乜富架长脚等平命有司督民捕蝗捕一升者予米倍之以十事榜禁天下曰弛盗曰殃民曰淹狱曰虐小曰弊赋曰滥罚曰不遵信牌曰积年民害曰凶徒曰奸赌四月设陆凉州元谋县为流官改设马龙州流官知县一员五月命太监李兴平江伯陈锐同刘大夏治张秋决河设都匀府更设独山麻哈二州及清平县隶之六月高邮康济河成设印江县七月命工部左侍郎徐贯兼都察院左佥都御史往同巡抚都御史何鉴经理苏松常杭嘉湖诸郡水道九月兴王之国十二月皇第二子生李兴陈锐刘大夏塞决成功遣行人赍羊酒劳之&#甘肃镇巡等官赈甘凉诸边军八年正月以皇太后圣体未安免庆成宴二月乙卯朔日食岐王之国河复南流故道三月巡抚山东都御史翀等请黜沂州知州昌等九员吏部覆请上曰人才能否久乃见任未二年者姑留之从今有如此奏黜者吏部酌量以闻四月科道官言本朝朝觐考察委之抚按二院参之布按二司及州郡长吏部都察院又积其岁报殿最据为去留有不当者朝野得非之科道得劾之法最精尽臣伏读弘治六年诏旨令吏部先期行文布按二司考合属巡抚巡按考方面年终奏行部院立案待朝觐日详审考察如有不公许其伸理臣仰知皇上爱惜人才至意但人心巧伪所宜堤防如第委二司考合属恐未尽谘访之公如部院立案待考察恐致&#泄之弊如许考退者伸理恐开攻讦之门明年又当朝觐考察之期乞一依弘治三年以前故事加密与公天下自服吏部及都察院奉旨议覆上曰人才进退重典也尚审询之毋有枉偏下山东副使杨茂元锦衣狱已降为长沙府同知封张延龄为建昌伯复设南赣都御史辖江西福建湖广广东交界以弭盗七月追封宋儒杨时为将乐伯从祀孔子庙&#副总兵彭清统罕东赤斤哈密三卫所部兵往征土鲁番速坛阿里麻设河南参政于南阳以抚民治盗八月益王之国九月复设山东右参政一员总督劝农兼管水利设龙门县九年正月经筵讲罢赐讲官王华食二月增先师文庙乐器如天子之乐皇第二子厚炜薨追封为蔚王三月己亥冠皇子广西流贼信宜县闰三月谕六部都察院凡天下奏事有旨令看详者覆奏毋过二日看议者毋过三日四月岷王奏武冈知州刘逊诸不法事命锦衣往执之六科十三道皆言锦衣天子亲军非不轨妖言重情不可轻遣岷王与逊抵牾仅坐禄米愆期所奏干犯几百余人逮独止逊单词难明曲直孰辩乞下法司行镇巡官体勘必有开坐上曰科道官不谙事也亲王奏一州官而已有旨逮辄交阻其悉下锦衣狱府部司寺诸大臣为科道臣请宽上即日出之六月山阴萧山二县同日大雨山崩水涌漂庐舍二千余间死者三百余人命量免被灾人户徭役渰没漂损者给米有差七月录克复哈密功十月命赈恤泸州及新津诸县之被水者十二月戊子月食既赐故礼部侍郎兼翰林院学士薛瑄祠额曰正学故伏羌伯毛忠祠额曰武勇刑部典吏徐珪上书言狱下都察院考讯大理寺审允罚两堂官俸发珪为民十年正月加封张鹤龄母夫人金氏为昌国太夫人设太仓州三月&#谕少傅兼太子太傅吏部尚书谨身殿大学士徐溥太子太保礼部尚书兼武英殿大学士刘健礼部右侍郎兼翰林院侍读学士李东阳詹事府詹事兼翰林院侍读学士谢迁曰朕惟我高皇帝创业定制所贻子孙至矣御制之书连篇累牍宏纲众目极大以精随制随改靡有宁岁后所施行未尽更定迨我太宗继正大统益弘远图列圣相承至于皇考因时制宜或损或益其条贯散见简牍闲百司艰于考据闾巷或未悉知皇祖英宗睿皇帝有志纂述事弗克竟以遗朕躬兹欲仰遵圣制&#稽国史以本朝官职制度为纲事物名数仪文等级为目一以祖宗旧制为主有损益同异据事系年汇列于后缉以为书以成一代之典俾天下臣民是训是彝尔等详录谨书之俾文质适中事理兼备称朕法祖图治之意遂命溥健东阳迁充总裁官太常寺卿兼翰林院侍读学士程敏政翰林院侍读学士兼左春坊左谕德王鏊翰林院侍讲学士杨守址充副总裁官名其书曰大明会典甲子始召徐溥刘健李东阳谢迁文华殿榻前商议诸司章疏溥等各拟旨面录上或更定二三字或削去一二语皆得体要复应手新批极其敏妙有一疏条件多刘健请退详拟上曰即商是已赐茶出下内官何鼎锦衣狱五月寇入潮河川指挥刘钦等二十七人死之六月命户部左侍郎刘大夏兵部左侍郎李介俱兼都察院左佥都御史整饬大同宣府兵粮乙酉月食七月山东巡抚都御史翀等奉例考察请黜老疾不谨等官吏部覆奏命任未一年者留巡按陕西御史黻亦考察其属以上吏部如前旨请上更命斟酌闻奏八月设镇远县河南邓州灾命有司赈之命宋儒周敦颐十三世孙袭翰林院五经博士九月济兖青登莱五府被水若虫蓬莱黄三县疫各命有司赈之十月&#加致仕都御史王越太子太保总制甘肃延宁三边以御寇十一月赈四川诸府南京进贡内官奏管济宁闸者工部主事盛应期卫河船者工部主事范璋阻滞荐新械系之已降为驿丞置保康县十二月癸未月食十一年正月苗贼入靖州境三月皇太子出阁讲学四月礼科给事中冯子聪陈二事一言寿宁侯赐第役作未休毓秀亭继之兴济庙继之砻石镂木百匠&#兴帖翠涂朱万民失业功延累岁费过巨万今者四方天鸣地震水旱灾伤京师风霾连日陛下高拱九重耳不闻中外愁叹之声目不击斯民贫苦之状土木之工不止岂谓世道之际方亨乞将臣言下所司集议缓急区别停减一言陛下即位首革传奉冗员近来蹊径百千经营钻刺夫祖宗以来百三十年于兹玉叶金枝&#满天下造第乞禄不绝岁岁经费既不可少额外又复加多亏损名器耗蠹财用设有不虞之事且别出无名之征国急民困怨变所繇乞继今定拟铨选文官必繇吏部武官必繇兵部阴阳医术僧道杂流必繇礼部有夤缘传奉陈乞恩泽者许当职奏治下所司六月己卯月食命祭宋儒魏了翁于鹤山书院强贼黄绍等据思明三州八月宁远守备都指挥王臣死于寇设新宁县命赈恤祥符县民之被河患者九月寿王之国十月甲戌夜清宁宫灾乙亥上遣召阁臣左顺门宣旨曰宫灾朕奉侍圣祖母彻旦不寐今尚未敢去左右暂免朝参可乎李东阳谢迁对曰宫闱大变太皇太后震惊皇上方左右免朝可也乃免朝&#曰清宁宫灾中夜达旦朕心惊惧寝食靡宁已斋诚遣告于天地太庙社稷山川尔文武臣宜各省躬思咎殚心效力凡百司弊政奸贪显迹及一应军民利病皆直陈无隐以助朕励精之实答上天仁爱之心钦哉阉人李广以左道见幸至是死上意藏有奇方秘书使索之得其籍或黄米若干石或白米若干石皆中外所馈送上曰妄也吾尝行广第足容哉左右曰此隐语黄米金白米银上震怒于是中外纷然而籍在上所不得其主名刑科都给事中朝用监察御史天佑请执广亲任责籍中主名付法司上曰科道官自指之吏部员外郎张彩言圣德仁厚恐或姑息怒过且弛恐或轻贷请勿入左右解释之言大小臣有实迹者悉以法轻重治翰林院编修罗&#言诸臣平生自有定论请涵容勿究以全臣工之体顷之朝用天佑等各臆指文武廷臣名对上曰人多无证姑已簿籍亦勿明免明年上元节所用烟火以后作派修理钱粮内官监酌减之户科给事中徐昂言织造太多宜停诈伪太纵宜禁主将大不称宜简工役太盛宜止兴济县修庙之役谏诤太&#宜复大班纠劾之典下所司十一月免陕西织造上用羊绒令小民旧欠岁派物料勘实奏免闰十一月壬戌朔日有食之言官屡请取回镇守内臣者命如故南京科道劾奏文武大臣二十余皆留之御史胡献劾奏太监泰寿宁侯鹤龄下献狱降蓝山丞十二月都察院覆奏故太监李广招权纳贿累赃巨万庄田盐货尤多乞没入报罢以干清宫灾下宽恤诏于中外命祠故尚书夏原吉工部尚书周忱于苏州故少保礼部尚书杨溥于石首授徐珪为桐乡丞南京科道官举劾备考察吏部覆奏上曰其公议毋枉十二年二月严左道禁三月给事中华论劾学士程敏政试目漏泄命下举人徐经唐寅狱顷之亦逮系敏政使都察院置对午门令敏政致仕调外经寅黜充吏阙里宣圣庙火衡王之国四月命衢州府春秋祭宋赵抃祠八月雍王之国增设江西副使一员整饬九江安庆池州建阳等处兵备九月命大学士刘健等凡有拟票文书卿手书密进毋令人代写重建清宁宫成十月吏科都给事中魏江监察御史姚寿等言迩清宁宫告成匠官人等升授若冠带米给者至百余人营缮郎中堂等升京职二级或一级太监兴太监瓒太监训英国公懋兵部尚书文升各子侄一人百户锦衣工部尚书贯加太子太保夫清宁方灾阙里继之亢旱星文加之示变陛下降诏修省而名器反滥乞照宣德以来及近年增修祧庙旧例量与恩赏庶尽修弭之道上曰有成命其置之以清宁宫成命大能仁寺灌顶国师那卜坚参等设坛庆赞三日大学士刘健等言佛老异教宫庭禁地至令妄徒累日连朝喧杂掖庭惊动寝庙废祖宗之法重圣德之累且以皇上至孝纯诚保佑自天岂必假异术于宫禁然后可以上奉重慈永祈福寿哉臣平日尸素临事乏规此等诏旨猝不与闻伏望速颁明诏撤坛斥僧臣不胜待罪俟命时科道官皆以为言上曰卿言是顾永乐朝亦有之既府部科道皆极言上曰有旧事姑胥后十一月奉太皇太后入居清宁宫十二月科道官交章奏祖宗稽古建官额数一定陛下初年已痛革额外传升乞升之弊近又复然前清宁宫恩臣等论列未蒙俞允文职少卿寺丞等官武职千户等官士子砥砺名节武人冲冒矢石积岁阅月始得一阶今杂流末艺坐得之无以劝天下乞从革去仍令旧职供事庶可塞幸而苏民上曰业已赏劳其置之吏部尚书屠滽等言近日节次传升文职官员及冠带人等七百九十余人大臣科道非不论列臣等非不执奏圣恩弘贷曲赐包容伏惟惜名器之滥究夤缘之奸已传奉者尽褫其职未传奉者永绝其源兵部尚书马文升奏祖宗设武阶以待军功非有临战斩获不得轻授实欲奔走天下之豪杰责其效死以报国家张&#辈绘技画工有劳者支俸给无官者予月粮此外或赏金帛或荣冠带足矣何至概受武职全注锦衣径准袭替夫百官俸赐尽出闾阎竭其膏血养此阘非陛下爱民保邦意伏望俯察谏官之言上尊祖宗之法皆不报命宋程颐十八代孙继祖袭翰林院五经博士十三年正月工部尚书徐贯等言改样纻丝纱罗近岁织造以万计尚未就绪今又织诸色花样于苏杭千五百余匹匹价或至四五十金费财淫工度非皇上崇朴尚俭之意殆近习希宠不恤民艰伏望断自宸衷概赐停罢不允命尚衣太监赵荣监督通州仓户部尚书周经诤上曰已差遣姑置之自今总督一员京通监督各三员着为令赐宋谭节妇祠额曰贞烈
