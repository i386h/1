<!-- { "loadSidebar": true } -->
　帝纪部汇考一百三十四
　　明二
太祖本纪二
按名山藏典谟记吴二年正月乙亥祀天地南郊即皇帝位郊坛南定天下之号曰大明建元洪武遂以是年为洪武元年追帝四代考妣立妃马氏为皇后世子标为皇太子以李善长徐达为左右丞相功臣进爵有差为皇太子置官属皆兼职元莱阳守将世家宝诣徐达纳款杨璟击永州败之谕汤和曰服人以德负固乃威凡推德先迩者凡示威先大者又曰欲人不违当使以信欲人成功当任以专不信不专尔之所短故用尔戒大宴群臣奉天殿上曰朕赖诸将有今日然念天下之广生民之多忧悬于心夜不安枕刘基对曰大业已定仰惟圣虑稍纾上曰尧舜处治尚犹忧之况海内人民脱创残而方新自旧内迁于新宫元海宁文登守将皆诣徐达降胡廷瑞何文辉师至建宁不下围其城降之徐达复自益都至济南命邓愈为征戎将军将兵取南阳以北未附州郡府州县来朝官陛辞上曰初飞之鸟不可拔其羽新植之木不可摇其根天下始定才力俱困夫惟廉者能约己而利人兴化州诣降汤和和移师延平降之执元平章陈友定送京师伏诛二月悉定闽中郡命和还造海艘于明州将漕而北征使李文忠继和定诸未附山寨命廖永忠为征南将军以参政朱亮祖副率舟师繇海道取广东以太牢祀先师国学遣祭曲阜以上尊赐徐达军中颁诸将士翰林学士陶安进宗庙时享荐新礼仪上览毕悲叹久之曰尝闻为人子者愿为兄朕为弟养日不长祭徒悲耳诏衣冠如唐制上谕侍御史文原吉等曰日月之行犹有薄蚀朕凡事岂必尽善台臣久无谏诤抑朕不能听受耶常遇春自济南取东昌克之降其属县杨璟下宝庆命赣州卫指挥陆仲亨繇韶州直捣德庆三方进师与杨璟廖永忠掎角取二广乐安将俞胜降复叛徐达讨平之议役法验田而出夫三月修女戒全道宁远诸州皆降元广东将何真以所部降赐诏谕驿召之徐达繇郓城趋汴梁至陈桥左君&#竹昌以汴降四月蕲州进竹簟上之曰无征先进启贡献门自今毋辄进绘古孝行及身所历艰难为图示子孙徐达繇汴进取河南元将战败奔陕河南降陆仲亨略定英德清远胥江连州肇庆等郡县进攻德庆遂引兵会广州廖永忠亦至广州守帅纳款常遇春守嵩州其守将迎降杨璟克永州徐达遣都督同知冯宗异康茂才等分兵取陕州入之又遣其麾下及降将招谕诸山寨福昌均许陈诸州皆纳款常遇春下汝遂徇下陜诸父老言君天下者宜居中土劝上都汴甲子上往视之冯宗异进攻潼关元将李思齐宵遁入之引兵西至华州元守将皆溃裕州诣徐达纳款五月廖永忠朱亮祖至梧州元达鲁花赤迎降浔贵梧容诸州郡次第降庚寅车驾至汴以为开封府置中书分省焉改归德府为州隶之六月大将军自河南入见上劳之因问北取元都之计上据图示达令选偏裨为先锋督水陆师继其后下山东粟以给饷繇邺趋赵转临清而北然后捣其都达顿首受命因辞行在还次河阴元海南海北道元帅遣使来降杨璟朱亮祖合攻靖江克之以冯宗异为征卤右副将军陈友定故将金子隆陷将乐遂寇延平指挥罗德聚击却之故将陈总管复攻陷同安指挥佥事周渊击败之遂命李文忠率兵往讨廖永忠进师南宁降之七月上手绘征进元都阵图授徐达召山东诸将悉以兵会东昌敕谕北方新授守令给赏赐以励其廉廖永忠使指挥耿天璧击败元将于象州降之广西悉平赈恤中原孤贫老稚上将发开封大将军达率诸将自陈桥入辞上曰元君不德民复何辜诸将克城之日毋掳掠毋焚荡毋妄杀人凡元宗戚皆善待之康茂才自陕州渡河安邑夏县皆降丙申上还京命征卤右副将军冯宗异留守元郴州守将左丰杨诣杨璟降山东诸将来会大将军达达与领军渡河闰七月发汴梁徇河北州县右丞薛显取卫辉丁未上至自开封大将军达师至彰德降之复自磁州渡邯郸至广平悉下之进次临清参政傅友德游骑获元将李宝臣都事张处仁遂以为导达因遣友德开道以通步骑都督副使顾时浚闸以通舟师常遇春取德州克之大将军达率舟师马步至德诸将皆来会下长芦青获其海舟七于直沽作浮桥以济令常遇春张兴祖率舟师&#河东西进令步骑陆而前至河西务大败其守将达进营通州河东岸常遇春营河西岸元知院卜颜帖木儿等出都城来御战遇春击败擒之遂入通元主及其后妃太子夜北走八月诏曰顷幸大梁大梁父老皆曰圣人昔居中原道理适均夫宅中图大则立国之规模重建邦启土则兴王之根本先其以金陵为南京大梁为北京朕春秋巡狩焉徐达进师元都执其监国王子大臣戮之悉封府库图籍宝物使指挥焕守元宫下士无侵暴上曰京师四方水旱相仍朕夙夜不遑中书省台部其集耆儒讲议便民事设六部湖广行省平章杨璟等还自广海己卯大赦天下群臣贺平元改大都路为北平府遂命徐达常遇春取山西以汤和为偏将军与副将军冯宗异平章杨璟俱从征壬午驾幸北京诏曰长兴安吉归附以来连岁劳供亿其特免明年秋粮指挥曹谅等克裕州执泉白寨元平章郭云送行在上嘉其坚守赐袭衣衾褥授溧水知县其子皆有赐癸巳车驾至北京放元宫人乘舆服御应用黄金涂者以铜代九月张兴祖徇永平下之诏曰天下之治天下之贤共成之向以疆宇彼此致贤养民未之深讲怀才抱德之士尚隐岩穴今天下甫定朕与诸儒讲明治道期古哲王有能以贤辅世以德济民者尚不吾弃徐达遣常遇春傅友德等发北平取未下州郡常遇春下保定中山真定三府十月冯宗异汤和下怀庆至太行碗子城破其关取泽及潞丁丑上至自北京诏平元于天下上谕宿卫武臣曰元君臣骄奢佚乐今如此朕日慎一日卿等亦思曩在民间视元将帅轻肥焰赫何敢望之当常勿忘贫贱时司天监进元水精宫刻漏有机命碎之十一月己亥告于太庙曰自古有天下者皆以祖配天臣尚未敢诚以功业犹有未就政治或阙惧帝责焉帝若问祖祖告臣所行事善恶帝鉴之庚子冬至祀圜丘还诣告太庙御奉天殿百官行庆成礼翼日宴群臣奉天殿敕天下有司凡灾异以实闻遣文原吉詹同魏观吴辅赵寿等求贤于天下辛丑上宴东宫官僚置酒欢甚命诸臣作龙蟠钟山赋自作时雪赋赐冠服封孔希学为衍圣公希大为曲阜知县上曰将士相从有征战死者天下已定父母妻子可念也遇时节中书省其预给薪米钱徐达自保定会常遇春于真定柳亭使左丞赵庸收诸未附山寨使薛显傅友德略平定州康茂才克河中府徐达发真定度关至平定州与常遇春分兵进扼榆次督冯宗异严师以入太原十二月克之扩廓帖木儿宵遁降其将上指宫中隙地谓皇太子诸王曰此非不可亭馆台榭今使内使种蔬而已冯宗异克平阳及绛二年正月丙申朔上受朝贺大宴群臣群臣进退有礼上悦立功臣庙鸡笼山享太庙以功臣七人配诏曰朕本淮右布衣因天下乱率众渡江十有四年荷天眷佑西取荆楚东平三吴遂至八番直抵交广以极于海重念生灵未获宁晏是用命将北征兵渡大河齐鲁之民欢然来迎馈饷给军不辞千里朕思元末民疲供给兹既效顺何忍复劳山东洪武元年税粮已行免征不期天旱再免今年夏秋二税近平燕都下晋冀其民久被兵困征敛尢甚可免北平燕南河东山西今年税粮一年河南诸郡久欲惠之奈晋冀未平则出师所经今西抵潼关北界大河南至唐邓光息今年税粮尽行蠲免以遂朕意秦陇新附之人亦如一体诏曰朕自淮右渡江驻兵太平开基建业继克镇江下宣城赖天之灵西征北伐罔不平定朕念创业之初取办四郡供亿繁重未尝忘之今天下十定其九太平应天镇江已免粮税一年宁国府亦如之诏曰朕肇丕基镇江太平宣城广德为京师翼郡供亿浩繁足我兴师饱旅六合一家我子孙百世何忘江左民旧岁曾免税粮忽遇天旱免无可收纵使不免亦无可征惠而不及朕心缺焉已行宣州免今夏秋二税应天太平镇江及广德滁和无为亦免之傅友德屯朔州敕谕太原诸将曰大军所至敌人如摧枯拉朽上天眷佑可不敬乎唯诸将军尔功天授尔生天也孟子曰五百年必有王者兴其间必有名世者古人功高如常常功如无若国家赏功常乃常高乃高也近者大夫汤和定浙左平闽中平章杨璟靖湖湘定广西班师还朝以大将军等出师未还未及赏今再使汤和杨璟从大将军征进太原之捷互为掎掇不亦奇乎偏将军璟其居偏将军和下偏将军和其居右副将军宗异下右副将军宗异其居副将军遇春下协剪余寇焉常遇春自太原至大同入之还师太原二月立皇陵碑上仁祖淳皇帝陵曰英陵上谕群臣曰元不重名爵官及私昵吏不恤民惟酒色财货朕在民间心怒之今考官事之治重贪吏之禁何以故天禄不可虚也夫廉公当官犹行坦途苟贪贿罹法如入荆棘中即出无完体徐达常遇春冯宗异等率师发太原三月自蒲州渡河蒲城寨守俱遁去鄜降告皇考皇妣曰儿为民牧惟恐不胜伏见去年四方旱灾今春风雨不调凶稔未卜惟微时荒艰皇考妣茹草杂炊今何敢忘旬日草蔬粝饭与妻妾共食先答天谴敢告知之谕京卫将士曰暇当练武不可宴安安者危机又曰成功非易保禄尤难国家用人正如用车苟有龃龉便移载矣谕诸将校曰朕昔下金华有馆卒能言元时点兵事使者问其主将曰兵有乎皆安在将举佩囊片纸指名曰在此矣及天下乱以农夫市人战汝等娱乐不练士有急安使徐达师次栎阳遂趋鹿台入奉元路父老子弟皆迎降改曰西安府陕西既附民饥命户赐米一石常遇春冯宗异等发陕西进取凤翔元将李思齐西奔临洮遇春勒兵入之徐达使耿炳文守陕遂发兵趋凤翔遣杨璟还师征唐州之降复叛者四月编祖训录定封建诸王之制徐达降巩昌李思齐以临洮降五月甲午朔日有食之更英陵曰皇陵徐达下平凉克延安张良&#之弟良臣以庆阳降已复叛围其城斩之造玉玺一其文曰奉天执中上幸钟山见农劳遂繇独龙冈步至淳化门始骑而归六月徐达降宁州庙塑功臣生者虚其次先是兰山崩西征军士多压死上闻恤其家命常遇春自凤翔趋北平征迤西余寇以李文忠辅之遇春抵开平复追逐元主数百里外俘其宗王大臣斩之蓟北悉平七月遇春卒诏文忠领其众八月定内侍诸司制谕吏部曰周礼阉寺未及百人后世逾数千卒为患夫求善良于此辈千百无一二朕今备使令耳虽未能如古亦当与防微元史成复遣使行天下求其近事而将续修之
注
