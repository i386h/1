<!-- { "loadSidebar": true } -->
按唐书昭宣帝本纪昭宣光烈孝皇帝讳柷昭宗第九子也母曰皇太后何氏始封辉王朱全忠已&#昭宗矫诏立为皇太子监军国事天佑元年八月丙午即皇帝位于柩前衢州刺史陈璋睦州刺史陈询叛附于杨行密九月庚午尊皇后为皇太后十月辛卯朔日有食之癸巳朱全忠来朝甲午全忠杀朱友恭氏叔琮十一月全忠陷光州是岁虔州刺史卢光稠卒衙将李图自称知州事二年正月卢约陷温州杨行密杀平卢军节度使安仁义丁丑盗焚干陵下宫二月杨行密陷鄂州武昌军节度使杜洪死之戊戌朱全忠杀德王及棣王祤虔王禊遂王祎景王秘祁王祺琼王祥己酉葬圣穆景文孝皇帝于和陵三月甲子裴枢罢戊寅独孤损罢礼部侍郎张文蔚同中书门下平章事甲申崔远罢吏部侍郎杨涉同中书门下平章事四月乙未以旱避正殿减膳庚子有彗星出于西北甲辰出于北河辛亥降京畿死罪以下给复山陵役者一年五月王建陷金州戎昭军节度使冯行袭奔于均州六月行袭克金州杨行密陷婺州执刺史沈夏戊子朱全忠杀裴枢及静海军节度使独孤损左仆射崔远吏部尚书陆扆工部尚书王溥司空致仕裴贽检校司空兼太子太保致仕赵崇兵部侍郎王赞七月卜郊岳州刺史邓进忠叛附于马殷九月甲子朱全忠陷襄州忠义军节度使赵匡凝奔于淮南丙寅封弟禔为颍王佑蔡王朱全忠陷江陵留后赵匡明奔于成都乙酉改卜郊十月丙戌朱全忠为诸道兵马元帅十一月庚午三卜郊庚辰淮南节度使杨行密卒以其子渥为淮南节度副大使东面诸道行营都统辛巳朱全忠为相国总百揆封魏王十二月乙未全忠为天下兵马元帅杀蒋元晖及丰德库使应顼尚食使朱建武癸卯柳璨为司空戊申朱全忠弒皇太后辛亥罢郊癸丑贬柳璨为登州刺史甲寅杀璨及太常卿张廷范三年正月壬戌淮南将王茂章以宣歙二州叛附于钱镠二月杨渥陷岳州癸巳王建陷归州四月癸未朔日有食之镇南军节度使锺传卒其子匡时自称留后六月钱镠陷衢睦二州刺史陈璋陈询奔于淮南七月杨渥陷饶州八月癸未朱全忠陷相州九月杨渥陷洪州执锺匡时乙亥匡国军节度使刘知俊陷坊州执刺史刘彦晖十月辛巳杨崇本会凤翔泾原鄜延秦陇兵以讨朱全忠战于美原败绩十一月忠国军节度使高彦卒其子沣自称留后闰十二月戊辰李克用陷潞州昭义军节度使丁会叛附于克用乙亥震电雨雪四年三月刘守光囚其父仁恭自称幽州卢龙军节度使四月戊午钱镠陷温州甲子皇帝逊于位徙于曹州号济阴王梁开平二年二月遇弒年十七谥曰哀帝后唐明宗追谥昭宣光烈孝皇帝陵曰温陵按旧唐书哀帝本纪哀皇帝讳柷昭宗第九子母曰积善太后何氏景福元年九月三日生于大内干宁四年二月封辉王名祚天复三年二月拜开府仪同三司充诸道兵马元帅天佑元年八月十二日昭宗遇弒翼日蒋元晖矫宣遗诏曰我国家化隋为唐奄有天下三百年之盛业十八叶之耿光朕自缵丕图垂将二纪虽恭勤无怠属运数多艰致寰宇之未宁睹兵戈之屡起赖勋贤协力宗社再安岂意宫闱之间祸乱忽作昭仪李渐荣河东夫人裴贞一潜怀逆节辄肆狂谋伤疻既深已及危革万机不可以久旷四海不可以乏君神鼎所归须有缵继辉王祚幼彰岐嶷长实端良然不群予所钟爱必能克奉丕训以安兆人宜立为皇太子仍改名柷监军国事于戏孝爱可以承九庙恭俭可以安万邦无乐逸游志康寰宇百辟卿士佑兹冲人载扬我高祖太宗之休烈是日迁神柩于西宫文武百寮班慰于延和门外其日午时又矫宣皇太后令曰予遭家不造急变爰臻祸生女职之徒事起宫奚之辈皇帝自罹锋刃已至弥留不及顾遗号恸徒切定大计者安社稷纂丕图者择贤明议属未亡人须示建长策承高祖之宝运繄元勋之忠规伏示股肱以匡冲昧皇太子柷宜于柩前即皇帝位其哀制并依祖宗故事中书门下准前处分于戏送往事居古人令范行今报旧前哲格言抆泪敷宣言不能喻帝时年十三乞且监国柩前即位宜差太常卿王溥充礼仪使又令太子家令李能告哀于十六宅丙午大行皇帝大殓皇太子柩前即皇帝位己酉矫制曰昭仪李渐荣河东夫人裴贞一今月十一日夜持刃谋逆惧罪投井而死宜追削为悖逆庶人蒋元晖夜既弒逆诰旦宣言于外曰夜来帝与昭仪博戏帝醉为昭仪所害归罪宫人以掩弒逆之迹然龙武军官健备传二夫人之言于市人寻用史太为棣州刺史以酬弒逆之功庚戌群臣上表请听政甲寅中书奏皇帝九月三日降诞请以其日为干和节从之乙丑百寮赴西宫殓讫释服皇帝见群臣于崇勋殿西廊下中书帖今月二十四日释服后三日一度进名起居丙辰敕朕奉太后慈旨以两司纲运未来百官事力多阙旦夕霜冷深轸所怀令于内库方圆银二千一百七十二两充见任文武常参官救接委御史台依品秩分俵是日皇帝听政丁巳敕干和节方在哀疚其内道场宜停戊午遣刑部尚书张祎告哀于河中全忠号哭尽哀庚申敕干和节文武百寮诸军诸使诸道进奏官准故事于寺观设斋不得宰杀只许酒果脯醢辛酉敕三月二十三日嘉会节伏以大行皇帝仙驾上升灵山将卜神既游于天际节宜辍于人间准故事嘉会节宜停九月壬戌朔百官素服赴西内临进名奉慰戊辰大行皇帝大祥百官素服赴内西临己巳敕右仆射门下侍郎礼部尚书平章事裴枢宜充大行皇帝山陵礼仪使门下侍郎平章事独孤损宜充大行皇帝山陵使兵部侍郎李燕充卤簿使权知河南尹韦震充桥道使宗正卿李克勤充按行使庚午皇帝释服从吉中书门下奏伏以陛下光继宝图纂承丕绪教道克申于先训保任实自于慈颜今则正位宸居未崇徽号伏以大行皇帝皇后母临四海德冠六宫推尊宜正于鸿名敬上式光于睿孝望上尊号曰皇太后奉敕宜依又敕辉王府官属宜停辛巳山陵桥道使改差权河南尹张廷范其顿递陵下应接等使并令廷范兼之庚寅中书奏太常寺止鼓两字鼓上字犯御名请改曰肇从之十月辛卯朔日有蚀之在心初度壬辰全忠自河中来朝赴西内临祭讫对于崇勋殿甲午敕检校太保左龙武统军朱友恭可复本姓名李彦威贬崖州司户同正检校司徒右龙武统军氏叔琮可贬贝州司户同正又敕彦威等主典禁兵妄为扇动既有彰于物论兼亦系于军情谪掾遐方安能塞责宜配充本州长流百姓仍令所在赐自尽河南尹张廷范收彦威等杀之临刑大呼曰卖我性命欲塞天下之谤其如神理何操心若此欲望子孙长世可乎呼廷范谓曰公行及此勉自图之是日全忠归大梁丙申制天平军节度使检校太师中书令兼郓州刺史上柱国东平王食邑七千户张全义本官兼河南尹许州刺史忠武军节度观察等使判六军诸卫事皇帝即位行事官左丞杨涉进封开国伯加食邑四百户吏部侍郎赵光逢进开国公加食邑三百户右散骑常侍窦回给事中孙续户部郎中知制诰封舜卿等加勋阶礼仪使太常卿王溥与一子八品正员官书宝册官吏部尚书陆扆刑部尚书张祎扆与一子八品正员官祎加阶太子太保卢绍卒魏博罗绍威进救给百官绢千匹绵三千两十一月辛酉朔癸酉午时日有黄白晕旁有青赤纫杨行密攻光州又急攻鄂州杜洪遣使求援全忠率师五万自颍州渡淮至霍丘大掠以纾之行密分兵来拒乙酉敕据太常礼院奏于十二月内择日册太后者朕近奉慈旨以山陵未毕哀感方缠凡百有司且虔充奉吉凶之礼难以并施太后册礼宜俟山陵毕日庶得桥山攀慕彰尽节于群臣兰殿承荣展盛仪于朕志情既获遂礼实宜之付所司己丑岭南东道辨州宜改为勋州十二月辛卯朔癸卯权知河南府尹和王傅张廷范宜复本官光禄大夫检校司徒河东县开国子食邑五百户充山陵副使权知河南尹天平军节度副使韦震权知郓州军州事二年春正月庚申朔杨行密陷鄂州执节度使杜洪斩于扬州市鄂岳蕲黄等州入行密全忠自霍丘还大梁甲子太常卿王溥上大行皇帝谥号庙号乃敕右仆射平章事裴枢撰谥册中书侍郎柳璨撰哀册辛未敕朕祗荷丕图仰惟先训方迫遗弓之痛俯临同轨之期将展孝思亲扶护卫皇太后义深鸣凤痛切攀龙亦欲专奉灵舆躬及园寝兼尽追慎之道用终克敬之仪其大行皇帝山陵发引日朕随太后亲至陵所付中书门下宜体至怀群臣三表论谏乃止二月庚寅朔壬辰制以前知鄜州军州事检校尚书左仆射刘鄩为右金吾卫大将军充右街使检校左仆射朱汉宾为右羽林统军丙申群臣告谥于西宫己亥敕今月十一日大行皇帝启攒宫准故事坊市禁音乐至二十日掩攒宫毕如旧庚子启攒宫文武百寮夕临于西宫丁未灵驾发引濮王已下从皇帝太后长乐门外祭毕归大内己酉葬昭宗皇帝于和陵庚戌制以太常卿王溥为工部尚书壬子制以汝州刺史裴迪为刑部尚书泰宁军节度检校司空兖州刺史御史大夫葛从周检校司徒兼右金吾上将军致仕从周病风不任朝谒故也以左金吾上将军卢彦威为左威卫上将军是月社日枢密使蒋元晖宴德王已下九王于九曲池既醉皆绞杀之竟不知其瘗所丙辰左仆射裴贽等议迁庙合迁顺宗一室从之己未昭宗皇帝神主祔太庙礼院奏昭宗庙乐曰咸宁之舞三月庚申朔壬戌制以前平卢军节度使检校太傅同平章事兼青州刺史上柱国琅琊郡公食邑二千五百户王师范为孟州刺史河阳三城怀孟节度观察等使从全忠奏也甲子制以特进尚书右仆射门下侍郎同平章事太清宫使弘文馆大学士延资库使诸道盐铁转运使判度支上柱国河东郡开国公食邑二千户裴枢可守尚书左仆射光禄大夫门下侍郎户部尚书同平章事监修国史河南县开国子食邑五百户独孤损可检校尚书左仆射同平章事兼安南都护充静海军节度安南管内观察处置等使以光禄大夫中书侍郎同平章事集贤殿大学士上柱国博陵郡开国公食邑一千五百户崔远可守尚书右仆射以正议大夫中书侍郎同平章事判户部事上柱国河东县男食邑三百户柳璨为门下侍郎兼户部尚书同平章事太清宫使弘文馆大学士延资库使诸道盐铁转运等使以正议大夫尚书吏部侍郎上柱国赐紫金鱼袋张文蔚为中书侍郎同平章事监修国史判度支以银青光禄大夫行尚书左丞上柱国弘农县伯食邑七百户杨涉为中书侍郎同平章事集贤殿大学士判户部事庚午敕朕以宰臣学士文武百寮常拘宫局空逐游从今膏泽不愆丰年有望当兹韶景宜示优恩自今月十二日后至十六日各令取便选胜追游付所司壬申以检校司徒和王傅张廷范为太常卿丁亥敕翰林学士户部侍郎杨注是宰臣杨涉亲弟兄既秉于枢衡弟故难居宥密可守本官罢内职四月己丑朔壬辰敕河南府缑氏县令宜兼充知陵台令仍升为赤县癸巳敕曰文武二柄国家大纲东西两班官职同体咸匡圣运共列明廷品秩相对于高卑禄俸皆均于厚薄不论前代祇考本朝太宗皇帝以中外臣寮文武参用或自军卫而居台省亦由衣冠而秉节旄足明于武列文班不合分清浊优劣近代浮薄相尚凌蔑旧章假偃武以修文竞弃本而逐末虽蓝衫鱼简当一见而便许升堂纵拖紫腰金若非类而无令接席以是显扬荣辱分别重轻遽失人心尽隳朝体致其今日实此之由须议改更渐期通济文武百官自一品以下逐月所给料钱并须均匀数目多少一般支给兼差使诸道亦依轮次既就公平必期开泰凡百臣庶宜体朕怀和王傅张廷范者全忠将吏也以善音律求为太常卿全忠荐用之宰相裴枢以廷范非乐卿之才全忠怒罢枢相位柳璨希旨又降此诏斥枢辈故有白马之祸丙午前棣州刺史刘仁遇检校司空兼兖州刺史御史大夫充泰宁军节度使乙未制左仆射裴枢新除清海军节度使独孤损河南尹张全义工部尚书王溥司空致仕裴贽刑部尚书张祎并赐一子八品正员官以奉山陵之劳也敕曰朕以宿麦未登时阳久亢虑阙粢盛之备轸予宵旰之怀所宜避正位于宸居减珍羞于常膳谅惟眇质深合罪躬自今月八日已后不御正殿减常膳付所司辛丑侍御史李光庭郗殷象殿中丞张升崔昭矩起居舍人卢仁&#卢鼎苏楷吏部员外郎崔协左补阙崔咸休右补阙杜承昭罗兖右拾遗韦彖路德延并宜赐绯鱼袋兵部郎中韦干美比部郎中杨焕皆赐紫金鱼袋并以奉山陵之劳也壬寅敕朕护荷丕图仰遵慈训爰崇徽号已定礼仪冀申为子之心以展奉亲之敬昨所司定今月二十五日行皇太后册礼再奉慈旨以宫殿未停工作蒸暑不欲劳人宜改吉辰固难违命册礼俟修大内毕功日所司以闻癸卯太清宫使柳璨奏修上清宫毕请改为太清宫从之甲辰夜彗起北河贯文昌其长三丈在西北方丁未敕设官分职各有司存铨衡既任于吏曹除授宁烦于宰职但所司注拟申到中书过验酌量苟或差舛难可书定近年除授其徒实繁占选部之阙员择公当之优便遂致三铨注拟之时皆旷职务且以宰相之任提举百司唯务公平无私方致渐臻有道应天下州府令录并委吏部三铨注拟自天佑二年四月十一日已后中书并不除授或诸荐奏量留即度可否施行庶各司其局免致紊隳宰相提纲永存事体付所司辛亥以彗孛谪见德音放京畿军镇诸司禁囚常赦不原外罪无轻重递减一等限三日内疏理闻奏壬子敕朕以冲幼克嗣丕基业业兢兢勤恭夕惕彗星谪见罪在朕躬虽已降赦文特行恩宥起今月二十四日后避正殿减常膳以明思过付所司丙辰敕准向来事例每贯抽除外以八百五十文为贯每陌八十五文如闻坊市之中多以八十为陌更有除折顿爽旧规付河南府市肆交易并以八十五文为陌不得更有改移戊午敕东上合门西上合门比帝出入以东上为先大忌进名即西上合门为便比因阉官擅权乃以阴阳取位不思南面但启西门迩来相承未议更改详其称谓似爽旧规自今年五月一日后常朝出入取东上合门或遇奉慰即开西上合门永为定制付所司又敕朕以上天谪见避殿责躬不宜朔会朝正殿其五月一日朝会宜权停五月己未朔以星变不视朝敕曰天文变见合事祈禳宜于太清宫置黄箓道场三司支给斋料壬戌敕法驾迁都之日洛京再建之初虑怀土有类于新丰权更名以变于旧制妖星既出于雍分高闳难效于秦余宜改旧门之名以壮卜年之永延喜门改为宣仁门重明门改为兴教门长乐门改为光政门光范门曰应天门干化门曰干元门宣政门曰敷政门宣政殿曰贞观殿日华门曰左延福门月华门曰右延福门万寿门曰万春门积庆门曰兴善门含章门曰膺福门含清门曰延义门金銮门曰千秋门延和门曰章善门保宁殿曰文思殿其见在门名有与西京门同名者并宜复洛京旧门名付所司乙酉夜西北彗星长六七十丈自轩辕大角及天市西垣光辉猛怒其长竟天丙寅有司修皇太后宫毕中书奏皇太后慈惠临人宽仁驭物早&#俔天之兆克彰诞圣之符今轮奂新宫规模旧典崇训既征于信史积善宜显于昌期太后宫请以积善为名从之又以将卜郊禋预调雅乐宜以太常卿张廷范充修乐悬使丁卯荆襄节度使赵匡凝奏为故使成汭立祠宇从之己巳太清宫使柳璨奏近敕改易宫殿门名窃以元元皇帝庙西京曰太清宫东京曰太微宫其太清宫请复为太微宫臣便给入官阶从之庚午敕所司定今年十月九日有事郊丘其修制礼衣祭服宜令宰臣柳璨判祭器宜令张文蔚杨涉分判仪仗车辂宜令太常卿张廷范判壬申制新除静海军节度使银青光禄大夫检校尚书左仆射同平章事兼安南都护河南郡开国侯食邑一千户独孤损可责授朝散大夫棣州刺史仍令御史台发遣出京讫闻奏&#曰朕谬将眇质叨荷丕图常怀驭朽之心每轸泣辜之念谅于黜责岂易施行左仆射裴枢右仆射崔远虽罢机衡尚居揆路既处优崇之任未伤进退之规不能秉志安家但恣流言谤国颇兴物论难抑朝章须离八座之荣尚付六条之政勉思咎己无至尤人枢可责授朝散大夫登州刺史远可责授朝散大夫莱州刺史便发遣出京兵部郎中韦干美贬沂州司户甲戌敕中书舍人封渭贬齐州司户右补阙郑辇密州莒县尉兵部员外卢协祁州司户并员外置乙亥敕吏部尚书陆扆贬濮州司户工部尚书王溥淄州司户司天奏旬朔已前星文变见仰观垂象特轸圣慈自今月八日夜已后连遇阴雨测候不得至十三日夜一更三点天色暂晴景纬分明妖星不见于碧虚灾沴潜消于天汉者敕曰上天谪见下土震惊致夙夜之沈忧恐生灵之多难不居正殿尽辍常羞益务齐虔以申禳祷果致元穹覆佑孛彗消除岂罪己之感通免贻人于灾沴式观陈奏深慰诚怀丙子敕户部郎中李仁俭贬和王府咨议起居舍人卢仁&#安州司户寿安尉直弘文馆卢晏沧州东光尉丁丑陈许节度使张全义奏得许州留后状申自多事以来许州权为列郡今特创鼓角楼讫请复为军额敕旨依旧置忠武军牌额戊寅宴群臣于崇勋殿全忠与王镕罗绍威置宴也庚辰敕特进检校司徒守太保致仕赵崇可曹州司户银青光禄大夫兵部侍郎王赞可濮州司户辛巳敕责授登州刺史裴枢可陇州司户责授棣州刺史独孤损可琼州司户责授莱州刺史崔远可白州司户壬午敕司勋员外韦甄责授和王友洛阳县令李光序责授左春坊典设郎甲申秘书监崔仁鲁可密州司户国子祭酒崔澄陈州司户太府少卿裴针徐州司户卫尉少卿裴纾曹州南华尉左补阙崔咸休宁陵尉司封员外薛滈辉州司户前盐铁推官独孤宪临沂尉秘书少监裴鉥郓州司户长安尉直史馆裴格符离尉兵部郎中李象郑州司户刑部员外卢荐范县尉丙戌颍州汝阴县人彭文妻产三男丁亥敕以翰林学士尚书职方郎中张策兼充史馆修撰修国史六月戊子朔敕责授陇州司户裴枢琼州司户独孤损白州司户崔远濮州司户陆扆淄州司户王溥曹州司户赵崇濮州司户王赞等皆受国恩咸当重任罔思罄竭唯贮奸邪虽已谪于遐方尚难宽于国典委御史台差人所在州县各赐自尽时枢等七人已至滑州皆并命于白马驿全忠令投尸于河己丑敕君臣之间进退以礼矧于求旧欲保初终苟自掇于悔尢亦须行于黜责特进守司空致仕上柱国河东县开国公食邑二千户裴贽早以公望常践台司靡闻竭力以匡时每务养恬而避事洎从请老不谓无恩合慎枢机动循规矩虽云勇退乃有后言自为簿从之酋颇失人臣之礼谪居郡掾用正朝纲可责授青州司户刑部郎中李煦可莱州司户辛卯太微宫使柳璨奏前使裴枢充宫使日权奏请元元观为太清宫又别奏在京弘道观为太清宫至今未有制置伏以今年十月九日陛下亲事南禋先谒圣祖庙弘道观既未修葺元元观又在北山若车驾出城礼非便稳今欲只留北邙山上老君庙一所其元元观请拆入都城于清化坊内建置太微宫以备车驾行事从之壬辰敕诸道节度观察防御刺史等部内有新除朝官前资朝官敕到后三日内发遣赴阙仍差人监送所在州县不得停住苟或稽违必议贬黜付所司癸巳敕卫尉少卿敬沼是裴贽之甥常累于舅或以明经挠文柄或以私事窃化权贽已左迁尔又何逭可贬徐州萧县尉丙申敕福建每年进橄榄子比因阉竖出自闽中牵于嗜好之间遂成贡奉之典虽嘉忠荩伏恐烦劳今后只供进蜡面茶其进橄榄子宜停戊戌敕密县令裴练贬登州牟平尉长水令崔仁略淄州高苑尉福昌主簿陆珣沂州新太尉泥水令独孤韬范县尉并员外置皆裴枢崔远陆扆宗党也壬寅湖南马殷奏岳州洞庭青草之侧有古祠四所先以荒圮臣复修庙了毕乞赐名额者敕旨黄陵二妃祠曰懿节洞庭君祠曰利涉侯青草祠曰安侯三闾大夫祠先以澧朗观察使雷满奏已封昭灵侯宜依天佑元年九月二十九日敕处分丙午全忠奏得宰相柳璨记事欲拆北邙山下元元观移入都内于清化坊取旧昭明寺基建置太微宫准备十月九日南郊行事缘延资库盐铁并无物力令臣商量者臣已牒判六军诸卫张全义指挥工作讫优诏嘉之丁未敕太子宾客柳逊尝为张浚租庸判官又王溥监修日奏充判官授工部侍郎又与赵崇裴贽为刎颈之交昨裴枢等得罪之时合当连坐尚矜暮齿且俾悬车可本官致仕戊申敕前司勋员外郎赐绯鱼袋李延古责授卫尉寺王簿七月戊午朔辛酉赐全忠迎銮记功碑文立于都内全忠进助效礼钱三万贯癸亥再贬柳逊曹州司马辛巳敕全忠请铸河中晋绛诸县印县名内有城字并落下如密郑绛蒲例单名为文壬午宰臣柳璨礼部尚书苏循充皇太后册礼使是日于积善宫行礼毕帝乘辇赴太后宫称贺丙戌太常礼院奏每月朔望皇帝赴积善宫起居文武百官于宫门进名起居从之八月丁亥朔戊子制中书舍人姚洎可尚书户部侍郎充元帅府判官从全忠奏也洛苑使奏谷水屯地内嘉禾合颖乙未敕伪称官阶人泉州晋江县应乡贡明经陈文巨招伏罪款付河南府决杀庚子敕汉代元勋邓禹冠诸侯之上晋朝重位王导居百辟之先皆道着匡扶功宣寰宇其于崇宠迥异等伦朕获以眇躬重兴丕运凡关制度必法旧章实仗勋贤永安宗社副元帅梁王正守太尉中书令忠武军节度使河南尹张全义亦正守中书令俱深倚注咸正台衡其朝廷册礼告祀天地宗庙其司空则差官摄行太尉侍中中书令即宰臣摄行今太尉副元帅任冠藩垣每遇行礼之时或不在京国即事须差摄太尉行事全义见居阙下壬正中枢不可更差别官又摄中书令事其太尉官如梁王朝觐在京便委行事如却赴镇即依前摄行所合差中书令便委全义以本官行礼其侍中司空司徒即临时差官付所司壬寅敕前大中大夫尚书兵部侍郎赐紫金鱼袋司空图俊造登科朱紫升籍既养高以傲代类移山而钓名志乐漱流心轻食禄匪夷匪惠难居公正之朝载省载思当徇幽栖之志宜放还中条山癸卯敕太常卿张廷范宜充南郊礼仪使丁未制削夺荆襄节度使赵匡凝在身官爵是月乙未全忠遣大将杨师厚讨匡凝收唐邓福郢随等州全忠自率亲军赴之荆襄之军阵于汉水之阴九月丁巳朔辛酉杨师厚于襄州西六十里阴谷江口伐竹木为浮梁癸亥梁成引军渡江甲子赵匡凝率劲兵二万阵于江之湄师厚一战败之遂乘胜蹑之阵于城下是夜匡凝挈其孥溃围遁走乙丑师厚入襄阳丙寅全忠继至壬申匡凝牙将王建武遣押牙常质以荆南降言权知荆南军府事赵匡凝今月十一日弃城上峡奔蜀川敕曰梁王躬临貔武收复荆襄拔岘首若转丸平荆门如沃雪连收两镇并走二凶乃眷勋庸载深嘉注宜赐诏奖饬内出宣旨奶婆杨氏可赐号昭仪奶婆王氏可封郡夫人第二奶婆先帝已封郡夫人准杨氏例改封中书奏议言乳母古无封夫人赐内职之例近代因循殊乖典故昔汉顺帝以乳母宋氏为山阳君安帝乳母王氏曰野王君当时朝议非之今国祚中兴礼宜求旧臣等商量杨氏望赐号安圣君王氏曰福圣君第二王氏曰康圣君从之己巳敕武成王庙宜改为武明王乙酉敕先择十月九日有事郊丘备物之间有所未办宜改用十一月十九日十月丙戌朔制梁王全忠可充诸道兵马元帅别开府幕加食邑通前一万五千户实封一千五百户金州冯行袭奏当道昭信军额内一字与元帅全忠讳字同乃赐号戎昭军制削夺荆南留后赵匡凝官爵丁亥敕洛城坊曲内旧有朝臣诸司宅舍经乱荒榛张全义葺理已来皆已耕垦既供军赋即系公田或恐每有披论认为世业须烦按验遂启幸门其都内坊曲及畿内已耕植田土诸色人并不得论认如要业田一任买置凡论认者不在给还之限如有本主元自差人勾当不在此限如荒田无主即许识认付河南府甲午起居郎苏楷驳昭宗谥号曰帝王御字由理乱以审污隆宗祠配天资谥号以定升降故臣下君上皆不得而私也伏以陛下顺考古道昭彰至公既当不讳之朝宁阻上言之路伏以昭宗皇帝睿哲居尊恭俭垂化其于善美孰敢蔽亏然而否运莫兴至理犹郁遂致四方多事万乘频迁始则阉竖猖狂受幽辱于东内终则嫔嫱悖乱罹夭阏于中闱其于易名宜循考行有司先定尊谥曰圣穆景文孝皇帝庙号昭宗敢言溢美似异直书按后汉和安顺帝缘非功德遂改宗称以允臣下之请今郊禋有日祫祭惟时将期允惬列圣之心更下详议新庙之称庶使&#先朝罪己之德表圣主无私之明楷礼部尚书循之子凡劣无艺干宁二年应进士登第后物论以为滥昭宗命翰林学士陆扆秘书监冯渥覆试黜落永不许入举场楷负愧&#怨至是全忠弒逆君上柳璨陷害朝臣乃与起居郎罗衮起居舍人卢鼎连署驳议楷目不知书手仅能执笔其文罗衮作也时政出贼臣哀帝不能制太常卿张廷范改谥曰恭灵庄闵孝皇帝庙号曰襄宗全忠雄猜物鉴自楷驳谥后深鄙之既传代之后循楷父子皆斥逐不令在朝丁未所司改题昭宗神主辍朝一日癸丑敕成德军宜改为武顺管内&#城县曰&#平信都曰尧都栾城曰栾氏阜城曰汉阜临城为房子避全忠祖父名也十一月乙卯朔敕潞州潞城县改为潞子黎城曰黎亭全忠平荆襄后遂引军将攻淮南行次枣阳阻雨比至光州道险涂潦人马饥乏休止十余日乃趋固始进军距寿州三十里寿人闭壁不出左右言师老不可用是月丙辰全忠自正阳渡淮而北至汝阴全忠深悔此行无益丁卯至大梁时哀帝以此月十九日亲祠圜丘中外百司礼仪法物已备戊辰宰相已下于南郊坛习仪而裴迪自大梁回言全忠怒蒋元晖张廷范柳璨等谋延唐祚而欲郊天改元元晖柳璨大惧庚午敕曰先定此月十九日亲礼南郊虽定吉辰改卜亦有故事宜改取来年正月上辛付所司辛巳制回天再造竭忠守正功臣诸道兵马元帅宣武宣义天平护国等军节度观察处置修宫阙制置度支解县池场亳州太清宫等使开府仪同三司守太尉中书令河中尹汴滑郓等州刺史上柱国梁王食邑一万五千户实封一千五百户朱全忠可授相国总百揆其以宣武宣义天平护国天雄武顺忠武佐国河阳义武昭义保义戎昭武定泰宁平卢匡国镇国武宁忠义荆南二十一道为魏国仍进封魏王依前充诸道兵马元帅太尉中书令宣武宣义天平护国等军节度观察处置等使加食邑五千户实封八千五百户入朝不趋剑履上殿赞拜不名兼备九锡之命仍择日备礼册命又制以杨师厚为襄州兵马留后左龙武统军张慎思为武宁军兵马留后壬午中书门下奏相国魏王总百揆百司合呈纳本司印其中书门下印堂后王仁珪呈纳中书公事权追中书省印行遣从之甲申敕河南告成县改为阳邑蔡州襄城改为苞孚同州韩城改为韩元绛州翼城改为浍川郓州郓城改为万安慈州文城改为屈邑泽州晋城改高都阳城改为护泽安州应城改为应阳洪州丰城改为吴高全忠令判官司马邺让相国总百揆之命十二月乙酉朔戊子诏蒋元晖赍手诏赴魏国不许陈让锡命辛卯制正议大夫门下侍郎兼户部尚书同平章事太微宫使弘文馆大学士延资库使充诸道盐铁转运等使上柱国河东县开国男食邑三百户柳璨可光禄大夫守司空兼门下侍郎同平章事太微宫使弘文馆大学士延资库使充诸道盐铁转运等使进封河东县开国伯通前食邑七百户充魏国册礼使制相国魏王曾祖赠太傅茂琳追封魏王谥宣宪祖赠太师信追封魏王谥武元父赠尚书令诚追封魏王谥文明敕右常侍王巨太常卿张廷范给事中崔沂工部尚书李克助祠部郎中知制诰张茂枢膳部员外知制诰杜晓吏部郎中李光嗣驾部郎中赵光引户部郎中崔协比部郎中杨焕左常侍孔拯右谏议萧颀左拾遗裴瑑右拾遗高济职方郎中牛希逸主客郎中萧蘧等随册礼使柳璨魏国行事先是北院宣徽使王殷使寿州行营构蒋元晖于全忠全忠怒急归大梁上令刑部尚书裴迪赍诏慰劳全忠全忠忿恨语极不逊故行相国百揆之命以悦其心蒋元晖自至大梁陈诉全忠怒犹不解帝忧之甲午上召三宰相议其事柳璨曰人望归元帅陛下揖让释负今其时也帝曰运祚去唐久矣幸为元帅所延今日天下非予之天下神器大宝归于有德又何疑焉他人传予意不尽卿自往大梁备言此怀乃赐璨茶药便令进发乙未敕枢密使蒋元晖宜削在身官爵送河南府处斩丰德库使应顼尚食使朱建武送河南府决杀庚子敕枢密使及宣徽南院北院并停其枢密公事令王殷权知其两院人吏并勒归中书其诸司诸道人并不得到宣徽院凡有公事并于中书论请其延义千秋两门只差小黄门三人勾当其官健勒归本军敕魏王坚辞宠命过示撝谦朕以国史所书元帅之任并以天下为名爰自近年改为诸道既非旧制须在正名宜追制改为天下兵马元帅余准诏旨处分辛丑敕汉宣帝中兴五日一听朝历代通规永为常式近代不循旧仪辄隳制度既奸邪之得计致临视之失常须守旧规以循定制宜每月只许一五九日开延英计九度其入合日仍于延英日一度指挥如有大段公事中书门下具榜子奏请开延英不计日数付所司又敕宫嫔女职本备内任近年已来稍失仪制宫人出内宣命采御参随视朝乃失旧规须为永制今后每遇延英坐朝日只令小黄门祗候引从宫人不得擅出内门庶循典仪免至纷杂壬寅戎昭军奏收复金州兵火之后井邑残破请移理所于均州从之仍改为武定军乙巳汴州别驾蒋仲伸决杀元晖季父也又敕蒋元晖身居密近擅弄威权鬻爵卖官聚财营第而包藏悖逆稔浸奸邪虽都市已处于极刑而屈法尚慊于众怒更示焚弃之典以惩显负之踪宜追削为凶逆百姓仍委河南府揭尸于都门外聚众焚烧元晖死后王殷赵殷衡等又谮于全忠云内人相传元晖私侍积善宫与柳璨张廷范为盟誓之交求兴唐祚戊申全忠令知枢密王殷害皇太后何氏于积善宫又杀宫人阿秋阿虔言通导蒋元晖己酉敕以太后丧废朝三日百官奉慰讫又敕曰皇太后位承坤德有愧母仪近者凶逆诛夷宫闱词连丑状寻自崩变以谢万方朕以幼冲君临区宇虽情深号慕而法难徇私勉循秦汉之规须示追降之典其遣黄门收所上皇太后宝册追废为庶人宜差官告郊庙庚戌敕朕以谬荷丕图礼合亲谒郊庙先定来年正月上辛用事今以宫闱内乱播于丑声难以&#恧之容入于祖宗之庙其明年上辛亲谒郊庙宜停壬子敕积善宫安福殿宜废癸丑敕光禄大夫守司空门下侍郎平章事太微宫使弘文馆大学士延资库使诸道盐铁转运使柳璨责授朝议郎守登州刺史又敕太常卿张廷范太常少卿裴&#温銮祠部郎中知制诰张茂枢等蒋元晖在枢密之时与柳璨张廷范共为朋扇日相往来假其游宴之名别贮倾危之计苟安重位酷陷朝臣既此阴谋难宽大辟柳璨已从别敕处分廷范可责授莱州司户裴&#等常同聚会固共包藏&#可青州北海尉銮临淄尉茂枢博昌尉并员外置甲寅敕责授登州刺史柳璨素矜憸巧每务回邪幸以庸才骤居重位曾无显效孤负明恩诡谲多端包藏莫测但结连于凶险独陷害于贤良罪既贯盈理须窜殛可贬密州司户再贬长流崖州百姓委御史台赐自尽是日斩于上东门外又敕张廷范性唯庸妄志在回邪不能保慎宠荣而乃包藏凶险密交柳璨深结元晖昼议宵行欺天负地神祇共怒罪状难原宜除名委河南府于都市集众以五车分裂温銮裴&#张茂枢并除名委于御史台所在赐自尽柳璨弟瑀瑊送河南府决杀三年春正月乙卯朔全忠以四镇之师七万会河北诸军屯于深州乐城戊午敕右拾遗柳瑗贬洺州鸡泽尉璨&#属也乙丑全忠自汴河赴魏州丙寅制定乱安国功臣镇海镇东军节度浙江东西道观察处置等使淮南东面行营招讨营田安抚两浙盐铁制置发运等使开府仪同三司守侍中兼中书令杭越两州刺史上柱国吴王食邑九千户实封五百户钱镠总临两镇制抚三吴道途阻艰未行册命宜令所司择日备礼己巳夜魏博节度使罗绍威杀其衙内亲军八千人戊午全忠自内黄入魏州是月魏博衙外兵五万自历亭还分据绍威贝博等州汴军攻围之壬申敕相国总百揆魏王顷辞册命宜令所司再行册礼辛巳国子监奏奉去年十一月五日敕文应国学每年与诸道等一例解送两人今监生郭应图等六十人连状论诉敕旨取士之科明经极重每年人数已有旧规去夏条疏盖防渝滥今国子监河南府俱有论奏所试明经宜令准常年例解送礼部放人多少酌量施行但不徇嘱求无致侥幸付所司二月甲申朔魏博节度使罗绍威宜许于本镇置三代私庙癸卯敕今年礼部所放进士据依去年人数外更放两人三月甲寅朔甲戌敕河中昭义管内俱有慈州地里相去不远称谓时闻错&#其昭义管内慈州宜改为惠州壬戌全忠奏河中判官刘崇子匡图今年进士登第遽列高科恐涉群议请礼部落下戊寅制元帅梁王可兼领诸道盐铁转运等使判度支户部事充三司都制置使辛巳敕贬西都留守判官左谏议大夫郑賨崖州司户寻赐死四月甲申朔日有蚀之在胃十二度戊申魏博罗绍威奏臣当管博州聊城县武阳莘县武水博平高堂等五县皆于黄河东岸其乡村百姓渡河输税不便与天平军管界接连请割属郓从之五月癸酉朔追赠故荆南节度使成汭鄂岳节度使杜洪官爵仍于本州立祠庙从全忠奏也丙申敕天佑二年九月二十日于全州置戎昭军割均房二州为属郡比因冯行袭&#赞元勋克宣丕绩用奖济师之效遂行割地之权今命帅得人畴庸有秩其戎昭军额宜停其均房二州却还山南东道收管六月癸未朔甲申敕襄州近因赵匡凝作帅请别立忠义军额既非往制固是从权忠义军额宜停废依旧为山南东道节度使己亥权知唐州事卫审符奏州郭雕残又不居要路请移理所于泌阳县从之制以京兆尹佑国军节度使韩建为青州节度使代王重师以重师代建为京兆尹壬寅敕文武百寮每月一度入阁于贞观殿贞观大殿朝廷正衙遇正至之辰受群臣朝贺比来视朔未正规仪今后于崇勋殿入合付所司左拾遗充史馆修撰裴瑑以堂叔母危疾在济源无兄弟侍疾乞假宁省从之七月壬子朔己未全忠始自魏州归大梁魏博六州平定检校工部尚书守宗正卿嗣邠王震停见任落下袭封以请告于外也辛未皇妹永明公主薨罢朝三日八月甲辰全忠复自汴州北渡河攻沧州乙未魏博奏割贝州永济广宗相州临河内黄洹水斥丘等六县隶魏州从之九月辛亥朔丁卯全忠大军至沧州军于长芦是月积阴霖雨不止差官禜都门十月乙未两浙钱镠请于本镇立三代私庙从之十一月庚戌朔丙子废牛羊司御厨肉河南府供进所有进到牛羊便付河南府收管十二月己卯朔淮南伪署宣歙观察使检校司徒王茂章可金紫光禄大夫检校太保从钱镠奏也茂章背杨渥以宣州降钱镠故也己丑全忠奏文武两班一五九朝日元帅府排比廊食敕曰百官入朝两廊赐食迁都之后有司官阙供元帅梁王欲整大纲复行故事俾其班列益认优隆宜赐诏奖饬甲辰河阳节度副使孙乘贬崖州司户寻赐自尽闰十二月己酉朔福建百姓僧道诣阙请为节度使王审知立德政碑从之乙丑华州镇国节度观察处置等使额及兴德府名并宜停废复为华州刺史充本州防御使仍隶同州为支郡所管华商两州诸县先升次赤次畿并罢宜依旧名西都佑国军作镇已来未有属郡其金州商州宜隶为属郡京兆府奉先县本属冯翊栎杨连接下邽奉先县宜却隶同州栎杨宜隶华州丙寅夺西川节度使王建在身官爵戊辰李克用与幽州之众同攻潞州全忠守将丁会以泽潞降太原克用以其子嗣昭为留后甲戌全忠烧长芦营旋军闻潞州陷故也乙亥贬兴唐府少尹孙秘长流爱州寻赐死孙乘弟也四年春正月戊寅朔壬寅全忠自长芦至大梁天子遣御史大夫薛贻矩赍诏慰劳全忠自弒昭宗之后岐蜀太原连兵牵制关西日削幸罗绍威杀牙军全获魏博六州将行篡代欲威临河朔乃再兴师临幽沧冀仁恭父子乞盟则与之相结以固王镕绍威之心而自秋迄冬攻沧州无功及闻丁会失守烧营遽还路由魏州罗绍威知失势恐兵袭己深赞篡夺之谋他日如王受禅必罄六州军赋以助大礼全忠深感之至大梁会薛贻矩来乃以臣礼见全忠贻矩承间密陈禅代之谋全忠心德之贻矩还奏曰元帅有受代意陛下深体时事去兹重负帝曰此吾素怀也乃降诏元帅以二月行传禅之礼全忠伪辞二月壬子诏文武百官以今月七日齐赴元帅府癸丑宰相百官辞全忠以未断表为词三月戊寅朔全忠令大将李思安率兵三万合魏博之众攻掠幽州思安顿兵临其郛会仁恭子守光率兵赴援思安乃还庚寅诏薛贻矩再使大梁达传位之旨甲辰诏曰敕宰臣文武百辟藩岳庶尹明听朕言夫大宝之尊神器之重傥非德充宇宙功济黔黎着重华纳麓之功彰文命导川之绩允熙帝载克代天工则何以统御万邦照临八极元帅梁王龙颜瑞质玉理奇文以英谋睿武定寰瀛以厚泽深仁抚华夏神功至德绝后光前缇油罕纪其鸿勋讴诵显归于至化二十年之功业亿兆众之推崇迩无异言远无异望朕惟王圣德光被八纮宜顺元穹膺兹宝命况天文符瑞杂宣明虞夏昌期显于图箓万几不可以久旷天命不可以久违神祗&#心归于有德朕敬以天下传禅圣君退居旧藩以备三恪今敕宰臣张文蔚杨涉等率文武百寮备法驾奉迎梁朝勉厉肃恭尊戴明主冲人释兹重负永为虞宾获奉新朝庆泰兼极中外列辟宜体朕怀乙酉乃以中书侍郎平章事张文蔚充册使礼部尚书苏循为副中书侍郎平章事杨涉押传国宝使翰林学士中书舍人张策为副御史大夫薛贻矩为押金宝使左丞赵光逢为副甲午文蔚押文武百寮赴大梁甲子行事册曰皇帝若曰咨尔天下兵马元帅相国总百揆梁王朕每观上古之书以尧舜为始者盖以禅让之典垂于无穷故封泰山禅梁父略可道者七十二君则知天下至公非一姓独有自古明王圣帝焦思劳神惴若纳隍坐以待旦莫不居之则兢畏去之则逸安且轩辕非不明放勋非不圣尚欲游于姑射休彼大庭矧乎历数寻终期运久谢属于孤藐统御万方者哉况自懿祖之后嬖幸乱朝祸起有阶政渐无象天网幅裂海水横流四纪于兹群生无庇洎乎丧乱谁其底绥洎于小子粤以幼年继兹衰绪岂兹冲昧能守洪基惟王明圣在躬体于上哲奋扬神武戡定区夏大功二十光着册书北越阴山南逾瘴海东至碣石西暨流沙怀生之伦罔不悦附矧予寡昧危而获存今则上察天文下观人愿是土德终极之际乃金行兆应之辰况十载之间彗星三见布新除旧厥有明征讴歌所归属在睿德今遣持节银青光禄大夫守中书侍郎同中书门下平章事张文蔚等奉皇帝宝绶敬逊于位于戏天之历数在尔躬允执其中天禄永终王其祗显大礼享兹万国以肃膺天命全忠建国奉帝为济阴王迁于曹州处前刺史氏叔琮之第时太原幽州凤翔西川犹称天佑正朔天佑五年二月二十一日帝为全忠所害时年十七仍谥曰哀皇帝以王礼葬于济阴县之定陶乡中兴之初方备礼改卜遇国丧而止明宗时就故陵置园邑有司请谥曰昭宣光烈孝皇帝庙号景宗中书覆奏少帝行事不合称宗存谥而已知礼者亦以宣景之谥非宜今只取本谥载之于纪
