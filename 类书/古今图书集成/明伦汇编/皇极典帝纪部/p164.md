<!-- { "loadSidebar": true } -->
是用锡公鈇钺各一公威严夏日精励秋霜猾夏必诛顾盼天壤扫清奸宄折冲无外是用钖公彤弓一彤矢百卢弓十卢矢千惟公孝通神明肃恭祀典尊严如在情切幽明是用锡公秬鬯一卣珪瓒副焉隋国置丞相以下一遵旧式往钦哉其敬循往策祗服大典简恤尔庶功对扬我太祖之休命于是建台置官景辰诏王冕十有二旒建天子旌旗出警入跸乘金根车驾六马备五时副车置旄头云乐舞八佾设钟虡宫悬王妃为王后长子为太子前后三让乃受俄而周帝以众望有归乃下诏曰元气肇辟树之以君有命不恒所辅惟德天心人事选贤与能尽四海而乐推非一人而独有周德将尽妖孽递生骨肉多虞藩维构衅影响同恶过半区宇或小或大图帝图王则我祖宗之业不绝如线相国隋王圣自天英华独秀刑法与礼仪同运文德共武功俱远爱万物其如己任兆庶以为忧手连玑衡躬命将士芟夷奸宄刷荡氛祲化通冠带威震幽遐虞舜之大功二十未足相比姬发之合位三五岂可足论况木行已谢火运既兴河洛出革命之符星辰表代终之象烟云改色笙簧变音狱讼咸归讴歌尽至且天地合德日月贞明故以称大为王照临下土朕虽寡昧未达变通幽显之情皎然易识今便祗顺天命出逊别宫禅位于隋一依唐虞汉魏故事高祖三让不许遣兼太傅上柱国杞国公椿奉册曰咨尔相国隋王粤若上古之初爰启清浊降符授圣为天下君事上帝而理兆民和百灵而利万物非以区之富未以宸极为尊大庭轩辕以前骊连赫胥之日咸以无为无欲不将不迎遐哉其详不可闻已厥有载籍遗文可观圣莫逾于尧美未过于舜尧得太尉已作运衡之篇舜遇司空便叙精华之竭彼褰裳脱屣贰宫设飨百辟归禹若帝之初斯&#上则天时不敢不授下祗天命不可不受汤代于夏武革于殷干戈揖让虽复异揆应天顺人其道靡异自汉迄晋有魏至周天历逐狱讼之归神鼎随讴歌之去道高者称帝禄尽者不王与夫文祖神宗无以别也周德将尽祸难频兴宗戚奸回咸将窃发顾瞻宫阙将图宗社藩维连率逆乱相寻摇荡三方不合如砺蛇行鸟攫投足无所王受天明命德在躬救颓运之艰匡坠地之业拯大川之溺扑燎原之火除群凶于城社廓妖氛于远服至德合于造化神用洽于天壤八极九野万方四裔圆首方足罔不乐推往岁长星夜扫经天昼见八风比夏后之作五纬同汉帝之聚除旧之征昭然在上近者赤雀降祉元龟效灵钟石变音蛟鱼出穴布新之贶焕焉在下九区归往百灵协赞人神属望我不独知仰祗皇灵俯顺人愿今敬以帝位禅于尔躬天祚告穷天禄永终于献王宜允执厥和仪刑典训升圆丘而敬苍昊御皇极而抚黔黎副率土之心恢无疆之祚可不盛欤遣大宗伯大将军金城公赵煚奉皇帝玺绂百官劝进高祖乃受焉开皇元年二月甲子上自相府常服入宫备礼即皇帝位于临光殿设坛于南郊遣使柴燎告天是日告庙大赦改元京师庆云见易周氏官仪依汉魏之旧以柱国相国司马渤海郡公高颎为尚书左仆射兼纳言相国司录沁源县公虞庆则为内史监兼吏部尚书相国内郎咸安县男李德林为内史令上开府汉安县公韦世康为礼部尚书上开府义宁县公元晖为都官尚书开府民部尚书昌国县公元岩为兵部尚书上仪同司宗长孙毗为工部尚书上仪同司会杨尚希为度支尚书上柱国雍州牧邗国公杨惠为左卫大将军乙丑追尊皇考为武元皇帝庙号太祖皇妣为元明皇后遣八使巡省风俗景寅修庙社立王后独孤氏为皇后王太子勇为皇太子丁卯以大将军金城郡公赵煚为尚书右仆射上开府济阳侯伊娄彦恭为左武候大将军己已以周帝为介国公邑五千户为隋室宾旌旗车服礼乐一如其旧上书不为表荅表不称诏周氏诸王尽降为公辛未以皇弟同安郡公爽为雍州牧乙亥封皇弟邵国公慧为滕王同安公爽为卫王皇子雁门公广为晋王俊为秦王秀为越王谅为汉王以上柱国并州总管申国公李穆为太师上柱国邓国公窦炽为太傅上柱国幽州总管任国公于翼为太尉观国公田仁恭为太子太师武德郡公柳敏为太子太保济南郡公孙恕为太子少傅开府苏威为太子少保丁丑以晋王广为并州总管以陈留郡公杨智积为蔡王兴城郡公杨静为道王戊寅以官牛五千头分赐贫人三月辛巳高平获赤雀太原获苍乌长安获白雀各一宣仁门槐树连理众枝内附壬午白狼国献方物甲申太白昼见乙酉又昼见以上柱国元景山为安州总管丁亥诏犬马器玩口味不得献上戊子弛山泽之禁以上开府当亭县公贺若弼为楚州总管和州刺史新义县公韩擒虎为庐州总管己丑盩厔县献连理树植之公庭辛卯以上柱国神武郡公窦毅为定州总管戊戌以太子少保苏威兼纳言吏部尚书余官如故庚子诏曰自古帝王受终革代建侯锡爵多与运迁朕应箓受图君临海内载怀沿革事有不同然则前帝后王俱在兼济立功立事爵赏仍行苟利于时其致一揆何谓物我之异无计今古之殊其前代品爵悉可依旧丁未梁主萧岿使太宰萧岩司空刘义来贺四月辛巳大赦壬午太白岁星昼见戊戌太常散乐并放为百姓禁杂乐百戏辛丑陈散骑常侍韦鼎兼通直散骑常侍王瑳来聘于周至而上已受禅致之介国是月发稽胡修筑长城二旬而罢五月戊子封邗国公杨雄为广平王永康郡公杨弘为河间王辛未介国公薨上举哀于朝堂以其族人洛嗣焉六月癸未诏以初受天命赤雀降祥五德相生赤为火色其郊及社庙依服冕之仪而朝会之服旗帜牺牲尽令尚赤戎服以黄秋七月乙卯上始服黄百寮毕贺庚午靺鞨酋长贡方物八月壬午废东京官突厥阿波可汗遣使贡方物甲午遣行军元帅乐安公元谐击吐谷浑于青海破而降之九月戊申战亡之家遣使赈给庚午陈将周罗攻陷胡墅萧摩诃寇江北辛未以越王秀为益州总管改封为蜀王壬申以上柱国薛国公长孙览上柱国宋安公元景山并为行军元帅以伐陈仍命尚书左仆射高颎节度诸军突厥沙钵略可汗遣使贡方物是月行五铢钱冬十月乙酉百济王扶余昌遣使来贺授昌上开府仪同三司带方郡公戊子行新律壬辰行幸岐州十一月乙卯以永昌郡公窦荣定为右武候大将军丁卯遣兼散骑侍郎郑撝使于陈己巳有流星声如隤墙光烛于地十二月戊寅以申州刺史尔朱敞为金州总管甲申以礼部尚书韦世康为吏部尚书己丑以柱国元为廓州总管兴埶郡公卫元为淮州总管庚子至自岐州壬寅高丽王高阳遣使朝贡授阳大将军辽东郡公太子太保柳敏卒二年春正月癸丑幸上柱国王谊第庚申幸安成长公主第陈宣帝殂子叔宝立辛酉置河北道行台尚书省于并州以晋王广为尚书令置河南道行台尚书省于洛州以秦王俊为尚书令置西南道行台尚书省于益州以蜀王秀为尚书令戊辰陈遣使请和归我胡墅辛未高丽百济并遣使贡方物甲戌诏举贤良二月己丑诏高颎等班师庚寅以晋王广为左武卫大将军秦王俊为右武卫大将军余官并如故辛卯幸赵国公独孤陀第庚子京师雨土三月戊申开渠引杜阳水于三畤原四月丁丑以宁州刺史窦荣定为左武候大将军庚寅大将军韩僧寿破突厥于&#头山上柱国李充破突厥于河北山五月戊申以上柱国开府长孙平为度支尚书己酉旱上亲省囚徒其日大雨己未高宝宁寇平州突厥入长城庚申以豫州刺史皇甫绩为都官尚书壬戌太尉任国公于翼薨甲子改传国玺曰受命玺六月壬午以太府卿苏孝慈为兵部尚书雍州牧卫王爽为原州总管甲申使使吊于陈国乙酉上柱国李充破突厥于马邑戊子以上柱国叱李长叉为兰州总管辛卯以上开府尔朱敞为徐州总管景申诏曰朕祗奉上元君临万国属生人之敝处前代之宫常以为作之者劳居之者逸改创之事心未遑也而王公大臣陈谟献策咸云羲农以降至于姬刘有当代而屡迁无革命而不徙曹马之后时见因循乃末代之宴安非往圣之宏义此城从汉雕残日久屡为战场旧经丧乱今之宫室事近权宜又非谋筮从龟瞻星揆日不足建皇王之邑合大众所聚论变通之数具幽显之情同心固请词情深切然则京师百官之府四海归向非朕一人之所独有苟利于物其可违乎且殷之五迁恐人尽死是则以吉凶之土制长短之命谋新去故如农望秋虽暂勤劳其究安宅今区宇宁一阴阳顺序安安以迁勿怀胥怨龙首山川原秀丽卉物滋阜卜食相土宜建都邑定鼎之基永固无穷之业在斯公私府宅规模远近营构资费随事条奏仍诏左仆射高颎将作大匠刘龙巨鹿郡公贺娄子干太府少卿高龙叉等创造新都秋八月癸巳以左武候大将军窦荣定为秦州总管十月癸酉皇太子勇屯兵咸阳以备边庚寅上疾愈享百寮于观德殿赐钱帛皆任其自取尽力而出辛卯以营新都副监贺娄子干为工部尚书十一月景午高丽遣使献方物十二月辛未上讲武于后园甲戌上柱国窦毅卒景子名新都曰大兴城乙酉遣沁源公虞庆则屯弘化备边突厥寇周盘行军总管达奚长儒击之为敌所败景戌赐国子生经明者束帛丁亥亲录囚徒三年春正月庚子将入新都大赦天下禁大刀长&#癸亥高丽遣使来朝二月己巳朔日有蚀之壬申宴北道勋人癸酉陈遣兼散骑常侍贺彻兼通直散骑常侍萧褒来聘突厥寇边甲戌泾阳获毛龟癸未以左卫大将军李礼成为右武卫大将军三月丁未上柱国鲜虞县公谢庆恩卒己酉以上柱国达奚长儒为兰州总管景辰雨常服入新都京师醴泉出丁巳诏购求遗书于天下庚申宴百寮班赐各有差癸亥城榆关夏四月己巳上柱国建平郡公于义卒庚午吐谷浑寇临洮洮州刺史皮子信死之辛未高丽遣使来朝壬申以尚书右仆射赵煚兼内史令丁丑以滕王瓒为雍州牧己卯卫王爽破突厥于白道庚辰行军总管阴寿破高宝宁于黄龙甲申旱上亲祈雨于国城之西南景戌诏天下劝学行礼以济北郡公梁远为汶州总管己丑陈郢州城主张子讥遣使请降上以和好不纳辛卯遣兼散骑常侍薛舒兼通直散骑常侍王劭使于陈癸巳上亲雩甲午突厥遣使来朝五月癸卯行军总管李晃破突厥于摩那渡口甲辰高丽遣使来朝乙巳梁太子萧琮来贺迁都丁未靺鞨贡方物戊申幽州总管阴寿卒辛酉有事于方泽壬戌行军元帅窦荣定破突厥及吐谷浑于凉州景寅赦黄龙死罪已下六月庚午以卫王爽子集为遂安郡王戊寅突厥遣使请和庚辰行军总管梁远破吐谷浑于尔汗山斩其名王壬申以晋州刺史燕荣为青州总管己丑以河间王弘为宁州总管乙未幸安成长公主第秋七月辛丑以豫州刺史周摇为幽州总管壬戌诏曰行仁蹈义名教所先厉俗敦风宜见褒奖往者山东河表经此妖乱孤城远守多不自全济阴太守杜猷身陷贼徒命悬寇手郡省事范台玫倾产营护免其戮辱眷言诚节实有可嘉宜超恒赏用明沮劝台玫可大都督假湘州刺史丁卯日有食之八月丁丑靺鞨贡方物己卯以右武卫大将军李礼成为襄州总管壬午遣尚书左仆射高颎出宁州道内史监虞庆则出原州道并为行军元帅以击胡戊子上有事于太社九月壬子幸城东观稼谷癸丑大赦天下冬十月甲戌废河南道行台省以秦王俊为秦州总管十一月己酉发使巡省风俗因下诏曰朕君临区宇深思治术欲使生人从化以德代刑求草莱之善旌闾里之行民间情伪咸欲备闻已诏使人所在赈恤扬镳分路将遍四海必令为朕耳目如有文武才用未为时知宜以礼发遣朕将铨擢其有志节高妙越等超伦亦仰使人就加旌异令一行一善奖劝于人远近官司遐迩风俗巨细必纪还日奏闻庶使不出户庭坐知万里庚辰陈遣散骑常侍周坟通直散骑常侍袁彦来聘陈主知上之貌异世人使彦画像持去甲午罢天下诸郡闰十二月乙卯遣兼散骑常侍曹令则通直散骑常侍魏淡使于陈戊午以上柱国窦荣定为右武卫大将军刑部尚书苏威为民部尚书四年春正月甲子日有蚀之己巳有事于太庙辛未有事于南郊壬申梁王萧岿来朝甲戌大射于北苑十日而罢壬午齐州水辛卯渝州获兽似麋一角同蹄壬辰班新历二月乙巳上饯梁王于霸上丁未鞨贡方物突厥苏尼部男女万余人来降庚戌幸陇州突厥可汗阿史那玷率其属来降夏四月己亥敕总管刺史父母及子年十五已上不得将之官庚子以吏部尚书虞庆则为尚书右仆射瀛州刺史杨尚希为兵部尚书毛州刺史刘仁恩为刑部尚书甲辰以上柱国叱李长为信州总管丁未宴突厥高丽吐谷浑使者于大兴殿丁巳以上大将军贺娄子干为榆关总管五月癸酉契丹主莫贺弗遣使请降拜大将军景子以柱国冯昱为汾州总管乙酉以汴州刺史吕仲泉为延州总管六月庚子降囚徒乙巳以鸿胪卿乙弗实为冀州总管上柱国豆卢绩为夏州总管壬子开渠自渭达河以通运漕戊午秦王俊来朝秋七月景寅陈遣散骑常侍谢泉通直散骑常侍贺德基来聘八月甲午遣十使巡省天下戊戌卫王爽来朝以秦王俊纳妃宴百寮班赐各有差壬寅上柱国太傅邓国公窦炽薨丁未宴秦王官属赐物有差壬子享陈使乙卯陈将夏侯苗请降上以通和不纳九月甲子幸襄国公主第乙丑幸霸水观漕渠赐督役者帛各有差己巳上亲录囚徒庚午契丹内附甲戌驾幸洛阳关内饥也癸未太白昼见冬十一月壬戌遣兼散骑常侍薛道衡通直散骑常侍豆卢实使于陈癸亥以榆关总管贺娄子干为云州总管五年春正月戍辰诏行新礼三月戊午以尚书左仆射高颎为左领军大将军上柱国宇文忻为右领军大将军夏四月甲午契丹主多弥遣使贡方物壬寅上柱国王谊谋反伏诛乙巳诏征山东马荣伯等六儒戊申车驾至自洛阳五月甲申诏置义仓梁主萧岿殂其太子琮嗣立遣上大将军元契使突厥阿波可汗秋七月庚申陈遣兼散骑常侍王话兼通直散骑常侍阮卓来聘丁丑以上柱国宇文庆为凉州总管壬午突厥沙钵略上表称臣八月景戌沙钵略可汗遣子库合真特勒来朝甲辰河南诸州水遣民部尚书邳国公苏威赈之戊申有流星数百四散而下己酉幸栗园九月丁巳至自栗园乙丑改鲍陂曰杜陂霸水为滋水陈将湛文彻寇和州仪同三司费宝首获之丙子遣兼散骑常侍李若兼通直散骑常侍崔君赡使陈冬十月壬辰以上柱国杨素为信州总管朔州总管吐万绪为徐州总管十一月甲子以上大将军源雄为朔州总管丁卯晋王广来朝十二月丁未降囚徒戊申以上柱国达奚长儒为夏州总管六年春正月甲子党项羌内附庚午班历于突厥辛未以柱国韦洸为安州总管壬申遣民部尚书苏威巡省山东二月乙酉山南荆浙七州水遣前工部尚书长孙毗赈恤之景戌制刺史上佐每岁暮更入朝上考课丁亥发丁男十一万修筑长城二旬而罢乙未以上柱国崔弘度为襄州总管庚子大赦天下三月已未洛阳男子高德上书请上为太上皇传位皇太子上曰朕承天命育抚苍生日旰孜孜犹恐不逮岂学近代帝王事不师古传位于子自求逸乐者哉癸亥突厥沙钵略遣使贡方物夏四月己亥陈遣兼散骑常侍周磻兼通直散骑常侍江椿来聘秋七月辛亥河南诸州水乙丑京师雨毛如马尾长者二尺余短者六七寸八月辛卯关内七州旱免其赋税遣散骑常侍裴豪兼通直散骑常侍刘顗聘于陈戊申上柱国太师申国公李穆薨闰月己酉以河州刺史段文振为兰州总管丁卯皇太子镇洛阳辛未晋王广秦王俊并来朝景子上柱国郕国公梁士彦上柱国杞国公宇文忻柱国舒国公刘昉以谋反伏诛上柱国许国公宇文善坐事除名九月辛巳上素服御射殿诏百寮射赐梁士彦三家资物景戌上柱国宋安郡公元景山卒庚子以上柱国李询为隰州总管辛丑诏大象已来死事之家咸令赈恤冬十月己酉以河北道行台尚书令并州总管晋王广为雍州牧余官如故兵部尚书杨尚希为礼部尚书癸丑置山南道行台尚书省于襄州以秦王俊为尚书令景辰以芳州刺史骆平难为迭州刺史衡州总管周法尚为黄州总管甲子甘露降于华林园七年春正月癸巳有事于太庙乙未制诸州岁贡三人二月丁巳祀朝日于东郊己巳陈遣兼散骑常侍王亨兼通直散骑常侍王&#来聘壬申车驾幸醴泉宫是月发丁男十万余修筑长城二旬而罢夏四月己酉幸晋王第庚戌于扬州开山阳渎以通运漕突厥沙钵略可汗卒其子雍虞闾嗣立是为都蓝可汗癸亥颁青龙符于东方总管刺史西方以驺虞南方以朱雀北方以元武甲戌遣兼散骑常侍杨同兼通直散骑常侍崔镳使于陈以民部尚书苏威为吏部尚书五月乙亥朔日有蚀之己卯雨石于武安滏阳间十余里秋七月己丑卫王爽薨上发丧于门下外省八月景午以怀州刺史源雄为朔州总管庚申梁主萧琮来朝九月乙酉梁安平王萧岩掠于其国以奔陈辛卯废梁国曲赦江陵以梁主萧琮为柱国封莒国公冬十月庚申行幸同州以先帝所居降囚徒癸亥幸蒲州景寅宴父老上极欢曰此间人物衣服鲜丽容止闲雅良由仕宦之乡陶染成俗也十一月甲午幸冯翊亲祠故社父老对诏失旨上大怒免其县官而去戊戌至自冯翊八年春正月乙亥陈遣散骑常侍袁雅兼通直散骑常侍周止水来聘二月庚子镇星入东井辛酉陈人寇硖州三月辛未上柱国陇西郡公李询卒壬申以成州刺史姜须达为会州总管甲戌遣兼散骑常侍程尚贤兼通直散骑常侍韦恽使于陈戊寅诏曰昔有苗不宾唐尧薄伐孙皓僭虐晋武行诛有陈窃据江表逆天暴物朕初受命陈顼尚存思欲教之以道不以龚行为令往来修睦望其迁善时日无几舋恶已闻厚纳叛亡侵犯城戍勾吴闽越肆厥残忍于时王师大举将一车书陈顼反地收兵深怀震惧责躬请约俄而致殒矜其丧祸仍诏班师叔宝承风因求继好载伫克念共敦行李每见珪璪入朝輶轩出使何尝不殷勤晓谕戒以维新而狼子之心出而弥野威侮五行怠弃三正诛剪骨肉残灭才良据手掌之地恣溪壑之险劫夺闾阎资产俱竭驱蹙内外劳役弗已征责女子擅造宫室日增月益止足无期帷薄嫔嫱有逾万数宝衣玉食穷奢极侈淫声乐饮俾昼作夜斩直言之客灭无罪之家剖人之肝分人之血欺天造恶祭鬼求恩歌&#衢路酣醉宫阃盛粉黛而执干戈曳罗绮而呼警跸跃马振策从旦至昏无所经营驰走不息负甲持仗随逐徒行追而不及即加罪谴自古昏乱罕或能比介士武夫饥寒力役筋髓罄于土木性命俟于沟渠君子潜逃小人得志家家隐杀戮各各任聚敛天灾地孽物怪人妖衣冠钳口道路以目倾心翘足誓告于我日月以冀文奏相寻重以背德违言摇荡疆场巴峡之下海澨已西江北江南为鬼为蜮死陇穷发掘之酷生居极攘敓之苦抄掠人畜断截樵苏市井不立农事废寝历阳广陵窥觎相继或谋图城邑或劫剥吏人昼伏夜游鼠窜狗盗彼则羸兵疲卒来必就擒此则重门设险有劳藩捍天之所覆无非朕臣每关听览有怀伤恻有梁之国我南藩也其君入朝潜相招诱不顾朕恩士女深迫胁之悲城府致空虚之叹非直朕居人上怀此无忘既而百辟屡以为言兆庶不堪其请岂容对而不诛忍而不救近日秋始谋欲吊人益部楼船尽令东骛便有神龙数十腾跃江流引伐罪之师向金陵之路船住则龙止船行则龙去四日之内三军皆睹岂非苍旻爱人幽明展事降神先路协赞军威以上天之灵助戡定之力便可出师授律应机诛殄在斯举也永清吴越其将士粮仗水陆资须期会进止一准别&#秋八月丁未河北诸州饥遣吏部尚书苏威赈恤之九月丁丑宴南征诸将颁赐各有差癸巳嘉州言龙见冬十月己亥太白出西方己未置淮南行台省于寿春以晋王广为尚书令辛酉陈遣兼散骑常侍王琬兼通直散骑常侍许善心来聘拘留不遣甲子将伐陈有事于太庙命晋王广秦王俊清河公杨素并为行军元帅以伐陈于是晋王广出六合秦王俊出襄阳清河公杨素出信州荆州刺史刘仁恩出江陵宜阳公王世积出蕲春新义公韩擒虎出庐江襄邑公贺若弼出吴州落丛公燕荣出东海合总管九十兵五十一万八千皆受晋王节度东接沧海西拒巴蜀旌旗舟楫横数千里曲赦陈国有星孛于牵牛十一月丁卯车驾饯师诏购陈叔宝位上柱国万户公乙亥行幸定城陈师誓众景子幸河东十二月庚子至自河东九年春正月己巳白虹夹日辛未贺若弼拔陈京口韩擒虎拔陈南豫州癸酉以尚书右仆射虞庆则为右卫大将军景子贺若弼败陈师于蒋山获其将萧摩诃韩擒虎进师入建业获其将任蛮奴获陈主叔宝陈国平合州三十郡一百县四百癸巳遣使持节巡抚之二月乙未废淮南行台省景申制五百家为乡正一人百家为里长一人丁酉以襄州总管韦世康为安州总管夏四月己亥幸骊山亲劳旋师乙巳三军凯入献俘于太庙拜晋王广为太尉庚戌上御广阳门宴将士颁赐各有差辛亥大赦天下己未以陈都官尚书孔范散骑常侍王嵯王仪御史中丞沈观等邪佞于其主以致亡灭皆投之边裔辛酉以信州总管杨素为荆州总管吏部侍郎宇文为刑部尚书宗正少卿杨异为工部尚书壬戌诏曰往以吴越之野群黎涂炭干戈方用积习未宁今率土大同含生遂性太平之法方可流行凡我臣僚澡身浴德开通耳目宜从兹始丧乱已来缅将十载君无君德臣失臣道父有不慈子有不孝兄弟之情或薄夫妇之义或违长幼失序尊卑错乱朕为帝王志存爱养时有臻道不敢宁息内外职位遐迩黎人家家自修人人克念使不轨不法荡然俱尽兵可立威不可不戢刑可助化不可专行禁卫九重之余镇守四方之外戎旅军器皆宜停罢伐路既夷群方无事武力之子俱可学文人间甲仗悉皆除毁有功之臣降情文艺家门子侄各守一经令海内翕然高山仰止京邑庠序爰及州县生徒受业升进于朝未有灼然明经高第此则教训不笃考课未精明勒所由隆兹儒训官府从宦丘园素士心迹相表宽弘为念勿为局促乖我皇朕君临区宇于兹九载开直言之路披不讳之心形于颜色劳于兴寝自顷逞艺论功昌言乃众推诚切谏其事甚&#公卿士庶非所望也各启至诚匡兹不逮见善必进有才必举无或噤嘿退有后言颁告天下咸悉此意闰月甲子以安州总管韦世康为信州总管丁丑颁木鱼符于总管刺史雌一雄一己卯以吏部尚书苏威为尚书右仆射六月乙丑以荆州总管杨素为纳言丁丑以吏部侍郎卢恺为礼部尚书时朝野物议咸愿登封秋七月景午诏曰岂可命一将军除一小国遐迩注意便谓太平以薄德而封名山用虚言而干上帝非朕攸闻而今以后言及封禅宜即禁绝八月壬戌以广平王雄为司空冬十一月壬辰考使定州刺史豆卢通等上表请封禅上不许庚子以右卫大将军虞庆则为右武候大将军右领军将军李安为右领军大将军甲寅降囚徒十二月甲子诏曰朕祗承天命清荡万方百王衰敝之后兆庶浇浮之日圣人遗训扫地俱尽制礼作乐今也其时朕情存古乐深思雅道郑卫淫声鱼龙杂戏乐府之内尽以除之今欲更调律吕改张琴瑟且妙术精微非因教习工人代掌止传糟粕不足达神明之德论天地之和区域之间奇才异议天知神授何代无哉盖晦迹于非时俟昌言于所好宜可搜访速以奏闻庶睹一艺之能共就九成之业仍诏太常牛弘通直散骑常侍许善心秘书丞姚察通直郎虞世基等议定作乐己巳以黄州总管周法尚为永州总管十年春正月乙未以皇孙昭为河南王楷为华阳王二月庚申幸并州夏四月辛酉至自并州五月乙未诏曰魏末丧乱县瓜分役车岁动未遑休息兵士军人权置坊府南征北伐居处无定家无完堵地罕包桑恒为流寓之人竟无乡里之号朕甚愍之凡是军人可悉属州县垦田籍帐一与民同军府统领宜依旧式罢山东河南及北方缘边之地新置军府六月辛酉制人年五十免役收庸癸亥以灵州总管王世积为荆州总管浙江刺史元胄为灵州总管秋七月癸卯以纳言杨素为内史令庚戌上亲录囚徒辛亥高丽辽东郡公高阳卒壬子吐谷浑遣使来朝八月壬申遣柱国襄阳郡公韦洸上开府东莱郡公王景并持节巡抚岭南百越皆服冬十月甲子颁木鱼符于京师官五品已上戊辰以永州总管周法尚为桂州总管十一月辛卯幸国学颁赐各有差景午契丹遣使朝贡辛丑有事于南郊是月婺州人汪文进会稽人高智慧苏州人沈元&#皆举兵反自称天子署置百官乐安蔡道人蒋山李棱饶州吴代华永嘉沈孝澈泉州王国庆余杭杨宝英交趾李春等皆自称大都督攻陷州县诏上柱国内史令越国公杨素讨平之十一年春正月丁酉以平陈所得古器多为妖变悉命毁之辛丑高丽遣使朝贡景午皇太子妃元氏薨上举哀于文思殿二月戊午吐谷浑遣使贡方物以大将军苏孝慈为工部尚书景子以临颍令刘旷治术尤异擢为莒州刺史己卯突厥遣使献七宝&#辛巳晦日有蚀之三月壬午遣通事舍人若干洽使于吐谷浑癸未以幽州总管周摇为寿州总管朔州总管吐万绪为夏州总管夏四月戊午突厥雍虞闾可汗遣其特勒来朝五月甲子高丽遣使贡方物癸卯诏百官悉诣朝堂上封事乙巳以右卫将军元旻为左卫大将军秋七月己丑以柱国杜彦为洪州总管八月壬申幸栗园滕王瓒薨乙亥至自栗园上柱国沛国公郑译卒十二月景辰靺鞨遣使贡方物十二年春正月壬子以苏州刺史皇甫绩为信州总管宣州刺史席代雅为广州总管二月己巳以蜀王秀为内史令兼右领军大将军汉王谅为雍州牧右卫大将军夏四月辛卯以寿州总管周摇为襄州总管五月辛亥广州总管席代雅卒秋七月乙巳尚书右仆射邳国公苏威礼部尚书容城县侯卢恺并坐事除名壬戌幸昆明池其日还宫己巳有事于太庙壬申晦日有蚀之八月甲戌制天下死罪诸州不得便决皆令大理覆治乙亥幸龙首池癸己制宿卫者不得辄离所守丁酉上柱国夏州总管楚国公豆卢绩卒戊戌上亲录囚徒九月丁未以工部尚书杨异为吴州总管冬十月丁丑以遂安王集为卫王壬午有事于太庙至太祖神主前上流涕呜咽悲不自胜十一月辛亥有事于南郊壬子宴百寮颁赐各有差己未上柱国新义郡公韩擒虎卒庚申以豫州刺史权武为潭州总管甲子百寮大射于武德殿十二月癸酉突厥遣使来朝乙酉以上柱国内史令杨素为尚书右仆射己酉吐谷浑靺鞨并遣使贡方物十三年春正月乙巳上柱国郇国公韩达业卒景午契丹奚室韦并遣使贡方物壬子亲祀感帝己未以信州总管韦世康为吏部尚书壬戌行幸岐州二月景子诏营仁寿宫丁亥至自岐州戊子宴考使于嘉则殿己卯立皇孙暕为豫章王戊子晋州刺史南阳郡公贾悉达隰州总管抚宁郡公韩延等以贿伏诛己丑制坐事去官者配流一年丁酉制私家不得隐藏纬候图谶夏四月癸未制战亡之家给复一年五月癸亥诏人间有撰集国史臧否人物者皆令禁绝秋七月戊申鞨遣使贡方物壬子左卫大将军云州总管巨鹿郡公贺娄子干卒丁巳幸昆明池戊辰晦日有蚀之九月景辰降囚徒庚申以邵国公杨纶为滕王乙丑以柱国杜彦为云州总管冬十月乙卯上柱国华阳郡公梁彦先卒十四年夏四月乙丑诏曰在昔圣人作乐崇德移风易俗于斯为大自晋氏播迁兵戈不息雅乐流散年代已多四方未一无由辨正赖上天鉴临明神降福拯兹涂炭安息苍生天下大同归于治理遗文旧物皆为国有比命所司总令研究正乐雅声详考已讫宜即施用见行者停人间音乐流僻日久弃其旧体竞造繁声浮宕不归遂以成俗宜加禁约务存其本五月辛酉京师地震关内诸州旱六月丁卯诏省府州县皆给公廨田不得治生与人争利秋七月乙未以邳国公苏威为纳言八月辛未关中大旱人饥上率户口就食于洛阳九月己未以齐州刺史樊子盖为循州总管丁巳以基州刺史崔仲方为会州总管冬闰十月甲寅诏曰齐梁陈往皆创业一方绵历年代既宗祀废绝祭奠无主兴言矜念良以怆然莒国公萧琮及高仁英陈叔宝等宜令以时修其祭祀所须器物有司给之乙卯制外官九品已上父母及子年十五已上不得将之官十一月壬戌制州县佐吏三年一代不得重任癸未有星孛于角亢十二月乙未东巡狩十五年春正月壬戌车驾次齐州亲问疾苦景寅旅王符山庚午上以岁旱祠太山以谢愆咎大赦天下二月景辰收天下兵器敢有私造者坐之关中缘边不在其例丁巳上柱国蒋国公梁睿卒三月己未至自东巡狩望祭五岳海渎丁亥幸仁寿宫营州总管韦艺卒夏四月己丑朔大赦天下甲辰以赵州刺史杨达为工部尚书丁未以开府仪同三司韦冲为营州总管五月癸酉吐谷浑遣使朝贡丁亥制京官五品已上佩铜鱼符六月戊子诏凿底柱庚寅相州刺史豆卢通贡绫文布命焚之于朝堂乙未林邑遣使来贡方物辛丑诏名山大川未在祀典者悉祠之秋七月乙丑晋王广献毛龟甲戌遣邳国公苏威巡省江南戊寅至自仁寿宫辛巳制九品已上官以理去职者听并执笏冬十月戊子以吏部尚书韦世康为荆州管总十一月辛酉幸温汤乙丑至自温汤十二月戊子&#盗边粮一升已上皆斩并籍没其家己丑诏文武官以四考交代十六年春正月丁亥以皇孙裕为平原王筠为安成王嶷为安平王恪为襄城王该为高阳王韶为建安王煚为颍川王夏五月丁巳以怀州刺史庞晃为夏州总管蔡阳县公姚辩为灵州总管六月甲午制工商不得进仕并州大蝗辛丑诏九品以上妻五品以上妾夫亡不得改嫁秋八月景戌诏决死罪者三奏而后行刑冬十月己丑幸长春宫十一月壬子至自长春宫十七年春二月癸未太平公史万岁击西宁羌平之庚寅幸仁寿宫庚子上柱国王世积讨桂州贼李光仕平之壬寅河东王昭纳妃宴群臣颁赐各有差三月景辰诏曰分职设官共理时务班位高下各有等差若所在官人不相敬惮多自宽纵事难克举诸有殿失虽备科条或据律乃轻论情则重不即决罪无以惩肃其诸司论属官若有愆犯听于律外斟酌决杖辛酉上亲录囚徒癸亥上柱国彭国公刘昶以罪伏诛庚午遣治书侍御史柳彧皇甫诞巡省河南河北夏四月戊寅颁新历壬午诏曰周历告终群凶作乱舋起蕃服毒被生人朕受命上元廓清区宇圣灵垂佑文武同心申明公穆郧襄公孝宽广平王雄蒋国公睿楚国公绩齐国公颎越国公素鲁国公庆则新宁公长宜阳公世积赵国公罗云陇西公询广业公景真昌公振沛国公译项城公子相巨鹿公子干等登庸纳揆之时草昧经纶之日丹诚大节心尽帝图茂绩殊勋力宣王府宜弘其门绪与国同休其世子世孙未经州任者宜量才升用庶享荣位世禄无穷五月宴百寮于玉女泉颁赐各有差己巳蜀玉秀来朝高丽遣使贡方物甲戌以左卫将军独孤罗云为凉州总管闰月己卯群鹿入殿门驯扰侍卫之内秋七月丁丑桂州人李代贤反遣右武候大将军虞庆则讨平之丁亥上柱国并州总管秦王俊坐事免以王就第戊戌突厥遣使贡方物八月丁卯荆州总管上庸郡公韦世康卒九月甲申至自仁寿宫庚寅上谓侍臣曰礼主于敬皆当尽心黍稷非馨贵在祗肃庙庭设乐本以迎神斋祭之日触目多感当此之际何可为心在路奏乐礼未为允群公卿士宜更详之冬十月丁未颁铜兽符于骠骑车骑府戊申道王静薨庚午诏曰五帝异乐三王殊礼皆随事而有损益因情而立节文仰惟祭享宗庙瞻敬如在罔极之感情深兹日而礼毕升路鼓吹发音还入宫门金石振响斯则哀乐同日心事相违情所不安理实未允宜改兹往式用弘礼教自今已后享庙日不须备鼓吹殿庭勿设乐悬辛未京师大索十一月丁亥突厥遣使来朝十二月壬子上柱国右武候大将军鲁国公虞庆则以罪伏诛十八年春正月辛丑诏曰吴越之人往承敝俗所在之处私造大船因相聚结致有侵害其江南诸州民间有船长三丈已上悉括入官二月甲辰幸仁寿宫乙巳以汉王谅为行军元帅水陆三十万伐高丽三月乙亥以柱国杜彦为朔州总管夏四月癸卯以蒋州刺史郭衍为洪州总管五月辛亥诏蓄&#鬼虫毒厥魅野道之家投于四裔六月景寅下诏黜高丽王高元官爵秋七月壬申诏以河南八州水免其课役景子诏京官五品已上总管刺史以志行修谨清平干济二科举人九月己丑汉王谅师遇疾疫而旋死者十八九庚寅敕舍客无公验者坐及刺史县令辛卯至自仁寿宫冬十一月甲戌上亲录囚徒癸未有事于南郊十二月庚子上柱国夏州总管任城郡公王景以罪伏诛是月自京师至仁寿宫置行宫十有二所十九年春正月癸酉大赦天下戊寅大射武德殿宴赐百官二月己亥晋王广来朝辛丑以并州总管长史宇文为朔州总管甲寅幸仁寿宫夏四月丁酉突厥利可汗内附达头可汗犯塞遣行军总管史万岁击破之六月丁酉以豫章王暕为内史令秋八月癸卯上柱国尚书左仆射齐国公高颎坐事免辛亥上柱国皖城郡公张威卒甲寅上柱国城阳郡公李彻卒九月乙丑以太常卿牛弘为吏部尚书冬十月甲午以突厥利可汗为启人可汗筑大利城处其部落庚子以朔州总管宇文为代州总管十二月乙未突厥都蓝可汗为部下所杀丁丑星霣于渤海二十年春正月辛酉朔上在仁寿宫突厥高丽契丹并遣使贡方物癸亥以代州总管宇文为吴州总管二月己巳以上柱国崔弘度为原州总管丁丑无云而雷三月辛卯熙州人李英林反遣行军总管张衡讨平之夏四月壬戌突厥犯塞以晋王广为行军元帅击破之乙亥天有声如泻水自南而北六月丁丑秦王俊薨秋八月老人星见九月丁未至自仁寿宫癸丑吴州总管杨异卒冬十月己未太白昼见乙丑皇太子勇及诸子并废为庶人杀柱国太平县公史万岁己巳杀左卫大将军五原郡公元旻十一月戊子天下地震京师大风雪以晋王广为皇太子十二月戊午诏东宫官属不得称臣于皇太子辛巳诏曰佛法深妙道教虚融咸降大慈济度群品凡在含识皆蒙覆护所以雕铸灵相图写真形率土瞻仰用申诚敬其五岳四镇节宣云雨江河淮海浸区域并生养万物利益兆人故建庙立祀以时恭敬敢有毁坏偷盗佛及天尊像岳镇海渎神形者以不道论沙门坏佛像道士坏天尊者以恶逆论仁寿元年春正月乙酉朔大赦改元以尚书右仆射杨素为尚书左仆射纳言苏威为尚书右仆射丁酉徙河南王昭为晋王突厥寇恒安遣柱国韩洪击之官军败绩以晋王昭为内史令辛丑诏曰君子立身虽云百行唯诚与孝最为其首故投主殉节自古称难殒身王事礼加二等而代俗之徒不达大义至于致命戎旅不入兆域亏孝子之意伤人臣之心兴言念此每淡愍叹且入庙祭祀并不废阙何止坟茔独在其外自今巳后战亡之徒宜入墓域二月乙卯朔日有蚀之辛巳以上柱国独孤楷为原州总管三月壬辰以豫章王暕为扬州总管夏四月以浙州刺史苏孝慈为洪州总管五月己丑突厥男女九万口来降壬辰骤雨震雷大风拔木宜君湫水移于始平六月癸丑洪州总管苏孝慈卒乙卯遣十六使巡省风俗乙丑诏曰儒学之道训教生人识父子君臣之义知尊卑长幼之序升之于朝任之以职故能赞理时务弘益风范朕抚临天下思弘德教延集学徒崇建庠序开进仕之路伫贤隽之人而国学冑子垂将千数州县诸生咸亦不少徒有名录空度岁时未有德为代范才任国用良由设学之理多而未精今宜简省明加奖励于是国子学唯留学生七十人太学四门及州县学并废其日颁舍利于诸州秋七月戊戌改国子为太学九月癸未以柱国杜彦为云州总管十一月己丑有事于南郊壬辰以资州刺史卫元为遂州总管二年春二月辛亥以荆州刺史侯莫陈&#为桂州总管宗正杨祀为荆州总管三月己亥幸仁寿宫壬寅以齐州刺史张乔为潭州总管夏四月庚戌岐雍二州地震秋七月景戌诏内外官各举所知戊子以原州总管独孤楷为益州总管八月己巳皇后独孤氏崩九月景戌至自仁寿宫壬辰河南北诸州大水遣工部尚书杨达赈恤之乙未上柱国襄州总管金水郡公周摇卒陇西地震冬十月壬子曲赦益州管内癸丑以工部尚书杨达为纳言闰月甲申诏尚书左仆射杨素与诸术者刊定阴阳舛谬己丑诏曰礼之为用时义大矣黄琮苍璧降天地之神粢盛牲食展宗庙之敬正父子君臣之序明婚姻丧纪之节故道德仁义非礼不成安上治人莫善于礼自区宇乱离绵历年代王道衰而变风作微言绝而大义乖与代推移其弊日甚至于四时郊祀之节文五服麻葛之隆杀是非异说踳驳殊涂致使圣教雕讹轻重无准朕祗承天命抚临生人当洗涤之时属干戈之代克定祸乱先运武功删正彝典日不暇给今四海乂安五戎勿用理宜弘风训俗导德齐礼缀往圣之旧章兴先王之茂则尚书左仆射越国公杨素尚书右仆射邳国公苏威吏部尚书奇章公牛弘内史侍郎薛道衡秘书丞许善心内史舍人虞世基著作郎王劭或任居端揆博达古今或器推令望学综经史委以裁缉实允佥议可并修定五礼壬寅葬献皇后于太陵十二月癸巳上柱国益州总管蜀王秀废为庶人交州人李佛子举兵反遣行军总管刘方讨平之三年春二月己卯原州总管比阳县公庞晃卒戊子以大将军蔡阳郡公姚辩为左武候大将军夏五月癸卯诏曰哀哀父母生我劬劳欲报之德昊天罔极但风树不静严敬莫追霜露既降感思空切六月十三日是朕生日宜令海内为武元皇帝元明皇后断屠六月甲午诏曰礼云至亲以&#断盖以四时之变易万物之更始故圣人象之其有三年加隆尔也但家无二尊毋为厌降是以父存丧母还服于&#者服之正也岂容&#内而更小祥然三年之丧而有小祥者礼云&#祭礼也&#而除丧道也以是之故虽未再&#而天地一变不可不祭不可不除故有练焉以存丧祭之本然&#丧有练于理未安虽云十一月而练乃无所法象非&#非时岂可除祭而儒者徒拟三年之丧立练禫之节可谓苟存其变而失其本欲渐于夺乃薄于丧致使子则冠练去绖黄里縓缘父则布葛在躬粗服未改岂非父哀尚存子情已夺亲&#失伦轻重颠倒乃不顺人情岂圣人之意也故知先圣之礼废于人邪三年之丧尚有不行之者至于祥练之节安能不坠者乎礼云父母之丧无贵贱一也而大夫士之丧父母乃贵贱异服然则礼坏乐崩由来渐矣所以晏平仲之斩粗缞其老谓之非礼滕文公之服三年其臣咸所不欲盖由王道既衰诸侯异政将逾越于法度恶礼制之害己乃灭去篇籍自制其宜遂至骨肉之恩轻重从俗无易之道隆杀任情况孔子没而微言隐秦灭学而经籍焚者乎有汉之兴虽求儒雅人皆异说义非一贯又近代乱离唯务兵革其于典礼时所未遑夫礼不从天降不从地出乃人心而已者谓情缘于恩也故恩厚者其礼隆情轻者其礼杀圣人以是称情立文别亲&#贵贱之节自臣子道消上下失序莫大之恩逐情而薄莫重之礼与时而杀此乃服不称丧容不称服非所谓圣人缘恩表情制礼之义也然丧与易也宁在于戚则礼之本也礼有其余未若于哀则情之实也今十一月而练者非礼之本非情之实由是言之父存丧母不宜有练但依礼十三月而祥中月而禫庶以合圣人之意达孝子之心秋七月丁卯诏曰日往月来唯天所以运序山镇川流唯地所以宣气运序则寒暑无差宣气则云雨有作故能成天地之大德育万物而为功况一人君于四海睹物欲运独见致治不藉群才未之有也是以唐尧钦明命羲和以居岳虞舜德升元凯而作相伊尹鼎俎之媵为殷之阿衡吕望渔钓之夫为周之尚父此则鸣鹤在阴其子必和风云之从龙虎贤哲之应圣明君德不回臣道以正故能通天地之和顺阴阳之序岂不由元首而有股肱乎自王道衰人风薄居上莫能公道以御物为下必踵私法以希时上下相蒙君臣义失义失则政乖政乖则人困盖同德之风难嗣离德之轨易追则任者不休休者不任则众口铄金戮辱之祸不测是以行歌避代辞位灌园卷而可怀黜而无愠放逐江湖之上沈赴河海之流所以自洁而不悔者也至于闾阎秀异之士乡曲博雅之儒言足以佐时行足以励俗遗弃于草野湮灭而无闻岂胜道哉所以览古而叹息者也方今区宇一家烟火万里百姓乂安四裔宾服岂是人功实乃天意朕惟夙夜祗惧将所以上嗣明灵是以小心励己日慎一日以黎元在念忧兆庶未康以庶政为怀虑一物失所虽求傅岩莫见幽人徒想崆峒未闻至道唯恐商歌于长夜抱关于夷门远迹犬羊之间屈身僮仆之伍其令州县搜扬贤哲皆取明知今古通识治乱究政教之本达礼乐之源不限多少不得不举限以三旬咸令进路征召将送必须以礼八月壬申上柱国检校幽州总管落丛郡公燕荣以罪伏诛九月壬戌置常平官甲子以营州总管韦冲为民部尚书十二月癸酉河南诸州水遣纳言杨达赈恤之四年春正月景辰大赦甲子幸仁寿宫乙丑诏赏罚支度事无巨细并付皇太子夏四月乙卯上不豫六月庚申大赦天下有星入月中数日而退长人见于雁门秋七月乙未日青无光八日乃复己亥以大将军段文振为云州总管甲辰上以疾甚卧于仁寿宫与百寮辞诀并握手戏欷丁未崩于大宝殿时年六十四遗诏曰嗟乎自昔晋室播迁天下丧乱四海不一以至周齐战争相寻年将三百故割疆土者非一所称帝王者非一人书轨不同生人涂炭上天降鉴爰命于朕用登大位岂关人力故得拨乱反正偃武修文天下大同声教远被此又是天意欲宁区夏所以昧旦临朝不敢逸豫一日万几留心亲览晦明寒暑不惮劬劳匪曰朕日盖为百姓故也王公卿士每日阙庭刺史以下三时朝集何尝不罄竭心府诫&#殷勤义乃君臣情兼父子庶藉百寮智力万国欢心欲令率土之人永得安乐不谓遘疾弥留至于大渐此乃人生常分何足言及但四海百姓衣食不丰教化政刑犹未尽善兴言念此唯以留恨朕今年逾六十不复称夭但筋力精神一时劳竭如此之事本非为身止欲安养百姓所以致此人生子孙谁不爱念既为天下事须割情勇及秀等并怀悖恶既知无臣子之心所以废黜古人有言知臣莫若于君知子莫若于父若令勇秀得志共治国家必当戮辱&#于公卿酷毒流于人庶今恶子孙已为百姓黜屏好子孙足堪负荷大业此虽朕家事理不容隐前对文武侍卫具已论述皇太子广地居上嗣仁孝着闻以其行业堪成朕志但令内外群官同心戮力以此共治天下朕虽瞑目何所复恨但国家事大不可限以常礼既葬公除行之自昔今宜遵用不劳改定凶礼所须纔令周事务从节俭不得劳人诸州总管刺史已下宜各率其职不须奔赴自古哲王因人作法前帝后帝沿革随时律令格式或有不便于事者宜依前&#修改务当政要呜呼敬之哉无坠朕命乙卯发丧河间杨柳四株无故黄落既而花叶复生八月丁卯梓宫至自仁寿宫景子殡于大兴前殿冬十月己卯合葬于太陵同坟而异穴上性严重有威容外质木而内明敏有大略初得政之始群情不附诸子幼弱内有六王之谋外致三方之乱握强兵居重镇者皆周之旧臣上推以赤心各展其用不逾&#月克定二边未及十年平一四海薄赋敛轻刑罚内修制度外抚戎裔每旦听朝日昃忘倦居处服玩务存节俭令行禁止上下化之开皇仁寿之间丈夫不衣绫绮而无金玉之饰常服率多布帛装带不过以铜铁骨角而已虽啬于财至于赏赐有功亦无所爱&#乘舆四出路逢上表者则驻马亲自临问或潜遣行人采听风俗吏治得失人间疾苦无不留意尝遇关中饥遣左右视百姓所食有得豆屑杂糠而奏之者上流涕以示群臣深自咎责为之撤膳不御酒肉者殆将一&#及东拜太山关中户口就食洛阳者道路相属上&#斥堠不得辄有驱逼男女参&#于仗卫之间逢扶老携幼者辄引马避之慰勉而去至艰险之处见负担者遽令左右扶助之其有将士战没必加优赏仍令使者就加劳问自强不息朝夕孜孜人庶殷繁帑藏充实虽未能臻于至治亦足称近代之良主然天性沉猜素无学术好为小数不达大体故忠臣义士莫得尽心竭辞其草创元勋及有功诸将诛夷罪退罕有存者又不悦诗书废除学校唯妇言是用废黜诸子逮于暮年持法尢峻喜怒不常过于杀戮尝令左右送西域朝贡使出玉门关其人所经之处或受牧宰小物馈遗鹦鹉皮马鞭之属上闻而大怒又诣武库见署中芜秽不治于是执武库令及诸受遗者出开远门外亲自临决死者数十人又往往潜令人赂遗令史府史有受者必死无所宽贷议者以此少之史臣曰高祖龙德在田奇表见异晦明藏用故知我者希始以外戚之尊受托孤之任与能之议未为当时所许是以周室旧臣咸怀愤惋既而王谦固三蜀之阻不踰&#月尉迥举全齐之众一战而亡斯乃非止人谋抑亦天之所赞也乘兹机运遂迁周鼎于时荆扬未一劬劳日昃经营四方船楼南迈则金陵失险骠骑北指则单于款塞职方所载并入疆理禹贡所图咸受正朔虽晋武之克平吴会汉宣之推亡固存比义论功不能尚也七德既敷九歌已洽要荒咸暨尉候无警于是躬节俭平徭赋仓廪实法令行君子咸乐其生小人各安其业强无陵弱众不暴寡人物殷阜朝野欢娱二十年间天下无事区宇之内晏如也考之前王足以参踪盛烈但素无术学不能尽下无宽仁之度有刻薄之资暨乎暮年此风愈扇又雅好符瑞暗于大道建彼维城权侔京室皆同帝制靡所适从听哲妇之言惑邪臣之说溺宠废嫡托付失所灭父子之道开昆弟之隙&#其寻斧剪伐本枝坟土未干子孙继踵屠戮松槚纔列天下已非隋有惜哉迹其衰怠之源稽其乱亡之兆起自高祖成于炀帝所由来远矣非一朝一夕其不祀忽诸未为不幸也
