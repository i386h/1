<!-- { "loadSidebar": true } -->
初运物赴行在者河涩舟滞皇太子遣张本督　视本早暮躬勤为方略立程度舟行皆通公私便　之至是疾皇太子遣医驰视十二月上谕行在户部臣曰自济宁至良乡民劳递运数年其免户内粮税召张辅王友等领交址军还以从征进封陈懋宁阳侯是月也守京城内使言城门郎于皇太子纵酒擅离城城门郎亦言臣母病偶归固言之内使矣臣尝忤内使故内使构臣皇太子曰城门郎无疚内使上罔朝廷下诬无罪者下锦衣卫治之令今后内官内使言事不实及挟私枉人者寘重典八年正月谕皇太子曰朕亲北征付尔留守事无大小审度而行尚亲贤远佞力于学问进德而明智钦哉是月也皇太子以淮扬凤阳至陈州去年水患遣近臣视免其被灾田有典卖子女为赎还工匠役京师者悉罢遣之二月敕黔国公沐晟仍佩征南将军印充总兵官云阳伯陈旭充副总兵率师征交址余寇以亲北征诏天下命皇太孙居守北京户部尚书夏原吉辅之赵玉高燧整理北京城池军马广平侯袁容泰宁侯陈珪辅之丁未车驾发己酉次龙虎台遣祭居庸山川庚戌度居庸关次永安甸晚雨雪已霁日下五色云见丁巳驻跸宣府壬戌度野狐岭驻跸兴和甲子大阅士是月广德州知州杨翰坐事被逮州民诣阙颂政皇太子复其职赐钞三百贯三月乙亥驻跸鸣銮丙子驻跸凌霄峰地燥泉乏天忽雨雪丙戌大阅乙未驾次清水源地咸水涸忽涌泉扈从臣应制撰神应泉诗是月也颍川县饥皇太子命赈之四月庚子行营刀戟中夜皆有火光癸卯车驾至元石坡勒铭于立马峰曰维日月明维天地寿立石勒铭与之悠久庚申次威卤镇乏水军士迟食赐以所乘水上尚膳日已暮令视军士食乃膳是月也皇太子免陕西被灾逃亡民徭役一年停征其逋负五月丁卯次胪胊河赐名饮马河选勇士三百专护卫不隶于诸将甲戌次环翠阜获谍言本雅失里将西奔瓦剌已至兀古儿札之地上令诸将悉度饮马河分追之乙亥留清远侯王友广恩伯刘才统领守营兵马于饮马河上上率精骑循河西北行以二十日粮往丙子发闻喜罔敕诸将避山取便道毋疲士用鞑靼百户为乡导戊寅车驾驻兵河上赐名清尘河倍道夜追己卯及斡难河上登山先布阵逆击破之本雅失里以七骑遁去俘获男女辎重孳畜仍命游击将军刘江骠骑将军梁福等追之上释俘遣之人予口粮羊马皆膜拜辛巳驻五原峰命都督薛禄祭斡难河山川赐名元冥河丙戌次饮马河班师庚寅至蟠龙山以所获牛羊及光禄寺上供均给士是月也金州霪雨泛溢皇太子遣视之赈滁宿交址总兵官沐晟追剿贼首陈季扩于虞江季扩遁追斩首三千余级六月癸巳车驾次飞云壑倍道行甲辰侦阿鲁台聚众山谷中命严阵上率数十骑乘高视地势麾军度山结阵行敌出没迎且却少顷阿鲁台遣人请降上巳预敕出谕之既阿鲁台为下所阻未决再遣其甥来上赐甥酒复使与偕其下欲降者半欲战者半上命诸将严而待敌迟回不发上以数百骑挑之敌迎战右哨与敌阿鲁台率数千骑当中坚上率精骑冲破之阿鲁台堕马策而遁追奔十余里丙午上率精骑穷追命都督冀中金玉等领马步卒殿至长秀川敌弃辎重牛马杂畜弥望中等收杂畜焚其辎重丁未上追及四曲津斩其名王以下百数十人戊申追至广漠城上逐山谷间复大败之己酉发广漠上命诸军渡河而伏以辎重先上按精兵最后敌竞趋辎重伏出敌亟走上兵至敌莫知所向反奔河皆陷淖生擒数十人余尽死庚戌次宁武镇辛亥次紫云谷诸将皆会贺捷壬子次玉润山上见病卒悯之命中官周视病者悉给医药乙卯次清华原令舁病辛酉次长乐镇令都督刘江殿英国公助之就道瘗遗骸癸亥次金沙苑命恤士病馁收病卒一人赏钞五七月丁卯次开平宴劳将士分所获给军上曰朕在塞外久素食非乏肉也念士不能甘侍臣曰比见陛下服御供具贬于将帅上曰朕往时在军皆然此行尤念士改开平李陵驿为威卤驿壬申次盘谷镇敕宁夏备御都指挥王俶曰朕闻能特命镇守之癸酉次独石止群臣远迎驾甲戌次龙门皇太子使使进袍服请上更上曰将士衣久敝入关赐之朕乃更壬午至北京癸未宴群臣从征居守皆预甲午大赏功是月也皇太子令州县户不及五里州一年县二年各贡生员一人禁弃男子不育者平阳县风潮漂没登州府所属诸县疫安庆徽州镇江凤阳诸郡县饥皇太子皆命安抚赈恤之八月封安远伯柳升为安远侯赐扈从北征文职官钞币特命翰林学士胡广侍讲杨荣金幼孜同尚书之赐赈巩昌诸府饥九月幸天寿山十月上将南还丁酉发北京以务本训赐皇太孙其书言田野农桑之勤劳举高皇帝创业艰难次及往古人君圣贤&#乱可鉴戒者以致饬励之意是月也皇太子赈江西饥十一月车驾至京师十二月周王橚楚王桢宁王世子盘栻永寿王尚灴来朝左都御史陈瑛劾奏隆平侯信强占丹阳县之练湖及江阴县田上曰昔中山王有沙洲一区水利所经其家僮据以厉农中山王闻而归地于官信何敢尔命三法司杂治之谕吏部尚书蹇义毋以刀笔吏为御史着为令交址贼首陈季扩上表请降许之以为交址布政使九年正月陈季扩内降外叛复命张辅充总兵往会沐晟剿捕之发诸省兵二万四千随征二月丁未月食下诏赦交址罪人停其征采三月三法司奏录囚上曰论刑之际当详君子小人君子有过如失足误亦偶然小人有罪如馋口恣而无厌安定王尚&#来朝刑部奏民有盗劝善书者当黥戍上曰盗劝善书黥比耶命去之温州民言岁输白矾山岭为艰乞附载之海舶上问工部臣何用矾对曰染色布上曰染布耳而劳民于远罢之命自今制布无染四月刑部都察院请遣官各省决囚上曰京狱有冤得击登闻鼓在外难矣其再使审覆闻召诸王来朝长幼次至六月内官郑和使西洋诸番锡兰山国王不礼将劫之和俘王以归官军从入海者皆引见命礼部与宴钞抚恤扬州府诸县之被水灾者赈龙游县饥开会通河成七月浚黄河故道成陕西疫遣户部侍郎王彰祭西岳及关内山川上谓兵部尚书方宾曰物性遂则生蕃往时北京军士养马散牧郊垧是以騋牝成群近闻置棚造枋絷维之当有蹄啮死者饲秣失宜死者病不治死者朕以此训谕司牧皆不遵用尔兵部申饬之以湖州诸县淫雨没稼免今年田租张辅沐晟败交址贼党阮师于月常江汝南王有永宁王有光来朝满剌加国王拜里迷苏剌率其妻子及陪臣五百余人入朝宴劳之厚其赐遂御朝受锡兰山国王之俘群臣撰来远人讨不庭诗以进赈临城县饥八月癸卯月食谕三法司曰明刑慎罚朕虽面训属吏苟且因循自今非谋反大逆当即死者具疏情犯朕详览之必五覆奏命屯田军以公事妨农者勿征赋着为令肃王来朝十月辽王植来朝敕五府六部三法司所奏重囚论皆当死为之惕然特再三省谕尔等审覆之敕户部谪徙北京及充军屯种之人免杖而徒者五年勿事免徒流而徙者三年勿事充军屯田者一年后征其租充军屯种者二年后征其租封冲征为韩王佐敬为靖江王重修高皇帝实录增置北京行部户曹清吏司郎中一员永平保定河间三府同知通判各一员涿通霸蓟泺安景沧八州同知判官各一员专理屯务渖王模谷王橞庆王代世子逊煓晋世子美圭来朝丁卯命皇太子嫡长子为皇太孙冠于华盖殿十一月免陕西逋负清狱囚遣御史巡视靖难时挫师处死未尽瘗者罪所在官司十二月乙未大雨雪上召礼部尚书吕震曰寒甚昔靖难时亦当此景将士裂肤坠指朕尚念焉故从征者其各赐之钞以水灾免顺天府等州县税粮敕三法司曰每盛寒暑朕必命恤囚比闻死狱者往往蔽不奏夫杀一微物尚有阴祸人命至重可怠肆乎自今不谨则朕不贷上谕工部臣曰京城军士有出征者有守卫者妻子在营雨雪连日必有寒冻抽分处所积薪不少户给百斤出征者三之成都知府贾瑜饶州知州李益九载考满吏部言瑜益皆得民上擢瑜福建参政益山西参政命礼部各赐钞百贯宴劳之朕恒念得贤守自今守九载有治绩者升赏一视益与瑜安王楹平阳王济熿来朝闰十二月敕五府六部臣曰朕任贤求言拳拳生民遣问军民利病络绎于道于今十年困敝未苏未臻治效非长之者未得人欤&#懦阘茸者不达政体贪黩苛刻者不恤人穷欤司理之官不明其情或牵货贿颠倒抑民欤耳目之官或拘于欲得实迹因循缄默不纠不言欤今有可以革斯弊道及军民有所未便者条析以闻助朕拳切谕右副都御史李庆曰养民先守令守令贤否在按察司按察贤否在都御史卿等不能举职即按察司职亦废何论守令其察非廉明正直之士皆黜罢之谕兵部臣曰武臣子孙世袭老弱残疾者优给之旗校有功者优给及子孙此高皇帝旧制尔等毋以四方无事恩不至焉十年正月刑部都察院六科劾奏天下州县朝觐官有勘合不完者请付治上命条上完者几何人盖千五百余人仅八十人完上嘉八十人勤赐钞使复职余亦宥而免之复问鸿胪寺及六科比日命朝觐官言民瘼言者几何对曰百五十上曰令尽今日言缄默者罪既命六部议行曰不当亦勿问元宵节赐群臣宴听臣民观鳌山午门外三日命造作杂务勿遣正官俾专理民赈陇州饥山西诸县饥有司不以闻械治之鲁王肇辉来朝以奸民好讼繇无恒产而北京多闲田命犯者挈妻子耕种于北方二月赦武职犯罪者以杨士奇金幼孜为考官会试天下士命精择之毋过百人曰取散木百不若得良材一伊王楚世子孟烷来朝辽王植有罪削护卫及仪卫司给与军校厨役三百人备使令三月秦王尚炳薨代世子逊煓来朝四月庆成王尚炫来朝上谕兵部臣曰朕申戒马政有年矣蕃息未报其饬厉太仆及诸都司卫官管马官岁终以孳牧来闻考勤怠焉敕三法司曰曩者奸恶齐黄等谋危社稷皆已伏诛复芟芜去秽绝其滋蔓自今三月十六日以前凡奸恶远亲已擒在官者不宥余皆赦之赈河南山西饥五月宁化王济焕来朝六月增建习译馆二十楹敕户部臣曰朕岁遣人行郡县欲周知其丰歉河南饥有司不以闻其速赈之凡郡县及朝廷所遣官目击民艰不言者追下狱永和王济熇来朝七月以水免苏州府诸郡税粮选在闲鞑官教民牧马铸永乐通宝钱八月宁世子盘烒来朝令皇太孙兼讲武事命兵部选北方民间子弟年十七至二十拳勇有材艺者给廪送京师充随从名曰幼军敕北京提督养马官考验军士养马孳生及数者人赏钞五锭牧养失时罪不贷敕边将于关外险要之处崇石垣深濠堑以防敌山东河南诸县耆民诣阙谢赈上谕户部曰赈饥上责也远来谢止复来其再止之并给路费还皇亲徐赫匿逃民法司请治之上召谕曰&#远小人尚相戒守法尔乃狎恩昔中山王不敢分毫越度非尔祖耶治如律以国子监学录王让侍皇太孙说书曰朕闻其孝九月上闻天寿山工匠有亡疫者为文遣祭命僧资荐三昼夜有司归其骨复其家二年封志烜为秦王十月敕都察院大理寺出轻系输作赎罪者病顺天府医疗之甲子甘露降方山猎于武冈山之阳群臣表贺应制撰诗丁卯命皇太孙演武于方山十一月以旱免湘阴海康遂溪三县税粮开州民父子三人自言愿效力天寿山上曰有为乎曰无生受国恩愿效寸报上曰尔意诚美尔能遵教务本不犯刑辟归而化善于乡即所以报见乡老少亦谕以朕言遣太监郑和赍敕往赐西南海上诸裔君长所镇抚陈恭上言人主侍卫宜严远人异类非我腹心不当置左右唐元宋徽可为明鉴上示群臣曰恭言甚是顾唐元宋徽自有败道岂坐用人人君抚有薄海内外亦安得示人不广夫金日磾忠于汉武史那社尔效于唐宗有元&#外汉人南人柄用蒙古鞑靼然亦不免于亡乱十二月邳州淫雨伤稼命御史传赈之十一年正月辛巳朔日有食之上曰朕乖治理上累三光众阳之宗薄食元旦尔群臣尚勉辅朕朝贺宴会其悉罢免上谓通政司曰朕令来朝有司言民利病率云田谷丰稔比闻山西民乃食树皮草根自今悉记之境内灾伤己不自言他人言者必罪徐州饥宽其逋税天寿山陵成名曰长陵二月设贵州等处承宣布政司莒沂崇明德安丰城诸县饥赈之置乌思藏卫命北京民分养孳生马上巡狩北京命皇太子监国皇太孙从乙丑车驾发京师丙寅葬仁孝皇后于长陵三月皇太子赈湖州诸县饥四月车驾至北京上谓行在兵部尚书吕震曰有司妄言时和岁丰者业加罪有切民情知治理者宜旌赏之敕三法司慎刑行在邢部奏决囚有律轻情重者请重处之上曰民弗信其如律赈山东饥五月诸城等县蝗命有司捕瘗之谕曰蝗苗&#也尔不能除则亦民&#端午节幸东苑观击球射柳听文武群臣外国朝使及在京耆老聚观是日也分击球官两朋驸马都尉袁容领左宁阳侯陈懋领右自皇太孙而下诸王大臣以次击球皇太孙射柳三中上大喜既毕使属对称善赐名马锦绮纱罗及番国布诸王大臣以下击射中者赐夏布彩币有差遂命儒臣赋诗赐群臣宴及钞设甘肃茶马司于陕西行都司城外定营建长陵功赏进封武义伯王通为成山侯驺虞见青兖群臣献诗礼部请贺不许六月上召行在户部臣曰人从徐州来言水灾民有鬻男子者人至父子相弃穷极矣即驿赈之所鬻为赎还乐亭县水伤稼免其租壬戌月食束鹿县野蚕茧增设顺天应天二府州县官府通判州判官县佐各一员理马政七月鞑靼太师阿鲁台来归封为和宁王申敕交址布政司府州县官善绥新附之民敕镇守大同江阴侯吴高修诸处烟墩高五尺坚必铁石八月赈仁和嘉兴二县饥申明恤刑之令九月命扈从军士于北京城外旁近人种麦二十亩依屯田考较毋倚闲暇而旷沃土府军指挥张昶自南京来奏事辞归上颇闻昶弟倚皇太子妃兄居乡骄横召谕曰开平王永城侯德庆侯家恃外戚生事皆取灭亡汝当为鉴因赐钞六十锭曰若尔家守法何翅万之上谓户部臣曰山东蝗有司不问朝廷知而遣捕滋蔓矣各郡县每岁春至惊蛰时其即视之初发捕使绝布政按察二司失提督者与州县同罪十月遣副都御史李庆赍玺书于南京命皇太子录囚出轻罪命诸将整饬士马十一月以山东新进野蚕茧织帛染柘黄制衾荐太庙瓦剌马哈木既封复叛谋寇边上将亲征焉命诸将巡边练士马十二年正月上谕行在工部臣修治孔子庙元宵节上观灯午门赐群臣及耆老宴群臣进诗命翰林第高下赐钞有差并赐耆老钞帛二月陇州饥赈之按问长吏之不言者上退坐右顺门里衣袖垢敝纳复出侍臣有赞圣德者上叹曰朕日十易衣未尝无之但念自惜福昔皇妣躬缉故衣皇考见而喜曰勤俭如此可法子孙朕常不敢忘三月扬州水赈之张辅使都指挥师佑寻交址贼首陈季扩于老挝获之上亲征瓦剌庚寅车驾发北京皇太孙从行晚次清河谕耆老之送驾者归督子弟务生戊戌驻跸宣府上从容教太孙太孙所对皆合上意上喜庚子发宁远镇行间有灾免命皇太孙射之应弦而毙赐皇太孙名马辛丑至万全命忻城伯赵彝建平伯高福尚书吴中郭资都御史李庆通政司马麟督饷曰役民随军苦矣朝夕慰劳无毒以刑是月也直隶河南山陕湖广诸县饥疫皇太子命赈视之四月甲辰朔驻跸兴和大阅庚戌敕大营及五军诸将曰军法严则士一赏功明则士服今朝发一令夕不下闻此不严也将士效力名不上达此不明也其立传令及纪功官丁卯发清水源上以山川险易及将士之勤劳示皇太孙马上且曰汝知吾所以为此者乎对曰陛下岂图其土地利其资畜固欲大狝剃之永驱于绝荒令一迹不近塞为子孙臣民世福遂下马叩头上嘉叹良久戊辰驻跸屯云敌多降者己巳驻跸元石坡申令将士爱惜战马兵行毋擅离队伍辛未驻跸清风壑命药病者五月癸酉朔驻跸杨林戍上教皇太孙以创业守成之道曰天下之事不可不周知人之艰难不可不涉历辛卯驻跸速儿温都儿之地有海子水清洌赐名蒙山海是月也皇太子遣人抚绥高密安丘诸城三县之流移者六月壬寅朔驻跸清流港下令五军将士临阵齐奋毋夺财物毋掠妇女毋虐老稚毋杀降附违者斩丙午次三峡上率师兼程进命皇太孙于宝纛同行专以铁骑五百护卫戊申驻跸忽兰忽失温是日马哈木太平把秃孛罗等率众逆我师见阵整顿兵山巅上驻高阜望寇分为三令铁骑挑之敌奋来战上麾安远侯升发神机铳炮毙敌数百余人亲率铁骑击却之宁阳侯陈懋成山侯王通等攻右都督朱崇指挥吕兴等前薄之连发神机铳炮敌死无数丰城侯李彬都督谭青马聚攻左敌尽死斗聚被创都指挥满都力战死上遥见率铁骑驰击大败之杀其王子十余人斩首数千级乘胜追奔度两高山敌勒余众复战又败之追至土剌河生擒数十人马哈木太平等脱遁会日暮皇太孙遣骑兵四觇知敌已败走上还帐皇太孙入见叩首称请班师上曰善庚戌班师驻跸回流甸遣使以击败马哈木等谕和宁王阿鲁台戊午驻跸三峰山之西南和宁王遣所部来朝命中官往劳之庚申驻跸饮马西岸和宁王复遣所部来言疾不能自诣上赐之米百石驴百匹羊百牵别赐其部属丙申驻跸饮马泉和宁王遣人谢慰谕之乙巳次墨山峪敕皇太子以班师告天地宗庙社稷颁诏天下是月也皇太子赈常熟县饥七月丙子敕山陕辽东临边诸城增烽堠谨备御己丑驻跸红桥禁蹂田禾取人畜产者庚寅驻跸兴和命偃军二十日丰城侯彬成山侯通领之命兴安伯徐亨等率军扈从己亥驻跸沙河皇太子遣兵部尚书兼詹事府詹事金忠进迎銮表上怒其缓且奏对失辞以右春坊大学士兼翰林院侍讲黄淮左春坊左谕德兼翰林院侍讲杨士奇及司经局正字金问等辅导不职并征之是月也皇太子赈河南湖广浙江诸县饥八月辛丑朔车驾至京群臣皆贺庚戌大赐宴张辅执送贼首陈季扩阮师至京师伏诛尼八剌国沙的新葛遣人入贡封为尼八剌国王赏从征将士九月降晋王济熿为庶人使与世子美圭同守恭王坟封恭王第三子平阳王济熿为晋王榜葛剌国王遣使献麒麟群臣献诗礼部请贺不许孟县献嘉禾上闻弗提斤六城之地肥饶命指挥塔失往治弗提卫城池令军民居止畋猎孳牧从其便商贾欲居者听之伊王薨闰九月黄淮征至下狱既杨士奇金问亦至命法司鞫治宥士奇召问东宫事士奇叩头言殿下孝敬诚至凡所稽迟皆臣等罪上悦而罢行在诸臣奏士奇不宜独宥下锦衣系之未几特出还职遂征司经局洗马杨溥芮善相继下狱崇明县水给米钞赈之免差役二岁十一月郢王栋薨谕行在翰林院学士胡广侍讲杨荣金幼孜曰五经四书传注虽定群儒异同之说尚互可发明其会通采附为大全书周程张朱所著如太极通书西铭正蒙诸篇亦汇聚次之为性理书因命举朝臣及四方文学之士开馆东华门外纂修而广等总其事光禄寺给朝夕馔甲寅月食苏松嘉湖杭五府水有司请半征上尽蠲焉十三年正月敕谕天下来朝有司曰朕夙夜图治擢任贤能苟能尽心修职俾康兆庶天下未有不太平者也夫为官者以忠勤廉谨为本以公正仁恕为先忠则不欺勤则不怠廉则不贪谨则不肆公则不私正则不偏仁则不暴恕则不害毋谓民愚而心实神毋谓朝廷可欺也而上天鉴之不遵朕言罪不赦钦哉既复榜而申戒之午门之外瓦剌顺宁王马哈木贤义王太平安乐王把秃孛罗遣使谢罪请朝贡如初许之壬子午门外灯山火有死者命礼部给其家敕皇太子曰上元张灯意同民乐火及于人天戒朕也方兹祗惧尔亦敬之停止中外进送遣监察御史吴文等分行天下询察吏治得失及民间疾苦以闻郡县官有贪刻不律者执之阘茸老病悉送京师以春和布宽恤之令设保安州户部言漕运渐多请发民治仓上曰东作将兴其出徒流以下定等输作命武职大臣出镇谕之曰尔皆旧人寄尔腹心夫财民心也不伤其财斯不失其心往勉之二月遣指挥斌给事中盘等十二人分往山东西大同陕西甘肃辽东督视军士操练屯种交址总兵官张辅沐晟还师京师立北京马神祠定平安南功赏释工作囚徒四千九百余人输作赎罪既而多亡有司请捕之上曰必其空乏遂命见役者俱还家期秋后赴工令下有不愿去者七百余人上并尽释之四月命张辅镇交址上既选幼军随侍皇太孙至是设府军前卫亲军指挥使置官属焉以水赈北京诸郡五月丁酉朔日有食之端午节上御东苑观击球射柳赐文武群臣钞有差文臣进诗者加赐酒席壬子月食开清江浦河道七月谕行在都察院曰滦州知州敬代州同知损武清知县潜皆残吏已置法备录所犯榜天下以儆民牧太监郑和等奉使西洋诸番还命武职官犯轻罪系狱者有疾许出医药着为令赈魏瑞昌永司射洪巴诸县八月以北京军民养马者多增置行太仆寺少卿各一员寺丞八员戊寅寿星见赈山东河南顺天等府饥九月占城贡狮子群臣请贺上曰元顺帝时两都桑果叶皆五色黄龙文嘉禾有一茎至八穗者五色云常见朕与卿等祗敬无怠而已五经四书大全及性理大全书成上亲序之十月令郡县凡选发种田者能用心养马悉除其罪大城县水免其租甲申上猎近郊经白河念靖难时冰合济师遣特牲祭告法司奏冒支官粮者上怒命戮之刑科覆奏上曰朕过矣其如律中官李达吏部员外郎陈诚等使西域还十一月麻林诸国进麒麟天马神马诸物上御奉天门受之群臣稽首称颂上曰此皆皇考威德卿等辅相功继今益勉之苏林荅剌古里柯枝麻林诸番使将归命行在礼部臣豫遣官于福建俟其至宴饯之无简敕周肃秦晋诸王选护卫步骑五千以明春赴真定操练敕西北边及中原江北诸都司武卫选所属步骑兵以明春赴真定德州二处操练候比试于京师如洪武中故事赈潮州诸县十四年正月赈北京河南山东饥免其逋租停官买不急之务以水免河南诸府去年租税二月改赵王高燧封国于彰德命汉王高居青州四月礼部郎中周讷请封禅尚书吕震亦以请上曰圣经无文焉管子不足道也卿乃不及魏征五月端午节上御东苑观击球射柳赐文武群臣宴自公侯以下至卫士着民赐钞有差赈六安英山砀萧西安诸县饥置交址郡县凡府十二州十九县六十一六月儋州土官率生黎峒首来朝上谓行在礼部曰黎人远不沾化而贡献频繁自今三年一朝着为令哈烈撒马儿罕失剌思俺都淮等处朝贡使臣辞还赐钞币命礼部遇所过州县宴饯之仍遣中官鲁安郎中陈诚赍敕偕行赐哈烈王沙哈鲁及撒马儿罕等头目金缯诸物八月癸酉寿星见行在礼部请率群臣贺不许九月戊申车驾还南京十月甲戌月食癸未车驾至十一月周王橚率其子镇平王有熿宜阳王有&#来朝上欲迁都北京下群臣议群臣合疏伏惟北京圣人龙兴之地北枕居庸西峙太行东连山海南俯中原足以控边隅制天下土厚水甘民淳俗朴诚天府之国帝王之都高皇帝分封陛下若有待矣陛下即位之初升为北京文武群臣合请营建已下所司采木川广群庶云集良材神呈比来圣驾巡狩万国来同民物阜成祯祥骈辏天意人心昭然可知然陛下重民而纡徐窃今漕运已通储畜充溢将作之辰天实启之伏惟早赐圣断上曰善楚王桢来朝修曲阜兖国复圣公庙复命修从祀诸贤之庙坏者古里瓜哇满剌占城锡兰山木骨都束溜山喃渤利不剌陆柯丹苏门荅剌麻林刺撒忽鲁谟斯柯枝南巫里沙里湾泥彭亭诸国及旧港宣慰使臣来朝既辞还悉赐文绮袭衣遣中官郑和等赍敕及锦绮纱罗彩绢等物偕往赐诸国王仍赐柯枝国王印诰并封其国中山为镇国山亲制碑文赐之先是上谕皇太子令翰林儒臣黄淮杨士奇采古名臣对君之词汇录以便观览至是书成赐名历代名臣奏议遂以颁赐十五年正月辽王植渖王模宁王权蜀王椿安王楹晋王济熿来朝上集神僧传成御制序二月谷王橞以逆谋削为庶人命丰城侯李彬镇交址肃王庆王楚世子孟烷鲁王肇辉来朝命泰宁侯珪掌北京缮工事安远侯升成山侯通副之遂诹日兴事三月以五经四书性理大全书颁六部两京国子监及天下郡县学命天下有司杂犯死罪及徒流以下悉纵还家营资斧徒作北京目赎兴平王尚永寿王尚灴祥符王有爝新安王有&#永定王有光汝阳王有煽永兴王尚烈来朝汉王高有罪居之乐安州车驾巡狩北京壬子发京师己巳次邾城敕军士所过毋坏民稼有践伤者除其近税五月丙戌朔车驾至北京命行在左副都御史李庆兼督营造命行在工部造安乐营以居病匠太医院分疗之御史锦衣巡视亡殁者归其骨七月赐皇太子务本之训敕曰朕以教太孙今录赐汝复别以赐皇太孙使服膺之戊寅寿星见群臣请贺不许九月修孔子庙成上制文刻碑焉戊辰月食既命在工所疾未痊者护送还家有司善抚之十一月金水河太液池水冰结为楼阁龙凤花卉象赐群臣临观行在礼部尚书吕震请率百官表贺拒不受敕曰比岁以来卿等遇祥辄贺朕之凉德夙夜不敢康命中外诸司爱恤军民劝课农桑作兴学校平均赋役敬祀慎刑旌表孝顺节义民鳏寡孤独必存恤之荐举材德遗逸之士严固边侥仓库出纳无有侵欺一遵高皇帝成宪官吏贪暴旷职者监察御史按察司具实纠治之改前礼部尚书赵羾为兵部尚书巡督塞北屯戍军民一切利病边务不修者以实闻是月陕西进玉兔群臣表贺十六年正月以元兔图并表颂赐皇太子谕之曰群臣颂朕朕心愧之夫好直则德广好谀则过增尔将来有寄不可不审理于言故示尔知交址贼黎利反三月乙丑月食敕天下文武官员转贪为廉革暴为宽励怠为勤去私持公安养军民使皆受福敕成山侯通行视陕西潼关等处曰高皇帝数命公侯重臣修理军政今西北边尤急勉尽厥心六月纂修天下郡县志书敕交址总兵官李彬曰为将之道在智勇仁信忠勇则不可犯智则不可惑仁则爱人信则不欺忠则无二尔抚镇远人政当体之七月交址布政使莫勋交州知府林希望等言交僻南荒慕化有年皇上建设郡县俾同内向今者营建北京谨以家丁瓢等五百人献诣阙下少效子来召劳赐钞而遣之曰备悉远诚殊不劳尔降敕切责陕西布政按察二司曰比闻所属郡县岁累不登致民流莩又不以闻其咎安在速赈之翰林院侍读兼右春坊右赞善梁潜以辅导有阙逮下狱八月尼八剌国王沙的新葛遣人入贡使中官邓城与其使者偕行赐赉之所经罕东灵藏必力士瓦乌思藏野蓝可般卜纳等处头目皆有赐丙戌寿星见九月壬戌月食十月谕陕西三司曰西人苦旱征役又繁朕甚悯焉自今出使外国一切供应非有朝命毋得擅取违者重罪之十一月以浙江濒海郡县风潮冲激堤岸垫溺民居岁治无成上亲斋戒遣保定侯孟英以太牢祭东海既祭水患弭咸归颂于圣诚十二月武当山宫观成赐名太岳太和山亲制文记之上以资皇考皇妣之福下为民庶祈弭谕法司曰唐太宗恶官吏贪浊犯赃必置法吏尚清谨民免掊&#贞观所以为盛朕屡敕中外诸司不许妄杀一夫擅敛一财而官吏恣肆自若继今论如法以陕西旱命成山侯通偕户部官驰赈之谕曰民之饥饿譬救水火速往毋缓一切不急悉停止之民间事不便者条具以闻十七年三月为善阴骘书成盖上辑古之积善而庆显有明效者得百六十五人人为论断系诗于后以劝世焉因命礼部准大诰例抽目以试士八月敕皇太孙曰尔年既长尚勤学问自古帝王未有不读书明理而能齐治平均者交址乂安府土官知府潘僚反敕丰城侯李彬讨之九月封刘江广宁伯丙辰卿云见群臣称贺不许敕曰帝舜之世有百工八伯之歌四时未经万姓未诚朕正当与卿等忧勤惕厉以答上眷十一月丁巳甘露降孝陵松柏三日十二月敕武臣曰自古国家盛衰强弱未有不系武备之张弛有宋之时太祖太宗削除暴乱将勇兵强后嗣不修驯致分裂宗社丘墟元有天下世宗戎部整肃甲兵强盛遂主华夏厥后嗣主荒淫军政弛焉覆亡竟至我高皇帝受命于天于时将帅效忠士卒奋勇天下之民&#受其赐朕嗣位以来屡敕尔等整齐队伍操练士卒犀利器械尔等惟图货贿苟且蒙塞今明与尔言尔犯他罪论勤论戚犹或可恕若如前弊罪且用杀令自今在外系囚当死者悉送京师会官审录三覆奏乃决癸未卿云见敕皇太孙曰比闻出郊游猎一军害民即惩以法朕闻甚喜善积而久名播天下不令而行不言而信肃王薨命工部侍郎刘仲廉许廓覆实户口田赋于交址仍察举军民利病以闻十八年正月上元节上观灯午门赐群臣宴赐御制诗群臣属和以进　诗曰皇明启祚天眷隆太祖受命芟群雄奠安万　姓复人纪洒扫宇宙尘霾空三光宣精益辉朗五　岳不动逾穹崇冰天祼壤极南北虞渊旸谷穷西　东梯山航海日相继玉帛万国皆朝宗宣扬教化　敷礼乐简拔贤俊俱登庸闾阎耕凿乐&#&#田亩　弦诵声沨沨开基创业比盘石神功圣德垂无穷　朕继大统膺天命负荷弗克怀冲冲宵衣旰食敢　自逸黾勉图治思成功兹惟民物日蕃阜休养作　息无瘝痌雨旸不愆万类育两间和气何冲融生　祥毓瑞日骈集灵贶所锡繇苍穹上元佳节值三　五宴乐期与臣民同巨鳌负山出平地屹立万仞　当天中香烟下连瑞雾紫灯火上照青云红教坊　杂沓百戏队仙仗围绕千花丛九衢车马随明月　千家弦管皆春风朕观此景心更悦岂独民庶欣　遭逢赖兹臣邻力匡辅各谨乃职输其忠繇来盛　德戒盈满毋或怠肆堕天工朕承洪业冀垂拱仰　止圣哲怀轩农太平一统洽文治万方永乐年屡　丰作诗敢继南熏曲愿与四海歌时雍闰正月乙酉月食五月交址右参政侯保率民御贼死之左参政冯贵亦以讨贼战死六月孝顺事实书成盖上命侍臣考古孝行卓然者得二百七人复为论断并系之诗以教民以陈诚为参政命同中官郭敬等使哈烈诸国七月辛巳月食八月丁酉朔日有食之己酉寿星见丙位群臣请贺敕曰上天垂象以亲有德朕惟恐弗堪九月以北宫殿将成明岁将朝正于新殿遂遣行在户部尚书夏原吉赍敕召皇太子命行在礼部明年正月朔以北京为京师去行在令取南京各印信给京师诸衙门南京衙门别铸皆加南京二字诸城县进龙马十月右麻剌郎国王干剌义亦敦奔率妻子群臣来朝礼之如苏禄国王癸亥甘露降孝陵松柏十一月北京宫殿成诏曰朕皇考高皇帝建都江左肇造邦基肆朕缵承惟怀永图眷惟北京实为都会惟天意之所属亦卜筮之攸同乃仿古制徇舆情立两京置郊社宗庙创建宫室上以绍先志下以诒子孙营建以来天下人民乐于趋事天人协赞景贶骈臻今工告成选以明年正朔御奉天殿朝百官治万民故兹诏示咸使闻知召皇太孙于南京交址占城诸国来贡白乌瑞象群臣应制撰诗增云南交址贵州三清吏司于户刑二部云南交址贵州三道于都察院赈山东诸府州县饥十二月封郭义安阳侯薛禄阳武侯金玉惠安伯薛斌永顺伯皇太子及太孙至先是皇太子过邹县见民男女老弱持筐拾草实驻问之知以为食恻然下马入民舍视民男女皆衣百结釜倾不治叹曰民隐如此乎予之钞问所苦辍食赐之山东布政使石执中来迎太子责焉执中言已奏停今年税太子曰民饥且死尚及税耶勘口数速赈之近地三日远五日执中请人给三斗皇太子曰与之六吾言上毋惧擅发至是上言上嘉叹久之十九年正月甲子朔上诣太庙奉安五庙神主命皇太子奉安昊天上帝后土皇地祗神主于天地坛皇太孙奉安太社太稷神主于社稷坛黔国公沐晟奉安山川诸神主于山川坛礼毕上御奉天殿受朝贺大赐宴赦天下和宁王阿鲁台遣使来贡使要劫行旅上戒谕之自是阿鲁台不朝乙卯月食既二月赈通渭全椒吴桥三县楚王槙庆王来朝四月庚子奉天华盖谨身三殿灾敕曰朕仿古建二京三殿同灾朕心惶惧意者敬天事神礼有怠欤祖法戾欤政务乖欤小人在位贤士隐迹欤刑狱冤滥欤谗慝交作欤削剥掊&#及田里欤&#财妄费用无度欤租税太重徭役不均欤军旅未息征调无方馈饷乏欤工作过度民力敝欤奸人附势群吏弄法抑有阘茸不治而致然欤朕之寡昧未究所繇尔文武群臣宜陈无隐朕图悛改以回天意停止中外之不便不急者敕曰上天垂戒监寐不遑礼部以朕初度请贺甚非所以畏天而徒益不德焉其止敕吏部尚书蹇义等二十六人巡行天下安抚军民群臣应诏言事皆言迁都不便主事萧仪言尢峻切上怒命诛之曰吾与大臣密议数月岂复不便哉科道官因劾奏诸大臣上御午门楼使廷辩诸大臣啐骂科道官书生也昧大计户部尚书夏原吉奏曰御史给事言官也且应诏陈言臣等备员不能协赞是臣等罪上悦两宥之给事中柯暹监察御史何忠郑维柏罗通等应诏言事请上止巡游引龙不离渊虎不离穴为喻上怒诘问之引易书龙虎风云对皆谪知边州六月赈吴西安瑞昌潜山东光五县饥谍者云阿鲁台欲寇边敕居庸等关严备征诸都司兵京师上将巡开平兴和焉七月严自宫禁赈宁津高邑歙新宁上杭五县饥阿台闻上将巡边举众北徙遂罢诸征兵八月辛卯朔日有食之河间县进白兔以水免徐州税粮十一月命边将置逻骑于古北口北神树之地作深沟高堑以自固上复将北征命户部尚书夏原吉兵部尚书方宾礼部尚书吕震刑部尚书吴中等议皆谓频年劳师军马储胥十丧八九灾眚屡作内外俱疲重以圣体少安涉冒风沙殊所未便古不勤兵于远莫若休养于内备御于外方图入奏会上遽召宾宾言馈饷恐不赡遂召问原吉饷数对曰赡备御而已亡以给大军上不怿即命原吉料储饷于开平而吴中入对与宾同遂召原吉颂系之以大理寺丞邹师颜尝署部并系之宾惧自杀上曰朕未尝罪宾何遽然既闻宾平生怒而戮其尸并下中于狱下翰林院侍讲李时勉狱命侍郎张本都御史王彰督有司造车发丁壮挽送以备出征二十年正月己未朔日有食之免群臣贺辛未月食赈龙游宁乡二县饥二月命考黜赃污官吏边戍之三月令有司遇饥荒急迫赈而后奏闻阿鲁台犯兴和杀守将都指挥焕上亲征之议遂决命皇太子监国戊寅车驾发北京辛巳驻跸鸡鸣山敌闻夜遁癸未驻跸宣府甲申飨将士四月敕皇太子凡官军以罪系者悉送军前立功命太医院分医生朝夕行营有疾者与善药己亥敕前锋都督朱荣等勤哨瞭慎设伏辛丑驻跸龙门癸卯万寿节礼部请贺上曰朕不获祗拜宗庙兼念从征士卒之苦何乐于心此行得以安边共效忠勇所以贺也令民以军饷役塞外者复之一年乙卯驻跸云州阅兵是月也皇太子赈颍州饥五月丁巳朔令将士军行不得离队五十丈牧放马驴亦毋得远离营乙丑度偏岭命将士猎道傍山下曰非好猎也以缮士怒丙寅驻跸隰宁敕开年备御成安侯亮曰敌至勿战固守俟大军城中民禁之远出屯堡无要害者悉徙入城丁卯大阅谕诸将曰水因地而顺流兵因敌而作势水无常形兵无常势兵犹水也戊辰观士卒射一卒连中三赐牛羊各一钞五锭银碗二曰重赏则人劝庚午召诸公侯驰射英国公辅安远侯升连中应城伯亨不中罢其领兵隆平侯信辞疾不至降为办事官上谓诸将勇智兼全为将之道弓马便捷所向无敌勇也计筭深长智也有勇无智一卒耳辛未发隰宁次西凉亭亭故元往来巡游所上谓侍臣曰元人创此岂计今日书曰常厥德保厥位厥德靡常九有以亡况一亭耶因禁伐其亭傍树曰殷鉴也癸酉次闵安命下营时大臣居中五军分驻营外建左右哨左右掖以总之步卒居内骑卒居外神机营在骑卒外外有长围四周二十里军中樵牧毋得出长围上问诸将驱敌策皆叩头言奉陛下成筭上曰智勇先也必爱士而和僚敕皇太子曰朕今去京师渐远军机重务令五府六部议当行之不必来奏仍敕诸臣协心辅导丙子赐皇太子书曰朕付尔宗社亲贤保民是为尔孝口腹劳人非朕心也继今蔬果无远进毋以军中念朕上在军率五鼓起或亲阅军卒或议军务夜与侍臣论经史或与诸将论兵法至忘寝食至是谕诸将曰军旅重事朕不敢自逸每一令出必审思之古人云将国辅也辅周国强辅隙国弱朕若未当尔有深谋长策即面陈焉敕领运公侯令馈运兵民日随大军行夜团营而宿后者斩六月庚寅次长乐镇镇乏水晚有泉跃出足军壬辰次清平镇令曰出应昌地益平旷宜结方阵进神机马队整肃列之癸巳次威远以开平报敌复攻万全上曰彼虑大军捣其巢穴为此牵制必不足虑甲午次阳和谷攻万全者遁去丙申次祥云屯方驻跸有紫云如盖见营南因赐屯名庚戌次玉河泉以深入敕前锋都督朱荣等各领健卒三百卒二骑赍二十日粮宵行侦伺都督吴成等踵兵千人后应乙卯次通济河令军中护兵器马驴行粮毋委弃七月次环秀冈己未荣获其部属言阿鲁台已尽弃其马驼牛羊辎重于阔滦海之侧与其家属直北徙上曰未信毋弛备既果然召荣成还尽收其所弃牛羊马驼焚其辎重遂命旋师夜谕诸将曰阿鲁台遁矣羽翼之者兀良哈遂分步骑二万为五道上亲率精骑数万西要之庚午大败之屈裂河追奔三十余里抵其巢穴获其党伯儿伯克等尽收其人口牛羊驼马焚其辎重兵器辛未上复以兵徇屈裂儿河西大获之甲戌兀良哈老弱诣军门待罪戊寅次捷胜原分给所获牛羊于将士壬午次紫驼冈宁阳侯懋以骑兵五千搜余寇屈裂河东北深谷中获其男妇千余及牛羊马数万并得所掠边卒男女百余人是月也皇太子免两直隶山东河南郡县被水田粮若马草八月己丑次祥云屯宁阳侯追败残寇山泽中壬辰次威远川益宁阳侯精骑千与武安侯郑亨前行收辎重亨懋夹击又大败之庚子驻跸武平镇皇太子遣富阳侯李茂芳礼部尚书吕震迎驾遣李庆祭开平山川以班师谕皇太子颁诏于天下中官郑和等使诸番国还庚戌次云州禁官军践伤田稼皇太子遣驸马都尉沐昕赵王高燧遣长史赵季通六部臣推侍郎郭敦进贺表至九月丁巳度居庸关次龙虎台飨随驾将校北京文武大臣迎驾见壬戌昧爽上至北京群臣表贺下杨士奇吕震蹇义锦衣卫狱严钞法不行使者坐大辟家徙边宴随征将士命礼部分等有功无过者坐前列食上食功过相等先入关者坐次列食中食功过俱无坐下列食下食无功有过者傍立赐钞各有差以杨荣金幼孜扈从之劳特命坐前列食上食各赐二品金织纻丝衣一袭钞五千贯封朱荣武进伯薛贵安顺伯释杨士奇复其官十月申谕有司逃民复业者积年逋负悉蠲免命内官韦乔监察御史宋准郎中吕谦等八十人盘点天下军民衙门仓粮稽考递年出纳之数十一月郑州献白兔十二月赈英山县饥闰十二月以水免凤阳府所属州县粮二十一年正月二月蜀王椿薨释蹇义复其官三月释吕震复其官赈文登县饥五月开封府雨伤稼遣人按视蠲其租常山中护卫总旗王瑜上变告山中护卫指挥贤等纠合羽林前卫指挥旭等将举兵推赵王为主谋不利于上及皇太子上召皇太子赵王与诸大臣皆至捕贼亲鞫而诛之东阿知县贝秉彝九载当升县民乞留从之加秩二级复其任六月庚戌朔日有食之七月敌中有来降者言阿鲁台将入掠召谕诸将曰朕当待之塞外乘其劳击之遂定部分料军实释李时勉复其官命皇太子监国壬寅车驾发京师甲辰次土木随征将士毕集上阅之喜遂赐宴会有边卒陷敌中者脱归云今聚饮马河北声言犯大同宁夏敕大同宁夏守将严备之敕庆王严敕护卫官军亦如之有告军士取民田谷饲马者立斩以徇戊申次宣府书谕皇太子凡饮食及诸不急之物悉勿进八月己酉朔宴劳大营五军诸将因大阅甲寅车驾发宣府次沙镇赐诸将内厩马曰古人克敌藉马习调之庚申次万全兵民有所进献倍偿之敕大营五军诸将曰朕劳勤将士非志用武计生民也夫有精兵十万可横行天下今以三十万众当此残敌何患不克丙寅命诸将布陈聚军士操习之神机铳当锋马队居后曰阵密则固锋疏则达命诸将分督沿边隘口昼夜毋怠乙亥次沙城召见晋庶人济&#封其子美圭为平阳王是月也寿星见封琼烃为唐王皇太子赈靖州会同县饥蠲两直隶山东郡县被灾田九月戊子次西杨河抵于阴山之脊皇太子赵王及诸大臣遣人奉表贺寿星却不受敌伪知院阿失帖木儿古纳召等率其妻子来降备言阿鲁台今夏为瓦剌顺宁王脱欢所败其部落溃散无所属若闻天兵再出远走不暇敢复南向上命授之官谕诸将曰虽然当谨备分令巡视缘边修筑关隘防守之西洋诸国遣使来贡凡十六国使者千二百人敕皇太子宴劳厚赐命恭顺伯吴克忠安顺伯薛贵都督吴成等先出骑士三千侦敌十月甲寅朔前锋宁阳侯陈懋追敌至宿嵬山口遇鞑靼王子也先土干率妻子部属来归遣人驰奏敕善视之与偕来甲子驻跸天城将士猎东南山上临观之丙寅复观猎时风日暄霁将士健捷上喜己巳宁阳侯以也先士干及其部属入见上大喜召之前与之语叩头呼万岁命悉赐酒馔封也先土干忠勇王赐姓名曰金忠所以宴赐甚厚遂并谕书皇太子下诏班师颁中外甲戌驻跸万全皇太子遣定国公景昌表贺十一月戊寅朔车驾次怀来辛巳入居庸关上衮衣乘玉花龙马臣民外使骈阗迎驾欢呼万岁次龙虎台大赐宴甲申至京师陈卤簿上乘御辇入谒告天地宗庙社稷出御奉天门朝群臣时诸番贡使咸集阙下文武群臣上表贺召忠勇王部下皆授官壬辰月食二十二年正月阿鲁台所部复侵掠边塞上复召公侯大臣熟计征之皆赞决上可之赐文武百官及京民等元宵节钞二月楚王槙薨三月作五军使忠勇王领壮士为前锋谕诸将曰阿鲁台始以穷蹙来归朕抚甚厚违天负恩不一一朕再出师捣其巢穴命如丝发当时若从将士计岂能复生驱而逐之冀能改也终焉不变朕非黩武必拯边民重建南京天禧祠赐名大报恩寺荐福于高皇帝后四月赠从靖难之战没者以亲征命皇太子监国乙酉发北京己未次长安岭享诸将壬戌万寿圣节车驾次赤城礼部请贺上曰朕方劳于师庚午车驾次隰宁忠勇王所部获谍云阿鲁台且度塔兰纳木儿河趣漠北以避上曰寇不远速进是月也秦王志烜薨五月己卯至开平雨上遥见士卒沾湿寒有后至者命诸将恤士甲申上梦神一再告曰上帝好生旦召问杨荣金幼孜曰何祥也岂天属意此寇部属耶皆对曰陛下除暴安民亦好生也或者火燃昆冈玉石俱焚上帝之意惟陛下详之上即命草敕使谕其部落曰往者阿鲁台穷极归朕及朕所以待之者尔等所知朕何负此而比年以来寇掠我边鄙虔刘我蒸庶谁之过与朕闲者以天人之怒再用率师当是之时如徇将士之志尔等复有余命朕体好生驱之旷远尔心不悛荼毒增甚今王师之来罪止阿鲁台一人有能顺敬天道输诚来朝朕待以恩礼仍授官职听择善地毋怀疑二以遗后悔命安远侯柳升瘗道中遗骸上亲祭之谕诸将曰武有七德禁暴除乱是其首也又谓止戈今罪人阿鲁台耳胁从之众有归降者宜悉意抚绥非特兵器向我师者纵勿杀壬寅次长乐镇杨荣金幼孜侍上曰汉高祖至柏人而心动朕次长乐思同乐也丙申次清平镇辎重后令诸将分接之曰不继者危道丁酉驻跸清平镇宴文武大臣命内侍歌高皇帝御制词五章上爵之曰此先帝垂谕创业守成之难而示淫荒酣酗之戒也朕虽军旅君臣杯酒敢忘先训皆稽首谢上亦制词五章述奉天法祖勤政恤民之意焉己亥次威远川宴文武大臣亦命内侍歌之群臣皆颂上悦悉沾醉罢是月也辽王植薨浚县蝗蝻生知县王士廉斋祷八蜡以失政自责越三月有鸟数百食之殆尽皇太子闻而嘉赐之免扬州广平顺德湖广河南等府县累岁被灾田六月癸丑次金沙砾宁阳侯懋得胡马九匹进上曰其诈益防无怠丙辰次宝屏山谕诸将今深入其地益谨备戊午次玉沙泉以荅兰纳木儿河近令诸将严兵己未次龙武冈宁阳侯忠勇王率师前进至荅兰纳木儿河不见敌盖遁久矣上遣英国公辅成山侯通分兵大索仍命宁阳侯及忠勇王前觇之车驾进驻河上壬戌次苍石冈张辅等分兵索山谷周回四百余里无一迹癸亥次房坡宁阳侯返见曰请假臣一月粮深入必得之上曰朕更思甲子次翠云屯召诸将曰今出塞已久人马俱劳茫茫广漠若海探粟朕不穷追遂班师分诸将东西二路以归上东行丙寅次苍玉涧敕警而殿后庚寅次清水源刻纪行于高崖是时帝不豫戊子次双流泺书谕皇太子诏告天下庚寅次榆木川上大渐遗命传位丧服礼仪一遵高皇帝遗制辛卯上崩大学士杨荣等以六师在外秘不发丧含敛毕载以龙轝所至御幄朝夕上食如常仪遂驰讣皇太子八月甲辰杨荣等至自行在致遗命于皇太子皇太子恸哭几绝强拜受进问故命皇太孙驰讣开平迎龙轝作梓宫谕告中外己酉龙轝次雕鹗皇太孙至始发丧辛亥臣民迎哭居庸关壬子及郊皇太子亲王及群臣衰服哭迎至大内奉安仁智殿加敛纳梓宫九月壬午上尊谥曰体天弘道高明广运圣武神功纯仁至孝文皇帝庙号太宗十二月庚申葬长陵寿六十五世宗十七年加上尊谥曰成祖启天弘道高明肇运圣武神功纯仁至孝文皇帝
