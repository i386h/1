<!-- { "loadSidebar": true } -->
按周书静帝本纪静皇帝讳衍后改为阐宣帝长子也母曰朱皇后建德二年六月生于东宫大象元年正月癸卯封鲁王戊午立为皇太子二月辛巳宣帝于邺宫传位授帝居正阳宫二年夏五月乙未宣帝寝疾诏帝入宿于露门学己酉宣帝崩帝入居天台废正阳宫大赦天下停洛阳宫作庚戌上天元上皇太后尊号为太皇太后天元圣皇太后李氏为太帝太后天元大皇后杨氏为皇太后天大皇后朱氏为帝太后其天中大皇后陈氏天右大皇后元氏天左大皇后尉迟氏并出俗为尼柱国汉王赞为上柱国右大丞相上柱国扬州总管隋国公杨坚为假黄钺左大丞相柱国秦王贽为上柱国帝居谅暗百官总己以听于左大丞相壬子以上柱国郧国公韦孝宽为相州总管罢入市税钱六月戊午以柱国许国公宇文善神武公窦毅修武公侯莫陈琼大安公阎庆并为上柱国赵王招陈王纯越王达代王盛滕王逌来朝庚申复行佛道二教旧沙门道士精诚自守者简令入道辛酉以柱国杞国公椿燕国公于实郜国公贺拔伏恩并为上柱国甲子相州总管尉迟迥举兵不受代诏发关中兵即以孝宽为行军元帅率军讨之上柱国毕王贤以谋执政被诛以上柱国秦王贽为大冢宰杞国公椿为大司徒己巳诏南定北光衡巴四州民为宇文亮抑为奴婢者并免为民复其本业甲戌有赤气起西方渐东行遍天庚辰罢诸鱼池及山泽公禁者与百姓共之以柱国蒋国公梁睿为益州总管秋七月甲申突厥送齐范阳王高绍义庚寅申州刺史李慧起兵辛卯月掩氐东南星甲午月掩南斗第六星庚子诏赵陈越代滕五王入朝不趋剑履上殿荥州刺史卲国公宇文胄举兵遣大将军清河公杨素讨之青州总管尉迟勤举兵丁未隋国公杨坚为都督内外诸军事己酉州总管司马消难举兵以柱国杨国公王谊为行军元帅率军讨之壬子岁星与太白合于张有流星大如斗出五军东北流光明烛地赵王招越王盛以谋执政被诛癸丑封皇弟术为邺王衎为郢王是月豫州荆州襄州三总管内诸蛮各率种落反焚烧村驿攻乱郡县八月庚申益州总管王谦举兵不受代即以梁睿为行军元帅率军讨之丁卯封上柱国枹罕公辛威为宿国公开府怡昂为鄯国公庚午韦孝宽破尉迟迥于邺城迥自杀相州平移相州于安阳其邺城及邑居皆毁废之分相州阳平郡置毛州昌黎郡置魏州景子以汉王赞为太师上柱国并州总管申国公李穆为太傅宋王实为大前疑秦王贽为大右弼燕国公于实为大左辅己卯诏曰朕祗承洪业二载于兹藉祖考之休凭宰辅之力经天纬地四海晏如逆贼尉迟迥才质凡庸志怀奸慝因缘戚属位冠朝伦属上天降祸先皇晏驾万国深鼎湖之痛四海穷遏密之悲独幸天灾欣然放命称兵拥众便怀问鼎乃诏六师肃兹九伐而凶徒孔炽充原蔽野诸将肆雷霆之威壮士&#貔貅之势芟夷萦拂所在如莽直指漳滨擒斩元恶群丑丧魄咸集鼓下顺高秋之气就上天之诛两河妖孽一朝清荡自朝及野喜忭相趋昔上皇之时不言为治圣人宰物有教而已未戢干戈实深惭德思弘宽简之政用副亿兆之心可赦天下其共迥元谋执迷不悟及迥子侄逆人司马消难王谦等不在赦例庚辰司马消难拥其众以鲁山甑山二镇奔陈遣大将军宋安公元景山率众追击俘斩五百余人州平沙州氐帅开府杨永安聚众应王谦遣大将军乐宁公达奚儒讨之杨素破宇文胄于荥州斩胄于石济以上柱国神武公窦毅为大司马齐国公于智为大司空废相青荆金晋梁六州总管九月甲申荧惑与岁星合于翼景戌废河阳总管为镇隶洛州以小宗伯竟陵公阳慧为大宗伯壬辰废皇后司马氏为庶人甲午荧惑入太微戊戌以柱国杨国公王谊为上柱国辛丑分潼州管内新遂普合及泸州管内泸戎六州并隶信州总管府己酉荧惑犯左执法庚戌以柱国常山公于翼化政公宇文忻并为上柱国进封翼为任国公忻为英国公壬子丞相去左右之号隋公杨坚为大丞相冬十月甲寅日有蚀之乙卯有流星大如五斗出张南流光明烛地壬戌陈王纯以怨执政被诛大丞相隋国公杨坚加大冢宰五府总于天官戊寅梁睿破王谦于剑南追斩之传首京师益州平十一月甲辰达奚儒破杨永安于沙州沙州平乙巳岁星守太微丁未上柱国郧国公韦孝宽薨十二月壬子以柱国蒋国公梁睿为上柱国癸丑荧惑入氐丁巳以柱国邗国公杨雄为普安公贺兰郕国公梁士彦上大将军新宁公叱列长文武乡公崔弘度大将军中山公宇文恩濮阳公宇文述渭原公和干子任城公王景渔阳公杨锐上开府广宗公李崇陇西公李询并为上柱国庚申以柱国楚国公豆卢绩为上柱国癸丑诏曰诗称不如同姓传曰异姓为后盖明辨亲疏皎然不杂太祖受命龙德犹潜箓表革代之文星垂除旧之象三分天下志扶魏室多所改作冀允上元文武群官赐姓者众本殊国邑实乖胙土不歆非类异骨肉而共烝尝不爱其亲在行路而叙昭穆且神征革姓本为历数有归天命在人推让终而弗获故君临区累世于兹不可仍遵谦挹之旨久行权宜之制诸改姓者悉宜复旧甲子大丞相隋国公杨坚进爵为王以十郡为国辛未代王达滕王逌并以谋执政被诛壬申以大将军长宁公杨勇为上柱国大司马小冢宰始平公元孝矩为大司寇大定元年春正月壬午诏曰朕以不天夙遭极罚光阴遄速遽及此辰穷慕缠绵言增号绝逾祀革号宪章前典可改大象三年为大定元年乙酉岁星逆行守右执法荧惑掩房北第一星景戌诏曰帝王设官惟才是务人臣报国荐贤为重去岁已来屡有妖寇宰臣英算咸得清荡逆乱之后兵车始朅遐迩劳役生民未康居官之徒致治者寡斯故上失其道以至于兹亦由下有幽人未展其力今四海宁一八表无尘元辅执钧垂风扬化使天下英杰尽升于朝铨衡陟降量才而处垂拱无为庶几可至于是遣戎秩上开府以上职事下大夫以上外官刺史以上各举清平勤干者三人被举之人居官三年有功过者所举之人随加赏罚以大司马长宁公杨勇为洛州总管二月庚申大丞相隋王杨坚为相国总百揆更封十郡通前二十郡剑履上殿入朝不趋赞拜不名备九锡之礼加玺钺远游冠相国印绿綟绶位在诸王上又加冕十有二旒建天子旌旗出警入跸乘金根车驾六马备五时副车置旄头云罕乐舞八佾设钟宫悬王后王子爵命之号并依魏晋故事甲子隋王杨坚称尊号帝逊于别宫隋氏奉帝为介国公邑万户车服礼乐一如周制上书不为表答表不称诏有其文事竟不行开皇元年五月壬申崩时年九岁隋志也谥曰静皇帝葬恭陵史臣曰静帝越自幼冲绍兹衰绪内相挟孙刘之诈戚藩无齐代之强隋氏因之遂迁龟鼎虽复岷峨投袂翻成陵夺之威漳滏勤王无救宗周之殒呜呼以太祖之克隆景业未逾二纪不祀忽诸斯盖宣帝之余殃非孺子之罪戾也

　帝纪部汇考四十五
　　隋一
文帝本纪
