<!-- { "loadSidebar": true } -->
按金史哀宗本纪哀宗讳守绪初讳守礼又讳宁甲速宣宗第三子母曰明惠皇后王氏赐姓温敦氏仁圣皇后之女兄也承安三年八月二十三日生于翼邸仁圣无子养为己子泰和中授金紫光禄大夫宣宗登极进封遂王授秘书监改枢密使贞佑初庄献太子守忠薨立皇孙铿为皇太孙寻又薨四年正月己卯立守礼为皇太子仍控制枢密院事诏略曰子以母贵遂王守礼地邻冢嫡庆集元妃立为皇太子其典礼有司条具以闻四月甲午用太子少保张行信言更赐名守绪元光二年十二月庚寅宣宗崩辛卯奉遗诏即皇帝位于柩前壬辰诏大赦略曰朕述先帝之遗意有便于时欲行而未及者悉奉行之国家已有定制有司往往以情破法使人罔遭刑宪今后有本条而不遵者以故入人罪罪之草泽士庶许令直言军国利害虽涉讥讽无可采取者并不坐罪正大元年春正月戊戌朔诏改元正大庚子上居庐百官始奏事秘书监权吏部侍郎蒲察合住改恒州刺史左司员外郎泥庞古华山同知桢州军州事逐二奸臣大夫士相贺邠州节度使移剌朮纳阿卜贡白兔诏曰得贤臣辅佐年谷丰登此上瑞也焉事此为令有司给道里费纵之本土礼部其遍谕四方使知朕意丁巳诏朝臣议修复河中府礼部尚书赵秉文太常卿杨云翼等言陕西民方疲敝未堪力役遂止戊午上始视朝大司农守汝州防御使李蹊为太常卿权参知政事平章政事英王守纯罢判睦亲府参知政事仆散五斤罢充大行山陵使尊皇后温敦氏元妃温敦氏皆为皇太后号其宫一曰仁圣一曰慈圣百官入贺于隆德殿是日大风飘端门瓦赤盏合喜权枢密副使有男子服麻衣望承天门且笑且哭诘之则曰吾笑笑将相无人吾哭哭金国将&#群臣请置重典上持不可曰近诏草泽诸人直言虽涉讥讪不坐法司唯以君门非笑哭之所重杖而遣之南阳民布陈谋反伏诛三月荧惑犯左执法戊申奉安宣宗御容于孝严寺辛亥丞相高汝砺薨癸丑葬宣宗于德陵甲寅起复邠州节度使致仕张行信为尚书左丞以延安帅臣完颜合达战御有功授金虎符权参知政事行尚书省事于京兆兼统河东两路夏四月癸酉宣宗祔庙大赦中外荧惑犯右执法五月戊午平章政事把胡鲁薨癸卯枢密副使完颜赛不为平章政事权参知政事石盏尉忻为尚书右丞太常卿李蹊为翰林承旨仍权参政甲辰赐策论进士孛朮论长河以下十余人及第经义进士张介以下五人及第戊申试词赋进士王鹗以下五十人及第诏刑部登闻检鼓院毋锁闭防护听有冤者陈诉六月甲戌宰执请击鞠上以新丧不许辛卯立妃徒单氏为皇后遣枢密判官移剌蒲阿率兵至光州榜谕宋界军民更不南伐秋七月己亥诏谕百官各勤乃职癸卯补修大乐九月枢密判官移剌蒲阿复泽潞获马千匹冬十月戊午夏国遣使来修好十二月乙巳桓州刺史蒲察合住有罪伏诛甲寅宣宗小祥烧饭于德陵改定辟举县令法以六事课县令京东西南陕西设大司农司兼采访公事京师大司农总之左丞张行信言先帝诏国内刑不上大夫治以廉耻丞相高琪所定职官犯罪的决百余条乞改依旧制上欲彰先帝之美略施行之二年春正月甲申有黄黑之祲夏四月辛卯朔恒山公武仙自真定府来奔起复平章政事致仕莘国公胥鼎为平章政事行省事于卫州进封英国公甲午以京畿旱遣使虑囚钧许州大雨雹丁酉宿郑州雨伤麦五月丁丑以旱甚责己避正殿减常膳赦罪苏椿自大名来奔诏置椿许州秋七月都水蒲察毛花辇杀人免死除名八月巩州元帅田瑞反行省军围之其母弟十哥杀瑞出降赦其罪以为泾州节度使世袭猛安九月夏国和议定以兄事金各用本国年号遣使来聘奉国书称弟冬十月以夏国修好诏中外新军政改总领为都尉己酉以诛田瑞诏中外癸亥遣礼部尚书奥敦良弼大理卿裴满钦甫侍御史乌古孙弘毅为夏国报成使国书称兄乙亥面谕台谏完颜素阑陈规曰宋人轻犯边界我以轻骑袭之冀其惩创通好以息吾民尔夏人从来臣属我朝今称弟以和我尚不以为辱果得和好以安吾民尚欲用兵乎卿等宜悉朕意移剌蒲阿及宋人战于光州获马数千杀人千余而还内族王家奴故杀鲜于主簿权贵多救之者上曰英王朕兄敢妄挞一人乎朕为人主敢以无罪害一人乎国家衰弱之际生灵有几何而族子恃势杀一主簿吾民无主矣特命斩之诏有司为死节士十有三人立褒忠庙禁宿泗青口巡边官兵毋复擅杀过淮红衲军诏赵秉文杨云翼作龟镜万年录三年春正月丁巳朔夏国遣使来贺三月陕西旱平章政事胥鼎复请致仕不许诏尚书省议省减用度夏四月辛卯亲享于太庙郕国夫人车经御路过庙前驭者乘马二婢坐车中俱不下诏系狱杖之辛丑以旱遣官祷于济渎癸卯祈于太庙禁伞扇河南大雨雹己酉遣使虑囚遣使捕蝗五月己未大雨宋兵掠寿州境癸亥永州桃园军失利死者四百人乙丑大雨壬申诏谕隩州赵甫等能以土地来归当任使之六月辛卯京东大雨雹蝗尽死壬子诏谕高丽及辽东行省葛不霭讨反贼万家奴赦胁从者秋七月庚午平章政事英国公胥鼎薨八月移剌蒲阿复曲沃及晋安辛卯诏设益政院于内廷以礼部尚书杨云翼等为益政院说书官日二人直备顾问冬十月丁酉夏使来报哀十一月庚申议与宋修好戊辰又议之己巳宋忠义军夏全自楚州来归楚州王义深张惠范成进以城降封四人为郡王辛未改楚州为平淮府以夏全等来降赦诸路从宋及淮楚官吏军民并其家属甲戌遣使夏国贺正旦丙子夏以兵事方殷来报各停使聘大元兵征西夏平中兴府召陕西行省及陕州总帅完颜讹可灵宝总帅纥石烈牙吾塔赴汴议兵事诏谕陕西两省凡戎事三品以下官听以功过赏罚之银二十五万两从其给赏遣中大夫完颜履信为吊祭夏国使四年春正月辛亥朔壬戌增筑中京城浚汴城外濠二月蒲阿牙吾塔复平阳执知府李七斤获马八千三月签劳效官充军有怨言不果用以银赎平阳掳获男女分赐官军者听自便大元兵平德顺府节度使爱申摄府判马肩龙死之大元兵复下平阳己巳征夏税二倍夏五月丁丑议乞和于大元大元兵平临洮府总管&#满胡土门死之陕西行省进三策上策自将出战中策幸陕州下策弃秦保潼关不从六月戊申朔遣前御史大夫完颜合周为议和使丙辰地震太白入井赐词赋经义卢亚以下进士第秋七月大元兵自凤翔徇京兆关中大震工部尚书师安石为尚书右丞壬辰以中丞乌古孙卜吉祭酒裴满阿虎带兼司农卿签民军劝率富民入保城聚兼督秋税令百姓知避迁之计丁酉赦陕西东西两路赐民今年租八月庚戌诏有司罢遣防备丁壮修城民夫军须差发应不急者权停己巳万年节同知集贤院史公奕进大定遗训待制吕造进尚书要略是日大风落左掖门尾坏丹凤门扉陨霜禾尽损李全自益都复入楚州据之遣总帅完颜讹可元帅庆山奴守盱眙与全战于龟山败绩冬十月辛酉右拾遗李大节右司谏陈规劾同判睦亲府事撒合辇奸赃不报壬戌外台监察御史谏猎上怒以邀名卖直责之诏赠德顺府死事爱申马肩龙等官以淮南王爵招李全十一月乙未未时日上有二白虹贯之丁酉猎于近郊十二月真授李蹊参知政事大元兵下商州壬子遣使安抚陕西以牛千头赐贫民五年春正月丁丑亲祭三庙庚辰遣知开封府事完颜麻斤出如大元吊慰丙戌议击盱眙辛卯以龟山之败降元帅庆山奴为定国军节度使二月乙巳朔大寒雷雨雪木之华者尽死癸丑诏有司以临洮总管&#蒲胡土门塑像入褒忠庙书死节子孙于御屏量材官使之三月甲戌朔群臣请依祖宗故事枢密院听尚书省节制不从乙酉监察御史乌古论不鲁剌劾近侍张文寿张仁寿李麟之受馈遗曲赦其罪而出之夏四月甲辰朔以御史言三奸不已凡四日不视朝八日议放还西夏人口丙寅右丞师安石薨亲卫军王咬儿酗酒杀其孙大理寺当以徒刑特命斩之五月癸巳定国军节度使庆山奴以受赂夺一官六月壬戌以旱赦杂犯死罪已下秋七月戊子同判睦亲府事撒合辇出为中京留守行枢密院事八月乙卯以旱遣使祷于上清宫甲子参知政事白撒为尚书右丞太常卿颜盏世鲁权参知政事增筑归德行枢密院拟工役数百万诏遣权枢密院判官白华喻以农夫劳苦减其工三之一以节制不一并卫州帅府于恒山公府命白华往经画之九月庚寅雨足始种麦冬十一月辛巳进宣宗实录十二月庚子朔日有食之完颜麻斤出以奉使不职免死除名壬子完颜讷申改侍讲学士充国信使以陕西大寒赐军士柴炭银有差京兆凤翔府司竹监进竹令分给之六年春二月丙辰枢密院判官移剌蒲阿权枢密副使耀州刺史李兴有战功诏赐玉兔鹘带金器以丞相完颜赛不行尚书省事于关中召平章政事完颜合达还朝移剌蒲阿率忠孝军总领完颜陈和尚忠孝军一千骑驻邠州遣白华驰喻蒲阿以用兵之意诏枢密更给忠孝军马匹以渐调发都尉司步卒及忠孝马军屯京西以白华专备军须三月乙亥忠孝军总领陈和尚有战功授定远大将军平凉府判官世袭谋克夏五月陇州防御使石冬儿进黄鹦鹉诏曰外方献珍禽异兽违物性损人力令勿复进秋七月罢陕西行省军中浮费八月移刺蒲阿再复泽潞九月洮河兰会元帅颜盏虾蟆进西马二匹诏曰卿武艺超绝此马可充战用朕乘此岂能尽其力既入进即尚&#物也今以赐卿其悉朕意冬十月移刺蒲阿东还令陈和尚率陕西归顺马军屯钧许大元兵驻庆阳界诏陕西行省遣使奉羊酒币帛乞缓师请和十一月遣使钧许选试陕西归顺人得军二千以艺优者充忠孝军次充合里合军十二月诏副枢蒲阿总帅纥石烈牙吾塔权签枢密院事完颜讹可救庆阳罢附京猎地百里听民耕稼七年春正月副枢蒲阿总帅牙吾塔权签院事讹可解庆阳之围以讹可屯邠州蒲阿牙吾塔还京兆夏五月诏释清口宋败军三千人愿留者五百人以屯许州余悉纵遣之赐经义词赋李瑭以下进士第秋七月以平章政事合达权枢密副使八月赐陕西死事之孤盐引及绢仍量材任使大元兵围武仙于旧卫州冬十月平章合达副枢蒲阿引兵救卫州卫州围解上登承天门犒军合达蒲阿并世袭谋克移剌蒲阿权参知政事同合达行省事于閺乡以备潼关八年春正月大元兵围凤翔府遣枢密判官白华右司郎中夹谷八里门谕閺乡行省进兵合达蒲阿以未见机会不行复遣白华谕合达蒲阿将兵出关以解凤翔之围又不行夏四月丁巳朔赦全免京西路军需钱一年旱灾州县差税从实减贷大元兵平凤翔府两行省弃京兆迁居民于河南留庆山奴守之五月李全妻杨妙贞以全陷没于宋构浮梁楚州北欲复宋雠遣合达蒲阿屯桃源界滶河口以备侵轶宋八里庄人拒其主将纳合达蒲阿诏改八里庄为镇淮府秋七月宋将焚浮梁九月丙申慈圣宫皇太后温敦氏崩遗诰园陵制度务从俭约大元兵驻河中府庆山奴弃京兆东还召合达蒲阿赴汴议引兵趋河中府惧不敢行还陕州出师至冷水谷而归大元兵攻河中府合达蒲阿遣元帅王敢率兵万人救之冬十月右丞相赛不致仕十一月丁未大元进兵峣峰关由金州而枢密院议以逸待劳未可与战上谕之曰南渡二十年所在之民破田宅鬻妻子竭肝脑以养军今兵至不能逆战止以自护京城纵存何以为国天下其谓我何朕思之熟矣存与亡有天命惟不负吾民可也乃诏诸将屯军襄邓十二月己未葬明惠皇后河中府破权签枢密院事草火讹可死之元帅板子讹可提败卒三千走閺乡诏赦将佐以下杖讹可二百以死合达蒲阿率诸军入邓州杨沃衍陈和尚武仙皆引兵来会出屯顺阳戊辰大元兵渡汉江而北丙子毕渡合达蒲阿将兵御于禹山之前大元兵分道趋汴京京师戒严是夜二鼓合达蒲阿引军还邓州大元兵蹑其后尽获其辎重天兴元年
