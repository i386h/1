<!-- { "loadSidebar": true } -->
十五年春正月丁未以平东将军吐谷浑慕容延为镇西将军秦河二州刺史夏四月甲辰燕王年遣使献方物立皇太子妃殷氏赐王公以下各有差己巳以倭国王珍为安东将军五月己丑特进右光禄大夫殷穆卒辛卯镇北大将军徐州刺史王仲德卒壬辰以右卫将军刘遵考为徐兖二州刺史秋七月辛未地震甲戌以陈南顿二郡太守徐循为宁州刺史八月辛丑以左卫将军赵伯符为徐兖二州刺史甲寅以始兴内史陆徽为广州刺史丁巳以兖州刺史王方俳为青冀二州刺史是岁武都王河南国高丽国倭国扶南国林邑国并遣使献方物十六年春正月戊寅车驾于北郊阅武庚寅司徒录尚书事扬州刺史彭城王义康进位大将军领司徒余如故征北将军开府仪同三司南兖州刺史江夏王义恭进位司空刺史如故特进左光禄大夫王敬弘开府仪同三司癸巳复分荆州置湘州二月己亥以南徐州刺史衡阳王义季为安西将军荆州刺史丁未以始兴王浚为湘州刺史癸亥割梁州之巴西梓潼南宕梁南汉中南秦州之南安怀宁凡六郡属益州分长沙江夏郡立巴陵郡属湘州夏四月丁巳以镇南将军江州刺史南谯王义宣为征北将军南徐州刺史平西将军临川王义庆为卫将军江州刺史六月己酉陇西吐谷浑慕容延改封河南王癸丑以吐谷浑拾寅为平西将军吐谷浑繁昵为抚军将军秋八月庚子立第四皇子铄为南平王闰月乙未镇军将军豫州刺史长沙王义欣薨戊戌复分豫州之淮南为南豫州癸卯以左卫将军刘遵考为豫州刺史戊申以湘州刺史始兴王浚为南豫州刺史武陵王骏为湘州刺史冬十二月乙亥皇太子冠大赦天下是岁武都王河南王林邑国高丽国并遣使献方物十七年夏四月戊午朔日有蚀之五月癸巳领军将军刘湛母忧去职秋七月壬寅以征卤谘议参军杜骥为青州刺史壬子皇后袁氏崩八月徐兖青冀四州大水己未遣使检行赈恤九月壬子葬元皇后于长宁陵冬十月戊午前丹阳尹刘湛有罪及同党伏诛大赦天下文武赐爵一级以大将军领司徒录尚书事扬州刺史彭城王义康为江州刺史大将军如故以司空南兖州刺史江夏王义恭为司徒录尚书事戊寅卫将军临川王义庆以本号为南兖州刺史尚书仆射护军将军殷景仁为扬州刺史仆射如故十一月丙戌以尚书刘义融为领军将军秘书监徐湛之为中护军丁亥诏曰前所给扬南徐二州百姓田粮种子兖两豫青徐诸州比年所宽租谷应督入者悉除半今半有不收处都原之凡诸逋债优量申减又州郡估税所在市调多有烦刻山泽之利犹或禁断役召之品遂及稚弱诸如此比伤治害民自今咸依法令务尽优允如有不便即依事别言不得苟趣一时以乖隐恤之旨主者明加宣下称朕意焉癸丑尚书仆射扬州刺史殷景仁卒十二月癸亥以光禄大夫王琳为尚书仆射戊辰以南豫州刺史始兴王浚为扬州刺史湘州刺史武陵王骏为南豫州刺史南平王铄为湘州刺史是岁武都王河南王百济国遣使献方物十八年春二月乙卯以豫章太守庾登之为江州刺史夏五月壬申卫将军南兖州刺史临川王义庆征北将军南徐州刺史南谯王义宣并开府仪同三司癸巳于交州置宋熙郡是月沔水泛溢六月戊辰遣使巡行赈赡辛未领军将军刘义融卒秋七月戊戌以徐兖二州刺史赵伯符为领军将军冬十月辛亥以巴东建平二郡太守臧质为徐兖二州刺史乙卯省南徐州之南燕濮阳南广平郡十一月戊子尚书仆射王琳卒己亥以丹阳尹孟顗为尚书仆射氐杨难当又寇汉川十二月癸亥遣龙骧将军裴方明与梁秦二州刺史刘真道讨之晋宁太守爨松子反叛宁州刺史徐循讨平之是岁肃特国高丽国苏靡黎国林邑国并遣使献方物十九年正月乙巳诏曰夫所因者本圣哲之远教本立化成学之为贵故诏以三德崇以四术用能纳诸义方致之轨度盛王祖世咸必由之永初受命宪章弘远将陶钧庶品混一殊风有诏典司大启庠序而频遘屯夷未及修建永瞻前猷思敷鸿烈今方隅乂宁戎夏慕向广训胄子实维时务便可式遵成规阐扬景业夏四月甲戌以久疾愈始奉初祠大赦天下五月庚寅梁秦二州刺史刘真道龙骧将军裴方明破氐杨难当仇池平闰月京邑雨水丁巳遣使巡行赈恤六月壬午以大沮渠无讳为征西大将军凉州刺史秋七月以梁秦二州刺史刘真道为雍州刺史龙骧将军裴方明为梁南秦二州刺史甲戌晦日有蚀之冬十月甲申芮芮国遣使献方物己亥以晋宁太守周万岁为宁州刺史十二月丙申诏曰胄子始集学业方兴自微言泯绝逝将千祀感事思八意有慨然奉圣之嗣可速议继袭于先庙地特为营造依旧给祠直令四时飨祀阙里往经寇乱黉校残毁井下鲁郡修复学舍采召生徒昔之贤哲及一介之善犹或卫其丘垄禁其刍牧况尼父德表生民功被百代而坟茔荒芜荆棘弗剪可蠲墓侧数户以掌洒扫鲁郡上民孔景等五户居近孔子墓侧蠲其课役供给洒扫并种松柏六百株是岁婆黄国遣使献方物二十年春正月于台城东西开万春千秋二门二月甲戌江州刺史庾登之为中护军庚申以广陵王绍为江州刺史仇池为拓跋所没甲寅车驾于白下阅武三月辛亥安西将军荆州刺史衡阳王义季进号征西大将军以巴西梓潼二郡太守申坦为梁南秦二州刺史夏四月甲午立第六皇子诞为广陵王五月癸丑中护军庾登之卒秋七月癸丑以杨文德为征西将军北秦州刺史封武都王辛酉以南蛮校尉萧思话为雍州刺史甲子前雍州刺史刘真道梁南秦二州刺史裴方明有罪下狱死八月癸未以廷尉陶愍祖为广州刺史冬十二月庚午以始兴内史檀和之为交州刺史壬午诏曰国以民为本民以食为天故一夫辍稼饥者必及仓廪既实礼节以兴自顷在所贫罄家无宿积赋役暂偏则人怀愁垫岁或不稔而病乏比室诚由德政弗孚以臻斯弊抑亦耕桑未广地利多遗宰守微化道之方萌庶忘勤分之义永言弘济明发载怀虽制令亟下终莫惩劝而坐望滋殖庸可致乎有司其班宣旧条务尽敦课游食之徒咸令附业考核勤惰行其诛赏观察能殿严加黜陟古者躬耕帝籍敬供粢盛仰瞻前王思遵令典便可量处千亩考卜元辰朕当亲率百辟致礼郊甸庶几诚素将被斯民是岁河西国高丽国百济国倭国&#遣使献方物是岁诸州郡水旱伤稼民大饥遣使开仓赈恤给赐粮种二十一年春正月己亥南徐南豫州扬州之浙江西&#禁酒大赦天下诸逋债在十九年以前一切原除去岁失收者畴量申减尤弊之处遣使就郡县随宜赈恤凡欲附农而种粮匮乏者&#加给贷营千亩诸统司役人赐布各有差戊午卫将军临川王义庆薨辛酉以太子詹事刘义宗为南兖州刺史二月庚午以领军将军赵伯符为豫州刺史己丑司徒录尚书事江夏王义恭进位太尉领司徒庚寅以右卫将军沈演之为中领军辛卯立第七皇子宏为建平王甲午以广陵王诞为南兖州刺史夏四月晋陵延陵民徐耕以米千斛助恤饥民五月壬戌以尚书何尚之为中护军谘议参军刘道锡为广州刺史六月连雨水丁亥诏曰雨弥日水潦为患百姓积俭易致乏匮二县官长及营署部司各随统检实给其柴米必使周悉秋七月丁酉扬州刺史始兴王浚加中军将军南豫州刺史武陵王赞加抚军将军乙巳诏曰比年谷稼伤损淫亢成亦由播殖之宜尚有未尽南徐兖豫及扬州浙江西属郡自今悉督种麦以助阙乏速运彭城下邳郡见种委刺史贷给徐豫土多稻田而民间专务陆作可符二镇履行旧陂相率修立并课垦辟使及来年凡诸州郡皆令尽勤地利劝导播殖蚕桑麻纻各尽其方不得但奉行公文而已八月戊辰征西大将军荆州刺史衡阳王义季为征北大将军开府仪同三司南兖州刺史征北将军徐州刺史南谯王义宣为车骑将军荆州刺史南兖州刺史广陵王诞为南徐州刺史九月甲辰以大沮渠安周为征西将军凉州刺史封河西王冬十月己卯以左军将军徐琼为兖州刺史大将军参军申恬为冀州刺史二十二年春正月辛卯朔改用御史中丞何承天元嘉新历壬辰抚军将军南豫州刺史武陵王骏改为雍州刺史湘州刺史南平王铄为南豫州刺史二月辛巳以侍中王僧朗为湘州刺史甲戌立第八皇子袆为东海王第九皇子昶为义阳王夏六月辛亥以南豫州刺史南平王铄为豫州刺史秋七月己未以尚书仆射孟顗为尚书左仆射中护军何尚之为尚书右仆射雍州刺史武陵王骏讨缘沔蛮移一万四千余口于京师乙酉征北大将军南兖州刺史衡阳王义季改为徐州刺史九月乙未开酒禁冬十月起湖熟废田千顷十二月乙未太子詹事范叶谋反及党与皆伏诛丁酉免大将军彭城王义康为庶人庚戌以前豫州刺史赵伯符为护军将军二十三年春正月丁巳以长沙内史陆徽为益州刺史庚申尚书左仆射孟顗去职迁汉州流民于沔次二月癸卯以左卫将军刘义宾为南兖州刺史三月拓跋寇兖豫青冀刺史申恬破之夏四月丁未大赦天下六月癸未朔日有食之交州刺史檀和之伐林邑国&#之秋七月辛未以散骑常侍杜坦为青州刺史八月癸卯揭阳赭贼攻建安郡燔烧城府九月己卯车驾幸国子学策试诸生答问凡五十九人冬十月戊子诏曰庠序兴立累载胄子肄业有成近亲策试&#济济之美缅想洙泗永怀在昔诸生答问多可采览教授之官&#宜沾赉赐帛各有差十二月丁酉以龙骧司马萧景宪为交州刺史是岁大有年筑北堤立元武湖筑景阳山于华林园二十四年春正月甲戌大赦天下文武赐位一等系囚降宥诸逋负宽减各有差孤老六疾不能自存人赐谷五斛蠲建康秣陵二县今年田租之半三月壬申护军将军赵伯符迁职夏五月甲戌青州刺史杜坦加冀州刺史六月京邑疫厉丙戌使郡县及营署部司普加履行给以医药是月以货贵制大钱一当两秋七月乙卯以林邑所获金银宝物班赉各有差八月乙未征北大将军徐州刺史衡阳王义季薨癸卯以南兖州刺史刘义宾为徐州刺史九月己未以中领军沈演之为领军将军辛未以太子詹事徐湛之为南兖州刺史冬十月壬午豫章胡延世反杀太守桓隆之前交州刺史檀和之南还至豫章因讨平之壬辰以建平王宏为中护军十一月甲寅立第十皇子浑为汝阴王二十五年春正月戊辰诏曰比者冰雪经旬薪粒贵踊贫弊之室多有窘罄可检行京邑二县及营署赐以柴米二月庚寅诏曰安不忘危经世之所同治兵教战有国之恒典故服训明耻然后少长知禁顷戎政虽修而号令未审今宣武场始成便可&#日大习众军当因校猎肄武讲事闰月己酉大搜于宣武场三月庚辰车驾校猎夏四月乙巳新作阊阖广莫二门改先广莫门曰承明开阳曰津阳乙卯以抚军将军雍州刺史武陵王骏为安北将军徐州刺史癸亥以右卫将军萧思话为雍州刺史五月己卯罢大钱当两六月庚戌零陵王司马元瑜薨庚申安北将军徐州刺史武陵王骏加兖州刺史丙寅车骑将军荆州刺史南谯王义宣进位司空秋七月壬午左光禄大夫王敬弘薨八月己酉以抚军参军刘秀之为梁南秦二州刺史甲子立第十一皇子彧为淮阳王九月辛未以尚书右仆射何尚之为尚书左仆射领军将军沈演之迁职吴兴太守刘遵考为领军将军二十六年春正月辛巳车驾亲祠南郊二月己亥车驾陆道幸丹徒谒京陵三月丁巳诏曰朕违北京二十余载虽云密迩瞻涂莫从今因四表无尘时和岁稔复获拜奉旧茔展罔极之思飨燕故老申追远之怀固以义兼于桑梓情加于过沛永言慷慨感慰实深宜聿宣仁惠覃被率土其大赦天下复丹徒县侨旧今岁租布之半行所经县蠲田租之半二千石官长&#勤劳王务宜有沾锡登城三战及大将战亡坠没之家老病单弱者普加赡恤遣使巡行百姓问所疾苦孤老鳏寡六疾不能自存者人赐谷五斛遣使祭晋故司空忠肃公何无忌之墓乙丑申南北沛下邳三郡复又诏曰京口肇祥自古着符近代衿带江山表里华甸经涂四达利尽淮海城邑高明土风淳壹苞总形胜实唯名都故能光宅灵心克昌帝业顷年岳牧迁回军民徙散廛里庐宇不逮往日皇基旧乡地兼蕃重宜令殷阜式崇形望可募诸州乐移者数千家给以田宅并蠲复五月丙寅诏曰吾生于此城及卢循肆乱害流兹境先帝以桑梓根本实同休戚复以蒙稚猥同艰难情义缱绻夷险兼备旧物遗迹犹存心目岁月不居逝逾三纪时人故老与运零落眷惟既往倍深感叹可搜访于时士庶文武今尚存者具以名闻人身已亡而子孙见在优量赐赉之车驾水路发丹徒壬午至京师丙戌婆皇国壬辰婆达国&#遣使献方物秋七月辛未以江州刺史庐陵王绍为南徐州刺史广陵王诞为雍州刺史八月己酉以中护军建平王宏为江州刺史癸丑以南丰王朗为湘州刺史冬十月广陵王诞改封随郡王甲辰以中军将军扬州刺史始兴王浚为征北将军开府仪同三司南徐兖二州刺史南徐州刺史庐陵王绍为扬州刺史二十七年春正月辛未制交宁二州假板郡县俸禄听依台除辛卯百济国遣使献方物二月辛丑右将军豫州刺史南平王铄进号平西将军辛巳拓跋寇汝南诸郡陈顿二郡太守郑琨汝阳颍川二郡太守郭道隐委守走拓跋攻悬瓠城行汝南郡事陈宪拒之以军兴减百官俸三分之一三月乙丑淮南太守诸葛阐求减俸禄同内百官于是州及郡县丞尉&#悉同减戊寅罢国子学乙酉以新除吏部尚书萧思话为护军将军夏四月壬子安北将军徐兖二州刺史武陵王赞降号镇军将军六月丁酉侍中萧斌为青冀二州刺史秋七月庚午遣宁朔将军王元谟北伐太尉江夏王义恭出次彭城总统诸军乙亥拓跋碻磝戍委城走冬闰月癸亥元谟攻滑台不克为魏所败退还碻磝辛未雍州刺史随王诞遣军攻弘农城克之丙戌又克关城十一月戊子拓跋陷邹山鲁阳平二郡太守崔邪利没甲午随王诞所遣军又攻陕城克之癸卯左军将军刘康祖于寿阳尉武戍与魏战败见杀丁未大赦天下十二月戊午内外戒严己丑冗从仆射胡崇之太子积弩将军臧澄之建威将军毛熙祚于盱眙与魏战败&#见杀庚午魏伪主率大众至瓜步壬午内外戒严二十八年春正月丙戌朔以寇逼不朝会丁亥拓跋自瓜步退走丁酉攻围盱眙城是月宁朔将军王元谟自碻磝退还历下二月丙辰拓跋自盱眙奔走癸酉诏曰玁狁孔炽难及数州眷言念之寤寐兴悼凶羯痍挫迸迹远奔雕伤之民宜时振理凡遭寇贼郡县令还复居业封尸掩胳赈赡饥流东作方始务尽劝课贷给之宜事从优厚其流寓江淮者&#听即属并蠲复税调甲戌太尉领司徒江夏王义恭降为骠骑将军开府仪同三司辛巳镇军将军徐兖二州刺史武陵王骏降号北中郎将壬午车驾幸瓜步是日解严三月乙酉车驾还宫壬辰征北将军始兴王浚解南兖州庚子以辅国将军臧质为雍州刺史戊申徐州刺史武陵王骏为南兖州刺史甲寅护军将军萧思话为抚军将军徐兖二州刺史夏四月癸酉婆达国遣使献方物拓跋伪宁南将军爽中书郎鲁秀归顺戊寅以爽为司州刺史五月乙酉亡命司马顺则自号齐王据梁邹城丁巳婆皇国戊戌河南王&#遣使献方物己巳骠骑将军江夏王义恭领南兖州刺史戊申以尚书左仆射何尚之为尚书令太子詹事徐湛之为尚书仆射护军将军壬子以后将军随王诞为安南将军广州刺史六月壬戌以北中郎将武陵王骏为江州刺史以振武将军秦郡太守刘兴祖为青冀二州刺史秋七月甲辰安东将军倭王倭济进号安东大将军八月癸亥梁邹平斩司马顺则冬十月癸亥高丽国遣使献方物十一月壬寅曲赦二兖徐豫青冀六州是冬徙彭城流民于瓜步淮西流民于姑孰合万许家二十九年春正月甲午诏曰经寇六州居业未能仍值灾涝饥困荐臻可速符诸镇优量救恤今农事行兴务尽地利若须田种随宜给之二月庚申魏帅拓跋焘死庚午立第十二皇子休仁为建安王夏四月戊午诃罗单国遣使献方物以骠骑参军张永为冀州刺史五月甲午罢湘州并荆州以始兴临贺始安三郡属广州丙申诏曰恶稔身灭戎丑常数虐魏穷凶着于自昔未劳质斧已伏天诛子孙相残亲党离贰关洛伪帅&#怀内款河朔遗民注诚请效拯溺荡秽今其会也可符骠骑司空二府各部分所统东西应接归义建绩者随劳酬奖是月京邑雨水六月己酉遣部司巡行赐樵米给船抚军将军萧思话率众北伐以征北从事中郎刘瑀为益州刺史秋七月壬辰汝阴王浑改封武昌王淮阳王彧改封湘东王丁酉省大司农太子仆廷尉监官八月丁卯萧思话攻碻磝不拔退还九月丁亥以平西将军吐谷浑拾寅为安西将军秦河二州刺史己丑抚军将军徐兖二州刺史萧思话加冀州刺史兖州如故冬十月癸亥司州刺史鲁爽攻虎牢不拔退还十一月壬寅扬州刺史庐陵王绍薨十二月辛未以骠骑将军南兖州刺史江夏王义恭为大将军南徐州刺史录尚书事如故三十年春正月戊寅以司空荆州刺史南谯王义宣为司徒中军将军扬州刺史以南兖州并南徐州庚辰以领军将军刘遵考为平西将军豫州刺史壬午以征北将军南徐州刺史始兴王浚为卫将军荆州刺史戊子江州刺史武陵王骏统众军伐西阳蛮癸巳以豫州刺史南平王铄为抚军将军领军将军青徐州饥二月壬子遣运部赈恤甲子上崩于含章殿时年四十七谥曰景皇帝庙曰中宗三月癸巳葬长宁陵世祖践祚追改谥及庙号史臣曰太祖幼年特秀顾无保傅之严而天授和敏之姿自禀君人之德及正位南面历年长久纲维备举条禁明密罚有恒科爵无滥品故能内清外晏四海谧如也昔汉氏东京常称建武永平故事自兹厥后亦每以元嘉为言斯固盛矣授将遣帅乖分阃之命才谢光武而遥制兵略至于攻日战时莫不仰听成旨虽覆师丧旅将非韩白而延寇蹙境抑此之由及至言漏衾衽难结商竖虽祸生非虑盖亦有以而然也呜呼哀哉
