<!-- { "loadSidebar": true } -->
按唐书代宗本纪代宗睿文孝武皇帝讳豫肃宗长子也母曰章敬皇后吴氏元宗诸孙百余人代宗最长为嫡皇孙聪明宽厚喜愠不形于色而好学强记通易象初名俶封广平郡王安禄山反元宗幸蜀肃宗留讨贼代宗常从于兵间肃宗已即位郭子仪等兵讨安庆绪未克肃宗在岐至德二载九月以广平郡王为天下兵马元帅率朔方安西回纥南蛮大食等兵二十万以进讨百官送于朝堂过阙而下步出木马门然后复骑以安西北庭行营节度使李嗣业为前军朔方河西陇右节度使郭子仪为中军关内行营节度使王思礼为后军屯于香积寺败贼将安守忠斩首六万级贼将张通儒守长安闻守忠败弃城走遂克京城乃留思礼屯于苑中代宗率大军以东安庆绪遣其将严庄拒于陕州代宗及子仪嗣业战陕西大败之安庆绪奔于河北遂克东都肃宗还京师十二月进封楚王干元元年三月徙封成王四月立为皇太子初太子生之岁豫州献嘉禾于是以为祥乃更名豫肃宗去上元三年号止称元年月以斗所建辰为名元年建巳月肃宗寝疾乃诏皇太子监国而楚州献定国宝十有三因曰楚者太子之所封今天降宝于楚宜以建元乃以元年为宝应元年肃宗张皇后恶李辅国欲图之召问太子太子不许乃与越王系谋之肃宗疾革四月丁卯皇后与系将召太子入宫飞龙副使程元振得其谋以告辅国辅国止太子无入率兵入杀系及兖王&#幽皇后于别殿是夕肃宗崩乃迎太子见群臣于九仙门明日发丧己巳即皇帝位于柩前癸酉始听政甲戌奉节郡王适为天下兵马元帅郭子仪罢副元帅乙亥进封适为鲁王五月壬午李辅国为司空庚寅追尊母为皇太后丙申李光弼及史朝义战于宋州败之丁酉大赦刺史予一子官赐文武官阶爵子为父后者勋一转免民逋租宿负进封子益昌郡王邈为郑王延庆郡王迥韩王追复庶人王氏为皇后瑛瑶琚皆复其封号六月辛亥追废皇后张氏越王系兖王&#皆为庶人七月乙酉杀山南东道节度使裴茂癸巳剑南西川兵马使徐知道反八月己未知道伏诛辛未台州人袁反乙亥徙封适为雍王九月戊子凤州刺史吕日将及党项羌战于三嗟谷败之丙申回纥请助战壬寅大阅癸卯袁陷信州十月乙卯陷温明二州诏浙江水旱百姓重困州县勿&#科率民疫死不能葬者为瘗之辛酉雍王适讨史朝义壬戌盗杀李辅国癸酉雍王适克怀州甲戌败史朝义于横水克河阳东都史朝义将张献诚以汴州降十一月丁亥朝义将薛嵩以相卫洛邢四州降丁酉朝义将张忠志以赵定深易五州降己亥朔方行营节度使仆固怀恩为朔方河北副元帅十二月己酉太府左藏库火戊辰瘗京城内外骨甲戌李光弼及袁战于衢州败之是岁舒州人杨昭反杀其刺史刘秋子西原蛮叛吐蕃寇秦成渭三州广德元年正月癸未京兆尹刘晏为吏部尚书同中书门下平章事甲申史朝义自杀其将李怀仙以幽州降田承嗣以魏州降壬寅山陵使山南东道节度使来瑱有罪伏诛三月甲长山南东道兵马使梁崇义自南阳入于襄州丁未李光弼及袁战败之辛酉葬至道大圣大明孝皇帝于泰陵甲子党项羌寇同州郭子仪败之于黄堆山庚午葬文明武德大圣大宣孝皇帝于建陵六月同华节度使李怀让自杀七月壬寅群臣上尊号曰宝应元圣文武孝皇帝壬子大赦改元免民逋负户三丁免其一庸调给复河北三年回纥行营所经免今岁租赐内外官阶勋爵给功臣铁券藏名于太庙图形于凌烟阁吐蕃陷陇右诸州八月仆固怀恩反九月壬寅裴遵庆宣慰仆固怀恩于汾州乙丑泾州刺史高晖叛附于吐蕃十月庚午吐蕃陷邠州辛未寇奉天武功京师戒严壬申雍王适为关内兵马元帅郭子仪副之癸酉渭北行营兵马使吕日将及吐蕃战于盩厔败之乙亥又战于盩厔败绩丙子如陕州丁丑次华阴丰王珙有罪伏诛戊寅吐蕃陷京师立广武郡王承宏为皇帝辛巳次陕州癸巳吐蕃溃郭子仪复京师南山五谷人高玉反十一月壬寅广州市舶使吕太乙反逐其节度使张休十二月辛未刘晏宣慰上都甲午至自陕州乙未苗晋卿裴遵庆罢检校礼部尚书李岘为黄门侍郎同中书门下平章事丙申放承宏于华州吐蕃陷松维二州西原蛮陷道州二年正月丙午诏举堪御史谏官刺史县令者乙卯立雍王适为皇太子癸亥刘晏李岘罢右散骑常侍王缙为黄门侍郎太常卿杜鸿渐为兵部侍郎同中书门下平章事郭子仪兼河东副元帅二月辛未仆固怀恩杀朔方军节度留后浑释之癸酉朝献于太清宫甲戌朝享于太庙乙亥有事于南郊己丑大赦赐内外官阶爵武德功臣子孙予一人官成都灵武元从三品以上加赐爵一级余加一阶宝应功臣三品以上官一子仍赐爵一级余加阶勋两转五品以上为父后者勋两转三月辛丑给复河南府二年甲子盛王琦薨四月甲午禁钿作珠翠五月洛水溢六月丁卯有星陨于汾州七月庚子初税青苗己酉李光弼薨八月丙寅王缙为侍中都统河南淮南山南东道节度行营事壬申王缙罢侍中癸巳吐蕃寇邠州邠宁节度使白孝德败之于宜禄九月己未剑南节度使严武及吐蕃战于当狗城败之是秋有蜮十月丙寅吐蕃寇邠州丁卯寇奉天京师戒严庚午严武克吐蕃盐川城辛未朔方兵马使郭晞及吐蕃战于邠西败之是月突厥寇丰州守将马望死之十一月乙未吐蕃军溃京师解严河西节度使杨志烈及仆固怀恩战于灵州败绩癸丑袁伏诛免越州今岁田租之半给复温台明三州一年十二月乙丑高玉伏诛丙寅众星陨是岁西原蛮陷邵州永泰元年正月癸巳大赦改元是月歙州人杀其刺史庞浚二月戊寅党项羌寇&#平庚辰仪王璲薨三月庚子雨水冰庚戌吐蕃请和辛亥大风拔木四月己巳自春不雨至于是而雨是夏盩厔稆麦生七月辛卯平卢淄青兵马使李怀玉逐其节度使侯希逸八月庚辰王缙为河南副元帅仆固怀恩及吐蕃回纥党项羌浑奴刺寇边九月庚寅命百官观浮屠象于光顺门辛卯太白经天甲辰吐蕃寇醴泉奉天党项羌寇同州浑奴刺寇盩厔京师戒严己酉屯于苑郭子仪屯于泾阳丁巳同华节度使周智光及吐蕃战于澄城败之智光入于鄜州杀其刺史张麟遂焚坊州十月沙陀杀杨志烈己未吐蕃至邠州与回纥寇边辛酉寇奉天癸亥寇同州乙丑寇兴平丁卯回纥党项羌请降癸酉郭子仪及吐蕃战于灵台败之京师解严闰月辛卯朔方副将李怀光克灵州辛亥剑南西山兵马使崔旴反寇成都节度使郭英乂奔于灵池普州刺史韩澄杀之癸丑敛民赀作浮屠供大历元年二月吐蕃遣使来朝壬子杜鸿渐为山南西道剑南东西川邛南西山等道副元帅三月癸未剑南东川节度使张献诚及崔旴战于梓州败绩七月癸酉洛水溢九月辛巳吐蕃陷原州十一月甲子大赦改元给复流民归业者三年十二月己亥有彗星出于瓠瓜癸卯周智光反杀虢州刺史庞充是冬无雪郑王邈为天下兵马元帅二年正月丁巳郭子仪讨周智光己未同华将李汉惠以同州降甲子周智光伏诛淮西节度使李忠臣入于华州戊寅给复华同二州二年八月壬寅杀驸马都尉姜庆初九月甲寅吐蕃寇灵州乙卯寇邠州郭子仪屯于泾阳京师戒严乙丑昼有星流于南方是秋桂州山獠反十月戊寅朔方军节度使路嗣恭及吐蕃战于灵州败之京师解严十一月辛未雨木冰壬申京师地震三年二月癸巳商州兵马使刘洽杀其刺史殷仲卿三月乙巳朔日有食之五月乙卯追号齐王倓为皇帝兴信公主女张氏为皇后癸亥地震六月壬寅幽州兵马使朱希彩杀其节度使李怀仙自称留后闰月庚午王缙兼幽州卢龙军节度使七月壬申泸州刺史杨子琳反陷成都剑南节度留后崔宽败之克成都子琳杀夔州别驾张忠戊寅吐蕃遣使来朝八月己酉吐蕃寇灵州丁卯寇邠州京师戒严戊辰邠宁节度使马璘及吐蕃战败之庚午王缙兼河东节度使九月丁丑济王环薨壬午吐蕃寇灵州朔方将白元光败之壬辰又败之于灵武戊辰京师解严十二月辛酉泾原兵马使王童之谋反伏诛四年正月甲戌杀颍州刺史李岵二月乙卯杜鸿渐罢副元帅丙辰京师地震三月遣御史税商钱甲戌免京兆今岁税五月丙戌京师地震六月戊申王缙罢副元帅都统七月癸未降死罪流以下原之十月丁巳大雾十一月辛未禁畿内弋猎壬申杜鸿渐罢癸酉元载权知门下省事甲戌吐蕃寇灵州朔方军节度留后常谦光败之丙子左仆射裴冕同中书门下平章事癸巳裴冕兼河南淮西山南东道副元帅十二月戊戌裴冕薨是岁广州人冯崇道桂州人朱济时反容管经略使王翃败之五年正月辛卯凤翔节度使李抱玉为河西陇右山南西道副元帅三月癸酉内侍监鱼朝恩有罪自杀丙戌以昭陵皇堂有光赦京兆关辅四月庚子湖南兵马使臧玠杀其团练使崔灌己未有彗星出于五车五月己卯彗星出于北方六月己未以彗星灭降死罪流以下原之录魏征王珪李靖辛绩房元龄杜如晦之后是岁湖南将王国良反及西原蛮寇州县六年二月壬寅李抱玉罢山南西道副元帅三月王翃败梁崇牵克容州四月戊寅蓝田西原地陷禁大竭凿六破锦及文纱吴绫为龙凤麒麟天马辟邪者五月戊申杀殿中侍御史陆珽成都府司录参军事李少良大理评事韦颂七年二月庚午江州江溢五月乙酉大雨雹大风拔木乙未以旱大赦减膳撤乐是秋幽州卢龙将李怀瑗杀其节度使朱希彩经略军副使朱泚自称留后十月乙亥以淮南旱免租庸三之二十一月庚辰免巴蓬渠集壁充通开八州二岁租庸十二月丙寅雨土有长星出于参八年正月甲辰诏京官三品以上及郎官御史岁举刺史县令一人五月辛卯郑王邈薨壬寅赦京师癸卯降死罪流以下原之八月己未吐蕃寇灵州郭子仪败之于七级渠甲子废华州屯田给贫民九月壬午循州刺史哥舒晃反杀岭南节度使吕崇贲戊子诏京官五品以上两省供奉官郎官御史言事十月庚申吐蕃寇泾邠丙寅朔方兵马使浑瑊及吐蕃战于宜禄败绩泾原节度使马璘及吐蕃战于潘原败之九年二月辛未徐州兵乱逐其刺史梁乘四月壬辰大赦十月壬申信王&#薨乙亥凉王璇薨壬辰降京师死罪流以下原之十年正月丁酉昭义军兵马使裴志清逐其节度使薛叛附于田承嗣壬寅寿王瑁薨戊申田承嗣反癸丑承嗣陷洺州乙卯剑南西川节度使崔宁及吐蕃战于西山败之二月乙丑田承嗣陷卫州刺史薛雄死之辛未封子述为睦王逾郴王连恩王遘鄜王造忻王暹韶王运嘉王遇端王遹循王通恭王逵原王逸雅王丙子河阳军乱逐三城使常休明三月甲午陕州军乱逐其观察使李国清四月癸未河东节度使薛兼训等讨田承嗣给复昭义五州二年甲申大雨雹大风拔木五月乙未魏博将霍荣国以磁州降甲寅大雨雹大风拔木震阙门六月甲戌成德军节度使李宝臣及田承嗣战于冀州败之七月己未杭州海溢八月己丑田承嗣寇磁州九月壬寅降京师死罪流以下原之壬子吐蕃寇临泾癸丑寇陇州丙辰李抱玉败之于义宁丁已马璘又败之于百里城十月辛酉朔日有食之甲子昭义军节度使李承昭及田承嗣战于清水败之丙寅贵妃独孤氏薨丁卯追册为皇后十一月丁酉魏博将吴希光以瀛州降丁未岭南节度使路嗣恭克广州哥舒晃伏诛十一年正月庚寅田承嗣降辛亥崔宁及吐蕃战败之五月汴宋都虞候李灵耀反杀濮州刺史孟鉴七月庚寅田承嗣寇滑州永平军节度使李勉败绩八月甲申淮西节度使李忠臣河阳三城使马燧及李勉讨李灵耀闰月丁酉太白昼见九月乙丑李忠臣马燧及李灵耀战于郑州败绩十月乙酉战于中牟败之壬辰忠臣又败之于西梁固壬寅淮南节度使陈少游及李灵耀战于汴州败之丙子田承嗣以兵援灵耀李忠臣败之于匡城甲寅灵耀伏诛十二年三月庚午赦田承嗣辛巳元载有罪伏诛贬王缙为括州刺史四月壬午太常卿杨绾为中书侍郎礼部侍郎常衮为门下侍郎同中书门下平章事癸巳诏谏官献封事勿限时侧门论事者随状面奏六品以上官言事投匦者无勒副章丁酉吐蕃寇黎雅二州崔宁败之是月金州人卓英璘反六月乙巳英璘伏诛给复金州二年丁未以旱降京师死罪流以下原之七月己巳杨绾薨丙子诏尚书御史大夫左右丞侍郎举任刺史者九月庚午吐蕃寇坊州是秋河溢十一月壬子山南西道节度使张献恭及吐蕃战于岷州败之十二月丁亥崔宁及吐蕃战于西山败之是岁恒定赵三州地震冬无雪十三年正月戊辰回纥寇并州癸酉河东节度留后鲍防及回纥战于阳曲败绩二月庚辰代州刺史张光晟及回纥战于羊虎谷败之四月甲辰吐蕃寇灵州常谦光败之十月己丑禁京畿持兵器捕猎是岁郴州黄岑山崩十四年二月癸未魏博节度使田承嗣卒其兄子悦自称留后三月丁未汴宋将李希烈逐其节度使李忠臣自称留后五月辛酉不豫诏皇太子监国是夕皇帝崩于紫宸内殿年五十三按旧唐书代宗本纪代宗睿文孝武皇帝讳豫肃宗长子母曰章敬皇太后吴氏以开元十四年十二月十三日生于东都上阳宫初名俶年十五封广平王元宗诸孙百余上为嫡皇孙宇量弘深宽而能断喜惧不形于色仁孝温恭动必由礼幼而好学尤专礼易元宗钟爱之禄山之乱京城陷贼从肃宗搜兵灵武以上为天下兵马元帅时朝廷草创兵甚寡弱上推心示信招怀流散比至彭原兵众数万及肃宗回幸凤翔时房管郭子仪继战不利贼锋方锐屡来寇袭上选求勇干频挫其锋圣虑遑宁士心大振及师进讨百官辞送步出阙门方始乘马回纥叶护王子率兵入助勇冠诸蕃上接以优恩结为兄弟故香积之战贼徒大败遂委西京而遁虽子仪嗣业之奋命由上恩信结于士心故人思自&#既收京城令行禁止民庶安堵秋毫不犯耆老欢迎对之歔欷闻贼残众犹保陕郊即日长驱东趋虢洛新店之后一战大捷庆绪之党十歼七八数旬之间河南底定两都恢复二圣回銮统率之功推而不受肃宗还京大赦改封楚王干元元年三月改封成王四月庚寅立为皇太子改名豫上元末年两宫不豫太子往来侍疾躬尝药膳衣不解带者久之及承监国之命流涕从之宝应元年四月肃宗大渐所幸张皇后无子后惧上功高难制阴引越王系于宫中将图废立乙丑皇后矫诏召太子中官李辅国程元振素知之乃勒兵于凌霄门俟太子至即卫从太子入飞龙&#以俟其变是夕勒兵于三殿收捕越王系及内官朱光辉马英俊等禁锢之幽皇后于别殿丁卯肃宗崩元振等始迎上于九仙门见群臣行监国之礼己巳即皇帝位于柩前甲戌诏国之大事戎马为先朝有旧章亲贤是属故求诸必当用制于中权存乎至公岂&#于内举特进奉节郡王适可天下兵马元帅乙亥以兵部尚书判元帅行军闲&#等使李辅国进号尚父飞龙闲&#副使程元振为右监门将军流宦官朱光辉啖庭瑶陈仙甫等于黔中五月己卯朔以李辅国为司空兼中书令余如故辛卯制曰三年之丧天下达礼苟或变革何以教人朕遘此闵凶攀号罔极公卿固请俾听朝务斩焉缞绖痛贯心灵岂可便议公除遽移谅暗昨见所司仪注今月十三日大祥十五日从吉仰凭遗制又欲抑予窃惟哀思深谓未可其百寮并以此释服朕将继武丁之道素冠之诗恭默再周不忍权夺凡庶在位宜悉哀怀宰臣苗晋卿等三十表请依遗制方听政丙戌嗣鲁王宇改封邹王奉节郡王适进封鲁王李光弼进封临淮王贬礼部尚书萧华为陕州司马改行干元钱重棱小钱一当二重棱大钱一当三丙申以户部侍郎元载同中书门下平章事充度支转运使改干元大小钱并一当一丁酉御丹凤楼大赦子仪光弼李光进诸道节度使并加实封四月十七日立功人并号宝应功臣内外文武官三品已上进爵四品已下加阶诸州防御使并停内外官三考一转益昌郡王邈进封郑王延庆郡王迥进封韩王故庶人皇后王氏故庶人太子瑛鄂王&#光王琚并宜复封号棣王琰永王璘并与昭雪建昌王追封齐王崇恩王追封卫王灵昌王追封郓王壬寅以来瑱复为襄州刺史山南东道节度使六月己酉朔百寮临于西宫上不视朝自是每朔望如之迄于山陵凡人臣有事辞见先临西宫然后诣朝改豫州为蔡州避上名也侍中苗晋卿以老疾请三日一入中书从之己未罢尚父李辅国判元帅行军及兵部尚书闲&#节使辅国请逊位辛酉以辅国为博陵王罢中书令许朝朔望壬申以通州刺史刘晏为户部侍郎兼御史大夫京兆尹充度支转运盐铁诸道铸钱等使秋七月己卯朔辛巳观军容使鱼朝恩封冯翊郡开国公宦官程元振为镇军大将军保定郡开国公乙酉襄州刺史裴义长流费州赐死于蓝田驿庚寅诏不许匦使阅投匦人文状赐道州司马敬羽自尽来瑱自襄州来朝郭子仪自河中来朝八月己酉朔自七月不雨至此月癸丑方雨庚午夜西北有赤光亘大贯紫微渐移东北弥漫半天贬太子少傅李遵为袁州刺史台州贼袁晁陷台州连陷浙东州县九月丁丑朔鲁王适改封雍王以山南东道节度使来瑱为兵部尚书同中书门下平章事节度如故程元振进封邠国公丙申右仆射山陵使裴冕贬施州刺史戊戌回纥登里可汗率众来助国讨逆令御史大夫尚衡宣慰之甲午太州至陜州二百余里黄河清澄澈见底甲午秘书监韩&#中书舍人刘烜配流岭表寻赐死坐狎呢李辅国也冬十月辛酉诏天下兵马元帅雍王统河东朔方及诸道行营回纥等兵十余万讨史朝义会军于陕州加朔方行营节度使大宁郡王仆固怀恩同中书门下平章事丁卯夜盗杀李辅国于其第窃首而去戊辰元帅雍王率诸军进发留郭英乂鱼朝恩镇陕州壬申王师次洛阳北郊甲戌战于横水贼大败俘斩六万计史朝义奔翼州乙亥雍王奏收东京河阳汴郑滑相魏等州乙酉陕西节度使郭英乂权知东京留守丁酉伪恒州节度使张忠志以赵定深恒易五州归顺以忠志检校礼部尚书恒州刺史充成德军节度使赐姓名曰李宝臣于是河北州郡悉平贼范阳尹李怀仙斩史朝义首来献请降十二月庚戌太子太师邠国公韦见素薨辛未仆固怀恩为尚书左仆射兼中书令灵州大都督府长史河北副元帅邛州新置镇南军是岁江东大疫死者过半吐蕃陷我临洮秦成渭等州二年春正月丁亥朔甲午户部尚书兼御史大夫都统淮南节度观察等使越国公李峘卒国子祭酒兼御史大夫京兆尹刘晏为吏部尚书同中书门下平章事度支诸使如故壬寅制开府仪同三司行兵部尚书同中书门下平章事充山东道节度观察处置等使上柱国颍国公来瑱削在身官爵长流播州寻赐死于路闰月戊申以史朝义下降将李宝臣为检校礼部尚书兼御史大夫恒州刺史清河郡王充成德军节度使薛嵩为检校刑部尚书相州刺史相卫等州节度使李怀仙检校兵部尚书兼侍中武威郡王幽州节度使田承嗣检校户部尚书魏州刺史雁门郡王魏博等州都防御使二月甲午回纥登里可汗辞归蕃三月甲辰朔襄州右兵马使梁崇义杀大将李昭据城自固乃授崇义襄州刺史山南东道节度使丁未袁&#破袁晁之众于浙东元宗肃宗归祔山陵自三月一日废朝至于晦日百寮素服诣延英门通名起居四月戊寅朔太州依旧为华州太阴县为华阴县庚辰河南副元帅李光弼奏生擒袁晁浙东州县尽平辛巳群臣请上尊号五月癸卯朔丙寅尚书省试制举人命左右丞侍郎对试赐食如旧仪太常卿杜鸿渐奏婚葬合给卤簿望于国立大功及二等已上亲则给余不在给限从之六月癸酉朔癸未以陈郑泽潞节度使李抱玉检校司空封武威郡王河中节度使王昂检校刑部尚书封国公同华节度使李怀让检校工部尚书同日入省宰相送上甲申以前淮西节度使王仲升为右羽林大将军兼御史大夫六军将军兼大夫自仲升始也甲午观军容使鱼朝恩自陕州入朝上御达礼门命公卿百寮观兵马同华节度使李怀让自杀为程元振所构秋七月壬寅朔戊申群臣上尊号曰宝应元圣文武皇帝御含元殿受册壬子御宣政殿宣制改元曰广德大赦天下常赦不原者咸赦除之安禄山史思明亲族应在诸道一切原免不问民户三丁免一丁庸租税依旧每亩二升男子二十成丁五十入老元帅雍王兼尚书令河北副元帅仆固怀恩加太保回纥登里可汗进徽号功臣皆赐铁券藏名太庙画像凌烟阁刺史县令自今后改转刺史以三年为限县令四年为限员外及摄试不得厘务丁巳仆固玚兼御史大夫充朔方行营节度是月吐蕃大寇河陇陷我秦成渭三州入大震关陷兰廓河鄯洮岷等州盗有陇右之地八月以荆南节度使李岘为宗正卿九月壬戌朔仆固怀恩拒命于汾州遣宰臣裴遵庆往宣抚之己丑吐蕃寇泾州刺史高晖以城降因为吐蕃乡导冬十月庚午朔辛未高晖引吐蕃犯京畿寇奉天武功盩厔等县蕃军自司竹园渡渭循南山而东丙子驾幸陕州上出苑门射生将王献忠率四百骑叛胁丰王已下十王归京从官多由南山诸谷赴行在郭子仪收合散卒屯于商州丁丑次华州官吏藏窜无复储拟会鱼朝恩领神策军自陕来迎驾乃幸朝恩军戊寅吐蕃入京师立广武王承宏为帝仍逼前翰林学士于可封为制封拜辛巳车驾至陕州子仪在商州会六军使张知节乌崇福长孙全绪等率兵继至军威遂振旧将王甫诱聚京城恶少齐击街鼓于朱雀街蕃军震慑狼狈奔溃庚寅子仪收京城壬辰以宰臣元载判天下元帅行军司马京兆尹兼吏部侍郎严武为黄门侍郎朗州刺史第五琦为京兆尹兼御史大夫癸巳以郭子仪为京留守高晖闻吐蕃溃以三百骑东奔至潼关为关守李伯越所杀十一月辛丑朔太常博士柳伉上疏以蕃寇犯京师罪由程元振请斩之以谢天下上甚嘉纳以元振有保护之功削在身官爵放归田里十二月甲长宦官市舶使吕太一逐广南节度使张体&#下大掠广州丁亥车驾发陕郡还京辛卯鄂州大风火发江中焚船三千艘焚居人庐舍二千家甲午上至自陕州乙未以侍中苗晋卿为太保黄门侍郎同平章事裴遵庆为太子少傅并罢知政事宗正卿梁国公李岘为黄门侍郎同中书门下平章事丙申放广武王承宏于华州一切不问丁酉朔方行营节度使仆固玚为帐下枭首来献怀恩闻玚死烧营遁入吐蕃朝臣称贺上不悦曰朕之凉德信不及人致勋臣颠覆用增愧恧何至贺焉程元振自三原县衣妇人服入京城京兆府擒之以闻乃下御史台鞫问吐蕃陷松州维州云山城笼城二年春正月己亥朔壬寅御史台以程元振狱状闻配流溱州既行追念旧勋特矜遐裔令于江陵府安置甲辰复置京畿观察使以御史中丞领之癸卯尚书右丞颜真卿为刑部尚书兼御史大夫充朔方宣慰使癸亥吏部尚书同平章事度支转运使刘晏为太子宾客黄门侍郎同平章事李岘为太子詹事并罢知政事以前右散骑常侍王缙为黄门侍郎太常卿杜鸿渐为兵部侍郎并同中书门下平章事罢度支使以户部侍郎第五琦专判度支及诸道盐铁转运铸钱等使甲子元帅尚书令雍王三上章让皇太子第五琦奏诸道置常平仓使司量置本钱和籴许之丁卯司徒兼中书令郭子仪充河东副元帅河中等处观察兼云州大都督单于镇北大都护二月己巳朔册天下兵马元帅尚书令雍王适为皇太子癸酉上亲荐献大清宫太庙乙亥祀昊天上帝于圆丘即日还宫戊寅以丰州刺史裴冕为左仆射兼御史大夫充东都河南江南淮南转运使己未第五琦开决汴河五月丁酉朔戊午&#中书门下两省加置散骑常侍四员官为正三品庚申罢岁贡孝悌力田童子等科甲子禁钿作珠翠等委所司切加捉搦癸未制太保兼中书令灵州大都督府长史单于镇北副大都护充朔方节度关内度支营田盐池押诸蕃部落副大使知节度事六城水运使河北副元帅上柱国大宁郡王仆固怀恩先任灵州大都督府长史单于镇北副元帅朔方节度使宜并停其太保兼尚书令大宁郡王如故七月己酉朔河南副元帅太尉兼侍中临淮王李光弼薨于徐州废朝三日判度支第五琦兼京兆尹御史大夫八月丁卯宰臣王缙为侍中持节都统河南淮西淮南山南东道节度行营事进封太原郡公固让侍郎从之宰相杜鸿渐判门下省事癸巳王缙兼领东京留守九月乙未朔丙申诏征河中兵讨吐蕃将发是夜军众喧噪劫节度使崔寓家财及民家财产殆尽皆重装而行吏不能禁自七月大雨未止京城米斗直一千文蝗食田丙午河东节度使辛云京检校尚书右仆射同中书门下平章事太原尹北京留守己酉江南西道观察洪州刺史张镐卒辛亥河东副元帅中书令汾阳郡王郭子仪加太尉充北道邠宁泾原河西已东通和吐蕃及朔方招抚使陈郑泽潞节度使李抱玉进位司徒充南道通和吐蕃使凤翔秦陇临洮东观察使子仪三表恳让太尉许之己未剑南节度严武攻拔吐蕃当狗城破蕃军七万尚书左丞杨绾知东京选礼部侍郎贾至知东都举两都分举选自至始也辛酉以太子詹事李岘为吏部尚书兼御史大夫知江南东西及福建道选事并观农宣慰使仍命洪州刺史李勉副知选事是秋蝗食田殆尽关辅尤甚米斗千钱冬十月丙寅仆固怀恩引吐蕃二万寇邠州节度使白孝德闭城拒守丁卯寇奉天京师戒严先锋郭晞斩贼营于邠州西俘斩数百计子仪屯泾阳蕃军挑战子仪不出甲申河南尹苏震卒&#南严武奏收吐蕃盐井城十一月乙未怀恩与蕃军自溃京师解严丁未子仪自泾阳入觐诏宰臣百寮迎之于开远门上御安福寺待之十二月乙丑加子仪关内河中副元帅兼尚书令吏部侍郎畅璀为左散骑常侍河中尹子仪三表让尚书令词情恳切优诏从之丁卯夜星流如雨戊辰子仪于都省领副元帅事宰臣百寮送仍令射生五百骑戎服自光范门送至省门右仆射郭英乂以乐迎之是日便赴奉天是岁户部计帐管户二百九十三万三千一百二十五口一千六百九十二万三百八十六永泰元年春正月癸巳朔制曰&#五纪者建号以体元授四时者布和而顺气天心可见人欲是从爰立大中之道式受惟新之命朕嗣膺下武获主万方顾以薄德乘兹艰运戎麾问罪今已十年饮至策勋惟凶渠之授首劳师黩武岂人主之用心军役屡兴干戈未戢茫茫士庶毙于锋镝皇穹以朕为子苍生以朕为父至德不能被物精诚不能动天俾我生灵沦于沟壑非朕之咎孰之过欤朕所以驭朽悬旌坐而待曙劳怀罪己之念延想安人之策亦惟群公卿士百辟庶寮咸听朕命协宣乃力履清白之道还淳素之风率是黎元归于仁寿君臣一德何以尚兹乃者刑政不修惠化未洽即尽财力良多抵犯静惟哀矜实轸于怀今将大振纲维益明惩劝肇举改元之典弘数在宥之泽可大赦天下改广德三年为永泰元年是日雪盈尺戊申泽潞李抱玉兼凤翔陇右节度使兼南道通和吐蕃凤翔秦陇临洮已东观察处置等使仍命四镇行营节度使马璘为副和吐蕃使癸丑罢岐州之凤翔县并入天兴县乙卯左散骑常侍高适卒戊午&#南节度使严武加检校吏部尚书山南节度使张献诚加检校工部尚书以前太子少保王玙为太子少师前袁州刺史李遵为太子少保听朝朔望二月甲子夜雷霆震击丁丑内出宫女千人品官六百人守洛阳宫戊寅党项羌寇富平焚定陵寝殿庚辰仪王璲薨诸陵署复隶太常寺戊子河西党项永定等十二州部落内属请置宜芳等十五州许之三月壬辰朔诏左仆射裴冕右仆射郭英乂太子少傅裴遵庆检校太子少保白志贞太子詹事臧希让左散骑常侍畅璀检校刑部尚书王昂高升检校工部尚书崔涣吏部侍郎李季卿王延昌礼部侍郎贾至泾王傅吴令瑶等十三人并集贤院待诏上以勋臣罢节制者京师无职事乃合于禁门书院间以文儒公卿宠之也仍特给&#本钱三千贯庚子夜降霜水有冰岁饥米斗千钱诸谷皆贵丙午凤翔李抱玉让司徒从之授左仆射同平章事庚戌吐蕃请和诏宰臣元载杜鸿渐与蕃使同盟于兴唐寺辛亥大风木是春大旱京师米贵斛至万钱夏四月己巳乃雨戊子太保致仕苗晋卿薨庚寅剑南节度使检校吏部尚书严武卒五月癸丑以尚书右仆射定襄郡王郭英乂为成都尹御史大夫充&#南节度使是月麦稔判度支第五琦奏请十亩税一亩效古什一而征从之六月癸亥吏部尚书李岘南选回至江陵贬衢州刺史自春无雷至此月甲申大风而雷代州置代北军平州置柳城析通州石鼓县置巴渠县秋七月辛卯朔淄青节度使侯希逸为副将李怀玉所逐制以郑王邈为平卢淄青节度大使令怀玉权知留后事以久旱遣近臣分录京城诸狱系囚甲午升平公主出降驸马都尉郭暧庚子雨时久旱京师米斗一千四百他谷食称是八月乙亥河南道副元帅泾原节度使马璘封扶风郡王九月辛卯太白经天丁酉仆固怀恩死于灵州之鸣沙县时怀恩诱吐蕃数十万寇邠州客将尚品息赞磨尚悉东赞等寇奉天醴泉党项羌浑奴刺寇同州及奉天逼凤翔府盩厔县京师戒严时以星变羌人入寇内出仁王佛经两轝付资圣西明二佛寺置百尺高座讲之及寇逼京畿方罢讲己酉郭子仪自河中至进屯泾阳李忠臣屯东渭桥李光进屯云阳马璘郝玉屯便桥骆奉仙李伯越屯盩厔李抱玉屯凤翔周智光屯同州杜冕屯坊州上亲率六军屯苑内庚戌下诏亲征内官鱼朝恩上言请括私马京城男子悉单衣团结塞京城二门之下士庶大骇有逾垣凿窦出城者吏不能禁自丙午至甲寅大雨平地水流丁巳吐蕃大掠京畿男女数万计焚庐舍而去同华节度周智光以兵追击于澄城破贼万计冬十月己未复讲仁王经于资圣寺吐蕃至邠州与回纥相遇复合从入寇辛酉逼奉天癸亥党项攻同州焚州民庐舍丁丑郭子仪说谕回纥令与吐蕃疑贰庚辰子仪先锋将白元光合回纥军击吐蕃之众于灵台县之西原斩首五万级俘获人畜凡三百里不绝辛巳京师解严壬午仆固怀恩大将仆固名臣以千骑来降诏税百官钱市绢十万以赏回纥乙酉回纥首领胡禄都督来朝癸卯朔方将李回方奏收灵武郡丁亥分宣饶歙户口于秋浦县置池州分信州弋阳置贵溪县闰十月辛卯以京兆少尹黎干为京兆尹丙午封朔方大将孙守亮等九人为异姓王李国臣等十三人为同姓王丁亥百寮上表以军兴急于粮饷请纳职田以助费从之戊申进封渭北节度使李光进为武威郡王以刑部侍郎路嗣恭检校工部尚书兼御史大夫灵州大都督府长史充关内副元帅兼知朔方节度等使剑南节度使郭英乂为其检校西川兵马使崔旴所杀&#州柏茂林泸州杨子琳&#南李昌皆起兵讨旴蜀中乱十一月宰臣河南都统王缙请减诸道军资钱四十万贯修洛阳宫从之十二月己酉&#如闻诸州承本道节度观察使牒科役百姓致户口雕敝此后委转运使察访以闻二年春正月丁巳朔大雪平地二尺壬申减子孙袭实封者半租永为常式乙酉制治道同归师氏为上化人成俗必务于学俊造之士皆从此途国之贵游罔不受业修文行忠信之教崇祇庸孝友之德尽其师道乃谓成人然后扬于王庭敷以政事征之以理任之以官置于周行莫匪邦彦乐得贤也其在兹乎朕志承理体尤重儒术先王设教敢不虔行顷以边境多虞急于经略太学空设诸生盖寡弦诵之地寂寥无声函丈之间殆将不扫上庠及此甚用悯焉今县人宁文武并备方投戈而讲艺俾释菜以行礼使四科咸进六艺复兴神人以和风化寖美日用此道将无间然其诸道节度观察都防御等使朕之腹心久镇方面眷其子弟为奉义方修德立身是资艺业恐干戈之后学校尚微僻居远方无所咨禀负经来学宜集京师其宰相朝官六军诸将子弟欲得习学可并补国子学生其中身虽有官欲附学读书者亦听其学官委中书门下选行业堪为师范者充其学生员数所习经业供承粮料增修学馆委本司条奏以闻丙戌以户部尚书刘晏充东都京畿河南淮南江南东西道湖南荆南山南东道转运常平铸钱盐铁等使以户部侍郎第五琦充京畿关内河东&#南西道转运常平铸铁盐铁等使至是天下财赋始分理焉二月丁亥朔释奠于国学赐宰臣百官&#钱五百贯于国学食壬辰镇南都护依旧为安南都护府乙未贬刑部尚书颜真卿为峡州员外别驾以不附元载载陷之于罪也壬子命黄门侍郎同平章事杜鸿渐兼成都尹持节充山南西道&#南东川等道副元帅仍充&#南西川节度使以平郭英乂之乱也以四镇行营节度使马璘兼邠州刺史癸丑以山南西道节度使梁州刺史张献诚兼充&#南东川节度观察使邛州刺史柏茂林充邛南防御使&#南西山兵马使崔旴为茂州刺史充&#南西山防御使从杜鸿渐请也三月辛未张献诚与崔旴战于梓州为旴所败仅以身免夏四月辛亥诏尚书省郎中授中州刺史员外郎授下州刺史为定制五月丙辰税青苗地钱使殿中侍御韦光裔诸道税地回是岁得钱四百九十万贯自干元已来天下兵用百官俸钱折乃议于天下地亩青苗上量配税钱命御史府差使征之以充百官俸料每年据数均给之岁以为常式六月戊戌以淮南节度使崔回检校尚书右仆射自春旱此月庚子始雨丁未日重轮其夜月重轮秋七月辛酉检校兵部尚书衢州刺史李岘卒自五月大雨洛水泛溢漂溺居人庐舍二十坊河南诸州水加荆南节度使卫伯玉检校工部尚书癸未太庙二室芝草生八月丁亥国子监释奠复用牲牢上元二年诏诸祠献熟至是鱼朝恩请复旧制壬寅以茂州刺史崔旴为成都尹兼御史大夫&#南西川节度行军司马邛南防御使邛州刺史柏茂林为邛南节度使从杜鸿渐所请也癸卯太子少保裴遵庆为吏部尚书吏部尚书崔寓为太子少傅甲辰以开府仪同三司右监卫大将军观军容宣慰处置使神策军兵马使上柱国冯翊郡开国公鱼朝恩加内侍监判国子监事充鸿胪礼宾等使进封郑国公辛亥以检校礼部尚书裴士淹充礼仪使九月庚申京兆尹黎干以京城薪炭不给奏开漕渠自南山谷口入京城至荐福寺东街北抵景风延喜门入苑阔八尺深一丈渠成是日上幸安福门以观之丙子宣州刺史李佚坐赃二十四万贯集众杖死籍没其家冬十月癸未朔己丑宗正卿吴王祇奏上皇室永泰新论二十卷太常博士柳芳撰和蕃使杨济与蕃使论位藏等来朝丙申令宰臣宴论位藏于中书省十一月甲寅干陵令于陵署得赤兔以献丙辰诏古者量其国用而立税典必于经费由之重轻公田之籍可谓通制履亩而税斯诚弊法所期折中以便于时亿兆不康君孰与足故爱人之体先以博施富国之源必均节用朕自临宸极比属艰难常欲阐淳朴之风守冲俭之道每念黎庶思致和平而边事犹殷戎车屡驾军兴取给皆出邦畿九伐之师尚勤王略千金之费重困吾人乃者遵冉有之言守周公之制什而税一务于行古今则编户流亡而垦田减税计量入之数甚倍征之法纳隍之惧当宁轸怀虑失三农忧深万姓务从省约稍冀蠲除用申勤恤之怀以救惸嫠之敝京兆府今年合征八十二万五千石数内宜减放一十七万五千石青苗地头钱宜三分取一在京诸司官员久不请俸颇闻艰辛其诸州府县官及折冲府官职田据苗子多少三分取一随处粜货市轻货以送上都纳青苗钱库以助均给百官甲子日长至上御含元殿下制大赦天下改永泰二年为大历元年十二月己亥彗起匏瓜其长尺余犯宦者星癸卯同华节度使周智光专杀陕州监军张志斌前虢州刺史充据华州谋叛是冬雪二年春正月壬子朔丁巳密诏关内河东副元帅郭子仪治兵讨周智光壬戌贬智光为沣州刺史甲子以兵部侍郎张仲光为华州刺史潼关防御使大理卿敬括为同州刺史长春宫等使是日周智光帐下将斩智光并子元耀元干三首传之以献己巳诏潼关置兵三千癸酉诏天文着象职在于畴人谶纬不经&#深于疑众盖有国之禁非私家所藏虽裨明征子产尚推之人事玉彤必验景略犹置于典刑况动皆讹谬率是矫诬者乎故圣人以经籍之义资理化之本侧言曲学实紊大去左道之乱政俾彝伦而攸叙自四方多故一纪于兹或有妄庸&#陈休咎假造符命私习星历共肆穷乡之辩相传委巷之谭作伪多端顺非侥泽荧惑州县诖误闾阎坏纪挟邪莫逾于此其元象器局天文图书七曜历太一雷公式等私家不合&#有今后天下诸州府切宜禁断本处分明榜示严加捉搦先藏蓄此等书者&#到十日内送官本处长史集众焚毁限外隐藏为人所告者先决一百留禁奏闻所告人有官即与超资注拟无官者给赏钱五百贯两京委御史台处分各州方面勋臣洎百寮庶尹罔不诚亮王室于朕心无近憸人慎乃有位端本静末其诫之哉丁丑升魏州为大都督府戊寅&#同华两州顷因盗据民力雕残宜给复二年一切蠲免庚辰禁王公宗子郡县主之家不得与军将婚姻交好委御史台察访弹奏二月壬午幸昆明池踏青丙戌封华州牙将姚怀为感义郡王李延俊为承化郡王以斩智光之功也郭子仪自河中来朝癸卯宰臣元载王缙左仆射裴冕户部侍郎第五琦京兆尹黎干各出钱三十万置宴于子仪之第三月辛亥夜大风丁巳河中府献元狐汴宋节度使田神功来朝戊辰贬太子少保李遵永州司马坐赃也甲戌鱼朝恩宴子仪宰相节度度支使京兆尹于私第乙亥子仪亦置宴于其第戊寅田神功宴于其第时以子仪元臣寇难渐平蹈舞王化乃置酒连宴酒酣皆起舞公卿大臣列坐于席者百人子仪朝恩神功一宴费至十万贯夏四月己亥以江南西道都团练观察等使洪州刺史李冕为京兆尹刑部侍郎魏少游为洪州刺史兼御史大夫江西观察团练等使庚子宰臣内侍鱼朝恩与吐蕃同盟于唐兴寺丙午加田神功检校右仆射癸酉以工部侍郎徐浩为广州刺史岭南节度观察使六月戊戌山南&#南副元帅杜鸿渐自蜀入朝壬寅荆南节度使卫伯玉封城县郡王癸卯御史大夫王翊卒秋七月戊申朔以右散骑常侍于休烈为检校工部尚书知省事时方面勋臣升八座者多非正员朝命正员者以知省事为名以中书舍人张延赏检校河南尹丙寅以&#南西川节度行军司马崔旴&#南节度观察等使遂州刺史杜济为&#南东川节度观察等使以杭州刺史张伯仪为安南都护癸酉析道州延唐县置大历县甲戌酉时有白气竟天八月庚辰凤翔节度使李抱玉来朝壬午月入氐丙戌渤海朝贡辛卯潭衡水灾丙申月犯毕壬寅太常卿驸马都尉姜庆初得罪赐自尽&#陵庙署复隶宗正寺九月戊申朔岁星守东井七日甲寅吐蕃寇灵州进寇邠州诏子仪率师三万自河中镇泾阳京师戒严戊午夜白雾起西北竟天子仪移镇奉天乙丑昼有大流星出于午没于亥命左丞李涵宣慰河北荧惑犯南斗辛未鞨使来朝桂州山獠陷州城刺史李良遁去十月戊寅灵州奏破吐蕃二万京师解严甲申减京官职田三分之一给军粮乙酉醴泉出于栎阳饮之愈疾回纥党项使来朝癸卯上御紫宸殿策试茂才异行安贫乐道孝悌力田高蹈不仕等四科举人十一月庚申改黄门侍郎依旧为门下侍郎诏曰春秋以九命作上公而谓之宰臣者三公之职汉制中书令出纳诏命典司枢密侍中上殿称制参议政事魏晋已还益重其任职有关于公府事不系于尚书虽陈启沃之谋未专宰臣之称所以委遇斯大品秩非崇至于国朝实执其政当左辅右弼之寄总代天理物之名典领百寮陶镕景化岂可具瞻之地命数不加固当进以等威副其佥属其侍中中书令宜升入正二品门下中书侍郎升入正三品壬戌夜月晕南北河东井镇星入舆鬼久之方散甲子月去轩辕一尺己丑率百官京城士庶出钱以助军壬申京师地震自东北来其声如雷十二月甲申凤翔李抱玉来朝丁酉太原节度使辛云京来朝荧惑入壁垒戊戌黑气如尘竟北方是秋河东河南淮南浙江东西福建等道五十五州奏水灾三年春正月丙午朔辛亥&#南西川罢干州管招武宁远二县壬子夜月掩毕甲子册新罗国王金干运母为太妃甲戌以工部侍郎蒋涣为尚书左丞江西团练观察使苏州刺史韦元甫为尚书右丞左丞李涵右丞贾至并为兵部侍郎乙亥永和公主薨二月己卯以常州刺史李栖筠苏州刺史兼御史中丞浙西团练观察使壬午邠宁节度使马璘来朝三月乙巳朔日有蚀之壬申割恒州卫唐县置冱州以灵寿恒阳隶之夏四月戊寅以山南西道节度使邓国公张献诚为检校户部尚书以疾辞位也右羽林将军张献恭为梁州刺史兼御史中丞充山南西道节度观察使兄献诚所荐也壬寅滑亳节度使令狐彰加检校工部尚书&#南西川节度使兼御史大夫崔旴来朝五月戊申加崔旴检校右散骑常侍乙卯追谥故齐王倓为承天皇帝兴信公主亡女张氏为恭顺皇后祔葬辛酉改桂州临源县为全义县癸酉以左散骑常侍崔昭为京兆尹是日地震戊辰以&#南西川节度使崔旴检校工部尚书改名宁宁为柏茂林杨子琳所攻宁既入朝子琳乘虚袭据成都府朝廷忧之即日诏宁还成都庚午以邛州刺史鲜于叔明为梓州刺史充&#南东川节度使六月戊子承天皇帝祔奉天皇帝庙同殿异室庚寅太子少师王玙卒壬辰幽州节度使检校侍中幽州大都督府长史李怀仙为麾下兵马使朱希彩所杀庚子淮南节度使检校尚书左仆射知省事扬州大都督府长史赵国公崔圆卒闰月己酉郭子仪加司徒庚申宰臣充河南副元帅王缙兼幽州节度使以尚书右丞韦元甫扬州大都督府长史兼御史大夫充淮南节度观察等使丁卯以幽州节度副使试太常卿朱希彩知幽州留后遣兵部侍郎李涵兼御史大夫使河北宣慰以幽州乱故也庚午相州薛嵩魏州田承嗣恒州李宝臣并加左右仆射七月壬申崔宁弟宽攻破杨子琳收复成都府是月五星并聚于东井占曰中国之利也乙亥王缙赴镇州八月己未月掩毕辛酉月入东井壬戌吐蕃十万寇灵武荧惑犯太微垣丁卯吐蕃寇邠州京师戒严戊辰邠宁节度使马璘破吐蕃二万于邠州御史大夫崔涣为税地青苗钱使给百官俸钱不平诏尚书左丞蒋涣按鞫贬崔涣为道州刺史庚午河东节度使检校左仆射太原尹同中书门下平章事辛云京卒门下侍郎同中书门下平章事兼幽州长史持节河南副元帅都统河南淮西山南东道诸节度行营兼幽州卢龙等军节度使太微宫使弘文馆大学士兼东都留守齐国公王缙兼太原尹北都留守充河东军节度余官使并如故辛未以门下侍郎同中书门下平章事山&#副元帅太清宫使崇元馆大学士杜鸿渐兼东都留守九月壬申郭子仪自河中移镇奉天岁星入舆鬼丁丑济王环薨荧惑入太微垣壬午吐蕃寇灵州甲申以尚书左丞蒋涣为华州刺史充镇国军潼关防御使丙戌检校户部尚书知省事邓州国公张献诚卒丁亥工部尚书赵国珍卒庚寅以前华州刺史张重光为尚书左丞壬辰灵州将白元光破吐蕃二万于灵武戊戌灵武奏破吐蕃六万百寮称贺京师解严冬十月甲寅朔方留后灵武大都督府长史常让光加检校工部尚书乙未以京兆尹李勉为广州刺史充岭南节度使丁卯子仪自奉天来朝十一月丁亥幽州留后朱希彩为幽州长史充幽州卢龙节度使癸巳加廊下百官厨料增旧五分之一十二月壬寅道州刺史崔涣卒己酉以邠宁节度使马璘为泾原节度移镇泾州其邠宁割隶朔方军邠州将吏以烧马坊为乱兵马使段秀实斩其凶首八人方定四年春正月庚午朔甲戌大风乙亥大雪平地盈尺甲申日有蚀之子仪回河中戊子&#有司定王公士庶每户秋钱分上中下三等宗室颍州刺史李岵专杀法司以议亲宜赐自尽乙未福建观察使李承昭请徙汀州于长汀县之白石村从之黑衣大食国使朝贡二月乙巳以泸州刺史杨子琳为陕州刺史乙卯宰臣杜鸿渐让山&#副元帅从之丙辰夜地震有声如雷者三辛酉以湖南都团练观察使衡州刺史韦之晋为潭州刺史因是徙湖南军于潭州江西团练使魏少游来朝三月壬申诏曰计人而置官度事而付任因时立制损益在焉吏足以理人人足以奉吏则官称其禄禄当其秩然后上下相乐公私不匮昔汉光武时及魏太和中并减吏员兼省乡邑致理之道此其一隅今连岁治戎天下雕瘵京师近甸烦苦尤重比屋流散念之恻然人寡吏多困于供费欲其苏息不可得也设令廉耻守分以奉科条犹有禄廪之烦役使之弊而况贪猾纵欲而动逾典章作威以虐下厚敛以润己者乎古者县置大夫一员足以为治奚必贰佐分掌而后治耶且京畿户口减耗大半职员如旧何以堪之岂可以重困之人供不给之费使人不倦其在变通制事之宜式从省便其京兆府长安万年宜各减丞一员尉两员余县各减丞尉一员余委吏部条件处分吏部尚书裴遵庆为右仆射刘晏改吏部尚书庚寅江西团练使魏少游封赵国公丙申复置仙州夏四月壬寅陕州虞邑县复为安邑县虢州天平县复为湖城县五月丙戌京师地震辛卯以仆固怀安女为崇徽公主嫁回纥可汗仍令兵部侍郎李涵往册命六月丁酉以太子詹事臧希让检校工部尚书充渭北节度以渭北节度李光进为太子太保辛亥升辰州为都督府析辰巫溪锦业等州置团练观察使秋七月己丑以沣州刺史崔瓘为潭州刺史湖南凤翔移镇盩厔凤翔军忿发纵兵大掠数日方止己亥废仙州襄城叶县隶汝州诏罢鱼朝恩观军容使己巳朝恩自缢而死戊寅诏定京兆府户税夏税上田亩税六升下田四升秋税上田亩五升下田三升荒田开垦者二升己丑&#唐虞之际内有百揆庶政惟和至于宗周六卿分职以倡九牧书曰龙作纳言帝命惟允诗云仲山甫王之喉舌皆尚书之任也虽西汉以二府分理东京以三公总务至于领录天下之纲综核万事之要邦国善否出纳之由莫不处正于会府也令仆以综详朝政丞郎以弥纶国典法天地而分四序配星辰而统五行元本于是乎在九卿之职亦中台之辅助小大之政多所关决自王室多难一纪于兹东征西伐略无宁岁内外荐费征求调发皆迫于国计切于军期率于权便裁之新书从事且救当时之急殊非致理之道今外虞既平罔不率俾天时人事表里相符将明画一之法大布维新之命陶甄化源去末归本魏晋有度支尚书校计军国之用国朝但以郎官署领办集有余时艰之后方立便额参佐既众簿书转烦终无弘益又失事体其度支使及关内河东山南西道&#南西川转运常平盐铁等使宜停礼仪之本职在奉常往年置使因循未改有乖旧制实旷司存委太常卿自举本职其使宜停汉朝丞相与公卿已下五日一决事帝亲断可否且国之安危不独注于将相考之理乱固亦在于庶官尚书侍郎左右丞及九卿参领要重朕所亲倚固当朝夕进见以之匡益也并宜详校所掌具陈损益如非时宜须有奏议亦听诣阁请对当亲览其意择善而从朕受昊天之成命承累圣之鸿业齐心涤虑夙夜忧劳顾以不敏不明薄于德化致使旧章多废至理未弘其心愧耻终食三叹虽诏书屡下以申振恤且朝典未举犹深郁悼思与百辟卿士励精于理俾国经王道可举而行各宜承式以恭尔位诸州置屯亦宜停于是悉以度支之务委于宰相辛卯以兵部侍郎贾至为京兆尹以京西兵马使李忠臣为凤翔尹代皇甫温温移镇陕州庚子湖南都团练使崔灌为都团练观察使癸未诏至理之代先德后刑上欢然以临下下欣然而奉上祸乱不作法令可施去圣久远薄于教化简书填委狱讼烦兴苛吏舞文&#人致辟思欲刷耻改行厥路无由岂天地父母慈爱之意也朕主三灵之重托群后之上夕惕若厉不敢荒宁内访卿士外咨方岳日不暇给八年于兹而大道淳风郁而不振四郊多垒连岁备边师旅在外役费尤广赋役转输疾耗吾人困竭无聊穷斯滥矣下庶暗昧不见刑网戎士在军未习法令犯禁抵罪其徒实繁狴犴之间未详事实吏议不决动淹时月伤沮和气屡彰咎征此皆朕之不明教之未至上失其道而绳下以刑敢不罪己以答灾眚人者君之支体害之则君有所伤刑者教之辅助失之则人无所措虑有&#滥惨然忧伤用明慎罚之典俾弘在宥之泽其天下见禁囚死罪降从流流已下释放左降流人移隶等委司奏听进止如闻州县官比来率意恣行粗杖不依格令致使殒毙深可哀伤频有处分仍闻乖越自今已后非灼然&#害不得&#加非礼所司严加纠察以闻先是皇姨弟薛华因酒色之忿手刃三人弃尸于井事发系狱赐自尽故有是诏八月丙申朔自夏四月连雨至此月京城米斗八百文官出米二万石减估而粜以惠贫民己卯虎入长寿坊元载家庙射生将周皓引弩毙之冬十月乙卯以汝州刺史孟&#为京兆尹十一月辛未禁畿内弋猎乙亥门下侍郎同中书门下平章事卫国公杜鸿渐卒丙子以左仆射翼国公裴冕同中书门下平章事充东都留守河南淮南淮西山南东道副元帅十二月乙未&#左右补阙拾遗内供奉员左右各置两员余罢之戊戌裴冕卒辛酉&#京兆府税宜分作两等上等每亩税一斗下等税六升能耕垦荒地者税二升五年春正月乙丑朔辛卯以陜州节度使皇甫温判凤翔尹充凤翔河陇节度使凤翔节度使李抱玉判梁州事充山南西道节度使壬申河南尹张延赏兼御史大夫充东都留守罢河南淮西淮南山南东道副元帅所管军隶东都留守二月戊戌李抱玉为其兵马使臧玠所杀玠据潭州为乱沣州刺史杨子琳道州刺史裴虬衡州刺史杨济各出军讨玠乙巳夜岁入轩辕丙午复置先农马祖坛祀之丁未封幽州节度使朱希彩为高密郡王己未夜彗起五车长三丈庚申宰臣太原尹王缙入朝五月辛未刑部侍郎黎干为桂州刺史桂管防御经略招讨观察等使己卯夜彗起北方其色白庚辰贬礼仪使礼部尚书裴士淹为处州刺史户部侍郎判度支第五琦为饶州刺史皆鱼朝恩党也元载既诛朝恩下制罢使仍放黜之癸未以羽林大将军辛京杲为潭州刺史湖南观察使甲申西北白气竟天徙置当悉相静恭五州于山险要害地备吐蕃也六月己未彗星始灭赦天下见禁囚徒秋七月丁卯以浙东观察使越州刺史御史大夫薛兼训为检校工部尚书太原尹北都留守充河东节度使是月京城米斗一千文八月辛卯宰臣元载上疏请置中都于河中府秋杪行幸春中还京以避吐蕃侵寇之患疏入不报载疏大旨以关辅河东等十州户税入奉京师创置精兵五万以威四方辞多捭阖欲权归于己也九月丁丑以宣歙池等州都团练观察使宣州刺史兼御史中丞陈少游充浙江东道团练观察使吐蕃寇永寿汴州田神功来朝十二月乙未改巫州为溆州业州为蒋州六年春正月己未朔戊寅于鄜州之析城置肃戍军二月乙酉御史大夫敬栝卒夏四月丁巳上御宣政殿试制举人至夕策未成者令太官给烛俾尽其才己未沣州刺史杨子琳来朝赐名丁丑改泉州为充州戊寅诏纂组文绣大害女红今师旅未息黎元空虚岂可使淫巧之风有亏常制其绫锦花文所织盘龙对凤麒麟狮子天马辟邪孔雀仙鹤芝草万字双胜透背及大绵竭凿六破已上并宜禁断其长行高丽白锦大小花绫锦任依旧例织造有司明行晓谕五月癸卯以河南尹张延赏为御史大夫秋七月乙巳月掩毕八月乙卯淮南节度使韦元甫卒丙辰以东都副留守常休明为检校左散骑常侍河阳三城使夏旱此月己未始雨庚午以御史大夫张延赏为扬州大都督府长史淮南节度使丙午以苏州刺史浙江观察使李栖筠为御史大夫丁丑获白兔于太极殿之内廊庚辰夜月入紫微垣九月壬辰夜荧惑犯哭星自八月连雨害秋稼戊申于轮台置静塞军辛亥荧惑人壁垒冬十月壬午沧州置横海军十一月己亥文单国王婆弥来朝献驯象一十一壬寅夜月入太微又掩氐十二月己未江西观察使检校刑部尚书魏少游卒庚午制以文单王婆弥为开府仪同三司试殿中监是岁春旱米斛至万钱七年春正月癸未朔戊子于魏州顿丘县置沣州以顿丘县之观城店置观城县以张之清丰店置清丰县并割魏州之临黄县并隶澶州以其州临清县之张桥店置永济县乙未月犯轩辕庚子以检校户部尚书路嗣恭为洪州刺史兼御史大夫江西观察使辛丑太常卿杨绾兼充礼仪使甲辰回纥使出鸿胪寺劫掠坊市吏不能禁止复三百骑犯金光朱雀等门是日皇城诸门皆闭慰谕之方止二月甲寅以兵部侍郎李涵为苏州刺史兼御史中丞充浙西观察使镇星临太微戊午夜月掩天关三月壬辰诏谏议大夫置四员为定四月甲寅回纥王子李秉义卒归国宿卫赐名也五月乙酉雨雹大风折树丙戌夜月入太微辛卯徙忻州之七圣容于太原府之紫微宫乙未诏跻于道者化淳而刑措善于理者纲举而网疏朕涉道未弘烛理多昧常亦遐想太古高挹元风保合太和在宥天下盖德薄而未臻也是用因时以设教便俗以立防务尽平恕用申哀恤又化浅而多犯也加以边虞未戢徭赋适繁荒废之际寇攘斯起遂令圜土嘉石之下积有系囚竹章牙简之中困于法吏属盛阳之候大暑分蒸仍念狴牢何堪郁灼所以汨伤和气感致咎征天道人事岂相远也如闻天下诸州或时雨首种不入宿麦末登哀我矜人何时不恐皆由朕过益用惧焉惕然忧嗟深自咎责所以减膳撤乐别居齐宫祷于神明冀获嘉应仲夏之月静事无为以助晏阴以弘长养断薄刑决小罪麦秋至继长增高宜顺乎天意可大赦天下见禁囚徒罪无轻重一切释放癸亥以检校礼部尚书蒋涣充东都留守六月庚戌朔有司言日蚀阴云不见丁丑诏诫薄葬不得造假花果及金手脱宝钿等物秋七月癸巳回纥蕃客夺长安县令邵说所乘马人吏不能禁八月庚戌赐北庭都护曹令忠姓名曰李元忠九月乙未工部尚书于休烈卒冬十月壬子上畋于苑中矢一发贯二兔从臣皆贺辛未以权知幽州卢龙节度留后朱泚检校左散骑常侍充幽州卢龙节度使丙子以太府卿吕崇贲为广州都督充岭南节度使十一月庚辰诏自顷蕃戎入寇巴南屡多征役其巴逢渠集壁充通润等州宜放二年租庸甲申以福建观察使李承昭为礼部尚书华州刺史李琦为福州刺史福建都团练观察使辛卯以岭南节度李勉为工部尚书十二月丙寅雨土是夜长星出于参辛未滑州置永平军壬子禁铸铜器癸酉大雪是秋稔回纥吐蕃大食渤海室韦鞨契丹奚&#康国石国并遣使朝贡八年春正月丁丑朔壬午昭义军节度检校右仆射相州刺史薛嵩卒癸卯&#天下青苗地头钱每亩十五文率京畿三十文自今一例十五文京官三品已上郎官御史每年各举一人堪为刺史县令者甲子御史大夫李栖筠弹吏部侍郎徐京五品以上各上封事言政得失是岁大有年己丑夜太白入太微甲午东都留守蒋琼兼知东都贡举戊戌以辰锦观察使李昌为桂州刺史桂管防御观察使大鸟见武功肉翅狐首四足有爪爪长四尺三寸毛赤如蝙蝠群鸟随而噪之神策将张白芬射毙以献冬十月癸卯魏博田承嗣加同平章事丁巳夜月掩毕吐蕃寇泾州邠州甲子子仪先锋将浑瑊与吐蕃战于宜禄我师不利瑊与泾原马璘极力追蹑蕃军溃去乙丑以江西观察使路嗣恭为广州刺史充岭南节度使封翼国公以浙东观察使越州刺史陈少游为扬州大都督府长史充淮南节度使戊辰郭子仪奏破吐蕃十万百寮称贺十月己卯夜月入羽林癸巳月入太微十一月壬寅朔庚戌汴宋节度使田神功来朝辛酉淮西节度使李忠臣来朝十二月癸酉月入羽林自冬无雪是岁大有年九年春正月庚子朔壬寅汴宋节度使太子少师检校尚书右仆射兼御史大夫汴州刺史田神功卒沣朗两州镇遏使沣州刺史杨猷擅浮江而下至鄂州诏许赴汝州遂溯汉而上复郢襄等州皆闭城拒之二月己丑以田神功弟神玉权知汴宋留后癸巳郭子仪自邠州来朝李抱玉自凤翔来朝三月丙午禁畿内渔猎采捕自正月至五月晦永为常式戊子以沣州刺史杨猷为洮州刺史丁卯幽州徐浩薛邕违格并停知选事壬申永平军节度使检校右仆射滑州刺史霍国公令狐彰卒遗表荐刘晏李勉代己丙子以工部尚书李勉兼御史大夫滑州刺史充永平军节度滑亳观察等使夏四月戊申干陵上仙观之尊殿有双鹊衔紫泥补殿之隙缺凡十五处戊午以太仆卿吴仲孺为鄂州刺史鄂岳沔等州团练观察使五月乙酉贬吏部侍郎徐浩明州别驾薛邕歙州刺史京兆尹杜济杭州刺史皆坐典选也以太府卿于颀为京兆尹辛卯郑王邈薨赠昭静太子壬辰曲赦京城系囚癸卯诏赦天下系囚死罪降从流流已下并放六月陇州华亭县置义宁军癸亥户部侍郎判度支韩滉奏安邑盐池生乳盐是夏城奉天以备蕃寇秋七月己卯太白入东井乙未月掩毕八月甲寅诏吏部尚书刘晏知三铨选事己未吐蕃寇灵武庚午灵武奏蕃军退去辛未幽州节度使朱泚弟滔率五千骑来朝请河西防秋诏千骑迓于国门许自皇城南面出开远门赴泾州行营九月癸酉临晋公主薨壬午岭南节度使广州刺史吕崇贲为步将哥舒晃所杀癸未晋州男子郇谟以麻辫发持竹筐及苇席哭于东市请进三十字如不称旨请裹尸于席筐上召见赐衣馆之禁中内二字曰监团欲去诸道监军团练使也丁亥贬左巡使殿中侍御史杨护以其抑郇谟而不上闻也戊子诏节度朱泚加检校户部尚书封怀宁郡王夏四月丁丑月入太微己卯以桂管观察使黎干为京兆尹兼御史大夫甲申中书舍人常衮率两省官一十八人诣阁请论事诏三人引各尽所怀乙酉诏郭子仪等大阅兵师以备吐蕃壬辰诏赦大辟已下系囚无轻重释放乙未华阳公主薨上悲惜之累日不听朝宰臣抗疏陈请之庚戌废冱州庚申诏度支使支七十万贯转运使五十万贯和籴岁丰谷贱也乙丑诏四海之内方协大宁西戎无厌独阻王命不可忘战尚劳边事朕顷以兵革之后军国空耗躬率节俭务勤农桑上元储休仍岁大稔益用多愧不知其然虽属此人和近于家给而边谷未实戎备犹虚因其天时思致丰积将设平粜以之馈军然以中都所供内府不足租充常入之数岂齐倍余之收其在方面荩臣成兹大计其佐公家之急以资塞下之储每道岁有防秋兵马其淮南四千人浙西三千人魏博四千人昭义二千人成德三千人山南东道三千人荆南二千人湖南三千人山南西道二千人&#南西川三千人东川二千人鄂岳一千五百人宣歙三千人福建一千五百人其岭南浙东浙西亦合准例恐路远往来增费各委本道每年取当使诸色杂钱及回易利润赃赎钱等每人计二十贯每道据合配防秋人数多少都计钱数市轻货送纳上都以备和粜仍以秋收送毕泾原节度使马璘来朝丙寅加马璘尚书左仆射知省事璘讽将士进状求宰相故有是授幽州节度使朱泚遣弟滔奉表请自入朝兼自率五千骑防秋许之诏所司筑第待之己卯月掩南斗庚辰月入太微秋七月甲辰月掩房又入于羽林久旱京兆尹黎干历祷诸祠未雨又请祷文宣庙上曰丘之祷久矣八月辛未以虢州刺史宋晦为同州刺史充长春宫营田等使戊寅以陕州大都督府长史皇甫温为越州刺史充浙东观察使辛卯月掩轩辕九月庚子幽州节度使朱泚来朝乙巳渭北节度使坊州刺史臧希让卒是秋大雨冬十月壬申信安王&#薨乙亥梁王璇薨以前宣州刺史季光琛为右散骑常侍十一月戊戌大雪平地盈尺庚子以商州刺史李国清为陜州大都督府长史充陕州观察使十二月庚寅以中书舍人杨炎秘书少监韦肇并为吏部侍郎中书舍人常衮为礼部侍郎壬辰赦京师系囚死罪降从流流已下并释放十年春正月乙未朔己酉昭义牙将裴志清逐其帅薛薛奔洺州上章待罪志清率众归田承嗣壬寅寿王瑁薨乙未朱泚抗表乞留京师西征吐蕃请以弟滔权为幽州留后许之以昭义将薛择为相州刺史薛雄为卫州刺史薛坚为洺州刺史皆嵩之族人也戊申遣使慰谕田承嗣令各守封疆承嗣不奉诏壬子充州复为果州癸丑田承嗣盗取洺州又破卫州二月乙丑盗杀卫州刺史薛雄丙寅罢辰锦溪奖五州经略使复隶黔中辛未制第四子述封睦王充岭南节度度支营田五府经略观察处置等大使第五子逾可封郴王充渭北鄜坊等州节度大使第六子连封恩王第七子韩王回可充汴宋节度大使第八子遘可封鄜王第十三子造封忻王充昭义节度大使第十四子暹封韶王十五子运封嘉王十六子遇封端王十七子遹封循王十八子通封恭王十九子达封原王二十子逸封雅王并可开府仪同三司不出阁丙子以华州刺史李承昭为相州刺史知昭义兵马留后时田承嗣尽盗入相卫所管四州之地自署长吏是日河阳军乱逐城使常休明迫牙将王惟恭为留后军士大掠数日休明奔东都甲申以平卢淄青节度观察海运押新罗渤海两蕃等使检校工部尚书青州刺史李正己检校尚书左仆射前陇右节度副使陇州刺史马燧为商州刺史充本州防御使三月甲午陕州军乱逐观察使李国清纵兵大掠国清卑词遍拜将士方免祸一夕而定己巳薛常休明至阙下素服待罪丁未以左散骑常侍孟&#为叶州刺史充潼关防御使庚戌荧惑入壁垒八月太常侍奏诸州府所用秤当寺给铜秤州府依样制造而行从之乙未制魏博节度使开府仪同三司太尉检校尚书左仆射同中书门下平章事魏州大都督府长史上柱国雁门郡王田承嗣可贬永州刺史仍诏河东镇冀幽州淄青淮西滑亳汴宋泽潞河阳道出师进讨甲申大雨雹暴风拔树飘屋瓦落鸱吻人震死者十之二京畿损稼者七县五月乙未田承祠部将霍荣国以磁州归癸卯&#南置昌州罢两都贡举都集上都停童子科六月辛未田承嗣遣其党裴志清攻围冀州为李宝臣所败秋七月己未户部尚书畅璀卒杭州大风海水翻潮溺州民五千家船千艘八月丁卯田承嗣上表请束身归朝戊子夜月入太微乙丑田承嗣将卢子期攻磁州九月戊戌荆南节度使卫伯玉来朝壬寅宥京城系囚戊申回纥白昼杀人于市吏捕之拘于万年狱其首领赤心持兵入县劫囚而出斫伤狱吏月晕荧惑犯昴五车参东井等星癸丑吐蕃寇陇州凤翔李抱玉击退之戊午幽州节度使朱泚镇奉天冬十月辛酉日有蚀之癸亥以商州刺史马燧检校左散骑常侍河阳三城使甲子昭义节度使李承昭与卢子期战于磁州清水县大破之生擒子期以献丙寅贵妃独孤氏薨追赠曰贞懿皇后己丑尚书右仆射裴遵庆卒十一月辛卯新平公主薨丁酉田承嗣新署瀛州刺史吴希光以城降丁未路嗣恭攻破广州擒哥舒晃斩首以献十一年正月庚寅朔田承嗣上表请罪壬辰遣谏议大夫杜亚使魏州宣慰许其自新辛亥&#南节度使崔宁奏大破吐蕃二十万斩首万级生擒首领一千一百五十人献于阙下二月癸亥荆南节度使卫伯玉卒于京师戊子河阳军复乱大掠三日监军使冉廷兰率兵斩其乱首方定戊申昌乐公主薨辛亥御史大夫李栖筠卒夏四月戊午朔丙子以浙西观察使苏州刺史御史大夫李涵知台事充京畿观察使己卯以前淮南节度使扬州大都督府长史御史大夫张延赏为江陵尹兼御史大夫充荆南节度使五月癸巳以永平军节度使李勉为汴州刺史充汴宋等八州节度观察留后时汴将李灵耀专杀濮州刺史孟鉴北连田承嗣故命勉兼领汴州授灵耀濮州刺史灵耀不受诏六月戊戌以李灵耀为汴州刺史充节度留后秋七月戊子夜暴澍雨平地水深盈尺沟渠涨溢坏坊民千二百家庚寅田承嗣兵寇滑州李勉拒战而败八月丙寅幽州节度使朱泚加同中书门下平章事李灵耀据汴州叛甲申命淮西李忠臣渭州李勉河阳马燧三镇兵讨之闰月丁酉太白经天九月乙丑李忠臣等进兵营郑州灵耀之众来薄战淮西兵乱乃退军于荥泽戊辰淄青李正己奏取郓濮二州冬十月乙酉忠臣等军破贼于中牟进军又败贼于汴州郭外乃攻之乙丑承嗣遣侄悦率兵三万援灵耀丙午淮西河阳之师合击田悦营其众大败悦脱身北走灵耀闻悦之败弃城遁走汴州平丁未滑将杜如江生擒灵耀而献十二月丁亥加平卢淄青节度使检校尚书左仆射青州刺史饶阳王李正己为检校司空同中书门下平章事成德军节度使太子太傅检校尚书左仆射陇西郡王李宝臣检校司空同中书门下平章事庚寅泾原节度使检校尚书左仆射知省事扶风郡王马璘卒丁酉以泾原节度副使试太常卿张掖郡王段秀实权知河东节度留后北都留守薛兼训病故也昭义节度使李承昭抗表称疾以泽潞行军司马李抱玉权知磁邢兵马留后庚戌加淮西节度检校右仆射安州刺史西平郡王李忠臣检校司空同中书门下平章事仍兼汴州刺史十二年春正月甲寅朔辛酉以四镇北庭泾原节度副使知节度使事张掖郡王段秀实为泾州刺史兼御史大夫充本州团练使月掩轩辕渤海使献日本国舞女十一人癸酉夜月掩心前大星又入南斗魁京师旱分命祈祷二月戊子淄青节度使李正己之子纳为青州刺史充淄青节度留后丁未以朗州刺史李国清为黔州刺史经略招讨观察使三月乙卯河西陇右副元帅凤翔怀泽潞秦陇等州节度观察等使兵部尚书同中书门下平章事潞州大都督府长史知凤翔府事上柱国凉国公李抱玉卒壬戌月入太微癸亥以太原少尹河南节度行军司马权知河东留后鲍防为太原尹御史大夫充北都留守河东节度使戊辰夜月逼心前星庚午左降官永州刺史田承嗣复授魏博节度使官并如故承嗣侄悦子绾绪纶并复旧官庚辰宰相元载王缙得罪下狱命吏部尚书刘晏讯鞫之辛巳制中书侍郎平章事元载赐自尽门下侍郎平章事王缙贬括州刺史夏四月壬午以朝议大夫守太常卿兼修国史杨绾为中书侍郎尚书礼部侍郎集贤院学士常衮为门下侍郎并同中书门下平章事癸未以右庶子潘炎为礼部侍郎贬吏部侍郎杨炎为远州司马元载党也谏议大夫知制诰韩洄王定包佶徐璜户部侍郎赵纵大理少卿裴翼太常少卿王紞起居舍人韩会等十余人皆坐元载贬官也给事中杜亚使魏州赐田承嗣铁券癸巳以前秘书监李揆为睦州刺史揆故宰相为元载所忌二十年流落丐食江湖间载诛方得为郡又召颜真卿于湖州亦载所忌斥外也乙未月掩心前星丁酉西川破吐蕃于望汉城擒蕃将大笼官论器然以献壬寅以前商州刺史乌崇福为安南都护本管经略使渤海奚契丹室韦鞨并遣使朝贡己酉加京官料钱文武班诸司共二千七百九十六员文官一千八百五十四员武官九百四十二员岁加给一十五万六千贯并旧给凡二十六万贯以关内副元帅兵马使浑城兼邠州刺史五月辛亥罢天下州团练守捉使名甲寅诸道邸务在上都名曰留后改为进奏院丙辰夜月入太微辛酉贬刑部尚书王昂连州刺史昂至万州卒庚午&#毁元载祖父坟剖棺弃骸焚毁私庙主于大宁里甲戌以前安南都护张伯仪为广州刺史兼御史大夫充岭南节度使六月癸巳时小旱上斋居祈祷圣体不康是日不视朝秋七月戊午罢润州丹阳军苏州常州军己巳中书侍郎同中书门下平章事集贤殿崇文馆大学士兼修国史杨绾卒八月癸巳赐东川节度使鲜于叔明姓李氏癸卯宰臣让赐食先是元载王缙辅政每日赐食因为故事至是常衮等上表云&#钱已多更颁御膳胡颜自安乞停赐食从之甲辰以湖州刺史颜真卿为刑部尚书乙巳以久雨宥常参百寮不许御史点班九月乙卯许以庶人礼葬元载辛酉以泾原节度副使段秀实为四镇北庭行营泾原郑棣等节度使庚午吐蕃寇坊州掠党项羊马而去是秋宋亳陈滑等州水冬十月丁亥户部侍郎判度支韩滉言解县两池生瑞盐乃置祠号宝应灵庆池壬寅夜月掩昴又入太微乙巳以滑州牙将刘洽为宋州刺史京兆尹黎干奏水损田三万一千顷度支使韩滉奏所损不多兼渭南令刘藻曲附滉亦云部内田不损差御史赵计检渭南田亦附滉云不损上曰水旱咸均不宜渭南独免复命御史朱敖检之渭南损田三千顷上叹息曰县令职在字人不损亦宜称损损而不闻岂有恤隐之意耶刘藻赵计皆贬官十一月癸丑太白临哭星乙卯夜月入羽林癸酉以右散骑常侍萧昕为工部尚书刑部尚书颜真卿献所著韵海镜源三百六十卷十二月丁亥西川崔宁奏于西山破吐蕃十万斩首八千生擒九百人己亥天下仙洞灵迹禁樵捕庚子以幽州节度使朱泚兼陇右节度副大使权知河西泽潞行营兵马事京兆尹请修六门堰许之十三年春正月戊申朔辛酉坏白渠碾硙八十余所以夺农溉田也壬戌刑部尚书鲁郡公颜真卿三抗章乞致仕不允淄青节度使李正己请附属籍从之戊辰回纥寇太原鲍防与之战我师不利朱泚徙封遂宁郡王二月庚辰代州都督张光晟击回纥战于羊武谷破之北人乃安己亥吐蕃寇灵武甲辰太仆寺佛堂有小脱空金刚右臂忽有黑汗滴下以纸承之色类血三月甲戌河阳将士劫回纥辎重因与相斗纵兵大掠久之方定四月丁亥以浙西观察留后李道昌为苏州刺史兼御史中丞充浙西都团练观察使己丑以前浙西观察使李涵为御史大夫甲辰吐蕃寇灵州朔方留后常谦光击败之五月戊午宦官刘清潭赐名忠翼六月戊戌陇右节度使朱泚于军士赵贵家得猫鼠同乳不相害笼而献之秋七月壬子中书舍人崔佑甫知吏部选事癸丑&#南节度使崔宁加检校司空东川李叔明加检校工部尚书辛未吐蕃寇盐州庆州八月甲戌朔成德军节度使李宝臣抗章请复本姓张氏从之冬十月丁酉葬贞懿皇后于庄陵十一月丁卯日长至有司祀昊天上帝于南郊上不视朝故也十二月丙戌以吏部尚书刘晏为左仆射判使如故以给事中杜亚为洪州刺史兼御史中丞充江西观察使以江西观察使路嗣恭为兵部尚书是岁郴州黄山崩压死者数百人十四年春正月壬寅朔壬戌以楚州刺史李泌为沣州刺史二月癸未魏博七州节度使太尉检校尚书左仆射同中书门下平章事魏州大都督府长史田承嗣卒甲申以魏博中军兵马使左司马田悦兼御史中丞充魏博节度留后三月丁未汴宋节度使李忠臣为麾下将族侄李希烈所逐忠臣狼狈归朝上以忠臣立功于国乃授检校司空同平章事庚戌以河南尹严郢为京兆尹河中少尹知府事赵惠伯为河南尹辛酉以前容管经略使容州刺史王雄为河中少尹知府事夏四月癸未成德军节度使张宝臣复请姓李从之五月癸卯上不康至辛亥不视朝北都留守鲍防以北庭归朝辛酉诏皇太子监国是夕上崩于紫宸上内殿遗诏皇太子柩前即位壬戌迁神柩于太极殿发丧八月庚申群臣上尊谥曰睿文孝武皇帝庙号代宗十月己酉葬于元陵十二月丁酉祔于太庙
