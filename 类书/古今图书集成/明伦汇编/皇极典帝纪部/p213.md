<!-- { "loadSidebar": true } -->
按唐书昭宗本纪昭宗圣穆景文孝皇帝讳懿宗第七子也母曰恭宪皇太后王氏始封寿王干符三年领幽州卢龙军节度使僖宗遇乱再出奔寿王握兵侍左右尤见倚信文德元年三月僖宗疾大渐群臣以吉王长且欲立之观军容使杨复恭率兵迎寿王立为皇太弟改名敏乙巳即皇帝位于柩前四月戊辰孙儒陷扬州自称淮南节度使杨行密奔于庐州庚午追尊母为皇太后韦昭度为中书令孔纬为司空乙亥张全义陷孟州李罕之奔于河东成汭陷江陵自称留后辛卯朱全忠及秦宗权战于蔡州败之五月壬寅赵德諲以襄州降以德諲为忠义军节度使蔡州四面行营副都统六月阆州防御使王建陷汉州执刺史张顼遂寇成都韦昭度罢为剑南西川节度副大使兼两川招抚制置使十月陈敬瑄反辛卯葬惠圣恭定孝皇帝于靖陵十一月丙申秦宗权陷许州执忠武军节度使王缊辛酉奉国军将申丛执秦宗权十二月丁亥韦昭度为行营招讨使及永平军节度使王建讨陈敬瑄山南西道节度使杨守厚陷夔州龙纪元年正月癸巳大赦改元翰林学士承旨兵部侍郎刘崇望同中书门下平章事壬子宣武军将郭璠杀奉国军留后申丛自称留后二月戊辰朱全忠俘秦宗权以献己丑宗权伏诛三月孔纬为司徒杜让能为司空丙申钱镠陷苏州逐刺史徐约六月李克用寇邢州昭义军节度使孟方立卒其弟迁自称留后杨行密陷宣州宣歙观察使赵锽死之庐州刺史蔡俦叛附于孙儒八月甲戌孟迁叛附于李克用十月平卢军节度使王敬武卒其子师范自称留后陷棣州刺史张蟾死之宣歙观察使杨行密陷常州刺史杜陵死之钱镠陷润州十一月丁未朝献于太清宫戊申朝享于太庙己酉有事于南郊大赦十二月孙儒陷常润二州戊午孔纬为太保杜让能为司徒壬申&#州刺史山行章叛附于王建大顺元年正月戊子群臣上尊号曰圣文睿德光武弘孝皇帝大赦改元壬寅简州将杜有迁执其刺史员虔嵩叛附于王建二月己未资州将侯元绰执其刺史杨戡叛附于建三月戊申昭义军节度使李克修卒其弟克恭自称留后四月丙辰宿州将张筠逐其刺史张绍光丙寅嘉州刺史朱实叛附于王建丙子戎州将文武坚执其刺史谢承恩叛附于建五月张浚为河东行营都招讨宣慰使京兆尹孙揆副之幽州卢龙军节度使李匡威为北面招讨使云州防御使赫连铎副之朱全忠为南面招讨使王镕为东面招讨使以讨李克用壬寅昭义军将安居受杀其节度使李克恭叛附于朱全忠癸丑剑南东川节度使顾彦朗卒其弟彦晖自称留后六月辛酉雅州将谢从本杀其刺史张承简叛附于王建辛未朱全忠为河东东面行营招讨使是月河东将安知建以邢洺磁三州叛附于全忠七月杨行密陷润州戊申李克用执昭义军节度使孙揆八月钱镠杀苏州刺史杜儒休杨行密陷苏州淮南节度使孙儒陷润州庚午朱全忠为中书令九月李克用陷潞州杨行密陷润常二州闰月孙儒陷常州壬戌邛州将任可知杀其刺史毛湘十月癸未蜀州刺史李行周叛附于王建李克用陷邢洺磁三州十一月丁卯李匡威陷蔚州是月张浚及李克用战于阴地败绩孙儒陷苏州十二月李克用陷晋州二年正月庚申孔纬张浚罢翰林学士承旨兵部侍郎崔昭纬御史中丞徐彦若为户部侍郎同中书门下平章事甘露镇使陈可言陷常州钱镠陷苏州二月乙巳赦陈敬瑄丁未诏王建罢兵不受命是春淮南大饥四月庚辰有彗星入于太微甲申大赦避正殿减膳彻乐赐两军金帛赎所略男女还其家民年八十以上及疾不能自存者长吏存恤访武德功臣子孙癸卯王建寇成都五月孙儒陷和滁二州六月杨行密陷和滁二州丙午封子佑为德王七月李克用陷云州防御使赫连铎奔于退浑孙儒焚扬州以逃八月庚子王建陷成都执剑南西川节度使陈敬瑄自称留后十月壬午朱全忠陷宿州十一月己未曹州将郭铢杀其刺史郭词叛附于全忠辛未全忠陷寿州景福元年正月己未朱全忠陷孟州逐河阳节度使赵克裕丙寅大赦改元二月刘崇望罢钱镠陷苏州甲申朱全忠寇郓州天平军节度使朱宣败之三月户部尚书郑延昌为中书侍郎同中书门下平章事乙巳杨行密陷楚州执刺史刘瓒又陷常州刺史陈可言死之丙辰武定军节度使杨守忠龙剑节度使杨守贞会杨守厚兵寇梓州丙寅福建观察使陈岩卒护闽都将范晖自称留后庚午泉州刺史王潮寇福州四月辛巳杜让能为太尉六月戊寅杨行密陷扬州己巳凤翔陇右节度使李茂贞陷凤州感义军节度使满存奔于兴元遂陷兴洋二州八月壬申寇兴元杨守亮满存奔于阆州丙戌降京畿关辅囚罪免淮南浙西宣州逋负十月蔡俦以庐州叛附于朱全忠河东将李存孝以邢州叛附于全忠十一月有星孛于斗牛辛丑武宁军将张燧张谏以濠泗二州叛附于朱全忠乙巳朱友裕陷濮州执刺史邵儒孙儒将王坛陷婺州刺史蒋奔于越州是岁明州刺史锺文季卒其将黄晟自称刺史二年正月徐彦若罢为凤翔陇右节度使李茂贞为山南西道节度使茂贞不受命二月杨行密陷常州三月辛酉幽州卢龙军兵马留后李匡筹逐其兄匡威自称节度留后四月乙亥王建杀陈敬瑄及剑南西川监军田令孜乙酉有彗星入于太微丁亥王镕杀李匡威戊子朱全忠陷徐州武宁军节度使时溥死之五月庚子王潮陷福州范晖死之潮自称留后七月杨行密陷庐州蔡俦死之八月丙申嗣覃王嗣周为京西路招讨使神策大将军李鐬副之以讨李茂贞庚子升州刺史张雄卒其将冯弘铎自称刺史是月杨行密陷歙州九月壬午嗣覃王嗣周及李茂贞战于兴平败绩甲申茂贞犯京师乙酉茂贞杀观军容使西门重遂内枢密使李周段诩贬杜让能为梧州刺史壬辰东都留守检校司徒韦昭度为司徒御史中丞崔引为户部侍郎同中书门下平章事是月升州刺史冯弘铎叛附于杨行密十月乙未杀杜让能及户部侍郎杜弘徽杨行密陷舒州十二月韦昭度为太傅邵州刺史邓处讷陷潭州钦化军节度使周岳死之处讷自称留后是岁建州刺史徐归范汀州刺史锺全慕叛附于王潮干宁元年正月有星孛于鹑首乙丑大赦改元李茂贞以兵来朝二月右散骑常侍郑綮为礼部侍郎同中书门下平章事彰义军节度使张钧卒其兄鐇自称留后三月甲申李克用寇邢州执李存孝杀之五月丙子王建陷彭州威戎军节度使杨晟死之是月郑延昌罢孙儒将刘建锋马殷陷潭州武安军节度使邓处讷死之建锋自称留后武冈指挥使蒋勋陷邵州六月大同军防御使赫连铎及李克用战于云州死之戊午翰林学士承旨礼部尚书李磎同中书门下平章事庚申磎罢御史大夫徐彦若为中书侍郎同中书门下平章事七月以雨霖避正殿减膳郑綮罢李茂贞陷阆州八月杨守亮伏诛癸巳减京畿兴元洋金商州赋役九月庚申李克用陷潞州昭义军节度使康君立死之十月丁酉封子为棣王禊虔王禋沂王祎遂王十一月李克用陷武州十二月陷新州甲寅幽州卢龙军节度使李匡筹奔于沧州义昌军节度使卢彦威杀之丙辰李克用陷幽州是冬杨行密陷黄州执刺史吴讨二年正月己巳给事中陆希声为户部侍郎同中书门下平章事壬申护国军节度使王重盈卒其子珂自称留后二月乙未太子太傅李磎为户部侍郎同中书门下平章事三月崔引李磎罢户部侍郎判户部王搏为中书侍郎同中书门下平章事杨行密陷濠州执刺史张燧庚午河东地震四月苏州大雨雪陆希声韦昭度罢泰宁军节度使朱瑾及朱全忠战于高梧败绩其将安福庆死之杨行密陷寿州执刺史江从勖五月甲子静难军节度使王行瑜镇国军节度使韩建及李茂贞犯京师杀太保致仕韦昭度太子少师李磎是月李克用陷绛州刺史王瑶死之六月庚寅镇海军节度使钱镠为浙江东道招讨使癸巳吏部尚书孔纬为司空兼门下侍郎同中书门下平章事七月丙辰李克用以兵屯于河中戊午匡国军节度使王行约奔于京师庚申左右神策军护军中尉骆全瓘刘景宣指挥使王行实李继鹏反行在莎城嗣薛王知柔权知中书事壬戌李克用陷同州甲子次石门前护国军节度使崔引为中书侍郎同中书门下平章事八月戊戌李克用为邠宁四面行营招讨使保大军节度使李思孝为北面招讨使定难军节度使李思谏为东北面招讨使彰义军节度使张鐇为西面招讨使辛丑李克用为邠宁四面行营都统李继鹏伏诛赦李茂贞辛亥至自石门壬子崔昭纬罢九月丙辰徐彦若为司空癸亥孔纬薨前昭义军节度使李罕之为邠宁四面行营副都统十月京兆尹孙偓为户部侍郎同中书门下平章事丙戌李克用及王行瑜战于梨园败之庚寅王行约焚宁州以逃义武军节度使王处存卒其子郜自称留后十一月丁巳李克用及王行瑜战于龙泉败之辛酉衢州刺史陈儒卒其弟岌自称刺史丁卯王行瑜伏诛壬申齐州刺史朱琼叛附于朱全忠丁丑王建陷利州刺史李继颙死之十二月癸未赦京师复大顺以来削夺官爵非其罪者甲申阆州防御使李继雍蓬州刺史费存渠州刺史陈璠叛附于王建丙申建寇梓州戊辰通州刺史李彦昭叛附于建是岁安州防御使宣晟陷桂州静江军节度使周元静部将刘士政死之晟自称知军府事三年正月癸丑王建陷龙州刺史田昉死之闰月丁亥果州刺史周雄叛附于建四月壬子武安军乱杀其节度使刘建峰其将马殷自称留后五月癸未杨行密陷苏州执刺史成及陷光州刺史刘存死之庚寅成汭陷黔州武泰军节度使王建肇奔于成都乙未董昌伏诛是月蕲州刺史冯行章叛附于杨行密六月庚戌李茂贞犯京师嗣延王戒丕御之丙寅及茂贞战于娄馆败绩七月癸巳行在渭北甲午韩建来朝次华州乙巳崔引罢丙午翰林学士承旨尚书左丞陆扆为户部侍郎同中书门下平章事八月甲寅王搏罢乙丑国子毛诗博士朱朴为左谏议大夫同中书门下平章事九月乙未武安军节度使崔引为中书侍郎翰林学士承旨户部侍郎崔远同中书门下平章事丁酉贬陆扆为峡州刺史十月李克用及罗弘信战于白龙潭败之壬子孙偓持节凤翔四面行营节度诸军都统招讨处置使戊午威胜军节度使王搏为吏部尚书同中书门下平章事十一月戊子忠国军节度使李师悦卒其子继徽自称留后四年正月乙酉韩建以兵围行宫杀扈跸都将李筠丙申朱全忠陷郓州天平军节度使朱宣死之己亥孙偓罢都统二月朱全忠寇兖州泰宁军节度使朱瑾奔于淮南其子用贞以兖州叛附于全忠全忠陷沂海密三州保义军节度使王珙寇河中韩建杀太子詹事马道殷将作监许岩士杨行密为江南诸道行营都统癸丑王建陷泸州刺史马敬儒死之己未立德王为皇太子大赦享于行庙辛未王建陷渝州乙亥孙偓朱朴罢五月壬午朱全忠陷黄州刺史矍璋死之六月贬王建为南州刺史以李茂贞为剑南西川节度使嗣覃王嗣周为凤翔陇右节度使茂贞不受命嗣周及茂贞战于奉天败绩八月韩建杀通王滋沂王禋韶王彭王嗣韩王嗣陈王嗣覃王嗣周嗣延王戒丕嗣丹王允九月钱镠陷湖州忠国军节度使李继徽奔于淮南彰义军节度使张琏为凤翔西北行营招讨使静难军节度使李思谏为凤翔四面行营副都统以讨李茂贞十月壬子遂州刺史侯绍叛附于王建乙卯合州刺史王仁威叛附于建庚申建陷梓州剑南东川节度使顾彦晖死之甲子封子秘为景王祚辉王祺祁王十一月癸酉杨行密及朱全忠战于清口败之丙子钱镠陷台州十二月丁未威武军节度使王潮卒其弟审知自称留后光化元年正月徐彦若为司徒二月赦李茂贞三月幽州卢龙军节度使刘仁恭之子守文陷沧州义昌军节度使卢彦威奔于汴州四月丙寅立淑妃何氏为皇后五月己巳大赦辛未朱全忠陷洺州刺史邢善益死之又陷邢州壬午陷磁州刺史袁奉韬死之是月马殷陷邵衡永三州刺史蒋勋杨师远唐旻死之七月丙申朱全忠陷唐州又陷隋州执刺史赵匡璘八月戊午陷邓州执刺史国湘壬戌至自华州甲子大赦改元九月丙子有星陨于北方甲申钱镠陷苏州十月魏博节度使罗弘信卒其子绍威自称留后己亥朱全忠陷安州刺史武瑜死之十一月衢州刺史陈岌叛附于杨行密甲寅封子征为雅王祥琼王十二月癸未李罕之陷潞州自称节度留后李克用陷泽州二年正月乙未给复绵剑二州二年丁未崔引罢兵部尚书陆扆同中书门下平章事是月李罕之陷沁州刘仁恭陷贝州二月甲子朱全忠陷蔡州奉国军节度使崔洪奔于淮南三月丁巳全忠陷泽州六月丁丑保义军乱杀其节度使王珙其将李璠叛附于全忠七月壬辰海州戍将陈汉宾以其州叛附于杨行密马殷陷道州刺史蔡结死之八月李克用陷泽潞怀三州十一月徐彦若为太保王搏为司空马殷陷郴连二州刺史陈彦谦鲁景仁死之辛丑保义军将朱简杀其节度使李璠叛附于朱全忠三年四月辛未皇后及皇太子享于太庙六月丁卯清海军节度使崔引为尚书左仆射兼门下侍郎同中书门下平章事王搏罢己巳杀之七月浙江溢八月庚辰李克用陷洺州执刺史朱绍宗九月朱全忠陷洺州钱镠陷婺州刺史王坛奔于宣州衢州刺史陈岌叛附于钱镠乙巳徐彦若罢丙午崔远罢戊申刑部尚书裴贽为中书侍郎同中书门下平章事甲寅朱全忠陷瀛州十月丙辰陷景州执刺史刘仁霸辛酉陷莫州辛巳陷祁州刺史杨约死之甲申陷定州义武军节度使王郜奔于太原十一月己丑左右神策军中尉刘季述王仲先内枢密使王彦范薛齐偓作乱皇帝居于少阳院辛卯季述以皇太子为皇帝丁未太白昼见十二月刘季述杀睦王倚是岁马殷陷桂宜岩柳象五州睦州刺史陈晟卒其弟询自称刺史天复元年正月乙酉左神策军将孙德昭董彦&#周承诲以兵讨乱皇帝复于位刘季述薛齐偓伏诛降封皇太子为德王戊申朱全忠陷绛州壬子崔引为司空朱全忠陷晋州二月甲寅以旱避正殿减膳戊辰朱全忠陷河中执护国军节度使王珂辛未封全忠为梁王是月翰林学士户部侍郎王溥为中书侍郎吏部侍郎裴枢为户部侍郎同中书门下平章事三月辛亥昭义军节度使孟迁叛附于朱全忠四月壬子全忠陷沁泽二州丁巳仪州刺史张鄂叛附于全忠甲戌享于太庙丙子大赦改元武德贞观配享功臣主祭子孙叙进之介公酅公后予一子九品正员官免光化以来畿内逋负五月李茂贞来朝六月李克用陷隰慈二州十月戊戌朱全忠犯京师十一月己酉陷同州壬子如凤翔丁巳朱全忠陷华州镇国军节度使韩建叛附于全忠辛酉兵部侍郎卢光启权勾当中书事癸亥李茂贞及朱全忠战于武功败绩丁卯卢光启为右谏议大夫参知机务戊辰朱全忠犯凤翔辛未陷邠州静难军节度使李继徽叛附于全忠甲戌崔引裴枢罢十二月锺傅陷吉州是岁清海军节度使徐彦若卒行军司马刘隐自称留后武贞军节度使雷蒲卒其子彦威自称留后二年正月丁卯给事中韦贻范为工部侍郎同中书门下平章事丙子给事中严龟为汴岐和协使二月己亥盗发简陵王建陷利州昭武军节度使李继忠奔于凤翔三月庚戌昼晦癸丑朱全忠陷汾州乙卯浙西大雨雪戊午朱全忠陷慈隰二州丁卯李克用陷汾慈隰三州四月卢光启罢丙申温州刺史朱卒其兄敖自称刺史杨行密陷升州五月丙午李茂贞及朱全忠战于武功败绩庚午韦贻范罢六月丙子中书舍人苏检为工部侍郎同中书门下平章事丙戌朱全忠陷凤州七月甲辰陷成州乙巳陷陇州八月己亥韦贻范起复辛丑王建陷兴元山南西道节度使王万弘叛附于建九月戊申李茂贞及朱全忠战于槐林败绩武定军节度使拓拔思恭叛附于王建十月癸酉杨行密为东面诸道行营都统及湖南节度使马殷讨朱全忠王建陷兴州十一月癸卯保大军节度使李茂勋以兵援凤翔丙辰韦贻范薨十二月癸巳温州将丁章逐其刺史朱敖己亥朱全忠陷鄜州保大军节度使李茂勋叛附于全忠是岁卢光稠陷韶州岳州刺史邓进思卒其弟进忠自称刺史三年正月丙午平卢军节度使王师范取兖州戊申杀左右神策军护军中尉韩全诲张彦弘内枢密使袁易简周敬容辛亥翰林学士姚洎为汴岐和协使壬子工部尚书崔引为司空兼门下侍郎同中书门下平章事甲子幸朱全忠军己巳至自凤翔哭于太庙大赦庚午崔引及朱全忠杀中官七百余人辛未引判六军十二卫事丁章伏诛二月雨土甲戌贬陆扆为沂王傅分司东都丙子王溥罢朱全忠杀苏检吏部侍郎卢光启戊寅降京畿河中凤翔兴德府同邠鄜三州死罪以下己卯辉王祚为诸道兵马都元帅庚辰朱全忠为太尉中书令副之崔引为司徒乙未清海军节度使裴枢为门下侍郎同中书门下平章事三月朱全忠陷青州杨行密陷密州刺史刘康乂死之四月己卯朱全忠判元帅府事五月壬子荆南节度使成汭及杨行密战于君山死之武贞军节度使雷彦威之弟彦恭陷江陵六月乙亥朱全忠陷登州九月杨行密杀奉国军节度使朱延寿辛亥朱全忠陷棣州刺史邵播死之陷密州戊午平卢军节度使王师范叛附于全忠十月忠义军将赵匡明陷江陵自称留后王建陷忠万施三州甲戌陷夔州丁丑平卢军将刘鄩以兖州叛附于朱全忠十二月裴贽罢杨行密陷宣州宁国军节度使田頵死之辛巳礼部尚书独孤损为兵部侍郎同中书门下平章事丙申朱全忠杀尚书左仆射致仕张浚天佑元年正月乙巳崔引罢裴枢判左三军事独孤损判右三军事兵部尚书崔远为中书侍郎翰林学士右拾遗柳璨为右谏议大夫同中书门下平章事己酉朱全忠杀太子少傅崔引及京兆尹郑元规威远军使陈班戊午全忠迁唐都于洛阳二月丙寅日中见北斗戊寅次陕州朱全忠来朝甲申封子祯为端王祁丰王福和王禧登王佑嘉王三月丁未朱全忠兼判左右神策及六军诸卫事闰四月壬寅次谷水朱全忠来朝甲辰至自西都享于太庙大风雨土乙巳大赦改元六月静难军节度使杨崇本会李克用王建兵以讨朱全忠七月乙丑全忠以兵屯于河中八月壬寅全忠以左右龙武统军朱友恭氏叔琮枢密使蒋元晖兵犯宫门是夕皇帝崩年三十八明年起居郎苏楷请更谥恭灵庄闵庙号襄宗至后唐同光初复故号谥云按旧唐书昭宗本纪昭宗圣穆景文孝皇帝讳懿宗第七子母曰惠安太后王氏以咸通八年二月二十二日生于东内十三年四月封寿王名杰干符四年授开府仪同三司同幽州大都督幽州卢龙等军节度押奚契丹管内观察处置等使帝于僖宗母弟也尤相亲睦自艰难播越尝随侍左右握兵中要皆奇而爱之文德元年二月僖宗暴不豫时初复宫闱人心倾瞩遽闻被疾军民骇愕及大渐之夕而未知所立群臣以吉王最贤又在寿王之上将立之唯军容杨复恭请以寿王监国三月六日宣遗诏立为皇太弟八日柩前即位时年二十二以司空韦昭度摄冢宰己丑见群臣始听政帝攻书好文尤重儒术神气雄俊有会昌之遗风以先朝威武不振国命寖微而尊礼大臣详延道术意在恢张旧业号令天下即位之始中外称之四月戊辰朔庚午追谥圣母惠安太后曰恭献乙亥河南尹张全义以兵袭李罕之于河阳罕之出据泽州魏博衙军杀其帅乐彦祯于龙兴寺又击乐从训败之从训以残众保洹水为罗宗弁陷其城而杀之壬午蔡贼孙儒陷扬州杨行密溃围而出据宣州孙儒自称淮南节度仍率其众攻宣州五月丁酉朔制以宣武军节度使检校侍中沛郡王朱全忠为蔡州四面行营兵马都统自秦贤石璠败后蔡贼渐弱时溥方为全忠所攻故移溥都统之命授全忠壬寅蔡贼将伪署荆襄节度使赵德諲遣使归朝愿讨贼自效乃以德諲为蔡州四面行营副都统德諲遂以荆襄之兵属全忠六月丁卯朔以川贼王建大乱&#南陈敬瑄告难制以开府仪同三司守司空门下侍郎同平章事太清宫使弘文馆大学士延资库使上柱国扶阳郡开国公食邑二千户韦昭度检司徒门下侍郎同平章事兼成都尹充&#南西川节度副大使知节度事兼两川招抚制置等使蔡州行营奏大破贼于龙陂进军以逼贼城七月丙申朔泽州刺史李罕之引太原之师攻河阳为汴将丁会所败退还高平九月乙未汴将朱珍败时溥之师于埇桥遂陷宿州自是溥婴城不敢复出汴将胡元琮急攻蔡州十二月甲子朔蔡州牙将申丛执秦宗权挝折其足乞降诏中使宣谕便以丛权知留后比中使至别将郭璠杀申丛篡宗权絷送汴州蔡申光等州平诏赐蔡州行营兵士钱二十五万贯令度支逐近支给是月葬僖宗于靖陵龙纪元年春正月癸巳朔上御武德殿受朝贺宣制大赦改元中外文武臣寮进秩颁爵有差以&#南西川节度两川招抚制置使韦昭度检校司空为东都留守以翰林学士承旨兵部侍郎知制诰刘崇望本官同平章事以刑部侍郎孙揆为京兆尹二月癸亥朔己丑汴州行军司马李璠监送逆贼秦宗权并妻赵氏以献上御延喜门受俘百寮称贺以之徇市告庙社斩于独柳赵氏笞死初自诸侯收长安黄巢东出关与宗权合巢贼虽平而宗权之凶徒大集西至金商陕虢南极荆襄东过淮甸北侵徐兖汴郑幅圆数十州五六年间民无耕织千室之邑不存一二岁既凶荒皆脍人而食丧乱之酷未之前闻宗权既平而朱全忠连兵十万吞噬河南兖郓青徐之间血战不解唐祚以至于亡中书奏请以二月二十二日为嘉会节从之三月壬辰朔以右仆射门下侍郎同平章事孔纬守司空太清宫使弘文馆大学士延资库使领诸道盐铁转运等使以右仆射门下侍郎集贤殿大学士杜让能为左仆射监修国史判度支以中书侍郎户部尚书同平章事张浚为集贤殿大学士判户部事四月壬戌朔以宣武淮南等节度副大使知节度事管内营田观察处置等使开府仪同三司检校太傅兼侍中扬州大都督府长史汴州刺史充蔡州四面行营都统上柱国沛郡王食邑四千户朱全忠为检校太尉中书令进封东平王仍赐赏军钱十万贯五月壬辰朔汉州刺史王建陷成都府迁陈敬瑄于雅州建自称西川兵马留后复用田令孜为监军六月辛酉朔邢洺节度使孟方立卒三军推其弟洺州刺史迁为留后太原李克用出军攻之杭州刺史钱镠攻宣州下之擒刘浩剖心以祭周宝七月诏于杭州置武威军以镠为本军防御观察等使十月己未朔青州节度使王敬武卒制以特进太子少师博陵郡开国侯食邑一千户崔安潜检校太傅兼侍中青州刺史平卢军节度观察押新罗渤海两蕃等使青州三军以敬武子师范权知兵马事十一月己丑朔将有事于圆丘改御名曰煜辛亥上宿斋于武德殿宰相百寮朝服于位时两军中尉杨复恭及两枢密皆朝服侍上太常博士钱珝李绰等奏论之曰皇帝赴斋宫内臣皆服朝服臣检国朝故事及近代礼令并无内官朝服助祭之文伏惟皇帝陛下承天御历圣祚中兴祗见宗祧克陈大礼皆禀高祖太宗之成制必循虞夏商周之旧经轩冕服章式遵彝宪礼院先准大礼使牒称得内侍省牒要知内臣朝服品秩礼院已准礼令报讫今参详近朝事例若内官及诸卫将军必须制冠服即各依所兼正官随资品依令式服本官之服事存传听且可俯从然亦不分明着在礼令乞圣慈允臣所奏状入至晚不报钱珝又进状曰臣今日巳时进状论内官冠服制度未奉圣旨伏以陛下虔事郊禋式遵彝范凡关典礼必守宪章今陛下行先王之大礼而内臣遂服先王之法服来日朝献大圣祖臣赞导皇帝行事若侍臣服章有违制度是为非礼上渎祖宗臣期不奉敕臣谬当圣代叨备礼官获正朝仪死且不朽脂膏泥滓是所甘心状入降朱书御札曰卿等所论至当事可从权勿以小瑕遂妨大礼于是内四臣遂以法服侍祠甲寅圆丘礼毕御承天门大赦十二月戊午宰臣杜让能兼司空大顺元年春正月戊子朔御武德殿受朝贺宰臣百寮上徽号曰圣文睿德光武弘孝皇帝礼毕大赦改元大顺二月丁巳宰臣兼国子祭酒孔纬以孔子庙经兵火有司释奠无所请内外文臣自观察使制使下及令佐于本官料钱上缗抽十文助修国学从之宣武节度使朱全忠进位守中书令加食邑千户余如故太原都将安金俊攻围邢州历年城中食尽邢洺观察使孟迁以城降乃以孟迁之族归太原克用以大将安建为邢洺留后三月丁亥朔朱全忠上表关东藩镇请除用朝廷名德为节度观察使如藩臣固位不受代臣请以兵诛之如王徽裴璩孔晦崔安潜等皆缙绅名族践历素高宜用为徐郓青兖等道节度使从之昭义节度使李克修卒太原帅克用之弟也三军推克修弟克恭知留后事四月丙辰朔李克用遣大将安金俊率师攻云州赫连铎求援于幽州李匡威出兵援之战于蔚州太原军大败燕军执安金俊献之于朝李匡威赫连铎朱全忠等上表请因沙陀败亡臣与河北三镇及臣所镇汴滑河阳之兵平定太原愿朝廷命重臣一人都总戎事昭宗以太原于艰难时立兴复大功心疑其事下两省御史台尚书省四品已上官议唯党全忠者言其可伐不可者十之七宰臣杜让能刘崇望深以为不可惟张浚议曰先朝再幸兴元实沙陀之罪比虑河北诸侯与之胶固无以涤除今两河大藩皆愿诛讨不因其离贰而除之是当断失断也孔纬曰浚言是也军容杨复恭曰先朝蒙犯霜露播越草莽七八年间寝不安席虽贼臣摇荡于外亦由失制于中陛下缵承人心忻戴不宜轻举干戈为国生事望优诏报全忠且以柔服为辞上然之全忠密遣浚之亲党赂浚浚恃全忠之援论奏不已天子俯从之五月制特进中书侍郎兵部尚书同平章事集贤殿大学士上柱国河间郡开国伯食邑七百户张浚为太原四面行营兵马都统京兆尹孙揆副之以华州节度使韩建为北面行营招讨都虞候供军等使以宣武节度使朱全忠为太原东南面招讨使成德军节度使王镕为太原东面招讨使幽州节度使李匡威为太原北面招讨使云州防御使赫连铎副之丙午潞州军乱杀其帅李克恭监军使薛缋本函克恭首献之于朝浚方起兵朝廷称贺壬子都招讨使张浚孙揆率神策诸军三千赴行营昭宗御安喜门临送诫誓之六月乙卯李克用大将权知邢洺兵马留后安建上表请以三州归顺遣中使往劳之制以德州刺史权知沧州兵马留后卢彦威检校尚书右仆射兼沧州刺史御史大夫充义昌军节度沧德观察处置等使彦威先启宋逐其帅杨全玫求旄节朝廷以扈跸都将曹诚为沧德节度使诚虽不至任而彦威之请不行至是王镕罗弘信因张浚用兵为彦威论请故有斯授以京兆尹行营兵马副招讨孙揆检校兵部尚书兼潞州大都督府长史充昭义节度副大使知节度事张浚会诸军于晋州朱全彦选汾卒三千为张浚牙队秋七月乙酉朔王师屯于阴地太原大将康君立以兵拒战朱全忠遣大将葛从周率千骑入潞州从周权充兵马留后朱全忠奏已差兵士守潞州请节度使孙揆赴镇时中使韩归范押揆旌节官诰送至行营丙申揆建节率兵二千自晋州赴镇昭义戊申至长子县山谷中太原骑将李存孝伏兵执揆与韩归范牙兵五百俘送太原余兵悉为存孝所杀太原将康君立率兵二万攻潞州九月甲申幽州云州蕃汉兵三万攻雁门太原将李存信薛阿檀击败之汴将葛从周弃上党康君立入据之克用以君立为泽潞兵马留后十一月癸丑朔太原将邢州刺史李存孝自恃擒孙揆功合为昭义帅怨克用授康君立存孝自晋州率行营兵归邢州据城上表归朝仍致书与张浚王镕求援克用遣大将李存信薛阿檀拒王师于阴地三战三捷由是河西鄜夏邠岐之军渡河西归韩建以诸军保平阳存信追之建军又败建退保绛州张浚以汴卒禁军万人在晋州存信攻之三日相与谋曰张浚宰相俘之无益天子禁兵不宜加害如得平阳于我无利遂退舍五十里而军十二月壬午朔张浚韩建拔晋绛遁去李存信收晋绛大掠河中四郡丙寅制特进中书侍郎平章事太原四面行营都统张浚可检校兵部尚书兼鄂州刺史御史大夫充鄂岳观察使以开府仪同三司守司徒门下侍郎同平章事上柱国鲁国公食邑三千户充诸道盐铁转运等使孔纬检校司徒兼江陵尹荆南节度观察处置使庚午新除鄂岳观察使张浚责授连州刺史新除荆南节度使孔纬责授均州刺史并驰驿赴任太原军屯晋州李克用遣中使韩归范还朝因上表诉冤言被贼臣张浚依倚朱全忠离间功臣致削夺臣官爵朝廷欲令释减下群臣议其可否左仆射韦昭度等议曰赏功罚否前圣之令猷含垢匿瑕百王之垂训是以雷解而羲文象德网开而汤化归仁用彼怀柔式存彝范上自轩农之代下臻文武之朝罔不允洽宽弘以流霈泽况国家德祖守成之日宪宗致理之时车轨一同桑麻万里烛龙外野悉在梯杭火鼠穷郊咸归正朔然犹王承宗拥兵镇冀诏范希朝讨之仍岁无功卒行赦宥而又朱滔以幽州之众结田悦李纳王武俊之强遣马燧等征之不克旋又宽之以累圣之典谋睿哲大朝之纪律文明非不欲厉彼风驱快其电扫然且考春秋之义稽楚郑之文或退而许平或服而更舍存于旧史载彼新书李克用代漠强宗阴山贵引呼吸而风云作气指麾而草树成形仰天指心誓献秩訾之首伏欧血屡亲都护之营所谓勇多上人自匪穷来归我及陛下圣考懿宗皇帝之朝彭门失守亲驱锐卒首建殊功而先帝即位之初渚宫大扰复提义旅克静妖氛其后封豕长蛇荐食上国继以子朝之乱皆因重耳之盟保大朝之宗祧垂中兴于简册盖圣王之御天下也有勋可书有绩可载宥过不忘于十代念功岂止于一时天高听卑请事斯语且四海之内创痏犹殷九贡之邦纲条未理昨者遽起邠岐之众寻已退还又征燕蓟之师倏闻内变由于饷馈失职资屝绝供致此投戈是乖借箸盖下计之未熟非圣谋之不臧傥宸断重离天机间出录兹成款散彼师徒虚其念旧之怀待以如初之礼臣等所议实以在斯抑又闻往者汉将赵充国欲因边境衰弱出兵击之于是魏相上书画陈利害且曰恃国家之大矜人物之众欲见威于敌者谓之骄兵兵骄者灭非但人事乃天道也又曰臣不知此兵何名者也兵出无名事乃不成汉宣纳之竟罢其伐伏惟皇帝陛下鉴往古用师之难采列圣迁善之美恩加区宇信及豚鱼则臣等不胜恳愿况今汴魏犹艰幽定方困纵遣之调发岂能集事虚行号令徒召寇雠将以剿人非唯辱国且黠斯举勤王之众推效命之诚未能率骑独攻所望汉兵同力令兹数镇奔命不遑难致济师恐又生事谕其渐当暑热非利戎旃悉力颁沾遣还蕃部重盈陈五郡之卒益谨关防王珙振两河之雄更严旗鼓然后奖其上表哀以自陈录彼前劳责之后效征神爵之往典还日逐之故封谕其已斥王恭不使更疑晋帝凡百臣子实切乃诚其克用在身官爵并请却还仍依前编入属籍从之以翰林学士承旨兵部侍郎崔昭纬本官同平章事御史中丞徐彦若为户部侍郎同平章事尚书右仆射王徽卒赠司空谥曰贞二年春正月壬子朔李克用急攻邢州李存孝求援于王镕王镕出军援之屯于尧山克用自太原至击败之进围邢州司徒门下侍郎平章事杜让能进位太尉太清宫使弘文馆大学士延资库使领诸道盐铁转运等使以中书侍郎吏部尚书平章事刘崇望为门下侍郎监修国史判度支事工部侍郎平章事崔昭纬判户部事二月辛巳李克用复检校太师中书令太原尹北都留守河东节度观察处置等使时张浚韩建兵败后为太原将李存信等所追至是方自含山逾王屋出河清达于河阳属河溢无舟&#逮坏人庐舍为木罂数百方获渡人多覆溺休其徒于司徒庙是役也朝廷倚朱全忠及三镇兵全忠方连兵徐郓乃求兵粮于镇魏全忠终不至行营镇魏倚太原为扞蔽如破太原郡恐危镇魏王镕罗弘信亦不出师唯邠岐华鄜夏乌合之众会晋州兵未交而孙揆擒燕卒败所以河西岐下之师望风溃散而浚建至败全忠以镇魏不助兵粮观望遣庞师古将兵讨魏陷十县罗弘信乞盟乃退棣州刺史张蟾为青州将王师范所败新授平卢节度使崔安潜自棣州归朝复授太子少师三月辛亥朔以青州权知兵马留后王师范检校兵部尚书兼青州刺史御史大夫充平卢军节度观察押新罗渤海两蕃等使淮南节度孙儒为宣州观察使杨行密所杀初行密扬州失守据宣州孙儒以兵攻围三年是春淮南大饥军中疫疠死者十三四是月孙儒亦病为帐下所执降行密行密乃并孙儒之众复据广陵六月王镕出军援李存孝克用大举讨镇州七月太原军出井陉屯于常山镇大掠镇赵深诸郡幽州节度使李匡威自率步骑三万援王镕八月克用班师九月丁未朔乙卯天子赐左军中尉杨复恭几杖以大将军致仕复恭怒称病不受诏十月丁丑朔甲申天威军使李顺节率禁兵讨杨复恭复恭假子玉山军使杨守信以兵拒之列阵于昌化里昭宗登延喜楼陈兵自卫以俟变相持至晚不战而退是夜守信乃拥其众卫复恭出京师且战且行出通化门由七盘路之商州又令义儿张绾为后殿永安都头安权追及绾擒之而还十一月朱全忠上表请移时溥节镇是月汴军陷宿州乃授溥太子太师溥将刘知俊降汴军镇州王镕幽州李匡威复谋攻定州以分其地王处存求援于太原十二月丙子朔以光禄大夫门下侍郎右仆射平章事监修国史判度支上柱国彭城县开国男刘崇望检校司空同平章事兼徐州刺史充武宁军节度徐宿观察制置使时李顺节恃恩恣横出入以兵仗自随两军中尉刘景宣西门君遂惧其窥图非望丁亥两中尉传诏召顺节顺节以甲士三百自随至银台门门司传诏止从者两中尉在仗舍邀顺节坐次令部将嗣光审斫顺节头随剑落其部下知顺节死大噪出延喜门是日天威捧日登封三都乱剽永宁里至晚方定户部尚书郑延昌为中书侍郎平章事判度支
