<!-- { "loadSidebar": true } -->
　帝纪部汇考二十四
　　宋二
少帝本纪
按宋书少帝本纪少帝讳义符小字车兵武帝长子也母曰张夫人晋义熙二年生于京口武帝晚无男及帝生甚悦年十岁拜豫章公世子帝有膂力善骑射解音律宋台建拜宋世子元熙元年进为宋太子武帝受禅立为皇太子永初三年五月癸亥武帝崩是日太子即皇帝位大赦尊皇太后曰太皇太后六月壬申以尚书仆射傅亮为中书监司空徐羡之领军将军谢晦及亮辅政戊子太尉长沙王道怜薨秋九月丁未有司奏武皇帝配南郊武敬皇后配北郊冬十一月戊子有星孛于营室十二月庚戌魏军克滑台明年春正月己亥朔大赦改元为景平元年文武进位二等辛丑祀南郊魏将达奚卬破金墉进围虎牢毛德祖击魏败之魏退而复合拓跋木末又遣平安公涉归寇青州癸卯河南郡失守乙卯有星孛于东壁二月丁丑太皇太后崩沮渠蒙逊土谷浑阿并遣使朝贡庚辰爵蒙逊为大将军封河西王以阿为安西将军沙州刺史封浇河公辛未富阳人孙法光反寇山阴会稽太守褚谈遣山阴令陆劭讨败之三月壬寅孝懿皇后祔葬于兴宁陵是月高丽国遣使朝贡甲子豫州刺史刘粹遣军袭许昌杀魏颍州太守庾龙乙丑魏骑寇高平初魏自河北之败请修和亲及闻高祖崩因复侵扰河洛之地骚然矣夏四月檀道济北征次临朐焚魏攻具己未魏军克虎牢执司州刺史毛德祖以归秋七月癸酉尊所生张夫人为皇太后丁丑以旱诏赦五岁以下罪人冬十月己未有星孛于氐指尾贯摄提向大角仲月在危季月扫天仓而后灭是岁魏主拓跋嗣薨子焘立十二月丙寅省宁州之江阳犍为安上三郡合为宋昌郡二年春正月癸巳朔日有蚀之废南豫州刺史庐陵王义真为庶人徙新安郡乙未以皇弟义恭为冠军将军南豫州刺史乙巳大风天有五色云占者以为有兵高丽国遣使贡献执政使使者诛义真于新安夏五月江州刺史檀道济扬州刺史王弘入朝帝居处所为多过失乙酉皇太后令曰王室不造天祸未悔先帝创业弗永弃世登遐义符长嗣属当天位不谓穷凶极悖一至于此大行在殡宇内哀惶幸灾肆于悖词喜容表于在戚至乃征召乐府鸠集伶官优倡管弦靡不备奏珍羞甘膳有加平日采择媵御产子就宫腼然无怍丑声四达及懿后崩背重加天罚亲与左右执绋歌呼推排梓宫抃掌笑谑殿省备闻加复日夜媟狎群小慢戏兴造千计费用万端帑藏空虚人力殚尽刑罚苛虐幽囚日增居帝王之位好皂隶之役处万乘之尊悦厮养之事亲执鞭扑驱击无辜以为笑乐穿池筑观朝成暮毁征发工匠疲极兆民远近叹嗟人神怨怒社稷将坠岂可复嗣守洪业君临万邦今废为荥阳王一依汉昌邑晋海西故事奉迎镇西将军宜都王义隆入纂皇统始徐羡之傅亮将废帝讽王弘檀道济求赴国讣弘等来朝使中书舍人邢安泰潘盛为内应是旦道济谢晦领兵居前羡之等随后因东掖门开入自云龙门盛等先戒宿卫莫有御者时帝于华林园为列肆亲自酤卖又开渎聚土以象破冈埭与左右引船唱呼以为欢乐夕游天泉池即龙舟而寝其朝未兴兵士进杀二侍者于帝侧伤帝指扶出东阁就收玺绂群臣拜辞送于东宫遂幽于吴郡是日赦死罪以下太后令奉还玺绂檀道济入守朝堂六月癸丑徐羡之等使中书舍人邢安泰弒帝于金昌亭帝有勇力不即受制突走出昌门追以门关踣之致殒时年十九文帝本纪
