<!-- { "loadSidebar": true } -->
按宋书后废帝本纪废帝讳昱字德融小字慧震明帝长子也大明七年正月辛丑生于卫尉府太宗诸子在孕皆以周易筮之即以所得之卦为小字故帝字慧震其余皇子亦如之泰始二年立为皇太子三年始制太子改名昱安车乘象辂六年出东宫又制太子元正朝贺服衮冕九章衣泰豫元年四月己亥太宗崩庚子太子即皇帝位大赦天下尚书令袁粲护军将军褚渊共辅朝政乙巳以护军将军张永为右光禄大夫抚军将军安成王为扬州刺史己酉特进右光禄大夫刘遵考改为左光禄大夫五月丁巳以吴兴太守张岱为益州刺史戊辰缘江戍兵老疾者悉听还班剑依旧入殿六月壬辰诏曰夫兴王经制实先民隐方求广教刑于四维朕以茕眇夙膺宝历永言民政未接听览眷言乃顾无忘鉴寐可遣大使分行四方观采风谣问其疾苦有咈民法不便俗者悉各条奏若守宰威恩可纪廉勤允着依事腾闻如狱讼诬枉职事纰缪惰公存私害民利己者无或隐昧广纳刍舆之议博求献艺之规巡省之道务令精洽深简行识俾若朕亲览焉又诏曰夫寝梦期贤往诰垂美物色求良前书称盛朕以冲昧嗣膺宝业思仰述圣猷勉弘政道兴言多士常想得人可普下牧守广加搜采其有孝友闻族义让光闾或匿名屠钓隐身耕牧足以整厉浇风扶益淳化者凡厥一善咸无遗逸虚轮伫帛俟闻嘉荐京师雨水诏赈恤二县贫民乙巳尊皇后曰皇太后立皇后江氏秋七月戊辰崇拜帝所生陈贵妃为皇太妃闰月丁亥罢宋安郡还属广兴己丑割南豫州南汝阴郡属西豫州西豫州庐江郡属豫州甲辰以新除征西将军开府仪同三司荆州刺史蔡兴宗为中书监光禄大夫安西将军郢州刺史沈攸之为镇西将军荆州刺史南徐州刺史刘秉为平西将军郢州刺史新除太常建平王景素为镇军将军南徐州刺史八月戊午新除中书监左光禄大夫开府仪同三司蔡兴宗薨冬十月辛卯抚军将军刘韫有罪免官辛未护军将军褚渊母忧去职十一月己亥新除平西将军郢州刺史刘秉为尚书左仆射辛丑护军将军褚渊还摄本任芮芮国高丽国遣使献方物十二月拓跋寇义阳丁巳司州刺史王瞻击破之元徽元年春正月戊寅朔改元大赦天下壬寅诏曰夫缓法昭恩裁风茂典蠲宪贷眚训俗彝义朕临驭宸枢夤制氓式存宽简思孚矜惠今开元肆宥万品惟新凡兹流斥宜均弘洗自元年以前贻罪徙放者悉听还本土二月乙亥以晋熙王燮为郢州刺史三月丙申以抚军长史何恢为广州刺史婆利国遣使献方物戊戌以前淮南太守刘灵遗为南豫州刺史夏五月辛卯以辅师将军李安民为司州刺史丙申河南王遣使献方物六月壬子以越州刺史陈伯绍为交州刺史乙卯特进左光禄大夫刘遵考卒寿阳大水己未遣殿中将军赈恤慰劳丙寅以左军将军孟次阳为兖州刺史秋七月丁丑散骑常侍顾长康长水校尉何翌之表上所撰谏林上自虞舜下及晋武凡十二卷八月辛亥诏曰分方正俗着自虞册川谷异制焕乎姬典故并遂有辨闾伍无杂用能七教克宣八政斯序虽绵代殊轨沿革异仪或民怀迁俗或国尚兴徙汉阳列燕代之豪关西炽齐楚之族&#通籍新邑即居成旧洎金行委御礼乐南移中州黎庶襁负扬越圣武造运道一闳区贻长世之规申土断之制而夷险相因盈晦递袭岁馑雕流戎役惰散违乡寓境渐至繁积宜式遵鸿轨以为永宪庶阜俗昌民反风定保夷胥山之险澄瀚海之波括河图于九服振玉轫于五都矣秘书丞王俭表上所撰七志三十卷京师旱甲寅诏曰比亢序骞度留熏耀晷有伤秋稼方贻民瘼朕以眇疚未弘政道囹圄尚繁枉滞犹积夕厉晨矜每恻于怀尚书令可与执法以下就讯众狱使冤讼洗遂困弊昭苏颁下州郡咸令无壅癸亥镇军将军南徐州刺史建平王景素进号镇北将军庚午陈留王曹铣薨九月壬午诏曰国赋氓税盖有恒品往属戎难务先军实征课之宜或乖昔准湘江二州粮运偏积调役既繁庶徒弥扰因循权政容有未革民单力弊岁月愈甚永言矜叹情兼宵寐可遣使到所明加详察其输违旧令役非公限者&#即蠲改具条以闻丁亥立衡阳王嶷子伯玉为南平王冬十月壬子以抚军司马王元载为梁南秦二州刺史癸酉割南兖州之锺离豫州之马头又分秦郡梁郡历阳置新昌郡立徐州十一月丙子以散骑常侍垣闳为徐州刺史丁丑尚书令袁粲母丧去职十二月癸卯朔日有蚀之乙巳司空江州刺史桂阳王休范进位太尉尚书令袁粲还摄本任加号卫将军癸亥立前建安王世子伯融为始安县王丙寅河南王遣使献方物二年春正月庚子以右光禄大夫张永为征北将军南兖州刺史二月己巳加护军将军褚渊中军将军三月癸酉以左卫将军王宽为南豫州刺史夏四月癸亥诏曰顷列爵叙勋铨荣酬义条流积广又各淹阙岁往事留理至逋壅在所参差多违甄饬赏未均洽每疚厥心可悉依旧准&#下注职五月壬子太尉江州刺史桂阳王休范举兵反庚寅内外戒严加中领军刘&#镇军将军加右卫将军齐王平南将军前锋南讨出屯新亭征北将军张永屯白下前南兖州刺史沈怀明戍石头卫将军袁粲中军将军褚渊入卫殿省壬辰贼奄至攻新亭垒齐王拒击大破之越骑校尉张敬儿斩休范贼党杜黑蠡丁文豪分军向朱雀航刘&#拒贼败绩力战死之右军将军王道隆奔走遇害张永溃于白下沈怀明自石头奔散戊午抚军典签茅恬开东府纳贼贼入屯中堂羽林监陈达显击大破之丙申张敬儿等破贼于宜阳门庄严寺小市进平东府城枭擒群贼赏赐封爵各有差丁酉诏京邑二县埋藏所杀贼并战亡者复同京城是日解严大赦天下文武赐位一等戊戌原除江州逋债其有课非常调役为民蠹者悉皆蠲停诏曰顷国赋多骞公储罕给近治戎虽浅而军费已多廪藏虚罄难用驭远宜矫革淫长务在节俭其供奉服御悉就减撤雕文靡丽废而勿修凡诸游费一皆禁断外可详为科格荆州刺史沈攸之南徐州刺史建平王景素郢州刺史晋熙王燮湘州刺史王僧虔雍州刺史张兴世&#举义兵赴京师己亥以第七皇弟友为江州刺史芮芮国遣使献方物六月庚子以平南将军齐王为中领军镇军将军南兖州刺史癸卯晋熙王燮遣军克寻阳江州平戊申以淮南太守任农夫为豫州刺史右将军南豫州刺史王宽进号平西将军壬戌改辅师将军还为辅国秋七月庚辰立第七皇弟友为邵陵王辛巳以抚军司马孟次阳为兖州刺史乙酉镇西将军荆州刺史沈攸之进号征西大将军镇北将军徐州刺史建平王景素进号征北将军&#开府仪同三司征卤将军郢州刺史晋熙王燮进号安西将军前将军湘州刺史王僧虔进号平南将军八月辛酉以征卤行参军刘延祖为宁州刺史九月壬辰以游击将军吕安国为兖州刺史丁酉以尚书令新除卫将军袁粲为中书监即本号开府仪同三司领司徒加护军将军褚渊尚书令抚军将军扬州刺史安成王进号车骑将军冬十月庚申以新除侍中王为湘州刺史甲子以游击将军陈显达为广州刺史十一月丙戌御加元服大赦天下赐民男子爵一级为父后及三老孝悌力田者爵二级鳏寡孤独笃癃不能自存者谷五斛年八十以上加帛一匹大酺五日赐王公以下各有差十二月癸亥立第八皇弟跻为江夏王第九皇弟赞为武陵王三年春正月辛巳车驾亲祠南郊明堂三月丙寅河南王遣使献方物己巳以车骑将军张敬儿为雍州刺史其日京师大水遣尚书郎官长检行赈赐闰月戊戌诏曰顷民俗滋弊国度未殷岁时屡骞编户不给且边虞尚警徭费弥繁永言夕惕寝兴增疚思弘丰耗之制以惇约素之风庶偫蓄拯民以康治道大官珍膳御府丽服诸所供拟一皆减撒可详为其格务从简衷夏四月遣尚书郎到诸州检括民户穷老尤贫者蠲除课调丁壮犹有生业随宜宽申赀财足以充限者督令洗毕丙戌车驾幸中堂听讼六月癸未北国使至兼司徒袁粲尚书令褚渊&#固让秋七月庚戌以粲为尚书令壬戌以给事黄门侍郎刘怀珍为豫州刺史八月庚子加护军将军褚渊中书监九月丙辰征西大将军河南王吐谷浑拾夤进号车骑大将军冬十月丙戌高丽国遣使献方物十二月乙丑以冠军将军姚道和为司州刺史四年春正月己亥车驾躬耕籍田大赦天下赐力田爵一级贷贫民粮种壬子以梁南秦二州刺史王元载为益州刺史二月壬戌以步兵校尉范柏年为梁南秦二州刺史丁卯加金紫光禄大夫王琨特进夏五月以宁朔将军武都王杨文度为北秦州刺史乙未尚书右丞虞玩之表陈时事曰天府虚散垂三十年江荆诸州税调本少自顷以来军募多乏其谷帛所入折供文武豫兖司徐开口待哺西北戎将裸身求衣委输京都益为寡薄天府所资唯有淮海民荒财殚不及曩日而国度引费四倍元嘉二卫台坊人力五不余一都水材官杇散十不两存备豫都库材竹俱尽东西二砖瓦双匮敕令给赐悉仰交市尚书省舍日就倾颓第宅府署类多穿毁视不遑救知不暇及寻所入定调用恒不周既无储蓄理至空尽积弊累耗锺于今日昔岁奉敕课以扬徐众逋凡入米谷六十万斛钱五千余万布绢五万匹杂物在外赖此相赡故得推移即今所悬转多兴用渐广深惧供奉顿阙军器辍功将士饥怨百官骞禄署府谢雕丽之器土木停缇紫之容国戚无以赡勋求无以给如愚管所虑不月则岁矣经国远谋臣所不敢言朝夕祗勤心存于匪懈起伏震遽事属冒闻伏愿陛下留须臾之鉴垂永代之计发不世之诏施必行之典则氓祇齐欢高卑同泰帝优诏答之庚戌以骁骑将军曹欣之为徐州刺史六月乙亥加镇军将军齐王尚书左仆射秋七月戊子征北将军南徐州刺史建平王景素据京城反己丑内外纂严遣骁骑将军任农夫领军将军黄回北讨镇军将军齐王摠统众军曲赦南徐州始安王伯融都乡侯伯猷赐死辛卯豫州刺史殿佛荣统前锋马步众军甲午军主左军将军张保战败见杀黄回等至京城与景素诸军战连破之乙未&#京城斩景素同逆皆伏诛其日解严丙申大赦天下封赏各有差原京邑二县元年以前逋调辛丑以武陵王赞为南徐州刺史八月丁卯立第十皇弟翙为南阳王第十一皇弟嵩为新兴王第十二皇弟禧为始建王庚午以给事黄门侍郎阮佃夫为南豫州刺史乙酉以行青冀二州刺史刘善明为青冀二州刺史九月丁亥割郢州之随郡属司州戊子骁骑将军高道庆有罪赐死己丑车骑将军扬州刺史安成王进号骠骑大将军开府仪同三司安西将军郢州刺史晋熙王燮进号征西将军冬十月辛酉以吏部尚书王僧虔为尚书右仆射宕昌王梁弥机为安西将军河凉二州刺史丙寅中书监护军将军褚渊母忧去职十一月庚戌诏摄本任五年春二月壬申以建宁太守柳和为宁州刺史四月甲戌豫州刺史阮佃夫步兵校尉申伯宗朱幼谋废立佃夫幼下狱死伯宗伏诛五月己亥以左军将军沈景德为交州刺史骠骑将军全景文为南豫州刺史丙午以屯骑校尉孙昙瓘为越州刺史六月甲戌诛司徒左长史沈勃散骑常侍杜幼文游击将军孙超之长水校尉杜叔文大赦天下七月戊子夜帝殒于仁寿殿时年十五己丑皇太后令曰卫将军领军中书监八座昱以冢嫡嗣登皇统庶其体识日弘社稷有寄岂意穷凶极悖自幼而长善无细而不违恶有大而必蹈前后训诱常加隐蔽险戾难移日月滋甚弃冠毁冕长袭戎衣犬马是狎鹰隼是爱皂历轩殿之中鞴&#宸扆之侧至乃单骑远郊独宿深野手挥矛鋋躬行刳斫白刃为弄器斩害为恒务舍交戟之卫委天毕之仪趋步阛阓酣歌炉肆宵游忘返宴寝营舍夺人子女掠人财物方策所不书振古所未闻沈勃儒士孙超功臣幼文兄弟&#豫勋&#四人无罪一朝同戮飞镞鼓剑孩稚无遗屠裂肝肠以为戏谑投骸江流以为欢笑又淫费无度帑藏空竭横赋关河专充别蓄黔首嗷嗷厝生无所吾与其所生每厉以义方遂谋鸩毒将逞凶忿沈忧假日虑不终朝自昔辛癸爰及幽厉方之于此未譬万分民怨既深神怒已积七庙阽危四海褫气废昏立明前代令范况乃灭义反道天人所弃舋深牧野理绝桐宫故密令萧领军潜运明略幽显协规普天同泰骠骑大将军安成王体自太宗天挺淹睿风神凝远德映在田地隆亲茂皇历攸归亿兆系心含生属望宜光奉祖宗临享万国便依旧典以时奉行未亡人追往伤怀永言感绝太后又令曰昱穷凶极暴自取灰灭虽曰罪招能无伤悼弃同品庶顾所不忍可特追封苍梧郡王葬丹阳秣陵县郊坛西初昱在东宫年五六岁时始就书学而惰业好嬉戏主师不能禁好缘漆帐竿去地丈余如此者半食久乃下年渐长喜怒乖节左右有失旨者辄手加扑打徒跣蹲踞以此为常主师以白太宗上辄敕昱所生严加棰训及嗣位内畏太后外惮诸大臣犹未得肆志自加元服变态转兴内外稍无以制三年秋冬间便好出游行太妃每乘青篾车随相检摄昱渐自放恣太妃不复能禁单将左右弃部伍或十里二十里或入市里或往营署日暮乃归四年春夏此行弥数自京城&#定意志转骄于是无日不出与左右人解僧智张五儿恒相驰逐夜出开承明门夕去晨反晨出暮归从者&#执鋋矛行人男女及犬马牛驴值无免者民间扰惧昼日不敢开门道上行人殆绝常着小&#褶未尝服衣冠或有忤意辄加以虐刑有白棓数十枚各有名号针椎凿锯之徒不离左右常以铁椎椎人阴破左右人见之有敛眉者昱大怒令此人袒胛正立以矛刺胛洞过于耀灵殿上养驴数十头所自乘马养于御&#侧先是民间讹言谓太宗不男陈太妃本李道儿妾道路之言或云道儿子也昱每出入去来常自称刘统或自号李将军与右卫翼辇营女子私通每从之游持数千钱供酒肉之费阮佃夫腹心人张羊为佃夫所委信佃夫败叛走后捕得昱自于承明门以车轹杀之杜延载沈勃杜幼文孙超皆躬运矛鋋手自脔割执幼文兄叔文于元武湖北昱驰马执&#自往刺之制露车一乘其上施蓬乘以出入从者不过数十人羽仪追之恒不及又各虑祸亦不敢追寻唯整部伍别在一处瞻望而已凡诸鄙事过目则能锻炼金银裁衣作帽莫不精绝未尝吹箎执管便韵天性好杀以此为欢一日无事辄惨惨不乐内外百司人不自保殿省忧遑夕不及旦齐王顺天人之心潜图废立与直阁将军王敬则谋之七月七日昱乘露车从二百许人无复卤簿羽仪往青园尼寺晚至新安寺就昙度道人饮酒醉夕扶还于仁寿殿东阿毡幄中卧时昱出入无恒省内诸阁夜皆不闭且群下畏相逢值无敢出者宿卫&#逃避内外无相禁摄王敬则先结昱左右杨玉夫杨万年吕欣之汤成之陈奉伯张石留罗僧知锺千载严道福雷道赐戴昭祖许启戚元宾成道泰锺千秋王天宝公上延孙俞成钱道宝马敬之陈宝直吴璩之刘印鲁唐天宝俞孙等二十五人谋共取昱其夕敬则出外玉夫见昱醉熟无所知乃与万年同入毡幄内以昱防身刀斩之奉伯提昱首依常行法称敕开承明门出以首与敬则驰至领军府以首呈齐王王乃戎服率左右数十人称行还开承明门入昱他夕每开门门者震慑不敢视至是弗之疑齐王既入晓乃奉太后令奉迎安成王史臣曰丧国亡家之主虽适末同途发轸或异也前废帝卑游幸皆龙驾帝饰传警清路苍梧王则藏玺怀绂鱼服忘反危冠短服匹马孤征至于殒身覆祚其理若一姬夏之隆质文异尚亡国之道其亦然乎顺帝本纪
