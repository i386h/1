<!-- { "loadSidebar": true } -->
吉安府知府张本奏永新县有谭节妇者宋宗　室女元兵入城妇从其家俱匿县学中兵至杀其　舅姑与夫执妇欲污之妇哭骂不从遂并其子皆　死血渍礼殿附入砖上宛然妇人抱婴儿状沙磨　火煅其状益显请修葺旧祠春秋致祭以励风俗　礼部覆奏从之二月问刑条例成三月给总督京通仓场太监蔡用关防为故西天佛子着癿领占造塔四月己亥月食彗星见室壁间芒尺余兵科右给事中屈伸言陛下近者游燕太频视朝太晏宴频倦神晏朝废政今灾异频告边方多惊愿惕然敬畏以应天赫然震怒以御侮纳之命吏科给事中许天锡往大同按恤阵亡军士及边民被寇者以大同洊警命平江伯陈锐充总兵官太监辅监督军务户部左侍郎许进兼都察院左佥都御史提督军务都督刘宁充副总兵杨玉充左参将太监姚举监枪往御之复增陕西按察副使一员整饬环庆等处兼理盐法赐寿宁侯鹤龄庄田于肃宁诸县亩赋五分户部尚书周经再执奏不允壬子上御平台召刘健李东阳谢迁顾问章奏次第裁决上晏朝刘健谏纳之五月甲寅朔日食丙寅复召刘健李东阳谢迁出诸营提督官辞任疏逐名访问面裁决御书手&#付兵部行之周经致仕六月命兵部左侍郎王宗彝兼都察院左佥都御史经略密云潮河古北口工部左侍郎史琳兼都察院左佥都御史经略紫荆关等处寇数入大同上曰陈锐受命出师今月余婴城自守诸将怯惴不足仗其召锐及金辅许进刘宁还遂命太监扶安监督军务保国公朱晖充总兵官都指挥佥事神英充右参将再领京营官军五千往命取太监任良别用七月李杲张玉予致仕科道官言人臣致仕优礼也李杲张玉诱杀奸欺固宜显戮而优之以礼恐三卫夷闻之积恨反侧非所以警边臣惩有罪上曰姑如旨革金辅管营并革陈锐刘宁禄俸闲住许进令休致命朱熹十一世孙举袭翰林院五经博士八月立宋杨太后庙新会县先是吏部覆府部科道等官所言汰冗员革传升等事有旨待查奏至定夺至是吏部奏上上曰罢九月翁源县流贼平置灵州行人司行人王雄言比者皇上命平江伯锐率众出征不能一矢相加遗则遣朱晖往代夫兵部始与诸臣廷议曾不审锐谋勇有无猥以上请谩若姑试斯不贵议矣一试于锐已为寒心今又再试于晖臣料举晖者必谓其从父征伐多习战陈顾处囊之锥末未见也昔萧何举韩信谢安举兄子元杜黄裳举高崇文夫惟天下豪杰能知豪杰汉晋唐三君即未悉信元崇文固悉其举元崇文者陛下未悉朱晖悉举朱晖者乎夫今监督提督即唐观军容使以郭子仪李光弼之勇略不胜一鱼朝恩一观军容九节度之师皆溃相州况其下哉今天下之大岂无古名将者但以太平久无所见才臣愿陛下及晖未发而止其行责前推举陈锐者正其轻罔之罪毋发然后再会廷臣就边方都督中选任其生长边陲结发习战者俾专阃外勿复置监督提督挠之上责雄妄言阻军下锦衣狱已调为浪穹丞十月录收复哈密功丙申月食封秉&#为秦王十一月严取沿边材木禁十二月吏科给事中许天锡还言威远之败偏裸将领死者五十二人军士失亡千有余人战马兵仗称是上命游击将军王杲并副总兵升右参将恭处决如律总兵王玺并家属悉谪戍巡抚都御史洪汉革职闲住工科给事中张文奏近太监李兴有灯节烟火之请皇上以三分为率减去分半兴改奏止减一分夫以今年吴楚徐淮巨浸淊天山西旱甚加以云南思陆之为变两广猺獞之贻患荆襄流民之啸聚江西腹里之强盗公行何谓无事宴乐以嬉臣请停免明年上元鳌山烟火百官筵宴以其费给军使天下晓然知陛下忧民足国之心其所樽节培养甚大工部覆奏上曰即减分半如前旨顷之工部复言陛下允张文之奏中外忻贺光禄寺供办干清等宫灯节茶饮攒盘之类比弘治初元加倍请命光禄寺节省如旧从之己酉岁除遣太监荣传意内阁连日奉侍两宫勤劳少须调理今日视朝稍迟特谕卿知十四年正月二月内府针工局请比例招收幼匠千名工部议往年尚衣监招匠千名兵仗局效之遂至加倍军器局司设监又效之亦招一千今针工局复请乞停止以节冗滥上曰收五百宣大二边马灾遣祭北岳北镇以陕方用兵取回织造绒褐内臣选补团营壮军四月韩王偕灊薨南京户科给事中张宦等奏陛下初年禁绝奢淫以来固本而足边何比者横恩滥赐之溢出修饬缮造之泛兴祷祠游玩之纷举偶因内帑稍乏即命支取太仓耗散财物无此为甚臣等远闻近取太仓粮银四十余万明命不下于所部秘旨特奉于中官人心惊愕皆曰常费为经无名属浪未必尽出圣意或因左右之言夫今边疆寇患数战不利军资耗损请给相仍刍马毁毙买补方急正宜存省府库整饬边储奈何衅门大开夤缘连茹前费复兴前革复进前裁抑复宠遇前窜戮复崇礼大小臣工力救此弊陛下虽不&#斥亦不采纳臣恐冗途日滋国计日诎乞下所部议请取自上断仍以四十余万还太仓非边饷军需毋轻动户部复议上纳之司设监太监鲜奏近收充幼匠千名乞附籍锦衣月支米一石岁给冬衣布花户部议给米五斗花布免支上曰月八斗以南京鸿胪寺卿王璟为右佥都御史理两淮盐五月赈山西大同等处军民被寇家辽东镇裔堡火军民死者七百余人命镇巡等官痛修省抚民而饬边礼部言光禄岁办牲口不下十万近屡言不足天下物产有限额外费出无已以十万牲口而解送爽期民穷可见牲口十万岁供不足费繁可知年复一年何有穷纪伏愿裁近幸宴赏悉如元年之旧省无名浮费一准先朝之实上曰有处武冈州苗贼乱命天下绘地理图进御太监李兴请建寺大兴县东皋村以祝圣更乞赐额护&#以僧录司左觉义定锜住持得旨升定锜右讲经额寺曰隆禧礼科给事&#举等奏礼部请从之上曰已有旨置勿论七月秦王秉&#薨遣科道官清理天下屯田闰七月御用监王瑞等赍送元武像武当奏带随行官舍勇士人匠八十余人用黄马快船六十余艘科道交章谏不允吏部尚书岳兵部尚书文升力言上曰有成命第毋生事扰人八月置新化州九月丙子朔日有食之初陕西有地震泉涌之变府部等衙门请革传升军官三百余人不允至是山西同日地震复以请上曰如旧非特旨夤缘乞者乃罢之庚寅月食汝王之国起秦纮为户部尚书都察院右副都御史代史琳总制陕西固原等处十月吏部尚书倪岳卒廷议举兵部尚书马文升刑部尚书闵珪代之御史文森张大有曾津奏荐致仕户部尚书周经总督两广军务右都御史刘大夏上曰大臣进用自朝廷森等何得辄与下锦衣鞫讯之吏科给事中许天锡与科道官论救乃命赎杖还职而以文升为吏部尚书刘大夏为兵部尚书岐王佑棆薨升工部营缮所所副海等三十二人官各一级吏部言海等夤缘乞升当治如前旨上曰罢命日讲添周易一书暂停贞观政要刘健等言圣学日增廷臣相庆乃贞观政要多载唐太宗致治之迹事切而代近祖宗列圣率崇是书伏望少延天听仍旧进讲纳之十一月以两畿山东西河南等处旱灾使刑部左侍郎何鉴大理寺右寺丞吴一贯往赈封睦为周王辽东大饥命户部济银五万谕吏部都察院明岁当考察其详咨黜陟毋偏徇以山陕罹寇暂免一应科派物料十五年正月朱晖苗逵史琳以寇出套率师还京遣内臣劳之酒于榆河兵科都给事中屈伸御史林世远等劾奏晖等出师无功获首三级报功万余宁夏固原之警逗遛不援当治失机又何劳也兵部覆奏不允南京科道官劾奏方面官以下可罢黜者十有五人上嫌其多且无指实下吏部详访之及吏部与都察院考察上上曰斥过当再详如前旨皆言臣奉命以来尽心焉耳矣至于再三乃敢以请上曰朕念才难丁宁焉既云然其如拟赵王见灂晋王锺铉薨三月取回督造磁器内官于饶州戊子月食四月升致仕佥事章懋为祭酒祠宋文天祥庐陵以赵士赏等四十余人配蒋骥陈瑶至宥之使骥带俸旧府瑶对品调外刑科都给事中瑁监察御史允中言骥瑶命下之日中外沸腾咸谓前者大同失机总兵玺论死都御史汉斥罢骥瑶贪以启衅坐而丧师事败之日欺以罔上反得轻释无以息嗷嗷之议服玺汉之心请明正其罪为守边戒不允设内臣金齿腾冲兵部科道官请罢不允命顺天府赈恤都城内外贫民若残疾孤寡者泾王之国祠宋朱熹于徽如建阳祠宋江万里于饶五月以灾异修省下群臣言事刘健请早朝以勤政日讲以视学节俭以省费刚断以决事纳之行取番僧国师领占竹于大慈恩寺礼部尚书张升谏不允七月录刘基九世孙瑜世袭处州卫指挥使贵州贼米鲁及福佑等伏诛八月淮王祁铨薨封佑采为赵王南京大雨水坏屋拔树遣祭于天地太庙孝陵皇陵社稷山川之神九月庚午朔日有食之光禄寺具内外官员人等每日酒饭及西华门等处所畜鸟兽料食之数以闻上手批百二十条于是大放内苑杂禽兽命南京右佥都御史林俊巡视江西以弭盗十月工部奏太监李兴请办元宵烟火物料有旨减半民受赐已今天示频仍灾变迭生乞通停罢许之十一月刘健等请上早朝勤政纳之十二月科道官交章言总兵副将守备任缺兵部参舆论推举制也山东缺总督备倭官兵部所推不蒙简用御笔亲批王宁陛下何至以宁一人坏祖宗法乞治其奔竞罪择用兵部举者上曰有前旨纂修大明会典成以南京太常寺卿杨一清为都察院右副都御史督理马政十六年正月己巳朔上疾不朝二月辛丑始朝改郊以将郊始赐大学士刘健李东阳谢迁蟒衣人一袭戊申大郊祀铸弘治通宝钱三月置成步县传旨以寿宁侯姻党生员孙伯坚为中书舍人卢永春孙伯义为司宾署丞孙伯强为司仪署丞舍人朱臣梁路李衢桂实为锦衣百户吏兵二部执奏不允四月祭酒章懋辞免新命不许趣之五月增设四川按察副使一员整饬威茂兵备命翰林院编纂三皇五帝以来历代事迹以便御览六月减苏杭织造三之一七月命修本草书上好医药常以剂赐臣民至是命修书焉申王佑楷薨置定州八月录故赠侍讲学士刘球曾孙祠官之九月以淮阳庐凤宁波诸府旱饥遣都御史王璟巡视浙江副使汪舜民于淮阳佥事阎玺于庐凤随宜赈济北直隶山东河南湖广有被灾郡皆如例恤之以凤庐二府滁和二州大旱灾发南京户部兑余米给赈选部属府州县正佐有风力者领其事进封张延龄为建昌侯十月祀元陈澔于都昌以修诗海珠玑书成传旨升文华殿办事鸿胪寺左少卿周惠畴等二十一人官一级十一月升授朝天等宫高士杜永祺等四十三人道官有差科道官奏杜永祺等或升真人或兼住持或荣以诰命或与之印信拥尊专宠非圣朝美事乞一切罢毋开后端上曰有旨已命内阁给与诰命封号刘健谏纳之十二月封彦汰为岷王旭櫏为韩王封闭沂州胡陵山矿穴十七年正月内批命卢龙卫指挥使胡震署都指挥佥事分守通州兵部尚书刘大夏兵科都给事中屈伸等争不允监察御史刘玉疏言幸门开则群枉进言路塞则庶政隳孙伯坚等以传奉列文阶金琦等以传奉任武职传奉不已继之内批始者王宁今则胡震昔王宁命下兵部言官犹交章入争胡震效尤今皆缄默此见圣志稍移群心益靡甚可惧也上曰业用矣申严诬告禁升太常寺卿崔志端为礼部尚书仍掌寺事科道官劾志端羽流不宜滥清秩上曰先朝有之业升矣二月加赐太保寿宁侯张鹤龄禄米岁四百石建昌侯张延龄岁六百石通前千六百石巡抚北直隶都御史缙以淮扬庐凤四府并徐州灾伤请折收今岁兑粮十五万五千石备赈三年后补还上曰既灾重民饥以流亡其即如奏不用补也命造延寿塔朝阳门外大学士刘健谏上曰其即罢兵部尚书刘大夏等言江北南诸府灾甚陕西往岁困用兵江浙诸省亦多事乞命抚按蠲减租役专务生养上曰中外灾伤民困朕甚悯焉卿言深切时弊有当行者明白议拟以闻户部议覆吏部尚书马文升奏乞减光禄寺厨料十之二上曰岁荒民贫朕实痛心各衙门支用物料其务节约毋滥费三月壬戌朔圣慈仁寿太皇太后崩丁丑既朝退上以钱太后与裕陵异葬不合礼召刘健李东阳谢迁面议复讲祔庙礼曰好为朕处之连称心腹大臣呼先生既对上下板阶顾内臣启扉立送出戊寅又议之乃下廷臣集议既议上癸未又召议之凡三召对乃命特建庙奉享仍称太皇太后以伸朕尊亲之意壬午上周太后尊谥增设陕西苑马寺并行太仆寺寺丞各一员四月享庙乐设不作丁酉上大行太皇太后尊谥诏天下己酉祔葬于裕陵思恩府土官知府岑浚攻破田州府命两广总镇官调三广兵剿之上谕礼部曰朕服制虽遵遗诰中心痛疚月朔望其暂免升殿百官常服奉天门朝参凡节免宴百官毋朱衣大节天下毋庆贺使豫闻之闰四月重修阙里孔庙成御制碑文遣大学士李东阳往祭告立碑刘大夏为两畿浙江江西河南山东请蠲夏税许之命它灾伤处抚按官皆勘实蠲免以南畿灾重停去年奏拟兑军粮米折银未征者并下户部裁减冗食复免山东诸府卫去年粮草命所司勘灾迟慢者罪如律刑科给事中杨褫言两畿河南山东自春徂夏不雨黄河以北旱风大作穷民昼夺嘉湖淮扬人相食乞痛&#百官同加修省从之遣大臣分祷天地社稷山川南京刑部左侍郎兼都察院左佥都御史樊莹巡视云贵考察复命上曰过多吏部酌其履历考语以闻既奏上留五人焉上曰庶政多弊害于军民上干和气朕甚轸焉有最要者以闻五月荆王佑栏薨吏科给事中许天锡言天视听在民民殃祸在政而政之蛊弊在人自古灾变未有多若今者天鸣地震水火之患昆虫草木之妖风霾星雹之异甚至昼晦八日赤地千里而盗贼纵横皇上&#中外寻求弊政矣今外臣方面以下三岁一考岁有抚按监临闲从科道纠劾惟两京堂上官不也即屡经弹奏率见优容五品以下惟十年考察而居官大约九载为期又或转升复除别改者乞今两京五品以下通行考察如例黜降以后每六年一考两京堂上官经弹奏者悉令自陈休致取上裁罢黜数人用儆有位臣又闻之古有灾异策免三公霖雨恒阴亦或避位今文武大臣既不能引咎避位陛下又未遽策免亦宜且暂革其公少之衔以昭忧勤之实俟天心既回乃复还厥职臣又闻祖宗朝之御内官也恩不泛施法不轻贷内外各有定额近年内府各监局掌印佥书多至三四十员外而各衙门管事不知其数留都亦然凭陵奢暴莫可弹举蠹蚀朝廷之命脉涂塈生灵之脂膏乞&#司礼监会同内阁悉行考察严加革裁以后三年五年着为定例上善之命所司速看详于是命六年一考察两京五品以下官着为令命以春秋祀宋臣刘子晕于建安六部上革弊要事上悉可其奏取回南京苏浙等处织造内臣以畿内山东等处旱灾命礼部左侍郎李杰祭告天寿山各巡抚官祭告北岳北镇东岳东镇东海之神文武大臣皆避位上皆慰留之&#吏部都察院曰朝觐考察三岁一行我祖宗法古图治盛典也比岁考察后籍籍奏诉盖因抚按官考语不实尔等询访欠周勤敏廉直者或被抑贪黩夤缘者或苟容以致人无劝惩士风日坏夫生民休戚系有司有司不得人则民愁叹上干于天今四方灾异频仍率繇此明年正当朝觐考察期其预行各抚按官慎之重之尔等亦宜精白一心精别贤否庶几泽被生民上回天意钦哉升河池县为州申严勋戚家人以势扰民禁六月襄王佑材薨兵部尚书刘大夏自劾乞休不许召问故对曰民贫恐变本兵重地臣不足任之上曰夫征于民有常制乎对曰近恐多问兵曰贫等民因举铎木香材无艺之征与转漕番操了责私役诸苦上曰岂知至是其条闻既条上嘉纳之仍诏诸司议处各条弊政与分外之征以闻上问大夏曰岁储不给财安在对曰昔臣备员广东见广省岁廪与中镇岁索殊不相当上谛思久曰求如邓原麦秀者无宁已上谕刘大夏曰事有不可每欲召卿以非部事止有当行罢者卿以揭帖密进大夏对曰不敢上曰何哉大夏曰先朝李孜省可以为戒上曰国事也岂比孜省大夏对曰臣下以揭帖进朝廷以揭帖行是亦前代墨&#斜封之类也愿陛下外付府部内谘阁臣公是非焉上称善辛巳召刘健李东阳于暖阁命语刘大夏谨备边健请并整点京营官军听征慎选总兵官上可张懋健对须习战者上曰在方略东阳曰京营军徒名耳故有十万今损过半古云足食足兵今乃两乏臣思及此寝食不下上曰军不堪削将宜恤士东阳曰近工役太多官军困以穷外卫轮班过期不至坐此矣上曰宣德以前内官监自有人匠营缮之事不及军也东阳曰陛下习典故幸甚朝廷养军故不为工役所以养其锐气上曰然语大夏夫先生辈腹心大臣国事不言朕恶从知之皆诺叩头出已健等拟户部侍郎顾佐等行诸边上复召面议曰佐恐弱健对户部尚书纮未任左侍郎俨方视尚书事是以拟佐上曰亡论在廷臣有才力者皆可留佐与俨于户部谋断相资矣乃遣左副都御史阎仲宇通政参议熊伟等往刘健等上安边事宜上深嘉纳令亟行毋后七月大同镇巡言寇掘墩杀军甚急上召刘健李东阳谢迁至暖阁曰墩军我赤子也被杀如此苦何可言朕与作主其即日出所选京军一万往征之健等对曰皇上垂念赤子宗社之福京军恐未可轻动也上曰今亦未便出军备而待耳皆称善而上意未释后三日召刘大夏面谕大夏力言不可上曰太宗朝频年追逐何以不可出京军大夏对曰今刍谷乏而兵马疲将鲜材而士玩令何可望太宗朝抑太宗朝丘福兵亦尝陷臣恐军出不能弭贼且因害人徒费财物有损亡益戴珊曰大夏言是上曰几误乃更命工部左侍郎李鐩大理寺右少卿吴一贯通政司左参议丛兰分往经略边关陛辞退朝上召鐩等至暖阁面谕之赐金段钞贯使悉心整理得以便宜行事选听征京营军二万因命御马监太监苗逵监督军务保国公朱晖充总兵官都察院右副都御史史琳提督军务并令司设太监张林管领神枪都督神英李俊充左右参将待报启行运太仓银五万于宣府户部上备边事宜从之命多方计议长策闻上问刘大夏戴珊天下何时太平朕安得如古帝王大夏对曰难以急如近日与台阁议当行之将自治上曰阁臣刘健亦可第所交杂尝独荐一人于朕朕意殊不惬上不言姓名久之乃知为刘宇甲辰月食八月授张延龄进光禄大夫柱国岁加禄米六百石通前千六百石丁亥召吏部尚书马文升都察院左都御史戴珊暖阁前曰明岁考察卿慎之上恐文升聩再顾曰卿审否既对命左右掖下之吏科给事中蕣户科给事中盖言文升子珊妻妾近日赃事败露乞下廷理别委考察者文升珊各自劾上曰毋辞避下蕣盖镇抚狱究问既得素行实迹上曰蕣恶尤甚宜为民盖与冠带闲住刘健李东阳曰耳目之臣也陛下优容之上曰以优容言事臣可也考察不尔九月上召刘健曰巡按御史查勘边功多久不报边将或病死不沾恩人心靡激劝可令兵部与为期违者罪之上召刘健等曰大同总兵官江奏临阵用军法先生拟许之恐边将且轻戮皆未敢对健曰临阵用军法所从来矣人不效死难取胜上曰虽然命将出师可也边总兵御敌者第许以严法从重治李东阳曰奏而不许恐将难健曰昨兵部拟奏云寻常小敌&#裨出战皆毋得用军法此有斟酌矣上曰旨曰是将且玩其明白言之上谕刘健等曰昨讲官讲陈善闭邪释陈陈说不如云敷陈以善道启沃他他不如之皆对曰善上曰语日讲官要明白透彻无有顾讳乃尽论思十月南京祭酒章懋乞致仕不许以刑部尚书闵珪缓解死囚召面责之罚其俸上召刘大夏曰闵珪谳重狱数忤朕对曰珪能执法而实效忠上曰古有何君何臣若此对曰舜皋陶上颔之上召刘大夏从容问裁抑内臣事左右顾内臣皆离数丈许大夏久未对上曰畏之乎犹疑朕听寺人之君语久起踉跄行上命左右曰朕与刘尚书话长尚书老掖出之上曰兵部所取中武举将才关焉其特引见赐宴令内阁主席三年一举不中者与再试秦纮乞致仕许之十二月改思恩为流官封佑棨为淮王南京户科给事中戴铣劾方面以下合考察者吏部覆奏上曰考察不公科道宜纠今犹未也铣等先奏无指实其公之如前旨令督理马政都御史杨一清兼巡抚陕西悉心御贼清腾骧四卫军人勇士是时上益明习国家事自三月以后每朝退频御暖阁召内阁大臣六卿长讲究典礼诹询治道综核庶职亲鞫大狱午门之下每一召对天颜开霁圣虑周详其于刘健李东阳谢迁辈皆称为心腹大臣或连称先生而不名议论层出或累数十语臣下即欲进一二语无间不能竟其辞退而寻绎所云人亦不能悉记诸臣皆感激奋厉天下欣然望太平十八年正月辛亥月食复设广东按察佥事一员驻清远督捕盗左都御史戴珊乞致仕不允上召刘大夏既对大夏进曰珊在告臣往视之恐微诚不能动天求臣上达请许之乞身上曰渠倩卿奏乎卿尚语珊朕推诚付托家人父子也太平未兆忍舍朕去大夏告珊珊感泣遂出视事上召大夏珊议政毕赐白金二锭曰朕闻朝觐日文官有避嫌贿赂闭户不通人如二卿者日开门延客何害且命曰勿朝谢恐公卿闻而愧二月戊辰面谕户工兵三部臣于奉天门曰方今生齿渐繁而民间户口军伍匠役月就耗损此皆官司不能抚恤暨清理无方以致徙亡脱漏厥弊非一尔所部又因仍苟且不悉心究之今宜从长议处以闻乃命户部推素有才望大臣一人抚治流民于荆襄诸处上曰朕方图新政乐闻谠言祖宗成宪不可更也他诸军民利病切治体者无大小官悉心陈之祠故都御史罗通于居庸申严伐沿边树木禁四月户部推抚治荆襄大臣拟起复刑部侍郎何鉴上召刘健曰户部推何鉴何不会吏部健对曰所部事也以前有之上曰此前人失也推举人才乃吏部事会吏部即他日不称无后词健曰则处置流民通令吏部会议否上曰是户部事推官则当会吏部南海县十三村遗贼复起巡按御史聂贤以闻上召问刘健镇巡官职盗乃不奏奏者御史可降&#责之上谓刘健言官言崔志端道士也不宜掌太常言都御史季麟丧师律言都御史锺凿潮河致伤人命言南京刑部侍郎抚卑谄夫道士掌太常向亦有之丧师律非一人罪锺正人也大臣宜刚正有气节果卑谄当退今亦无指实其皆命供职如故上曰太常寺奏铺户领物价中有洪武等钱市不通使何也健曰必自朝廷先之如赏赐折俸盐钞船钞之类兼用旧钱乃可谢迁曰请禁私钱李东阳曰铸钱徒费有司之慢也健等因奏今公私困竭之时铸钱最要他若屯田茶马皆理财事不可不讲东阳曰盐法尤重今坏尽矣诸边开中徒名耳商人无利皆莫肯上纳上问故健等因极论奏讨之弊东阳曰奏讨之中又有夹带奏讨一至夹带十商人无利坐此也健等又言太祖高皇帝时初行茶马欧阳驸马坐私贩茶斤论死高皇后不敢救其严如此今王府岁禄万石不薄矣今亦恒有奏讨亦恒求庄田税课朝廷念亲亲辄许之常额有限自后宜绝上曰善遂召户部尚书韩文令计议盐法旧制及诸弊端以闻户部主事李梦阳上疏言事末请裁抑外戚张氏张鹤龄延龄奏辩梦阳谤讪母后有斩罪十上下梦阳锦衣狱置对上问刘健曰夫李梦阳言事何若健曰小臣狂妄上默然谢迁曰无非心为国上颔之会科道官交章救上曰梦阳妄言其罚三月俸居有闲上问刘大夏近外事何如大夏曰释李梦阳中外皆欢呼上曰朕始欲轻谴此人左右辄曰梦阳奏涉皇后陛下即欲轻莫若少杖而遣之已顾大夏曰知其意否大夏对臣不知上曰杖必送锦衣死之矣渠辈快矣奈朕杀谏臣何翰林院学士张元祯上疏劝经筵讲太极西铭诸书上索太极图观之曰天生斯人开朕也五月上忧旱居斋宫见微雨端坐凝思欲下宽恤十五事未诏遂婴寒疾庚寅大渐遣司礼监太监戴义急召刘健李东阳谢迁入上燕服榻坐呼前三皆前叩头上命左右水布拭舌热既曰朕承统十有八年今三十六岁遘疾殆不兴故召先生健等皆慰藉上曰朕自知命也上曰朕守祖宗法不敢怠荒天下事多累先生执健手若永诀者曰东宫十五矣未选婚可急令礼部行之太监扶安李璋捧纸及砚义奉朱笔及陈宽萧敬李荣皆罗跪上口授义遗旨义谨书上执健手曰先生辈辅导之劳朕所备知东宫慧幼嗜佚先生劝之学成就之皆饮泣对辛卯上召皇太子朕不豫皇帝属尔务遵祖法奉两宫修德用贤毋有怠惰礼仪悉依先帝遗典祭素羞午刻有旋风起大扬尘云蒙三殿空中若有骑龙升者上崩六月庚申上尊谥曰建天明道纯诚中正圣文神武至仁大德敬皇帝庙号孝宗十月庚午葬泰陵方掩圹有五色云见陵上史臣曰上简言慎动&#诚充粹暗然而日章燕处必衣服冠虽置笔砚有常处曰凡事皆合如此又曰吾不自治谁能治吾日五鼓率起祝天每值水旱灾异辄斋心露祷减税缓狱郊祀奏乐有误召乐官诘之惇&#彝典动据太祖移置太宗永乐大典于宫中时时省阅小民章奏披览必尽有以人命讼冤者未尝不为覆讯宁失不经臣下逆耳苦口之言纷然杂进而含容茹纳未尝轻有罚谪虽小官末吏考察黜退如不得已尤轸恤武臣边帅在位既久见内外诸司弊端日积欲痛加厘革以复祖宗之故而旁询博访务穷根节含洪隐忍不欲太骤爱惜财用宫中进包索积累左右欲弃之特命送贮光禄备杂用宫中所畜牲口日给粟豆皆有常籍笔记尤重名义论及后世青史恒为悚然中外方延颈跂踵翕然望治忽罹大变哭临之日赞毕臣民俯伏号恸顿不能兴梓宫所过道傍老稚无不悲痛主至土城行殿群臣瞻望御容哭声訇天其得人心之深如此
