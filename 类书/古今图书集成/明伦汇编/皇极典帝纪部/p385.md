<!-- { "loadSidebar": true } -->
按名山藏典谟记宣宗章皇帝讳瞻仁宗嫡长子也生之夕成祖梦高祖授以大圭命曰传之子孙永世其昌既数岁试之事辄剸决称旨成祖爱之年十一以从狩北京日侍左右随事训教尝命从过观田家问所疾苦作务本训授上上读书一目数行尽&#皆举经史百家莫不涉意永乐九年立为皇太孙三从北征于马上指示山川故上自少晓兵略善骑射仁宗即位册为皇太子其春以南京地屡震命往抚治上旋不豫既大行宫中秘不发丧以遗命召上顾臣下稍稍闻上崩其时汉庶人蓄反谋传言将要劫群臣或请整兵旋或请出间道上曰君父在上天下归心岂有他虞遂传诣京师六月己亥朔至芦沟既乃闻绝恸左右掖听遗诏行哭入宫门诣梓宫拜哭尽哀颁遗诏天下癸卯臣民三劝进庚戌即皇帝位大赦甲寅听政西角门罢遣内使市物浙江及诸衙门派办行在吏部尚书蹇义言内外官吏先帝时坐罪蒙赦有托丧而亡者上曰父母之恩并于天地人至不肖有死其亲以洁其身者哉君子不逆诈其宥之巩昌知府孙亶任满当去安平丞耿福以冗员当汰民皆诣阙留复亶官就升福知县申行预备仓天下大赉臣民七月己巳上大行皇帝尊谥乙亥尊母后皇太后册妃胡氏皇后平度州同知王垒昌邑主簿刘整以冗员当汰耆民诣阙留皆复其官予交址诸生衣服岁赐旌德教谕林龢九年考绩所教生徒无应举者免其谪戍追俸封吴成清平伯闰七月下议都督府吏辅兴州卫军瑛所言利病行在礼部尚书吕震曰吏卒卑不识大体言利病觊用耳上曰刍荛之论圣人所绎察当否议行之靖州民诣留故知州张干仍其官修仁宗实录上曰御史考察州县官欲其任贤退不肖也比闻多信边言不博访吏勤职奉公禁暴振废小人畏之蔑为刑酷或赃滥可狎侮利之更挽攀是使正人受诬群枉得志也其&#布政司按察司巡按御史严核之交址清化府黎利作贼围茶笼州八月鲁王肇辉进瑞粟有一茎至二十穗者行在礼部尚书震请贺上曰四方大矣比者畿内水潦奏牍不啻民之艰食即谓瑞应应亦仅鲁东隅何以令朕无夙夕忧不许吴桥民诣阙留其知县吴原予之行在工部奏内供绮罗九千匹当下苏杭二府织造上曰减其半水豁金坛县租&#曰政在安民安民在守令圣帝明君靡不慎此选也朕夙夜孜孜而四方任职者率不称诏书求贤自即位下之至今何寥寥耶其令内外群臣各举所知以闻行在礼部右侍郎邹师颜卒不能返殡上曰贫如师颜可嘉也其予之驿舫归抑吾臣之廉者岂一人哉有不幸毕官次者以师颜为故事遣大理寺卿胡概参政叶春巡视应天浙诸郡告即位孝陵榜武臣恤军士九月壬寅葬仁宗皇帝献陵辛亥祔庙秋雨伤稼除莱阳苏松嘉湖诸县税粮行在大理寺奏民有盗杀官马者坐绞死罪上曰奈何以马杀民发戍边南京都察院奏劫盗四十人当斩上曰其详审闻前长清县薛慎服满故县民诣阙请复之吏部尚书蹇义曰长清有令矣上曰必不如国家置守令以为民也民欲得令何惮更焉十月思州府通判檀凯九载当迁其民诣阙留上曰爵禄所以劝士也古人有三优优外官勉治也优小吏养廉也优故老尊德也民爱檀凯其优之五品之俸行在刑部大理寺奏决囚上命大臣与给事中再谳使无冤着为令放还缘边军久练京师已追摄工匠移文在所令明年春暖自来赴工十一月嘉定民乞留其丞戴宿鹿邑民乞留其知县郑郁皆听行在工部奏造御器当巿料上曰汉文帝服御帷帐无文绣之饰朕甚慕焉造器物料内库幸不乏其止&#荣昌伯陈智都督方政征交址贼黎利十二月大名民奏留其丞贺祯擢为知县海宁县逃民复业者九千一百余户免其夏税&#曰京师庶政所出文武群臣旦夕趋事才智不齐宁无过差其自洪熙元年以前所过犯名悉与湔除俾自新宣德元年春正月丙申朔上释服视朝奉天门&#曰朕嗣承鸿业惟天惟祖宗付畀夙夜祗敬不敢怠宁兹肇岁改元一新天下祖宗简任尔文武群臣遗于朕躬尔惟懋哉殚虑勤力用恭乃职不惟赖我国家尔亦有无穷之闻将郊上致斋武英殿与群臣习仪殿上以示尚书蹇义等曰祭享之礼莫严于此朕敢不敬丁未郊还谒皇太后御正朝百官行庆成礼博野知县陈哲秩满民恳留予复任严京城捕盗禁二月丁丑耕籍三月止诸王选婚于朝令自行国中陈智方政讨黎利败绩赠交址人死事土官知府琴彭为布政使益发兵击之上曰朕初承大统政化未洽念自古国家未有不繇民之富庶以享太平亦未有不繇其困穷以致祸乱是以夙夜祗畏冀时和而降之福也夫民一岁之计在春今春雨频降可以力亩而或阽饥寒或困徭役朕甚虑焉其令郡邑省征徭课农桑贫不给者发仓廪赈贷之复金铸大城知县增俸从六品为故少师荣国公姚广孝置坟户四月命成山侯王通充总兵都督马瑛充参将以土兵二万人征交址尚书陈洽赞其军削陈智方政爵使立功自赎御制外戚事鉴历代臣鉴书以廉能复畅宣秦安知县青州饥有司议赈户部请复核上曰核而后赈将求之沟壑其令从便宜行事五月命三法司平恕录狱诏曰乐生恶死人情也交址入职方二载矣数构叛逆以勤王师趋火赴渊岂本图哉良繇有司安辑亡状诏到交址官吏所犯无大小赦除之黎利潘僚路文律诚悔过为臣子如初悉宥罪爵以官交址军民赋税如故它采办金银盐铁诸课悉罢戊申午朝退上举聂夷中锄禾诗曰吾每诵此敬畏而戚农&#右都御史王彰自良乡至南京视民休戚以所见闻以公勤复故松江知府王子威任定镇国辅国奉国中尉及仪宾品秩六月畿内河南蝗命使者驿捕七月严钞禁上曰东民仰麦大半久旱不成秋稼未可知可除今年夏税异时诏书所宽恤辄曰已先赋或曰未甚追征自若谓信令何其命山东有司毋得复扰副朕意焉己酉祔太宗皇帝主太庙进封薛贵安顺侯八月封右军都督费瓛崇信伯汉王高反乐安上亲征获之以归更乐安州为武定州作东征记高犯乘舆燔之五色云见砀山民乞其故知县刘伯吉听十月出行在翰林院侍讲李时勉狱复其官南京刑部奏决囚上曰古者狱成公卿参听之行在刑部都察院大理寺其会群臣再录以闻成山侯通击交址不利尚书陈洽死之饥赈湖广诸县十二月以征汉复大军所过州县亩有蹂者除秋租&#两京刑部都察院锦衣卫具狱状期以三日闻上曰尧舜之世民不犯成康之时刑不用是皆君臣同德故致理如斯之隆也以朕凉寡民之不孚不敢喜情卿原吉等其勉力匡辅庶几逮古及上狱上亲决其轻罪者命安远侯柳升为征卤副将军保定伯梁铭为征卤左副将军出广西黔国公沐晟为征南将军兴安伯徐亨为左副将军新宁伯谭忠为右副将军出云南领兵七万会征交址兵部尚书李庆赞其军工部尚书黄福再镇之二年正月申明屯法&#曰朕仰惟祖宗创守之艰兢惕宵昼遵成宪以抚天下赖天之佑海宇清宁五谷遂成惟吾臣民与共享之特赐百官上元假十日在京军民饮酒张灯为故事二月成山侯通击败黎利交址三月调发官军四万八千有奇益征之作西汉循吏论示大臣四月增置督农官一员于苏松嘉湖杭属县免晋王济熿为庶人以陕西不岁止一切买办五月命阳武侯薛禄为镇朔大将军清平伯吴成为副总兵御寇开平上亲阅狱遣轻系复李广归善知县增其禄七月谕三法司曰虐暑朕与卿等深居穾处犹畏烦蒸矧系囚哉若歊毒熏郁疾病死者亏伤和气不累阴德耶有应罚役应遣者速简勘以闻是月也上三阅狱遣轻系八月阳武侯禄清平伯成破敌献俘还京赉功有差复杨信桐庐知县增俸从六品九月安远侯柳升遇贼死隘留关右参将崔聚郎中史安主事陈镛李宗旺皆死之上曰比闻平阳夏秋亢旱稼穑不登他州县皆不以闻有畏忌乎其&#山西布按二司察旱伤所在免其赋令有司加抚绥毋使流移封李英会宁伯十月上曰书云万邦黎献共惟帝臣惟帝时举诏书求贤朕日夜寤寐之天下之士岂无伊尹傅说诸葛孔明者率未见也比一二大臣所荐举授事未久贿于贪饕或旷诸鄙朕何赖焉进贤退不肖卿蹇义尚慎职事以副朕志以天气向寒命三法司简轻囚上亲阅状出之旱蠲恤山东陜诸县十一月交址贼黎利奉表请立陈氏后成山侯通等不请命盟利而退师诏曰安南疆于海界衣冠君长不属股肱大明受命其国王陈日煃恭天之威首先百蛮归诚我太祖高皇帝逮于后嗣一心终始贼臣黎季牦父子稔恶杀君篡国屠宗交人靡告我太宗文皇帝愍其覆绝出师致讨生擒凶渠求故王后立之属族逃窜历久弗获乃割制为郡县吏抚绥之吏不得人致其弗靖以廑王师冒露寒暑朕忍一隅独沦垫溺交人思陈之先曰其遗孤皓尚存佥为请命甚契朕所以奉承祖宗存亡继绝意交址吏民罪无小大皆赦之安南耆老具皓实以闻册封朝贡如洪武中故事成山侯通等所置文武官吏皆班师解职还京以寒气至休百工乙未皇子生大赦天下十二月申明捕盗法陕西旱命有司开仓赈济出绢五万匹绵布十万匹给其尢艰食者止一切科征作书愧诗示行在户部尚书夏原吉镇守浙江太监裴可立奏按察使林硕阻格诏书命逮之既至上曰但实对毋怖硕对臣往为御史按浙小人不便臣今至官未久又虑不便故以谬语太监臣于太监无乖忤也上曰朕固未信逮尔面问今白矣可驰驿之官三年正月元夕赐文武近臣观灯万岁山赐宴文臣赋诗以献赐之钞二月名皇长子戊午立为皇太子丁卯奉皇太后游西苑上寿万岁山献诗颂德&#三法司慎刑复北流知县李植黄岩知县刘道成进禄一级上曰欲福吾民急在诸郡得良守耳吏部奏御史静御史旭御史克敏御史麟考最九载当授方面官可悉迁知府御制帝训二十五篇三月胡皇后逊居别宫立贵妃孙氏为后谕行在吏户礼工四部五军都督府锦衣诸卫指挥使司各&#以职任四月作曹参守法论闰月阅狱遗轻罪山西饥禁逐流民以擅盟黎利退师下成山侯通与都督马瑛为事官陈智李安方政布政使弋谦等狱籍其家五月以皋狱颂系刑部尚书金纯上亲阅状遣其轻罪者山西民饥徙劝赈于富民交址黎利言陈皓死亡后遣行在工部右侍郎罗汝敬诘责之再访以闻恤死贼诸臣后免汝南王有熏新安王有熹为庶人作酒谕训百官上阅罪出轻囚六月太原大同辽沁汾诸州县旱上曰郡县告饥者众朕发廪劝分无敢后其令有司熟讲救荒政七月以通政使顾佐为行在都察院右都御史八月皇子祁钰生龙阳武陵水恤之丁未田而视兵于边次三河见三河令曰三河水善抚我民九月庚戌朔至蓟蓟岁上曰安得他郡县岁如蓟慰其吏曰故渔阳郡也张堪为之乐不可支辛亥至喜峰口兀良哈从万人寇宽河上以铁骑三千征之亲射其前锋三人兀良哈望见黄龙之旗皆拜丙辰斩其酋渠捣穴搜山戊午享诸将会州制歌劳士壬戌驻跸铁将军店解俘饮食之忠勇王金忠都督把台俘获及马牛羊至饮而赐之金罍既班师上射虎喜峰中之癸酉还京十月上曰古者师保之职论道经邦不烦以政少师义少傅士奇少保原吉太子少傅荣皆我祖宗简在臣黄发弼亮尚治有司非朕优眷老成意可各辍所务朝夕朕侧讨论至理用宁家邦职名俸禄悉如故上听儒臣讲春秋赐坐啜茗雪赋喜雪诗罢遣卫士工役七月以上者十一月收系指挥锺法保请采珠东管者上曰风气夜寒边士可念也守瞭关墩者毛袄狐帽急予之敝者易以新十二月泽沁水蒲灵石及平阳诸州县霜杀菽命速赈毋留四年正月上谕翰林学士杨溥曰沧海之大江河助之古君臣更相戒饬所以致理称良也辅德陈过卿等勉之毋谀&#行在三法司刑罚所以辅治罪恶重者极典不原也有诖误干连朕夙夜在心欲与之求情其令杂犯死罪以下得赎米二月驺虞二见来安止贺&#曰五刑之属三千莫大不孝有烝父妾收兄弟妻者送京师治之武臣及子弟犯者失职毋袭着为令进封金忠清平伯吴成清平侯孙忠会昌伯以耆民乞留加巩昌知府孙亶潼川州知州赵显宗昌黎知县杨僖文水县丞徐文襄垣主簿乔育俸四月荐鲥鱼奉先殿分尝大学士士奇荣幼孜赐酒制诗士奇等和上曰今日君臣当以卷阿相勖五月上亲决狱遣轻罪止捉办科买&#曰吏不得人受赇纵奸民之不平求伸布政按察二司及巡按御史二司御史又多非是枉直或禁毙之所以赴阙竞众而京师繁刑夫理民之道宜使有罪不逃诛无罪不遭抑今小民越诉京师不恤死也何以张官为其易心涤过鉏奸植良毋使豪右肆虐朝廷受怨名于下制典谟诗七月广东进白乌二幸文渊阁赐少傅士奇等钞有差九月申明栽种桑枣令&#朝鲜国王曰王间者荐其远诚海青鹰犬不以实苑囿遣使来献使还答王陶器十五几王国诚多怪兽珍禽然非朕所畜幸自今已之十月幸文渊阁顾问少傅士奇学士溥等赐酒馔制诗上作猗兰操以示大臣曰孔子自卫反鲁而操猗兰伤不遇也朕虞谷中之贤有不仕者辄拟斯篇夫以人事君卿等所谓大臣也幸文渊阁赐儒臣钞及御书制诗一章上曰朝鲜僻远小国朝贡使数至贡率用金银力岂能办哉且非其产也谕其国王地以土物献明使至王国中饮食之足矣毋有所遗与乙未猎峪口十一月以耆民乞留复扬州知府陈真凤翔同知耿宽许州判官王通保安知县张庸休宁知县莫鲁任皆增禄一级十二月朔霜寒甚命光禄赐在廷文臣羊酒曰皇祖考时旦尝有赐朕今忘之追免凤阳及京师里八府水田赋五年正月丁未雪作喜雪歌二月庚辰万寿节赐群臣宴为故事罢遣工匠老幼残疾者&#行在工部左侍郎许廊巡抚河南并赐诗罢采木军夫遣归农&#曰朕孜孜图治食念人饥衣念人寒今春气已和民瘼未舒惧非所以膺天承祖宗特颁宽恤之令尽朕审思所至者水旱蝗蝻地速视其以豁赋闻蠲免三年以前刍薪之税招饥徙民复业免役一年所毋责偿倒死官马驴骡及亏欠孳生马匹者停止采买颜料生漆诸物为营造监采监买吏召还之上供物非土产毋征征所产土除他役起科官田一斗以上者减十之二四斗至石以上者减十之三户有二人役工匠者一人归四人者二人归一人者听合于他户一岁二岁相更役年老残疾悉放免之赃污士之极丑理官上罪必核毋辱人终身以清明节奉皇太后上陵上櫜鞬导骑步掖过河桥三月辛丑朔雨制皇陵春雨诗警边阅马亲割鲜上皇太后颁文武大臣乃自御及节奉皇太后祭陵赐从官豆粥献大德颁于太后戊申上省农道中三推其耒耜农人皆呼万岁赐钞六十遂遍赐道旁诸农家作赏春赋乙卯策举人诏等奉天门赋策士歌以耆民乞留增河间通判准禄增置秀水嘉善桐乡平湖四县选庶吉士萨琦等八人读书翰林给赐如永乐故事加役隶四月命阳武侯禄丰城侯贤等筑独石云州赤城雕鹗堡赐之出车之诗正月追夺赃吏诰&#着为令以耆民乞留增获鹿知县吴韫巢县主簿范永禄置云南广邑州郡守阙命擢举京官廉能者不以次遂赐况锺等九人&#及传六月&#许廓蠲河南三年以前逃民逋租独石云州赤城雕鹗城堡成遂弃开平免易涞水复业逃民九百九十五户赋遣太监郑和持诏谕诸番遣捕蝗畿内命行在户部尚书郭敦曰往岁捕蝗之使闻不减蝗卿尚饬而后遣之因制捕蝗诗示敦设云南腾冲州七月嘉禾产太庙侧止贺以耆民乞留复嵩县知县吴祥任增其禄别守令贤否八月己巳朔日当食阴雨不见礼部尚书请贺不许九月岁登赐群臣诗命诸学士和免易州复业民千二百二十九户唐县复业民二百九十五户维县复业民三千四百七户税粮有差增广平府通判白亨禄乙卯巡近郊己未还十月丙子阅边丁丑驻跸龙虎台召英国公辅成国公勇尚书义学士士奇荣幼孜溥等五幄中论政酌之酒己卯猎居庸进鲜太后遂烧荒癸未见宣府总兵谭广于河泥赐绮纱乙酉视师洗马林师整上悦劳将帅丁卯猎戊子回銮壬辰还京遣副都御史贾谅巡视江西利病十一月沅陵虎上曰能使渡河者何人也&#其守令修政十二月己卯雪尺作喜雪诗赐群臣宴群臣进和语有儆戒者上录而为之序囚临刑击登闻鼓诉冤命书其情词进着为令丁亥含誉星见凡旬有五日乃减增高州通判周义干州知州贾麒禄闰月上曰惠民无实谓诏书何间者郡县数水旱民赋未充有司迫逼至于逋逃其许以钞绢布代准民间直收之自三年以前者上曰民七十以上及废疾者一子侍诏书也诸卫所勾军岂无父母老疾家独子有司其核而傅之近地六年正月以湖广旱罢采木免安邑复业民三千七十一户元年二年税粮万七千有奇二月作招隐诗求贤增扶风知县宋端许州知县魏仪贵溪知县徐士宗禄二级下御史陈祚狱三月增设府县佐贰官专抚逃民雨制喜雨诗五月以耆民乞留起复况锺苏州知府韩福凤翔知府六月黎利再奏陈皓死命利署安南国事制悯农诗示吏部尚书郭琎曰为朕慎择贤守令免开州逃民五年秋粮八百九十五户再作招隐诗七月上阅狱囚遣轻罪夜幸杨士奇第八月&#和宁王阿鲁台曰王自朕嗣位以来笃于阙下贡使接踵间者闻王困瓦剌脱欢避之南徙朕深悯恻尚念边将恐惊王部落王乃风闻朕将发兵乘王敝王在危难朕不救援乌有利人之迫之于险者哉兹遣都指挥昌英谕朕意王毋疑焉增平南知县徐彦麟禄浚白塔河十月丙午巡近郊以耆民乞留复裕州知州石鼎通州知州王瑀长垣知县焦昉任增其禄十一月作祖德诗九章趣工部颁边军裘帽&#曰上帝之德好生而已寒严囹圄中有可悯者三法司锦衣卫速从轻断若当体勘待对出之毋淹十二月太监袁琦以采办为名私遣其党巨队等十人虐敛于广东凌迟之太监唐受虐敛于南京枭首南京市诚内官内使毋怙宠作威免大名广平真定河间徐诸县水田粮及长沙县复业民税粮千六百七十七户以吏民乞留复凤阳通判刘钊长安知县窦文庄任增其禄七年正月辛酉朔日食&#群臣谨天戒命刑部都察院观政进士分鞫狱囚二月免长子县逃民五百三十三户二年至六年税粮上亲阅狱遣轻罪戊戌有事大社大稷雨赋甘雨歌令衍圣公孔彦缙传而觐三月上谕礼部尚书曰朕间者以官田赋重百姓苦之诏减十之三闻户部多不遵守甚者与有司期阴为慢佫令阏恩何等咎也因赋减租诗四月以山西旱免其逋赋二百四十五万四千八百石屯留县疾风震雷雨杀麦以河间吏民乞留其同知莫涛升为知府五月龙驹出山西上曰西之不岁继踵告一兽之异足活民耶群臣欲表贺可止之六月上阅狱状遣轻罪命强盗死狱中者勿斩首&#曰朕选能任贤命以恤绥颁玺书数矣曩为所任匪人使百姓栖栖弃乡离土朕甚悯焉已遣人招抚复业免徭役一年所今闻有司不体朕心如故流民归者居无庐舍耕无谷种逼偿故所逋奈何不死且复亡也其速加厚恤诸杂赋蠲除之有虐害者无官民悉治罪六月罢内官入番买马制官箴三十五篇儆有位增河间知县徐岳蓬莱知县朱辅禄七月免扬泰水田租二万二千九百三十余石赋豳风图诗揭便殿八月&#曰朕思得贤才共图治理寝食念之令朝臣三品以上举尔所知复赋招隐猗兰告之朕意近惟少傅士奇荐举交址南灵州知州黎恬吏部员外郎魏骥等诸臣旷旬积月无一人焉岩薮窟穴岂皆虚哉吏部其会三品以上官推择才行文学之士方面有司昏懦贪暴者与都察院奏黜之因迁擢骥等十九人官有差嘉禾嘉瓜出陕西皆止贺&#边将严边置济农仓苏州九月上赋织妇词十二月以耆民乞留增泗州知州石佩会同知县张恕阳信知县张纯沅陵知县张鼎新禄八年正月丁丑祀南郊还朝群臣行庆成礼戊辰大宴故事先郊朝上止朝诣郊既至视牲品饬太常其夕雪霁及还宫既庆成内臣请张灯如故事上曰明当宴百官毋以乐散敬二月赈河南饥邮使者上阅狱状遣轻罪三月命民越诉不实者发戍边选庶吉士尹昌等三十人读书翰林制养士诗命内外恤军士四月修广寒清暑二殿藏书其中奉皇太后游宴焉制广寒殿记赐群臣游西苑命乘舆马以入诏曰朕以菲德恭嗣天位夙夜图惟所安利元元两畿内及河南山东西自春徂夏旱饥相仍朕甚恻焉上天降灾厥有攸自政阙欤刑失欤敛繁欤不治官欤永念其咎内疚于心其令七年以前所逋税粮盐屯皆停征六年以前所逋课程买办采造诸色物军卫有司所采运炭苇草束皆免之被灾家免役一岁所追征税课钞倍者免五年以前乏食军民在所官司验廪之非犯十恶罪罪并宽一等逃军逃匠有自首者原之三司府州县连名举贤良方正一人闻按察司奏治有司贪酷害民者御史奏治按察司比岁所增设抚民官欲知民所苦也朕殊不闻其一言令悉还朝如故他简冗者别与&#用凡尔文武大臣并受付托宜同朕休戚诏到恪行之毋慢五月选幼军侍东宫六月旱蠲两畿山东西河南属县租税作悯旱诗&#三法司曰比命疏理狱囚念炎暑也旬日矣寂不奏谓朕虚文耶当死罪者长系之余期以五日遣须质理者听保领存在毋迟驰谕中外具如&#七月置武骑腾骧四卫八月上曰圣人用兵皆不得已不以小寇动众比者云南摩沙勒刀瓮作乱黔国公沐晟请讨非朕意其先遣人抚谕之不服乃兵期得刀瓮即已久任扶风典史杨清增其禄戊午景星见止贺庆王进瑞麦瓦刺顺宁王脱欢遣使来朝廷臣言明使者三入瓦剌皆未返宜留之上曰尤而效焉非礼也&#曰明三使人于王矣皆未返我国家抚远甚厚王亦&#诚意阻于道路乎使归遣之九月&#曰朕体好生夙夜念刑庶几钦哉之义三法司取决重囚凭章耳安得察颜色吏廉明者分遣觌囚审覆不厌其心者谳之毋轻率枉死人增吴县知县贾忠禄九年二月再颁两畿河南山东西宽旱诏制思贤诗三月增镇远通判王鉴禄以水旱赈常扬徐顺德保安登州诸属县四月&#曰朕夙夜弗遑天与祖宗之心惟匹夫匹妇允怀保之凡选贤才宽徭赋赈穷荒宥罪过卿等宜端慎修职笃行以体朕志上阅狱大贷囚五月命瘗露尸上曰朝廷优恤军士赡以衣食使感恩而勇公战也比闻官旗吏胥率寝牟其月粮布絮主者或夤缘下乡以其粮絮易贿充馈送则蛇豕也欲便按法行诛谓朕不教而杀自今都察院申严犯者死家戍边六月免涿文安巨鹿二十余县七八年水旱地租青莱扬州江浦永平广平河间平阳霍诸府州县税粮有差七月两畿山东河南诸郡县蝗覆地尺遣驿捕雨宽畿内诸县秋租阿台朵儿只伯失&#千等谋掠凉甘肃有款者都督广请拒之&#曰款者处之甘肃徐察其向背与为两端饬备而已增邵武知县邹良铅山知县孙珏禄八月命水旱蝗蝻之处军民孳牧及乘操马亏毙者悉免偿复&#巡抚侍郎巡按御史躬视之免今年秋粮屯粮十之四止工部派办物料即不被郡县亦从缓输毋得逼迫上亲试翰林院修撰马愉等三十七人第其等赐赉有差畿内陕西四川水扬镇江苏松常湖广浙江江西诸州县旱皆传恤之九月癸未上巡边出居庸至怀来万全见故和宁王阿鲁台子阿卜只俺朝使诸将请因猎掩掠不许十月丙午还京权署安南国事黎利卒命其子麟袭署以旱行宽恤令富阳知县吴堂致仕民诣阙乞留许之十一月故和宁主阿鲁台部落把等率家属来归十二月命阿卜只俺为中军左都督赐第宅谕尚书胡曰水旱饥疠四方荐告天灾频仍民何以堪朕深忧惧卿等勉图匡济有可回天拯民者其悉以闻制洪范序十年正月乙亥上崩遗诏皇太子嗣皇帝诸王宗室悉遵祖训谨守藩嗣君幼国家几务文武大臣白两宫乃行丧礼日易月悉如皇考洪熙元年五月遗诏无改山陵掌军兵及守土吏毋自临阙丁酉上尊谥曰宪天崇道英明神圣钦文昭武宽仁纯孝章皇帝庙号宣宗六月辛酉葬景陵
