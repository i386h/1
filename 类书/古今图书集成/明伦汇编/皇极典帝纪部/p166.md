<!-- { "loadSidebar": true } -->
按隋书炀帝本纪炀皇帝讳广一名英小字阿高祖第二子也母曰文献独孤皇后上美姿仪少敏慧高祖及后于诸子中特所钟爱在周以高祖勋封雁门郡公开皇元年立为晋王拜柱国并州总管时年十三寻授武卫大将军进位上柱国河北道行台尚书令大将军如故高祖令项城公歆安道公才李彻辅导之上好学善属文沉深严重朝野属望高祖密令善相者来和&#视诸子和曰晋王眉上双骨隆起贵不可言既而高祖幸上所居第见乐器弦多断绝又有尘埃若不用者以为不好声妓善之上尤自矫饰当时称为仁孝尝观猎遇雨左右进油衣上曰士卒皆沾湿我独衣此乎乃令持去六年转淮南道行台尚书令其年征拜雍州牧内史令八年冬大举伐陈以上为行军元帅及陈平执陈湘州刺史施文庆散骑常侍沈客卿市令阳慧朗刑法监徐析尚书都令史暨慧以其邪佞有害于民斩之右阙下以谢三吴于是封府库资财无所取天下称贤进位太尉赐辂车乘马冕之服元珪白璧各一复拜并州总管俄而江南高智慧等相聚作乱徙上为扬州总管镇江都每岁一朝高祖之祠太山也领武候大将军明年归藩后数载突厥寇边复为行军元帅出灵武无虏而还及太子勇废立上为皇太子是月当受册高祖曰吾以大兴公成帝业令上出舍大兴县其夜烈风大雪地震山崩民舍多坏压死者百余口仁寿初奉诏巡抚东南是后高祖每避暑仁寿宫恒令上监国四年七月高祖崩上即皇帝位于仁寿宫八月奉梓宫还京师并州总管汉王谅举兵反诏尚书左仆射杨素讨平之九月乙巳以备身将军崔彭为左领军大将军十一月乙未幸洛阳景申发丁男数十万掘堑自龙门东接长平汲郡抵临清关度河至浚仪襄城达于上洛以置关防癸丑诏曰干道变化阴阳所以消息沿创不同生灵所以顺叙若使天意不变施化何以成四时人事不易为政何以厘万姓易不云乎通其变使民不倦变则通通则久有德则可久有功则可大朕又闻之安安而能迁民用丕变是故姬邑两周如武王之意殷人五徙成汤后之业若不因人顺天功业见乎变爱人治国者可不谓欤然雒邑自古之都王畿之内天地之所合阴阳之所和控以三河固以四塞水陆通贡赋等故汉祖曰吾行天下多矣唯见雒阳自古皇王何尝不留意所不都者盖有由焉或以九州未一或以困其府库作雒之制所以未暇也我有隋之始便欲创兹怀雒日复一日越暨于今念兹在兹兴言感哽朕肃膺宝历纂临万邦遵而不失心奉先志今者汉王谅悖逆毒被山东遂使州县或沦非所此由关河悬远兵不赴急加以并州移户复在河南周迁殷人意在于此况复南服遐远东夏殷大因机顺动今也其时群司百辟佥谐厥议但成周墟弗堪葺宇今可于伊雒营建东京便即设官分职以为民极也夫宫室之制本以便生上栋下宇足避风露高台广厦岂曰适形故传云俭德之共侈恶之大宣尼有云与其不逊也宁俭岂谓瑶台琼室方为宫殿者乎土&#采椽而非帝王者乎是知非天下以奉一人乃一人以主天下也民惟国本本固邦宁百姓足孰与不足今所营构务从节俭无令雕墙峻宇复起于当今欲使卑宫菲食将贻于后世有司明为条格称朕意焉十二月乙丑以右武卫将军来护儿为右骁卫大将军戊辰以柱国李景为右武卫大将军右卫率周罗为右武候大将军大业元年春正月壬辰朔大赦改元立妃萧氏为皇后改豫州为溱州洛州为豫州废诸州总管府丙申立晋王昭为皇太子丁酉以上柱国宇文述为左卫大将军上柱国郭衍为左武卫大将军延寿公于仲文为右卫大将军己亥以豫章王暕为豫州牧戊申发八使巡省风俗下诏曰昔者哲王之治天下也其在爱民乎既富而教家给人足故能风淳俗厚远至迩安治定功成率由斯道朕嗣膺宝历抚育黎献夙夜战兢若临川谷虽则聿遵先绪弗敢失坠永言政术多有缺然况以四海之远兆民之众未获亲临问其疾苦每虑幽仄莫举冤屈莫伸一物失所乃伤和气万方有罪责在朕躬所以寤寐增叹而夕惕载怀者也今既布政惟始宜从宽大可分遣使人巡省方俗宣扬风化荐拔淹滞申达幽枉孝悌力田给以优复鳏寡孤独不能自存者量加振济义夫节妇旌表门闾高年之老加其版授并依别条赐以粟帛笃疾之徒给侍丁者虽有侍养之名曾无赒赡之实明加检校使得存养若有名行显着操履修洁及学业才能一艺可取咸宜访采将身入朝所在州县以礼发遣其有&#政害人不便于时者使还之日具录奏闻己酉以吴州总管宇文为刑部尚书二月己卯以尚书左仆射杨素为尚书令三月丁未诏尚书令杨素纳言杨达将作大匠宇文恺营建东京徙豫州郭下居人以实之戊申诏曰听采舆颂谋及庶民故能审政刑之得失是知昧旦思治欲使幽枉必达彝伦有章而牧宰任称朝委苟为侥幸以求考课虚立殿最不存治实纲纪于是弗理冤屈所以莫伸关河重阻无由自达朕故建立东京躬亲存问今将巡历淮海观省风俗眷求谠言徒繁词翰而乡校之内阙尔无闻恇然夕惕用忘兴寝其民下有知州县官人政治苛刻侵害百姓背公徇私不便于民者宜听诣朝堂封奏庶乎四聪以达天下无冤又于皂涧营显仁宫采海内奇禽异兽草木之类以实园苑徙天下富商大贾数万家于东京辛亥发河南诸郡男女百余万开通济渠自西苑引榖洛水达于河自板渚引河通于淮庚申遣黄门侍郎王弘上仪同于士澄往江南采木造龙舟凤黄龙赤舰楼船等数万艘夏四月癸亥大将军刘方击林邑破之五月庚戌民部尚书义丰侯韦冲卒六月甲子荧惑入太微秋七月丁酉制战亡之家给复十年景午滕王纶卫王集并夺爵徙边闰七月甲子以尚书令杨素为太子太师安德王雄为太子太傅河间王弘为太子太保景子诏曰君民建国教学为先移风易俗必自兹始而言绝义乖多历年代进德修业其道寖微汉采坑焚之余不绝如线晋承板荡之运扫地将尽自时厥后军国多虞虽复黉宇时建示同爱礼函丈或陈殆为虚器遂使纡青拖紫非以学优制锦操刀类多墙面上陵下替纲维靡立雅缺道消实由于此朕纂承洪绪思弘大训将欲尊师重道用阐厥繇讲信修睦敦奖名教方今宇宙平一文轨攸同十步之内必有芳草四海之中岂无奇秀诸在家及见入学者若有笃志好古&#悦典坟学行优敏堪膺时务所在采访具以名闻即当随其器能擢以不次若研精经术未愿进仕者可依其艺业深浅门荫高卑虽未升朝并量准给禄庶夫恂恂善诱不日成器济济盈朝何远之有其国子等学亦宜申明旧制教习生徒具为课试之法以尽砥砺之道八月壬寅上御龙舟幸江都以左武卫大将军郭衍为前军右武卫大将军李景为后军文武官五品已上给楼船九品已上给黄蔑舳舻相接二百余里冬十月己丑赦江淮已南扬州给复五年旧总管内给复三年十一月己未以大将军崔仲方为礼部尚书二年春正月辛酉东京成赐监督者各有差以大理卿梁毗为刑部尚书丁卯遣十使并省州县二月景戌诏尚书令杨素吏部尚书牛弘大军将宇文恺内史侍郎虞世基礼部侍郎许善心制定舆服始备辇路及五时副车上常服皮弁十有二琪文官弁服佩玉五品已上给犊车通幰三公亲王加油络武官平巾帻&#褶三品已上给瓟槊下至胥吏服色皆有差非庶人不得戎服戊戌置都尉官三月庚午车驾发江都先是太府少卿何稠太府丞云定兴盛修仪仗于是课州县送羽毛百姓求捕之网罗被水陆禽兽有堪氅眊之用者殆无遗类至是而成夏四月庚戌上自伊阙陈法驾备千乘万骑入于东京辛亥上御端门大赦免天下今年租税癸丑以冀州刺史杨文思为民部尚书五月甲寅金紫光禄大夫兵部尚书李通坐事免乙卯诏曰旌表先哲式存飨祀所以优礼贤能显彰遗爱朕永鉴前修尚想名德何尝不兴叹九原属怀千载其自古已来贤人君子有能树声立德佐世匡时博利殊功有益于人者并宜营立祠宇以时致祭坟垄之处不得侵践有司量为条式称朕意焉六月壬子以尚书令太子太师杨素为司徒进封豫章王暕为齐王秋七月癸丑以卫尉卿卫元为工部尚书庚申制百官不得计考增级必有德行功能灼然显著者擢之壬戌擢藩邸旧臣鲜于罗等二十七人官爵有差甲戌皇太子昭薨乙亥上柱国司徒楚国公杨素薨八月辛卯封皇孙倓为燕王侗为越王侑为代王九月乙丑立秦孝王俊子浩为秦王冬十月戊子以灵州刺史段文振为兵部尚书十二月庚寅诏曰前代帝王因时创业君民建国礼尊南面而历运推移年世永久丘垄残毁樵牧相趋茔兆堙芜封树莫辨兴言沦灭有怆于怀自古已来帝王陵墓可给随近十户蠲其杂役以供守视三年春正月癸亥敕并州逆党已流配而逃亡者所获之处即宜斩决景子长星竟天出于东壁二旬而止是月武阳郡上言河水清二月己丑彗星见于奎扫文昌历大陵五车北河入太微扫帝座前后百余日而止三月辛亥车驾还京师壬子以大将军姚辨为左屯卫将军癸丑遣羽骑尉朱宽使流求国乙卯河间王弘薨夏四月庚辰诏曰古者帝王观风问俗皆所以忧勤兆庶安集遐荒自蕃夷内附未遑亲抚山东经乱须加存恤今欲安集河北巡省赵魏所司依式甲申颁律令大赦天下关内给复三年壬辰改州为郡改度量权衡并依古式改上柱国已下官为大夫甲午诏曰天下之重非独治所安帝王之功岂一士之略自古明君哲后立政经邦何尝不选贤与能收采幽滞周称多士汉号得人常想前风载怀钦伫朕负扆夙兴冕旒待旦引领岩谷置以周行冀与群才共康庶绩而汇茅寂寞投竿罕至岂美璞韬采未值良工将介石在怀确乎难拔永鉴前哲怃然兴叹凡厥在位譬诸股肱若济巨川义同舟楫岂得保兹宠禄晦尔所知优游卒岁甚非谓也祁大夫之举善良史以为至公臧文仲之蔽贤尼父讥其窃位求诸往古非无褒贬宜思进善用匡寡薄夫孝悌有闻人伦之本德行敦厚立身之基或节义可称或操履清洁所以激贪励俗有益风化强毅正直执宪不挠学业优敏文才美秀并为廊庙之用实乃瑚琏之资才堪将略则拔之以御侮膂力骁壮则任之以爪牙爰及一艺可取亦宜采录众善毕举与时无弃以此求治庶几非远文武有职事者五品已上宜依令十科举人有一于此不必求备朕当待以不次随才升擢其见任九品已上官者不在举送之限景申车驾北巡狩丁酉以刑部尚书宇文为礼部尚书戊戌敕百司不得践暴禾稼其有须开为路者有司计地所收即以近仓酬赐务从优厚己亥次赤岸泽以太牢祭故太师李穆墓五月丁巳突厥启民可汗遣子拓特勒来朝戊午发河北十余郡丁男凿太行山达于并州以通驰道景寅启民可汗遣其兄子毗黎伽特勒来朝辛未启民可汗遣使请自入塞奉迎舆驾上不许癸酉有星孛于文昌上将星皆动摇六月辛巳猎于连谷丁亥诏曰聿追孝飨德莫至焉崇建寝庙礼之大者然则质文异代损益殊时学灭坑焚经典散逸宪章湮坠庙堂制度师说不同所以世数多少莫能是正连室异宫亦无准定朕获奉祖宗钦承景业永惟严配思隆大典于是询谋在位博访儒术咸以高祖文皇帝受天明命奄有区夏拯群飞于四海革雕敝于百王恤狱缓刑生灵皆遂其性轻徭薄赋比屋各安其业恢夷宇宙混一车书东渐西被无思不服南征北怨俱荷来苏驾毳乘风历代所弗至辫发左&#声教所罕及莫不厥角关塞顿颡阙庭译靡绝时书无虚月韬戈偃武天下晏如嘉瑞休征表里禔福猗欤伟欤无得而名者也朕又闻之德厚者流光治辨者礼缛是以周之文武汉之高光其典章特立谥号斯重岂非缘情称述即崇显之义乎高祖文皇帝宜别建庙宇以彰巍巍之德仍遵月祭用表蒸蒸之怀有司以时创造务合典制又名位既殊礼亦异等天子七庙事着前经诸侯二昭义有差降故其以多为贵王者之礼今可依用贻厥后昆戊子次榆林郡丁酉启民可汗来朝己亥吐谷浑高昌并遣使贡方物甲辰上御北楼观渔于河以宴百寮秋七月辛亥启民可汗上表请变服袭冠带诏启民赞拜不名位在诸侯王上甲寅上于郡城东御大帐其下备仪卫建旌旗宴启民及其部落三千五百人奏百戏之乐赐启民及其部落各有差景子杀光禄大夫贺若弼礼部尚书宇文太常卿高颎尚书左仆射苏威坐事免发丁男百余万筑长城西距榆林东至紫河一旬而罢死者十五六八月壬午车驾发榆林乙酉启民饰庐清道以候乘舆帝幸其帐启民奉觞上寿宴赐极厚上谓高丽使者曰归语尔王当早来朝见不然者吾与启民巡彼土矣皇后亦幸义成公主帐己丑启民可汗归蕃癸巳入楼烦关壬寅次太原诏营晋阳宫九月己未次济源幸御史大夫张衡宅宴享极欢己巳至东都壬申以齐王暕为河南尹开府仪同三司癸酉以民部尚书杨文思为纳言四年春正月乙巳诏发河北诸郡男女百余万开未济渠引沁水南达于河北通涿郡庚戌百寮大射于允武殿丁卯赐城内居民米各十石壬申以太府卿元寿为内史令鸿胪卿杨元感为礼部尚书癸酉以工部尚书卫元为右候卫大将军大理卿长孙炽为民部尚书二月己卯遣司朝谒者崔毅使突厥处罗致汗血马三月辛酉以将作大匠宇文恺为工部尚书壬戌百济倭赤土迦逻舍国并遣使贡方物乙丑车驾幸五原因出塞巡长城景寅遣屯田主事常骏使赤土致罗罽夏四月景午以离石之汾源临泉雁门之秀容为楼顷郡起汾阳宫癸丑以河内太守张定和为左屯卫大将军乙卯诏曰突厥意利珍豆启民可汗率领部落保附关塞遵奉朝化思改戎俗频入谒觐屡有陈请以毡墙毳幕事穷荒陋上栋下宇愿同比屋诚心恳切朕之所重宜于万寿戍置城造屋其帷帐&#褥已上随事量给务从优厚称朕意焉五月壬申蜀郡获三足乌张掖获元狐各一秋七月辛巳发丁男二十余万筑长城自榆林谷而东乙未左翊卫大将军宇文述破吐谷浑于曼头赤水八月辛酉亲祠恒岳河北道郡守毕集大赦天下车驾所经郡县免一年租调九月辛未征天下鹰师悉集东京至者万余人戊寅彗星出于五车扫文昌至房而灭辛巳诏免长城役者一年租赋冬十月景午诏曰先师尼父圣德在躬诞发天纵之姿宪章文武之道命世膺期蕴兹素王而颓山之叹忽逾于千祀盛德之美不存于百代永惟懿范宜有优崇可立孔子后为绍圣侯有司求其苗裔录以申上辛亥诏曰昔周王下车首封唐虞之裔汉帝承历亦命殷周之后皆所以褒立先代宪章在昔朕嗣膺景业旁求雅训有一弘益钦若令典以为周兼夏殷文质大备汉有天下车书混一魏晋沿袭风流未远并宜立后以存继绝之义有司可求其胄绪列闻乙卯颁新式于天下五年春正月景子改东京为东都癸未诏天下均田戊子上自东都还京师己丑制民间铁又搭钩刃之类皆禁绝之太守每岁密上属官景迹二月戊戌次于阌乡诏祭古帝王陵及开皇功臣墓庚子制魏周官不得为荫辛丑赤土国遣使贡方物戊申车驾至京师景辰宴耆旧四百人于武德殿颁赐各有差己未上御崇德殿之西院愀然不悦顾谓左右曰此先帝之所居实用增感情所未安宜于此院之西别营一殿壬戌制父母听随子之官三月己巳车驾西巡河右庚午有司言武功男子史永遵与从父昆弟同居上嘉之赐物一百段米二百石表其门闾乙亥幸扶风旧宅夏四月己亥大猎于陇西壬寅高昌吐谷浑伊吾并遣使来朝乙巳次狄道党项羌来贡方物癸亥出临津关渡黄河至西平陈兵讲武五月乙亥上大猎于拔延山长围周二千里庚辰入长宁谷壬午度星岭甲申宴群臣于金山之上景戌梁浩舋御马度而桥坏斩朝散大夫黄及督役者九人吐谷浑主率众保覆袁川帝分命内史元寿南屯金山兵部尚书段文振北屯雪山太仆卿杨义臣东屯琵琶峡将军张寿西屯泥岭四面围之浑主伏允以数十骑遁出遣其名王诈称伏允保车我真山壬辰诏右屯卫大将军张定和往捕之定和挺身挑战为贼所杀亚将柳武建击破之斩首数百级甲午其仙头王被围穷蹙率男女十余万口来降六月丁酉遣左光禄大夫梁默右翊卫将军李琼等追浑主皆遇贼死之癸卯经大斗拔谷山路隘险鱼贯而出风霰晦暝与从官相失士卒冻死者大半景午次张掖辛亥诏诸郡学业该通才艺优洽膂力骁壮超绝等伦在官勤奋堪理政事立性正直不避强御四科举人壬子高昌王曲伯雅来朝伊吾吐屯设等献西域数千里之地上大悦癸丑置西海河源鄯普且未等四郡景辰上御观风行殿盛陈文物奏九部乐设鱼龙曼延宴高昌王吐屯设于殿上以宠异之其蛮裔陪列者三十余国戊午大赦天下开皇已来流配悉放还乡晋阳逆党不在此例陇右诸郡给复一年行经之所给复二年秋七月丁卯置马牧于青海渚中以求龙种无效而止九月癸未车驾入长安冬十月癸亥诏曰优德尚齿载之典训尊事乞言义彰胶序鬻熊为师取非筋力方叔元老克壮其朕永言稽古用求至治是以庞&#黄发更令收叙务简秩优无亏药膳庶等卧治伫其弘益今岁耆老赴集者可于近郡处置年七十已上疾患沉滞不堪居职即给赐帛送还本郡其官至七品已上者量给廪以终厥身十一月景子车驾幸东都六年春正月癸亥朔旦有盗数十人皆素冠练衣焚香持华自称弥勒佛入自建国门监门者皆稽首既而夺卫士仗将为乱齐王暕遇而斩之于是都下大索与相连坐者千余家丁丑角抵大戏于端门街天下奇伎异艺毕集终月而罢帝数微服往观之己丑倭国遣使贡方物二月乙巳武贲郎将陈棱朝请大夫张镇州击流求破之献俘万七千口颁赐百官乙卯诏曰夫帝图草创王业艰难咸仗股肱协同心德用能拯厥颓运克膺大宝然后畴庸茂赏开国承家誓以山河传之不朽近代丧乱四海未一茅土妄假名实相乖历兹永久莫能惩革皇运之初百度伊始犹循旧贯未暇改作今天下交泰文轨攸同宜率遵先典永垂大训自今已后唯有功勋乃得赐封仍令子孙承袭景辰改封安德王雄为观王河间王子庆为郇王庚申征魏齐周陈乐人悉配太常三月癸亥幸江都宫甲子以鸿胪卿史祥为左骁卫大将军夏四月丁未宴江淮已南父老颁赐各有差六月辛卯室韦赤土并遣使贡方物壬辰雁门贼帅尉文通聚众三千保于莫壁谷遣鹰扬杨伯泉击破之甲寅制江都太守秩同京尹冬十月壬申刑部尚书梁毗卒壬子民部尚书银青光禄大夫长孙炽卒十二月己未左光禄大夫吏部尚书牛弘卒辛酉朱崖人王万昌举兵作乱遣陇西太守韩洪讨平之七年春正月壬寅左武卫大将军光禄大夫真定侯郭衍卒二月己未上升钓台临杨子津大宴百寮颁赐各有差庚申百济遣使朝贡乙亥上自江都御龙舟入通济渠遂幸于涿郡壬午诏曰武有七德先之以安民政有六本兴之以教义高丽高元亏失藩礼将欲问罪辽左恢宣胜略虽怀伐国仍事省方今往涿郡巡抚民俗其河北诸郡及山西山东年九十已上者版授太守八十者授县令三月丁亥右光禄大夫左屯卫大将军姚辩卒夏四月庚午至涿郡之临朔宫五月戊子以武威太守樊子盖为民部尚书秋大水山东河南漂没三十余郡民相卖为奴婢冬十月乙卯底柱山崩偃河逆流数十里戊午以东平太守吐万绪为左屯卫大将军十二月己未西面突厥处罗多利可汗来朝上大悦接以殊礼于时辽东战士及馈运者填咽于道昼夜不绝苦役者始为群盗甲子敕都尉鹰扬与郡县相知追捕随获斩决之八年春正月辛巳大军集于涿郡以兵部尚书段文振为左候卫大将军壬午下诏曰天地大德降繁霜于秋令圣哲至仁着甲兵于刑典故知造化之有肃杀义在无私帝王之用干戈&#非获已版泉丹浦莫匪龚行取乱覆昏咸由顺动况乎甘野誓师夏开承大禹之业商郊问罪周发成文王之志永监前载属当朕躬粤我有隋诞膺灵命兼三才而建极一六合而为家提封所渐细柳盘桃之外声教爰暨紫舌黄枝之域远至迩安罔不和会功成治定于是乎在而高丽小丑迷昏不恭崇聚勃碣之间荐食辽獩之境虽复汉魏诛戮巢窟暂倾乱离多阻种落还集萃州薮于往代播实繁以迄今眷彼四方未有宁宇历年永久恶稔既盈天道祸淫亡征已兆乱常败德非可胜图掩慝怀奸惟日不足移告之严未尝面受朝觐之礼莫肯躬亲诱纳亡叛不知纪极充斥边陲亟劳烽候关柝以之不静生人为之废业在昔薄伐已漏天网既缓前禽之戮未即后服之诛曾不怀恩翻为长恶乃兼契丹之党虔刘海戍习靺鞨之服侵轶辽西又青丘之表咸修职贡碧海之滨同禀正朔遂复敓攘琛赆遏绝往来虐及弗辜诚而遇祸輶轩奉使爰暨海东旌节所次途经藩境而拥塞道路拒绝王人无事君之心岂为臣之礼此而可忍孰不可容且法令苛酷赋敛烦重强臣豪族咸执国钧朋党比周以之成俗贿货如市冤枉莫伸重以仍岁灾凶比屋饥馑兵戈不息徭役无期力竭转输身填沟壑百姓愁苦爰谁适从境内哀惶不胜其弊回首面内各怀性命之图黄发稚齿咸兴酷毒之叹省俗观风爰届幽朔吊人问罪无俟再驾于是亲总六师用申九伐拯厥阽危协从天意殄兹逋秽克嗣先谟今宜授律启行分麾届路掩渤澥而雷震历夫余以电扫比戈按甲誓旅而后行三令五申必胜而后战左第一军可镂方道第二军可长岑道第三军可海冥道第四军可盖马道第五军可建安道第六军可南苏道第七军可辽东道第八军可元菟道第九军可扶余道第十军可朝鲜道第十一军可沃沮道第十二军可乐浪道右第一军可粘蝉道第二军可含资道第三军可浑弥道第四军可临屯道第五军可候城道第六军可提奚道第七军可踏顿道第八军可肃&#道第九军可碣石道第十军可东暆道第十一军可带方道第十二军可襄平道凡此众军先奉庙略骆驿引途总集平壤莫非如豺如貔之勇百战百胜之雄顾盼则山岳倾颓叱咤则风云腾郁心德攸同爪牙斯在朕躬驭元戎为其节度涉辽而东循海之右解倒悬于遐裔问疾苦于遗黎其外轻游阙随机赴响卷甲衔枚出其不意又沧海道军舟舻千里高帆电逝巨舰云飞横断沮江径造平坏岛屿之望斯绝坎井之路已穷其余被发左&#之人控弦待发微卢彭濮之旅不谋同辞杖顺临逆人百其勇以此众战势等摧枯然则王者之师义存止杀圣人之教必也胜残天罚有罪本在元恶人之多僻胁从罔治若高元泥首辕门自归司寇即宜解缚焚榇弘之以恩其余臣人归朝奉顺咸加慰抚各安生业随才任用无隔夷夏营垒所次务在整肃刍荛有禁秋毫勿犯布以恩宥喻以祸福若其同恶相济抗拒官军国有常刑俾无遗类明加晓示称朕意焉总一百一十三万三千八百号二百万其馈运者倍之癸未第一军发终四十日引师乃尽旌旗千里近古出师之盛未之有也乙未以右候卫大将军卫元为刑部尚书甲辰内史令元寿卒二月甲寅诏曰朕观风燕裔问罪辽滨文武&#力爪牙思奋莫不执锐勤王舍家从役罕蓄仓廪之资兼损播殖之务朕所以夕惕愀然虑其匮乏虽复素饱之众情在忘私悦使之人宜从其厚诸行从一品以下佽飞募人以上家口郡县宜数存问若有粮食乏少皆宜赈给或虽有田畴贫弱不能自耕种可于多丁富室劝课相助使夫居者有敛积之丰行役无顾后之卢壬戌司空京兆尹光禄大夫观王雄薨三月辛卯兵部尚书左候卫大将军段文振卒癸巳上御师甲午临戎于辽水桥戊戌大军为贼所拒不果济右屯卫大将军左光禄大夫麦铁杖武贲郎将钱士雄孟金叉等皆死之甲午车驾度辽大战于东岸击贼破之进围辽东乙未大顿见二大鸟高丈余皓身朱足游泳自若上异之命工图写并立铭颂五月壬午纳言杨达卒于时诸将各奉旨不敢越机既而高丽各城守攻之不下六月己未幸辽东责怒诸将止城西数里御六合城七月壬寅宇文述等败绩于萨水右屯卫将军薛世雄死之九军并陷将帅奔还亡者二千余骑癸卯班师九月庚辰上至东都己丑诏曰军国异容文武殊用匡危拯难则霸德攸兴化人成俗则王道斯贵时方拨乱屠贩可以登朝世属隆平经术然后升仕丰都爰肇儒服无预于周行建武之朝功臣不参于吏职自三方未一四海交争不遑文教唯尚武功设官分职罕以才授班朝治人乃由勋叙莫非拔足行阵出自勇夫学之道既所不习政事之方故亦无取是非暗于在己威福专于下吏贪冒货贿不知纪极蠹政害民实由于此自今已后诸授勋官者并不得回授文武职事庶遵彼更张取类于调瑟求诸名制不伤于美锦若吏部辄拟用者御史即宜纠弹冬十月甲寅工部尚书宇文恺卒十一月己卯以宗女华容公主嫁于高昌王辛巳光禄大夫韩寿卒甲申败将宇文述于仲文等并除名为民斩尚书右丞刘士龙以谢天下是岁大旱疫人多死山东尤甚密诏江淮南诸郡阅视民间童女姿质端丽者每岁贡之九年春正月丁丑征天下兵募民为骁果集于涿郡壬午贼帅杜彦冰王润等陷平原郡大掠而去辛卯置折冲果毅武勇雄武等郎将官以领骁果乙未平原李德逸聚众数万称阿舅贼劫掠山东灵武白榆妄称奴贼劫掠牧马北连突厥陇右多被其患遣将军范贵讨之连年不能&#戊戌大赦己亥遣代王侑刑部尚书卫元镇京师辛丑以右骁骑将军李浑为右骁骑大将军二月己未济北人韩进洛聚众数万为群盗壬午复宇文述等官爵又征兵讨高丽三月景子济阴人孟海公起兵为盗众至数万丁丑发丁男十万城大兴戊寅幸辽东以越王侗民部尚书樊子盖留守东都庚子北海人郭方顶聚徒为盗自号卢公众至三万攻陷郡城大掠而去夏四月庚午车驾度辽壬申遣宇文述杨义臣趣平壤五月丁丑荧惑入南斗己卯济北人甄宝车聚众万余寇掠城邑六月乙巳礼部尚书杨元感反于黎阳景辰元感逼东都河南赞务裴弘策拒之反为贼所败戊辰兵部侍郎斛斯政奔于高丽庚午上班师高丽犯后军敕右武卫大将军李景为后拒遣左翊卫大将军宇文述左候卫将军屈突通等驰传发兵以讨元感秋七月己卯令所在发人城县府驲癸未余杭人刘元进举兵反众至数万八月壬寅左翊卫大将军宇文述等破杨元感于阌乡斩之余党悉平癸卯吴人朱晋陵人管崇拥众十万余自称将军寇江左甲辰制骁果之家蠲免赋役丁未诏郡县城去道过五里已上者徙就之戊申制盗贼籍没其家乙卯贼帅陈瑱等众三万攻陷信安郡辛酉司农卿光禄大夫葛国公赵元淑以罪伏诛九月己卯济阴人吴海流东海人彭孝才并举兵为盗众数万庚辰贼帅梁慧尚率众四万陷苍梧郡甲午车驾次上谷以供费不给上大怒免太守虞荷等官丁酉东阳人李三儿向但子举兵作乱众至万余闰月己巳幸博陵庚午上谓侍臣曰朕昔从先朝周旋于此年甫八岁日月不居倏经三纪追惟平昔不可复希言未卒流涕呜咽侍卫者皆泣下沾襟冬十月丁丑贼帅吕明星率众数千围东郡武贲郎将费青奴击斩之乙酉诏曰博陵昔为定州地居冲要先皇历试所基王化斯远故以道冠豳风义高姚邑朕巡抚氓庶爰届兹邦瞻望郊廛缅怀敬止思所以宣播德泽覃被下人崇纪显号式光令绪可改博陵为高阳郡赦境内死罪已下给复一年于是召高祖时故吏皆量材授职壬辰以纳言苏威为开府仪同三司朱管崇推刘元进为天子遣将军吐万绪鱼俱罗讨之连年不能&#齐人孟让王薄等众十余万据长白山攻剽诸郡清河贼张金称众数万渤海贼帅格谦自号燕王孙宣雅自号齐王众各十万山东苦之丁亥以右候卫将军郭荣为右候卫大将军十一月己酉右候卫将军冯孝慈讨张金称于清河反为所败孝慈死之十二月甲申车裂元感弟朝请大夫积善及党与十余人仍焚而扬之丁亥扶风人向海明举兵作乱称皇帝建元白乌遣太仆卿杨义臣击破之十年春正月甲寅以宗女为信义公主嫁于突厥曷娑那可汗二月辛未诏百寮讲伐高丽数日无敢言者戊子诏曰竭力王役致身戎事咸由徇义莫匪勤诚委命草泽弃骸原野兴言念之每怀愍恻往年出军问罪将届辽滨庙算胜略具有进止而谅昏凶罔识成败高颎愎狠本无智谋临三军犹儿戏视人命如草芥不遵成规坐贻挠退遂令死亡者众不及埋藏今宜遣使人分道收葬设祭于辽西郡立道场一所恩加泉壤庶弭穷魂之冤泽及枯骨用弘仁者之惠辛卯诏曰黄帝五十二战成汤二十七征方乃德施诸侯令行天下卢芳小盗汉祖尚且亲戎隗嚣余烬光武犹自登陇岂不欲除暴止戈劳而后逸者哉朕纂成宝业君临天下日月所照风雨所沾孰非我臣独隔声教蕞尔高丽僻居荒表鸱张狼噬侮慢不恭抄窃我边陲侵轶我城镇是以去岁出军问罪辽碣殪长蛇于元菟戮封豕于襄平扶余众军风驰电逝追奔逐北径逾沮水沧海舟楫冲贼腹心焚其城郭污其宫室高元伏锧泥首送款军门寻请入朝归罪司寇朕以许其改过乃诏班师而长恶靡悛宴安鸩毒此而可忍孰不可容便可分命六师百道俱进朕当亲执武节临御诸军秣马丸都观兵辽水顺天诛于海外救穷民于倒悬征伐以正之明德以诛之止除元恶余无所问若有识存亡之分悟安危之机翻然北首自求多福必其同恶相济抗拒王师若火燎原刑兹无赦有司便宜宣布咸使知闻丁酉扶风人唐弼举兵反众十万推李弘为天子自称唐王三月壬子行幸涿郡癸亥次临渝宫亲御戎服禡祭黄帝斩叛军者以衅鼓夏四月辛未彭城贼张大彪聚众数万保悬薄山为盗遣榆林太守董纯击破斩之甲午车驾次北平五月庚子诏举郡孝悌廉洁各十人壬寅贼帅宋世谟陷琅邪郡庚申延安人刘迦论举兵反自称皇王建元大世六月辛未贼帅郑文雅林宝护等众三万陷建安郡太守杨景祥死之秋七月癸丑车驾次怀远镇乙卯曹国遣使贡方物甲子高丽遣使请降囚送斛斯政上大悦八月己巳班师庚午右卫大将军左光禄大夫郑荣卒冬十月丁卯上至东都己丑还京师十一月景申支解斛斯政于金光门外乙巳有事于南郊己酉贼帅司马长安破长平郡乙卯离石胡刘苗王举兵反自称天子以其第六儿为永安王众至数万将军潘长文讨之不能&#是月贼帅王德仁拥众数万保林山为盗十二月壬申上如东都其日大赦天下戊子入东都庚寅贼帅孟让众十余万据都梁宫遣江都郡丞王世充击破之尽掳其众十一年春正月甲午朔大宴百寮突厥新罗鞨毕大辞诃咄傅越乌那曷波腊吐火罗俱虑建忽论鞨诃多沛汗龟兹&#勒于阗安国曹国何国穆国毕衣密失范延伽折契丹等国并遣使朝贡戊戌武贲郎将高建毗破贼帅颜宣政于齐郡掳男女数千口乙卯大会蛮裔设鱼龙曼延之乐颁赐各有差二月戊辰贼帅扬仲绪率众万余攻北平滑公李景破斩之庚午诏曰设险守国着自前经重门御暴事彰往策所以宅土宁邦禁邪固本而近代战争居人散逸田畴无伍郛郭不修遂使游惰实繁寇攘未息今天下平一海内晏如宜令人悉城居田随近给使强弱相容力役兼济穿窬无所厝其奸宄萑蒲不得聚其逋逃有司具为事条务令得所景子土谷人王须拔反自称漫天王国号燕贼帅魏刁儿自称历山飞众各十余万北连突厥南寇赵五月丁酉杀右骁卫大将军光禄大夫郕公李浑将作监光禄大夫李敏并族灭其家癸卯贼帅司马长安破西河郡己酉幸太原避暑汾阳宫秋七月己亥淮南人张起绪举兵为盗众至三万辛丑光禄大夫右御卫大将军张寿卒八月乙丑巡北塞戊辰突厥始毕可汗率骑数十万谋袭乘舆义成公主遣使告变壬申车驾驰幸雁门癸酉突厥围城官军频战不利上大惧欲率精骑溃围而出民部尚书樊子盖固谏乃止齐王暕以后军保于崞县甲申诏天下诸郡募兵于是守令各来赴难九月甲辰突厥解围而去丁未曲赦太原雁门郡死罪已下冬十月壬戌上至于东都丁卯彭城人魏骐驎聚众万余为盗寇鲁郡壬申贼帅卢明月聚众十余万寇陈汝间东海贼帅李子通拥众渡淮自号楚王建元明政寇江都十一月乙卯贼帅王须拔破高阳郡十二月戊寅有大流星如斛坠明月营破其冲车庚辰诏民部尚书樊子盖发关中兵讨绛郡贼敬盘陀柴保昌等经年不能&#谯郡人朱粲拥众数十万寇荆襄僭称楚帝建元昌达汉南诸郡多为所陷焉十二年春正月甲午雁门人翟松柏起兵于灵丘众至数万转攻傍县二月己未真腊国遣使贡方物甲子夜有二大鸟似雕飞入大业殿止于御幄至明而去癸亥东海贼卢公暹率众万余保于苍山夏四月丁巳显阳门灾癸亥魏刁儿所部将甄翟儿复号历山飞众十万转寇太原将军潘长文讨之反为所败长文死之五月景戌朔日有蚀之既癸巳大流星陨于吴郡为石壬午上于景华宫征求萤火得数斛夜出游山放之光&#岩谷秋七月壬戌民部尚书光禄大夫济北公樊子盖卒甲子幸江都宫以越王侗光禄大夫段达太府卿元文都检校民部尚书韦津左武卫将军皇甫无逸右司郎卢楚等总留后事奉信郎崔民象以盗贼充斥于建国门上表谏不宜巡幸上大怒先解其颐乃斩之戊辰冯翊人孙华自号总管举兵为盗高凉通守洗&#彻举兵作乱岭南溪洞多应之己巳荧惑守羽林月余乃退车驾次汜水奉信郎王爱仁以盗贼日盛谏上请还西京上怒斩之而行八月乙巳贼帅赵万海众数十万自恒山寇高阳壬子有大流星如斗出王良阁道声如隤墙癸丑大流星如瓮出羽林九月丁酉东海人杜伏威扬州沈&#敌等作乱众至数万右御卫将军陈棱击破之戊午有二枉矢出北斗魁委曲蛇形注于南斗壬戌安定人荔非世雄杀临泾令举兵作乱自号将军冬十月己丑开府仪同三司左翊卫大将军光禄大夫许公宇文述薨十二月癸未鄱阳贼操天成举兵反自号元兴王建元始兴攻陷豫章郡乙酉以右翊卫大将军来护儿为开府仪同三司行左翊卫大将军壬辰鄱阳人林土弘自称皇帝国号楚建元太平攻陷九江庐陵郡唐公破甄翟儿于西河虏男女数千口十三年春正月壬子齐郡贼杜伏威率众渡淮攻陷历阳郡景辰勃海贼窦建德设坛于河间之乐寿自称长乐王建元丁丑辛巳贼帅徐圆朗率众数千破东平郡弘化人到仚成聚众万余人为盗傍郡苦之二月壬午朔方人梁师都杀郡丞唐世宗据郡反自称大丞相遣银青光禄大夫张世隆击之反为所败戊子贼帅王子英破上谷郡己丑马邑校尉刘武周杀太守王仁恭举兵作乱北连突厥自称定杨可汗庚寅贼帅李密翟让等陷兴洛仓越王侗遣武贲郎将刘长恭光禄少卿房崱击之反为所败死者十五六庚子李密自号魏公称元年开仓以振群盗众至数十万河南诸郡相继皆陷焉壬寅刘武周破武贲郎将王智辩于桑干镇智辩死之三月戊午庐江人张子路举兵反遣右御卫将军陈棱讨平之丁丑贼帅李通德众十万寇庐江左屯卫将军张镇州击破之夏四月癸未金城校尉薛举率众反自称西秦霸王建元秦兴攻陷陇右诸郡己丑贼帅孟让夜入东都外郭烧丰都市而去癸巳李密陷回洛东仓丁酉贼帅房宪伯陷汝阴郡是月光禄大夫裴仁基淮阳太守赵佗等并以众叛归李密五月辛酉夜有流星如瓮坠于江都甲子唐公起义师于太原景寅突厥数千寇太原唐公击破之秋七月壬子荧惑守积尸景辰武威人李轨举兵反攻陷河西诸郡自称凉王建元安乐八月辛巳唐公破武牙郎将宋老生于霍邑斩之九月己丑帝括江都人女寡妇以配从兵是月武阳郡丞元宝藏以郡叛归李密与贼帅李文相攻陷黎阳仓彗星见于营室冬十月丁亥太原杨世洛聚众万余人寇掠城邑景申罗令萧铣以县反鄱阳人董景珍以郡反迎铣于罗县号为梁王攻陷傍郡戊戌武贲郎将高毗败济北郡贼甄宝车于山十一月景辰唐公入京师辛酉遥尊帝为太上皇立代王侑为帝改元义宁上起宫丹阳将逊于江左有乌鹊来巢幄帐驱不能止荧惑犯太微有石自江浮入于扬子日光四散如流血上甚恶之二年三月右屯卫将军宇文化及武贲郎将司马德戡元礼监门直阁裴虔通将作少监宇文智及武勇郎将赵行枢鹰扬郎将孟景内史舍人元敏符玺郎李覆牛方裕千牛左右李孝本弟孝质直长许弘仁薛世良城门郎唐奉义医正张恺等以骁果作乱入犯宫闱上崩于温室时年五十萧后令宫人撤&#箦为棺以埋之化及发后右御卫将军陈棱奉梓宫于成象殿葬吴公台下发敛之始容貌若生众咸异之大唐平江南之后改葬雷塘初上自以藩王次不当立每矫情饰行以钓虚名阴有夺宗之计时高祖雅信文献皇后而性忌妾媵皇太子勇内多嬖幸以此失爱帝后庭有子皆不育之示无私宠取媚于后大臣用事者倾心与交中使至第无贵贱皆曲承颜色申以厚礼婢仆往来者无不称其仁孝又常私入宫掖密谋于献后杨素等因机构扇遂成废立自高祖大渐暨谅暗之中烝淫无度山陵始就即事巡游以天下承平日久士马全盛慨然慕秦皇汉武之事乃盛治宫室穷极侈靡召募行人分使绝域诸藩至者厚加礼赐有不恭命以兵击之盛兴屯田于玉门柳城之外课天下富户益市武马匹直十余万富强坐是冻馁者十家而九帝性多诡谲所幸之处不欲人知每之一所辄数道置顿四海珍羞殊味水陆必备焉求市者无远不至郡县官人竞为献食丰厚者进擢&#俭者获罪奸吏侵渔内外虚竭头会箕敛人不聊生于时军国多务日不暇给帝方骄怠恶闻政事冤屈不治奏请罕决又猜忌臣下无所专任朝臣有不合意者必构其罪而族灭之故高颎贺若弼先皇心膂参谋帷幄张衡李金才藩邸惟旧绩着经纶或恶其直道或忿其正议求其无形之罪加以刎颈之诛其余事君尽礼謇謇匪躬无辜无罪横受夷戮者不可胜纪政刑弛紊贿货公行莫敢正言道路以目六军不息百役繁兴行者不归居者失业人饥相食邑落为墟上不之恤也东西游幸靡有定居每以供费不给逆收数年之赋所至唯与后宫流连&#湎惟日不足招迎姥媪朝夕共肆丑言又引少年令与宫人秽乱不轨不逊以为娱乐区宇之内盗贼蜂起劫掠从官屠陷城邑近臣互相掩蔽隐贼数不以实对或有言贼多者辄大被诘责各求苟免上下相蒙每出师徒败亡相继战士尽力必不加赏百姓无辜咸受屠戮黎庶愤怨天下土崩至于就擒而犹未之寤也史臣曰炀帝爰在弱龄早有令闻南平吴会北却匈奴昆弟之中独着声绩于是矫情饰貌肆厥奸回故得献后锺心文皇革虑天方肇乱遂登储两践峻极之崇基承丕显之休命地广三代威振八纮单于顿颡越裳重译赤仄之泉流溢于都内红腐之粟委积于塞下负其富强之资思逞无厌之欲狭殷周之制度尚秦汉之规摹恃才矜己傲狠明德内怀险躁外示凝简盛冠服以饰其奸除谏官以掩其过淫荒无度法令滋章教绝四维刑参五虐锄诛骨肉屠剿忠良受赏者莫见其功为戮者不知其罪骄怒之兵屡动土木之功不息频出朔方三驾辽左旌旗万里征税百端猾吏侵渔人不堪命乃急令暴条以扰之严刑峻法以临之甲兵威武以董之自是海内骚然无聊生矣俄而元感肇黎阳之乱匈奴有雁门之围天子方弃中土远之扬越奸宄乘衅强弱相凌关梁闭而不通皇舆往而不反加之以师旅因之以饥馑流离道路转死沟壑十八九焉于是相聚萑蒲猬毛而起大则跨州连郡称帝称王小则千百为群攻城剽邑流血成川泽死人如乱麻炊者不及析骸食者不遑易子茫茫九土并为麋鹿之埸黔黎俱充蛇豕之饵四方万里简书相续犹谓鼠窃狗盗不足为虞上下相蒙莫肯念乱振蜉蝣之羽穷长夜之乐土崩鱼烂贯盈恶稔普天之下莫非仇雠左右之人皆为敌国终然不悟同彼望夷遂以万乘之尊死于一夫之手亿兆靡感恩之士九牧无勤王之师子弟同就诛夷骸骨弃而莫掩社稷颠陨本枝殄绝自肇有书契以迄于兹宇宙崩离生灵涂炭丧身灭国未有若斯之甚也书曰天作孽犹可违自作孽不可逭传曰吉凶由人祅不妄作又曰兵犹火也不戢将自焚观隋室之存亡斯言信而有征矣恭帝本纪
