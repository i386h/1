<!-- { "loadSidebar": true } -->
按史记五帝本纪虞舜者名曰重华重华父曰瞽叟瞽叟父曰桥牛桥牛父曰句望句望父曰敬康敬康父曰穷蝉穷蝉父曰帝颛顼颛顼父曰昌意以至舜七世矣自从穷蝉以至帝舜皆微为庶人舜父瞽叟盲而舜母死瞽叟更娶妻而生象象傲瞽叟爱后妻子常欲杀舜舜避逃及有小过则受罪顺事父及后母与弟日以笃谨匪有懈舜冀州之人也舜耕历山渔雷泽陶河滨作什器于寿丘就时于负夏舜父瞽叟顽母嚚弟象傲皆欲杀舜舜顺适不失子道兄弟孝慈欲杀不可得即求常在侧舜年二十以孝闻三十而帝尧问可用者四岳咸荐虞舜曰可于是尧乃以二女妻舜以观其内使九男与处以观其外舜居妫汭内行弥谨尧二女不敢以贵骄事舜亲戚甚有妇道尧九男皆益笃舜耕历山历山之人皆让畔渔雷泽雷泽上人皆让居陶河滨河滨器皆不苦窳一年而所居成聚二年成邑三年成都尧乃赐舜絺衣与琴为筑仓廪予牛羊瞽叟尚复欲杀之使舜上涂廪瞽叟从下纵火焚廪舜乃以两笠自扞而下去得不死后瞽叟又使舜穿井舜穿井为匿空旁出舜既入深瞽叟与象共下土实并舜从匿空出去瞽叟象喜以舜为已死象曰本谋者象象与其父母分于是曰舜妻尧二女与琴象取之牛羊仓廪予父母象乃止舜宫居鼓其琴舜往见之象鄂不怿曰我思舜正郁陶舜曰然尔其庶矣舜复事瞽叟爱弟弥谨于是尧乃试舜五典百官皆治昔高阳氏有才子八人世得其利谓之八恺高辛氏有才子八人世谓之八元此十六者世济其美不陨其名至于尧尧未能举舜举八恺使主后土以揆百事莫不时序举八元使布五教于四方父义母慈兄友弟恭子孝内平外成昔帝鸿氏有不才子掩义隐贼好行凶慝天下谓之浑沌少&#氏有不才子毁信恶忠崇饰恶言天下谓之穷奇颛顼氏有不才子不可教训不知话言天下谓之梼杌此三族世忧之至于尧尧未能去缙云氏有不才子贪于饮食冒于货贿天下谓之饕餮天下恶之比之三凶舜宾于四门乃流四凶族迁于四裔以御魑魅于是四门辟言毋凶人也舜入于大麓烈风雷雨不迷尧乃知舜之足授天下尧老使舜摄行天子政巡狩舜得举用事二十年而尧使摄政摄政八年而尧崩三年丧毕让丹朱天下归舜而禹皋陶契后稷伯夷夔龙垂益彭祖自尧时而皆举用未有分职于是舜乃至于文祖谋于四岳辟四门明通四方耳目命十二牧论帝德行厚德远佞人则蛮夷率服舜谓四岳曰有能奋庸美尧之事者使居官相事皆曰伯禹为司空可美帝功舜曰嗟然禹汝平水土维是勉哉禹拜稽首让于稷契与皋陶舜曰然往矣舜曰弃黎民始饥汝后稷播时百谷舜曰契百姓不亲五品不驯汝为司徒而敬敷五教在宽舜曰皋陶蛮夷猾夏寇贼奸轨汝作士五刑有服五服三就五流有度五度三居维明能信舜曰谁能驯予工皆曰垂可于是以垂为共工舜曰谁能驯予上下草木鸟兽皆曰益可于是以益为朕虞益拜稽首让于诸臣朱虎熊罴舜曰往矣汝谐遂以朱虎熊罴为佐舜曰嗟四岳有能典朕三礼皆曰伯夷可舜曰嗟伯夷以汝为秩宗夙夜维敬直哉维静洁伯夷让夔龙舜曰然以夔为典乐教子直而温宽而栗刚而无虐简而无傲诗言意歌长言声依永律和声八音能谐毋相夺伦神人以和夔曰于予击石拊石百兽率舞舜曰龙朕畏忌残说殄伪振惊朕众命汝为纳言夙夜出入朕命惟信舜曰嗟女二十有二人敬哉惟时相天事三岁一考功三考绌陟远近众功咸兴分北三苗此二十二人咸成厥功皋陶为大理平民各伏得其实伯夷主礼上下咸让垂主工师百工致功益主虞山泽辟弃主稷百谷时茂契主司徒百姓亲和龙主宾客远人至十二牧行而九州莫敢辟违唯禹之功为大披九山通九泽决九河定九州各以其职来贡不失厥宜方五千里至于荒服南抚交址北发西戎析枝渠廋氐羌北山戎发息慎东长鸟夷四海之内咸戴帝舜之功于是禹乃兴九招之乐致异物凤凰来翔天下明德皆自虞帝始舜年二十以孝闻年三十尧举之年五十摄行天子事年五十八尧崩年六十一代尧践帝位践帝位三十九年南巡狩崩于苍梧之野葬于江南九疑是为零陵舜之践帝位载天子旗往朝父瞽叟夔夔唯谨如子道封弟象为诸侯舜子商均亦不肖舜乃豫荐禹于天十七年而崩三年丧毕禹亦乃让舜子如舜让尧子诸侯归之然后禹践天子位尧子丹朱舜子商均皆有疆土以奉先祀服其服礼乐如之以客见天子天子弗臣示不敢专也自黄帝至舜禹皆同姓而异其国号以章明德故黄帝为有熊帝颛顼为高阳帝喾为高辛帝尧为陶唐帝舜为有虞帝禹为夏后而别氏姓姒氏契为商姓子氏弃为周姓姬氏按吕氏春秋古乐篇帝尧立瞽叟作十五弦之瑟帝舜立仰延乃拌瞽叟之所为瑟益之八弦以为二十三弦之瑟帝舜乃令质修九招六列六英以明帝德按尸子帝舜弹五弦之琴以歌南风其诗曰南风之熏兮可以解吾民之愠兮南风之时兮可以阜吾民之财兮按竹书纪年帝舜有虞氏

注
母曰握登见大虹意感而生舜于姚墟目重瞳　子故名重华龙颜大口黑色身长六尺一寸舜父　母憎舜使其涂廪自下焚之舜服鸟工衣服飞去　又使浚井自上填之以石舜服龙工衣自傍而出　耕于历梦眉长于发遂登庸元年己未帝即位居冀作大韶之乐
　即帝位蓂荚生于阶凤凰巢于庭击石拊石以歌　九韶百兽率舞景星出于房地出乘黄之马三年命咎陶作刑十四年卿云见命禹代虞事
　在位十有四年奏钟石笙管未罢而天大雷雨疾　风发屋拔木桴鼓播地钟缺
乱行舞人顿伏乐正
　狂走舜乃磬堵持衡而笑曰明哉天下非一人之　天下也亦乃见于钟石笙管乎乃荐禹于天使行　天子事也于时和气普应庆云兴焉若烟非烟若　云非云郁郁纷纷萧索轮囷百工相和而歌卿云　帝乃倡之曰庆云烂兮礼缦缦兮日月光华旦复　旦兮群臣咸进顿首曰明明上天烂然星陈日月　光华弘于一人帝乃再歌曰日月有常星辰有行　四时从经万姓允诚于予论乐配天之灵迁于圣　贤莫不咸听鼚乎鼓之轩乎舞之精华以竭褰裳　去之于是八风循通庆云丛聚蟠龙奋迅于其藏　蛟鱼踊跃于其渊龟&#咸出其穴迁虞而事夏舜　乃设坛于河依尧故事至于下昃荣光休至黄龙　负图长二十二尺广九尺出于坛畔赤文绿错其　文言当禅禹十五年帝命夏后有事于太室
十七年春二月入学初用万
二十五年息慎氏来朝贡弓矢
二十九年帝命子义钧封于商
三十年葬后育于渭
三十二年帝命夏后总师遂陟方岳
三十三年春正月夏后受命于神宗遂复九州三十五年帝命夏后征有苗有苗氏来朝四十二年元都氏来朝贡宝玉
四十七年冬陨霜不杀草木
四十九年帝居于鸣条
五十年帝陟
　义钧封于商是谓商均后育娥皇也鸣条有苍梧　之山帝崩遂葬焉今海州按淮南子修务训舜作室筑墙茨屋辟地树谷令民皆知去岩穴各有家室南征三苗道死苍梧按风俗通昔者舜以夔为乐正始治六律和均五声以通八风而天下服重黎又荐能为音者舜曰夫乐天地之精得失之节故唯圣人为能和乐之本夔能和之平天下若夔一足矣　　夏后氏
帝禹本纪（
按据五帝三王之说则夏殷周例皆当称王史记唯周本纪称王夏殷俱仍称帝今　亦从其旧云）
