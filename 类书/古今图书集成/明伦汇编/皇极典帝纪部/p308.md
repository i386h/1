<!-- { "loadSidebar": true } -->
按金史宣宗本纪宣宗继天兴统述道勤仁英武圣孝皇帝讳珣本名吾睹补显宗长子母曰昭华刘氏大定三年癸未岁生世宗养于宫中十八年封温国公加特进二十六年赐今名二十九年进封丰王加开府仪同三司累判兵吏部又判永定彰德等军承安元年进封翼王泰和五年改赐名从嘉八年进封邢王又封升王所至着祥异至宁元年八月卫绍王被弒徒单铭等迎于彰德府既至京亲王百官上表劝进甲辰即皇帝位于大安殿以纥石烈胡沙虎为太师尚书令兼都元帅封泽王九月乙巳朔谕尚书省事有规画者皆即规画悉依世宗所行行之丙午以驸马雄名第赐胡沙虎丁未谕宰臣曰朕即大位群臣凡有所见各直言勿隐临奠于卫绍王第有司奏旧礼当设座哭上命撤座伏哭尽哀&#有司以礼改葬戊申御仁政殿视朝赐胡沙虎坐胡沙虎不辞辛亥封皇子守礼为遂王守纯为濮王皇女温国公主夔王永升薨上亲临奠大元遣乙里只来壬子改元贞佑大赦恩中外臣民有差丙辰左谏议大夫张行信上章言崇节俭广听纳明赏罚三事尚书右丞相徒单镒进左丞相封广平郡王庚申泽王胡沙虎等议废故卫王为庶人上曰朕徐思之以谕卿等壬戌授胡沙虎中都路和鲁忽土世袭猛安丙寅诏谕六品以下官事有可言者言之无隐闰月戊辰朔拜日于仁政殿自是每月吉为常授尚书左丞相徒单镒中都路迭鲁猛安庚午上复旧名珣诏所司告天地庙社前所更名二字自今不须回避辛未诏追尊皇妣为皇太后是日皇妃皇子至自彰德府遣使使宋己卯左谏议大夫张行信上疏请立皇太子甲申立子守忠为皇太子丙戌诏降故卫王为东海郡侯甲午减定监察御史为十二员冬十月丁酉朔京师戒严辛丑大元乙里只来乙巳诏应迁加官赏诸色人与本朝人一体庚戌&#有司皇太子册礼俟边事息然后举行辛亥元帅右监军朮虎高琪战于城北凡两败绩而归就以兵杀胡沙虎于其第持其首诣阙待罪赦之仍授左副元帅壬子殿前都点检纥石烈特末也等补外张行信上封事言正刑赏择将帅及鄯阳石古乃之冤大元兵下涿州设京城镇抚弹压官置招贤所癸亥放宫女百三十人十一月戊辰夏人攻会州徒单丑儿出兵击走之庚午将乞和于大元诏百官议于尚书省以横海军节度使承晖为尚书右丞耿端义为参知政事癸未诏赠死事裴满福兴及鄯阳石古乃官大元兵徇观州刺史高守约死之又徇河间府沧州乙未定亡失告身文凭格十二月丁酉朔上御应天门诏谕军士仍出银以赐之平章政事徒单公弼进尚书右丞相尚书右丞承晖进都元帅兼平章政事左副元帅朮虎高琪进平章政事兼前职二年春正月丁卯朔以边事未息诏免朝贺辛未大元兵徇彰德府知府事黄掴九住死之宋人攻秦州统军使石抹仲温击却之癸未有司奏请权止今年禘享朝献原庙及皇太后册礼从之乙酉征处士王不至大元兵徇益都府命有司复议本朝德运乙未大元兵徇怀州沁南军节度使宋扆死之二月丙申朔壬子大元乙里只扎八来丙辰罢按察司壬戌大元乙里只复来三月辛未遣承晖诣大元请和丁丑赦国内癸未京师大括粟甲申大元乙里只扎八来诏百官议于尚书省戊子以濮王守纯为殿前都点检兼侍卫亲军都指挥使权都元帅府事庚寅奉卫绍王公主归于大元太祖皇帝是为公主皇后辛卯诏许诸人纳粟买官京师戒严壬辰大元兵下岚州镇西军节度使乌古论仲温死之夏四月乙未朔以知大兴府事胥鼎为尚书右丞戊戌奉迁昭圣皇后柩于新寺时山东河北诸郡失守惟真定清沃大名东平徐邳海数城仅存而已河东州县亦多残毁兵退命仆散安贞等为诸路宣抚使安集遗黎至是以大元允和议大赦国内癸卯权厝昭圣皇后于新寺甲辰诏有司具阵亡人子孙以备录用丁未以都元帅承晖为平章政事庚戌左丞相监修国史广平郡王徒单镒薨乙卯尚书省奏巡幸南京诏从之己未葬卫绍王五月癸酉承晖加金紫光禄大夫封定国公尚书左丞抹捻尽忠加崇进封申国公甲戌霍王从彝薨乙亥辍朝上决意南迁诏告国内太学生赵昉等上章极论利害以大计已定不能中止皆慰谕而遣之诣原庙奉辞戊寅将发雨不果行以南京留守仆散端等尝请临幸及行先诏谕之辛巳诏迁卫绍镐厉王家属于郑州壬午车驾发中都是日雨至甲申止丙戌次定兴禁有司扈从践蹂民田丁亥次安肃州元帅右监军完颜弼以兵迎见癸巳次中山府&#扈从军所践禾稼计直酬之六月甲午朔以按察转运使高汝砺为参知政事癸丑次内丘县大元乙里只来戊午次彰德府曲赦其境内庚申次巨桥镇是日南京行宫宝镇阁灾壬戌次宜村黄龙见西北秋七月车驾至南京诏立元妃温敦氏为皇后八月甲午以立后百官上表称贺庚子皇太子至自中都丁未夏人入边命移文责之甲寅罢经略司应奉翰林文字完颜素阑上书言事九月壬戌朔日有食之皇孙生癸亥山东路报莱州之捷辛未立监察御史升黜格庚辰诏训练军士丁亥谕宣徽院正旦生辰不须进物太白昼见于轸戊子禁军官围猎冬十月甲午诏遣官市木波西羌马陕西军户战死者给粮赡其家丁酉大元兵徇顺州劝农使王晦死之壬寅左副元帅兼尚书左丞抹捻尽忠进平章政事以御史中丞孛朮鲁德裕为参知政事兼签枢密院事曲赦中都路乙卯遣参知政事孛朮鲁德裕行尚书省于大名府丙辰大元兵收成州谕大名行省贬损用度德州防御使完颜丑奴伏诛十一月丁卯以御史大夫仆散端为尚书左丞相曲赦山东路辛未诏赐卫绍王家属既禀诏有司答夏国牒丙子许诸色人试武举兰州译人程陈僧叛西结夏人为援辛巳荧惑犯房宿钩铃星癸未曲赦辽东路&#罢宣抚司辄拟官十二月戊戌遣真定行元帅府事永锡等援中都颁劝农诏丁未以和议既定听民南渡乙卯登州刺史耿格伏诛流其妻孥大元兵徇懿州节度使高闾山死之三年春正月辛酉朔宋遣使来贺壬戌遣内侍谕永锡防边毋以和议为辞癸亥曲宴群臣宋使定文武五品以上侍坐员遂为常制乙丑诏宣抚阿海总管合住讨贼刘二祖张汝楫戊辰尚书省言内外军人入粟补官者多行伍浸虚请俟平定应监差者与三酬门户有职事者升一等其子弟应荫者罢之上可其奏乙亥夏人犯环州北京军乱杀宣抚使奥屯襄丁丑右副元帅蒲察七斤以其军降于大元辛巳皇太子疾辍朝乙酉皇太子薨二月辛卯环州刺史乌古论延寿及斜卯毛良虎等败夏人于州境诏进官有差大元乙里只来壬辰上临奠皇太子殡所有司奏辰日不哭上曰父子至亲何可拘忌命御史中丞李英元帅左都监乌古论庆寿领兵护饷中都付以空名宣&#许视功迁叙逗挠者治以军律乙未改宁边州隶岚州丁酉诏诸色人迁官并视女直人有司妄生分别以违制论从户部郎中奥屯阿虎请也辛丑&#宰臣馈乙里只酒馔壬寅颁奖谕官吏军民诏曲赦招抚北京作乱者丙午尚书省以南迁后吏部秋冬置选南京春夏置选中都赴调者不便请并选于南京从之武清县巡检梁佐柳口巡检李咬住以诛乱贼张晖刘永昌等功进官有差皆赐姓完颜丁未山东宣抚使仆散安贞遣提控仆散留家等破贼杨安儿步骑三万歼其众降伪头目三百余人胁从民三万余户戊申减沿边州府官资考有差壬子立保城无虞及捕获奸叛迁赏格乙卯&#奏急事不拘假日丁巳日初出赤如血欲没复然戊午大风隆德殿鸱尾坏三月壬戌诏河北州县官令文武五品以上辟举不听以他事差占仍勒终任有劳绩者但升遥领之职应降罚者亦止本处居住时河北残毁吏治多苟且以求代易故着是令癸亥诏百官各陈防边利害封章以闻丙寅&#河东河北大名长贰官训练随处义兵邻境有警责其救援降人自拔归国者迁职仍列其姓名以招谕来者沿河州县官罢软不胜职任者汰去令五品以上官公举仍许今季到部人内先择能者量缓急易之丁卯安武军节度使张行信上书言急务四事庚午谕辽东宣抚使蒲鲜万奴选精锐屯渖州广宁以候进止壬申长春节宋遣使来贺戊寅谕尚书省岁旱议弛诸处碾硙以其水溉民田己卯雨自去冬不雨雪至是始雨劝农事李华言河北州县官吏多求河南差占以避难宜发元任领戍兵者不可离则别注以往庚辰御史台言在京军官及委差官刍粮券例悉同征行乞减其给枢密院委差有俸人吏非征行不必给皆从之&#尚书省入粟补官者毋括其户为军有司议赏军功毋有所沮格壬午山东宣抚司报大沫堌之捷夹谷石里哥及没烈擒贼渠刘二祖等斩之前后殪贼万计西京军民变遣官抚谕之己丑禁州县置刃于杖以决罪人前年京兆治中李友直私逃华州结同知防御使冯朝河州防御判官郝遵甫平凉府同知致仕杨庭秀水洛县主簿宿徽等团集州民号忠义扈驾都统府相挺为乱杀其防御判官完颜八斤及城中女直人以书约都统杨珪为府兵所得珪讳之请自效诱友直等执之麾所招千余人纳仗坑诸城下时京师道路隔绝安抚司以便宜族友直等至是以状闻乃赠八斤及被害官军十余人各一官赙钱三百贯夏四月癸巳河东宣抚使胥鼎言利害十三事长胜军都统杨珪伏诛丙申河南路蝗遣官分捕上谕宰臣曰朕在潜邸闻捕蝗者止及道傍使者不见处即不加意当以此意戒之权参知政事德升言旧制夏至后免朝四日一奏事上曰此在平时可也方今多故勿谓朕劳遂云当免但使国事无废则善矣己亥曲赦山东路癸卯籍赴选监当官为军乙巳罢都南行尚书六部侯挚言九事曲赦蒲察七斤胁从之党募能杀获七斤者以其官官之丙午以调度不给凡随朝六品以下官及承应人罢其从己人力输佣钱经兵州府其吏减半司县吏减三之一其余除开封府南京转运司外例减三之一有禄官吏被差不出本境者并罢给券出境者以其半给之修内司军夫亦减其半丁未故皇太子启菆赐谥曰庄献戊申权葬迎朔门外诏自今策论词赋进士第一甲第一人特迁奉直大夫第二人以下经义第一人并儒林郎第二甲以下征事郎同进士从事郎经童将仕郎壬子艾国公从厚薨诏遣使同山西宣抚司选其民勇健者为军谕有司勿拒河北避兵之民所至加存恤用山东西路宣抚副使完颜弼言招大沫堌渠贼孙邦佐张汝楫以五品职下诏湔洗其罪乙卯诏检核朝廷差遣官券历无故稽留中道者罪之丙辰谕田琢留山西流民少壮者充军老幼者令就食于邢洺等州欲趣河南者听上议遣亲军六千余及所募二千七百人援中都宰臣以为行宫单弱亲军不可遣遂止五月庚申招抚山西军民仍降诏谕之是日中都破尚书右丞相兼都元帅定国公承晖死之户部尚书任天宠知大兴府事高霖皆及于难壬戌降空名宣&#紫衣师德号度牒以补军储辛未立皇孙鉴为皇太孙癸酉刘炳上书言十事辛巳上谕宰臣多事之秋陈言者悉送省恐卿等不暇朕于宫中置局命方正官数员择可取者付出施行何如宰臣请如圣谕诏削纳马补官恩例戊子谋伐西夏遣大臣镇抚京兆秋七月戊午朔大元兵收济源县己未征弓箭于内外品官三品以上三副四品五品二副余以等级征之庚申置陈颍漕运提举官以户部勾当官往来督察有星如太白色青白有尾出紫微垣北极傍入贯索中上闻河北讥察官有要求民财始听民渡河者避兵民至或饿死自溺特命御史台体访之又禁随朝职官敓民碾硙以自营利诏河间孤城移其军民就粟青州括民间骡付诸军与马参用辛酉议括官田及牧马地以赡河北军户之徙河南者已为民佃者俟获毕日付之群臣迭言其不便遂寝癸亥诏河北郡县军须并减河南之半定尚书所造诸符枢密院鹿宣抚司鱼统军司虎丙寅遣参知政事高汝砺往河南便宜措置粮储制品官纳弓箭之令丁忧致仕者免甲戌借平阳民租一年诏职官更兵亡失告身见任者保识即重给之妄冒者从诈伪法丙子尚书省奏给皇太孙岁赐钱上不从曰襁褓儿安所用之诏致仕官俸给比南征时减其半丁丑肃宗神主至自中都奉安于明俊殿戊寅月入毕宿中戊夜犯毕大星己卯明德皇后神主至自中都裁损宫中岁给有差甲申诏尚书省行六部太多其令各路运司兼之改交钞名贞佑宝券八月戊子朔以陕西统军使完颜合打签枢密院事己丑制军府庶事枢密院官须与经历官裁决经历议是而院官不从许直以闻癸巳诏遣官体究京西路新迁军户丙申谕尚书省职官犯罪大者即施行之小者籍之事定始论其罪谕枢密院撒合辇所签军有具戒僧人可罢遣之己亥诏武举官非见任及已从军者随处调赴京师别为一军以备用被荐未授官者量才任之庚子上虑平阳城大兵食不足议弃之宰臣持不可赏前冀州教授粘割忒邻集义兵出方略遇土寇兵后摄州复立州治积刍粮招徕民户至五万置山东西路总管府于归德府及徐亳二州特迁三官升正五品职以太常卿侯挚为参知政事行中书省于河北东西两路太祖御容至自西京奉安于启庆宫甲辰置行枢密院于徐州归德府诏诸职官不拘何从出身其不可大用者尚书省具以闻丙午山东西路宣抚司完颜弼表遥授同知东平府事张汝楫将谋复叛密遣人招同知益都府事孙邦佐邦佐斩其人驰报弼弼杀汝楫及其党万余承制升邦佐德州防御使余立功者赏有差上嘉弼功加崇进封密国公诏奖谕之丁未诏近臣举良将加孙邦佐昭毅大将军泰定军节度使仍官其子戊申东平益都太原潞州置元帅府大赦乙酉监察御史许古献恢复中都之策红袄贼掠城武宣抚副使颜盏天泽讨走之斩首数百级进天泽一官将校有功者命就迁赏命侯挚招邢州贼程邦杰以官不从则诱其党图之减户部干办官四员及差委官有差壬子置行省于陕西乙卯增沿河阑籴之法十取其八以抑贩粟之弊仍严禁私渡增步军万人戍京以西四万人戍京以东选陕西骑兵二千增京畿之卫谕陕西坚守延安临洮环庆兰会保安绥德平凉德顺镇戎泾原鄜坊邠宁干耀等处要害分渭南州郡步兵屯平原令宣抚使治邠州副使治同州之澄城以统之更以步骑守沿渭诸津丙辰元帅左监军兼知真定府事永锡坐援中都失律削官爵杖之八十九月丁巳朔户部侍郎奥屯阿虎言国家多故职官往往不仕乞限以两季违者勿复任用上嫌其太重命违限者止夺三官降职三等仍永不升注辛酉除名永锡特迁信武将军息州刺史甲子谕宰臣沿淮塘路以南地向授民业今为豪势据夺者其令有司察之丙寅枢密院言陕西河东世袭蕃部巡检昨与世袭猛安谋克例罢其俸今边事方急宜仍给之庶获其用又西边弓箭手有才武出众获功未推赏者令宣抚司核实以闻从之丁卯以秋稼未获禁军官围猎诏授隐士王大中大夫右谏议大夫充辽东宣抚司参谋官戊辰遥授武宁军节度副使徒单吾典告平章政事抹捻尽忠逆谋诏有司鞫之设潼关提控总领军马等官辛未置河北东路行总管府于原武阳武封丘陈留延津通许杞诸县以治所徙军户命司属令和尚等护治巩国公按春第上谓宰臣曰按春所为不慎或至犯法舍之则理所不容治之则失亲亲之道但当设官以防之耳按春寻以不法谪博州防御使黜卫绍王母李氏光献皇后尊谥神主在太庙画像在衍庆宫并迁出之陈州镇防军段仲连进羊三百诏迁三官命右丞汝砺诣陈州规画粮储壬申以苏门县为辉州癸酉朝谒世祖太祖御容于启庆宫行献享礼始用乐赐东永昌姓为温敦氏包世显包疙疸为乌古论氏睹令孤为和速嘉氏何定为必兰氏马福德马柏寿为夹谷氏各迁一官甲戌朝谒太宗熙宗睿宗御容行献享礼诏开滑浚济曹滕诸州置连珠寨如卫州乙亥诏河北山东等路及平凉庆阳临洮府泾邠秦巩德顺诸州经兵四品以下职事官并以二十月为满募随处主帅及官军义军将校有能率众复取中都者封王迁一品阶授二品职能战却敌善诱降人取附都州县者予本处长官散官随职迁授余州县递减二等红袄贼周元儿陷深祁州束鹿安平无极等县真定帅府以计破之斩元儿及杀其党五百余人丁丑诏司县官能募民进粮五十石以上减一资考万石以上迁一官减二资考二万石以上迁一官升一等注见阙诸色人以功赐国姓者能以千人败敌三千人赐及缌麻以上亲二千人以上赐及大功以上亲千人以上赐止其家庚辰陕西宣抚司来上第五将城万户杨再兴击走夏人之捷壬午以空名宣&#付陕西宣抚司凡夏人入寇有能临阵立功者五品以下并听迁授乙酉置大名府行总管府于柘城县以治所徙军户冬十月丙戌朔翰林侍读学士权参知政事乌古论德升出为集义军节度使兼亳州管内观察使丁亥尚书右丞汝砺言河北军户之徙河南者宜以系官闲田及牧马草地之可耕者赐之使自耕以食而罢其月粮上从其请命右司谏冯开随处按视人给三十亩夏人入保安都统完颜国家奴破之攻延安戍将又败之是日捷至戊子以御史中丞徒单思忠为参知政事己丑平章抹捻尽忠下狱既久监察御史许古言尽忠逮系有司此必重罪而莫知其由甚骇众听乞遣公正重臣鞫之如得其实明示罪目以厌中外之心书上不报庚寅遂诛尽忠癸巳罪状尽忠告中外诏枢密副使仆散安贞行枢密院于徐州戊戌辽东宣抚司报败留哥之捷甲辰诏求广平郡王承晖之后得其犹子历亭县丞永怀以为器物直长丙午夏人陷临洮陕西宣抚副使完颜胡失剌被执庚戌诏尚书左丞相仆散端兼都元帅行尚书省于陕西辛亥蒙古纲奏昨被旨权山东路宣抚副使屯东平行至徐北岸北兵已逼徐不可往诏枢密副使仆散安贞权于沿河任使之壬子以同华旧屯陕西兵及河南所移步骑旧隶陕州宣抚司者改隶陕西行省召中奉大夫袭封衍圣公孔元措为太常博士上初用元措于朝或言宣圣坟庙在曲阜宜遣之奉祀既而上念元措圣人之后山东寇盗纵横恐罹其害是使之奉祀而反绝之也故有是命辽东贼蒲鲜万奴僭号改元天泰十一月丙辰朔河北行尚书省侯挚入见诏河北西路宣抚副使田琢自浚徙其兵屯陕戊午枢密院进王世安取盱眙楚州之策遂以世安为招抚使与泗州元帅府所遣人同往淮南计度其事戊辰夏人犯绥德之克戎寨官军败之犯绥平又败之赏有功将士及来告捷者参知政事徒单思忠言今陈言者多掇拾细故乞不送省止令近侍局度其可否发遣上曰若尔是塞言路凡系国家者岂得不由尚书省乎庚午上与尚书左丞汝砺商略遣官括田赐军之利害汝砺言不便者数端乃诏有司罢其令仍给军粮之半其半给诣实之价壬申遣参知政事侯挚祭河神于宜村甲戌移剌塔不也以军万人破夏人数万于熟羊寨丙子诏市民间挽车羸疾牝马置群牧中以图滋息知临洮府陀满胡土门破夏人八万于城下丁丑监察御史陈规劾参知政事侯挚上不允所言而慰答之庚辰上谓宰臣曰朕恐括地扰民罢其令矣官荒牧马地军户愿耕者听已为民承种者勿敓旧例点检左右将军近侍局官护卫承应人秩满皆赐匹帛虽所司为之制造然不免赋取于民近亦罢之止给宝券至于朕所服御亦以官丝付太府监织之自今勿复及民也大元兵徇彰德府知府陀满斜烈死之十二月乙酉朔徙朔州民分屯岚石隰吉绛解等州戊子以军事免枢密院官朝拜己丑侯挚复行尚书省于河北庚寅太白昼见壬辰诏免元日朝贺乙未&#赠昭圣皇后三代官爵太康县人刘全时温东平府民李宁谋反伏诛戊戌陕西行元帅府乞益兵以田琢之众隶之仍奖谕以诏壬寅诏林州刺史唯宏与都提控从坦同经理边事诸将功赏次第便宜行之乙巳大元兵徇大名府癸丑皇太孙薨以殇无祭享之制阙
