<!-- { "loadSidebar": true } -->
　志雄赵普胜故将善战号长张陈友谅害普胜志　雄为友谅将庚子从友谅犯龙湾上命将击败友　谅志雄遂降志雄尝怨友谅故龙湾之战无斗志　既降尽献取安庆之策王师遂克之故左副指挥韩成故统军元帅宋贵陈兆先故左副元帅俞昶昌文贵故右副元帅王胜李信陈&#刘义徐公辅故同知元帅李志高故元帅副使王咬住故万户程国胜故千户姜润后明王德朱鼎汪清常德胜王凤显丁宇王仁汪泽王理陈冲裴轸王喜先袁华史德胜故镇抚常惟德曹信逯德山故都尉郑兴罗世荣皆赠勋爵有差复像祀守南昌者于南昌府故平章赵德胜故枢密判官李继先故左副指挥使刘齐故统军元帅许圭故右副元帅赵国昭故同知元帅朱潜故元帅副使牛海龙故千户张子明张德山故百户徐明故总管夏茂成故江西省都事叶思诚故洪都府知府叶琛故临江府同知赵天麟凡十有四人皆有赠核诸将所部兵有五千人者为指挥千人者为千户百人者为百户五十人为总旗十人为小旗悉罢枢密平章元帅总管万户等名征商三十而税一七月徐达常遇春克庐州命常遇春会邓愈及金大旺兵讨江西上流未附郡县徐达按行荆湖等处九月绘塑功臣像于卞壶蒋子文庙改长安州曰长兴州立死战故守将刘成庙于州中十一年乙巳正月常遇春克汉故将熊天瑞于赣州赐书奖其不杀遇春进师南安招谕岭南诸郡南韶皆降王阅将士将经理淮甸焉二月参军胡深下浦城徐达降下湘潭辰衡宝庆诸郡及靖州安抚司诸长官司命班师张士诚遣其将大围新城李文忠率诸将大败之三月胡深克松溪命常遇春曰安陆襄阳跨连巴蜀控扼南北古必争地汝其往取夫坚城之下缓则顿师急则驱死相机招辑是在贤将军复召江西行省右丞邓愈为湖广行省平章政事使谓之曰今遣遇春取安陆襄阳汝兵继之所得州郡抚其降附近闻扩廓帖木儿集兵汝宁以若所为如防壅水惟恐渗于外汝往爱军恤民仁闻而人归犹水就下若穴渗其防惟尔念之命广信卫指挥朱亮祖繇铅山建昌右丞王溥繇杉关会胡深取崇安以图闽中常遇春克安陆执其将至襄阳其将张德山以城降六月元帅王国宝等克安福州胡深克乐清朱亮祖克崇安进攻建宁胡深死焉以儒士滕毅杨训文为起居注命曰诸臣有言予虽信宿切磋究之况若职左右若毋苟容若毋改守譬之驰驱戒险则不颠肆夷则骤蹶予常自警故以勖若复命毅训文集古暴君之行曰政龟鉴也可以知丧乱之繇七月命元降将德山还归招徕未附山寨赐邓愈书汝戍襄阳法度已定宜谨守之未附者业遣德山招徕旧籍民兵悉如其故军人丁校令其屯种战且耕尔所戍地邻扩廓帖木儿若尔爱加于民法行于军彼之&#从脱虎就乳惟我赖汝实如长城成事甚艰偾事甚易呜呼念哉以刘基为太史令八月指挥李琛取竹山县降之九月置国子学十月命左相国徐达平章常遇春胡廷瑞知枢密院冯国胜左丞华高等率马步舟师&#取伪吴士诚之淮泰闰十月平章汤和克汉故将周安于永新指挥副使王宗宝取余干州徐达围泰州败伪吴湖北之援兵伪吴以舟师出大江次范蔡港小舟别往来江中王至江阴水寨观之既还达遇春遂克泰安分置泰俘五千人于潭辰二州赐男女衣履布帛针线室家完皆大悦呼万岁十一月徐达进攻高邮王恐其深入命冯国胜帅所部节制诸军援之达还军泰以图淮濠张士诚寇宜兴徐达引兵渡江击败之还攻高邮十二月士诚将以八万兵寇吉安守将费子贤用三千人击却之十二年丙午正月张士诚驻舟师君山复出兵驮沙以窥江阴王督军往救寇遁命康茂才等追之于大江大败其兵于浮子门议按察宪纲命按察司佥事周浈等曰神明能福鬼魅能妖风宪纪纲之司法清弊革人则神明阴诡蠹国乃鬼魅矣禁种糯以塞酒源徐达拔高邮使乘胜取淮安四月淮安降遂取兴化王谓刘基王祎曰四方雕瘵吾欲纾之基曰方今用武殆未可王曰吾将定赋焉定赋则用节节则民不困定赋则末兼兼则国常裕皆对曰善濠州李济以城降元守将陆聚以徐宿降以聚为江淮行省参政守徐如故谕其吏民曰有元失政乱起汝颍间天下皆谓豪杰奋兴太平立见乃惟妖言是庸元之将旧师行甚寇中原板荡十余年矣咨尔士民劳苦日深自岁丙午始赋役军需参政聚议于有司毋繁以苛尔安无悸聚遣将攻鱼台之下邳萧宿迁雎宁诸县皆降王如濠州素寇白缨衫绖而朝墓濠父老皆来见劳苦如平生宴罢且别王曰滨淮诸郡尚有寇兵乡人耕作交易且无远出徐达取安丰克之五月王还王读鲁论节用爱人使民以时爱其语与侍臣诵之王召诸臣计讨士诚右相国李善长对曰张氏势虽屡屈兵力未衰土沃多储殆未可也王曰长淮东北吾皆有之临以胜师何忧不拔徐达曰张氏横暴侈汰此天亡之时也其将李伯升吕珍辈龊龊亡数黄蔡叶三参军居中书生耳臣奉威德可计日定王喜曰惟达与我意合八月出兵将以舟师繇常入江委曲通太湖王告大江曰伏闻民欲安圣人一民欲愁伯主多予心在安民决战于张氏请天判圣焉惟神奉天告神鉴之遂命徐达为大将军常遇春为副将军帅师二十万往誓戒曰毋掳掠毋妄杀毋发丘垄毋毁庐舍张氏母葬城外毋伤之已问诸将曰是行也师孰先常遇春曰先姑苏上曰不然张氏杭湖皆有守将先姑苏必来援莫若先湖遇春曰臣闻逐枭者覆巢去鼠者熏穴王作色曰攻湖失利吾自当之攻苏而败固不贷汝己巳常遇春击败伪吴兵湖州港遂次洞庭山癸酉进至毗山击擒其二将又进败之三里桥进围其城绝其援道于旧馆士诚身与达战皂林之野掳其帅及甲士三千人九月命朱文忠攻杭以疲其应战常遇春焚其赤龙船于平望十月遇春攻其将于乌镇追破之升山顾时薛显奋击之降其五太子及朱暹吕珍等得兵六万十一月湖州守将李伯升出降朱文忠攻下桐庐富阳余杭杭州将潘原明以城降绍兴嘉兴海宁皆降改路为府名诸全州曰诸暨县遂开浙江行中书省于杭州以文忠为平章政事赐复其故姓曰李修公子书以教公卿贵人子弟务农技艺商贾书以教四民群臣请营建庙社立宫室许之营缮进图王去其奇丽者曰茅茨而圣雕峻而亡以明年为吴元年元年正月有一老人告省局匠曰吴王即位三年当平一天下匠惊问之曰我太白神也去不见王曰吾昔在军中尝空腹出战归得一食即粗粝甚甘今饮膳丰美未尝忘之太平应天宣城诸郡吾渡江开创地供亿先劳其免太平府租税六年应天宣城诸郡一年沅嘉定二州降二月元将扩廓帖木儿遣其左丞李二侵徐指挥傅友德破之王曰饵我也谨备之毋惰左君&#自庐州归元元使守陈王以书招之足下予乡人&#然而来当与更始君&#犹豫不决君&#之母质于王所王归之于陈敕徐达曰帝王之兴必有命世将军有谋有武遏绝世略消弭群凶今克期&#命不违造次此贤臣事君之道吾甚嘉焉夫将在外君不御自后便宜行之澧石门降三月设文武科取士钱塘卫指挥同知袁洪取崇德州五月下令曰予本布衣因天下乱集众渡江抚定江左十有三年中原之民流离颠顿尚无所归吾乃积粟而控弦徐濠泗寿邳东海安东襄阳安陆郡及今后新附人民中书省其命有司免赋徭三岁六月丙午朔日有食之昼晦久旱及戊辰大雨下令免今年田租命朝贺毋女乐七月除郡县官定赐予道里之费赐及其父母妻子甲申群臣劝即皇帝位不许皆力请吴王曰吾常笑陈友谅未也而称帝天命在我有时也己丑雷震宫门兽吻得物斧形而石质王藏之出负驾前朝置几以恭天戒遂赦中外狱囚谕群臣曰古之贤君常忧治世其臣亦忧治君然贤臣之忧治君者君常安贤君之忧治世者世常治今土宇日广人民虽蕃久困未苏予心未尝忘忧卿同吾忧国福至矣不然祸败随之不可救药八月圆方二丘及社稷坛成定乐律乙丑大风雨丙寅吴王祀山川毕将还宫顾世子曰国家初定民始息肩汝知人劳乎夫人贵则骄逸则忘劳若夫贵而不骄逸而知劳心体众情能为君者也今将士中夜扈从至此皆未朝食汝可步归征江西儒士颜六奇萧飞凤刘于等欲官之俱以老病辞赐帛遣还九月命参政朱亮祖讨方国珍于台州谕之曰国珍呰窳偷生往讨必下顾其民疲困已甚下之日毋杀一人太庙成命民有犯毋连坐大将军徐达克姑苏执张士诚通州狼山降朱亮祖进攻台州方国瑛出拒战击败之制磬琴瑟取石磬于灵壁采桐梓于湖论平伪吴功封李善长宣国公徐达信国公常遇春鄂国公诸将皆赏赉有差谓之曰破汉灭吴皆公等功公等何忝古名将今当北定中原矣各努力明入谢吴王曰公等还家皆置酒为乐否对曰荷上恩有之王曰吾亦欲置酒一欢中原未平尚非其时张氏君臣饮食宴乐今竟亡公等所知也朱亮祖克台州遂徇下仙居诸县王谓伪吴诸故将曰今列尔等将校无异顾尔等为张氏将多取子女玉帛加以浙饶雅富贵吾所用诸将皆濠泗汝颍寿春定远诸州人勤劳而苦约今当如我将革去其旧习命博士熊鼎编类古人行事可鉴戒者书壁间又书大学衍义于两庑将甃地有请琢文石于瑞州王曰作宫厉民矣更琢石于远耶王谓太史令刘基学士陶安曰南方既平今宜致力中原以一天下基曰土广人众正可席卷王曰惟广与众不可恃也吾起兵以来临小敌若大以有成功今虽垂就一或不戒成败关焉基曰近灭张氏乘胜长驱此其时也王曰彼方自相犄角岂得遽云长驱必吾持胜道俟彼亡机加慎重焉十月出币帛求遗贤于四方徙苏州富室以实濠王语给事中吴去疾等吾以布衣起兵李徐及汤皆居相近君臣相遇殊非偶然今扫除群雄抚有江南终夜思之恒不安枕人心易动事机易坏抚之失宜施之失当乱今方生命百官礼仪俱尚左敕礼官曰元右丞相余阙守安庆屹然当南北之冲援绝力穷举家皆死江州总管李黼身守孤城力抗强敌与阙同义自古忠臣义士见褒后代以励风也宜令有司建祠肖像岁时祀之置御史台以汤和为左御史大夫邓愈为右御史大夫刘基章溢为御史中丞谕之曰国家新立三大府总天下政中书政本也都督府掌军旅御史台察百官诗不云乎刚亦不吐柔亦不茹谕和曰今居文职宜亲近儒生再命汤和为征南将军吴祯为副将军讨方国珍于庆元吴王曰毋杀当如徐达下姑苏定律令宴功臣于西楼既罢谕之曰吾赖诸将以有今日顾劳甚矣大将军达平章遇春等出死力成功一代元勋也张氏之灭惟大将军财宝无所取妇女无所近心谓中原未平不敢安志尔等皆当学大将军皆顿首谢考正四庙雅乐定乐舞之制是时元将在中原者山东则有王宣宣子信河南则有扩廓帖木儿关陇则有李思齐张思道吴王将伐之问计徐达常遇春遇春对曰捣元都王曰都焉必固逾越州郡顿师坚城下如无后继何吾欲先取山东旋师河南拔潼关守之然后进兵元都鼓行而西云中九原以及关陇可席卷也诸将皆曰善甲子命达为征卤大将军遇春为征卤副将军率甲士二十五万与诸将繇淮入河以取中原命中书平章胡廷瑞为征南将军江西行省左丞何文辉为副将率军繇江西取福建以湖广参政载德随征命湖广平章杨璟左丞周德兴参政张彬率军取广西王曰今诸将非不健斗然持重有律莫如大将军达至当百万之众摧锋陷阵所向披靡则遇春也顾吾第患遇春轻吾向见遇春武昌跳而赴数骑非大将体今达主中军毋轻动遇春领前锋趋大敌敌强即与冯宗异分击之诸将若薛显傅友德皆勇略寇军此可当一面谕达曰兹始山东次第进取山东古云山河十二师行毋轻主威者胜任势者强威立则士用命势重则敌难攻夫将三军司命也命廷瑞曰汝故从陈氏尝为陈攻福建知其形便故命汝往文辉德皆吾故人也然不可以故废吾法命杨璟曰使胡廷瑞取闽闽平就以其师航海趋广东尔率荆湘之众进取广西两军合势何征而不克是日祭上下神祇于北门七里山祝毕大谕诸将士曰城下勿忘杀人勿夺民财毁民居勿废农具勿杀耕牛勿掠子女获有遗孤幼弱还之遣世子次子诣临濠陵墓择辅行以少牢祭所过郡邑城隍山川谕之曰命汝游历旁郡县因道途险易以知鞍马之勤劳观小民业作以知依生之艰察民好恶以知其情即祖宗陵墓访见父老问吾起兵渡江时事知吾创业不易也檄齐鲁河洛燕蓟秦晋人曰宋祚倾移有元践位其初君明臣良纲维天下延及嗣君沈荒失道加以宰相专权宪台报怨有司毒虐人心叛离天下兵起使我民死者肝脑涂地生者骨肉不相保虽因人事实天厌其德而弃之之时也天运循环中原气盛亿兆之中当有圣人出而救之一纪于兹未之有闻予本淮右布衣因天下乱为众所推率师渡江居于金陵十有三年西抵巴蜀东连沧海南控闽越湖湘汉沔两淮徐邳皆入版图奄及南方尽为我有目视中原赤子茫无归依深用疚怀予恭天命用率群英廓清海内虑民未知反为我雠挈家北走溺尤深兵至勿避予无秋毫之犯朱亮祖自黄岩进击方国珍部将于温州克之王宣宣子信以沂降十一月汤和克庆元方国珍遁入海王宣降复叛徐达进克之峄莒海沐阳日照赣榆诸县皆降命中书平章廖永忠为征南副将军帅师自海道会汤和讨方国珍于海上国珍降使谕徐达曰闻将军已下沂未知勒兵何向如向益都当扼黄河之要断其援兵若益都未下宜进取济宁济南吴王沐浴观于圜丘世子从使导之农家观其居处饮食器用还谓之曰汝审农劳乎终岁勤动居不过草茅服不过练衣食不过羹粝国家经费皆其所出故令汝知复指道傍荆示之曰是惟榎楚古人以为朴刑也能愈风孺子识之上谓侍臣慕容超郊祀时有赤鼠如马之异成公绥以为信奸佞害贤良重赋役之占妖繇人兴吾常以此自警平章韩政使千户赵实略滕州克之徐达克益都徇下寿光临淄昌乐高苑等县潍胶博兴等州遂进师济南十二月癸卯日有食之律令成般阳路总管主等诣徐达降其属淄川新城诸县皆降大都督府同知张兴祖师至东平元平章德弃城遁追至东阿东阿降元衍圣公孔希学率曲阜尹迎见兖以东皆降徐达至章丘降之遂进降济南胡廷瑞至邵武邵武降张兴祖取济宁谕徐达常遇春曰将军已下齐鲁诸郡矣屡胜之兵易骄久劳之师易溃尚慎戒之又谕曰元省院官来降者今俱遣来处我官属闲习而后用之夫人藏其心不可度也吾虑或昼敌而夜盗密州安东蒲台邹平降吴王梦人置璧于项项肉隐起有异骨焉癸巳群臣劝进吴王辞固请固却之明日又请许之胡廷瑞至建阳建阳降敕汤和廖永忠吴祯帅舟自明州海道以取福州广信卫指挥沐英破分水关略崇安克之甲子祭告上帝皇祗于新宫曰惟我中国人民之君自宋运告终帝命真人来自沙漠百有余年今运亦终天下纷争于豪杰惟帝赐臣英贤遂斟定之今舆地周回二万里臣下曰生民无主必推臣帝臣不敢辞亦不敢不告是用明年正月四日设坛钟山之阳惟帝祗之简在如臣可君祭日天澄气和臣若不可当示异焉赐诸子麻履行縢令出城稍远马行三步行一参政傅友德取莱徐达自济南还益都登莱福山诸州县皆降汤和克福州今官往抚山东郡县曰新民望治犹疾望医医有攻有保攻者伐邪保者扶衰民脱丧乱外邪已去今望扶衰休养生息在贤守令分三等以定县
