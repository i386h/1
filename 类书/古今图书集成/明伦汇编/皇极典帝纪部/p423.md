<!-- { "loadSidebar": true } -->
儒者称五帝三王致天下太平汉兴以来未有太平彼谓五帝三王致太平汉未有太平者见五帝三王圣人也圣人之德能致太平谓汉不太平者汉无圣帝也贤者之化不能太平又见孔子言凤鸟不至河不出图吾已矣夫方今无凤鸟河图瑞颇未至悉具故谓未太平此言妄也夫太平以治定为效百姓以安乐为符孔子曰修己以安百姓尧舜其犹病诸百姓安者太平之验也夫治人以人为主百姓安而阴阳和阴阳和则万物育万物育则奇瑞出视今天下安乎危乎安则平矣瑞虽未具无害于平故夫王道定事以验立实以效效验不彰实诚不见时哉实然证验不具是故王道立事以实不必具验圣主治世期于平安不须符瑞且夫太平之瑞犹圣主之相也圣王骨法未必同太平之瑞何为当等彼闻尧舜之时凤凰景星皆见河图洛书皆出以为后王治天下当复若等之物乃为太平用心若此犹谓尧当复比齿舜当复八眉也夫帝王圣相前后不同则得瑞古今不等而今王无凤鸟河图为未太平妄矣孔子言凤凰河图者假前瑞以为语也未必谓世当复有凤凰与河图也夫帝王之瑞众多非一或以凤鸟麒麟或以河图洛书或以甘露醴泉或以阴阳和调或以百姓乂安今瑞未必同于古古应未必合乎今遭以所得未必相袭何以明之以帝王兴起命祜不同也周则乌鱼汉斩大蛇推论唐虞犹周汉也初兴始起事效物气无相袭者太平瑞应何故当钧以已至之瑞效方来之应犹守株待兔之蹊藏身破罝之路也天下太平瑞应各异犹家人富殖物不同也或积米谷或藏布帛或畜牛马或长田宅夫乐米谷不爱布帛欢牛马不美田宅则谓米谷愈布帛牛马胜田宅矣今百姓安矣符瑞至矣终谓古瑞河图凤凰不至谓之未安是犹食稻之人入饭稷之乡不见稻米谓稷为非谷也实者天下已太平矣未有圣人何以致之未见凤凰何以效实问世儒不知圣何以知今无圣人也世人见凤凰何以知之既无以知之何以知今无凤凰也委不能知有圣与无又不能别凤凰是凤与非则必不能定今太平与未平也孔子曰如有王者必世而后仁三十年而天下平汉兴至文帝时二十余年贾谊创议以为天下洽和当改正朔服色制度定官名兴礼乐文帝初即位谦让未遑夫如贾生之议文帝时已太平矣汉兴二十余年应孔子之言必世然后仁也汉一代之年数已满太平立矣贾生知之况至今且三百年谓未太平误也且孔子所谓一世三十年也汉家三百岁十帝耀德未平如何夫文帝之时固已平矣历世持平矣至平帝时前汉已灭光武中兴复致太平问曰文帝有瑞可名太平光武无瑞谓之太平如何曰夫帝王瑞应前后不同虽无物瑞百姓宁集风气调和是亦瑞也何以明之帝王治平升封泰山告安也秦始皇升封泰山遭雷雨之变治未平气未和光武皇帝升封天晏然无云太平之应也治平气应光武之时气和人安物瑞等至人气已验论者犹疑孝宣皇帝元康二年凤凰集于泰山后又集于新平四年神雀集于长乐宫或集于上林九真献麟神爵二年凤凰甘露降集京师四年凤凰下杜陵及上林五凤三年帝祭南郊神光并见或兴于谷烛耀斋宫十有余日明年祭后土灵光复至至如南郊之时甘露神雀降集延寿万岁宫其年三月鸾凤集长乐宫东门中树上甘露元年黄龙至见于新丰醴泉滂流彼凤凰虽五六至或时一鸟而数来或时异鸟而各至麒麟神雀黄龙鸾鸟甘露醴泉祭后土天地之时神光灵耀可谓繁盛累积矣孝明时虽无凤凰亦致麟甘露醴泉神雀白雉紫芝嘉禾金出鼎见离木复合五帝三王经传所载瑞应莫盛孝明如以瑞应效太平宣明之年倍五帝三王也夫如是孝宣孝明可谓太平矣能致太平者圣人也世儒何以谓世未有圣人天之禀气岂为前世者渥后世者泊哉周有三圣文王武王周公并时猥出汉亦一代也何以当少于周周之圣王何以当多于汉汉之高祖光武周之文武也文帝武帝宣帝孝明今上过周之成康宣王非以身生汉世可褒增颂叹以求媚称也核事理之情定说者之实也俗好褒远称古讲瑞上世为美论治则古王为贤睹奇于今终不信然使尧舜更生恐无圣名猎者获禽观者乐猎不见渔者之心不顾也是故观于齐不虞游于楚不欢宋唐虞夏殷同载在二尺四寸儒者推读朝夕讲习不见汉书谓汉劣不若亦观猎不见渔游齐楚不愿宋鲁也使汉有弘文之人经传汉事则尚书春秋也儒者宗之学者习之将袭旧六为七今上上王至高祖皆为圣帝矣观杜抚班固等所上汉颂颂功德符瑞汪濊深广滂沛无量逾唐虞入皇域三代隘辟厥深洿沮也殷监不远在夏后之世且舍唐虞夏殷近与周家断量功德实商优劣周不如汉何以验之周之受命者文武也汉则高祖光武也文武受命之降怪不及高祖光武初起之佑孝宣明之瑞美于周之成康宣王孝宣孝明符瑞唐虞以来可谓盛矣今上即命奉成持满四海混一天下定宁物瑞已极人应订隆唐世黎民雍熙今亦天下修仁岁遭运气谷颇不登迥路无绝道之忧深幽无屯聚之奸周家越裳献白雉方今匈奴鄯善哀牢贡献牛马周时仅治五千里内汉氏廓土收荒服之外牛马珍于白雉近属不若远物古之&#人今被朝服古之露首今冠章甫古之跣跗今履商舄以盘石为沃田以桀暴为良民夷坎坷为均平化不宾为齐民非太平而何夫实德化则周不能过汉论符瑞则汉盛于周度土境则周狭于汉汉何以不如周独谓周多圣人治致太平儒者称圣泰隆使圣卓而无迹称治亦泰盛使太平绝而无续也　　恢国篇
