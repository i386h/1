<!-- { "loadSidebar": true } -->
卒壬午裴均进银器一千五百两以违敕付左藏库甲申令皇太子居少阳院武功人张英奴撰回波辞惑众杖杀之丙申抚州山人张洪骑牛冠履献书于光顺门书不足采遣之庚子制故太尉西平郡王李晟宜编附属籍以太常卿李元素为户部尚书判度支以商州刺史元义方为福建观察使甲辰以兵部侍郎权德舆为太常卿仍赐金紫以御史大夫高郢为兵部尚书以刑部郎中侍御史知杂李夷简为御史中丞五月丙午朔辛酉刑部尚书郑元卒丁卯盐铁使吏部尚书李巽卒六月乙亥朔丁丑以河东节度使李墉为刑部尚书充诸道盐铁转运使以灵盐节度使范希朝为太原尹北都留守河东节度使以右卫上将军王泌为灵州大都督府长史灵盐节度使辛丑五岭已北银坑任人开采禁钱不过岭南秋七月乙巳朔御制前代君臣事迹十四篇书于六扇屏风是月出书屏以示宰臣李藩等表谢之丁未渭南暴水坏庐舍二百余户溺死六百人命府司赈给乙卯右羽林统军高固卒壬戌御史中丞李夷简弹京兆尹杨凭前为江西观察使时赃罪贬凭临贺尉戊辰以尚书右丞许孟容为京兆尹赐金紫八月甲戌朔癸未兖州鱼台县移置于黄台市丙申安南都护张舟奏破环王国三万余人获战象兵械并王子五十九人癸卯赠太师裴冕宜配享代宗庙庭赠太师李晟赠太尉段秀实宜配享德宗庙庭九月甲辰朔庚戌以成德军都知兵马使镇府右司马王承宗起复校检工部尚书充成德军节度使以德州刺史薛昌朝检校左常侍充保信军节度德棣等州观察等使昌朝薛嵩之子婚于王氏时为德州刺史朝廷以承宗难制乃割二州为节度以授昌朝制纔下承宗以兵掳昌朝归镇州丁卯邠宁节度使检校司空同平章事高崇文卒冬十月癸酉朔以右羽林统军阎巨源为邠州刺史邠宁庆节度使以少府监崔颋为同州刺史本州防御长春宫等使癸未诏成德军节度使王承宗顷在苫庐潜窥戎镇而内外以事君之礼叛而必诛分土之仪专则有辟朕念其先祖尝有茂勋贷以私恩抑于公议使臣旁午以告谕孽童俯伏以陈诚愿献两州期无二事朕亦收其后效用以曲全授节制于旧疆齿勋贤于列位况德棣本非成德所管昌朝又是承宗懿亲俾抚近邻斯诚厚泽外虽两镇内是一家而承宗象恭怀奸肖貌稔恶欺裴武于得位之后囚昌朝于授命之中加以表疏之间悖慢斯甚义士之所兴叹天地之所不容恭行天诛盖示朝典承宗在身官爵并宜削夺以神策右军中尉吐突承璀为镇州行营招讨处置等使以龙武将军赵万敌为神策先锋将内官宋惟澄曹进玉马朝江等为行营馆驿粮料等使京兆尹许孟容与谏官面论征伐大事不可以内官为将帅补阙独孤郁其言激切诏旨秖改处置为宣慰犹存招讨之名己丑诏军进讨其王武俊士真坟墓军士不得樵采其士平士则各守本官仍令士则各袭武俊之封庚寅册邓王宁为皇太子癸巳以册储肆赦系囚死罪降从流流以下递降一等文武常参官外州府长官子为父后者赐勋两转工部侍郎归登给事中吕元膺为皇太子诸王侍读己亥吐突承璀军发京师上御通化门劳遣之十一月癸卯朔浙西苏润常州旱俭赈米二万石甲子河南尹杜兼卒己巳彰义军节度使检校司空同平章事吴少诚卒十二月壬申朔以户部侍郎张弘靖为陕府长史陕虢观察陆运等使赐金紫以陕虢观察使房式为河南尹中丞李夷奏诸州府于两税外违格科率请诸道盐铁转运度支巡院察访报台司以凭举奏从之五年春正月壬寅朔己巳浙西观察使韩皋以杖决安吉令孙澥致死有乖典法罚一月奉料二月辛未朔戊子礼院奏东宫殿合名及宫臣姓名与太子名同者改之其上台官列王官爵土无例辄改从之东台监察御史元稹摄河南尹房式于台擅令停务贬江陵府士曹参军三月辛丑朔宰相杜佑与同列宴于樊川别墅上遣中使赐酒馔乙巳以御史中丞李夷简为户部侍郎判度支以兵部侍郎王播为御史中丞癸巳以太子宾客郑絪检校礼部尚书广州刺史岭南节度使己未制以遂王宥为彰义军节度使以中州刺史吴少阳为申光蔡节度留后甲子大风折木丁卯宰相于&#请依杜佑例一月三朝从之夏四月庚午朔癸酉户部尚书李元素卒甲申镇州行营招讨使吐突承璀执昭义节度使卢从史载从史送京师丁亥河东范希朝奏破贼于木刀沟福州复置候官长乐二县建州置将乐县壬申以昭义都知兵马使潞州左司马乌重引为怀州刺史河阳三城怀州节度使以河阳节度使孟元阳为潞州长史昭义军节度泽潞磁邢洺观察使戊戌贬前昭义节度使卢从史为欢州司马五月庚子朔乙巳昭义军三千人夜溃奔魏州右神策军使段佑卒庚申吐蕃使论思即热朝贡并归郑叔矩路泌之柩六月庚午朔戊寅以太府卿李少和为洪州刺史江西观察使奚回纥室韦寇振武癸巳应给食实封例节度使兼宰相每食实封百户岁给八百端匹若是绢加给&#六百两节度使不兼宰相每百户给百匹军使诸卫大将军每百户给三百五十端匹秋七月己亥朔庚子王承宗遣判官崔遂上表自首请输常赋朝廷除授官吏丁未诏昭洗王承宗复其官爵待之如初诸道行营将士共赐物二十八万四百三十端匹时招讨非其人诸军解体而藩邻观望养寇空为逗挠以敝国赋而李师道刘济亟请昭雪乃归罪卢从史而宥承宗不得已而行之也幽帅刘济加中书令魏博田季安加司徒淄青李师道加仆射并以罢兵加赏也乙卯幽州节度使刘济为其子总鸩死庚申以虔州刺史马总为安南都护本管经略使八月乙巳朔乙亥上顾谓宰臣曰神仙之事信乎李藩对曰神仙之说出于道家所宗老子五千文为本老子指归与经无异后代好怪之流假托老子神仙之说故秦始皇遣方士载童女入海求仙汉武帝嫁女与方士求不死药二主受惑卒无所得文皇帝服妖僧长生药遂致暴死不救古诗云服食求神仙多为药所误诚哉是言也君人者但务求理四海乐推社稷延永自然长年也上深然之以浙东观察使薛苹为润州刺史浙西观察使以常州刺史李逊为越州刺史浙东观察使以都官郎中韦贯之为中书舍人起居舍人裴度为司封员外郎知制诰癸巳以邓州刺史崔咏为邕州刺史本管经略使九月戊戌朔辛亥以吐突承璀复为左军中尉谏官以承璀建谋讨伐无功请行朝典上宥之降承璀为军器使乃以内官程文干为左军中尉壬戌以瀛州刺史刘总起复受幽府长史充幽州卢龙军节度使癸亥以兵部尚书高郢为右仆射致仕丙寅制以正议大夫守太常卿上柱国襄武县开国侯赐紫金鱼袋权德舆可守礼部尚书同中书门下平章事丁卯翰林学士独孤郁守本官起居以妻父权德舆在中书避嫌也冬十月戊辰朔以京兆尹许孟容为兵部侍郎以中丞王播代孟容又以吕元膺代播升平大长公主薨庚辰宰相裴&#进所撰德宗实录五十卷赐&#锦彩三百匹银器等史官蒋武韦处厚等颁赐有差辛巳定州将杨伯玉诱三军为乱拘行军司马任迪别将张佐元杀伯玉迪简谋归朝三军惧乃杀佐元壬辰制以迪简检校工部尚书定州长史充义武军节度观察北平军等使甲午以前义武军节度检校太尉兼太子太傅同平章事张茂昭检校太尉兼中书令河中尹充河中晋绛慈隰节度使十一月戊戌朔浙西奏当镇旧有丹阳军今请并为镇海军从之庚子右金吾卫大将军伊慎降为右卫将军以行赂三十万与中尉第五从直求为河东节度故也甲辰会王纁卒庚戌以前河中节度使王锷检校司空兼太子太傅太原尹北都留守河东节度使以代州刺史阿跌光进为单于大都护振武麟胜节度度支营田观察押蕃落等使庚申以中书侍郎平章事裴&#为兵部尚书以前保信军节度使德州刺史薛昌朝为右武卫将军前为王承宗掳之囚于镇州至是归朝故也丙寅吏部郎中柳公绰献大医箴上深喜纳遣中使抚劳之十二月丁卯朔癸酉诸道盐铁转运使刑部尚书李墉检校吏部尚书兼杨府长史充淮南节度使以河南尹房式为宣州刺史宣歙池观察采石军等使以前宣歙观察使卢坦为刑部侍郎充诸道盐铁转运使壬午以吏部郎中柳公绰为御史中丞以前御史中丞吕元膺为鄂州刺史鄂黄岳沔蕲安黄等州观察使以鄂岳观察使郗士美为河南尹新授谏议大夫蒋武请改名又以吏部侍郎崔邠为太常卿六年春正月丙申朔丙申以彰义军留后吴少阳检校工部尚书充彰义军节度申光蔡等州观察使敕谏议大夫孟给事中刘伯刍工部侍郎归登右补阙萧俯等于丰泉寺翻译大乘本生心地观音经庚申以淮南节度使中书侍郎同平章事赵国公李吉甫复知政事集贤殿大学士监修国史二月丙寅朔壬申门下侍郎同平章事李藩为太子詹事藩与吉甫不&#吉甫既用事故罢藩相位丙子河中节度使检校太尉中书令张茂昭卒以太府卿裴次元为福建观察使己丑忻王造薨癸巳以陜虢观察使张弘靖检校礼部尚书河中尹晋绛慈等州节度使以右丞卫次公为陜府长史陕虢观察使以中书舍人翰林学士李绛为户部侍郎以京畿民贫贷常平义仓粟二十四万石诸道州府依此贷赈三月乙未朔以河南尹郗士美检校工部尚书兼潞府长史昭义军节度使丁未以检校右仆射严绶为江陵尹荆南节度使河东旧使锡钱民颇为弊宜于蔚州置五炉铸钱乙卯畿内军镇牧放驸马贵族略获并不得带兵仗恐杂盗也夏四月乙丑朔戊辰兵部尚书裴&#为太子宾客以谏议大夫裴堪为同州防御使庚午以户部侍郎判度支李夷简检校礼部尚书襄州大都督府长史山南东道节度使以刑部侍郎盐铁转运使卢坦为户部侍郎判度支京兆尹王播为刑部侍郎充诸道盐铁转运使以福建观察使元义方为京兆尹癸酉以张茂昭家妓四十七人归定州己卯月近房以前荆南节度使赵宗儒刑部尚书东都留守郑余庆为兵部尚书依前留守王播奏江淮河岭已南兖郓等盐院元和五年都收卖盐价钱六百九十八万五千五百贯校量未改法已前四倍&#估虚钱一千七百四十六万三千七百贯除盐本外付度支收管从之辛卯户部奏置巡官五月甲午朔取受王承宗钱物人品官王伯恭杖死庚子以左金吾卫将军李惟简检校户部尚书凤翔尹陇右节度使丙午前山南东道节度使检校左仆射平章事裴均卒壬子以振武节度阿跌光进夙彰诚节久立茂勋宜赐姓李氏弟洺州刺史光颜已从别敕处分六月甲子朔减教坊乐人衣粮丁卯中书门下奏官省则事省事省则人清官烦则事烦事烦则人浊清浊之由在官之烦省国家自天宝已后中原宿兵见在军士可使者八十余万其余浮为商贩度为僧道杂入色役不归农桑者又十有五六则是天下常以三分劳筋苦骨之人奉七分坐衣待食之辈今内外官给俸料者不下一万余员其间有职出异名奉离本局府寺旷废簪组因循者甚众况敛财日寡而授禄至多设官有限而入色无数九流安得不杂万物安得不烦汉初置郡不过六十文景醲化百王莫先则官少不必政紊郡多不必事理今天下三百郡一千四百县故有一邑之地虚设群司一乡之甿徒分县职所费至广所制全轻伏请敕吏兵部侍郎郎中给事中中书舍人各一人错综利病详定废置吏员可并省者并省之州县可并合者并合之每年入仕者可停减者停减之此则利广而易求官少而易理稍减冗食足宽疲甿又国家旧章依品制俸官一品月俸三十千其余职田禄米大约不过千石自一品以下多少可知艰难已来禁网渐弛于是增置使额厚请俸钱故大历中权臣月俸有至九十贯者列郡刺史无大小给皆千贯常衮为相始立限约至李泌又量其闲剧随事增加时谓通济理难减削然犹有名存职废额去俸存闲剧之间厚薄顿异将为永式须立常规从之乃命给事中段平仲中书舍人韦贯之兵部侍郎许孟容户部侍郎李绛等详定减省甲申以御史中丞柳公绰为湖南观察使丁亥太白近右执法戊子赐御史中丞窦易直绯鱼袋秋七月癸巳朔尚书右仆射致仕高郢卒庚申赠银青光禄大夫太子宾客裴&#太子少傅八月癸亥朔户部侍郎李绛奏诸州阙官职田禄米及见任官抽一分职田请所在收贮以备水旱赈贷从之乙丑以天德军防御使张煦为夏州刺史夏绥银等州节度使丁卯荆南先制永安军宜停辛巳以常州刺史崔芃为洪州刺史江西观察使九月癸巳朔以蜀州刺史崔能为黔中观察使戊戌富平县人梁悦为父复仇杀秦杲投狱请罪特敕免死决杖一百配流循州职方员外郎韩愈献议执奏之减诸司流外总一千七百六十九人贬黔中观察使窦群为开州刺史以为政烦苛辰锦二州蛮叛故也冬十月以前夏州节度使李愿检校兵部尚书徐州刺史充武宁军节度使戊辰以户部尚书韩皋为东都留守判东都尚书省事以太子詹事李藩为华州刺史潼关防御镇国军使以东都留守郑余庆为吏部尚书己巳诏朕于百执事群有司方澄源流以责实效转运重务专委使臣每道有院分督其任今陜路漕引悉归中都而尹守职名尚仍旧贯又诸道都团练使足修武备以靖一方而别置军额因加吏禄亦既虚设颇为浮费思去烦以循本期省事以便人其河南水陆运陜府陆运润州镇海军宣州采石军越州义成军洪州南昌府福州靖海军等使额并宜停所收使已下俸料一事已来委本道充代百姓阙额两税仍具数奏闻戊寅诏王者之牧黎元也爱之如子视之如伤苟或风雨不时稼穑不稔则必除烦就简惜力重劳以图便安以阜生业况邦畿之内百役所丛虽勤恤之令亟行而供亿之制犹广重以经夏炎暵自秋霖澍南亩亏播植之功西成失丰登之望内乏口食外牵王徭岂惟转轮之虞虑有馁殍之患斯盖理道犹郁和气未通永言于兹良所咎叹京兆府每年所配折粜粟二十五万石宜放于百姓有粟情愿折纳者时估外特加优饶今春所贷义仓粟方属岁饥容至丰熟岁送纳元和五年已前诸色逋租并放百官职田其数甚广今缘水潦诸处道路不通宜令所在贮纳度支支用令百官据数于太仓请受遭水旱处通计所损便与除破不得检覆为理之本在乎安人咨尔尹京宰邑之臣实为亲人阜俗之寄必当询其疾苦奉我诏条恤隐为心无怠于事罔或徇利以剥下吐刚而茹柔使闾并咸安惸婺获济各勉忠孝宜悉朕怀丙戌以谏议大夫孔戣为皇太子诸王侍读十一月壬辰朔癸巳新授华州刺史李藩卒乙巳以工部尚书赵昌检校兵部尚书兼华州刺史充潼关防御镇国军等使十二月癸亥朔壬申诏委宗正卿选人门嫁十六宅诸王女仍封为县主甲申京兆尹元义方户部侍郎判度支卢坦以违令立戟罚一月俸收夺所请门戟己丑制以朝义郎守尚书户部侍郎骁骑尉赐紫金鱼袋李绛为朝议大夫守中书侍郎同中书门下平章事闰十二月辛卯朔右卫上将军伊慎卒辛亥皇太子宁薨谥曰惠昭废朝三日国典无太子薨礼国子司业裴精礼学特敕于西内定仪七年春正月辛酉朔己巳以刑部尚书赵宗儒检校吏部尚书兴元尹山南西道节度使庚午以兵部尚书王召判户部事辛未以京兆尹元义方为鄜州刺史鄜坊丹延观察使以司农卿李铦为京兆尹是夜月掩荧惑壬申废信州永丰县越州山阴县衢州盈川县癸酉振武河溢毁东受降城二月庚寅朔壬辰诏以去秋旱歉赈京畿粟三十万石其元和六年春赈贷百姓粟二十四万石并宜放免辛丑尚书省重定左右仆射上事仪注壬寅以兵部侍郎许孟容为河南尹辛亥山南西道节度使裴玢卒癸丑入蕃使不得与私觌正员官量别支给以充私觌旧使绝域者许卖正员官十余员取货以备私觌虽优假远使殊非典法故革之敕钱重物轻为弊颇甚详求适变将以便人所贵缗货通行里闾宽恤宜令群臣各随所见利害状以闻三月己未朔辛酉以惠昭太子葬罢曲江上巳宴庚午以旱敕诸司疏决系囚夏四月戊子朔癸巳敕天下州府民户每田一亩种桑二树长吏逐年检计以闻辛亥盐铁使王播奏元和六年卖盐铁除峡内并盐外计收六百八十五万九千二百贯五月戊午朔庚申上谓宰臣曰卿等累言吴越去年水旱昨有御史自江淮回言不至为灾人非甚困李绛对曰臣得两浙淮南状继言歉旱方隅授任皆朝廷信重之臣御史非良或容希媚此正是奸之臣况推诚之道君人大本任大臣以事不可以小臣言间之伏望明示御史姓名正之典刑上曰卿言是也朝廷大体以恤人为本一方不稔即宜赈救济其饥寒况可疑之也向者不思而有此问朕言过矣绛等拜贺癸亥荧惑近太微右执法六月丁亥朔舒州桐城梅天陂内有黄白二龙自陂中乘风雷跃起高二百尺行六里入浮塘陂癸巳以金紫光禄大夫守司徒同平章事崇文馆大学士太清宫使上柱国岐国公杜佑为光禄大夫守太保致仕宜朝朔望佑累表恳请故也己亥月近南斗魁第四星镇州甲仗库一十三间灾兵仗都尽王承宗常畜叛谋至是始惧天罚凶气稍夺仍杀三库吏百余人乙丑以兵部员外郎王涯知制诰乙亥制立遂王宥为皇太子改名己卯以新罗大宰相金彦升为开府仪同三司检校太尉使持节大都督鸡林州诸军事鸡林州刺史兼宁海军使上柱国封新罗国王仍册彦升妻真氏为妃八月丁亥朔新除新罗国大宰相金崇斌等三人宜令本国准例赐戟戊戌魏博节度使田季安卒辛丑废蓬州宕渠县甲辰宣歙观察使房式卒丙午以苏州刺史范传正为宣歙观察使戌申制诸州府五品巳上官替后委本道长官量其才行官业资历每年冬季一度闻荐其罢使郎官御史许朝臣每年冬季准此闻荐诸使府参佐检校官从元授官月日计如是五品已上官及台省官经三十个月外任余转改余官经三十六个月奏转改如未经考便有事故及停替官本限之外更加十个月即任申奏辛亥以左龙武大将军薛苹为滑州刺史义成军节度使冬十月乙未魏博三军举其衙将田兴知军州事时田季安死子怀谏年十一为副大使知军府事军政一决于家僮蒋士则数易大将军情不安因田兴入衙兵环而请兴顿仆于地军众不散兴曰欲听吾命勿犯副大使众曰诺但杀蒋士则等十数人而止即日移怀谏于外令朝京师甲辰以魏博都知兵马使兼御史中丞沂国公田兴为银青光禄大夫检校工部尚书兼魏州大都督府长史充魏博节度使庚戌沣王宽改名恽深王察改名悰洋王寰改名忻绛王寮改名悟建王密改名恪以郑滑节度使袁滋为户部尚书十一月丙辰朔乙丑诏田兴以魏博请命宜令司封郎中知制诰裴度往彼宣慰赐三军赏钱一百五十万贯以河阴院诸道合进内库物充六州百姓给复一年兼赦管内见系囚徒及度至魏州田兴礼待甚恭仍请度至六州诸县宣达朝旨辛未太保致仕杜佑卒东川观察使潘孟阳奏龙州武安县嘉禾生有麟食之麟之来群鹿环之光彩不可正视使画工图之以献乙亥以给事中李逢吉司勋员外郎李巨并充皇太子诸王侍读戊寅吏部尚书郑余庆请复置吏部考官三员吏部郎中杨于陵执奏以为不便乃诏考官韦顗等三人祇考及第科目人其余吏部侍郎自定己卯江西观察使崔芃卒辛巳以前魏博节度副使田怀谏为右监门卫将军赐宅一区刍粟等甲申以同州刺史裴堪为江西观察使十二月丙戌朔以吏部尚书郑余庆为太子少傅丙辰左拾遗杨归厚以自娶妇进状借礼会院诏眨国子主簿分司戊戌以京兆尹裴向为同州防御使己亥魏博奏管内州县官员二百五十三员请吏部铨注八年春正月乙卯朔庚午册大言义为渤海国王授秘书监忽汗州都督辛未制以正议大夫守礼部尚书同平章事上柱国扶风郡开国公权德舆守礼部尚书罢知政事癸未以山南东道节度使李夷检校户部尚书成都尹充剑南西川节度使以户部尚书袁滋检校兵部尚书襄州刺史充山南东道节度使二月乙酉朔辛卯田兴改名弘正宰相李吉甫进所撰元和郡国图三十卷又进六代略三十卷又为十道州郡图五十四卷宰相于&#男太常丞敏专杀梁正言奴弃混中事发&#与男季友素服待罪贬&#恩王傅于敏长流雷州锢身发遣殿中少监驸马都尉于季友诳罔公主藏隐内人转授凶兄移贮外舍伤风黩礼莫大于兹宜削夺所任官令在家修省赞善大夫于正秘书丞于方并停见任皆&#之子也捕获授于&#赂为致出镇人梁正言及交构权贵僧鉴虚并付京兆府杖死甲子以剑南西川节度使银青光禄大夫检校吏部尚书兼门下侍郎同平章事上柱国临淮郡开国公食邑二千户武元衡复入中书知政事兼崇元馆大学士太清宫使辛未上以久旱亲于禁中求雨是夜澍雨沾足丙子大风坏崇陵寝殿鸱尾折门戟六夏四月癸未朔乙酉以邕管经略使房启为桂管观察使以开州刺史窦群为邕管经略使丙戌以钱重货轻出库钱五十万贯令两常平仓收市布帛每段匹于旧估加十之一鄜坊观察使元义方卒辛卯以将作监薛伾为鄜坊观察使乙未长安西市豕生三耳八足二尾僧鉴虚为高崇文纳赂四万五千贯举宰相杜黄裳共引致人永乐县令吴凭付钱与黄裳男载&#吴凭配流昭州黄裳崇文巳薨殁所用钱不须勘问杜载释放辛亥赐魏博田弘正钱二十万贯收市军粮庚申河中尹张弘靖奏修古舜城六月辛巳朔时积雨延英不开十五日是日上谓宰臣曰今后每三日雨亦对来乙酉工部尚书致仕裴佶卒丙戌以东都留守韩皋检校吏部尚书兼许州刺史充忠武军节度使庚寅京师大风雨毁屋飘瓦人多压死所在川渎暴涨行人不通辛丑出宫人二百车任从所适以水灾故也壬寅宰臣武元衡李吉甫李绛旧相郑余庆权德舆各奉诏令进旧诗秋七月辛亥朔癸丑以权德舆检校吏部尚书东都留守丁卯以振武节度使李光进为灵州大都督府长史灵武节度使癸酉命中尉彭中献修兴唐观壮其规制北拒禁城开复道以通行幸是夜月近五诸侯丁丑新授桂管观察使房启降为太仆少卿启初拜桂管启吏赂吏部主者私得官告以授启俄有诏命中使告牒与启曰受之五日矣上怒杖吏部令史罚郎官启亦即降之以安南都护马总为桂管观察使以江州刺史张&#为安南都护本管经略招讨使鄜坊观察使薛伾卒八月辛巳朔癸未以蕲州刺史裴行立为安南都护本管经略招讨使以张&#耄年也丁亥以司农卿裴武为鄜坊观察使庚寅诏毁家徇国故徐州刺史李洧等一十家子孙并宜甄奖甲午太白近轩辕辛丑以东川节度使潘孟阳为户部侍郎判度支卢坦为梓州刺史剑南东川节度使乙巳废天武军并入神策军九月庚戌朔景辰淄青李师道进鹘十二命还之戊午赐群臣宴于曲江乙丑诏比闻岭南五管并福建黔中等道多以南口饷遗及于诸处博易骨肉离析良贱难分此后严加禁止如违长吏必当科罚淮西吴少阳献马三百匹丙寅诏减死戍边前代美政量其远迩亦有便宜今后两京关内河南河东河北淮南山南东西道州府除大辟罪外轻犯不得配流天德五城戊辰以给事中窦易直为陜虢防御使仍赐金紫壬申以恩王傅于&#为太子宾客以前朔方灵盐节度使王佖为右卫将相出入翰林草制谓之白麻至佖奏罢中书草制因为例也太常习乐始复用大鼓冬十月庚辰朔己丑荧惑近太微西垣南首星庚寅以湖南观察使柳公绰为岳鄂沔蕲安黄观察使辛卯泾原节度使朱忠亮卒壬辰汴州刘弘进所撰圣朝万岁乐谱共三百首己巳以宗正少卿李道古为黔中观察使以苏州刺史张正甫为湖南观察使丙申以大雪放朝人有冻踣者雀鼠多死戊戌以神策普润镇使苏光荣为泾州刺史四镇北庭行军泾原节度使翰林学士司封员外郎韦弘景守本官以草光荣诏漏叙功勋故也壬辰振武奏回纥千骑至鷿泉十一月庚戌朔丙辰以福建观察使裴次元为河南尹丙寅以盐州隶夏州自夏州至丰州初置八驿丁卯以泗州刺史薛謇为福建观察使右龙武统军刘昌裔卒癸酉昭义郗士美奏诸军就食于临洺京畿水旱霜损田三万八千顷十二月庚辰朔以京兆尹李铦为鄜坊观察使以代裴武入为京兆尹辛巳敕应赐王公公主百官等庄宅碾硙店铺车坊园林等一任贴典货卖其所缘税役便令府县收管敕张茂昭立功河朔举族归朝义烈之风史册收载如闻身故之后家无余财追怀旧勋特越常典宜岁赐绢二千匹春秋二时支给群臣上表请立德妃郭氏为皇后丙戌以桂管观察使马总为广州刺史岭南节度使以邕管经略使崔咏为桂管观察使庚寅以夔州刺史马平阳为邕管经略使振武军乱逐其帅李进贤屠其家乃以夏州节度使张煦代进贤率兵二千赴镇许便宜击断丙午以金吾卫将军田进为夏州刺史夏绥银节度使以河溢浸滑州羊马城之半滑州薛苹魏博田弘正征役万人于黎阳界开古黄河道南北长十四里东西阔六十步深一丈七尺旧河水势滑人遂无水患九年春正月己酉乙卯大雾而雪李吉甫累表辞相位不许乙亥张煦入单于都护府诛作乱军士苏国珍等二百五十二人二月己卯朔户部侍郎判度支兼京北五城管田使丁丑贬前镇武节度使李进贤为通州刺史监军路朝见配役于定陵丁未诏以岁饥放关内元和八年已前逋租钱粟赈常平义仓粟三十万石丙申赐振武军绢二万匹丁酉月近心大星癸卯制朝议大夫守中书侍郎同平章事上柱国高邑男李绛守礼部尚书累表辞相位故也三月己酉朔丙辰嶲州地震昼夜八十震压死者百余人庚申妖人梁叔高自广州来授书与吏部侍郎杨于陵使为己辅于陵执之以告杀之辛酉以太子少傅郑余庆检校右仆射兴元尹山南西道节度使代赵宗儒为御史大夫丁卯陨霜杀桑召大理卿裴棠棣男损前昭应令杜式方男悰见于麟德殿前各赐绯许尚公主夏四月戊寅朔庚寅诏赐太师咸宁王浑瑊宜配享德宗庙庭五月丁未朔以岭南节度使郑絪为工部尚书庚申移宥州于泾原军郭下置延恩县隶夏州观察使是月旱谷贵出太仓粟七十万石开六场粜以惠饥民乙丑桂王纶薨以旱免京畿夏税十三万石青苗钱五万贯六月丙子朔戊寅功天德军经略使周怀乂卒废朝一日经略使废朝自怀乂始也庚辰以义武军节度副使浑镐检校工部尚书兼定州大都督府长史充义武军节度使易定观察使北平军等使丙戌以左龙武将军燕重旰为丰州刺史天德军丰州西城申城都防御押蕃落等使乙未置礼宾院于长兴里之北丙申以左丞孔戣为华州刺史潼关防御镇国军等使壬寅制河中晋绛慈隰等州节度使张弘靖守刑部尚书同中书门下平章事秋七月丙午朔乙未以御史大夫赵宗儒检校尚书右仆射兼河中尹河中晋绛等州节度使戊辰以太子司议郎杜悰为银青光禄大夫殿中少监驸马都尉尚岐阳公主闰八月乙巳朔辛酉以河阳节度使乌重引兼汝州刺史壬戌以中书舍人王涯屯田郎中韦绶为皇太子诸王侍读己巳加田弘正检校右仆射赏三军钱二十万贯九月甲戌朔以洺州刺史李光颜为陈州刺史忠武军都知兵马使丙戌以山南东道节度使袁滋检校兵部尚书兼江陵尹荆南节度使以荆南节度使严绶检校司空襄州刺史山南东道节度使乙丑月掩轩辕淮西节度使吴少阳卒其子元济匿丧自总兵柄乃焚劫舞阳等四县朝廷遣使吊祭拒而不纳壬辰真腊国朝贡戊戌加河东节度使王锷检校司空同平章事以给事中孟为越州刺史浙东观察使赠吴少阳尚书右仆射冬十月甲辰朔丙午金紫光禄大夫中书侍郎同平章事集贤大学士监修国史上柱国赵国公李吉甫卒甲寅以刑部员外郎令孤楚为职方员外郎知制诰壬戌以忠武军节度使韩皋为吏部尚书以忠武军节度副使兼陈州刺史李光颜为许州刺史忠武军节度使甲子制朕嗣膺宝位于兹十年每推至诚以御方夏庶以仁化臻于太和宵衣旰食意属于此今淮西一道未达朝经擅自继袭肆行寇掠将士等迫于受制非是本心思去三面之罗庶遵两阶之义宜以山南东道节度使严绶兼充申光蔡等州招抚使仍命内常侍崔潭峻为监军戊辰以尚书左丞吕元膺检校工部尚书东都留守旧例命留守赐旗甲与方镇同及元膺受命不赐谏官援华汝寿三州例有赐居守之重不宜独阙上曰此三处亦宜停赐十一月甲戌朔甲申以吏部尚书韩皋为太子宾客甲午以御史中丞胡证为单于大都护振武灵胜等军节度使丁酉太子太傅范希朝卒戊戌以中书舍人裴度为御史中丞以左金吾大将军郭钊检校工部尚书邠州刺史充邠宁节度使以职方员外郎知制诰令狐楚为翰林学士十二月甲辰朔丁未镇武节度使张煦卒辛亥邠宁节度使检校右仆射阎巨源卒癸丑兵部尚书王召卒己未右羽林统军孟元阳卒丙寅太子少保赵昌卒戊辰制以中大夫守尚书右丞上骑都尉赐紫金鱼袋韦贯之本官同中书门下平章事十年春正月癸酉朔乙酉宣武军节度使韩弘守司徒平章事并如故丙申严绶帅师次蔡州界己亥制削夺吴元济在身官爵庚子桂管奏移富州治于故城二月癸卯朔甲辰严绶军为贼所袭败于磁丘退守唐州田弘正子布韩弘子公武各率师隶李光颜讨贼辛亥以礼部尚书李绛为华州潼关防御镇军等使壬戌河东防秋将刘辅杀丰州刺史燕重旰己巳以羽林将军李汇为泾原节度使三月壬申朔以右金吾将军李奉仙为丰州刺史天德军西城中城都防御使己卯以剑南西川节度行军司马李程为兵部郎中知制诰乙酉以虔州司马韩泰为章州刺史以永州司马柳宗元为柳州刺史饶州司马韩为汀州刺史朗州司马刘禹锡为播州刺史台州司马陈谏为封州刺史御史中丞裴度以禹锡母老请移近处乃改授连州刺史赠故太常卿崔邠礼部尚书李光颜破贼于南顿辛亥盗焚河阴转运院凡烧钱帛二十万贯匹米二万四千八百石仓室五十五间防院兵五百人营于县南盗火发而不救吕元膺召其将杀之自盗火发河阴人情骇扰壬戌以长安县令徐俊为邕管经略使五月辛未朔辛巳御史中丞裴度兼刑部侍郎时度自淮西行营宣慰还所言军机多合上旨故以兼管宠之丙申李光颜大破贼党于洄曲自征兵讨贼凡十余镇之师环于申蔡未立战功裴度使还奏曰臣观诸将惟光颜见义能勇必能立功至是告捷京师相贺上尤赏度之知人六月辛丑朔癸卯镇州节度使王承宗遣盗夜伏于靖安坊刺宰相武元衡死之又遣盗于通化坊刺御史中丞裴度伤首而免是日京城大骇自京师至诸门加卫兵宰相导从加金吾骑士出入则彀弦露刃每过里门诃索甚喧公卿持事柄者以家僮兵仗自随武元衡死数日未获贼兵部侍郎许孟容请见奏曰岂有国相横尸路隅不能擒贼因洒泣极言上为之愤叹乃诏京城诸道能捕贼者赏钱万贯仍与五品官敢有盖藏全家诛戮乃积钱三万贯于东西市京城大索公卿节将复壁重轑者皆搜之庚戌神策将士王士则王士平以盗名上言且言王承宗所使乃捕得张晏等八人诛之乙丑制以朝议郎守御史中丞兼刑部侍郎飞骑尉赐紫金鱼袋裴度为朝请大夫守刑部侍郎同中书门下平章事秋七月庚午朔灵武节度使李光进卒辛未以神策军长武城使杜叔良为朔方灵盐定远城节度观察使甲戌诏成德军节度使王承宗自涤瑕疵累加奖拔列在维藩之任待以忠正之徒谓怀君父之恩克励人臣之节而动思弃命恣逞非心傲狠反常横辱无畏以其先祖尝立忠勋每念含容庶闻悛革曾不知阴谋逆状久则逾彰凶德祸机盈而自覆乃敢轻肆指斥妄陈表章潜遣奸人内怀兵刃贼杀元辅毒伤宪臣纵其凶残无所顾望推穷事迹罪状昭明周览谳词良用惊叹宜令绝其朝贡其所部博野乐寿两县本属范阳宜却隶刘总驸马都尉王承系太子赞善王承迪丹王府司马王承荣等并宜远郡安置先是承宗上表怨咎武元衡留中不报又肆指斥上使持其表以示百官群臣皆请问罪丙戌泾原节度使李汇卒以将作监王潜为荆州刺史四镇北庭泾原节度使乙未以京兆尹裴武为司农卿以捕贼弛慢故也八月己亥朔日有蚀之丙寅诃陵国遣使献僧祗僮及五色鹦鹉频伽鸟并异香名宝丁未淄青节度使李师道阴与嵩山僧圆净谋反勇士数百人伏于东都进奏院乘洛城无兵欲窃发焚烧宫殿而肆行剽掠小将杨进李再兴告变留守吕元膺乃出兵围之贼突围而出入嵩岳山棚尽擒之讯其首僧圆净主谋也僧临刑叹曰&#我事不得使洛城流血九月癸酉以宣武军节度使韩弘充淮西行营兵马都统丁酉以太子宾客韩皋为兵部尚书冬十月庚子始析山南东道为两节度以户部侍郎李逊为襄州刺史充襄复郢均房节度使以右羽林将军高霞寓为唐州刺史充唐随邓节度使刑部尚书权德舆奏请行用新删定敕格三十卷从之壬子以太子宾客于&#为户部尚书十一月戊辰诏出内库缯绢五十五万匹供军乙亥以山南东道节度使严绶为太子少保戊寅盗焚献陵寝宫诏发振州兵二千会义武军以讨王承宗十二月壬寅夜太白犯镇星甲辰李愿击败李师道之众九千斩首二千级壬子东都留守吕元膺请募置三河子弟以卫宫城甲寅越州复置山阴县庚申新造指南车记里鼓出宫人七十二人置京城寺观有家者归之乙丑河东节度使王锷卒是岁渤海新罗奚契丹黑水南诏柯并遣使朝贺十一年春正月丁卯朔以宿师于野不受朝贺己巳以中书侍郎平章事张弘靖检校吏部尚书兼太原尹北都留守河东节度使戊寅诏群臣曰今用兵已久利害相半其攻守之宜罚宥之要宜各具议状以闻庚辰翰林学士钱徽萧俯各守本官以上疏请罢兵故也癸未削夺王承宗在身官爵所袭封邑赐武俊子金吾将军士卒令河东河北道诸镇加兵进讨甲申盗断建陵门戟四十七竿甲子李光颜奏破贼二月癸卯吐蕃赞普卒以中书舍人权知礼部贡举赐绯鱼袋李逢吉为门下侍郎同平章事赐紫金鱼袋以内库绢四万匹赏幽魏将士甲寅以华州刺史李绛为兵部尚书丙辰月掩心戊午南诏蛮酋晟龙盛卒三月庚午皇太后崩于兴庆宫之咸宁殿是日群臣发丧于西宫两仪殿以宰臣裴度为礼仪使吏部尚书韩皋为大明宫留守设次于中书辛未敕诸司公事宜权取中书门下处分癸酉分命朝臣告哀于天下甲戌见群臣于紫宸门外庑下己卯以宰臣李逢吉充大行皇太后山陵使出内库缯帛五万匹充奉山陵己丑月近镇星夏四月壬寅西川节度使李夷简遣使告哀于南诏后丧边镇告四夷旧制也庚戌贬户部侍郎判度支杨于陵为郴州刺史坐供军有阙也丁巳以徐宿饥赈粟八万石五月丁卯夜辰岁二宿合于东井宿州军乱逐刺史骆怡壬申李光颜破贼于凌云栅六月甲辰高霞寓败于铁城退保新兴栅是日人情悚骇宰相奏对多请罢兵上曰胜负兵家常势不可以一将失利便沮成计今但议用兵方略朝廷庶务制置可否耳是夜月掩心后星庚戌田弘正军讨王承宗次于南宫辛酉群臣上大行太皇后谥曰庄宪秋七月丁丑贬随唐节度使高霞寓为归州刺史以河南尹郑权为襄州刺史充山南东道节度使以荆南节度使袁滋为唐州刺史彰义军节度使申光唐蔡随邓州观察使权以唐州为理所以华州刺史裴武为江陵尹充荆南节度使戊寅以随州刺史杨旻为唐州刺史充行营都知兵马使以滋儒者故复以旻将其兵壬午宣武军奏破贼八月壬寅以宰臣韦贯之为吏部侍郎罢知政事贯之以淮西河北两处用兵劳于供饷请缓承宗而专讨元济与裴度争论上前故也戊申容州奏扬风海水毁州城甲申附庄宪皇后于丰陵九月丁卯饶州奏浮梁乐平二县五月内暴雨水溢失四千七百户溺死者一百七十人丙子新除吏部侍郎韦贯之再贬湖南观察使辛未贬吏部侍郎韦顗为陜州刺史刑部郎中李正辞为金州刺史度支郎中薛公干为房州刺史屯田郎中李宣为忠州刺史考功郎中韦处厚为开州刺史礼部员外郎崔韶为果州刺史并为补阙张宿所构言与贯之朋党故也乙酉蔡州军前奏拔凌云栅冬十月丁巳以刑部尚书权德舆检校吏部尚书兼兴元尹充山南西道节度使丙寅幽州刘总加平章事郓州李师道加检校司空师道闻拔凌云栅乃惧伪贡款诚故有是命庚午以司农卿王遂为宣州刺史宣歙池观察使以京兆尹李翛为润州刺史浙西观察使以遂翛尝历计司能聚敛方藉供军故有斯授壬申敕诸道奏事官非急切不得乘驿马丁丑出内库钱五十万贯供军戊寅夜月犯岁辛巳命内常侍梁守谦监淮西行营诸军仍以空名告身五百通及金帛付之戊子夜土火合于虚危十二月丙午以易州刺史陈楚为定州刺史义武军节度使丁未以翰林学士尚书工部侍郎知制诰王涯为中书侍郎同平章事甲寅以闲&#宫苑使李诉检校左散骑常侍兼邓州刺史充唐随邓等州节度使初置淮颍水运使运杨子院米自淮阴溯流至寿州四千里入颍口又溯流至颍州沈丘界五百里至于项城又溯流五百里入&#河又三百里输于郾城得米五十万石茭一千五百万束省汴运七万六千贯己未邕管奏黄洞贼屠岩州未央宫及飞草场火京畿水害田润常湖衢陈许大水是岁冬雷桃杏花回鹘鞨奚契丹牂&#渤海等朝贡十二年春正月辛酉朔以用兵不受朝贺癸未贬义武军节度使浑镐为循州刺史坐讨贼失律也甲申贬唐邓节度袁滋为抚州刺史以上疏请罢兵故也乙酉夜星见而雨戊子夜彗出毕南长丈余指西南凡三日南近参箕而没二月壬申出内库绢布六千九万段匹银五千两付度支供军庚子敕京城居人五家相保以搜奸慝时王承宗李师道欲阻用兵之势遣人折陵庙之戟焚刍&#之积流矢飞书恐骇京国故搜索以防奸及贼平复得淄青簿领中有赏蒲潼关吏案乃知容奸者关吏也搜索不足以为防庚申敕宜于许汝行营侧近置行郾城以处贼中归降人户甲寅鄂岳团练使李道古师攻申州&#罗城贼力战道古之众大败三月壬戌昭义郗士美兵败于柏乡兵士死者千人戊辰沧州程执恭改名权太常定李吉甫谥曰敬宪度支郎中张仲方非之上怒贬为遂州司马赐吉甫谥曰忠丁丑月犯心后星癸未贼将吴秀琳以文城栅兵三千降李诉夏四月辛卯李光颜破贼三万于郾城杀其卒什二三获马千匹器甲三万辛丑驸马都尉于季友居嫡母丧与进士刘师服欢宴夜饮季友削官爵笞四十忠州安置师服笞四十配流连州于&#不能训子削阶己酉出太仓粟二十五万石粜于西京以惠饥民庚戌敕改蔡州吴房县为遂平县移置于文城栅南新城内丁卯贼郾城守将邓怀金与县令董昌龄以郾城降甲戌渭南雨雹中人有死者丙子诏权罢河北行营专讨淮蔡五月庚寅朔癸巳随唐节度使李诉奏败贼于吴房获贼将李佑己亥以尚书左丞许孟容为河东留守充都畿防御使时东畿民户供军尤苦车数千乘相错于路牛皆馈军民户多以驴耕己酉作蓬莱池周廊四百间六月己未朔以卫尉卿程异为盐铁使代王播时异为盐铁使副自江南收拾到供军钱一百八十五万以进故得代播壬戌贼吴元济上表请束身归朝时连破三栅贼势迫蹙实欲归朝而制于左右故不果行乙酉京师大雨含元殿一柱倾市中水深三尺坏坊民二千家秋七月戊子朔壬辰诏以定州饥募人入粟受官及减选超资河北水灾邢洺尤甚平地或深二丈甲辰户部尚书于&#请致仕不允岭南节度使崔咏卒乙酉敕今后左降官及责授正员官等宜从到任经五考满许量移如未满五考遇恩赦者从节支处分如犯十恶大逆赃贿缘坐奏取进止庚戌以国子祭酒孔戣为广州刺史岭南节度使丙辰制以中书侍郎平章事裴度守门下侍郎同平章事使持节蔡州诸军事蔡州刺史充彰义军节度申光蔡观察处置等使仍充淮西宣慰处置使以朝散大夫守尚书户部侍郎上护军赐紫金鱼袋崔群为中书侍郎同中书门下平章事以刑部侍郎马总兼御史大夫充淮西行营诸军宣慰副使以太子右庶子韩愈兼御史中丞充彰义军行军司马以司勋员外郎李正封都官员外郎冯宿礼部员外郎李宗闵皆兼侍御史为判官书记从度出征诏以郾城为行蔡州治所八月戊午朔庚申裴度发赴行营敕神策军三百人卫从上御通化门劳遣之度望门再拜衔涕而辞上赐之犀带以河南尹辛秘为潞府长史昭义军节度使代郗士美以士美为工部尚书孟简为户部侍郎戊辰以同州刺史张正甫为河南尹甲申裴度至郾城九月丁亥朔戊子出内库罗绮犀玉金带之具送度支估计供军甲午御史台奏同制除官承前以名字高下为班位先后或名在前身在后及到却在旧人之上今请以上日为先后敕日名在前上日在后未逾月不在此限行立班次即宜以&#内前后为定戊戌剑南东川节度卢坦卒己亥贬京兆尹窦易直为金州刺史以鞫狱得赃不实故也辛丑以御史中丞为京兆尹壬寅以湖广观察使韦贯之为太子詹事分司乙巳以刑部郎中知杂崔元略为御史中丞丁未以朝议大夫门下侍郎同平章事李逢吉检校兵部尚书使持节梓州诸军事梓州刺史充剑南东川节度副大使知节度事庚子以抚州刺史袁滋为湖南观察使冬十月壬申裴度往口观板筑五沟贼遽至注弩挺刃将及度而李光颜田布扼其归路大败之是日度几陷癸酉内出元和辩谤略三卷付史馆甲申以淮南节度使检校左仆射李墉为门下侍郎同中书门下平章事以左丞卫次公代墉为淮南节度使己卯随唐节度使李诉率师入蔡州执吴元济以献淮西平甲申诏淮西立功将士委韩弘裴度条疏奏闻淮西军人一切不问宜准元敕给复二年十一月丙戌朔御兴安门受淮西之俘以吴元济徇两市斩于独柳树妻沈氏没入掖庭弟二人子三人配流寻诛之判官刘协等七人处斩录平淮西功随唐节度使检校左散骑常侍李诉检校尚书左仆射襄州刺史充山南东道节度襄邓随唐福郢均房等州观察等使加宣武军节度使韩弘兼侍中忠武军节度使李光颜河阳节度使乌重引并检校司空以宣武军都虞候韩公武检校左散骑常侍鄜州刺史鄜坊丹延节度使以魏博行营兵马使田布为右金吾卫将军皆赏破贼功也甲午恩王连薨以蔡州郾城为&#州析上蔡西平遂平三县隶焉戊申以淮西宣慰副使刑部侍郎马总为彰义军节度留后十二月壬戌以彰义军节度淮西宣慰处置使门下侍郎同平章事裴度守本官赐上柱国晋国公食邑三千户以蔡州留后马总检校工部尚书蔡州刺史彰义军节度使&#州颍陈许节度使丙子以右庶子韩愈为刑部侍郎是岁河南河北水十三年春正月乙酉朔御含元殿受朝贺礼毕御丹凤楼大赦天下己丑以文宣王三十八代孙孔惟晊袭文宣公庚寅敕李师道频献表章披露恳诚宜令谏议大夫张宿往彼宣慰辛亥以礼部尚书王播为成都尹剑南西川节度使二月乙亥御麟德殿宴群臣大合乐凡三日而罢颁赐有差三月庚寅以前剑南西川节度使李夷简为御史大夫丙申以同州刺史郑絪为东都留守都畿汝防御使庚子以御史大夫李夷为门下侍郎同平章事宰相李墉守户部尚书罢知政事丁未以太子少师郑余庆为左仆射辛亥诏百司职田多少不均为弊日久宜令逐司各收职田草粟都数自长官以下除留守至银台待罪请献德棣二州兼入管内租税壬戌前东都留守许孟容卒庚辰诏复王承宗官爵以华州刺史郑权为德州刺史横海军节度德棣沧景等州观察使五月乙酉凤翔节度使李惟卒乙未月近心后星丙辰以忠武军节度使李光颜为滑州刺史义武军节度使以彰义军节度使马总为许州刺史忠武军节度使陈许&#蔡观察等使戊戌以山南东道节度使李诉为凤翔尹凤翔陇右节度使辛丑知渤海国务大仁秀检校秘书监忽汗州都督册为渤海国王丙午以户部侍郎孟检校工部尚书襄州刺史山南东道节度使六月癸丑朔日有食之乙丑湖南观察使袁滋卒丁丑以沧景节度使程权为邠州刺史邠州节度使出内库绢三十万匹钱三十万贯付度支供军秋七月癸未以新除凤翔节度使李诉为徐州刺史武宁军节度使甲申以田弘正检校司空乙酉诏削夺淄青节度使李师道在身官爵仍令宣武魏博义成义宁横海等五镇之师分路进讨辛丑以门下侍郎同平章事李夷简检校左仆射同平章事扬州大都督府长史淮南节度使己酉诏诸道节度使先带度支营田使名者并罢之庚戌以左仆射郑余庆为凤翔陇右节度使八月壬子以中书侍郎平章事王涯为兵部侍郎罢知政事戊午以尚书右丞崔从为兴元尹山南西道节度使甲戌太白近左执法乙亥敕应同司官有大功已上亲者但非连判及勾检之官并官长则不在回避改换之限时刑部员外郎杨嗣复以父于陵除户部侍郎遂以近例避嫌请出省不从因有是敕丁丑木金水三宿聚于轸戊寅前山南西道节度使权德舆卒九月甲申以左卫将军高霞寓为单于大都护振武陵胜节度使甲辰以户部侍郎判度支皇甫镈同中书门下平章事依前判度支以卫尉卿充诸道盐铁转运使程异为工部侍郎同中书门下平章事依前充使是时上切于财赋故用聚敛之臣居相位诏下群情惊骇宰臣裴度崔群极谏不纳二人请退荧惑近哭星丁未出内库绢十万匹给东军冬十月甲寅吐蕃寇宥州壬戌灵武奏破吐蕃二万于定远城癸亥前淮南节度使卫次公卒甲子平凉镇遏兵马使郝玭奏收复原州破吐蕃二万是夜月近昴丙子以左金吾卫大将军薛苹检校刑部尚书滑州刺史充义成军节度使以义成军节度使李光颜为许州刺史充忠武军节度使陈许观察等使十一月辛巳朔夏州破吐蕃五万灵武奏攻破吐蕃长乐州罗城丁亥以山人柳泌为台州刺史为上于天台山采仙药故也制下谏官论之不纳壬寅以河阳节度使乌重引为沧州刺史横海军节度沧景德棣观察等使丁未以华州刺史令狐楚为怀州刺史充河阳三城怀孟节度使十二月辛亥敕左右龙武军六军及威远营应纳课户共一千八百人衣粮并停仍付府县收管戊寅军前擒到李师道将夏侯澄等四十七人诏并释付魏博及义成军收管要还贼中者则量事优给放还上顾谓宰臣曰人臣事君但力行善事自致公望何乃好树朋党朕甚恶之裴度对曰君子小人未有无徒者君子之徒则同心同德小人之徒是为朋党上曰他人之言亦与卿等相似岂易辩之哉度曰君子小人观其所行当自区别矣上曰凡好事口说则易躬行则难卿等既言之须行之勿空口说度等谢曰陛下处分可谓至矣臣等敢不激励然天下之人从陛下所行从陛下所言臣等亦愿陛下每言之则行之上颇忻纳是岁回纥南诏蛮渤海高丽吐蕃奚契丹诃陵国并朝贡十四年春正月庚辰朔以东师宿野不受朝贺壬午复置仗内教坊于延政里丁亥徐州军破贼二万于金乡迎凤翔法门寺佛骨至京师留禁中三日乃送诸寺王公士庶奔走舍施如不及刑部侍郎韩愈上疏极陈其弊癸巳贬愈为潮州刺史丙申魏博军破贼五万于东阿辛巳斩前沧州刺史李宗奭于独柳树朝廷初除郑权沧州宗奭拒诏不受代既而为三军所逐乃入朝故诛之癸卯夜月近南斗魁丙午魏博军破贼万人于阳谷二月己酉朔以商州刺史严谟为黔中观察使乙卯敕淄青行营诸军所至收下城邑不得妄行伤杀及焚烧庐舍掠夺民财开发坟墓宜严加止绝以镇冀水灾赐王承宗绫绢万匹辛酉襄阳节度使孟举郧乡镇遏使赵洁为郧乡县令有亏常式罚一月俸料壬戌田弘正奏今月九日淄青都知兵马使刘悟斩李师道并男二人首请降师道所管十二州平甲子上御宣政殿受贺己巳上御兴安门受田弘正所献贼俘群臣贺于楼下庚午制以淄青兵马使金紫光禄大夫试殿中监兼监察御史刘悟检校工部尚书滑州刺史充义成军节度使封彭城郡王食邑三千户赐钱二万贯庄宅各一区癸酉田弘正加检校司徒同中书门下平章事三月己卯朔丁酉上以齐鲁初平宴群臣于麟德殿赐物有差戊子以华州刺史马总郓濮曹等州观察等使己丑以义成军节度使薛苹为青州刺史充平卢军节度淄青齐登莱等州观察等使以淄青四面行营供军使王遂为沂州刺史充沂海兖密等州都团练观察等使析李师道所据十二州为三镇也庚寅浙西观察使李翛卒辛卯李师道妻魏氏并男没入掖庭堂弟师贤师智侄弘巽配流乙未以中书舍人卫中行为华州刺史潼关防御镇国军等使辛丑上顾谓宰臣曰听受之间大是难事推诚选任所谓委寄必合尽心及至所行临事不无偏党朕临御以来岁月斯久虽不明不敏然渐见物情每于行为务欲详审比令学士集前代昧政之事为辩谤略每欲披阅以为鉴诫崔群对曰无情曲直辩之至易稍怀欺诈审之实难故孔子有众好众恶之论浸润肤受之说盖以暧昧难辩故也若择贤而任之待之以诚&#之以法则人自归公孰敢行伪陛下详观载籍以广聪明实天下幸甚丁未以抚州司马令狐通为右卫将军给事中崔植封还制书言通前刺史寿州用兵失律未宜奖用上令宰臣谕植以通父彰有功不忍遂弃其子其制方行夏四月戊申朔乙卯太白顺行近东并戊午以刑部尚书李愿为凤翔尹充凤翔陇右节度使丙寅诏诸道节度都团练防御经略等使所管支郡除本军州外别置镇遏守捉兵马者并合属刺史如刺史带本州团练防御镇遏等使其兵马额便隶此使如无别使即属军事其有边于溪洞连接蕃蛮之处特建城镇不关州郡者不在此限辛未工部侍郎同平章事诸道盐铁转运等使程异卒丙子制金紫光禄大夫门下侍郎同中书门下平章事兼弘文馆大学士上柱国晋国公食邑三千户裴度可检校左仆射兼门下侍郎平章事太原尹北都留守充河东节度观察处置等使五月戊寅朔以刑部侍郎柳公绰充盐铁转运等使庚辰以楚州刺史李听为夏州刺史夏绥银宥等州节度使丙辰以河东节度使检校吏部尚书同平章事张弘靖为吏部尚书以忠武军节度使李光颜为邠宁庆节度使仍以忠武军六千人赴镇庚寅以工部尚书郗士美检校刑部尚书许州刺史充忠武军节度使是夜月近心大星己亥置临海监牧命淮南节度使兼之&#李师古妻裴氏女宜娘于邓州安置李宗奭妻韦氏放出掖庭坐李师道族人籍没上愍之宥以轻典以宣歙观察使窦易直为润州刺史充浙西观察使韩弘进助平淄青绢二十万匹女乐十人女乐还之六月丁未朔癸丑以福建观察使元锡为宣州刺史宣歙池观察使庚申以户部侍郎归登为工部尚书以郑州刺史裴乂为福州刺史福建观察使辛酉敕定州大都督府复上州甲子以前兵部尚书李绛检校吏部尚书河中尹充河中晋绛磁隰观察使癸酉诏左金吾大将军胡证充京西北巡边使所经镇戍与守将审量利害具事实奏闻秋七月丁丑朔戊寅汴州韩弘来朝己卯左散骑常侍致仕薛苹卒乙酉夜月掩心大星辛巳群臣上尊号曰元和圣文神武法天应道皇帝是日御宣政殿受册礼毕御丹凤楼大赦天下京畿今年秋税青苗榷酒等钱每贯量放四百文元和五年已前逋租赋并放甲午韩弘进絁绢二十八万匹银器二百七十事丁酉以河阳三城怀州节度使朝议郎使持节怀州诸军事守怀州刺史兼御史大夫赐紫金鱼袋令狐楚可朝议大夫守中书侍郎同中书门下平章事壬寅以永州刺史韦正武为邕管经略使癸卯以前黔中观察使魏义通为怀州刺史河阳三城怀孟节度使沂州军乱杀节度使王遂甲辰以州刺史曹华为沂州刺史充沂海兖密等州都团练观察使乙巳罢晋州防御使八月丁未朔己酉制宣武军节度副大使知节度事汴宋亳颍等州观察处置等使开府仪同三司守司徒兼侍中汴州刺史上柱国许国公食邑三千户韩弘可守司徒兼中书令弘坚辞戎镇故也癸丑以吏部尚书张弘靖为检校尚书左仆射同平章事汴州刺史宣武军节度使甲寅于襄州谷城县置临汉监以牧马仍令山南东道节度使兼充监牧使戊午王承宗进位检校左仆射己未田弘正来朝上谓宰臣曰天下事重一日不可旷废若遇连假不坐有事即诣延英请对崔群以残暑方甚目同列将退上止之曰数日一见卿等时虽暑热朕不为劳久之方罢丁亥宴田弘正与大将判官二百人于麟德殿赐物有差戊辰陈许节度使检校刑部尚书郗士美卒九月丙子朔戊寅考功郎中萧佑进古画古书二十卷斩沂州乱首王弁于东市癸未以国子祭酒李逊检校礼部尚书许州刺史忠武军节度陈许殷蔡等观察使庚寅贬右卫大将军田缙为衡王傅缙前镇夏州私用军粮四万石强取党项羊马致党项引吐蕃入寇故也甲午以太子少师郑余庆兼判国子祭酒辛丑以田弘正兄相州刺史田融检校刑部尚书兼太子宾客分司东都甲辰以魏博节度使光禄大夫检校司徒同平章事兼魏州大都督长史上柱国溯国公食邑三千户田弘正依前检校司徒兼侍中赐实封三百户时弘正三上表乞留阙庭不许乙巳上顾谓宰臣曰朕读元宗实录见开元初锐意求理至十六年已后稍似懈倦开元末又不及中年何也崔群对曰元宗少历民间身经迍难故即位之初知人疾苦躬勤庶政加之姚崇宋璟苏颋卢怀慎等守正之辅孜孜献纳故致治平及后承平日久安于逸乐渐远端士而近小人宇文融以聚敛媚上心李林甫以奸邪惑上意加之以国忠故及于乱愿陛下以开元初为法以天宝永为戒即社稷无疆之福也时皇甫镈以谄刻欺蔽在相位故群因奏以讽之冬十月丙午朔壬戌安南军乱杀都护李象古并家属部曲千余人皆遇害丙寅以唐州刺史桂仲武为安南都护湖州刺史韩愈为袁州刺史是月吐蕃寇盐州十一月乙亥朔以户部尚书李墉为太子宾客东都留守辛卯灵武大将史奉敬破吐蕃于盐州城下赐奉敬实封五十户赏之丁酉以原王傅郑权为右金吾大将军充右街使上服方士柳泌金丹药起居舍人裴潾上表切谏以金石含酷烈之性加烧炼则火毒难制若金丹巳成且令方士自服一年观其效用则进御可也上怒己亥贬裴潾为江陵令十二月乙巳朔庚戌国子祭酒郑余庆奏见任文官一品至九品外使兼京正员官者每月于所请料钱每贯抽十文修国子监从之乙卯以谏议大夫守中书侍郎同中书门下平章事上柱国赐紫金鱼袋崔群为潭州刺史兼御史大夫充湖南观察使为皇甫镈所谮及群被贬人皆切齿于镈十五年春正月甲戌朔上以饵金丹小不豫罢元会庚辰镇冀观察使王承宗奏镇冀深赵等州每州请置录事参军一员判司三员每县请置令一员从之壬午以前湖南观察使崔俊权知户部侍郎判度支丙戌沂海四州观察使府移置于兖州改观察使曹华为兖州刺史乙未命邠宁李光颜修筑盐州城此月七日已后昼常阴晦微雨雪夜则晴明凡十七日方澄霁丙申月犯心大星光彩相及废齐州丰齐县入长清废全节县入历城废章丘县入亭山县义成军节度使刘悟来朝戊戌上对悟于麟德殿上自服药不佳数不视朝人情恟惧及悟出道上语京城稍安庚子以少府监韩璀为鄜州刺史鄜坊丹延节度使是夕上崩于大明宫之中和殿享年四十三时以暴崩皆言内官陈弘志弒逆史氏讳而不书辛丑宣遗诏壬寅移仗西内五月丁酉群臣上谥曰圣神章武孝皇帝庙号宪宗庚申葬于景陵
