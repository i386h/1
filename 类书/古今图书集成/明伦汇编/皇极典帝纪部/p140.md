<!-- { "loadSidebar": true } -->
按魏书孝明帝本纪肃宗孝明皇帝讳诩世宗宣武皇帝之第二子母曰胡充华永平三年三月丙戌帝生于宣光殿之东北有光照于庭中延昌元年十月乙亥立为皇太子四年春正月丁巳夜即皇帝位戊午大赦天下己未征下西讨东防诸军庚申诏太保高阳王雍入居西柏堂决庶政又诏任城王澄为尚书令百官总己以听于二王己巳勿吉达盘地豆和尼步伽拔但佐越费实等诸国遣使朝献二月庚辰尊皇后高氏为皇太后辛巳司徒高至京师以罪赐死萧衍宁州刺史任太洪率众寇关城益州长史成兴孙击破之癸未太保高阳王雍进位太傅领太尉司空清河王怿为司徒骠骑大将军广平王怀为司空己亥尊胡充华为皇太妃宕昌国遣使朝献三月甲辰朔皇太后出俗为尼徙御金墉丙辰诏进宫臣位一级先是萧衍于浮山堰淮规为扬徐之害诏平南将军杨大眼讨之乙丑进文武群官位一级夏四月梁州刺史薛怀古破反氐于沮水五月甲寅南秦州刺史崔暹击破氐贼解武兴围六月沙门法庆聚众反于冀州杀阜城令自称大乘秋七月癸卯蠕蠕国遣使朝献丁未诏假右光禄大夫元遥征北大将军攻讨法庆宕昌国遣使朝献八月乙亥领军于忠矫诏杀左仆射郭祚尚书裴植免太傅领太尉高阳王雍官以王还第丙子尊皇太妃为皇太后己卯吐谷浑国遣使朝献庚辰萧衍定州刺史田超秀率众三千请降戊子帝朝皇太后于宣光殿大赦天下己丑司徒清河王怿进位太傅领太尉司空广平王怀为太保领司徒骠骑大将军任城王澄为司空庚寅车骑大将军于忠为尚书令特进崔光为车骑大将军并仪同三司壬辰复前江阳王继本国以济南王彧复先封为临淮王群臣奏请皇太后临朝称制九月乙巳皇太后亲览万几诏曰高祖革礼成治遗泽在民世宗纂承丕业圣德昭远朕以冲孺属当宝图洪基至重若履冰薄王公百辟群牧庶官皆受遇先朝宠荣自昔宜各勉崇共康世道&#力竭诚以匡辅不逮其有怀道丘园昧迹板筑山栖谷饮舒卷从时者宜广戋帛缉和鼎&#有能谠言直谏济世益时者在所以闻当待以不次之位孝子顺孙义夫节妇表其门闾以彰厥美高年孤独不能自存者赡以粟帛若因饥失业天属流离或卖鬻男女以为仆隶者各听归还比冀方未肃徐城寇扰将统久劳士卒疲敝并遣抚慰赐以衣马缘边州镇固捍之劳朔方酋庶北面所委亦令劳赉以副其心其有先朝旧事寝而不举顷来便习不依轨式者并可疏闻当加览裁若益时利治不拘常制者自依别例其明相申约称朕意焉甲寅征北元遥破斩法庆及渠帅百余人传首京师安定王薨庚申高昌库莫奚契丹诸国并遣使朝献萧衍将赵祖悦袭据硖石癸亥诏定州刺史崔亮假镇南将军率诸将讨之冀州刺史萧宝夤为镇东将军次淮堰戊辰邓至国遣使朝贡冬十月庚午朔勿吉国贡楛矢壬午高丽吐谷浑国并遣使朝献乙酉以安定公胡国珍为中书监仪同三司甲午萧衍弘化太守杜桂举郡内属十有二月辛丑以高阳王雍为太师己酉镇南将军崔亮破祖悦遂围硖石丁卯帝皇太后谒景陵高车国遣使朝献熙平元年春正月戊辰朔大赦改年荆沔都督元志大破萧衍军斩其恒农太守王世定等以吏部尚书李平为镇军大将军兼尚书右仆射为行台节度讨硖石诸军二月乙巳镇东萧宝夤大破衍将于淮北癸亥初听秀才对策第居中上已上叙之乙丑镇南崔亮镇军李平等克硖石斩衍豫州刺史赵祖悦传首京师尽俘其众是月吐谷浑宕昌邓至诸国并遣使朝贡三月辛未以扬州刺史李崇为骠骑将军仪同三司壬辰以硖石俘掳分赐百寮夏四月戊戌以瀛州民饥开仓赈恤高昌阴平国并遣使朝献五月丁卯朔诏曰炎旱积辰苗稼萎悴比虽微澍犹未沾洽晚种不纳企望忧劳在予之责思自兢厉尚书可厘恤狱犴察其淹枉简量轻重随事以闻无使一人怨嗟增伤和气土木作役权皆休罢劝农省务肆力田畴庶嘉泽近降丰年可必萧衍衡州刺史张齐寇益州复以傅&#眼为刺史以讨之频破贼军斩其将任太洪首庚午诏放华林野兽于山泽丙戌吐谷浑遣使朝献秋七月庚午重申杀牛之禁丙子诏兵士征硖石者复租赋一年傅&#眼大破张齐齐遁走乙酉高昌国遣使朝献八月乙巳以侍中中书监仪同三司安定郡开国公胡国珍为都督雍泾岐华东秦豳六州诸军事骠骑大将军开府仪同三司雍州刺史丙午诏曰先贤列圣道冠生民仁风盛德焕乎图史暨历数永终迹随物变陵沓蔼鞠为茂草古帝诸陵多见践藉可明敕所在诸有帝王坟陵四面各五十步勿听耕稼宕昌国遣使朝贡九月丁丑淮堰破萧衍缘淮城戍村落十余万口皆漂入于海十有二月癸巳诏洛阳河阴及诸曹杂人年七十已上鳏寡贫困不能自存及年虽少而痼疾长废穷苦不济者研实具列以闻二年春正月大乘余贼复相聚结攻瀛州刺史宇文福讨平之甲戌大赦天下戊子勿吉国遣使朝贡庚寅诏遣大使巡行四方问疾苦恤孤寡黜陟幽明又诏选曹用人务在得才广求栖遁共康治道州镇城隍各令严固斋会聚集纠执妖喧囹圄皆令造屋桎梏务存轻小工巧浮迸不得隐藏绢布缯彩长短合式偷窃军阶亦悉沙汰籍贯不实普使纠案听自归首逋违加罪诏中尉元匡考定权衡癸丑地伏罗罽宾国并遣使朝献二月庚子契丹邓至宕昌诸国并遣使朝献丁未封御史中尉元匡为东平王三月甲戌吐谷浑国遣使朝献丁亥太保领司徒广平王怀薨夏四月甲午高丽波斯疏勒哒诸国并遣使朝献丁酉诏京尹所统百年已上赐大郡板九十已上赐小郡板戊申以中书监开府仪同三司胡国珍为司徒公特进汝南王悦为中书监仪同三司乙卯皇太后幸伊阙石窟寺即日还宫安定王超改封北平王五月辛酉诏曰扬州硖石荆山新淮酇城兵士战没者追给敛财复一房五年若无妻子复其家一人二年身被三疮赏一阶虽一疮而四体废落者亦同此赏庚辰重申天文之禁犯者以大辟论乙酉邓至国遣使朝贡秋七月乙丑地伏罗罽宾国并遣使朝献乙亥中书监仪同三司汝南王悦坐杀人免官以王还第己巳车驾有事于太庙八月戊戌宴太祖以来宗室年十五以上于显阳殿申家人之礼己亥诏庶族子弟年未十五不听入仕诏曰皇魏开基道迈周汉蝉连二都德盛百祀虽帝嗣蕃衍亲贤并茂而犹沉屈素履巾褐衡门非所谓广命戚族翼屏王室者也今可依世近远叙之列位庚子诏咸阳京兆二王子女还附属籍壬寅吐谷浑国遣使朝献丁未诏侍中太师高阳王雍入居门下参决尚书奏事己酉契丹国遣使朝贡九月辛酉吐谷浑国遣使朝贡丙寅诏曰察讼理冤实维政首躬亲听览民信所由比日谅暗之中治纲未振狱犴繁广嗟诉骤闻虽曰司存每多诬壅曾是寡德实深矜慨自今月望当蹔出城闉亲纳滞枉主者可宣诸近远咸使闻知是月城青齐兖泾平营肆七州所治东阳历城瑕丘平凉肥如和龙九原七城冬十月庚寅以幽冀沧瀛四州大饥遣尚书长孙稚兼尚书邓羡元纂等巡抚百姓开仓赈恤丁酉年吕国贡楛矢戊戌以光州饥敝遣使赈恤乙卯诏曰北京根旧帝业所基南迁二纪犹有留住怀本乐故未能自遣若未迁者悉可听其仍停安堵永业门才术艺应于时求者自别征引不在斯例周之子孙汉之刘族遍于海内咸致蕃衍岂拘南北千里而已哉十有一月甲子萧衍平西将军巴州刺史牟汉宠遣使请降十有二月丁未蠕蠕国遣使朝贡神龟元年春正月甲子诏以氐酋杨定为阴平王丙寅以特进江阳王继为骠骑大将军仪同三司壬申诏曰朕冲昧抚运政道未康民之疾苦弗遑纪恤夙宵矜慨鉴寐深怀眷彼百龄悼兹六极京畿百年以上给大郡板九十以上给小郡板八十以上给大县板七十以上给小县板诸州百姓百岁以上给小郡板九十以上给上县板八十以上给中县板鳏寡孤独不能自存者赐粟五斛帛二匹庚辰诏以杂役之户或冒入清流所在职人皆五人相保无人在保者夺官还役乙酉加特进汝南王悦仪同三司秦州羌反幽州大饥民死者三千七百九十九人诏刺史赵邕开仓赈恤二月戊申哒高丽勿吉吐谷浑宕昌疏勒久末&#末久半诸国并遣使朝献己酉诏以神龟表瑞大赦改年东益州氐反蠕蠕国遣使朝贡三月辛酉以尚书右仆射于忠为仪同三司辛巳仪同三司尚书右仆射于忠薨南秦州氐反遣龙骧将军崔袭持节喻之吐谷浑国遣使朝贡夏四月丁酉司徒胡国珍薨甲辰江阳王继改封京兆王辛亥舍国遣使朝献五月高丽高车高昌诸国并遣使朝贡自正月不雨至于六月辛卯澍雨乃降秋七月河州民却铁&#聚众反自称水池王诏行台源子恭讨之闰月戊戌吐谷浑国遣使朝贡甲辰开州银山之禁与民共之丁未波斯疏勒乌苌龟兹诸国并遣使朝献八月癸丑朔诏曰朕冲昧纂历未闲政道皇太后殷忧在疚始览万几故狱犴淹枉百姓冤敝言念繁刑思存降省京师见囚殊死以下可悉减一等丁巳诏曰顷年以来戎车频动服制未终夺哀从役罔极之痛弗申鞠育之恩靡报非所谓敦崇至道者也自今虽金革之事皆不得请起居丧甲子勿吉国遣使朝贡铁&#相率降于行台源子恭九月癸未朔以右光禄大夫刘腾为卫将军仪同三司戊申皇太后高氏崩于瑶光寺冬十月丁卯以尼礼葬于北邙十有二月辛未诏曰民生有终下归兆域京邑隐赈口盈亿万贵贱攸凭未有定所为民父母尤宜存恤今制干脯山以西拟为九原二年春正月丁亥诏曰朕以冲眇纂承宝位夙夜惟寅若涉渊海赖皇太后慈仁被以夙训自临朝践极岁将半纪天平地成四海宁乂天道高远巍巍难名犹以撝挹自居称号弗备非所以崇奉坤元允协亿兆者也宜遵旧典称诏宇内以副蒸元元之望是月改葬文昭皇太后高氏二月乙丑齐郡王佑薨庚午羽林千余人焚征西将军张彝第欧伤彝烧杀其子始均吐谷浑宕昌国并遣使朝贡乙亥大赦天下丁丑诏求直言诸有上书者听密封通奏壬寅诏曰农要之月时泽弗应嘉谷未纳三麦枯悴德之无感叹惧兼怀可敕内外依旧雩祈率从祀典察狱理冤掩胔埋胳冀瀛之境往经寇暴死者既多白骨横道可遣专令收葬赈穷恤寡救疾存老准访前式务令周备三月甲辰澍雨大洽夏四月乙丑哒国遣使朝贡五月戊戌以司空任城王澄为司徒骠骑大将军仪同三司京兆王继为司空秋八月己未御史中尉东平王匡坐事削除官爵辛未以左光禄大夫皇甫集为征西将军仪同三司九月庚寅皇太后幸崧高山癸巳还宫瀛州民刘宣明谋反事觉伏诛冬十有一月乙酉蠕蠕莫缘梁贺侯豆率男女七百人来降十有二月癸丑司徒任城王澄薨庚申大赦天下诏除淫祀焚诸杂神是岁高丽王云死以世子安为其国王正光元年春正月乙酉诏曰建国纬民立教为本尊师崇道兹典自昔来岁仲阳节和气润释奠孔颜乃其时也有司可豫缮国学图饰圣贤置官简牲择吉备礼夏四月丙辰诏尚书长孙稚巡抚北藩观察风俗五月辛巳诏曰朕以寡薄运膺宝图虽未明求衣惕惧终日而暗昧多阙炎旱为灾在予之愧无忘寝食今刑狱繁多囹圄尚积宜敷仁惠以济斯民八座可推鞫见囚务申枉滥癸未诏曰禳灾招应修政为本民乃神主实宜率先刺史守令与朕共治天下宜哀矜勿喜视民如伤况今炎旱历时万姓雕敝而不抚恤穷冤理决庶狱可严&#州郡善加绥隐务尽聪明加之祗肃必使事允人神时致灵应其赋役不便于民者具以状闻便当蠲罢秋七月丙子侍中元乂侍中刘腾奉帝幸前殿矫皇太后诏曰魏有天下奕叶重光高祖孝文皇帝以英圣驭天徙京定鼎世宗宣武皇帝以睿明承业廓宁区夏而鸿勋未半早已登遐乃令车书弗同鲸寇尚炽幼主稚弱夙纂宝历曾是宗祏莫克祗奉朕所以敬顺群请临朝总政帝年以长久思退身所以往岁殷勤具陈情旨百官内外已照此怀而佥尔众意苦见勤夺俯从事以迄于兹自此春来先疾屡发药石摄疗莫能善瘳夏首及今数加动剧便不堪日厘万务巨细兼省帝齿周星纪识学逾跻日就月将人君道茂足以抚辑万邦谐决百揆朕当率前志敬逊别宫远惟复子明辟之义以自绥养实望群公逮于庶深鉴斯理如此则上下休嘉天地清宴魏道熙隆人神庆悦不其善欤乃幽皇太后于北宫杀太傅领太尉清河王怿总勒禁旅决事殿中辛卯帝加元服大赦改年内外百官进位一等八月甲寅相州刺史中山王熙举兵欲诛乂腾不果见杀九月壬辰蠕蠕主阿那来奔戊戌以太师高阳王雍为丞相加后部羽葆鼓吹班剑四十人冬十月乙卯以骠骑大将军仪同三司汝南王悦为太尉公十有一月己亥诏曰蠕蠕世雄朔方擅制漠裔邻通上国百有余载自神鼎南底累纪于兹虔贡虽违边燧静息凭心象魏潜款弥纯今其主阿那属离时难邦分亲析万里远驰庇命有道悲同申伍忠孝足矜方存兴灭之师以隆继绝之举宜且优以宾礼期之立功疏爵胙土大启河岳可封朔方郡开国公蠕蠕王食邑一千户锡以衣冕加以轺车禄恤仪卫同乎戚蕃十有二月壬子诏曰蠕蠕王阿那遭离寇祸远来投庇邦分众析犹无定主而永怀北风思还绥集启诉情切良用愍然夫存亡恤败自古通典可差国使及彼前后三介与阿那相随并&#怀朔都督简锐骑二千躬自率护送达境首令观机招纳若彼候迎宜锡筐篚车马之属务使优隆礼饯而返如不容受任听还阙其行装资遣付尚书量给辛酉以司空京兆王继为司徒公二年春正月南秦州氐反二月庚戌假光禄大夫邴&#抚军将军以讨之癸亥车驾幸国子学讲孝经三月庚午帝幸国子学祠孔子以颜渊配甲午右卫将军奚康生于禁内将杀元不果为矫害以仪同三司刘腾为司空公夏四月庚子司徒京兆王继进位太保壬寅车骑大将军仪同三司崔光为司徒公萧衍义州刺史文僧明率众内属五月辛巳南荆州刺史桓叔兴自安昌南叛乙酉乌苌国遣使朝贡闰月丁巳居密波斯国并遣使朝贡六月己巳高昌国遣使朝贡癸巳勿吉国遣使朝贡秋七月癸丑诏曰时泽弗降禾稼形损在予之责夙宵震惧虽克躬撤降仍无招感有司可修案旧典祗行六事圄犴淹枉随速鞫决庶尹废职量加修厉鳏独困穷在所存恤役赋烦民咸加蠲省贤良谠直以时升进贪残邪佞即就屏黜男女怨旷务令会偶庶革止惩违有弭灾沴八月己巳伏罗国遣使朝贡蠕蠕后主郁久闾侯匿代来奔怀朔镇十有一月乙未朔高昌国遣使朝贡戊申卫大将军仪同三司皇甫集薨癸丑侍中车骑大将军侯刚加仪同三司十有二月甲戌诏司徒崔光安丰王延明等议定服章庚辰以东益南秦氐反诏中军将军河间王琛讨之失利三年春正月辛亥帝耕籍田夏四月庚辰以高车国主覆罗伊匐为镇西将军西海郡开国公高车王六月己巳诏曰朕以冲昧夙纂宝历不能祗奉上灵感延和气致令炎旱频岁嘉雨弗洽百稼燋萎晚种未下将成灾年秋稔莫觊在予之责忧惧震怀今可依旧分遣有司驰祈岳渎及诸山川百神能兴云雨者尽其虔肃必令感降玉帛牲牢随应荐享上下群官侧躬自厉理冤狱止土功减膳撤悬禁止屠杀秋七月壬子波斯不汉龟兹诸国遣使朝贡冬十月己巳吐谷浑国遣使朝贡十有一月乙巳车驾有事于圆丘丙午诏曰治历明时前王茂轨考辰正律奕代通规是以北平革定于汉年杨伟草算于魏世自皇运肇基典章犹缺推步晷曜未尽厥理先朝仍世每所慨然至神龟中始命儒官改刱&#蹐回度易宪始会旋衡今天正斯始阳煦将开品物初萌宜变耳目所谓魏虽旧邦其历维新者也便可班宣内外号曰正光历又首节嘉辰获展丘禘神人交和理契幽显思与亿兆共此维新可大赦天下十有二月癸酉以左光禄大夫皇甫度为仪同三司乙酉以车骑大将军尚书右仆射元钦为仪同三司太保京兆王继为太傅司徒崔光为太保丁亥以牧守妄立碑颂辄兴寺塔第宅丰侈店肆商贩诏中尉端衡肃厉威风以见事纠劾七品六品禄足代耕亦不听锢贴店肆争利城市四年春二月壬申追封故咸阳王禧为敷城王京兆王愉为临洮王清河王怿为范阳王以礼加葬丁丑河间王琛章武王融并以贪污削爵除名己卯以蠕蠕主阿那率众犯塞遣尚书左丞元孚兼尚书为北道行台持节喻之蠕蠕后主侯匿代来朝京师宕昌国遣使朝贡司空刘腾薨夏四月阿那执元孚驱掠畜牧北遁甲申诏骠骑大将军尚书令李崇中军将军兼尚书右仆射元纂率骑十万讨蠕蠕出塞三千余里不及而还秋七月辛亥诏曰达尊斯在齿预一焉崇敬黄先代通训故方叔以元老处位充国缘自强见留虽七十致仕明乎典故然以德尚壮许其絷维今庶寮之中或年迫悬车循礼宜退但少收其力老弃其身言念勤旧眷然未忍或戴白在朝未当外任或停私历纪甫受考级如此之徒虽满七十听其&#民以终常限或新解郡县或外佐始停已满七十方求更叙者吏部可依令不奏其有高名俊德老成髦士灼然显达为时所知者不拘斯例若才非秀异见在朝官依令合解者可给本官半禄以终其身使辞朝之叟不恨归于闾巷矣八月己巳诏曰狂蠢肆暴陵窃北垂虽军威时接贼徒慑遁然獯虐所过多离其祸言念斯敝有轸深怀可&#北道行台遣使巡检遭寇之处饥馁不粒者厚加赈恤务令存济戊寅诏曰朕以眇暗承鸿绪因祖宗之基托王公之每鉴寐属虑思康亿兆比雨旱愆时星运舛错政理阙和灵祗表异永寻夕惕载恧于怀宜诏百司各勤厥职诸有鳏寡穷疾冤滞不申者并加厘恤若孝子顺孙廉贞义节才学超异独行高时者具以言上朕将亲览加以旌命癸未追复故范阳王怿为清河王九月丁酉库莫奚国遣使朝献诏侍中太尉汝南王悦入居门下与丞相高阳王雍参决尚书奏事冬十有一月丙申赵郡王谧薨丁酉太保崔光薨十有二月萧衍遣将寇边诏假征南将军崔延伯讨之以太尉汝南王悦为太保徐州刺史北海王颢坐贪污削除官爵五年春正月辛丑车驾有事于南郊闰二月癸巳哒国遣使朝贡三月沃野镇人破落污拔陵聚众反杀镇将号真王元年诏临淮王彧为镇军将军假征北将军都督北征诸军事以讨之夏四月高平酋长胡琛反自称高平王攻镇以应拔陵别将卢祖迁击破之琛北遁五月临淮王彧败于五原削除官爵壬申诏尚书令李崇为大都督率广阳王渊等北讨六月秦州城人莫折太提据城反自称秦王杀刺史李彦诏雍州刺史元志讨之南秦州城人孙掩张长命韩祖香据城反杀刺史崔游以应太提太提遣城人卜朝袭克高平杀镇将赫连略行台高元荣太提寻死子念生代立僭称天子号年天建置立百官丁酉大赦秋七月甲寅诏吏部尚书元修义兼尚书仆射为西道行台率诸将西讨戊午复河间王琛临淮王彧本封都督崔暹失利于白道大都督李崇率众还平城坐长史祖莹截没军资免除官爵丁丑念生遣其都督杨伯年樊元张朗等攻仇鸠河池二戍东益州刺史魏子建遣将尹祥黎叔和击破之斩樊元首杀贼千余人是月凉州幢帅于菩提呼延雄执刺史宋颖据州反念生遣其兄高阳王天生下陇东寇八月甲午元志大败于陇东退守岐州丙申诏曰赏贵宿劳明主德恩沾旧绩哲后常范太祖道武皇帝应期拨乱大造区夏世祖太武皇帝纂戎丕绪光阐王业躬率六师埽清逋秽诸州镇城人本充牙爪服勤征旅契阔行间备尝劳剧逮显祖献文皇帝自北被南淮海思乂便差割强族分卫方镇高祖孝文皇帝远遵盘庚将迁嵩洛规遏北疆荡辟南境选良家酋帅增戍朔垂戎捍所寄实惟斯等先帝以其诚效既亮方加酬锡会宛郢驰烽胊泗告警军旗频动兵连积岁兹恩仍寝用迄于今怨叛之兴颇由于此朕叨承干历抚驭宇宙调风布政思广惠液宜追述前恩敷兹后施诸州镇军贯元非犯配者悉免为民镇改为州依旧立称此等世习干戈率多劲勇今既甄拔应思报效可三五发讨彼沙陇当使人齐其力奋击先驱妖党狂丑必可荡涤冲锋斩级自依赏丁酉南秀容牧子于乞真反杀太仆卿陆延别将尔朱荣讨平之戊戌莫折念生遣都督窦双攻盘头郡东益州刺史魏子建遣将窦念祖讨之斩双擒斩千余人九月壬申诏尚书左仆射齐王萧宝夤为西道行台大都督率征西将军都督崔延伯又诏复抚军将军北海王颢官爵为都督并率诸将西讨乙亥帝幸明堂饯宝夤等是月萧衍遣将裴邃虞鸿袭据寿春外城刺史长孙稚击走之邃退屯黎浆诏河间王琛总众援之衍又遣将寇淮阳诏秘书监安乐王率众讨之吐谷浑主伏连筹兵讨凉州于菩提弃城走追斩之城民赵天安复推宋颖为刺史冬十月营州城人刘安定就德兴据城反执刺史李仲遵城人王恶儿斩安定以降德兴东走自号燕王胡琛遣其将宿勤明达寇豳夏北华三州壬午诏都督北海王颢率诸将讨之十有一月戊申莫折天生攻陷岐州执都督元志及刺史裴芬之高平人攻杀卜朝共迎胡琛十有二月壬辰诏太傅京兆王继为太师大将军率诸将讨之哒契丹地豆于库莫奚诸国并遣使朝贡汾州正平平阳山胡叛逆诏复征东将军章武王融封爵为大都督率众讨之山南行台东益州刺史魏子建招降南秦氐民复六郡十二戍又斩贼王韩祖香南秦贼王张长命畏逼乃告降于萧宝夤是月莫折念生遣兵攻凉州城人赵天安复执刺史以应之孝昌元年春正月庚申徐州刺史元法僧据城反害行台高谅自称宋王号年天启遣其子景仲归于萧衍衍遣其将胡龙牙成景隽元略等率众赴彭城诏秘书监安乐王鉴回师以讨之鉴于彭城南击元略大破之尽俘其众既而不备为法僧所败衍遣其豫章王综入守彭城法僧拥其寮属守令兵戍及郭邑士女万余口南入诏镇军将军临淮王彧尚书李宪为都督卫将军国子祭酒安丰王延明为东道行台复仪同三司李崇官爵为东道大都督俱讨徐州崇以疾不行癸亥萧宝夤崔延伯大破秦贼于黑水斩获数万天生退走入陇西泾岐及陇东悉平以太师大将军京兆王继为太尉余官如故二月以领军将军元乂为骠骑大将军仪同三司诏追复乐浪王长命本爵以其子忠绍之侍中特进卫大将军穆绍为仪同三司戊戌大赦壬辰莫拆念生遣都督杨鲊梁下辩姜齐等攻仇池郡城行台东益州刺史魏子建遣将盛迁击破之斩下辩齐等首壬寅诏曰劝善黜恶经国茂典其令每岁一终郡守列令长刺史列守相以定考课辩其能否若有滥谬以考功失衷论是月齐州魏郡民房伯和聚众反会赦乃散三月己巳诏太尉西道都督京兆王继班师壬申诏曰丞相高阳王道德渊广明允笃诚仪刑太阶垂风下国实所以予违汝弼致治责成宜班新制宣之遐迩其州郡先上司徒公文悉可改上相府施行符告皆亦如之甲戌诏曰选众而举其来自昔朕缵承大业综理万几求贤致治心焉若渴知人则哲振古所难宜博访公卿采兹声实可令第一品以下五品以上人各荐其所知不限素身居职必使精辩器艺具注所能然后依牒擢随才收叙庶济济之美无替往时謇謇之直有申兹岁萧衍遣其北梁州长史锡休儒司马鱼和上庸太守姜平洛等入寇直城梁州刺史傅竖眼遣息敬绍率众拒击大破之擒斩三千余人休儒等走还魏兴是月齐州清河民崔畜杀太守董遵广川民傅堆执太守刘莽反青州刺史安乐王鉴讨平之是月破落汗拔陵别帅王也不卢等攻陷怀朔镇夏四月萧衍益州刺史萧渊猷遣将樊文炽萧世澄等率众围小剑戍益州刺史邴虬遣子子达行台魏子建遣别将淳于诞拒击之辛卯皇太后复临朝摄政引群臣面陈得失诏曰朕以寡昧夙承天历茫若涉海罔知所济实凭宗社降佑之灵庶勉幼志以康世道而神龟之末权臣擅命元乂刘腾阴相影响遂使皇太后幽隔后宫太傅清河王无辜致害相州刺史中山王熙横被夷灭右卫将军奚康生仍见诛剪从此已后无所畏忌恣诸侵求任所与夺无君之心积习稍久不臣之迹缘事弥彰蔽耳目之明专生杀之柄天下为之不康四郊由兹多垒此而可忍孰不可怀虽屡经赦宥未容致之于法犹宜辨正以谢朝野腾身既往可追削爵位乂之罪状诚合徽纆但以宗枝舅戚特加全贷可除名为民壬辰征西将军都督崔延伯大败于泾川战没五月戊辰淳于诞等大破萧衍军俘斩万计擒萧世澄等十一将文炽仅以身免走成都戊子骠骑大将军仪同三司李崇薨六月癸未大赦改年诏文武之官从军二百日文官优一级武官优二级蠕蠕主阿那率众大破拔陵斩其将孔雀等诸将逼彭城萧综夜潜出降萧衍诸将奔退众军追蹑免者十一二秋八月癸酉诏断远近贡献珍丽违者免官柔元镇人杜洛周率众反于上谷号年真王攻没郡县南围燕州戊子莫折念生遣都督杜黑儿杜光等攻仇池郡行台魏子建遣将成迁击破之斩杜光首九月乙卯诏减天下诸调之半丙辰诏左将军幽州刺史常景为行台征卤将军元谭为都督以讨洛周辛酉诏曰追功表德为善者劝祖宗功臣勒铭王府而子孙废替沦于凡民爵位无闻迁流有失颖川名守重泉令宰惠风美政结于民心而犹同常品未蒙陟非所谓爱及甘棠彝伦攸叙者也其功臣名将为先朝所知子孙屈塞不见齿叙牧守令长声称卓然者皆仰有司具以名闻朕将振彼幽滞用阐治风壬戌诏百官五品已上各举所知辛未曲赦南北两秦州冬十月蠕蠕国主阿那遣使朝贡是月吐谷浑国复讨赵天安降之河州长史元永平治中孟宾等推哒使主高徽行州事而前刺史梁钊子景进攻杀之景进又自行州事冬十有一月辛亥诏曰大孝荣亲着之昔典故安平耄&#诸子满朝自今诸有父母年八十以上者皆听居官禄养温凊朝夕时四方多事诸蛮复反十有二月壬午诏曰高祖以大明定功世宗以下武宁乱声溢朔南化清中宇业盛隆周祚延七百朕幼龄纂历夙驭鸿基战战兢兢若临渊谷暗于治道政刑未孚权臣擅命乱我朝式致使西秦跋扈朔漠构妖蠢尔荆蛮氛埃不息孔炽甚于泾阳出军切于细柳而师旅盘桓留滞不进北淯悬危南阳告急将亏荆沔之地以致蹙国之忧今茅毂扼腕爪牙叹愤并欲摧挫封豕剿截长蛇使人神两泰幽明献吉朕将躬驭六师埽荡逋秽其配衣六军分隶熊虎前驱后队左翼右师必令将帅雄果军吏朋济粮仗车马速度时须其有失律亡军兵戍逃叛盗贼劫掠伏窜山泽者免其往咎录其后效别立募格听其自新广下州郡令赴军所今先讨荆蛮疆理南服戈旗东指扫平淮外然后奋七萃于西戎腾五牛于北狄躬抚乱离之苦面恤饥寒之患尔乃还跸嵩宇饮至庙庭沈璧河洛告成泰岱岂不盛欤百官内外牧守军宰宜各肃勤用明尔职山胡刘蠡升反自称天子置官寮是月以临淮王彧为征南大将军率众讨鲁阳蛮二年春正月庚戌封广平王怀庶长子太常少卿诲为范阳王壬子以太保汝南王悦领太尉是月都督元谭次于军都为洛周所败五原降户鲜于修礼反干定州号鲁兴元年诏左光禄大夫长孙稚为使持节假骠骑将军大都督北讨诸军事与都督河间王琛率将讨之二月甲申帝皇太后临大夏门亲览冤讼是月迭伏罗国遣使朝贡三月庚子以骠骑大将军徐州刺史安丰王延明为仪同三司追复中山王熙本爵子叔仁绍之甲寅西部&#勒斛律洛阳反于桑干西与河西牧子通连别将尔朱荣击破之夏四月大赦天下癸巳以侍中车骑大将军城阳王徽为仪同三司朔州城人鲜于阿胡库狄丰乐据城反丁未都督李琚次于蓟城之北又为洛周所败琚战没戊申以骠骑大将军开府齐王宝夤为仪同三司北讨都督河间王琛长孙稚失利奔还诏免琛稚官爵库莫奚国遣使朝贡五月丁未车驾将北讨内外戒严前给事黄门侍郎元略自萧衍还朝封义阳王以丞相高阳王雍为大司马吏部尚书广阳王渊为骠骑大将军仪同三司寻为大都督率都督章武王融北讨修礼戊申燕州刺史崔秉率众弃城南走中山乙丑以安西将军光禄大夫宗正珍孙为都督讨汾州反胡六月己巳曲赦齐州绛蜀陈双炽聚众反自号始建王曲赦平阳建兴正平三郡诏假镇西将军都督长孙稚讨双炽平之丙子义阳王略改封东平王卫大将军西道都督元芝为车骑大将军仪同三司戊寅诏复京兆王继本封江阳王戊子诏曰自运属艰棘历载于兹烽驿交驰旌鼓不息祖宗盛业危若缀旒社稷鸿基殆将沦坠朕威德不能遐被经略无以及远俾令苍生罹此涂炭何以苟安黄屋无愧黔黎今便避居正殿蔬素服当亲自招募收集忠勇其有直言正谏之士敢决徇义之夫二十五日悉集华林东门人别引见共论得失班告内外咸使闻知乙未以卫将军东平王略为左光禄大夫仪同三司秋七月丙午杜洛周遣其别帅曹纥真寇掠幽州行台常景遣都督于荣邀于粟园大破之斩纥真获三千余级牛驴二万余头戊申恒州陷行台元纂奔冀州甲子萧衍将元树湛僧珍等寇寿春八月丙子进封广川县开国公元邵为常山王以骠骑大将军东道行台临淮王彧为仪同三司戊寅帝幸南石窟寺即日还宫戊子进散骑常侍御史中尉武城县开国公子攸为长乐王都督伊生讨巴失利战殁癸巳贼帅元洪业斩鲜于修礼请降为贼党葛荣所杀都督尔朱荣于肆州执刺史尉庆宾令其从叔羽生统州事九月辛亥葛荣败都督广阳王渊章武王融于博野白牛逻融殁于阵荣自称天子号曰齐国年称广安甲申常景又破洛周斩其武川王贺拔文兴别帅侯莫陈升生擒男女四百口牛驴五千余头就德兴攻陷平州杀刺史王买奴是月莫折天生请降萧宝夤使行台左丞崔士和入据秦州天生复叛送士和于胡琛杀之冬十有一月戊戌杜洛周攻陷幽州执刺史王延年及行台常景丙午税京师田租亩五升借赁公田者亩一升闰月税市人出入者各一钱店舍为五等齐州平原民刘树刘苍生聚众反州军破走之刘树奔萧衍衍将原树逼寿春扬州刺史李宪力屈以城降之初留州郡县及长史司马戍主副质子于京师衍又遣将攻逼新野诏都督魏承祖讨之诏曰顷旧京沦覆中原丧乱宗室子女属籍在七庙之内为杂户滥门所拘辱者悉听离绝三年春正月甲戌以司空公皇甫度为司徒仪同三司萧宝夤为司空车骑将军北海王颢为车骑大将军仪同三司徐州民任道棱聚众反袭据萧城以叛州军讨平之辛巳葛荣陷殷州刺史崔楷固节死之遂东围冀州甲申诏峻铸钱之制萧宝夤元恒芝大败于泾州大陇都督南平王仲冏小陇都督高聿并相寻退散东秦州刺史潘义渊以汧城降贼高平寇贼逼岐州城人执刺史魏兰根以城应之豳州刺史毕祖晖行台羊深并奔退祖晖于阵殁北海王颢寻亦败走贼帅胡引祖据北华州以应之贼帅叱干麒麟入据豳州曲赦关西及正平平阳建兴戊子以司徒皇甫度为太尉己丑以四方未平诏内外戒严将亲出讨辛卯萧衍将湛僧珍围东豫州诏散骑常侍元暐为都督以讨之是月衍又遣将彭群王辩等率众数万逼琅邪诏青州南青二州讨之二月丁酉诏曰关陇遭罹寇难燕赵贼逆凭陵苍生波流耕农靡业加诸转运劳役已甚州仓储实无宜悬匮自非开输赏之格何以息漕运之烦凡有能输粟入瀛定岐雍四州者官斗二百斛赏一阶入二华州者五百石赏一阶不限多少粟毕授官寇贼据潼关丁未追复故东平王匡爵改封济南王庚申东郡民赵显德反杀太守裴烟自号都督立其兄子为太守诏都督李叔仁讨之是月萧衍将成景寇彭城诏员外常侍崔孝芬为行台率将击走之三月甲子诏将西讨中外戒严寇贼走复潼关戊辰诏将回驾北讨诏金紫光禄大夫源子邕为大都督讨葛荣辛未齐州广川民刘钧执清河太守邵怀聚众反自署大行台清河民房须自署大都督屯据昌国城夏四月别将元斌之讨东郡斩显德己酉蠕蠕国遣使朝贡六月蠕蠕国遣使朝贡是月诏都督李叔仁讨刘钧平之秋七月陈郡民刘获郑辩反于西华号年天授州军讨平之相州刺史安乐王鉴据州反己丑大赦天下是月青州刺史彭城王劭南青州刺史胡平遣将斩萧衍将彭群首俘获二千余人八月都督源子邕李轨裴衍攻邺丁未斩鉴相州平仍令子邕等讨葛荣九月辛卯东豫州刺史元庆和以城南叛戊子蠕蠕国遣使朝贡秦州城民杜粲杀莫折念生自行州事南秦州城民辛琛自行州事遣使归罪冬十月戊申曲赦恒农巴西河北正平平阳邵郡及关西诸州辛亥以卫将军讨卤大都督尔朱荣为车骑将军仪同三司甲寅雍州刺史萧宝夤据州反自号曰齐年称隆绪诏尚书右仆射长孙稚讨之十有一月己丑葛荣攻陷冀州执刺史元孚逐出居民冻死者十六七十有二月戊申都督源子邕裴衍与葛荣战败于阳平东北漳水曲并战殁是月杜粲为骆超所杀超遣使归罪武泰元年春正月癸亥以北海王颢为骠骑大将军开府仪同三司相州刺史乙丑定州为杜洛周所陷执刺史杨津瀛州刺史元宁以城降于洛周皇女生秘言皇子丙寅大赦改元丙子长孙稚平潼关丁丑雍州城人侯终德相率攻宝夤宝夤携南阳公主及子与百余骑渡渭而走雍州平二月以长孙稚为车骑大将军开府仪同三司雍州刺史兼尚书仆射西道行台群盗烧劫巩县以西关口以东公路涧以南诏武卫将军李神轨为都督讨平之癸丑帝崩于显阳殿时年十九甲寅皇子即位大赦天下皇太后诏曰皇家握历受图年将二百祖宗累圣社稷载安高祖以文思先天世宗以下武经世股肱惟良元首穆穆及大行在御重以宽仁奉养率由温明恭顺朕以寡昧亲临万国识谢涂山德&#文母属妖逆递兴四郊多故实望穹灵降佑麟趾众繁自潘充华有孕椒宫冀诞储两而熊罴无兆维虺遂彰于时直以国步未康假称统裔欲以底定物情系仰宸极何图一旦弓剑莫追国道中微大行绝祀皇曾孙故临洮王宝晖世子钊体自高祖天表卓异大行平日养爱特深义齐若子事符当璧及翊日弗愈大渐弥留乃延入青蒲受命玉几暨陈衣在庭登策靡及允膺大宝即日践阼朕是用惶惧忸怩心焉靡洎今丧君有君宗祏惟固崇赏卿士爰及百辟凡厥在位并加陟叙内外百官文武督将征人遭艰解府普加军功二阶其禁卫武臣直合以下直从以上及主帅可军功三阶其亡官失爵听复封位谋反大逆削除者不在斯限清议禁锢亦悉蠲除若二品以上不能自受者任授儿弟可班宣远迩咸使知之乙卯幼主即位仪同三司大都督尔朱荣抗表请入奔赴勒兵而南是月杜洛周为葛荣所并三月癸未葛荣攻陷沧州执刺史薛庆之居民死者十八九甲申上尊谥曰孝明皇帝乙酉葬于定陵庙号肃宗夏四月戊戌尔朱荣济河庚子皇太后幼主崩史臣曰魏自宣武已后政纲不张肃宗冲龄统业灵后妇人专制委用非人赏罚乖舛于是舋起四方祸延畿甸卒于享国不长抑亦沦胥之始也呜呼
