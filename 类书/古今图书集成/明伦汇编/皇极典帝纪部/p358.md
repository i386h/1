<!-- { "loadSidebar": true } -->
按元史顺帝本纪顺帝名妥欢贴睦尔明宗之长子母罕禄鲁氏名迈来迪郡王阿儿厮兰之裔孙也初太祖取西北诸国阿儿厮兰率其众来降乃封为郡王俾领其部族及明宗北狩过其地纳罕禄鲁氏延佑七年四月丙寅生帝于北方当泰定帝之崩太师燕铁木儿与诸王大臣迎立文宗文宗既即位以明宗嫡长复遣使迎立之明宗即位于和宁之北而立文宗为皇太子及明宗崩文宗复正大位至顺元年四月辛丑明宗后八不沙被谗遇害遂徙帝于高丽使居大青岛中不与人接阅一载复诏天下言明宗在朔漠之时素谓非其己子移于广西之静江三年八月己酉文宗崩燕铁木儿请文宗后立太子燕帖古思后不从而命立明宗次子懿璘只班是为宁宗十一月壬辰宁宗崩燕铁木儿复请立燕帖古思文宗后曰吾子尚幼妥欢贴睦尔在广西今年十三矣且明宗之长子礼当立之乃命中书左丞阔里吉思迎帝于静江至良乡具卤簿以迓之燕铁木儿既见帝并马徐行具陈迎立之意帝幼且畏之一无所答于是燕铁木儿疑之故帝至京久不得立适太史亦言帝不可立立则天下乱以故议未决迁延者数月国事皆决于燕铁木儿奏文宗后而行之俄而燕铁木儿死后乃与大臣定议立帝且曰万岁之后其传位于燕帖古思若武宗仁宗故事诸王宗戚奉上玺绶劝进四年六月己巳帝即位于上都诏曰洪惟我太祖皇帝受命于天肇造区夏世祖皇帝奄有四海治功大备列圣相传丕承前烈我皇祖武宗皇帝入纂大统及致和之季皇考明宗皇帝远居沙漠札牙笃皇帝戡定内难让以天下我皇考宾天札牙笃皇帝复正宸极治化方隆奄弃臣庶今皇太后召大臣燕铁木儿伯颜等曰昔者阔彻脱脱木儿只儿哈郎等谋逆以明宗太子为名又先为八不沙始以妒忌妄构诬言&#离骨肉逆臣等既正其罪太子遂迁于外札牙笃皇帝后知其妄寻至大渐顾命有曰朕之大位其以朕兄子继之时以朕远征南服以朕弟懿璘只班登大位以安百姓乃遽至大故皇太后体承札牙笃皇帝遗意以武宗皇帝之元孙明宗皇帝之世嫡以贤以长在予一人遣使迎还征集宗室诸王来会合辞推戴今奉皇太后勉进之笃宗亲大臣恳请之至以至顺四年六月初八日即皇帝位于上都于戏惟天惟祖宗全付予有家栗栗危惧若涉渊冰罔知攸济尚赖宗亲臣邻交修不逮以底隆平其赦天下时有阿鲁辉帖木儿者明宗亲臣也言于帝曰天下事重宜委宰相决之庶可责其成功若躬自听断则必负恶名帝信之由是深居宫中每事无所专焉辛未命伯颜为太师中书右丞相上柱国监修国史兼奎章阁大学士领学士院太史院回回汉人司天监事撒敦为太傅右丞相是月大霖雨京畿水平地丈余饥民四十余万诏以钞四万锭赈之泾河溢关中水灾黄河大溢河南水灾两淮旱民大饥秋七月霖雨潮州路水己亥太&#犯房宿八月壬申巩昌徽州山崩是月立燕铁木儿女伯牙吾氏为皇后九月甲午太&#犯填星乙未太阴犯天江甲寅中书省臣言官员递升窒碍选法今请自省院台官外其余不许递升从之丁巳太阴犯填星己未太阴犯氐宿庚申诏太师右丞相伯颜太傅左丞相撒敦专理国家大事其余官不得兼领三职秦州山崩赈恤宁夏饥民五万三千人二月诏免儒人役冬十月甲子太&#犯斗宿丙寅凤州山崩戊辰改元诏曰在昔世祖皇帝绍开丕图稽古建元立经陈纪列圣相承恪遵成宪肆予冲人嗣大历服兹图治之云初嘉与民而更始乃新纪号诞告多方其以至顺四年为元统元年于戏一元运于四时惟裁成之有道大统绵于万世思保佑于无疆中书省臣言凡朝贺遇雨请便服行礼从之己巳加知枢密院事荅剌罕荅里金紫光禄大夫庚午诏以察罕脑儿宣慰司人民止令应当徽政院差发癸酉云南傀罗土官浑邓马弄来贡方物诏以其地升立散府丁丑依皇太后行年之数释放罪囚二十七人庚辰奉文宗皇帝及太皇太后御容于大承天护圣寺命左丞相撒敦为隆祥使奉其祭祀乙酉诏以高邮府为伯颜食邑戊子封撒敦为荣王食邑庐州唐其势袭父封为太平王进阶金紫光禄大夫庚寅中书省臣请集议武宗英宗明宗三朝皇后升祔十一月辛卯朔罢富州金课甲午太阴犯垒壁阵丙申巩昌成纪县地裂山崩令有司赈被灾人民丁酉享于太庙辛丑起棕毛殿丙午申饬盐运司辛亥江西湖广江浙河南复立榷茶运司追谥札牙笃皇帝为圣明元孝皇帝庙号文宗时寝庙未建于英宗室次权结彩殿以奉安神主封伯颜为秦王锡金印是日秦州山崩地裂夜太阴犯太微东垣上相壬子太阴犯填星癸丑太阴犯亢宿乙卯以燕铁木儿平江所赐田五百顷复赐其子唐其势罢河间大报恩寺诸色人匠总管府江浙旱饥发义仓粮募富人入粟以赈之诏秦王右丞相伯颜荣王左丞相撒敦统百官总庶政十二月庚申命伯颜提调彰德威武卫乙丑广西徭寇湖南陷道州千户郭震战死寇焚掠而去壬申遣省台官分理天下囚罪状明者处决冤者辨之疑者谳之淹滞者罪其有司以奴列他代其父塔剌赤为耽罗国军民安抚使司达鲁花赤锡三珠虎符癸酉太阴犯鬼宿甲戌秃坚帖木儿致仕锡太尉印置僚属乙亥为皇太后置徽政院设官属三百六十有六员太白犯壁垒阵太阴犯轩辕己卯太阴犯进贤癸未太阴犯东咸元统二年春正月庚寅朔雨血于汴梁着衣皆赤辛卯东平须城县济宁济州曹州济阴县水灾民饥诏以钞六万锭赈之以御史大夫脱别台为中书平章政事阿里海牙为河南行省左丞相丁酉享于太庙戊戌四川大盘洞蛮谋谷什用遣男谋者什用来贡方物即其地立盘顺府命谋谷什用为知府遣吏部尚书帖住礼部郎中智熙善使交趾以授时历赐之太阴犯轩辕癸卯敕僧道与民一体充役己酉以上文宗皇帝谥号遣官告祭于南郊庚戌太阴犯房宿甲寅罢广教总管府立行宣政院乙卯云南土酋姚安路总管高明来献方物钖符印遣之二月己未朔诏内外兴奉学校癸亥广西徭寇边杀官吏广海官巳除而未上者罪之甲子塞北东凉亭雹民饥诏上都留守发仓廪赈之乙丑命有司以时给宿卫冬衣以燕不邻为太保置僚属戊辰封也真也不千为昌宁王锡金印癸酉太阴犯太微上相丁丑封皇姑妥妥辉为英寿大长公主癸未安丰路旱饥敕有司赈粜麦万六千七百石甲申太庙木陛坏遣官告祭丁亥太白经天是月滦河漆河溢永平诸县水灾赈钞五千锭瑞州路水赈米一万石三月己丑朔诏科举取士国子学积分&#学钱粮儒人役免悉依累朝旧制学校官选有德行学问之人以充辛卯以阴阳家言罢造作四年太阴犯填星癸巳广西猺贼复起杀同知元帅吉列思掠库物遣右丞秃鲁迷失将兵讨之复立西番巡捕都元帅府罢广谊司复立覆实司赠吉烈思官令其子孙袭职庚子杭州镇江嘉兴常州松江江阴水旱疾疫敕有司发义仓粮赈饥民五十七万二千户癸卯月食既甲辰中书省臣言兴和路起建佛事一路所费为钞万三千五百三十余锭请依上都大都例给&#僧钱节其冗费从之乙巳中书省臣言益都真定盗起请选省院官往督捕之仍募能擒获者倍其赏获三人者与一官从之丁未以河南行省左丞相阿里海牙为江浙行省左丞相壬子广西庆远府猺贼寇全州诏平章政事探马赤统兵二万人击之丁巳诏蒙古色目犯奸盗诈伪之罪者隶宗正府汉人南人犯者属有司是月山东霖雨水涌民饥赈粜米二万二千石淮西饥赈粜米三万石湖广旱自是月不雨至于八月夏四月戊午朔日有食之庚申封宗室蛮子为文济王乙丑命顺元等处军民宣抚使八番等处沿边宣慰使伯颜溥花承袭父职丙寅罢龙庆州黑峪道上胜火儿站庚午诏云南出征军士亡殁者人赐钞二锭以葬壬申命唐其势为总管高丽女直汉军万户府达鲁花赤与马札儿台并为御史大夫丁丑太白经天戊寅太白昼见己卯奉圣明元孝皇帝文宗神主祔于太庙躬行告祭之礼乐用宫悬礼三献先是御史台臣言郊庙国之大典王者必行亲祀之礼所以尽尊尊亲亲之诚宜因升祔有事于太庙帝从之是日罢夏季时享诏加荣王左丞相撒敦开府仪同三司上柱国录军国重事食邑庐州复立杭州四隅录事司太白昼见壬午复如之帝嘉许衡辅世祖以不杀一天下特录其孙从宗为章佩监异珍库提点癸未立盐局于京师南北城官自卖盐以革专利之弊乙酉中书省臣言佛事布施费用太广以世祖时较之岁增金三十八锭银二百三锭四十两缯帛六万一千六百余匹钞二万九千二百五十余锭请除累朝期年忌日之外余皆罢从之是月车驾时巡上都益都东平路水设酒禁大名路桑麦灾成州旱饥诏出库钞及发常平仓米赈之河南旱自是月不雨至于八月五月己丑诏威武西宁王阿哈伯之子亦里黑赤袭其父封宦者孛罗帖木儿传皇后旨取盐十一万引入中政院辛卯以唐其势代撒敦为中书左丞相撒敦仍商量中书省事壬辰命中书平章政事撒的领蒙古国子监癸巳罢洪教提点所戊申诏文济王蛮子镇大名云南王阿鲁镇云南给银字圆牌是月中书省臣言江浙大饥以户计者五十九万五百六十四请发米六万七百石钞二千八百锭及募富人出粟发常平义仓赈之并存海运粮七十八万三百七十石以备不虞从之诏王侯宗戚军站人匠鹰坊控鹤但隶京师诸县者令所在一体役之赠故中书平章政事王泰亨谥清宪旧令三品以上官立朝有大节及有大功勋于王室者得赐功臣号及谥时寖冗滥失实惟泰亨在中书时安南请佛书乞以九经赐之使高丽不受礼遗为尚书贫不能自给故特赐是谥赠漳州万户府知事阚文兴英毅侯妻王氏贞烈夫人庙号双节六月丁巳朔中书省臣言云南大理中庆诸路曩因脱肩败狐反叛民多失业加以灾伤民饥请发钞十万锭差官赈恤从之戊午淮河涨淮安路山阳县满浦清冈等处民畜房舍多漂溺丙寅宣德府水灾出钞二千锭赈之乙亥唐其势辞左丞相不拜复命撒敦为左丞相辛巳诏蒙古色目人行父母丧癸未复立缮工司造缯帛乙酉赠燕铁木儿公忠开济弘谟同德翊运佐命功臣开府仪同三司太师中书右丞相追封德王谥忠武是月彰德雨白毛大宁广宁辽阳开元沈阳懿州水旱蝗大饥诏以钞二万锭遣官赈之秋七月丁亥戒阴阳人毋得于贵戚之家妄言祸福辛卯祭太祖太宗睿宗三朝御容罢秋季时享壬辰帝幸大安阁是日宴侍臣于奎章阁甲午太白昼见己亥太白经天壬寅诏蒙古色目人犯盗者免刺甲辰太白经大丙午复如之帝幸楠木亭己酉太白昼见夜有流星大如酒杯色赤长五尺余光明烛地起自天津没于离宫之南庚戌太白经天壬子复如之夜荧惑犯鬼宿癸丑甲寅太白复经天是月池州青阳铜陵饥发米一千石及募富民出粟赈之八月丙辰朔太白经天凡四日戊午祭社稷癸亥太白经天丙寅至戊辰太白复经天辛未赦天下京师地震鸡鸣山崩陷为池方百里人死者甚众自是日至甲戌太白经天丁丑己卯复如之夜犯轩辕庚辰至壬午太白复经天癸未中书平章政事阿里海牙罢是月南康路诸县旱蝗民饥以米十二万三千石赈粜之九月庚寅太白经天辛卯车驾还自上都壬辰太阴入南斗癸巳太白犯灵台甲午太白经天猺贼陷贺州发河南江浙江西湖广诸军及八番义从军命广西宣慰使都元帅章伯颜将以击之乙未太白经天己亥壬寅复如之乙巳太白犯太微垣壬子吉安路水灾民饥发粮二万石赈粜夜太白犯太微垣冬十月乙卯朔正内外官朝会仪班次一依品从戊午享于太庙辛酉以侍御史许有壬为中书参知政事癸亥太白犯太微上相复犯进贤丁卯立湖广黎兵屯田万户府统千户一十三所每所兵千人屯户五百皆土人为之官给田土牛种农器免其差徭又刱立武安县移石山寨巡检司于清水寨立霍丘县淮阴乡临水山巡检司改干宁军民安抚司曰干宁安抚司乙亥太阴犯轩辕太白犯填星己卯奉玉册玉宝上皇太后尊号曰赞天开圣仁寿徽懿昭宣皇太后诏曰朕登大宝君临万方永惟大母拥佑之勤神器奠安海宇宁谧实慈训之致然也爰协众议再举徽称而皇太后以文宗皇帝未祔于庙至诚谦抑弗赐俞允今告祔礼成亦既阅岁始徇所请乃以吉日奉上尊号思与普天同兹大庆其赦天下免今年民租之半内外官四品以下减一资却天鹅之献癸未命台宪部官各举材堪守令者一人十一月戊子中书省臣请发两艐船下番为皇后营利济南莱芜县饥罢官冶铁一年辛卯赐行宣政院废寺钱一千锭以营公廨乙未填星犯亢宿庚戌荧惑犯太微垣是月镇南王孛罗不花来朝十二月立道州永明县白面墟江华县涛墟巡检司各一以镇遏猺贼甲戌诏整治学校是岁禁私刱寺观庵院僧道入钱五十贯给度牒方出家至元元年春正月癸巳申命廉访司察郡县劝农官勤惰达大司农司以凭黜陟乙未立徽政院属官侍正府丙午云南妇人一产三男二月甲寅朔革冗官乙卯车驾将田于柳林御史台臣谏曰陛下春秋鼎盛宜思文皇付托之重致天下于隆平况今赤县之民供给繁劳农务方兴而驰骋冰雪之地倘有衔橛之变奈宗庙社稷何遂止丁巳立缥甸散府一穆由甸范陵甸军民长官司二以蓟州宝坻县稻田提举司所辖田土赐伯颜戊午祭社稷甲戌荧惑逆行入太微己卯以上皇太后册宝遣官告祭天地三月癸未朔诏遣五府官决天下囚御史台臣言丞相已领军国重事省院台官俱不得兼领各卫从之平伐都云定云酋长宝郎天都虫等来降即其地复立宣抚司参用其土酋为官辛卯以上皇太后宝册遣官告祭太庙壬辰河州路大雪十日深八尺牛羊驼马冻死者十九民大饥丙申中书省臣言甘肃甘州路十字寺奉安世祖皇帝母别吉太后于内请定祭礼从之丁酉以沾益州所辖罗山石梁交水三县并归巡检司月食己亥龙兴路饥出粮九万九千八百石赈其民庚子御史台臣言高丽为国首效臣节而近年屡遣使往选取媵妾至使生女不举女长不嫁乞赐禁止从之中书省臣言帝生母太后神主宜于太庙安奉命集议其礼甲辰山东河间两淮福建四处增盐课一十八万五千引中书请权罢征止令催办正额乙巳以中书左丞王结参知政事许有壬知经筵事封安南世子陈端午为安南国王是月益都路沂水日照蒙阴莒县旱饥赈米一万石夏四月癸丑朔诏诸官非节制军马者不得佩金虎符辛酉享于太庙以江南行御史台中丞不花为中书省参知政事壬戌太阴犯左执法丙寅诏以钞五十万锭命徽政院散给达达兀鲁思怯薛丹各爱马己巳加唐其势开府仪同三司己卯诏翰林国史院纂修累朝实录及后妃功臣列传庚辰罢功德典瑞营缮集庆翊正群玉缮工金玉珠翠诸提举司以撒的为御史大夫禁犯御名是月河南旱赈恤芍陂屯军粮两月五月壬午朔皇太后以膺受宝册恭谢太庙丙戌占城国遣其臣剌忒纳瓦儿撒来献方物且言交趾遏其贡道诏遣使宣谕交趾戊子车驾时巡上都遣使者诣曲阜孔子庙致祭加伯撒里金紫光禄大夫壬辰命严谥法以绝冒滥京畿民饥诏有司议赈恤癸卯太阴犯垒壁阵甲辰伯颜请以右丞相让唐其势诏不允命唐其势为左丞相是月永新州饥赈之六月辛酉有司言甘肃撒里畏产金银请遣官税之壬戌太阴犯心宿癸酉禁服色不得僣上乙亥罢江淮财赋总管府所管杭州平江集庆三处提举司以其事归有司诏湖南宣慰使司兼都元帅府总领所辖诸路镇守军马庚辰伯颜奏唐其势及其弟塔剌海谋逆诛之执皇后伯牙吾氏幽于别所大霖雨秋七月辛巳朔以马札儿台阿察赤并为御史大夫壬午伯颜杀皇后伯牙吾氏于开平民舍丁亥享于太庙壬辰加马札儿台银青荣禄大夫开府仪同三司领承徽寺乙未太阴犯垒壁阵壬寅专命伯颜为中书右丞相罢左丞相不置癸卯立脱脱禾孙于察罕脑儿之地乙巳罢燕铁木儿唐其势举用之人戊申诛荅里及剌剌等于市诏曰曩者文宗皇帝以燕铁木儿尝有劳伐父子兄弟显列朝廷而辄造事衅出朕远方文皇寻悟其妄有旨传次于予燕铁木儿贪利幼弱复立朕弟懿璘质班不幸崩殂今丞相伯颜追奉遗诏迎朕于南既至大都燕铁木儿犹怀两端迁延数月天陨厥躬伯颜等同时翊戴乃正宸极后撒敦荅里唐其势相袭用事交通宗王晃火帖木儿图危社稷阿察赤亦尝与谋赖伯颜等以次掩捕明正其罪元凶构难贻我太皇后震惊朕用兢惕永惟皇太后后其所生之子一以至公为心亲挈大宝畀予兄弟迹其定策两朝功德隆盛近古罕比虽尝奉上尊号揆之朕心犹为未尽已命大臣特议加礼伯颜为武宗捍御北边翼戴文皇兹又克清大憝明饬国宪爰赐荅剌罕之号至于子孙世世永赖可赦天下是月西和州徽州雨雹民饥发米赈贷之八月辛亥朔荧惑犯氐宿戊午祭社稷癸亥诏以岐阳王完者帖木儿知枢密院事帖木儿不花并为御史大夫甲子加完者帖木儿太傅戊寅道州永兴水灾发米五千石及义仓粮赈之己卯议尊皇太后为太皇太后许有壬谏以为非礼不从是月广西猺反命湖广行省右丞完者讨之沅州等处民饥赈米二万二千七百石九月庚辰朔车驾驻扼胡岭丙戌赦丁亥封知枢密院事阔里吉思为宜国公太保中书平章政事定住为宣德王夜太阴犯斗宿庚寅太阴犯垒壁阵庚子加中书平章政事彻里帖木儿银青荣禄大夫命有司造太皇太后玉册玉宝御史台臣言国朝初用宦官不过数人今内府执事不下千余乞依旧制裁减冗滥广仁爱之心省糜费之患从之丙午诏以乌撒乌蒙之地隶四川行省是月耒阳常宁道州民饥以米万六千石并常平米赈粜之车驾还自上都以京畿盐换羊二万口冬十月甲寅荧惑犯南斗丙辰以大司农塔失海牙为太尉置僚属商议中书省事丁巳以塔失帖木儿为太禧院使议军国重事流晃火帖木儿荅里唐其势子孙于边地诏海道都漕运万户府船户与民一体充役壬戌加御史大夫帖木儿不花银青荣禄大夫癸亥流御史大夫完者帖木儿于广海安置完者帖木儿乃贼臣也先铁木儿骨肉之亲监察御史以为言故斥之选省院台宗正府通练刑狱之官分行各道与廉访司审决天下囚甲子太阴犯昴宿丁卯太阴犯斗宿戊辰太白昼见以宗王亦思干儿弟撒昔袭其兄封监察御史吕思诚等十九人劾奏彻里帖木儿之罪不听皆辞去惟陈允文以不署名留辛未太皇太后玉册玉宝成遣官告祭于太庙是月以伯颜独任中书右丞相诏天下十一月庚辰敕以所在儒学贡士庄田租给宿卫衣粮诏罢科举甲申太白经天乙酉伯颜请内外官悉循资铨注今后无得保举&#滞选法从之癸巳命知枢密院事马札儿台领武备寺丙戌太白经天己丑辰星犯房宿甲午以燕铁木儿唐其势荅里所夺高丽田宅还其王阿剌忒纳失里丁酉以户部尚书徐奭吏部尚书定住参议中书省事戊戌召前知枢密院事福丁失剌不花撒儿的哥还京师初二人以帝未立谋诛燕铁木儿为所诬贬故止之己亥太阴犯太微垣庚子太阴犯左执法辛丑下诏改元诏曰朕祗绍天明入纂丕绪于今三年夙夜寅畏罔敢怠荒兹者年谷顺成海宇清谧朕方增修厥德日以敬天恤民为务属太史上言星文示儆将朕德菲薄有所未逮欤天心仁爱俾予以治有所告戒欤弭灾有道善政为先更号纪年实惟旧典惟世祖皇帝在位长久天人协和诸福咸至祖述之志良切朕怀今特改元统三年仍为至元元年遹遵成宪诞布宽条庶格祯祥永绥景祚赦天下立常平仓丁未赐知枢密院事彻里帖木儿三珠虎符十二月己酉朔荆门州献紫芝以廪给司属通政院加知枢密院事阔里吉思银青荣禄大夫兼左翊蒙古侍卫亲军都指挥使壬子太阴犯垒壁阵乙卯命云南行省造军士钱粮新旧之籍丙辰制省诸王公主驸马饮&#之费诏征高丽王阿剌忒纳失里入朝丁巳诏伯颜领宫相府戊午日赤如赭辛酉太白犯垒壁阵壬戌拨庐州饶州牧地一百顷赐宣让王帖木儿不花命四川云南江西行省保选蛮夷官以俟铨注乙丑奉玉册玉宝上太皇太后尊号曰赞天开圣徽懿宣昭贞文慈佑储善衍庆福元太皇太后诏曰钦惟太皇太后承九庙之托启两朝之业亲以大宝付之眇躬尚依拥佑之慈恪遵仁让之训爰极尊崇之典以昭报本之忱庸上徽称宣告中外命宣政院使末吉以司徒就第太白犯轩辕夫人星丙寅太白经天丁卯复如之夜太阴犯右执法庚午太白经天壬申复如之癸酉岁星昼见乙亥太白岁星皆昼见丙子安庆蕲黄地震丁丑西番贼起遣兵击之戊寅蒙古国子监成是日太白经天岁星昼见是月宝庆路饥赈粜米三千石闰月乙酉诏四川盐运司于盐井仍旧造盐余井听民煮造收其课十之三荧惑犯垒壁阵丁亥日赤如赭凡二日戊子复以宗正府为大宗正府壬辰诏宗室脱脱木儿袭封荆王赐金印命掌忙来诸军设立王府官属丁酉御史大夫撒的加银青荣禄大夫领奎章阁知经筵事戊戌御史台臣复劾奏中书平章政事撒里帖木儿罪罢之庚子太阴犯心星壬寅流撒里帖木儿于南安太阴犯箕宿癸卯太阴犯南斗丙午诏平章政事塔失海牙领都水度支二监是年江西大水民饥赈粜米七万七千石赐天下田租之半凡有妻室之僧令还俗为民既而复听为僧移犍为县还旧治二年春正月壬戌太阴犯右执法甲子太阴又犯角宿乙丑宿松县地震山裂丁卯太阴又犯房宿是月置都水庸田使司于平江二月戊寅朔祭社稷辛巳太阴犯昴宿甲申太白经天戊子诏以世祖所赐王积翁田八十顷还其子都中初积翁赍诏谕日本死于王事尝受赐后收入官故复赐之己丑立穆陵关巡检司壬辰日赤如赭乙未丙申复如之丁酉追尊帝生母迈来迪为贞裕徽圣皇后庚子分衡州路衡阳县立新城县进封宣靖王买奴为益王甲辰宗王也可札鲁忽赤添孙薨赐钞一百锭以葬乙巳诏赏劳广海征徭将卒有官者升散阶殁于王事者优加褒赠金山甘肃兵士在逃者听复业免其罪三月戊申以阿里海牙家藏书画赐伯颜甲寅以按灰为大宗正府也可札鲁忽赤总掌天下奸盗诈伪丁巳以累朝御服珠衣七宝项牌赐伯颜庚申日赤如赭壬戌复如之赐征东元帅府军士冬衣及甲诸军讨广西徭久无功敕行省行台廉访司官共督之顺州民饥以钞四千锭赈之夜太阴犯心宿癸亥日赤如赭甲子太阴犯箕宿乙丑太阴犯南斗赐宗王火儿灰母荅里钞一千锭以撒敦上都居第赐太保定住仍敕有司籍撒敦家财甲戌复四川盐井之禁以按荅木儿家人田宅赐太保定住以汪家奴为宣政院使加金紫光禄大夫造武宗英宗明宗三朝皇后玉册玉宝是月陕西暴风旱无麦夏四月丁丑朔日赤如赭禁民间私造格例戊寅封驸马孛罗帖木儿为毓德王丙戌太阴犯角宿丁亥禁服麒麟鸾凤白兔灵芝双角五爪龙八龙九龙万寿福寿字赭黄等服庚寅以知枢密院事帖木儿不花为中书平章政事撒迪为御史大夫甲午遣使以香币赐武当龙虎二山诏以太平路为郯王彻彻秃食邑以集庆庐州饶州秃秃哈民户赐伯颜仍于句容县设长官所领之戊戌车驾时巡上都拜中书左丞耿焕为侍御史王德懋为中书左丞赐宗室灰里王金一锭钞一千锭毓德王孛罗帖木儿钞三千锭公主八八钞二千锭五月丙午朔黄河复于故道庚戌太阴犯灵台乙卯南阳邓州大霖雨自是日至于六月甲申湍河白河大溢水为灾丙辰太白昼见丁巳亦如之壬申秦州山崩是月婺州不雨至于六月六月丁丑禁诸王驸马从卫服只孙衣系环赠宗王忽都荅儿为云安王谥忠武罗罗互为保宁王谥昭勇庚辰命中书平章政事阿吉剌知经筵事戊子以铁木儿补化为江浙行省左丞相太白犯井宿辛卯以汴梁大名诸路脱别台地土赐伯颜礼部侍郎忽里台请复科举取士之制不听庚子泾水溢辛丑以钞五千锭赐吴王搠失江秋七月丙午诏以公主奴伦引者思之地五千顷赐伯颜以卫辉路赐卫王宽彻哥为食邑己酉太白犯鬼宿庚戌以定住锁南参议中书省事壬子发阿鲁哈不兰奚骆驼一百一十上供太皇太后乘舆之用乙卯太白犯荧惑庚申禁隔越中书口传敕旨冒支钱粮甲子命有司以所籍撒敦宝器分赐伯颜及太保定住乙丑中书平章政事孛罗徙宅赐金二锭银十锭庚午敕赐上都孔子庙碑载累朝尊崇之意省诸王公主驸马从卫粮赐之数癸酉命宗王不兰奚驸马月鲁不花帖古思教化镇薛连可怯鲁连之地各赐钞六百锭及银牌遣之是月黄州蝗督民捕之人日五斗以钞二千锭赈新收阿速军扈从车驾者每户钞二锭死者人一锭八月甲戌朔日有食之高邮大雨雹诏云南广海八番及甘肃四川边远官死而不能归葬者有司给粮食舟车护送还乡去乡远者加钞二十锭无亲属者官为瘗之命威顺王宽彻不花还镇湖广先是伯颜矫制召之至京至是帝遣归藩戊寅祭社稷大都至通州霖雨大水敕军人修道己卯太阴犯心宿辛巳太阴犯箕宿辛卯以徽政院中政院财赋府田租六万三千三百石补本年海运未敷之数令有司归其直壬辰立屯卫于马札罕之地庚子诏强盗皆死盗牛马者劓盗驴骡者黥额再犯劓盗羊豕者墨项再犯黥三犯劓劓后再犯者死盗诸物者照其数估价省院台五府官三年一次审决着为令辛丑减湖马路泥溪平夷蛮夷夷都沐川雷坡六长官司并为三九月庚戌荧惑犯太微垣癸亥弛巩昌总帅府汉人军器之禁戊辰车驾还自上都海运粮至京遣官致祭天妃是月台州路饥发义仓募富人出粟赈之沅州路卢阳县饥赈粜米六千石冬十月丙子荧惑犯左执法己卯享于太庙丙申命参知政事纳麟监绘明宗皇帝御容丁酉太阴犯昴宿己亥诏每日右丞相伯颜太保定住中书平章政事孛罗阿吉剌聚议于内庭平章政事塔失海牙右丞巩卜班参知政事纳麟许有壬等聚议于中书太阴犯进贤是月抚州袁州瑞州诸路饥发米六万石赈粜之十一月己酉太阴犯垒壁阵壬子以那海为湖广行省平章政事讨广西叛猺武宗英宗明宗三朝皇后升祔入庙命官致祭丁巳遣河南行省平章政事玥珞普华于西番为僧己未太阴犯垒壁阵辛酉赐宣让王帖木儿不花市宅钱四千锭诏帖木儿不花王府官属朝贺班次列于有司之右壬戌命同知枢密院事者燕不花兼宫相都总管府达鲁花赤领隆镇卫左阿速卫诸军癸亥安置宗王不兰奚于梧州丁卯太阴犯房宿辛未禁弹弓弩箭袖箭壬申国公买住卒赐钞三百锭印造至元三年钞本一百五十万锭是月松江府上海县饥发义仓粮及募富人出粟赈之安丰路饥赈粜麦四万二千四百石十二月甲戌日赤如赭丙子命兴元府凤州留坝镇及晋宁路辽山县十八盘各立巡检司宗王也孙帖木儿进西马三匹赐文济王蛮子金印驿券及从卫者衣并粮五千石诏省院台翰林集贤奎章阁太常礼仪院礼部官定议宁宗皇帝尊谥庙号是月江州诸县饥总管王大中贷富人粟以赈贫民而免富人杂徭以为息约年丰还之民不病饥庆元慈溪县饥遣官赈之是岁诏整治驿传以甘肃行省白城子屯田之地赐宗王喃忽里以燕铁木儿居第赐灌顶国师曩哥星吉号大觉海寺塑千佛于其内江浙旱自春至于八月不雨民大饥三年春正月癸卯广州增城县民朱光卿谋反其党石昆山锺大明等率众从之伪称大金国改元赤符命指挥狗札里江西行省左丞沙的讨之戊申大都南北两城设赈粜米铺二十处辛亥升祔懿璘只班皇帝于庙谥冲圣嗣孝皇帝庙号宁宗豫王阿剌忒纳失里买池州铜陵产银地一所请用私财煅炼输纳官课从之癸丑立宣镇侍卫屯田万户府于宁夏丙辰月食丁巳日有交晕左右珥上有白虹贯之戊午帝猎于柳林凡三十五日监察御史丑的宋绍明进谏帝嘉纳之赐金币丑的等固辞帝曰昔魏征进谏唐太宗未尝不赏汝其受之是月临江路新淦州新喻州瑞州民饥赈粜米二万石封晋郭璞为灵应侯二月壬申朔日有食之棒胡反于汝宁信阳州棒胡本陈州人名闰儿以烧香惑众妄造妖言作乱破归德府鹿邑焚陈州屯营于杏冈命河南行省左丞庆童领兵讨之绍兴路大水丙子立船户提举司十处提领二十处定船户科差船一千料之上者岁纳钞六锭以下递减壬午以上太皇太后玉册玉宝恭谢太庙甲申定服色器皿舆马之制己丑汝宁献所获棒胡弥勒佛小旗伪宣敕并紫金印量天尺辛卯发钞四十万锭赈江浙等处饥民四十万户开所在山场河泊之禁听民樵采广西猺贼复反命湖广行省平章那海江西行省平章秃儿迷失海牙总兵捕之丙申太保定住薨给赐殡葬诸物庚子中书参知政事纳麟等请立采珠提举司先是尝立提举司泰定间以其烦扰罢去至是纳麟请复立之且以采珠户四万赐伯颜是月发义仓米赈蕲州及绍兴饥民三月辛亥太阴犯灵台发钞一万锭赈大都宝坻饥民戊午以玉宝玉册立弘吉剌氏伯颜忽都为皇后因雨辍贺诏以完者帖木儿苏州之田二百顷赐郯王彻彻秃己未大都饥命于南北两城赈粜糙米癸亥加封晋周处为英义武惠正应王己丑命宗王燕帖木儿为大宗正府札鲁忽赤是月天雨线发义仓粮赈溧阳州饥民六万九千二百人夏四月壬寅遣使降香于龙虎三茅阁皂诸山癸酉禁汉人南人高丽人不得执持军器凡有马者拘入官甲戌有星孛于王良至七月壬寅没于贯索皇后以受玉册玉宝恭谢太庙命伯颜领宣政侍卫军赐钞三千锭建宣镇侍卫府以太皇太后受册宝诏天下己卯车驾时巡上都壬午高丽王阿剌忒纳失里朝贺还国赐金一锭钞二千锭从官赐与有差辛卯合州大足县民韩法师反自称南朝赵王太阴犯垒壁阵丁酉谥唐杜甫为文贞己亥惠州归善县民聂秀卿谭景山等造军器拜戴甲为定光佛与朱光卿相结为乱命江西行省左丞沙的捕之庚子太白昼见是月诏省院台部宣慰司廉访司及部府幕官之长并用蒙古色目人禁汉人南人不得习学蒙古色目文字以米八千石钞二千八百锭赈哈剌奴儿饥民龙兴路南昌新建县饥太皇太后发徽政院粮三万六千七百七十石赈粜之五月辛丑民间讹言朝廷拘刷童男童女一时嫁娶殆尽壬寅太白犯鬼宿癸卯给平伐都云定云二处安抚司达鲁花赤暗都剌等虎符乙巳以兴州松州民饥禁上都兴和造酒太阴犯轩辕戊申诏汝宁棒胡广东朱光卿聂秀卿等皆系汉人汉人有官于省台院及翰林集贤者可讲求诛捕之法以闻太白昼见壬子太阴犯心宿甲寅诏哈八儿秃及秃坚帖木儿为太尉各设僚属幕官西番贼起杀镇西王子党兀班立行宣政院以也先铁木儿为院使往讨之戊午太白昼见己未太阴犯垒壁阵辛酉太白昼见壬戌命四川行省参知政事举理等捕反贼韩法师丁卯彗星见于东北大如天船星色白约长尺余彗指西南至八月庚午始灭六月庚午太白经天辛未甲戌复如之乙亥太白犯灵台戊寅赠丞相安童推忠佐运开国元勋东平忠宪王于所封城内建立祠庙官为致祭己卯太白经天夜太白犯太微垣辛巳大霖雨自是日至癸巳不止京师河南北水溢御河黄河沁河浑河水溢没人畜庐舍甚众壬午太白昼见太阴犯斗宿癸未设醮长春宫丁亥太白犯太微垣戊子加封文始尹真人为无上太初博文文始真君徐甲为垂元感圣慈化应御真君庚桑子洞灵感化超蹈混然真君文子通元光畅升元敏秀真君列子冲虚至德遁世游乐真君庄子南华至极雄文弘道真君己丑太白昼见庚寅复如之至七月辛酉方息壬辰彰德大水深一丈立高密县潍川乡景芝社巡检司秋七月己亥漳河泛溢至广平城下赐巩卜班西平王印癸卯车驾出猎太白经天乙巳复如之丙午车驾幸失剌斡耳朵太白复经天丁未车驾幸龙冈洒马乳以祭戊申诏朵儿只国王入朝庚戌太白昼见河南武陟县禾将熟有蝗自东来县尹张宽仰天祝曰宁杀县尹毋伤百姓俄有鱼鹰群飞啄食之壬子车驾幸干元寺甲寅太白经天乙卯怀庆水庚申诏除人命重事之外凡盗贼诸罪不须候五府官审录有司依例决之辛酉太白昼见壬戌赐宗王桑哥八剌七宝系腰太白经天癸亥甲子复如之是月狗札里沙的擒朱光卿寻追擒石昆山锺大明八月戊辰祭社稷遣使赈济南饥民九万户庚午彗星不见自五月丁卯始见至是凡六十三日自昴至房凡历一十五宿而灭甲戌太阴犯心辛巳京畿盗起壬午京师地大震太庙梁柱裂各室墙壁皆坏压损仪物文宗神主及御&#尽碎西湖寺神御殿壁仆压损祭器自是累震至丁亥方止所损人民甚众癸未日有交晕左右珥白虹贯之河南地震弛高丽执持军器之禁仍令乘马戊子汉人镇遏生蕃处亦开军器之禁修理文宗神主并庙中诸物是月车驾至自上都九月己亥荧惑犯斗宿甲辰太白犯斗宿丁未太阴犯垒壁阵己酉立皮货所于宁夏设提领使副主之立四川湖广江西江浙行枢密院文宗新主玉册及一切神御之物皆成诏依典礼祭告太阴犯垒壁阵辛亥太阴犯轩辕丙寅大都南北两城添设赈粜米铺五所冬十月庚午太白昼见癸酉日赤如赭乙亥命江浙行省丞相搠思监提调海运丙子太阴犯垒壁阵壬午太阴犯昴宿丁亥太白昼见太阴犯鬼宿庚寅太白昼见辛卯亦如之丙申复如之十一月丁酉太白经天戊戌太白犯亢宿己亥太白经天壬寅太阴犯荧惑癸卯太阴犯垒壁阵丙午立屯田于雄州丁未填星犯键闭辛亥太白犯五车甲寅太白犯鬼宿丙辰太阴犯轩辕丁巳太白经天太阴犯太微垣诏脱脱木儿袭脱火赤荆王位仍命其妃忽剌灰同治兀鲁思事戊午太白经天癸亥发钞万五千锭赈宣德等处地震死伤者太白经天甲子乙丑复如之十二月己巳享于太庙岁星退犯天&#填星犯罚星甲戌荧惑犯垒壁阵太白犯东咸乙亥吏部仍设考功郎中员外郎主事各一员庚辰命阿鲁图袭广平王爵壬午集贤大学士羊归等言太上皇唐妃影堂在真定玉华宫每年宜于正月二十日致祭从之丙戌命阿速卫探马赤军屯田是月以马札儿台为太保分枢密院镇北边是岁诏赐孝子靳昺碑伯颜请杀张王刘李赵五姓汉人帝不从征西域僧伽剌麻至京师号灌顶国师赐玉印四年春正月丙申以地震赦天下诏内外廉能官父母年七十无侍丁者附近铨注以便侍养以宣政院使不兰奚年七十致仕授大司徒给全俸终身癸卯太白犯建星甲辰复如之丙午太白犯五车辛亥太阴犯轩辕己未填星犯东咸江浙海运粮数不足拨江西河南五十万石补之庚申太阴入南斗太白犯牛宿辛酉分命宗王乃马互为知行枢密院事癸亥印造钞本百二十万锭是月诏修曲阜孔子庙二月丁卯罢河南江西江浙湖广四川等处行枢密院戊辰祭社稷庚午车驾猎于柳林戊寅太阴犯轩辕己卯太阴犯灵台乙酉奉圣州地震是月赈京师河南北被水灾者龙兴路南昌州饥以江西海运粮赈粜之三月戊申填星退犯东咸辛酉命中书平章政事阿吉剌监修至正条格告祭南郊以国王朵儿只为辽阳行省左丞相宗王玉里不花为知枢密院事赐钞一千锭金一锭银十锭夏四月辛未京师天雨红沙昼晦以探马赤只儿瓦互为中书平章政事癸酉以脱脱为御史大夫乙亥命阿吉剌为奎章大学士兼知经筵事己卯车驾时巡上都河南执棒胡至京师诛之癸巳车驾薄暮至八里塘雨雹大如拳其状有小儿环玦狮象龟卵之形五月乙未立五台山等处巡检司庚戌升两淮屯田打捕总管府为正三品甲寅赠湖广行省平章政事燕赤推诚翊戴安边制胜功臣太傅开府仪同三司上柱国追封永平王谥忠襄辛酉诏土番宣慰司军士许令乘马执兵器湖广行省元领新化洞古州潭溪龙里洪州诸洞三百余处洞民六万余户分隶靖州立叙南横江巡检司是月命佛家闾为考功郎中乔林为考功员外郎魏宗道为考功主事考校天下郡县官属功过命阿剌吉复为中书平章政事彰德献瑞麦一茎三穗临沂费县水发米三万石赈粜之六月庚午广东廉访司佥事恩莫绰言处决重囚宜命五府官斟酌地里远近预选官分行各道比到秋分时毕事从之辛巳袁州民周子旺反僣称周王伪改年号寻擒获伏诛填星退犯键闭壬午立重庆路垫江县己丑邵武路大雨水入城郭平地二丈是月信州路灵山裂漳州路南胜县民李志甫反围漳城守将搠思监与战失利诏江浙行省平章别不花总浙闽江西广东军讨之秋七月壬寅诏以伯颜有功立生祠于涿州汴梁己酉奉圣州地大震损坏人民庐舍丙辰巩昌府山崩压死人民戊午为伯颜立打捕鹰房诸色人户总管府八月癸亥朔日有食之戊辰祭社稷己巳申取高丽女子及阉人之禁赠伯颜察儿守诚佐治安惠世美功臣太师开府仪同三司上柱国追封奉元王谥忠宣辛未宣德府地大震癸酉山东盐运司于济南历城立滨洛盐仓东西二场丙子京师地震日二三次至乙酉乃止丁丑白虹贯天癸未改宣德府为顺宁府奉圣州为保安州赠太保曲出推忠翊运保宁一德功臣太师开府仪同三司上柱国追封广阳王谥忠惠赠平章伯帖木儿宣忠济美协诚正德功臣太傅开府仪同三司上柱国追封文安王谥忠宪甲申云南老告土官八那遣侄那赛赍象马来朝为立老告军民总管府是月车驾还自上都闰八月戊戌日赤如赭己亥复如之填星犯罚星太阴犯斗宿壬寅日赤如赭庚戌太阴犯斗宿乙卯太阴犯鬼宿九月丙寅太阴犯斗宿戊辰太白犯东咸癸酉奔星如杯大色白起自右旗之下西南行没于近浊甲申太阴犯轩辕乙酉太阴犯灵台庚寅日赤如赭太白犯斗宿冬十月辛卯享于太庙辛亥太阴犯酒旗十一月丙寅改英宗殿名昭融丁卯立绍熙府军民宣抚都总使司命御史大夫脱脱兼都总使治书侍御史吉当普为副都总使世袭其职本府元领六州二十县一百五十二镇国初以其地荒而废之至是居民二十余万故立府治之乙巳命平章政事孛罗领太常礼仪院使荧惑犯氐宿丁丑太阴犯鬼宿戊寅太阴犯垒壁阵壬午四川散毛洞蛮反遣使赈被寇人民十二月甲午大都南城等处设米铺二十每铺日粜米五十石以济贫民俟秋成乃罢戊戌立邦牙等处宣慰司都元帅府并总管府先是世祖既定缅地以其处云南极边就立其酋长为帅令三年一入贡至是来贡故立官府庚子荧惑犯房宿壬寅以宣徽使别儿怯不花为御史大夫癸卯太白经天己酉复如之庚戌加荆王脱脱木儿元德上辅广忠宣义正节振武佐运功臣之号太白经天辛亥复如之壬子荧惑犯东咸乙卯太白犯外屏太阴犯斗宿丙辰太白经天五年春正月癸亥禁止滥予僧人名爵庚午太阴犯井宿乙亥荧惑犯天江濮州鄄城县范县饥赈钞二千一百八十锭冀宁路交城等县饥赈米七千石桓州饥赈钞二千锭云需府饥赈钞五千锭开平县饥赈米两月兴和宝昌等处饥赈钞万五千锭二月庚寅信州雨土甲午太阴犯昴宿戊戌祭社稷庚子免广海添办盐课万五千引止办元额壬寅太阴犯灵台三月辛酉八鲁剌思千户所民被灾遣太禧宗禋院断事官塔海发米赈之戊辰滦河住冬怯怜口民饥每户赈粮一石钞二十两夏四月辛卯革兴州兴安县癸巳立伯颜南口过街塔二碑乙未加封孝女曹娥为慧感灵孝昭顺纯懿夫人壬寅太阴犯日星及房宿己酉申汉人南人高丽人不得执军器弓矢之禁是月车驾时巡上都五月己未朔晃火儿不剌赛秃不剌纽阿迭烈孙三卜剌等处六爱马大风雪民饥发米赈之庚午太阴犯心宿壬申太阴犯斗宿丙子太白犯昴宿丙戌加封浏阳州道吾山龙神崇惠昭应灵显广济侯六月壬寅月食甲辰荧惑退入南斗庚戌汀州路长汀县大水平地深可三丈余没民庐八百家坏民田二百顷户赈钞半锭死者一锭乙卯达达民饥赈粮三月是月沂莒二州民饥发粮赈粜之秋七月辛酉壬戌荧惑犯南斗甲子荧惑犯南斗太阴犯房宿甲戌太白经天丙子开上都兴和等处酒禁丁丑封皇姊月鲁公主为昌国大长公主戊寅太白经天诏诸王位下官毋入常选甲申常州宜兴山水出势高二丈坏民庐乙酉太白经天丙戌太白复经天八月丁亥车驾至自上都戊子太白经天祭社稷己丑太白复经天庚寅宗王脱欢脱木&#各爱马人民饥以钞三万四千九百锭赈之宗王脱怜浑秃各爱马人民饥以钞万一千三百五十七锭赈之太白经天辛卯太白复经天甲午太阴犯斗宿丁酉太白犯轩辕戊戌己亥太白经天壬寅至甲辰太白复经天乙巳太阴犯昴宿九月丁巳沈阳饥民食木皮赈粜米一千石戊午太白经天己未太白复经天冬十月辛卯享于太庙壬辰禁倡优盛服许男子里青巾妇女服紫衣不许戴笠乘马甲午诏命伯颜为大丞相加元德上辅功臣之号赐七宝玉书龙虎金符己亥荧惑犯垒壁阵是月衡州饥赈粜米五千石辽阳饥赈米五百石文登牟平二县饥赈粜米一万石十一月丁巳荧惑犯垒壁阵禁宰杀戊辰开封杞县人范孟反伪传帝旨杀河南行省平章政事月禄帖木儿左丞劫烈廉访使完者不花等已而捕诛之癸酉瑞州路新昌州雨木冰至明年二月始解是月八番顺元等处饥赈钞二万二千锭十二月辛卯复立都水庸田使司于平江先是尝置而罢至是复立甲午太阴犯昴宿癸卯荧惑犯外屏是岁敕赐曲阜宣圣庙碑工部厅梁上出芝草一本七茎袁州饥赈粜米五千石胶密莒潍等州饥赈钞二万锭六年春正月丁卯太阴犯鬼宿甲戌诏立司禋监奉太祖太宗睿宗三朝御容于石佛寺乙亥太阴犯房宿戊寅追封阔儿吉思为宣诚戡难翊运致美功臣太师开府仪同三司上柱国追封晋宁王谥忠襄是月察忽察罕脑儿等处马灾赈钞六千八百五十八锭邳州饥赈米两月二月甲申朔诏权止今年印钞戊子祭社稷己丑太阴犯昴宿丙申太阴犯太微垣己亥黜中书大丞相伯颜为河南行省左丞相诏曰朕践位以来命伯颜为太师秦王中书大丞相而伯颜不能安分专权自恣欺朕年幼轻视太皇太后及朕弟燕帖古思变乱祖宗成宪虐害天下加以极刑允合舆论朕念先朝之故尚存悯恤今命伯颜出为河南行省左丞相所有元领诸卫亲军并怯薛丹人等诏书到时即许散还以太保马札儿台为太师中书右丞相太尉塔失海牙为太傅知枢密院事塔马赤为太保御史大夫脱脱为知枢密院事汪家奴为中书平章政事岭北行省平章政事也先帖木儿为御史大夫增设京城米铺从便赈粜壬寅诏除知枢密院事脱脱之外诸王侯不得悬带弓箭环刀辄入内府癸卯太阴犯心宿乙巳罢各处船户提举广东采珠提举二司丁未太阴犯罗堰立延徽寺以奉宁宗祀事罢司禋监罢通州河西务等处抽分按利房大都东里山查提领所戊申荧惑犯月星己酉彗星如房星大色白状如粉絮尾迹约长五寸余彗指西南渐向西北行是月福宁州大水溺死人民京畿五州十一县水每户赈米两月三月甲寅漳州义士陈君用袭杀反贼李志甫授君用同知漳州路总管府事乙卯益都般阳等处饥赈之丙辰赦漳潮二州民为李志甫刘虎仔胁从之罪褒赠军将死事者丁巳大斡耳朵思风雪为灾马多死以钞八万锭赈之癸亥四怯薛役户饥赈米一千石钞二千锭成宗潜邸四怯薛户饥赈米二百石钞二百锭以知枢密院事脱脱御史大夫别儿怯不花知枢密院事牙不花知经筵事中书参议阿鲁佛住兼经筵官太阴犯轩辕丁卯诏赐江南行台御史中丞史惟良御史中丞耿焕山东廉访使张友谅中书参知政事许有壬上尊束帛庚午太阴犯房宿辛未诏徙伯颜于南恩州阳春县安置壬申太阴犯南斗丁丑以治书侍御史达识帖睦迩为奎章阁大学士翰林直学士揭傒斯为奎章阁供奉学士戊寅太白犯月星辛巳彗星见自二月己酉至三月庚辰凡三十二日是月淮安路山阳县饥赈钞二千五百锭给粮两月顺德路邢台县饥赈钞三千锭夏四月己丑享于太庙庚寅诏大天元延寿寺立明宗神御殿碑以同知枢密院事铁木儿塔识为中书右丞丙午诏封马札儿台为忠王及加荅剌罕之号马札儿台辞五月癸丑禁民间藏军器乙卯监察御史普鲁台言右丞相马札儿台辞荅剌罕及王爵名号宜示天下以劝廉让从之己未诏以党兀巴太子擒贼阿荅理胡殁于王事追封凉王谥忠烈漳州龙岩尉黄佐才获李志甫余党郑子箕佐才因与贼战妻子四十余口皆遇害以佐才为龙岩县尹丁卯太阴犯斗宿辛未降钞万锭给守卫宫阙内外门禁唐兀左右阿速贵赤阿儿浑钦察等卫军丙子车驾时巡上都置月祭各影堂香于大明殿遇行礼时令省臣就殿迎香祭之以宦者伯不花为长宁寺卿是月济南饥赈钞万锭六月丙申诏撤文宗庙主徙太皇太后不荅失里东安州安置放太子燕帖古思于高丽其略曰昔我皇祖武宗皇帝升遐之后祖母太皇太后惑于憸慝俾皇考明宗皇帝出封云南英宗遇害正统寖偏我皇考以武宗之嫡逃居朔漠宗王大臣同心翊戴肇启大事于时以地近先迎文宗暂总机务继知天理人伦之攸当假让位之名以宝玺来上皇考推诚不疑即授以皇太子宝文宗稔恶不悛当躬迓之际乃与其臣月鲁不花也里牙明里董阿等谋为不轨使我皇考饮恨上宾归而再御宸极思欲自解于天下乃谓夫何数日之间宫车弗驾海内闻之靡不切齿又私图传子乃构邪言嫁祸于八不沙皇后谓朕非明宗之子遂俾出居遐陬祖宗大业几于不继内怀愧慊则杀也里牙以杜口上天不佑随降殒罚叔婶不荅失里怙其势焰不立明考之冢嗣而立孺稚之弟懿璘质班奄复不年诸王大臣以贤以长扶朕践位国之大政属不自遂者讵能枚举每念治必本于尽孝事莫先于正名赖天之灵权奸屏黜尽孝正名不容复缓永惟鞠育罔极之恩忍忘不共戴天之义既往之罪不可胜诛其命太常彻去脱脱木儿在庙之主不荅失里本朕之婶乃阴构奸臣弗体朕意僣膺太皇太后之号迹其闺门之祸离间骨肉罪恶尤重揆之大义削去鸿名徙东安州安置燕帖古思昔虽幼冲理难同处朕终不陷于覆辙专务残酷惟放诸高丽当时贼臣月鲁不花也里牙已死其以明里董阿等明正典刑监察御史崔敬言燕帖古思不宜放逐不报己亥秦州成纪县山崩地拆癸卯太白昼见己酉太白复昼见辛亥太白昼见夜犯岁星是月济南路历城县饥赈钞二千五百锭秋七月甲寅太白昼见诏封微子为仁靖公箕子为仁献公比干加封为仁显忠烈公乙卯奉元路盩厔县河水溢漂流人民丁巳太白昼见戊午以星文示异地道失宁蝗旱相仍颁罪己诏于天下享于太庙己未以亦怜真班为御史大夫庚申太阴犯心宿壬戌至癸亥太白昼见甲子太阴犯罗堰乙丑至丙寅太白复昼见丁卯燕帖古思薨诏以钞一百锭备物祭之癸酉太白昼见戊寅命翰林学士承旨腆哈奎章阁学士等删修大元通制庚辰达达之地大风雪羊马皆死赈军士钞一百万锭并遣使赈怯烈干十三站每站一千锭是月禁色目人勿妻其叔母八月壬午以也先帖木儿为御史大夫戊子祭社稷是月车驾至自上都九月辛亥明里董阿伏诛癸丑加封汉张飞武义忠显英烈灵惠助顺王辛酉太白犯虚梁丙寅诏今后有罪者毋籍其妻女以配人丁卯太阴犯昴宿荧惑犯岁星甲戌太阴犯轩辕冬十月甲申奉玉册玉宝尊皇考为顺天立道睿文智武大圣孝皇帝亲祼太室庚寅奉符长清元城清平四县饥诏遣制国用司官验而赈之辛卯各爱马人不许与常选壬辰立曹南王阿剌罕淮安王伯颜河南王阿&#祠堂丁酉太白入南斗己亥太白犯斗宿壬寅马札儿台辞左丞相职仍为太师以脱脱为中书右丞相宗正札鲁忽赤铁木儿不花为中书左丞相是月河南府宜阳等县大水漂没民庐溺死者众人给殡葬钞一锭仍赈义仓粮两月十一月甲寅监察御史世图&#言宜禁荅失蛮回回主吾人等叔伯为婚姻乙卯太阴犯虚梁以亲祼大礼庆成御大明殿受群臣朝戊午荧惑犯氐宿甲子月食辰星犯东咸辛未以孔克坚袭封衍圣公戊寅辰星犯天罡是月处州婺州饥以常平义仓粮赈之十二月复科举取士制国子监积分生员三生一次依科举例入会试中者取一十八名癸未太阴犯虚梁乙酉太阴犯土公丁亥荧惑犯钩钤戊子罢天历以后增设太禧宗禋等院及奎章阁乙未荧惑犯东咸戊戌太阴犯明堂是月东平路民饥赈之宝庆路大雪深四尺五寸至正元年春正月己酉朔改元诏曰朕惟帝王之道德莫大于克孝治莫大于得贤朕早历多难入绍大统仰思祖宗付托之重战兢惕励于兹八年慨念皇考久劳于外甫即大命四海觖望夙夜追慕不忘于怀乃以至元六年十月初四日奉玉册玉宝追上皇考曰顺天立道睿文智武大圣孝皇帝被服衮冕祼于太室式展孝诚十有一月六日勉徇大礼庆成之请御大明殿受群臣朝爰自去春畴咨于众以知枢密院事马札儿台为太师右丞相以正百官以亲万民寻即控辞养疾私第再三谕旨勉令就位自春徂秋其请益固朕悯其劳日久察其至诚不忍烦之以政俾解机务仍为太师而知枢密院事脱脱早岁辅朕克着忠贞乃命为中书右丞相宗正札鲁忽赤帖木儿不花尝历政府嘉绩着闻为中书左丞相并录军国重事夫三公论道以辅予德二相总政以弼予治其以至元七年为至正元年与天下更始甲寅荧惑犯天江丁巳享于太庙庚申太阴犯井宿癸亥诏天寿节禁屠宰六日辛未太阴犯心宿癸酉太阴犯斗宿甲戌太白昼见凡四日是月命脱脱领经筵事命永明寺写金字经一藏免天下税粮五分湖南诸路饥赈粜米十八万九千七十六石二月戊寅祭社稷己卯太白昼见庚辰太白复昼见辛巳立广福库罢藏珍等库乙酉济南滨州沾化等县饥以钞五万三千锭赈之丙戌太白昼见癸巳太阴犯明堂乙未加封皇姊不荅昔你明惠贞懿大长公主是月大都宝坻县饥赈米两月河间莫州沧州等处饥赈钞三万五千锭晋州饶阳阜平安喜灵寿四县饥赈钞二万锭印造至元钞九十九万锭中统钞一万锭三月庚戌罢两淮屯田手号打捕军役令属本所领之癸丑命屯储御军于河南芍陂洪泽德安三处屯种甲寅给还帖木儿不花宣让王印镇淮西己未汴梁地震大都路涿州范阳房山饥赈钞四千锭丙子以行省平章政事燕帖木儿就佩虎符提调屯田是月般阳路长山等县饥赈钞万锭彰德路安阳等县饥赈钞万五千锭夏四月丁丑道州土贼蒋丙等反破江华县掠明远县戊寅彰德有赤风自西北起昼晦如夜甲申享于太庙丁亥临贺县民被猺寇钞掠发义仓粮赈之庚寅帝幸护圣寺命中书右丞帖木儿塔识为平章政事阿鲁为右丞许有壬为左丞癸巳立富平库隶资正院复立卫候司丁酉以两浙水灾免岁办余盐三万引己亥立吏部司绩官庚子复封太师马札儿台为忠王罢漷州河西务彰德饥赈钞万五千锭是月车驾时巡上都五月戊申以崇文监属翰林国史院己未罢河西务行用库壬戌月食是月赈阿剌忽等处被灾之民三千九百一十三户给钞二万一千七百五锭闰五月丁丑改封徽州土神汪华为昭忠广仁武烈灵显王甲午赏赐扈从明宗诸王官属八百七人金银钞币各有差壬寅诏刻宣文至正二宝六月戊午禁高丽及诸处民以亲子为宦者因避赋役戊辰改旧奎章阁为宣文阁庚午太阴犯井宿是月扬州路崇明通泰等州海潮涌溢溺死一千六百余人赈钞万一千八百二十锭秋七月己卯享于太庙乙酉太阴犯填星庚寅太阴犯云雨八月戊申祭社稷是月车驾至自上都九月庚辰太阴犯建星壬午赐文臣燕于拱辰堂己丑冀宁路嘉禾生异亩同颖壬辰太阴犯钺星又犯井宿壬寅许有壬进讲明仁殿帝悦赐酒宣文阁中仍赐貂裘金织纹币冬十月丁未享于太庙己酉封阿沙不花顺宁王昔宝赤寒食顺国公甲寅中书省臣奏海运不给宜令江浙行省于中政院财赋府拨赐诸人寺观田粮总运二百六十万石从之乙卯岁星犯氐宿丁巳太阴犯月星戊午月食既十一月丙子道州路贼何仁甫等反戊寅彰德属县各添设县尉一员庚辰分吏部礼部兵部刑部为二库户部工部为二库各设管勾一员己亥太阴犯东井庚子太阴犯天江徭贼寇边诏湖广行省平章政事巩卜班总兵讨平之定赏有差十二月乙卯诏民年八十以上蒙古人赐缯帛二表里其余州县旌以高年耆德之名免其家杂役丁巳太白犯垒壁阵己未立四川安岳县增设嘉兴等处盐仓壬戌云南车里寒赛刀等反诏云南行省平章政事脱脱木儿讨平之癸亥以在库至元中统钞二百八十二万二千四百八十八锭可支二年住造明年钞本诏革王伯颜察儿等所献檀景等处产金地土山东燕南强盗纵横至三百余处选官捕之复立拱仪局己巳以翰林学士承旨张起岩知经筵事是月复立司禋监加封真定路滹沱河神为昭佑灵源侯二年春正月丁丑享于太庙丙戌开京师金口河深五十尺广一百五十尺役夫一十万戊子太阴犯明堂癸巳遣翰林学士三保等代祀五岳四渎甲午荧惑犯月星是月大同饥人相食运京师粮赈之顺宁保安饥赈钞一万锭广平磁威州饥赈钞五万锭降咸平府为县升懿州为路以大宁路所辖兴中义州属懿州二月壬寅颁农桑辑要戊申祭社稷乙卯李沙的伪造御宝圣旨称枢密院都事伏诛己巳织造明宗御容是月彰德路安阳临彰等县饥赈钞二万锭大同路浑源州饥以钞六万二千锭粮二万石兼赈之大名路饥以钞万二千锭赈之河间路饥以钞五万锭赈之三月戊寅亲试进士七十八人赐拜住陈祖仁及第其余出身有差辛巳冀宁路饥赈粜米三万石戊子太阴犯房宿是月顺德路平乡县饥赈钞万五千锭卫辉路饥赈钞万五千锭杭州路火灾给钞万锭赈之夏四月辛丑冀宁路平晋县地震声鸣如雷裂地尺余民居皆倾乙巳享于太庙己酉罢云南蒙庆宣尉司庚申太阴犯罗堰是月车驾时巡上都五月甲申太白经天丁亥以江浙行省平章政事只儿瓦台为河南行省平章政事东平雨雹如马首六月戊申命江浙拨赐僧道田还官征粮以备军储壬子济南山崩水涌乙丑罢邦牙宣慰司是月汾水大溢秋七月庚午惠州路罗浮山崩辛未享于太庙乙未太阴掩太白丁酉太白昼见己亥庆远路莫八聚众反攻陷南丹左右两江等处命脱脱赤颜讨平之立司狱司于上都比大都兵马司是月拂郎国贡异马长一丈一尺三寸高六尺四寸身纯黑后二蹄皆白八月庚子朔日有食之癸卯罢上都事产提举司丙午太白昼见戊申祭社稷是月冀宁路饥赈粜米万五千石九月己巳诏遣湖广行省平章政事巩卜班领河南江浙湖广诸军讨道州贼平之复平&#峒堡寨二百余处辛未车驾至自上都丁丑太阴犯罗堰京城强贼四起戊子太阴犯井宿是月归德府睢阳县因黄河为患民饥赈粜米万三千五百石冬十月己亥朔日有食之癸卯太阴犯建星陕西行省平章政事朵朵辞职侍亲不允丁未享于太庙甲寅太阴犯天关壬戌诏遣官致祭孔子于曲阜罢织染提举司甲子杭州嘉兴绍兴温州台州等路各立检校批验盐引所权免两淮额盐十万引福建余盐三万引十一月甲申诏免云南明年差税辛卯岁星荧惑太白聚于尾宿十二月壬寅申服色之禁丙午命中书右丞太平枢密副使姚庸御史中丞张起岩知经筵事己酉京师地震辛亥封晃火帖木儿之子彻里帖木儿为抚宁王丙辰赐云南行省参知政事不老三珠虎符以兵讨死可伐癸亥阿鲁秃满等以谋害宰臣图为叛逆伏诛三年春正月丙子中书左丞许有壬辞职丁丑享于太庙乙酉中书平章政事纳麟辞职庚寅沙汰怯薛丹名数二月戊戌祭社稷甲辰太阴犯并宿填星犯牛宿荧惑犯罗堰丁未立四川省检校官辽阳吾者野人叛乙卯太阴犯氐宿是月汴梁路新郑密二县地震宝庆路饥判官文殊奴以所受敕牒贷官粮万石赈之秦州成纪县巩昌府宁远伏羌县山崩水涌溺死人无算三月壬申造鹿顶殿监察御史成遵等言可用终场下第举人充学正山长国学生会试不中者与终场举人同戊寅诏作新风宪在内之官有不法者监察御史劾之在外之官有不法者行台监察御史劾之岁以八月终出巡次年四月中还司壬午太阴犯氐宿是月诏修辽金宋三史以中书右丞相脱脱为都总裁官中书平章政事铁木儿塔识中书右丞太平御史中丞张起岩翰林学士欧阳元侍御史吕思诚翰林侍讲学士揭傒斯为总裁官夏四月丙申朔日有食之乙巳享于太庙是月两都桑果叶皆生黄色龙文车驾时巡上都五月河决白茅口六月壬子命经筵官月进讲者三是月回回剌里五百余人渡河寇掠解吉隰等州中书户部以国用不足请撙节浮费秋七月丁卯享于太庙戊辰修大都城戊寅立永昌等处宣慰司庚辰太白犯右执法是月兴国路大旱河南自四月至是月霖雨不止户部复言撙节钱粮八月甲午朔晋宁路临汾县献嘉禾一茎有八穗者命朵思麻同知宣慰司事锁儿哈等讨四川上蓬琐吃贼戊戌祭社稷山东有贼焚掠兖州是月车驾还自上都九月甲子湖广行省平章政事巩卜班擒道州贺州猺贼首唐大二蒋仁五至京诛之其党蒋丙自号顺天王攻破连桂二州甲申修理太庙遣官告祭奉迁神主于后殿冬十月乙未增立巡防捕盗所于永昌丁酉告祭太庙奉安神主戊戌帝将祀南郊告祭太庙至宁宗室问曰朕宁宗兄也当拜否太常博士刘闻对曰宁宗虽弟其为帝时陛下为之臣春秋时鲁闵公弟也僖公兄也闵公先为君宗庙之祭未闻僖公不拜陛下当拜帝乃拜丁未月食己酉帝亲祀上帝于南郊以太祖配癸丑命佥枢密院事韩元善为中书参知政事中书参议买&#丁同知宣徽院事己未以郊祀礼成诏大赦天下文官普减一资武官升散官一等蠲民间田租五分赐高年帛以湖广行省平章政事巩卜班为宣徽院使行枢密院知院刺剌为翰林学士承旨十一月辛未享于太庙十二月丙申诏写金字藏经丁未以别儿怯不花为中书左丞相是月胶州及属邑高密地震河南等处民饥赈粜麦十万石是岁诏立常平仓罢民间食盐征遗逸脱因伯颜张瑾杜本本辞不至四年春正月辛未享于太庙辛巳诏定守令黜陟之法六事备者升一等四事备者减一资三事备者平迁六事俱不备者降一等庚寅河决曹州雇夫万五千八百修筑之是月河又决汴梁二月戊戌祭社稷辛丑四川行省立惠民药局是月中书右丞太平升平章政事闰月辛酉朔永平沣州等路饥赈之乙亥月食三月丁酉复立武功县壬寅特受八秃麻朵儿只征东行省左丞相嗣高丽国王癸丑以河南行省平章政事纳麟为中书平章政事集贤大学士姚庸为中书左丞夏四月丁亥复立广样局是月车驾时巡上都五月乙未右丞相脱脱辞职不许甲辰许之以阿鲁图为中书右丞相乙巳封脱脱为郑王食邑安丰赐金印及海青文豹等物俱辞不受是月大霖雨黄河溢平地水二丈决白茅堤金堤曹濮济兖皆被灾六月戊辰巩昌陇西县饥每户贷常平仓粟三斗俟年丰还官己巳赐脱脱松江田为立松江等处稻田提领所秋七月戊子朔温州飓风大作海水溢地震益都濒海盐徒郭火赤作乱己丑享于太庙是月滦河水溢八月戊午祭社稷丁卯山东霖雨民饥相食赈之丙戌赐脱脱金十锭银五十锭钞万锭币帛二百匹辞不受是月陕西行省定惠民药局莒州蒙阴县地震郭火赤上太行由陵川入壶关至广平杀兵马指挥复还益都车驾还自上都九月丁亥朔日有食之丙午命太平提调都水监辛亥以南台治书侍御史秦从德为江浙行省参知政事提调海运癸丑命御史大夫也先帖木儿平章政事铁木儿塔识知经筵事右丞达识帖睦迩提调宣文阁知经筵事冬十月乙酉议修黄河淮河堤堰十一月丁亥朔以各郡县民饥不许抑配食盐复令民入粟补官以备赈济戊子禁内外官民宴会不得用珠花己亥保定路饥以钞八万锭粮万石赈之戊申河南民饥禁酒十二月己未四川廉访司建言广元等五路广安等三府永宁等两宣抚司请依内郡设置推官一员从之壬戌太阴犯外屏癸亥汉阳地震戊寅猺贼寇靖州是月东平地震禁淫祠赈东昌济南般阳庆元抚州饥民是岁猺贼寇浔州同知府事保童率民兵击走之五年春正月辛卯享于太庙是月蓟州地震二月戊午祭社稷三月辛卯帝亲试进士七十有八人赐普颜不花张士坚进士及第其余赐出身有差是月以陈思谦参议中书省事先是思谦建言所在盗起盖由岁饥民贫宜大发仓廪赈之以收人心仍分布重兵镇抚中夏不听大都永平巩昌兴国安陆等处并桃温万户府各翼人民饥赈之夏四月丁卯大都流民官给路粮遣其还乡是月汴梁济南邠州瑞州等处民饥赈之募富户出米五十石以上者旌以义士之号车驾时巡上都五月己丑诏以军士所掠云南子女一千一百人放还乡里仍给其行粮不愿归者听丁未河间转运司户被水灾诏权免余盐二万引候年丰补还官六月庐州张顺兴出米五百余石赈饥旌其门秋七月丁亥河决济阴己丑享于太庙丙午命也先帖木儿铁木儿塔识并为御史大夫诏作新风纪八月戊午祭社稷是月车驾还自上都九月壬午日有食之戊戌开酒禁辛丑以中书右丞达识帖睦迩为翰林学士承旨中书参知政事搠思监为右丞资政院使朵儿直班为中书参知政事是月革罢奥鲁冬十月壬子以中书平章政事太平为御史大夫乙卯享于太庙辛酉命奉使宣抚巡行天下诏曰朕自践祚以来至今十有余年托身亿兆之上端居九重之中耳目所及岂能周知故虽夙夜忧勤觊安黎庶而和气未臻灾眚时作声教未洽风俗未淳吏弊未祛民瘼滋甚岂承宣之寄纠劾之司奉行有所未至欤若稽先朝成宪遣官分道奉使宣抚布朕德意询民疾苦疏涤冤滞蠲除烦苛体察官吏贤否明加黜陟有罪者四品以上停职申请五品以下就便处决民间一切兴利除害之事悉听举行命江西行省左丞忽都不丁吏部尚书何执礼巡两浙江东道前云南行省右丞散散将作院使王士弘巡江西福建道大都路达鲁花赤拔实江浙行省参知政事秦从德巡江南湖广道吏部尚书定僧宣政佥院魏景道巡河南江北道资政院使蛮子兵部尚书李献巡燕南山东道兵部尚书不花枢密院判官靳义巡河东陕西道宣政院同知伯家奴宣徽佥院王也速迭儿巡山北辽东道荆湖北道宣慰使阿乞剌两淮运使杜德远巡云南省上都留守阿牙赤陕西行省左丞王绅巡甘肃永昌道大都留守荅儿麻失里河南行省参知政事王守诚巡四川省前西台中丞定定集贤侍讲学士苏天爵巡京畿道平江路达鲁花赤左荅纳失里都水监贾惟贞巡海北海南广东道黄河泛溢辛未辽金宋三史成右丞相阿鲁图进之帝曰史既成书前人善者朕当取以为法恶者取以为戒然岂止激劝为君者为臣者亦当知之卿等其体朕心以前代善恶为勉己卯监察御史不荅失里请罢造作不急之务是月以吕思诚为中书参知政事十一月甲午至正条格成奉元路陈望叔伪称燕帖古思太子伏诛卜二月丁巳诏定荐举守令法是岁宣徽院使笃怜铁穆迩知枢密院事冯思温为御史中丞六年春二月庚戌朔日有食之辛未兴国雨雹大者如马首是月山东地震七日乃止三月辛未盗扼李开务之闸河劫商旅船两淮运使宋文瓒言世皇开会通河千有余里岁运米至京者五百万石今骑贼不过四十人劫船三百艘而莫能捕恐运道阻塞乞选能臣率壮勇千骑捕之不听戊申京畿盗起范阳县请增设县尉及巡警兵从之山东盗起诏中书参知政事锁南班至东平镇遏八番龙宜来进马夏四月壬子辽阳为捕海东青烦扰吾者野人及水达达皆叛癸丑以长吉为皇太子宫傅官颁至正条格于天下甲寅以中书参知政事吕思诚为左丞乙卯享于太庙丁卯车驾时巡上都发米二十万石赈粜贫民万户买住等讨吾者野人遇害诏恤其家以中书左丞吕思诚知经筵事命左右二司六部吏属于午后讲习经史五月壬午陕西饥禁酒象州盗起江西田赋提举司扰民罢之丁亥盗窃太庙神主遣火儿忽荅讨吾者野人丁酉以黄河决立河南山东都水监六月己酉汀州连城县民罗天麟陈积万叛陷长汀县福建元帅府经历真宝万户廉和尚等讨之丁巳诏以云南贼死可伐盗据一方侵夺路甸命亦秃浑为云南行省平章政事讨之秋七月己卯享于太庙丙戌以辽阳吾者野人等未靖命太保伯撒里为辽阳行省左丞相镇之丁亥降诏招谕死可伐散毛洞蛮覃全在叛招降之以为散毛誓&#等处军民宣抚使置官属给宣敕虎符设立驿铺癸巳诏选怯薛官为路府县达鲁花赤丙申以朵儿直班为中书右丞荅儿麻为参知政事壬寅以御史大夫亦怜真班等知经筵事甲辰京畿奉使宣抚定定奏言御史撒八儿等罪杖黜之时诸道奉使皆与台宪互相掩蔽惟定定与湖广道拔实纠举无避八月丙午命江浙行省右丞忽都不花江西行省右丞秃鲁统军合讨罗天麟戊申祭社稷是月车驾还自上都九月乙酉克复长汀戊子邵武地震有声如鼓至夜复鸣冬十月思靖猺寇犯武冈诏湖广省臣及湖南宣慰元帅完者帖木儿讨之俘斩数百级猺贼败走闰月乙亥诏赦天下免差税三分水旱之地全免靖州猺贼吴天保陷黔阳癸未汀州贼徒罗德用杀贼首罗天麟陈积万以首级送官余党悉平十二月丁丑省臣改拟明宗母寿章皇后徽号曰庄献嗣圣皇后己卯改立山东东西道宣慰使司都元帅府开设屯田驻军马甲申诏复立大护国仁王寺昭应宫财用规运总管府凡贷民间钱二十六万余锭辛卯有司以赏赉泛滥奏请恩赐必先经省台院定拟甲午设立海海剌秃屯田二处诏犯赃罪之人常选不用复立八百宣慰司以土官韩部袭其父爵辛丑以吉剌班为太尉开府置僚属壬寅山东河南盗起遣左右阿速卫指挥不儿国等讨之是岁黄河决尚书李絅请躬祀郊庙近正人远邪佞以崇阳抑阴不听
