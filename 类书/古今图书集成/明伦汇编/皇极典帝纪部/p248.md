<!-- { "loadSidebar": true } -->
按宋史真宗本纪真宗应符稽古神功让德文明武定章圣元孝皇帝讳恒太宗第三子也母曰元德皇后李氏初干德五年五星从镇星聚奎明年正月后梦以裾承日有娠十二月二日生于开封府第赤光照室左足指有文成天字幼英睿姿表特异与诸王嬉戏好作战阵之状自称元帅太祖爱之育于宫中尝登万岁殿升御榻坐太祖大奇之抚而问曰天子好作否对曰由天命耳比就学受经一览成诵初名德昌太平兴国八年授检校太保同中书门下平章事封韩王改名元休端拱元年封襄王改元侃淳化五年九月进封寿王加检校太傅开封尹至道元年八月立为皇太子改今讳仍判府事故事殿庐幄次在宰相上宫僚称臣皆推让弗受见宾客李至李沆必先拜迎送降阶及门开封政务填委帝留心狱讼裁决轻重靡不称惬故京狱屡空太宗屡诏嘉美三年二月太宗崩奉遗制即皇帝位于柩前夏四月乙未尊皇后为皇太后赦天下常赦所不原者咸除之丙申群臣请听政表三上从之戊戌始见群臣于崇政殿西序寻赐器币癸卯门下侍郎兼兵部尚书平章事吕端加右仆射弟越王元份进封雍王吴王元杰进封兖王并兼中书令徐国公元偓进封彭城郡王泾国公元偁进封安定郡王并同平章事元俨封曹国公侄阆州观察使惟吉为武信军节度使侍卫马步军都虞傅潜殿前都指挥使王超侍卫马军都指挥使李继隆侍卫步军都指挥使高琼并领诸军节度驸马都尉王承衍石保吉魏咸信并为诸军节度使甲辰宣徽北院使知枢密院事赵镕加南院使左丞李至礼部侍郎李沆并参知政事丁未中外群臣进秩一等罢盐铁度支户部副使癸丑置镇戎军乙卯静海军节度使交趾郡王黎桓加兼侍中进封南平王五月丁卯诏求直言庚午命两制议丰盈之术以闻甲戌户部侍郎参知政事李昌龄责授忠武行军司马甲申放宫人给事岁久者丙戌以镇安军节度使李继隆同平章事封姊秦国晋国二公主并为长公主齐国公主改许国长公主妹宣慈贤懿寿昌万寿四公主并为长公主丁亥立秦国夫人郭氏为皇后六月乙未以太宗墨迹赐天下名山戊戌追复涪王廷美西京留守兼中书令秦王赠兄魏王德昭太傅岐王德芳太保己亥上大行皇帝谥曰神功圣德文武皇帝庙号太宗辛丑诏罢献祥瑞甲辰复封兄元佐为楚王乙巳追册莒国夫人潘氏为皇后谥庄怀以工部侍郎同知枢密院事钱若水为集贤院学士赠弟元亿为代国公秋七月乙丑诏转运使更迭赴阙访以民事癸酉诏访孔子嫡孙乙亥以殿前都虞范廷召领河西军节度使葛霸保顺军节度使王汉忠威塞军节度使康保裔彰国军节度使王昭远保静军节度使甲申以范廷召葛霸为定州镇州驻泊都部署王汉忠为高阳关行营都部署康保裔为并代州都部署八月丙申罢盐井役己亥以镇海军节度使曹彬为枢密使知枢密院事赵镕为寿州观察使同知枢密院事李惟清为御史中丞户部侍郎向敏中给事中夏侯峤并为枢密副使庚子命以十二月二日为承天节戊申太白犯太微己酉封乳母齐国夫人刘氏为秦国延寿保圣夫人先是帝以汉唐封乳母为夫人县君故事付中书已乃有是命戊午荧惑入东井庚申西川广武卒刘旴逐巡检使韩景佑掠蜀汉等州招安使上官正钤辖马知节讨平之九月丁丑二星陨西南戊寅以孔子四十五世孙延世为曲阜县令袭封文宣公冬十月夏人寇灵州合河都部署杨琼击走之己酉葬太宗于永熙陵丁巳赐山陵使而下银帛有差岁星入氐十一月甲子祔太宗神主于太庙以懿德皇后配祔庄怀皇后于别庙丙寅诏两京死罪以下递减一等缘山陵役民赐租有差己巳诏工部侍郎钱若水修太宗实录己卯赐帛西鄙餫饷士卒阅骑射擢精锐者十人迁职乙酉废理检院十二月癸巳承天节群臣上寿于崇德殿丙申追尊母贤妃李氏为皇太后辛丑诏诸路转运使申饬令长劝农甲辰以银州观察使赵保吉为定难军节度使咸平元年春正月辛酉诏改元丙寅上皇太后李氏谥曰元德丁丑召学官崔颐正讲书因命宰臣选明经术者以闻戊寅阅御龙直辛巳僧尾尼等自西天来朝称七年始达甲申彗出营室北二月癸巳吕端等言彗出之应当在齐鲁分帝曰朕以天下为忧岂直一方耶甲午诏求直言避殿减膳乙未虑囚老幼疾病流以下听赎杖以下释之丁酉彗灭三月己已置太平州壬申赐进士孙仅等宴琼林辛巳以赵保吉归顺遣使谕陕西纵绥银流民还乡家给米一斛夏四月旱壬辰祷白鹿山壬寅赵保吉遣弟继瑗入谢己酉遣使按天下吏民逋负悉除之五月戊午朔日有食之甲子幸大相国寺祈雨升殿而雨六月辛卯诏近臣举常参官才堪转运使者丙辰以旱免开封二十五州军田租秋七月甲子诏民供亿山陵者赐租什二己巳诏沿淮诸州藏瘗遗骸八月癸卯禁新小钱己酉幸诸王宫九月己巳诏吕端钱若水重修太祖实录王申赐终南隐士种放粟帛缗钱己卯以左卫上将军张永德为太子太师冬十月丙戌朔日有食之戊子吕端为太子太保户部尚书张齐贤参知政事李沆并平章事李至为武胜军节度使己丑参知政事温仲舒罢为礼部尚书枢密副使夏侯峤罢为户部侍郎翰林侍读学士以枢密副使向敏中为兵部侍郎参知政事翰林学士杨砺宋湜并为枢密副使丙午许群臣著述诣合献令两制铨简十一月丙辰龙&#贡马二千骑甲子诏葺历代帝王陵庙十二月庚寅幸许国长公主第视疾癸卯令三司判官举才堪知州者各一人是岁溪峒吐蕃诸族勒浪十六府大首领甘州回鹘西南蕃黎州山后蛮来贡定州雹伤稼遣使振恤除是年租二年春正月甲子诏尚书丞郎给舍举升朝官可守大郡者各一人丙子定诸司使以下至三班使臣有罪比品听赎二月丙申以赵普配飨太祖庙庭诏群臣迎养父母蠲天下逋负释系囚己酉戒百官比周奔竞有弗率者御史台纠之三月丙辰江浙发廪振饥戊辰置荆湖南路转运使壬申王汉忠为泾原邠宁灵环都部署闰月丁亥以久不雨帝谕宰相曰凡政有阙失宜相规以道毋惜直言诏天下系囚非十恶枉法及己杀人者死以下减一等幸许国长公主第视疾又幸北宅视德愿疾诏两京诸路收瘗暴骸营塞破冢戊子幸太一宫天清寺祈雨己丑上皇太后宫名曰万安庚寅罢有司营缮之不急者诏中外臣直言极谏从弟德愿卒壬辰雨辛丑江南转运使言宣歙竹生米民采食之丙午诏江浙饥民入城池渔采勿禁夏四月丙寅许国长公主薨五月丁亥严服用之制乙巳幸曹彬第视疾六月丁巳宰臣进重修太祖实录戊午曹彬薨庚辰大食国遣使来贡七月甲申以傅潜为镇定高阳关行营都部署张昭允为钤辖给外任官职田己丑以横海军节度使王显为枢密使壬寅制圣教序赐传法院甲辰幸国子监召学官崔偓佺讲尚书大禹谟幸崇文院赐秘书监祭酒以下器币丙午置翰林侍读学士以兵部侍郎杨徽之等为之置翰林侍讲学士以国子祭酒邢昺为之八月辛亥御文德殿文武百官入合乙卯群臣上尊号曰崇文广武圣明仁孝皇帝丁巳大宴崇德殿始作乐戊午社宴近臣于中书省丙寅大阅于东北郊癸酉杨砺卒乙亥以太师赠济阳郡王曹彬配飨太祖庙庭司空赠太尉中书令薛居正忠武军节度使赠中书令潘美右仆射赠侍中石熙载配飨太宗庙庭九月庚辰朔日有食之戊子召宗室宴射后苑甲午奉安太宗圣容于启圣院新殿帝拜而恸左右皆掩泣赐修殿内侍缗钱癸卯幸骐骥院赐从官马还宴射后苑镇定都部署言败契丹兵于廉良路杀获甚众冬十月壬子宜州执溪峒蛮酋三十余人诣阙诏释其罪遣还癸丑免沣州蛮界归业民租戊午置福建路惠民仓十一月壬午召亲王领大都府节镇者弗兼长史乙酉飨太庙丙戌祀天地于圜丘以太祖太宗配大赦天下录功臣子孙之无禄者御朝元殿受尊号册丁亥赐群臣带服鞍马器币有差庚寅大宴含光殿壬辰张齐贤加门下侍郎李沆加中书侍郎中外臣悉加恩甲午以左神武军大将军德恭为左卫大将军左卫大将军德彝为左神武军大将军乙未诏幸河北所次顿舍给用毋泛及州县以周莹为驾前军都部署石保吉为行营先锋都部署己亥狩近郊辛丑赐京城父老衣帛戊午以魏咸信为贝冀行营都部署己酉以李沆为京东留守十二月辛亥赐近臣戎服&#马甲寅驾发京师次陈桥王昭远卒戊午驻跸澶州冀州言败契丹兵于城南杀千余人夺马百余匹辛酉宴从臣于行宫以王超等督先锋仍示以阵图俾识部分壬戌赐近臣甲冑弓剑幸浮桥登临河亭赐澶州父老锦袍茶帛甲子次大名躬御铠甲于中军契丹攻威卤军本军击败之杀其酋帅府州言官军入契丹五合州拔黄太尉寨歼其众焚其车帐获马牛万计丁卯召见大名府父老劳赐之是岁沙州蕃族首领邛部川蛮西南蕃占城大食国来贡江浙广南荆湖旱岚州春霜害稼分使发粟振之三年春正月己卯朔驻跸大名府诏并代都部署高琼等分屯冀州邢州辛巳临视枢密副使宋湜疾癸未以葛霸为贝冀高阳关前军行营都部署莱州防御使田绍斌凡十人以功进秩契丹犯河间高阳关都部署康保裔死之乙酉流忠武军节度使傅潜于房州都钤辖张昭允于通州并削夺官爵丁亥幸紫极宫还登子城阅骑射高阳关贝冀路都部署苑廷召等追契丹至莫州斩首万余级庚寅赦河北及淄齐州罪人非持杖劫盗谋故杀枉法赃十恶至死者并释之录将吏死事者子孙民被焚掠者复其租罢缘边二十三州军榷酤令诸州举吏民有武艺及材力过人者壬辰宋湜卒甲午发大名府益州军变害钤辖符昭寿逐知州牛冕等推都虞候王均为首作乱诏户部使雷有终为卢州观察使帅师会李惠等讨之均闭城门固守庚子至自大名府戊申幸吕端第视疾二月庚申宴含光殿辛酉诏近臣并知杂御史尚书省五品及带馆阁三司职者各举升朝官有武干堪边任一人癸亥以周营为宣徽南院使王继英为北院使并知枢密院事王旦为给事中同知枢密院事乙丑以王显为定州路行营都部署王超为镇州路行营都部署丁卯益州王均开城伪遁雷有终等入城为所败退保濮州李惠死之戊辰京畿旱虑囚癸酉大雨甲戌置静乐军丙子赏花苑中召从臣宴射三月戊寅朔日有食之甲午御崇政殿试礼部贡举人夏四月戊申朔赐进士陈尧咨等袍笏庚戌吕端薨甲寅阅河北防城举人康克勤等击射乙卯葬元德皇太后丁巳以葛霸为邠宁环庆都部署壬申前知益州牛冕西川转运使张适并削籍冕流儋州适为连州参军五月丁卯诏天下死罪减一等流以下释之十恶至死谋故劫杀坐赃枉法者论如律幸玉津园观刈麦己丑幸金明池观水嬉遂幸琼林苑宴射壬寅御试河北举人河决郓州诏徙州城六月己未太白昼见丁卯以向敏中为河北河东宣抚使按巡郡国存慰士民秋七月己亥以翰林侍读学士夏侯峤侍讲邢昺为江浙巡抚使八月辛亥京东水灾遣使安抚庚辰赐契丹降人萧肯头名怀忠为右领军卫将军严州刺史招鹘名从化为右监门卫将军虫哥名从顺为千牛卫将军九月壬辰幸大相国寺遂宴射玉津园壬寅卫国公张永德薨冬十月甲辰雷有终大败贼党复益州杀三千余人壬子绵汉都巡检澄州刺史张思钧削籍流封州乙卯幸元份宫视疾令诸州兼群牧己未滨州防御使王荣削籍流均州己丑雷有终追斩王均于富顺监禽其党六千余人诏原川峡路系囚杂犯死罪以下雷有终等以功进秩有差丙寅以翰林学士王钦若知制诰梁颢分为川峡安抚使延州言破大卢小卢等十族获人畜二十万十一月甲戌环庆副部署徐兴削籍配郢州乙亥灵州副部署孙进责授复州团练副使郓州决河塞戊寅均畿内田税壬午诏群臣尽言无讳常参官转对如故事未预次对者听封事以闻辛卯日南至御朝元殿受朝丙申张齐贤罢为兵部尚书十二月戊申狩近郊以亲获禽献太庙甲寅大宴含光殿乙卯幸元份宫视疾丁巳阅武艺遂宴射苑中庚申罢京畿均田税育吾藩部贡牦牛甲子契丹税木监使黄颙等率属内附赐冠带丙寅开封府奏狱空诏嘉之丁卯诏河东北缘边吏民斩边寇首一级支钱五千禽者倍之获马者给帛二十匹是岁高丽大食国高州蛮来贡畿内江南荆湖旱果阆州水并赈之四年春正月甲戌朔诏天下系囚死罪已下减一等杖罪释之辛巳幸范廷召第视疾甲申命枢密直学士冯拯陈尧叟详中外封事诏应益州军民因城乱杀伤劫盗除官吏外皆释不问乙酉命收瘗西川遗骸丁亥幸开宝寺还御干天门观灯庚子谒启圣院太宗神御殿二月丁未祈雨戊申交州黎桓贡驯犀象癸丑决天下狱丁巳幸大相国寺上清宫祈雨戊午雨帝方临轩决事沾服不御盖壬戌诏群臣子弟奏补京官者试一经甲子释逋负官物者二千六百余人蠲逋负物二百六十余万已纳而非理者以内府钱还之没者给其家丙寅诏学士两省御史台五品尚书省诸司四品以上举贤良方正直言敢谏一人己巳置永利监三月甲戌抚水州蛮酋蒙瑛等来纳兵器毒药箭誓不复犯边乙亥诏史馆韩瑗等举御史台推勘官丁丑风雪帝谓宰相曰霾曀颇甚卿等思阙政以佐予治李沆等乞免官不许辛巳分川峡转运使为益利梓夔四路召终南隐士种放辞疾不至庚寅左仆射吕蒙正兵部侍郎向敏中并平章事中书侍郎平章事李沆加门下侍郎高琼为殿前都指挥使葛霸为侍卫马军都指挥使王汉忠为殿前副都指挥使并领节度司天监进仪天历辛卯以参知政事王化基为工部尚书同知枢密院事王旦为工部侍郎参知政事枢密直学士冯拯陈尧叟并为右谏议大夫同知枢密院事夏四月丙午葛霸为并代行营都部署壬子诏亲老无兼侍者特与近任回鹘可汗禄胜贡玉勒鞍名马宝器愿以兵助讨继迁丙辰审官院引对京朝官阅殿最而黜陟之己未以王钦若为左谏议大夫参知政事庚申幸元份宫视疾遂幸诸王宫辛未御试制科举人五月壬申朔御干元殿受朝京畿系囚罪流以下递减一等杖罪释之癸酉以元俨为平海军节度使甲申工部侍郎致仕朱昂对便殿赐器币戊子亳州贡白兔还之乙未大同军留后桑赞为侍卫步军副都指挥使领河西军节度六月癸卯有司言减天下冗吏凡十九万五千余人丁巳诏东川民田先为江水所害者除其租丁卯诏州县学校及聚徒讲诵之所并赐九经戊申出阵图示宰相命督将练士以备北边秋七月庚午以河朔馈运劳民诏转运使减徭役存恤己卯边臣言契丹谋入寇以王显为镇定高阳关三路都部署王超为副都部署王汉忠为都排阵使八月辛丑张齐贤为泾原等路安抚经略使戊申出环庆至灵州地图险要示宰相议战守方略己酉御试制科举人壬子幸开宝寺又幸御龙营阅武艺赐缗钱有差遂观稼北郊宴射于含芳园丁卯遣使巴蜀廉察风俗官吏能否戊辰社宴宰相于中书省九月庆州地震李继迁陷清远军冬十月曹璨以蕃兵邀李继迁辎重于唐龙镇己未张斌破契丹于长城口十一月壬申知阶州窦玭献白鹰还之王显奏破契丹戮二万人获统军铁林等癸未京城民获金牌有赵为君万年字庚寅畋近郊甲午龟兹国来贡十二月丁未诏蜀贼王均既平除追捕亡命余诖误之民并释不问讹言动众者有司斩以闻丙寅太白昼见南斗丁卯诏罢三路都部署兼河北转运使闰月己巳幸大相国寺丁丑邠宁副都部署杨琼等七将流岭南戊寅李继迁蕃族讹遇等归顺己卯以兵部尚书张齐贤为右仆射壬午灵州言河外寨主李琼等以城降西夏上念其力屈就禽特释其亲属乙酉李继迁部族讹猪等率属来附庚寅河北饥蠲赋减役发廪振之是岁龟兹丹眉流宜高上溪抚水州蛮来贡梓州水遣使振恤五年春正月壬寅李继迁部将卧浪己等内附给田宅壬戌环庆部署张凝袭诸蕃焚族帐二百余斩首五千级降九百余人二月乙酉诏边士疾病战殁者冬春衣听给其家己丑幸上清宫以王汉忠为邠宁环庆路都部署三月丁酉李继迁灵州知州裴济死之庚戌比部员外郎洪湛削籍流儋州工部尚书赵昌言责授安远军司马知杂御史范正辞滁州团练副使己未御试礼部举人夏四月壬申诏陕西民挽送缘边刍粮者赐租之半壬午命三司岁较户口丙戌赐深霸九州民租有差癸巳复雄州榷场五月庚子减河北冗官壬寅知荣州褚德臻坐盗取官银弃市癸卯置宪州代州进士李光辅善击剑诣阙帝曰若奖用之民悉好剑矣遣还甲辰诏申明内侍养一子制乙巳蠲天下逋负丙午以王显为河阳三城节度使六月癸酉继迁围麟州曹璨请济师诏发并代石隰州兵援之乙亥以侍卫马军都虞候王超为定州路驻泊行营都部署己卯以宣徽南院使知枢密院事周莹为永清军节度使己酉诏益兵八千分屯环庆泾原知麟州卫居实言继迁以众二万来攻城兵出击走之杀伤过半是月都城大雨坏庐舍民有压死者振恤其家秋七月甲午朔日有食之戊戌幸启圣院太平兴国寺上清宫致祷雨霁遂幸龙卫营视所坏垣室劳赐有差乙巳召终南隐士种放疏丁冈河癸丑诏许高州蛮田彦伊子承宝等入朝赐器帛冠带乙卯募河北丁壮壬戌契丹大林寨使王昭敏等来降戎人寇洪德寨守将击走之癸亥增川峡官奉钱八月群臣三表上尊号不允丙子沙州曹宗寿遣使入贡以宗寿为归义军节度使乙酉石隰部署言河西蕃族拽浪南山等四百人来归九月戊申种放对于便殿授左司谏直昭文馆乙卯赐种放第宅冬十月己巳遣使赍药赐镇戎军将士戊寅诏河西戎人归顺者给内地闲田处之又诏诸州长吏与佐职官同录问大辟罪人辛巳泾原部署系内属蕃族数叛者九十一人请诛之诏释其罪丁亥平章事向敏中罢为户部侍郎右仆射张齐贤为太常卿庚寅修丰州城十一月壬辰诏麟州给复一年甲午六谷首领潘罗支等贡马第给其直辛丑飨太庙壬寅祀天地于圜丘大赦丁未白州民黄受百余岁赐粟帛己酉封子元佑为信国公庚戌吕蒙正加司空李沆加右仆射楚王元佐为右羽林军上将军雍王元份守太傅兖王元杰守太保曹国公元俨同平章事十二月壬午赐京城百岁老人祝道&#爵一级癸未迁麟州内属人于楼烦是岁河北郑曹滑州饥振之六年春二月戊寅幸飞山雄武营观发机石连弩遂宴射潜龙园己卯以京东西淮南水灾遣使振恤贫民平决狱讼幸北宅视德润疾庚辰以西凉府六谷首领潘罗支为朔方军节度灵州西面都巡检使甲申封贤懿长公主为郑国长公主蕃部叶市族啰埋等内附己丑德润卒庚寅屯田员外郎盛梁坐受赇枉法流崖州三月辛卯朔钦州言交州八州使黄庆集等来归石隰都巡检使言绥州东山蕃部军使拽臼等内属己酉饯种放还山乙卯幸惟吉第视疾戊午幸元份宫视疾四月李继迁寇洪德寨蕃官庆香癿庆等击走之以庆香等领刺史契丹来侵战望都县副都部署王继忠于敌发河东广锐兵赴援辛巳信国公元佑薨五月甲午太白昼见辛亥录望都战没将士子孙癸丑镇州副都部署李福坐望都之战临阵退&#削籍流封州京城疫分遣内臣赐药六月丁卯诏命官流窜没岭南者给缗钱归葬丰州瓦&#没剂如罗昧克等族以兵济河击李继迁败之丁丑陇山西首领秃逋等贡马愿附大兵击贼丁亥寇准为三司使复盐铁度支户部副使秋七月癸丑兖王元杰薨八月庚午太白昼见辛未原渭等州言西蕃八部二十五族纳质来归丙子诏环庆秋田经寇践伤者顷赐粟十五斛民被掠者口赐米一斛蠲棣州民租十之三九月己丑蒲端国献红鹦鹉丙申出内府缯帛市谷实边甲辰以吕蒙正为太子太师莱国公十月丁丑狐出皇城角楼获之戊寅给军中传信牌十一月癸巳虑囚杂犯死罪以下递减一等杖释之苦寒令诸路休役兵己亥阅捧日军士教三阵于祟政殿壬寅幸大相国寺庚戌雨木冰甲寅有星孛于井鬼十二月庚申遣使西北劳赐将士甲子诏求直言西面部署言李继迁攻西凉知府丁惟清没焉庚午以李继隆为山南东道节度使甲戌万安太后不豫诏求良医戊寅赦天下死罪减一等流以下释之是岁西凉府暨龙野马族三佛齐大食国来贡河北兴元府遂郢州大熟景德元年春正月丙戌朔大赦改元丁亥麟府路言契丹言&#族拔黄三百余帐内属癸巳幸天驷监赐从官马丙申京师地震辛丑诏民间天象器物谶候禁书并纳所司焚之匿不言者死石隰州言河西蕃部四十五族首领率属内附京师地再震乙巳废高州丁未京师地复震壬子开定州河通漕二月环庆部署言西凉府潘罗支集六谷蕃部合击李继迁败之继迁中流矢死罗支使来献捷戊寅太常卿张齐贤为兵部尚书冀益黎雅州地震三月威卤军守将破契丹于长城口追北过阳山斩获甚众柳谷川蕃部入寇麟府击败之擒千余人己亥皇太后崩辛丑群臣三上表请听政不允乙巳李沆等诣宫门见帝毁瘠过甚退上五表求见言西北军事方殷力请听政从之麟府路言败西人于神堆破其寨栅己酉帝始于崇政殿西庑衰服恸哭见群臣夏四月甲寅上大行皇太后谥曰明德群臣三请御正殿从之丙辰邢州地震不止以溪蛮宁息民多复业蠲澧州石门县租二年丁卯以隆暑休北边役兵瀛州地震五月甲申邢州地连震不止赐民租之半蒲端国遣使来贡丁巳诏诸路转运使代还日在任兴除利害升黜能否凡所经画事悉条上以闻六月己未幸北宅视德钦疾洪德寨言继迁部将都尾等率属归附甲子诏罢川陕闽广州军贡承天节自今三千里外者罢之镇戎军言败戎人于石门川庚午德钦卒洪德寨言蕃部罗泥天王本族诸首领各率属归附赵保忠卒壬午暑甚罢京城工役遣使赐暍者药秋七月癸未班用兵诛赏格丙戌李沆薨庚寅以翰林学土毕士安为吏部侍郎参知政事庚子益都民李仁美国凝母皆百余岁诏赐粟帛八月泾原部署言击万子军主族帐斩首二百余级己未以毕士安寇准并平章事宣徽南院使王继英为枢密使同知枢密院事冯拯陈尧叟并佥署枢密院事壬申诏常参官二人共举州县官可任幕职者一人丙子以保平军节度使石保吉为武宁军节度同平章事庚辰遣使广南东西路&#决系囚犒劳军校父老访民间便宜九月癸未罢北面赍御剑内臣以剑属主将丙戌令诸路转运使考察官吏能否己丑诏翰林学士承旨宋白等举文武官可任藩郡者各一人丁酉召宰相议亲征契丹耶律吴欲来降宋州汴水决乙巳置祈州河决澶州遣使具舟济民给以粮饷闰月乙卯诏河北吏民杀契丹者所至援之仍颁赏格壬申江南旱遣使决狱访民疾苦祠境内山川癸酉明德皇太后殡沙台北平寨威卤军合兵大破契丹乙亥参知政事王钦若判天雄军府兼都部署契丹统军挞览率众攻威卤顺安军三路都部署击败之斩偏将获其辎重又攻北平寨及保州复为州寨兵所败挞览与契丹主及其母并众攻定州宋兵拒于唐河击其游骑契丹驻阳城淀因王继忠致书于漠州石普以讲和丙子以天雄军都部署周莹为驾前贝冀路都部署侍卫马军都指挥使葛霸为驾前邢洛路都部署己卯高继祖率兵击败契丹数万骑于岢岚军冬十月壬午诏修葺历代圣贤陵墓癸未麟府路率部兵入朔州破大狼水寨乙酉令漕运所经州军长吏兼辇运事戊子祔明德皇后于太庙庚寅命张齐贤兼青淄潍安抚使丁谓兼郓齐濮安抚使癸巳幸故郑国长公主第乙未诏王超等率兵赴行在丁酉诏魏能张凝田敏屯定州癸卯以厮铎督为朔方军节度灵州西面巡检西凉府六谷大首领保莫州威卤岢岚军及北平寨皆击败契丹既而王继忠上言契丹请和命合门祗候曹利用往答之丁未以雍王元份为东京留守己酉置龙图阁待制十一月辛亥太白昼见乙卯遣使抚河北契丹攻瀛州知州李延渥率兵败之杀伤十余万众遁去官吏进秩赐物有差己未遣使安抚河东诸州契丹逼冀州知州王屿击走之甲子校猎近郊丙寅遣使安集河北流民戊辰以山南东道节度同平章事李建隆为驾前东面排阵使武宁军节度同平章事石保吉为驾前西面排阵使石州地震庚午车驾北巡司天言日抱珥黄气充塞宜不战而却癸酉驻跸韦城县甲戌寒甚左右进貂帽毳裘却之曰臣下皆苦寒朕安用此王继忠数驰奏请和帝谓宰相曰继忠言契丹请和虽许之然河冰已合且其情多诈不可不为之备契丹兵至澶州北直犯前军西阵其大帅挞览耀兵出阵俄中伏弩死丙子帝次澶州渡河幸北寨御城北楼召诸将抚慰郓州得契丹谍者斩之戊寅曹利用使契丹还十二月庚辰朔日有食之契丹使韩杞来讲和辛巳遣使安抚河北京东壬午幸城南临河亭赐凿凌军绵襦癸未幸北寨又幸李继隆营命从官将校饮犒赐诸军有差诏谕两京以将班师甲申契丹使姚东之来献御衣食物乙酉御行营南楼观河遂宴从官及契丹使丙戌遣使抚谕怀孟泽潞郑滑等州放强壮归农遣监西京左藏库李继昌使契丹定和戒诸将勿出兵邀其归路丁亥遣使安集河北流民瘗暴骸以合门祗候曹利用为东上合门使忠州刺史戊子幸北寨劳军召李继隆石保吉宴射行宫西亭壬辰赦河北诸州死罪以下民经蹂践者给复二年死事官吏追录子孙癸巳雍王元份疾命参知政事王旦权东京留守甲午车驾发澶州大寒赐道傍贫民襦&#乙未契丹使丁振以誓书来丁酉契丹兵出塞戊戌至自澶州己亥幸雍王元份宫视疾辛丑录契丹誓书颁河北河东诸州癸卯遣使抚问河北东西路官吏将卒访察功状甲辰改威卤诸军名戊申诏恤河北伤残是岁交州西凉府西高丰甘沙州占城大食蒲端龟兹国来贡江南东西路饥陕滨棣州蝗害稼命使赈之二年春正月庚戌朔以契丹讲和大赦天下非故斗杀放火强盗伪造符印犯赃官典十恶至死者悉除之壬子放河北诸州强壮归农令有司市耕牛给之癸丑罢诸路行营合镇定两路都部署为一乙卯罢北面部署钤辖都监使臣二百九十余员振河北饥遣监察御史朱抟赴德清军收瘗战殁遗骸致祭罢江淮荆浙增榷酤钱丙辰幸雍王元份宫视疾甲子诏淮南以上供军储振饥民戊辰以天平军节度使王超为崇信军节度省河北戍兵十之五缘边三之一所在量军储馈给勿调民飞挽癸酉幸李继隆第视疾京西民转送军储者赐租十二丁丑诏河北转运使察官属不任职者以名闻戊寅取淮楚间踏犁式颁之河朔二月嘉邛州铸大铁钱置霸州安肃军榷场癸未李继隆卒甲申定入粟实边授官等级乙酉遣使安抚交州甲午诏缘边得契丹马牛悉纵还之没蕃汉口归业者给资粮弛边民铁禁环州言戎人入寇击走之俘其军主癸卯遣太子中允孙仅等使契丹丁未吕蒙正对便殿三月甲寅御试礼部贡举人戊午郑州防御使魏能坐归师不整责授右羽林将军庚申禁边民入外境掠夺夏四月赐进士李迪等琼林宴丁酉枢密直学士刘师道责授忠武军行军司马右正言知制诰陈尧咨单州团练使俱坐考试不公己亥葺河北城池癸卯置资政殿学士以王钦若为之冯拯为参知政事甲辰以宁国军留后驸马都尉吴元扆为武胜军节度戎人寇环州击败之执其酋庆请戮之诏释其罪配淮南五月戊申幸国子监丁巳司天少监史序上干元宝典己未幸元份宫视疾庚申御试河北举人丁卯宴群臣于资政殿饯种放游嵩山癸酉诏天下榷利勿增羡为额六月丁丑诏劝学幸诸王宫己卯命法直官用士人己丑曹州民赵谏赵谔以恐喝赃巨万伏诛辛卯以赵德明归款谕河西诸蕃各守疆界高琼求板本经史诏给之秋七月庚戌刘质进兵要论召试中书甲子诏复贤良方正能直言极谏等六科八月戊寅雍王元份薨丙戌有司上新定权衡法遣内臣奉安太祖圣容于扬州建隆寺丁亥翰林学士晁迥先为雍王元份留守官属坐辅导无状责授右司郎中辛丑幸南宫及恭孝太子宫有星孛于紫微九月丁未以向敏中为鄜延路都部署庚戌淮南旱诏转运使疏理系囚癸亥三司上新编敕群臣三表上尊号不允庚午幸兴国寺传法院观新译经辛未命近臣虑开封府系囚壬申诏荆湖溪峒民为蛮人所掠而归者勿限年月给还旧产冬十月庚辰丁谓上景德农田编敕乙酉毕士安薨丙戌遣职方郎中韩国华等使契丹十一月戊申诏翰林侍讲学士邢昺等举堪为学官者十人丙辰飨太庙丁巳祀天地于圜丘大赦庚申大宴含光殿癸亥寇准加中书侍郎兼工部尚书楚王元佐为右卫上将军彭城郡王元偓进封宁王安定郡王元偁进封舒王曹国公元俨进封广陵郡王安定郡公惟吉加同平章事癸酉契丹使来贺承天节十二月辛巳置资政殿大学士以王钦若为之癸未以高琼为忠武军节度葛霸为昭德军节度对京畿父老于长春殿赐帛有差契丹遣使贺明年正旦是岁夏州西凉府邛部川蛮来贡淮南两浙荆湖北路饥京东蝻生闽飓风不害稼遣使分振三年春正月丁巳亲释逋负系囚振畿县贫民收瘗遗骸丁卯诏缘边归业民给复三年辛未置常平仓二月甲戌幸北宅省德恭疾乙亥诏京东西淮南河北振乏食客户己卯谒明德皇后攒宫赐守奉人缗帛甲申禁民开近陵域地以宋州为应天府丁亥王继英卒戊戌以中书侍郎兼工部尚书平章事寇准为刑部尚书左丞参知政事王旦为工部尚书平章事己亥王钦若陈尧叟并知枢密院事翰林学士赵安仁参知政事枢密都承旨韩崇训马知节并佥署枢密院事三月乙巳客星出东南辛亥免随州光化民贷粮己未诏儆谏臣悉心献替夏四月癸酉幸秦国长公主第丙子幸开宝寺遂幸御龙直班院观教阅弓刀又幸左骐骥院赐从官马群牧使等器币还幸崇文院观图籍赐编修官金帛有差己卯置清平宣化二军乙酉置河北缘边安抚使副都监于雄州壬辰命使巡抚益利梓夔福建诸路决狱及犒设将吏父老乙未种放赐告归终南山己亥遣使巡抚江浙路五月壬寅日当食不亏周伯星见辛亥置京东五路巡检丁巳幸北宅视德恭疾己未德恭卒西凉府厮铎督部落多疾赐以药物渭州妙娥族三千余帐内附复置高州六月丙子群臣固请听乐从之诏三班考较使臣以七年为限知广州凌策请发兵定交址乱帝以黎桓素修职贡不欲伐丧命遵前诏安抚戊寅罢两川税课金二分乙未汴水暴涨赐役兵钱丙申遣使振应天府水灾及瘗溺死者秋七月壬寅减鄜延戍兵乙巳太白昼见庚戌诏渭州镇戎军收获蕃部牛送给内地耕民壬子赐广南圣惠方岁给钱五万市药疗病者邵叶上邕州至交址水陆路及控制宜州山川等图帝曰祖宗辟土广大唯当慎守不必贪无用地苦劳兵力甲子大宴含光殿始用乐丙寅大风遣中使视稼八月甲戌阅太常新集雅乐丁丑幸宝相院戊寅诏川峡戍兵二年者代之庚辰工部侍郎董俨坐躁竞倾狡责授山南东道行军司马九月甲寅宴射含芳园丙辰御试贤良方正直言极谏科壬戌幸元偓宫视疾甲子置诸陵斋宫乙丑放西州纳质人夏州赵德明奉表归款冬十月庚午以赵德明为定难军节度兼侍中封西平王甲午两浙转运使姚铉坐不法除名为连州文学丁酉葬明德皇后十一月壬寅周伯星再见十二月癸酉太白昼见戊寅高琼卒乙酉狩近郊以亲获兔付有司荐庙戊子诏牛羊司畜有孳乳者放牧勿杀辛卯朝陵缘路禁乐壬辰幸秦国长公主第又幸北宅视德钧疾是岁西凉府龛谷十族高溪州风琶溪洞诸蛮酋来贡京东西河北陕西饥振之博州蝝不为灾四年春正月己亥朔御朝元殿受朝诏京畿系囚流以下减一等甲辰以陈尧叟为东京留守德钧卒乙巳契丹使辞归国以丁谓为随驾三司使己未车驾发京师庚申次中牟县除逋负释系囚赐父老衣币所过如之王显卒丙寅次永安镇丁卯帝素服诣诸陵减西京及诸路系囚罪己亥诏置永安县及三陵副使都监二月己巳幸西京经汉将军纪信冢司徒鲁恭庙赠信太尉恭太师命吏部尚书张齐贤祭周六庙诏从官先茔在洛者赐告祭拜癸酉诏西京建太祖神御殿置国子监武成王庙甲戌幸上清宫诏赐酺三日辛巳录唐白居易孙利用为河南府助教壬午幸吕蒙正第甲申御五凤楼观酺召父老五百人赐饮楼下丁亥幸元偓宫戊子葺周六庙加号列子增封唐孝子潘良瑗及其子季通墓仍禁樵采庚寅诏河南府置五代汉高祖庙辛卯车驾发西京甲午次郑州遣使祀中岳及周嵩懿二陵丁酉赐隐士杨璞缯帛三月己亥至自西京甲辰谒启圣院太宗神御殿癸丑赵德明遣使来谢廪给因贡驰马优赐答之丁巳诏天下收瘗遗骸致祭庚申蠲河南府仓库吏逋负刍粮缗帛四十五万夏四月癸酉诏岭南官除赴以时以避炎瘴辛巳皇后郭氏崩甲午诏榷酤不得增课五月丙申朔日有食之辛亥有司上大行皇后谥曰庄穆减并代戍兵屯河东以省馈运戊午幸元偁宫视疾兖州增二千户守孔子坟闰月戊辰减剑陇等三十九州军岁贡物夔贺等二十七州军悉罢之己巳幸秦国长公主第省疾壬申御试制科举人丙戌诏张齐贤等各举供奉官侍禁殿直有谋略武干知边事者二人癸巳诏开封府断狱虽被旨仍覆奏六月盛暑减京城役工日课之半丁未命翰林讲读枢密直学士各举常参官一人充御史司天监言五星聚而伏于鹑火乙卯葬庄穆皇后秋七月丁卯庄穆皇后祔别庙庚午置灵台令壬申增置开封府判官推官各一员甲戌宜州兵乱军校陈进杀知州刘永规等劫判官卢成均为首诏合门使曹利用等讨之乙亥交州来贡赐黎龙廷九经及佛氏书辛巳以龙廷为静海军节度交址郡王赐名至忠癸巳复置诸路提点刑狱八月壬寅幸大相国寺遂幸崇文院观书赐修书官器币又幸内藏库丁未中书门下言庄穆皇后祥除已久秋宴请举乐不允己酉颁宜州立功将士赏格益州地震辛亥赐文宣王四十六世孙圣佑同学究出身壬子邢昺加工部尚书中书门下再表请秋宴听乐又不允丙辰泾原路言瓦亭寨地震丁巳诏王旦杨亿等修太祖太宗史置龙图合直学士以右谏议大夫杜镐为之丁谓上景德会计录九月己巳赐交址郡王印及安南旌节壬申赐畿县圣惠方丁亥幸舒王宫视疾辛卯赐监修国史王旦宴壬辰日上有五色云冬十月甲午朔日当食云阴不见曹利用破贼于象州擒卢成均斩陈进优赐将士利用等进秩赐物有差乙巳颁考试进士新格祠祭置监祭使二员以御史充诏翰林学士晁迥等举常参官可知大藩者二人丁未升象州为防御甲寅诏宜柳象州怀远军死罪以下非十恶谋故斗杀官吏犯枉法赃者并原之广南东西路杂犯死罪以下递减一等胁从受署者勿理蠲宜柳象州怀远军丁钱及夏秋租桂昭州秋租乙卯毁诸道官司非法讯囚之具十一月戊辰日南至御朝元殿受朝曹利用等言招安贼党其馈贼食物者请追捕减死论诏释不问十二月己亥赐近臣契丹锦绮绫縠等物癸卯废兖州铁冶己未甘州僧翟大秦等献马给其直是岁河西六谷夏州沙州大食占城蒲端国西南蕃溪洞蛮来贡雄州安肃广信饥宛丘东阿须城县蝗不为灾诸路丰稔淮蔡间麦斗十钱粳米斛二百
