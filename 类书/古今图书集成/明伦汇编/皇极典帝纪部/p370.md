<!-- { "loadSidebar": true } -->
　帝纪部汇考一百三十五
　　明三
太祖本纪三
按名山藏典谟记洪武八年正月增祀功臣华云龙等百八人于鸡笼山庙上曰吾在民间目击鳏寡孤独饥寒困踣之徒常自厌生乱离遇此此心恻然誓清四海以同家安若天下民有一失所非惟代天之工不尽亦昧朕初志郡县其访求无告者给屋舍衣食山阳县民父得罪当杖请代上曰朕为孝子屈法励天下释之丙子月食命天下立社学二月命杂犯死罪者免死输作终身徒流罪限年输作官吏受赃及杂犯死罪当罢职役者谪凤阳屯种民犯流罪者凤阳输作一年然后屯种御制资世通训成其文曰朕幼家贫亲老无资求师兄弟力畎亩间更入缁流昧圣贤道然当时善人之言彼虽不教我尝听之忽遇群雄&#起命如履冰不数年间获众保身又数年众广大兴以统天下时乃寻儒问道微知其理日攻询访博采志人中积群言加以比较其言当者非斯人自能乃上古哲人之善行上古哲王道与天同是以能统寰宇之大负教民之重今朕匪才薄德乃握干符而代理宵昼弗宁念古有圣经贤传立意深长为先儒注释繁词愈愚后学特总确论托谒者评之述厥直意利今后人有谒者来见谓朕曰元君否政豪杰竞生民不保命今群雄尽糜君主亿兆政令可得闻乎朕曰罔知谒者曰尧舜之道其观之乎曰观其道何如曰俭曰素曰勤曰敬曰祀曰戎曰亲曰内曰外曰孝曰慈曰信曰仁曰智曰勇曰严曰爱曰以时谒者曰请细名之曰夫俭勿过用物素不华所居勤者昼夜不忘于事不息于当为也敬则不遑暇食以措诸安祀谨百神之祭戎乃张皇六师以御敌侮亲则亲九内曰内宫分定而不紊外曰外政内庭不以干孝孝于父母慈慈于为父信信于始终不变仁仁于良善不罪智智于无道可诛勇勇于当为者为严严于威仪以正百官爱爱民如子以时者使民不夺之谒者曰备矣何谓罔知曰圣人之道也朕欲仿之欲妄相博苦志以战犹未得退朕谓谒者曰尔士耳亦学帝王之政耶曰士学帝王政者欲为帝王师也臣年七十有五矣壮不逢君老矣乎空怀之自谓卒世无可陈上帝垂福得逢陛下臣虽衰朽尚欲为陛下思之五荒不可作微行可绝游是臣所以为陛下思也朕谓谒者曰尝闻历代之臣多始无终者何曰非仁不终非忠不终非知三报一祀者不终何谓仁仁爱于善人及万物何谓忠竭己以奉君何谓三报一祀三报一曰报君格君之非美君之政助君以仁此报君也二曰报亲孝奉父母温凊甘旨勤敬不怠恳切几谏没身而不陷父母此报亲也三曰报民天生民无主必乱故生君主之君设百官助理之民恐有众暴寡强凌弱所以乐供税于君君得税而分给百官特高其位而禄其家使公正于朝堂若果受斯职行斯道证民以是非问民以疾苦则福寿无穷此报民也一祀曰祀鬼神也臣受职于外君托以其方隅事无有不可举当欲政令兴鬼神祀何但乐其身而充其腹忘其所祀民苦不忧是神人所共怒也故夫有一于此不得其死朕谓谒者曰世有烝民多贫而不富多罪而不宁累化而不从奈何谒者曰有自来矣父母生其身国王育其命民愚失所报鬼神折磨之是有贫罪不宁之患终世而不免朕曰民人父母保养之君何有哉曰父母所养身君所养命何谓君养命王纲振而强暴息父母妻子各得性命所有家资能保守之毋敢有盗毋敢有杀是谓非君民不可得活愚民不知所以役而不赴赋而不共甚有诽谤因此获贫获罪不得宁也朕曰方今亦有富而顽贫而良者鬼神何不显报之曰阴法迟而不漏阳宪速而有逃非身即子不可免者朕曰民生而事父母朝出必告暮归必见归必告吉凶使父母乐无疑或有不道谏之以正若是孝子也其能亲亲邻邻者坚守其义若是者卒世而不贫何也六亲九族邻里之中必有富者人能富不嫌贫他日子孙或贫亲邻必养之是为不贫若见饥寒下贱能不欺侮又给衣食其将大昌见亲邻有财其人愚若诈而取若欺而盗窃者鬼神祸焉若生子而教不为非有女则教以善事夫为人夫教妻以柔为人妻谏夫以良为人弟兄所言是从之言不是则谏之处朋友见善者习之见恶者去之岂不志人者欤朕谓谒者曰士能矣有不得位者何谒者曰古今称能士者名而已非识时务安得位焉若夫尹出有莘说起版筑望来磻溪宁戚扣角百里奚牧牛诸葛亮耕南阳此皆善士贤人也曰数贤者未得位则何事曰有志于为造趋艰难而求日用别是非以蓄其衷未尝忘所操弃所虑曰何施而可曰在格物之至精虑人事之过熟将大矣哉安得不为君用若夫不识时务者听世俗之谀誉咬文嚼字以妨后学询及行事茫然矣徒高谈而阔论若是则君安用之朕谓谒者曰农劳矣有足食而不足食者何谒者曰有勤有惰日出而作日入而归因地而耕以时而种勤除稂莠以时收之俭用不奢酷暑无午严寒不炉忘身措工身绝奢侈厚奉父母诚信亲邻闻王令而不违此勤农也天地鉴禾苗茂于斯顺昌而岁登日出而眠日在而归不察地利失时而种稂莠怠除时至无收微得不足身用过之父母薄奉亲邻诚失闻王令不畏此惰农也天地鉴禾苗不成于斯否昌虽通天下之丰年谷乃不登朕谓谒者曰工巧矣不能昌其家云何谒者曰虽伎精小人而已又无高见远识而正己曰小人矣见识正己又安用之曰贵者工其贵贱者工其贱依国命以施巧无知者不得犯分此正己者也今也不审国所命富贵贫贱所合得僭侈逾制主者欲之伎艺者从之行与主者两亡其身家不昌乎哉朕谓谒者曰商纤矣不能昌其家云何谒者曰重利无厌诈取者甚多两平者间有鬼神鉴见所以或贫加于诈或富加于两平者或又贫者富富者贫盖各彼心之不同贫者获富以其革诈而用诚富者贫之因弃两平而尚诈若用两平利本俱长且无祸矣朕谓谒者曰古者四民今有僧道加此二流民业六矣既终其身果佛仙欤抑罪愆欤曰皆有之曰何为而达佛与仙何为而受罪与愆曰去贪嗔而不妄想闭真阳而密灵神其为僧也佛其为道也仙贪嗔妄想放真阳张灵神堕落弥深永劫尚苦曰纵未达佛与仙有罪深者乎曰本性不悟久处其中罪一也家贫亲老终无归养罪二也道不成绝后嗣罪三也酒色罪四也曰可使无乎曰不可曰何故曰益王纲而利良善凶顽是化世所不知其功以其理道之幽微王臣无憎爱其教或憎或爱皆非王臣之所为若烝民乐从者世道昌王臣仁矣朕谓谒者曰世人愚多贤少云何曰父母蠢而愚其子夫何故曰幼不师人所以子愚曰愚有几曰有七一曰不知理二曰不孝三曰不知耻四曰非理伤人五曰贼六曰妖七曰痴曰愚痴异乎曰愚者不知古圣之理其初未必与俱生痴因愚久当为不为不当为而为非寒暑所侵患五脏者也朕谓谒者曰有父母不贤不愚子无师而乃仁和六亲孝父母弟于兄信朋友睦四邻农者勤农士者博精于人事其源云何曰父母不贤不愚淳心之人也虽不外张内必有理其子不见师必父母为之以自训或子能询众虽无常师听众所长积之于心甚于一师之学夫一师之学一人之见也听众所长不博精欤朕谓谒者曰曩者天下安乐矣何故小民群然趋凶擅倡号首初皆雄猛不数年月如冰日雪汤是则云何谒者曰愚昧之徒自古有之往往被杀久之又生云何不学昧理与小人处奸顽积心是为无道之君祸是为新兴之君福秦之陈胜吴广汉之黄巾张角隋之宋子贤唐之王怀古宋之王则皆不得死可不戒欤谒者谓朕曰世有民祸者曰何谓民祸曰如一村有百家一城有万家或千家其间若有一男子一妇人或造妖言或作顽奸或为强盗或为小贼此民祸也朕谓谒者曰自为自祸何及于民曰彼或诬指邻里良民或邻里良民被贪官污吏诈而挟之轻则糜费空家甚者丧身如此之人可得昌乎曰罪之又罪祸之又祸且安得命呜呼天之鉴人可不畏邪愿陛下明政刑以莅之谒者谓朕曰世有民福者曰何谓民福曰如一村一城或千万家为邻中有一男子一妇人父母有教当身有德家道昌百事顺邻里若有顽愚几坏事将作恶者能先知之随教而改往往如是一村一城人被其教终无祸及此民福也曰如此之人可终世及子孙巨富乎曰上天鉴之福之又福其将大昌愿陛下修教化以广之三月造宝钱钞计田均工役命皇太子祭皇陵选国子生分教北方诸郡庙张巡许远于归德州洪武正韵成
注
先是上谕召翰林侍讲学士乐韶凤宋等曰
