<!-- { "loadSidebar": true } -->
按名山藏典谟记永乐五年三月工部尚书宋礼采木四川有大木数株出谷浮江赐其山曰神木祠祀之四月兴平王尚&#永寿王尚灴顺阳王有烜宁世子盘烒代世子逊煓来朝上谓侍臣曰朕与卿等论政不觉语久或谓伤气非所以摄生岂知天下之大休戚利害非广访博询宁能知之侍臣对曰好问好察舜所以无为也上曰不如是不足以尽群情五月敕左都御史陈瑛等曰朕每岁春夏若农隙敕郡县浚沟渠筑圩岸修陂池捕蝗螟遇饥荒即赈恤比河南郡县洊罹旱涝有司匿不闻反言稼登及遣视之有收不及四五者有十不及一者亦有掇食草实者朕亟命赈之已悉置于法其榜谕天下自今水旱灾伤有司不以闻者罪如之佥都御史俞士吉赈饥还上圣孝瑞应颂上掷还之曰尔出赈归未闻一语及民都御史固尔耶六月安南平诏天下置交址布政司群臣撰平安南颂上谕都察院曰朕遵我皇考旧制调发军马必用御宝文书去年命内使采天花山西此朕一时过寻悔而罢近闻内侍进诈传诏旨伪造勘合复以天花为名于彼劳苦军民所在官都不来奏尔即遣两御史往治械送京师有涉者皇亲不贷七月乙卯皇后徐氏崩八月三法司奏录囚命非犯十恶者皆贷死南人戍极南北人戍极北流以下姑释之交址已平余寇出没七源诸州山谷中前军都督佥事高士文往剿至广源州与战死之九月张辅等献黎季牦及其子苍之俘于京师上御奉天门受之以付狱他子孙皆赦之给衣食于有司嘉定县奏请度民充僧不听谕礼部曰民服田力穑养父母出赋税供上僧何补哉十月以交址所举明经士人甘闰祖等十一人为谅江等府同知赐敕及御书慰勉之群臣有守卫卒自陈母病渍甚乞假省视上曰曷不早白曰告守卫官不听也上大怒曰守卫官非人子耶黜戍边交址郡县奏送所举士上曰南不耐寒命工部赐绵花&#于中道上谓刑部尚书吕震曰前所赦死戍囚从南北风土便宜顾南者多死瘴疠其改发北京种田郡县庶全活之谕鞑靼可汗鬼力赤曰前遣使致书本期通好何乃拘留不报今再遣百户早花等审求其故祸福之机天有显道惟可汗省之甲午册谥大行皇后高平王济煜来朝丙申月食十一月敕张辅沐晟曰交址反侧必当剿灭然不可滥及无辜虽凶逆之家幼子童孙驱入内地为民为奴而已姚广孝等重修文献书成赐名永乐大典序之曰昔圣王之治天下也尽开成之道极裁辅之宜修礼乐而明教化阐至理而宣人文盖自伏羲神农黄帝尧舜以至禹汤尚已之数圣人继天立极皆作者之君文武相承文监二代乃始有述孔子生周之末有德无位删修赞序功贤作者周衰百家舛繁王者迹熄秦人燔书斯道中绝汉兴六艺渐传继而唐宋沿习有征我高皇帝以神圣之资广礼乐之途博大悠远同圣帝明王之道朕嗣承鸿基缅思缵述以为混一之时必有一统之制作用以序百王之传总历代之典而世祀绵邈简编颗富恒慨其难至于考一事之微泛滥莫周求一物之实穷力莫究譬淘金于沙探珠于海乎不易得也乃集文学之臣纂四库之书购募天下遗籍上自古初迄于当世博采旁搜汇聚群分着为奥典以气者天地之和也有气斯有声有声斯有字故用韵以统字用字以系事揭纲而目毕张始振而末具举包括宇宙之广大统会古今之异同巨细精粗粲然明备其余杂家之言亦得附见盖网罗无遗以存考索始元年之秋成五年之冬总二万二千九百三十七卷名曰永乐大典聚其散漫总其条贯于以见斯道之大弥纶天地通贯古今支派蔓衍布着而纷纭也十二月颁高皇帝戒饬功臣铁榜文及敕旨于武官面申谕之通山王孟爚来朝六年正月敕新城侯张辅曰前以将士久劳于外令尔等抚安平定及时班师今春气向暖未闻还期朕夙夜在念其有妨耶速具奏闻二月命武臣子弟袭职者试骑射初试不中罚本卫所充军三年覆试不中谪戍远方别选才子弟代之诏曰朕念昔南征以靖内难时皇太子居守赖军民竭忠效力供给馈饷驰驱负挽昼夜弗宁城守战斗冒犯矢石父母妻子朝夕不保使朕无北顾之忧朕即位以来饮食梦寐不忘北京民其所属郡县数被水旱岁谷不登缺食流移朕甚愍焉永乐四年五月所逋负税粮课程其尽蠲之诸色课程自永乐六年为始仍免征三年少伸朕意焉三月诏曰比者营建北京需材于下国之大事诚非得已民之劳止朕甚愍焉所司督责逋负鞭棰逼迫甚失朕心河南山东西永乐五年以前悉与蠲免东安舒城二县饥命赈之掌交址布政司尚书黄福言交址初平征敛不一请酌定轻重赋税之上曰比除交址郡县官朕数谕之政务宽简以绥新附黄福言良合朕意户部其议之遣给事中郭骥指挥金塔卜歹谕国王本雅失里曰知尔自撒马罕脱身别居失八里今鬼力赤等迎尔北行以朕计之鬼力赤与乜孙台久结肺腑相倚为固未以弃亲就&#况手握重兵虽或下有附尔者亦安敢与异志尔与鬼力赤不两立矣夫元运既讫顺帝以后瞬息间六传未闻一人善终者此亦天意古有天下者皆封前代子孙如陈杞微箕汉唐亦行之我高皇帝恤元子孙尢厚妥古思帖木儿遣还为可汗南北共知也朕爱人之诚拟之皇考前代有同皎日尔如幡然来归朕当念尔无吝封爵赏赉居尔近塞惟尔所欲若惑下人图拥立之虚名不顾祸机是亦惟尔特赐谕意并赐织金文绮衣二袭彩币二端敕新城侯张辅等曰朕命尔班师今天气已热瘴疠方作善抚视之有一死瘴不名全功四月永寿王尚灴来朝五月下诏赦交址余孽敕文武官宽恤之悉停罢一切不急之务六月敕泰宁侯陈珪及北京行部曰今方盛暑军民赴工者饮食作息必时有疾与医药敛怨为功朕所不取命军民子弟僮奴有自为僧者并其父兄送京师输作五台山毕日就北京种田七月楚世子孟烷来朝论征安南功进封张辅英国公沐晟黔国公清远伯王友为侯柳升为安远伯瓦剌土酋马哈木太平把秃孛罗来朝封马哈木为顺宁王太平为贤义王把秃罗为安乐王余论功有差八月交址贼简定邓悉等复聚众作乱以沐晟为征南将军总云贵川蜀兵四万繇云南往征之命兵部尚书刘&#赞其军浡泥国王麻那惹加那乃阖家来朝上嘉劳之亲享之奉天门皆赐宴九月交址土人莫邃莫勋莫远等来朝上嘉初下安南时率先归顺赐敕奖赉制诗赐之复遣太监郑和等赍敕使古里满剌加苏门荅剌阿鲁加异勒瓜哇暹逻占城柯枝柯拨把丹小柯兰南巫里甘巴诸国十月浡泥国王卒上辍朝三日厚加祭赙葬之安德门外祠而碑之临淮县及靖州高要灵山二县皆言庙学当修上曰此政首也工部其即日下有司且通行之天下敕甘肃总兵左都督何福曰得奏欲取西平侯家所畜善马以统孳牧昔高皇帝时勋戚贵臣皆令畜马盖共享富贵意朕谨遵之其止勿言十一月皇长孙出阁讲学三法司言大辟三百余人覆讯皆实请处决上令行人持节谕之冤许自诉复谕五府六部及六科曰三百余人有一不实则死者含冤尔等更从容审之一日未尽则二日三日便十日何害大抵人情难得有便言驾词者有讷不能吐者详悉以听毋刑迫之十二月敕谕北京官吏耆老军民曰朕每惟靖难之日未尝忘尔父子兄弟功今宜安分力本孝亲敬长教诲子孙辑睦乡里有官守者必廉必勤以为善人君子或有过愆皆行改涤夫为善获吉为恶致凶天道也黔国公晟与交址贼简定战厥江败绩都督佥事吕毅兵部尚书刘&#交址参政刘昱皆死之兴平王尚&#来朝是岁设四裔馆选国子监生教习四裔译字曰鞑靼曰女直曰西番曰西天曰回回曰百裔曰高昌曰缅甸凡八馆七年正月敕内外臣工曰文官之禄皆出民武官之功实因军能推绥恤庶几示报不报而又侵之国法不容鬼神祸焉谕礼部臣曰高皇帝君天下三十余年法度明备朕恪遵成宪庶几阜康思与民同乐其赐元宵节假十日自正月十一日为始百官朝参不奏事有急务封疏处分军民张灯饮酒五城兵马弛夜禁着为令二月上将巡狩北京命皇太子监国吏部尚书兼詹事府詹事蹇义兵部尚书兼詹事府詹事金忠右春坊兼大学士兼翰林院侍读黄淮左春坊左谕德兼翰林院侍讲杨士奇为辅遣使于巡狩所经郡县存问高年上曰朕巡狩北京思得老成列置郡县洪武中诸臣有引年未衰者吏部悉召之暂任以政资荐靖难将士之亡没者灵璧白沟东昌真定夹河&#城凡六处命英国公张辅佩征卤将军印充总兵官清远侯王友充副总兵率浙福江川三广云贵及楚辽宁三府护卫兵与沐晟协征交址寇命行在户部尚书夏原吉兼掌行在礼兵二部都察院事赐钞四百贯壬午上巡北京车驾发京师翰林学士胡广庶子杨荣谕德金幼孜扈从戊子驻跸凤阳谒祭皇陵上负土益陵从官皆负遂遣祭于祖陵赐凤阳土民户钞遣官祭灵璧战没将士遂遣祭于东昌&#城夹河白沟真定坝上诸战处癸巳驻跸徐州祀徐王坟遣祭少昊帝尧孔子颜孟峄山诸神壬寅至济宁晚至汶上漏下数刻上召胡广杨荣金幼孜至行殿赐坐论事夜深辞退上曰朕每日避风沙草间且行且猎尔可随观早发汶上上骑射过小村茅屋数家桑枣藂茂鸡豚杂处儿童妇女聚观如不知万乘过上曰乐哉民家癸卯至东平州勉诸王群臣乐善如汉东平三月甲辰望祭泰山辛亥驻跸景州望祭恒山及北京山川壬子驻跸河间府遣祭汉昭烈帝及河间献王戊午驻跸涿州见诸耆老追叙供亿之劳免其租税壬戌至北京坛而告天地于奉天殿遣祭山川城隍之神受群臣朝贺赐官吏军民钞命文武大臣从游万岁山交址进白象群臣请贺不许敕行在刑部都察院北京行后军都督府曰北京官吏军民从靖难者除十恶强盗不原余皆释之发充军者悉复其故念守城功复通政司右参议贺银官庚午大宴群臣及北京耆老宴毕并赐敕勉谕四月谕行在都察院曰朕已宥从靖难者官吏军民罪尚虑有侥幸轻宪者其以朕意示之赐皇太子书曰朕命尔监国凡事务宽大戒躁急文武群臣皆朕所命虽有小过勿遽折辱亦不可偏听为好恶机务之重审察而行稍有所忽累德不细敬之慎之闰四月敕蹇义金忠等曰皇太子监国所裁决庶务其令六科详录汇奏赏一人繇何罚一人繇何罚复宥繇何夫国之储嗣天下大本尔等辅导当使天下之人仰望风采夙夜尽心庶副朕怀行在刑部都察院奏请录囚命重者五覆奏五月谕北京耆老曰朕惟帝王之治教化为先朕夙夜拳拳惟图行之凡我百姓教训子孙明诗书通善道慈孝而友敬一坊一乡之长教训乡坊之人五民守业无有淫惰贫富相睦邻保相恤则上下相安风俗淳厚夫降祥降殃惟天善不善惟人作恶而悛亦为善类慎之省之营山陵于昌平县之黄土山车驾临视封其山为天寿上采辑圣贤格言为书四卷曰圣学心法赐皇太子而序之曰朕惟古帝王平治天下具有要道诏训子孙亦有成法朕承皇考洪基仰惟缔造艰难惕焉思惧明明有训是式是仪夙夜孳孳莫悟穾奥尝欲立言训我孙子顾所闻者无过六经圣贤之道几务之暇采辑为书名曰圣学心法揭君臣父子为纲分而为目有统有专惟我子孙尚慎听之夫人君智周天下必繇学问治心修身涵养以充之尊师重傅畜识以广之先明诸心力求其至然后可以应天下之务无不宜矣不繇此者圣功何成治先敬天敬也者所以永保天命也法天行体天德则上天眷顾四海乂安不然天去人违不可延须臾飨祀鬼神尊祖配天所以报本反始也专精其德玉帛粢盛明信荐之神其福矣祖宗立法佑启我后继世之君敬之守之则世祚延长败而不信衰世之主也君人好恶与人同之独好独恶谓之拂天人之投闲毁誉爱憎无得而辨欲求无殆不可得已夫祸乱生于怠豫而治康本于自强一心之用周流天下须臾暂息不可有功大要在强勉而已强勉则不懈不懈则身修家齐国治而天下平夫乱者生于治也生于忽也非治能生乱以其久安而忘戒是以忽乱既乱而惧虑之无及守满持盈居高思危者人君所以安身而保位也道德仁义教化之原也若夫内外者男女之位也明君为政必先正内则闺门和伦理正纪纲不紊矣自古国家衰乱皆繇内外易位尊卑倒置权溺于中言出于闺男教女顺盛德之至也圣君为治先亲九族夫睦亲人道之大也唐尧之德也诗咏行苇书言展亲是以周祚远也民国本也保如赤子未有不治也致治先育才道也者所以化民易俗也学不至道不足以成才故养才必素建学立师是其急也任人在择才择才之方在取信于众论一人有好恶众论合至公取公用当官称事治矣薮泽之大以其能容君德之圣以其听谏朝夕纳诲贤君之盛也谦己和颜接而受之则众言日闻无蔽匿之情隐伏之祸好谀而喜佞拒谏而饰非大臣固荣下僚惧罪耳目壅蔽则败亡也夫言有以是而非貌有似真而伪不可不辨也君子则处以公正表里如一小人则用情私邪君心公正故君子有所合而偏邪无自入故夫审其邪正而慎其用舍惟明君也夫礼国纪也乐情统也教民敬莫善礼教民和莫善乐治天下者先修礼乐焉夫天地者尊卑之位也君臣者贵贱之等也义明等辨则人伦序而名分正故圣王之于天下也不使卑逾尊贱凌贵小加大庶先嫡君君臣臣父父子子夫妇别长幼顺上下相维朝廷之谊明祸乱之源塞矣人君驭臣惟礼与诚遇以礼待以诚则得贤者之心贤者之心得而天下之士归天下之士归而百姓戴焉人君不以赏私爱以待有功不以罚私恶以待有罪赏当功则劝罚当罪则服赏吝罚弛则纪纲颓号令堕矣爵禄不足劝刑法不足严故赏罚者明君所慎也刑也者圣人所以使人远罪改过也曰钦曰慎先王敬用不敢轻也杀愈多奸愈作狱愈烦天下愈乱秦隋之君也财者所以经用也善乎君子之言曰民邦本也财民心也善生财者非必取民也爱养生息使其力有余品节制度致用而不竭庸主则不然用掊克之吏剥膏竭髓而谓之曰能之人也欺其君者也茅茨土&#尧所以钦明也恶衣菲食禹所以无间也贤主不侵淫于嗜欲而戒慎于奢靡故天下靖安四陲蒙福衰世之君极费而穷好天怒民怨欲国无危不可得也夫兵也者所以备不虞也除暴敉乱先用武天下既平先用文文武并用长久术也黩则玩玩则败圣王之治兵也教礼义焉至死而不畏危也用以征伐则万全若夫父子人伦之至也为人父止于慈教之也爱而不教败其子也孝顺德之本也子以事亲以身之孝率天下之孝则不令从不严治矣善继善述不改先志孝之实也若夫勤励以事上廉洁以简身谦谨以守法正心修德责难陈善毋矜毋伐毋妒毋贼毋市恩毋逞奸此臣道也历观人臣之败未有不繇于懈怠贪污而恣肆者也吾所以勉为吾之臣者也凡前诸事吾集圣贤之言为训修齐治平之要盖大略已具于戏自昔圣帝明王贤士君子或生或学故其言之精微可得而用不可得而离也吾揆德薄智浅寤寐战兢无敢怠豫俯察仰思匪学匪生无足垂训是以述而不作序厥篇端吾子孙欲观是篇其尚先观吾言非欲吾子孙取法吾言吾欲子孙取法于圣贤也是月安邑县学教谕白威言安邑旱伤民饥流徙吏科征不已乞折收钞帛当租税皇太子从之命巡按御史罪令而以威令安邑钱塘知县黄信中青田知县谢子襄开化知县夏升为县得民皇太子皆擢为其本府知府六月遣御史行郡县举实长吏臧否升黜之御史还奏汶上知县史诚祖治行第一贪污不职无甚易州同知张腾赐诚祖敕嘉劳之并赐上尊一织金纱衣一袭钞千贯升济宁知州仍掌汶上事下腾狱敕行在吏部都察院更悉心访吏谕靖难诸臣曰昔汉高帝屠戮韩彭臣主皆咎尉迟敬德为唐功首尝有小过一闻太宗训言即自饬励宋曹彬虽有大功恒自裁抑故能令名终始往迹昭昭也我皇考加意勋旧饬戒谆切谨守不违中山武宁王一人而已武宁王功大心小出则经营四方入则杜门远势每旦趋朝鞠躬屏息如蓝玉者斗筲小人卒至覆绝又如李景隆稔凶包慝造为妖谶天地鬼神暴厥逆谋朕念懿亲曲存宽宥不自省究忿怨益深岂自保之道尔等从朕艰难以臻今日朕尝申明皇考戒饬之训兹复录洪武铁榜及律条定制人赐一本俾永鉴焉呜呼朕不忘尔艰难尔亦不忘图自保不然宥过虽有券书恐犯出宥外日至之时朕不能庇本雅失里杀我所遣给事中郭骥指挥金塔卜歹且欲寇边上怒命严备而将征焉命兵部尚书署吏部事方宾简南京御史之才者召至北京宾奏荐御史循理等二十八人上闻有繇小吏出身者命黜之曰御史国司直须用有学术识治体者上谓廷臣曰近日州县数奏水旱朕甚不宁右通政马麟对曰尧汤不免焉抑一二州郡耳上曰洪范雨旸皆本人事尔何不学因顾方宾等曰朕与卿等皆当修省更须择贤守令徙青州诸郡民之无业者八百余户于蓟州七月命淇国公丘福为征卤大将军总兵官武城侯王聪为左副将军同安侯火真为右副将军靖安侯王忠为左参将安平侯李远为右参将往征北敌敕谕曰本雅失里悖逆天道拘杀信使命尔往征兵重事也自开平以往当常若对敌至出奇兵击之尔尝从征备悉胜术审势察机不可执一既行复戒曰朕观风云气候当必有战占法慎则胜勿易之八月密云繁峙二县献嘉禾行在礼部请贺不许是月丽水县山水暴溢害民皇太子遣人抚视九月庚午朔日有食之谕行在三法司曰明刑慎罚厥朕本心是是非非惟尔究情昔隋炀帝杀盗二千人当罪五人而已其时群臣阿不谏朕以为恨朕数戒尔若有冤人尔等杀之不有阳责必有阴谴丘福与敌战败绩死之王聪火真王忠李远皆力战死上闻叹息曰福不从吾言至此此朕不明遂决亲征焉赐李远王聪赠谥恤将士死事者家敕行在五军厉将士治器械天下武职坐罪者皆令诣阙自言非殊死悉宥之简备戎行令朝鲜国进马助征至则酬直十月命夏原吉沿途筑城为储胥原吉请于宣府以北用武刚车三万辆运粮踵军约十日程筑城一酌储胥饱军留守戍敌觉遁即蹑其后上然之十一月是月也督河刑部侍郎张本有疾皇太子遣医驰视赐钞五百贯及狐帽狐裘
