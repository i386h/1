<!-- { "loadSidebar": true } -->
按名山藏典谟记洪武十八年二月以阴雨久晦雷雹间作诏中外百司下至编民卒伍苟有所见皆得尽言丁巳太傅魏国公徐达薨追封中山王赐谥武宁三月壬戌朔上御奉天殿策士甲子传制唱名时廷对者四百七十二人擢丁显第一自是始重进士之科命内外群臣有亲殁官所者有司给舟车归葬着为令命内外诸司官有善绩着闻者礼部揭其乡之旌善亭有显罪者刑部揭其乡之申明亭六月丙午月食上曰天下府州县官岁一朝劳且费其令与布政按察二司皆以三年诏曰天道以有余补不足人乃以不足奉有余呜呼罪盈自己恶怒人神天谴既临尚造多非如户部侍郎桓阖部等刑部尚书惠迪侍郎修阖部等兵部侍郎志阖部等工部侍郎至德阖部等礼部侍郎瑁阖部等赃贪乱政贿赂屯集罪已分明尚掩杀身之计妄指善良为寄赃所朕设官造民业不胜任又且罪盈法占天讨以除民害愈加害民必欲除奸复生奸甚实朕不才之致凡我天下良民怜朕不敏书不云乎天位艰哉仰观俯察寝食不安惟图康民人心若此自诏以后大赦吾民所有不赦唯是奸贪七月丹徒县知县胡孟通县丞郭伯高金坛县丞李思进坐事当隶县耆民栋等诣阙举留特释之人赐敕书劳酒一尊复赐栋等酒而谕之曰朕孜孜求贤分任方隅多失厥职方欲穷罪而更张之尔等列尔令丞善状呜呼昔人君巡狩四方询民知政朕今坐而得县官之贤官得其人朕复何忧特劳尔酒尔其合享之时州县官有当去其父老诣阙乞留者皆赐&#奖留加赐衣币命礼部国子生患病者官给药医久不治者行人送还其家八月载邠州姜嫄公刘之庙于祀典上曰诸功臣京师既有赐宅乡里尚仍故居老而归于礼不称礼部其人赐钞万锭俾还家治第九月上听文渊阁大学士朱善讲易家人卦曰齐家治国一而已矣要在诚实而有威严诚则笃恩严则无失上谕户部臣曰先王之世民耕妇蚕无异物之迁是以水旱不虞饥寒靡困自什一途开淫巧技作而后农桑业废朕思足食在禁末作足衣在禁华靡其申明天下各守本业毋得游食庶民毋得衣锦绣十月御制大诰颁示天下翰林院待诏孔希善言孟氏子孙有以罪输作者二人上遣还谕工部臣曰孟氏后甚微脱或死亡行雕尽矣凡在输作者尔等询问有出自圣贤即便释遣升宜兴主簿王复春为常州同知遣吏科庶吉士杨靖敕劳之曰尔羞朘下民之膏希徇上官之欲方今鲜此尚竭乃心用光初志十一月河南水山东北平雨涝皆免今年田租十二月诏曰向令有司举聪明正直之士至者多孤朕望朕闻古者选用孝廉孝者忠厚恺悌廉者洁己清修如此则可以从政矣其令州县凡有孝廉闻乡里者正官与耆民以礼遣送京师遣行人王本&#谕建阳知县郭伯泰县丞陆镒曰曩古人臣立志忠君在内则和而不同在外则不避权势所以上昭主德下福民生通政司言尔伯泰镒持法爱民靡所挠怠呜呼忠志之道朕今见之特命行人劳尔酒醴升尔伯泰为泉州府同知镒福州府通判尚坚乃心厥有终始十九年上坐东阁与侍臣论天人之际上曰天人无二人当以心为天论俭上曰不可俭者祭然不可渎不可俭者赏然不可滥三月御制大诰续编及省躬录成令四民各守本业医卜者土著不得远游游惰不业若舍匿他境游民者皆迁之远方五月命光禄寺买办物料视民间交易价钱每多十文为民利息嘉兴县知县毕辉县丞齐搏执法当官不容奸恶赐敕书酒醴行人王良承遣黩货常州府官范好古言于上劳好古酒醴械良罪之六月诏曰朕有天下十有九年方域粗安奸臣间之恩本施而弗及德将布而阻行旧岁大诰颁行民从朕命奸扰吾民者循治而敛迹监生职任于诸州想吾民乐生有渐矣特命有司存问高年抚恤无告笃疾残废者收入孤老院岁给之民八十九十无公私之辱非隶卒娼优贫无产业者八十以上月给米五斗肉五斤酒三斗九十以上岁加赐帛一匹絮十斤田业仅自赡者给酒肉絮帛如之富实人户应天凤阳二府民八十以上赐爵社士九十以上赐爵乡士天下民人八十以上赐爵里士九十以上赐爵社士皆与县官平礼免其杂泛差役正官岁一存问月遣敦笃生员诣门送赐给粟毋得陈朕约民诚敢有冒年受礼尚者家族诛曾被公私辱慝者如之所在鳏寡孤独果有田粮有司即与除去差拨无者岁给米六石孤无依者责令亲戚收养无亲戚者责令邻里累年开边有劳或矢石伤残或因伤身亡儿女见存者优免三年垛集土军因伤残疾者优免军役三年因伤死者优免十年入为民籍杂泛差役更免三年官军从征战殁者恤赏其儿女袭父职者升一等敕曰为官莅政非权无以驭下迂儒俗士官名而已若中正有豪杰气者当设施公道健卒奸胥毋敢侮不则治以刑苏州知府王观同知曹恒经历王昈当厅捶死猾吏钱英如此甚当则政行令止境内肃清美哉有为安民有日矣特遣行人白思中赍&#劳礼尚笃斯志共永高明以都御史詹徽通政使蔡瑄左通政茹&#工部侍郎秦逵户部侍郎杨靖在职公勤复其家诏郡县举经明行修练达时务之士年七十以下者礼送京师礼部郎中居贞奏人至六十衰不胜事请毋送上曰古之耆人虽不任以政至其多阅而广闻正当询之谟谋盖六十以上七十以下者可置翰林备顾问四十以上六十以下者可用于六部及布按二司八月命吏部选近畿富子弟赴京补吏制德懿熙三祖帝后衮冕冠服命皇太子修盱眙之陵寝而瘗之十月谕兵部臣曰大小有功武臣子孙令世袭食报然有身没子幼者或亡子有幼女又有父母老无依者此皆可悯今后亡故军官子女幼者给全俸赡其家子袭职女嫁人乃罢父母老者亦给全俸终身着为令颁垂戒录于群臣其书采古之悖臣以为戒十二月癸未朔日有食之诏自今应死重囚俱令大理寺覆奏听决造通济聚宝三山洪武等门修五胜渡起社家库白水桥双桥高桥置象房黑窑改建崇山侯新等第宅筑后湖城及中山岐阳二王黔国公旧营六部围墙廊房街道并用罪人输作御制大诰三篇成颁天下诏武官谪戍云南辽东者县次资给之二十年正月命宋国公胜为征卤大将军颍国公友德为左副将军永昌侯玉为右副将军南雄侯庸定远侯&#为左参将东川侯海武定侯英为右参将率师二十万征故元将纳哈出于金山焚锦衣卫刑具曰讯鞫法司事也时令锦衣卫审重罪者欲先得情耳岂令煅炼耶己未修阙里孔子庙甲子大郊祀礼成天气澄朗上悦二月命将军卫士日习射于午门御注洪范成三月上曰进士国子生皆朝廷所培养初仕即有丽法者虽欲改过亡繇自今虽犯死三宥之五月谕兵部臣曰军士月米一斗身后罢给或父母老儿女幼曷自存是皆效力国家困可不恤劳可不报自今身亡父母儿女无依者&#优给之上谓刑部尚书唐铎曰有司犯者欲尽法治之人谓刑重不则靡所忌古云书用识哉欲&#生哉自今犯轻者悉宥之徒流及杂犯死罪皆令戴罪复职有至再三者亦录其罪而复其官六月大将军冯胜谕纳哈出降之闰六月申养老之政于天下令民间讲习大诰三篇七月诏内外武臣有子孙袭替而亡再无应袭者给全俸赡之有子孙坐事谪戍亦宥其罪令自立功给俸如故八月销文籍关防印记曰故以防欺伪若果正人君子又焉用是诏民年二十以下者方与落发为僧试事京师寺三年考其洁修而后度之诏阵亡小较虽无功亦给其家原俸百日九月封纳哈出为海西侯置大宁都指挥使司及大宁中左右三卫命永昌侯玉为征卤大将军延安侯胜为左副将军武定侯英为右副将军进讨残敌十月封朱寿为舳舻侯张赫为航海侯重建历代忠臣庙成诏军士置营居各从其卫所毋越伍离次辛酉月食迁南方学官之有学行者往教于北方增广北学生员复其家召冯胜班师罢就第十一月上曰蛮裔遣子朝学慕礼义也啰啰生阿累等三人宜令归省所以教之孝弟赐而遣之十二月大诰武臣二十一年春正月上曰为国以任人为本奸者才不恕贤者疵不弃故诸城县知县陈允恭以簿书过谪戍比有言其治县时能爱民吏部其召还复其官有自青州还者言青州饥虽已赈尚艰食上驿赈之逮其官吏之不以闻者二月命有司犯死罪者虽未入流品必奏闻而后得逮治以历代名臣从祀帝王庙三月乙亥上亲策举人赐任亨泰等进士及第出身有差建题名碑于太学上谓侍臣曰骄凶德也田子方所论朕谓不然盖君子以恭敬为本西平侯沐英讨土酋思伦发平之四月兰阳县民陈济樵等二人年百岁赐里仁冠黑角带员领衫月给酒三斗肉五斤岁加帛一匹絮一斤南皮县民李敬先等年九十余月给酒肉如之皆复其家诏县官时加存问自是以为例蓝玉追敌捕鱼海败之降其众获其王子妃等若而人己未月食五月甲戌朔日有食之六月赐安庆侯仇成书曰朕创业以有天下唯卿勤劳迩年海宇虽宁尚有弗庭之国累卿高年久镇边陲东西攻守无宁岁近喜廓清方将偃师修文同卿华居美食忽闻感疾实疚朕心是用遣人存问呜呼征讨之时栉风沐雨所自疾也尚慎药节耆副朕至怀&#谕武臣曰朕观国初诸将收抚士卒或一二十人或百人至四五人皆视如兄弟爱如骨肉以故争先效力所向克捷人称善战不知繇其善抚士今尔等居位食禄岂尔能皆尔祖父贻尔庆尔则不念祖父富贵繇士卒时或苦虐使不傅心败国丧身职此之繇夫虐下不仁败国不忠亡先人积不孝曷不思之因颁赐军士护身敕述始终之际艰难之故秋七月颁赐天下武臣大诰令其子弟诵习使它日知抚教军士以称保全功臣意八月罢天下府州县耆宿迁泽潞二州民无田地者于彰德真定临清归德太康诸闲旷处屯耕自便免赋役三年户给钞二十锭备农具大将军蓝玉偕征北诸将还朝戊辰赐宴奉天殿上曰元运既终残寇无知犹立王庭欲为不靖命尔诸将往征漠北遂空民息转输军销锋镝皆尔等克用朕命以底成功诸将顿首谢上悦赋平敌诗二章命群臣和是月御制谕武臣敕凡八条九月令天下卫所督兵屯田十月丙辰月食颁武士训戒录十一月赐国子监生钞俾制冬衣造别室百余间具釜&#榻以处诸生有疾者给役膳夫二十人颁赐武臣保身敕二十二年二月禁武臣预民事赐平阳县知县张础敕曰乃者金乡卫造军器扰民尔础执法即具闻朕朕深嘉叹特遣赍钞三十锭内酒一封至尔领焉东川蛮越州阿资酋叛命颍国公傅友德为征南将军与西平侯沐英讨之既平三月友德还军使与诸将分驻湖广诸要地休士且示控制于诸蛮改给事中魏敏卓敬等八十一人为源士四月命杭湖温台苏松诸郡民无田者就耕淮河以南及滁和诸州给钞三十锭免赋役三岁赈莱兖九江湖广诸郡贫民起山东流民居京师人赐钞五月置泰宁朵颜福余三卫指挥使司于兀食哈之地以居降寇六月上退朝谓侍臣曰人常虑危乃不蹈危常虑患乃不及患车行峻&#而仆平地保天下者亦如御车命孝廉茂才年四十以下者于行人司差遣以试其才八月诏天下府州县举高年有德识达时务言貌相称年五十以上者一人更定大明律九月丙寅朔日有食之廷臣有言比来儒士起自田里擢用骤峻非朝廷爱重名爵之意上曰朕患不得贤耳若伊尹出有莘孔明起隆中岂嫌骤哉十月上谕吏部曰比岁受禄之人有因小过罢者此皆昔日久居学校教养已成之士成才至难其悉录用之增建国子号舍以居诸生之有家室者十一月上与翰林学士刘三吾论治民之道三吾言南北风俗不同有可以德化有当以威制上曰地有南北民无两心帝王一视而已矣盖德以化君子威以制小人海州同知陈龚福坐事当戍上念其故元御史大夫福寿子宥而擢之官仍赐钞上与侍臣论进君子退小人兵部尚书沈溍对曰君子小人猝未易识上曰良玉委泥色泽不变君子在众德操自异令州县里选耆年有德民人以次来朝既至随朝观政三月遣归二十三年正月肃清逆党榜列勋臣凡五十七人二月命六科给事中父兄伯叔来朝观政归以告谕其乡里子弟使为善无犯法人予钞遣还诏自今有司过误犯者至三犯亦纪罪复职沅陵县主簿张杰坐输作自陈有老母守节乞宥罪归养许之命礼部榜母节于天下加杰禄秩为养资三月燕王与征卤前将军傅友德等率师出塞至迤都降故元太尉乃儿不花丞相咬住忽哥赤等及其名王酋长男女数万橐&#数千羊马亡算闰四月悉徙其部落入关乃儿不花等入朝授指挥等官其故部下家属皆赏赐之除百官&#年奔丧之制五月上念诸将老悉遣还乡赐黄白二金钞若绮太师韩国公李善长赐死西南夷土官皆遣子入学命择天下随朝老人有干局者赍钞诸府县同所在老人籴谷备凶六月先是赐公侯伯人卒百十有二人曰奴军至是遣还乡设百户一人统之护卫其家尽公侯之世给屯戍印俾自耕食复赐之铁册名铁册军右军都督佥事王庸坐事当死自讼于上前上曰知自讼其将复为善贷之七月河南决赈恤被灾家万五千七百余户&#法司在外死罪真犯者具状申刑部议定遣官审决免死者输作京师八月给事中有荐士者上问宜何官对曰宜牧民问所长对曰年少才高勇于敢为上曰才高者多过中勇敢者少循理其养于学而后用之诏毋以吏卒充选举九月庚寅朔日有食之命开国功臣死后皆追封三代赐布政司都司卫所府州县公宴节钱凡天寿圣节正旦冬至节日皆有宴赈湖广饥十月刊行韵会十一月选耆民授府州县官上谕兵部试尚书茹&#等曰朕虚心待人汝等当思尽言不宜容默苟顺无利于天下十二月谕刑部自今犯十恶并杀人者论死余皆输粟北边赎罪力不及者为并输予还家备资以行罢天下岁织段匹赏赉用绢帛有匮乏即就织造于京师购遗书二十四年二月上谓侍臣曰朕阅汉书以爵赐民至二级三级者听民转移与子甚无谓也夫爵所以命有德礼曰贤以制爵予无贤不肖贤人君子何劝焉命户部凡武臣死罪而宥者给半禄笞杖徒流而宥者全给死而有子孙者亦给之种桐棕漆树于朝阳门外钟山之麓三月戊子朔日有食之上谓廷臣曰朕发库中古镜十余鉴多失真召工问之皆莫能答最后一工曰范模不正朕惕然悟君心焉上御奉天殿策会试中式举人制策曰昔列圣相继大一统而御宇立纲陈纪礼乐昭明当垂衣以治何自弗宁少壮尽行内骚华夏外戍八荒牝马胎驹于行伍旌旗连岁于边陲今欲罢器械绝远戍垂衣如古又恐蛮貊生齿之繁不数十年为国家患及此之时当恨今日可乘之机兴止未判孰可孰不可尔诸士论之时廷对三十一人擢许观为第一上谕皇太子诸王曰天行不息君当体以孜孜怠惰侈肆而欲长保未之前闻昔元世祖西讨东征以能混一华夏顺帝偷淫而遂失之诗曰殷鉴不远在夏后之世命齐王榑率护卫骑兵围猎开平近地谕之曰山东兵皆从总兵官傅友德调发尔战斗可自为队或在其左或在其右有胆略则当先无胆略则继后奏凯之时宁使诸将言功诏天下贡茶不得碾揉为大小龙团茶户采进勿预有司茶以建宁为上曰探春曰先春曰次春曰紫笋&#着为岁额四月灵璧丞周荣以事逮系父老赴阙举荣善政宥之赐钞锭衣袭与父老皆宴遣之繁峙县奏逃民三百余户累招不还乞逮捕之上曰民窘衣食或迫苛政耳逃固不出吾域中惰而末作则逮捕焉册皇子为庆王权为宁王楩为岷王橞为谷王松为韩王模为渖王楹为安王桱为唐王栋为郢王为伊王齐东知县郑敏坐事逮系县民诣阙颂能复官赐衣钞六月诏群臣参考历代礼制更定冠服居室器用制度以天久不雨命刑部官及监察御史清理天下狱囚颁书籍于北方学校七月上谕工部臣曰汉高祖徙豪富于关中朕初不然之今思京师天下根本亦欲令富民居焉盖徙至者五千三百户上曰应天太平宁国镇江广德五府州县朕念国初供亿之劳民田尽免赋官田半征民情玩恩复尔逋负朕所以全征之今终不忘其半征如故命犯法而诬引良善者所诬虽轻亦重坐之八月遣官行询鳏寡孤独令有司加恤秦王樉有过召还命皇太子巡抚陕西既行敕曰尔自幼至长朱尝远出今命尔行陕渡江之际雷起东南尔征西北夫雷天威也尔前行雷后从其兆威震然厥阴不雨业已旬间占法主有阴谋者尔宜慎举动节饮食严宿卫亲君子远小人威震佳兆未可恃也遣使山东河南郡县发预备仓以贷贫民九月嘉兴府通判冯安送至私鬻盐徒以其盐赏获者户部奏安违例责偿盐入官安言律者万世常法例者一时旨意昔唐太宗定选人诈冒敕不首者死未几有犯命杀之大理少卿戴胄执奏于法应流太宗怒曰卿言守法而失朕信冑曰敕者一时喜怒法者国家所以布大信于天下也陛下忿选人多诈故欲杀之既知不可复断以法此忍小忿存大信也夫今之律即古之法也若依例则于律内非应捕人给赏之言自相背违上是之诏论如律复以新化丞周丹为吏部考功主事十一月谕天下生员兼读诰律民间子弟能诵大诰者赏之皇太子还自陕二十五年春正月诏诸王赴京令岁训将练兵周视封疆作军器必精良以固边圉以河决开封诸县免今年田租二月上谕刑部尚书杨靖等曰京师之狱卿等三覆奏朕亲临决犹虑不当中外有司安能人尽职所上狱卿等详谳之命学校生员兼习射书数法丙寅月食癸酉诏诸将杖流罪以下谪戍云贵者复其官曰此皆从朕万死一生不戒而犯朕不忍置于法今既有年必自新矣曹县主簿刘郁因事逮系耆民诣阙言郁廉勤上喜复其官三月敕燕王曰残寇散处绝塞聚必为患其选北平都司并护卫骑兵精锐者间以乃儿不花等所部列为队伍使为乡导命北平指挥使周兴为总兵搜捕之四月皇太子薨群臣入慰上曰朕老矣太子不幸命也古云国有长君社稷之福第四子类朕朕欲立之何如翰林学士刘三吾对曰将置秦晋二王何地上大哭罢六月上闻天下学校生员多骄纵慢师命礼部着学规俾守之七月秦王樉还国上谓侍臣曰治有缓急治乱民不可急急则益乱抚治民不可扰扰则不治岢岚州学正吴从权山阴教谕张恒以给繇见上问民间所苦皆对曰不知也而非职事上曰学官即勤教岂有不与人接者朔望休暇四时节序朋友往来民情世务当亦谈及夫其所学皆圣贤之道固将用之君虽不问犹且陈焉概云不知何者为教何以用之将来其窜之极边榜谕于天下八月祔葬皇太子孝陵东册谥曰懿文立允炆为皇太孙召太常寺卿许升问祭礼升不能对典簿刘仲实从旁代对甚详上责升曰国之大事而昏惰不恭遂降为刑部主事以仲实代之立军卫于山西大同等处屯田守御岁给公侯禄如旧归所赐田于公禄百官岁俸之数计谷几何当出米几何计田几何乃出谷几何较农夫用力多寡之勤劳而为之书名曰醒贪简要禄颁中外十月度地自牛首山接方山西傍河淮为上林苑寻以妨民罢十一月重定中外文武百司品阶勋禄之制十二月命士人因小过罢黜及迁谪远方者听举用改制铁券赐诸功臣闰十二月刑部尚书杨靖鞫一武臣门卒捡其身得一大珠靖曰伪物也椎碎之而以闻上喜叹靖有四善焉得奇物不献一善也其珠必有所受若转穷竟且起大狱碎不问二善也门卒无所嘉奖杜小人之幸端三善也敏才应卒四善也是岁以方孝孺为汉中教授二十六年正月免天下耆民来朝二月命晋王总冯胜等所统河南山西马步军士出塞代王亦率护卫兵出塞受晋王节制胜及傅友德等皆召还凉国公蓝玉谋反伏诛三月敕谕燕王曰有告指挥乃儿不花有逆谋者可遣人防送至京反侧背恩不可无备尔护卫士卒遇出猎必选数千骑披坚执锐训练使习则临阵不怯宋国公胜等已召还当谕诸将士防御之策旧防边兵非出征不可轻纵恐盗马潜遁阴泄事机若欲用御敌常参错之命冯胜傅友德还备北平命山西属卫将校悉听晋王节制北平属卫将校悉听燕王节制军中事一奏闻一启王知永着于令谕晋燕二王各统所辖都司军马军中赏罚大者以闻小者从宜处分诸司职掌成其书仿唐六典之制颁示稽制录于功臣盖考汉唐宋功臣封爵食邑之多寡及名号虚实等第使朝夕省览以遏奢僭四月孝感县言民饥有预备仓粮万一千石请贷之即命行人驿给因谕天下有司自今岁饥先贷后闻以天久不雨许群臣直言时事五月定学官考课法用科举生员多寡为殿最诏功臣坟茔葬具皆自营备战殁者官给之六月严皇陵车马过陵及守陵官民入陵者百步外下马违者以大不敬论申禁锦衣卫毋鞫刑一付于法司开卜筮禁敕曰历代圣君贤臣谨礼循法畏神明也一或不畏神假于人及灾祸矣朕考前代勋臣受封皆属虚号禄食给缯布而已我朝赐以膏腴土田待有功不薄尚有不知分限以速戾者业颁稽制录而教之尔礼部尚将公侯食禄及服舍器用等杀着为定式申朕保全之意召诸王于京师七月甲辰朔日有食之罢各布政司宝泉局选秀才张宗浚等随春坊官分直文华殿进说民间利害田里稼穑开陈古今孝弟忠信文学材艺诸故事于皇太孙八月命吏部今后除官即与实授勿试职九月诏曰迩者朝臣不臣其无忠义者如李善长等阴与构祸事觉各伏诛蓝贼为乱谋泄捉拿族诛万五千人矣余不尽者已榜赦之虑奸顽无知尚生疑惑自今不分蓝胡二党未犯者尽行赦宥于戏古之忠臣义士感激人神欢动祖宗其乱臣贼子历代为患者不特不能感动人神于当时亦累祖宗幽囚于地下特诰臣民大许自新赐河南按察司佥事王平敕曰古有志之士竭忠以事君务公以福民朕夙夜孜孜鲜副朕志河南佥事平同书吏源按临属郡却孟津宜阳之吏赂械人闻奏朕甚嘉焉赐平钞百锭衣若被源钞半之其益励初忠则永有嘉誉十一月沾化县典史杜护坐事当罪县民讼其廉干复之时天下入觐学官咸命侍朝考试文辞询问经史及民间政事应对称者独泰州训导门克新敷奏亮直绍兴教授王俊华文辞优美上擢克新为左赞善俊华为右赞善召谕曰所以左克新右俊华重直言也十二月永鉴录成其书辑历代宗室诸王恶逆者为监又辑历代人臣善恶为劝惩名世臣总录颁有位二十七年正月上退朝顾翰林学士刘三吾曰朕历年久而益惧者恐懈也日慎一日效尚未臻甚矣治难夫爱民之心不实则民不蒙泽民不蒙泽则众离怨积朕常惧焉发天下郡县预备仓贷贫民令公侯未有第者与为第于其乡有祖宗坟墓者与为飨堂于其茔应封三代二代者封二月罢在外文武诸司公宴繁峙知县刘英坐事被逮耆民诣阙乞贷释之给道里费遣还三月上谓侍臣曰人主聪明不可使壅蔽壅蔽则天下之事不达矣翰林学士刘三吾对曰惟博采众论任用贤能则视听广而聪明大上曰善令武官子弟当承袭者五军试其骑射闲习方许授职不能者给俸三年而复试之又不能谪戍军着为令上谓侍臣曰毁誉之言不可不辩也问君子于小人小人未必能知鲜不为所毁问小人于小人朋党阿私誉必众矣人主能知毁中之贤则诬谤可息知誉中之不肖则偏党可绝命天下种桑枣有儒士初授知县陛辞上曰试言莅民何先对曰先教化曰教化何先对曰奖劝之上曰先身焉以天下大定命工部取甲兵裹藏之立唐浑瑊祠于干州命民间高年老人理其乡之讼上谓太子太保唐铎曰帝王体天道顺天心则国家基业自久朕思前代乱亡之故未有不繇于违天而逆人卿久事朕资弼良多朕有弗逮卿即言之征儒臣定正宋儒蔡氏书传八月遣国子监生及人材分诣天下郡县修治水利禁用钱以重钞法作十酒楼江东诸门之外许民为酒坊接四方宾旅以乐时康楼有鹤鸣醉仙讴歌鼓腹来宾重译诸名醉仙宴百官焉寰宇通衢书成十月命府州县学生员廪十年而学不就者罚为吏十一月赐盱眙县知县方素易敕曰尔素易莅政三载内艰去官民弗忍舍诣阙留任何以致之特遣使赍钞二百锭衣服被各一袭靴袜各二对用旌尔能尔惟懋哉素易入谢赐宴礼部许归葬而后复官汉中府同知柴庸以事下狱其僚属与同狱者言庸廉介特宥之复其官二十八年正月敕周晋二王各发其属卫官军筑城屯田于塞北敕燕王发北平辽东三都指挥使司属卫精锐马步军命都指挥使周兴为总兵官剿捕野人于三万卫等处二月诏罪人罚役死者父兄免追补令民百户为一里婚姻死丧疾病患难富者助财贫者助力春秋耕获一家无力百家代之以教民厚四月命监生分行天下勾稽吏牍六月诏国子生曰孔子作春秋修身立政之道备矣处事决疑其能舍诸诸生治经鲜有明春秋继今习读之九月免山东税粮及直隶应天等五府秋粮敕曰自古国家立建法制皆在始受命之君子孙遵守而已盖始受命君起自侧微备历周知恐后世守成之主未谙世故山林初出之士自矜己长至有奸贼之臣徇权利作聪明上不能察而信任之变更祖法以贻祸败是以日夜精思永垂典则朕少遭乱离赖天之眷剪除混一即位以来劳神焦虑与海内蕲乎治作祖训一篇开导我后世为家法尔礼部其颁条章于天下后有言更者以奸臣论杀无赦闰九月以子孙众盛天下官吏军士繁多更定亲王岁赐禄米十月于东宫诸王世系预命二十字为名首一世一字临时足二名焉命左军都督府左都督杨文等讨龙州奉议南丹诸蛮之梗化者诸蛮皆服罢百官朝参赐食礼十一月侍臣进讲无逸篇上悦曰朕每观是篇必反复详味求古人之用心乙亥月食礼制集要成其书载冠服房屋器皿伞盖&#帐弓矢鞍辔仪从奴婢俸禄奏启署押体式定制颁布中外十二月洪武志书成述都城山川地里封域之沿革宫阙门观之制度以及坛庙寺宇街市桥梁之易置二十九年二月百夷侵缅遣行人李思聪钱训古两谕之皆听命征卤前将军指挥佥事胡冕剿平柳桂山寇分遣指挥佥事宋臣等讨平广东潭源诸洞及广西平川增益之地凡斩获数千余械贼首京师戮之遣使谕曰命尔往征苗乱意在歼渠乃概行骈戮宋曹彬不杀后嗣以昌曹翰残酷身罹窘穷往者不追后当为戒宁王权言巡塞见脱辐意敌兵往来道上虑且寇边敕燕王选精卒壮马抵大宁全宁沿河南北觇视随宜掩击之三月燕王遇敌兵于彻彻儿山擒其酋将孛林帖木儿等数十人追至兀良哈秃城遇哈剌兀复战败之命国子监学正吴启署祭酒博士杨淞署司业学录张毅署监丞事面谕以简身饬行守道尊严使诸生敬慕而化五月壬申月食于斗宿七月上观唐书至宦者鱼朝恩谓侍臣曰汉末虽宦官骄纵尚无兵权至唐授之太阿驯至&#天子废兴在握朕深鉴前辙服役使而外重者传命四方而已但有罪罚无赦也八月免应天等五府田租改六部诸属部为清吏司九月召天下致仕武臣于京师而大赉之曰朕起兵时与尔皆少壮今老矣久不相见居恒思之资尔薄物还终天年朕与尔同历诸艰天佑朕子孙则尔子孙则亦有无穷之禄爵诸臣感激有堕泪者谕兵部人升官一级十二月颁稽古定制于功臣世禄之家加申饬焉上为序曰昔先王制礼别尊卑定贵贱上下秩然朝代虽改礼乐制度多相因也或有损益小过不及而已朕自定天下以来立纲陈纪颁布天下有年岁矣至若官民房屋坟茔碑碣亦尝斟酌前代着画一制岂期奸臣胡惟庸故紊条章俾诸功臣不遵守虽先茔碑碣亦不树立最甚无如蓝玉房屋家奴人至数百马坊廊房皆用九五间数营店舍宅垣中招集百工与为市易心欲背朝廷为乱夫自古贤人君子一心公朝念所食禄不耕不蚕坐享民供又敢兴贩与之争利今我文武臣往往不属厌使子弟奴仆家人坐贾行商至出外倚势中盐越资搀次挠法多端今命翰林酌唐宋制定坟茔碑碣丈尺房屋间架及食禄之家兴贩禁例编类成书永遵守之呜呼敬听朕言聿求多福己巳月食于井永州府知府余彦诚齐东知县郑敏定远知县高斗南仪真知县康彦民岳池知县王佐安肃知县范志远当涂知县孟廉县丞赵森怀宁县丞苏益休宁县丞甘镛坐事逮狱所治耆民具列善政诣阙以请上&#嘉之赐袭衣靴钞遣还仍赐耆民道费三十年正月命长兴侯耿炳文佩征西将军印为总兵官武定侯郭英为副选精锐步骑于陕西甘肃以备边敕肃王曰古者兵出于农有寇则战无事则耕春气方和宜及时督军屯种遇有征伐亲率精兵与长兴侯炳文进讨置行太仆寺于山西北平陕西甘肃辽东以掌马政诏郡县贷预备仓于贫民升翰林修撰张信为侍读编修戴彝为侍讲勉以唐陆贽崔群李绛之徒虽在翰林皆当正言谠论以益时而闻后颁为政要录其书凡十三条载文武官属体统及佥书案牍次第军士月给廪饩与宿卫之禁屯田之政二月上谓群臣曰民莫劳农朕一食一衣居常念之尔等当求所以佐朕裕民之道三月谕蜀王椿曰柔远之道当贱其所有贵其所无秦蜀茶自碉门黎雅抵朵甘乌思藏五千余里皆不可无前代重之非以专利也我国家榷茶本资易马今惟易红缨等物盖因边吏不讥私贩出境其谕布政都司严禁焉因命曹国公景隆赍金牌勘合直抵西番与为符契以绝奸欺申严私茶出边禁上谓礼部臣曰今诸番莫不臣服即如乌思藏西天尼八剌国至远亦三年一朝惟打煎炉长河西土酋未归宜遣谕之四月敕晋燕二王修边十事谕燕王曰玉井天城皆西北要地非坚城深池莫守之山西军已城玉井宜令北平军城天城申禁人民毋出海与外国互市罢所在铁冶上谓户吏二部曰富民生长田里周知民事有恒产必有恒心岂无才人其稽名于籍朕将选用之讥察私茶于川陕五月壬午朔日有食之大明律告成诏行天下罢除即位以来禁例榜文敕楚王桢曰近古州蛮作乱尔能此时即率护卫军马往征岂不称贤乃以都司奏兵不足请调屯军尔护卫军则置不用夫尊居王位安享富贵宫室衣服舆马皆民之供不能御其灾患百姓必怨鬼神必怒福将薄矣若能奋威除残山川鬼神将来助顺亦可悠久敕至即遣护卫精锐并统都司所属军马期七月二十日进讨以湘柏为尔副庚申夜有星大如鸡子尾赤有光自天厨入紫微垣后有二小星随之至游气中没敕晋燕代辽宁谷六王曰验之历代天象若此者边戍不宁虽非今应二三岁间必有寇者尔等藩屏朔土倘有失虞不但贻忧朕躬尔等安危亦系吾今粗与尔谋或今岁或二三岁大军未会本护卫若都司行都司军马各守分地若其入寇且无与战或入壁垒或据险隘夹以步兵深伏待之彼见不战必抄掠四出俟其骄骋队伍怠散邀截要道破之必矣若一见辄轻赴必且失利不可不审复敕晋燕二王曰今塞草丰茂山后地高夏无酷暑宜留心防御上天垂象不可刻宁训练士马控弦备之天下讲读大诰师生来朝者十九万三千四百余人&#赐钞遣还六月谕刑部立政平讼理二旛所论囚引至奏当者行人持讼理旛传谕无罪者持政平旛传释之命五府六部都察院六科给事中通政司詹事府详加审录武臣死罪则亲决焉敕楚湘二王曰前命尔兄弟七月廿日以前进剿洞蛮今占天象太白七月三日伏兵未可行十月二十三当夕见西方太白出高深入者胜用兵当知也指挥齐让已压蛮境即遣语之令且严备太白出后并力讨之生擒蛮人切毋轻杀兵非殃民所以安之敕晋燕二王曰知尔兄弟出开平数百里统军深入古人论兵知己知彼若能知彼不能知己不胜无凶既不知己又不知彼凶莫甚焉吾马数少全仰步军止可常附城垒去城二三十里往来屯驻远斥堠谨烽燧设信炮若猝有急一时可知万一不测便可固守待援今不深思熟虑提兵远行其不遇敌则侥幸耳噫吾起寒微因天下乱不得已入行伍中不二年从者如云犹且听命诸雄又二年帅将士东渡建业秣马厉兵以观事变其时诸雄皆放恣无籍之徒元不能驭乃命中山开平总兵四征与之&#驱又不十数年乃殄灭之以有天下当&#驱时张士诚称王于姑苏陈友定扼险于八闽方国珍擅命于瓯越杜遵道刘太保僭乱于中原徐寿辉陈友谅相继僭号于江汉元义兵李察罕辈奋起河洛刘太保莫能与敌梁地遂平察罕之兵径入齐鲁灭乱雄毛氏之类渠帅虽能婴城固守及与拒战所在败北察罕骄盈狂诈卒殒敌手其甥王保保帅兵一切作为蹈勇之谋不能服众以致部下声言效忠朝廷请命加诛从是元内外衅生朕观其机发兵讨之兵渡江淮长驱齐鲁席卷河南遂入潼关复遣大将繇邺趋真定营通州元君弃城北归晋冀关中相继底平不三年而天下一统噫吾用兵一世指挥诸将未尝败北正欲养锐观变夫何诸将曰请深入不免疲兵和林此盖轻信无谋致伤生灵数万所以尔兄弟提兵远行吾甚虑之历代守边先谋为急吾于北鄙尤加系心尔听吾训能明事势无少懈机虽未必胜亦不能患善胜敌者胜于无间慎哉慎哉驸马都尉欧阳伦坐贩私茶赐死七月上谕群臣曰人不能无过平心自知矣其心本公为事或缪此则局识致差若缘私而戾故为耳此君子小人之辨也然君子之过虽微必彰小人之过虽大弗形盖君子直道而行小人巧于修饰人君不察品且莫辨又曰朕观往昔议论于廷有忤主意必君子也其或顺从必小人也忤而怒之顺而悦之小人得幸君子斥矣人主进退当取兼众论焉申明学规教条颁示国子监生敕燕王曰用兵在明号令信赏罚少有姑息误大计矣山海卫指挥佑故慢王令其何以齐三军发往开平赎罪诸指挥千户鬻所乘马骡徒行其何以扬威武敕至即罪佑以徇系送鬻马骡者于京师八月敕曹国公李景隆曰天下久平兵事懈弛缓急宁济特命尔训练河南兵法云用之在乎机显之在乎权汝其慎哉都察院奏狱囚应死者上曰岂可无矜疑命群臣审录之合宥者戍边九月令天下民里置木铎一选老者与瞽者月以六谕持铎徇道路曰孝顺父母尊敬长上和睦乡里教训子孙各安生理毋作非为又令村置鼓农种时月晨而鼓之鼓鸣众集及时力种里老人督责其怠惰者惰而不督里老人则罚婚姻死丧随力相资以成仁俗十月诏曰迩年郡县租赋因官吏不能宣布条章民愈穷困令敕户部许收绢布金银等物准民逋租随土所便十一月上见散骑舍人衣殊鲜丽召问制用几何曰五百贯责之曰农夫力耕而不息蚕妇寸织而不得劳甚矣登场下机公私逋索不能有之汝生长膏粱纨绮邈不知农桑之艰难夫是衣也数口之家一岁资也癸亥月食十二月上时不豫敕廷臣曰昔有元世治何期至正之君怠民慢神天假群雄倡乱兵兴朕潜草野不得已而从戎恐见吞并自相磨灭如此者十有七年西定荆楚东平吴越北有华夏为众推戴得有天下三十年于兹朕寿亦七十矣自非皇天眷命得久若是古语云天不与首乱者朕无心天下而心救民殆天命之乎比失调受疾卿等频仍问安礼也尧舜禹汤文武之世皋夔稷契伊周为臣一志匡主朕以示卿卿等竭忠修职副朕至怀三十一年三月晋王棡薨四月罢回回钦天监敕燕王曰塞烽数警敌诈也欲诱我出纵伏邀之其令毋近烽处即望远亦须去三十许里此秋或有敌骑南行不寇大宁即袭开平度其人马不下数万可调都指挥庄德张文杰于西凉召刘真宋晟二都督于开平召武定侯郭英等于辽东会兵一处悉出辽王及北平山西都司护卫军马以步军五十万布阵而待令英真晟翼左德文杰翼右尔与代辽宁谷五王居中彼此相护首精而外锐己丑上享太庙毕顾立庙门召太常寺臣指桐樟诸树曰往年种此不觉成林凤阳陵树当亦似此因感怆泣下既曰昔太庙始成迁主就室朕退休梦皇考呼曰西南有警觉出视朝果得边报祖考昭临时时在上尔等加敬中使旦暮洒扫省视以时毋有不虔恭敕左都督杨文曰兵法有言二心不可以事上疑志不可以应敌北平中国门户朕子燕王在焉以尔为总兵参赞之燕王往开平堤备尔以北平都司行都司并燕谷宁三府护卫选练精锐马步军士随往王有号令尔奉行之大小官军听尔节制慎无疑志而有二心敕武定侯郭英曰敌遁久矣萌&#未殄不可不防命尔总兵刘真宋晟为副尔启辽王至开平迤北择险屯驻辽东都司并护卫各卫所步军城堠之外余皆选锋随往一切号令悉听节制于燕王敕燕王曰周天下治矣周公犹告成王曰诘尔戎兵海内今虽无事天象示戒可不防御朕诸子汝独才智秦晋已薨繄汝为长攘外安内非汝其谁已命杨文郭英兼总诸军听尔节制尔其统率诸王相机度势防边乂民以答天心以副吾意闰五月乙酉上崩于西宫上素少疾及疾作临朝决事如平时渐剧焚香祝天曰寿年久近国祚短长子孙贤否简在帝心为生民福特持符召燕王建文用事者矫诏却还之淮安疾剧上问第四子来未闻雨降喜形于色遂崩寿七十一遗命丧葬仪物一从俭朴毋金玉孝陵山川因其故诸王临国中毋奔丧京师天下臣民临三日皆释服毋妨嫁娶辛卯葬孝陵永乐元年上尊谥圣神文武钦明启运俊德成功统天大孝高皇帝庙号太祖嘉靖十七年加上尊谥开天行道肇纪立极大圣至神仁文义武俊德成功高皇帝
