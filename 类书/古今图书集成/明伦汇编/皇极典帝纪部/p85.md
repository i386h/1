<!-- { "loadSidebar": true } -->
按晋书孝武帝本纪孝武皇帝讳曜字昌明简文帝第三子也兴宁三年七月甲申初封会稽王咸安二年秋七月己未立为皇太子是日简文帝崩太子即皇帝位诏曰朕以不造奄丁闵凶号天扣地靡知所诉藐然幼冲眇若缀旒深惟社稷之重大惧不克负荷仰凭祖宗之灵积德之祀先帝淳风元化遗咏在民宰辅英贤勋隆德盛顾命之托实赖匡训群后率职百僚勤政冀孤弱之躬有寄皇极之基不坠先恩遗惠播于四海思弘余润以康黎庶其大赦天下与民更始九月甲寅追尊皇妣会稽王妃曰顺皇后冬十月丁卯葬简文皇帝于高平陵十一月甲午妖贼卢悚晨入殿庭游击将军毛安之等讨擒之是岁三吴大旱诏所在振给苻坚陷仇池执秦州刺史杨世宁康元年春正月己丑朔改元二月大司马桓温来朝三月癸丑诏除丹阳竹格等四桁税夏五月旱秋七月己亥使持节侍中都督中外诸军事丞相录尚书大司马扬州牧平北将军徐兖二州刺史南郡公桓温薨庚戌进右将军桓豁为征西将军以江州刺史桓冲为中军将军都督扬豫江三州诸军事扬州刺史镇姑孰八月壬子崇德太后临朝摄政九月苻坚将杨安寇成都景申以尚书仆射王彪之为尚书令吏部尚书谢安为尚书仆射吴国内史刁彝为北中郎将徐兖二州刺史镇广陵复置光禄勋大司农少府官冬十月西平公张天锡贡方物十一月苻坚将杨安陷梓潼及梁益二州刺史周仲孙帅骑五千南遁二年春正月癸未朔大赦追封谥故会稽世子郁为临川献王己酉北中郎将徐兖二州刺史刁彝卒二月癸丑以丹阳尹王坦之为北中郎将徐兖二州刺史丁巳有星孛于女虚三月景戌彗星见于氏夏四月壬戌皇太后诏曰顷元象忒愆上天表异仰观斯变震惧于怀夫因变致休自古之道朕敢不&#意复心以思厥中又三吴奥壤股肱望郡而水旱并臻百姓失业夙夜惟忧不能忘怀宜时拯恤救其雕困三吴义兴晋陵及会稽遭水之县尤甚者全除一年租布其次听除半年受赈贷者即以赐之五月蜀人张育自号蜀王帅众围成都遣使称藩秋七月凉州地震山崩苻坚将邓羌攻张育灭之八月以长秋将建权停婚姻九月丁丑有星孛于天市冬十一月己酉天门蜑贼攻郡太守王匪死之征西将军桓豁遣师讨平之长城人钱步射钱弘等作乱吴兴太守朱序讨平之癸酉镇远将军桓石虔破苻坚将姚苌于垫江三年春正月辛亥大赦夏五月景午北中郎将徐兖二州刺史蓝田侯王坦之卒甲寅以中军将军扬州刺史桓冲为镇北将军徐州刺史镇丹徒尚书仆射谢安领扬州刺史秋八月癸巳立皇后王氏大赦加文武位一等九月帝讲孝经冬十月癸酉朔日有蚀之十二月甲申神兽门灾癸未皇太后诏曰顷日蚀告变水旱不适虽克己思救未尽其方其赐百姓穷者米人五斛癸巳帝释奠于中堂祠孔子以颜回配太元元年春正月壬寅朔帝加元服见于太庙皇太后归政甲辰大赦改元景午帝始临朝以征西将军桓豁为征西大将军领军将军&#愔为镇军大将军中军将军桓冲为车骑将军加尚书仆射谢安中书监录尚书事甲子谒建平等四陵夏五月癸丑地震甲寅诏曰顷者上天垂监谴告屡彰朕有惧焉震惕于心思所以议狱缓死赦过宥罪庶回大变与之更始于是大赦增文武位各一等六月封河间王钦子范之为章武王秋七月苻坚将苟苌陷凉州掳刺史张天锡尽有其地乙巳除度田收租之制公王以下口税米三斛蠲在役之身冬十月移淮北流人于淮南十一月己巳朔日有蚀之诏太官撤膳十二月苻坚使其将苻洛攻代执代王涉翼犍二年春正月继绝世绍功臣三月以兖州刺史朱序为南中郎将梁州刺史监沔中诸军镇襄阳闰月壬午地震甲申暴风折木发屋夏四月己酉雨雹五月丁丑地震六月己巳暴风扬沙石林邑贡方物秋七月乙卯老人星见八月壬辰车骑将军桓冲来朝丁未以尚书仆射谢安为司徒景辰使持节都督荆梁宁益交广六州诸军事荆州刺史征西大将军桓豁卒冬十月辛丑以车骑将军桓冲都督荆江梁益宁交广七州诸军事领护南蛮校尉荆州刺史尚书王蕴为徐州刺史督江南晋陵诸军征西司马谢元为兖州刺史广陵相监江北诸军壬寅散骑常侍左光禄大夫尚书令王彪之卒十二月庚寅以尚书王劭为尚书仆射三年春二月乙巳作新宫帝移居会稽王邸三月乙丑雷雨暴风发屋折木夏五月庚午陈留王曹恢薨六月大水秋七月辛巳帝入新宫乙酉老人星见南方四年春正月辛酉大赦郡县遭水旱者减租税景子谒建平等七陵二月戊午苻坚使其子丕攻陷襄阳执南中郎将朱序又陷顺阳三月大疫壬戌诏曰狡寇纵逸藩守倾没疆场之虞事兼平日其内外众官各悉心戮力以康庶事又年谷不登百姓多匮其诏御所供事从俭约九亲供给众官廪俸权可减半凡诸役费自非军国事要皆宜停省以周时务癸未使右将军毛武生帅师伐蜀夏四月苻坚将韦锺陷魏兴太守吉挹死之五月苻坚将句难彭超陷盱眙高密内史毛璪之为贼所执六月大旱戊子征卤将军谢元及超难战于君川大破之秋八月丁亥以左将军王蕴为尚书仆射乙未暴风扬沙石九月盗杀建安太守傅湛冬十二月己酉朔日有蚀之五年春正月乙巳谒崇平陵夏四月大旱癸酉大赦五岁刑以下五月大水以司徒谢安为卫将军仪同三司六月甲寅震含章殿四柱并杀内侍二人甲子以比岁荒俭大赦自太元三年以前逋租宿债皆蠲除之其鳏寡穷独孤老不能自存者人赐米五斛丁卯以骠骑将军琅邪王道子为司徒秋九月癸未皇后王氏崩冬十月九真太守李逊据交州反十一月乙酉葬定皇后于隆平陵六年春正月帝初奉佛法立精舍于殿内引诸沙门以居之丁酉以尚书谢石为尚书仆射初置督运御史官夏六月庚子朔日有蚀之扬荆江三州大水己巳改制度减烦费损吏士员七百人秋七月景子赦五岁刑已下甲午交趾太守杜瑗斩李逊交州平大饥冬十一月己亥以镇军大将军&#愔为司空会稽人檀元之反自号安东将军镇军参军谢蔼之讨平之十二月甲辰苻坚遣其襄阳太守阎震寇竟陵襄阳太守桓石虔讨擒之七年春三月林邑范熊遣使献方物秋八月癸卯大赦九月东裔五国遣使来贡方物苻坚将都贵焚烧沔北田谷略襄阳百姓而去冬十月景子雷八年春二月癸未黄雾四塞三月始兴南康庐陵大水平地五丈丁巳大赦夏五月辅国将军杨亮伐蜀拔五城擒苻坚将魏光秋七月鹰扬将军郭洽及苻坚将张崇战于武当大败之八月苻坚帅众渡淮遣征讨都督谢石冠军将军谢元辅国将军谢琰西中郎将桓伊等距之九月诏司徒琅邪王道子录尚书六条事冬十月苻坚弟融陷寿春乙亥诸将及苻坚战于肥水大破之俘斩数万计获坚舆辇及云母车十一月庚申诏卫将军谢安劳旋师于金城壬子立陈留王世子灵诞为陈留王十二月庚午以寇难初平大赦以中军将军谢石为尚书令开酒禁始增百姓税米口五石前句町王翟辽背苻坚举兵于河南慕容垂自邺与辽合遂攻坚子晖于洛阳仇池公杨世奔还陇右遣使称藩九年春正月庚子封武陵王孙宝为临川王戊午立新宁王晞子遵为新宁王辛亥谒建平等四陵龙骧将军刘牢之克谯城车骑将军桓冲部将郭宝伐新城魏兴上庸三郡降之二月辛巳使持节都督荆江梁宁益交广七州诸军事车骑将军荆州刺史桓冲卒慕容垂自洛阳与翟辽攻苻坚子丕于邺三月以卫将军谢安为太保苻坚北地长史慕容泓平阳太守慕容冲并起兵背坚夏四月己卯增置太学生百人封张天锡为西平公使竟陵太守赵统伐襄阳克之苻坚将姚苌背坚起兵于北地自立为王国号秦六月癸丑朔崇德皇太后褚氏崩慕容泓为其叔父冲所杀冲自称皇太弟秋七月戊戌遣兼司空高密王纯之修谒洛阳五陵己酉葬康献皇后于崇平陵百济遣使来贡方物苻坚及慕容冲战于郑西坚师败绩八月戊寅司空&#愔薨九月辛卯前锋都督谢元攻苻坚将兖州刺史张崇于鄄城克之甲午加太保谢安大都督扬江荆司豫徐兖青冀幽并梁益雍凉十五州诸军事冬十月辛亥朔日有蚀之丁巳河间王昙之薨乙丑以元象乖度大赦庚午立前新蔡王晃弟崇为新蔡王苻坚青州刺史苻朗帅众来降十二月苻坚将吕光称制于河右自号酒泉公慕容冲僭即皇帝位于阿房十年春正月甲午谒诸陵二月立国学蜀郡太守任权斩苻坚益州刺史李平益州平三月荥阳人郑燮以郡来降苻坚国乱使使奉表请迎龙骧将军刘牢之及慕容垂战于黎阳王师败绩夏四月景辰刘牢之与沛郡太守周次及垂战于五桥泽王师又败绩壬戌太保谢安帅众救苻坚五月大水苻坚留太子宏守长安奔于五将山六月宏来奔慕容冲入长安秋七月苻丕自枋头西走龙骧将军檀元追之为丕所败旱饥丁巳老人星见八月甲午大赦丁酉使持节侍中中书监大都督十五州诸军事卫将军太保谢安薨庚子以琅邪王道子为都督中外诸军事是月姚苌杀苻坚而僭即皇帝位九月吕光据姑臧自称凉州刺史苻丕僭即皇帝位于晋阳冬十月丁亥论淮肥之功追封谢安庐陵郡公封谢石南康公谢元康乐公谢琰望蔡公桓伊永修公自余封拜各有差是岁乞伏国仁自称大单于秦河二州牧十一年春正月辛未慕容垂僭即皇帝位于中山壬午翟辽袭黎阳执太守滕恬之乙酉谒诸陵慕容冲将许木末杀慕容冲于长安三月大赦太山太守张愿以郡叛降于翟辽夏四月以百济王世子余晖为使持节都督镇东将军百济王代王拓拔圭始改称魏癸巳以尚书仆射陆纳为尚书左仆射谯王恬之为尚书右仆射六月己卯地震庚寅以前辅国将军杨亮为西戎校尉雍州刺史镇卫山陵秋八月庚午封孔靖之为奉圣亭侯奉宣尼祀丁亥安平王邃之薨翟辽寇谯龙骧将军朱序击走之冬十月慕容垂破苻丕于河东丕走东垣扬威将军冯该击斩之传首京师甲申海西公奕薨十一月苻丕将苻登僭即皇帝位于陇东十二年春正月乙巳以豫州刺史朱序为青兖二州刺史镇淮阴丁未大赦壬子暴风发屋折木戊午慕容垂寇河东济北太守温详奔彭城翟辽遣子钊寇陈颍朱序击走之夏四月戊辰尊夫人李氏为皇太妃己丑雨雹高平人翟畅执太守徐含远以郡降于翟辽六月癸卯束帛聘处士戴逵龚元之秋八月辛巳立皇子德宗为皇太子大赦增文武位二等大酺五日赐百官布帛各有差九月戊午复新宁王遵为武陵王立梁王子和为梁王冬十一月松滋太守王遐之讨翟辽于洛口败之十三年夏四月戊午以青兖二州刺史朱序为持节都督雍梁沔中九郡诸军事雍州刺史谯王恬之为镇北将军青兖二州刺史夏六月旱乞伏国仁死弟干归嗣伪位僭号河南王秋七月翟辽将翟发寇洛阳河南太守郭给距破之冬十二月戊子涛水入石头毁大桁杀人乙未大风昼晦延贤堂灾景申螽斯百堂客馆骠骑库皆灾己亥加尚书令谢石卫将军开府仪同三司庚子尚书令卫将军开府仪同三司谢石薨十四年春正月癸亥诏淮南所获俘掳付诸作部者一皆散遣男女自相配匹赐百日廪其没为军赏者悉赎出之以襄阳淮南饶沃地各立一县以居之彭城妖贼刘黎僭称皇帝于皇丘龙骧将军刘牢之讨平之二月扶南献方物吕光僭号三河王夏四月甲辰彭城王弘之薨翟辽寇荥阳执太守张卓六月壬寅使持节都督荆益宁三州诸军事荆州刺史桓石虔卒秋七月甲寅宣阳门四柱灾八月姚苌袭破苻登获其伪后毛氏丁亥汝南王羲薨九月庚午以尚书左仆射陆纳为尚书令冬十二月乙巳雨木冰十五年春正月乙亥镇北将军谯王恬之薨龙骧将军刘牢之及翟辽张愿战于太山王师败绩征卤将军朱序破慕容永于太行二月辛巳以中书令王恭为都督青兖幽并冀五州诸军事前将军青兖二州刺史三月己酉朔地震戊辰大赦秋七月丁巳有星孛于北河八月永嘉人李耽举兵反太守刘怀之讨平之己丑京师地震有星孛于北斗犯紫微沔中诸郡及兖州大水龙骧将军朱序攻翟辽于滑台大败之张愿来降九月丁未以吴郡太守王珣为尚书仆射冬十二月己未地震十六年春正月庚申改筑太庙夏六月慕容永寇河南太守杨佺期击破之己未章武王范之薨秋九月癸未以尚书右仆射王珣为尚书左仆射以太子詹事谢琰为尚书右仆射新庙成冬十一月姚苌败苻登于安定十七年春正月己巳朔大赦除逋租宿债夏四月齐国内史蒋&#杀乐安太守辟闾浚据青州反北平原太守辟闾浑讨平之五月丁卯朔日有蚀之六月癸卯京师地震甲寅涛水入石头毁大桁永嘉郡潮水涌起近海四县人多死者乙卯大风折木戊午梁王龢薨慕容垂袭翟钊于黎阳败之钊奔于慕容永秋七月丁丑太白昼见八月新作东宫冬十月丁酉太白昼见辛亥都督荆益宁三州诸军事荆州刺史王忱卒十一月癸酉以黄门郎殷仲堪为都督荆益梁三州诸军事荆州刺史庚寅徙封琅邪王道子为会稽王封皇子德文为琅邪王十二月己未地震是岁自秋不雨至于冬十八年春正月癸卯朔地震二月己未又地震三月翟钊寇河南夏六月己亥始兴南康庐陵大水深五丈秋七月旱闰月妖贼司马徽聚党于马头山刘牢之遣部将讨平之九月景戌龙骧将军杨佺期击氐帅杨佛嵩于潼谷败之冬十月姚苌死子兴嗣伪位十九年夏六月壬子追尊会稽王太妃郑氏为简文宣太后秋七月荆徐二州大水伤秋稼遣使赈恤之八月己巳尊皇太妃李氏为皇太后宫曰崇训慕容垂击慕容永于长子斩之冬十月慕容垂遣其子恶奴寇廪丘东平太守韦简及垂将尹国战于平陆简死之是岁苻登为姚兴所杀登太子崇奔于湟中僭称皇帝二十年春二月作宣太后庙甲寅散骑常侍光禄大夫开府仪同三司尚书令陆纳卒三月庚辰朔日有蚀之夏六月荆徐二州大水十一月魏王拓拔圭击慕容垂子宝于黍谷败之二十一年春正月造清暑殿三月慕容垂攻平城拔之夏四月新作永安宫丁卯雨雹慕容垂死子宝嗣伪位五月甲子以望蔡公谢琰为尚书左仆射大水六月吕光僭即天王位秋九月庚申帝崩于清暑殿时年三十五葬隆平陵帝幼称聪悟简文之崩也时年十岁至晡不临左右进谏答曰哀至则哭何常之有谢安尝叹以为精理不减先帝初威权己出雅有人主之量既而溺于酒色始为长夜之饮末年长星见帝心甚恶之于华林园举酒祝之曰长星劝汝一杯酒自古何有万岁天子邪太白连年昼见地震水旱为变者相属醒日既少而傍无正人竟不能改焉时张贵人有宠年几三十帝戏之曰汝以年当废矣贵人潜怒向夕帝醉遂暴崩时道子昏惑元显专权竟不推其罪人初简文帝见谶云晋祚尽昌明及帝之在孕也李太后梦神人谓之曰汝生男以昌明为字及产东方始明因以为名焉简文帝后悟乃流涕及为清暑殿有识者以为清暑反为楚声哀楚之征也俄而帝崩晋祚自此倾矣史臣曰前史称不有废也君何以兴若乃天挺惟神光膺嗣位迈油云而骧首济沈川而能跃少康一旅之众所以阐帝图成汤七十之基所以兴王业静河海于既泄补穹圆于已紊事异于斯则弗由也简皇以虚白之姿在屯如之会政自桓氏祭则寡人太宗晏驾宁康纂业天诱其衷奸臣自陨于时西逾&#岫而跨灵山北振长河而临清洛荆吴战旅啸叱成云名贤间出旧德斯在谢安可以镇雅俗彪之足以正纪纲桓冲之夙夜王家谢元之善断军事于时上天乃眷强氐自泯五尺童子振袂临江思所以挂旆天山封泥函谷而条纲弗垂威恩罕树道子荒于朝政国宝汇以小人拜授之荣初非天旨鬻刑之货自走权门毒赋年滋愁民岁广是以闻人许荣驰书诣阙烈宗知其抗直而恶闻逆耳肆一醉于崇朝飞千觞于长夜虽复昌明表梦安听神言而金行颓弛抑亦人事语曰大国之政未陵夷小邦之乱已倾覆也属苻坚百六之秋弃肥水之众帝号为武不亦优哉安帝本纪按晋书安帝本纪安皇帝讳德宗字德宗孝武帝长子也太元十二年八月辛巳立为皇太子二十一年九月庚申孝武帝崩辛酉太子即皇帝位大赦癸亥以司徒会稽王道子为太傅摄政冬十月甲申葬孝武皇帝于隆平陵大雪隆安元年春正月己亥朔帝加元服改元增文武位一等太傅会稽王道子稽首归政以尚书左仆射王珣为尚书令领军将军王国宝为尚书左仆射二月吕光将秃发乌孤自称大都督大单于国号南凉击光将窦荀于金昌大破之甲寅尊皇太后李氏为太皇太后戊午立皇后王氏三月吕光子纂为乞伏干归所败光建康太守段业自号凉州牧慕容宝败魏师于蓟夏四月甲戌兖州刺史王恭豫州刺史庾楷举兵以讨尚书左仆射王国宝建威将军王绪为名甲申杀国宝及绪以悦于恭恭乃罢兵戊子大赦五月前司徒长史王廞以吴郡反王恭讨平之慕容宝将慕容详僭即皇帝位于中山宝奔黄龙秋八月吕光为其仆射杨轨散骑常侍郭所攻光子纂击走之九月慕容宝将慕容麟斩慕容详于中山因僭即皇帝位冬十月慕容麟为魏师所杀二年春三月龙舟二灾夏五月兰汗弒慕容宝而自称大将军昌黎王秋七月慕容宝子盛斩兰汗僭称长乐王摄天子位兖州刺史王恭豫州刺史庾楷荆州刺史殷仲堪广州刺史桓元南蛮校尉杨佺期等举兵反八月江州刺史王渝奔于临川景子宁朔将军邓启及慕容德将慕容法战于管城王师败绩景戌慕容盛僭即皇帝位于黄龙桓元大败王师于白石九月辛卯加太傅会稽王道子黄钺遣征卤将军会稽王世子元显前将军王珣右将军谢琰讨桓元等己亥破庾楷于牛渚景午会稽王道子屯中堂元显守石头己酉前将军王珣守北郊右将军谢琰备宣阳门辅国将军刘牢之次新亭使子敬宣击败恭恭奔曲阿长塘湖湖尉收送京师斩之于是遣太常殷茂喻仲堪及元元等走于寻阳冬十月新野言驺虞见景子大赦壬午仲堪等盟于寻阳推桓元为盟主十一月以琅邪王德文为卫将军开府仪同三司领军将军王雅为尚书左仆射十二月己丑魏王圭即尊位年号天兴京兆人韦礼帅襄阳流人叛降于姚兴己酉前新安太守杜&#反于京口会稽王世子元显讨斩之秃发乌孤自称武威王三年春正月辛酉封宗室蕴为淮陵王二月甲辰河间王国镇薨林邑范达陷日南九真遂寇交趾太守杜瑗讨破之段业自称凉王仇池公杨盛遣使称藩献方物三月己卯追尊所生陈夫人为德皇太后夏四月乙未加尚书令王珣卫将军以会稽王世子元显为扬州刺史六月戊子以琅邪王德文为司徒慕容德陷青州害龙骧将军辟闾浑遂僭即皇帝位于广固秋八月秃发乌孤死其弟利鹿孤嗣伪位冬十月姚兴陷洛阳执河南太守辛恭静十一月甲寅妖贼孙恩陷会稽内史王凝之死之吴国内史桓谦临海太守新蔡王崇义兴太守魏隐并委官而遁吴兴太守谢邈永嘉太守司马逸皆遇害遣卫将军谢琰辅国将军刘牢之逆击走之十二月桓元袭江陵荆州刺史殷仲堪南蛮校尉杨佺期并遇害吕光立其太子绍为天王自号太上皇是日光死吕纂弒绍而自立是岁荆江大水平地三丈四年春正月乙亥大赦二月己丑有星孛于奎娄进至紫微三月彗星见于太微夏四月地震孙恩&#浃口五月景寅散骑常侍卫将军东亭侯王珣卒己卯会稽内史谢琰为孙恩所败死之恩转寇临海六月庚辰朔日有蚀之旱辅国司马刘裕破恩于南山恩将卢循陷广陵死者三千余人以琅邪王师何澄为尚书左仆射秋七月壬子太皇太后李氏崩丁卯大赦姚兴伐乞伏干归降之八月丁亥尚书右仆射王雅卒壬寅葬文太后于修平陵九月癸丑地震冬十一月宁朔将军高雅之及孙恩战于余姚王师败绩以扬州刺史元显为后将军开府仪同三司都督扬豫徐兖青幽冀并荆江司雍梁益交广十六州诸军事前将军刘牢之为镇北将军封元显子彦璋为东海王十二月戊寅有星孛于天市是岁河右诸郡奉凉武昭王李元盛为秦凉二州牧凉公年号庚子五年春二月景子孙恩复寇浃口吕超弒吕纂以其兄隆僭即伪位三月甲寅众星西流历太微夏五月孙恩寇吴国内史袁山松死之沮渠蒙逊杀段业自号大都督北凉州牧六月甲戌孙恩至丹徒乙亥内外戒严百官入居于省冠军将军高素右卫将军张崇之守石头辅国将军刘袭栅断淮口丹阳尹司马恢之戍南岸冠军将军桓谦辅国将军司马允之游击将军毛邃备白石左卫将军王嘏领军将军孔安国屯中皇堂征豫州刺史谯王尚之卫京师宁朔将军高雅之击孙恩于广陵之郁洲为贼所执秋七月段兴弒慕容盛盛叔父熙尽诛段氏因僭称尊号九月吕隆之降于姚兴冬十月姚兴帅师侵魏大败而旋是岁饥禁酒元兴元年春正月庚午朔大赦改元以后将军元显为骠骑大将军征讨大都督镇北将军刘牢之为元显前锋前将军谯王尚之为后部以讨桓元二月景午帝戎服饯元显于西池丁巳遣兼侍中齐王柔之以驺虞幡宣告荆江二州丁卯桓元败王师于姑孰谯王尚之齐王柔之并死之以右将军吴隐之为都督交广二州诸军事广州刺史三月己巳刘牢之叛降于桓元辛未王师败绩于新亭骠骑大将军会稽王世子元显东海王彦章冠军将军毛泰游击将军毛邃并遇害壬申桓元自为侍中丞相录尚书事以桓谦为尚书仆射迁太傅会稽王道子于安城元俄又自称太尉扬州牧总百揆以琅邪王德文为太宰临海太守辛景击孙恩斩之是月秃发利鹿孤死弟&#檀嗣伪位秋七月乙亥新蔡王崇为其奴所害八月庚子尚书下舍灾冬十月冀州刺史刘轨叛奔于慕容德十二月庚申会稽王道子为桓元所害曲赦广陵彭城大逆以下二年春二月辛丑建威将军刘裕破徐道覆于东阳乙卯桓元自称大将军丁巳冀州刺史孙无终为桓元所害夏四月癸巳朔日有蚀之秋八月元又自号相国楚王九月南阳太守庾仄起义兵为元所败冬十一月壬午元迁帝于永安宫癸未移太庙神主于琅邪国十二月壬辰元篡位以帝为平固王辛亥帝蒙尘于寻阳三年春二月帝在寻阳庚寅夜涛水入石头漂杀人户乙卯建武将军刘裕帅沛国刘毅东海何无忌等举义兵景辰斩桓元所署徐州刺史桓修于京口青州刺史桓弘于广陵丁巳义师济江三月戊午刘裕斩元将吴甫之于江乘斩皇甫敷于罗落己未元众溃而逃庚申刘裕置留台具百官壬戌桓元司徒王谧推刘裕行镇军将军徐州刺史都督扬徐兖豫青冀幽并八州诸军事假节刘裕以谧领扬州刺史录尚书事辛酉刘裕诛尚书左仆射王愉愉子荆州刺史缓司州刺史温详辛未桓元逼帝西上景戌密诏以幽逼于元万机虚旷令武陵王遵依旧典承制总百官行事加侍中余如故并大赦谋反大逆已下惟桓元一祖之后不宥夏四月己丑大将军武陵王遵称制总万机庚寅帝至江陵庚戌辅国将军何无忌振武将军刘道规及桓元将庾稚何淡之战于湓口大破之元复逼帝东下五月癸酉冠军将军刘毅及桓元战于峥嵘洲又破之己卯帝复幸江陵辛巳荆州别驾王康产南郡太守王腾之奉帝居于南郡壬午督护冯迁斩桓元于貊盘洲乘舆反正于江陵甲申诏曰奸凶篡逆自古有之朕不能式遏杜渐以致播越赖镇军将军裕英略奋发忠勇绝世冠军将军毅等诚心宿着协同嘉谋义声既振士庶效节社稷载安四海齐庆其大赦凡诸畏逼事屈逆命者一无所问戊寅奉神主入于太庙闰月己丑桓元故将扬武将军桓振陷江陵刘毅何无忌退守寻阳帝复蒙尘于贼营六月益州刺史毛璩讨伪梁州刺史桓希斩之秋七月戊申永安皇后何氏崩八月癸酉祔葬穆帝章皇后于永平陵九月前给事中刁骋秘书丞王迈之谋反伏诛冬十月卢循寇广州刺史吴隐之为循所败执始兴相阮腆之而还慕容德死兄子超嗣伪位义熙元年春正月帝在江陵南阳太守鲁宗之起义兵袭破襄阳己丑刘毅次于马头桓振以帝屯于江津辛卯宗之破振将温楷于柞溪进次纪南为振所败振武将军刘道规击桓谦走之乘舆反正帝与琅邪王幸道规舟戊戌诏曰朕以寡德夙纂洪绪不能缉熙遐迩式遏奸宄逆臣桓元乘衅肆乱乃诬罔天人篡据极位朕躬播越沦胥荒裔宣皇之基眇焉以坠赖镇军将军裕忠武英断诚冠终古运谋机始贞贤协其契抆泪誓众义士感其心故霜戈一挥巨猾奔迸三率棱威大憝授首而孽振猖狂嗣凶荆郢幸天祚社稷义旗载捷狡徒沮溃朕获反正斯实宗庙之灵勤王之勋岂朕一人独享伊祜思与亿兆幸兹更始其大赦改元唯元振一祖及同党不在原例赐百官爵二级鳏寡孤独谷人五斛大酺五日二月丁巳留台备乘舆法驾迎帝于江陵弘农太守戴宁之建威主簿徐惠子等谋反伏诛平西参军谯纵害平西将军益州刺史毛璩以蜀叛三月桓振复袭江陵荆州刺史司马休之奔于襄阳建威将军刘怀肃讨振斩之帝至自江陵乙未百官诣阙请罪诏曰此非诸卿之过其还率职戊戌举章皇后哀三日临于西堂刘裕及何无忌等抗表逊位不许庚子以琅邪王德文为大司马武陵王遵为太保加镇军将军刘裕为侍中车骑将军都督中外诸军事甲辰诏曰自顷国难之后人物雕残常所供奉犹不改旧岂所以视人如伤禹汤归过之诚哉可筹量减省夏四月刘裕旋镇京口戊辰饯于东堂五月癸未禁绢扇及樗蒲游击将军章武王秀益州刺史司马轨之谋反伏诛桓元故将桓亮苻宏刁预寇湘州守将击走之秋八月甲子封临川王子修之为会稽王冬十一月乞伏干归伐仇池仇池公杨盛大破之是岁凉武昭王元盛遣使奉表称藩二年春正月益州刺史司马荣期击谯纵将谯子明于白帝破之夏五月封高密王子法莲为高阳王秋七月梁州刺史杨孜敬有罪伏诛冬十月论匡复之功封车骑将军刘裕为豫章郡公抚军将军刘毅南平郡公右将军何无忌安成郡公自余封赏各有差乙亥以左将军孔安国为尚书左仆射十二月盗杀零陵太守阮野三年春二月己酉车骑将军刘裕来朝诛东阳太守殷仲文南蛮校尉殷叔文晋陵太守殷道叔永嘉太守骆球己丑大赦除酒禁夏五月大水六月姚兴将赫连勃勃僭称天王于朔方国号夏秋七月戊戌朔日有蚀之汝南王遵之有罪伏诛八月遣冠军将军刘敬宣持节监征蜀诸军事冬十一月赫连勃勃大败秃发&#檀&#檀奔于南山是岁高云冯跋杀慕容熙云僭即帝位四年春正月甲辰以琅邪王德文领司徒车骑将军刘裕为扬州刺史录尚书事庚申侍中太保武陵王遵薨夏四月散骑常侍尚书左仆射孔安国卒甲午加吏部尚书孟昶尚书左仆射冬十一月癸丑雷梁州刺史杨思平有罪弃市辛卯大风拔树是月秃发&#檀僭即凉王位十二月陈留王曹灵诞薨五年春正月辛卯大赦庚戌以抚军将军刘毅为卫将军开府仪同三司加辅国将军何无忌镇南将军戊戌寻阳地震二月慕容超将慕容兴宗寇宿豫阳平太守刘千载南阳太守赵元并为贼所执三月乙亥大雪平地数尺车骑将军刘裕帅师伐慕容超夏六月景寅震于太庙刘裕大破慕容超于临朐秋七月姚兴将乞伏干归僭称西秦王于苑川九月戊辰离班弒高云云将冯跋攻班杀之跋僭即王位仍号燕冬十月魏清河王绍弒其主圭六年春二月丁亥刘裕攻慕容超&#之齐地悉平是月广州刺史卢循反寇江州三月秃发&#檀及沮渠蒙逊战于穷泉&#檀败绩壬申镇南将军江州刺史何无忌及循战于豫章王师败绩无忌死之夏四月青州刺史诸葛长民兖州刺史刘藩并州刺史刘道怜乃入卫京师五月景子大风拔木戊子卫将军刘毅及卢循战于桑落洲王师败绩尚书左仆射孟昶惧自杀己未大赦乙丑循至淮口内外戒严大司马琅邪王德文都督宫城诸军事次中皇堂太尉刘裕次石头梁王珍之屯南掖门冠军将军刘敬宣屯北郊辅国将军孟怀玉屯南岸建武将军王仲德屯越城广武将军刘怀默屯建阳门淮口筑柤浦药园廷尉三垒以距之景寅震太庙鸱尾秋七月庚申卢循遁走甲子使辅国将军王仲德广川太守刘锺河间内史蒯恩等帅众追之是月卢循寇荆州刺史刘道规雍州刺史鲁宗之等败之又破徐道覆于华容贼复走寻阳八月姚兴将桓谦寇江陵刘道规败之冬十一月蜀贼谯纵陷巴东守将温祚时延祖死之十二月壬辰刘裕破卢循于豫章七年春二月壬午右将军刘藩斩徐道覆于始兴传首京师夏四月卢循走交州刺史杜慧度斩之秋七月丁卯以荆州刺史刘道规为征西大将军开府仪同三司冬十月沮渠蒙逊伐凉凉武昭王元盛与战败之八年春二月景子以吴兴太守孔靖为尚书右仆射三月甲寅山阴地陷四尺有声如雷夏五月乞伏公府弒乞伏干归干归子炽盘诛公府僭即伪位六月以平北将军鲁宗之为镇北将军秋七月甲午武陵王季度薨庚子征西大将军刘道规卒八月皇后王氏崩辛亥高密王纯之薨九月癸酉葬僖皇后于休平陵己卯太尉刘裕害右将军兖州刺史刘藩尚书左仆射谢混庚辰裕矫诏曰刘毅包藏祸心构逆南夏藩混助乱志肆奸宄赖宁辅元鉴抚机挫锐凶党即戮社稷乂安夫好生之德所因者本肆眚覃仁实资元泽况事兴大憝祸自元凶其大赦天下唯刘毅不在其例普增文武位一等孝顺忠义隐滞遗逸必令闻达己丑刘裕帅师讨毅裕参军王镇恶陷江陵城毅自杀冬十一月沮渠蒙逊僭号河西王十二月以西陵太守朱龄石为建威将军益州刺史帅师伐蜀分荆州十郡置湘州是岁庐陵南康地四震九年春三月景寅刘裕害前将军诸葛长民及其弟辅国大将军黎民从弟宁朔将军秀之三月戊寅加刘裕镇西将军豫州刺史林邑范湖达寇九真交州刺史杜慧度斩之夏四月壬戌罢临沂湖熟皇后脂泽田四十顷以赐贫人弛湖池之禁封镇北将军鲁宗之为南阳郡公秋七月朱龄石克成都斩谯纵益州平九月封刘裕次子义真为桂阳公冬十二月安平王球之薨是岁高句丽倭国及西南裔铜头大师并献方物十年春三月戊寅地震夏六月乞伏炽盘帅师伐秃发&#檀灭之秋七月淮北大风坏庐舍九月丁巳朔日有蚀之林邑遣使来献方物是岁城东府十一年春正月荆州刺史司马休之雍州刺史鲁宗之&#举兵贰于刘裕裕帅师讨之庚午大赦丁丑以吏部尚书谢裕为尚书左仆射二月丁未姚兴死子泓嗣伪位三月辛巳淮陵王蕴薨壬午刘裕及休之战于江津休之败奔襄阳夏四月乙卯青冀二州刺史刘敬宣为其参军司马道赐所害五月甲申彗星二见甲午休之宗之出奔于姚泓论平蜀功封刘裕子义隆彭城公朱龄石丰城公己酉霍山崩出铜钟六枚秋七月景戌京师大水坏太庙辛亥晦日有蚀之八月丁未尚书左仆射谢裕卒以尚书右仆射刘穆之为尚书左仆射九月己亥大赦十二年春正月姚泓使其将鲁轨寇襄阳雍州刺史赵伦之击走之二月加刘裕中外大都督夏六月赫连勃勃攻姚泓秦州陷之己酉新除尚书令都乡亭侯刘柳卒秋八月刘裕及琅邪王德文帅众伐姚泓景午大赦冬十月景寅姚泓将姚光以洛阳降己丑遣兼司空高密王恢之修谒五陵十三年春正月甲戌朔日有蚀之二月凉武昭王李元盛薨世子士业嗣位为凉州牧凉公三月龙骧将军王镇恶大破姚泓将姚绍于潼关夏刘裕败魏将鹅青于河曲斩青裨将阿薄于是月凉公李士业大败沮渠蒙逊于鲜支涧夏五月刘裕克潼关丁亥会稽王修之薨六月癸亥林邑献驯象白鹦鹉秋七月刘裕克长安执姚泓收其彝器归诸京师南海贼徐道期陷广州始兴相刘谦之讨平之冬十一月辛未左仆射前将军刘穆之卒十四年春正月辛巳大赦青州刺史沈田子害龙骧将军王镇恶于长安夏六月刘裕为相国进封宋公冬十月以凉公士业为镇西将军封酒泉公十一月赫连勃勃大败王师于青泥北雍州刺史朱龄石焚长安宫殿奔于潼关寻又大溃龄石死之十二月戊寅帝崩于东堂时年三十七葬休平陵帝不慧自少及长口不能言虽寒暑之变无以辨也凡所动止皆非己出故桓元之篡因此获全初谶云昌明之后有二帝刘裕将为禅代故密使王韶之缢帝而立恭帝以应二帝云恭帝本纪
