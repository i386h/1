<!-- { "loadSidebar": true } -->
按唐书懿宗本纪懿宗昭圣恭惠孝皇帝讳漼宣宗长子也母曰元昭皇太后氏始封郓王宣宗爱夔王滋欲立为皇太子而郓王长故久不决大中十三年八月宣宗疾大渐以夔王属内枢密使王归长马公儒宣徽南院使王居方等而左神策护军中尉王宗实副使丌元实矫诏立郓王为皇太子癸巳即皇帝位于柩前王宗实杀王归长马公儒王居方庚子始听政癸卯令狐绹为司空尊皇太后曰太皇太后九月庚申追尊母为皇太后十月辛卯大赦赐文武官阶勋爵耆老粟帛十一月戊午萧邺罢十二月甲申翰林学土承旨兵部侍郎杜审权同中书门下平章事丁酉令狐绹罢荆南节度使白敏中为司徒兼门下侍郎同中书门下平章事是岁云南蛮陷播州咸通元年正月浙东人仇甫反安南经略使王式为浙江东道观察使以讨之二月丙申葬圣武献文孝皇帝于贞陵五月京师地震袁王绅薨七月封叔为信王八月卫王灌薨己卯仇甫伏诛九月戊申白敏中为中书令十月安南都护李鄠克播州己亥夏侯孜罢户部尚书判度支毕諴为礼部尚书同中书门下平章事闰月乙亥朝献于太清宫十一月丙子朝享于太庙丁丑有事于南郊大赦改元是月庆王沂薨十二月戊申云南蛮寇安南癸亥福王绾为司空二年二月白敏中罢尚书左仆射判度支杜悰兼门下侍郎同中书门下平章事福王绾薨六月盐州刺史王宽为安南经略招讨使八月云南蛮寇邕州九月寇嶲州三年正月庚午群臣上尊号曰睿文明圣孝德皇帝大赦是月蒋伸罢二月庚子杜悰为司空是月棣王惴薨湖南观察使蔡袭为安南经略招讨使三月戊寅归义军节度使张义潮克凉州七月武宁军乱逐其节度使温璋剑南西川节度使夏侯孜为尚书左仆射兼门下侍郎同中书门下平章事九月岭南西道军乱逐其节度使蔡京十月丙申封子佾为魏王侹凉王佶蜀王杜悰为司徒十一月封叔祖缉为蕲王叔荣王云南蛮寇安南丙寅降囚罪免徐州秋税十二月翼王繟薨四年正月戊辰朝献于太清宫己巳朝享于太庙庚午有事于南郊大赦云南蛮陷安南蔡袭死之庚辰抚王纮为司空二月拜十六陵秦州经略使高骈为安南经略招讨使四月毕諴罢五月己巳翰林学士承旨兵部侍郎杨收同中书门下平章事戊子杜审权罢闰六月杜悰罢兵部侍郎判度支曹确同中书门下平章事七月辛卯朔日有蚀之免安南户税丁钱二岁弛廉州珠池禁八月夔王滋薨十二月乙酉昭义军乱杀其节度使沈询五年正月丙午云南蛮寇嶲州三月寇邕州四月兵部侍郎判户部萧置同中书门下平章事五月丁酉瘗邕嶲州死事者己亥有彗星出于娄八月丁卯夏侯孜为司空十月贞陵隧陷十一月戊戌夏侯孜罢壬寅翰林学士承旨兵部侍郎路岩同中书门下平章事六年三月萧置薨四月剑南东川节度使高璩为兵部侍郎同中书门下平章事五月高骈及云南蛮战于邕州败之六月高璩薨御史大夫徐商为兵部侍郎同中书门下平章事七月封子侃为郢王十二月晋绛二州地震壬子太皇太后崩七年二月戊申免河南府同华陕虢四州一岁税湖南及桂邕容三管岳州夏秋税之半三月成德军节度使王绍懿卒其兄子景崇自称留后闰月吐蕃寇邠宁五月甲辰葬孝明太皇太后于景陵之园六月魏博节度使何弘敬卒其子全&#自称留后八月辛卯昼晦十月壬申杨收罢是月高骈克安南十一月辛亥大赦免咸通三年以前逋负赐文武官阶勋爵八年正月丁未河中府晋绛二州地震五月丙辰以不豫降囚罪出宫人五百纵神策五坊飞龙鹰鹞禁延庆端午节献女口七月雨汤于下邳壬寅蕲王缉薨乙巳怀州民乱逐其刺史刘仁规甲子兵部侍郎诸道盐铁转运使于琮同中书门下平章事十一月辛丑疾愈避正殿赐民年七十而痼疾及军士战伤者帛十二月信王薨九年正月彗星出于娄胃七月武宁军节度粮料判官庞勋反于桂州十月庚午陷宿州丁丑陷徐州观察使崔彦曾死之十一月陷濠州刺史卢望回死之右金吾卫大将军康承训为徐泗行营兵马都招讨使神武大将军王晏权为北面招讨使羽林将军戴可师为南面招讨使十二月庞勋陷和滁二州滁州刺史高锡望死之壬申戴可师及庞勋战于都梁山死之是月前天雄军节度使马举为南面招讨使泰宁军节度使曹翔为北面招讨使十年二月杀欢州流人杨收三月徙封侃为威王四月杀镇南军节度使严撰康承训及庞勋战于柳子败之六月神策军将军宋威为西北面招讨使戊戌以蝗旱理囚癸卯徐商罢翰林学士承旨户部侍郎刘瞻同中书门下平章事八月有彗星出于大陵九月癸酉庞勋伏诛十月戊戌免徐宿濠泗四州三岁税役十二月壬子云南蛮寇嘉州十一年正月甲寅群臣上尊号曰睿文英武明德至仁大圣广孝皇帝大赦云南蛮寇黎雅二州及成都二月甲申&#南西川节度副使王建立及云南蛮战于城北死之甲午&#南东川节度使颜庆复及云南蛮战于新都败之三月曹确罢四月丙午翰林学士承旨兵部侍郎韦保衡同中书门下平章事八月杀医待诏韩宗绍魏博军乱杀其节度使何全&#其将韩君雄自称留后九月丙辰刘瞻罢十二月辛亥礼部尚书判度支王铎同中书门下平章事十二年四月癸卯路岩罢五月庚申理囚十月兵部侍郎诸道盐铁转运使刘邺为礼部尚书同中书门下平章事十三年二月丁巳于琮罢刑部侍郎判户部赵隐为户部侍郎同中书门下平章事幽州卢龙军节度使张允伸卒其子简会自称留后三月癸酉平州刺史张公素逐简会自称留后四月庚子浙江东西道地震封子保为吉王杰寿王倚睦王五月乙亥杀国子司业韦殷裕十一月王铎为司徒韦保衡为司空十四年正月沙陀寇代北三月迎佛骨于凤翔癸巳雨土四月并州民产子二头四手壬寅大赦六月不豫王铎罢七月辛巳皇帝崩于咸宁殿年四十一按旧唐书懿宗本纪懿宗昭圣恭惠孝皇帝讳漼宣宗长子母曰元昭皇太后氏太和七年十一月十四日生于藩邸会昌六年十月封郓王本名温大中十三年八月七日宣遗诏立为皇太子监国改今名十三日柩前即帝位年二十七帝姿貌雄杰有异稠人藩邸时常经重疾郭淑妃侍医药见黄龙出入于卧内既间妃以异告帝曰慎勿复言又尝大雪数尺而帝寝室之上独无人皆异之宣宗制泰边陲乐曲词有海晏咸通之句又大中末京城小儿迭布渍水纽之向日谓之拔晕帝果以郓王即大位以咸通为年号九月释服追尊母后氏为太后谥曰元昭十月癸未制以门下侍郎守左仆射同平章事令狐绹守司空门下侍郎兵部尚书同平章事萧邺兼尚书右仆射中书侍郎礼部尚书平章事夏侯孜兼兵部尚书中书侍郎平章事蒋伸兼工部尚书并依前知政事又以兵部侍郎郑颢为河南尹以昭义军节度潞邢磁洺观察等使光禄大夫检校吏部尚书兼潞州大都督府长史上柱国河东县开国子食邑五百户裴休为太原尹北都留守河东节度管内观察处置等使以河中节度使检校尚书左仆射毕諴为汴州刺史充宣武军节度宋亳观察等使以中书舍人裴坦权知礼部贡举十二月以户部侍郎翰林学士杜审权为检校礼部尚书河中晋绛节度等使咸通元年春正月上御紫宸殿受朝对室韦使二月葬宣宗皇帝于贞陵以右拾遗刘邺充翰林学士以河中节度使杜审权为兵部侍郎判度支寻以本官同平章事以门下侍郎守司徒同平章事令狐绹检校司徒同平章事出镇河中尚书左仆射诸道盐铁转运使杜悰同平章事浙东观察使王式斩草贼仇甫浙东郡邑皆平八月以河东节度使裴休为凤翔尹凤翔陇右节度使以凤翔陇右节度使银青光禄大夫检校刑部尚书卢简求为太原尹北都留守河东节度使十一月丙午朔丁未上有事于郊庙礼毕御丹凤门大赦改元以中书舍人薛权知贡举二年春二月吏部尚书萧邺检校尚书右仆射太原尹北都留守河东节度观察等使郑滑节度使检校工部尚书李福奏属郡颍州去年夏大雨沉丘汝阴颍上等县平地水深一丈田稼屋宇淹没皆尽乞蠲租赋从之以中书侍郎兼工部尚书蒋伸兼刑部尚书右仆射门下侍郎杜悰为左仆射依前知政事四月以前婺州刺史裴闵为颍州刺史充本州团练镇遏等使以驾部郎中王铎本官知制诰八月以中书舍人卫洙为工部侍郎寻改银青光禄大夫检校礼部尚书兼滑州刺史御史大夫驸马都尉充义成军节度郑滑颍观察处置等使洙奏状称蒙恩除授滑州刺史官号内一字与臣家讳音同虽文字有殊而声韵难别请改授闲官者敕曰嫌名不讳着在礼文成命已行固难依允以兵部侍郎曹确判度支以兵部员外郎杨知远司勋员外郎穆仁裕试吏部宏词选人九月以前兵部侍郎判度支毕諴为工部尚书同平章事蒋伸罢知政事林邑蛮寇安南府遣神策将军康承训率禁军及江西湖南之兵赴援三年春正月左仆射门下侍郎平章事杜悰率百寮上徽号曰睿文明圣孝德皇帝五月敕岭南分为五管诚已多年居常之时同资御捍有事之际要别改张邕州西接南蛮深据黄洞控两江之犷俗居数道之游民比以委人太轻军威不振境连内地不并海南宜分岭南为东西道节度观察处置等使以广州为岭南东道邕州为岭南西道别择良吏付以节旄其所管八州俗无耕桑地极边远近罹盗扰尤甚雕残将盛藩垣宜添州县宜割桂州管内袭州象州容州管内藤州岩州并隶岭南西道收管宰臣杜悰兼司空毕諴兼兵部尚书驾部郎中知制诰王铎为中书舍人以邕管经略使郑愚为广州刺史充岭南东道节度观察处置等使将军宋戎为岭南西道节度使夏淮南河南蝗旱民饥南蛮陷交址征诸道兵赴岭南诏湖南水运自湘江入澪渠西造地粥以馈行营湘漓溯运功役艰难军屯广州乏食润州人陈磻石诣阙上书言江西湖南溯流运粮不济军师士卒食尽则散此宜深虑臣有奇计以馈南军天子召见磻石因奏臣弟听思曾任雷州刺史家人随海船至福建往来大船一只可致千石自福建装船不一月至广州得船数十艘便可致三万石至广府矣又引刘裕海路进军破卢循故事执政是之以磻石为盐铁巡官往扬子院专督海运于是康承训之军皆不阙供七月徐州军乱以浙东观察使王式检校工部尚书徐州刺史御史大夫武宁军节度徐泗濠观察等使初王智兴得徐州召募凶豪之卒二千人号曰银刀雕旗门抢挟马等军番宿卫城自后寖骄节度使姑息不暇田牟镇徐日每与骄卒杂坐酒酣抚背时把板为之唱歌其徒日费万计每有宾宴必先厌食饫酒祁寒暑雨&#酒盈前然犹喧噪邀求动谋逐帅前年寿州刺史温璋为节度使骄卒素知璋严酷深负忧疑璋开怀抚谕终为猜贰给与酒食未尝沥口不期月而逐璋上是以式代璋时式以忠武义成之师三千平定仇甫便诏式率二镇之师渡淮徐卒闻之惧其势无如之何至大彭馆方来迎谒居三日犒劳两镇兵令还既擐甲执兵即命环骄卒杀之徐卒三千余人是日尽诛繇是凶徒悉殄九月以户部侍郎李晦检校工部尚书兼兴元尹山南西道节度使十一月遣将军蔡袭率禁军三千会诸道之师赴援安南以吏部侍郎郑处诲萧仿吏部员外郎杨俨户部员外郎崔彦昭等试宏词选人十二月以吏部侍郎萧仿权知礼部贡举四年春正月甲子朔庚午上有事于圜丘礼毕御丹凤楼大赦中外官宜准建中元年敕授官后三日举一人自代州牧令录上佐官在任须终三考河东节度使检校刑部尚书卢简方以病求罢诏以太子少师致仕归东都以昭义节度使检校礼部尚书上柱国赐紫金鱼袋刘潼为太原尹北都留守御史大夫充河东节度观察处置等使二月以左散骑常侍李荀检校工部尚书滑州刺史义成军节度郑滑观察等使三月以兵部侍郎判度支杨收本官同平章事以刑部侍郎曹汾为河南尹以户部侍郎李蠙检校礼部尚书潞州大都督府长史充昭义节度观察处置等使四月敕徐州罢防御使为文都隶兖州七月朔制安南寇陷之初流人多寄溪洞其安南将吏官健走至海门者人数不少宜令宋式李良瑍察访人数量事救恤安南管内被蛮贼驱劫处本户两税丁钱等量放二年候收复后别有指挥其安南溪洞首领素推诚节虽蛮寇窃据城壁而酋豪各守土疆如闻溪洞之间悉藉岭北茶药宜令诸道一任商人兴贩不得禁止往来廉州珠池与人共利近闻本道禁断遂绝通商宜令本州任百姓采取不得止约其徐州银刀官健其中先有逃窜者累降敕旨不令捕逐其今年四月十八日草贼头首已抵极法其余徒党各自奔逃所在更勿捕逐是月东都许汝徐泗等州大水伤稼初大中末安南都护李琢贪暴侵刻獠民群獠引林邑蛮攻安南府三年大征兵赴援天下骚动其年冬蛮竟陷交州赴安南诸军并令抽退分保岭南东西道十一月长安县尉集贤校理令狐滈为左拾遗制出左拾遗刘蜕起居郎张云上疏论滈父绹秉权之日广纳赂遗受李琢贿除安南致生蛮寇滈不宜居谏诤之列时绹在淮南上表论诉乃贬云兴元少尹蜕华阴令滈改詹事司直以中书舍人王铎权知礼部贡举以兵部侍郎判度支曹确同平章事以中书侍郎平章事毕諴检校吏部尚书河中尹晋绛慈隰节度使就加幽州张允伸检校司徒以兵部侍郎高璩本官同平章事以户部侍郎裴寅判本司事五年春正月戊午朔以用兵罢元会谏议大夫裴坦上疏论天下征兵财赋方匮不宜过兴佛寺以困国力优诏答之二月以兵部尚书牛丛检校兵部尚书兼成都尹&#南西川节度副大使知节度事徐州处置观察防御使以门下侍郎兵部尚书平章事杜审权为润州刺史浙江西道节度使三月以兵部郎中高湜员外于怀试吏部平判选人四月右仆射平章事夏侯孜增爵五百户以中书舍人王铎为礼部侍郎以晋州刺史孟球检校工部尚书兼徐州刺史南蛮寇邕管以秦州经略使高骈率禁军五千赴邕管会诸道之师御之五月丁酉制朕以寡昧获承高祖太宗之丕构六载于兹矣罔畋游是娱罔声色是纵罔刑戮是滥罔邪佞是惑夙夜悚惕以忧以勤庶几乎八表用康兆人以泰而西戎款附北狄怀柔独惟南蛮奸宄不率侵陷交趾突犯朗宁爰及嶲州亦用攘寇劳我士卒兴吾甲兵骚动黎元役力飞挽每一轸念闵然疚怀顾惟生人罹此愁苦宜布自天之泽俾垂及物之仁如闻湖南桂州是岭路系口诸道兵马纲运无不经过顿递供承动多差配雕伤转甚宜有特恩潭桂两道各赐钱三万贯文以助军钱亦以充馆驿息利本钱其江陵江西鄂州三道比于潭桂徭配稍简宜令本道观察使详其间剧准此例兴置本钱邕州已西黎嶲界内昨因蛮寇互有杀伤宜令本道收拾埋瘗量设祭酹徐州土风雄劲甲士精强比以制驭乖方频致骚扰近者再置额却领四州劳逸既均人心甚泰但闻比因罢节之日或有被罪奔逃虽朝廷频下诏书并令一切不问犹恐尚怀疑惧未委招携结聚山林终成诖误况边方未静深藉人才宜令徐泗团练使选拣召募官健三千人赴邕管防戍待岭外事宁之后即与替代归还仍令每召满五百人即差军将狎送其粮料赏给所司准例处分淮南两浙海运寇隔舟船访闻商徒失业颇甚所由纵舍为弊实深亦有搬货财委于水次无人看守多至散亡嗟怨之声盈于道路宜令三道据所搬米石数牒报所在盐铁巡院令和雇入海船分付所司通计载米数足外辄不更有隔夺妄称贮备其小舸短船到江口使司自有船不在更取商人舟船之限如官吏妄行威福必议痛刑于戏万方靡安宁忘于罪己百姓不足敢怠于责躬用伸钦恤之怀式表忧勤之旨壬寅制以中书侍郎平章事杨收为门下侍郎兼刑部尚书以中书侍郎平章事曹确兼工部尚书兵部侍郎平章事高璩为中书侍郎知政事余并如故秋七月壬子延资库使夏侯孜奏盐铁户部生积欠当使咸通四年已前延资库钱绢三百六十九万余贯匹内户部每年合送钱二十六万四千一百八十贯匹从大中十二年至咸通四年九月已前除纳外欠一百五十万五千七百一十四万贯匹当使缘户部积欠数多先具申奏请于诸道州府场监院合纳户部所收八十文除陌钱内割一十五文属当使自收管敕命虽行送纳稽缓今得户部迭称所收管除陌钱绢外更有诸杂物货延资库征收不便请起今年合纳延资库钱绢一时便足其已前积欠候物力稍充积渐填纳其所割一十五文钱即当司仍旧收管又缘累岁以来岭南用兵多支户部钱物当使不欲坚论旧欠请依户部商量合纳今年一年额色钱绢须足明年即依旧制三月九月两限送纳毕其以前积欠仍令户部自立填纳期限者敕旨依之十月丙辰以中书舍人李蔚权知礼部贡举十一月乙酉以大同军防御使卢简方检校工部尚书沧州刺史御史大夫充义昌军节度沧济德观察等使乙未以兵部侍郎萧实本官同中书门下平章事六年正月癸未朔丁亥制以河东节度使检校刑部尚书孔温裕为郓州刺史天平军节度郓曹棣观察处置等使二月制以御史中丞徐商为兵部侍郎同平章事高璩罢知政事以吏部尚书崔&#由吏部侍郎郑从谠吏部侍郎王铎兵部员外郎崔瑾张彦远等考宏词选人金部员外郎张乂思大理少卿董赓试拔萃选人以给事中杨严为工部侍郎寻召为翰林学士四月西川节度使牛丛奏于蛮界筑新城安城遏戎州功毕时南诏蛮入寇姚巂陈许大将颜复戍巂州新筑二城其年秋六姓蛮攻遏戎州为复所败退去兵部侍郎平章事徐商萧实转中书侍郎知政事五月以左丞相杨知温为河南尹以神策大将军马举为秦州经略招讨使以右金吾大将军李宴元为夏州刺史朔方节度等使安南都护高骈奏于邕管大败林邑蛮七月以右卫大将军薛绾检校工部尚书徐州刺史充徐泗团练观察防御等使九月以中书舍人赵骘权知礼部贡举以吏部侍郎萧仿检校礼部尚书滑州刺史御史大夫充义成军节度郑滑颍观察等使十二月太皇太后郑氏崩谥曰孝明是岁秋高骈自海门进军破蛮军收复安南府自李琢失政交趾湮没十年蛮军北寇邕容界人不聊生至是方复故地七年春正月戊寅朔以太皇太后丧罢元会三月成德军节度镇冀深赵等州观察处置等使金紫光禄大夫检校司空镇州大都督府长史御史大夫太原县开国伯食邑七百户袭食实封一百户王绍懿卒赠司徒绍鼎之弟俱寿安公主之子也三军推绍鼎子景崇知兵马留后事就加幽州张允伸兼太保平章事进封燕国公以吏部侍郎郑从谠检校礼部尚书兼太原尹北都留守御史大夫上柱国荥阳县开国男食邑三百户充河东节度管内观察处置等使四月寿安公主上表请入朝诏曰志兴奏汝以景崇未降恩命欲来朝觐事具悉景崇素闻孝悌颇有义方洽三军爱戴之情荷千里折冲之寄缵乃旧服绰有令猷朝廷奖能续有处分缘孝明太后园寝有日庶事且停候祔庙礼成当允诚请七月沙州节度使张义潮进甘峻山青骹鹰四联延庆节马二匹吐蕃女子二人侩昙延进大乘百法门明论等八月镇州王景崇起复忠武将军左金吾卫将军同正检校右散骑常侍兼镇州大都督府左司马知府事御史中丞充成德军节度观察留后上柱国赐紫金鱼袋中书侍郎平章事徐商兼工部尚书十月沙州张义潮奏差回鹘首领仆固俊与吐蕃大将尚恐热交战大败蕃寇斩尚恐热传首京师右仆射门下侍郎平章事夏侯孜检校司空平章事兼成都尹&#南西川节度等副大使知节度事安南高骈奏蛮寇悉平十一月十日御宣政殿大赦以复安南故也以翰林学士承旨户部侍郎路岩为兵部侍郎同平章事义成军节度萧仿就加检校兵部尚书褒能政也以礼部郎中李景温吏部员外郎高湘试拔萃选人八年春正月壬寅朔丁未河中晋绛地大震庐舍压仆伤人有死者三月安南高骈奏南至邕管水路湍险巨石梗涂令工人开凿讫漕船无滞者降诏褒之制以门下侍郎兼户部尚书平章事上柱国晋阳县开国男食邑三百户赐紫金鱼袋杨收检校兵部尚书充浙江西道观察使以浙西观察使杜审权守尚书左仆射以兵部侍郎于悰本官同平章事九月丁酉延资库使曹确奏户部每年合送当使三月九月两限绢二十一万四千一百匹钱万贯自大中八年已后至咸通四年积欠一百五十万五千七百余贯匹前使杜悰申奏起请咸通五年正月以后于诸道州府场监院合送户部八十文除陌钱内割十五文当使收管以填积欠续据户部牒称州府除陌钱有折色零碎请起咸通五年所合送延资库钱绢逐年两限须足其除陌十五文当司仍旧收管前使夏侯孜具事由申奏且请依户部论请期限其咸通五年钱绢户部已送纳自六年至八年其钱绢依前旋纳又积欠三十六万五千五百七贯匹者伏以所置延资库初以备边为名至大中三年始改今号若财货不充则名额虚设当制置之时所令三司逐年分减送当使收管元敕只有钱数但令本司减割送库不定色目以此因循渐隳旧制年月既久积欠渐多既无计以征收乃指色以取济稍称备边名号得遵元敕指挥乃割户部除陌八十文内十五文收管及户部请逐年送库须且禀从今既积欠又多终虑不及期限臣今酌量诸道州府场监院合送户部钱绢内分配令勒留下合送延资库数目令本处别为纲运与户部纲同送上都直纳延资库则户部免有逋悬不至累年积欠从之十月丙寅兵部侍郎判度支崔彦昭奏当司应收管江淮诸道州府咸通八年已前两税榷酒及支米价并二十文除陌诸色属省钱准旧例逐年商人投状便换自南蛮用兵已来置供军使当司在诸州府场监钱犹有商人便换赍省司便换文牒至本州府请领皆被诸州府称准供军使指挥占留以此商人疑惑乃致当司支用不充乞下诸道州府场监院依限送纳及给还商人不得托称占留者敕旨从之宰相门下侍郎户部尚书曹确兼吏部尚书门下侍郎礼部尚书路岩兼户部尚书中书侍郎工部尚书徐商兼刑部尚书兵部侍郎平章事于悰为中书侍郎以中书舍人刘允章权知礼部贡举以吏部侍郎卢匡吏部侍郎李蔚兵部员外郎薛崇司勋员外郎崔殷梦考吏部宏词选人九年春正月丙申以吏部侍郎李蔚检校刑部尚书汴州刺史御史大夫充宣武节度汴宋亳观察处置等使幽州节度使张允伸就加检校太傅以兵部员外郎焦渎司勋员外郎李岳考宏词选人七月戊戌白虹横亘西方其月徐州赴桂林戍卒五百人官健许佶赵可立杀其将王仲甫以粮料判官庞勋为都头剽掠湘潭衡山两县有众千人擅还本镇九月辛卯朔甲午庞勋陷宿州知州判官焦潞奔归于徐乙未庞勋陷徐州杀节度使崔彦曾判官焦潞李税温延皓崔蕴韦廷乂惟免监军张道谨遂出徐宿官库钱帛召募凶徒不旬日其徒五万勋抗表请罪仍命群凶邀求节钺上遣中使因而抚之贼令别将梁伾守宿州以姚周为柳子寨主又遣刘行及丁景琮吴迥攻围泗州十月诏征河南河东山南诸道之师贬浙西观察使杨收为端州司马同正收弟前浙东观察使越州刺史御史中丞严为韶州刺史检校工部尚书洪州刺史镇南节度江南西道观察处置等使严撰长流岭南贼攻泗州势急淮南节度使令狐绹虑失泗口为贼奔冲乃令大将李湘赴援为贼所诱示弱乞降乘其无备为贼所袭举军皆没湘与都监郭厚本俱为贼所执送徐州十一月庚寅朔丁酉戌时妖星初出如匹练亘空化为云没在楚分吴迥既执李湘乃令小将张行简吴约攻滁州城内无兵有淮南游奕兵三百人在州界见贼至径来奔郡贼乘之遂陷滁州张行简执刺史高锡望手刃之屠其城而去行简又进攻和州刺史崔雍登城楼谓吴迥曰城中玉帛女子不敢惜只勿取天子城池贼许之遂剽城中居民杀判官张琢以琢城壕故也庞勋又令将刘贽攻濠州陷之囚刺史卢望回于回车馆望回郁愤而死仆妾数人皆为贼蒸而食之十二月庚辰朔将军戴可师率沙&#吐浑部落二万人于淮南与贼转战贼党屡败尽弃淮南之守是岁江淮蝗食稼大旱庞勋奏当道先发戍岭南兵士三千人春冬衣今欲差人送赴邕管鄂岳观察使刘允章上书言庞勋聚徒十万今若遣人达岭表如戍卒与勋合势则祸难非细寻诏庞勋止绝兼令江淮诸道纪纲捕之十年春正月己未朔以徐州用兵罢元会癸亥以右拾遗韦保衡为银青光禄大夫守起居郎驸马都尉尚皇女同昌公主出降之日礼仪甚盛以神武大将军王晏权检校工部尚书徐州刺史御史大夫充武宁军节度徐泗濠观察兼徐州北路行营招讨等使智兴之从子也以将军朱克诚充北路招讨都虞候王宥北路招讨前军使以翰林学士户部侍郎刘瞻守本官同平章事中书侍郎兼户部尚书平章事蒋伸为太子太保罢知政事病免也以门下侍郎兼刑部尚书同平章事徐商检校兵部尚书江陵尹荆南节度使以右神策大将军知军使兼御史大夫上柱国龙阳县开国伯食邑一千户康承训可金紫光禄大夫检校刑部尚书兼右神策大将军御史大夫上柱国扶风郡开国公食邑一千五百户充徐泗行营都招讨使又以将军李邵为徐州南路行营招讨都虞候以将军史忠用为颍州行营都知兵马使将军马淡为徐州行营都知兵马使将军董涛充庐州行营都知兵马使将军戴可师充漕州行营招讨使将军朱耶赤心充太原行营招讨使沙&#三部落等军使将军王建充淮泗行营招讨使将军曹翔充兖海节度行营招讨使将军马举为扬州都督府司马充淮南行营招讨使将军高罗锐为楚荆刺史本州行营招讨使将军秦匡谟为濠州刺史本州行营招讨使将军李播为宿州刺史赴庐州行营招讨使以将军孟彪为太仆卿充都粮料使凡十八将分董诸道之兵七万三千一十五人正月一日进军攻徐州魏博何弘敬奏当道点检兵马一万三千赴行营时贼将刘行及丁景琮吴迥攻围泗州可师乘胜救之屯于石梁驿贼自退去可师追击生擒刘行及贼保都梁城乃断行及之指悬于城下以示贼贼登城拜曰见与都头谋归朝可师既知其窘乃退军五里其城西面有水三面天军贼乃夜中涉水而遁明早开城门惟病妪数人而已王师入垒未整翌日诘旦重雾贼军大至可师方大醉单马奔出为虹县人郭真所杀一军尽没惟忠武太原沙陀之骑军保全而退副将王健为贼所擒刘行及却为贼将吴迥所得吴迥乃进军复围泗州自是梯冲云合内外不通庞勋恃其骤胜遣人上表词语不恭又与康承训书指斥朝政王晏权者智兴之犹子也故授以武宁节制以招之以冀招怀徐人怨王式之诛相扇构乱数月招之以利民人卒无革心者康承训大军攻宿州贼将梁伾出战屡败乃授承训检校尚书右仆射兼滑州刺史义成军节度使责授端州司马杨收长流欢州与严撰并赐死于路其党杨公庆严季实杨全益史明廉遂何师元李孟勋马全佑李羽王彦复等长流儋崖播等州判官朱&#常潾阎均等配流岭南以河中节度使开府仪同三司检校司徒平章事上柱国谯郡开国公食邑二千户夏侯孜为太子少保分司东都时南平蛮寇西川贵孜在蜀日失政也二月己丑庞勋急攻泗州遣牙将李员入城见刺史杜慆曰留后知中丞名族不敢令军士失礼但开城门令百姓存活无相疑也慆执而杀之诏司农卿薛琼使淮南庐寿楚等州点集乡兵以自固四月康承训奏大败柳子寨贼诏监军杨元价与康承训商量拔汴河水以灌宿州六月丁亥朔戊戌制曰动天地者莫若精诚致和平者莫若修政朕顾惟庸昧托于王公之上于兹十一年矣祗荷丕构寅畏小心慕唐尧之钦若昊天遵周王之昭事上帝念兹夙夜靡替虔恭同驭朽之忧勤思纳隍之轸虑内戒奢靡外罢畋游匪敢期于雍熙所自得于清净止望寰区无事稼穑有年然而烛理不明涉道唯浅气多堙郁诚未感通旱暵是虞虫螟为害蛮蜑未宾于遐裔寇盗复&#于中原尚驾戎车益调兵食俾黎元之重困每宵旰而忘安今盛夏骄阳时雨久旷忧勤兆庶旦夕焦劳内修香火以虔祈外罄牲玉以精祷仰俟元贶必致甘滋而油云未兴秋稼阙望因兹愆亢轸于诚怀矧复暴政烦刑强官酷吏侵渔&#耗陷害孤茕致有冤抑之人构灾沴之气主守长吏无忘奉公伐叛兴师盖非获已除奸讨逆必使当辜苟或陷及平人自然风雨愆候凡行营将帅切在审详昭示恻悯之心敬听勤恤之旨应京城天下诸州府见禁囚徒除十恶忤逆官典犯赃故意杀人合造毒药放火持仗开劫坟墓及关连徐州逆党外并宜量罪轻重速令决遣无久系留雷雨不同田畴方瘁诚宜愍物以示好生其京城未降雨间宜令坊市权断屠宰昨陕虢中使回方知蝗旱有损处诸道长吏分忧共理宜各推公共思济物内有饥歉切在慰安哀此蒸人毋俾艰食徐方寇孽未殄师旅有征凡合诛锄审分淑慝无令胁从横死元恶偷生宜申告伐之文使知逆顺之理于戏每思禹汤之罪己其庶成康之措刑孰谓德信未孚教化犹梗咨尔多士俾予一人既引过在躬亦渐几于理布告中外称朕意焉贼将郑镒急攻寿州诏南面招讨使马举救之贼解围而去康承训悉兵攻贼小雎寨不利而退七月康承训攻贼柳子寨垂&#而贼将王弘立救至王师大败承训退保宋州庞勋乘胜自率徐州劲卒并攻泗州留其都将许佶守徐州诏南面招讨使马举为行营都招讨使代承训率诸军以援泗州八月和州防虞行官石侔等一百三十人状诉刺史崔雍称贼初劫乌江县雍令步奏官二人探知雍犹不信二人并被枷扭续差人探见贼已去州十里贼寻逼州城崔雍与贼头吴约于鼓角楼上饮酒许与贼州又认军事判官李谯为亲弟表状驱使官张立为男只乞二人并身其余将士一任处置便令押衙李词等各脱下衣甲防虞官健束手被斩者八百余人行官石琼脱衣甲稍迟便被崔雍遣贼处斩其崔雍所有料钱并家口累差人押送往采石今在润州岂有将一千人兵士之命赎拔己之一身不惟辜其神明实亦生负圣主兼科配军州官吏修葺城池妄称出料钱修城者敕曰臣子之节无如尽忠士人之风宜当远耻崔雍任居牧守贼犯州城御捍曾不发言从容乃与命酒况石琼未脱衣甲志在当锋不能奖其赤诚翻令擒送贼所原其深意与贼通和臣节全亏情状可见欲行朝典宜更推穷其崔雍家口并在宣州宜令宣歙观察使追崔雍收禁速勘逐具事由申奏是月马举率师解泗州之围贼党遁去敕曰当崔雍守郡之日是庞勋肆逆之初属狂寇奔冲望风和好置酒以邀贼将启关而纳凶徒城内不许持兵皆令解甲致使三军百姓抆血相视连头受诛初闻奏陈深骇观听锡望守城而死已有追荣杜慆孤垒获全寻加殊奖既褒忠节难赦罪人玉石固分惩劝斯在将垂诫于四海当何爱于一夫其崔雍宜差内养孟公度专往宣州赐自尽公度至雍死于陵阳馆其男党儿归僧配流康州锢身递送司勋郎中崔原贬柳州司户比部员外郎崔福昭州司户长安县令崔朗沣州司户左拾遗崔庚连州司户荆南观察支使崔序衡州司户皆雍之亲党也九月贼宿州守将张元稔以城降有兵万人马举率师赴之庞勋闻之以其众将攻元稔贼之劲将出遂与举合势急围徐州许佶登城拒守者三日佶败走出元稔收复徐州庞勋方来赴援闻城已拔欲南趋濠州马举追及琼河击败之勋溺水而死萧县主将又斩许佶首来降徐寇悉平初庞勋据徐州仓库素无贮蓄乃令群凶四出于扬楚庐寿滁和兖海沂密曹濮等州界剽牛马挽运粮糗以夜继昼招致亡命有众二十万男女十五已上皆令执兵其人皆舒锄钩为兵号曰霍锥首尾周岁十余郡生灵受其酷毒至是尽平与元稔诏曰去岁灾兴分野毒起徐方蕞尔庸夫称兵犯命招谕不复猖狂罔悛胁从三州之人污染万姓之俗逆顺之理邪正坐分果有忠臣悉歼逆党再清郡邑不举干戈此皆众人协心阖州受福但以首尾周岁取制凶威里闾不安农桑失业言念于此倍积忧怀已有诏指挥令授元稔银青光禄大夫检校右散骑常侍兼右骁卫大将军御史大夫赐分帛五千匹金榼一枚盖&#一具金腰带一条军将张&#已下二十人等第优给今差高品李志承押领宣赐制曰朕以眇身获承丕业虔恭惕厉十一载于兹况荷十七圣之鸿休绍三百年之庆祚将求理本敢忘宵衣虽诚信未孚而寅畏不怠既绝意于苑囿固无心于畋游业业兢兢日慎一日休征罔应沴气潜生南蛮将罢于战争徐寇忽孤于惠养招谕不至虐暴滋深窃弄干戈擅攻州镇将邀符印辄恣凶残不畏神祗自贻覆灭股肱之臣以罪恶之难舍腹心之众谓悖逆之可诛爰征甲兵用救涂炭上将宣力内臣协心选用皆得于良材扫荡纔及于周岁诛干纪反常之&#类惩乱臣贼子之奸谋今则已及偃戈重康庶黎畴庸之典在丝发以无私懋赏之时贵纤毫之必当其四面行营节度使既成茂勋宜加酬奖并取别&#处分应诸道行营都将已下节度及军将各委本道具功劳名衔分析闻奏当续有处分被坚执锐冒涉寒暄解甲櫜弓还乡复业颁缯帛之赐免差役之征应四面行营将士今既平宁宜令次第放归本道其赏赐匹段已从别&#处分到本道后仍令节度使各犒宴放归私第便令歇息未用差使如行营人并免差科色役如本厢本将今后有节级员阙且以行营军健量材差置用酬征伐之勤临敌用命力屈殒身须慰伤魂以彰忠节超与职事仍加任使如无父兄子弟即有妻女者即委州使厚加赠恤常令安抚如是都将至都虞候阵亡者与赠官应阵亡将士有父兄子弟愿入军者便令本道填替如无父兄子弟仍且与给衣粮三年因战阵伤损手足永废者终身不得停给如将士被贼杀害者委所在州县量事救接重与改瘗勿令暴露兼与设祭王者以仁恕为本拯济是谋元恶既已诛锄胁从宜从宽宥除庞勋亲属及桂州回戈逆党为贼胁从及因战阵拒敌官军招谕不悛惧法逃走皆非本恶盖锋刃所驱今并释放一切不问应旧军将军吏节及所由既已归还征贼先宜蠲免其徐濠泗等州应合征秋夏两税及诸色差科色役一事已上宜放十年已后蠲放三年待三年后续议条疏处分编甿失业丘井无人桑柘枌榆鞠为茂草应行营处百姓田宅产业为贼残毁烧焚者今既平宁并许识认各还本主诸色人不得妄有侵占九原可作千载不忘尚禁樵苏宁伤丘垄应有先贤坟墓碑记为人所知被贼毁废者即与掩藏仍量致祭自用兵已来郡邑皆罹攻劫远念惊挠尤在慰安今遣右散骑常侍刘异兵部郎中薛崇等往彼宣抚于戏朕以四海为家兆人为子一物失所每轸纳隍之忧一方未宁常负阽危之戒今元凶就戮逆党伏诛载戢干戈永销氛祲庶平妖气允洽嘉祥遐迩臣僚当体予意制以徐州南面招讨使检校尚书左仆射右神武大将军权知淮南节度事扶风县开国伯食邑一千户马举可检校司空兼扬州大都督府长史淮南节度副大使知节度事以右武卫大将军徐州东南面招讨使曹翔检校兵部尚书兼徐州刺史御史大夫徐泗濠团练防御等使以前淮南节度使检校司空平章事上柱国凉国公食邑三千户令狐绹为太子太保分司东都魏博节度使检校太傅同平章事何弘敬卒三军立其子全&#为兵马留后十一月南诏蛮骠信坦绰酋龙率众二万寇巂州定边军节度都头安再荣守清溪关为贼所攻再荣退保大渡河北去清溪关二百里隔水相射凡九日八夜定边军节度使窦滂勒兵拒之十二月骠信遣清平官十余人来伪和与窦滂语次蛮军船&#竞渡忠武武宁军兵士结阵抗之接战自午及申蛮军稍却窦滂自缢于帐中徐州将苗全绪解之谓滂曰都统何至于是但安心全绪与再荣弘节等血战取胜全绪三人率兵而出滂乃单骑宵遁其夜蛮军营于山下全绪等谋曰彼众我寡若明日对阵吾属败矣可夜击之令其军乱自解去忠武武宁之师乃夜入蛮军弓弩乱发蛮众大骇全绪等三将保军而去蛮军乘胜进攻西川城朝廷以颜庆复为大渡河制置剑南应接等使宋威为行营都知兵马使将兵数万与忠武武宁之师合与蛮军战于汉州之毗桥大捷解西川之围明日蛮军遁走西川平以蜀王佶为开府仪同三司成都尹剑南西川节度副大使知节度事不出合以卢耽知节度事诏河东节度使郑从谠赴阙以义成军节度使光禄大夫检校尚书左仆射同平章事滑州刺史上柱国会稽县开国伯食邑二千户康承训以本官兼太原尹北都留守充河东军节度使以吏部侍郎杨知温吏部侍郎于德孙李元考官司封员外郎卢荛刑部侍郎杨戴考试宏词选人以虞部郎中宋震前昭应主簿胡德融考科目举人诏以兵戈纔罢且务抚宁其礼部贡举宜权停一年付中书行&#指挥其两省官等不用论奏&#荆南节度使杜悰据司天奏有小孛星气经历分野恐有外国兵水之患缘边藩镇最要堤防宜训习师徒增筑城堡凡关制置具事以闻制以魏博节度使何全&#起复检校司空同平章事十一年春正月甲寅朔制尚书右仆射杜审权为检校司徒河中尹绛慈隰节度观察处置等使丙午制宰相门下侍郎吏部尚书曹确可兼尚书左仆射门下侍郎户部尚书路岩可兼右仆射中书侍郎于悰可兼户部尚书平章事刘瞻可中书侍郎知政事余并如故己酉制河东节度使康承训将门琐质戎垒微才曾不知兵谬膺重禄忧韬钤以效任畜奸恶以事君几授钺于戎藩尝执金以侥道谓其尽节委以专征属者徐部匪宁敢干纪律俾护诸将坐覆危巢罄国币以佐军颁王爵而赏士而玩寇莫战按甲不前立法未学于穰苴申令顿亏于孙子况部伍不战逼挠无谋人数空多军威何振使农夫释耒工女下机始凝望于天诛翻有思于贼至洎元凶自溃元稔效忠彭门洞开尔功何有而负恩已甚黩货是求叨荣苟幸于一时遗患遂逾于积岁爰行国典俾傅戎藩可蜀王傅分司东都再贬恩州司马同正驰驿发遣以检校右散骑常侍泗州刺史杜慆检校工部尚书滑州刺史义成军节度郑滑观察等使以河东行营沙陀三部落羌浑诸部招讨使检校太子宾客监察御史朱邪赤心为检校工部尚书单于大都护御史大夫振武节度麟胜等州观察等使仍赐姓名曰李国昌以吏部尚书萧邺吏部侍郎于德孙吏部侍郎杨知温考官司勋员外郎李耀礼部员外郎崔等考试应宏词选人以河阳三城节度孟怀泽观察使中散大夫检校礼部尚书孟州刺史御史大夫崔彦昭为金紫光禄大夫检校刑部尚书太原尹北都留守河东节度观察等使以兵部侍郎翰林学士承旨扶风县开国子食邑五百户驸马都尉韦保衡本官同平章事以兵部侍郎刘邺判度支左仆射门下侍郎同平章事曹确以病求免授检校司空同平章事兼润州刺史充浙江西道观察等使魏博节度使何全&#酷政为衙军所杀其大将韩君雄为留后四月癸未朔戊子敕去年属以用军之际权停贡举一年今既去戈却宜仍旧来年宜别许三十人及第进士十人明经二十人已后不得援例八月辛巳朔乙酉同昌公主薨追赠卫国公主谥曰文懿主郭淑妃所生主以大中三年七月三日生咸通九年二月二日下降上尢锺念悲惜异常以待诏韩宗绍等医药不效杀之收捕其亲族三百余人系京兆府宰相刘瞻京兆尹温璋上疏论谏行法太过上怒叱出之九月丙辰制以正议大夫守中书侍郎兼刑部尚书同平章事充集贤殿大学士上柱国彭城县开国侯食邑一千户赐紫金鱼袋刘瞻检校刑部尚书同平章事兼江陵尹充荆南节度等使翰林学士户部侍郎知制诰上柱国赐紫金鱼袋郑畋为梧州刺史正议大夫御史中丞上柱国赐紫金鱼袋孙&#为汀州刺史将仕郎右谏议大夫柱国赐紫金鱼袋高湘为高州刺史中散大夫比部郎中知制诰柱国赐紫金鱼袋杨知至为琼州司马将仕郎守礼部郎中魏筜为春州司马朝议大夫行兵部员外郎判度支案柱国张颜为播州司户朝议大夫行刑部员外郎柱国崔颜融为雷州司户并坐刘瞻亲善为韦保衡所逐也京兆尹温璋贬振州司马制出之夜璋仰药而死刘瞻再贬康州刺史十月以给事中薛能为京兆尹以中书舍人高湜权知礼部贡举十一月己酉朔辛亥制以礼部尚书王铎本官同平章事丁卯&#徐州地当沛野军本骁雄实为壮国之都固协建侯之制况山河素异土俗甚殷岂欲削卑挫其繁盛盖缘比因稔祸或至乱常罪由己招孽非天作桂林叛卒继有逆谋涂炭生灵首尾周岁杀伤黎庶污染忠良所不忍言寻加剪灭是以卑其镇额隶彼藩方近属大兵已来饥年荐至且闻军人百姓深耻前非愿行旧规却希建节朕每深轸念思致小康特示渥恩复其军额宜赐宣徽库绫绢十万匹助其宴犒必获周丰其徐州都团练使改为感化军节度徐宿濠泗等州观察处置等使以吏部侍郎郑从谠检校户部尚书兼外州刺史御史大夫充宣武军节度使代李蔚以蔚检校吏部尚书扬州大都督府长史兼淮南节度副大使知节度事十二年春正月戊戌宰相路岩率文武百寮上徽号曰睿文英武明德至仁大圣广孝皇帝御含元殿册礼毕大赦辛酉葬卫国公主于少陵原先是诏百寮为挽歌词仍令韦保衡自撰神道碑京兆尹薛能为外监护供奉杨复璟为内监护威仪甚盛上与郭淑妃御延兴门哭送幽州节度使张允伸病请以子简会为节度副大使权知兵马事诏从之三月以吏部尚书萧邺吏部侍郎归仁晦李当考官司封郎中郑绍业兵部员外郎陆勋等考试宏词选人四月以左仆射门下侍郎同平章事路岩检校司徒兼成都尹剑南西川节度等使五月庚申&#&#恤刑狱大易格言语曰如得其情即哀矜而勿喜而狱吏苛刻务在舞文守臣因循罕闻视事以此械系之辈溢于狴牢追捕之徒繁于简牍实伤和气因致沴氛况时属熇蒸化先茂育并赦罪戾式顺生成应天下所禁系罪人除十恶忤逆故意杀人合造毒药持杖行劫开发坟墓外余并宜疏理释放或信任人吏多有生情系留续察访得知本道观察使判官州府本曹官必加惩谴以诫慢易到后十日内速疏理分析闻奏上幸安国寺赐讲经僧沉香高座七月辛丑中书门下奏准今年六月十二日&#厘革诸道及在京诸司奏官并请章服事者其诸道奏州县官司录县令录事参军或见任公事败阙不理切要替换及前任实有劳效并见有阙员即任各举所知每道奏请仍不得过两人其河东潞府邠宁泾原灵武盐夏振武天德鄜坊沧德易定三川等道观察防御等使及岭南五管每道每年除令录外许量奏簿尉及中下州判司及县丞共三人福州不在奏州县官限其黔中所奏州县官及大将管内官即任准旧例处分在京诸司及诸道带职奏官或非时佥替考限未满并却与本资官诸道节度及都团练防御使下将校奏转试官及宪御等令诸节度事每年量许五人都团练防御量许三人为定不得更于其外奏请其御史中丞已下即准敕文条疏须有军功方可授任自今后如显立战伐功劳者任具事绩申奏如检甚不虚当别与商量处分以外辄不得更有奏请其幽镇魏三道望且准承前旧例处分&#旨从之十二月以检校户部尚书汴州刺史御史大夫宣武军节度使郑从谠为广州刺史岭南东道节度观察处置等使十三年春正月壬寅朔甲戌制以兵部侍郎判度支刘邺本官同平章事幽州卢龙等军节度使检校司徒同平章事幽州大都督府长史上柱国燕国公食邑三千户张允伸卒赠太尉谥曰忠烈允伸镇幽州二十三年二月幽州牙将张公素夺留后张简会军政自称留后丁巳制以尚书右仆射门下侍郎同平章事于琮检校司空襄州刺史充山南东道节度观察处置等使以御史中丞赵隐为户部侍郎本官同平章事三月以吏部尚书萧邺吏部侍郎独孤云考官职方郎中赵蒙驾部员外郎李超考试宏词选人试日萧邺替差右丞孔温裕权判五月庚子朔辛未&#检校尚书左仆射守左羽林军统军御史大夫张直方贬康州司马同正以其部下为盗故也乙亥国子司业韦殷裕于阁门进状论淑妃弟郭敬述阴事上怒甚即日下京兆府决杀殷裕籍没其家殷裕妻崔氏音声人郑羽客王燕客婢微娘红子等九人配入掖庭合门使田献铦夺紫配于桥陵合门司阎敬直决十五配南衙为受殷裕文状故也给事中杜裔休贬端州司马中书舍人崔沆循州司户殷裕妻兄也太仆少卿崔元应州司户殷裕妻父也前河阴院官韦君卿为爱州宋平尉殷裕季父也以前大理正万俟镕为国子司业前兴元少尹冯彭为普州刺史前大理正杨管为昌州刺史丙子制开府仪同三司检校尚书左仆射兼襄州刺史御史大夫充山南西道节度观察等使于琮可正议大夫守普王傅分司东都辛巳&#尚书左丞李当贬道州刺史吏部侍郎王佩贬漳州刺史左散骑常侍李郁贬贺州刺史前中书舍人封彦卿贬湖州司户翰林学士承旨兵部侍郎知制诰张禓贬封州司马右谏议大夫杨塾贬和州司户工部尚书严祁贬郴州刺史给事中李贶蕲州刺史给事中张铎藤州刺史左金吾卫大将军充左街使李敬伸儋州司户前青州刺史平卢军节度使千涓为凉王府长史分司东都前湖南观察使于环为袁州刺史涓环琮之兄也于蔼于蔇亦配流自李当已下皆于琮之亲党也为韦保衡所逐以天德防御使检校左散骑常侍段文楚为云州刺史大同军防御使六月义成军节度使检校工部尚书杜慆奏当管颍川僧道百姓举留刺史宗回&#曰回清干临人自有月限方藉绥辑未议替移六月中书门下奏今月十七日延英面奉圣旨令诫约天下州府应有逃亡户口其赋税差科不得摊配见在人户上者伏以诸道州府或兵戈之后灾沴之余户口逃亡田畴荒废天不敷佑人多艰危乡闾屡困于征徭帑藏因兹而耗竭遂使从来经费色额大半空系簿书缓征敛则阙于供须促期限则迫于贫苦言念雕弊劳乃忧勤不降明文孰知圣念其逃亡户口赋税及杂差科等须有承佃户人方可依前应役如将阙税课额摊于见在人户则转成逋债重困黎元或富者有连阡之田贫者无立锥之地欲令均一固在公平若令狡猾之徒得以升降由己望其完葺不亦难乎全由长史竭诚方使疲甿渐泰臣等商量令诸道州府准此条疏应有逃亡户口税赋并杂色差科等并不得辄更摊配于见存务人户之上设法招多方抚御乘兹丰稔重获昭苏苟致安宁自当迁陟不遵诏令必举典刑从之七月以前义昌军节度使卢简方为太仆卿十二月以振武节度李国昌为检校右仆射云州刺史大同军防御等使国昌恃功颇横专杀长史朝廷不能平乃移镇云中国昌称病辞军务乃以太仆卿卢简方检校刑部尚书云州刺史充大同军防御等使上召简方于思政殿谓之曰卿以沧州节镇屈转大同然朕以沙陀羌浑挠乱边鄙以卿曾在云中惠及部落且忍屈为朕此行具达朕旨安慰国昌勿令有所猜嫌也是月李国昌小男克用杀云中防御使段文楚据云州自称防御留后制追谥宣宗为元圣至明成武献文睿智章仁神聪懿道大孝皇帝十四年春正月丙寅朔御史中丞韦蟾奏应诸州刺史除授正衙辞谢后托故陈牒请假实为容易自今后如实有故为众所知者三日外不在陈牒之限应内外除官入京合便朝谢如遇假日且合在都亭驿近日多因请假便归私家既犯条章颇乖礼敬自今已后望准故事如未朝谢须于都亭驿如违越台司勘当申奏从之辛未以云朔暴乱代北骚动赐卢简方诏曰李国昌久怀忠赤显着功劳朝廷亦三授土疆两移旄节其为宠遇实寡比伦昨者征发兵师又令克让将领惟嘉节义同绝嫌疑近知大同军不安杀害段文楚推国昌小男克用主领兵权事虽出于一时心岂忘于长久段文楚若实刻剥自结怨嫌但可申论必行朝典遽至伤残性命刳剔肌肤惨毒凭陵殊可惊骇况忠烈之后节义之门致兹横亡尤悚观听若克用暂勿主兵务束手待朝廷除人则事出权宜不足猜虑若便图军柄欲奄有大同则患系久长故难依允料国昌输忠效节必当已有指挥知卿两任云中恩及国昌父子敬惮怀感不同常人宜悚与书题深陈祸福殷勤晓谕劈析指宜切令大节无亏勿使前功并弃简方准诏谕之国昌不奉诏乃诏太原节度使崔彦昭幽州节度使张公素帅师讨之三月以新除大同军使卢简方为单于大都护振武节度麟胜等州观察等使时李国昌据振武简方至岚州而卒自是沙陀侵掠代北诸军镇庚午诏两街僧于凤翔法门寺迎佛骨是日天雨黄土遍地四月八日佛骨至京自开远门达安福门彩棚夹道念佛之音震地上登安福门迎礼之迎入内道场三日出于京城诸寺士女云合威仪盛饰古无其比制曰朕以寡德缵承鸿业十有四年顷属寇猖狂王师未息朕忧勤在位爱育生灵遂乃尊崇释教至重元门迎请真身为万姓祈福今观睹之众隘塞路岐载念狴牢寝兴在虑嗟我黎人陷于刑辟况渐当暑毒系于缧绁或积幽宁&#有伤和气或关连追扰有妨农务京畿及天下州府县禁囚徒除十恶忤逆故意杀人官典犯赃合造毒药放火持仗开发坟墓外余罪轻重节级递减一等其京城军镇限两日内疏理讫闻奏天下州府&#到三日内疏理闻奏以吏部侍郎萧仿为兵部侍郎同平章事六月帝不豫七月癸亥朔戊寅疾大渐庚午制立晋王俨为皇太子权勾当军国政事辛巳遗诏曰朕祗事九庙君临四海夕惕如厉宵分靡宁必求政化之源思建大中之道至于怀柔夷貊偃戢干戈皆以德绥亦自驯致冀清净之为理庶洽平之可臻自秋已来忽尔安疹坐朝既阙逾旬未瘳六疾斯侵万几多旷医和无验以至弥留呜呼数哉有穷圣贤之所必同明于斯言是为达节载申顾命式&#典谟皇太子权勾当军国事俨性禀宽和生知忠孝德苞睿哲圣表&#齐必能扬祖宗之重光荷邦家之丕构宜令所司具礼于柩前即皇帝位以司空门下侍郎平章事韦保衡摄冢宰军事务殷岂可久旷况易月之制行之自古皇帝宜三日而听政二十七日释服诸道节度观察团练防御等使及监军诸州刺史受寄至重并不得离任赴哀文武常参官朝晡之临十五举音宫中当临者非时无得擅哭天下人吏百姓告哀后出临三日皆释服勿禁食肉饮酒婚姻祭祀释服之后无禁当举薄葬之礼宜遵汉魏之文其山陵制度切在俭约并不得以金银锦绣文饰丧具五坊鹰犬等除搜狩外余并解放其医官段璲赵&#符虔休马及等并释放咨尔将相卿士中外臣寮竭力尽忠匡予令嗣送往事居无违朕志是日崩于咸宁殿圣寿四十一百寮上谥曰睿文昭圣恭惠孝皇帝庙号懿宗十五年二月葬于简陵
