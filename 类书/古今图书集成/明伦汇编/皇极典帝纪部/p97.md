<!-- { "loadSidebar": true } -->
按宋书前废帝本纪前废帝讳子业小字法师孝武帝长子也元嘉二十六年正月甲申生世祖镇寻阳子业留京邑三十年世祖入伐元凶被囚侍中下省将见害者数矣卒得无恙世祖践祚立为皇太子始未之东宫中庶子二率&#入直永福省大明二年出东宫四年讲孝经于崇正殿七年加元服八年闰五月庚申世祖崩其日太子即皇帝位大赦天下太宰江夏王义恭解尚书令加中书监骠骑大将军柳元景加尚书令甲子置录尚书太宰江夏王义恭录尚书事骠骑大将军柳元景开府仪同三司丹阳尹永嘉王子仁为南豫州刺史六月辛未诏曰朕以眇身夙绍洪业敬御天威钦对灵命仰尊凝绪日鉴前图实可以拱默守成诒风长世而宝位告始万改属惟德弗明昧于大道思宣睿范引兹简恤可具询执事详访民隐凡曲令密文繁而作治关市僦税事施一时而奸吏舞文妄兴威福加以气纬舛元偏颇滋甚宜其宽徭轻宪以救民一切御府诸署事不须广雕文篆刻无施于今悉宜并省以酬氓愿藩王贸货壹皆禁断外便具条以闻戊寅以豫州之淮南郡复为南梁郡复分宣城还置淮南郡庚辰以南海太守袁昙远为广州刺史秋七月己亥镇军将军雍州刺史晋安王子勋改为江州刺史中护军宗悫为安西将军雍州刺史镇北将军徐州刺史湘东王彧为护军将军中军将军义阳王昶为征北将军徐州刺史庚戌婆皇国遣使献方物崇皇太后曰太皇太后皇后曰皇太后乙卯罢南北二驰道孝建以来所改制度还依元嘉丙辰追崇献妃为献皇后乙丑抚军将军南徐州刺史新安王子鸾解领司徒八月丁卯领军将军王元谟为镇北将军南徐州刺史新安王子鸾为青冀二州刺史己巳以青冀二州刺史萧惠开为益州刺史己未皇太后崩京师雨水庚子遣御史与官长随宜赈恤九月辛丑护军将军湘东王彧为领军将军癸卯以尚书左仆射刘遵考为特进右光禄大夫乙卯文穆皇后祔葬景宁陵冬十月甲戌太常建安王休仁为护军将军戊寅辅国将军宋越为司州刺史庚辰原除扬南徐州大明七年逋租十二月乙酉以尚书右仆射颜师伯为尚书左仆射壬辰以王畿诸郡为扬州以扬州为东扬州癸巳以车骑将军扬州刺史豫章王子尚为司徒扬州刺史去岁及是岁东诸郡大旱甚者米一升数百京邑亦至百余饿死者十有六七孝建以来又立钱署铸钱百姓因此盗铸钱转伪小商货不行永光元年春正月乙未朔大赦天下乙巳省诸州台传戊午以领军将军湘东王彧为卫将军南豫州刺史护军将军建安王休仁为领军将军秘书监山阳王休佑为豫州刺史左卫将军桂阳王休范为中护军南豫州刺史寻阳王子房为东扬州刺史二月丁丑减州郡县田禄之半庚寅铸二铢钱三月甲辰罢临江郡五月己亥割郢州随郡属雍州丙午以后军司马张牧为交州刺史秋八月己巳左军长史刘道隆为梁南秦二州刺史乙亥安西将军雍州刺史宗悫卒壬午卫将军豫州刺史湘东王彧改为雍州刺史尚书令骠骑大将军柳元景加南豫州刺史闰月辛酉越骑校尉戴法兴有罪赐死庚午以尚书左仆射颜师伯为尚书仆射吏部尚书王景文为尚书右仆射癸酉帝自率宿卫兵诛太宰江夏王义恭尚书令骠骑大将军柳元景尚书仆射颜师伯廷尉刘德愿改元为景和元年文武赐位二等以领军将军建安王休仁为安西将军雍州刺史卫将军湘东王彧还为南豫州刺史甲戌司徒扬州刺史豫章王子尚领尚书令射声校尉沈文秀为青州刺史左军司马崔道固为冀州刺史乙亥诏曰昔凝神伫逸磻溪赞道湛虑思才傅岩毗化朕位御三极风澄万资鈇电断正卯斯戮思所以仰宣遗烈俯弘景祚每结梦庖鼎瞻言板筑有劬日昃无忘昧旦可甄访郡国招聘闾部其有孝性忠节幽居遁栖信诚义行廉正表俗文敏博识干事治民务加旌举随才引擢庶官克顺彝伦咸叙主者精加详括称朕意焉以始兴公沈庆之为太尉镇北将军青冀二州刺史王元谟为领军将军庚辰以石头城为长乐宫东府城为未央宫罢东扬州并扬州甲申以北邸为建章宫南第为长扬宫以冠军将军邵陵王子元为湘州刺史丙戌原除吴吴兴义兴晋陵琅邪五郡大明八年以前逋租己丑复立南北二驰道九月癸巳车驾幸湖熟奏鼓吹戊戌车驾还宫庚子以南兖州刺史永嘉王子仁为南徐州刺史丹阳尹始安王子真为南兖州刺史辛丑抚军将军南徐州刺史新安王子鸾免为庶人赐死丙午以兖州刺史薛安都为平北将军徐州刺史丁未卫将军湘东王彧加开府仪同三司特进右光禄大夫刘遵考为安西将军南豫州刺史宁朔将军殷孝祖为兖州刺史戊申以前梁南秦二州刺史柳元怙复为梁南秦二州刺史己酉车驾讨征北将军徐州刺史义阳王昶内外戒严昶奔于拓跋辛亥右将军豫州刺史山阳王休佑进号镇西大将军甲寅以安西长史袁顗为雍州刺史戊午以左民尚书刘思考为益州刺史是日解严车驾幸瓜步开百姓铸钱冬十月癸亥曲赦徐州丙寅车驾还宫以建安王休仁为护军将军己卯东阳太守王藻下狱死以宫人谢贵嫔为夫人加虎贲靸戟鸾辂龙旗出警入跸实新蔡公主也乙酉以镇北大将军豫州刺史山阳王休佑为镇军大将军开府仪同三司十一月壬辰宁朔将军何迈下狱死新除太尉沈庆之薨壬寅立皇后路氏四厢奏乐赦扬南徐二州护军将军建安王休仁加特进左光禄大夫中护军桂阳王休范迁职丁未皇子生少府刘胜之子也大赦天下赃污淫盗悉皆原除赐为父后者爵一级壬子以特进左光禄大夫护军将军建安王休仁为骠骑大将军开府仪同三司戊午南平王敬猷庐陵王敬先安南侯敬渊&#赐死时帝凶悖日甚诛杀相继内外百司不保首领先是讹言云湘中出天子帝将南巡荆湘二州以厌之先欲诛诸叔然后发引太宗与左右阮佃夫王道隆李道儿密结帝左右寿寂之姜产之等十一人谋共废帝戊午夜帝于华林园竹林堂射鬼时巫觋云此堂有鬼故帝自射之寿寂之怀刀直入姜产之为副帝欲走寂之追而殒之时年十七太皇太后令曰司徒领护军八座子业虽曰嫡长少禀凶毒不仁不孝着自髫&#孝武弃世属当辰历自梓宫在殡喜容腼然天罚重离欢恣滋甚逼以内外维持忍虐未露而凶惨难抑一旦肆祸遂纵戮上宰殄害辅臣子鸾兄弟先帝钟爱含怨既往枉加屠酷昶茂亲作扞横相征讨新蔡公主逼离夫族幽置深宫诡云薨殒襄事甫尔丧礼顿释昏酣长夜庶事倾遗朝贤旧勋弃若遗土管弦不辍珍羞备膳詈辱祖考以为戏谑行游莫止淫纵无度肆宴园陵规图发掘诛剪无辜籍略妇女建树伪竖莫知谁息拜嫔立后庆过恒典宗室密戚遇若婢仆鞭捶陵曳无复尊卑南平一门特锺其酷反天灭理显暴万端苛罚酷令终无纪极夏桀殷辛未足以譬阖朝业业人不自保百姓皇皇手足靡厝行秽禽兽罪盈三千高祖之业将泯七庙之享几绝吾老疾沈笃每规祸鸩忧煎漏刻气命无几开辟以降所未尝闻远近思奋十室而九卫将军湘东王体自太祖天纵英圣文皇钟爱宠冠列藩吾早识神睿特兼常礼潜运宏规义士投袂独夫既殒悬首白旗社稷再兴宗祏永固人鬼属心大命允集且勋德高邈大业攸归宜遵汉晋纂承皇极主者详旧典以时奉行未亡人余年不幸婴此百艰永寻情事虽存若殒当复奈何当复奈何葬废帝丹阳秣陵县南郊坛西帝幼而狷急在东宫每为世祖所责世祖西巡子业启参承起居书迹不谨上诘让之子业启事陈谢上又答曰书不长进此是一条耳闻汝素都懈怠狷戾日甚何以顽固乃尔邪初践阼受玺绂悖然无哀容始犹难诸大臣及戴法兴等既杀法兴诸大臣莫不震慑于是又诛群公元凯以下皆被殴捶牵曳内外卮惧殿省骚然初太后疾笃遣呼帝帝曰病人间多鬼可畏那可往太后怒语侍者将刀来破我腹那得生如此宁馨儿及太后崩后数日帝梦太后谓之曰汝不孝不仁本无人君之相子尚愚悖如此亦非运胙所及孝武险虐灭道怨结人神儿子虽多&#无天命大运所归应还文帝之子其后湘东王绍位果文帝子也故帝聚诸叔京邑虑在外为患山阴公主淫恣过度谓帝曰妾与陛下虽男女有殊俱托体先帝陛下六宫万数而妾唯驸马一人事不均平一何至此帝乃为主置面首左右三十人进爵会稽郡长公主秩同郡王侯汤沐邑三千户给鼓吹一部加班剑二十人帝每出与朝臣常共陪辇主以吏部郎褚渊貌美就帝请以自侍帝许之渊侍主十日备见逼迫誓死不回遂得免帝所幸阉人华愿儿官至散骑常侍加将军带郡帝少好讲书颇识古事自造世祖诔及杂篇章往往有辞采以魏武帝有发丘中郎将摸金校尉乃置此二官以建安王休佑领之其余事迹分见诸列传史臣曰废帝之事行着于篇若夫武王数殷纣之舋不能絓其万一霍光书昌邑之过未足举其毫厘假以中才之君有一于此足以霣社残宗污宫潴庙况总斯恶以萃一人之体乎其得亡亦为幸矣明帝本纪
