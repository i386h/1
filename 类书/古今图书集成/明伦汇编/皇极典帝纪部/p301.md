<!-- { "loadSidebar": true } -->
　帝纪部汇考一百四
　　金四
世宗本纪下
按金史世宗本纪大定十四年正月己丑朔宋高丽夏遣使来贺二月壬戌以大兴尹璋使宋有罪杖百五十除名仍以所受礼物入官丙寅以刑部尚书梁肃等为宋详问使庚午以太尉尚书令李石为太保致仕戊寅诏免去年被水旱百姓租税三月戊子朔万春节宋高丽夏遣使来贺甲午上谓大臣曰海陵纯尚吏事当时宰执止以案牍为功卿等当思经济之术不可狃于故常也又诏猛安谋克之民今后不许杀生祈祭若遇节辰及祭天日许得饮会自二月一日至八月终并禁绝饮燕亦不许赴会他所恐妨农功虽闲月亦不许痛饮犯者抵罪可遍谕之又命应卫士有不闲女直语者并勒习学仍自后不得汉语辛丑太白岁星昼见甲辰上更名雍诏中外丙辰太白岁星昼见经天四月乙丑上谕宰臣曰闻愚民祈福多建佛寺虽已条禁尚多犯者宜申约束无令徒费财用戊辰有事于太庙以皇太子摄行事乙亥以劝农副使完颜蒲涅为横赐高丽使上御垂拱殿顾谓皇太子及亲王曰人之行莫大于孝弟孝弟无不蒙天日之佑汝等宜尽孝于父母友于兄弟自古兄弟之际多因妻妾离间以至相违且妻者乃外属耳可比兄弟之亲乎若妻言是听而兄弟相违甚非理也汝等当以朕言常铭于心戊子以枢密副使徒单克宁兼大兴尹五月丙戌朔详问使梁肃等还自宋甲午如金莲川六月己未太白昼见秋八月丁巳次&#里舌日中白龙见御帐东小港中须臾乘云雷而去癸亥猎于弥离补己卯太白昼见九月丁亥还都乙未以兵部尚书完颜让等为贺宋生日使宿直将军崇肃为夏国生日使癸卯上退朝谓侍臣曰朕自在潜邸及践阼以至于今于亲属旧知未尝欺心有徇近御史台奏枢密使永中尝致书河南统军使完颜仲托以卖马朕知而不问朕之欺心此一事耳夙夜思之甚如有疾己酉宋遣使报聘十月乙卯朔诏图画功臣二十人衍庆宫圣武殿之左右庑十一月甲申朔日有食之丙申御史中丞刘仲诲等为贺宋正旦使戊戌召尚食局使谕之曰大官之食皆民脂膏日者品味太多不可遍举徒为虚费自今止进可口者数品而已戊申以仪鸾局使曹士元为高丽国生日使十二月戊寅以平章政事完颜守道为右丞相枢密副使徒单克宁为平章政事十五年正月
原本
此下阙
七月丙午粘拔恩与所部康里
