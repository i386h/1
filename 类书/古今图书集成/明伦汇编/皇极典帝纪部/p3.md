<!-- { "loadSidebar": true } -->
　庚申天雾三日三夜昼昏帝问天老力牧容成曰　于公何如天老曰臣闻之国安其主好文则凤凰　居之国乱其主好武则凤凰去之今凤凰翔于东　郊而乐之其鸣音中夷则与天相副以是观之天　有严教以赐帝帝勿犯也召史卜之龟燋史曰臣　不能占也其问之圣人帝曰已问天老力牧容成　矣史北面再拜曰龟不违圣智故燋雾既降游于　洛水之上见大鱼杀五牲以醮之天乃甚雨七日　七夜鱼流于海得图书焉龙图出河龟书出洛赤　文篆字以授轩辕接万神于明庭今塞门谷口是　也五十九年贯&#氏来宾长股氏来宾
七十七年昌意降居若水产帝干荒
一百年地裂帝陟
　帝以土德王应地裂而陟葬群臣有左彻者感思　帝德取衣冠几杖而庙飨之诸侯大夫岁时朝焉按古今注黄帝与蚩尤战于涿鹿之野蚩尤作大雾兵士皆迷于是作指南车以示四方遂擒蚩尤而即帝位故后常建焉按刘恕外纪三皇纪黄帝立占天官始受河图得其五要乃设灵台立五官以叙五事命鬼臾蓲占星斗苞授规正日月星辰之象于是乎有星官之书命羲和占日常仪占月车区占风命大挠探五行之情占斗纲所建于是始作甲子甲乙丙丁戊己庚辛壬癸谓之干子丑寅卯辰巳午未申酉戌亥谓之枝枝干相配以名日而定之以纳音命容成作盖天以象周天之形综六术以定气运因问于鬼臾蓲曰上下周纪其可数乎对曰天以六节地以五制用天气者六期为备终地纪者五岁为周五六合者岁三千七百二十气为一纪六十岁千四百四十气为一周太过不及斯以见矣乃因五量治五气起消息察发敛以作调历岁纪甲寅日纪甲子而时节定是岁己酉朔旦日南至而获神策得宝鼎冕服问于鬼臾蓲对曰是谓得天之纪终而复始乃迎日推策造十六神历积余分以置闰配甲子而设蔀于是时惠而辰从矣命隶首作算数以率其羡要其会而律度量衡由是而成焉作冕垂旒充纩为元衣黄裳以象天地之正色旁观翚翟草木之华乃染五采为文章以表贵贱于是衮冕衣裳之制兴命宁封为陶正赤将为木正以利器用作杵臼而谷粟始凿作釜而民始粥作甑而民始饭以烹以炰以为醴酪泽有桥梁行有屦履死有棺椁而天下利矣挥作弓夷牟作矢以威天下岐伯作鼓吹铙角灵鞞神钲以扬德建武命共鼓化狐刳木为舟剡木为楫以济不通邑夷法斗之周旋魁方杓直以携龙角作大辂以行四方由是车制备服牛乘马引重致远而天下利矣帝广宫室之制遂作合宫祀上帝接万灵布政教焉范金为货制金刀立五币设九棘之利为轻重之法以制国用而货币行矣作内经帝以人之生也负阴而抱阳食味而被色寒暑荡之于外喜怒攻之于内夭昏凶札君民代有乃上穷下际察五气立五运洞性命纪阴阳咨于岐伯而作内经复命俞跗岐伯雷公察明堂究息脉巫彭桐君处方饵而人得以尽年命元妃西陵氏教民蚕西陵氏之女嫘祖为帝元妃始教民育蚕治丝茧以共衣服而天下无皴瘃之患后世祀为先蚕帝采首山之铜铸三鼎于荆山之阳八月既望鼎成帝崩在位百年百十有一岁葬桥山子元嚣立是为少昊金天氏按郑樵通志三皇纪黄帝旁行海内方制万里画野分州得百里之国万区以分星次经土设井以塞争端立步制亩以均不足使八家为井井开四道而分八宅同井而饮存亡更守男女交姻有无相贷疾病相扶风俗可同生产可一性情可亲井一为邻邻三为朋朋三为里里五为邑邑十为都都十为师师十为州分于井而计于州则地着而数详民不习伪官不怀私城郭不闭见利不争风雨时若五谷丰登人无夭枉物无疵厉鸷鸟不妄搏兽不妄噬远方之人罔不来享少昊金天氏本纪
按刘恕外纪五帝纪少昊金天氏名挚姓己黄帝之子元嚣也母曰嫘祖感大星如虹下临华渚之祥而生帝黄帝之世降居江水邑于穷桑故号穷桑氏国于青阳因号青阳氏以金德王天下遂号金天氏能修太昊之法故曰少昊都曲阜少昊之立也凤鸟适至因以鸟纪官凤鸟氏历正也元鸟氏司分者也伯赵氏司至者也青鸟氏司启者也丹鸟氏司闭者也祝鸠氏司徒也雎鸠氏司马也鸤鸠氏司空也爽鸠氏司寇也鹘鸠氏司事也五鸠鸠民者也五雉为五工正利器用正度量夷民者也九扈为九农正扈民无淫者也帝之御世也诸福之物毕至爰书鸾凤立建鼓制浮磬以通山川之气作大渊之乐以谐人神和上下是曰大渊少昊氏衰九黎乱德天下之人相惧以神相感以怪家为巫史民渎于祀灾祸荐至帝崩在位八十四年寿一百岁葬于云阳故后世又曰云阳氏兄昌意之子高阳立是为颛顼帝颛顼高阳氏本纪
按史记五帝本纪帝颛顼高阳者黄帝之孙而昌意之子也静渊以有谋疏通而知事养材以任地载时以象天依鬼神以制义治气以教化洁诚以祭祀北至于幽陵南至于交趾西至于流沙东至于蟠木动静之物小大之神日月所照莫不砥属帝颛顼生子曰穷蝉颛顼崩而元嚣之孙高辛立是为帝喾按汉书郊祀志少昊之衰九黎乱德民神杂扰不可放物家为巫史享祀无度黩齐明而神弗蠲嘉生不降祸灾荐臻莫尽其气颛顼受之乃命南正重司天属神命火正黎司地目属民使复旧常亡相侵黩按吕氏春秋古乐篇帝颛顼生自若水实处空桑乃登为帝惟天之合正风乃行其音若熙熙凄凄锵锵帝颛顼好其音乃令飞龙作效八风之音命之曰承云以祭上帝乃令&#先为乐倡&#乃偃浸以其尾鼓其腹其音英按竹书纪年帝颛顼高阳氏

注
母曰女枢见瑶光之星贯月如虹感己于幽房　之宫生颛顼于若水首戴干戈有圣德生十年而　佐少昊氏二十而登帝位元年帝即位居濮
十三年初作历象
二十一年作承云之乐
三十年帝产伯鲧居天穆之阳
七十八年帝陟术器作乱辛侯灭之
按刘恕外纪五帝纪帝颛顼作历以孟春之月为元是岁正月朔旦立春五星会于天历营室冰冻始泮蛰虫始发鸡始三号天曰作时地曰作昌人曰作乐鸟兽万物莫不应和故颛帝为历宗也作承云之乐帝命飞龙氏会八风之音为圭水之曲以召气而生物浮金效珍于是铸为之钟作五基六英之乐以调阴阳享上帝朝群侯名曰承云帝喾高辛氏本纪
按史记五帝本纪帝喾高辛者黄帝之曾孙也高辛父曰蟜极蟜极父曰元嚣元嚣父曰黄帝自元嚣与蟜极皆不得在位至高辛即帝位高辛于颛顼为族子高辛生而神灵自言其名普施利物不于其身聪以知远明以察微顺天之义知民之急仁而威惠而信修身而天下服取地之财而节用之抚教万民而利诲之历日月而迎送之明鬼神而敬事之其色郁郁其德嶷嶷其动也时其服也士帝喾溉执中而遍天下日月所照风雨所至莫不从服帝喾娶陈锋氏女生放勋娶娵訾氏女生挚帝喾崩而挚代立帝挚立不善崩而弟放勋立是为帝尧按吕氏春秋古乐篇帝喾命咸黑作为声歌九招六列六英有倕作为鼙鼓钟磬吹苓管埙箎鼗椎钟帝喾乃令人抃或鼓鼙击钟磬吹苓展管箎因令凤鸟天翟舞之帝喾大喜乃以康帝德按竹书纪年帝喾高辛氏

注
生而骈齿有圣德初封辛侯代高阳氏王天下　使鼓人拊鞞鼓击钟磬凤凰鼓翼而舞元年帝即位居亳
十六年帝使重帅师灭有郐
四十五年帝锡唐侯命
六十三年帝陟
帝子挚立九年而废
按帝王世纪帝喾以人事纪官故以勾芒为木正祝融为火正蓐收为金正元冥为水正后土为土正是五行之官分职而治诸侯于是化被天下

　帝纪部汇考二
　　陶唐氏
帝尧本纪
