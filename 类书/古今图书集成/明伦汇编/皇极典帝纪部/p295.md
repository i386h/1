<!-- { "loadSidebar": true } -->
按金史太宗本纪太宗体元应运世德昭功哲惠仁圣文烈皇帝讳晟本讳吴乞买世祖第四子母曰翼简皇后拿懒氏太祖母弟也辽太康元年乙卯岁生初为穆宗养子收国元年十月命为谙班勃极烈太祖征伐常居守天辅五年赐诏曰汝惟朕之母弟义均一体是用汝贰我国政凡军事违者阅实其罪从宜处之其余事无大小一依本朝旧制天辅七年六月太祖次鸳鸯泺有疾至斡独山驿召赴行在诏曰今辽主尽丧其师奔于夏国辽官特列遥设等劫其子雅里而立之已留宗翰等措画朕亲巡已久功亦大就所获州部政须绥抚是用还都八月中旬可至春州汝率内戚迎我若至豹子崖尢善八月乙未会于浑河北戊申太祖崩九月乙卯葬太祖于宫城西国论勃极烈杲郓王昂宗峻宗干率宗亲百官请正帝位不许固请亦不许宗干率诸弟以赭袍被体置玺怀中丙辰即皇帝位己未告祀天地丙寅大赦中外改天辅七年为天会元年癸酉发春州粟赈降人之徙于上京者戊寅诏诸猛安赋米给户口在内地匮乏者南路军帅阇母败张觉于楼峰口十月壬辰诏以空名宣头百道给西南西北两路都统宗翰曰今寄尔以方面如当迁授必待奏请恐致稽迟其以便宜从事己亥上京庆元寺僧献佛骨却之阇母及张觉战于兔耳山阇母败绩十一月壬子命宗望问阇母罪以其兵讨张觉壬戌复以空名宣头及银牌给上京路军帅实古乃婆卢火等癸亥宗望以阇母军发广宁下濒海诸郡县诏谕南京割武朔二州入于宋娄室破朔州西山擒其帅赵公直勃堇斡鲁别及勃剌速破走乙室白荅于归化己巳徙迁润来隰四州之民于渖州庚午宗望及张觉战于南京东大败之张觉奔宋城中人执其父及二子以献戮之军中壬申张忠嗣张敦固以南京降遣使与张敦固入谕城中复杀其使者以叛己卯诏女直人先有附于辽今复掳获者悉从其所欲居而复之其奴婢部曲昔虽逃背今能复归者并听为民十二月辛巳蠲民间贷息诏以咸州以南苏复州以北年谷不登其应输南京军粮免之甲午诏曰比闻民间乏食至有鬻其子者其听以丁力等者赎之是日以国论勃极烈杲为谙班勃极烈宗干为国论勃极烈遣勃堇李靖如宋告哀二年春正月庚戌朔以谩都诃为阿舍勃极烈参议国政壬子命赏宗望及将士克南京之功赦阇母罪甲寅以空名宣头五十银牌十给宗望戊午诏孛堇完颜阿实赉曰先帝以同姓之人有自鬻及典质其身者命官为赎今闻尚有未复者其悉阅赎之癸亥以东京比岁不登诏减田租市租之半甲戌西南西北两路都统宗翰宗望请勿割山西郡县与宋上曰是违先帝之命也其速与之夏国奉表称藩以下寨以北阴山以南乙室耶剌部吐禄泺西之地与之丙子贻宋书索俘掳叛亡丁丑始自京师至南京每五十里置驿二月诏有盗发辽诸陵者罪死庚寅诏命给宗翰马七百匹田种千石米七千石以赈新附之民丁酉命徙移懒路都孛堇完颜忠于苏濒水乙巳诏谕南京官僚小大之事必关白军帅无得专达朝廷丙午宗翰乞济师诏有司选精兵五千给之丁未命宗望凡南京留守及诸阙员可选勋贤有人望者就注拟之具姓名官阶以闻三月己酉朔命宗望以宋岁币银绢分赐将士之有功者庚戌叛人活孛带降诏释之宗望请选良吏招抚迁润来隰之民保山寨者从之己未宗望以南京反复凡攻取之计乞与知枢密院事刘彦宗裁决之刘公胄王永福弃家逾城来降以公胄为广宁尹永福为奉先军节度使辛未夏国王李干顺遣使上誓表闰月戊寅朔赐夏国誓诏辛巳命置驿上京春泰之间己丑乌虎里迪烈底两部来降丙午既许割山西诸镇与宋以宗翰言罢之是月斜野袭遥辇昭古牙走之获其妻孥群从及豪族勃堇浑啜等破奚七岩而抚其民人四月己酉以宗翰经略西夏及破功赐以十马使自择其二余以分诸帅赈上京路西北路降者及新徙岭东之人戊午以实古乃所筑上京新城名会平州乙亥诏赎上京路新迁宁江州户口卖身者六百余人宋遣使来吊丧以高朮仆古等充遗留国信使高兴辅刘兴嗣等充告即位国信使如宋五月丁丑朔上京军帅实古乃以所获印绶二十二及银牌来上癸未诏曰新降之民诉讼者众今方农时或失田业可俟农隙听决丁亥婆速路猛安仆卢古以赃罢以谋克习泥烈代之乙巳曷懒路军帅完颜忽剌古等言往者岁捕海狗海东青鸦鹘于高丽之境近以二舟往彼乃以战舰十四要而击之尽杀二舟之人夺其兵仗上曰以小故起战争甚非所宜今后非奉命毋辄往阇毋克南京杀都统张敦固七月壬午皇子宗峻薨丙戌禁外方使介冗从多者壬辰鹘实荅言高丽纳吾叛亡增其边备必有异图诏曰纳我叛亡而弗归其曲在彼凡有通问毋违常式或来侵略整尔行列与之从事敢先犯彼虽捷必罚乙未以乌虎部及诸营叛以昃勃极烈昱等讨平之八月乙巳朔以孛堇乌爪乃等为贺宋生辰使丁巳撒离改部猛安雏思以赃罢以奚金家奴代之六部都统挞懒击走昭古牙杀其队将曷鲁燥白撒曷等又破降骆&#山金源兴中诸军诏增给银牌十十月甲辰朔夏国遣使谢誓诏戊午天清节宋夏遣使来贺甲子诏发宁江州粟赈泰州民被秋潦者遥辇昭古牙率众来降兴中府降丙寅诏有司运米五万石于广宁以给南京润州戍卒命南路军帅阇毋以甲士千人益合苏馆路孛堇完颜阿实赉以备高丽戊辰西南西北两路权都统斡鲁言辽详稳挞不野来奔言耶律大石自称为王置南北官属有战马万匹辽主从者不过四千户有步骑万余欲趋天德驻余睹谷诏曰追袭辽主必酌事宜其讨大石则俟报下十一月癸未阇毋下宜州拔扠山杀节度使韩庆民癸卯诏以米五万石给挞懒实古乃十二月戊申以孛堇高居庆等为贺宋正旦使三年正月癸酉朔宋夏遣使来贺戊子同知宣徽院事韩资政加尚书左仆射为诸宫都部署乙未夏国遣使奠币及贺即位宋遣使贺即位二月壬戌娄室获辽主于余睹谷丁卯以庞葛城地分授所徙乌虎里迪烈二部及契丹民三月乙亥阿舍勃极烈谩都诃薨丙子赈奚契丹新附之民辛巳建干元殿斡鲁献传国宝以谋葛失来附请授印绶是日赐完颜娄室铁券四月壬寅朔诏以辽主赴京师丁巳南路军帅察剌以罪罢五月己丑萧入斤获辽玉宝来献六月庚申以获辽主遣李用和等充告庆使如宋七月壬申禁内外官宗室毋私役百姓己卯南京帅以锦州野蚕成奉其丝绵来献命赏其长吏诏权势之家毋买贫民为奴其胁买者一人偿十五人诈买者一人偿二人皆杖一百甲申诏南京括官豪牧马以等第取之分给诸军以耶律固等为宋报谢使八月癸卯斡鲁以辽主至京师甲辰告于太祖庙丙午辽主延禧入见降封海滨王壬子诏有司拣阅善射勇健之士以备宋九月壬午广宁府献嘉禾癸巳保州路都孛堇加古撒曷有罪伏诛以孛堇徒单乌烈代之十月甲辰诏诸将伐宋以谙班勃极烈杲兼领都元帅移赉勃极烈宗翰兼左副元帅先锋经略使完颜希尹为元帅右监军左金吾上将军耶律余睹为元帅右都监自西京入太原六部路军帅挞懒为六部路都统斜也副之宗望为南京路都统阇毋副之知枢密院事刘彦宗兼领汉军都统自南京入燕山诏建太祖庙于西京召耶鲁赴京师教授女直字戊申有司言权南路军帅鹘实荅官吏贪纵诏鞫之壬子天清节宋夏遣使来贺丁巳以阇毋为南京路都统埽喝副之宗望为阇毋刘彦宗两军监战壬戌诏曰今大有年无储蓄则何以备饥馑其令牛一具赋粟一石每谋克为一廪贮之宋易州戍将韩民毅以军降处之蔚州十一月庚辰以降封辽主为海滨王诏中外辛卯南路军帅司请禁契丹奚汉人挟兵器诏勿禁以张忠嗣权签南京中书枢密院事十二月庚子宗翰下朔州甲辰宗望诸军及宋郭药师张企徽刘舜仁战于白河大破之蒲苋败宋兵于古北口丙午郭药师降燕山州县悉平戊申宗翰克代州乙卯中山降丙辰宗望破宋兵五千于真定戊午宗翰围太原耶律余睹破宋河东陕西援兵于汾河北甲子宗望克信德府四年春正月丁卯朔始朝日降臣郭药师董才皆赐姓完颜氏戊辰宗弼取汤阴大臭攻下浚州迪古补取黎阳己巳诸军渡河庚午取滑州宗望使吴孝民等入汴问宋取首谋平山童贯谭稹詹度及张觉等宋太上皇帝出奔癸酉诸军围汴甲戌宋使李梲来谢罪且请修好宗望许宋修好约质割三镇地增岁币载书称伯侄戊寅宋以康王构少宰张邦昌为质辛巳宋上誓书地图称侄大宋皇帝伯大金皇帝癸未诸军解围二月丁酉朔夜宋将姚平仲兵四十万来袭宗望营败之己亥复进师围汴宋使宇文虚中以书来改以肃王枢为质遣康王构归师还壬子以滑浚二州与宋宗翰定威胜军攻下隆德府丁巳次泽州海滨王家奴诬其主欲亡去诏诛其首恶余并杖之三月癸未银朮可围太原宗翰还西京四月癸卯宗望使宗弼来奏捷乙丑耿守忠等大败宋人于西都谷五月辛未宋种师中以兵出井陉癸酉完颜活女败之于杀熊岭斩师中于阵是日拔离速败宋姚古军于隆州谷六月丙申朔高丽国王王楷奉表称藩庚戌宗望献所获三象庚申以宗望为右副元帅七月丙寅遣高伯淑等宣谕高丽壬申出金牌命孛堇大臭以所领渤海军八猛安为万户戊子以铁勒部长夺离剌不从其兄夔里本叛赐马十一豕百钱五百万萧仲恭使宋还以所持宋帝与耶律余睹蜡书自陈八月庚子诏左副元帅宗翰右副元帅宗望伐宋宋张灏率兵出汾州拔离速击走之刘臻以兵出寿阳娄室破之庚戌宗翰伐西京辛亥娄室等破宋张灏军于文水癸丑宗望发保州是日耶律铎破宋兵于雄州那野等败宋兵于中山甲寅新城县进白鸟庚申突捻取新乐九月丙寅宗翰克太原执经略使张孝纯鹘沙虎取平遥灵石孝义介休诸县己巳复以南京为平州辛未宗望破宋种师关军于井陉取天威军克真定杀其守李邈十月娄室克汾州石州降蒲察克平定军辽州降丁未天清节高丽夏遣使来贺中京进嘉禾十一月甲子宗翰自太原趋汴丙寅宗望自真定趋汴戊辰宗翰下威胜军癸酉撒剌荅破天井关乙亥宗翰克隆德府活女渡盟津西京永安军郑州皆降庚辰宗翰克泽州宗望诸军渡河临河大名二县德清军开德府皆下丙戌克怀州是日宗望至汴闰月壬辰朔宋出兵拒战宗望等击败之癸巳宗翰至汴丙辰克汴城庚申以高随充高丽生日使辛酉宋主桓出居青城十二月癸亥宋主桓降是日归于汴城庚辰诏曰朕惟国家四境虽远而兵革未息田野虽广而畎亩未辟百工略备而禄秩未均方贡仅修而宾馆未赡是皆出乎民力苟不务本业而抑游手欲上下皆足其可得乎其令所在长吏敦劝农功五年正月辛卯朔高丽王遣使来贺癸已宗翰宗望使使以宋降表来上乙未知枢密院事刘彦宗上表请复立赵氏不听丁巳回鹘喝里可汗遣使入贡二月丙寅诏降宋二帝为庶人三月丁酉立宋少宰张邦昌为大楚皇帝割地赐夏国四月乙酉克陕府取虢州丙戌以六部路都统挞懒为元帅左监军南京路都统阇毋为元帅左都监宗翰宗望以宋二帝归己丑诏曰合苏馆诸部与新附人民其在降附之后同姓为婚者离之五月庚寅朔宋康王构即位于归德宋杀张邦昌娄室降解绛慈隰石河中岢岚宁化保德火山诸城挞懒徇地山东下密州迪虎下单州广信军降六月庚申诏曰自河之北今既分画重念其民或见城邑有被残者不无疑惧遂命坚守若即讨伐生灵可愍其申谕以理招辑安全之傥执不移自当致讨若诸军敢利于俘掠辄肆荡毁者底于罚庚辰右副元帅宗望薨汉国王宗杰继薨七月甲午赐宗翰券书除反逆外咸贳勿论以石州戍将乌虎弃城丧师杖之削其官八月戊寅以宋捷遣耶律居谨等充宣庆使使高丽丙戌以宗辅为右副元帅诏曰河北河东郡县职员多阙宜开贡举取士以安新民其南北进士各以所业试之九月丁未诏曰内地诸路每耕牛一具赋粟五斗以备歉岁辛亥赐元帅右监军完颜希尹万户银朮可券书除赦所不原余并勿论阇毋取河间大败宋兵于莫州雄州降挞懒克祁州永宁军保州顺安军皆降冬十月丁卯沙州回鹘活剌散可汗遣使入贡辛未天清节高丽夏遣使来贺宋二帝自燕徙居于中京十二月丙寅右副元帅宗辅伐宋徇地淄青乌林荅泰欲败宋将李成于淄州赵州降阿里刮徇地浚州败敌兵遂取滑州乙亥西南路都统斡鲁薨己卯赛里下汝州六年正月丙戌朔高丽夏遣使来贺宗弼破宋郑宗孟军于青州银朮可取邓州萨谋鲁入襄阳拔离速入均州马五取房州癸巳克青州癸卯阇毋克潍州丁未迪古补败宋将赵子昉兵撒离喝败宋兵于河上甲寅宋将马括兵次乐安宗辅击败之闻宋主在维扬以农时还师宗弼败宋兵于河上二月乙卯朔拔离速取唐州癸亥取蔡州己巳移剌古败宋将台宗隽等兵于大名庚午再破其军获台宗隽及宋忠甲戌拔离速取陈州癸未克颍昌府郑州叛入于宋复取郑州迁洛阳襄阳颍昌汝郑均房唐邓陈蔡之民于河北宗翰复遣娄室攻下同华京兆凤翔擒宋经制使傅亮阿邻破河中斡鲁入冯翊三月壬辰命南路军帅实古乃籍节度使完颜慎思所领诸部及未置猛安谋克户来上己酉挞懒下恩州五月戊戌移沙土古思以本部来附六月己未诏求祖宗遗事挞懒遣兵徇下磁州信德府真定贼自称元帅秦王撒离喝讨平之七月乙巳宋主遣使奉表请和诏进兵伐之以宋二庶人赴上京八月乙卯娄室败宋兵于华州讹特剌破敌于渭水遂取下邽丁丑以宋二庶人素服见太祖庙遂入见于干元殿封其父&#德公子重&#侯是日告于太祖庙以州郡职员名称及俸给因革诏中外九月辛丑绳果等败宋兵于蒲城甲辰又破敌于同州乙丑取丹州十月丙寅天清节高丽夏遣使来贺癸酉知枢密院事刘彦宗薨丁丑蒲察娄室败宋兵于临真戊寅徙&#德公重&#侯于韩州庚辰宗翰宗辅会于濮伐宋十一月庚寅蒲察娄室取延安府壬辰赈移懒路乙未取濮州绥德军降娄室再攻晋宁军其守徐徽言固守不能克十二月丙辰宗弼取开德府丁卯宗辅克大名府鹘沙虎败宋兵于巩七年正月庚辰朔高丽夏遣使来贺辛巳吴国王阇毋薨甲午以南京留守韩企先同中书门下平章事知枢密院事二月戊辰宋麟府路安抚使折可求以麟府丰三州降己巳娄室塞里鹘沙虎等破晋宁军其守徐徽言据子城拒战庚午率众溃围走擒之使之拜不拜临之以兵不动命降将折可求谕之降指可求大骂出不逊语遂杀之其统制孙昂及士卒皆不屈尽杀之甲戌诏禁医巫闾山辽代山陵樵采三月己卯朔日中有黑子壬寅诏军兴以来良人被略为驱者听其父母夫妻子赎之尚书左仆射高真罢四月蒲察娄室取鄜坊二州五月乙卯拔离速等袭宋主于扬州九月丙午朔日有食之庚午宗弼败宋兵于睢阳辛未降其城是月曹州降十月丙子朔京兆府降丁丑巩州降庚寅天清节高丽夏遣使来贺丁酉阿里当海大吋破敌于寿春己亥安抚使马世元以城降甲辰庐州降十一月庚戌徙曷苏馆都统司治宁州乙卯高丽遣使来贺丙辰宗弼取和州壬戌宗弼渡江败宋副元帅杜充军于江宁丁卯守臣陈邦光以城降十二月丙戌宗弼取湖州丁亥克杭州阿里蒲卢浑追宋主于明州越州降大败宋枢密使周望于秀州又败宋兵于杭州东北戊戌阿里蒲卢浑败宋兵于东关遂济曹娥江壬寅败宋兵于高桥宋主入于海八年正月甲辰朔高丽夏遣使来贺丁巳以同中书门下平章事韩企先为尚书左仆射兼侍中己未阿里蒲卢浑克明州执其守臣赵伯谔庚申诏曰避役之民以微直鬻身权贵之家者悉出还本贯阿鲁补斜里也下太平顺昌及濠州是月宋副元帅杜充以其众来降二月乙亥宗弼还自杭州庚寅取秀州戊戌取平江汴京乱三月丁卯大迪里复取之宗弼及宋韩世忠战于镇江不利四月丙申复战于江宁败之诸军渡江是日阿鲁补战于拓皋己亥周企战于寿春辛丑娄室战于淳化皆胜之醴州降遂克邠州五月癸卯禁私度僧尼及继父继母之男女无相嫁娶戊申诏曰河北河东签军其家属流寓河南被俘掠为奴婢者官为赎之俾复其业六月壬申诏遣辽统军使耶律曷礼质节度使萧别离剌等十人分治新附州镇癸酉诏以&#德公六女为宗妇七月辛亥诏给泰州都统婆卢火所部诸谋克甲胄各五十先遣娄室经略陕西所下城邑叛服不常其监战阿卢补请益兵帅府会诸将议曰兵威非不足绥怀之道有所未尽诚得位望隆重恩威兼济者以往可指日而定若以皇子右副元帅宗辅往为宜以闻诏曰娄室往者所向辄克今使专征陕西淹延未定岂倦于兵而自爱耶关陕重地卿等其戮力焉丁卯上如东京温汤徙&#德公重&#侯于鹘里改路九月戊申立刘豫为大齐皇帝世修子礼都大名府辛酉谙班勃极烈都元帅杲薨癸亥宗辅等败宋张浚军于富平耀州降乙丑凤翔府降十月乙亥上至自东京齐帝刘豫遣使谢封册甲申天清节齐高丽夏遣使来贺以铁骊突离剌同中书门下平章事诏辽宋官上本国诰命等第换授十一月甲辰宗辅下泾州丁未渭州降败宋刘倪军于瓦亭戊申原州降宋泾原路统制张中孚知镇军事李彦琦以众降马五等击宋吴玠军于陇州庚戌以遥镇节度使乌克寿等为齐刘豫生日使癸亥宗辅以陕西事状闻诏奖谕之十二月丁丑完颜娄室薨乙酉宗辅败宋刘维辅军壬辰熙州降九年正月己亥朔齐高丽夏遣使来贺戊申命以徒门水以西浑&#星显僝蠢三水以北闲田给曷懒路诸谋克辛亥蒲察鹘拔鲁完颜忒里讨张万敌于白马湖陷于敌癸丑以同中书门下平章事时立爱为侍中知枢密院张忠嗣为宣政殿大学士知三司使事宗弼阿卢补抚定巩洮河乐西宁兰廓积石等州泾原熙河两路皆平四月己卯诏新徙戍边户匮于衣食有典质其亲属奴婢者官为赎之户计其口而有二三者以官奴婢益之使户为四口又乏耕牛者给以官牛别委官劝督田作戍户及边军资粮不继籴粟于民而与赈恤其续迁戍户在中路者姑止之即其地种艺俟毕获而行及来春农时以至戍所五月丙午分遣使者诸路劝农六月壬辰赐&#德公重&#侯时服各两袭八月辛巳回鹘隈欲遣使来贡九月己酉和州回鹘执耶律大石之党撒八迪里突迭来献十月戊寅天清节齐高丽夏遣使来贺撒离喝攻下庆阳慕洧以环州降宗弼与宋吴玠战于和尚原败绩十一月己未迁赵氏疏族于上京以陕西地赐齐十年正月癸巳朔齐高丽夏遣使来贺己酉齐表谢赐地壬子诏曰昔辽人分士庶之族赋役皆有等差其悉均之二月庚午赈上京路戍边猛安民四月丁卯诏诸良人知情嫁奴者听如故为妻其不知而嫁者去住悉从所欲移赉勃极烈左副元帅宗翰朝京师庚午以太祖孙亶为谙班勃极烈皇子宗盘为国论忽鲁勃极烈国论勃极烈宗干为国论左勃极烈移赉勃极烈左副元帅宗翰为国论右勃极烈兼都元帅右副元帅宗辅为左副元帅庚寅闻鸭绿混同江暴涨命赈徙戍边户在混同江者闰月辛卯诏分遣鹘沙虎等十二人阅诸路丁壮调赴军七月甲午赈泰州路戍边户上如中京九月元帅右都监耶律余睹谋反出奔其党燕京统军使萧高六伏诛蔚州节度使萧特谋葛自杀十月壬寅天清节大赦齐高丽夏遣使来贺上如兴中府齐使使来告母丧十一月癸亥以武良谟为齐吊祭使癸未撒离喝请取剑外十三州从之部族节度使土古厮捕斩余睹及其诸子函其首来献十二月庚子撒离喝克金州上至自兴中府十一年正月丁巳朔齐高丽夏遣使来贺丁卯撒离喝败吴玠于饶峰关戊辰取洋州甲戌入兴元府二月乙亥元帅府言承诏赈军士臣恐有司钱币将不继请自元帅以下有禄者出钱助给之诏曰官有府库而取于臣下此何理耶其悉从官给八月甲申黄龙府置钱帛司戊子赵诬告其父&#德公谋反及其&#刘文彦伏诛戊戌诏曰比以军旅未定常命帅府自择人授官今并从朝廷选注十月丙申天清节齐高丽夏遣使来贺十一月丙寅赈移懒路宗弼克和尚原十二月癸未振曷懒路十二年正月辛亥朔齐高丽夏遣使来贺甲子初改定制度诏中外丙寅如东京二月丁酉撒离喝败宋吴玠军于固镇四月至自东京六月甲午以阿卢补为元帅右都监十月庚寅天清节齐高丽夏遣使来贺十三年正月丙午朔日有食之己巳上崩于明德宫年六十一庚午谙班勃极烈即皇帝位于柩前三月庚辰上尊谥曰文烈皇帝庙号太宗乙酉葬和陵皇统四年改号恭陵五年增上尊谥曰体元应运世德昭功哲惠仁圣文烈皇帝贞元三年十一月戊申改葬于大房山仍号恭陵赞曰天辅草创未遑礼乐之事太宗以斜也宗干知国政以宗翰宗望总戎事既灭辽举宋即议礼制度治历明时缵以武功述以文事经国规模至是始定在位十三年宫室苑&#无所增益末听大臣计传位熙宗使太祖世嗣不失正绪可谓行其所甚难矣　帝纪部汇考一百二
