<!-- { "loadSidebar": true } -->
　帝纪部汇考一百五十一
　　明十九
世宗本纪三
按名山藏典谟记嘉靖二十六年正月甲寅朔命朱希忠摄拜天元极殿群臣望朝奉天门赐徽王厚爝道号命将领生两广云贵四川者即用于其土毋推京营西北边着为令二月大祈于高元帝坛六日三月策试贡士胡正蒙等赐制曰朕惟人君受天命主天下君师治教兼焉自古迄今百王相承道统属之有不得辞者孟子以尧舜禹汤文武之为君皋陶伊尹莱朱太公望散宜生之为臣各有闻知见知之殊唐韩愈氏乃谓尧舜禹汤文武周公孔子之传止于孟轲详略同异何欤宋儒谓周敦颐程颐颢兄弟朱熹四子得孔孟不传之绪直接古帝王统果若是班欤抑门人尊尚师说递相称谓忘厥僭欤汉唐宋而下其君虽不能比隆唐虞抑其德功不可概少果尽不足当大君道统之传欤洪惟我太祖高皇帝体尧舜授受之要而允执厥中论人心虚灵之机而操存弗二我成祖文皇帝言帝王之治一本于道六经道明则天地圣人之心可见至治之功可成斯言也上继皇王道统之正下开万世太平之基矣迨我列圣克笃前业修天叙人百八十余年于兹朕缵绍鸿绪惟敬惟一敦典叙彝祈天拯民思弘参赞继立之功者宵旰孳孳也兹欲远绍帝王近法祖宗舍是何所置力焉夫自尧舜禹汤文武之后孔孟以来上下数千百年间道统之传归诸臣下又尽出宋儒一时之论朕所深疑也子大夫其悉心对久旱上祷宫中雨醮谢六月建谢典于昊锡仙宫七月以浙江福建郡&#海多倭改南赣汀漳都御史朱纨为巡抚浙江兼管福建海道敕纨严泛海通番勾连主藏之禁河决曹县先万寿节建大庆典大高元殿停封止刑二十三日禁屠九日度天下道士二万四千人八月万寿节命朱希忠代告天元极宝殿百官望朝奉天门加授陶仲文特进光禄大夫柱国兼大学士俸荫一子尚宝司丞吏部侍郎缺尚书闻渊推补祭酒王道道卒渊再拟礼部右侍郎崔桐少詹事黄佐给事中时中言初道补时渊故拟礼部左侍郎许成名矣桐与诟訿乃&#舍而用道今复用桐是赏争也给事中商御史利言桐成名争矣黄佐与少詹事王用宾者两恐人先亦复不让皆小人也上&#令四臣致仕以妄举夺渊俸文选郎中舜臣下镇抚考讯之九月礼科给事中锡言两淮运司解金色恶户部尚书王杲巡仓御史艾朴私受解官正大贿持管库员外善继抑纳之上怒下杲诏狱杲奏解金称兑皆委官臣与总督尚书移文往来而已臣目不见金冤矣上责杲总非古廉臣令加刑考寻户科给事中汝进秉彝养正起宗等言解金者大使兰实两淮署印副使禄乡亲禄与正大谋杂插恶色令兰入解广通请托如太常少卿世蕃顺天府丞奎总督尚书暐关节皆有状请穷治之大学士嵩讼汝进等借臣子污臣上益怒诘责汝进等不早劾禄者今为杲解释朕加考乃言也执至阙下杖之降边方杂职已发杲朴边戍暐禄皆为民杲竟死于戍闰九月举秋报大典于大内六日建元殿琉璃河桥名其神宫曰洪德永霈桥曰琼恩再举秋报大典洪应殿五日湖贵苗连岁作乱四川巡按御史凤鸣劾贵州巡抚都御史王学益养寇玩兵致苗蛮猖獗流毒异省诏捕治学益京师科道官劾奏平阳知府聂豹时大括部民财至二万余罚死囚金五千出之豹贪肆宜罢下山西抚按官勘报部院会覆言豹括财赎死备军兴心故无他赃非入己请许其休致上曰豹假公违法逮问之京师既至发为民吏科都给事中大同等劾奏云南巡抚都御史应大猷事竣复命有举无劾避怨长奸宜罚治吏部尚书闻渊如其语覆请上曰云南远万里吏倍自恣大猷徇私废宪何言治也褫其官责渊回护而谪考功郎中雷礼于外职十月勒献皇帝小孤山诗于小孤山令有司以春秋祀小孤山神闻渊会推两广提督以巡抚山东都御史何鳌上刑科给事中炼论鳌巡抚山东时单县贼窃发不能防滋蔓不能剪既偾事于山东能成功夫两广请下吏部诘问上夺渊与廷推者俸械治鳌京师寻贬之十一月醮太高元殿十二日壬午宫中火夜出杨爵圆明阁阳雷轩成乙未方皇后崩上以榻寝故痛后甚葬以元后礼曾铣疏复河套十八事兵部言铣经略甚详第事体大请下廷臣议上曰寇据河套久矣念无任事臣其即议十二月曾铣论劾总兵仇鸾贪虐失番人心上大怒逮系之上谥大行皇后曰孝烈蜀王让栩代王充耀薨封怀埢为秦王二十七年正月戊寅朔群臣望朝奉天门上谕辅臣陕西山崩移昨辛未日大风沙其占兵火本兵其悉心经画备弭兵部尚书王以旗上诸臣所议曾铣复套事上始疑之问夏言曰套寇为患久矣一旦逐之师有名否兵有余力食有余积可必成功否昨捕诛王三未论功赏臣下有怏怏心今欲举此大事一铣何足言祇恐百姓受无罪之杀我即不言此非害数民命比我内居上处下情外事何知卿职辅弼真闻真见当行行之言不敢决请上自断上再下群臣博议大学士嵩私言其不可上曰卿知不可何不力正铣疏至时言密奏人臣无如铣忠朕知言不顾国安危民生死但徇铣残欲耳朕故一言未答示不可知后见卿拟旨多夸许又见夏言谓可是必语卿谓朕知而主之卿未宜阻其谋者今部疏会奏则果行矣可真从耶朕方言不可耳时上已大疑言言惧不免上疏自解上曰尔等朝廷倚政本百宜心邦民曷徒徇私强君&#众密疏未允诈称上意必也诘问即不引罪吏礼部其会都察院参论之是时上意且不测而嵩攻言甚力下兵部并议兵部尚书王以旗言套未可复也上曰先朝但防守耳铣无故轻倡狂言虽奉俞旨然既下议矣自当深惟实虑明以入告忍心观望一旦败事何救也者其夺与议官禄俸及兵部侍郎司属官各一年锦衣卫亟械系铣来京王以旗即兼都察院右佥都御史往代之尽心经理以赎执议不谨罪此安危大计也科道官寂无语者其悉逮杖阙廷各罚四月俸已闻渊等参论夏言轻信狂谋辄为赞奏迹涉强君惟圣明裁进退上曰犹谓涉也媚又畏者何臣体夏言其削夺余官令以尚书致仕改户部尚书刘储秀为兵部尚书储秀被命疏辞言陛下明圣自入继大统怀威四方莫不震迭比复套一议尤非臣愚陋所能佐万一上曰厮储秀不急任事而掇游词黜为民巩昌汉中大饥赈之兵部奏俺荅渡河与套寇谋袭延宁请严备上曰启衅之臣可无罪乎其亟敕王以旗谨备兵部即会同都察院参论曾铣毋比之故总兵仇鸾从狱中上书诬劾铣克取军钱巨万密遣其子淳托言妇翁苏纲赂言表里作奸事久不发铣自知罪重乃倡议复套冀非常功作解免上命捕下淳纲锦衣遣给事中锦衣千户各一人往按之二月建春祈大斋显陵宫三日夜六科给事中齐誉等劾奏铣上曰誉等无一先言者今见累旨乃以罪闻好负国也其降誉一级外调之名孝烈皇后陵曰永陵建祈岁典大高元殿命百官青布衣办事停刑禁屠三日陶仲文醮于王屋山以孝烈皇后百日追荐永僖仙宫十昼夜命府部侍从臣素服供事序日进香惟科道不许己巳大风扬尘三月丙子日有食之建祈年醮雷霆洪应殿庚寅月食以师久无功罢征湖贵苗兵锦衣鞫上淳纲狱上下铣法司会官重议之遂命追械夏言于途已法司拟铣无正律请比边将失陷城池者上曰铣妄议开边匿败殃民欺蔽朕躬乃曰律无正条则通不治乎其拟正律奏乃当交结近侍官员律以奏诏可遂斩铣于市妻子流三千里出仇鸾狱中建追荐二圣及孝烈皇后醮七日礼成告谢大高元殿四月夏言逮至上书自讼上怒不省下镇抚司考讯命三法司拟罪刑部尚书茂坚等会议言罪当死词未引伏且久侍内苑有劳议能议贵请上裁上夺茂坚等俸让之曰朕腹心视言言何视朕方铣上疏时言代奏强君朕何尝一语谕答敢动称密谕主行启祸殃民事责问犹曰不知所罪朕薄示戒令致仕又作怨语曰前者因不带香叶巾不服擅舆内府罪今日为朝廷计非身家反遭斥削是臣礼欤彼正以久直西内不得见苏纲为解尔等又谓内苑有劳其如律拟奏言竟坐交通铣论死亦流其妻子二千里建景命延禧醮五日五月葬孝烈皇后永陵礼臣议奉主奉先殿东夹室上曰坤宁正寝也其设于坤宁&#年当祔庙乃奉主坤宁宫六月赐杨一清谥周府镇国中尉勤熨失禄越关诣阙上疏言上厌万几溺长生重斋醮急兴作数岁以来委任匪人贿赂公行刑罚倒置当以秦皇汉武梁武宋徽为戒而希唐尧虞舜之迹上怒降勤熨庶人安置之高墙礼部尚书采请立后上曰念已立太子矣昨孝烈崩朕已谕辅臣嵩毋请也适宗室有比朕梁武宋徽者朕即当内禅退闲前代故事及成祖训典卿为朕考立之采复上疏言皇后配体承干赞成内治椒涂兰殿岂宜久虚此臣等拳拳狗马心若夫传位之事历考前代唐高以功且在暮年宋有一二皆末造也成祖皇帝六飞三驾暂敕留守则监国而已皇上天与人归春秋鼎盛将万斯年臣不敢奉诏上曰览对悉卿忠恳后未可立宜承朕命七月太清阁成郑王厚烷进四箴十连珠劝上修德讲学上大怒曰尔知宗室有谤讪者辄效之彼是何人乃细物曰勤熨尔真今时西伯也请欲为而为之总督两广侍郎张岳总兵平江伯陈圭讨平贺县贼升叙有差朱纨在浙中严泛海通番勾连主藏之禁浙中牟倭者多不便之御史亮给事中镗言纨一人兼辖难遥制不如省设都御史各一人便下吏部覆言浙江故无巡抚遇警则遣重臣巡视事宁即止今宜改纨巡视浙福事宁日还京从之京师地震遣祭告郊庙社醮内殿外宫至于万寿节后九日止凡三十五日双穗谷七十五本生西苑上曰天降民祥因献庙受贺八月万寿节以孝烈皇后未&#止贺望朝奉天门赐陶仲文加支伯爵俸朱希忠崔元各禄百石严嵩支一品正俸加费采少保顾可学盛端明各太子少保陆炳光禄大夫柱国方士郭弘经王永宁铸印赐道号京师及广宁登同日地震命群臣实加修省各条时政得失闻重建圆明阁建寿坛醮宫中九日十月杀夏言建报丰醮雷霆洪应殿七日赐辽王宪道号上躬祷雪内坛其夜雪辅臣嵩率百官表贺上曰卿感天归君敬忠溢于陈词朕具悉十一月冬至百官望朝奉天门十二月建报丰醮大高元殿三日封让栩为蜀王廷埼为代王二十八年正月壬申朔命朱希忠代拜天元极殿群臣望朝奉天门二月建春祈大醮三日夜鲁王观薨寇入宣府指挥江瀚董旸战死没全军寇遂东犯永宁关南大震大同总兵周尚文等战败之尚文自颂功累疏请叙上衔焉
注
