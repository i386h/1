<!-- { "loadSidebar": true } -->
按史记周本纪武王崩太子诵代立是为成王成王少周初定天下周公恐诸侯畔周公乃摄行政当国管叔蔡叔群弟疑周公与武庚作乱畔周周公奉成王命伐诛武庚管叔放蔡叔以微子开代殷后国于宋颇收殷余民以封武王少弟封为卫康叔晋唐叔得嘉谷献之成王成王以归周公于兵所周公受禾东土鲁天子之命初管蔡畔周周公讨之三年而毕定故初作大诰次作微子之命次归禾次嘉禾次康诰酒诰梓材其事在周公之篇周公行政七年成王长周公反政成王北面就群臣之位成王在丰使召公复营洛邑如武王之意周公复卜申视卒营筑居九鼎焉曰此天下之中四方入贡道里均作召诰洛诰成王既迁殷遗民周公以王命告作多士无佚召公为保周公为师东伐淮夷残奄迁其君薄姑成王自奄归在宗周作多方既绌殷命袭淮夷归在丰作周官兴正礼乐度制于是改而民和睦颂声兴成王既伐东夷息慎来贺王赐荣伯作贿息慎之命成王将崩惧太子钊之不任乃命召公毕公率诸侯以相太子而立之按竹书纪年成王元年丁酉春正月王即位命冢宰周文公总百官庚午周公诰诸侯于皇门夏六月葬武王于毕秋王加元服武庚以殷叛周文公出居于东二年奄人徐人及淮夷入于邶以叛秋大雷电以风王逆周文公于郊遂伐殷三年王师灭殷杀武庚禄父迁殷民于卫遂伐奄灭蒲姑四年春正月初朝于庙夏四月初尝麦王师伐淮夷遂入奄五年春正月王在奄迁其君于蒲姑夏五月王至自奄迁殷民于洛邑遂营成周六年大搜于岐阳
七年周公复政于王春二月王如丰三月召康公如洛度邑甲子周文公诰多士于成周遂城东都王如东都诸侯来朝冬王归自东都立高圉庙八年春正月王初&#阼亲政命鲁侯禽父齐侯伋迁庶殷于鲁作象舞冬十月王师灭唐迁其民于社九年春正月有事于太庙初用勺肃慎氏来朝王使荣伯锡肃慎氏命十年王命唐叔虞为侯越裳氏来朝周文公出居于丰十一年春正月王如丰唐叔献嘉禾王命唐叔归禾于周文公王命周平公治东都
注
约按周平公即君陈周公之子伯禽之弟
十二年王帅燕师城韩王钖韩侯命
十三年王师会齐侯鲁侯伐戎夏六月鲁大禘于周公庙十四年秦师围曲城克之冬洛邑告成
十八年春正月王如洛邑定鼎凤凰见遂有事于河　武王没成王少周公旦摄政七年制礼作乐神鸟　凤凰见蓂荚生乃与成王观于河洛沈璧礼毕王　退俟至于日昃荣光&#出幕河青云浮至青龙临　坛衔元甲之图坐之而去礼于洛亦如之元龟青　龙苍光止于坛背甲刻书赤文成字周公援笔以　世文写之书成文消龟随甲而去其言自周公讫　于秦汉盛衰之符麒麟游苑凤凰翔庭成王援琴　而歌曰凤凰翱兮于紫庭余何德兮以感灵赖先　王兮恩泽臻于胥乐兮民以宁十九年王巡狩侯甸方岳召康公从归于宗周遂正百官黜丰侯二十一年除治象周文公薨于丰
二十二年葬周文公于毕
二十四年于越来宾
二十五年王大会诸侯于东都四夷来宾冬十月归自东都有事于太庙三十年离戎来宾
　约按离戎骊山之戎也为林氏所伐告于成王三十三年王游于卷阿召康公从归于宗周命王世子钊如房逆女房伯祈归于宗周三十四年雨金于咸阳
　约按咸阳天雨金三年国有大丧
三十七年夏四月乙丑王陟
按说苑君道篇成王与唐叔虞燕居剪梧桐叶以为珪而授唐叔虞曰余以此封汝唐叔虞喜以告周公周公以请曰天子封虞耶成王曰余一与虞戏也周公对曰臣闻之天子无戏言言则史书之工诵之士称之于是遂封唐叔虞于晋按郑樵通志三王纪成王元年周公位冢宰以天下初定王年少恐诸侯畔周公摄政当国南面黼扆以朝诸侯成王冠周公命史雍曰辞达而已勿多也史雍颂曰近于民远于佞近于义啬于时惠于财任贤使能周公曰善成王朝于祖庙以见诸侯管叔蔡叔群弟疑周公摄政恐不利于成王奄君告武庚禄父曰此百世之时也请举事管蔡挟武庚率奄淮夷叛周公奉王命兴师东伐周公居东二年罪人斯得诛武庚管叔放蔡叔与之车七乘徒七十人降霍叔于庶人三年不齿遂定奄及淮夷东土以宁诸侯复宗周分殷之余民为二以其一封微子启代殷后国于宋又以其一封康叔于卫又封季载于聃实周公之季弟也又封武王之四子于晋邘应韩晋国得嘉禾异亩合颖献之成王成王以归周公于兵所周公受禾东土旅天子之命作嘉禾周公遣使察民之有饥寒者狱讼之有冤者贤才之有幽滞者归而以告周公周公于其君来朝也揖而问之百姓闻之曰何居之深而见之明也六年周公朝诸侯于明堂制礼作乐颁度量而天下大治交趾之南有越裳氏重三译而献白雉周公曰德泽不加君子不飨其贽政令不施君子不臣其人译曰吾国之黄曰天无烈风淫雨海不扬波三年矣意中国有圣人于是来朝周公致荐于宗庙使者迷其归途周公锡以軿车五乘皆为司南之制使者载之由扶南林邑海际期年而至其国故指南车常为先导示服远人以正四方周公行政七年成王长周公反政北面就群臣之位成王欲绍承武王之志乃使召公先相宅于洛邑周公复申视而卒营筑谓之王城是为东都方千七百二十丈郛方十七里南系于洛水北因于郏山故亦谓之郏鄏迁商之九鼎而居之卜世三十卜年七百乃制郊甸方六百里因西土为方千里分为百县县有四郡郡有鄙以东都为天下之中四方朝贡道里均焉周公又营成周迁商之顽民初周公避管蔡流言之难居东思公刘太王居豳之事以比序己志及成王迎之摄政致太平其出入也一德不回纯似公刘太王太师因述其志主于豳公之事故为豳风成王既伐东夷肃慎来贺王赐荣伯作贿肃慎之命虞夏商之币金为三品或黄或白或赤或刀布或龟贝周制以商通货以贾易物太公立九府圜法黄金方寸重一斤钱圜函方轻重以铢布帛广二尺二寸为幅长四丈为匹故曰宝于金利于刀流于泉布于布束于帛周公为太师召公为太保毕公为太傅召公以周公尝摄王政不宜留在王朝复列臣职其意不悦周公陈己意作君奭以告之卫康叔季载皆有驯行周公言于王举康叔为司寇赐宝玉祭器以彰有德季载为司空各效其能余五叔无官但有爵土而已初降霍叔为庶人后三年复其旧封成王之时咸阳雨金末年四月甲子王疾大渐惧太子钊之不任乃命召公毕公率诸侯相太子而立之或言召太保奭芮伯彤伯毕公卫侯毛公率百官相太子而立之乙丑王崩在位三十年通周公摄政为三十三年召公毕公以太子见于先王庙申告以文武为王业之不易务节俭毋多欲以笃信临之作顾命康王本纪
按史记周本纪成王崩二公率诸侯以太子钊见于先王庙申告以文王武王之所以为王业之不易务在节俭毋多欲以笃信临之作顾命太子钊遂立是为康王康王即位遍告诸侯宣告以文武之业以申之作康诰故成康之际天下安宁刑错四十余年不用康王命作策毕公分居里成周郊作毕命康王卒子昭王瑕立按竹书纪年康王元年甲戌春正月王即位命冢宰召康公总百官诸侯朝于丰宫三年定乐歌吉禘于先王申戒农官告于庙
九年唐迁于晋作宫而美王使人让之
十二年夏六月壬申王如丰锡毕公命
十六年锡齐侯伋命王南巡狩至九江庐山
二十六年秋九月己未王陟
昭王本纪
按史记周本纪昭王之时王道微缺昭王南巡狩不返卒于江上其卒不赴告讳之也立昭王子满是为穆王按竹书纪年昭王元年庚子春正月王即位复设象魏六年王锡郇伯命冬十二月桃李华
十四年夏四月恒星不见
十六年伐楚涉汉遇大兕
十九年春有星孛于紫微祭公辛伯从王伐楚天大曀雉兔皆震丧六师于汉王陟按通志作在
位五十一年

按帝王世纪昭王德衰南征济于汉船人恶之以胶船进王王御船至中流胶液船解王及祭公俱没于水中而崩其右卒游靡长臂且多力游振得王周人讳之穆王本纪
按史记周本纪穆王即位春秋已五十矣王道衰微穆王闵文武之道缺乃命伯申诫太仆国之政作命复宁穆王将征犬戎祭公谋父谏曰不可先王耀德不观兵夫兵戢而时动动则威观则玩玩则无震是故周文公之颂曰载戢干戈载橐弓矢我求懿德肆于时夏允王保之先王之于民也茂正其德而厚其性阜其财求而利其器用明利害之乡以文修之使之务利而辟害怀德而畏威故能保世以滋大昔我先王世后稷以服事虞夏夏之衰也弃稷不务我先王不窋用失其官而自窜于戎狄之间不敢怠业时序其德遵修其绪修其训典朝夕恪勤守以敦笃奉以忠信奕世载德不忝前人至于文王武王昭前之光明而加之以慈和事神保民无不欣喜商王帝辛大恶于民庶民不忍欣载武王以致戎于商牧是故先王非务武也勤恤民隐而除其害也夫先王之制邦内甸服邦外侯服侯卫宾服夷蛮要服戎翟荒服甸服者祭侯服者祀宾服者享要服者贡荒服者王日祭月祀时享岁贡终王先王之顺祀也有不祭则修意有不祀则修言有不享则修文有不贡则修名有不王则修德序成而有不至则修刑于是有刑不祭伐不祀征不享让不贡告不王于是有刑罚之辟有攻伐之兵有征讨之备有威让之命有文告之辞布令陈辞而有不至则增修于德无勤民于远是以近无不听远无不服今自大毕伯士之终也犬戎氏以其职来王天子曰予必以不享征之且观之兵无乃废先王之训而王几顿乎吾闻犬戎树敦率旧德而守终纯固其有以御我矣王遂征之得四白狼四白鹿以归自是荒服者不至诸侯有不睦者甫侯言于王作修刑辟王曰吁来有国有土告汝祥刑在今尔安百姓何择非其人何敬非其刑何居非其宜与两造具备师听五辞五辞简信正于五刑五刑不简正于五罚五罚不服正于五过五过之疵官狱内狱阅实其罪惟钧其过五刑之疑有赦五罚之疑有赦其审克之简信有众惟讯有稽无简不疑共严天威黥辟疑赦其罚百率阅实其罪劓辟疑赦其罚倍洒阅实其罪膑辟疑赦其罚倍差阅实其罪宫辟疑赦其罚五百率阅实其罪大辟疑赦其罚千率阅实其罪墨罚之属千劓罚之属千膑罚之属五百宫罚之属三百大辟之罚其属二百五刑之属三千命曰甫刑穆王立五十五年崩子共王繄扈立按竹书纪年穆王元年己未春正月王即位作昭宫命辛伯余靡冬十月筑祗宫于南郑
注
自武王至穆王享国百年穆王以下都于西郑六年春徐子诞来朝锡命为伯八年春北唐来宾献一骊马是生騄耳
九年筑春宫
十一年王命卿士祭公谋父
十二年毛公班共公利逄公固帅师从王伐犬戎冬十月王北巡狩遂征犬戎十三年春祭公帅师从王西征次于阳纡秋七月西戎来宾徐戎侵洛冬十月造父御王入于宗周十四年王帅楚子伐徐戎克之夏四月王畋于军丘五月作范宫秋九月翟人侵毕大搜于萍泽作虎牢十五年春正月留昆氏来宾作重壁台冬王观于盐泽十六年王命造父封于赵
十七年王西征秋八月迁戎于太原
　王北征行流沙千里积羽千里征犬戎取其五王　以东西征于青鸟所解西征还履天下亿有九万　里十八年春正月王居祗宫诸侯来朝
二十四年王命左史戎夫作记
三十五年荆人入徐毛伯迁帅师败荆人于泲三十七年大起九师东至于九江架鼋鼍以为梁遂伐越至于纡荆人来贡三十九年王会诸侯于涂山
五十一年作吕刑命甫侯于丰
五十五年王陟于祗宫
