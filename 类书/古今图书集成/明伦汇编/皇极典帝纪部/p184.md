<!-- { "loadSidebar": true } -->
按旧唐书元宗本纪开元十四年春正月癸亥改封契丹松漠郡王李召固为广化王奚饶乐郡王李鲁苏为奉诚王封宗室外甥女二人为公主各以妻之二月庚戌朔邕州獠首领梁大海周光等据宾横等州叛遣骠骑大将军兼内侍杨思最讨之三月壬寅以国甥东华公主降于契丹李召固夏四月癸丑御史中丞宇文融与御史大夫崔隐甫弹尚书右丞兼中书令张说鞠于尚书省丁巳户部侍郎李元纮同中书门下平章事庚申张说停兼中书令丁卯太子少师岐王范薨册赠惠文太子辛丑于定恒莫易沧等五州置军以备突厥五月癸卯户部进计帐今年管户七百六万九千五百六十五管口四千一百四十一万九千七百一十二六月戊午大风拔木发屋毁端门鸱吻都城门等及寺观鸱吻落者殆半上以旱暴风雨命中外群官上封事指言时政得失无有所隐秋七月癸丑夜瀍水暴涨入漕漂没诸州租船数百艘溺者甚众九月己丑检校黄门侍郎兼碛西副大都护杜暹同中书门下平章事是秋十五州言旱及霜五十州言水河南河北尤甚苏同常福四州漂坏庐舍遣御史中丞宇文融检覆赈给之冬十月废麟州庚申幸汝州广成汤己巳还东都十一月甲戌突厥遣使来朝辛丑渤海鞨遣其子义信来朝并献方物十二月丁巳幸寿安之方秀州己未日色赤如赭壬戌还东都十五年春正月戊寅制草泽有文武高才令诣阙自举庚子太史监复为太史局依旧隶秘书省辛丑凉州都督王君破吐蕃于青海之西掳辎车马羊而还二月遣左监门将军敬仁往河北赈给贫乏时河北牛畜大疫己巳尚书左丞相张说御史大夫崔德甫中丞宇文融以朋党相构制说致仕德甫免官侍母融左迁魏州刺史夏五月晋州大水漂损居人庐舍癸酉以庆王潭为凉州都督兼河西诸军节度大使忠王浚为单于大都护朔方节度大使棣王洽为太原冀北牧河北诸军节度大使鄂王涓为幽州都督河北节度大使荥王滉为京兆牧陇右节度大使光王涺为广州都督五府节度大使仪王潍为河南牧颍王澐为安东都护平卢军节度大使永王泽为荆州大都督寿王清为益州大都督剑南节度大使延王洄为安西大都护碛西节度大使盛王沐为扬州大都督并不出合秋七月甲戌雷震兴教门楼两鸱吻栏槛及柱灾礼部尚书苏颋卒庚寅鄜州洛水泛涨坏人庐舍辛卯又坏同州冯翊县廨宇及溺死者甚众丙申改武临县为颍阳县己亥赦都城系囚死罪降从流徒已下罪悉免之九月丙子吐蕃寇瓜州执刺史田元献及王君父寿杀掠人吏尽取军资仓粮而去丙戌突厥毗伽可汗使其大臣梅录啜来朝闰月庚子突厥骑施苏禄吐蕃赞普围安西副大都护赵归贞击走庚申车驾发东都还京师回纥部落杀王君于甘州之巩笔驿制检校兵部尚书萧嵩兼判凉州事总兵以御吐蕃是秋六十三州水十七州霜旱河北饥转江淮之南租米百万石以赈给之冬十月己卯至自东都十二月乙亥幸温泉宫丙戌至自温泉宫十六年春正月庚子始听政于兴庆宫秦陇等州獠首领泷州刺史陈行范广州首领冯仁智何游反鲁叛遣骠骑大将军杨思勖讨之壬寅安西副大都护赵归贞败吐蕃于城曲子城甲子黑水鞨遣使来朝献秋七月吐蕃寇瓜州刺史张守珪击破之乙巳检校兵部尚书萧嵩鄯州都督张志亮攻拔吐蕃门城斩获数千级收其资畜而还丙辰新罗王金兴光遣使贡方物八月己巳特进张说进开元大衍历诏命有司颁行之辛卯萧嵩又遣杜宾客击吐蕃于祁连城大破之获其大将一人斩首五千级九月丙午以久雨降死罪从流徒以下原之冬十月己卯幸温泉宫己丑至自温泉宫十一月癸巳朔检校兵部尚书河州节度判凉州事萧嵩为兵部尚书同中书门下平章事余如故十二月丁卯幸温泉宫丁丑至自温泉宫十七年二月丁卯巂州都督张审素攻破蛮拔昆明城及盐城杀获万人庚子特进张说复为尚书左丞相同州刺史陆象先为太子少保甲寅礼部尚书信安王祎帅众攻拔吐蕃石堡城夏四月癸亥令中书门下分就大理京兆万年长安等狱疏决囚徒制天下系囚死罪减一等余并宥之丁亥大风震电蓝田山崩五月癸巳复置十道按察使右散骑常侍徐坚卒六月甲戌尚书右丞相源干曜停兼侍中黄门侍郎杜暹为荆州大都督府长史中书侍郎李元纮为曹州刺史兵部尚书萧嵩兼中书令户部侍郎兼鸿胪卿宇文融为黄门侍郎兵部侍郎裴光庭为中书侍郎并同中书门下平章事秋七月辛丑工部尚书张嘉贞卒八月癸亥上以降诞日燕百寮于花萼楼下百寮表请以每年八月五日为千秋节王公已下献镜及承露囊天下诸州咸令燕乐休暇三日仍编为令从之丙寅越州大水漂坏廨宇及居人庐舍己卯中书侍郎裴光庭兼御史大夫依旧知政事乙酉尚书右丞相开府仪同三司兼吏部尚书宋璟为尚书右丞相尚书左丞相源干曜为太子少傅九月壬子宇文融左迁汝州刺史俄又贬昭州平乐尉壬寅裴光庭为黄门侍郎依旧知政事冬十月戊午朔日有蚀之不尽如钩癸未睦州献竹实庚申前太子宾客元行冲卒十一月庚申亲飨九庙辛卯发京师丙申谒桥陵上望陵涕泣左右并哀感制奉先县同赤县以所管万三百户供陵寝三府兵马供宿卫曲赦县内大辟罪已下戊戌谒定陵己亥谒献陵壬寅谒昭陵乙巳谒干陵戊申车驾还宫大赦天下流移人并放还左降官移近处百姓无出今年地税之半每陵取侧近六乡供陵寝内外官三品已上加爵一等四品已下赐一阶五品已上请父母亡者依级赐官及邑号十二月辛酉幸温泉宫乙丑校猎渭滨壬申至自温泉宫是冬无雪十八年春正月辛卯黄门侍郎裴光庭为侍中依旧兼御史大夫左丞相张说加开府仪同三司丙午幸薛王业宅即日还宫二月丙寅大雨雪俄而雷震左飞龙&#灾三月辛卯改定州县上中下户口之数依旧给京官职田夏四月乙卯筑京城外郭城凡十月而功毕壬戌幸宁亲公主第即日还宫乙丑裴光庭兼吏部尚书是春命侍臣及百寮每旬暇日寻胜地燕乐仍赐钱令所司供帐造食丁卯侍臣已下燕于春明门外宁王宪之园池上御花萼楼邀其回骑便令坐饮递起为舞颁赐有差五月契丹衙官突可汗杀其主李召固率部落降于突厥奚部落亦随西叛奚王李鲁苏来奔召固妻东华公主陈氏及鲁苏妻东光公主韦氏并奔投平卢军制幽州长史赵含章率兵讨之六月庚申命左右丞相尚书及中书门下五品已上官举才堪边任及刺史者甲子彗星见于五车癸酉有星孛于毕昴丙子命单于大都护忠王浚为河北道行军元帅御史大夫李朝隐京兆尹裴先为副率十八总管以讨契丹及奚等事竟不行壬午东都瀍洛泛涨坏天津永济二桥及堤象门外仗舍损居人庐舍千余家闰月甲申分幽州置蓟州己丑令范安及韩朝宗就瀍洛水源疏决置门以节水势辛卯礼部奏请千秋节休假三日及村闾社会并就千秋节先赛白帝报田祖然后坐饮散之秋七月庚辰幸宁王宪第即日还宫八月丁亥上御花萼楼以千秋节百官献贺赐四品已上金镜珠囊缣彩赐五品已下束帛有差上赋八韵诗又制秋景诗辛亥幸永穆公主宅即日还宫九月先是高户捉官本钱乙卯御史大夫李朝隐奏请薄税百姓一年租钱充依旧高户及典正等捉随月收利供官人税钱冬十月吐蕃遣其大臣名悉猎献方物请降许之庚寅幸岐州之凤泉汤癸卯至自凤泉汤十一月丁卯幸新丰温泉宫十二月戊子丰州刺史袁振坐妖言下狱死戊申尚书左丞相燕国公张说薨是岁百寮及华州父老累表请上尊号内请加圣文两字并封西岳不允十九年春正月壬戌开府仪同三司霍国公王毛仲贬为襄州别驾中路赐死党与贬黜者十数人辛卯遣鸿胪卿崔琳入吐蕃报聘丙子亲耕于兴庆宫龙池己卯禁采捕鲤鱼天下州府春秋二时社及释奠停牲牢唯用酒酺永为常式二月甲午以崔琳为御史大夫三月乙酉朔崔琳使于吐蕃夏四月壬午于京城置礼院丙申令两京及天下诸州各置太公尚父庙以张良配飨春秋二时仲月上戊日祭之壬戌五岳各置老君庙六月乙酉大风拔木秋八月辛巳降天下死罪从流徒已下悉原之九月辛未吐蕃遣其国相论尚他硉来朝冬十月丙申幸东都十一月丙辰至自东都甲子太子少傅源干曜薨十二月嶲州都督张审素以劫制使监察御史杨汪伏诛是冬浚苑内洛水六十余日而罢戊戌裴光庭上摇山往则维城前轨各一卷上令赐太子诸王各一本二十年春正月乙卯以礼部尚书信安王袆率兵讨契丹丁巳幸长芬公主宅乙丑幸薛王业宅并即日还宫二月己未敕文武选人承前例三月三十日为例然后开选门比团甲进官至夏末自今已后选门并正月内开团甲二月内讫分命宰相录京城诸狱系囚三月信安王袆与幽州长史赵含章大破奚契丹于幽州之北山夏四月乙亥燕百寮于上阳东州醉者赐以&#褥肩舆而归相属于路癸巳改造天津桥毁皇津桥合为一桥五月癸卯寒食上墓宜编入五礼永为恒式辛亥金仙长公主薨戊辰信安王献奚契丹之俘上御应天门受之六月丁丑单于大都护河北东道行军元帅忠王浚加司徒都护如故副大使安王袆加开府仪同三司庚寅幽州长史赵含章坐盗用库物左监门员外将军杨元方受含章馈饷并于朝堂决杖流瀼州皆赐死于路其月遣范安及于长安广花萼楼筑夹城至芙蓉园秋七月戊辰幸宁王宪宅即日还宫八月辛未朔日有蚀之己卯户部尚书王晙卒九月乙巳中书令萧嵩等奏上开元新礼一百五十卷制所司行用之渤海鞨寇登州杀刺史韦俊命左领军将军盖福顺发兵讨之冬十月丙戌命巡幸所至有贤才未闻达者举之仍令中书门下疏决囚徒辛卯至潞州之飞龙宫给复三年兵募丁防先差未发者令改出余州辛丑至北都癸丑曲赦太原三年十一月庚午祀后土于睢上大赦天下左降官量移近处内外文武官加一阶开元勋臣尽假紫及绯大酺三日十二月壬申至京师其年户部计户七百八十六万一千二百三十六口四千五百四十三万一千二百六十五二十一年春正月庚子朔制令士庶家藏老子一本每年贡举人量减尚书论语两条策加老子策乙巳还祔肃明皇后神主于庙毁仪坤庙丁巳幸温泉宫己未命工部尚书李嵩使于吐蕃癸亥至自温泉宫三月乙巳侍中裴光庭薨甲寅尚书右丞韩休为黄门侍郎同中书门下平章事闰月幽州道副总管郭英杰等讨契丹为所败于都山之下英杰死之夏四月丁巳以久旱命太子少保陆象先户部尚书杜暹等七人往诸道宣慰赈给及令黜陟官吏疏决囚徒丁酉宁王宪为太尉薛王业为司徒庆王潭为太子太师忠王浚为开府仪同三司棣王洽为太子少傅鄂王涓为太子太保五月甲申皇太子纳妃薛氏制天下死罪降从流流已下释放京文武官赐勋一转秋七月乙丑朔日有食之九月壬午封皇子溢为济王沔为信王泚为义王漼为陈王澄为丰王潓为恒王漩为凉王滔为深王冬十月庚戌幸温泉宫十一月戊子尚书右丞相宋璟以年老请致仕许之十二月丁未兵部尚书徐国公萧嵩为尚书右丞相黄门侍郎韩休为兵部尚书并罢知政事京兆尹裴耀卿为黄门侍郎前中书侍郎张九龄起复旧官并同中书门下平章事是岁关中久雨害稼京师饥诏出太仓米二百万石给之二十二年春正月癸亥朔制古圣帝明王岳渎海镇用牲牢余并以酒酺充奠己巳幸东都辛未太府卿严挺之户部侍郎裴宽于河南存问赈给乙酉怀卫邢相等五州之粮遣中书舍人裴敦复巡问量给种子己丑至东都二月壬寅秦州地震廨宇及居人庐舍崩坏殆尽压死官吏已下四十余人殷殷有声仍连震不止命尚书右丞相萧嵩往祭山川并遣使存问赈恤之压死之家给复一年一家三人已上死者给复二年辛亥初置十道采访处置使征恒州张果先生授银青光禄大夫号曰通元先生三月没京兆商人任令方资财六十余万贯壬午欲令不禁私铸钱遣公卿百寮详议可否众以为不可遂止四月乙未伊西北庭且依旧为节度废太庙署以太常寺奉宗庙庚子唐州界准胜州例立表测候日晷影长短乙巳诏京都见禁囚徒令中书门下及留守检校覆降罪天下诸州委刺史丁未眉州鼎皇山下江水中得宝鼎甲寅北庭都护刘涣谋反伏诛五月戊子黄门侍郎裴耀卿为侍中中书侍郎张九龄为中书令黄门侍郎李林甫为礼部尚书同中书门下平章事关中大风拔木同州尤甚是夏上自于苑中种麦率皇太子已下躬自收获谓太子等曰此将荐宗庙是以躬亲亦欲令汝等知稼穑之难也因分赐侍臣谓曰比岁令人巡检苗稼所对多不实故自种植以观其成且春秋书麦禾岂非古人所重也六月乙未遣左金吾将军李佺于赤岭与吐蕃分界立碑七月己巳司徒薛王业薨追谥为惠宣太子甲申遣中书令张九龄充河南开稻田使八月先是驾至东都遣侍中裴耀卿充江淮河南转运使河口置输场壬寅于输场东置河阴县又遣张九龄于许豫陈亳等州置水屯九月壬申改饶乐都督府为奉诚都督府辛巳移登州平海军于海口安置冬十月甲辰试司农卿陈思问以赃私配流瀼州十二月戊子朔日有蚀之乙巳幽州长史张守珪发兵讨契丹斩其王屈烈及其大臣可突干于阵传首东都余叛奚皆散走山谷立其酋长季过折为契丹王是岁突厥毗伽可汗死断京城乞儿二十三年春正月己亥亲耕籍田上加至九推而止卿已下终其亩大赦天下京文武官及朝集采访使三品已下加一爵四品已下加一阶外官赐勋一转其才有霸王之略学究天人之际及堪将帅牧宰者令五品已上清官及刺史各举一人致仕官量与改职依前致仕赐酺三日三月丁卯殿中侍御史杨万顷为雠人所杀夏五月戊寅宗子请率月俸于兴庆宫建龙池上圣德颂秋七月丙子皇太子鸿改名瑛庆王直已下十四王并改名又封皇子玭为义王珪为陈王珙为丰王琪为恒王璇为凉王璥为汴王其荣王琬已下并开府置官属各食实封二千户八月戊子制鳏寡惸独免今年地税之半江淮已南有遭水处本道使赈给之九月戊申移泗州就临淮县置冬十月辛亥移隶伊西北庭都护属四镇节度突骑施寇北庭及安西拨换城十一月壬申朔日有蚀之十二月新罗遣使朝献二十四年春正月吐蕃遣使献方物北庭都护盖嘉运率兵击突骑破之三月乙未始移考功贡举遣礼部侍郎掌之夏六月丙午京兆醴泉妖人刘志诚率众为乱将趋京城咸阳官吏烧便桥以断其路俄而散走京兆府尽擒斩之是夏大热道路有暍死者秋七月庚子太子太保陆象先卒辛丑李林甫为兵部尚书依旧知政事己巳初置寿星坛祭老人星及角亢等七宿八月戊申朔加亲舅小功服舅母总麻服堂舅袒免己亥深王滔薨九月壬午改尚书主爵曰司封冬十月戊申车驾发东都还西京甲子至华州曲赦行在系囚丁丑至自东都十一月壬寅侍中裴耀卿为尚书左丞相中书令张九龄为尚书右丞相并罢知政事兵部尚书李林甫兼中书令殿中监牛仙客兵部尚书同中书门下三品尚书右丞相萧嵩为太子太师工部尚书韩休为太子少保十二月戊申太子太师庆王琮为司徒牛仙客知门下省事二十五年春正月壬午制朕猥集休运多谢哲王然而哀矜之情小大必慎自临寰宇子育黎烝未尝行极刑起大狱上元降鉴应以祥和思协平邦之典致之仁寿之域自今有犯死刑除十恶罪宜令中书门下与法官详所犯轻重具状奏闻崇德尚齿三代丕义敦风劝俗五教攸先其曾任五品已上清资官以礼去职者所司具录名奏老疾不堪厘务者与致仕道士女冠宜隶宗正寺僧尼令祠部检校百司每旬节休假并不须入曹司任游胜为乐宣示中外知朕意焉癸卯道士尹愔为谏议大夫集贤学士兼知史馆事二月新罗王金兴光卒其子承庆嗣位遣赞善大夫邢摄鸿胪少卿往吊祭册立之壬子加宗正丞一员戊午罢江淮运停河北运癸酉张守珪破契丹余众于禄山杀获甚众三月乙卯河北节度使崔希逸自凉州南率众入吐蕃界二千余里己亥希逸至青海西即佐素文子觜与贼相遇大破之斩首二千余级夏四月庚戌陈许豫寿四州开稻田辛酉监察御史周子谅上书忤旨之殿庭朝堂决杖死之甲子尚书右丞相张九龄以曾荐引子谅左授荆州长史乙丑皇太子瑛鄂王瑶光王琚并废为庶人太子妃兄驸马都尉薛锈长流瀼州至蓝田驿赐死六月壬戌荧惑犯房至心星越度而过秋七月己卯大理少卿徐岵奏天下今岁断死刑五十八几致刑措鸟巢寺之狱上特推功元辅庚申封李林甫为晋国公牛仙客为豳国公己卯敕诸陵庙并隶宗正寺其宗正寺官员自今并以宗枝为之九月壬申颁新定令式格及事类一百三十卷于天下冬十月制自今年每年立春日迎春于东郊其夏及秋冬如常以十二月朔日于正殿受朝读时令十一月壬申幸温泉宫丁丑开府仪同三司广平郡公宋璟薨十二月丙午惠妃武氏薨追谥为贞顺皇后葬于敬陵吐蕃使其大臣属卢论莽藏来朝贡二十六年春正月乙亥工部尚书牛仙客为侍中丁丑亲迎气于东郊祀青帝制天下系囚死罪流岭南余并放免镇兵部还京兆府新开稻田并散给贫人百官赐勋绢长安万年两县各与本钱一千贯收利供驲仍付杂驲天下州县每乡一学仍择师资令其教授诸乡贡每年令就国子监谒先师明经加口试内外八品已下及草泽有博学文辞之士各委本司本州闻荐二月辛卯以李林甫遥领陇右节度使甲辰禁大寒食以鸡卵相馈送庚申葬贞顺皇后于敬陵乙卯以牛仙客遥领河东道节度使辛酉废仙州分其属县隶许汝等州三月己巳朔减秘书省校书正字官员丙子有星孛于紫微垣中历斗魁十余日因阴云不见己酉河南洛阳两县亦借本钱一千贯收利充人吏课役癸未京兆地震吐蕃寇河西左散骑常侍崔希逸击破之鄯州都督杜希望又攻拔新罗城制以其城为威戎军夏四月己亥朔始令太常卿韦绦读时令于宣政殿百寮于殿上列坐而听之五月乙酉以李林甫遥领河西节度使兼判梁州事庚寅幸咸宜公主宅六月庚子立忠王玙为皇太子秋七月己巳册皇太子大赦天下常赦所不免者咸赦除之内外文武官及五品已下为父后者各赐勋一转忠王府官及侍讲加一阶赐酺三日庚辰分越州置明州九月丙申朔日有蚀之庚子于旧六胡之地置宥州益州长史王昱率兵攻吐蕃安戎城为贼所据官军大败昱弃甲而遁兵士死者数千人冬十月戊寅幸温泉宫是岁渤海鞨王大武艺死其子钦茂嗣立遣使吊祭册立之其冬两京建行宫造殿宇各千余间润州刺史齐澣开伊娄河于扬州南瓜州浦析左右羽林军置左右龙武军以左右万骑营隶焉二十七年春正月乙巳大雨雪二月己巳加尊号开元圣文神武皇帝大赦天下常赦所不免者咸赦除之开元已来诸色痕瑕人咸从洗涤左降官量移近处百姓免今年租税三品已上赐爵一级四品已上加一阶宗庙荐飨自今已后并用宗子赐酺五日夏四月丁丑废洮州隶兰州改临州为洮州乙酉太子少傅窦为开府仪同三司吏部尚书李皓为太子少傅丁酉侍中牛仙客为兵部尚书兼侍中兵部尚书兼中书令李林甫为吏部尚书依旧兼中书令以东宫内侍隶内侍省为署五月癸卯置龙武军官员先是鄎国公主之子薛谂与其党李谈崔洽石如山同于京城杀人或利其财或违其志即白日椎杀煮而食之其夏事发皆决杀于京兆府门谂以国亲流瀼州赐死于城东驿六月甲戌内常侍牛仙童坐赃决杀之幽州节度使兼御史大夫张守珪以贿贬为括州刺史太子太师徐国公萧嵩以尝赂仙童左授青州刺史秋七月辛丑荧惑犯南斗北庭都护盖嘉运以轻骑袭破突骑施于碎叶城杀苏禄威震西陲八月吐蕃寇白草安人等甲申制追赠孔宣父为文宣王颜回为兖国公余十哲皆为侯夹坐嗣后圣侯改封为文宣公九月皇太子改名绍汴州刺史齐瀚请开汴河下流自虹县隋清至淮阴北合于淮逾时而功毕因弃沙壅旧路行者弊之寻而新河之水势淙急遂填塞矣前刑部尚书致仕崔德甫卒冬十月将改作明堂讹言官取小儿埋于明堂之下以为厌胜村野童儿藏于山谷都城骚然咸言兵至上恶之遣主客郎中王佶往东都及诸州宣慰百姓久之定冬十月毁东都明堂之上层改拆下层为干元殿戊戌幸温泉宫辛丑至自温泉宫十二月东都副留守太子宾客崔沔卒以益州司马章仇兼琼权剑南节度等使是岁盖嘉运大破突骑施之众擒其王吐火仙送于京师二十八年春正月两京路及城中苑内种果树癸巳幸温泉宫庚子至自温泉宫壬寅以望日御勤政楼燕群臣连夜烧灯会大雪而罢因命自今常以二月望日夜为之三月丁亥朔日有蚀之壬子权判益州长史章仇兼琼拔吐蕃安戎城分兵镇守之夏五月乙未太子少师韩休太子少傅李皓卒六月怀州刺史信安王袆为太子少师庚寅太子宾客李商隐卒秋七月壬寅追尊宣皇帝陵名曰初光皇帝陵名曰启运仍置官员九月魏州刺史卢晖开通济渠自石灰巢引流至州城而西却涯魏桥九月庚寅封皇孙俶等十九人为郡王冬十月甲子幸温泉宫辛巳至自温泉宫乙酉夜东都新殿后佛光寺灾吐蕃寇安戎城十一月牛仙客停遥兼朔方河东节度使十二月乙卯突骑施酋长莫贺达于率众内属己未礼部尚书杜暹卒是岁金城公主薨吐蕃遣使来告丧其时频岁丰稔京师米斛不满二百天下乂安虽行万里不持兵刃二十九年春正月丁丑制两京诸州各置元元皇帝庙并崇元学置生徒令习老子庄子列子文中子每年准明经例考试内外官有伯叔兄弟子侄堪任刺史县令所司亲自保荐禁九品已下清资官置客舍邸店车坊士庶夺葬三月吐蕃突厥各遣使来朝丙午风霾日色无影夏四月庚戌朔丙辰以太原裴先为工部尚书韦虚心卒亲王已下及内外官各赐钱令燕乐壬午以左右金吾大将军裴宽为太原尹北都留守秋七月乙卯洛水泛涨毁天津桥及上阳宫仗舍洛渭之间庐舍坏溺死者千余人突厥登利可汗死北州刺史王斛斯为幽州节度使幽州节度副使安禄山为营州刺史充平卢军节度副使押两番渤海黑水四府经略使九月大雨雪稻禾偃折又霖雨月余道途阻滞是秋河北博洺等二十四州言雨水害稼命御史中丞张倚往东都及河北赈恤之壬申御兴庆门试明四子人姚子产元载等冬十月丙申幸温泉宫戊戌分遣大理卿崔翘等八人往诸道黜陟官吏十一月庚戌司空邠王守礼薨辛酉至自温泉宫己巳雨木冰凝寒冻冽数日不解辛未太尉宁王宪薨谥为让皇帝葬于惠陵十二月丁酉吐蕃入寇陷廓州达化县及振武军石堡城节度使盖嘉运不能守女国王赵曳夫及佛逝国王日南国王遣其子来朝献天宝元年春正月丁未朔大赦天下改元常赦不原咸赦除之百姓所欠负租税及诸色并免之前资官及白身人有儒学博通文辞秀英及军谋武艺者所在具以名荐京文武官才堪为刺史者各令封状自举改黄钺为金钺内外官各赐勋两转甲寅陈王府参军田同秀上言元元皇帝降见于丹凤门之通衢告赐灵符在尹喜之故宅上遣使就函谷故关尹喜台西发得之乃置元元庙于大宁坊陕郡太守李齐物先凿三门辛未渠城放流二月丁亥上加尊号为开元天宝圣文神武皇帝辛卯亲享元元皇帝于新庙甲午亲享太庙丙申合祭天地于南郊例天下囚徒罪无轻重并释放流人移近处左降官依资叙用身死贬处者量加追赠枉法赃十五匹当绞今加至二十匹庄子号为南华真人文子号为通元真人列子号为冲虚真人庚桑子号为洞虚真人其四子所着书改为真经崇元学置博士助教各一员学生一百人桃林县改为灵宝县改侍中为左相中书左右丞相依旧为仆射又黄门侍郎为门下侍郎东都为东京北都为北京天下诸州改为郡刺史改为太守陜州河北县为平陆县老幼版授文武官三品已上加一爵四品已上加一阶庚子平卢节度使安禄山进阶骠骑大将军夏六月庚寅武功山水暴涨坏人庐舍溺死数百人秋七月发卯朔日有蚀之辛未左相豳国公牛仙客卒八月丁丑刑部尚书兼御史大夫李适之为左相丁亥突厥阿布思及默啜可汗之孙登利可汗之女相与率其党属来降壬辰吏部尚书兼右相李林甫加尚书左仆射左相李适之兼兵部尚书左仆射裴耀卿为尚书左仆射九月辛卯上御花萼楼出宫女燕毗伽可汗妻可敦及男女等赏赐不可胜纪丙寅改天下县名不稳及重名一百一十处两京元元庙改为太上元元皇帝宫天下准此冬十月丁酉幸温泉宫辛丑改骊山为会昌山仍于秦坑儒之所立祠宇以祀遭难诸儒新成长生殿名曰集灵台以祀天神十一月己巳至自温泉宫是岁命陕郡太守韦坚引浐水开广运潭于望春亭之东以通河渭京兆尹韩朝宗又分渭水入自金光门置潭于西市之两衙以贮材木是冬无冰其年天下郡府三百六十二县一千五百二十八乡一万六千八百二十九户部进计帐今年管户八百五十二万五千七百六十三口四千八百九十万九千八百二年春正月丙辰追尊元元皇帝为大圣祖元元皇帝两京崇元学改为崇元馆博士为学士三月壬子亲祀元元庙以册尊号制追尊圣祖元元皇帝父周上御史大夫敬曰先天太上皇母益寿氏号先天太后仍于谯郡本乡置庙尊咎繇为德明皇帝改西京元元庙为太清宫东京为太微宫天下诸郡为紫极宫韦坚开广济潭毕功盛陈舟舰丙寅上幸广运楼以观之即日还宫夏六月甲戌夜雷震东京应天门观灾延烧至左右延福门经日不灭七月癸丑致仕礼部尚书王丘卒丙辰尚书右仆射裴耀卿薨九月太子少保崔琳卒辛酉谯郡紫微宫改为太清宫冬十月戊辰太子太保信安王袆卒戊寅幸温泉宫十一月乙卯至自温泉宫十二月己亥东京应天门改为干元门戊申幸温泉宫丙辰至自温泉宫十二月乙酉太子宾客贺知章请度为道士还乡是冬无雪三载正月丙辰朔改年为载赦见禁囚徒庚子遣左右相已下祖别贺知章于长乐坡上赋诗赠之壬寅幸温泉宫二月己巳还京丁丑封让皇帝男琳为嗣宁王故邠王守礼男承宁为嗣邠王让帝男为嗣申王惠宣太子男珍为嗣岐王为嗣薛王庚寅皇太子绍改名亨是月河南尹裴敦复卒闰月辛亥有星如月坠于东南坠后有声京师讹言官遣枨捕人肝以祭天狗人相恐畿县尤甚发使安之三月庚午武威郡上言番禾县天宝山有醴泉涌出岭石化为瑞麰远近贫乏者取以给食改番禾为天宝县癸酉制天下见禁囚徒死罪降流流已下并原之夏四月南海太守刘巨鳞击破海贼吴令光永嘉郡平敕两京天下州郡取官物铸金铜天尊及佛各一躯送开元观开元寺五月戊寅长安令柳升坐赃于朝堂决杀之秋八月丙午九姓拔悉密叶护攻杀突厥乌苏米施可汗传首京师庚申内外文武官六品已下自今已后赴任之后计载终满二百日已上许其成考冬十月癸巳幸温泉宫丁未改史国为来威国十一月癸卯还京癸丑每载依旧取正月十四日十五日十六日开坊市门燃灯永以为常式玉真公主先为女道士让号及实封赐名摘盈十二月甲午分新丰县置会昌县甲寅亲祀九宫贵神于东郊礼毕大赦天下百姓十八已上为中男二十三已上成丁每岁庸调八月起征可延至九月诏天下民间家藏孝经一本四载春三月甲申宴群臣于勤政楼壬申封外孙独孤氏女为静乐公主出降契丹松漠都督李怀节封外孙杨氏女为宜芳公主出降奚饶乐都督李延宠秋八月甲辰册太真妃杨氏为贵妃是月河南睢阳淮阳谯等八郡大水九月契丹及奚酋长各杀公主举部落叛陇右节度使皇甫惟明与吐蕃战于石堡城官军不利副将褚直廉等死之冬十月于单于都护府置金河县安北都护府置阴山县丁酉幸温泉宫壬子以会昌县为同京县十二月戊戌还京五载春正月癸酉刑部尚书韦坚贬括苍太守陇右节度使皇甫惟明贬播州太守寻决死于黔中乙亥敕大小县令并准畿官例三选听集礼记月令改为时令封中岳为中天王南岳为司天王北岳为安天王天下山水名称或同义且不经多因于里谚宜令所司各据图籍改定丙子遣礼部尚书席豫左丞崔翘御史中丞王等七人分行天下黜陟官吏夏四月庚寅左相渭源伯李适之为太子少保罢知政事丁酉门下侍郎陈希烈同中书门下平章事五月庚申敕今后每至旬节休假中书门下文武百寮不须入朝外官不须衙集癸卯停郡县差丁白直课钱六月敕三伏内令宰相辰时还宅秋七月丙子韦坚为李林甫所构配流临封郡赐死坚妹皇太子妃听离坚外甥嗣薛王贬夷陵郡别驾女婿巴陵太守卢幼临长流合浦郡太子少保李适之贬宜春太守到任饮药死八月以户部侍郎郭虚己为御史大夫剑南节度使九月壬子于太清宫刻石为李林甫陈希烈像侍于圣容之侧冬十月丁酉幸温泉宫改临淄郡为济南郡十一月己巳还京十二月辛未赞善大夫杜有邻著作郎王曾左骁卫兵曹柳绩等为李林甫所构并下狱死六载正月辛巳朔北海太守李邕淄川太守裴敦复并以事连王曾柳绩遣使就杀之丁亥亲享太庙戊子亲祀圜丘礼毕大赦天下除绞斩刑但决重杖于京城置三皇五帝庙以时享祭其章怀节愍惠庄惠文惠宣等太子宜与隐太子懿德太子同为一庙每日立仗食及设仗于庭此后并宜停废五岳既已封王四渎当升公位封河渎为灵源公济渎为清源公江渎为广源公淮渎为长源公三月戊戌南海太守彭果坐赃决杖长流凑溪郡死于路夏四月戊午门下侍郎陈希烈为左相兼兵部尚书癸酉复置军器监自五月不雨至秋七月乙酉以旱命宰相台寺府县录系囚死罪决杖配流徒已下特免庚寅始雨冬十月戊申幸温泉宫改为华清宫十一月乙亥户部侍郎杨慎矜及兄少府少监慎余与弟洛阳令慎名并为李林甫及御史中丞王所构下狱死十二月丙辰工部尚书陆景融卒壬戌还京七载春正月己卯礼部尚书席豫卒己亥韦绦奏御案褥袱帷等望去紫用赤黄从之三月乙酉大同殿柱产玉芝有神光照殿群臣请加皇帝尊号曰开元天宝圣文神武应道许之夏四月辛丑以高力士为骠骑大将军五月壬午上御兴庆宫受册徽号大赦天下百姓免来载租庸三皇以前帝王京城置庙以时致祭其历代帝王肇迹之处未有祠宇者所在各置一庙忠臣义士孝妇烈女德行弥高者亦置祠宇致祭赐酺三日六月范阳节度使安禄山赐实封及铁券秋八月己亥朔改千秋节为天长节壬子改万年县为咸宁县冬十月庚午幸华清宫封贵妃姊二人为韩国虢国夫人十二月戊戌言元元皇帝见于华清宫之朝元合乃改为降圣合改会昌县为昭应县会昌山为昭应山封山神为元德公仍立祠宇辛酉还京八载春正月甲申赐京官绢备春时赏游二月戊申引百官于左藏库纵观钱币赐绢而归三月朔方节度使张降丘于东受降城北筑横塞城夏四月咸宁大守赵奉璋决杖而死著作郎韦子春贬端溪尉李林甫陷之也幸华清宫观风楼五月辛巳于开远门外作振旅亭戊子海南太守刘巨鳞坐赃决死之六月大同殿又产玉芝一茎陇右节度使哥舒翰攻吐蕃石堡城拔之闰月己丑改石堡城为神武军剑南索磨川新置都护府宜以保宁为名丙寅上亲谒太清宫册圣祖元元皇帝尊号为圣祖大道元元皇帝高祖太宗高宗中宗睿宗五帝皆加大圣皇帝之字太穆文德则天和思昭皇后皆加顺圣皇后之字群臣上皇帝尊号为开元天宝圣文神武应道皇帝丁卯上御含元殿受册大赦天下自今后每至禘祫并于太清宫圣祖前序昭穆初太白山人李浑言太白山金星洞有帝福寿玉版石记求得之乃封太白山为神应公金星洞为嘉祥公所管华阳县为贞符县戊辰太子太师徐国公萧嵩薨丁亥南衙立仗马宜停省进马官秋八月戊子郡别驾宜停下郡置长史冬十月丙寅幸华清宫十一月丁巳幸御史中丞杨钊庄九载春正月庚寅朔与岁次同始受朝于华清宫己亥还京庚戌群臣请封西岳从之二月壬午御史中丞宋浑坐赃及奸长流高要郡三月庚戌改匦使为献纳辛亥西岳庙灾时久旱制停封西岳夏五月庚寅以旱录囚徒乙卯安禄山进封东平郡王节度使封王自此始也秋七月己亥国子监置广文馆徙生徒为进士业者九月乙卯处士崔昌上五行应运历以国家合承周汉请废周隋不合为二王后冬十一月庚寅幸华清宫己丑制自今告献太清宫及太庙改为朝献巡陵为朝拜告宗庙为奏天地享祀文改昭告为昭荐以告者临下之义故也辛卯幸杨国忠亭子辛丑立周武王汉高祖庙于京城司置官吏十二月乙亥还京十载春正月乙酉朔壬辰朝献太清宫癸巳朝飨太庙甲午有事于南郊合祭天地礼毕大赦天下太庙置内官供洒扫诸陵庙己亥改传国宝为承天大宝丁未李林甫领安北副大都护朔方节度使庚戌大风陕郡运船失火烧米船二百余只人死者五百计癸丑分遣嗣吴王祗等十三人祭岳渎海镇二月丁巳安禄山兼云中太守河东节度使夏四月剑南节度使鲜于仲通将兵六万讨云南与云南王阁罗凤战于泸川官军大败死干泸水者不可胜数五月丁亥改诸卫幡旗绯色者为赤黄以符土运秋八月乙卯广陵郡大风潮水覆船数千艘丙辰京城武库灾烧器械四十七万事是秋霖雨积旬墙屋多坏西京尤甚冬十月辛亥幸华清宫十一月乙未幸杨国忠宅丙午兵部侍郎兼御史中丞杨国忠兼领剑南节度使十一载春正月辛亥还京二月癸酉禁恶钱官出好钱以易之既而商旅不便诉于国忠乃止之三月朔方节度副使奉信王阿布思与安禄山同讨契丹布思与禄山不协乃率其部下叛归汉地丙午制今后每月朔望宜令荐食于太庙每室一牙盘仍五日一开室门洒扫改吏部为文部兵部为武部刑部为宪部其部内诸司有部字者并改将作大匠少匠为大少二监夏四月御史大夫兼京兆尹王赐死坐弟焊与凶人邢縡谋逆故也杨国忠兼京兆尹五月戊申庆王琮薨赠靖德太子六月戊子东京大风拔树发屋八月己丑幸左藏库赐群臣帛有差九月甲寅改诸卫士为武士冬十月戊寅幸华清宫十一月乙卯尚书左仆射兼右相晋国公李林甫薨于行在所庚申御史大夫兼蜀郡长史杨国忠为右相兼文部尚书十二月甲戌杨国忠奏请两京选人铨日便定流放无长名己亥还京十二载春正月壬子杨国忠于尚书省注官注讫于都堂对左相与诸司长官唱名二月庚辰选人郑怼等二十余人以国忠铨注无滞设斋于勤政殿下立碑于尚书省门癸未追削故右相李林甫在身官爵男将作监岫宗党李复道等五十人皆流贬国忠诬奏林甫阴结叛贼阿布思故也夏五月乙酉以魏周隋依旧为三恪及二王后复封韩介酅等公辛亥太庙诸陵署依旧隶太常寺七月壬子天下齐人不得乡贡须补国子学生然后贡举八月京城霖雨米贵令出太仓米十万石减价粜与贫人仍令中书门下就京兆大理疏决囚徒九月己亥朔陇右节度使凉国公哥舒翰进封西平郡王食实封五百户冬十月戊申幸华清宫和雇京城丁户一万三千人筑兴庆宫墙起楼观至十二月改横密城为天德军庚寅行从官宪部尚书张筠等请上尊号为开元天地大宝圣文神武孝德证道皇帝十三载春正月丁酉朔上御华清宫之观风楼受朝贺己亥安庆绪献俘于行在帝引见于禁中赏赐巨万乙巳加安禄山尚书左仆射赐实封千户奴婢十房庄宅各一区又加闲&#五坊宫苑陇右群牧都使以武部侍郎吉温为副丙午还京二月癸酉上亲朝献太清宫上元元皇帝尊号曰大圣祖高上大道金阙元元太皇大帝甲戌亲享太庙上高祖神尧大圣大光孝皇帝太宗谥曰太宗文武大圣大广孝皇帝高宗谥曰高宗天皇大圣大弘孝皇帝中宗谥曰中宗太和大圣大昭孝皇帝睿宗谥曰睿宗元真大圣兴孝皇帝乙亥御兴庆殿受徽号礼毕大赦天下左降官遭父母忧放归献陵等五署改为台令丞各升一阶文武三品已上赐爵一级四品已下加一阶赐酺三日戊寅右相兼文部尚书杨国忠守司空余如故甲申司空杨国忠受册天雨黄土沾于朝服禄山奏前后讨契丹立功将士跳荡等请超三资告身仍望好写于是超授将军者五百余人中将者二千余人三月丁酉太常卿张&#贬卢溪郡司马&#兄宪部尚书均贬建安太守丙午御跃龙殿门张乐宴群臣赐右相绢一千五百匹彩罗三百匹彩绫五百匹左相绢三百匹彩罗绫各五十匹余三品八十匹四品五品六十匹六品七品四十匹极欢而罢壬戌御勤政楼大酺北庭都护程千里生擒阿布思献于楼下斩之于朱雀街乙丑左羽林上将军封常清权北庭都护伊西节度使万春公主出降杨朏夏五月荧惑守心五十余日六月乙丑朔日有蚀之不尽如钩侍御史剑南留后李宓率兵击云南蛮于西洱河粮尽军旋马足陷桥为阁罗凤所擒举军皆没废济阳郡以所领五县隶东平郡秋八月丁亥以久雨左相许国公陈希烈为太子太师罢知政事文部侍郎韦见素为武部尚书同中书门下平章事是秋霖雨积六十余日京城垣屋颓坏殆尽物价暴贵人多乏食令出太仓米一百万石开十场贱粜以济贫民东都湹洛暴涨漂没一十九坊上御勤政楼试四科制举人策外加诗赋各一首制举加诗赋自此始也冬十月壬寅幸华清宫贬河东太守韦陟为桂岭尉武部侍郎吉温为沣阳郡长史乙巳开府仪同三司毕国公窦薨戊午还京其载户部计今年见管州县户口管郡总二百二十一县一千五百三十八乡一万六千八百二十九户九百六十一万九千二百五十四三百八十八万六千五百四不课五百三十万一千四十四课口五千二百八十八万四百八十八四千五百二十一万八千四百八十不课七百六十六万二千八百课十四载春三月丙寅宴群臣于勤政楼奏九部乐上赋诗柏梁体癸未遣给事中裴士淹等巡抚河南河北淮南等道八月壬辰上亲录囚徒冬十月壬辰幸华清宫甲午颁御注老子并义疏于天下十一月戊午朔始宁大守罗希奭以停止张博济决杖而死吉温自缢于狱丙寅范阳节度使安禄山率蕃汉之兵十余万自幽州南向诣阙以诛杨国忠为名先杀太原尹杨光翙于博陵郡壬申闻于行在所癸酉以郭子仪为灵武太守朔方节度使封常清自安西入奏至行在甲戌以常清为范阳平卢节度使兼御史大夫令募兵三万以御逆寇戊寅还京以羽林大将军王承业为太原尹以卫尉卿张介然为陈留太守河南节度采访使以金吾将军程千里为潞州长史并令讨贼甲申以京兆牧荣王琬为元帅命高仙芝副之于京城召募号曰天武军其众十万丙戌高仙芝等进军上御勤政楼送之十二月丙戌朔禄山于灵昌郡渡河辛卯陷陈留郡杀张介然甲午陷荥阳郡杀太守崔无诐丙申封常清与贼战于成皋罂子谷官军败绩常清奔于陕郡丁酉禄山陷东京杀留守李澄中丞卢奕判官蒋清时高仙芝镇陜郡弃城西保潼关常山大守颜杲卿与长史袁履谦贾深等杀贼将李钦凑执贼将何千年高邈送京师辛丑诏皇太子统兵东讨以永王璘为山南节度使以江陵长史源洧副之颍王为剑南节度使以蜀郡长史崔圆副之二王不出阁丙午斩封常清高仙芝于潼关以歌舒翰为太子先锋兵马元帅领河陇兵募守潼关以拒之辛亥荣王琬薨赠靖恭太子十五载春正月乙卯御宣政殿受朝其日禄山僭号于东京庚申以李光&#为云中太守河东节度使壬戌贼将蔡希德陷常山郡执太守颜杲卿长史袁履谦杀民吏万余城中流血甲子哥舒翰进位尚书左仆射同中书门下平章事乙丑贼将安庆绪犯潼关哥舒翰击退之乙巳加平原太守颜真卿户部侍郎奖守城也二月丙戌李光&#郭子仪将兵东出井陉与贼将史思明战大破之进取郡县十余丙辰诛工部尚书安思顺三月壬午朔以河东节度使李光&#为御史大夫范阳节度使乙酉以平原太守颜真卿为河北采访使己亥改常山郡为平山郡房山县为平山县鹿泉县为获鹿县鹿成县为束鹿县夏四月丙午以赞善大夫来瑱为颍川太守招讨使五月戊午南阳太守鲁炅与贼将武令珣战干滍水上官军大败为贼所掳进寇我南阳诏嗣虢王巨自蓝田出师救南阳六月癸未朔颜真卿破贼将袁知泰于堂邑北海太守贺兰进明收信都庚寅哥舒翰将兵八万与贼将崔干佑战于灵宝西原官军大败死者十六七其日李光&#与贼将史思明战于常山东嘉山大破之斩获数万计辛卯哥舒翰至潼关为其帐下火拔归仁以左右数十骑执之降贼关门不守京师大骇河东华阴上洛等郡皆委城而走甲午将谋幸蜀乃下诏亲征仗下从士庶恐骇奔走于路乙未凌晨自延秋门出微雨沾湿扈从惟宰相杨国忠韦见素内侍高力士及太子亲王妃主皇孙已下多从之不及平明渡便桥国忠欲断桥上曰后来者何以能济命缓之辰时至咸阳望贤驿置顿官吏骇散无复储供上憩于宫门之树下亭午未进食俄有父老献&#上谓之曰如何得饭于是百姓献食相继俄又尚食持御膳至上颁给从官而后食是夕次金城县官吏已遁令魏方进男允招诱俄得智藏寺僧进刍粟行从方给丙辰次马嵬驿诸卫顿军不进龙武大将军陈元礼奏曰逆寇指阙以诛国忠为名然中外群情不无嫌怨今国步艰阻乘与震荡陛下宜徇群情为社稷大计国忠之徒可置之于法会吐蕃使二十一人遮国忠告诉于驿门众呼曰杨国忠连蕃人谋逆兵士围驿四合乃诛杨国忠众方退一族兵犹未解上令高力士诘之回奏曰诸将既诛国忠以贵妃在宫人情恐惧上即命力士赐贵妃自尽元礼等见上请罪命释之丁酉将发马嵬驿朝臣唯韦见素一人乃命见素子京兆府司录谔为御史中丞充置顿使议其所向军士或言河陇或言灵武太原或言还京为便韦谔曰还京须有捍贼之备兵马未集恐非万全不如且幸扶风徐图所向上询于众咸以为然及行百姓遮路乞留皇太子愿&#力破贼收复京城因留太子戊戌次扶风县己亥次扶风郡军士各怀去就咸出丑言陈元礼不能制会益州贡春彩十万匹上悉命置于庭召诸将谕之曰卿等国家功臣陈力久矣朕之优奖常亦不轻逆寇背恩事须回避甚知卿等不得别父母妻子朕亦不及亲辞九庙言发涕流又曰朕须幸蜀路险狭人若多往恐难供承今有此彩卿等即宜分取各图去就朕自有子弟中官相随便与卿等诀别众咸俯伏涕泣曰死生愿从陛下上曰去住任卿自此悖乱之言稍息庚子以司勋郎中剑南节度留后崔圆为蜀郡长史剑南节度副大使以颍王为剑南节度大使以监察御史宋若思为御史中丞充置顿使韦谔充巡阁道使并令先发辛丑发扶风郡是夕次陈仓壬寅次散关分部下为六军颍王先行寿王瑁等分统六军前后左右相次丙午河池郡崔圆奏剑南岁稔民安储供无阙上大悦授圆中书侍郎同中书门下平章事蜀郡长史剑南节度如故以前华州刺史魏犀为梁州长史秋七月癸丑朔壬戌次益昌县渡吉柏江有双鱼夹舟而跃议者以为龙甲子次普安郡宪部侍郎房管自后至上与语甚悦即日拜为吏部尚书同中书门下平章事丁卯诏以皇太子亨充天下兵马元帅都统朔方河东河北平卢等节度兵马收复两京永王璘江陵府都督统山南东路黔中江南西路等节度大使盛王琦广陵郡大都督统江南东路淮南河南等路节度大使丰王珙武威郡都督领河西陇右安西北庭等路节度大使初京师陷贼车驾仓皇出幸人未知所向众心震骇及闻是诏远近相庆咸思效忠于兴复庚午次巴西郡太守崔涣奉迎即日以涣为门下侍郎同中书门下平章事以韦见素为左相庚辰车驾至蜀郡扈从官吏军士到者一千三百人宫女二十四人而已八月癸未朔御蜀都府衙宣诏曰朕以薄德嗣守神器每干干惕厉勤念生灵一物失所无忘罪己聿来四纪人亦小康推心于人不疑于物而奸臣凶竖弃义背恩割剥黎元扰乱区夏皆朕不明之过也今巡抚巴蜀训厉师徒仍令太子诸王搜兵重镇诛夷凶丑以谢昊穹思与群臣重弘理道可大赦天下癸巳灵武使至始知皇太子即位丁酉上用灵武册称上皇诏称诰己亥上皇临轩册肃宗命宰臣韦见素房管使灵武册命曰朕称太上皇军国大事先取皇帝处分后奏朕知候克复两京朕当怡神姑射偃息大庭明年九月郭子仪收复两京十月肃宗遣中使啖廷瑶入蜀奉迎丁卯上皇发蜀郡十一月丙申次凤翔郡肃宗遣精骑三千至扶风迎卫十二月丙午肃宗具法驾至咸阳望贤驿迎奉上皇御宫之南楼肃宗拜庆楼下呜咽流涕不自胜为上皇徒步控辔上皇抚背止之即骑马前导丁未至京师文武百寮京城士庶夹道欢呼靡不流涕即日御大明宫之含元殿见百寮上皇亲自抚问人人感咽时太庙为贼所焚权移神主于大内长安殿上皇谒庙请罪遂幸兴庆宫三载二月肃宗与群臣奉上皇尊号曰太上至道圣皇帝干元三年七月丁未移幸西内之甘露殿时阉宦李辅国离间肃宗故移居西内高力士陈元礼等迁&#上皇寖不自怿上元二年四月甲寅崩于神龙殿时年七十八群臣上谥曰至道大圣大明孝皇帝庙号元宗初上皇亲拜五陵至桥陵见金粟山冈有龙盘凤翥之势复近先茔谓侍臣曰吾千秋后宜葬此地得奉先陵不忘孝敬矣至是追奉先旨以创寝园以广德元年三月辛酉葬于泰陵
