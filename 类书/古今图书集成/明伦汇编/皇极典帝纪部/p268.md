<!-- { "loadSidebar": true } -->
按宋史高宗本纪绍兴元年春正月己亥朔帝在越州帅百官遥拜二帝不受朝贺下诏改元释流以下囚复贤良方正直言极谏科蠲两浙夏税和买绸绢丝绵减闽中上供银三分之一戊申改命张俊为江淮路招讨使复江池路为江东西路分荆湖江南诸州为荆湖东西路置安抚司治池江鄂鼎州江南东西路各置转运司荆湖东西路转运司通掌两路财赋以吕颐浩为江东路安抚大使朱胜非江西路安抚大使马进陷江州守臣姚舜明弃城走端明殿学士王易简等二百人皆遇害己酉岳飞引兵之洪州金人犯扬州谢向率范汝为讨平建阳贼刘时举金人犯秦州吴玠击败之庚戌又犯西宁州守臣俱重迎降辛亥谢克家罢壬子诏京官知县并堂除内外侍从各举可任县令者二人犯赃连坐自今不历县令者勿除监司郎官不历外任者勿除侍从着为令张中孚以原州叛降于金癸丑李敦仁围建昌军蔡延世率乡兵击退之贼曹成入汉阳军李允文招之成入鄂州复趋江西丁巳吕颐浩遣王崔增击贼于湖口大败之颐浩及杨惟忠引兵趋江州辛酉诏太祖创业垂统德被万世神宗诏封子孙一人为安定郡王世世勿绝自宣和末至今未举有司其上应袭封人名依故事举行金人再围环州是月张浚复曲端荣州刺史提举江州大平观阆州居住寻移恭州二月戊辰朔宜章县民李冬至二作乱犯英连韶郴诸州祝友降刘光世分其军以友知楚州庚午改行宫禁卫所为行在皇城司李成党邵友犯筠州守臣王庭秀弃城去辛未犯临江军守臣康倬遁壬申初定岁祀天地社稷如奏告之礼癸酉桑仲自枣阳引兵还襄阳丁丑鄜延将李永琦叛犯庆阳府戊寅禁州郡统兵官擅招安乱军盗贼己卯日中有黑子四日乃没以辛企宗为福建制置使辛巳以秦桧&#知政事壬午水贼张荣入通州癸未诏辛企宗及谢向罢遣范汝为兵汝为不听命甲申诏王张俊掎角讨捕马进等贼丙戌复置秘书省己丑命孔彦舟吕颐浩张俊会兵讨李成壬辰雨雹癸巳邵青寇宣州丙申诏诸路提刑司以八月类省试张浚亦以便宜合川陜举人即置司类省试丁酉宣教郎范寿坐诬讼孟忠厚且及太后除名潮州编管是月李敦仁犯汀州马友遣其党犯鄂州总管张用拒却之李允文以友权湖南招捉公事友大掠汉阳而去过岳州守臣吴锡遁友据之三月戊戌朔以严衢二州守臣柳约李处劢有治&#各进职一等吕颐浩遣崔增王合兵击李成于湖口大败之庚子张浚以富平之败上疏待罪诏免壬寅禁诸路遏籴丙午张俊杨沂中岳飞渡江击马进大败之孔彦舟焚掠潭州趋衡州己酉李成犯饶州庚戌张俊杨沂中复击马进于筠河败之复筠州进奔江州男子崔绍祖诈称越王中子受上皇诏为天下兵马大元帅赵霖以闻辛亥诏赴行在命刘光世兼淮南京东路宣抚使治扬州经画屯田光世迄不行甲寅罢诸州免行钱乙卯金人破阶州庚申刘超犯沣州统制杜湛率兵拒之甲子始下诏罪李成募人禽斩赦胁从者张俊追马进至江州进战败遁去乙丑进复江州杨沂中赵密引兵追击进又大败之成奔蕲州振淮南京东西流民荆湖东路安抚使向子諲说降马友与共讨李冬至二平之是月金人攻张荣缩头湖水寨荣击败之来告捷刘光世以荣知泰州金人迫兴州张浚退保阆州以端明殿学士张深为四川制置使及&#议军事刘子羽趋益昌&#谋官王庶为龙图阁待制知兴元府兼利夔两路制置使节制陕西诸路桑仲以其党李道知随州夏四月己巳张浚承制分利阆&#文政五州为利州路置经略安抚使庚午张琪复叛犯当涂县金将挞懒渡淮屯宿迁县马乐湖壬申太白昼见乙亥刘光世复楚州阶州统领杜肇复阶州马友引兵入潭州戊寅杜琪弃沣州刘超入据之己卯金泾原帅赵彬犯耀州守臣赵澄击走之淮贼寇宏犯濠州庚辰隆佑皇太后崩癸未桑仲陷邓州守将谭兖弃城走河东招捉使王俊引兵来援仲执斩之以其党李横知州事乙酉为太后制&#年服辛卯群臣三上表始听政癸巳命向子諲发兵及广西安抚许中同扼险要防孔彦舟入广仍许胁从自新以招谕之是月京西贼李忠陷商州守臣杨伯孙弃城走吕颐浩遣统制阎皋通判建昌军蔡延世袭击李敦仁禽其弟世雄世臣五月丙辰朔蠲江西路被贼州县赋税丁酉诏吕颐浩朱胜非刘光世并兼淮南诸州宣抚使始夺李成官戊戌以张用为舒蕲镇抚使癸卯作大宋中兴宝成金人犯和尚原吴玠击败之丙午初复召试馆职之制刘光世遣统制王德袭扬州执郭仲威以献伏诛辛亥水军统制邵青叛围太平州赵彬及金人合兵围庆阳府守臣杨可升击败之甲寅命知南外宗正事令广选年幼宗子将育于宫中诏收耆户长役钱己未诏州县因军期征取民财物者立式榜示禁过数催扰庚申孔彦舟引众过潭州马友迎击大败之彦舟趋岳州犯鄂州李允文以彦舟为湖东副总管屯汉阳辛酉以直秘阁宗纲为荆南镇抚司措置营田官樊宾为副壬戌刘光世招降邵青赵延寿据分宁县吕颐浩招降之是月张俊及李成战于黄梅县杀马进成败遁归刘豫李忠谭兖各率兵归张浚浚命王庶分其兵张用复叛寇江西岳飞招降之湖州进士吴木上书论宰执送徽州编管六月己巳始鬻承直修武郎以下官壬申册谥皇太后曰昭慈献烈甲戌张琪犯余杭州又犯宣州乙亥月犯心庚辰湖贼杨华杨广犯鼎州程昌宇拒却之上虞县丞娄寅亮上书请选立继嗣壬午权攒昭慈献烈皇后于越州张琪犯徽州守臣郭东弃城去琪入据之癸未张浚引大兵至瑞昌县之丁家洲李允文自鄂部兵归浚浚并其兵护允文赴行在邵青率舟师至镇江甲申复叛去丁亥崇安民廖公昭合范汝为余党熊志宁作乱众既散志宁复与建阳民丁朝佐合兵陷二县戊子虑囚己丑邵青犯江阴军之福山遣海州镇抚使李进彦中军统制耿进率舟师会刘光世讨之南安贼吴忠宋破坛刘洞天作乱庚寅江西提刑司遣官讨之破坛洞天皆伏诛忠遁去癸巳熙河统制关师古洮东安抚郭玠同讨熙州叛兵连败之甲午广贼邓庆龚富围南雄州守臣郑成之率兵民以拒蠲建剑汀州邵武军租是月知虢州邵兴屯卢氏县为河南统制董先所破走兴元先遂取商虢二州张浚承制以吴玠为陕西诸路都统制时关陇六路尽陷止余阶成岷凤洮五郡凤翔之和尚原陇州之方山原粘罕既得陕西地悉与伪齐秋七月乙未朔以马友权荆湖东路副总管趣讨孔彦舟统制潘逵后军将胡江等叛破玉山弋阳永丰三县遣枢密院准备将领徐文讨之戊戌吴锡复入邵州庚子以岳飞为神武右副军统制留军洪州弹压盗贼辛丑封伯右武卫大将军令话为安定郡王壬寅虔州贼陈颙作乱命趣捕之甲辰诏秘书省长贰通修日历丙午刘光世遣将乔仲福击邵青于常熟为所败挞懒自宿迁北归戊申韩世清追袭张琪复祁门县庚戌张俊执傅雱赴行在张浚以曲端属吏以武臣康随提点夔路刑狱与王庶治之辛酉召吕颐浩赴行在张琪犯饶州颐浩遣阎皋击败之琪党姚兴降琪走徽州癸亥范宗尹罢是月珍州守臣李玠弃城去王彦数击败李忠赵彬来归张浚承制以彬为陕西转运使又以泾原兵马都监李彦琪为本路副总管彦琪寻叛去八月丙寅以孔彦舟为蕲黄镇抚使丁卯以知潭州吴敏为荆湖东西广南路宣抚使张浚杀曲端于恭州狱张用部兵至瑞昌归张浚浚以用为本军统制戊辰张守等上绍兴重修&#令格式癸酉复以汪伯彦为江东安抚大使乙亥吕颐浩遣将李铸复舒州丁丑祔昭慈献烈皇后神主于温州太庙戊寅张守罢以李回&#知政事富直柔同知枢密院事庚辰杜湛及刘超战于彭山为所败辛巳超及杨华杨广合兵复寇鼎州程昌宇遣湛率舟师击败之遣辛企宗移军福州讨熊志宁胡江等诸贼韩世清及张琪战世清败琪复入祁门县壬午命张俊遣兵捕之铸绍兴钱癸未诏许邵青张琪胁从徒党自新乙酉以李成在顺昌恐复谋乱遣使齐蜡书谕淮宁蔡州将士立赏格募人禽斩成丁亥以秦桧为尚书右仆射同中书门下平章事兼知枢密院事庚寅复李纲资政殿大学士募人往京东河南伺察金齐动止仍赍诏慰抚忠义保聚之人蔡州镇抚使范福弃城去以土豪李佑代之辛卯蠲徽州被贼民家夏税壬辰置三省枢密院赏功房是月知鄂州曹成掠湖西犯沅州与知复州李宏合屯浏阳既而攻宏宏奔潭州九月甲午朔张琪党李捧犯宣州守臣李彦卿及韩世清击却之诏江东西路安抚使复治建康府洪州以王知池州杨惟忠知江州并兼管内安抚使率部兵赴官丙申斩李世臣己亥以资政殿学士叶梦得为江南东路安抚大使兼寿春等六州宣抚使庚子张琪复陷宣州已乃遁去辛丑命王讨琪丁未诏岁再遣使省谒诸陵因抚问河南将士命马友移屯鄂州庚戌命宗室右监门卫大将军士朝飨温州太庙辛亥合祭天地于明堂太祖太宗并配大赦罢诸州守臣节制军马录用元符末上书人子孙癸丑复以吕颐浩为尚书左仆射同中书门下平章事兼知枢密院事丁巳王彦破李忠于秦郊店忠奔归刘豫戊午禁福建转运司抑民出助军钱落范宗尹观文殿学士己未初措置河南诸镇屯田以户部尚书孟庾为江东西湖东等路宣谕制置使辛酉诏四方有建策能还两宫者实封以闻有效者赏以王爵壬戌遣御史胡世将督捕福建盗贼是月长星见冬十月乙丑诏蔡京王黼门人实有才能者公举叙擢李回罢丙寅朱胜非分司江州居住丁卯以李允文恣雎专杀赐死大理狱己巳王德招邵青降之庚午以孟庾&#知政事徽阁直学士汤东野为江淮发运使刘洪道招降李捧董旺壬申置行在大宗正司癸酉兀朮攻和尚原吴玠及弟璘力战大败之兀朮仅以身免丁丑增置诸路武尉戊寅以张俊为太尉移屯婺州壬午初置见钱关子招人入中以给军食范汝为复叛入建州守臣王浚明弃城走辛企宗退屯福州甲申刘超请降以超守光州戊子崔绍祖伏诛诏邵青以舟师赴行在己丑升越州为绍兴府李成军正李雱伏诛知承州王林禽张琪于楚州槛送行在壬辰录程颐孙易为分宁令癸巳范汝为犯邵武军守臣吴必明统制李山率兵拒之众溃退保光泽县关师古复秦州获郭振是月刘豫遣将王世冲寇庐州守臣王亨大破之斩世冲曹成及马友战于潭州成败还攸县王才遣将丁顺围濠州刘光世遣兵攻横涧山顺解围去十一月乙未叶梦得至建康以诏招王才降之丙申遣内侍抚问孔彦舟桑仲丁酉榜谕福建江西群盗赦其胁从者戊戌诏移跸临安以孟庾为福建江西荆湖宣抚使神武左军都统制韩世忠副之仍命械谢向陆棠赴行在己亥以娄寅亮为监察御史范汝为犯光泽县李山走信州辛丑续编绍兴太常因革礼桑仲请正刘豫恶逆之罪诏进幸荆南乙巳以右司谏韩璜党富直柔责监浔州税张琪伏诛庚戌富直柔罢荆湖广西宣抚使吴敏始受命置司柳州辛亥升康州为德庆府壬子诏内外侍从各举所知三人丙辰程昌遣杜湛击杨华败之命张浚遣使持诏招曹成以所部赴行在己未杨华请降辛酉命吏部侍郎李光节制临安府内外诸军壬戌曹成犯安仁县执安抚使向子諲进攻道州是月前知廓州李惟德以岷州来归吴玠始遣人通书夏国十二月乙丑吴敏罢丙寅复置枢密院都承旨范汝为遣叶澈寇南剑州守臣张觷拒战大破之己巳遣吏部侍郎傅崧卿为淮东宣谕使甲戌遣江东安抚司统制郝晸颜孝恭讨建昌军贼乙亥辛企宗罢仍追三官率兵赴军前自效丁丑蠲诸路在官积欠诏官户名田过制者与民均科以岳飞为神武副军都统制部兵屯洪州曹成陷道州守臣向子忞弃城走戊寅以彗出求直言增行在职事官职钱遣驾部员外郎李愿抚谕川陕己卯诏两浙分东西路置提点刑狱庚辰桑仲遣兵寇复州守臣祖遹弃城去辛巳复置广西提举茶盐司知海州薛安靖杀伪都巡检使王企中率军民以城来归增诸路酒钱以备军费甲申知龙州范综统制雷仲举兵复水洛城己丑起复陕西都统制吴玠为镇西军节度使诏江西安抚司趣兵讨捕吴忠是月刘豫遣将王彦充攻寿春府桑仲遣李横复寇金州王彦拒战于马郎岭大破之均州平蔡州褒信县弓手许约叛据光州阶州安抚孙注复洮州龚富等围南剑州二年春正月癸巳朔帝在绍兴府率百官遥拜二帝不受朝贺甲午诏复置贤良方正直言极谏科丙申赐杨邦乂谥曰忠襄韩世忠围建州丁酉蠲诸路元年逋税庚子陕西叛将白常围岷州关师古率兵破之辛丑韩世忠拔建州范汝为自焚死斩其二弟余党悉平壬寅帝发绍兴曹成释向子諲丙午帝至临安府壬子遣韩世清捕石陂贼癸丑以张俊检校少保定国军节度使刘豫遣兵犯伊阳县翟兴及其将李恭合击败之曹成犯郴州永兴县己未修临安城辛酉遣内侍任源抚问张浚江西副总管杨惟忠以杨勍虽就招安复谋作乱诱诛之二月甲子杨华复叛扰鼎沣潭三州诏立赏禽捕首领赦贷胁从丙寅命刘光世将锐卒万人屯扬州经理淮东庚午以李纲为观文殿学士湖广宣抚使仍令岳飞率马友李宏韩京吴锡等共讨曹成诸盗甲戌以吏部尚书李光为淮西招抚使王副之乙亥雨雹丙子以施逵谢向陆棠党范汝为逵除名婺州编管向棠械赴行在俱道死丁丑分崔增李捧邵青赵延寿李振单德忠徐文所部兵为七将名御前忠锐军隶步军司非枢密奉旨不许调遣减淮南营田岁租三之二俟三年复旧己卯刘光世入见同执政对内殿谕以进屯扬州光世迄不行庚辰诏监司避本贯壬午程昌遣杜湛募兵攻贼周伦破之甲申以工部员外郎滕茂实死节于代州赠龙图阁直学士丙戌初置著作官二员修日历己丑复荆湖东西为荆湖南北路南路治潭北路仍治鄂申禁福建路私造兵器是月知商州董先叛入刘豫金人陷庆阳府执杨可升降之三月壬辰朔命襄邓镇抚使桑仲收复陷殁诸郡仍命诸镇抚使互相应援再贬徐秉哲惠州吴幵南雄州莫俦韶州并居住水贼翟进袭汉阳军杀守臣赵令戣李光执韩世清于宣州以归虔化县贼李敦仁及其徒皆授官隶诸军乙未复置江阴军罢福建路武尉戊戌叶梦得罢以李光为江东安抚大使兼滁濠等六州宣抚使罢江淮发运司桑仲如郢州调兵守将霍明以仲将谋逆杀之以其事闻庚子金人攻方山原陕西统制杨政援之金兵引去辛丑又犯陇安县吴璘等击走之淮南营田副使王实括闲田三万顷给六军耕种丙午复置中书门下省检正官省枢密院检详官己酉以神武右军中部统制杨沂中为神武中军统制癸丑河南镇抚使翟兴为部将杨伟所杀甲寅金人复自水洛城来攻杨政等又败之庚申曹成寇贺州清水寨守臣刘全弃城去是月知寿春府陈卞及钤辖陈宝等举兵复顺昌府寻引兵归为伪齐所逐并寿春失之夏四月甲子曹成陷贺州陈颙围循州焚龙川县命江西安抚司遣将捕之丙寅赐礼部进士张九成以下二百五十九人及第出身庚午以翰林学士承旨翟汝文&#知政事壬申释福建诸州犯死罪以下囚江西军贼赵进寇瑞昌县杨惟忠讨降之戊寅伪齐统领王资率兵来归富顺监男子李勃伪称徐王召赴行在壬午诏内外侍从监司守臣各举中原流寓士大夫三二人以备任使癸未诏曰朕登庸二相倚遇惟均其所荐用之人不得偏私离间朋比害政谥孙传曰忠定乙酉李纲始拜命置司福州是夜太平州军士陆德据城叛囚守臣张錞杀当涂县令锺大戊子命吕颐浩都督江淮荆浙诸军事庚寅刘豫徙居汴京是月王彦大破董先于马岭关复商州闰月癸巳高丽遣使入贡乙未知池州王进讨陆德诛之丙申岳飞击破曹成于贺州置都督府随军转运司丁酉左朝奉郎孙觌坐前知临安府赃污贷死除名象州羁管罢后苑工作辛丑韩世清以狂悖伏诛丙午岳飞败曹成于桂岭县成走连州遣统制张宪追击破之又走郴州入邵州丁未赐福建宣抚司赏军钱十万缗听朱胜非自便乙卯诏诸镇抚使非奉朝旨毋擅出兵刘光世闻父丧去官特命起复己未诏自今明堂专祀昊天上帝以太宗配是月张浚命利夔制置使王庶与知成都府王似两易其职襄邓副都统制李横同副都统制李道合兵围郢州霍明遁去五月辛酉以兵部尚书权邦彦签书枢密院事以枢密将领赵琦所部兵为忠锐第八将癸亥吕颐浩出师以神武后军及忠锐两将从行百官班送甲子以霍明权襄邓随郢州镇抚使诏观察使已上各荐可备将帅者二人丁卯罢两浙转运司回易库己巳废绍兴府余姚上虞县湖田为湖溉民田庚午诏修建康行宫辛未选宗室子偁之子伯琮育于禁中丙子吕颐浩总师至常州前军将赵延寿兵叛于吕城镇丁丑延寿犯金坛县杀知县胡思忠颐浩称疾不进戊寅海州贼王山犯涟水军总领苏复副统制刘靖会兵击败之庚辰临安府火癸未置御前军器所甲申亲虑囚自是岁如之罢行在权官乙酉刘光世遣王德追赵延寿叛兵至建平县悉诛之丙戌置修政局命秦桧提举诏侍从台省寺监官监司守令条具省费裕国强兵息民之策丁亥以中书门下省检正官仇悆为沿海制置使戊子手诏用建隆故事命百官日轮一人转对两浙转运副使徐康国献销金屏障诏有司毁之夺康国二官蠲太平州被贼之家夏税是月张浚以&#赞军事刘子羽知兴元府黜王庶复以王似知成都府韩世忠至洪州遣董旼招曹成成听命赴行在六月庚寅朔李宏引兵入潭州执马友杀之甲午李纲领兵三千发福州戊戌诏孟庾韩世忠班师岳飞屯驻江州庚子以刘光世为宁武宁国军节度使韩世忠为太尉移屯建康府辛丑以李横为襄郢镇抚使李道邓随镇抚使壬寅翟汝文罢孔彦舟叛降伪齐乙巳以权邦彦兼权&#知政事戊申仇悆兼制置福建路辛亥免台谏官轮对甲寅召吕颐浩赴行在令参谋官傅崧卿权主管都督府事诏两浙江淮守臣令存抚东北流寓人乙卯韩世忠遣统制解元巨振入潭州执李宏以归秋七月辛酉悉蠲福建诸州被兵之家田税壬戌复置湖北提举茶盐司甲子罢福建提举市舶司己巳起复翟琮为河南府孟汝唐州镇抚使甲戌罢淮东路提点刑狱司丙子马友党郝通率兵五万归宣抚司戊寅知庐州王亨复安丰寿舂县己卯吕颐浩入见庚辰韩世忠讨刘忠驻兵于岳州之长乐渡大破之忠走淮西丁亥诏编次建炎以来谱牒八月壬辰以孟庾兼权同都督江淮荆浙诸军事癸未顺昌县贼余胜等作乱通判南&#州王元鼎捕杀之甲午安定郡王令话薨丙申诏郡守除罢赴阙皆得引对临安府火以知江州刘绍先为沿淮防遏使戊戌命朱胜非提举醴泉观兼侍读日赴朝堂议事沿海州县籍民海舶每岁一更守海道险要振福建饥民己亥停傅雱官英州羁管庚子诏孟庾韩世忠总大兵至建康进赴行在戊申给事中胡安国以论朱胜非罢宰执台谏上疏留之皆不报江酉统制傅枢讨平南雄贼张忠邓庆刘军一等己酉赐吴玠田甲寅秦桧罢给事中程瑀等坐论驳朱胜非疑其党桧并落职主宫观彗出胃乙卯减膳戒辅臣修阙政罢修建康行宫九月戊午朔落秦桧职己未罢修政局辛酉以彗出大赦许中外臣民直言时政陕西诸叛将许令自新壬戌王伦自金国使还入见遣潘致尧等为金国军前通问使附茶药金币进两宫甲子以直徽猷阁郭伟为淮西巡抚使乙丑复以朱胜非为尚书右仆射同中书门下平章事兼知枢密院事戊辰司空山贼李通出降以为都督府亲军统领癸酉以右朝请大夫吕源为浙东福建沿海制置使治定海县知建昌军朱芾击石陂贼余照禽斩之甲戌彗没丙子复以郭仲荀为武泰军节度使诏墨&#有不当者许三省枢密院奏&#给事中中书舍人缴驳台谏论列有司申审庚辰命福建提举茶盐官兼领市舶官辛巳以韩世忠为江南东西路宣抚使他帅臣称宣抚使者并罢壬午遣监察御史明橐等五人宣谕江浙湖广福建诸路仍降诏谕官吏以遣使按察劝惩诛赏之意癸未新作行宫南门成甲申提辖榷货务张纯浚立淮浙盐法增其算总领四川财赋赵开初变四川盐法尽榷之乙酉太白昼见丙戌以知兴元府王似为川陕宣抚处置副使丁亥封右监门卫大将军荥州防御使令畤为安定郡王是月韩世忠遣统制解元袭击刘忠于蕲阳大破之忠奔刘豫冬十月戊子朔置牧马监于饶州庚寅李勃伏诛丙申初置江浙荆湖广南福建路都转运使甲辰潘致尧至楚州通判州事刘晏劫其礼币奔刘豫守臣柴春战死戊申以知平江府赵鼎为江东安抚大使丙辰禁温台二州民结集社会班度量权衡于诸路禁私造者是月颜孝恭招降石陂余贼李宝等十一月辛酉陈颙陷汀州武平县犯梅循二州乙丑初榷明州卤田盐辛未议将抚师江上召侍从官条具利害甲戌命李纲刘洪道程昌解潜会兵捕讨湖寇杨太戊寅范汝为余党范忠掠龙泉县庚辰诏宣谕五使焚所至州县建炎以前已蠲税籍癸未临安大火是月关师古败伪齐兵于抹邦山马友党步谅诣季纲降纲入潭州其党郝晸降王进吴锡禽王浚湖南盗贼悉平十二月丁亥朔命神武前军统领申世景等讨捕范忠己丑伪称荣德帝姬易氏伏诛范忠犯处州巨师古引兵入庐州执王亨送行在甲午李纲罢临安府火丙申振被火家罢浙东沿海制置司丁酉岳飞遣统领徐庆王贵讨禽萍乡贼高聚己亥以胡舜陟为庐寿等州镇抚使金人侵熙秦关师古击败之庚子遣驾部员外郎李愿抚谕川陕江西兵马副钤辖张中彦坐纵暴不法斩于潭州辛丑程昌遣杜湛讨杨钦等败之杀三千余人癸卯川陕宣抚司类试陕西发解进士得周谟等十三人以便宜赐进士出身甲辰罢张浚宣抚处置使仍知枢密院以知夔州卢法原为川陕宣抚处置副使及王似同治司事己酉遣司封员外郎周随亨同抚谕川陕庚戌孟庾自建康来朝辛亥金人犯商州守将邵隆退屯上津李横败伪齐兵复汝州甲寅命孟庾同都督江淮荆浙诸军事诏都督府总治江东西湖北浙西帅臣经画屯田张浚承制以归州隶夔州路是冬金人犯和尚原将士乏食自溃吴璘拔寨弃去虔贼谢达犯惠州三年春正月丁巳朔帝在临安率百官遥拜二帝不受朝贺江西将李宗谅诱戍兵叛寇筠州统领赵进击却之翟琮入西京禽伪齐留守孟邦雄命诸路宪臣兼提举常平司庚申金人犯上津李横破颍顺军伪齐知军兰和降壬戌金人犯金州洵阳县以仇悆为福建两浙淮东路沿海制置使癸亥陈颙围潮州不下引兵趋江西甲子李横复颍昌府乙丑诏中外刑官各务仁平台宪检察月具所平反以闻岁终考察殿最金人陷金州镇抚使王彦焚积聚退保西乡庚午罢行在宗正司命嗣濮王仲湜兼判大宗正事辛未震电雨雹造浑天仪李通为其徒王全所杀壬申命西外宗正移司福州癸酉复祭大火以汤东野为淮东安抚使乙亥以李横为襄阳府邓随郢州镇抚使丁丑登莱山寨统制范温率部兵泛海来归庚辰诏春秋望祭诸陵张浚论奏王似不可为副因引罪求罢不报癸未诏民复业者视垦田多寡定租额赋役乙酉减淮浙蚕盐钱二月丁亥朔升桂州为静江府己丑权邦彦薨浙东贼彭友犯龙泉县辛卯李通余党刘德围舒州吴玠遇金人于饶风关王彦自西乡来会金人分兵攻关统制郭仲败走丁酉饶风关破玠趣西县彦奔达州四川大震张浚被罢职之命以诸军方溃因秘不行复具奏审己亥金帅撒离曷入兴元府经略使刘子羽焚其城走三泉县吴玠退屯仙人关庚子以宗子伯琮为和州防御使赐名瑗寻改贵州辛丑蠲广东诸州被贼民家税壬寅郑州兵马钤辖牛皋彭&#率兵与李横会横以便宜命皋为蔡唐州镇抚使&#知汝州乙巳翟琮遣统制李吉败伪齐兵于伊阳又歼其将梁进之众丁未王似始受宣抚副使之命戊申虔贼周十隆犯循梅汀州诏统制赵祥等合兵捕之庚戌以李横为神武左军副统制京西招抚使改胡舜陟为淮西安抚使辛亥以工部尚书席益&#知政事翰林学士徐俯签书枢密院事壬子王全犯庐州甲寅诏守臣至官半年具上民间利害或边防五事李横遣人奏颍昌之捷诏许横便宜行事乙卯刘光世遣郦琼等屯兵泗州为李横声援是月张浚复以王庶为&#谋官往巴州措置时金兵深入至金牛镇疑有伏由褒斜谷引兵还兴元吴玠刘子羽追击其后杀获甚众三月己未诏岳飞捕虔贼壬戌申命统制巨师古部兵万人屯扬州胡舜陟至庐州王全降甲子以赵鼎为江西安抚大使李横传檄诸军收复东京己巳金人遣兵援刘豫李横败走颍昌复陷壬午以韩世忠为淮南东路宣抚使李纲遣兵击降李宗谅诏戮于市夏四月丁亥朱胜非以母丧去位伪齐知虢州董震及其统制董先来归以震权商虢陕州镇抚使己丑诏江东西湖北浙西募民佃荒田蠲三年租辛卯以刘光世为检校太傅江南东路宣抚使金人去兴元壬辰徙都督府于镇江岳飞军次虔州甲午伪齐知唐州胡安中来归丙申伪齐李成攻陷虢州董先牛皋&#襄阳己亥改谥昭慈献烈皇后为昭慈圣献复举五帝日月之祀庚子增文武小官奉辛丑荆南统制罗广率兵至鼎州杨太众益盛自号大圣天王立锺相少子子义为太子广等不克讨而还丁未岳飞遣统领张宪王贵击彭友禽斩之刘忠为部下王林所杀传首行在戊申以浙西兵马钤辖史康民所部兵为忠锐第九将己酉张浚奏王庶王似卢法原威望素轻乞命刘子羽吴玠并为判官不报辛亥徐文叛奔伪齐五月丙辰以翟琮为河南府孟汝郑州镇抚使董先为副使丁巳遣枢密计议官任直清抚谕襄阳商虢河南诸镇己未命杨沂中招捕严州盗贼辛酉建睦亲宅以董先为商虢陕州镇抚使征河南布衣王忠民为宣教郎至行在辞不受壬戌潘致尧还言金人欲重臣通使以取信遂寝出师之议乙丑罢诸州在任守臣所辟通判丁卯以韩肖胄等充金国军前通问使安化蛮犯边广西经略使许中发兵击之戊辰杨沂中招降严州贼缪罗等捕斩其徒百人魔贼平庚午以岳州数被兵免今年税役壬申诏守令尉佐境内妖民聚集不能觉察致乱者并坐罪知建昌军朱芾讨南丰县贼禽诛其魁黄琛乙亥以方与金国议和禁边兵犯齐境丙子王彦复金州金兵弃均房去韩世忠请以大军还镇江己卯诏淮南统制解元戍泗州余屯江北周随亨李愿宣押王似卢法原至阆州张浚始解使事时已论金牛之功以吴玠为利州路阶成凤州制置使刘子羽为宝文阁直学士王彦为保大军承宣使僚属将帅第赏有差庚辰浚及子羽王庶刘锡等赴行在诏李横等收军还镇辛巳罢宣抚司便宜黜陟六月甲申朔统制巨师古坐违韩世忠节制除名广州编管丙戌复置六部架阁库丁亥禁诸路招纳淮北人及中原军来归者戊子复元佑宰相吕大防官职赠谥庚寅诏降川陕死罪囚释流以下赏吴玠关师古将士壬辰张浚至绵州复奏王似不可任甲午命王率诸军讨杨太己亥罢沿海制置司丁未置国子监及博士弟子员戊申以王林所部兵为忠锐第十将己酉岳飞自虔州班师辛亥发兵屯驻虔广二州弹压盗贼州各三千人是月金人围方山原王似命吴玠发兵救之秋七月己未复置博学宏词科初许任子就试甲子以久旱偿州县和市民物之直丁卯诏访求累朝勋臣曹彬等三百人子孙以备录用戊辰王以舟师发行在己巳诏减膳禁屠弛工役罢苛扰命两浙及诸路宪臣亲按部录囚辛未蠲绍兴二年和市絁帛癸酉吕颐浩等以旱乞罢政帝赐诏曰与其去位曷若同寅协恭交修不逮思所以克厌天心者颐浩等乃复视事乙亥朱胜非起复丙子泉州水溢坏城丁丑遣中使逆趣张浚于道是月四川霖雨地震八月己丑诏岳飞赴行在留精兵万人戍江州翟琮率兵突围&#襄阳诏屯驻其地癸卯罢诸路输禁军阙额钱甲辰以雨旸不时苏湖地震求直言乙巳复置史馆修撰直馆检讨官命郎官兼领著作郎及佐郎戊申罢都转运司己酉诏湖南丁米三分之二均取于民田其一取之丁口辛亥孟庾自军中来朝九月戊午吕颐浩罢诏凡遇水旱灾异监司郡守即具奏毋隐庚申岳飞自江州来朝川陕统领官吴胜败伪齐兵于黄堆寨丙寅以赵鼎为江西安抚制置大使壬申诏中书舍人给事中凡制&#非军期机速必先书押而后报行甲戌伪齐王彦先寇徐宿二州乙亥以刘光世为江东淮西宣抚使置司池州韩世忠为镇江建康府淮南东路宣抚使置司镇江府王为荆南府岳鄂潭鼎沣黄州汉阳军制置使置司鄂州岳飞为江南西路舒蕲州制置使置司江州主管殿前司郭仲荀知明州兼沿海制置使神武中军统制杨沂中兼权殿前司己卯吴胜克莲花城冬十月癸未朱胜非上重修吏部七司&#令格式庚寅加吴玠检校少保壬辰趣王进兵诏宽私盐重法甲午却大理国入贡丁酉残破州县视户口增损立守令考课法己亥禁州县擅增置税场伪齐李成陷邓州辛丑南丹蛮莫公晟围观州焚宝积监杀知监陈烈壬寅伪齐兵逼襄阳李横以粮尽弃城奔荆南知随州李道亦弃城去甲辰王讨湖贼战于鼎口不利伪齐陷郢州守臣李简弃城去申禁私役战士丁未命三省除铨曹奸弊戊辰罢诸路类省试统制石世达及杜湛合兵大破湖贼黄诚于龙阳洲庚戌复置宗正少卿及寺监诸丞是月王彦先引兵至北寿春将渡淮刘光世驻军建康扼马家渡又遣郦琼驻无为军为庐濠声援贼乃还十一月己未以右文殿修撰王伦为都督府&#议官癸亥诏监司帅守察内外宗子病民害政者以闻崔增吴全遇湖贼于阳武口死之甲子韩肖胄等使还乙丑禁沿淮诸寨兵擅侵齐境庚午临安府火甲戌禁掠卖生口入蛮夷&#峒及以铜钱出中国乙亥复元佑十科举士法丁丑命宾横宜观四州市战马戊寅王自鼎州引兵还鄂留统领王渥等四军听程昌宇节制己卯蠲南&#州所负民间献纳钱十六万缗省淮南州县文武官十二月辛巳朔降&#书抚谕吴玠及川陕将士乙酉临安府火戊子又火朱胜非以屡火求罢不允丙申王似承制废通远军己酉金国元帅府遣李永寿王翊来见是岁海寇黎盛犯潮州焚民居毁城去四年春正月辛亥朔帝在临安率文武百官遥拜二帝乙卯增淮浙路盐钞贴纳钱遣章谊等为金国通问使己未程昌宇遣杜湛王渥攻杨太皮真寨破之己巳诏谕王似卢法原吴玠使之协和金人犯宕昌临江寨及花石峡关师古遣统领刘戬分兵拒却之庚午诏诸路将帅毋以两国通使辄弛边备淮南州郡津渡尤慎讥察甲戌罢州县新置弓手乙亥蠲循梅朝惠四州被兵家租赋丙子申&#三省枢密院除官并遵旧制毋相侵紊除拜罢免皆明示黜陟之由戊寅金人犯神坌寨沿北岭至大散关临安府火己卯韩肖冑罢二月壬午诏赃罪至死者仍籍其赀癸未作建康府行宫席益罢乙酉以徐俯兼&#知政事丙戌禁川陕诸将招纳北军湖北军贼檀成犯长阳县解潜遣统领胡勉捕斩之群盗田政自襄阳犯陕州己丑解潜遣统制王恪击政斩之庚寅金人犯两当县乙未诏孟庾赴行在己亥诏三衙管军及将帅观察使以上举忠勇智略可自代者一人辛丑金人犯仙人关癸卯诏权以射殿为景灵宫四时设位朝献丙午张浚入见三月辛亥朔吴玠率杨政吴璘田晟王喜诸将与兀朮战于仙人关大败之兀朮遁去戊午雨雹以赵鼎&#知政事壬戌孟庾至行在罢都督府以其兵属张浚乙丑张浚以资政殿大学士罢寻落职奉祠福州居住己巳蠲淮南州县民租一年辛未日有青赤黄气编次建炎以来诏旨颁诸路癸酉蠲兴元府洋州被兵家税役二年丙子以王似为资政殿学士川陕宣抚使卢法原为端明殿学士与吴玠并充副使关师古为熙河兰廓路安抚制置使夏四月庚辰朔命赵开再任总领四川财赋诏谕川陕官吏兵民以张浚失措当示远窜犹嘉其所用吴玠等能御大敌许国一心止从薄责仍令宣抚司讲求谘访凡扰民咈众之事速厘革之癸未刘子羽白州安置乙酉诏明堂用皇佑典礼兼祀天皇大帝神州地祗以下诸神丙戌吴玠败金兵复凤秦陇州诏特旨处死情法不相当者许大理奏审蠲淮南州军上供钱一年庚寅置孳生牧马监于临安府甲午罢广西提举茶盐司关师古叛以洮岷二州降伪齐吴玠并将师古军乙未诏诸路岁上户口丁酉罢诸州回易库庚子命刘光世遣兵巡边辛丑保静州夷人入贡丙午徐俯罢是月王似承制废符阳军知寿春府罗兴叛降伪齐五月庚戌朔以岳飞兼黄复二州汉阳军德安府制置使癸丑以范冲为宗正少卿兼直史馆重修神宗哲宗正史实录甲寅诏淮南帅臣兼营田使守令以下兼管营田岳飞复郢州斩伪齐守荆超甲子以孟庾兼权枢密院事乙丑赐李横军绢万匹丙寅李成弃襄阳去岳飞复取之金人攻金州镇抚使王彦遣统制许青等与战于汉阴败之罢诸县武尉壬申裁省三省枢密细务责六曹长贰专决癸酉以国史日历所为史馆伪齐收李成余众益兵驻新野岳飞与别将王万夹击复大败之乙亥王彦数败金兵于洵阳县丙子复选宗室子彦之子伯玖育于禁中六月壬申复命川陕类试乙未太白昼见经天戊戌诏神武军神武副军统制统领官并隶枢密院庚子以霖雨罢不急之役壬寅诏三省枢密院凡奉干请墨&#许执奏不行置史馆校勘官作明堂行礼殿于教&#甲辰禁诸军强刺平人为兵已刺者皆释之吴玠乞宫观不允是月荧惑犯南斗岳飞将牛皋复随州执伪齐守王嵩磔之秋七月戊申朔曲赦虔州以吏部尚书胡从年签书枢密院事庚戌以湖南安抚席益为安抚制置大使建昌军军卒修达等作乱杀守臣刘滂江西制置使胡世将遣&#谋侯&#统制丘赟讨之壬子命吴玠通信夏国癸丑湖贼杨钦等破社木寨官军败却小将许筌战殁丙辰赏仙人关之功以吴玠为检校少师奉宁保静军节度使吴璘杨政以下论赏有差丁巳命左右司岁考郎官功过治状以为赏罚庚申复曲端赵哲官壬戌岳飞遣统制王贵张宪击败李成及金兵于邓州之西复邓州禽其将高仲丙寅侯&#引兵入建昌军执修达等十三人斩之罢建州腊茶纲诏江东安抚司招水军千五百人己巳湖贼万余人诣鼎沣二州降刘光世来朝庚午王贵张宪破金齐兵复唐州及信阳军襄汉悉平辛未章谊孙近使还入见粘罕致书约淮南毋得屯兵八月庚辰以赵鼎知枢密院事充川陕宣抚处置使湖贼夏诚等犯枝江县解潜遣将蒋定舟与战败之辛巳吴玠遣统领姚仲攻陇城县克之壬午王以讨贼无功降光州观察使戊子改命赵鼎都督川陕荆襄诸军事乙未遣魏良臣等充金国通问使丙申毁王安石舒王告己亥周十隆出降为官军所掠复遁去犯汀循州壬寅王似罢以岳飞为清远军节度使湖北荆襄潭州制置使代王讨湖贼癸卯以襄阳府随郢唐邓州信阳军六郡为襄阳府路九月戊申减淮浙路盐钞所增贴纳钱壬子夏诚遣将李全功犯公安军解潜遣统制林闰等击斩之安定郡王令畤薨辛酉合祭天地于明堂大赦蠲襄阳等六郡三年租税庚午朱胜非罢金齐合兵自淮阳分道来犯壬申渡淮楚州守臣樊叙弃城去韩世忠自承州退保镇江府癸酉以赵鼎为尚书右仆射同中书门下平章事兼知枢密院事吏部尚书沈与求&#知政事冬十月丙子朔与赵鼎定策亲征命张浚以军援淮东刘光世移军建康车驾择日进发丁丑以孟庾为行宫留守留统制王进一军及神武中军五百人隶之百司不豫军旅之务者听从便避兵己卯韩世忠自镇江率兵复如扬州金人犯滁州以张浚为浙西江东宣抚使金人围亳州席益遣统制吴锡率兵讨猺贼杨再兴大破之壬午伪齐兵犯安丰县癸未复以张浚为资政殿学士提举万寿观兼侍读甲申复以王为建武军承宣使江西沿江制置使丙戌命胡松年诣江上会诸将议进兵戊子韩世忠邀击金人于大仪镇败之又遣将董旼败之于天长县鸦口桥己丑金人攻承州韩世忠遣将成闵解元合兵击于北门败之金人围濠州甲午遣秘书正字杨晨持诏抚谕四川遣侍御史魏矼监察御史田如鳌诣刘光世张浚军中计事光世始移军太平州丙申命后宫自温州泛海如泉州金人陷濠州守臣寇宏弃城走丁酉诏州县团教弓手土兵戊戌帝御舟发临安刘锡杨沂中以禁兵扈从己亥韩世忠捷奏至命收瘗战死将士仍令胡松年致祭庚子张浚率兵发镇江如建康壬寅帝次平江加赠陈东欧阳澈秘阁修撰官其子孙二人各赐田一顷且追咎汪伯彦落观文殿学士黄潜善更不追复命韩世忠杨沂中分兵控扼沿海要地癸卯焚决淮东闸堰赐扈从诸军钱乙巳仇悆遣将孙晖击金人于寿春败之复霍丘安丰二县是月借江浙坊场钱一界以备军费十一月戊申太白昼见庚戌赏承州水寨首领徐康等要击金兵之功转官有差仍蠲承楚泰州水寨民兵赋役十年置沿江烽火放浙东诸郡防城丁夫壬子始下诏声刘豫逆罪谕亲讨之旨以厉六师吴玠遣统制杨从仪等率兵败金人于腊家城癸丑玠乞纳节赎刘子羽罪遂听子羽自便金人入光州甲寅伪齐知光州许纳破石额山寨遂据之乙卯韩世忠遣兵夜劫金人营于承州破之金人犯六合县丙辰掠全椒县三城湖丁巳戒诸路大小臣僚借贷催科纵吏奸扰民及务绝盗贼之伺隙者命董旼赵康直总领淮东水寨戊午以胡松年兼权&#知政事金人陷滁州刘光世移军建康韩世忠移军镇江张浚移军常州己未复命张浚知枢密院事以其尽忠竭节诏谕中外庚申宴犒守江将士癸亥刘光世遣统制王德击金人于滁州之桑根败之揭黄榜招谕湖贼甲子命滁和诸州移治保聚乙丑金人犯滁口己巳刘光世遣统制王师晟等率兵夜入南寿春府袭金人败之执伪齐知府王靖广贼区稠围韶州乐昌县钤辖韩京遣兵击斩之诏张浚视师江上十二月乙亥朔魏良臣王绘还自泗州军前入见戊寅命都督府右军统制李贵部兵屯扼福山镇辛巳命中军统制王进屯兵泰州防扼通泰壬午以枢密都承旨马扩为江西沿江制置副使丙戌吴伦遣兵攻腊家城破之丁亥听两淮避兵民耕种所在闲田壬辰金齐兵逼庐州仇悆婴城固守岳飞所遣统制徐庆牛皋援兵适至败走之刘光世亦遣统制靳赛战于慎县张浚遣统制张宗颜击败金人于六合诏浙江荆湖十有四郡各募水军五百人名横江军两浙十郡沿江海州县招捕巡检土军甲午程昌遣杜湛彭筠合击杨钦破之己亥以来年正旦日食下诏修阙政求直言庚子金人退师辛丑诏葬祭浙西江东二军之死事者壬寅省淮南转运司遣吴松年往常熟县江阴军沿江计议军事癸卯金人去滁州五年春正月乙巳朔日有食之帝在平江府金人去濠州丁未戒诸军战陈毋杀中原民籍充金兵者命鬻官田宅输钱专充军费戊申进庐泰二州守御官属各一官己酉诏前宰执吕颐浩等十九人及行在职事官各条上攻战备御措置绥怀之策免淮南官吏去职之罪仍令还任承州水寨统领仲谅复入楚州庚戌张浚遣统领杨忠闵王进夹击金人于淮南岸败之降其将程师回张延寿辛亥淮东统制崔德明袭败金兵于盱眙召张浚赴行在乙卯浚入见赏沿江监司帅臣供亿之劳各进官一等戊午趣修建康行宫己未诏减淮南诸州犯死罪释流以下囚庚申置诸州军教场选兵专习弓弩立格按试辛酉赠殿中侍御史马伸左谏议大夫韩世忠刘光世张俊入见壬戌以世忠为少保淮东宣抚使驻镇江光世少保淮西宣抚使驻太平俊开府仪同三司江东宣抚使驻建康甲子郦琼复光州降其守许约乙丑罢淮南茶盐提刑司置提点两路公事官一员兼领刑狱茶盐漕运市易事淮西要会州军并置市易务戊辰诏川陕宣抚司招谕陷贼官民庚午命王进合江西广东诸将兵讨周十隆海贼朱聪犯广州又犯泉州壬申刘光世韩世忠张俊入辞命升殿以光世世忠有隙赐酒谕释之皆感激奉诏癸酉伪齐知亳州马泰犯光州权州事王萃率兵拒之是月金主晟殂旻之孙亶立岳飞自池州入朝二月丙子以飞为镇宁崇信军节度使命常州布衣陈得一造新历丁丑帝发平江戊子遣权太常少卿张铢奉迎太庙神主于温州壬午帝至临安进扈从官吏秩一等丙戌以赵鼎为左仆射张浚右仆射并同中书门下平章事兼知枢密院事都督诸路军马岳飞为荆湖南北襄阳府路制置使将兵平湖贼杨太丁亥吴璘杨政攻拔秦州执伪齐守胡宣金帅撒离曷来援政复击败之己丑诏建太庙壬辰命张浚诣江上措置边防诏谕诸路宣抚制置司示以专任之旨以右司谏赵霈论奏得体赐三品服丁酉进执政官秩一等以赏防秋之功戊戌诏淮南宣抚司抚存淮北来归官吏军民己亥直史馆范冲上神宗实录考异庚子诏翰林学士孙近胡交修类编臣僚条具利害章疏以闻甲辰蠲湖南路上供三年是月伪齐商元寇信阳军守臣舒继明被禽死之闰月乙巳朔雨雹丁未胡松年罢戊申雪己酉留四川上供银帛就充军费乙卯以孟庾沈与求并兼权枢密院事丙辰并诸路提举常平入茶盐司罢福建铸钱令转运坑冶司办集丁巳撒离曷欲犯秦州吴玠遣部将牛皓伺之遇于瓦五谷战死癸亥海贼陈感犯雷州官军屡败丁卯王罢命户部尚书章谊措置财用孟庾提领号总制司命川陕宣抚司幕僚摄司事仍权节制军马戊辰置路分总管以处闲退武臣辛未复置宗正丞掌修属籍再蠲荆南府归峡二州荆门公安二军岁贡上供二年三月甲戌朔以王贪纵不武败师误国责授濠州团练使丙子遣枢密计议官吕用中等分使两浙江东西路检察经总制司财用丁丑诏侍从至监察御史馆职已上在内馆职在外侍从官监司帅守各举所知充监司守令寻命馆职专举县令己卯以韩世忠兼镇江府宣抚使刘光世兼太平州宣抚使壬午以都督府参议军事邵溥兼权川陕宣抚副使罢御前军器所提举官并隶工部壬辰命广东福建路招捕朱聪乙未初榷铅锡张浚亲讨湖贼丁酉复移浙西安抚司于临安府庚子罢饶州牧马监夏四月丙午贵池县丞黄大本坐枉法赃杖脊刺配南雄州丁未遣司农丞盖谅持诏抚谕川陕召解潜赴行在王彦知荆南府诸镇抚使至是尽罢戊申太庙神主至自温州己酉以审量滥赏追左银青光禄大夫王序八官及职名仍改正出身庚戌诏内侍遇特恩转官止武功郎壬子访得周后柴叔夏袭封崇义公戊午奉安太庙神主己未更免役保正长法甲子太上皇帝崩于五国城丙寅帝即射殿行朝献景灵宫之礼始以惠恭皇后祔祭募民耕营田官给牛种庚午省四川添差官辛未以诸路税赋畸零增收钱专充上供是月龙图阁直学士致仕杨时卒五月乙亥初谒太庙庚辰命邵溥吴玠裁省四川冗官浮费辛巳名行宫新作书院为资善堂遣何鲜等奉使金国通问二帝中书舍人胡寅言国家与金世雠无通使之义张浚奏使事兵家机权后将辟地复土终归于和未可遽绝乃遣行丁亥立残破州县守令劝民垦田及抛荒殿最格己丑以孟庾知枢密院事壬辰召张浚还行在丁酉诏浚提举详定一司&#令戊戌以贵州防御使瑗为保庆军节度使封建国公徽猷阁待制范冲兼资善堂翊善起居郎朱震兼赞读以盛暑命监司行部囚己亥岳飞军次鼎州庚子周十隆降辛丑命川陕访求元佑党人子孙六月甲辰封武经大夫令矼为安定郡王湖贼杨钦全琮刘诜相继率众诣岳飞降乙巳名新历曰统元丁未并饶州铸钱司于虔州己酉命建国公瑗出就资善堂听读拜范冲朱震出内帑钱赐宗室贫者壬子复省淮南州县冗官癸丑以久旱减膳祈祷禁诸路科率自租税和市军须外皆罢岳飞急攻湖贼水寨贼将陈&#降杨太赴水死余党刘衡等皆降飞急击夏诚斩之丁巳湖贼黄诚斩杨太首挟锺子仪周伦诣都督府降湖湘悉平得户二万七千悉遣归业戊午减福建贡茶岁额之半庚申以旱罢诸路检察财用官丁卯以贼平免沿湖民前二年逋租己巳罢福建诸州枪杖手秋七月壬申朔以仇悆为沿海制置使甲戌免蕲州上供及租税三年戊寅奖谕岳飞抚劳将士趣张浚还朝己卯孟庾罢以沈与求兼权枢密院事及措置财用壬午以金军房州隶襄阳府路伪齐兵寇湖阳县执唐州守臣高青复释之丁亥赐宇文虚中家福建田十顷甲午诏残破州县亲民官计到罢之日户口考殿最韩世忠复镇淮军禽伪齐守王拱丙申蠲湖南路上供米三年及秋租之半丁酉置高峰王口二寨都巡检使益兵戍之八月壬寅朔罢荆南营田司令安抚司措置官兵耕种甲辰定馆职额为十八员壬子诏淮南山水寨都巡检各听守令节制癸丑蠲福建州军借拨常平钱米己未下诏示章惇蔡汴诋诬宣仁圣烈皇后之罪追贬惇昭化军节度副使卞单州团练副使子孙不许在朝命广宫学教内外宗子辛酉诏淮南襄阳府等路团结民社丙寅以诸盗平减湖广江西二十二州犯死罪释徒杖以下囚海贼朱聪降命补水军统领是月伪齐陷光州九月辛未朔罢总制司所增收头子等诸色钱乙亥赐礼部进士汪洋以下二百二十人及第出身唱名始遵故典令馆职侍立殿上壬午加岳飞检校少保伪齐兵寇固始县统领华旺拒战却之寻复光州甲申命沿海州军籍海舶分守要害乙酉赵鼎上重修神宗实录壬辰诏元符上书邪等范柔中等二十七人各官一子以解潜部兵三千隶马军司甲午周十隆复叛犯汀州戊戌遣统领王进李贵讨之冬十月庚戌张浚入见乙卯以席益为四川制置大使位宣抚副使上州军兵马并隶大使司边防重事仍令宣抚司处置李纲为浙西制置大使吕颐浩为湖南制置大使戊午诏川陕类试合格第一人依殿试第三人例推恩余并同赐进士出身特奏名进士命宣抚选宫试时务策沣州贼雷德进降乙丑伪齐兵寇涟水军韩世忠遣统制呼延通等逆击败之十一月庚午朔初置节度使以下金字牙符命都督府掌之给将帅立战功者命州县卖户帖以助军费癸酉诏守臣死节昭著者毋限品秩并赐谥乙亥征和靖处士尹焞于涪州命为崇政殿说书戊寅郊辛巳复置淮南提举盐事官壬午出宫女三千人甲申权减宰执及行在官吏奉乙酉以赵开为四川都转运使丙戌命张浚视师荆襄川陜戊子知衡州裴廪坐调夫筑城冻死二千余人除名岭南高州编管乙未出内帑绵绢赐宗室丁酉罢催税户长十二月己亥朔以岳飞为荆湖南北襄阳府路蕲黄州招讨使杨沂中权主管殿前司并统神武中军庚子改神武四军及巡卫军号行营五护军辛丑以都督府兵隶三衙命左右司枢密院检详官&#考中兴已行条例修为定法乙巳禁服用翠羽己酉免侍从官轮对庚戌汰横江水军三之一癸丑命两淮川陕荆襄湖南诸帅府参谋官各一员提点屯田癸亥禁川陕州县官悉用川陕人丙寅都督府遣&#议军事刘子羽主管机宜文字熊彦诗抚谕川陕且察边备虚实戊辰夜雨雹六年春正月辛未蠲贫民户帖钱之半无物产者悉除之癸酉命给事中中书舍人甄元佑党籍乙亥以内重外轻命省台寺监及监司守令居职及二年者许更迭出入除擢丁丑诏凡入粟补官者毋授亲民刑法之职壬午赐宗子伯玖名璩为和州防御使罢绵州宣抚副使命吴玠专治兵事罢御史平反刑狱赏丙戌张浚视师荆襄入辞己丑安定郡王令矼薨庚寅还预借坊场钱辛卯诏监司帅臣慢令失职者令张浚黜陟以闻甲午振江湖福建浙东饥民命监司帅臣分选僚属及提举常平官躬行检察戊戌命鬻通直郎合门宣赞舍人以下官二月庚子以诸路宣抚制置大使并兼营田大使宣抚副使招讨安抚使并兼营田使壬寅雨雪改江淮屯田为营田甲辰置行在交子务印交子钱引给诸路令公私同见钱行用戊申岳飞入见复以襄阳府路为京西南路辛亥诏张浚暂赴行在奏事甲寅以兵部尚书都督府&#谋折彦质签书枢密院事乙卯韩世忠引兵攻宿迁县统制呼延通与金兵战败之禽其将孛堇牙合沣州贼徒伍俊杀雷德进持其首诣鼎州降丙辰韩世忠围淮阳军复置诸路市易务戊午命杨沂中以兵万人听都督行府调遣己未遣户部侍郎刘宁止如镇江府总领三宣抚司钱粮辛酉兀朮救淮阳韩世忠引兵归楚州壬戌以折彦质兼权参知政事癸亥沈与求罢李纲入见是月张浚至江上会诸将议事命张浚进屯盱眙三月戊辰朔初收官告绫纸钱名均房州民兵曰保胜又命招刺三千人赐名必胜军己巳以韩世忠为京东淮东路宣抚处置使岳飞为京西湖北路宣抚副使辛未蠲旱伤州县民积欠钱帛租税己卯趣岳飞如鄂州措置军事辛巳以枢密副都承旨马扩为沿海制置副使壬午金齐兵犯涟水军韩世忠击败之壬辰宽四川灾伤州县户帖钱之半夏四月戊戌朔湖南贼黄旺犯桂阳监甲辰伪齐兵陷唐州团练判官扈举臣推官张从之等皆死岳飞以母丧去官丙午诏飞起复己酉诏文武臣僚能决胜强敌恢复境土者赐功臣号庚戌始训诸宗子名甲寅赏淮阳功呼延通等进官有差余受赏者凡万七千人刘光世遣副统制王师晟郦琼袭伪齐兵于刘龙城破之禽其统制华知刚己未命福建安抚司发水军讨海贼郑庆辛酉禁四川伐并边山林甲子以韩世忠为横海武宁安化军节度使号扬武翊运功臣除商旅缗钱税丙寅复行在官吏奉蠲东京民渡淮南商贩之税五月戊戌朔禁以鹿胎为冠癸酉诏未经上殿臣僚先令三省审察然后引对戊寅以四川监司地远玩法应有违戾令制置大使按劾壬午诏大理寺议狱不合即诣刑部关决刑部不能定同赴都堂禀议赐吴玠四川户帖钱十万缗犒军癸未禁淮南州县收额外色租乙酉改交子为关子罢交子务庚寅以刘光世为保静宁武宁国军节度使壬辰以张俊进屯盱眙改崇信奉宁军节度使甲午禁销钱及私铸铜器丙申诏监司虑囚不能&#及者听遣官着为令六月乙巳朔夜地震己酉求直言甲寅张浚渡江抚淮上诸屯命刘光世自当涂进屯庐州岳飞自九江进屯襄阳杨沂中屯泗州戊午诏两淮沿江守臣并以满三年为任辛酉封集英殿修撰令为安定郡王秋七月壬申以司农少卿樊宾提领营田公事癸未诏张浚暂赴行在癸巳罢川陕便宜差遣监司守贰以金州隶川陕路均房二州隶京西南路郭浩为永兴军路经略安抚使兼知金州合门宣赞舍人邵隆知商州听浩节制经理商虢是月刘光世复寿春府八月己亥范宗尹薨庚子赐左司谏陈公辅三品服癸卯以徽猷阁直学士李迨为四川都转运使甲辰诏谕将士将亲征岳飞遣统制牛皋破伪齐镇汝军禽其守薛亨乙巳命权殿前司解潜等帅精兵扈从主管步军司边顺留兵守临安知临安府梁汝嘉为巡幸随军都转运使丁未以秦桧为醴泉观使兼侍读行宫留守孟庾提举万寿观兼侍读同留守戊申岳飞遣将杨再兴复西京长水县己酉命秦桧孟庾权&#决尚书省枢密院事庚戌蠲虔州残破诸县逋负梅州夏秋两税听广东经略安抚司便宜措置盗贼辛亥奉神主发临安丁巳权罢经筵进讲己未预借江浙民来年夏税絁帛折米输官庚申增给职事官米月三斛是月张浚城盱眙进屯泗州岳飞及伪齐李成孔彦舟连战至蔡州克之伪守刘永寿举城降九月丙寅朔帝发临安岳飞遣统制王贵郝晸董克复虢州卢氏县癸酉帝次平江戊寅命职事官日一员轮对壬午岳飞以孤军无援复还鄂州癸未权奉安神主于平江能仁寺戊子以户部郎官霍蠡总领岳飞军钱粮庚寅张浚入奏复如镇江辛卯立贼徒相招首罪赏格赏镇淮军功进统制王德等官是月刘豫闻亲征告急于金主亶求援亶不许豫自起兵三十万命子麟趣合肥侄猊出涡口引兵分道入寇冬十月丙申招西北流寓人补阙额禁军丁酉裁定淮南路租额刘麟寇淮西张浚遣杨沂中张宗颜等分兵御之戊戌沂中至濠州刘光世已弃庐州而南俊遣人督还光世不得已驻兵应沂中遣统制王德郦琼及贼将崔皋贾泽王遇战皆败之贼兵攻寿春府芍陂寨守臣孙晖拒战又败之辛丑罢四川监酒官百余员壬寅以梁汝嘉兼浙西淮东沿海制置使前护副军都统制王彦副之癸卯赵鼎请降&#谕张浚令光世沂中及张俊全军引还为防江之计甲辰又诏浚督将士僇力破贼皆未达刘猊犯定远县沂中进战大败之于藕塘猊挺身遁麟在顺昌闻之拔寨去刘光世遗王德及沂中追麟至南寿春而还孔彦舟亦解光州围而去戊申命解潜遣兵千人守青龙港口癸丑张俊杨沂中引兵攻寿春府不克而还乙卯诏诸军所俘人民给钱米遣归丁巳惠州军贼曾衮作乱庚申摧锋军统制韩京募敢死士夜袭破之衮寻出降壬戌日中有黑子没十二月甲午朔诏降庐光濠等州死罪释流以下囚召秦桧赴行在张浚入见请幸建康赵鼎请还临安戊戌韩世忠攻淮阳军及金人战败之辛丑城南寿春府壬寅赵鼎罢遣右司员外郎范直方宣谕川陕抚问吴玠将士甲辰命都督府参议军事吕祉如建康措置移跸丙午折彦质罢丁未赏淮西功加张俊少保改镇洮崇信奉宁军节度使杨沂中保成军节度使殿前都虞候戊申命秦桧赴讲筵供职孟庾为行宫留守辛亥以资政殿学士张守&#知政事兼权枢密院事丙辰以吕颐浩为浙西安抚制置大使判临安府丁巳以刘光世为护国镇安保静军节度使戊午诏凡因民事被罪者不许亲民己未命辰沅靖沣四州以闲田募刀弩手三千五百人为额右司谏陈公辅乞禁程氏学诏士大夫之学宜以孔孟为师庶几言行相称可济时用庚申以安化郡王王&#死节太原赐其家田十顷辛酉以山阴诸暨等四十县为大邑并命堂除
