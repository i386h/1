<!-- { "loadSidebar": true } -->
按唐书德宗本纪德宗神武圣文皇帝讳适代宗长子也母曰睿真皇太后沈氏初沈氏以开元末选入代宗宫安禄山之乱元宗避贼于蜀诸王妃妾不及从者皆为贼所得拘之东都之掖庭代宗克东都得沈氏留之宫中史思明再陷东都遂失所在肃宗元年建丑月封德宗奉节郡王代宗即位史朝义据东都乃以德宗为天下兵马元帅进封鲁王八月徙封雍王宝应元年十月屯于陕州诸将进击史朝义败之朝义走河北遂克东都十一月史朝义死幽州守将李怀仙斩其首来献河北平以功兼尚书令与功臣郭子仪李光弼等皆赐铁券图形凌烟阁广德二年二月立为皇太子大历十四年五月辛酉代宗崩癸亥即皇帝位于太极殿闰月甲戌贬常衮为河南少尹以河南少尹崔佑甫为门下侍郎同中书门下平章事丙子罢诸州府及新罗渤海贡鹰鹞戊寅罢山南贡枇杷江南甘橘非供宗庙者辛巳罢邕府岁贡奴婢癸未罢梨园乐工三百人&#南贡生春酒甲申郭子仪为尚父兼太尉中书令丙戌罢献祥瑞贡器以金银饰者还之丁亥出宫人放舞象三十有二于荆山之阳六月己亥大赦赐文武官阶爵民为户者占爵一级减乘舆服御士庶田宅车服逾制者有司为立法度禁百官置邸贩鬻武德至德将相有功者子孙予官庚子进封子宣城郡王诵为宣王封子谟为舒王谌通王谅虔王详肃王谦资王乙巳封弟乃为益王迅隋王遂蜀王丙午诏六品以上清望官日二人待制癸丑命皇族五等以上居四方者家一人赴山陵己未罢扬州贡镜幽州贡麝癸亥举可刺史京令者七月戊辰朔日有食之庚午弛邕州金坑禁辛卯罢榷酤八月甲辰道州司马杨炎为门下侍郎怀州刺史乔琳为御史大夫同中书门下平章事乙巳还吐蕃俘十月丁酉吐蕃云南蛮寇黎茂文扶四州凤翔节度使朱泚金吾卫大将军曲环败之于七盘城己酉葬睿文孝武皇帝于元陵戊午罢九成宫贡立兽炭襄州蔗蒻工辛酉以沙苑豢豕三千给贫民十一月壬午乔琳罢十二月乙卯立宣王诵为皇太子丙寅晦日有食之建中元年正月丁卯改元群臣上尊号曰圣神文武皇帝己巳朝献于太清宫庚午朝享于太庙辛未有事于南郊大赦赐文武官阶勋爵遣黜陟使于天下赐子为父后者勋两转二月丙申初定两税四月乙未四镇北庭行军别驾刘文喜反于泾州伏诛己亥地震六月甲午崔佑甫薨七月丙寅王国良降己丑杀忠州刺史刘晏八月丁巳遥尊母沈氏为皇太后九月己卯雷庚寅睦王述为奉迎皇太后使是冬无雪黄河滹沱易水溢二年正月戊辰成德军节度使李宝臣卒其子惟岳自称留后幽州卢龙军节度使朱淊讨之魏博节度使田悦反神策都虞候李晟河东节度使马燧昭义军节度使李抱真河阳节度副使李芃讨之永平军节度使李勉为汴滑陈怀郑汝陕河阳三城宋亳颍节度都统二月乙巳御史大夫卢杞为门下侍郎同中书门下平章事乙卯振武军乱杀其使彭令芳及监军刘惠光丁巳发兵屯关东誓师于望春楼山南东道节度使梁崇义反五月京师雨雹庚申置待诏官三十人六月荧惑太白斗于东井癸巳淮宁军节度使李希烈为汉南汉北兵马招讨使以讨梁崇义辛丑郭子仪薨七月庚申杨炎罢检校尚书右仆射侯希逸为司空前永平军节度使张镒为中书侍郎同中书门下平章事侯希逸薨癸未马燧李抱真及田悦战于临洺败之八月剑南西川节度使张延赏东川节度使王叔邕山南东道节度使贾耽荆南节度使李昌陈少游讨梁崇义以李希烈为诸军都统辛卯平卢军节度使李正己卒其子纳自称留后壬子梁崇义伏诛九月李纳陷宋州李惟岳将张孝忠以易定二州降壬戌赐立功士卒帛禀死事家三岁十月戊申李纳将李洧以徐州降十一月辛酉纳寇徐州宣武军节度使刘洽败之于七里沟丁丑马燧及田悦战于双冈败之甲申李纳将王涉以海州降十二月丁酉马万通以密州降马燧为魏博招讨使是岁杀崖州司马杨炎三年正月丙寅朱淊成德军节度使张孝忠及李惟岳战于束鹿败之辛未减常膳及太子诸王食物复榷酤癸未李纳陷海密二州闰月乙未李惟岳将康日知以赵州降甲辰惟岳伏诛其将杨荣国以深州降庚戌马燧及田悦战于洹水败之是月悦将李再春以博州降田昂以洺州降二月戊午李惟岳将杨政义以定州降甲戌给复易定深赵恒冀六州三年赦吏民为李惟岳迫胁者己卯震通化门四月戊午李纳将李士真以德棣二州降甲子借商钱甲戌昭义军节度副使卢元卿为魏博澶相招讨使戊寅张镒罢壬午杀殿中侍御史郑詹是月朱淊反陷德棣二州五月辛卯朔方军节度使李怀光讨田悦六月甲子京师地震冀观察使王武俊反辛巳李怀光马燧李芃李抱真及朱淊王武俊田悦战于连箧山败绩七月壬辰殿中丞李云端谋反伏诛癸巳停借商钱令八月癸丑演州司马李孟秋峰州刺史皮岸反伏诛九月丁亥初税商钱茶漆竹木十月丙辰吏部侍郎关播为中书侍郎同中书门下平章事李希烈反丙子肃王详薨四年正月丁亥凤翔节度使张镒及吐蕃尚结赞盟于清水庚寅李希烈陷汝州执刺史李元平戊戌东都汝行营节度使哥舒讨李希烈二月丁卯克汝州三月辛卯李希烈寇鄂州刺史李兼败之丁酉荆南节度使张伯仪及李希烈战于安州败绩四月庚申李勉为淮西招讨处置使哥舒曜副之张伯仪为淮西应援招讨使贾耽江南西道节度使嗣曹王&#副之甲子京师地震生毛丙子哥舒曜及李希烈战于颍桥败之五月辛巳京师地震乙酉颍王薨乙未刘洽为淄青兖郓招讨制置使六月庚戌税屋间架算除陌钱丁卯徙封逾为丹王遘简王七月马燧为魏博澶相节度招讨使壬辰卢杞关播李忠臣及吐蕃区颊赞盟于京师八月丁未李希烈寇襄城乙卯希烈将曹季昌以隋州降庚申有星陨于京师九月丙戌神策军行营兵马使刘德信及李希烈战于扈涧败绩庚子舒王谟为荆襄江西沔鄂节度诸军行营兵马都元帅徙封普王十月泾原节度使姚令言反犯京师戊申如奉天朱泚反庚戌泚杀司农卿段秀实及左骁卫将军刘海宾凤翔后营将李楚琳杀节度使张镒自称留后癸丑李希烈陷襄城宣武军兵马使高翼死之甲寅朱泚杀泾原节度都虞候何明礼乙卯杀尚书右仆射崔宁丁巳户部尚书萧复为吏部尚书吏部郎中刘从一为邢部侍郎京兆府户曹参军翰林学士姜公辅为谏议大夫同中书门下平章事朱泚犯奉天禁军败绩于城东辛酉灵盐节度留后杜希全鄜坊节度使李建徽及朱泚战于漠谷败绩癸亥刘德信及泚战于思子陵败之甲子行在都虞候浑瑊及泚战于城下败之左龙武军大将军吕希倩死之乙丑将军高重杰死之是月商州军乱杀其刺史谢良辅十一月&#南西川兵马使张朏逐节度使张延赏伏诛癸巳李怀光及朱泚战于鲁店败之怀光为中书令朔方邠宁同华陕虢河中晋绛慈隰行营兵马副元帅十二月朱泚陷华州壬戌贬卢杞为新州司马庚午李希烈陷汴郑二州兴元元年正月癸酉大赦改元去圣神文武号复李希烈田悦王武俊李纳官爵赴奉天收京城将士有罪减三等子孙减二等在行营者赐勋五转赐文武官阶勋爵罢间架竹木茶漆税及除陌钱给复奉天五年城中十年关播罢丙戌吏部侍郎卢翰为兵部侍郎同中书门下平章事戊子萧复为山南东西荆湖淮南江西鄂岳浙江东西福建岭南宣慰安抚使戊戌刘洽为汴滑宋亳都统副使二月甲子李怀光为太尉怀光反丁卯如梁州怀光将孟庭保以兵来追左卫大将军侯仲庄败之于驿店三月李怀光夺鄜坊京畿金商节度使李建徽神策军兵马使阳惠元兵惠元死之癸酉魏博兵马使田绪杀其节度使田税自称留后甲戌李怀光杀左厢兵马使张名振右武锋兵马使石演芬丁亥李晟为京畿渭北鄜坊丹延节度招讨使神策行营兵马使尚可孤为神策京畿渭南商州节度招讨使壬辰次梁州丁酉刘洽权知汴滑宋亳都统兵马事己亥浑瑊为朔方邠宁振武永平奉天行营兵马副元帅四月李怀光陷坊州甲辰李晟为京畿渭北商华兵马副元帅甲寅姜公辅罢泾原兵马使田希鉴杀其节度使冯河清自称留后乙丑浑瑊及朱滔战于武亭川败之丁卯义王玭薨是月坊州刺史窦觎克坊州五月癸酉泾王侹薨丙子李抱真王武俊及朱滔战于经城败之壬辰尚可孤及朱泚战于蓝田之西败之乙未李晟又败之于苑北戊戌又败之于白华复京师六月癸卯姚令言伏诛甲辰朱泚伏诛己酉李晟为司徒中书令癸丑以梁州为兴元府给复一年耆老加版授甲寅浑瑊为侍中己巳给复洋州一年加给兴元一年免凤州今岁税父老加版授七月丙子次凤翔免今岁秋税八十以上版授刺史余授上佐丁丑葬宗室遇害者壬午至自兴元丁亥李怀光杀宣慰使孔巢父辛卯大赦赐百官将士阶勋爵收京城者升八资给复京兆府一年是月嗣曹王&#及李希烈战于应山败之八月癸卯李晟为凤翔陇右诸军泾原四镇北庭行营兵马副元帅马燧为晋慈隰诸军行营兵马副元帅浑瑊为河中同绛陜虢诸军行营兵马副元帅丙午浑瑊兼朔方行营兵马副元帅己酉延王玢隋王迅薨十月辛丑李勉检校司徒同中书门下平章事闰月戊子李希烈将李澄以滑州降十一月癸卯刘洽邠陇行营节度使曲环及李希烈战于陈州败之戊午克汴州乙丑萧复罢十二月乙酉浑瑊及李怀光战于干坑败绩是岁陈王珪薨贞元元年正月丁酉大赦改元罢榷税三月李怀光杀步军兵马使田仙浩都虞候吕鸣岳丁未李希烈陷邓州杀唐邓隋招讨使黄金岳是春旱四月乙丑徙封谊为舒王壬午浑瑊及李怀光战于长春宫败之丙戌马燧浑瑊为河中招抚使六月己丑幽州卢龙军节度使朱滔卒涿州刺史刘怦自称留后辛卯&#南西川节度使张延赏为中书侍郎同中书门下平章事戊子马燧及李怀光战于陶城败之七月灞浐竭庚子大风拔木八月袭封配飨功臣子孙甲子以旱避正殿减膳甲戌李怀光伏诛己卯给复河中同绛二州一年马燧为侍中张延赏罢丙戌李希烈杀宣慰使颜真卿九月辛亥刘从一罢庚申幽州卢龙军节度使刘怦卒其子济自称留后是秋雨木冰十一月癸卯有事于南郊大赦赐奉天兴元扈从百官收京将士阶勋爵二年正月丙申诏减御膳之半周贫乏者授以官壬寅卢翰罢吏部侍郎刘滋为左散骑常侍给事中崔造中书舍人齐映同中书门下平章事二月癸亥山南东道节度使樊泽及李希烈战于泌河败之四月丙寅希烈伏诛甲戌雨土甲申给复淮西二年五月李希烈将李惠登以随州降己酉地震六月癸未沧州刺史程日华卒其子怀直自称观察留后是月淮西兵马使吴少诚杀其节度使陈仙奇自称留后七月李希烈将薛翼以唐州降侯召以光州降八月丙子大雨雹丙戌吐蕃寇邠宁泾陇四州九月乙巳寇好畤李晟败之于汧阳十月癸酉邠宁节度使韩游又败之于平川十一月甲午立淑妃王氏为皇后丁酉皇后崩辛丑吐蕃陷盐州十二月丁巳陷夏州马燧为绥银麟胜招讨使庚申崔造罢甲戌以吐蕃寇边避正殿三年正月壬寅尚书左仆射张延赏同中书门下平章事壬子刘滋罢贬齐映为夔州刺史兵部侍郎柳浑同中书门下平章事二月己卯华州潼关节度使骆元光克盐夏二州甲申葬昭德皇后于靖陵三月丁未李晟为太尉辛亥马燧罢副元帅五月扬州江溢吴少诚杀申州刺史张伯元殿中侍御史郑常闰月辛未浑瑊及吐蕃盟于平凉吐蕃执会盟副使兵部尚书崔汉衡杀判官殿中侍御史韩弇戊寅太白昼见六月吐蕃寇盐夏二州丙戌马燧为司徒前陜虢观察使李泌为中书侍郎同中书门下平章事七月甲子朔方节度使杜希全为朔方灵盐丰夏绥银节度都统壬申张延赏薨八月辛巳朔日有食之己丑柳浑罢戊申吐蕃寇青石岭陇州刺史苏清沔败之庚戌禁大马出蒲潼武关九月丁巳吐蕃寇汧阳丙寅陷华亭及连云堡十月甲申寇丰义韩游败之乙酉寇长武城城使韩全义败之壬辰射生将韩钦绪谋反伏诛十一月己卯京师东都河中地震十二月庚辰猎于新店四年正月庚戌朔京师地震大赦刺史予一子官增户垦田者加阶县令减选九品以上官言事壬申刘元佐为四镇北庭行营泾原节度副元帅是月金房二州地震江溢山裂雨木冰于陈留四月河南淮海地生毛己亥福建军乱逐其观察使吴诜大将郝诫溢自称留后五月吐蕃寇泾邠宁庆鄜五州六月己亥封子謜为邕王七月庚戌浑瑊为邠宁庆副元帅癸丑宁州军乱邠宁都虞候杨朝晟败之己未奚室韦寇振武是月河水黑八月灞水溢九月庚申吐蕃寇宁州邠宁节度使张献甫败之冬筑夹城是岁京师地震二十五年正月甲辰朔日有食之二月庚子大理卿董晋为门下侍郎御史大夫窦参为中书侍郎同中书门下平章事三月甲辰李泌薨夏吐蕃寇长武城韩全义败之于佛堂原九月丙午剑南西川节度使韦&#败吐蕃于台登北谷克嶲州十月岭南节度使李复克琼州六年春旱闰四月乙卯诏常参官畿县令言事免京兆府夏税八月辛丑杀皇太子妃萧氏十一月戊辰朝献于太清宫己巳朝享于太庙庚午有事于南郊赐文武官阶爵降囚罪徒以下原之葬战亡暴骨者是岁吐蕃陷北庭都护府节度使杨袭古奔于西州七年正月己巳襄王&#薨四月安南首领杜英翰反伏诛五月甲申端王遇薨九月回鹘杀杨袭古十一月戊戌睦王述薨是冬无雪八年二月庚子雨土三月甲申宣武军节度使刘元佐卒其子士宁自称留后四月吐蕃寇灵州丁亥杀左谏议大夫知制诰吴通元乙未贬窦参为郴州别驾尚书左丞赵憬兵部侍郎陆贽为中书侍郎同中书门下平章事五月己未大风发太庙屋瓦癸酉平卢军节度使李纳卒其子师古自称留后六月淮水溢吐蕃寇连云堡大将王进用死之九月丁巳韦&#及吐蕃战于维州败之十一月壬子朔日有食之庚午山南西道节度使严震及吐蕃战于黑水堡败之是月幽州卢龙军节度使刘济及其弟瀛州刺史澭战于瀛州澭败奔于京师十二月甲辰猎于城东九年正月癸酉复税茶四月辛酉关辅河中地震五月甲辰义成军节度使贾耽为尚书右仆射尚书右丞卢迈同中书门下平章事丙午董晋罢八月庚戌李晟薨十一月癸未朝献于太清宫甲申朝享于太庙乙酉有事于南郊大赦十二月丙辰宣武军将李万荣逐其节度使刘士宁自称留后十年正月壬辰南诏蛮败吐蕃于神川来献捷四月癸卯朔赦京城戊申地震癸丑又震是月太白昼见六月丙寅韦&#败吐蕃克峨和城自春不雨至于是月辛未雨大风拔木七月西原蛮叛八月陷钦横浔贵四州十月昭义军节度留后王虔休及摄洺州刺史元谊战于鸡泽败之十二月丙辰猎于城南壬戌贬陆贽为太子宾客十一年四月丙寅奚寇平州刘济败之于青都山五月庚午中书门下虑囚八月辛亥马燧薨九月横海军兵马使程怀信逐其兄节度使怀直自称留后十月朗蜀二州江溢十二月戊辰猎于苑中十二年二月己卯吐蕃寇嶲州刺史曹高仕败之三月丙辰韶王暹薨四月庚午魏博节度使田绪卒其子季安自称留后六月己丑宣武军节度使李万荣卒其子乃自称兵马使伏诛七月戊戌韩王迥薨八月己未朔日有食之丙戌赵憬薨九月吐蕃寇庆州十月甲戌右谏议大夫崔损给事中赵宗儒同中书门下平章事十三年正月壬寅吐蕃请和四月辛酉以旱虑囚壬戌雩于兴庆宫五月壬寅吐蕃寇嶲州曹高仕败之庚戌义宁军乱杀其将常楚客七月乙未京师地震九月己丑卢迈罢十四年三月丙申凤翔监军使西门去奢杀其将夏侯衍五月己酉始雷闰月辛亥有星陨于西北辛酉长武城军乱逐其使韩全义六月丙申归化堡军乱逐其将张国诚泾原节度使刘昌败之七月壬申赵宗儒罢工部侍郎郑余庆为中书侍郎同中书门下平章事九月丁卯杞王倕薨十二月壬寅明州将栗锽杀其刺史卢云以反是冬无雪京师饥十五年正月甲寅雅王逸薨壬戌郴州蓝山崩二月乙酉宣武军乱杀节度行军司马陆长源宋州刺史刘逸淮自称留后三月甲寅彰义军节度使吴少诚反陷唐州守将张嘉瑜死之四月乙未栗锽伏诛九月乙巳陈许节度留后上官涗及吴少诚战于临颍败绩丙午少诚寇许州庚戌宣武军节度使刘全谅卒都知兵马使韩弘自称留后丙辰宣武河阳郑滑东都汝成德幽州淄青魏博易定泽潞河东淮南徐泗山南东西鄂岳军讨吴少诚十月己丑邕王謜薨十一月丁未山南东道节度使于崸及吴少诚战于吴房败之陈许节度使上官涗又败之于柴篱辛亥安黄节度使伊慎又败之于钟山十二月庚午寿州刺史王宗又败之于秋栅辛未浑瑊薨乙未诸道兵溃于小&#河十六年正月乙巳易定兵及吴少诚战败绩二月乙酉盐夏绥银节度使韩全义为蔡州行营招讨处置使上官涗副之四月丁亥黔中宴设将傅近逐其观察使吴士宗五月庚戌韩全义及吴少诚战于广利城败绩壬子徐泗濠节度使张建封卒其子愔自称知军事七月丁巳伊慎及吴少诚战于申州败之己未韦&#克吐蕃末恭城丙寅韩全义及吴少诚战于五楼败绩八月刘济及其弟涿州刺史源战于涿州源败执之己丑杀遂州别驾崔位韦&#克吐蕃颙城九月庚戌贬郑余庆为郴州司马庚申太常卿齐抗为中书侍郎同中书门下平章事十月辛未杀通州别驾崔河图是岁京师饥十七年二月丁酉大雨雹己亥霜乙巳韦&#及吐蕃战于鹿危山败之戊申大雨雹震电庚戌大雪雨雹五月壬戌朔日有食之六月丙申宁州军乱杀其刺史刘南金己亥浙西观察使李锜杀上封事人崔善贞丁巳成德军节度使王武俊卒其子士真自称留后七月陨霜杀菽戊寅吐蕃寇盐州己丑陷麟州刺史郭锋死之九月乙亥韦&#败吐蕃于雅州克木波城是岁嘉王运薨十八年七月乙亥罢正衙奏事十二月环王陷欢爱二州十九年二月己亥安南将王季元逐其经略使裴泰兵马使赵均败之三月壬子淮南节度使杜佑检校司空同中书门下平章事七月己未齐抗罢自正月不雨至于是月甲戌雨闰十月庚戌盐州将李庭俊反伏诛丁巳崔损薨十二月庚申太常卿高郢为中书侍郎吏部侍郎郑珣瑜为门下侍郎同中书门下平章事二十年二月庚戌大雨雹七月癸酉大雨雹冬雨木冰二十一年正月癸巳皇帝崩于会宁殿年六十四按旧唐书德宗本纪德宗神武孝文皇帝讳适代宗长子母曰睿真皇后沈氏天宝元年四月癸巳生于长安大内之东宫其年十二月拜特进封奉节郡王代宗即位之年五月以上为天下兵马元帅改封鲁王八月改封雍王时史朝义据东都十月遣上会诸军于陜州大举讨贼十一月破贼于洛阳进收东都河南平定朝义走河北分命诸将追之俄而贼将李怀仙斩朝义首以献河北平以元帅功拜尚书令食实封二千户与郭子仪等八人图形凌烟阁广德二年二月立为皇太子大历十四年五月辛酉代宗崩癸亥即位于太极殿闰月壬申贬中书舍人崔佑甫为河南少尹甲戌贬门下侍郎平章事常衮为潮州刺史召崔佑甫为门下侍郎同中书门下平章事丙子诏诸州府新罗渤海岁贡鹰鹞皆停戊寅诏山南枇杷江南柑橘岁一贡以供宗庙余贡皆停庚寅以兵部尚书路嗣恭为东都留守以常州刺史萧复为潭州刺史湖南团练观察使辛巳罢邕府岁贡奴婢癸未改括州为处州括苍县为丽水县停梨园使及伶官之冗食者三百人留者皆隶太常剑南岁贡春酒十斛罢之甲申以司徒兼中书令河中尹灵州大都督单于镇北大都护充关内河东副元帅朔方节度关内支盐池六城水运大使押诸蕃部落管内及河阳等道观察使上柱国汾阳郡王山陵使食实封一千九百户郭子仪可加号尚父守太尉余官如故加实封通前二千户月给一千五百人粮马二百匹草料以朔方都虞候李怀光为河中尹邠宁庆晋绛慈隰等州节度观察使以朔方右留后常谦光兼灵州大都督西受降城定远军天德盐夏丰节度等使以朔方左留后单于副都护浑瑊为单于大都护振武东军中二受降城镇北及绥银麟胜等军州节度营田使丙戌诏禁天下不得贡珍禽异兽银器勿以金饰丁亥诏文单国所献舞象三十二令放荆山之阳五坊鹰犬皆放之出宫女百余人己丑以右羽林大将军吴希光检校散骑常侍兼御史中丞充渭北鄜坊丹延都团练观察使辛卯以河阳三城镇遏使马燧检校工部尚书兼太原尹御史大夫北都留守河东节度使壬辰以河东节度留后鲍防为京畿观察使陈州刺史李芃检校太常少卿为东阳三城镇遏使癸巳以寿州刺史杜亚为江西观察使甲午册太尉子仪自开元以来册礼多费天宝中杨国忠册司空至是行子仪之册以江西观察使杜亚为陜州长史充转运使丙申诏兵部侍郎黎干害若豺狼特进刘忠翼掩义隐贼并除名长流既行俱赐死丁酉以京畿观察使鲍防为福州刺史福建都团练观察使以户部侍郎判度支韩滉为太常卿吏部尚书刘晏判度支盐铁转运等使初晏与滉分掌天下财赋至是晏都领之六月己亥朔御丹凤楼大赦天下罪无轻重咸赦除之内外文武三品已上赐爵一级四品已下加一阶致仕官同见任百姓为户者赐占爵一级加李正己司徒太子太傅崔宁李勉本官同平章事天下进献事缘郊祀陵庙所须依前勿阙余并停诸州刺史上佐令后准式入计诸州刺史常参官父在未有官量与五品致仕官父亡没与追赠自至德已来别&#或因人奏或临事颁行差列不同使人疑惑中书门下与详定官决取堪久长行用者编入格条自今更不得奏置寺观及度人庚子封元子诵为宣王次子谟为舒王谌为通王谅为虔王详为肃王并加开府仪同三司乙巳封皇弟乃为益王迅为随王丙午举先天故事非供奉侍卫之官自文武六品已上清望官每日二人更直待制以备顾问仍以延英南药院故地为廨癸丑诏皇族五服等已上居四方者家一人赴山陵县次给食己未扬州每年贡端午日江心所铸镜幽州贡麝香皆罢之辛酉罢宣歙池鄂岳沔二都团练观察使陕虢都防御使以其地分隶诸道复置东都京畿观察使以御史中丞为之千戌处州刺史王缙湖州刺史第五琦皆为太子宾客睦州刺史李揆为国子祭酒并留司东都中官邵光超送淮西旌节李希烈遗缣七百匹事发杖六十配流由是中官不敢受赂癸亥诏中书门下御史台五品已上诸司三品已上长官各举可任刺史县令者一人中书门下量才进拟有犯坐举主秋七月戊辰朔日有蚀之礼仪使吏部尚书颜真卿奏列圣谥号文字繁多请以初谥为定兵部侍郎袁&#议云陵庙玉册已刻不可轻改罢&#妄奏不知玉册皆刻初谥而已庚午诏邕州所奏金坑诚为润国语人以利非朕素怀其坑任人开采官不得禁辛未以吏部侍郎房宗偃为御史中丞东都畿观察使罢右银台门客省岁给廪料万二千斛自永泰已来或四方奏计未遣者或上书言事忤旨者及蕃客未报者常数百人于客省给食横费已甚故罢之壬申毁元载马璘刘忠翼之第以其雄侈逾制也癸酉减宫中服御常贡者千数丁丑复置&#马随仗于月华门外己卯诏王公卿士不得与民争利诸节度观察使于扬州置回易邸并罢之庚辰诏鸿胪寺蕃客入京各服本国之服罢商州岁贡胶辛卯罢天下榷酒丁酉诏国用未给其宣王已下开府俸料皆罢给八月庚辰以门下侍郎平章事崔佑甫为中书侍郎平章事以道州司马司正杨炎为门下侍郎平章事以怀州刺史乔琳为御史大夫同平章事京畿观察使乙巳遣太常少卿韦伦使吐蕃以蕃俘五百人还之修好也癸亥诏人死亡于外以棺柩还城者勿禁九月甲戌以淮西节度为淮宁军辛巳以检校刑部尚书白孝德为太子少傅丙戌秘书少监邵说为吏部侍郎给事中刘乃为兵部侍郎中书舍人令狐峘为礼部侍郎冬十月丁酉朔吐蕃合南蛮之众号二十万三道寇茂州扶文黎雅等州连陷郡邑发兵四千助蜀大破之己酉葬代宗于元陵戊午九成宫贡立兽炭炉襄州贡种蔗蒻之工皆罢之散官豢猪三千头给贫民十一月辛未以鸿胪卿贾耽为梁州刺史山南西道节度观察使丁丑以陕州长史杜亚为河中尹河中晋绛慈隰都防御观察使壬午御史大夫平章事乔琳为工部尚书罢知政事加剑南西川节度观察度支营田等使检校司空平章事成都尹崔宁兼御史大夫京畿观察使癸巳加崔宁兼灵州大都督单于镇北大都护朔方节度等使出镇坊州以荆南节度使检校礼部尚书兼江陵尹御史大夫张延赏检校兵部尚书兼成都尹御史大夫剑南西川节度度支营田观察等使以朔方节度虞候杜希全为灵州留后以鄜州剌史张光晟单于振武军使东中二受降城绥银鄜胜等军州留后延州刺史李建为鄜坊丹延留后杨炎素恶崔宁虽授以三镇仍署此三人为留后夺宁权也人皆愤之十二月己亥南选使可以专达勿复以御史临之乙卯制宣王诵可立为皇太子丙寅晦日有蚀之诏元日朝会不得奏祥瑞事建中元年春正月丁卯朔御含元殿改元建中群臣上尊号曰圣神文武皇帝己巳上朝太清宫庚午谒太庙辛未有事于郊丘是日还宫御丹凤门大赦天下自艰难以来征赋名目颇多今后除两税外&#率一钱以枉法论常参官诸道节度观察防御等使都知兵马使刺史少尹畿赤令大理司直评事等授讫三日内于四方馆上表让一人以自代其外官委长吏附送其表付中书门下每官阙以举多者授之王府六品已上官及诸州县有司可并省及诸官减者量事废省天下子为父后者赐勋两转己巳福建观察使鲍防湖南观察使萧复让宪官从之自兵兴已来方镇重任必兼台省长官以至外府僚佐亦带台省衔至是除韩滉苏州刺史杜亚河中少尹而领都团练观察使不带台省兼官自是诸道非节度而兼宪官者皆让甲午诏东都河南江淮山南东道等转运租庸青苗盐铁等使尚书左仆射刘晏顷以兵车未息权立使名久勤元老集我庶务悉心瘁力垂二十年朕以征税多门乡邑雕耗听于群议思有变更将置时和之理宜复有司之制晏所领使宜停天下钱谷委金部仓部中书门下拣两司郎官准格式调掌是月浚丰州陵阳渠二月丙申遣黜陟使一十一人分行天下癸卯以户部郎中韩洄为谏议大夫以泾原节度使段秀实为司农卿己酉贬尚书左仆射刘晏为忠州刺史癸丑昭义军节度留后李抱真为本道节度使甲寅贬史馆修撰礼部侍郎令狐峘郴州司马右补阙柳晃巴州司户日本国朝贡癸亥朱泚兼四镇北庭行军泾原节度使三月丙寅礼仪使奏东都太庙阙木主请造诏下议之不决庚午监察御史张着以法冠弹中丞严郢浚陵阳渠匿诏不行削郢官着赐绯鱼辛未左散骑常侍翰林学士张涉放归田里甲戌以前司农卿庾准为江陵尹兼御史中丞荆南节度使癸巳以谏议大夫韩洄为户部侍郎判度支时将贬刘晏罢使名归尚书省本司今又命洄判度支令金部郎中杜佑权勾当江淮水陆运使一如刘晏韩滉之则盖杨炎之排晏也夏四月乙未朔泾原裨将刘文喜据城叛己亥地震辛未命江西观察使崔昭册命回纥可汗戊申以福建观察使鲍防为洪州刺史江西团练观察使癸丑上诞日不纳中外之贡唯李正己田悦各献缣三万匹诏付度支妃父王景先驸马高怡献金铜像上曰有何功德非吾所为退还之壬戌以衡州刺史嗣曹王&#为潭州刺史湖南团练观察使御史中丞元全柔为杭州刺史五月甲子朔戊辰以太常少卿韦伦为太常卿复使吐蕃己卯右金吾卫大将军李通为黔州刺史黔中经略招讨观察盐铁等使湖州刺史常衮为福建观察使泾州将刘光国杀刘文喜降荆州平六月甲午朔中书侍郎同中书门下平章事崔佑甫卒辛丑筑奉天城加试殿中监刘海宾兼御史中丞封乐平郡王海宾泾州将赏杀刘文喜也乙卯京兆尹源休使回纥册武义成功可汗秋七月丁丑罢内出盂兰盆不命僧为内道场壬申以鸿胪寺左右威远营隶金吾己丑忠州刺史刘晏赐自尽八月甲午振武军使张光晟杀领蕃回纥首颇突董统等千人收驼马千余缯锦十万匹乃征光晟归朝以彭令芳代之乙未河中晋绛观察使杜亚为睦州刺史丁未加朱泚中书令余官使并如故以舒王谟为泾原节度大使尚书右丞孟&#为泾州刺史知留后东僰乌蛮守来朝贡丁巳遥尊上母沈氏曰皇太后戊午以吏部尚书颜真卿为太子少师依前礼仪使改封嗣舒王藻为嗣郢王九月戊辰判度支韩洄奏请于商州红崖冶洛源监置十炉铸钱江淮七监每铸一千费二千文请皆罢从之己卯雷冬十月甲午贬尚书左丞薛邕为连山尉坐赃也乙巳太子少傅昌化郡王白孝德卒庚寅以睦王述为奉迎皇太后使工部尚书乔琳为副十一月辛酉朔朝集使及贡使见于宣政殿兵兴已来四方州府不上计内外不朝会者二十有五年至此始复旧制州府朝集者一百七十三人诏每令分番二人待诏乙丑赠敬晖等五王官又赠张九龄司徒锺绍京太子太傅戊寅诸王有官者初令出合就班又出嫁岳阳等一十县主皆在诸王院久而未适人者上悉命以礼出降十二月辛卯韦伦使回与吐蕃宰相论钦明思等五十五人同至献方物修好也丁酉令详定国以来将相功臣房元龄等一百八十七人据功绩分为三等是岁户部计帐户总三百八万五千七十有六赋入一千三百五万六千七十贯盐利不在此限二年春正月庚申朔戊辰成德军节度定等州观察使司空兼太子太傅同中书门下平章事州刺史陇西郡王李宝臣卒丙子以汴宋滑亳陈颍泗节度观察使检校吏部尚书同平章事李勉为永平军节度汴滑陈等州观察等使以兵部尚书东都留守路嗣恭为郑汝陕河阳三城节度东畿观察等使以宋州刺史刘洽为宋亳颍节度使以郑州隶永平军自去年十月无雪至甲申方雨雪丁亥检校户部尚书张献恭为东都留守以河南尹赵惠伯为河中尹河中晋绛慈隰都防御观察使以前郑州刺史于颀为河南尹二月乙未以御史中丞卢杞为御史大夫京畿观察使以桂管观察使李昌为江陵尹兼御史大夫荆南节度等使以前荆南节度使庾准为左丞甲辰以容州刺史卢岳为桂州防御观察使乙巳以门下侍郎杨炎为中书侍郎同中书门下平章事以御史大夫卢杞为门下侍郎同中书门下平章事丙午以宋亳节度为宣武军丁未以御史中丞袁高为京畿观察使乙卯振武军乱杀其帅彭令芳监军刘惠光三月庚申朔筑汴州城初大历中李正己有淄青齐海登莱沂密德棣曹濮兖郓十五州之地李宝臣有定易赵深冀沧七州之地田承嗣有魏博相卫洺贝澶七州之地梁崇义有襄邓均房复郢六州之地各聚兵数万始因叛乱得位虽朝廷宠待加恩心犹疑贰皆连衡盘结以自固朝廷增一城浚一池便飞语有辞而诸盗完城缮甲略无宁日至是田悦初禀命刘文喜殄除群凶震惧又奏计者还都无赐与既归皆构怨言先是汴州以城隘不容众请广之至是筑城正己田悦移兵于境为备故诏分汴宋滑为三节度移京西防秋兵九万二千人以镇关东又于偃城置&#州辛巳以汾州刺史王栩为振武军使东中二受降城镇北绥银麟胜等州留后以万年令崔汉衡为殿中少监使吐蕃夏四月己酉朔省沔州庚寅襄州梁崇义兼同中书门下平章事己亥省燕州顺化州乙卯并平琴州为党州丁巳贬礼部侍郎于召桂州刺史御史中丞袁高韶州长史五月丙寅以军兴十一而税己巳以淮宁军节度使李希烈充汉南北诸道都知兵马招抚处置等使封南平王庚寅以浙江西道为镇海军加苏州刺史韩滉检校礼部尚书州刺史充镇海军节度使浙江东西道观察等使以御史中丞一员为理匦使谏议大夫一员知匦使给事中中书舍人为监考使辛丑尚父中书令汾阳郡王郭子仪薨丙午以检校秘书少监郑叔则为御史中丞东都畿观察使壬子以怀郑河阳节度副使李芃为河阳三城怀州节度使仍割东畿五县隶焉秋七月戊子朔诏曰二庭四镇统任西夏五十七蕃十姓部落国朝以来相奉率职自关陇失守东西阻绝忠义之徒泣血相守慎固封略奉遵礼教皆侯伯守将交修共理之所致也伊西北庭节度观察使李元忠可北庭大都护四镇节度留后郭昕为安西大都护四镇节度观察使自河陇陷寇伊西北庭为蕃戎所隔间者李嗣业荔非元礼孙志直马璘辈皆遥领其节度使名初李元忠郭昕为伊西北庭留后隔绝之后不知存亡至是遣使历回纥诸蕃入奏方知音信上嘉之其伊西北庭将士叙官仍超七资庚申以中书侍郎平章事杨炎为左仆射以前永平军节度使张镒为中书侍郎同中书门下平章事司空淮阳郡王侯希逸卒丁丑以河中尹关播为给事中同州刺史李丞为河中尹晋绛都防御观察使辛巳以邠宁节度使李怀光兼灵州大都督单于镇北大都护朔方节度使以鄜坊丹延观察留后李建徽为坊州刺史鄜坊丹延都团练观察使壬午以幽州陇右节度使中书令朱泚为太尉田悦攻寇临洺守将张伾城守八月辛卯平卢淄青节度观察使司徒太子太保同中书门下平章事李正己卒庚戌以中书舍人卫晏为御史中丞京畿观察使壬子淮宁军节度使李希烈攻襄阳诛梁崇义斩其同恶三十余人九月辛酉以易州刺史张孝忠为州刺史充成德军节度观察使壬戌加李希烈同中书门下平章事癸亥兵部尚书翼国公路嗣恭卒甲子以晋绛观察使李丞为襄州刺史山南节度观察等使戊辰以杭州刺史元全柔为黔中经略招讨观察等使冬十一月乙酉尚书左仆射杨炎贬崖州司马寻赐死戊申加宣武军节度使刘洽御史大夫徐州刺史李洧弃其帅李纳以州来降十一月辛未宣武节度刘洽与神策将曲环大破李纳之众于徐州己巳诏成德军节度都知兵马使州刺史袭高丽朝鲜郡王李惟岳以其父宝臣有忠劳于王室惟岳隳坠父业蔑弃国恩缞绖之中擅掌戎务外结凶党益固奸谋不孝不忠宜肆原野削尔在身官爵乙亥贬户部侍郎判度支韩洄蜀州刺史以江淮转运使度支郎中杜佑代判度支户部事丁丑以陕州长史李齐为河中尹充河中晋绛防御观察使以商州刺史姚明为陕州长史本州防御陆运使以权盐铁使户部郎中包佶充江淮水陆运使李纳将海州刺史王涉以州降十二月庚寅河中节度使马燧检校左仆射泽潞节度使李抱真检校兵部尚书赏破田悦之功也丙申太子宾客王缙卒三年春正月乙卯朔丙寅幽州节度使朱淊张孝忠破李惟岳之兵于束鹿辛未诏供御及太子诸王常膳有司宜减省之于是宰臣上言减堂厨百官月俸请三分省一以助军从之庚辰追封皇叔僖为宋王赠皇弟选荆王闰月丙申以文宣王三十七代孙齐贤为兖州司功袭文宣公辛丑复置具员簿甲辰成德军兵马使王武俊杀李惟岳传首京师庚戌马燧李抱真李芃破兵于水进攻魏州二月戊午惟岳将定州刺史杨政义以州降加朱淊检校司徒以张孝忠检校兵部尚书易定沧三州节度使以检校太子宾客王武俊检校秘书监州刺史冀都团练观察使康日知为赵州刺史深赵都团练观察使三月丁亥赠故卫尉卿颜杲卿司徒故常山太守袁履谦左散骑常侍故许州长史庞坚右散骑常侍故巩县主簿蒋清礼部侍郎赠故骁卫将军代国公安金藏兵部尚书授其子承恩庐州长史乙未以徐州刺史李洧为徐沂海团练观察使戊戌田悦洺州刺史田昂以城降以岭南节度使张伯仪检校兵部尚书兼江陵尹御史大夫荆南节度等使以容管经略使元琇为广州刺史岭南节度使丙午贬京兆尹卢惎为抚州长史夏四月李纳守德州将王士真守棣州将李长卿皆以城降庚申先陷蕃僧尼将士八百人自吐蕃而还壬戌封朱滔为通义郡王朱滔王武俊与田悦合从而叛太常博士韦都宾陈京以军兴庸调不给请借京城富商钱大率每商留万贯余并入官不一二十大商则国用济矣判度支杜佑曰今诸道用兵月费度支钱一百余万贯若获五百万贯纔可支给数月甲子诏京兆尹长安万年令大索京畿富商刑法严峻长安令薛萃荷杖乘车于坊市搜索人不胜鞭笞乃至自缢京师嚣然如被盗贼搜括既毕计其所得纔八十万贯少尹韦禛又取僦柜质库法拷索之纔及二百万丁丑彭王傅徐浩卒赠太子少师戊寅以中书侍郎平章事张镒兼凤翔尹陇右节度使以代朱泚加泚实封五百户赐窦氏名园泾水上腴田及锦彩金银器以安其意时滔叛故也壬午贬御史大夫严郢为费州长史杖杀左巡使殿中侍御史郑詹尹岁余卒五月丙戌增两税盐榷钱两税每贯增二百盐每增一百丁亥贬太子詹事邵说归州刺史卒于贬所辛卯诏朔方节度使李怀光率神策及朔方军东讨丙申诏故伊西北庭节度使杨休明故河西节度使周鼎故西州刺史李琇璋故瓜州刺史张铣等寄崇方镇时属殷忧固守西陲以抗戎寇殁身异域多历岁年以迨于兹旅榇方旋诚深追悼宜加宠赠以贲幽泉休明可赠司徒鼎赠太保琇璋赠户部尚书铣赠兵部侍郎皆陇右牧守至德已来陷吐蕃而殁故至是西蕃通和方得归葬也丁酉加河东节度使检校左仆射马燧同平章事泽潞李抱真检校右仆射河阳李芃检校兵部尚书神策营招讨使李晟右散骑常侍赏破田悦功也乙巳贬户部侍郎判度支杜佑为苏州刺史以中书舍人赵赞为户部侍郎判度支辛亥易定节度赐名义武军六月丁巳尚书左丞庾准卒甲子京师地震以左散骑常侍李涵为入回纥吊祭使京兆少尹源休为光禄卿戊寅以前衢州刺史赵涓为尚书左丞右庶子柳载为右丞辛未朱滔王武俊兵救田悦至魏州北是日李怀光兵亦至马燧抱真李芃等盛军容迓怀光朱滔等虑其掩袭遽出兵怀光与之接战于连箧山之西王师不利各还营垒贼乃壅河决水绝我粮道秋七月甲申以前振武军使王翃为京兆尹以兵部郎中杨真为御史中丞京畿观察使以括率商户人情不安癸巳诏除已收纳入库外一切停已贮纳者仍明置簿历各给文牒后准元数却还甲午以前同州刺史萧复为兵部侍郎庚子马燧李怀光李抱真李芃等四节度兵退保魏桥朱滔王武俊田悦之众亦屯于魏桥东南与官军隔河对垒自五月不雨甲辰始雨宣武节度李勉为检校司徒怀宁李希烈检校司空邠宁李怀光同平章事李芃封开阳郡王八月丁未初分置汴东西水陆运两税盐铁事从户部侍郎判度支赵赞奏也戊午太子宾客第五琦卒华西辛酉以泾原节度留后姚令言为泾原节度使戊辰以江淮盐铁使太常少卿包佶为汴东水陆运两税盐铁使己巳加剑南西川节度使张延赏检校吏部尚书甲戌以大理少卿崔纵为汴西水运两税盐铁使丁丑以礼仪使太子少师颜真卿为太子太师庚辰徐海沂都团练使李洧卒江淮讹言有毛人捕人食其心人情大恐九月丁亥以李洧部将高承宗为徐州刺史徐海沂都团练使判度支赵赞上言请为两都江陵成都扬汴苏洪等州署常平轻重本钱上至百万贯下至十万贯收贮斛匹段丝麻候贵则下价出卖贱则加估收籴权轻重以利民从之赞乃于诸道津要置吏税商货每贯税二十文竹木茶漆皆什一税一以充常平之本己亥夜有猛兽入宣阳里伤二人诘朝获之冬十月辛亥以湖南观察使嗣曹王&#为洪州刺史江西节度使丙辰以吏部侍郎关播为中书侍郎同平章事都官员外郎樊泽使吐蕃回与蕃相尚结赞约来年正月望日会盟清水丙子肃王祥薨十一月己卯以淮南节度使贾&#检校工部尚书兼襄州刺史御史大夫山南东道节度使以兴凤团练使严震为梁州刺史山南西道节度使甲午以前山南东道节度使李丞为潭州刺史湖南观察使是月朱滔田悦王武俊于魏县军垒各相推奖僭称王号滔称大冀王武俊称赵王悦称魏王又劝李纳称齐王僭署官名如国初亲王行台之制丁丑李希烈自称天下都元帅太尉建兴王与朱滔等四盗胶固为逆四年春正月戊寅朔丁亥凤翔节度使张镒与吐蕃宰相尚结赞同盟于清水庚寅李希烈陷汝州执州将李元吉而去东都震骇甲午遣颜真卿宣慰李希烈军戊戌以龙武大将军哥舒曜为东都畿汝节度使率凤翔邠宁泾原等军东讨希烈丙午福建观察使常衮卒二月戊申于河阳三城置河阳军节度乙卯哥舒曜收汝州丁丑以工部侍郎蒋镇充礼仪使三月己卯复置沔州癸未以左散骑常侍孟&#为福建都团练观察使辛卯嗣曹王&#击李希烈将陈质之众败之收复黄州丁酉荆南张伯仪与贼战败绩嗣曹王收复蕲州夏四月庚申以永平宣武河阳等军节度都统检校司徒平章事李勉为淮西招讨使襄阳帅贾&#江西嗣曹王等为之副甲子京师地震生黄白毛长尺余丙子哥舒曜进军至隶桥大震雷人死者十之三四乃退保襄城五月辛巳夜京师地震乙酉颍王薨乙巳滑濮二州黄河清滑州马生角六月庚戌初税屋间架除陌钱时马燧李怀光李抱真李芃屯魏县李晟屯易定李勉陈少游哥舒曜屯怀汝间神策诸军皆临贼境凡诸道之军出境仰给于度支谓之食出界粮月费钱一百三十万贯判度支赵赞巧法聚敛终不能给至是又税屋所吏秉笔持筭入人庐舍而抄计峻法绳之愁叹之声遍于天下秋七月甲申以国子祭酒李揆为礼部侍郎复其爵甲午以李揆为左仆射兼御史大夫为入吐蕃会盟使八月丁未李希烈率众三万攻哥舒曜于城湖南观察使李丞卒九月戊寅龙见于汝州之城濠丙戌李勉将唐汉臣刘德信丧师于扈涧汴军自此不振东都危急冬十月丙午诏泾原节度使姚令言率泾原之师救哥舒曜丁未泾原军出京城至浐水倒戈谋叛姚令言不能禁上令载缯彩二车遣晋王往慰谕之乱兵已阵于丹凤阙下促神策军拒之无一人至者与太子诸王妃主百余人出苑北门右龙武军使令狐建方教射于军中闻难聚射士得四百人扈从其夕至咸阳饭数匕而过戊申至奉天己酉元帅都虞候浑瑊以子弟家属至乃以瑊为行在都虞候神策军使白志真为行在都知兵马使以令狐建为中军鼓角使金吾将军侯仲庄为奉天防城使乱兵既剽京城屯于白华乃于晋昌里迎朱泚为帅称太尉居含元殿上以奉天隘欲幸凤翔壬子凤翔军乱杀节度使张镒乃止癸丑李希烈陷襄城哥舒曜走洛阳乙卯赐检校司空崔宁死丁巳以吏部尚书萧复刑部侍郎刘从一谏议大夫姜公辅并以本官同中书门下平章事邠宁节度韩游与论惟明率兵三千至纔入奉天贼军亦至乃出拒之王师不利贼乘胜攻门自卯至午杀伤殆半会有草车在门外浑瑊令焚之贼众遂退癸巳泚贼三面攻城浑瑊力战御之方退大将吕希倩死之贼自丁未攻城至己巳二十余日矢石不绝十一月乙亥以陇右节度判官陇州留后殿中侍御史韦&#为陇州刺史兼御史大夫奉义军节度使灵武留后杜希全盐州刺史戴休颜夏州刺史常春合兵六千来援至汉谷为贼所败而退贼由是攻城愈急矢石雨下死伤者众人心危蹙上与浑瑊对泣朱泚据干陵作乐下瞰城中词多侮慢戊子贼造云桥攻东北隅兵仗不能及城中忧恐相顾失色浑瑊预为地道及云桥成城脚陷不得进瑊命焚之风回焰转桥焚而贼退朔方节度李怀光遣兵马使张诏奉表言大军将至乃令舁诏巡城叫呼欢声动地贼不之测疑惧缓攻癸巳怀光军次醴泉是夜贼解围而去神策将李晟自定州率师赴难军于渭桥甲午以商州都虞候王仙鹤权商州防御使十二月壬戌贬门下侍郎平章事卢杞为新州司马贬行在都知兵马使白志真为恩州司马户部侍郎判度支赵赞为播州司马癸亥以京兆少尹裴腆判度支甲子以湖南观察留后赵憬为湖南观察使乙丑以祠部员外郎陆贽为考功郎中金部员外郎吴通微为职方郎中翰林学士并如故以侍御史吴通元为起居舍人充翰林学士己巳以河中尹李齐运为宗正卿庚午李希烈陷汴州以右庶子崔纵为京兆尹癸酉以中书侍郎平章事关播为刑部尚书司封郎中杜黄裳为给事中命给事中孔巢父淄青宣慰华州刺史董晋河北宣慰兴元元年春正月癸酉朔上在奉天行宫受朝贺诏曰立政兴化必在推诚忘己济人不吝改过朕嗣服丕构君临万邦失守宗祧越在草莽不念率德诚莫追于既往永言思咎期有复于将来明征其义以示天下小子惧德不嗣罔敢怠荒然以长于深宫之中暗于经国之务积习易溺居安忘危不知稼穑之艰难不恤征戍之劳苦致泽靡下究情不上通事既壅隔人怀疑阻犹昧省己遂用兴戎征师四方转饷千里赋车籍马远近骚然行居送众庶劳止力役不息田菜多荒暴令峻于诛求疲民空于杼轴转死沟壑离去乡里邑里丘墟人烟断绝天谴于上而朕不寤人怨于下而朕不知驯致乱阶变起都邑贼臣乘舋肆逆滔天曾莫愧畏敢行陵逼万品失序九庙震惊上累于祖宗下负于蒸庶痛心腼面罪实在予永言愧悼若坠泉谷赖天地降佑人祗协谋将相竭诚爪牙宣力群盗斯屏皇维载张将弘远图必布新令朕晨兴夕惕惟省前非乃者公卿百寮用加虚美以圣神文武之号被蒙暗寡昧之躬固辞不获俯遂群议昨因内省良所瞿然自今已后中外书奏不得言圣神文武之号今上元统历献岁发祥宜革纪年之号式敷在宥之泽可大赦天下改建中五年为兴元元年李希烈田悦王武俊李纳咸以勋旧继守藩维朕抚驭乖方致其疑惧皆由上失其道而下罹其灾一切并与洗涤复其爵位待之如初仍即遣使宣谕朱滔以泚连坐路远必不同谋永念旧勋务存弘贷如能&#顺亦与惟新朱泚反易天常盗窃名器暴犯陵寝所不忍言获罪祖宗朕不敢赦除泚外并从原宥应赴奉天并进收京城将士并赐名奉天定难功臣身有过犯减罪三等子孙过犯减罪二等先税除陌间架等钱竹木茶漆等税并停奉天升为赤县分命朝臣诸道宣谕以奉天行营都团练使杨惠元检校工部尚书丙戌以吏部侍郎萧复为门下侍郎同平章事以吏部侍郎卢翰为兵部侍郎同平章事戊子命宰臣萧复往山南荆南湖南江西鄂岳浙江东西福建等道宣慰己丑以京兆尹裴腆为户部侍郎判度支丙申以山南东道行军司马樊泽为襄州刺史山南东道节度使以浑瑊为行在都知兵马使以前赵州观察使康日知兼同州刺史充奉诚军节度使辛丑诏六军各置统军一员秩从二品左右常侍各加一员太子宾客加四员二月戊寅诏故司农卿张掖王段秀实赠太尉谥曰忠烈赐实封五百户赠滑州兵马使贾隐林左仆射以滑州刺史李澄兼汴州刺史汴滑节度使是日李晟自咸阳移兵东渭桥避怀光也晟以怀光反状已明请上幸蜀王武俊&#顺加中书门下平章事兼幽州节度使令讨朱滔吐蕃遣使来朝请以兵助国讨逆乃令御史大夫于颀入蕃宣谕之甲子加李怀光太尉仍赐铁券赦三死罪怀光怒曰凡人臣反逆乃赐铁券今赐怀光是反必矣乃投之于地上命翰林学士陆贽晓谕之是日人心恐骇怀光夺杨惠元李建徽所将兵惠元被害丁卯车驾幸梁州留戴休颜守奉天以御史中丞齐映为沿路置顿使李晟大集兵赋以收复为己任李怀光患之移军泾阳连朱泚欲同灭晟晟卑词厚意致书谕之冀其感悟怀光颇增愧惧三月甲申以秘书监崔汉衡为上都留守右散骑常侍于颀为京兆尹是日怀光烧营走归河中其将孟涉段威勇等千人奔归李晟丙戌以前饶州刺史杜佑为广州刺史岭南节度使加神策节度使李晟兼京畿渭北鄜坊丹延节度观察使庚寅车驾次城固唐安公主薨上爱女悼惜之甚壬申至梁州丁丑宣武节度使刘洽加同平章事己亥以行在都知兵马使浑瑊检校左仆射同平章事灵州大都督充朔方节度使邠宁振武永平奉天行营副元帅是日诏授李怀光太子太保其余官职并罢泾州乱牙将田希鉴杀其帅冯河清自称留后四月辛丑朔时将士未给春衣上犹夹服汉中早热左右请御暑服上曰将士未易冬服独御春衫可乎俄而贡物继至先给诸军而始御之壬寅诏奉天随从将士并赐号元从功臣以邠宁兵马使韩游为邠宁节度使尚书左丞赵涓卒己巳以陜虢防遏使唐朝臣为河中尹河中同晋绛节度使御史大夫李齐运兼京兆尹魏博行军司马田绪杀其帅田悦诏赠悦太尉以绪为魏州长史魏博节度观察使甲寅以谏议大夫平章事姜公辅为左庶子加剑南节度使张延赏同平章事以前山南东道节度使贾耽为工部尚书甲子入蕃使左仆射李揆卒于凤州乙丑浑瑊与吐蕃将论莽罗之众破贼将韩旻之众于武功斩首万级丙寅加李纳平章事丁卯义王沚薨五月淮南节度使陈少游加检校司徒东川节度使李叔明太子太傅镇海军韩滉检校右仆射癸酉泾王侹薨徐沂海团练使高承宗卒以其子明应知徐州事丙子李抱真王武俊破朱滔于京城东南斩首三万级擒伪相朱良佑李俊以献朱滔遁归幽州癸未岳州李兼黔南元全柔桂管卢岳加御史大夫岳加中丞庚寅李纳上章禀命乃赠李正己太尉壬辰商州尚可孤破贼于蓝田乙未安西四镇节度使郭昕北庭都护李元忠加左右仆射是夜李晟自渭北移军于光泰门外贼来薄我军争奋击大败之蹙入光泰门斩馘数千计贼党恸哭而入白华戊辰列阵于光泰门外遣骑将史万顷往神麚村开苑墙二百余步贼树栅当之我军争栅云合电击与贼血战贼党大败追击至白华朱泚姚令言率众万余遁去晟收复京城是日浑瑊与戴休颜亦破贼三千于咸阳韩游追朱泚于泾州六月庚子朔升州为大都督府癸卯赠神策兵马使杨惠元右仆射是日李晟上收京城露布上览之涕下沾襟泾州田希鉴斩姚令言幽州京士韩旻于彭原斩朱泚并传首至行在乙巳遣吏部侍郎班宏入京宣谕己酉加李晟司徒兼中书令实封一千户骆元光尚可孤加检校左右仆射皆实封五百户以泾州将田希鉴为泾州刺史泾原节度使癸丑诏以良州为兴元府郑县为赤畿官名品制视京兆河南百姓给复二年见任官员加两阶耆老与版授郑县令赐绯加兴元尹严震检校右仆射赐实封一百户加浑瑊侍中实封八百户韩游检校左仆射实封四百户戴休颜检校右仆射实封二百户考功郎中知制诰陆贽司封郎中知制诰吉中孚并为谏议大夫水部员外郎顾少连为礼部郎中并依前充翰林学士行在左右厢兵马使令狐建时常春并加散骑常侍丙辰斩伪相李忠臣籍没其家李晟奏受贼伪署同恶抵法之家所没财物牛马奴婢请以赏军士从之戊午车驾还京发兴元是日大雨及入斜谷晴霁从官将士欢然以为天助秋七月丙子车驾次凤翔府诏放管内今年秋税耆寿侍老八十已上各与版授刺史赐紫其余版授上佐赐绯府县置顿官考满日放选受伪署官乔琳蒋镇张光晟李通蒋鉴伏诛朱泚害郡王壬子王孙七十七人于马璘宅丁丑令所司具凶礼收殓于净域寺庚辰诏李怀光往因职任颇着干能朕嗣位之初首加拔擢托为心膂授以节旄顷岁河朔不宁俾令征讨任兼将相恩极丘山及朱泚猖狂扰乱京邑怀光回军赴难宗社再宁保佑朕躬厥功甚茂故元帅河中之权太尉中书之秩仍加实封爰及宗亲人臣之荣孰可为比非朕于怀光不厚岂朕报怀光不崇贼寇未除猜嫌已构受朱泚奸凶之说听张罔惑之言曾不沈思遂生疑阻交通逆孽残害忠良朕志在推诚事皆掩覆礼遇转厚委任益隆怀光都不改图愈深不轨敕书慰问将士怀光并不令宣三军咸欲收城怀光并不令出自云已共朱泚定约不能更事国家朕以眇身获承鸿业务全大计移幸山南仓皇之间备历危险据其罪状情实难容然以解围奉天其功不细昨又遣男璀谢罪请束身归朝朕悯其知过之心念其赴难之&#以功赎罪务在优恩今遣给事中孔巢父先授怀光太子太保敕牒往河中宣谕三日内便与怀光同赴上都如欲家口同行亦听怀光自便朕必能保全终始宠待如初朔方将士尝立大功子仪再收京城咸是此军之&#昨远从河朔赴难奉天逆贼畏威望风奔遁永言劳绩朕不暂忘将士各竭忠谋中遭迫胁朕每念及痛心自咎比者君臣阻隔只为怀光一人怀光既请入朝尚舍其罪况诸将士并是功臣各宜坦然勿更忧虑先赐官封一切如旧壬午至自兴元时浑瑊韩游戴休颜以其众扈从李晟骆元光尚可孤以其众奉迎步骑十余万旌旗连亘数十里都民僧道欢呼感泣李晟见于三桥自陈收城迟晚之咎伏地请罪上慰劳遣之丁亥河中宣慰使孔巢父中官啖守盈并为怀光所害辛卯御丹凤楼大赦天下赐李晟永崇里第女乐八人甲午命宰臣诸将送晟入新赐第教坊乐京兆府供帐食馔鼓吹导从京城以为荣观八月辛丑诏所司为赠太尉段秀实树碑立庙淄青节度使承前带陆海运押新罗渤海两蕃等使宜令李纳兼之癸卯加司徒中书令合川郡王李晟兼凤翔尹充凤翔陇右节度等使泾原四镇北庭行营兵马副元帅改封西平郡王河东保宁军节度使太原尹北都留守检校司徒平章事北平郡王马燧为奉诚军晋绛慈隰节度行营兵马副元帅以灵盐节度使侍中兼灵州大都督楼烦郡王浑瑊为河中尹晋绛节度使河中同陜虢等州及管内行营兵马副元帅改封咸宁郡王时方命瑊与马燧各出师讨怀光故也甲辰以金吾大将军杜希全为灵州大都督西受降城天德军灵盐丰夏节度营田等使以同绛节度使唐朝臣为鄜坊丹延等州节度使以保义军节度使凤翔尹李楚琳为金吾大将军以奉义军节度使陇州刺史韦&#为左金吾卫大将军戊申以奉天行营节度戴休颜为左龙武统军己酉以延王玢随王迅西平长公主薨废朝己未前湖州刺史袁高为给事中九月庚午宗正卿李琬卒赐浑瑊大宁里第并女乐五人诏宰臣诸将赐乐馈赠如送李晟入第故事壬午赠故右仆射致仕李涌太子太保乙亥王武俊加检校司徒李抱真检校司空并赐实封五百户赏破朱滔之功也甲申以前岭南节度使元琇为户部侍郎判度支丁亥上顾谓宰臣曰今大盗虽除时犹多难宜广延纳以达下情近日谏官都无论奏自今每正衙及延英坐日常令朝臣三两人面奏时政得失庶有弘益也是秋螟蝗蔽野草木无遗冬十月乙丑马燧收绛州戊辰令中官窦文场王希迁监左右神策军都知兵马使闰月庚午诏朕临御万方失于君道兵革不息于今五年悯众庶之劳悔征伐之事而李希烈蔑义弃德反道虐人朕哀彼生灵陷于涂炭苟存拯物不惮屈身故于岁首持布新令赦其殊死待以至诚使臣纔及于郊圻巨猾已闻其僭窃酷烈滋甚吞噬无厌将相大臣咸怀愤激继陈章疏固请讨除朕以所行天诛本去人害兵戈既接玉石难分言念勋臣横遭胁制虽思改革厥路无由受污终身衔&#没代沦胥以逞诚可痛伤岂孽自一夫而毒流万姓为人父母宁不愧怀宜令诸道节度使明行晓谕罪止元凶胁制之徒一切不问唐朝臣奏收永乐县癸酉以右龙武大将军李观为泾州刺史泾原节度使乙亥诏宋亳淄青泽潞河东恒冀幽易定魏博等八节度螟蝗为害蒸民饥馑每节度赐米五万石河阳东畿各赐三万石所司般运于楚州分付丁丑李晟至泾州诛节度使田希鉴罪其杀冯河清也戊子希烈将李澄以滑州归国甲午以李澄为汴州刺史汴滑节度使封武威郡王神策行营节度使检校尚书右仆射冯翊郡王尚可孤卒十一月癸卯宋亳节度使刘洽与曲环破希烈之众于陈州俘斩三万级生擒贼将翟崇晖以献戊午刘洽大破希烈之众擒其伪相郑贲等五人以献希烈遁归蔡州汴州平乙丑宰相萧复三上章乞罢免许之十二月乙亥淮南节度使检校司空平章事陈少游卒赠萧定太子太师以寿州刺史张建封为濠寿都团练使庚辰以刑部侍郎杜亚为扬州长史淮南节度使戊子以吏部郎中崔造为给事中辛卯以谏议大夫陆贽为中书舍人依前翰林学士诏翰林学士朝服班序宜同诸司官知制诰例
