<!-- { "loadSidebar": true } -->
四年五月辛巳神武朝邺请令百官每月面敷政事明扬侧陋纳谏屏邪亲理狱讼黜勤怠牧守有愆节级相坐椒掖之内进御以序后园鹰犬悉皆弃之六月甲辰神武还晋阳九月神武西征十月己亥围西魏仪同三司王思政于玉壁城欲以致敌西师不敢出十二月癸未神武以大雪士卒多死乃班师武定元年二月壬申北豫州刺史高慎据武牢西叛三月壬辰周文率众援高慎围河桥南城戊申神武大败之于芒山擒西魏督将已下四百余人俘斩六万计是时军士有盗杀驴者军令应死神武弗杀将至并州决之明日复战奔西军告神武所在西师尽锐来攻众溃神武失马赫连阳顺下马以授神武与苍头冯文洛扶上俱走从者步骑六七人追骑至亲信都督尉兴庆曰王去矣兴庆腰边百箭足杀百人神武勉之曰事济以尔为怀州若死则用尔子兴庆曰儿小愿用兄许之兴庆斗矢尽而死西魏太师贺拔胜以十三骑逐神武河州刺史刘洪徽射中其二胜&#将中神武段孝先横射胜马殪遂免豫洛二州平神武使刘丰追奔拓地至弘农而还七月神武贻周文书责以杀孝武之罪八月辛未魏帝诏神武为相国录尚书事大行台余如故固辞乃止是月神武命于肆州北山筑城西自马陵戍东至土&#四十日罢十二月己卯神武朝京师庚辰还晋阳二年三月癸巳神武巡行冀定二州因朝京师以冬春亢旱请蠲悬责赈穷乏宥死罪以下又请授老人板职各有差四月景辰神武还晋阳十一月神武讨山寇破平之俘获一万余户口分配诸州三年正月甲午开府仪同三司尔朱文畅开府司马任胄都督郑仲礼中府主簿李世林前开府参军房子远等谋贼神武因十五日夜打簇怀刃而入其党薛季孝以告并伏诛丁未神武请于并州置晋阳宫以处配口三月乙未神武朝邺丙午还晋阳十月丁卯神武上言幽安定三州北接奚蠕蠕请于险要修立城戍以防之躬自临履莫不严固乙未神武请释芒山俘桎梏配以民间寡妇四年八月癸巳神武将西伐自邺会兵于晋阳殿中将军曹魏祖曰不可今八月西方王以死气逆生气为客不利主人则可兵果行伤大将军神武不从自东西魏构兵邺下每先有黄黑蚁阵斗占者以为黄者东魏戎衣色黑者西魏戎衣色人间以此候胜负是时黄蚁尽死九月神武围玉壁以挑西师不敢应西魏晋州刺史韦孝宽守玉壁城中出铁面神武使元盗射之每中其目用李业兴孤虚术萃其北北天险也乃起土山凿十道又于东面凿二十一道以攻之城中无水汲于汾神武使移汾一夜而毕孝宽夺据土山顿军五旬城不拔死者七万人聚为一冢有星坠于神武营众驴并鸣士皆詟惧神武有疾十一月庚子舆疾班师庚戌遣太原公洋镇邺辛亥征世子澄至晋阳有恶鸟集亭树世子使斛律光射杀之己卯神武以无功表解都督中外诸军事魏帝优诏许焉是时西魏言神武中弩神武闻之乃勉坐见诸贵使斛律金作敕勒歌神武自和之哀感流涕侯景素轻世子尝谓司马子如曰王在吾不敢有异王无吾不能与鲜卑小儿共事子如掩其口至是世子为神武书召景景先与神武约得书书背微点乃来书至无点景不至又闻神武疾遂拥兵自固神武谓世子曰我虽疾尔面更有余忧色何也世子未对又问曰岂非忧侯景叛邪曰然神武曰景专制河南十四年矣常有飞扬跋扈志顾我能蓄养岂为汝驾御也今四方未定勿遽发哀厍狄干鲜卑老公斛律金敕勒老公并性遒直终不负汝可朱浑道元刘丰生远来投我必无异心贺拔焉过儿朴实无罪过潘相乐本作道人心和厚汝兄弟当得其力韩轨少戆宜宽借之彭乐心腹难得宜防护之少堪敌侯景者唯有慕容绍宗我故不贵之留以与汝宜深加殊礼委以经略五年正月朔日蚀神武曰日蚀其无我邪死亦何恨丙午陈启于魏帝是日崩于晋阳时年五十二秘不发丧六月壬午魏帝于东堂举哀三日制缌衰诏凶礼依汉大将军霍光东平王苍故事赠假黄钺使持节相国都督中外诸军事齐王玺绂辒辌车黄屋左纛前后羽葆鼓吹轻车介士兼备九锡殊礼谥献武王八月甲申葬于邺西北漳水之西魏帝临送于紫陌天保初追崇为献武帝庙号太祖陵曰义平天统元年改谥神武皇帝庙号高祖神武性深密高岸终日俨然人不能测机权之际变化若神至于军国大略独运怀抱文武将吏罕有预之统驭军众法令严肃临敌制胜策出无方听断昭察不可欺犯知人好士全护勋旧性周给每有文教常殷勤款悉指事论心不尚绮靡擢人授任在于得才苟其所堪乃至拔于厮养有虚声无实者稀见任用诸将出讨奉行方略罔不克捷违失指画多致奔亡雅尚俭素刀剑鞍勒无金玉之饰少能剧饮自当大任不过三爵居家如官仁恕爱士始范阳卢景裕以明经称鲁郡韩毅以工书显咸以谋逆见擒并蒙恩宥置之第馆教授诸子其文武之士尽节所事见执获而不罪者甚多故遐迩归心皆思效力至南威梁国北怀蠕蠕吐谷浑阿至罗咸所招纳获其力用规略远矣按北齐书文襄帝本纪世宗文襄皇帝讳澄字子惠神武长子也母曰娄太后生而岐嶷神武异之魏中兴元年立为渤海王世子就杜询讲学敏悟过人询甚叹服二年加侍中开府仪同三司尚孝静帝妹冯翊长公主时年十二神情&#爽便若成人神武试问以时事得失辨析无不中理自是军国筹策皆预之天平元年加使持节尚书令大行台并州刺史三年入辅朝政加领军左右京畿大都督时人虽闻器识犹以少年期之而机略严明事无凝滞于是朝野振肃大象元年摄吏部尚书魏自崔亮以后选人常以年劳为制文襄乃厘改前式铨擢唯在得人又沙汰尚书郎妙选人地以充之至于才名之士咸被荐擢假有未居显位者皆致之门下以为宾客每山园游燕必见招携执射赋诗各尽其所长以为娱适兴和二年加大将军领中书监仍摄吏部尚书自正光以后天下多事在任群官廉洁者寡文襄乃奏吏部郎崔暹为御史中尉纠劾权豪无所纵舍于是风俗更始私枉路绝乃榜于街衢具论经国政术仍开直言之路有论事上书苦言切至者皆优容之武定四年十一月神武西讨不豫班师文襄驰赴军所侍卫还晋阳五年正月丙午神武崩秘不发丧辛亥司徒侯景据河南反颍州刺史司马世云以城应之景诱执豫州刺史高元成襄州刺史李密广州刺史暴显等遣司空韩轨率众讨之夏四月壬申文襄朝于邺六月己巳韩轨等自颍州班师丁丑文襄还晋阳乃发丧告喻文武陈神武遗志七月戊戌魏帝诏以文襄为使持节大丞相都督中外诸军录尚书事大行台渤海王文襄启辞位愿停王爵壬寅魏帝诏太原公洋摄理军国遣中使敦喻八月戊辰文襄启申神武遗令请减国邑分封将督各有差辛未朝邺固辞丞相魏帝诏曰既朝野攸凭安危所系不得令遂本怀须有权夺可复前大将军余如故议者咸云侯景犹有北望之心但信命不至耳又景将蔡遵道北归称景有悔过之心王以为信然谓可诱而致乃遗景书曰先王与司徒契阔夷险孤子相依偏所眷属义贯终始情存岁寒待为国士者乃立漆身之节馈以一餐者便致扶轮之效况其重于此乎常以故旧之义欲将子孙相托方为秦晋之匹共成刘范之亲况闻负杖行歌便以狼顾反噬不蹈忠臣之路便陷叛人之地力不足以自强势不足以自保率乌合之众为累卵之危西取救于宇文南请援于萧氏以狐疑之心为首鼠之事入秦则秦人不容归吴则吴人不信当是不逞之人曲为无端之说遂怀市虎之疑乃致投抒之惑比来举止事已可见人相疑误想自觉知阖门大小悉在司寇意谓李氏未灭犹言少卿可反孤子无状招祸丁天酷罚但礼由权夺志在忘私聊遣偏裨前驱致讨南兖扬州应时&#复即欲乘机席卷县瓠属以炎暑欲为后图且令还师待时更举今寒胶向折白露将团方凭国灵龚行天罚器械精新士马强盛内外感恩上下戮力三令五申可赴汤火使旗鼓相望埃尘相接势如沃雪事等注荧夫明者去危就安智者转祸为福宁人负我不我负人当开从善之途使有改迷之路若能卷甲来朝垂櫜还阙者即当授豫州必使终君身世所部文武更不追摄进得保其禄位退则不丧功名今王思政等皆孤军偏将远来深入然其性命在君掌握脱能刺之想有余力即相加授永保疆场君门眷属可以无患宠妻爱子亦送相还仍为通家共成亲好君今不能东封函谷南面称孤受制于人威名顿尽得地不欲自守聚众不以为强空使身有背叛之名家有恶逆之祸覆宗绝嗣自贻伊戚戴天覆地能无愧乎孤子今日不应遣此但见蔡遵道云司徒本无西归之心深有悔过之意未知此语为虚为实吉凶之理想自图之景报书曰仆乡一布衣本乖艺用出身为国绵历一纪犯危履难岂避风霜遂得富贵当年荣华身世一旦举旗&#援鼓枹北面相抗者何哉实以畏惧危亡恐招祸害故耳往年之暮尊王遘疾神不佑善祈祷莫瘳遂使嬖幸弄权心腹离贰妻子在宅无事见围及回归长社希自陈状书未遣斧钺已临既旌旗相对咫尺不远飞书每奏冀申鄙情而群帅恃雄眇然弗顾运戟推锋专欲屠灭掘围堰水仅存三版举目相看命县漏刻不忍死亡出战城下拘秦送地岂乐为之禽兽恶死人伦好生仆实不辜桓庄何罪且尊王平昔见与比肩&#力同心共奖帝室虽复权势参差寒暑小异丞相司徒雁行而已福禄官荣自是天爵劳而后授理不相干欲求吞炭何其谬也然窃人之财犹谓之盗禄去公室抑谓不取今魏德虽衰天命未改拜恩私第何足关言赐嗤不能东封函谷受制于人当似教仆贤祭仲而哀季氏无主之国在礼未闻动而不法将何以训窃以分财养幼事归令终舍宅存孤谁云隙末复言仆众不足以自强身危如累卵然亿兆夷人卒降十乱纣之百克终自无后颍川之战即是殷监轻重由人非鼎在德苟能忠信虽弱必强殷忧启圣处危何苦况今梁道邕熙招携以礼被我虎文縻之好爵方欲苑五岳而池四海扫氛秽以拯黎元东羇瓯越西道汧陇吴越悍劲带甲千群秦兵冀马控弦十万大风一振枯干必摧凝霜暂落秋蒂自殒此而为弱谁足称雄又见诬两端受疑二国斟酌物情一何太甚昔陈平背楚归汉则强百里出虞入秦斯霸盖昏明由主用舍在人奉礼而行神其吐邪书称士马精新&#日齐举夸张形势必欲相灭窃以寒胶白露节候乃同秋风扬尘马首何异徒知北方之力争未识西南之合从苟欲徇意于前涂不觉坑&#在其侧去危就安今归正朔转祸为福已脱网罗彼当嗤仆之过迷此亦笑君之晦昧今引二邦扬旌北讨熊虎齐奋&#复中原荆襄广颍已属关右项城县瓠亦奉江南幸自取之何劳见援然权变非一理有万涂为君计者莫若割地两和三分鼎峙燕魏赵晋足相俸禄齐曹宋鲁悉归大梁使仆得输力南朝北敦姻好束帛自行戎车不驾仆立当世之功君卒父祢之业各保疆垒听享岁时百姓乂宁四人安堵孰若驱农夫于垄亩抗勍敌于三方避干戈于首尾当锋镝于心腹纵太公为将不能获存归之高明何以克济来书曰妻子老幼悉在司寇以此见要庶其可反当是见疑褊心未识大趣昔王陵附汉母在不归太上囚楚乞羹自若矧伊妻子而可介意脱谓诛之有益欲止不能救之无损复加坑戮家累在君何关仆也遵道所说颇亦非虚故重陈辞更论款曲昔与盟主事等琴瑟谗人间之翻为雠敌抚弦搦矢不觉伤怀裂帛还书其何能述王寻览书问谁为作或曰其行台郎王伟王曰伟才如此何因不使我知王欲闲景于梁又与景书而谬其辞云本使景阳叛欲与图西西人知之故景更与图南为事漏其书于梁梁人亦不之信壬申东魏主与王猎于邺东驰逐如飞监卫都督鸟那罗受工伐从后呼曰天子莫走马大将军怒王尝侍饮举大觞曰臣澄劝陛下酒东魏主不悦曰自古无不亡之国朕亦何用如此生王怒曰朕朕狗脚朕使崔季舒欧之三拳奋衣而出寻遣季舒入谢东魏主赐季舒彩季舒未敢即受启之于王王使取一段东魏主以四百匹与之曰亦一段耳东魏主不堪忧辱咏谢灵运诗曰韩亡子房奋秦帝鲁连耻本自江海人忠义感君子因流涕三月辛亥王南临黎阳济于虎牢自洛阳从太行而反晋阳于路遗书百僚以相戒励朝野承风莫不震肃又令朝臣牧宰各举贤良及骁武胆略堪守边城务得其才不拘职业六月王巡北边城戍赈赐有差七月王还晋阳辛卯王遇盗而殂时年二十九葬于峻成陵齐受禅追谥为文襄皇帝庙号世宗时有童谣曰百尺高竿推折水底燃灯灯灭识者以为王将殂之兆也数日前崔季舒无故于北宫门外诸贵之前诵鲍明远诗曰将军既下世部曲亦罕存声甚凄断泪不能已见者莫不怪之初梁将兰钦子京为东魏所掳王命以配厨钦请赎之王不许京再诉王使监厨苍头薛丰洛杖之曰更诉当杀尔京与其党六人谋作乱时王居北城东柏堂莅政以宠琅邪公主欲其来往无所避忌所有侍卫皆出于外太史启言宰辅星甚微变不出一月王曰小人新杖之故吓我耳将欲受禅与陈元康崔季舒等屏斥左右署拟百官京将进食王却谓诸人曰昨夜梦此奴斫我宜杀却京闻之置刀于盘冒言进食王怒曰我未索食尔何遽来京挥刀曰来将杀汝王自投伤足入于&#下贼党去&#因而见杀先是讹言曰软脱帽&#底喘其言应矣时太原公洋在城东双堂入而讨贼脔割京等皆漆其头秘不发丧徐出言曰奴反大将军被伤无大苦也臣等详文襄纪其首与北史同而末多出于东魏孝静纪其间与侯景往复书见梁书景传其所序列尤无伦次&#杂取之以成此书非正史也按北齐书文宣帝本纪显祖文宣皇帝讳洋字子进高祖第二子世宗之母弟后初孕每夜有赤光照室后私尝怪之初高祖之归尔朱荣时经危乱家徒壁立后与亲姻相对共忧寒馁帝时尚未能言&#然应曰得活太后及左右大惊而不敢言及长黑色大颊兑下鳞身重踝不好戏弄深沉有大度晋阳有沙门乍愚乍智时人不测呼为阿秃师帝曾与诸童共见之历问禄位至帝举手再三指天而已口无所言见者异之高祖尝试观诸子意识各使治乱丝帝独抽刀斩之曰乱者须斩高祖是之又各配兵四出而使甲骑伪攻之世宗等怖挠帝乃勒众与彭乐敌乐免胄言情犹擒之以献后从世宗行过辽阳山独见天门开余人无见者内虽明敏貌若不足世宗每嗤之云此人亦得富贵相法亦何由可解惟高祖异之谓薛琡曰此儿意识过吾幼时师事范阳卢景裕默识过人景裕不能测也天平二年授散骑常侍骠骑大将军仪同三司左光禄大夫太原郡开国公武定元年加侍中二年转尚书左仆射领军将军五年授尚书令中书监京畿大都督武定七年八月世宗遇害事出仓卒内外震骇帝神色不变指麾部分自脔斩群贼而漆其头徐宣言曰奴反大将军被伤无大苦也当时内外莫不惊异焉乃赴晋阳亲总庶政务从宽厚事有不便者咸蠲省焉冬十月癸未朔以咸阳王坦为太傅潘相乐为司空十一月戊午吐谷浑国遣使朝贡梁齐州刺史茅灵斌德州刺史刘领队南豫州刺史皇甫&#等并以州内属十二月己酉以并州刺史彭乐为司徒太保贺拔仁为并州刺史八年春正月庚申梁楚州刺史宋安顾以州内属辛酉魏帝为世宗举哀于东堂梁定州刺史田聪能洪州刺史张显等以州内属戊辰魏诏进帝位使持节丞相都督中外诸军事录尚书事大行台齐郡王食邑一万户甲戌地豆于国遣使朝贡三月辛酉又进封齐王食冀州之渤海长乐安德武邑瀛州之河间五郡邑十万户自居晋阳寝室夜有光如昼既为王梦人以笔点己额旦以告馆客王昙哲曰吾其退乎昙哲再拜贺曰王上加点便成主字乃当进也夏五月辛亥帝如邺甲寅进相国总百揆封冀州之渤海长乐安德武邑瀛州之河间高阳章武定州之中山常山博陵十郡邑二十万户加九锡殊礼齐王如故魏帝遣兼太尉彭城王韶司空潘相乐册命曰于戏敬听朕命夫惟天为大列晷宿而垂象谓地&#厚疏川岳以阜物所以四时代序万类骈罗庶品得性群形不夭然则皇王统历深视高居拱默垂衣寄成师相此则夏伯殷尹竭其股肱周成汉昭无为而治顷者天下多难国命如旒则我建国之业将坠于地齐献武王奋迅风云大济艰危爰翼朕躬国为再造经营庶土以至勤忧及文襄承构愈广前业康邦夷难道格穹苍王纵德应期千龄一出惟几惟深乃神乃圣大崇霸德实广相猷虽冥功妙实藐绝言象摽声示迹典礼宜宣今申后命其敬虚受王抟风初举建旟上地庇民立政时雨滂流下识廉耻仁加水陆移风易俗自齐变鲁此王之功也仍摄天台总参戎律策出若神威行朔土引弓窜迹松塞无烟此又王之功也逮光统前绪持衡匡合华戎混一风海调夷日月光华天地清晏声接响随无思不偃此又王之功也逖矣炎方逋违正朔怀文曜武授略申规淮楚连城漼然桑落此又王之功也关岘衿带跨蹑萧条肠胃之地岳立鸱跱偏师纔指涣同冰散此又王之功也晋熙之所险薄江雷迥隔声教迷方未改命将鞠旅覆其巢穴威略风腾倾慑南海此又王之功也群蛮跋扈世绝南疆摇荡边垂急为尘梗怀德畏威向风请顺倾陬尽落其至如云此又王之功也胡人别种延蔓山谷酋渠万旅广袤千里凭险不恭恣其桀黠有乐淳风相携叩款粟帛之调王府充积此又王之功也茫茫涉海世敌诸华风行鸟逝倏来忽往既饮醇醪附同胶漆毡裘委仞奇兽衔尾此又王之功也秦川尚阻作我仇雠爰挹椒兰飞书请好天动其衷辞卑礼厚区宇乂宁遐迩毕至此又王之功也江阴告祸民无适归萧宗子弟尚相投庇如鸟还山犹川赴海荆江十部俄而献割乘此会也将混来方此又王之功也天平地成率土咸茂祯符显见史不停笔既连百木兼呈九尾素过秦雀苍比周乌此又王之功也搜扬管库衣冠获序礼云乐云销沉俱振轻徭彻赋矜狱宽刑大信外彰深仁远洽此又王之功也王有安日下之大勋加以表光明之盛德宣赞洪猷以左右朕言昔旦奭外分毛毕入佐出内之任王宜总之人谋鬼谋两仪协契锡命之行义申公道以王践律蹈礼轨物苍生圆首安志率心归道是以锡王大路戎路各一元牡二驷王深重民天唯本是务衣食之用荣辱所由是用锡王衮冕之服赤舄副焉王深广惠和易调风化神祇且格功德可象是月锡王轩悬之乐六佾之舞王风声振赫九域咸绥远人率俾奔走委赆是用锡王朱户以居王求贤选众草莱以尽陈力就列罔非其人是用钖王纳陛以登王英图猛概抑扬千品毅然之节肃是非违是用锡王武贲之士三百人王兴亡所系制极幽显&#行天讨罪人咸得是用锡王鈇钺各一王鹰扬豹变实扶下土狼顾鸱张罔不弹射是用锡王彤弓一彤矢百卢弓十卢矢千王孝悌之至通于神明率民兴行感达区宇是用锡王秬鬯一卣珪瓒副焉往钦哉其祗顺往册保弼皇家用终尔休德对扬我太祖之显命魏帝以天人之望有归景辰下诏曰三才剖判百王代兴治天静地和神敬鬼庇民造物咸自灵符非一人之大宝实有道之神器昔我宗祖应运奄一区宇历圣重光暨于九叶德之不嗣仍离屯圯盗名字者遍于九服擅制命者非止三公主杀朝危人神靡系天下之大将非魏有赖齐献武王奋扬灵武&#剪多难重悬日月更缀参辰庙以扫除国由再造鸿勋巨业无得而称逮文襄承构世业逾广迩安远服海内晏如国命已康生生得性迄相国齐王纬文经武统兹大业尽睿穷几研深测化思随冥运智与神行恩比春天威同夏日坦至心于万物被大道于八方故百僚师师朝无秕政网疏泽洽率土归心外尽江淮风靡屈膝辟地怀人百城奔走关陇慕义而请好瀚漠仰德而致诚伊所谓命世应期实抚千载祯符杂沓异物同途讴颂填委殊方一致代终之迹斯表人灵之契已合天道不远我不独知朕入纂鸿休将承世祀藉援立之厚延宗社之算静言大运欣于避贤远惟唐虞禅代之典近想魏晋揖让之风其可昧兴替之礼稽神祗之望今便逊于别宫归帝位于齐国推圣与能眇符前轨主者宣布天下以时施行又使兼太尉彭城王韶兼司空敬显&#奉册曰咨尔相国齐王夫气分形化物系君长皇王递兴人非一姓昔放勋驭世沉璧属子重华握历持衡拥璇所以英贤茂实昭晰千古岂盛衰有运兴废在时知命不得不授畏天不可不受是故汉刘告否当涂顺民曹历不永金行纳禅此皆重规袭矩率由旧章者也我祖宗光宅混一万迄于正光之末奸孽乘权厥政多僻九域离荡永安运穷人灵殄瘁群逆滔天割裂四海国土臣民行非魏有齐献武王应期授手凤举龙骧举废极以立天扶倾柱而镇地剪灭毒匡我坠历有大德于魏室被博利于苍生及文襄继轨诞光前业内剿凶权外摧侵叛遐迩肃晏功格上元王神祗协德舟梁一世体文昭武追变穷微自举迹藩旟颂歌总集入统机衡风猷弘远及大承世业扶国昌家相德日跻霸风愈邈威灵斯畅则荒远奔驰声略所播而邻敌顺款以富有之资运英特之气顾盼之间无思不服图谍潜蕴千祀彰明嘉祯幽秘一朝纷委以表代德之期用启兴邦之迹苍苍在上照临不远朕以虚昧犹未逡巡静言愧之坐而待旦且时来运往妫舜不暇以当阳世革命改伯禹不容于北面况于寡薄而可踟蹰是以仰协穹昊俯从百姓敬以帝位式授于王天禄永终大命格矣于戏其祇承历数允执其中对扬天休斯年千万岂不盛欤又致玺书于帝遣兼太保彭城王韶兼司空敬显&#奉皇帝玺绶禅代之礼一依唐虞汉魏故事又尚书令高隆之率百僚劝进戊午乃即皇帝位于南郊升坛柴燎告天曰皇帝臣洋敢用元牡昭告于皇皇后帝否泰相沿废兴迭用至道无亲应运斯辅上览唐虞下稽魏晋莫不先天揖让考历归终魏氏多难年将三十孝昌已后内外去之世道横流苍生涂炭赖我献武拯其将溺三建元首再立宗祧扫绝群凶芟夷奸宄德被黔勋光宇宙文襄嗣武克构弘基功浃寰宇威陵海外穷发怀音西寇纳款青丘保候丹穴来庭扶翼危机重匡颓运是则有大造于魏室也魏帝以卜世告终上灵厌德钦若昊天允归大命以禅于臣洋夫四海至公天下为一总民宰世树之以君既川岳启符人神效祉群公卿士八方兆庶佥曰皇极乃顾于上魏朝推进于下天位不可以暂虚遂逼群议恭膺大典猥以寡薄托于兆民之上虽天威在颜咫尺无远循躬自省实怀祗惕敬简元辰升坛受禅肆类上帝以答万国之心保佑有齐以被无穷之祚是日京师获赤雀献于南郊事毕还宫御太极前殿诏曰无德而称代刑以礼不言而信先春后秋故知恻隐之化天人一揆弘宥之道今古同风朕以虚薄功业无纪昔先献武王值魏世不造九鼎行出乃驱御侯伯大号燕赵拯厥颠坠俾亡则存文襄王外挺武功内资明德纂戎先业辟土服远年逾二纪世历两都狱讼有适讴歌斯在故魏帝俯遵历数爰念褰裳远取唐虞终同脱屣实幽忧未已志在阳城而群公卿士诚守愈切遂属代终居于民上如涉深水有眷终朝始发晋阳九尾呈瑞外坛告天赤雀效祉惟尔文武不贰心之臣股肱爪牙之将左右先王克隆大业永言诚节共斯休祉思与亿兆同始兹日其大赦天下改武定八年为天保元年其百官进阶男子赐爵鳏寡六疾义夫节妇旌赏各有差己未诏封魏帝为中山王食邑万户上书不称臣答不称诏载天子旌旗行魏正朔乘五时副车封王诸子为县公邑一千户奉绢万匹钱千万粟二万石奴婢二百人水碾一具田百顷园一所诏追尊皇祖文穆王为文穆皇帝妣为文穆皇后皇考献武王为献武皇帝皇兄文襄王为文襄皇帝祖宗之称付外速议以闻辛酉尊王太后为皇太后乙丑诏降魏朝封爵各有差其信都从义及宣力霸朝者及西来人并武定六年以来南来投化者不在降限辛未遣大使于四方观察风俗问民疾苦严勒长吏厉以廉平兴利除害务存安静若法有不便于时政有未尽于事者具条得失还以奏闻甲戌迁神主于太庙六月己卯高丽遣使朝贡辛巳诏曰顷者风俗流宕浮竞日滋家有吉凶务求胜异婚姻丧葬之费车服饮食之华动竭岁资以营日富又奴仆带金玉婢妾衣罗绮始以刱出为奇后以过前为丽上下贵贱无复差等今运属惟新思蠲往弊反朴还淳纳民轨物可量事具立条式使俭而获中又诏封崇圣侯邑一百户以奉孔子之祀并下鲁郡以时修治庙宇务尽褒崇之至诏分遣使人致祭于五岳四渎其尧祠舜庙下及孔父老君等载于祀典者咸秩罔遗诏曰冀州之渤海长乐二郡先帝始封之国义旗初起之地并州之太原青州之齐郡霸业所在王命是基君子有作贵不忘本思申恩洽蠲复田租齐郡渤海可并复一年长乐复二年太原复三年诏故太傅孙腾故太保尉景故大司马娄昭故司徒高昂故尚书左仆射慕容绍宗故领军万俟干故定州刺史段荣故御史中尉刘贵故御史中尉窦泰故殷州刺史刘丰故济州刺史蔡&#等并左右先帝经赞皇基或不幸早徂或殒身王事可遣使者就墓致祭并抚问妻子慰逮存亡又诏封宗室高岳为清河王高隆之为平原王高归彦为平秦王高思宗为上洛王高长弼为广武王高普为武兴王高子瑗为平昌王高显国为襄乐王高睿为赵郡王高孝绪为循城王又诏封功臣厍狄干为章武王斛律金为咸阳王贺拔仁为安定王韩轨为安德王可朱浑道元为扶风王彭乐为陈留王潘相乐为河东王癸未诏封诸弟青州刺史浚为永安王尚书左仆射淹为平阳王定州刺史浟为彭城王仪同三司演为常山王冀州刺史涣为上党王仪同三司淯为襄城王仪同三司湛为长广王湝为任城王湜为高阳王济为博陵王凝为新平王润为冯翊王洽为汉阳王丁亥诏立王子殷为皇太子王后李氏为皇后庚寅诏以太师厍狄干为太宰司徒彭乐为太尉司空潘相乐为司徒开府仪同三司司马子如为司空辛卯以前太尉清河王岳为使持节骠骑大将军司州牧壬辰诏曰自今已后诸有文启论事并陈要密有司悉为奏闻己亥以皇太子初入东宫赦畿内及并州死罪已下余州死降徒流已下一皆原免秋七月辛亥诏尊文襄妃元氏为文襄皇后宫曰静德又诏封文襄皇帝子孝琬为河间王孝瑜为河南王乙卯以尚书令平原王隆之录尚书事尚书左仆射平阳王淹为尚书令又诏曰古人鹿皮为衣书囊成帐有怀盛德风流可想其魏御府所有珍奇杂彩常所不给人者徒为畜积命宜悉出送内后园以供七日宴赐八月诏郡国修立黉序广延髦&#敦述儒风其国子学生亦仰依旧铨补服膺师说研习礼经往者文襄皇帝所建蔡邕石经五十二枚即宜移置学馆依次修立又诏曰有能直言正谏不避罪辜謇謇若朱云谔谔若周舍开朕意沃朕心弼于一人利兼百姓者必当宠以荣禄待以不次又曰诸牧民之官仰专意农桑勤心劝课广收天地之利以备水旱之灾庚寅诏曰朕以虚寡嗣弘王业思所以赞扬盛绩播之万古虽史官执笔有闻无坠犹恐绪言遗美时或未书在位王公文武大小降及民庶爰至僧徒或亲奉音旨或承传傍说凡可载之文籍悉宜条录封上甲午诏曰魏世议定麟趾格遂为通制官司施用犹未尽善可令群官更加论究适治之方先尽要切引纲理目必使无遗九月癸丑以散骑常侍车骑将军领东裔校尉辽东郡开国公高丽王成为使持节侍中骠骑大将军领护东裔校尉王公如故诏梁侍中使持节假黄钺都督中外诸军事大将军承制邵陵王萧纶为梁王庚午帝如晋阳拜辞山陵是日皇太子入居凉风堂监总国事冬十月己卯备法驾御金辂入晋阳宫朝皇太后于内殿辛巳曲赦并州太原郡晋阳县及相国府四狱囚癸未茹茹国遣使朝贡乙酉以特进元韶为尚书左仆射并州刺史段韶为尚书右仆射景戌吐谷浑国遣使朝贡壬辰罢相国府留骑兵外兵曹各立一省别掌机密十一月周文帝率众至陕城分骑北渡至建州甲寅梁湘东王萧绎遣使朝贡景寅帝亲戎出次城东周文帝闻帝军容严盛叹曰高欢不死矣遂退师庚午还宫十二月丁丑茹茹厍莫奚国并遣使朝贡辛丑帝至自晋阳二年春正月丁未梁湘东王萧绎遣使朝贡辛亥有事于圆丘以神武皇帝配癸亥亲耕籍田于东郊乙酉前黄门侍郎元世宝通直散骑侍郎彭贵平谋逆免死配边有事于太庙甲戌帝泛舟于城东二月壬辰太尉彭乐谋反伏诛壬寅茹茹国遣使朝贡三月丙午襄城王淯薨己未诏梁承制湘东王绎为梁使持节假黄钺相国建梁台总百揆承制梁交州刺史李景盛梁州刺史马嵩仁义州刺史夏侯珍洽新州刺史李汉等并率州内附庚申司空司马子如坐事免夏四月壬辰梁王萧绎遣使朝贡闰月乙丑室韦国遣使朝贡五月丙戌合州刺史斛斯显攻&#梁历阳镇丁亥高丽国遣使朝贡是月侯景废梁文立萧栋为主六月庚午以前司空司马子如为太尉七月壬申茹茹遣使朝贡癸酉行台郎邢景远破梁龙安戍获镇城李洛文己卯改显阳殿为昭阳殿九月壬申诏免诸伎作屯牧杂色役隶之徒为白户癸巳帝如赵定二州因如晋阳冬十月戊申起宣光建始嘉福仁寿诸殿庚申萧绎遣使朝贡丁卯文襄皇帝神主入于庙十一月侯景废梁主僭即伪位于建邺自称曰汉十二月中山王立三年春正月丙申帝亲讨厍莫奚于代郡大破之获杂畜十余万分将士各有差以奚口付山东为民二月茹茹主阿那为突厥所破自杀其太子庵罗辰及从弟登注俟利发注子厍提并拥众来奔茹茹余众立注次子铁伐为主辛丑契丹遣使朝贡三月戊子以司州牧清河王岳为使持节南道大都督司徒潘相乐为使持节东南道大都督及行台辛术率众南伐癸巳诏进梁王萧绎为梁主夏四月壬申东南道行台辛术于广陵送传国玺甲申以吏部尚书杨愔为尚书右仆射丙申室韦国遣使朝贡六月乙亥清河王岳等班师丁未帝至自晋阳乙卯帝如晋阳九月辛卯帝自并州幸离石冬十月乙未至黄栌岭仍起长城北至社干戍四百余里立三十六戍十一月辛巳梁主萧绎即帝位于江陵是为元帝遣使朝贡十二月壬子帝还宫戊午帝如晋阳四年春正月丙子山寇围离石戊寅帝讨之未至寇已逃窜因巡三堆戍大狩而归戊寅厍莫奚遣使朝贡己丑改铸新钱文曰常平五铢二月送茹茹主铁伐登注及子厍提还北铁伐寻为契丹所杀国人复立登注为主仍为其大人阿富提等所杀国人复立厍提为主夏四月戊戌帝还宫戊午西南有大声如雷五月庚午帝校猎于林虑山戊子还宫九月契丹犯塞壬午帝北巡冀定幽安仍北讨契丹冬十月丁酉帝至平州遂从西道趣长堑诏司徒潘相乐率精骑五千自东道趣青山辛丑至白狼城壬寅经昌黎城复诏安德王韩轨率精骑四千东趣断契丹走路癸卯至阳师水倍道兼行掩袭契丹甲辰帝亲逾山岭为士卒先指麾奋击大破之掳获十万余口杂畜数十万头乐又于青山大破契丹别部所掳生口皆分置诸州是行也帝露头袒膊昼夜不息行千余里唯食肉饮水壮气弥厉丁未至营州丁巳登碣石山临沧海十一月己未帝自平州遂如晋阳闰月壬寅梁帝遣使来聘十二月己未突厥复攻茹茹茹茹举国南奔癸亥帝自晋阳北讨突厥迎纳茹茹乃废其主厍提立阿那子庵罗辰为主置之马邑州给其禀饩缯帛亲追突厥于朔州突厥请降许之而还于是贡献相继五年春正月癸巳帝讨山寇从离石道遣太师咸阳王斛律金从显州道常山王演从晋州道犄角夹攻大破之斩首数万获杂畜十余万道平石楼石楼绝险自魏世所不能至于是远近山寇莫不慑服是月周文帝废西魏主立齐王廓是为恭帝三月茹茹庵罗辰叛帝亲讨大破之辰父子北遁太保贺拔仁坐违节度除名夏四月茹茹寇肆州丁巳帝自晋阳讨之至恒州黄瓜堆众骑散走时大军已还帝率麾下千余骑遇茹茹别部数万四面围逼帝神色自若指画形势敌众披靡遂纵兵溃围而出敌不退走追击之伏尸二十里获庵罗辰妻子及生口三万余人五月丁亥地豆于契丹等国并遣使朝贡丁未北讨茹茹大破之六月茹茹率部众东徙将南侵帝率轻骑于金山下邀击之茹茹闻而远遁秋七月戊子肃慎遣使朝贡壬辰降罪人庚戌帝至自北伐八月丁巳突厥遣使朝贡庚子以司州牧清河王岳为太保司空尉粲为司徒太子太师侯莫陈相为司空尚书令平阳王淹录尚书事常山王演为尚书令中书令上党王涣为尚书左仆射乙亥仪同三司元旭以罪赐死丁丑帝幸晋阳己卯开府仪同三司录尚书事平原王高隆之薨是月诏常山王演上党王涣清河王岳平原王段韶等率众于洛阳西南筑伐恶城新城严城河南城九月帝亲自临幸欲以致周师周师不出乃如晋阳冬十月西魏伐梁元帝于江陵诏清河王岳河东王潘相乐平原王段韶等率众救之未至而江陵陷梁元帝为西魏将于谨所杀梁将王僧辩在建康共推晋安王萧方智为太宰都督中外诸军承制置百官十二月庚申帝北巡至达速岭览山川险要将起长城六年春正月壬寅清河王岳以众军渡江&#夏首送梁郢州刺史陆法和诏以梁散骑常侍贞阳侯萧明为梁王遣尚书左仆射上党王涣率众送之二月甲子以陆法和为使持节都督荆雍江巴梁益湘万交广十州诸军事太尉公大都督西南道大行台梁镇北将军侍中荆州刺史宋为使持节骠骑大将军郢州刺史甲戌上党王涣&#谯郡三月丙戌上党王涣&#东关斩梁将裴之横俘斩数千景申帝至自晋阳封世宗二子孝珩为广宁王延宗为安德王戊戌帝临昭阳殿听狱决讼夏四月庚申帝如晋阳丁卯仪同萧轨克梁晋熙城以为江州戊寅突厥遣使朝贡梁反人李山花自号天子逼鲁山城五月乙酉镇城李仲&#击斩之庚寅帝至自晋阳萧明入于建邺丁未茹茹遣使朝贡六月壬子诏曰梁国遘祸主丧臣离&#彼炎方尽生荆棘兴亡继绝义在于我纳以长君拯其危弊比送梁主已入金陵藩礼既修分义方笃越鸟之思岂忘南枝凡是梁民宜听反国以礼发遣丁卯帝如晋阳壬申亲讨茹茹甲戌诸军大会于祁连池乙亥出塞至厍狄谷百余里内无水泉六军渴乏俄而大雨戊寅梁主萧明遣其子章兼侍中袁泌兼散骑常侍杨奉表朝贡秋七月己卯帝顿白道留辎重亲率轻骑五千追茹茹壬午及于怀朔镇帝躬当矢石频大破之遂至沃野获其俟利蔼焉力娄阿帝吐头发郁久闾壮延等井口二万余牛羊数十万头茹茹俟利郁久闾李家提率部人数百降壬辰帝还晋阳九月乙卯帝至自晋阳冬十月梁将陈霸先袭王僧辩杀之废萧明复立萧方智为主辛亥帝如晋阳十一月丙戌高丽遣使朝贡梁秦州刺史徐嗣辉南豫州刺史任约等袭据石头城并以州内附壬辰大都督萧轨率众至江遣都督柳达摩等渡江镇石头东南道行台赵彦深获秦郡等五城户二万余所在安辑之己亥太保司州牧清河王岳薨是月柳达摩为霸先攻逼以石头降十二月戊申厍莫奚遣使朝贡是年发夫一百八十万人筑长城自幽州北夏口至恒州九百余里七年春正月甲辰帝至自晋阳于邺城西马射大集众庶而观之二月辛未诏常山王演等于凉风堂读尚书奏按论定得失帝亲决之三月丁酉大都督萧轨等率众济江夏四月乙丑仪同娄睿率众讨鲁阳蛮大破之丁亥诏造金华殿五月景申汉阳王洽薨是月帝以肉为断慈遂不复食六月乙卯萧轨等与梁师战于钟山之西遇霖雨失利轨及都督李希光王敬宝东方老军司裴英起并没士卒散还者十二三乙丑梁湘州刺史王琳献驯象是年修广三台宫殿秋七月己亥大赦天下八月庚申帝如晋阳九月甲辰厍莫奚遣使朝贡冬十月丙戌契丹遣使朝贡是月发山东寡妇二千六百人以配军士有夫而滥夺者五分之一是月周文帝殂十一月壬子诏曰昆山作镇厥号神州瀛海为池是称赤县蒸民乃粒司牧存焉王者之制沿革迭起方割成灾肇分十二水土既平还复九州道或繁简义在通时殷因于夏无所改作然则日月躔于天次王公国于地野皆所以上&#元仪下符川岳逮于秦政鞭挞区宇罢侯置守天下为家洎两汉承基曹马属统其间损益难以胜言魏自孝昌之季数锺浇否禄去公室政出多门衣冠道尽黔首涂炭铜马铁胫之徒黑山青犊之侣枭张晋赵豕突燕秦纲纪从兹而颓彝章因此而紊是使豪家大族鸠率乡部托迹勤王规自署置或外家公主女谒内成昧利纳财启立州郡离大合小本逐时宜剖竹分符&#不获已牧守令长虚增其数求功录实谅足为烦损害公私为弊殊久既乖为政之礼徒有驱羊之费自尔因循未遑删改朕寅膺宝历恭临八荒建国经野务存简易将欲镇躁归静反薄还淳苟失其中理从刊正傍观旧史逖听前言周曰成康汉称文景编户之多古今为最而丁口减于畴日守令倍于昔辰非所以驭俗调风示民轨物且五岭内宾三江回化拓土开疆利穷南海但要荒之所旧多浮伪百室之邑便立州名三户之民空张郡目譬诸木犬犹彼泥龙循名督实事归乌有今所并省一依别制于是并省三州一百五十三郡五百八十九县三镇二十六戍又制刺史令尽行兼不给干物十二月西魏相宇文觉受魏禅先是自西河总秦戍筑长城东至于海前后所筑东西凡三千余里率十里一戍其要害置州镇凡二十五所八年春三月大热人或暍死夏四月庚午诏诸取虾蟹蚬蛤之类悉令停断唯听捕鱼乙酉诏公私鹰鹞俱亦禁绝以太师咸阳王斛律金为右丞相前大将军扶风王可朱浑道元为太傅开府仪同三司贺拔仁为太保尚书令常山王演为司空录尚书事长广王湛为尚书令尚书右仆射杨愔为尚书左仆射以并省尚书右仆射崔暹为尚书右仆射上党王涣录尚书事是月帝在城东马射&#京师妇女悉赴观不赴者罪以军法七日乃止五月辛酉冀州民刘向于京师谋逆党与皆伏诛秋八月己巳厍莫奚遣使朝贡庚辰诏丘郊禘祫时祀皆仰市取少牢不得剖割有司监视必令丰备农社先蚕酒肉而已雩禖风雨司民司禄灵星杂祀果饼酒脯唯当务尽诚敬义同如在自夏至九月河北六州河南十二州畿内八郡大蝗是月飞至京师蔽日声如风雨甲辰诏今年遭蝗之处免租是月周冢宰宇文护杀其主闵帝而立帝弟毓是为明帝冬十月乙亥陈霸先弒其主方智自立是为陈武帝遣使称藩朝贡是年于长城内筑重城自库洛拔而东至于坞纥戍凡四百余里九年春二月丁亥降罪人己丑诏限仲冬一月燎野不得他时行火损昆虫草木三月丁酉帝至自晋阳夏四月辛巳大赦是夏大旱帝以祈雨不应毁西门豹祠掘其冢山东大蝗差夫役捕而坑之是月北豫州刺史司马消难以城叛入于周五月辛巳尚书令长广王湛录尚书事骠骑大将军平秦王归彦为尚书左仆射甲辰以前尚书左仆射杨愔为尚书令六月乙丑帝自晋阳北巡己巳至祁连池戊寅还晋阳秋七月辛丑给京畿老人刘奴等九百四十三人版职及杖帽各有差戊申诏赵燕瀛定南营五州及司州广平清河二郡去年螽涝损田兼春夏少雨苗稼薄者免今年租赋八月乙丑帝至自晋阳甲戌帝如晋阳是月陈江州刺史沈泰以三千人内附先是发丁匠三十余万营三台于邺下因其旧基而高博之大起宫室及游豫园至是三台成改铜爵曰金凤金兽曰圣应冰井曰崇光十一月甲午帝至自晋阳登三台御干象殿朝燕群臣并命赋诗以新宫成丁酉大赦内外文武并进一大阶丁巳梁湘州刺史王琳遣使请立萧庄为梁王仍以江州内属令庄居之十二月癸酉诏梁王萧庄为梁王进居九派戊寅以太傅可朱浑道元为太师司徒尉粲为太尉冀州刺史段韶为司空录尚书事常山王演为大司马录尚书事长广王湛为司徒是月起大庄严寺是年杀永安王浚上党王涣十年春正月戊戌以司空侯莫陈相为大将军甲寅帝如辽阳甘露寺乙卯诏于麻城置卫州二月丙戌帝于甘露寺禅居深观唯军国大政奏闻三月戊戌以侍中高德政为尚书右仆射丙辰帝至自辽阳是月梁主萧庄至郢州遣使朝贡闰四月丁酉以司州牧彭城王浟为司空侍中高阳王湜为尚书右仆射乙巳以司空彭城王浟兼太尉封皇子绍廉为长乐郡王五月癸未诛始平公元世东平公元景式等二十五家特进元韶等十九家并令禁止六月陈武帝殂兄子蒨立是为文帝秋八月戊戌封皇太子绍义为广阳郡王以尚书右仆射河间王孝琬为尚书左仆射癸卯诏诸军民或有父祖改姓冒入元氏或假托携认妄称姓元者不问世数远近悉听改复本姓九月己巳帝如晋阳是月使郦怀则陆世惠使于萧庄冬十月甲午帝暴崩于晋阳宫德阳堂时年三十一遗诏凡诸凶事一依俭约三年之丧虽曰达礼汉文革刱通行自昔义有存焉同之可也丧月之断限以三十六日嗣主百寮内外遐迩奉制割情悉从公除癸卯发丧敛于宣德殿十一月辛未梓宫还京师十二月乙酉殡于太极前殿干明元年二月丙申葬于武宁陵谥曰文宣皇帝庙号威宗武平初又改为文宣庙号显祖帝少有大度志识沉敏外柔内刚果敢能断雅好吏事测始知终理剧处繁终日不倦初践大位留心政术以法驭下公道为先或有违犯宪章虽密戚旧勋必无容舍内外清靖莫不祗肃至于军国几策独决怀抱规模宏远有人君大略又以三方鼎峙诸夷未宾修缮甲兵简练士卒左右宿卫置百保军士每临行阵亲当矢石锋刃交接唯恐前敌之不多屡犯艰危常致克捷尝于东山游燕以关陇未平投杯震怒召魏收于御前立为诏书宣示远近将事西伐是岁周文帝殂西人震恐常为度陇之计既征伐四克威振戎夏六七年后以功业自矜遂留连耽湎肆行淫暴或躬自鼓舞歌讴不息从旦通宵以夜继昼或袒露形体涂傅粉黛散发胡服杂衣锦彩拔刃张弓游于市肆勋戚之第朝夕临幸时乘馲&#牛驴不施鞍勒盛暑炎赫隆冬酷寒或日中暴身去衣驰骋从者不堪帝居之自若亲戚贵臣左右近习侍从错杂无复差等征集淫妪分付从官朝夕临视以为娱乐凡诸杀害多令支解或焚之于火或投之于河沉酗既久弥以狂惑至于末年每言见诸鬼物亦云闻异音声情有芥必在诛戮诸元宗室咸加屠剿永安上党并致冤酷高隆之高德政杜弼王元景李蒨之等皆以非罪加害尝在晋阳以&#戏刺都督尉子耀应手即殒又在三台大光殿上以鐻鐻都督穆嵩遂至于死又尝幸开府暴显家有都督韩悊无罪忽于众中唤出斩之其余酷滥不可胜纪朝野憯憎各怀怨毒而素以严断临下加之默识强记百寮战栗不敢为非文武近臣朝不谋夕又多所营缮百役繁兴举国骚扰公私劳弊凡诸赏无复节限府藏之积遂至空虚自皇太后诸王及内外勋旧愁惧危悚计无所出暨于末年不能进食唯数饮酒曲&#成灾因而致毙论曰高祖平定四海威权延世迁邺之后虽主器有人号令所加政皆自出显祖因循鸿业内外协从自朝及野群心属望东魏之地举世乐推曾未期月元运集己始则存心政事风化肃然数年之间翕斯致治其后纵酒肆欲事极猖狂&#邪残暴近世未有飨国弗永实由斯疾后嗣殄绝固亦余殃者也废帝本纪
