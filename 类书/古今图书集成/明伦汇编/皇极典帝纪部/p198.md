<!-- { "loadSidebar": true } -->
按唐书穆宗本纪穆宗睿圣文惠孝皇帝讳恒宪宗第三子也母曰懿安皇太后郭氏始封建安郡王进封遂王遥领彰义军节度使元和七年惠昭太子薨左神策军中尉吐突承璀欲立沣王恽而恽母贱不当立乃立遂王为皇太子十五年正月庚子宪宗崩陈弘志杀吐突承璀及沣王辛丑遗诏皇太子即皇帝位于柩前司空兼中书令韩弘摄冢宰闰月丙午皇太子即皇帝位于太极殿丁未贬皇甫镈为崖州司户参军戊申始听政辛亥御史中丞萧俯中书舍人翰林学士段文昌为中书侍郎同中书门下平章事乙卯尊母为皇太后戊辰京师地震二月丁丑大赦赐文武官阶爵高年粟帛二王后三恪文宣公嗣王公主县主武德配飨及第一等功臣家予一子官放没掖庭者幸丹凤门观俳优丁亥幸左神策军观角倡戏乙未吐蕃寇灵州丙申丹王逾薨三月乙巳杜叔良及吐蕃战败之戊辰大风雨雹辛未杨清伏诛五月庚申葬圣神章武孝皇帝于景陵六月丁丑韩弘罢七月丁卯令狐楚罢八月乙酉容管经略留后严公素及黄洞蛮战于神步败之戊戌御史中丞崔植为中书侍郎同中书门下平章事九月辛丑观竞渡角于鱼藻宫用乐十月庚辰王承宗卒辛巳成德军观察支使王承元以镇赵深冀四州归于有司癸未吐蕃寇泾州右神策军中尉梁守谦为左右神策京西京北行营都监以御之丙戌吐蕃遁十一月癸卯赦镇赵深冀四州死罪以下赐成德军将士钱十二月庚辰猎于城南壬午击鞠于右神策军遂猎于城西甲申猎于苑北长庆元年正月己亥朝献于太清宫庚子朝享于太庙辛丑有事于南郊大赦改元赐文武官阶勋爵己未有星孛于翼壬戌萧俯罢丁卯有星孛于太微二月乙亥观乐于麟德殿丙子观神策诸军杂伎己卯刘&#以卢龙军八州归于有司壬午段文昌罢翰林学士户部侍郎杜元颍同中书门下平章事辛卯击鞠于麟德殿三月庚戌太白昼见丁巳赦幽涿檀顺瀛莫管平八州死罪以下给复一年赐卢龙军士钱戊午封弟憬为鄜王悦琼王恂沔王怿婺王愔茂王怡光王协淄王憺衢王澶王子湛为鄂王涵江王凑漳王溶安王瀍颍王是月徙封湛为景王五月丙辰建王审薨六月有彗星出于昴辛未吐蕃寇青塞烽盐州刺史李文悦败之七月甲辰幽州卢龙军都知兵马使朱克融囚其节度使张弘靖以反壬子群臣上尊号曰文武孝德皇帝大赦赐文武官阶勋爵壬戌成德军大将王廷凑杀其节度使田弘正以反八月壬申朱克融陷莫州癸酉王廷凑陷冀州刺史王进岌死之丙子瀛州军乱执其观察使卢士玫叛附于朱克融王廷凑寇深州丁丑魏博横海昭义河东义武兵讨王廷凑己丑裴度为幽镇招抚使九月乙巳相州军乱杀其刺史邢濋十月丙寅诸道盐铁转运使刑部尚书王播为中书侍郎同中书门下平章事裴度为镇州西面行营都招讨使左领军卫大将军杜叔良为深州诸道行营节度使戊寅王廷凑陷贝州己卯易州刺史柳公济及朱克融战于白石败之庚辰横海军节度使乌重引及王廷凑战于饶阳败之辛卯灵武节度使李进诚及吐蕃战于大石山败之十一月甲午裴度及王廷凑战于会星败之丙申朱克融寇定州义武军节度使陈楚败之十二月庚午杜叔良及王廷凑战于博野败绩丁丑陈楚及朱克融战于望都败之乙酉赦朱克融己丑陈楚及朱克融战于清源败之二年正月庚子魏博军溃于南宫癸卯魏博节度使田布自杀兵马使史宪诚自称留后海州海冰二月甲于赦王廷凑辛巳崔植罢工部侍郎元稹同中书门下平章事戊子昭义军节度使刘悟囚其监军使刘承偕三月乙巳武宁军节度副使王智兴逐其节度使崔群戊午守司徒淮南节度使裴度同中书门下平章事王播罢四月辛酉朔日有蚀之壬戌成德军节度使牛元翼奔于京师王廷凑陷深州五月壬寅邕州刺史李元宗叛奔于黄洞蛮六月癸亥宣武军宿直将李臣则逐其节度使李愿衙门都将李反甲子裴度元稹罢兵部尚书李逢吉为门下侍郎同中书门下平章事乙丑大风落太庙鸱尾癸酉吐蕃寇灵州盐州刺史赵旰败之七月丙申宋王结薨戊申李陷宋州丙辰兖郓节度使曹华及李战于宋州败之丁巳忠武军节度使李光颜又败之于尉氏八月壬申宣武军节度使韩充又败之于郭桥丙子李伏诛癸未诏瘗汴宋郑三州战亡者禀其家三岁九月戊子镇海军将王国清谋反伏诛丙申德州军乱杀其刺史王稷十月己卯猎于咸阳十一月庚午皇太后幸华清宫癸酉迎皇太后遂猎于骊山丙子集王湘薨十二月丁亥不豫放五坊鹰隼及供猎狐兔癸巳立景王湛为皇太子癸丑降死罪以下赐文武常参及州府长官子为父后者勋两转宗子诸亲一转是冬无冰草木萌三年三月壬戌御史中丞牛僧孺为户部侍郎同中书门下平章事癸亥淮南浙东西江西宣歙旱遣使宣抚理系囚察官吏四月甲午陆州獠反五月壬申京师雨雹七月丙寅黄洞蛮陷钦州九月壬子朔日有蚀之十月己丑杜元颍罢辛卯黄洞蛮寇安南四年正月辛亥降死罪以下减流人一岁赐文武官及宗子贺正使阶勋爵诏百官言事辛未以皇太子权句当军国政事壬申皇帝崩于清思殿年三十按旧唐书穆宗本纪穆宗睿圣文惠孝皇帝讳恒宪宗第三子母曰懿安皇后郭氏贞元十一年七月生于大明宫之别殿初名宥封建安郡王元和元年八月进封遂王五年三月领彰义军节度大使七年十月册为皇太子改今讳十五年正月庚子宪宗崩丙午即皇帝位于太极殿东序是日召翰林学士段文昌杜元颖沈传师李肇侍读薛放丁公着对于思政殿并赐金紫丁未集群臣班于月华门外贬门下侍郎同平章事皇甫镈为崖州司户戊申上见宰臣于紫宸门外辛亥以朝议郎守御史中丞飞骑尉袭徐国公赐绯鱼袋萧俯为朝散大夫守中书舍人翰林学士武骑尉赐紫金鱼袋段文昌为中书侍郎同平章事上始御延英对宰臣诏曰山人柳泌轻怀左道上惑先朝固求牧人贵欲疑众自知虚诞仍更遁逃僧大通医方不精药术皆妄既延祸舋俱是奸邪邦国固有常刑人神所宜共弃付京兆府决杖处死金吾将军李道古贬循州司马宪宗末年锐于服饵皇甫镈与李道古荐术人柳泌僧大通待诏翰林泌于台州为上炼神丹上服之日加躁渴遽弃万国甲寅二王后介国公宇文仲达卒有司举旧典葬祭之以监察御史李德右拾遗李绅礼部员外郎庾敬休并守本官充翰林学士丁巳以剑南东川节度使李逢吉为襄州刺史充山南东道节度使以吏部侍郎王涯检校礼部尚书梓州刺史充剑南东川节度使己未改恒岳为镇岳恒州为镇州定州恒阳县为曲阳县恒王房子孙改为泜王房丙寅以右神策大将军张维清为单于大都护充振武麟胜节度使丁卯上及群臣皆释服从吉戊辰群臣始朝于宣政殿是夜地震庚午册大行皇帝贵妃郭氏为皇太后贬谏议大夫李景俭为建州刺史二月癸酉朔丁丑御丹凤楼大赦天下宣制毕陈俳优百戏于丹凤门内上纵观之丁亥幸左神策军观角及杂戏日昃而罢癸巳罢邕管经略使所管州县隶邕府甲午以桂管观察使裴行立为安南都护充本管经略使乙未以太仆卿杜式方为桂州刺史充桂管观察使丙申丹王逾薨丁酉敕入回纥使宜与私觌正员官十三员入吐蕃使与八员庚子太子宾客吕元膺卒辛丑以户部侍郎杨于陵为户部尚书壬寅敕举贤良方正直言极谏等科目人宜令中书门下尚书省四品已上于尚书省同试三月癸卯朔赠皇太后父郭暧太傅母虢国大长公主赠齐国大长公主壬子召侍讲学士韦处厚路随于太液亭讲毛诗关睢尚书洪范等篇既罢并赐绯鱼袋左右军中尉马进潭梁守谦魏弘简等请立门戟从之以太子詹事分司东都韦贯之为河南尹丁巳御史中丞崔植奏元和十二年敕御史台三院御史据除拜上日为后未上日不得计月数又准其年九月十七日敕逾一个月不在此限行立班次即宜以敕内先后为定臣观此后敕未便事宜请自今后三院御史职事行立一切依敕文先后为定除拜上日便为月数从之戊午吏部尚书赵宗儒奏先奉敕先朝所放制科举人令与中书门下四品已上官同于尚书省就试者臣伏以制科所设本在亲临南省策试亦非旧典今覃恩既毕庶政惟新况山陵日近公务繁迫待问之士就试非多臣等商量恐须停罢从之罢申州岁贡茶乙丑以皇太后兄司农卿郭钊为刑部尚书兼司农卿右金吾卫大将军郭鏦检校工部尚书丁卯贬太子宾客留司东都孟简为吉州员外司马戊辰夜大风雹夏四月壬申朔丁丑沣王宽薨乙酉三恪酅国公杨造卒丁亥敕内侍省见管高品官白身都四千六百一十八人除官员一千六百九十六人外其余单贫无屋室居止宜每人加衣粮半分五月壬寅朔癸卯诏以国用不足应天下两税盐利榷酒税茶及户部阙官除陌等钱兼诸道杂榷税等应合送上都及留州留使诸道支用诸司使职掌人课料等钱并每贯除旧垫陌外量抽五千文仍委本道本司本使据数逐季收计其诸道钱便差纲部送付度支收管待国用稍充即依旧制其京百司俸料文官已抽修国学不可重有抽取武官所给校簿亦不在抽取之限壬子诏入景陵元宫合供千味食鱼肉肥鲜恐致熏秽宜令尚药局以香药代食庚申葬宪宗于景陵六月辛未朔丁丑以司徒兼中书令韩弘为河中尹充河中晋绛磁隰等州节度使安南都护桂仲武奏诛贼首杨清收复安南府戊寅以金吾将军李佑检校左散骑常侍兼夏州刺史充夏绥银宥节度使代李听以听为灵州大都督府长史充朔方灵盐节度使以中书舍人王仲舒为洪州刺史御史中丞充江西观察使己卯放京兆府今年夏青苗钱八万三千五百六十贯宣委令狐楚以楚山陵用不尽绫绢准实估付京兆府代所放青苗钱庚辰加邠宁庆节度使李光颜特进以城盐州之功也以考功员外郎史馆修撰李翱为郎州刺史坐与李景俭相善故也癸未并兖州莱芜县入干封县己丑工部尚书归登卒壬辰诏帝王所重者国体所切者人情苟得其体必臻于大和如失其情是曲于小利况设官求理颁禄责功教既有常宁宜就减近以每岁经费量入数少外官俸料据数收贯朕再三思度终所未安今则岁属丰登兵方偃息自宜克己以足用何得剥下以为谋临轩载怀实所增愧其今年五月敕应给用钱每贯抽五十文都计一百五十万贯宜并停抽仍出内库钱三十七万五千贯付度支给用初宪宗用兵擢皇甫镈为相苛敛剥下人皆咎之以至逐至是宰臣创抽贯之利制下人情不悦故罢之癸巳皇太后移居兴庆宫皇帝与六宫侍从大合宴于南内回幸右军颁赐中尉等有差自是凡三日一幸左右军及御宸晖九仙等门观角杂戏秋七月辛丑朔壬寅以河中晋绛观察使李绛为兵部尚书甲辰以大理卿孔戢为潭州刺史湖南观察使乙巳诏皇太后就安长乐朝夕承颜慈训所加庆感兼极今月六日是朕载诞之辰奉迎皇太后于宫中上寿朕既深欢慰欲与臣下同之其日百寮命妇宜于光顺门进名参贺朕于光顺门内殿与百寮相见永为常式非典也郓曹濮等州节度赐号天平军从马总奏也丙午敕乙巳诏书载诞受贺仪宜停先是左丞韦绶奏行之宰臣以古无降诞受贺之礼奏罢之丁未苑内假山毁压死役者七人自五月不雨至此月壬子始雨甲寅御新成永安殿观百戏极欢而罢乙卯敕自今后新除节度观察使到任日具见在钱帛斛斗器械数目分析以闻安南都护裴行立卒是日上幸安国寺观盂兰盆邕管经略使杨旻卒平卢军新加押新罗渤海两蕃使赐印一面许诸巡官一人新作宝庆殿庚申夜荧惑入羽林壬戌盛饰安国慈恩千福开业章敬等寺纵吐蕃使者观之丙寅以新成永安殿与中宫贵主密宴以乐之嫔妃皆预丁卯以门下侍郎平章事令狐楚为宣州刺史兼御史大夫充宣歙池观察使楚为山陵使纵吏于翚刻下不给工徒价钱积留钱十五万贯为羡余以献故及于贬八月庚午朔辛未兵部尚书杨于陵总百寮钱货轻重之议取天下两税榷酒盐利等悉以布帛任士所产物充税并不征见钱则物渐重钱渐轻农人见免贱卖匹段请中书门下御史台诸司官长重议施行从之癸酉太子少傅致仕李墉卒甲戌安南都护桂仲武斩叛将杨清首以献收复安南府乙亥赐教坊钱五千贯充息利本钱御勤政楼问人疾苦前江西观察使裴次元卒己卯月掩牵牛同州雨雪害秋稼京兆府户曹参军韦正牧专知景陵工作刻削厨料充私用计赃八千七百贯文石作专知官奉仙县令于翚刻削计赃一万三千贯并宜决重杖处死壬辰幸鱼藻池发神策军二千人浚鱼藻池戊戌以朝议郎守御史中丞武骑尉赐紫金鱼袋崔植为朝散大夫守中书侍郎同中书门下平章事己亥宣歙观察使令狐楚再贬衡州刺史九月庚子朔改河北税盐使为榷盐使辛丑大合乐于鱼藻宫观竞渡又召李诉李光颜入朝欲于重阳日宴群臣拾遗李珏等上疏谏云元朔未改园陵尚新虽易月之期俯从人欲而三年之制犹服心丧夫遏密弛禁盖为齐人合乐内庭事将未可不听乙巳以驾部郎中知制诰李宗闵为中书舍人宋州大水损田六千顷戊申以重阳节曲宴郭钊兄弟贵戚主&#等于宣和殿己酉大雨三日至是雨雪树木无风而摧仆者十五六以吏部侍郎崔群为御史大夫沧景水损田戊午加河东节度使金紫光禄大夫检校尚书右仆射兼门下侍郎同平章事太原尹北都留守上柱国晋国公食邑三千户裴度守司空门下侍郎同平章事以邠宁节度使检校司空邠州刺史上柱国武威郡开国公食邑二千户李光颜并同中书门下平章事又以武宁军节度徐泗濠等州观察等使检校尚书左仆射徐州刺史上柱国凉国公食邑三千户李诉为同中书门下平章事潞州大都督府长史充昭义军节度泽潞磁邢洺观察处置等使夏州奏移宥州于长泽县置辛酉宴李光颜李诉于麟德殿颁赐优厚以袁州刺史韩愈为朝散大夫守国子祭酒复赐金紫丙寅以御史大夫崔群检校兵部尚书徐州刺史充武宁军节度徐泗宿濠观察等使以将作监崔能为广州刺史充岭南节度使丁卯以兵部尚书李绛为御史大夫戊辰以前岭南节度使孔戣为吏部侍郎冬十月庚午朔阇婆国遣使朝贡庚辰宰相与吐蕃使于中书议事京百司共赐钱一万贯仰御史台据司额大小公事闲剧均之成德军节度使王承宗卒其弟承元上表请朝廷命帅遣起居舍人柏耆宣慰之辛巳金公亮修成指南车记里鼓车壬午吐蕃寇泾州命中尉梁守谦将神策军四千人及八镇兵赴援乙酉以魏博等州节度观察等使光禄大夫检校司徒兼侍中魏博大都督府长史上柱国沂国公食邑三千户实封三百户田弘正可检校司徒兼中书令镇州大都督府长史成德军节度镇冀深赵等州观察处置等使以镇冀深赵等观察度支使朝议郎试金吾左卫冑曹参军兼监察御史王承元可银青光禄大夫检校工部尚书使持节滑州诸军事守滑州刺史御史大夫充义成军节度郑滑等州观察等使以昭义节度使检校尚书左仆射同中书门下平章事李诉可本官为魏州大都督府长史充魏博等州节度观察等使以义成军节度使刘悟依前检校右仆射兼潞州大都督府长史充昭义节度泽潞邢洺磁等州观察等使以左金吾将军田布为检校左散骑常侍兼怀州刺史大夫充河阳三城怀孟节度使乙酉泾州奏吐蕃退去时夏州节度使田缙贪猥侵刻党项羌羌引西蕃入寇赖郝玭李光颜奋命拒之方退丁亥西川奏吐蕃侵雅州令发兵镇守东川节度使王涯陈破吐蕃策言以厚赂北蕃俾入西蕃据地得人多少赏之十一月乙亥朔癸卯制朕闻帝王丕宅四海子育群生如天无不覆如日无不烛乃眷冀方初丧戎帅念乎三军之事洎于四州之人或怀忠积诚而思用莫展或灾荒兵役而望恤何阶今则昌运一开诚节咸着王承元首陈章疏愿赴阙庭永念父兄之忠克固君臣之义已加殊奖别委重藩又念成德军将士等&#谋向义丹款载申咸欲效其器能各宜列之爵秩大将史重归牛元翼已超授宠荣今更都加厚赐宜令谏议大夫郑覃往镇州宣慰赐钱一百万贯王泽所洽天网方恢宥过释&#与人休泰其管内见禁囚徒罪无轻重并宜释放朕以武俊之勋劳光于彝鼎士真之恭恪继被节旄承宗感恩亦克立效永言十代之宥俾赐一门之荣承宗兄弟巳授官爵其承宗葬事亦差官监视务令周厚丁未封王承宗祖母李氏为晋国太夫人辛亥田弘正奏王承元以今月九日领兵二千人赴镇滑州成德军征赏钱颇急乃命柏者先往谕之以华州刺史卫中行为陜州长史充陜虢观察使以宗正卿李翱为华州刺史潼关防御镇国军使乙卯上幸金吾将军郭鏦城南庄鏦以庄为献戊午诏曰朕来日暂往华清宫至暮却还御史大夫李绛常侍崔元略已下伏延英门切谏上曰朕以成行不烦章疏谏官再三论列是日田弘正奏今月十六日入镇州讫己未上由复道出城幸华清宫左右中尉擗仗六军诸使诸王驸马千余人从至晚还宫癸亥检校司徒兼太子少师郑余庆卒以渭州刺史泾原行营兵马使保定郡王郝玭为庆州刺史玭勇将深入吐蕃接战朝廷恐失勇将故移之内地十二月己巳朔戊寅召故女学士宋若华妹若昭入宫掌文奏壬午幸右军击鞠遂畋于城西丙戌前昭义军节度使辛秘卒己丑以库部郎中知制诰牛僧孺为御史中丞岭南奏崖州司户参军皇甫镈卒丙申以司门员外郎白居易为主客郎中知制诰是岁计户帐户总二百三十七万五千四百口总一千五百七十六万定盐夏剑南东西川岭南黔中邕管容管安南合九十七州不申户帐长庆元年正月己亥朔上亲荐献太清宫太庙是日法驾赴南郊日抱珥宰臣贺于前辛丑祀昊天上帝于圆丘即日还宫御丹凤阁大赦天下改元长庆内外文武及致仕官三品已上赐爵一级四品已下加一阶陪位白身人赐勋两转应缘大礼移仗宿卫御楼兵仗将士普恩之外赐勋爵有差仍准旧例赐钱物二十万四千九百六十端匹礼毕群臣于楼前称贺仗退上朝太后于兴庆宫壬寅夏州节度使奏浙东湖南等道防秋兵不习边事请留其兵甲归其人灵武节度使李听奏请于淮南忠武武宁等道防秋兵中取三千人衣赐月粮赐当道自召募一千五百人马骁勇者以备边仍令五十人为一社每一马死社人共补之马永无阙从之癸卯以河阳怀节度使田布为泾州刺史充四镇北庭行营泾原节度使以刑部尚书兼司农卿郭钊检校户部尚书怀州刺史充河阳三城怀节度使以泾原节度使王潜检校兵部尚书江陵尹充荆南节度使乙巳鄜坊节度使韩瓘改名充己酉以前检校大理少卿驸马都尉刘士泾为太仆卿给事中韦弘景薛存庆封还诏书上谕之曰士泾父昌有边功久为少列十余年又以尚云安公主朕欲加恩制官敕下制命始行翰林学士司勋员外郎李德上疏曰臣见国朝故事驸马国之亲密不合与朝廷要官往来开元中禁止尤切近日驸马多至宰相及要官宅此辈无他才可以延接唯是漏泄禁密交通中外伏望宣示驸马等今后有事任至中书见宰臣此外不得至宰臣及台省官私第从之戊午夜星孛于翼壬戌制朝议大夫守门下侍郎同中书门下平章事徐国公萧俯为尚书右仆射累表乞罢政事故也癸亥以左散骑常侍崔元略为黔州刺史充黔中观察使丁卯星孛于辰近太微西垣南第一星二月戊辰朔癸酉以尚书右仆射萧俯为吏部尚书甲戌以检校右仆射兼吏部尚书韩皋守右仆射乙亥夜太白犯昴丙子上观杂伎乐于麟德殿欢甚顾谓给事中丁公着曰比闻外间公卿士庶时为欢宴盖时和民安甚慰予心公着对曰诚有此事然臣之愚见风俗如此亦不足嘉百司庶务渐恐劳烦圣虑上曰何至于是对曰夫宾宴之礼务达诚敬不继以淫故诗人美乐且有仪怜异屡舞前代名士良辰宴聚或清谈赋诗投壶雅歌以杯酌献酬不至于乱国家自天宝巳后风俗奢靡宴席以喧哗沈湎为乐而居重位秉大权者优杂倨肆于公吏之间曾无愧耻公私相效渐以成俗由是物务多废独圣心求理安得不劳宸虑乎陛下宜颁训令禁其过差则天下幸甚时上荒于酒乐公着因对讽之颇深嘉纳己卯幽州节度使刘总奏请去位落发为僧又请分割幽州所管郡县为三道请支三军赏设钱一百万贯壬申以中书侍郎平章事段文昌检校刑部尚书同平章事成都尹充剑南西川节度等使以朝散大夫尚书户部侍郎知制诰翰林学士上柱国建安县开国男杜元&#守本官同中书门下平章事以剑南西川节度使王播为刑部尚书充盐铁转运使乙酉天平军节度使马总奏当道见管军士三万三千五百人从去年正月巳后情愿居农者放逃亡者不捕先是平定河南及王承元去镇州宰臣萧俯等不顾远图乃献销兵之议请密诏天下军镇每年限百人内破八人逃死故总有是奏丁亥夜月犯岁星在尾十三度辛卯寒食节宴群臣于麟德殿颁赐有差壬辰刑部侍郎李建卒癸巳九姓回纥毗伽保义可汗卒三月丁酉朔浙东奏移明州于鄮县置刘总进马一万五千匹甲辰郑滑节度使王承元祖母晋国太夫人李氏来朝既见上令朝太后于南内丁未宗正寺奏准贞元二十一年敕宗子陪位放五百七十人出身准今年敕放三百人伏缘人数至多不沾恩泽乞降特恩更放二百人出身从之平卢薛平奏海贼掠卖新罗人口于缘海郡县请严加禁绝俾异俗怀恩从之戊申罢京西京北和籴使扰人故也罢河北榷盐法许约计课利都数付榷盐院庚戌以左丞韦绶为礼部尚书是夜太白近五车辛亥命给事中韦弘庆充幽州宣慰使左拾遗狄兼谟副之盐铁使王播奏江淮盐佑每加五十文兼旧三百文癸丑以幽州卢龙军节度副大使知节度事押奚契丹两蕃经略等使检校司空同中书门下平章事楚国公刘总可检校司徒兼侍中天平军节度郓曹濮等州观察等使以宣武军节度使检校右仆射同平章事张弘靖为检校司空同平章事兼幽州大都督府长史充幽州卢龙军节度使从刘总所奏故也以凤翔节度使李愿检校司空汴州刺史充宣武军节度使以邠宁节度使李光颜为凤翔尹依前检校司空平章事充凤翔陇右节度使以右卫大将军高霞寓检校工部尚书邠州刺史充邠宁节度使谏官上疏论霞寓败军左谪未宜拜方镇不从乙卯以权知京兆尹卢士玫为瀛州刺史充瀛莫等州都团练观察使从刘总奏析置也丁巳制刘总巳极上台仍移重镇兄弟子侄各授官荣大将宾寮亦宜超擢幽州百姓给复一年赐三军赏设钱一百万贯令宣慰使薛存庆与弘靖计会支给戊午封皇弟憬为鄜王悦为琼王惸为沔王怿为婺王愔为茂王怡为光王协为淄王憺为衢王惋为澶王皇子湛为景王涵为江王凑为漳王溶为安王瀍为颍王以兵部侍郎柳公绰为京兆尹兼御史大夫己未以屯田员外郎李德裕为考功郎中左补阙李绅为司勋员外郎并依前知制诰翰林学士敕今年钱徽下进士及第郑朗等一十四人宜令中书舍人王起主客郎中知制诰白居易等重试以闻甲子刘总请以私第为佛寺乃遣中使赐寺额曰报思幽州奏刘总坚请为僧又赐以僧衣赐号大觉总是夜遁去幽州人不知所之乙丑以漳州刺史韩泰为郴州刺史汀州刺史韩为永州刺史循州刺史陈谏为道州刺史量移也夏四月丙寅朔授刘总弟约及总男等一十一人官内五人为刺史余朝班环卫庚午易定奏刘总巳为僧三月二十七日卒于当道界赠太尉甲戌秘书监蒋乂卒丙子以前天平军节度使马总复为天下节度使丁丑诏国家设文学之科本求才实苟容侥幸则异至公访闻近日浮薄之徒扇为朋党谓之关节干扰主司每岁策名无不先定永言败俗深用兴怀郑朗等昨令重试意在精核艺能不于异常之中固求深僻题目贵令所试成就以观学艺浅深孤竹管是祭天之乐出于周礼正经阅其呈试之文都不知其本事辞律鄙浅芜累何多亦令宣示钱徽庶其深自怀愧诚宜尽弃以警将来但以四海无虞人心方泰用弘宽假式示殊恩孔温业赵存约实洵直所试粗通与及第卢公亮等十一人可落下自今后礼部举人宜准开元二十五年敕及第人所试杂文并策送中书门下详覆贬礼部侍郎钱徽为江州刺史中书舍人李宗闵为剑州刺史右补阙杨汝士为开州开江令戊寅宰臣崔植杜元&#奏请坐日所有君臣献替事关礼体便随日撰录号为圣政纪岁终付史馆从之事亦不行丙戌正衙命使册九姓回纥为登罗羽录没密施句主录毗伽可汗辛卯以衡州刺史令狐楚为郢州刺史吉州司马孟简为睦州刺史壬辰诏百辟卿士宜各狗公勿为朋党甲午以张弘靖入幽州受朝贺中书门下奏燕蓟八州平准礼宜告陵庙从之五月丙申朔戊戌以刑狱淹滞立程凡大事大理寺三十五日详断讫申刑部三十日闻奏中事大理寺三十日刑部二十五日小事大理寺二十五日刑部二十日所断罪二十件已上为大十件已上为中十件已下为小刑部四覆官大理六丞每月常须二十日入省寺其厨料令户部加给从中丞牛僧孺奏也己亥贬考功员外郎李渤为虔州刺史以前书宰相考辞太过宰相杜元&#等奏贬之癸卯幽州大将李参已下十八人并为刺史及诸卫将军己酉右散骑常侍致仕柳登卒辛亥造百尺楼于宫中壬子加茶榷旧额百文更加五十文从王播奏拾遗李珏上疏论其不可疏奏不报丙辰建王审薨丁巳沧州先置景州于弓高县置归化县于福寿草市并宜停废壬戌幽州宣慰使给事中薛存庆卒于镇州癸亥敕先置&#州于郾城宜废其郾城上蔡西平遂平两县复隶蔡州皇妹太和公主出降回纥登罗骨没施合毗伽可汗甲子命金吾大将军胡证充送公主入回纥使兼册可汗又以太府卿李锐为入回纥婚礼使六月乙丑朔辛未吐蕃犯青塞堡甲申赐御史中丞牛僧孺金紫秋七月乙未朔壬寅月掩房次厢壬子群臣上尊号曰文武孝德皇帝是日上受册于宣政殿礼毕御丹凤楼大赦天下甲寅幽州监军使奏今月十日军乱囚节度使张弘靖别馆害判官韦雍张宗元崔仲卿郑埙军人取朱滔子洄为留后丁巳贬张弘靖为太子宾客分司己未再贬弘靖为吉州刺史朱洄自以年老令军人立其子克融为留后初刘总归朝籍其军中素难制者送归阙庭克融在籍中宰相崔植杜元&#素不知兵心无远虑谓两河无虞不复祸乱矣遂奏刘总所籍大将并勒还幽州故克融为乱复失河北矣庚申以昭义军节度使刘悟检校司空兼幽州大都督府长史充幽州卢龙军节度副大使知节度事以国子祭酒韩愈为兵部侍郎辛酉太和长公主发赴回纥上以半仗御通化门临送群臣班于章敬寺前八月甲子朔己巳镇州监军宋惟澄奏七月二十八日夜军乱节度使田弘正并家属将佐三百余口并遇害军人推衙将王廷凑为留后辛未以左金吾将军杨元卿为泾州刺史充四镇北庭行军泾原节度使敕公卿大臣至中书议幽镇讨伐之谋癸酉王廷凑遣盗杀冀州刺史王进岌据其郡乙亥以前泾原节度使田布起复检校工部尚书兼魏州大都督府长史充魏博节度使己卯以深州刺史本州团练使牛元翼充深冀节度使辛巳夜太白近轩辕左角冀州刺史吴暐潜为幽州兵所逐瀛州兵乱囚观察使卢士玫瀛州寻为幽州兵所据乙丑以河东节度裴度充幽镇两道招抚使庚寅以建州刺史李景俭为谏议大夫壬辰夜太白近太微西垣癸巳镇州出兵围深州九月甲午朔丁酉废兴州鸣水县戊戌夜太白近太微右执法壬寅大雨震霆乙巳相州兵乱杀刺史邢楚丙午令内常侍段文政监领郑滑河东许三道兵救援深州吐蕃请盟许之辛亥夜月近天关壬子幽州贼掠易州涞水遂城满城癸丑以前魏博节度使李诉为太子少保癸酉魏博节度使田布奏出师五千赴贝州行营冬十月甲子朔丙寅大中大夫守刑部尚书骑都尉王播可中书侍郎同中书门下平章事依前充盐铁转运使以河东节度使裴度充镇州四面行营都招讨使以左领军卫大将军杜叔良充深冀诸道行营节度使戊辰以深冀节度使牛元翼为镇州大都督府长史充成德军节度镇冀深赵等州节度使辛未以中书舍人知贡举王起为礼部侍郎兵部郎中杨嗣复为库部郎中知制诰壬申以东都留守郑絪为吏部尚书以吏部尚书李绛检校右仆射判东都尚书省事东都留守都畿防御使以工部尚书丁公着检校左散骑常侍兼越州刺史御史中丞充浙东观察使乙亥沂州刺史王智兴为武宁军节度副使丁丑裴度奏自将兵取故开路进讨朱克融兵寇蔚州戊寅王廷凑兵寇贝州易州刺史柳公济奏于白石岭破燕军三千沧州乌重引奏于饶阳破贼工部尚书韦贯之卒壬午以尚书主客郎中知制诰白居易为中书舍人河东节度使裴度三上章论翰林学士元稹兴中官知枢密魏弘简交通倾乱朝政以稹为工部侍郎罢学士弘简为弓箭库使甲申以京兆尹御史大夫柳公绰为吏部侍郎丙戌以深冀行营节度使杜叔良为沧州刺史横海军节度使以代乌重引授重引检校司徒兴元尹充山南西道节度使时上急于诛贼杜叔良出征日面辞奏云臣必旦夕破贼重引善将知兵以贼势未可卒平用兵稍缓故有是拜丁亥前浙东观察使薛戎卒戊子魏博田布奏自率全师进讨太子少保李诉卒己丑以户部侍郎判度支崔倰为工部尚书判度支以山南西道节度使崔从为尚书左丞以秘书监许季同为华州刺史充潼关防御镇国军使辛卯昭义刘悟奏自将兵次临城十一月甲午朔裴度奏破贼于会星镇朱克融兵大寇定州节度使陈楚出师拒战破贼二万乙巳徐州崔群奏遣节度使王智兴率师赴行营戊申以司农卿裴武为镇州行营供军使戊午上御宣政殿试制科举人辛酉淄青牙将马延崟谋逆节度使薛平觉其谋而诛之诏中书舍人白居易膳部郎中陈岵考功员外郎贾餗同考制策十二月甲子朔丙寅以前容州经略使留后严公素为容州刺史容管经略使丁卯贬谏议大夫李景俭为楚州刺史庚午杜叔良之军与贼战于博野为贼所败七千人陷贼叔良仅免乙亥敕诸道除上供外留州留使钱内每贯割二百文以助军用贼平后仍旧定州陈楚破朱克融贼二万于望都戊寅以凤翔节度使李光颜为忠武军节度使代李逊仍兼深冀行营节度以李逊为凤翔节度使贬员外郎独孤朗韶州刺史起居舍人温造朗州刺史司勋员外郎李肇沣州刺史刑部员外郎王镒郢州刺史坐与李景俭于史馆同饮景俭乘醉见宰相谩骂故也兵部郎中知制诰冯宿库部郎中知制诰杨嗣复各罚一季俸料亦坐与景俭同饮然先起不贬官辛巳李光颜赴镇百寮饯于章敬寺上御通化门临送赐玉带名马仍&#神策副使杨承和充深冀行营都监押壬午出内库钱五万贯以助军乙酉以幽州都知兵马使朱克融检校右散骑常侍充幽州卢龙军节度使其拘囚张弘靖杀害府寮之罪一切释放时朝议以克融能保全弘靖王廷凑杀害弘正可赦燕而诛赵故有是诏是岁天下户计二百三十七万五千八百五口一千五百七十六万二千四百三十二元不进户军州不在此内二年春正月癸巳朔以用兵罢元会乙未以夔州刺史王承弁为安南都护本管经略招讨使丁酉朱克融陷沧州弓高县贼攻下博兼邀饷道车六百乘而去庚子魏博兵自溃于南宫县戊申魏牙将史宪诚夺师田布伏剑而卒己酉以魏博中军先锋兵马使宪诚检校工部尚书兼魏州大都督府长史充魏博节度使是日大风霾庚戌以德州刺史王日简为沧州刺史充横海军节度沧德棣观察等使以代叔良壬子贬叔良为归州刺史以献计诛幽镇无功而兵败丧所持旌节也甲寅以工部尚书度支崔倰检校礼部尚书兼凤翔尹充凤翔陇节度使以鸿胪卿兼御史大夫判度支复以弓高县为景州青州奏海冻二百里乙卯以前凤翔节度使李逊为刑部尚书己未刑部尚书李逊卒庚子以兖沂密观察使曹华为节度使以天德军防御使李进诚兼灵州刺史充朔方灵盐定远城等州节度使以晋州刺史李岵为丰州刺史充天德军丰州东西受降城都防御使内出缯帛八万匹以助军权停岭南黔中今年选补二月癸亥朔甲子诏雪王廷凑仍授镇州大都督府长史御史大夫充成德军节度镇冀深赵等州观察等使三军将士待之如初仍令兵部侍郎韩愈往彼宣谕以前吉州刺史张弘靖为抚州刺史弘靖初贬官尚在幽州拘留半岁克融授节始得还故有是命丙寅以前成德军节度使牛元翼检校工部尚书襄州刺史充山南东道节度观察临汉监牧等使丁卯以考功郎中知制诰李德裕为中书舍人依前翰林学士癸酉以鄜坊丹节度使韩充为义成军节度使以代王承元为鄜坊节度使甲戌夜火木星相近沧州以成元节度使王日简赐姓名全略辛巳以正议大夫守中书侍郎同中书门下平章事武骑尉赐紫金鱼袋崔植为刑部尚书罢知政事以工部侍郎元稹守本官同平章事以翰林学士中书舍人李德裕为御史中丞司勋员外郎知制诰李绅为中书舍人依前翰林学士右庶子王仲周以奉使缓命贬台州刺史癸未以深冀行营诸军节度忠武军节度使李光颜为沧州刺史横海军节度使兼忠武军节度深冀行营并如故以横海军节度使李全略为德州刺史德棣等州节度丙戌以兵部郎中知制诰冯宿检校左庶子充山南东道节度副使权知襄州军府事以牛元翼在深州重围故也丁亥以河东节度使司空兼门下侍郎平章事裴度守司徒平章事充东都留守判东都尚书省事都畿汝防御使太微宫等使以前灵武节度使李听为太原尹北都留守河东节度使三月壬辰朔诏曰武班之中淹滞颇久又诸荐送大将或随节度使归朝自今已后宜令神策六军军使及南衙常参武官各具历任送中书门下素立大功及有才器者量加奖擢常参官依月限改转诸道军府带监察已上官者限三周年即与改转军士死王事者三周年内不得停衣粮先于留州留使钱内每贯割二百文助军今后不用抽取上于驭军之道未得其要常云宜姑息戎臣故即位之初倾府库颁赏之长行所护人至巨万非时赐与不可胜纪故军旅益骄法令益弛战则不&#国祚日危洎颁此诏方镇多以大将文符鬻之富贾曲为论奏以取朝秩者迭委于中书矣名臣扼腕无如之何癸巳以兵部尚书萧俯为太子少保以前山南东道节度使李逢吉为兵部尚书壬寅左骁卫上将军张奉国卒以鸿胪卿判度支张平叔为户部侍郎充职平叔以曲承恩顾上疏请官自卖盐可以富国强兵陈利害十八条诏下其疏令公卿详议中书舍人韦处厚随条诘难固言不可事遂不行朱克融王廷凑合兵攻深州不解裴度与书谕之克融还镇廷凑攻城亦缓乃并加检校工部尚书戊申裴度来朝对于麟德殿伏奏龙墀因叙河北用兵呜咽流涕上改容慰劳之壬子以新授东都留守裴度为扬州大都督府长史充淮南节度使癸丑徐州节度使崔群为其副使王智与所逐智兴自专军务甲寅以右仆射韩皋为左仆射以前淮南节度使李夷简为右仆射前东都留守李绛复拜旧官丙辰守司徒裴度正衙受册讫谒太庙赴尚书省上宰臣百寮皆送丁巳以左丞崔从检校礼部尚书鄜州刺史鄜坊节度使以代王承元以承元为凤翔陇节度使戊午司徒裴度复入中书知政事以中书侍郎平章事王播检校右仆射兼扬州大都督府长史充淮南节度使依前兼诸道盐铁转运使以凤翔节度使崔倰为河南尹牛元翼率十余骑突围出深州来朝深州大将臧平等一百八十人皆为王廷凑所杀己未以武宁军节度使王智兴检校工部尚书兼徐州刺史充武宁军节度使以德棣节度使李全略复为沧州节度使仍合沧景德棣为一镇李光颜还镇许州夏四月辛酉朔日有蚀之甲子左仆射韩皋赴省上中使赐酒馔宰臣百寮送一如近式云阳县角抵力人张&#负羽林官骑康宪钱宪往征之&#乘醉打宪将殒宪男买德年十四持木锺击&#首破三日而卒刑部奏覆&#曰买德尚在童年能知子道虽杀人当死为父可哀若从沉命之科恐失原情之意可减死罪一等忻州刺史李寰守博野王廷凑攻之不下其李寰所领兵宜割属右神策以寰为军使仍以忻州军为名庚辰桂州观察使杜式方卒癸未以武宁军节度使崔群为秘书监分司东都翰林侍讲学士韦处厚路随进所撰六经法言二十卷赐锦彩二百匹银器二百事处厚改中书舍人随改谏议大夫并赐金紫丁亥以秘书监严誉为桂管观察使是夜东北有流星光彩烛地殷殷有声出天市垣至郎位灭五月辛卯朔以德州刺史李景俭为谏议大夫癸丑太子少傅严绶卒戊午幽州朱克融上表进马万匹羊十万口先请其价赏军陇山有异兽如猴腰尾皆长色青赤而猛鸷见蕃人则跃而食之遇汉人则否六月甲戌朔甲子司徒平章事裴度守尚书右仆射工部侍郎平章事元稹为同州刺史以正议大夫守兵部尚书轻车都尉李逢吉为门下侍郎同中书门下平章事乙丑大风震电坠太庙鸱吻霹御史台树丁卯以易州刺史柳公济为定州刺史义武军节度使壬申谏官论责裴度太重元稹太轻乃追稹制书削长春宫使戊寅以前右仆射李夷简为太子少保分司东都戊子复置邕管以安南副使崔结为邕管经略使秋七月己丑朔丙申宋王结薨废朝戊戌汴州军乱逐节度使李愿立牙将李充为留后好畤县山水漂溺居人三百家陈许蔡等州水壬寅出中书舍人白居易为杭州刺史乙巳诏南北省五品已上官议讨李丙午贬李愿为随州刺史以郑滑节度使韩充为汴州刺史宣武军节度使汴宋亳颍观察等使郑滑如故以宣武军节度押衙李为右金吾卫将军丁未内出绫绢五十万匹付度支以供军用陈许水灾赈粟五万石己酉中使杨再昌使镇州王廷凑奏奉诏取牛元翼家族请至秋末发遣其田弘正骸骨寻访不知所在辛亥以赠司徒忠烈公李&#子源为谏议大夫赐绯鱼袋乙卯敕员外郎知制诰二年后转郎中又二年后转前行郎中又一年即正除谏议大夫知同前郎中给事中并翰林学士别宣知者不在此限以前义武军节度使陈楚为东都留守判尚书省事东畿汝防御使本朝故事东都留守罕用武臣今用楚以李扰汴宋故也八月己未朔以绛州刺史崔弘礼为河南尹兼东畿防御副使给事中韦&#以弘礼望轻封还诏书上遣中使谕之乃下诏陈许李光颜将兵收汴州戊辰以左仆射韩皋为东都留守判尚书省事东畿汝防御使以东都留守陈楚为河阳怀节度使癸酉韩充奏今月六日发军入汴州界营于千塔丙子汴州监军姚文寿与兵马使李质同谋斩李及其党薛志忠秦邻等丁丑韩充入汴州以前东都留守李绛为华州刺史充潼关防御镇国军等使浙东处州大水溺居民以兖海沂密节度使曹华为华州刺史充义成军节度郑滑颍等州观察等使以宋州刺史高承简为兖州刺史兖海沂密等州节度使以汴州防城兵马使李质为右金吾卫将军颍州棣郑滑观察使盐铁转运使王播进开颍口图九月戊子朔浙西大将王国清谋叛观察使实易直讨平之同恶二百余人并诛之韩充送李男道源道枢道瀹等三人斩于西市妻马氏小男道本女汴娘配于掖庭壬子太子少师李夷简卒赠太子太保癸卯以前河阳节度使郭钊为河中尹兼河中绛隰等州节度使御史中丞李德裕为润州刺史兼御史大夫浙江西道都团练观察处置等使以代窦易直以易直为吏部侍郎加晋州刺史李寰为晋磁等州都团练观察使乙巳&#团练防御州置判官一员其副使推巡并停辛亥以吏部侍郎柳公绰为御史大夫先有诏广芙蓉苑南面居人庐舍坟墓并移之群情骇扰癸丑降&#罢之德州军乱害刺史王稷尽剽其家财奴仆丁亥以万州刺史李元喜为安南都护阴山府沙&#突厥兵马使朱耶执宜来朝贡赐官诰锦彩银器冬十月戊午朔壬戌前河中晋绛慈隰等州节度使开府仪同三司守司徒中书令河中尹上柱国许国公韩弘可守司徒兼中书甲子夜月掩牵牛中星戊辰兴元节度使乌重引来朝移授天平军节度使己卯以工部侍郎郑权为工部尚书以前华州刺史许季同为工部侍郎是日上由复道幸咸阳止于善因佛寺施僧钱百万咸阳令绢百匹闰十月戊子朔入回纥使金吾大将军胡证副使光禄卿李宪婚礼使卫尉卿李锐副使宗正少卿李子鸿等送太和公主自蕃中回庚寅以吏部尚书郑絪为太子少傅以太常卿赵宗儒为吏部尚书韦绶为兴元尹充山南西道节度使壬辰右骁卫大将军韩公武卒废朝以户部尚书杨于陵为太常卿丙申回纥可汗遣使献国信四&#女口六人葛禄口四人己亥&#翰林侍讲学士谏议大夫路随中书舍人韦处厚兼充史馆修撰宪宗实录仍更日入史馆实录未成且许不入内署仍放朝参甲寅诏江淮诸州旱损颇多所在米价不免踊贵眷言疲困须议优矜宜委淮南浙西东宣歙江西福建等道观察使各于当道有水旱处取常平义仓斛据时估减半价出粜以惠贫民丙辰以太子宾客令狐楚为陜虢观察使十一月丁巳朔丁卯尚书左丞庾承宣为陜虢观察使令狐楚复为太子宾客分司东都楚巳至陜州视事一日追改之庚午命景王率禁军五百骑侍从皇太后幸华清宫又幸石瓮寺辛未以前安南都护桂仲武为邕管经略使癸酉上幸华清宫迎太后巡狩于骊山下即日驰还太后翌日方还丙子集王缃薨庚辰上与内官击鞠禁中有内官欻然坠马如物所击上恐罢鞠升殿遽足不能履地风眩就&#自是外不闻上起居者三日是夜月近房十二月丁亥朔诏五坊鹰隼并解放猎具皆毁之庚寅宰臣李逢吉率百寮至延英门请见上不许中外与度等三上疏请立皇太子是夜司徒中书令韩弘卒辛卯上于紫宸殿御大绳&#见百官李逢吉奏景王成长请立为皇太子左仆射裴度又极言之癸巳诏景王为皇太子淮南奏和州饥乌江百姓杀县令以取官米甲午内出绢二百匹赈两市癃残穷者己未两军容内司公主戚属之家并以上疾痊平诸寺为僧斋仍&#在京诸司疏放系囚丙午上御宣政殿册皇太子受册毕百寮谒太子于东宫太子举帘执笏答拜宫寮拜则受之丁未判度支户部侍郎张平叔贬通州刺史是夜月掩左角己酉以前天平军节度使马总检校左仆射守户部尚书庚戌以吏部侍郎窦易直为户部侍郎判度支癸丑以太子册礼毕宣制赦囚徒以前黔中观察使崔元略为鄂岳蕲黄安等州观察使太子宾客孟简卒乙卯以前陜虢观察使卫中行为尚书右丞是冬十月频雪其后恒燠水不冰冻草木萌发如正二月之后三年正月丁巳朔上以疾不受朝贺是日大风&#翳竟日嗣郢王佑宜于崖州安置坐妄传禁中语也&#不得买新罗人为奴婢已在中国者即放归其国礼部侍郎王起奏当司所试贡举人试讫申送中书候覆讫下当司然后大字放榜从之二月天平军监军奏节度使乌重引病牙将王贽割股肉以疗河阳节度使陈楚奏移使府于三城未有门戟欲移怀州门戟于河阳从之谏议大夫殷侑奏礼部贡举请置三传三史科从之户部尚书崔倰卒三月丁巳宰臣百寮赐宴于曲江亭敕应御服及器用在淮南两浙宣歙等道合供进者并端午诞节常例进献者一切权停其鹰犬之类除备搜狩外并令解放以牛僧孺同中书门下平章事日晡晚后有贼入通化门斗死者一人伤者六人赐宣徽院供奉官钱自一百二十贯文巳下有差五月山南西道奏移成州于实井堡山南东道节度使牛元翼卒秘书少监李随奏请造当司图书印一面从之十月宰相监修国史杜元&#奏史官沈传师除镇河南其本分修史便令将赴本任修撰从之敕京兆尹御史大夫韩愈宜放台参后不得为例七月国子祭酒韦干庆卒八月郑滑节度使曹华卒检校尚书右仆射户部尚书马总卒兴元节度使韦绶卒上由复道幸兴庆宫至通化门赐持盂僧绢二百匹因幸五方赐从官金银铤有差九月泽潞节度使刘悟进位平章事赐宰臣百寮重九宴于曲江亭南诏王丘佺进金碧文丝十有六品十月以京兆尹韩愈为兵部侍郎以御史中丞李绅为江西观察使宰相李逢吉与李绅不协绅有时望恐用为相及绅为中丞乃除韩愈为京兆尹兼御史大夫仍放台参绅性峭直屡上疏论其事遂与愈辞理往复逢吉乃两罢之然绅出而愈留宰相杜元颖罢知政事除成都尹剑南西川节度使龙武统军陈楚卒以兵部侍郎韩愈为吏部侍郎新除江西观察使李绅为户部侍郎绅既罢除江西上令中使就第赐玉带绅因除叙泣而请留中使具奏故与愈俱改官召翰林学士庞严对因赐金紫内使公廨本钱一万贯军器使三千贯杜元颖赴镇蜀上御安福门饯因赐皇城留守及金吾卫率等帛有差十一月上御通化门观作毗沙门神因赐绢五百匹停浙东贡甜菜海蚶十二月浙西观察使李德裕奏去管内淫祠一千一十五所四年正月辛亥朔上御殿受朝如常仪上饵金石之药处士张皋上疏切谏上悦召之求皋不获泽潞判官贾直言新授谏议大夫刘悟上表乞留从之礼部尚书致仕孔戣卒辛未上大渐诏皇太子监国壬申上崩于寝殿时年三十群臣上谥曰睿圣文惠孝皇帝庙号穆宗十一月庚申葬于光陵
