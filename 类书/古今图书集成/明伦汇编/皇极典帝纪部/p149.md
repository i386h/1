<!-- { "loadSidebar": true } -->
按北齐书废帝本纪废帝殷字正道文宣帝之长子也母曰李皇后天保元年立为皇太子时年六岁性敏慧初学反语于迹字下注云自反时侍者未达其故太子曰迹字足傍亦为迹岂非自反邪尝宴北宫独令河间王勿入左右问其故太子曰世宗遇贼处河间王复何宜在此文宣每言太子得汉家性质不似我欲废之立太原王初诏国子博士李宝鼎傅之宝鼎卒复诏国子博士邢峙侍讲太子虽富于春秋而温裕开朗有人君之度贯综经业省览时政甚有美名七年冬文宣召朝臣文学者及礼学官于宫宴会令以经义相质亲自临听太子手笔措问在坐莫不叹美九年文宣在晋阳太子监国集诸儒讲孝经令杨愔传旨谓国子助教许散愁曰先生在世何以自资对曰散愁自少以来不登娈童之&#不入季女之室服膺简策不知老之将至平生素怀若斯而已太子曰颜子缩屋称贞柳下妪而不乱未若此翁白首不娶者也乃绢百匹后文宣登凤台召太子使手刃囚太子恻然有难色再三不断其首文宣怒亲以马鞭撞太子三下由是气悸语吃精神时复昏扰十年十一月文宣崩癸卯太子即帝位于晋阳宣德殿大赦内外百官普加泛级亡官失爵听复资品庚戌尊皇太后为太皇太后皇后为皇太后诏九州军人七十已上授以版职武官年六十已上及癃病不堪驱使者并皆放免土木营造金铜铁诸杂作工一切停罢十一月乙卯以右丞相咸阳王斛律金为左丞相以录尚书事常山王演为太傅以司徒长广王湛为太尉以司空段韶为司徒以平阳王淹为司空高阳王湜为尚书左仆射河间王孝琬为司州牧侍中燕子献为右仆射戊午分命使者巡省四方求政得失省察风俗问人疾苦十二月戊戌改封上党王绍仁为渔阳王绍义为范阳王长乐王绍廉为陇西王是岁周武成元年干明元年庚辰春正月癸丑朔改元己未诏宽徭赋癸亥高阳王湜薨是月车驾至自晋阳癸亥以太傅常山王演为太师录尚书事以太尉长广王湛为大司马并省录尚书事以尚书左仆射平秦王归彦为司空赵郡王睿为尚书左仆射诏诸元良口配没宫内及赐人者并放免甲辰帝幸芳林园亲录囚徒死罪已下降免各有差乙巳太师常山王演矫诏诛尚书令杨愔尚书左仆射燕子献领军大将军可朱浑天和侍中宋钦道散骑常侍郑子默戊申以常山王演为大丞相都督中外诸军录尚书事以大司马长广王湛为太傅京畿大都督以司徒段韶为大将军以前司空平阳王淹为太尉以司空平秦王归彦为司徒彭城王浟为尚书令又以高丽王世子汤为使持节领东裔校尉辽东郡公高丽王是月王琳为陈所败萧庄自拔至和州三月甲寅诏军国事皆申晋阳禀大丞相常山王规壬申封文襄第二子孝珩为广宁王第三子长恭为兰陵王夏四月癸亥诏河南定冀赵瀛沧南胶光青九州往因螽水颇伤时稼遣使分涂赡恤是月周明帝崩五月壬子以开府仪同三司刘洪徽为尚书右仆射秋八月壬午太皇太后令废帝为济南王令食一郡以大丞相常山王演入纂大统是日王居别宫皇建二年九月殂于晋阳年十七帝聪慧夙成宽厚仁智天保间雅有令名及承大位杨愔燕子献宋钦道等同辅以常山王地亲望重内外畏服加以文宣初崩之日太后本欲立之故愔等并怀猜忌常山王忧怅乃白太后诛其党时平秦王归彦亦预谋焉皇建二年秋天文告变归彦虑有后害仍白孝昭以王当咎乃遣归彦驰驿至晋阳宫杀之王薨后孝昭不豫见文宣为祟孝昭深恶之厌胜术备设而无益也薨三旬而孝昭崩大宁二年葬于武宁之西北谥闵悼王初文宣命邢邵制帝名殷字正道帝从而尤之曰殷家弟及正字一止吾身后儿不得也邵惧请改焉文宣不许曰天也因谓孝昭帝曰夺时但夺慎勿杀也

　帝纪部汇考四十二
　　北齐二
孝昭帝本纪
