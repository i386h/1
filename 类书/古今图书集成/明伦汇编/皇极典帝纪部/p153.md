<!-- { "loadSidebar": true } -->
按北齐书幼主本纪幼主名恒后主长子也母曰穆皇后武平元年六月生于邺其年十月立为皇太子隆化二年春正月乙亥即皇帝位时八岁改元为承光元年大赦尊皇太后为太皇太后帝为太上皇帝后为太上皇后于是黄门侍郎颜之推中书侍郎薛道衡侍中陈德信等劝太上皇帝往河外募兵更为经略若不济南投陈国从之丁丑太皇太后太上皇自邺先趣济州周师渐逼癸未幼主又自邺东走己丑周师至紫陌桥癸巳烧城西门太上皇将百余骑东走乙亥渡河入济州其日幼主禅位于大丞相任城王湝令侍中斛律孝卿送禅文及玺绂于瀛州孝卿乃以之归周又为任城王诏尊太上皇为无上皇幼主为守国天王留太皇太后济州遣高阿那肱留守太上皇并皇后携幼主走青州韩长鸾邓颙等数十人从太上皇既至青州即为入陈之计而高阿那肱召周军约生致齐主而屡使人告言贼军在远已令人烧断桥路太上所以停缓周军奄至青州太上窘急将逊于陈置金囊于鞍后与长鸾淑妃等十数骑至青州南邓村为周将尉迟纲所获送邺周武帝与抗宾主礼并太后幼主诸王俱送长安封帝温国公至建德七年诬与宜州刺史穆提婆谋反及延宗等数十人无少长咸赐死神武子孙所存者一二而已至大象末杨休之陈德信等启大丞相隋公请收葬听之葬长安北源洪渎川帝幼而令善及长颇学缀文置文林馆引诸文士焉而言语涩吶无志度不喜见朝士自非宠私昵狎未尝交语性懦不堪人视者即有忿责其奏事者虽三公令录莫得仰视皆略陈大旨惊走而出每灾异寇盗水旱亦不贬损唯诸处设斋以此为修德雅信巫觋解祷无方初琅邪王举兵人告者误云厍狄伏连反帝曰此必仁威也又斛律光死后诸武官举高思好堪大将军帝曰思好喜反皆如所言遂自以策无遗筭乃益骄纵盛为无愁之曲帝自弹胡琵琶而唱之侍和之者以百数人间谓之无愁天子尝出见群厉尽杀之或剥人面皮而视之任陆令萱和士开高阿那肱穆提婆韩长鸾等宰制天下陈德信邓长颙何洪珍参豫机权各引亲党超居非次官由财进狱以贿成其所以乱政害人难以备载诸宫奴婢阉人商人胡户杂户歌舞人见鬼人滥得富贵者将万数庶姓封王者百数不复可纪开府千余仪同无数领军一时二十连判文书各作依字不具姓名莫知谁也诸贵宠祖祢追赠官岁一进位极乃止宫掖婢皆封郡君宫女宝衣玉食者五百余人一裙直万匹镜台直千金竞为变巧朝衣夕敝承武成之奢丽以为帝王当然乃更增益宫苑造偃武修文台其嫔嫱诸宫中起镜殿宝殿&#瑁殿丹青雕刻妙极当时又于晋阳起十二院壮丽逾于邺下所爱不恒数毁而又复夜则以火照作寒则以汤为泥百工困穷无时休息凿晋阳西山为大佛像一夜然油万盆光照宫内又为胡昭仪起大慈寺未成改为穆皇后大宝林寺穷极工巧运石填泉劳费亿计人牛死者不可胜纪御马则籍以毡罽食物有十余种将合牝牡则设青庐具牢馔而亲观之狗则饲以粱肉马及鹰犬乃有仪同郡君之号故有赤彪仪同逍遥郡君凌霄郡君高思好书所谓驳龙逍遥者也犬于马上设褥以抱之斗鸡亦号开府犬马鸡鹰多食县邑鹰之入养者稍割犬肉以饲之至数日乃死又于华林园立贫穷村舍帝自敝衣为乞食儿又为穷儿之市躬自交易尝筑西鄙诸城使人衣黑衣为羌兵鼓噪陵之亲率内参临拒或实弯弓射人自晋阳东巡单马驰骛衣解发散而归又好不急之务曾一夜索蝎及旦得三升特爱非时之物取求火急皆须朝征夕办当势者因之贷一而责十焉赋敛日重徭役日繁人力既殚帑藏空竭乃赐诸佞幸卖官或得郡两三或得县六七各分州郡下逮乡官亦多降中者故有&#用州主簿&#用郡功曹于是州县职司多出富商大贾竞为贪纵人不聊生爰自邺都及诸州郡所在征税百端供起凡此诸役皆渐于武成至帝而增广焉然未尝有帷薄淫秽唯此事颇优于武成云初河清末武成梦大猬攻破邺城故索境内猬膏以绝之识者以后主名声与猬相协亡齐征也又妇人皆剪剔以着假髻而危邪之状如飞鸟至于南面则髻心正西始自宫内为之被于四远天意若曰元首剪落危侧当走西也又为刀子者刃皆狭细名曰尽势游童戏者好以两手持绳拂地而却上跳且唱曰高末高末之言盖高氏运祚之末也然则乱亡之数盖有兆云论曰武成风度高爽经策弘长文武之官俱尽其力有帝王之量矣但爱狎庸竖委以朝权帷薄之间淫侈过度灭亡之兆其在斯乎元象告变传位元子名号虽殊政犹己出迹有虚饰事非宪典聪明临下何易可诬又河南河间乐陵等诸王或以时嫌或以猜忌皆无罪而殒非所谓知命任天道之义也后主以中庸之姿怀易染之性永言先训教匪义方始自襁褓至于传位隔以正人闭其善道养德所履异乎春诵夏弦过庭所闻莫非不轨不物辅之以中宫你媪属之以丽色淫声纵鞴绁之娱恣朋淫之好语曰从恶若崩盖言其易武平在御弥见沦胥罕接朝士不亲政事一日万机委诸凶族内侍帷幄外吐丝纶威厉风霜志回天日虐人害物搏齿无厌卖狱鬻官溪壑难满重以名将贻祸忠臣显戮始见侵弱之萌俄观土崩之势周武因机遂混区夏悲夫盖桀纣罪人其亡也忽焉自然之理矣

　帝纪部汇考四十三
　　后周一
闵帝本纪
