<!-- { "loadSidebar": true } -->
按辽史圣宗本纪统和十一年春三月壬寅回鹘来贡丙午出内帑钱赐南京统军司军高丽王治遣朴良柔奉表请罪诏取女直鸭渌江东数百里地赐之二月癸亥霸州民妻王氏以妖惑众伏诛夏四月幸炭山清暑六月大雨秋七月己丑桑干羊河溢居庸关西害禾稼殆尽奉圣南京居民庐舍多垫溺者八月如秋山冬十月甲申朔驻跸蒲瑰&#是年放进士王熙载等二人及第十二年春正月癸丑朔漷阴镇水漂溺三十余村诏疏旧渠甲寅以同政事门下平章事耶律硕老为惕隐诏复行在五十里内租乙卯幸延芳淀戊午蠲宜州赋调庚申郎君耶律鼻舍等谋叛伏诛壬戌以南院大王耶律景为上京留守封漆水郡王霸州民李在宥年百三十有三赐束帛锦袍银带月给羊酒仍复其家二月甲申免南京被水户租赋己丑高丽来贡甲午免诸部岁输羊及关征庚子回鹘来贡三月丁巳高丽遣使请所俘人畜诏赎还戊午幸南京丙寅遣使抚谕高丽己巳涿州木连理壬申如长春宫观牡丹是月复置南京统军都监夏四月辛卯幸南京壬辰枢密直学士刘恕为南院枢密副使戊戌以景宗石像成幸延寿寺饭僧五月甲寅诏北皮室军老不任事者免役戊午如炭山清暑庚辰武定军节度使韩德冲秩满其民请留从之六月辛巳朔诏州县长吏有才能无过者减一资考任之癸未可汗州刺史贾俊进新历庚子录囚甲辰诏龙凤两军老疾者代之是月太白岁星相犯秋七月辛亥朔日有食之甲寅遣使视诸道禾稼辛酉南院枢密使室昉为中京留守加尚父丙寅女直遣使来贡戊辰观获庚午诏契丹人犯十恶者依汉律己卯以翰林承旨邢抱朴参知政事八月庚辰朔诏皇太妃领西北路乌古等部兵及永兴宫分军抚定西边以萧挞凛督其军事乙酉宋遣使求和不许戊子以国舅帐&#萧徒骨为夷离毕乙未下诏戒谕中外官吏丁酉录囚杂犯死罪以下释之九月壬子室韦党项吐谷浑等来贡辛酉宋复遣使求和不许壬戌行拜奥礼癸酉阻卜等来贡冬十月乙酉猎可汗州之西山乙巳诏定均税法丁未大理寺置少卿及正十一月戊申朔行再生礼铁骊来贡诏诸部所俘宋人有官吏儒生抱器能者诸道军有勇健者具以名闻庚戌诏郡邑贡明经茂材异等甲寅诏南京决滞狱己未官宋俘卫德升等六人十二月戊寅朔日有食之诏并奚王府奥理堕隗梅只三部为一其二&#各分为部以足六部之数甲申赐南京统军司贫户耕牛戊子高丽进妓乐却之庚寅禁游食民癸巳女直以宋人浮海赂本国及兀惹叛来告丁未幸南京是年放进士吕德懋等二人及第十三年春正月壬子幸延芳淀甲寅置广灵县丁巳增泰州遂城等县赋庚申诏诸道劝农癸亥长宁军节度使萧解里秩满民请留从之庚午如长春宫二月丁丑女直遣使来贡甲辰高丽遣李周祯来贡三月癸丑夏国遣使来贡戊辰武清县百余人入宋境剽掠命诛之还其所获人畜财物夏四月己卯参知政事邢抱朴以母忧去官起复丙戌诏诸道民户应历以来胁从为部曲者仍籍州县甲午如炭山清暑五月壬子高丽进鹰乙亥北南乙室三府请括富民马以备军需不许给以官马六月丙子朔启圣军节度使刘继琛秩满民请留从之丁丑诏减前岁括田租赋甲申以宣徽使阿没里私城为丰州丙戌诏许昌平怀柔等县诸人请业荒地秋七月乙巳朔女直遣使来贡丁巳兀惹乌昭度渤海燕颇等侵铁骊遣奚王和朔奴等讨之壬戌诏蔚朔等州龙卫威胜军更戍八月丙子夏国遣使进马壬辰诏修山泽祠宇先哲庙貌以时祀之九月戊午以南京太学生员浸多特赐水硙庄一区丁卯奉安景宗及皇太后石像于延芳淀冬十月乙亥置义仓辛巳回鹘来贡甲申高丽遣李知白来贡戊子兀惹归款诏谕之庚子鼻骨德来贡十一月乙巳阿萨兰回鹘遣使来贡辛酉遣使册王治为高丽国王戊辰高丽遣童子十人来学本国语十二月己卯铁骊遣使来贡鹰马辛巳夏国以败宋人遣使来告是年放进士王用极等二人十四年春正月己酉渔于潞河丁巳蠲三京及诸州税赋丙寅夏国遣使来贡庚午以宣徽使阿没里家奴阎贵为丰州刺史二月庚寅回鹘遣使来贡三月壬寅高丽王治表乞为婚许以东京留守驸马萧恒德女嫁之庚戌高丽复遣童子十人来学本国语甲寅韩德威奏讨党项捷甲子诏安集朔州流民夏四月甲戌东边诸&#各置都监庚寅如炭山清暑己亥凿大安山取刘守光所藏钱是月奚王和朔奴东京留守萧恒德等五人以讨兀惹不克削官改诸部令稳为节度使五月癸卯诏参政知事邢抱朴决南京滞狱庚戌朔州威胜军一百七人叛入宋六月辛未如炭山清暑铁骊来贡乙酉回鹘来贡己丑高丽遣使来问起居后至无时秋七月戊午回鹘等来贡闰月丁丑五院部进&#地所得金马冬十月丙辰命刘遂教南京神武军士剑法赐袍带锦币戊午乌昭度乞内附十一月甲戌诏诸军官毋非时畋猎妨农乙酉奉安景宗及太后石像于干州是月回鹘阿萨兰遣使为子求婚不许十二月甲寅以南京道新定税法太重减之甲子挞凛诱叛酋阿鲁敦等六十人斩之封兰陵郡王幸南京是年放进士张俭等三人十五年春正月庚午幸延芳淀丙子以河西党项叛诏韩德威讨之庚辰诏诸道劝民种树癸未兀惹长武周来降戊子女直遣使来贡己丑诏南京决滞囚乙未免流民税二月丙申朔如长春宫戊戌劝品部富民出钱以赡贫民庚子徙梁门遂城泰州北平民于内地丙午夏国遣使来贡甲寅问安皇太后丙辰韩德威奏破党项捷丁巳诏品部旷地令民耕种三月乙丑朔党项来贡戊辰募民耕滦州荒地免其租赋十年己巳夏国破宋兵遣使来告己卯封夏国王李继迁为西平王壬午通括宫分人户免南京逋税及义仓粟甲申河西党项乞内附庚寅兀惹乌昭度以地远乞岁时免进鹰马貂皮诏以生辰正旦贡如旧余免癸巳宋主炅殂子恒嗣位甲午皇太妃献西边捷夏四月乙未朔罢奚王部岁贡&#戊戌录囚壬寅发义仓粟赈南京诸县民丙午广德军节度使韩德凝有善政秩满其民请留从之己酉幸南京丁巳致奠于太宗皇帝庙己未如炭山清暑五月甲子朔日有蚀之己巳诏平州决滞狱是月敌烈八部杀详稳以叛萧挞凛追击获部族之半六月丙申铁骊来贡壬子夏国遣使来谢封册秋七月戊辰党项来贡辛未禁吐谷浑别部鬻马于宋丙子高丽遣韩彦敬奉币吊越国公主之丧辛卯诏南京疾决狱讼八月丁酉猎于平地松林皇太后诫曰前圣有言欲不可纵吾儿为天下主驰骋田猎万一有衔橛之变适遗予忧其深戒之九月丙寅罢东边戍卒庚午幸饶州致奠太祖庙戊子萧挞凛奏讨阻卜捷冬十月壬辰朔驻跸&#山罢奚王诸部贡物乙未赐宿卫时服丁酉禁诸山寺毋滥度僧尼戊戌东京道鱼泺之禁戊申以上京狱讼繁冗诘其主者辛酉录囚十一月壬戌朔录囚丙戌幸显州戊子谒显陵庚寅谒干陵是月高丽王治薨侄诵遣王同&#来告十二月乙巳钓鱼土河己酉驻跸&#山壬子夏国遣使来贡甲寅遣使祭高丽王治诏其侄权知国事丙辰录囚是年放进士陈鼎等二人十六年春正月乙丑如长泺二月庚子夏国遣使来贡丙午以监门卫上将军耶律喜罗为中台省左相三月甲子女直遣使来贡乙亥鼻骨德酋长来贡夏四月癸卯振崇德宫所隶州县民之被水者丁未罢民输官俸给自内帑己酉祈雨乙卯如木叶山五月甲子祭白马神丁卯祀木叶山告来岁南伐庚&#铁骊来贡乙酉还上京妇人年逾九十者赐物六月戊子朔致奠于祖怀二陵是月清暑炭山秋七月丁巳朔录囚听政八月丁亥朔东幸九月丁巳朔驻跸得胜口冬十一月遣使册高丽国王诵十二月丙戌宋国王休哥薨辍朝五日进封皇弟恒王隆庆为梁国王南京留守郑王隆佑为吴国王是年放进士杨文立等二人十七年春正月乙卯朔如长春宫夏四月如炭山清暑六月兀惹乌昭庆来秋七月以伐宋诏谕诸道九月庚辰朔幸南京己亥南伐癸卯射鬼箭北院枢密使魏王耶律斜轸薨以韩德让兼知北院枢密使事冬十月癸酉攻遂城不克遣萧继远攻狼山镇石寨破之次瀛州与宋军战擒其将康昭裔宋顺获兵仗器甲无算进攻乐寿县拔之次遂城敌众临水以拒纵骑兵突之杀戮殆尽是年放进士初锡等四人及第十八年春正月还次南京赏有功将士罚不用命者诏诸军各还本道二月幸延芳淀夏四月己未驻跸于清泉淀五月丁酉清暑炭山六月阻卜叛酋鹘碾之弟铁剌不率部众来附鹘碾无所归遂降诏诛之秋七月驻跸于汤泉九月乙亥朔驻跸黑河冬十一月甲戌朔授西平王李继迁子德昭朔方军节度使十二月回鹘来贡是年放进士南承保等三人及第十九年春正月辛巳以祗候郎君班详稳观音为奚六部大王甲申回鹘进梵僧名医三月乙亥夏国遣李文贵来贡乙酉西南面招讨司奏党项捷壬辰皇后萧氏以罪降为贵妃赐大丞相韩德让名德昌夏四月乙巳幸吴国王隆佑第视疾丙午问安皇太后五月癸酉清暑炭山丙戌册萧氏为齐天皇后庚寅以十拽剌详稳耶律壬奴为乙室大王辛卯以青牛白马祭天地六月乙巳以所俘宋将康昭裔为昭顺军节度使戊午夏国奏下宋恒环庆等三州赐诏褒之秋七月丙戌以东京统军使耶律奴瓜为南府宰相八月庚戌达卢骨部来贡九月己巳朔问安皇太后戊子驻跸昌平庚寅西南面招讨使奏讨吐谷浑捷辛卯幸南京冬十月己亥南伐壬寅次盐沟徙封吴国王隆佑为楚国王留守京师丁未梁国王隆庆统先锋军以进辛亥射鬼箭壬子以青牛白马祭天地甲寅辽军与宋兵战于遂城败之庚申以黑白羊祭天地丙寅次满城以泥淖班师十一月庚午射鬼箭丙子宋兵出淤口益津关来侵侦候谋洼虞人招古击败之己卯观渔儒门泺闰月己酉鼻骨德来贡己未减关市税十二月庚辰免南京平州租税二十年春正月庚子如延芳淀癸丑东方五色虹见诏安抚西南面向化诸部甲寅夏国遣使贡马&#辛酉女直宰相夷离底来贡二月丁丑女直遣其子来朝高丽遣使贺伐宋捷三月甲寅遣北府宰相萧继远等南伐壬戌驻跸鸳鸯泺夏四月丙寅朔文班太保达里底败宋兵于梁门甲戌南京统军使萧挞凛破宋军于泰州乙酉南征将校献俘赐爵赏有差戊子铁骊遣使来贡五月乙卯幸炭山清暑六月夏国遣刘仁勖来告下灵州秋七月甲午朔日有食之丁酉以邢抱朴为南院枢密使辛丑高丽遣使来贡本国地里图九月癸巳朔谒显陵告南伐捷冬十月癸亥朔至自显陵十二月奚王府五帐六节度献七金山土河川地赐金币是岁南京平州麦秀两岐放进士邢祥等六人及第二十一年春正月如鸳鸯泺三月壬辰诏修日历官毋书细事甲午朝皇太后戊午铁骊来贡夏四月乙丑女直遣使来贡戊辰兀惹渤海奥里米越里笃越里古等五部遣使来贡是月耶律奴瓜萧挞凛获宋将王继忠于望都五月庚寅朔清暑炭山丁巳西平王李继迁薨其子德昭遣使来告六月己卯赠继迁尚书令遣西上合门使丁振吊慰辛巳党项来贡乙酉阻卜铁剌里率诸部来降是月修可敦城秋七月庚戌阻卜乌古来贡甲寅以奚王府监军耶律室鲁为南院大王八月乙酉阻卜铁剌里来朝丙戌朝皇太后九月己亥夏国李德昭遣使来谢吊赠癸丑幸女河汤泉改其名曰松林冬十月丁巳驻跸七渡河戊辰以楚国王隆佑为西南面招讨使十一月壬辰故于越耶律休哥之子道士奴高九等谋叛伏诛丙申通括南院部民十二月癸未罢三京诸道贡二十二年春正月丁亥如鸳鸯泺二月乙卯朔女直遣使来贡丙寅南院枢密使邢抱朴薨辍朝三日三月己丑罢蕃部贺千龄节及冬至重五贡乙未西夏李德昭遣使上继迁遗物夏四月丁卯朝皇太后五月清暑炭山六月戊子以可敦城为镇州军曰建安秋七月甲申遣使封夏国李德昭为西平王丁亥兀惹蒲奴里剖阿里越里笃奥里米等部来贡八月丙辰党项来贡庚申阻卜酋铁剌里来朝戊辰铁剌里求婚不许丙子驻跸犬牙山九月己丑以南伐谕高丽丙午幸南京女直遣使献所获乌昭庆妻子丁未致祭于太宗皇帝庙以北院大王磨鲁古太尉老君奴监北南王府兵庚戌命楚国王隆佑留守京师闰月己未南伐癸亥次固安以所获谍者射鬼箭甲子以青牛白马祭天地丙寅辽师与宋兵战于唐兴大破之丁卯萧挞凛与宋军战于遂城败之庚午军于望都冬十月乙酉以黑白羊祭天地丙戌攻瀛州不克甲午下祈州赉降兵以酒脯祭天地己酉西平王李德昭遣使谢封册十一月癸亥马军都指挥使耶律课里遇宋兵于洺州击退之甲子东京留守萧排押获宋魏府官吏田逢吉郭守荣常显刘绰等以献丁卯南院大王善补奏宋遣人遗王继忠弓矢密请求和诏继忠与使会许和庚午攻破德清军壬申次澶渊萧挞凛中伏弩死乙亥攻破通利军丁丑宋遣崇仪副使曹利用请和即遣飞龙使韩杞持书报聘十二月庚辰朔日有食之既癸未宋复遣曹利用来以无还地之意遣监门卫大将军姚东之持书往报戊子宋遣李继昌请和以太后为叔母愿岁输银十万两绢二十万匹许之即遣合门使丁振持书报聘己丑诏诸军解严是月班师皇太后赐大丞相齐王韩德昌姓耶律徙王晋是年放进士李可封等三人二十三年春正月戊午还次南京庚申大飨将卒爵赏有差二月丙戌复置榷场于振武军丁巳夏国遣使告下宋青城辛酉朝皇太后以惕隐化哥为南院大王行军都监老君奴为惕隐乙丑振党项部丁卯回鹘来贡丁丑改易州飞狐招安使为安抚使夏四月丙戌女直及阿萨兰回鹘各遣使来贡乙未铁骊来贡己亥党项来侵五月戊申朔宋遣孙仅等来贺皇太后生辰乙卯以金帛赐阵亡将士家丙寅高丽以与宋和遣使来贺六月壬辰清暑炭山甲午阻卜酋铁剌里遣使贺与宋和己亥达旦国九部遣使来聘秋七月癸丑问安皇太后戊午党项来贡辛酉以青牛白马祭天地壬戌乌古来贡丁卯女直遣使来贡阿萨兰回鹘遣使来请先留使者皆遣之九月甲戌遣太尉阿里太傅杨六贺宋主生辰冬十月丙子朔鼻骨德来贡戊子朝皇太后甲午驻跸七渡河癸卯宋岁币始至后为常十一月戊申上遣太保合住颁给使韩简太后遣太师盆奴政事舍人高正使宋贺正旦辛亥观渔桑干河丁巳诏大丞相耶律德昌出宫籍属于横帐十二月丙申宋遣周渐等来贺千龄节丁酉复遣张若谷等来贺正旦二十四年春正月如鸳鸯泺夏五月壬寅朔幸炭山清暑幽皇太妃胡辇于怀州囚夫人夷懒于南京余党皆生瘗之秋七月辛丑朔南幸八月丙戌改南京宫宣教门为元和外三门为南端左掖门为万春右掖门为千秋是月沙州炖煌王曹寿遣使进大食国马及美玉以对衣银器等物赐之九月幸南京冬十月庚午朔帝率群臣上皇太后尊号曰睿德神略应运启化承天皇太后群臣上皇帝尊号曰至德广孝昭圣天辅皇帝大赦是年放进士杨佶等二十三人及第二十五年春正月建中京二月如鸳鸯泺夏四月清暑炭山六月赐皇太妃胡辇死于幽所秋七月壬申西平王李德昭母薨遣使吊祭甲戌遣使起复九月西北路招讨使萧图玉讨阻卜破之冬十月丙申驻跸中京十二月己酉振饶州饥民二十六年春二月如长泺夏四月辛卯朔祀木叶山五月庚申朔还上京丙寅高丽进龙须草席己巳遣使贺中京成庚午致祭祖怀二陵辛未驻跸怀州秋七月增太祖太宗让国皇帝世宗谥仍谥皇太弟李胡曰钦顺皇帝冬十月戊子朔幸中京十二月萧图玉奏讨甘州回鹘降其王耶剌里抚慰而还是年放进士史克忠等一十三人二十七年春正月钓鱼土河猎于瑞鹿原夏四月丙戌朔驻跸中京营建宫室庚戌废霸州处置司秋七月甲寅朔霖雨潢土斡剌阴凉四河皆溢漂没民舍八月甲申北幸冬十一月壬子朔行柴册礼十二月乙酉南幸皇太后不豫戊子肆赦辛卯皇太后崩于行宫壬辰遣使报哀于宋夏高丽戊申如中京己酉诏免贺千龄节是岁御前引试刘二宜等三人二十八年春正月辛亥朔不受贺甲寅如干陵癸酉奉安大行皇太后梓宫于干州菆涂殿二月丙戌宋遣王随王儒等来吊祭己亥高丽遣魏守愚等来祭是月遣左龙虎卫上将军萧合卓馈大行皇太后遗物于宋仍遣临海军节度使萧虚列左领军卫上将军张崇济谢宋吊祭三月癸卯上大行皇太后谥为圣神宣献皇后是月宋高丽遣使来会葬夏四月甲子葬太后于干陵赐大丞相耶律德昌名曰隆运庚午赐宅及陪葬地五月己卯朔如中京辛卯清暑七金山乙巳西北路招讨使萧图玉奏伐甘州回鹘破肃州尽俘其民诏修土隗口故城以实之丙午高丽西京留守康肇弒其主诵擅立诵从兄询诏诸道缮甲兵以备东征秋八月戊申振平州饥民辛亥幸中京丙寅谒显干二陵丁卯自将伐高丽遣使报宋以皇弟楚国王隆佑留守京师北府宰相驸马都尉萧排押为都统北面林牙僧奴为都监九月乙酉遣使册西平王李德昭为夏国王辛卯遣枢密直学士高正引进使韩杞宣问高丽王询冬十月丙午朔女直进良马万匹乞从征高丽许之王询遣使奉表乞罢师不许十一月乙酉大军渡鸭渌江康肇拒战败之退保铜州丙戌肇复出右皮室详稳耶律敌鲁擒肇及副将李立追杀数十里获所弃粮饷铠仗戊子铜霍贵宁等州皆降排押至奴古达岭遇敌兵战败之辛卯王询遣使上表请朝许之禁军士俘掠以政事舍人马保佑为开京留守安州团练使王八为副留守遣太子太师乙凛将骑兵一千送保佑等赴京壬辰守将卓思正杀辽使者韩喜孙等十人领兵出拒保佑等还遣乙凛领兵击之思正遂奔西京围之五日不克驻跸城西高丽礼部郎中渤海陀失来降庚子遣排押盆奴等攻开京遇高丽兵败之王询弃城遁去遂焚开京至清江还二十九年春正月乙亥朔班师所降诸城复叛至贵州南峻岭谷大雨连日马&#皆疲甲仗多遗弃霁乃得渡己丑次鸭渌江庚寅皇后及皇弟楚国王隆佑迎于来远城壬辰诏罢诸军己亥次东京二月己酉谒干显二陵戊午所俘高丽人分置诸陵庙余赐内戚大臣三月己卯大丞相晋国王耶律隆运薨庚辰皇弟楚国王隆佑权知北院枢密使事枢密直学士高正为北院枢密副使庚寅南京平州水振之己亥以北院大王耶律室鲁为北院枢密使封韩王北院郎君耶律世良为北院大王前三司使刘慎行参知政事兼知南院枢密使事夏四月清暑老古埚五月甲戌朔诏已奏之事送所司附日历又诏帐族有罪黥墨依诸部人例乙未以刘慎行为南院枢密使南府宰相邢抱质知南院枢密使事六月庚戌升蔚州知州为观察使乙卯韩王耶律室鲁薨丙辰以南院大王化哥为北院枢密使丁巳诏西北路招讨使驸马都尉萧图玉安抚西鄙置阻卜诸部节度使是秋猎于平地松林冬十月庚子驻跸广平淀甲寅赠大丞相晋国王耶律隆运尚书令谥文忠十一月庚午朔幸显州十二月庚子复如广平淀癸丑以知南院枢密使事邢抱质年老诏乘小车入朝是月置归宁二州是年御试放高承颜等二人及第开泰元年春正月己巳朔宋遣赵湘符成翰来贺癸未长白山三十部女直酋长来贡乞授爵秩甲申驻跸王子院丙戌望祀木叶山丁亥女直太保蒲捻等来朝戊子猎于买曷鲁林庚寅祀木叶山辛卯曷苏馆大王曷里喜来朝二月壬子驻跸瑞鹿原三月甲戌以蔚州为观察不隶武定军乙亥如苇泺丁丑诏封皇女八人为郡主乙酉诏卜日行拜山大射柳之礼命北宰相驸马兰陵郡王萧宁枢密使司空邢抱质督有司具仪物丁亥皇弟楚国王隆佑徙封齐国王留守东京夏四月庚子高丽遣蔡忠顺来乞称臣如旧诏王询亲朝壬寅夏国遣使进良马己酉祀风伯辛酉以前孟父房敞稳萧佛奴为左夷离毕五月戊辰朔还上京诏裴元感邢祥知礼部贡举放进士史简等十九人及第以驸马萧绍宗为郑州防御使乙亥以邢抱质为大同军节度使六月驻跸上京秋七月丙子以耶律遂贞为辽兴军节度使遂正北院宣徽使张昭莹南院宣徽使耶律受益上京副留守寇卿彰德军节度使命耶律释身奴李操充贺宋生辰国信使副萧涅衮齐泰贺宋正旦使副进士康文昭张素臣郎元达坐论知贡举裴元感邢祥私曲秘书省正字李万上书辞涉怨讪皆杖而徒之万役陷河冶八月丙申铁骊那沙等送兀惹百余户至宾州赐丝绢是日那沙乞赐佛像儒书诏赐护国仁王佛像一易诗书春秋礼记各一部己未高丽王询遣田拱之奉表称病不能朝诏复取六州地是月齐国王隆佑薨辍朝五日冬十月辛亥如中京闰月丁卯赠隆佑守太师谥仁孝十一月甲午朔文武百官加上尊号曰弘文宣武尊道至德崇仁广孝聪睿昭圣神赞天辅皇帝大赦改元开泰改幽都府为析津府蓟北县为析津县幽都县为宛平县覃恩中外己亥赐夏国使东头供奉官曹文斌吕文贵窦珪佑守荣武元正等爵有差癸卯前辽州录事张庭美六世同居仪坤州刘兴引四世同居各给复三年甲辰西北招讨使萧图玉奏七部太师阿里底因其部民之怨杀本部节度使霸暗并屠其家以叛阻卜执阿里底以献而沿边诸部皆叛十二月丙寅奉迁南京诸帝石像于中京观德殿景宗及宣献皇后于上京五鸾殿壬申振奉圣州饥民庚辰赐皇弟秦晋国王隆庆铁券癸未刘晨言殿中高可垣中京留守推官李可举治狱明允诏超迁之甲申诏诸道水灾饥民质男女者起来年正月日计佣钱十文价折佣尽遣还其家归州言其居民本新罗所迁未习文字请设学以教之诏允所请贵德龙化仪坤双辽同祖七州至是有诏始征商己丑诏诸镇建宣敕楼二年春正月癸巳朔以裴元感为翰林承旨邢祥给事中石用中翰林学士吕德推枢密直学士张俭政事舍人邢抱质加开府仪同三司守司空兼侍中王继忠中京留守检校太师户部侍郎刘泾加工部尚书驸马萧绍宗兼检校太师耶律控温加政事令封幽王丁未如瑞鹿原北院枢密使耶律化哥封豳王以马氏为丽仪耿氏淑仪尚寝白氏昭仪尚服李氏顺仪尚功艾氏芳仪尚仪孙氏和仪己未录囚乌古敌烈叛右皮室详稳延寿率兵讨之是月达旦国兵围镇州州军坚守寻引去二月丙子诏以麦务川为象雷县女河川为神水县罗家军为闾山县山子川为富庶县习家寨为龙山县阿览峪为劝农县松山川为松山县金甸子为金原县壬午遣北院枢密副使高正按察诸道狱三月壬辰朔化哥以西北路略平留兵戍镇州赴行在夏四月甲子拜日诏从上京请以韩斌所括赡国挞鲁河奉豪等州户二万五千四百有奇置长霸兴仁保和等十县丙子如缅山五月辛卯朔复命化哥等西讨六月辛酉朔遣中丞耶律资忠使高丽取六州旧地秋七月壬辰乌古敌烈皆复故疆乙未西南招讨使政事令斜轸奏党项诸部叛者皆遁黄河北模赧山其不叛者曷党乌迷两部因据其地今复西迁诘之则曰逐水草不早图之后恐为患又为前后叛者多投西夏西夏不纳诏遣使再问西迁之意若归故地则可就加抚谕使不报上怒欲伐之遂诏李德昭今党项叛我欲西伐尔当东击毋失掎角之势仍命诸军各市肥马丁酉以惕隐耶律涤冽为南府宰相太尉五哥为惕隐癸卯钓鱼曲沟戊申诏以敦睦宫子钱振贫民己酉化哥等破阻卜酋长乌八之众丁卯封皇子宗训大内惕隐八月壬戌遣引进使李延弘赐夏国王李德昭及义成公主车马己丑耶律资忠使高丽还冬十月己未朔畋麃井之北命耶律阿营等使宋贺生辰辛酉驻跸长泺丙寅详稳张马留献女直人知高丽事者上问之曰臣三年前为高丽所掳为郎官故知之自开京东马行七日有大寨广如开京旁州所贡珍异皆积于此胜罗等州之南亦有二大寨所积如之若大军行由前路取曷苏馆女直北直渡鸭渌江并大河而上至郭州与大路会高丽可取而有也上纳之十一月甲午录囚癸丑枢密使豳王化哥以西征有罪削其官封出为大同军节度使十二月甲子以北院大王耶律世良为北院枢密使封岐王以宰臣刘晟监修国史牛璘为彰德军节度使萧孝穆为西北路招讨使放进士鲜于茂昭等六人及第三年春正月己丑录囚阻卜酋长乌八来朝封为王乙未如浑河丁酉女直及铁骊各遣使来贡是夕彗星见西方丙午畋潢河滨壬子帝及皇后猎瑞鹿原二月戊午诏增枢密使以下月俸甲子遣上京副留守耶律资忠复使高丽取六州旧地三月庚子遣耶律世良城招州戊申南京奉圣平蔚云应朔等州置转运使夏四月戊午诏南京管内毋淹刑狱以妨农务癸亥乌古叛乙亥沙州回鹘曹顺遣使来贡丙子以西北路招讨都监萧孝穆为北府宰相五月乙酉朔清暑缅山六月乙亥合拔里乙室二国舅为一帐以乙室夷离毕萧敌烈为详稳以总之甲申封皇侄胡都古为广平郡王是夏诏国舅详稳萧敌烈东京留守耶律团石等讨高丽造浮梁于鸭渌江城保宣义定远等州秋七月乙酉朔如平地松林壬辰诏政事省枢密院酒间授官释罪毋即奉行明日覆奏八月甲寅朔幸沙岭九月丁酉八部敌烈杀其详稳稍瓦皆叛诏南府宰相耶律吾剌葛招抚之辛亥释敌烈数人令招谕其众壬子耶律世良遣使献敌烈俘冬十月甲寅朔幸中京丙子以旗鼓拽剌详稳题里姑为奚六部大王放进士张用行等三十一人及第出身四年春正月乙酉如瑞鹿原丙戌诏耶律世良再伐迪烈得戊子命详稳拔姑溺水瑞鹿原以备春搜丁酉猎马兰淀壬寅东征东京留守善宁平章涅里衮奏已总大军及女直诸部兵分道进讨遂遣使赍密诏军前二月壬子朔如萨堤泺于阗国来贡夏四月癸丑以林牙建福为北院大王甲寅萧敌烈等伐高丽还丙寅曷苏馆部请括女直王殊只户旧无籍者会其丁入赋役从之枢密使贯宁奏大破八部敌烈得诏侍御撒剌奖谕代行执手之礼丙寅耶律世良等上破阻卜俘获数戊辰驻跸沿柳湖己巳女直遣使来贡壬申耶律世良讨乌古破之甲戌遣使赏有功将校世良讨迪烈得至清泥埚时于厥既平朝廷议内徙其众于厥安土重迁遂叛世良惩创既破迪烈得&#歼其丁壮勒兵渡曷剌河进击余党斥候不谨其将勃括聚兵稠林中击辽军不备辽军小却结阵河曲勃括是夜来袭翌日辽后军至勃括诱于厥之众皆遁世良追之军至险厄勃括方阻险少休辽军侦知其所世良不亟掩之勃括轻骑遁去获其辎重及所诱于厥之众并迁敌烈得所获辖麦里部民城胪胊河上以居之是月萧杨哥尚南平郡主五月辛巳命北府宰相刘晟为都统枢密使耶律世良为副殿前都点检萧屈烈为都监以伐高丽晟先家置边郡致缓师期追还之以世良屈烈总兵进讨以耶律德政为辽兴军节度使萧年骨烈天城军节度使李仲举卒诏赙恤其家六月庚戌上拜日如礼与麻都骨世勋易衣马为好以上京守留耶律八哥为北院枢密副使秋七月上又拜日遂幸秋山自八月射鹿至于九月复自癸丑至于辛酉遂猎于有柏碎石太保响应松山诸山丁卯与夷离毕兵部尚书萧荣宁定为交契以重君臣之好丙子以旗鼓拽剌详稳题里姑为六部奚王冬十月驻跸挞剌割泺十一月庚申诏汰东京僧及命上京中京洎诸宫选精兵五万五千人以备东征十二月南巡海侥还幸显州五年春正月丁未北幸庚戌耶律世良萧屈烈与高丽战于郭州西破之斩首数万级尽获其辎重乙卯师次南海军耶律世良薨于军癸酉驻跸雪林二月己卯阻卜长来朝辛巳如萨堤泺庚寅以前东京统军使耶律韩留为右夷离毕戊戌皇子宗真生三月乙卯鼻骨德长撒保特赛剌等来贡辛酉诸道狱空诏进阶赐物丙寅以前北院大王耶律敬温为阿扎割只辛未党项魁可来降夏四月乙亥振招州民戊寅以左夷离毕萧合卓为北院枢密使曷鲁宁为副使庚辰清暑孤树淀五月甲子尚书萧姬隐坐出使后期削其官丁卯以耿元吉为户部使六月以政事舍人吴克昌按察霸州刑狱丁丑回鹘献孔雀秋七月甲辰猎于赤山八月丙子幸怀州有事于诸陵戊寅还上京九月癸卯皇弟南京留守秦晋国王隆庆来朝上亲出迎劳至实德山因同猎于松山乙丑驻跸杏埚冬十月甲午封秦晋国王隆庆长子查割中山郡王次子遂哥乐安郡王十一月辛丑以参知政事马保忠同知枢密院事监修国史丁巳以北面林牙萧隈洼为国舅详稳十二月乙酉秦晋国王隆庆还至北安薨讣闻上为哀恸辍朝七日丁酉宋遣张逊王承德来贺千龄节是岁放进士孙杰等四十八人及第六年春正月癸卯如锥子河二月甲戌以公主赛哥杀无罪婢驸马萧图玉不能齐家降公主为县主削图玉同平章事丁丑诏国舅帐详稳萧隗洼将本部兵东征高丽其国舅司事以都监摄之庚辰以南面林牙涅合为南院大王三月乙巳如显州葬秦晋国王隆庆有事于显干二陵追册隆庆为太弟夏四月辛卯封隆庆少子谢家奴为长沙郡王以枢密使漆水郡王耶律制心权知诸行宫都部署事壬辰禁命妇再醮丙申如凉陉五月戊戌朔枢密使萧合卓为都统汉人行宫都部署王继忠为副殿前都点检萧屈烈为都监以伐高丽翌日赐合卓剑俾得专杀丙午录囚己酉设四帐都详稳甲寅以南京统军使萧惠为右夷离毕乙卯祠木叶山潢河乙丑驻跸九层台六月戊辰朔德妃萧氏赐死葬兔儿山西后数日大风起冢上昼暝大雷电而雨不止者逾月是月南京诸县蝗秋七月辛卯如秋山遣礼部尚书刘京翰林学士吴叔达知制诰仇正己起居舍人程翥吏部员外郎南承颜礼部员外郎王景运分路按察刑狱辛酉以西南路招讨请置宁仁县于胜州九月庚子还上京以皇子属思生大赦丁未以驸马萧琏节度使化哥知制诰仇正己杨佶充贺宋生辰正旦使副乙卯萧合卓等攻高丽兴化军不克还师冬十月丁卯南京路饥挽云应朔弘等州粟振之辛未猎铧子河庚寅驻跸达离山十一月乙卯建州节度使石匡&#卒十二月丁卯上轻骑还上京戊子宋遣李行简张信来贺千龄节翌日宋冯元张纶来贺正旦七年春正月甲辰如达离山二月乙丑朔拜日如浑河三月辛丑命东北越里笃剖阿里奥里米蒲奴里铁骊等五部岁贡貂皮六万五千马三百丙午乌古部节度使萧普达讨叛命敌烈灭之夏四月拜日丙寅振川饶二州饥辛未振中京贫乏癸酉禁匿名书壬辰以三司使吕德懋为枢密副使闰月壬子以萧进忠为彰武军节度使兼五州制置戊午吐蕃王并里尊奏凡朝贡乞假道夏国从之五月丙寅皇子宗真封梁王宗元永清军节度使宗简右卫大将军宗愿左骁卫大将军宗伟右卫大将军皇侄宗范昭义军节度使宗熙镇国军节度使宗亮绛州节度使宗&#濮州观察使宗奕曹州防御使宗显宗萧皆防御使以张俭守司徒兼政事令丙申品打鲁瑰部节度使勃鲁里至鼻洒河遇微雨忽天地晦冥大风飘四十三人飞旋空中良久乃堕数里外勃鲁里幸获免一酒壶在地乃不移六月丙午行大射柳之礼庚申以耶律留宁吴守达使宋贺生辰萧高九马贻谋使宋贺正旦加平章萧弘义开府仪同三司尚父兼政事令秋七月甲子诏翰林待诏陈升写南征得胜图于上京五鸾殿丁卯蒲奴里部来贡九月庚申蒲昵国使奏本国与乌里国封壤相接数侵掠不宁赐诏谕之戊辰诏内外官因事受赇事觉而称子孙仆从者禁之庚午录囚括马给东征军是月驻跸土河川冬十月名中京新建二殿曰延庆曰永安壬寅以顺义军节度使石用中为汉人行宫都部署丙辰诏以东平郡王萧排押为都统殿前都点检萧虚列为副统东京留守耶律八哥为都监伐高丽仍谕高丽守吏能率众自归者厚赏坚壁相拒者追悔无及十一月壬戌以吕德懋知吏部尚书杨又元知详覆院刘晟为霸州节度使北府宰相刘慎行为彰武军节度使庚辰禁服用明金缕金贴金戊子幸中京十二月丁酉宋遣吕夷简曹璋来贺千龄节是月萧排押等与高丽战于茶陀二河辽军失利天云右皮室二军没溺者众遥辇帐详稳阿果达客省使酌古渤海详稳高清明天云军详稳海里等皆死之放进士张克恭等三十七人及第八年春正月宋遣陈尧佐张群来贺壬戌铁骊来贡建景宗庙于中京封沙州节度使曹顺为炖煌郡王二月丁未以前南院枢密使韩为中京留守汉人行宫都部署王继忠南院枢密使丙辰祭风伯三月己未以契丹弘义宫使赫石为兴圣宫都部署前遥恩拈部节度使控骨里积庆宫都部署左祗候郎君耶律罕四捷军都监乙亥东平王萧韩宁东京留守耶律八哥国舅平章事萧排押林牙要只等讨高丽还坐失律数其罪而释之己卯诏加征高丽有功渤海将校官壬午阅飞龙院马癸未回跋部太师踏剌葛来贡丙戌置东京渤海承奉官都知押班夏四月戊子朔如缅山五月壬申以驸马萧克忠为长宁军节度使乙亥迁宁州渤海户于辽土二河之间己卯曷苏馆惕隐阿不葛宰相赛剌来贡六月戊子录征高丽战殁将校子弟己丑以左夷离毕萧解里为西南面招讨使御史大夫萧要只为夷离毕己亥惕隐耶律合葛为南府宰相南面林牙耶律韩留为惕隐癸卯弛大摆山猿岭采木之禁乙巳以南皮室军校等讨高丽有功赐金帛有差秋七月己未征高丽战殁诸将诏益封其妻庚申以东北路详稳耶律独迭为北院大王辛酉肴里涅哥二奚军征高丽有功皆赐金帛癸亥诏阻卜依旧岁贡马千七百&#四百四十貂鼠皮万青鼠皮二万五千戊辰观稼己巳回跋部太保麻门来贡庚午观市曲赦市中系囚命解宁马翼充贺宋生辰使副八月庚寅遣郎君曷不式等率诸部兵会大军讨高丽九月己巳以石用中参知政事宋遣崔遵度王应昌来贺千龄节壬申录囚甲戌复录囚庚辰曷苏馆惕隐阿不割来贡壬午驻跸土河川冬十月乙酉诏诸道事无巨细已断者每三月一次条奏戊子遣耶律继崇郑元瑕贺宋正旦癸巳诏横帐三房不得与卑小帐族为婚凡嫁娶必奏而后行癸卯以前北院大王建福为阿扎割只甲辰改东路耗里太保城为咸州建节以领之十一月甲寅置云州宣德县十二月辛卯驻跸中京乙巳以广平郡王宗业为中京留守大定尹韩为惕隐辛亥高丽王询遣使乞贡方物诏纳之九年春正月宋遣刘平张元普来贺二月如鸳鸯泺五月庚午耶律资忠使高丽还王询表请称藩纳贡归所留王人只剌里只剌里在高丽六年忠节不屈以为林牙辛未遣来释王询罪并允其请癸酉以耶律宗教检校太傅宗诲启圣军节度使刘晟太子太傅仍赐保节功臣秋七月庚戌朔日有食之诏以近臣代拜救日甲寅遣使赐沙州回鹘炖煌郡王曹顺衣物以查剌耿元吉韩九宋璋为来年贺宋生辰正旦使副九月戊午以驸马萧绍宗平章事丁卯文武百僚奉表上尊号不许表三上乃从之乙亥沙州回鹘炖煌郡王曹顺遣使来贡括诸道汉民马赐东征军以夷离毕延宁为兵马副都部署总兵东征是月驻跸金鉼泺宋遣宋绶骆继伦贺千龄节冬十月戊寅以涅里为奚王都监突迭里为北王府舍利军详稳郎君老使沙州还诏释宿累国家旧使远国多用犯徒罪而有才略者使还即除其罪戊子西南招讨奏党项部有宋犀族输贡不时常有他意宜以时遣使督之诏曰边鄙小族岁有常贡边臣骄纵征敛无度彼怀惧不能自达耳第遣清慎官将示以恩信无或侵渔自然效顺复奏谛居迭烈德部言节度使韩留有惠政今当代请留上命进其治状辛丑如中京壬寅大食国遣使进象及方物为子册割请婚十一月丁巳以漆水郡王韩为南京留守析津尹兵马都总管己巳以夷离毕萧孝顺为南面诸行宫都部署加左仆射十二月丁亥禁僧然身炼指戊子诏中京建太祖庙制度祭器皆从古制乙巳诏来年冬行大册礼放进士张仲举等四十五人太平元年春正月丁丑朔宋使鲁宗道成吉来贺如浑河二月乙卯幸钹河壬戌猎高祁林三月戊戌皇子勃己只生庚子驸马都尉萧绍业建私城赐名睦州军曰长庆是月大食国王复遣使请婚封王子班郎君胡思里女可老为公主嫁之夏四月戊申东京留守奏女直三十部酋长请各以其子诣阙祗候诏与其父俱来受约乙卯录囚丁卯置莱州是月清暑缅山秋七月甲戌朔赐从猎女直人秋衣乙亥遣骨里取石晋所上玉玺于中京阻卜来贡辛巳如沙岭是月猎潢河九月幸中京冬十月丁未敌烈酋长颇白来贡马&#戊申录囚壬子宋使李懿王仲宾来贺千龄节及苏惟甫周鼎贺来岁元正即遣萧善程翥报聘党项长曷鲁来贡己未以萨敏解里为都点检高六副点检耶律罗汉奴左皮室详稳嗓姑右皮室详稳聊了西北路金吾耶律僧隐御史大夫求哥驸马都尉萧舂骨里并大将军庚申幸通天观观鱼龙曼衍之戏翌日再幸还升玉辂自内三门入万寿殿奠酒七庙御容因宴宗室十一月癸未上御昭庆殿文武百僚奉册上尊号曰睿文英武遵道至德崇仁广孝功成治定昭圣神赞天辅皇帝大赦改元太平中外官进级有差宋遣使来聘夏高丽遣使来贡甲申册皇子梁王宗真为皇太子二年春正月如纳水钓鱼二月辛丑朔驻跸鱼儿泺三月甲戌如长春州丁丑宋使薛贻廓来告宋主恒殂子祯嗣位遣都点检耶律僧隐等充宋祭奠使副林牙萧日新观察冯延休充宋后吊慰使副戊寅遣金吾耶律谐领引进姚居信充宋主吊慰使副戊子为宋主饭三京僧是月地震云应二州屋摧地陷嵬白山裂数百步泉涌成流夏四月如缅山清暑五月乙亥朔参知政事石用中薨庚辰铁骊遣使献兀惹十六户六月乙未宋遣使薛由等来馈其先帝遗物秋七月己卯以耶律信宁为奉陵军节度使高丽国参知政事王同显静海军节度使耶律遂忠长宁军节度使耿延毅昭德军节度使高守贞河西军节度使九月癸巳遣尚书僧隐韩格贺宋主即位壬寅遣堂后官张克恭充贺夏国王李德昭生日使耶律扫古韩王充贺宋太后生日使副耶律仙宁史克忠充贺宋正旦使副是月驻跸胡鲁古思淀冬十月癸卯朔赐宰臣吕德懋参知政事吴叔达枢密副使杨又元右丞相马保忠钱物有差辛亥至上京曲赦畿内囚十一月丙戌宋遣使来谢十二月辛丑高丽王询薨其子钦遣使来报即命使册钦为高丽国王甲寅宋遣刘煜郭志言来贺千龄节是年放进士张渐等四十七人三年春正月丙寅朔如纳水钓鱼以僧隐为平章事乙亥以萧台德为南王府都监林牙耶律信宁西北路招讨都监辛巳赐越国公主私城之名曰懿州军曰庆懿二月丙申以丁振为武信军节度使改封兰陵郡王戊申以东平郡王萧排押为西南面都招讨进封豳王夏四月以耶律守宁为都点检五月清暑缅山六月戊申以南院宣徽使刘泾参知政事萧孝惠为副点检萧孝恭东京统军兼沿边巡检使戊午以萧琏为左夷离毕萧琳为详稳秋七月戊寅以南府宰相耶律合葛为上京留守封漆水郡王丙戌以皇后生辰为顺天节丁亥赐缅山名曰永安是月猎赤山闰月壬辰以萧伯达韩绍雍充贺宋正旦使副唐骨德程昭文贺宋生辰使副冬十月庚辰宋遣薛奎郭盛来贺顺天节王臻慕容惟素贺千龄节东征军奏统帅谐领常衮课奴率师自毛母国岭入林牙高九裨将大匡逸等率师自鼓山岭入闰月未至挞离河不遇敌而还以是月会于弘怕只岭&#马死者甚众驻跸辽河十一月辛卯朔以皇侄宗范为归德军节度使北府宰相萧孝穆南京留守封燕王南京留守韩南院大王兵马都总管仇正燕京转运使十二月壬戌以宗范为平章事封三韩郡王仇道衡中京副留守冯延休顺州刺史郎元化西山转运使赵其枢密直学士丁卯以萧永为太子太师己卯封皇子重元秦国王四年春正月庚寅朔宋遣张传张士禹程琳丁保衡来贺如鸭子河二月己未猎挞鲁河诏改鸭子河曰混同江挞鲁河曰长春河三月戊子千龄节诏赐诸宫分耆老食夏四月癸酉以右丞相马保忠之子世弘使岭表至平地松林为盗所杀特赠昭信军节度使五月清暑永安山己未南院大王韩薨戊辰以郑弘节为兵部郎中刘慎行顺义军节度使辛未以燕王萧孝穆子顺为千牛卫将军甲戌以中山郡王查哥为保静军节度使乐安郡王遂哥广德军节度使萧解里彰德军节度使庚辰以辽兴军节度使周王胡都古为临海军节度使漆水郡王敌烈南院大王秋七月如秋山八月丙辰以韩绍芳为枢密直学士驸马萧匹敌都点检九月以驸马萧绍宗为武定军节度使耶律宗福安国军节度使冬十月驻跸辽河宋遣蔡齐李用和来贺千龄节十一月追封南院大王韩为陈王十二月以萧从政为归义军节度使康筠监门卫充贺宋正旦使副是年放进士李&#等四十七人五年春正月乙酉如混同江二月戊午禁天下服用明金及金线绮国亲当服者奏而后用是月如鱼儿泺三月壬辰以左丞相张俭为武定军节度使同政事门下平章事郑弘节临潢少尹刘慎行辽兴军节度使武定军节度使萧匹敌契丹行宫都部署枢密副使杨又元吏部尚书参知政事兼枢密使是月如长春河鱼儿泺其水一夕有声如雷越沙冈四十里别为一陂夏五月清暑永安山以萧从顺为太子太师吴叔达翰林学士道士冯若谷加太子中允耶律晨武定军节度使张俭彰信军节度使吕士宗礼部员外郎李可举顺义军节度使秋七月猎平地松林九月驻跸南京己亥以萧迪烈李绍琪充贺宋太后生辰使副耶律守宁刘四端充贺宋主生辰使副冬十月辛未宋太后遣冯元宗史方来贺顺天节十一月庚子幸内果园宴京民聚观求进士得七十二人命赋诗第其工拙以张昱等一十四人为太子校书郎韩栾等五十八人为崇文馆校书郎辛丑以左祗候郎君详稳萧罗罗为右夷离毕十二月丁巳以汉人行宫都部署萧孝先为上京留守皇侄长沙郡王谢家奴匡义军节度使耶律仁举兴国军节度使甲子萧守宁为点检侍卫亲军马步军乙丑北院枢密使萧合卓薨十二月戊辰以北府宰相萧普古为北院枢密使己巳遣萧谐李琪充贺宋正旦使副庚午以参知政事刘京为顺义军节度使乙亥宋使李维张纶来贺千龄节是岁燕民以年谷丰熟车驾临幸争以土物来献上礼高年惠鳏寡赐酺饮至夕六街灯火如昼士庶嬉游上亦微行观之丁丑禁工匠不得销毁金银器六年春正月己卯朔宋遣徐奭裴继起张若谷崔准来贺庚辰如鸳鸯泺二月己酉以迷离己同知枢密院黄翩为兵马都部署达骨只副之赫石为都监引军城混同江疏木河之间黄龙府请建堡障三烽台十诏以农隙筑之东京留守八哥奏黄翩领兵入女直界徇地俘获人马牛豕不可胜计得降户二百七十诏奖谕之戊午以耶律野为副点检以国舅帐萧柳氏徒鲁骨领西北路十二班军奚王府舍利军己巳南京水遣使振之庚午诏党项别部塌西设契丹节度使治之三月戊寅以大同军节度使张俭入为南院枢密使左丞相兼政事令参知政事吴叔达责授将作少监出为东州刺史是月阻卜来侵西北路招讨使萧惠破之夏四月丁未朔以武定军节度使耶律汉古为惕隐戊申蒲卢毛朵部多兀惹户诏索之丙寅如永安山五月辛卯以东京统军使萧慥古为契丹行宫都部署癸卯遣西北路招讨使萧惠将兵伐甘州回鹘六月辛丑诏凡官畜并印其左以识之秋七月戊申猎黑岭八月萧惠攻甘州不克师还自是阻卜诸部皆叛辽军与战皆为所败监军涅里姑国舅帐太保曷不吕死之诏遣惕隐耶律洪古林牙化哥等将兵讨之九月驻跸辽河浒冬十月丙子曷苏馆诸部长来朝庚辰遣使问夏国五月与宋交战之故辛巳以前南院大王直鲁衮为乌古敌烈都详稳庚寅以萧孝顺萧绍宗兼侍中驸马萧绍业平章政事前南院大王胡睹堇同知上京留守安哥通化州节度使乙丑宋遣韩翼田承说来贺顺天节十一月戊辰西北路招讨司小校扫姑诉招讨萧惠三罪诏都监奥骨祯按之十二月庚辰曷苏馆部乞建旗鼓许之辛巳诏北面诸部廉察州县及石烈弥里之官不治者罢之诏大小职官有贪暴残民者立罢之终身不录其不廉直虽处重任即代之能清勤自持者在卑位亦当荐拔其内族受赂事发与常人所犯同科戊戌遣杜防萧蕴充贺宋生辰使副庚子驻跸辽河七年春正月壬寅朔宋遣张保维孙继业孔道辅马崇至来贺如混同江辛亥以女直白缕为惕隐蒲马为岩毋部太师甲寅蒲卢毛朵部遣使来贡夏四月乙未猎黑岭五月清暑永安山西南路招讨司奏阴山中产金银请置冶从之复遣使循辽河源求产金银之所六月禁诸屯田不得擅货官粟癸巳诏萧惠再讨阻卜秋七月己亥朔诏更定法令庚子诏谕驸马萧鉏不公主粘米衮尔于后有父母之尊后或临幸祗谒先祖祗拜空帐失致敬之礼今后可设像拜谒乙巳诏辇路所经旁三十步内不得耕种者不在诉讼之限九月驻跸辽河冬十月丁卯朔诏诸帐院庶孽并从其母论贵贱十一月宋遣石中立石贻孙来贺千龄节王博文王双贺顺天节辛亥以杨又元邢祥知贡举乙未匡义军节度使中山郡王查葛保宁军节度使长沙郡王谢家奴广德军节度使乐安郡王遂哥奏各将之官乞选伴读书史从之癸亥以三韩王钦为启圣军节度使杨佶刑部侍郎甲子以左千牛卫上将军耶律古昱为北院大王十二月丁卯遣耶律遂英王永锡充贺宋太后生辰萧速撒马保永充贺正旦使副癸酉以金吾萧高六为奚舍利军详稳八年春正月己亥如混同江庚申党项侵边破之甲子诏州县长吏劝农二月戊子燕京留守萧孝穆乞于拒马河接宋境上置戍长巡察诏从之三月驻跸长春河夏五月清暑永安山六月以韩宁刘湘充贺宋太后生辰使副吴克荷充贺夏国王李德昭生辰使癸巳权北院大王耶律郑留奏今岁十一月皇太子纳妃诸族备会亲之帐诏以豪盛者三十户给其费秋七月丁酉以遥辇帐郎君陈哥为西北路巡检与萧谐领同管二招讨地以南院大王耶律敌烈为上京留守戊戌猎平地松林九月壬辰朔以渤海宰相罗汉权东京统军使壬子幸中京北敌烈部节度使耶律延寿请视诸部赐旗鼓诏从之癸丑阻卜别部长胡懒来降乙卯阻卜长春古来降冬十月宋遣唐肃葛怀愍来贺顺天节枢密使魏王耶律斜轸孙妇阿聒指斥乘舆其孙骨欲为之隐事觉乃并坐之仍籍其家诏燕城将士若敌至总管备城之东南统军守其西北马步军备其野战统军副使缮壁垒课士卒各练其事十一月丙申皇太子纳妃萧氏以耶律求翰为北院大王十二月辛酉朔以遥辇太尉谢佛留为天云军详稳壬申以前北院大王耶律留宁为双州节度使康筠崇德宫都部署谢十永兴宫都部署旅坟宜州节度使阙
