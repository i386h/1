<!-- { "loadSidebar": true } -->
按晋书哀帝本纪哀皇帝讳丕字千龄成帝长子也咸康八年封为琅邪王永和元年拜散骑常侍十二年加中军将军升平三年除骠骑将军五年五月丁巳穆帝崩皇太后令曰帝奄不救疾裔嗣未建琅邪王丕中兴正统明德懋亲昔在咸康属当储贰以年在幼冲未堪国难故显宗高让今义望情地莫与为比其以王奉大统于是百官备法驾迎于琅邪第庚申即皇帝位大赦壬戌诏曰朕获承明命入纂大统顾惟先王宗庙蒸尝无主太妃丧庭廓然靡寄悲痛感摧五内抽割宗国之尊情礼兼隆裔嗣之重义无与二东海王弈戚属亲近宜奉本统其以弈为琅邪王秋七月戊午葬穆皇帝于永平陵慕容恪攻陷野王守将吕护退保荥阳八月己卯夜天裂广数丈有声如雷九月戊申立皇后王氏穆帝皇后何氏称永安宫吕护叛奔于慕容暐冬十月安北将军范汪有罪废为庶人十一月景辰诏曰显宗成皇帝顾命以时事多艰弘高世之风树德博重以隆社稷而国故不已康穆早世嗣祚不融朕以寡德复承先绪感惟永慕悲痛兼摧昭穆之义固宜本之天属继体承基古今常道宜上嗣显宗以修本统十二月加凉州刺史张元靓为大都督陇右诸军事护羌校尉西平公隆和元年春正月壬子大赦改元甲寅减田税亩收二升二月慕容暐将吕护傅末波攻陷小垒以逼洛阳二月辛未以辅国将军吴国内史庾希为北中郎将徐兖二州刺史镇下邳前锋监军龙骧将军袁真为西中郎将监护豫司并冀四州诸军事豫州刺史镇汝南并假节景子尊所生周氏为皇太妃三月甲寅朔日有蚀之夏四月旱诏出轻系振困乏丁丑梁州地震浩亹山崩吕护复寇洛阳乙酉辅国将军河南太守戴施奔于宛五月丁巳遣北中郎将庾希竟陵太守邓遐以舟师救洛阳秋七月吕护等退守小平津进琅邪王弈为侍中骠骑大将军开府邓遐进屯新城庾希部将何谦及慕容暐将刘则战于檀丘破之八月西中郎将袁真进次汝南运米五万斛以馈洛阳冬十月赐贫乏者米人五斛章武王珍薨十二月戊午朔日有蚀之诏曰戎旅路次未得轻简赋役元象失度亢旱为患岂政事未洽将有版筑渭滨之士邪其搜扬隐滞蠲除苛碎详议法令咸从损要庾希自下邳退镇山阳袁真自汝南退镇寿阳兴宁元年春二月己亥大赦改元三月壬寅皇太妃薨于琅邪第癸卯帝奔丧诏司徒会稽王昱总内外众务夏四月慕容暐寇荥阳太守刘远奔鲁阳甲戌扬州地震湖渎溢五月加征西大将军桓温侍中大司马都督中外诸军事录尚书事假黄钺复以西中郎将袁真都督司冀并三州诸军事北中郎将庾希都督青州诸军事癸卯慕容暐陷密城荥阳太守刘远奔于江陵秋七月张天锡弒凉州刺史西平公张元靓自称大将军护羌校尉凉州牧西平公丁酉葬章皇太妃八月有星孛于角亢入天市九月壬戌大司马桓温帅众北伐癸亥以皇子生大赦冬十月甲申立陈留王世子恢为王十一月姚襄故将张骏杀江州督护赵毗焚武昌略府藏以叛江州刺史桓冲讨斩之是岁慕容暐将慕容尘攻陈留太守袁披于长平汝南太守朱斌乘虚袭许昌&#之二年春二月庚寅江陵地震慕容暐将慕容评袭许昌颍川太守李福死之评遂侵汝南太守朱斌遁于寿阳又进围陈郡太守朱辅婴城固守桓温遣江夏相刘岵击退之改左军将军为游击将军罢右军前军后军将军五校三将官癸卯帝亲耕藉田三月庚戌朔大阅户人严法禁称为庚戌制辛未帝不豫帝雅好黄老断谷饵长生药服食过多遂中毒不识万机崇德太后复临朝摄政夏四月甲申慕容暐遣其将李洪侵许昌王师败绩于悬瓠朱斌奔于淮南朱辅退保彭城桓温遣西中郎将袁真江夏相刘岵等凿阳仪道以通运温帅舟师次于合肥慕容尘复屯许昌五月迁陈人于陆以避之戊辰以扬州刺史王述为尚书令卫将军以桓温为扬州牧录尚书事壬申遣使谕温入相温不从秋七月丁卯复征温入朝八月温至赭圻遂城而居之苻坚别帅侵河南慕容暐寇洛阳九月冠军将军陈佑留长史沈劲守洛阳帅众奔新城三年春正月庚申皇后王氏崩二月乙未以右将军桓豁监荆州扬州之义城雍州之京兆诸军事领南蛮校尉荆州刺史桓冲监江州荆州之江夏随郡豫州之汝南西阳新蔡颍川六郡诸军事南中郎将江州刺史领南蛮校尉并假节景申帝崩于西堂时年二十五葬安平陵废帝本纪
按晋书废帝本纪废帝讳弈字延龄哀帝之母弟也咸康八年封为东海王永和八年拜散骑常侍寻加镇军将军升平四年拜车骑将军五年改封琅邪王隆和初转侍中骠骑大将军开府仪同三司兴宁三年二月景申哀帝崩无嗣丁酉皇太后诏曰帝遂不救厥疾艰祸仍臻遗绪泯然哀恸切心琅邪王弈明德茂亲属当储嗣宜奉祖宗纂承大统便速正大礼以宁人神于是百官奉迎于琅邪第是日即皇帝位大赦三月壬申葬哀皇帝于安平陵癸酉散骑常侍河间王钦薨景子慕容暐将慕容恪陷洛阳宁朔将军竺瑶奔于襄阳冠军长史扬武将军沈劲死之夏六月戊子使持节都督益宁二州诸军事镇西将军益州刺史建城公周抚卒秋七月匈奴左贤王卫辰右贤王曹谷帅众二万侵苻坚杏城己酉改封会稽王昱为琅邪王壬子立皇后庾氏封琅邪王昱子昌明为会稽王冬十月梁州刺史司马勋反自称成都王十一月帅众入&#阁攻涪西裔校尉毋丘暐弃城而遁乙卯围益州刺史周楚于成都桓温遣江夏相朱序救之十二月戊戌以会稽内史王彪之为尚书仆射太和元年春二月己丑以凉州刺史张天锡为大将军都督陇右关中诸军事西平郡公景申以宣城内史桓秘为持节监梁益二州征讨诸军事三月辛亥新蔡王邈薨荆州刺史桓豁遣督护桓罴攻南郑魏兴人毕钦举兵以应罴夏四月旱五月戊寅皇后庾氏崩朱序攻司马勋于成都众溃执勋斩之秋七月癸酉葬孝皇后于敬平陵九月甲午曲赦梁益二州冬十月辛丑苻坚将王猛杨安攻南乡荆州刺史桓豁救之师次新野而猛安退以会稽王昱为丞相十二月南阳人赵弘赵忆等据宛城反太守桓淡走保新野慕容暐将慕容励陷鲁郡高平二年春正月北中郎将庾希有罪走入于海夏四月慕容暐将慕容尘寇竟陵太守罗崇击破之苻坚将王猛寇凉州张天锡距之猛师败绩五月右将军桓豁击赵忆走之进获慕容暐将赵盘送于京师秋九月以会稽内史&#愔为都督徐兖青幽四州诸军事平北将军徐州刺史冬十月乙巳彭城王元薨三年春三月丁巳朔日有蚀之癸亥大赦夏四月癸巳雨雹大风折木秋八月壬寅尚书令卫将军蓝田侯王述卒四年夏四月庚戌大司马桓温帅众伐慕容暐秋七月辛卯暐将慕容垂帅众距温温击败之九月戊寅桓温裨将邓遐朱序遇暐将傅末波于林渚又大破之戊子温至枋头景申以粮运不继焚舟而归辛丑慕容垂追败温后军于襄邑冬十月大星西流有声如雷己巳温收散卒屯于山阳豫州刺史袁真以寿阳叛十一月辛丑桓温自山阳及会稽王昱会于涂中将谋后举十二月遂城广陵而居之五年春正月己亥袁真子双之爱之害梁国内史朱宪汝南内史朱斌二月癸酉袁真死陈郡太守朱辅立真子瑾嗣事求救于慕容暐夏四月辛未桓温部将竺瑶破瑾于武丘秋七月癸酉朔日有蚀之八月癸丑桓温击袁瑾于寿阳败之九月苻坚将王猛伐慕容暐陷其上党广汉妖贼李弘与益州妖贼李金根聚众反弘自称圣王众万余人梓潼太守周虓讨平之冬十月王猛大破慕容暐将慕容评于潞川十一月猛&#邺获慕容暐尽有其地六年春正月苻坚遣将王鉴来援袁瑾将军桓伊逆击大破之丁亥桓温&#寿阳斩袁瑾三月壬辰监益宁二州诸军事冠军将军益州刺史建城公周楚卒夏四月戊午大赦赐穷独米人五斛苻坚将苻雅伐仇池仇池公杨纂降之六月京都及丹阳晋陵吴郡吴兴临海并大水秋八月以前宁州刺史周仕孙为假节监益梁二州诸军事益州刺史冬十月壬子高密王俊薨十一月癸卯桓温自广陵屯于白石丁未诣阙因图废立诬帝在藩夙有痿疾嬖人相龙计好朱灵宝等参侍内寝而二美人田氏孟氏生三男长欲封树时人惑之温因讽太后以伊霍之举己酉集百官于朝堂宣崇德太后令曰王室艰难穆哀短祚国嗣不育储宫靡立琅邪王弈亲则母弟故以入纂大位不图德之不建乃至于斯昏浊溃乱动违礼度有此三孽莫知谁子人伦道丧丑声遐布既不可以奉守社稷敬承宗庙且昏孽并大便欲建树储藩诬罔祖宗倾移皇基是而可忍孰不可怀今废弈为东海王以王还第供卫之仪皆如汉朝昌邑故事但未亡人不幸罹此百忧感念存殁心焉如割社稷大计义不获已临纸悲塞如何可言于是百官入太极前殿即日桓温使散骑侍郎刘享收帝玺绶帝着白帢单衣步下西堂乘犊车出神兽门群臣拜辞莫不歔欷侍御史殿中监将兵百人卫送东海第初桓温有不臣之志欲先立功河朔以收时望及枋头之败威名顿挫遂潜谋废立以长威权然惮帝守道恐招时议以宫闱重閟&#笫易诬乃言帝为阉遂行废辱初帝平生每以为虑&#召术人扈谦筮之卦成答曰晋室有盘石之固陛下有出宫之象竟如其言咸安二年正月降封帝为海西县公四月徙居吴县敕吴国内史刁彝防卫又遣御史顾允监察之十一月妖贼卢悚遣弟子殿中监许龙晨到其门称太后密诏奉迎兴复帝初欲从之纳保母谏而止龙曰大事将捷焉用儿女子言乎帝曰我得罪于此幸蒙宽宥岂敢妄动哉且太后有诏便应官属来何独使汝也汝必为乱因叱左右缚之龙惧而走帝知天命不可再深虑横祸乃杜塞聪明无思无虑终日酣畅耽于内宠有子不育庶保天年时人怜之为作歌焉朝廷以帝安于屈辱不复为虞太元十一年十月甲申薨于吴时年四十五史臣曰孝宗因襁抱之姿用母氏之化中外无事十有余年以武安之才启之疆场以文王之风被乎江汉则孔子所谓吾无间然矣哀皇宽惠可以为君而鸿祀禳天用尘其德东海违许龙之驾屈放命之臣所谓柔弱胜刚强得尽于天年者也简文帝本纪
