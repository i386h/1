<!-- { "loadSidebar": true } -->
　牒则为高后第四子玉牒出当日史臣所纂既无　可疑南太常职掌相沿又未知其据臣谨备载之　以俟后人博考太祖分王诸王以燕元旧京近边择可镇服者居之以封上洪武末年使诸王出塞拒敌燕晋二王壮而近常被命同行独上深入有功尝一擒敌酋乃儿不花再擒酋将孛林帖木儿等数十人敌自是不敢近塞上状貌奇伟美髭髯英武宽仁豪杰乐用其精熟武事老将皆谓不及也太祖以威武治天下心柔太子注意上凉国公玉时进间太子曰主上诸子中殿下度谁最爱者太子曰莫若燕王玉曰臣亦知之臣闻望气者言燕地有天子气殿下审之太子曰燕王事我甚恭久之太子薨太祖益属意以学士刘三吾对立太孙太孙虑诸王太盛既即位听齐泰黄子澄计未改元而迁周王云南拘齐王京师改元而湘王自焚齐王废代王幽岷王流遂日夜防燕建文元年六月授密诏北平都指挥谢贵逼围王城栅断端礼门四门路杀王城卒七月且逮上都指挥张信密以告上遣朱能觇之还报曰救死于颈不可后也上乃用张玉朱能言擒谢贵及北平布政使张昺上书建文君请遵高皇帝祖训起兵诛泰子澄二奸臣建文君不报遂起兵去其年纪但称元年于是以丘福张玉朱能为都指挥佥事擢布政司吏李友直本司右参议而布政司参政郭资按察副使墨麟都指挥同知李浚陈恭等皆从上　郭资为户部尚书仁宗即位加太子太师蹇义夏　原吉数短于上谓资偏执常格恩泽请罢资上间　以语杨士奇曰先皇兴义旅及吾昔居守皆得资　力其人亦材且危而任之安而弃之吾诚不忍士　奇对曰故旧不弃此皇上盛德顾资强毅人毋得　干但诏敕所蠲租资必责有司依岁额征此太过　诚如二臣言上曰吾在此复有原吉与同事彼虽　偏执莫能行也已竟罢政赐玺书归逾月上念之　不已命户部给半俸复其家上谕将士曰我国家至亲受祚以来守法循分尔曹共见少主信任奸臣残害骨肉削夺五王又及于我高皇帝后创业艰难封建诸子以嗣以续皇天后土实则何辜吾义与奸臣不共戴天矣言已垂涕将士感动风雨四起咫尺昏昧少焉东方云开露青天尺许有光烛地映彻上下将士皆喜谓上得天一战而夺九门再战而破坝上三战而火白沟四战而拔沧州五战而蹂夹河六战而得&#城七战而掩灵璧凡七大战遂涉泗济淮克盱眙下扬州渡江取镇江至金川门谷王穗开门以迎王师上按兵入建文君燔宫赴火死四年六月乙丑也丙寅诸王群臣请即天子位三劝进己巳谒孝陵欷歔感慕揽辔回营诸王群臣备法驾奉宝玺道迎遮拥登辇军卒耆老万众夹道拜俯欢呼称万岁遂即位初建文时有道士于途曰莫逐燕逐燕日高飞高飞上帝畿已忽不见至是验云复周王橚齐王榑爵土政繇洪武之旧召用洪武旧人称今年为洪武三十五年凡从征靖难之臣迁叙有差戮齐泰黄子澄方孝孺等于市秋七月壬午朔大祀天地南郊还御奉天殿告即位大赦天下以明年为永乐元年甲子享太庙楚王槙来朝迁孝康皇帝主陵园仍称懿文太子降封其三子吴王允熥为广泽王衡王允熞为怀恩王徐王允为敷惠王上曰朕初举义用清君侧奸臣数人既已伏诛嘉与万方同乐至治比闻在京军民未喻朕心转相扇惑夫是皆高帝遗黎吾入城之日市不易肆今岂滥及无辜兵部急谕之赐在京诸王书往与诸弟各一方岁一见或数岁一见今早暮来聚甚惬于心暑可三日一朝敕论诸将士曰朕举兵靖难尔辈多功所司上状未详以故未赏昔中由王从高皇帝混一天下二年以后赏典方行今逾月尔辄愤后时不已急乎向在兵间小捷必报岂当大定乃遂忽诸业敕所司亟上误许陈改上曰朕居藩邸深知民艰数年兵兴北方罢甚前工部尚书严震直户部尚书王钝应天府尹薛正言其分视山东西河陜以利病闻敕论都督陈珪等曰朕长子居守北平尔善辅之申明天下诵读大诰三篇遇乡饮讲解如旧八月诏曰朕皇考受天明命奄有四方褒厚亲亲爰及异姓允炆不孝不仁立未三年骨肉几尽周王奉藩匡辅无愆空宫籍财害其相属王自归京师窜之瘴蛮父子殊方幽囚穷窘穴墙通食谋构湘王阖宫自焚加以恶谥执齐王于京师囚代王于大同幽岷王于云南宿夕思惟不尽不餍复以懿文太子薨逝之时皇考有意立朕尤所猜忌听信奸臣纵兵相害朕不得已举事自救荷天地祖考之灵兵至畿甸索其奸顽允炆惭负自焚以死诸王臣民尊朕为帝重念骨肉之亲良深存没之感是用复封周王河南齐王青州治湘王坟庙赐谥曰献脱代王岷王囚幽封爵如故封秦愍王子尚兴平王尚灴永寿王尚&#定安王晋恭王子济熿平阳王济熇广昌王周王长子有炖复为周世子有汝阳王有烜顺阳王有爌镇平王有&#宜阳王齐王子贤烶乐安王贤焌长山王贤平原王于戏天有显道应捷影响衍本支于百世资盘石于万年召秦王炳代王桂代世子逊煓来朝晋王济&#来朝上得建文时奏章千余通使侍读学士解缙等阅其干犯者悉燔之既从容问尔等皆宜有众未对修撰李贯进曰臣实无上曰尔谓无忠耶朕非恶尽心建文者恶其导之坏祖法耳事建文忠建文事朕忠朕不必曲目覆九月大封奉天靖难诸将丘福淇国公朱能成国公张武阳城侯陈圭泰宁侯郑亨武安侯孟善保定侯火真同安侯顾成镇远侯王忠靖安侯王聪武城侯徐忠永康侯张信隆平侯李远安平侯郭亮安成侯房宽思恩侯徐祥兴安伯徐理武康伯李浚新城伯故张玉子辅信安伯唐云新昌伯故谭渊子忠新宁伯孙岩应城伯房胜富昌伯赵彝忻城伯陈旭云阳伯刘才广恩伯茹&#忠诚伯王佐顺昌伯陈瑄平江伯王宁永春侯曹国公李景隆特进增禄谕即位于安南暹逻瓜哇琉球日本西洋苏门荅剌诸国定功臣死罪减禄例申明木铎教民之令是月肃王蜀王椿庆王来朝第三子郡王高燧来朝周世子有炖自云南来朝十月申明洪武中所定礼制度数颁示中外修高皇帝实录谷王橞之国甘州卫军张真上书言事上曰戍卒能言赐衣一袭钞千贯是月宁王权楚世子孟烷庆成王济炫来朝十一月清理释道二教丙戌新作奉先殿成享五庙壬辰册立徐皇后免广泽王允熥怀恩王允熞为庶人敕谕兀良哈鞑靼野人诸部曰今天下一家边将言尔诸酋长诚心归向朕用嘉之特令百户裴牙失里敕谕尔其各居边境永安生业商贾贸易一从所便欲来朝者与偕至是月岷王楩来朝高平王济煜长山王贤焌来朝十二月敕谕功臣曰古人君以武功定天下者必赖将臣之力厥后往往不能保全何故哉处高位者易骄纵犯刑法者多怙终人君代天理物岂容私其间哉所以罚加焉必也高皇帝立法垂宪欲世世行守功臣有犯罚戒再三戒之不改乃按诛之至亲且旧不敢曲原志人君子莫不谓高皇帝英明果断上畏天命下畏民情也尔诸功臣昔受高皇帝厚恩今事朕朕欲尔等悠久共富贵若复骄纵怙终不问则违高皇帝成法问而置诸法必谓朕寡恩今录高皇帝戒敕申明布告尚永遵之尔之不遵后悔无及上曰公侯历事皇考者今皆年迈朕不忍劳非见任事者其令以朔望朝参诏求怀才抱德之士江西以儒士轩伯昂应诏即擢为山东布政司左参议上问兵部尚书刘&#天下畜马几何&#以数对上曰古者掌兵政曰司马问国君之富则数马卿严督所司用心孳牧是月宁化王济涣永和王济烺寿昌王孟焯来朝永乐元年正月敕曰朕惟天德好生人君承天爱人而已夫舆图之广非一人独治自古帝王与贤共之我太祖皇帝受天明命勤爱保养生息三十余年政教敷明近古鲜俪亦惟任天下之贤理天下之务旁求民隐宣通德意用厥臻兹朕靖难承统重惟天下皇考天下军民皇考赤子即位以来夙夜匪宁尔诸文武臣体朕斯怀毋怠毋忽毋虐毋贪毋为掊&#毋纵诡随持尔廉平秉尔正直励尔公勤扩尔忠恕共守成宪毋或有违惟民出税赋以赡军惟军执干戈以卫民军非民不养民非军不安惟尔文武群臣互为保爱无有侵害惟皇考成宪实万世治安之具遵之则吉违之则凶其悉心一志敬之慎之群臣请立太子不允甲午月食阴雨不见礼部请贺不许礼部尚书李志刚等请遵高皇帝中都之制立北平布政司为京师制曰可其以为北京二月设北京留守行后军都督府北京行部北京国子监改北平府为顺天府北平行太仆寺为北京行太仆寺严诬告法分命监察御史巡视民瘼于天下谕鞑靼可汗鬼力赤书曰比闻北地推奉可汗特遣赍织金文绮四端致朕意可汗能遣使往来同为一家岂不美哉并敕谕元太师右丞相马儿哈咱太傅左丞相乜孙台太保枢密知院阿鲁台等赐文绮各二命三法司五日一引奏罪囚会官覆审承天门如洪武中故事命所在官司瘗中原江淮之被兵者三月群臣请立太子不允令诸郡王长成者权住王府近州县讲读诗书习练弓马以通世故四月敕曰朕赖天地宗社之灵父皇母后之佑以有天下凡更改父皇之成宪浊乱父皇天下之奸恶悉就诛戮其余文武官员仍用无疑升赏黜罚从至公而已昔唐太宗拨乱反正贞观盛治近古罕伦求其故则太宗善用天下之贤释王珪魏征之嫌怨举李靖尉迟敬德于仇敌用房元龄杜如晦于异代宋太祖起甲冑平列国与世休息开三百余年洪基亦惟其时信任前朝旧臣范质王溥石守信王审琦等夫是二君尚借异代况朕父皇之臣非雠怨他人之比近有无知小人尚怀疑虑居闲妄生异议处事则不尽心此不明朕推赤之意不达天命者也夫人君代天理物故曰天子奉行天命故曰天吏若无天命有力者皆得为矣元有天下广土众民国富兵强孰得胜之天命一去群雄并起爰统一于我高皇我高皇又用其才释怨录仇所以创业垂统身致太平今朕岂敢违天命与父皇之德法度者父皇法度朕不敢私也尽忠于国虽仇必赏心怀异谋虽亲必诛今敢有不思高皇帝之恩妄分彼此怀疑怨谤不安职事者事发族灭以浙西诸郡水命户部尚书夏原吉往治周王橚请立太子不允楚世子孟烷周世子有炖蜀世子悦平阳王济爌永安王孟&#顺阳王有烜长山王贤焌皆来朝赐楚王桢书曰别来思念世子至具知安好天下初定劳困未苏兼以蝗旱相仍正当养民而休之今后宫东宫毁于建文兄姑安焉贤弟言府中损坏欲求修治岂有爱也民安岁丰乃量为之今用护卫士聊葺而已禁金银交易以通钞法犯者准奸恶论以代王桂擅兴土木命自今王府非朝命不得擅役一军民私敛一钱物靖难之起也北京及通州以妇人守埤至是上追念之命兵部录姓氏行赏五月赐秦王尚炳书前令诸郡王出居近州县练习讲读念四方水旱蝗蝻道殣相望修葺供亿劳费军民敕至且令在国成造居室其即日罢又闻晋王济&#令有司二十里设一火燎桥梁道路悉皆治除今何时也劳民如此乎遂书戒晋王亦如之敕北京刑部尚书郭资曰卿统长六曹悉心殚虑措置粮储尤为撙节比闻小人或加怨谤古云省己无奚恤人言卿朕素知尚懋忠勤以副眷倚敕陕西都司布政司曰近令兄弟诸子出居讲读习练且令权住卫所衙门比闻有司毁完造新采木伐石使军民不得力耕而休伍夫天下军民连年死战斗苦蝗旱疲转输朕甚悯之是以首诏中外申严所部无擅取一毫无擅役一夫即朝廷亦有用民时如城池颠阏筑凿不继后费将大近于洛阳改造周府殊不得已盖以河决为先事诸王权住是岂不得已重劳军民宁助朕为治意耶敕到便罢阻者絷京处以极刑迁家于化外再封靖难诸将之未论功者袁容广平侯李让富阳侯李彬丰城侯陈懋宁阳伯王通武义伯王友清远伯陈贤荣昌伯张兴安乡伯陈志遂安伯上曰比见朝班黥刺在列虽朕用人新旧无间官仪未肃其下群臣议群臣上议请洪武中犯党逆并黥刺及仕建文者发配所繇奸臣齐黄进者罢为民上曰过矣皇考作养人材以遗子孙虽繇奸臣进岂为奸臣用犯党逆者发原配所黥刺者罢为民敕北京行部曰昔高皇帝既定天下念江南五府劳于供馈优恤繇赋朕举兵靖难北京民出丁力以助征输家财以益军朕亦未尝忘可覆实诸郡县以其名闻六月以久雨命侍郎李文郁等佐尚书夏原吉相度被水田堪种者趣种之后时者除今年租税丁巳上高皇帝高皇后尊谥诏天下颁诸裔外国谕翰林侍读学士解缙等曰天下古今事物载籍极博韵府回溪二书撷摘尚略朕欲自书契以来经史百家至于孤方小道类为一书统之以韵俾考索如探囊尔等如朕意谕兵部臣曰汉文帝时闾巷有马千匹为群其听民畜私马赐鞑靼可汗鬼方赤书曰有天下者必得天命非人力也宋失天命元世祖得之嗣后荒纵民散政乖又复失之我高皇帝削平祸乱统驭华夏岂人力也哉朕承天休入正大统重念帝王以天下为家遣使者报书币可汗当知天命废兴之故讲好修睦乃闻窃有觎觊古云顺天昌逆天亡可汗博古知今宁不鉴此再书谕意并致仪物可汗审之遗缯绮表里各二仍赐所部马儿哈等各一辛卯月食周世子有炖来朝八月礼部言卤簿中宜有九龙车一乘又旧有钲红鼓各四面&#灯红油纸各三对今阙请增上曰先朝审礼精矣子孙遵用当自朕始岂可辄益以启后奢盖阙者增补无者如故始命内臣齐喜提督广东市舶九月谕中外群臣曰为君难为臣不易创业难守成不易刚柔宽猛适其中礼乐刑政有其序唐虞三代至汉唐宋率繇诸遗是故舜清问下民报虐以威诛四凶举五官明五刑然后无为恭己神禹承之无间可议夏桀之乱民从其暴成汤之兴兼弱攻昧取乱侮亡肇修人纪用革慆淫既奠四方子孙承之惟鉴于成宪殷纣之乱商俗靡靡周公相武王诛纣伐奄迁殷顽民灭国五十继相成王制礼作乐垂拱仰成刑措不用汉承秦乱高祖令萧何定律令韩信申军法张苍定章程法令严明惠帝清静至于文景除挟书已肉刑务崇宽厚唐承隋末谄谀汰侈暴慢成风高祖定官制颁律令行租庸调法沙汰僧尼道士勋臣犯法无所假贷太宗贞观之后惩斩趾禁鞭背删定律令变重为轻力行仁义几致刑措宋兴承五季之乱太祖太宗颇用重刑纠绳奸慝躬自折狱务底明慎立法制严用法情恕咸平以后删其繁密益务宽仁子孙承之含弘光大恭俭纯诚未尝杀一不辜此历世守成创业之事刚柔宽猛礼乐刑政厥中厥序莫不递用朕太祖高皇帝天锡大圣之资以当非常之变奋自布衣拨乱反正比三代汉唐宋创业之时又大相远盖高皇帝服古人所未易服齐古人所不能齐兢兢业业劳心焦思昼夜图惟经权常变不得已而用刑特权时之宜耳及其立为典常先议定律损益更改十年乃成复惟祖训传之子孙墨劓剕宫并禁不用钦恤之意已着象刑权时之宜不为常法常法之立不易礼乐之用弥彰朕克遵成宪佩服圣谟思守成之不易念刑措之尤艰昔者唐虞三代君臣之间责难训迪纪于诗书今朕告教尔文武群臣尔惟听之职曰天职民曰天民工曰天工禄曰天禄皆非朕私惟群臣相朕以彰天命以奉天讨以亮天工保兹天民以享天禄善恶吉凶实惟影响可不敬哉尔惟尽心勿谓忠有余尔惟尽力勿以劳自伐为名而善善无成计利而勤勤必怠廉不怨贫以廉为常行勤不羡逸以勤为定分事有繁简各安所遇位有崇卑各体所处尔群臣当知也毋朋比朋比必沦胥毋利口利口必倾覆毋奸欺奸欺必暴露毋怙终怙终必殄绝依阿尸禄位者昧理擅权作威福者逆天贪污恣情欲者速戾谗说殄行惑众志者自刑尔群臣当戒也刑者辅治之具自古圣帝明王及朕皇考所甚重不敢轻不得已而用之者也轻重毫厘之间祸福死生之决也尔或不戒临民治狱恬不加意甚至信谗说执偏言深文误良善纳贿倒是非作威眩曲直自作聪明发摘瑕颣法外求情致人以死鬼神所见甚可畏也朕为此惧申慰日勤审克之际罪疑惟轻乃有怀残忍之私遵酷吏之轨谤朝廷之宽恤惑上下之人心所谓利口必至倾覆尔惟戒哉圣人用人不求其备诚以才有高下智有浅深事皆尽善上智所难动静云为岂无过误朕惟念此每加宽容乃有恃兹屡造非彝常怀幸免不知忽微之过岂可积多非分之恩岂可常得所谓怙终必至于殄绝尔惟戒哉亦有柔奸隐慝厚貌深情夤缘扳结请托行私侥幸图为附下罔上不感天子而感权臣宁负公门不负私室同恶相济同势相保邪恶同谗以陷忠良同为奸宄以匿其非同幻诪张以护其短同侧媚以相师同谄谀以相说所谓朋比奸欺必至于沦胥暴露尔惟戒哉亦有身为执法卖直沽恩谤人惑众起险言以眩众灭公义以济私所谓谗说殄行唐虞所堲尔惟戒哉亦有愧赧于中自怀疑贰本无劳绩妄自骄矜居宠弗畏因人毁誉从己喜怒生杀与夺阴狠自肆所谓擅权作威福贪污纵情欲尔惟戒哉其旅进旅退依违其间候朕颜色同进谄谀甘言逊志无所建明尤朕所恶所谓依阿尸禄位亦恐获戾于天尔惟戒哉于戏忠臣为国至于忘身鄙夫事君但知利己朝廷机务取给目前生民休戚略不加意偾事蔽贤偷安玩日甚或微劳未报自负如山小谴或加中怀愤怨是自不恭于臣职岂能共致于雍熙朕务宵衣旰食岂为恶逸好劳为上帝之监临守皇考之基业实资尔群臣辅成治化上答天命迪朕之戒时乃之休至于刑罚尤悉乃心考之于书屡致其意诚以民命至重鬼神难欺譬之操刀而割尚有血指之虞当食而言或至吻伤之失事虽切己未免过违心有不存视而不见毫厘之差生死之决一往不复虽悔何追朕寤寐思之不自知其辞之复也尔体朕心无怠于意必钦必慎惟明惟恤俾宽不至纵严不至残囹圄空虚刑措不用政教修举礼乐和平家国有万年之安尔亦有无穷之誉子孙黎民尚有余庆戒之勉之朕言不贰钦哉敕吏部曰任官图治之基也求贤任官之本也高皇帝圣德光华万邦黎献共惟帝臣肆朕眇躬克正大统永惟万几不敢暇逸思欲旁招俊乂光辅邦家必明目达聪以弘视听内外诸臣尚体朕心于群臣百姓之中各举所知无间远迩并以名闻书曰举能其官惟尔之能举非其人惟尔不任古训具存尔其懋哉上谓侍臣曰皇考功德隆盛宗庙乐章未有称述朕甚愧焉博采名儒而议为之称朕稽古礼文之意上谓侍臣曰朕宫中丙夜坐阅图籍何郡罹饥荒何郡迫边鄙旦与群臣计议行之河南数处蝗旱朕用不宁使者省视不绝于道如斯民小康朕之愿也赐礼部尚书郑沂户部左侍郎严奇良通政司右通政丘显诰敕致仕陛辞赐宴上顾礼部曰是皆皇考旧臣自今旧臣老致仕者礼之视沂毋得有贬十月上谓六科给事中曰四方蝗旱民之艰食宦寺服食朝廷乃有畜养鸡牲靡费食米者此辈坐享膏粱暴殄天物论其一日养牲之费当饥民一家之食业行禁戢尔等识之再尔不宥大理寺卿薛&#等奏天下布政司所上死狱请遣御史分决从之命都御史陈瑛授御史简书慎刑之意临决之时苟有可生即与辨释上谓侍臣曰有言朕法令太宽者夫治人如医有是病则服是药不反伤矣朕守成之日正不敢伤民之时无病服药朕不为也敕建昌府同知冯士成等二十六人曰尔等事我皇考旧矣建文中罢斥为民亦有不当罪者朕思任旧人仍召尔至方今官备尔且归家念皆苍头皓首弗欲重劳特赐冠带仍尔旧职归尚抚尔子孙率化尔乡人子弟因赐道里费有差命侍臣辑古人嘉言善行有裨君道者以授长子而谕之曰朕少寓凤阳民间细事靡不究知受命北平经绝塞冒霜雪与士卒同甘苦身所未历则博考载籍览镜昔人之言行今长子居守北平虽吏案奏牍亦令躬阅以知为臣之难他日可为君也庆成王济炫来朝敕晋府长史龙潭等曰古人臣无私交王府与西番往来以私车递送王年少不知古长史儒者谓不知乎廷臣欲朕法尔朕姑不问尚慎戒之兵科给事中言天下卫所官吏所进军马文册或额数盈朒或姓名舛异或不用印信或名不称臣或不着年月日皆不敬当治罪上曰人精神有限案籍繁劳或短计数或成迫促姑条诘之更令详进高平县吏告知县敛民财市马给递送大理寺臣言方禁敛财宜抵死上曰禁令不许为私也马给递送公事矣释复职十一月颁大统历并赐朝鲜诸番国着为令锦衣卫奏死罪一人上审其情而使宥之发屯戍兴州因谕刑部曰朕矜其误人无不可与自新且国家得一人耕亦可食数人其为例四川行都司奏越巂卫地番贼不时出没请调军剿捕上曰令严备遣抚谕之晋恭王第六子济烺来朝初洪武中免直隶五府民二税每岁农隙籍其丁壮供役名均工夫及是内河淤塞皆来浚治上念风雨冱寒赐钞罢归令京卫军士次第成之仍赐钞充雇直谕六科都给事中朱原贞等曰天下疾苦朕恐尔曹未之能尽知也选郡县考满官假六科办事名俾随尔等在朕左右朕有问即可知彼有言即可达乃至今无一人言者夫郡邑之大无一事苦耶在朕左右而尚默默况远千里退其申谕以朕意赐山西右布政使周璟敕曰尔擢官未&#声称绰着慎终如始尚敬懋哉仪封县知县许誉秩满至京县民诣阙乞留从之赐钞锭文绮令复任闰十一月谕都御史陈瑛等曰国家设按察司纠察牧守无所不得问无所不得言也河南蝗旱数岁水为民灾有司不抚字甚者朘削之按察司官不一言其移檄切责俾采察所部军民利病及布政司府州县官贤否以闻并命通檄天下按察司及按治御史之在外者上谓侍臣曰朕每当法司奏囚未尝不反复思究之也毫有可生便从宽减盖往在军中未尝轻戮一人况今为天下主南阳县言县民逃徙赋役靡出乞下令捕归上曰民谁乐去其乡哉河南连岁水旱蝗螟守令鲜抚字之夫其田庐生业已废弃捕归益之困耳封胡为安南国王上顾侍臣曰北京山西宁夏一时地震朕心惕然尔言其故侍臣对曰兵戈土木应也上曰比年兵旅饥馑民困甚矣朕夙夜图之朕避暑楼居武门端门而已后宫垫隘不敢增修虑土木也若云兵戈政当敕边修备十二月翰林侍读学士解缙等奉敕修古今列女传成成高皇后志也封赠靖难公侯伯三代及妻如旧制上曰为国牧民莫切守令吏部都察院其令巡按御史及按察司凡府州县到任半岁以上者具其贤否廉贪之实以奏戊子月食上阅太祖制集顾学士解缙等曰建文燔宫皇考所遗宸翰殊不可得朕深悼痛有散落臣民家者乎遗书诸王府遣监生分诣天下令有收藏者皆送至录与别本而重赉之楚世子孟烷来朝擢乡贡举人王偁为翰林院简讨上更问吏部简讨下何官对曰博士典籍侍书待诏曰皆已除未对曰已除曰贤何如偁对曰旧博士中皆老成文学士偁初除未知上叹曰国家用人以贤以劳偁贤既未知劳亦未有乃令贤有劳者位其下其自博士以下升职皆与偁同诏百工技艺凡利国益民之事皆许陈奏二年正月敕曰今春时和东作方兴天下文武诸司各宜申明教术劝课农桑慎固封守问疾苦恤饥寒黾勉诚心崇宽厚之政定屯田赏罚例诏自今有犯交易银两之禁者免死屯戍兴州禁民下海召世子及郡王高于京师二月蜀世子悦来朝礼部引奏北方岁贡生员入学十年考不中试者当充吏上曰人心志舒泰衣食温饱乃能进于学问北方三四年中飞刍挽粟之艰兵戈风尘之苦无怪业荒可令还补废学年数而后再试之毋连河使来朝既辞归上召使者前劳之纵问及田猎生事久而退顾侍臣曰外国之人万里来朝若不稍垂顾问必不附欢侍臣进曰陛下怀柔至矣但向所问皆田猎之乐未尝及其人民畜产臣窃未喻上曰若问人民畜产彼必疑心朕方怀远故不及也禁小秤交易大理寺臣得犯者请论违制律上问工部臣明禁否对曰文移诸司矣曰榜市否对曰未上曰未榜市其赦之刑科奏强盗论死有年十五以下者三人上曰耄悼不刑二儿去悼不远其勿论前军都督府言龙骧卫千户妻无子妾之子代职居常见恶于妻妻以刃伤子足妾告妻欲杀子请并治之上曰妻伤子足恐无杀意使其母子嫡妾两造狱吏之前非风化也付夫自治三月吏部奏有千户奏荐士武人也朝命不及请坐违制罪上曰不及命虑其昧知人能荐忠心也试而果才一体授官刑部奏方禁银交易江夏民有父死以银买葬具者上曰禁银交易恐钞轻耳诗曰凡民有丧匍匐救之其赦勿治上曰朕命御史给事中抚安中外要以禁止奸慝导为善而已给事中琰至四川见无犯者乃阴遣亲信用银诱民交易已则执之昔唐太宗以物试人待其受之则加之罪赖魏征谏止古人以光明正大治天下苛则不堪伪则不信脱小民畏法反执阴诱者于官曷用治之都察院其执琰论罪上晚朝召后军都督府及兵部官皆不在列御史劾奏上曰朕命之矣有司早朝奏事无者治事署廨中不在列必其无可奏谕六科给事中曰尔职居近侍比不闻一言军民利病何也君资臣成治臣不辅法是不忠君可退思之条析以闻改封允为瓯宁王世守懿文皇太子祀谕六科给事中曰尔等疏驳奏牍一字之误亦皆喋喋毛疵甚矣文书委积人之精力岂无时敝自今奏内有数目月日等字错谬者令从旁改注印盖之不必以闻麟等奏言乃至有不称臣者上曰下岂敢慢上或猝遽漏书亦旁增之尔等在朕左右凡天下何弊当革何利当兴何所军民未安何人奸邪未去当历举以言如此细故故可略也四月敕曰朕惟天下武臣犯石矢冒霜雪累积功勤致有爵位或承祖父往有犯刑朕不忍遽绝其世皆谪之远方今已逾岁其令轻者复职重者立功自赎进士李衡自讼其父洪武中受法不当违令干进上曰不闻帝王用人殛鲧兴禹朕不尔罪尔其勉之甲戌册立世子为皇太子封郡王高为汉王高燧为赵王诸王嫡长子皆封为世子众子皆封为郡王册皇太子曰咨尔朕之嫡长朕藩于燕尔为世子聪明纯厚孝友温恭朕平内难尔功居守事上恤下至仁小心兹受尔册宝命尔为皇太子尔惟夙夜祗承为善无间一念过亏大德之累尔宜念之学勿至迂明勿至察严勿至猛宽勿至纵谦卑逊志容受忠良勤俭安详惠鲜众庶以承宗庙以保社稷尔其敬之谕三法司出淹狱先是命儒臣辑古嘉言善行将以授太子至是书成赐名文华宝鉴御奉天门召皇太子面授之其书比高皇帝所辑嗣君昭鉴录加广益以高皇帝之宝训焉有官军诬民为诽谤者缚送刑部狱具以闻上曰谚恒言军强民弱必军诬民命五府六部都察院讯实遂释民抵官军罪并罪刑部官之枉民者长山王贤焌来朝上朝罢召谕六科给事中曰朕可否庶务或有失中尔等直言顾解缙曰敢为之臣易求敢言之臣难得敕谕文武群臣曰今天下虽安民未苏息郡县豪猾遇有征繇并缘为奸细民不胜盗贼滋起尔等其悉心政务毋横敛一钱毋妄兴一役称朕闵念元元之意更定天下卫所屯田守城军士视地之夷险要僻临边险要者守多于屯在内夷僻者屯多于守地虽险要运输难至者屯亦多于守五月国子监祭酒徐旭书奏不谨当降上问吏部尚书蹇义旭何如对曰文学持守寡合于人上命为翰林修譔上曰持守之人宜其合寡既有文学当置近侍庚戌以高皇帝忌晨诣孝陵先日锦衣卫请具法驾上曰用数骑前导而已顾侍臣曰皇考升遐之日正属感慕之时自非辟道导骑亦可省也六月楚世子孟烷来朝乙酉月食汰冗官苏松嘉湖诸郡水命监察御史督有司赈之谕礼部曰天下之才不尽也落第举人或本有学问为文偶劣或文故不劣试官偶遗之其再试既试得张信等六十人召见赐冠带而勉之使进学于国子命姚广孝赈济苏松命徐景昌袭父爵进封定国公七月宁世子盘烒来朝山东郡县野蚕茧礼部请贺上曰使山东尽茧亦仅被一方其已大理寺言有犯者法当黥上曰宥之人孰不可与自新墨其身且怠其心九月福建布政司奏有番船泊岸询是暹逻遣使通好琉球因风漂至已籍船中物请命上曰乡有善人犹能振人于德外国通好不幸漂泊可利而籍之舟坏为治乏食粟焉便风欲归或往琉球即导之去周王橚来朝献驺虞百僚称贺上罢朝谓侍臣曰适闻群臣之言朕乌足当之古之明主皆遇祥自警警怠之分安危之系也朕敢不敬装印列女传给赐诸番谓吏部尚书蹇义等曰朕虑中外守令未必得人遣御史分巡考察夫入其治田野辟人民安礼让兴风俗厚境无盗贼吏无奸欺即守令贤矣否即不贤矣比闻御史至郡邑但坐公馆召问诸生及庶人在官者辄以为信夫君子中正自守小人赂遗求誉询言之弊宁足凭也自今御史及按察司考察有司贤否皆令具实迹闻徙太原平阳泽潞辽沁汾民一万户实北京制信符给宣慰安抚等司齐王榑来朝刑部尚书郑赐言比军士初犯者皆蒙宥小人作过全无戒惩上曰朕戒怙终若其初犯固可恕也刑部奏会诸司录囚上悉召谕之曰尔宜尽心耕去莠也心有不存并去苗矣十一月上录囚奉天门已出午门复召锦衣指挥鸿胪少卿各一人从容审问之有辞入白曰囚久困狱乍至朕前久困狱则虽枉而不求辨乍至前则畏威而不敢言刑部言靖难诸臣有罪系者请论功定议上命论如律曰刑赏治天下大法也功不掩过私不废公征讨之功朕酬之矣过而不问私孰甚焉癸丑夜京师地震召群臣谕戒之以天寒罢筑孝陵垣墙者学士解缙等进所纂录韵书赐名文献大成复谓未备敕太子少师姚广孝刑部侍郎刘季箎及缙重修之使翰林学士王景侍讲邹缉副命礼部简中中外官及四方耆宿有文学者充纂开馆文渊阁光禄寺给朝暮膳三年正月上朝谕天下文臣曰朕惟治天下得民为本保民爱恤为先朕皇考太祖高皇帝混一舆图身致太平其间爱养生息思至虑周故天下殷富生齿日繁朕即位以来仰遵成宪惟恐不逮尚虑天下之广人心难一不守我皇考一定之法致陷刑辟所以叮咛告戒使人迁善远罪凡我有官君子明听朕言民国本也勿苟贪其财勿妄役其力则民可常安民常安则天下无事矣是亦尔等所以令终而后闻也谕天下武臣曰国家置武卫以御侮不以世治忘备尔等当竭忠效力守法奉公士卒战御所资也其用心抚绥屯田储畜之本也其加意督劝若夫完城堡修器械勤训练谨斥堠慎哨备皆军政所急尔等爵禄富贵或繇父祖或出己劳当夙夜体念保之永远免顺天永平保定三府田租二年命学士解缙于新进士中选才质英敏者读书文渊阁得二十八人以拟二十八宿司礼监月给笔墨纸札光禄寺给朝暮膳礼部月给膏烛钞三锭工部给居宅曰汉唐宋诸贤臣皆能以文章羽翼六经垂诸后世当使儒道之盛克见于今黄河清于蒲津群臣献颂建碑于孝陵伐石幕府山之阳求厥趺于龙潭山发土得石龟长尺许其文元苍宛然如生众工以龟来献群臣奉表称贺遂献于孝陵楚王桢来朝二月蜀王椿来朝命赵王高燧居守北京四月以儒士马巨江为翰林院五经博士周世子有炖宁化王济焕长山王贤焌来朝五月肃王顺阳王有烜来朝赐周楚齐蜀诸王书曰我皇考创业垂统惟欲本支各尽其道朝廷则笃亲亲藩国则重守法朝廷纪纲明正藩国不龃龉其间藩国礼节不逾朝廷不苛责于上吾与诸弟侄皆宜念之夫朝廷不能笃亲是谓不孝不友不慈弃仁背义咎莫大焉昔建文尝蹈此失吾躬奉藩不深戒哉天下事繁一人精智有限藩国当体亮本诚情外相恕比代宁秦晋永兴高平平阳诸王稍不顺意内外怏怏或听诱为非甚者怨谤镇魇是皆少年寡学之过吾虑伤同气悉忍不问然皇考有法朝廷之公也朕复不言积过愈深又安能已继今吾念亲亲之恩勿替诸弟侄念皇考之法具在特此遣书陈布悃款六月遣中官郑和往谕西洋海外诸国命户部尚书夏原吉佥都御史俞士吉左通政赵居住大理少卿袁复赈饥苏松嘉湖曰苏湖被水民食他郡其令所在毋驱逐水退复业无粮食种子者官给之大理寺臣言文官犯杖近例记罪还职停俸三月盖欲使自新乃轻玩比比请今论如律上曰其待三七月兴平凤翔二县进瑞麦群臣表贺上曰四方远迩一物靡疵疠乃名太平览表憎愧八月申明学校之教辽王植来朝九月谷王橞庆王楚世子孟烷蜀世子悦来朝关陕献嘉禾群臣应制撰诗初上为燕王时嘉禾生北平以献太祖太祖御制诗赐上至是摹勒拓本赐诸王近臣时外国贡使充溢修会同馆于京师驿于福建浙江广东之市舶提举司为海外诸番馆福建曰来远浙江曰安远广东曰怀远加封张辅为新城侯十月封宋晟为西宁侯赐满剌加国镇国山碑铭以祖训赐诸王而谕之曰皇考垂训子孙是书最要夫朝廷藩王合本同根心祖宗之心则自然各尽朕与诸王共勉之十一月谕赵王高燧曰朕居北京廿有余年每闻边报谨守而已当时中山王武宁王亦惟严圉以无失败尔遇烽警辄遣出视不轻率耶今宜戒之四年正月上谓侍臣曰朕闲中肄书爱毫颖精妙称顺人意因叹匠艺如此本之素治前代大儒君子皆是积勤造极今人学力未至便谓道难岂求道易匠艺也戊戌宴群臣奉天门与宴蛮裔酋长皆起舞称寿曰生居绝域获&#天朝太平之盛死且有光上曰普天同乐朕心也皆欢呼称万岁日本国王源道义捕获海寇以献下玺书褒谕之封其国之山曰寿安镇国之山上制文立碑焉南阳皂君山草寇窃发命丰城侯彬新城侯辅率兵捕之谕曰盗故良民有司不字更加害之不爱其生则不得已其先之抚招及彬至皆溃散遂命班师六部都察院奏劾朝觐官治事稽违上召遣之而谕曰职天职也勤慎则张怠忽则废其归改过自新琉球国进阉人命还之礼部请今且留但止其再进不者虑阻化诚上曰空言不若实事留而止之必有继踵来者甲辰大郊祀上览存心录顾翰林侍臣曰慕容超郊坛侧出异兽隋炀帝祀圜丘暴风不成礼德与不德皆能动天夫德者积躬而累行盖非临祭而侥福上晚朝右顺门百官奏事皆趋出召谕六部尚书及近臣曰早朝奏事多不得尽言午后事简卿有欲言毋谓朕倦听又曰朕每旦四鼓兴衣冠静坐是时神清气爽则思四方之事缓急之宜朝退省览奏牍有边警水旱之报即付所司暇观经史未尝敢逸卿等宜体朕心相与淬励西域进舍利礼部臣请因是释罪囚上曰天堂地狱佛亦有焉梁武元顺岂可效之赏功诛罪帝王大务也二月宁世子盘烒来朝成都等府播州宣慰等司奏蠲荒田赋上命户部并除其岁额命军官犯罪戍边立功者悉复之三月辛卯朔视学释奠于先师立碑制文焉广东诸处黎獞苗獠皆来朝赐赉授官敕有司免其赋谕靼鞑可汗鬼力赤曰朕体天为治惟欲万方有生咸得所欲致书可汗谓宜通好往来共为一家可汗不悟拘我使臣掠我边境夫天之所兴孰能违之天之所废孰能举之昔天命有宋历十余世而厌其德以命于元数世之后天又厌之命我太祖皇帝此皆天命岂人力也不然元之后世自爱猷识达里剌北徙以来至今可汗更七主矣土地人民增益毫末否古称顺天昌逆天亡况尔有众甲冑不离身弓刀不释手东迁西徙老者不得终其身少者不得安其居今数十年矣是皆何罪可汗聪明特达还前使者及所掠去边境之人用宁尔众同享太平岂不美与若果必以兵朕亦不得独已可汗审之文绮二表里往致远意永和王济烺来朝上曰宣府万全兴和皆临边卫未冬先寒将士备御昼夜不解甲朕尝历其处劳苦特甚大小官军其人赐钞五锭上试礼部中选举人朱&#等擢林环第一复亲试下第举人得文学优等二十一人赐冠带授之官选未及者赐钞遣还谕之曰尔等当归务学乡里父兄所在孔子盖恂恂如也尚谨子弟礼毋生骄慢以蹈德凶敕谕海岛流人曰尔等播迁于虐政畏罪久徙苟活穷荒特赦所犯宜即还乡复业譬如春冰为水如故四月顺天府老人以优免田租入谢命光禄寺赐酒食礼部予道里费面谕之曰往者北方连岁军旅供给劳苦故尔特免比农种何如民力复旧否朕念一来恐劳困尔尔归各勉子弟为善而勤生皆叩头谢因谕户部臣北京耆老多有入谢者春作方兴政当勤督子弟力于农亩况衰倦之人岂堪远涉即檄止之保安王尚煜顺阳王有烜长山王贤焌来朝购遗书于天下谕使者曰勿计直惟所欲士大夫尚有藏书况天子哉因顾学士解缙曰须览阅乃有益上谕都御史陈瑛曰御史以儆肃百僚当用清谨介直之士不能是者悉黜之因谕吏部授御史必其人又曰百官小大皆必其人岂但御史有校尉讦朝臣谤毁时政者上曰其诬命鞫之果然上曰小人敢诬君子则上下不相安也付治于法司五月召谕三法司曰日见刑部引奏有逮及无辜久系不决至于病危其人无罪设若病死枉杀之矣决狱在明又在不滞今天气已热徒流以下其皆令所在发遣上谓侍臣曰君人之道犯极恶则不宥有小善则不弃论小过而废大善善将怠录小才而免大恶恶将肆故恶难容者乃不论其才才可用者乃可略其过赐鬼力赤部下阿鲁台织金文绮二端而谕之曰曩者丑闾回具言尔聪明识天命有归诚之心近忽都啄木儿至又言尔母子同心归诚有加无替自古名世之臣如王陵陈平去楚归汉尉迟恭李靖舍隋归唐曹彬潘美委身事宋皆怀先见之明知天命去留之几尔明达不下古人政当决之朕当处尔善地与尔王封传之子孙永世无穷命云南车里诸宣慰使定孟弄湾甸等府州三年一贡着为例秦王尚炳来朝六月己未朔日有食之是日阴雨不见礼部请贺不许上谓近侍之臣曰早在宫中偶忘一事问左右皆不能举沈思久乃得之朕以一人而览万几能尽无遗误自今事有丛脞尔悉臆之处置有误亦须直言拾遗补过尔等职也南雄府献瑞麦荐宗庙广东布政司言南雄至南安有梅岭之隔番裔方贡请用民接运上曰贡无定期农少暇日其令贮贡物于南雄农隙接赴南安复顾侍臣曰民不失养劳之鲜怨民失其养休之不德云南西南裔大古剌小古剌等部落皆来朝贡七月上视朝百官奏事退召侍臣语久之时方五鼓侍臣请曰圣躬勤劳请少休上曰朕在宫中尝周思庶事一事未行或行未善即不寝至旦必行乃安久亦忘劳诚念才德不逮若不专志勤思何繇政善民理也命成国公朱能佩征裔将军印充总兵官西平侯沐晟佩征裔副将军新城侯张辅为右副将军率二十五将军讨安南逆臣黎季牦闰七月群臣请建建北京宫殿以备巡幸从之遂遣工部尚书宋礼侍郎金纯古朴师逵副都御史刘观等采木于中外命泰宁侯陈珪北京刑部侍郎张思恭督造砖瓦征天下诸色匠作选军民丁壮期明年五月赴役于北京来岁代上语翰林侍读胡广等曰朕曩守藩暇好观易时府中惟武周文善为易然时有拘滞易者易也其妙在变又曰内君子外小人一语人君用之功效不小时周文以侍读学士请致仕陛辞赐坐良久曰卿笃学惇德宜在左右春秋高矣故遂卿请周文顿首谢命赐酒馔楮币给传还乡顾谓胡广等曰斯人操履端方上问胡广曰中官自江西来言田家获稻皆了此甚早也对曰臣乡多早稻是以早获上曰江西民众地少农亦给否对曰勤斯给矣上曰勤之一言四民皆通人君尤要八月侍臣有言强盗劫人多减死戍边恐法宽无以示惩上曰朕怜其初非得已又冀其终能改过敕甘肃守将宋晟宁夏守将何福山西守将吴高曰朕欲马蕃思有二策其一欲略如漠法择水草地其外险阻数人守之纵马其中顺适其意冬寒草枯则聚而收之其一散与军民牧养设监牧统领之二策孰善精思条画以闻上召通政司参议贺银而责之曰朕于民情虽微不忽四方言事皆欲悉闻今章奏非重务者通政司但送六科不闻朕如此则何以通政为赐赵王高燧书曰比闻驸马都尉袁容怒都指挥款台过门不下棰楚几毙款台靖难功臣尔岂不知曷不闻朕自洪武来何尝有下马驸马门之令所辱款台之人悉送京师王敦为晋驸马纵恣暴横卒用悖逆灭亡尔今毋效之免齐王榑为庶人九月晋王济&#周世子有炖广昌王济熇来朝设陕西甘肃二苑马寺北京二苑马寺申严投匿名文书之禁十月免午朝上顾侍臣皆休沐一日复问寓舍无事宁观书否对曰暇亦不废上曰朕爱孔子饱食终日之言宫中恒观书若等盛年切莫自逸禹惜寸阴何可不勉辛丑月食征裔将军朱能卒龙州使右副将军辅领其众回回国进玉却之命礼部赐钞谓尚书郑赐曰朕宫中恒用磁洁素莹然可念也十一月庚申大荐享于高皇帝后臣庶祖考咸预其列其日甘露降孝陵醴泉出神乐观献宗庙赐廷臣敕曰朕敬谨事天致孝皇考皇妣普及幽灵祯祥迭见尔群臣表贺朕不敢当斯皆上天眷佑皇考皇妣圣灵垂荫及尔群臣尽心辅朕协和神人之所感格朕观自古有道之君祥瑞之来愈加警畏尔宜勉辅朕躬承天与朕皇考皇妣鉴临之意刑部大理进月系囚数上阅之凡数百人大辟十之一召尚书吕震少卿虞谦等曰非死刑者何今天寒淹禁杂犯死罪以下约二日悉依赎罪例发遣之户部人材高文雅疏白时政下礼部会议都御史陈瑛以文雅疏举建文时事劾而请置诸法上曰草野不识忌讳言苟可采勿遽废罢因谕尚书郑赐明主不罪言今后建言者但论可用与否瑛刻薄非助朕者文雅可付吏部量才授官十二月辛卯大赦天下上闻京师民多病叹曰内府药材甚广咫尺不能有济何况于外命太医院掣施方剂复命礼部申明药局之令　帝纪部汇考一百三十九
