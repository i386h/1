<!-- { "loadSidebar": true } -->
按辽史穆宗本纪穆宗孝安敬正皇帝讳璟小字述律太宗皇帝长子母曰靖安皇后萧氏会同二年封寿安王天禄五年九月癸亥世宗遇害逆臣察割等伏诛丁卯即皇帝位群臣上尊号曰天顺皇帝改元应历戊辰如南京是月遣刘承训告哀于汉冬十一月汉周南唐各遣使来吊乙亥诏朝会依嗣圣皇帝故事用汉礼十二月甲辰汉遣使献弓矢鞍马壬子铁骊鼻骨德皆来贡二年春正月戊午朔南唐遣使奉蜡丸书及进犀兕甲万属壬戌太尉忽古质谋逆伏诛二月癸卯女直来贡三月癸亥南唐遣使奉蜡丸书丁卯复遣使来贡甲申以耶律挞烈为南院大王夏四月丙戌朔日有食之己亥铁骊进鹰鹘五月丙辰朔视朝壬午南唐遣使来贡六月壬辰国舅政事令萧眉古得宣政殿学士李澣等谋南奔事觉诏暴其罪乙未祭天地壬寅汉为周所侵遣使求援命中台省右相高模翰赴之丁未命乳媪之兄曷鲁世为阿速石烈夷离堇秋七月乙亥政事令娄国林牙敌烈侍中神都郎君海里等谋乱就戮八月己丑眉古得娄国等伏诛杖李澣而释之九月甲寅朔云州进嘉禾四茎二穗戊午诏以先平察割日用白黑羊元酒祭天岁以为常壬戌猎炭山祭天庚辰敌烈部来贡冬十月甲申朔汉遣使进葡萄酒甲午司徒老古等献白雉戊申回鹘及辖斯皆遣使来贡十一月癸丑朔视朝己巳地震己卯日南至始用旧制行拜日礼朔州民进黑兔十二月癸未朔高模翰及汉兵围晋州辛卯以生日饭僧释系囚甲辰猎于近郊祀天地辛亥明王安端薨三年春闰正月壬午朔汉以高模翰却周军遣使来谢二月辛亥朔诏用嗣圣皇帝旧玺甲子太保敌烈修易州城镇州以兵来挑战却之三月庚辰朔南唐遣使来贡因附书于汉诏达之庚寅如应州击鞠丁酉汉遣使进球衣及马庚子观渔于神德湖夏四月庚申铁骊来贡五月壬寅汉遣使言石晋树先帝圣德神功碑为周人所毁请再刻许之六月丁卯应天皇太后崩秋七月不视朝八月壬子以生日释囚己未汉遣使求援三河乌古吐蕃吐谷浑鼻骨德皆遣使来贡九月庚子汉遣使贡药冬十月己酉命太师唐骨德治大行皇太后园陵李胡子宛郎君嵇干敌烈谋反事觉辞逮太平王罨撒葛林牙华割郎君新罗等皆执之十一月辛丑谥皇太后曰贞烈葬祖陵汉遣使来会冬驻跸奉圣州以南京水诏免今岁租四年春正月戊寅回鹘来贡己丑华割嵇干等伏诛宛及罨撒葛皆释之是月周主威殂养子晋王柴荣嗣立二月丙午朔周攻汉命政事令耶律敌禄援之丙辰汉遣使进茶药幸南京夏五月乙亥忻代二州叛汉遣南院大王挞烈助敌禄讨之丁酉挞烈败周将符彦卿于忻口六月癸亥挞烈献所获秋七月乙酉汉民有为辽军误掠者遣使来请诏悉归之九月丙申汉为周人所侵遣使来告冬十一月彰国军节度使萧敌烈太保许从赟奏忻代二州捷十二月辛酉朔谒祖陵庚午汉遣使来贡是冬驻跸杏五年春正月辛未朔鼻骨德来贡二月庚子朔日有食之庚申汉遣使请上尊号不许壬戌如袅潭夏四月己酉周侵汉汉遣使求援癸丑命郎君萧海&#世为北府宰相秋九月庚辰汉主有疾遣使来告冬十月壬申女直来贡丁亥谒太宗庙庚寅南唐遣使来贡十一月乙未朔汉王崇殂子承钧遣使来告且求嗣立遣使吊祭遂封册之十二月乙丑朔谒太祖庙辛巳汉遣使来议军事六年夏五月丁酉谒怀陵六月甲子汉遣使来议军事秋七月不视朝九月戊午谒祖陵冬十一月壬寅鼻骨德来贡十二月己未朔谒太祖庙七年春正月庚子鼻骨德来贡二月辛酉南唐遣使奉蜡丸书辛未驻跸潢河夏四月戊午朔还上京初女巫肖古上延年药方当用男子胆和之不数年杀人甚多至是觉其妄辛巳射杀之五月辛卯汉遣使来贡六月丙辰周遣使来聘南唐遣使来贡秋八月己未周遣使来聘是秋不听政冬十月庚申猎于七鹰山十二月丁巳诏大臣曰有罪者法当刑朕或肆怒滥及无辜卿等切谏无或面从辛巳还上京八年春二月乙丑驻跸潢河夏四月甲寅南京留守萧思温攻下沿边州县遣人劳之五月周陷束城县六月辛未萧思温请益兵乞驾幸燕秋七月猎于拽剌山迄于九月射鹿诸山不视朝冬十一月辛酉汉遣使来告周复来侵乙丑使再至十二月庚辰又至九年春正月戊辰驻跸汉河夏四月丙戌周来侵戊戌以南京留守萧思温为兵马都总管击之是月周拔益津瓦桥淤口三关五月乙巳朔陷瀛莫二州癸亥如南京辛未周兵退六月乙亥朔视朝戊寅复容城县庚申西幸如怀州是月周主荣殂子宗训立秋七月发南京军戍范阳冬十二月戊寅还上京庚辰王子敌烈前宣徽使海思及萧达干等谋反事觉鞫之辛巳祀天地祖考告逆党事败丙申召群臣议时政十年春正月周殿前都点检赵匡引废周自立建国号宋夏五月乙巳谒怀陵壬子汉以潞州归附来告丙寅至自怀陵六月庚申汉以宋兵围石州来告遣大同军节度使阿剌率四部往援诏萧思温以三部兵助之秋七月己亥朔宋兵陷石州潞州复叛汉使来告辛酉政事令耶律寿远太保楚阿不等谋反伏诛以酒脯祀天地于黑山八月如秋山幸怀州庚午以镇茵石狻猊击杀近侍古哥冬十月丙子李胡子喜隐谋反辞连李胡下狱死十一月海思狱中上书陈便宜十一年春二月丙寅释喜隐辛亥司徒乌里只子迭剌哥诬告其父谋反复诈乘传及杀行人以其父请杖而释之丙辰萧思温奏老人星见乞行赦宥闰月甲子如潢河夏四月癸巳朔日有食之是月射鹿不视朝五月乙亥司天王白李正等进历六月甲午赦冬十一月岁星犯月十二年春正月甲戌夜观灯二月己丑朔以御史大夫萧护思为北院枢密使赐对衣鞍马夏五月庚午以旱命左右以水相沃顷之果雨六月甲午祠木叶山及潢河秋如黑山赤山射鹿十三年春正月自丁巳昼夜酣饮者九日丙寅宋欲城益津关命南京留守高勋统军使崔延勋以兵扰之癸酉杀兽人海里二月庚寅汉遣使来告欲巡边侥乞张声援壬辰如潢河癸巳观群臣射赐物有差乙巳老人星见三月癸丑朔杀鹿人弥里吉枭其首以示掌鹿者夏四月壬寅猎于潢河五月壬戌斡朗改国所进花鹿生麛六月癸未近侍伤獐杖杀之甲申杀獐人霞马壬辰诏诸路录囚秋七月辛亥朔汉以宋侵来告乙丑荐时羞于庙八月甲申以生日纵五坊鹰鹘戊戌幸近山呼鹿射之旬有七日而后返九月庚戌朔以青牛白马祭天地饮于野次终夕乃罢辛亥以酒脯祭天地复终夜酣饮冬十月丙申汉以宋侵来告十一月庚午猎饮于虞人之家凡四日十二月戊子射野鹿赐虞人物有差庚寅杀彘人曷主十四年春正月戊寅朔奉安神纛戊戌汉以宋将来袭驰告二月壬子诏西南面招讨使挞烈进兵援汉癸亥如潢河戊辰支解鹿人没荅海里等七人于野封土识其地己巳如老林东泺壬申汉以败宋兵石州来告夏四月丁巳汉以击退宋军遣使来谢是月黄龙府甘露降五月射舐&#鹿于白鹰山至于浃旬六月丙午朔猎于玉山竟月忘返秋七月壬辰以酒脯祀黑山八月乙巳如硙子岭呼鹿射之获鹿四赐虞人女等物有差丁未还宫戊申以生日值天赦不受贺曲赦京师囚乙卯录囚九月黄室韦叛冬十月丙午近侍乌古者进石错赐白金二百五十两丙辰以掌鹿矧思代斡里为闸撒狘赐金带金盏银二百两所隶死罪以下得专之十一月壬午日南至宴饮达旦自是昼寝夜饮杀近侍小六于禁中十二月丙午以黑兔祭神乌古叛掠民财畜详稳僧隐与战败绩僧隐及乙实等死之十五年春正月己卯以枢密使雅里斯为行军都统虎军详稳楚思为行军都监益以突吕不部军三百合诸部兵讨之乌古夷离堇子勃勒底独不叛诏褒之是月老人星见二月壬寅朔日有蚀之上东幸甲寅以获鸭除鹰坊刺面腰斩之刑复其徭役是月乌古杀其长窣离底余众降复叛三月癸酉近侍东儿进匕筋不时手刃刺之丁丑大黄室韦酋长寅尼吉叛癸未五坊人四十户叛入乌古癸巳虞人沙剌迭侦鹅失期加炮烙铁梳之刑而死夏四月乙巳小黄室韦叛雅里斯楚思等击之为室韦所败遣使诘之乙卯以秃里代雅里斯为都统以女古为监军率轻骑进讨仍令挞马寻吉里持诏招谕五月壬申寻吉里奏谕之不从雅里斯以挞凛苏二群牧兵追至柴河与战不利甲申厍古只奏室韦长寅尼吉亡入敌烈六月辛亥俞鲁古献良马赐银二千两以近侍忽剌比马至先以闻赐银千两是月敌烈来降秋七月甲戌雅里斯奏乌古至河德泺遣夷离堇画里夷离毕常思击之丁丑乌古掠上京北榆林峪居民遣林牙萧斡讨之庚辰雅里斯等与乌古战不利冬十月丁未常思与乌古战败之十二月甲辰以近侍喜哥私归杀其妻丁未杀近侍随鲁驻跸黑山平淀十六年春正月丁卯朔被酒不受贺甲申微行市中赐酒家银绢乙酉杀近侍白海及家仆衫福押剌葛枢密使门吏老古挞马失鲁三月己巳东幸庚午获鸭甲申获鹅皆饮达旦夏五月甲申以岁旱泛舟于池祷雨不雨舍舟立水中而祷俄顷乃雨六月丙申以白海死非其罪赐其家银绢秋七月壬午谕有司凡行幸之所必高立标识令民勿犯违以死论八月丁酉汉遣使贡金器铠甲闰月乙丑观野鹿入驯鹿群立马饮至晡九月庚子以重九宴饮夜以继日至壬子乃罢己未杀狼人袅里冬十月庚辰汉主有母丧遣使赙吊十二月甲子幸酒人拔剌哥家复幸殿前都点检耶律夷葛第宴饮连日赐金盂细锦及孕马百匹左右授官者甚众戊辰汉遣使来贡是冬驻跸黑山平淀十七年春正月庚寅朔林牙萧斡郎君耶律贤适讨乌古还帝执其手赐&#酒授贤适右皮室详稳雅里斯楚思霞里三人赐醨酒以辱之乙卯夷离毕骨欲献乌古俘二月甲子高勋奏宋将城益津关请以偏师扰之上从之夏四月戊辰杀鹰人敌鲁丙子射柳祈雨复以水沃群臣五月辛卯杀鹿人札葛壬辰北府宰相萧海&#薨辍朝罢重五宴六月己未支解雉人寿哥念古杀鹿人四十四人是夏驻跸袅潭秋八月辛酉生日以政事令阿不底病亟不受贺九月自丙戌朔猎于黑山赤山至于月终冬十月乙丑杀酒人粹十一月辛卯杀近侍廷寿壬辰杀豕人阿不礼曷鲁朮里者涅里括庚子司天台奏月当食不亏上以为祥欢饮达旦壬寅杀鹿人唐果直哥撒剌十二月辛未手杀饔人海里复脔之是冬驻跸黑山平淀十八年春正月乙酉朔宴于宫中不受贺己亥观灯于市以银百两市酒命群臣亦市酒纵饮三夕二月乙卯幸五坊使霞实里家宴饮达旦三月甲申如潢河乙酉获鴐鹅祭天地造大酒器刻为鹿文名曰鹿甒贮酒以祭天庚戌杀鹘人胡特鲁近侍化葛及监囚海里仍锉海里之尸夏四月癸丑杀彘人抄里只己巳诏左右从班有材器干局者不次擢用老耄者增俸以休于家五月丁亥重五以被酒不受贺壬辰获鹅于述古水野饮终夜丁酉与政事令萧排押南京留守高勋太师昭古刘承训等酣饮连日夜己亥杀鹿人颇德哥陶瑰札不哥苏古涅雏保弥古特敌答等六月丙辰杀彘人屯奴己未为殿前都点检夷腊葛置神帐曲赦京畿囚甲戌挞烈于雕窠中得牝犬来进是夏清暑袅潭秋七月辛丑汉主承钧殂子继元立来告遣使吊祭九月戊子杀详稳八剌拽剌痕笃等四人己丑登小山祭天地戊戌知宋欲袭河东谕西南面都统南院大王挞烈豫为之备己亥猎熊以唤鹿人铺姑并掖庭户赐夷腊葛甲辰以夷腊葛兼政事令仍以黑山东抹真之地数十里赐之以女为近侍女直详稳陌为本部夷离堇是秋猎于西京诸山冬十月辛亥朔宋围太原诏挞烈为兵马总管发诸道兵救之十一月癸卯冬至被酒不受贺十二月丁丑杀酒人搭烈葛是冬驻跸黑山东川十九年春正月己卯朔宴宫中不受贺己丑立春被酒命殿前都点检夷腊葛代行击土牛礼甲午与群臣为叶格戏戊戌醉中骤加左右官乙巳诏太尉化哥曰朕醉中处事有乖无得曲从酒解可覆奏自立春饮至月终不听政三月甲寅汉刘继元嗣立遣使乞封册辛酉遣韩知范册为皇帝癸亥杀前导末及益刺锉其尸弃之甲子汉遣使进白麃己巳如怀州猎获熊欢饮方醉驰还行宫是夜近侍小哥盥人花哥庖人辛古等六人反帝遇弒年三十九庙号穆宗后附葬怀陵重熙二十一年谥曰孝安敬正皇帝赞曰穆宗在位十八年知女巫妖妄见诛谕臣下滥刑切谏非不明也而荒耽于酒畋猎无厌侦鹅失期加炮烙铁梳之刑获鸭甚欢除鹰坊刺面之令赏罚无章朝政不视而嗜杀不已变起肘腋宜哉
