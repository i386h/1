<!-- { "loadSidebar": true } -->
前后三千余家内属京师民饥听出山东就食冬十月壬子姚兴使散骑常侍东武侯姚敞尚书姚泰送其西平公主来帝以后礼纳之辛酉行幸沮洳城癸亥车驾还宫丙寅诏曰古人有言百姓足则君有余未有民富而国贫者也顷者以来频遇霜旱年谷不登百姓饥寒不能自存者甚众其出布帛仓谷以赈贫穷十有一月丁亥幸山宫庚子车驾还宫泰常元年春正月甲申行幸山宫戊子车驾还宫三月己丑长乐王处文薨常山民霍季自言名载图谶持一黑石以为天赐玉印诳惑聚党入山为盗州郡捕斩之夏四月壬子大赦改元庚申河间王修薨六月丁巳车驾北巡秋七月甲申帝自白鹿陂西行大狝于牛川登釜山临殷繁水而南观于九十九泉戊戌车驾还宫九月戊午前并州刺史叔孙建等大破山胡刘虎渡河东走至陈留为从人所杀司马顺宰等皆死司马德宗相刘裕溯河伐姚泓遣其部将王仲德为前锋从陆道至梁城兖州刺史尉建畏懦弃州北渡王仲德遂入滑台诏将军叔孙建等渡河曜威滑台斩尉建于城下冬十月壬戌幸山宫徒何部落库&#官斌先降后复叛归冯跋骁骑将军延普渡濡水讨击大破之斩斌及冯跋幽州刺史渔阳公库&#官昌征北将军关内侯库&#官提等首生擒库&#官女生缚送京师幽州平十一月甲戌车驾还宫筑蓬台于北苑十二月南阳王良薨是岁姚兴卒子泓立二年春二月丙午诏曰九州之民隔远京邑时有壅滞守宰至不以闻今东作方兴或有贫穷失农务者其遣使者巡行天下省诸州观民风俗问民疾苦察守宰治行诸有不能自申皆因以闻辛酉司马德宗荥阳守将傅洪遣使诣叔孙建请以虎牢降求军赴接德宗谯王司马文思遣使王良诣阙上书请军讨刘裕诏司徒长孙嵩率诸军邀击刘裕战于畔城更有负捷帝诏止诸军不克夏四月丁未山丁零翟蜀率营部遣使通刘裕冯跋使人王特儿等通于司马德宗章武太守捕特儿等囚送京师丁巳幸高柳壬戌车驾还宫五月汝南民胡哗等万余家相率内属乙未司马德宗齐郡太守王懿来降车驾西巡至于云中遂济河田于大漠秋七月作白台于城南高二十丈司马顺之入常山流言惑众称受天帝命年二十五应为人君遂聚党于封龙山赵郡大盗赵德执送京师斩之八月刘裕灭姚泓九月癸酉司马德宗平西将军荆州刺史司马休之息谯王文思章武王子司马国璠司马道赐辅国将军温楷竟陵内史鲁轨荆州治中韩延之殷约平西参军桓谧桓璲及桓温孙道子渤海刁雍陈郡袁式等数百人来降姚泓匈奴镇将姚成都与弟和都举镇来降冬十月己酉诏司徒长孙嵩等还京师遣叔孙建镇邺癸丑豫章王夔薨十有一月司徒长孙嵩等诸军至乐平诏嵩遣娥清周几等与叔孙建讨西山丁零翟蜀洛支等悉灭余党而还复诸州租税十有二月己酉诏河东河内有姚泓子弟播越民间能有送致京师者赏之庚申田于西山癸亥车驾还宫氐豪徐騃奴齐元子等拥部落三万于雍遣使内附诏将军王洛生及河内太守杨声等西行以应之壬申幸大宁长川姚泓尚书东武侯姚敞敞弟镇远将军僧光右将军姚定世自洛来奔是年李皓卒子歆立遣使朝贡三年春正月丁酉朔帝自长川诏护高车中郎将薛繁率高车丁零十二部大人众北略至弱水降者二千余人获牛马二万余头河东胡蜀五千余家相率内属三月司马德宗遣使来贡庚戌幸西宫以范阳去年水复其租税夏四月己巳徙冀定幽三州徒何于京师五月丙午诏叔孙建镇广阿壬子车驾东巡至于濡源及甘松遣征东将军长孙道生给事黄门侍郎奚观率精骑二万袭冯跋又命骁骑将军延普自幽州北趋辽西为声势帝自突门岭待之道生至龙城徙其民万余家而还六月乙酉车驾西还秋七月戊午至于京师八月雁门河内大雨水复其租税九月甲寅诏诸州调民租户五千石积于定相冀三州冬十月戊辰筑宫于西苑是岁司马德宗卒弟德文僭立赫连屈丐僭称皇帝四年正月壬辰朔车驾临河大搜于犊渚癸卯车驾还宫三月癸丑筑宫于蓬台北司马德文宁朔将军平阳太守匈奴护军薛辩及司马楚之司马顺明司马道恭&#遣使请降夏四月庚辰车驾有事于东庙远藩助祭者数百国辛巳南巡幸雁门赐所过无出今年租赋五月庚寅朔观渔于灅水己亥车驾还宫复所过一年租赋六月司马德文建威将军河西太守冯翊羌酋党道子遣使内属秋八月辛未东巡遣使祭恒岳甲申车驾还宫所过复一年田租九月筑宫于白登山冬十有二月癸亥西巡至云中逾白道北猎野马于辱孤山至于黄河从君子津西渡大狩于薛林山五年春正月丙戌朔自薛林东还至屋窦城飨劳将士大酺二日班禽兽以赐之己亥车驾还宫三月丙戌南阳王意文薨夏四月河西屠各帅黄大虎羌酋不蒙娥等遣使内附丙寅起灅南宫五月乙酉诏曰宣武皇帝体道得一天纵自然大行大名未尽美非所以光扬洪烈垂之无穷也今因启纬图始睹尊号天人之意焕然着明其改宣曰道更上尊谥曰道武皇帝以彰灵命之先启圣德之元同告祀郊庙宣于八表庚戌淮南侯司马国璠池阳侯司马道赐等谋反伏诛六月丙寅行幸翳犊山秋七月丁酉西至于五原丁未幸云中大室赐从者大酺八月癸亥车驾还宫闰月甲午阴平王烈薨冬十一月诏骁骑将军延普城干城十二月丁亥杏城羌酋狄温子率三千余家内附是岁刘裕废杀其主司马德文僭自称皇帝号宋李歆为沮渠蒙逊所灭歆弟恂自立于敦煌六年春正月辛未行幸公阳二月调民二十户输戎马一匹大牛一头三月甲子阳平王熙薨乙亥制六部民羊满百口输戎马一匹发京师六千人筑苑起自旧苑东包白登周回四十余里夏六月乙酉北巡至蟠羊山秋七月西巡猎于祚山亲射虎获之遂至于河八月庚子大狝于犊渚九月庚戌车驾还宫壬申刘裕遣使朝贡冬十月己亥行幸代十有二月丙申西巡狩至于云中是岁沮渠蒙逊灭李恂七年春正月甲辰朔自云中西行幸屋窦城赐从者大酺三日蕃渠帅缯帛各有差二月丙戌车驾还宫赐从者布帛各有差大飨于西宫三月乙丑河南王曜薨夏四月甲戌封皇子焘为泰平王焘字佛厘拜相国加大将军丕为乐平王加车骑大将军弥为安定王加卫大将军范为乐安王加中军大将军健为永昌王加抚军大将军崇为建宁王加辅国大将军俊为新兴王加镇军大将军献怀长公主子嵇敬封长乐王拜大司马大将军初帝素服寒食散频年动发不堪万机五月诏皇太子临朝听政是月泰平王摄政刘裕卒子义符僭立秋九月诏假司空奚斤节都督前锋诸军事为晋兵大将军行扬州刺史交址侯周几为宋兵将军交州刺史安固子公孙表为吴兵将军广州刺史前锋伐刘义符乙巳幸灅南宫遂如广宁己酉诏泰平王率百国以法驾田于东苑车乘服物皆以乘舆之副辛亥筑平城外郭周回三十二里辛酉幸桥山遣使者祠黄帝唐尧庙因东幸幽州见耆年问其所苦赐爵号分遣使者循行州郡观察风俗冬十月甲戌车驾还宫复所过田租之半奚斤伐滑台不克帝怒议亲南讨为其声援壬辰车驾南巡出自天门关逾恒岭四方蕃附大人各率所部从者五万余人十有一月泰平王亲统六军出镇塞上安定王弥与北新公安同居守丙午曲赦司州殊死已下刘义符东郡太守王景度弃滑台走诏成皋侯元苟儿为兖州刺史镇滑台十有二月遣寿光侯叔孙建等率众自平原东渡徇下青兖诸郡刘义符兖州刺史徐琰闻渡河弃守走叔孙建遂东入青州司马爱之秀之先聚党济东皆率众来降八年正月丙辰行幸邺存恤民俗司空奚斤既平兖豫还围虎牢刘义符守将毛德祖距守不下河东蜀薛定薛辅率五千余家内属蠕蠕犯塞二月戊辰筑长城于长川之南起自赤城西至五原延袤二千余里备置戍卫三月乙巳帝田于邺南韩陵山幸汲郡至于枋头乙卯济自灵昌津幸陈留东郡乙丑济河而北西之河内造浮桥于冶&#津夏四月丁卯幸成皋城观虎牢而城内乏水悬绠汲河帝令连舰上施轒辒绝其汲路又穿地道以夺其井遂至洛阳观石经蛮王梅安率渠帅数千人来贡方物闰月己未还幸河内北登太行幸高都虎牢溃获刘义符冠军将军司州刺史观阳伯毛德祖冠军司马荥阳太守翟广建威将军窦霸振武将军姚勇错振威将军吴宝之司州别驾姜元兴治中窦温士众大疫死者十二三辛酉帝还至晋阳班赐从官王公已下逮于厮贱无不沾给五月丙寅还次雁门皇太子率留台王公迎于句注之北庚寅车驾至自北巡六月己亥太尉宜都公穆观薨丙辰北巡至于参合陂游于蟠羊山秋七月幸三会屋侯泉诏皇太子率百官以从八月幸马邑观于灅源九月乙亥车驾还宫诏司空奚斤还京师昌平侯娥清交址侯周几等镇枋头刘义符颍川太守李元德窃入许昌诏周几击之元德遁（阙三字）
许昌还军枋头冬十月癸卯广西宫起外垣墙周回二十里十有一月己巳帝崩于西宫时年三十二遗诏以司空奚斤所获军实赐大臣自司徒长孙嵩已下至士卒各有差十有三月庚子上谥曰明元皇帝葬于云中金陵庙称太宗帝礼爱儒生好览史传以刘向所撰新序说苑于经典正义多有所阙乃撰新集三十篇采诸经史该洽古义兼资文武焉史臣曰太祖英雄北驱朔漠末年内多衅隙明元抱纯孝之心逢枭獍之祸权以济事危而获安隆基固本内和外辑以德见宗良无愧也

　帝纪部汇考三十六
　　北魏二
太武帝本纪
