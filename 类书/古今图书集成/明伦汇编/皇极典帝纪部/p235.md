<!-- { "loadSidebar": true } -->
按辽史圣宗本纪圣宗文武大孝宣皇帝讳隆绪小字文殊奴景宗皇帝长子母曰睿智皇后萧氏帝幼喜书翰十岁能诗既长精射法晓音律好绘画干亨二年封梁王四年九月壬子景宗崩癸丑即皇帝位于柩前时年十二皇后奉遗诏摄政诏谕诸道冬十月己未朔帝始临朝辛酉群臣上尊号曰昭圣皇帝尊皇后为皇太后大赦以南院大王勃古哲总领山西诸州事北院大王于越休哥为南面行军都统奚王和朔奴副之同政事门下平章事萧道宁领本部军驻南京乙丑如显州十一月甲午置干州十二月戊午耶律速撒讨阻卜辛酉南京留守荆王道隐奏宋遣使献犀带请和诏以无书却之甲子挞剌干乃万十醉言宫掖事法当死杖而释之辛未南面招讨使秦王韩匡嗣薨癸酉奉大行皇帝梓宫于菆涂殿庚辰置中台省官统和元年春正月戊午朔以大行在殡不受朝乙丑奉遗诏召先帝庶兄质睦于菆涂殿前复封宁王加宰相室昉宣徽使普领等恩丙寅荆王道隐有疾诏遣使存问是日皇太后幸其邸视疾戊辰以乌隈乌骨里部节度使耶律章瓦同政事门下平章事甲戌荆王道隐薨辍朝三日追封晋王遣使抚慰其家丙子以于越休哥为南京留守仍赐南面行营总管印绶总边事渤海挞马解里以受先帝厚恩乞殉葬诏不许赐物以旌之戊寅遣使赐于越休哥及奚王筹宁统军使颇德等汤药命恳笃持送休哥下车榜以谕燕民辛巳速撒献阻卜俘壬午涿荆刺史安吉奏宋筑城河北诏留守于越休哥挠之勿令就功赵妃及公主胡骨典奚王筹宁宰相安宁北大王普奴宁惕隐屈烈吴王稍宁王只没与横帐国舅契丹汉宫等并进助山陵费癸未齐国公主率内外命妇进物如之甲申西南面招讨使韩德威奏党项十五部侵边以兵击破之乙酉以速撒破阻卜下诏褒美仍谕与大汉讨党项诸部丁亥枢密使兼政事令室助以年老请解兼职诏不允二月戊子朔禁所在官吏军民不得无故聚众私语及冒禁夜行违者坐之己丑南京奏闻宋多聚粮边境及宋主将如台山诏休哥严为之备甲午葬景宗皇帝于干陵以近幸朗掌饮伶人挞鲁为殉上与皇太后因为书附上大行丙申皇太后诣陵置奠命绘近臣于御容殿赐山陵工人物有差庚子以先帝遗物赐皇族及近臣辛丑南京统军使耶律善补奏宋边七十余村来附诏抚存之乙巳以御容殿为玉殿酒谷为圣谷速撒奏讨党项捷遣使慰劳戊申以惕隐化哥为北院大王解领为南府宰相辛亥幸圣山遂谒三陵甲寅以皇女长寿公主下嫁国舅宰相萧婆项之子吴留三月戊午天德军节度使颓剌父子战殁以其弟涅离袭爵己未次独山遣使赏西南面有功将士辛酉以大父帐太尉耶律曷鲁宁为惕隐甲子驻跸辽河之平淀辛巳以国舅同平章事萧道宁为辽兴军节度使仍赐号忠亮佐理功臣壬午以青牛白马祭天地夏四月丙戌朔幸东京以枢密副使耶律末只兼侍中为东京留守庚寅谒太祖庙癸巳诏赐物命妇寡居者丙申南幸辛丑谒三陵以东京所进物分赐陵寝官吏复诏赐西南路招讨使大汉剑不用命者得专杀壬寅致享于凝神殿癸卯谒干陵乙巳遣人以酒脯祭平章耶律河阳墓庚戌幸夫人乌骨里第谒太祖御容礼毕幸公主胡古典第饮赐与甚厚壬子大臣以太后预政宜有尊号请下有司详定册礼诏枢密院谕沿边节将至行礼日止遣子弟奉表称贺恐失边备枢密请诏北府司徒颇德译南京所进律文从之遂如徽州以耶律庆朗为信州节度使五月丙辰朔国舅政事门下平章事萧道宁以皇太后庆寿请归父母家行礼而齐国公主及命妇群臣各进物设宴赐国舅帐耆年物有差壬戌西南路招讨请益兵讨西突厥诸部诏北王府耶律蒲奴宁以敌毕迭烈二部兵赴之癸亥以于越休哥在南院过用吏人诏南大王毋相循袭庚午耶律善补招亡入宋者得千余户归国诏令抚慰辛未次永州祭王子药师奴墓乙亥诏近臣议皇太后上尊号册礼枢密使韩德度以后汉太后临朝故事草定上之丙子以青牛白马祭天地戊寅幸木叶山西南路招讨使大汉奏近遣拽剌跋剌哥谕党项诸部来者甚众下诏褒美六月乙酉朔诏有司册皇太后日给三品以上法服三品以下用大射柳之服西南路招讨使奏党项酋长执夷离堇子隈引等乞内附诏抚纳之仍察其诚伪谨边备丙戌还上京己丑有司奏同政事门下平章事驸马都尉卢俊与公主不协诏离之遂出俊为兴国军节度使辛卯有事于太庙甲午上率群臣上皇太后尊号曰承天皇太后群臣上皇帝尊号曰天辅皇帝大赦改元统和丁未覃恩中外文武官各进爵一级以枢密副使耶律斜轸守司徒秋七月甲寅朔皇太后听政乙卯上亲录囚王子司徒娄国坐称疾不赴山陵笞二十辛酉行再生礼癸酉临潢尹袅衮进饮馔上与诸王分朋击鞠丙子韩德威遣详稳辖马上破党项俘获数千送夷离堇之子来献辛巳赏西南面有功将士八月戊子上西巡己丑谒祖陵辛卯皇太后祭楚国王萧思温墓癸巳上与皇太后谒怀陵遂幸怀州甲午上与斜轸于太后前易弓矢鞍马约以为友己亥猎赤山遣使荐熊肪鹿脯于干陵之凝神殿以政事令孙桢无子诏国舅小翁帐郎君桃隈为之后乙巳诏于越休哥提点元城壬子韩德威表请伐党项之复叛者诏许之仍发别部兵数千以助之九月癸丑朔以东京平州旱蝗诏赈之乙卯谒永兴长宁敦睦三宫丙辰南京留守奏秋霖害稼请权停关征以通山西籴易从之庚申谒宣简皇帝庙辛酉幸祖州谒祖陵壬戌还上京辛未有司请以帝生日为千龄节从之皇太后言故于越屋只有傅导功宜录其子孙遂命其子泮泱为林牙丙子如老翁川冬十月癸未朔司天奏老人星见戊子以公主淑哥下嫁国舅详稳照姑癸巳速撒奏敌烈部及叛蕃来降悉复故地乙未以燕京留守于越休哥言每岁诸节度使贡献如契丹宫例止进鞍马从之丁酉以吴王稍为上京留守行临潢尹事上将征高丽亲阅东京留守耶律末只所总兵马丙午命宣徽使兼侍中蒲领林牙肯德等将兵东讨赐旗鼓及银符十一月壬子朔观渔挞马泺癸丑应州奏获宋谍者言宋除道五台山将入灵丘界诏谍者及居停人并磔于市庚辰上与皇太后祭干陵下诏谕三京左右相左右平章事副留守判官诸道节度使判官诸军事判官录事参军等当执公方毋得阿顺诸县令佐如遇州官及朝使非理征求毋或畏徇加采听以为殿最民间有父母在别籍异居者听邻里觉察坐之有孝于父母三世同居者旌其门闾十二月壬午朔谒凝神殿遣使分祭诸陵赐守殿官属酒是日幸显州丁亥以显州岁贡绫锦分赐左右甲午东幸己亥皇太后观渔于玉盆湾辛丑观渔于浚渊甲辰敕诸刑辟已结正决遣而有冤者听诣台诉是夕然万鱼灯于双溪戊申千龄节祭日月礼毕百僚称贺二年春正月甲子如长泺二月癸巳国舅帐彰德军节度使萧闼览来朝甲午赐将军耶律敌不春衣束带丙申东路行军宣徽使萧蒲宁奏讨女直捷遣使执手奖谕庚子朝皇太后太后因从观猎于饶乐川乙巳五国乌隈于厥节度使耶律隗洼以所辖诸部难治乞赐诏给剑便宜行事从之丙午上与诸王大臣较射丁未韩德威以征党项回遂袭河东献所俘赐诏美三月乙卯划离部请今后详稳止从本部选授为宜上曰诸部官惟在得人岂得定以所部为限不允赠故同平章事赵延煦兼侍中夏四月丁亥宣徽使同平章事耶律普宁都监萧勤德献征女直捷授普宁兼政事令勤德神武卫大将军各赐金器诸物庚寅皇太后临决滞狱辛卯祭风伯壬辰以宣徽南院使刘承规为承德军节度使崇德宫都部署保义军节度使张德筠为宣徽北院使五月乙卯祠木叶山丁丑驻跸沿柳湖六月己卯朔皇太后决狱至月终秋七月癸丑皇太后行再生礼八月辛卯东京留守兼侍中耶律末只奏女直木不直赛里等八族乞举众内附诏纳之九月戊申朔驻跸土河辛未以景宗忌日诏诸道京镇遣官行香饭僧冬十月丁丑朔以归化州刺史耶律普宁为彰德军节度使右武卫大将军韩倬为彰国军节度使兼侍卫亲军兵马都指挥使冬十一月壬子以枢密直学士给事中郑嘏为儒州刺史是月速撒等讨阻卜杀其酋长挞刺干十二月辛丑以翰林学士承旨马得臣为宣政殿学士耶律颇德南京统军使耶律瑶升大内惕隐大仁靖东京中台省右平章事三年春正月丙午朔如长泺丁巳以翰林学士邢抱朴为尚书礼部侍郎知制诰左拾遗知制诰刘景吏部郎中知制诰牛藏用并政事舍人二月丙子朔以牛藏用知枢密直学士三月乙巳朔枢密奏契丹诸役户多困乏请以富户代之上因阅诸部籍涅剌乌隈二部户少而役重并量免之夏四月乙亥朔祠木叶山壬午以凤州刺史赵匡符为保静军节度使癸未以左监门卫大将军王庭勖为奉先军节度使彰武军节度使韩德凝为崇义军节度使五月壬子还上京癸酉以国舅萧道宁同平章事知渖州军州事六月甲戌如柏坡皇太后亲决滞狱乙亥以归义军节度使王希严为兴国军节度使秋七月甲辰朔诏诸道缮甲兵以备东征高丽甲寅东幸甲子遣郎君班袅赐秦王韩匡嗣葬物丙寅驻跸土河以暴涨命造船桥明日乘步辇出听政老人星见丁卯遣使阅东京诸军兵器及东征道路以平章事萧道宁为昭德军节度使武定军节度使守司空兼政事令郭袭为天平军节度使大同军节度使守太子太师兼政事令刘延构为义成军节度使赠尚父秦王韩匡嗣尚书令八月癸酉朔以辽泽沮洳罢征高丽命枢密使耶律斜轸为都统驸马都尉萧恳德为监军以兵讨女直丁丑次&#城庚辰至显州谒凝神殿辛巳幸干州观新宫癸未谒干陵甲申命南北面臣僚分巡山陵林木及令干显二州上所部里社之数丙戌北皮室详稳进勇敢士七人戊子故南院大王谐领己里婉妻萧氏奏夫死不能葬诏有司助之庚寅东征都统所奏路尚陷泞未可进讨诏俟泽涸深入癸巳皇太后谒显陵庚子谒干陵辛丑西幸闰九月癸酉命邢抱朴勾检显陵丙子行次海上庚辰重九骆驼山登高赐群臣菊花酒辛巳诏谕东征将帅乘水涸进讨丙申女直宰相朮不里来贡戊戌驻跸东古山己亥速撒奏朮不姑诸部至近淀夷离堇易鲁姑请行俘掠上曰诸部于国无恶何故俘掠徒生事耳不允冬十一月甲戌诏吴王稍领秦王韩匡嗣葬祭事丁丑诏以东北路兵马监军妻婆底里存抚边民戊寅赐公主胡骨典葬夫金帛工匠辛卯以韩德让兼政事令癸巳禁行在市易布帛不中尺度者丙申东征女直都统萧闼览菩萨奴以行军所经地里物产来上四年春正月甲戌观渔土河林牙耶律谋鲁姑彰德军节度使萧闼览上东征俘获赐诏奖谕丙子枢密使耶律斜轸林牙勤德等上讨女直所获生口十余万马二十余万及诸物己卯朝皇太后决滞讼壬午枢密使斜轸林牙勤德谋鲁姑节度使闼览统军使室罗侍中抹只奚王府监军迪烈与安吉等克女直还军遣近侍泥里吉诏旌其功仍执手抚谕赐酒果劳之甲午幸长泺二月壬寅以四番都统军李继忠为检校司徒上柱国癸卯西夏李继迁叛宋来降以为定难军节度使银夏绥宥等州观察处置等使特进检校太师都督夏州诸军事西番酋帅瓦泥乞移为保大军节度使鄜坊等州观察处置等使甲寅耶律斜轸萧闼览谋鲁姑等族帅来朝行饮至之礼赏赉有差丙寅行次袅里井三月甲戌于越休哥奏宋遣曹彬崔彦进米信由雄州道田重进飞狐道潘美杨继业雁门道来侵岐沟涿州固安新城皆陷诏宣徽使蒲领驰赴燕南与休哥议军事分遣使者征诸部兵益休哥以击之复遣东京留守耶律抹只以大军继进赐剑专杀乙亥以亲征告陵庙山川丙子统军使耶律颇德败宋军于固安休哥绝其粮饷擒将吏获马牛器仗甚众庚辰寰州刺史赵彦章以城叛附于宋辛巳宋兵入涿州义顺军节度副使赵希赞以朔州叛附于宋时上与皇太后驻兵&#罗口诏趣东征兵马以为应援壬午诏林牙勤德以兵守平州之海岸以备宋仍报平州节度使迪里姑若勤德未至遣人趣行马乏则括民马铠甲阙则取于显州之甲坊癸未辽军与宋田重进战于飞狐不利冀州防御使大鹏翼康州刺史马赟马军指挥使何万通陷焉丁亥以北院枢密使耶律斜轸为山西兵马都统以北院宣徽使蒲领为南征都统以副于越休哥彰国军节度使艾正观察判官宋雄以应州叛附于宋庚寅遣飞龙使亚刺文班吏亚达哥阅马以给先发诸军诏驸马都尉萧继远领之辛卯武定军马步军都指挥使郢州防御使吕行德副都指挥使张继从马军都指挥使刘知进等以飞狐叛附于宋癸巳赐林牙谋鲁姑旗鼓四剑一率禁军之骁锐者南助休哥丙申步军都指挥使穆超以灵丘叛附于宋诏遣使赐枢密使斜轸密旨及彰国军节度使杓窊印以趣征讨夏四月己亥朔次南京北郊庚子惕隐瑶升西南面招讨使韩德威以捷报辛丑宋潘美陷云州壬寅遣抹只谋鲁姑勤德等领偏师以助休哥仍赐旗鼓杓窊印抚谕将校癸卯休哥复以捷报上以酒脯祭天地率群臣贺于皇太后诏勤德还军丙午颇德上所获铠仗数戊申监军宣徽使蒲领奏敌军引退而奚王筹宁北大王蒲奴宁统军使颇德等以兵追蹑皆胜之遣敞史勤德持诏美及诏侍中抹只统诸军赴行在所频不部节度使和卢睹黄皮室详稳解里等各上所获兵甲又诏两部突骑赴蔚州以助闼览横帐郎君老君奴率诸郎君巡侥居庸之北将军化哥统平州兵马横帐郎君奴哥为黄皮室都监郎君谒里为北府都监各以步兵赴蔚州以助斜轸庚戌以斜轸为诸路兵马都统闼览兵马副部署迪子都监以代善补韩德威癸丑以艾正赵希赞及应州朔州节度副使奚军小校隘离辖渤海小校贯海等叛入于宋籍其家属分赐有功将校宋将曹彬米信北渡拒马河与于越休哥对垒挑战南北列营长六七里时上次涿州东五十里甲寅诏于越休哥奚王筹宁宣徽使蒲领南北二王等严备水道无使敌兵得潜至涿州乙卯休哥等败宋军献所获器甲货财赐诏美蔚州左右都押衙李存璋许彦钦等杀节度使萧啜里执监城使铜州节度使耿绍忠以城叛附于宋丙辰复涿州告天地戊午上次沙姑河之北淀召林牙勤德议军事诸将校各以所俘获来上奚王筹宁南北二王率所部将校来朝以近侍粘米里所进自落摀祭天地己未休哥蒲领来朝诏三司给军前夏衣布庚申上朝皇太后辛酉大军次固安壬戌围固安城统军使颇德先登城遂破大纵俘获居民先被俘者命以官物赎之甲子赏攻城将士有差五月庚午辽师与曹彬米信战于岐沟关大败之追至拒马河溺死者不可胜纪余众奔高阳又为辽师冲击死者数万弃戈甲若丘陵挽漕数万人匿岐沟空城中围之壬申以皇太后生辰纵还癸酉班师还次新城休哥蒲领奏宋兵奔逃者皆杀之甲戌以军捷遣使分谕诸路京镇丁丑诏诸将校论功行赏无有不实己卯次固安南以青牛白马祭天地庚辰以所俘宋人射鬼箭诏遣详稳排亚率弘义官兵及南北皮室郎君拽剌四军赴应朔二州界与惕隐瑶升招讨韩德威等同御宋兵在山西之未退者辛巳以瑶升军赴山西壬午还次南京癸未休哥筹宁蒲奴宁进俘获斜轸遣判官蒲奴奏复蔚州斩首二万余级乘胜攻下灵丘飞狐赐蒲奴酒及银器丙戌御元和殿大宴从军将校封休哥为宋国王加蒲领筹宁蒲奴宁及诸有功将校爵赏有差丁亥发南京诏休哥备器甲储粟待秋大举南征戊子斜轸奏宋军复围蔚州击破之诏以兵授瑶升韩德威等壬辰以宋兵至平州瑶升韩德威不尽追杀降诏诘责仍谕据城未降者必尽掩杀无使遁逃癸巳以军前降卒分赐扈从乙未赏颇德诸将校士卒六月戊戌朔诏韩德威赴阙加统军使颇德检校太师甲辰诏南京留守休哥遣&#手西助斜轸乙巳以夷离毕侄里古部送辎重行宫暑行日五十里人马疲乏遣使让之丁未度居庸关壬子南京留守奏百姓岁输三司盐铁钱折绢不如直诏增之甲寅斜轸奏复寰州乙卯皇太妃诸王公主迎上岭表设御幄道傍置景宗御容率从臣进酒陈俘获于前遂大宴戊午幸凉陉以所俘分赐皇族及乳母己未闻所遣宣谕回鹘核列哿国度里亚里等为木不姑邀留诏速撒赐朮不姑货币谕以朝廷来远之意使者由是乃得行癸亥以节度使韩毗哥翰林学士邢抱朴等充云州宣谕招抚使丙寅以太尉王八所俘生口分赐赵妃及于越迪辇乙里婉秋七月丙子枢密使斜轸遣侍御涅里底斡勤哥奏复朔州擒宋将杨继业及上所获将校印绶诰敕赐涅里底等酒及银器辛巳以捷告天地以宋归命者二百四十人分赐从臣又以杀敌多诏上京开龙寺建佛事一月饭僧万人辛卯斜轸奏大军至蔚州营于州左得谍报敌兵且至乃设伏以待敌至纵兵逆击追奔逐北至飞狐口遂乘胜鼓行而西入寰州杀守城吏卒千余人宋将杨继业初以骁勇自负号杨无敌北据云朔数州至是引兵南出朔州三十里至狼牙村恶其名不进左右固请乃行遇斜轸伏四起中流矢堕马被擒疮发不食三日死遂函其首以献诏详稳辖麦室传其首于越休哥以示诸军仍以朔州之捷宣谕南京平州将吏自是宋守云应诸州者闻继业死皆弃城遁八月丁酉置先离闼览官六员领于骨里女直迪烈干等诸部人之隶宫籍者以北大王蒲奴宁为山后五州都管乙巳韩德让奏宋兵所掠州郡其逃民禾稼宜募人收获以其半给收者从之乙卯斜轸还自军献俘己未用室昉韩德让言复山西今年租赋诏第山西诸将校功过而赏罚之乙室帐宰相安宁以功过相当追告身一通谛居部节度使佛奴笞五十惕隐瑶升拽剌&#烈朔州节度使慎思应州节度使骨只云州节度使化哥军校李元迪蔚州节度使佛留都监崔其刘继琛皆以闻敌逃遁夺官配烈仍配隶本贯领国舅军王六笞五十壬戌以斜轸所部将校前破女直后有宋捷第功加赏癸亥加斜轸守太保九月丙寅朔皇太妃以上纳后进衣物&#马以助会亲颁赐甲戌次黑河以重九登高于高水南阜祭天赐从臣命妇菊花酒丁丑次河阳北戊寅内外命妇进会亲礼物辛巳纳皇后萧氏丙戌次儒州以大军将南征诏遣皮室详稳乞的郎君拽剌先赴本军缮甲兵己丑召北大王蒲奴宁赴行在所甲午皇太后行再生礼冬十月丙申朔党项阻卜遣使来贡丁酉皇太后复行再生礼为帝祭神祈福己亥以乙室王帐郎君吴留为御史大夫政事令室昉奏山西四川自宋兵后人民转徙盗贼充斥乞下有司禁止命新州节度使蒲打里选人分道巡检北大王帐郎君曷葛只里言本府王蒲奴宁十七罪诏横帐太保核国底鞫之蒲奴宁伏其罪十一笞二十释之曷葛只里亦伏诬告六事命详酌罪之知事勤德连坐杖一百免官甲辰出居庸关乙巳诏诸京镇相次军行诸细务权停理问庚戌分遣拽剌沿边侦候辛亥命皇族庐帐驻东京延芳淀壬子诏以敕榜付于越休哥以南征谕拒马河南六州乙卯幸南京戊午以南院大王留宁言复南院部民今年租赋壬戌以银鼠青鼠及诸物赐京官僧道耆老甲子上与大臣分朋击鞠十一月丙寅朔党项来贡庚午以政事令韩德让守司徒壬申以古北松亭榆关征税不法致阻商旅遣使鞫之女直请以兵从征许之癸酉御正殿大劳南征将校丙子南伐次狭底埚皇太后亲阅辎重兵甲丁丑以休哥为先锋都统戊寅日南至上率从臣祭酒景宗御容辛巳诏以北大王蒲奴宁居奉圣州山西五州公事并听与节度使蒲打里共裁决之癸未祭日月为驸马都尉勤德祈福乙酉置诸部监勒所部各守营伍毋得错杂丙戌遣谋鲁姑萧继远沿边巡侥以所获宋卒射鬼箭丁亥以青牛白马祭天地辛卯次白佛塔川获自落驯狐以为吉征祭天地诏驸马都尉萧继远林牙谋鲁姑太尉林八等固守封疆毋漏间谍军中无故不得驰马及纵诸军残南境桑果壬辰至唐兴县时宋军屯滹沱桥北选将乱射之桥不能守进焚其桥癸巳涉沙河休哥来议事北皮室详稳排亚献所获宋谍二人上赐衣物令还招谕泰州褚特部节度使卢补古都监耶律盻与宋战于泰州不利甲午祭麃鹿神以卢补古临阵遁逃夺告身一通其判官都监各杖之郎君拽剌双骨里遇宋先锋于望都擒其士卒九人获甲马十一赐酒及银器乙未以卢补古等罪诏谕诸军以御盏郎君化哥权褚特部节度使横帐郎君佛留为都监代卢补古权领国舅军桃畏请置二校领散卒诏以郎君世音颇德等充之命彰德军节度使萧挞览将军迪子略地东路诏休哥排亚等议军事十二月己亥休哥败宋军于望都遣人献俘壬寅营于滹沱北诏休哥以骑兵绝宋兵毋令入邢州命太师王六谨侦候癸卯小校曷主遇宋辎重引兵杀获甚众并焚其刍粟甲辰诏南大王与休哥合势进讨宰相安宁领迪离部及三&#军殿上率大军与宋将刘廷让李敬源战于莫州败之乙巳擒宋将贺令图杨重进等国舅详稳挞烈哥宫使萧打里死之丙午诏休哥以下入内殿赐酒劳之丁未筑京观复入南京禁军击杨团城守将以城降诏禁侵掠己酉营神榆村诏上杨团城粟麦兵甲之数辛亥以黑白二牲祭天地癸丑拔冯母镇大纵俘掠丙辰邢州降丁巳拔深州以不即降诛守将以下纵兵大掠李继迁引五百骑款塞愿婚大国永作藩辅诏以王子帐节度使耶律襄之女汀封义成公主下嫁赐马三千匹五年春正月乙丑破束城县纵兵大掠丁卯次文安遣人谕降不听遂击破之尽杀其丁壮俘其老幼戊寅上还南京己卯御元和殿大赉将士壬辰如华林天柱二月甲午朔至自天柱三月癸亥朔幸长春宫赏花钓鱼以牡丹&#赐近臣欢宴累日丁丑以谛居部下拽刺解里侦候有功命入御盏郎君班祗候夏四月癸巳朔幸南京丁酉上率百僚册上皇太后尊号曰睿德神略应运启化承天皇太后礼毕群臣上皇帝尊号曰至德广孝昭圣天辅皇帝戊戌诏有司条上勋旧等第加恩癸丑清暑冰井六月壬辰召大臣决庶政丙申以耶律苏为遥郡刺史秋七月戊辰涅刺部节度使撒葛里有惠政民请留从之是月猎平地松林九月丙戌幸南京是冬止焉六年春正月庚申如华林天柱二月丁未奚王筹宁杀无罪人李浩所司议贵请贷其罪令出钱赡浩家从之甲寅大同军节度使同平章政事刘京致仕己未休哥奏宋事宜上亲览之丙寅以司天赵宗德齐泰王守平邵祺阎梅从征四载言天象数有征赐物有差三月癸未李继迁遣使来贡夏四月乙未幸南京丁酉胡里室横突韩德让堕马皇太后怒杖之戊戌幸宋国王休哥第五月癸亥南府宰相耶律沙薨闰月丙戌朔奉圣州言太祖所建金铃阁坏乞加修缮诏以南征恐重劳百姓待军还治之壬寅阿萨兰回鹘来贡甲寅乌隈于厥部以岁贡貂鼠青鼠皮非土产皆于他处贸易以献乞改贡诏自今止进牛马六月癸亥党项太保阿剌恍来朝贡方物乙丑谕诸道兵马备南征攻城器具乙酉夷离堇阿鲁勃迭沙州节度使曹恭顺还授于越秋七月丙戌观市己亥遣南面招讨使韩德威讨河湟诸蕃违命者赐休哥排亚部诸军战马己酉驻跸于洛河壬子加韩德威开府仪同三司兼政事令门下平章事东京留守兼侍中漆水郡王耶律抹只为大同军节度使癸丑排亚请增置涿州驿传丙辰以青牛白马祭天地八月戊午休哥与排亚袅里曷捉生将至易州遇宋兵杀其指挥使而还庚申幸梨园温汤癸亥以将伐宋遣使祭木叶山丁丑濒海女直遣使速鲁里来朝西北路管押详稳速撒哥以伐析立助里二部上所俘获东路林牙萧勤德及统军石老以击败女直兵献俘大同军节度使耶律抹只奏今岁霜旱乏食乞增价折粟以利贫民诏从之滨海女直遣厮鲁里来修土贡丙申化哥与朮不姑舂古里来贡休哥遣详稳意德里献所获宋谍者丁酉皇太后幸韩德让帐厚加赏赉命从臣分朋双陆以尽欢九月戊戌幸南京己亥有事于太宗皇帝庙以唐元德为奉陵军节度使癸卯祭旗鼓南伐庚戌次涿州射帛书谕城中降不听乙卯纵兵四面攻之城破乃降因抚谕其众驸马萧勤德太师闼览皆中流矢勤德载帝车中以归闻宋军退遣斜轸排亚等追击大败之冬十月戊午攻沙堆驿破之己巳以黑白羊祭天地庚午以宋降军分置七指挥号归圣军壬申行军参谋宣政殿学士马得臣言谕降宋军恐终不为用请并放还诏不允丙子筹宁奏破狼山捷辛巳复奏败宋兵于益津关发未进军长城口宋定州守将李兴以兵来拒休哥击败之追奔五六里十一月甲申上以将攻长城口诏诸军备攻具庚寅驻长城口督大军四面进攻士溃围委城遁斜轸招之不降上与韩德让邀击之杀获殆尽获者分隶燕军辛卯攻满城围之甲午拔其城军士开北门遁上使谕其将领乃率众降戊戌攻下祁州纵兵大掠己亥拔新乐庚子破小狼山寨丁未宋军千人出益津关国舅郎君桃委详稳十哥击走之杀副将一人己酉休哥献黄皮室详稳徇地莫州所获马二十匹士卒二十人命赐降者衣带使隶燕京辛亥西路又送降卒二百余人给寒者裘衣以马得臣权宣徽院事十二月甲寅朔赐皮室详稳乞得秃骨里战马横帐郎君达打里劫掠命杖之丙辰畋于沙河休哥献奚详稳耶鲁所获宋谍丁巳遣北宰相萧继远等往觇安平侍卫马军司奏攻祁州新乐都头刘赞等三十人有功乞加恩赏是月大军驻宋境是岁诏开贡举一人及第七年春正月癸未朔班师戊子宋鸡壁寨守将郭荣率众来降诏屯南京庚寅次长城口三卒出营劫掠笞以徇众以所获物分赐左右壬辰李继迁与兄继捧有怨乞与通好上知其非诚不许癸巳谕诸军趣易州己亥禁部从伐民桑梓癸卯攻易州宋兵出遂城来援遣铁林军击之擒其指挥使五人甲辰大军齐进破易州降刺史刘墀守陴士卒南遁上帅师邀之无敢出者即以马质为刺史赵质为兵马都监迁易州军民于燕京以东京骑将夏贞显之子仙寿先登授高州刺史乙巳幸易州御五花楼抚谕士庶丙午以青牛白马祭天地诏谕三京诸道戊申次漆水谒景宗皇帝庙诏遣涿州刺史耶律守雄护送易州降人八百还隶本贯己酉次岐汉射鬼箭辛亥还次南京六军解严二月壬子朔上御元和殿受百官贺诏鸡壁寨民二百户徙居檀顺蓟三州甲寅回鹘于阗师子等国来贡乙卯大飨军士爵赏有差枢密使韩德让封楚国王驸马都尉萧宁远同政事门下平章事是日幸长春宫甲子诏南征所俘有亲属分隶诸帐者给官钱赎之使相从乙丑赏南征女直军使东还丙寅禁举人匿名飞书谤讪朝廷癸酉吐蕃党项来贡甲戌云州租赋请止输本道从之丙子以女直活骨德为本部相分遣巫觋祭名山大川丁丑皇子佛宝奴生戊寅阿萨兰于阗辖烈并遣使来贡三月壬午朔遣使祭木叶山禁刍牧伤禾稼宋进士十七人挈家来归命有司考其中第者补国学官余授县主簿尉李继迁遣使来贡丁亥诏知易州赵质收战亡士卒骸骨筑京观戊子赐于越宋国王红珠筋线命入内神帐行再生礼皇太后赐物甚厚以鸡壁寨民成廷朗等八户隶飞狐己丑诏免云州逋赋乙室王贯宁击鞠为所部郎君高四纵马突死诏讯高四罪丙申诏开奇峰路通易州市戊戌以王子帐耶律襄之女封义成公主下嫁李继迁是春驻跸延芳淀夏四月甲寅还京乙卯国舅太师萧挞览为子排亚请尚皇女延寿公主许之丙辰谒太宗皇帝庙以御史大夫乌骨领乙室大王己未幸延寿寺饭僧甲子谏议大夫马得臣以上好击球上疏切谏云臣伏见陛下听朝之暇以击球为乐臣思此事有三不宜上下分朋君臣争胜君得臣夺君输臣喜一不宜也往来交错前后遮约争心竞起礼容全废若贪月杖误拂天衣臣既失仪君又难责二不宜也轻万乘之贵逐广场之娱地虽平至为坚确马虽良亦有惊蹶或因奔击失其控御圣体宁无亏损太后岂不惊惧三不宜也臣望陛下念继承之重止危险之戏疏奏大嘉纳之丁卯吐浑还金回鹘安进吐蕃独朵等自宋来归皆赐衣带皇太后谒奇首可汗庙丙子以舍利军耶律杳为常衮己卯驻跸儒州龙泉庚辰遣宣徽使蒲领等率兵分道备宋以遥辇副使控骨离为舍利拽剌详稳五月辛巳祭风伯于儒州白马村休哥引军至满城招降卒七百余人遣使来献诏隶东京辛卯猎桑干河壬辰燕京奏宋兵至边时暑未敢与战且驻易州俟彼动则进击退则班师从之六月庚戌朔以太师柘母迎合挝之二十辛酉诏燕乐密云二县荒地许民耕种免赋役十年甲戌宣政殿学士马得臣卒诏赠太子少保赐钱十万粟百石乙亥诏出诸畜赐边部贫民是月休哥排亚破宋兵于泰州秋七月乙酉御含凉殿视朝丙戌以中丞耶律核麦哥权夷离毕横帐郎君耶律延寿为御史大夫癸巳遣兵南征甲午以迪离毕涅剌乌濊三部各四人益东北路来人婆里德仍给印绶丁酉劳南征将士是日帝与皇太后谒景宗皇帝庙八月庚午放进士高正等二人及第冬十月禁置网捕兔十一月甲申于阗张文宝进内丹书十一月甲寅钓鱼于沈子泺癸亥猎于好草岭八年春正月辛巳如台湖庚寅诏决滞狱庚子如沈子泺二月丁未朔于阗回鹘各遣使来贡壬申女直遣使来贡三月丁丑李继迁遣使来贡庚辰太白荧惑斗凡十有五次乙酉城杏埚以宋俘实之辛丑置宜州夏四月丙午朔严州刺史李寿英有惠政民请留从之庚戌女直遣使来贡庚午以岁旱诸部艰食赈之五月戊子以宋降卒分隶诸军庚寅女直宰相阿海来贡封顺化王丙申清暑胡土白山诏括民田六月丙午以北面林牙磨鲁古为北院大王阿萨兰回鹘于越达剌干各遣使来贡甲寅月掩天驷第一星丙辰女直遣使来贡秋七月庚辰改南京熊军为神军诏东京路诸宫分提辖司置分定霸保和宣化三县白川州置洪理仪坤州置广义辽西州置长庆干州置安德各一县省遂妫松饶宁海瑞玉铁里奉德等十州及玉田辽丰松山弘远怀清云龙平泽平山等八县以其民分隶他郡八月乙卯以黑白羊祭天地九月乙亥北女直四部请内附壬辰李继迁献宋俘冬十月丙午以败宋军复遣使来告己酉阻卜等遣使来贡是月驻跸大王州十一月庚寅以吐谷浑民饥赈之丁酉太白昼见十二月癸卯李继迁下宋麟鄜等州遣使来告女直遣使来贡庚戌遣使封李继迁为夏国王癸丑回鹘来贡是岁放郑云从等二人及第九年春正月甲戌女直遣使来贡丙子诏禁私度僧尼庚辰如台湖乙酉枢密使监修国史室昉等进实录赐物有差戊子选宋降卒五百置为宣力军辛卯诏免三京诸道租赋仍罢括田二月丙午夏国遣使告伐宋捷丁未以涿州刺史耶律王六为惕隐甲子建威寇振化来远三城屯戍卒闰月辛未朔日有食之壬申遣翰林承旨邢抱朴三司使李嗣给事中刘京政事舍人张斡南京副留守吴浩分决诸道滞狱三月庚子朔振室韦乌古诸部戊申复遣库部员外郎马守琪仓部员外郎祁正虞部员外郎崔佑蓟北县令崔简等分决诸道滞狱甲子幸南京夏四月甲戌回鹘来贡乙亥夏国王李继迁遣杜白来谢封册丙戌清暑炭山五月己未以秦王韩匡嗣私城为全州六月丁亥突厥来贡是月南京霖雨伤稼秋七月癸卯通括户口乙巳诏诸道举才行察贪酷抚高年禁奢僭有殁于王事者官其子孙己未夏国以复绥银二州遣使来告八月癸酉铜州嘉禾生东京甘露降戊寅女直进唤鹿人壬午东京进三足乌九月庚子鼻骨德来贡己酉驻跸庙城南京地震冬十月丁卯阿萨兰回鹘来贡壬申夏国王李继迁遣使来上宋所授敕命丁丑定难军节度使李继捧来附授推忠效顺启圣定难功臣开府仪同三司检校太师兼侍中封西平王十一月己亥以青牛白马祭天地十二月夏国王李继迁潜附于宋遣招讨使韩德威持诏谕之是岁放进士石用中一人及第十年春正月丁酉禁丧葬礼杀马及藏甲冑金银器玩丙午如台湖二月乙丑朔日有食之韩德威奏李继迁称故不出至灵州俘掠以还壬申兀惹来贡壬午免云州租赋庚寅夏国以韩德威俘掠遣使来奏赐诏安慰辛卯给复云州流民三月甲辰铁骊来贡丙辰如炭山夏四月乙丑以台湖为望幸里庚寅命群臣较射五月癸巳朔州流民给复三年七月辛酉铁骊来贡八月癸亥观稼仍遣使分阅苗稼九月癸卯幸五台山金河寺饭僧冬十月壬申夏国王遣使来贡戊寅铁骊来贡十一月壬辰回鹘来贡十二月庚辰猎儒州东川拜天是月以东京留守萧恒德等伐高丽
