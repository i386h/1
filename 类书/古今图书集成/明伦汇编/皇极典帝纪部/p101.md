<!-- { "loadSidebar": true } -->
按宋书顺帝本纪顺皇帝讳准字仲谋小字智观明帝第三子也泰始五年七月癸丑生七年封安成王食邑三千户仍拜抚军将军置佐史废帝即位为扬州刺史元徽二年进号车骑将军都督扬南豫二州诸军事给鼓吹一部刺史如故四年又进号骠骑大将军开府仪同三司班剑三十人都督刺史如故元徽五年七月戊子夜废帝殒奉迎王入居朝堂壬辰即皇帝位升明元年改元大赦天下赐文武位二等甲午镇军将军齐王出镇东城辅政作相丙申诏曰露台息构义光汉德雉裘焚制事隆晋道故以检奢轨化敦俭驭俗顷甸服未静师旅连年委蓄屡空劳弊莫偃而丹雘之饬糜耗难訾宝赂之费征赋靡计今车服仪制实宜约损使徽章有序勿得侈溢可罢省御府二署凡工丽雕鑴伤风毁治一皆禁断庶永昭宪则弘兹始政征西大将军荆州刺史沈攸之进号车骑大将军开府仪同三司尚书左仆射中领军镇军将军南兖州刺史齐王为司空录尚书事骠骑大将军刺史如故中书令卫将军开府仪同三司抚军将军刘秉为尚书令加中军将军安西将军郢州刺史晋熙王燮为抚军将军扬州刺史南阳王翙为郢州刺史辛丑尚书右仆射王僧虔为尚书仆射右卫将军刘韫为中领军金紫光禄大夫王琨为右光禄大夫给司空齐王钱五百万布五千匹癸卯车驾谒太庙丙午以安西参军明庆符为青冀二州刺史武陵王赞为郢州刺史新除郢州刺史南阳王翙为湘州刺史司空南兖州刺史齐王改领南徐州刺史征卤将军李安民为南兖州刺史雍州大水八月壬子遣使赈恤蠲除税调以骠骑长史刘澄之为南豫州刺史山阳太守子天宝新吴县子秦立有&#下狱死戊午改平准署辛酉以宣城太守李灵谦为兖州刺史癸亥司空袁粲镇石头丁卯原除元年以前逋调复郡县禄田戊辰崇拜帝所生陈昭华为皇太妃庚午司空长史谢朏卫军长史江中书侍郎褚炫武陵王文学刘侯入直殿省参侍文义齐王固让司空庚辰以为骠骑大将军开府仪同三司九月己丑诏曰昔圣王既没淳风已衰龟书永湮龙图长秘故三代之末德刑相扰世沦物竞道陂人谀然犹正士比彀奇才接轸朕袭运金枢纂灵瑶极负扆巡政日晏忘疲永言兴替望古盈虑姬夏典载犹传缃帙汉魏余文布在方册故元封兴茂才之制地节刱独行之品振惟务本存乎得人今可宣下州郡搜扬幽仄摽采乡邑随名荐上朕将亲览甄其茂异庶野无遗彦永激遐芬己酉庐陵王皓薨冬十一月己酉倭国遣使献方物丙午员外散骑侍郎胡羡生行越州刺史以交州刺史沈景德为广州刺史十二月丁巳以骁骑将军王广之为徐州刺史车骑大将军荆州刺史沈攸之举兵反丁卯录公齐王入守朝堂侍中萧嶷镇东府戊辰内外纂严己巳以郢州刺史武陵王赞为安西将军荆州刺史征卤将军雍州刺史张敬儿进号镇军将军右卫将军黄回为平西将军郢州刺史督诸军前锋南讨征卤将军吕安国为湘州刺史都官尚书王宽加平西将军庚午新除左卫将军齐王世子奉新除抚军将军扬州刺史晋熙王燮镇寻阳之盆城壬申以骁骑将军周盘龙为广州刺史是日司徒袁粲据石头反尚书令刘秉黄门侍郎刘述冠军王率众赴之黄回及辅国将军孙昙瓘屯骑校尉王宜兴辅国将军任侯伯左军将军彭文之密相响应中领军刘韫直合将军卜伯兴在殿内同谋录公齐王诛韫等于省内军主苏烈王天生薛道渊戴僧静等陷石头斩粲于城内秉述逾城走追擒之&#伏诛其余无所问豫州刺史刘怀珍雍州刺史张敬儿广州刺史陈显达&#举义兵司州刺史姚道和梁州刺史范柏年湘州行事庾佩玉拥众怀贰甲戌大赦天下乙亥以尚书仆射王僧虔为尚书左仆射新除中书令王延之为尚书右仆射吴郡太守刘遐据郡反辅国将军张讨斩之闰月辛巳屯骑校尉王宜兴有&#伏诛癸巳沈攸之攻围郢城前军长史柳世隆固守攸之弟登之作乱于吴兴吴兴太守沈文秀讨斩之己亥内外戒严假录公齐王黄钺辛丑宁朔将军北秦州刺史武都王杨文庆进号征西将军乙巳录公齐王出顿新亭二年春正月沈攸之遣将公孙方平据西阳辛酉建宁太守张谟击破之丁卯沈攸之自郢城奔散己巳华容县民斩送之左将军豫州刺史刘怀珍进号平南将军辛未镇军将军雍州刺史张敬儿克江陵斩攸之子光琰荆州平同逆皆伏诛丙子解严以新除侍中柳世隆为尚书右仆射是日录公齐王旋镇东府丁丑以江州刺史邵陵王友为安南将军豫州刺史左卫将军齐王世子为江州刺史侍中萧嶷为领军镇军将军雍州刺史张敬儿进号征西将军平西将军郢州刺史黄回进号镇西将军二月庚辰以尚书左仆射王僧虔为尚书令尚书右仆射王延之为尚书左仆射癸未录公齐王加授太尉卫将军褚渊为中书监司空甲申曲赦荆州丙戌抚军将军扬州刺史晋熙王燮进号中军将军开府仪同三司戊子蠲雍州缘沔居民前被水灾者租布三年辛卯郢州刺史新除镇南将军黄回为镇北将军南兖州刺史南兖州刺史李安民为郢州刺史癸巳以山阴令傅琰为益州刺史丙申左军将军彭文之有&#下狱死行湘州事任侯伯杀前湘州行事庾佩玉传首京邑三月庚戌以广州刺史周盘龙为司州刺史辅国将军刘悛为广州刺史丙子给太尉齐王羽葆鼓吹夏四月己卯以游击将军垣崇祖为兖州刺史辛卯新除镇北将军南兖州刺史黄回有&#赐死甲午辅国将军淮南宣城二郡太守萧映行南兖州刺史五月戊午倭国王武遣使献方物以武为安东大将军辅国将军行湘州事任侯伯有&#伏诛六月己丑以前新会太守赵超民为交州刺史丁酉以辅国将军杨文弘为北秦州刺史封武都王八月辛卯太尉齐王表断奇饰丽服凡十有四条乙未以江州刺史齐王世子为领军将军抚军将军丙申以领军萧嶷为江州刺史九月乙巳朔日有蚀之丙午加太尉齐王黄钺都督中外诸军事太傅领扬州牧剑履上殿入朝不趋赞拜不名置左右长史司马从事中郎掾属各四人中军将军扬州刺史晋熙王燮为司徒戊申行南兖州刺史萧映为南兖州刺史甲寅给太傅齐王三望车己未芮芮国遣使献方物癸酉武陵内史张澹有&#下狱死冬十月丁丑宁朔将军淮南宣城二郡太守萧晃为豫州刺史孙昙瓘先逃亡己卯擒获伏诛壬寅立皇后谢氏减死&#一等五岁刑以下悉原十二月壬子立故武昌太守刘琨息颁为南丰县王癸亥临沣侯刘晃谋反晃及党与皆伏诛甲子改封南阳王翙为随郡王改随阳郡十二月丙戌皇后见于太庙戊子高丽国遣使献方物三年春正月甲辰以江州刺史萧嶷为镇西将军荆州刺史尚书左仆射王延之为安南将军江州刺史安西长史萧顺之为郢州刺史乙卯太傅齐王表诸负官物质役者悉原除辛亥以骁骑将军王元邈为梁南秦二州刺史领军将军抚军将军齐王世子加尚书仆射进号中军大将军开府仪同三司丙辰加太傅齐王前部羽葆鼓吹丁巳诏太傅府依旧辟召以征西将军雍州刺史张敬儿为护军将军新除给事黄门侍郎萧道生为雍州刺史二月丙子安南将军南豫州刺史邵陵王友薨三月癸卯朔日有蚀之甲辰崇太傅为相国总百揆封十郡为齐公备九锡之礼加玺绂远游冠位在诸王上加相国绿綟绶其骠骑大将军扬州牧南徐州刺史如故丙午以中军大将军赜为南豫州刺史齐公世子副贰相国绿綟绶庚戌临川王绰谋反绰及党与皆伏诛丁巳以齐国初建给钱五百万布五千匹绢千匹夏四月壬申进齐公爵为齐王增封十郡甲戌安西将军武陵王赞薨丙戌命齐王冕十有二旒建天子旌旗出警入跸乘金根车驾六马备五时副车置旄头云罕乐&#八佾设钟宫县进世子为太子王子王女王孙爵命之号壹如旧仪辛卯天禄永终禅位于齐壬辰帝逊位于东郊既而迁居丹阳宫齐王践阼封帝为汝阴王待以不臣之礼行宋正朔上书不为表答表不为诏建元元年五月己未殂于丹阳宫时年十三谥曰顺帝六月乙酉葬于遂宁陵史臣曰圣王膺录自非接乱承微则天历不至也自三五以来受命之主莫不乘沦亡之极然后符乐推之运水德运迁其来久矣岂止于区区汝阴揖让而已哉

　帝纪部汇考二十七
　　南齐一
高帝本纪
