<!-- { "loadSidebar": true } -->
拘曰滥刑曰滥拟曰滥罚上命行内外诸司痛治之时河水涨溢自清河县至通济闸及淮安府城西淤者三十余里决方信二坝出海平地水深丈余宝应湖堤往往崩坏又山东莒沂郯城等处水溢从沂河直河出邳人民溺死无算河道都御史翁大立以闻因绘图十二为滨河民颂困曰水次兑军曰漕河筑堤曰黄河骤涨曰昏夜守堤曰粮船过洪曰黄河扫卷曰茶城捞浅曰洪水冲城曰风雨异常曰海潮啸溢曰灾民避水曰粮船漂没复言时事可深虑者五曰东南赋薮也而江海泛溢粒米不登鞭挞虽加徒陨民命此京储可虑一边镇关隘洪水冲溢墩堡倾颓无恃以守此寇患可虑二直隶山东河南皆股肱郡城郭不完积贮空虚赈贷乏策此内地可虑三海侥之间飓风鼓浪兵船战士悉被漂沈此海防可虑四淮浙盐场咸泥尽冲团俱废此国课可虑五愿陛下与公卿辅弼计求消灾弭异之方下所司副总兵田世威参将刘宝故坐石州陷论死系狱辅臣言上得释使立功兵科都给事中张卤等言皇上嗣位以来视先帝时兵车不加多储蓄不加富一时诸将倾心三军生色者以去岁申维岳毕高之戮足震慑边臣而作其气耳今边报稍急即出世威宝立功夫良将非乏也寇未甚急而张皇如是令如曩时直薄都城何以应之且一事而生死异狱一律而先后殊致曷以服死者之心正国家之法皇上果熟知威宝之为人乎果召问本兵失律之故召问法司可矜之繇用何臣之荐因何言之入明示中朝断而释之谁敢不服而中旨特释何以坚明主法克畅群疑臣恐人臣假此干威福之权边将因此巧窥伺之计上曰恩威自上卤等渎扰夺其俸辛卯上大阅将士都人快睹焉驾还乐奏元武之曲总督戎政等官镇远侯寰协理侍郎王之诰等率将佐上表谢恩群臣称贺阅及格者皆赏遂敕寰之诰等曰书不云乎有备无患故治兵讲武帝王重之我国家立京营养战士讲军实于平时壮国威于警日越我皇考专命文武大臣总督协理戎政更新厥制大备迩年士马消耗器甲雕敝将多怯敌兵无选锋朕甚虑焉朕兹亲阅将领薄示劝惩尔为国爪牙尚体朕心毋玩愒毋营私毋苛扰庶几部伍充实士马精强称朕张皇至意十月彗星见上问户部天下户丁粮草盐引税课银通计三年支用见存几何九边年例军饷太仓岁发及各省解纳几何具以数闻尚书刘体干具上上曰岁计甚多臣下全不为国体恤姑不问十一月甲戌冬至祀圜丘以岁灾蹔免庆成宴南京刑科给事中骆问礼条陈十事坐狂妄降边方三级言官论救不许京师地震有声诏百官修省三日十二月上曰近来灾异频仍多因部院政事不调听信刁风滥受词讼诬害平人所致厂卫其密访以闻刑部尚书毛恺等具疏引咎刑科给事中舒化御史刘贤等言我祖宗厂卫之设用以捕盗防奸非察臣下也若使暗访百官繇此开罗织之门神陷&#之术网害忠良贻殃善类非盛世宜有下所司潮州贼郭明胡一化陈一义等依山为巢屠戮劫寇者二十年总兵官郭成分部剿之论功赏有差户部尚书刘体干言国家经费岁入不足供所出而陈乞支给每出额外民穷财尽职此之繇臣等请以今岁出入多寡之数与夫昔省而今费者条呈御览仍以内外一切经费应存应革者并用籍记刊示中外许之少保兼太子太傅吏部尚书杨博致仕起少保兼太子太傅吏部尚书武英殿大学土高拱以原官不妨阁务兼掌吏部事尚宝司司丞郑履淳上疏曰伏惟时方多故万姓爰咨顷年以来议论嚣烦上泽终不及民穷愁局蹐民心殊不乐生燕云辽代中原之脊也鼙鼓一闻三军震动徐梁齐卫天下之腹也洪波荡析四顾无烟荆襄秦洛形胜之区也强狼冯依啸聚相扇浙直闽广财货之薮也师劳费剧奸宄未歼搜敛日新耗&#日甚请急增于掊&#帑庾罄于那移宗藩之坐窘无筹中泽之哀鸣尤惨舟车尽敝飞挽多艰杼轴既空枷锁犹逼民穷而事益不可息弊极而法竟不可行饥莩原荒朱殷边圉萧条闾里烽火关河武卫陵夷卒伍骄怨内忧外棘百孔千疮物怪人妖天鸣地震彗星两见于尾女日月继食于元春鬼神吉凶灾害洊至缓急无备根本潜摇宜及今定周家桑土之谋切虞廷困穷之惧者也陛下谅阴恭默已三年矣忧虞閟毖固不容静逸之时济济多士或可慰承式之望宁曾召问一大臣面质一讲官赏纳一谏士窃虑高亢睽孤乾坤否隔欲见君子阻于车辚呈约巷牖寂无取舍忠言重折槛之罚儒臣虚纳诲之功姬姜违脱珥之规周召拂同舟之义日觐绝畴咨之益便殿邈晋接之期回话既惩赵普奚从而补牍内批径出苏辙何自以封还纪钢因循贤愚玩愒功罪之欺蒙罔核浮繁之文案徒盈善类既失于振扬厉阶阴启乎奄寺言涉宫府辄肆沮挠梗在私门坚不可破始也童牛羸豕之图不豫他日城狐社鼠之计莫施逮其风行势协衅积权移会使台辅具员六卿拱手元良愠悔于孤立威福倒驱于冠裳兹霜虽未冰月已几望而处堂燕雀蔽日云霾牵制优游朔风孔僾宁顾倚之繇颐裕蛊遂可济蹇亨屯臣愿皇上奋英断以决计弘浚哲以任贤思上天培覆之命为难谌念下民向背之情为可畏移美色奇珍之玩而保疮痍弛昭阳细务之勤以和庶政关门劲敌警于蛮夷黎庶脂膏俭于钱谷拔用陆树声石星之流以建法家拂士省纳殷士儋翁大立等疏以求鲠议讦谋经史讲筵臣民章奏必与所司面相可否丝纶亲授都俞交儆察变谨微回天开泰疏入上曰履淳假借陈言妄议朝政廷杖百系刑部狱四年正月己巳朔日有食之庚午上始朝避殿减膳修省三日上曰畿辅近边武备久废言者皆详内略外岂万全耶兵部其悉心议奏内承运库以空头札子传谕户部进银十万两部臣刘体干执奏陛下出片纸臣不知真伪不敢奉诏上命如数上癸未上元节以天变未省免百官假禁民间张灯作乐月食二月命太子太保礼部尚书兼文渊阁大学士赵贞吉兼掌都察院事赵贞吉请分京军为五营稍如国初五府之旧下兵部会议尚书霍冀等议上三大营如故推智勇将官三员充总兵官以文职大臣一员总理之上如议因命总督京营戎政恭顺侯吴继爵中军都督府佥事署都督佥书袁正五军营副将署都督佥事焦泽充三大营总兵继爵五军营正神枢营泽神机营升南京右都御史曹邦辅为左都御史阅视之戎县都蛮河阿大等寇掠高筠等县湖广金冈安抚司土舍覃壁作乱建英明阁于禁中荆王翊巨薨册封魏氏为英妃秦氏为淑妃李氏为德妃刘氏为庄妃董氏为端妃马氏为惠妃三月改三营总兵官为总督皆以勋臣领之于是以定西侯蒋佑领神枢营平江伯陈王谟领神机营命曹邦辅专督五军营而以前总督两广左都御史兼兵部左侍郎刘焘以旧官总督神枢营前总督宣大山西右都御史兼兵部右侍郎陈其学以旧官总督神机营铸隆庆通宝制钱甲申尚衣监太监敏传旨命南京加造段匹十余万工科都给事中龙光执奏工部覆言加征不如趣正供新派不如责旧逋上颇然之诏供御者别造三之一他悉以准逋额命户部买白绵二万五千斤尚书刘体干奏湖州额绵旦夕解至上趣办户科都给事中李己谏曰臣闻物聚于地产赴于时京师则非其产三月则非其用求者苦难鬻者持价日棰商人于市难卒具也都民困于编商十室九空固宜加恤体干复言商贾闻命率匿身闭市京师根本地众口嗷嗷非平世所宜有也上悟令半买四月出尚宝司司丞郑履淳及内官李芳淳削籍为民芳充南京卫军吏部举杂职官当迁者前给事中骆问礼杨松与上曰何遽俟三年贵州宣抚司土舍安国亨为其兄智告反巡抚都御史王诤发兵诛之无功内承运库太监崔敏等请买年例金宝石上下户部趣办都给事中李己言库藏方空边饷最急请停罢上曰如故事尚书刘体干言年例金趣解且至若猫睛祖母绿诸珍宝非民间所有责令召买必追呼骚动民毙棰楚感伤和气请如臣己言罢之不许五月户科都给事中李己给事中陈吾德言伏睹陛下登极诏书停止采买蠲除加派其时海内欢若更生何比年以来近习干请奸巧纷纭买玉买珠传帖屡下旨出而辄更命成而忽易太监敏等复行故智虽臣等恳请户部执奏终未俞允其何以示大信于天下乎夫抵璧投珠先王懿矩毁&#碎漏圣祖芳规纵国家十分充实陛下犹当慎乃俭德矧今府库空虚小民困竭边方之发饷无时畿省之赈荒不已计臣日夜怀忧陛下奈何以一玩好之微费数十万使其不经于今日无计于后来敏等献蓄欺唯欲假供用以充己橐陛下惑于奸计窃恐将来无已伏望俯从部议亟斥敏等以昭俭全信上怒己沽名犯上廷杖百送刑部狱吾德黜为民外补科道官裁革广东巡抚官改两广总督李迁为提督兼总之南韶积寇黄朝祖杀掠兴仁县寻据桂阳之罗木山巡抚南赣汀漳等处都御史张翀剿平之夏季京库银额故二十五万户部尚书刘体干先奏进十七万其余请行府州县督征有旨切责体干过期支吾令亟以太仓银补进六月丁酉朔上谕礼部天旱苗槁其传示顺天府官精祷十日毋怠是夜雨明日又雨又明日大雨上悦加潮州知府侯必登从三品服俸有直宿校尉负一尸弃北安门外北城兵马指挥孙承芳疑有奸使收鞫辞连内臣阳春阳春奏言不知何男子入内偃卧臣遣校负之出乃死承芳生事擅刑禁军当治上命杖承芳六十黜为民释校尉户科右给事中查铎刑科都给事中舒化等请下阳春法司验问不听建光泰殿瑞祥阁于长信门南工科都给事中龙光谏不听工部尚书朱衡等言隆道英明等阁方竣再兴大役不唯财力有限地道宜静亦恐禁地不安上罢以京师久雨坏民庐舍免房号钱三月七月禁章奏繁词令抚按严治酷吏命王官升补皆六年考察如京官例令抚按官严核司府以下有入己赃者追出济边受赇枉法者如律问遣先是以内供不足下户部取太仓银又令买金云南尚书刘体干多执奏至是云南年例金过期不至中旨诘责之体干具疏引罪上责体干抗旨手诏勒闲住科道官连章交留不听庚辰月食令监司州县长吏毋偏重进士筑海盐塘成八月祠河神于夏镇梁山皆赐名曰洪济昭灵起前左都御史刘焘驻守通州南京兵科给事中李崧言南京织染局续添机张增募匠役诏书先革太监刘安等辄奏请复之祖宗旧额设机三百张军民匠三千名今不论司局之非人而妄谓机匠之不足请工竣之日悉行停止上以崧渎扰诘责之释李己黜为民九月复浙江为事官刘显署都督佥事总兵如故罚其俸三月罢恤录嘉靖中得罪诸臣追削故掌锦衣卫事陆炳夺其诰命子侄官者俱革职为民家人杖遣之籍其家以久任贤能加横州知州郑国臣修仁知县唐执中服俸河决邳州自睢宁至宿迁淤一百八十里寇入大同镇之蒿沟老营副总兵钱栋坐营指挥张汝绍把总乔文奎死之以宣大等镇官兵赴援劳苦诏兵部犒以黄金祀故太子少保礼部尚书兼翰林院学士欧阳德于总兵官署都督同知王治道及参将欧阳功死于寇予治道赠谥祭葬荫子三级予功赠荫子二级皆赐祠编置方士王金陶仿刘文彬等于口外复京营制如旧十月俺荅孙把汉那吉率其属阿力哥等十人来降以把汉那吉为指挥阿力哥为正千户山西道御史叶梦熊言把汉那吉之降遽授官爵恐结仇激祸如宋郭药师张谷事上责其妄言降二级外调之谕掌吏部事大学士高拱等曰朕即位以来科道官欺乱朝纲有日矣卿严察其奸邪不职者以闻掌都察院事大学士赵贞吉请毋考察以养护国家之元气爱惜宇内之人才上报有谕既考多拱所嫉恶者上降斥如所请因下谕科道官自今毋得摇乱国是倚报恩仇仍前者治无赦吉王翊镇薨十一月冬至上祀圜丘还朝行庆成礼受贺赐宴予赵贞吉致仕以考察与拱异同也十二月加王崇古太子少保兵部尚书兼都察院右副都御史荫一子锦衣正千户世袭赏银五十两大纻红蟒衣一袭总督如故内阁辅臣李春芳等兵部尚书郭干等皆有叙赉处州矿盗作乱从昌化突入宁国池州沿江剽掠五年正月甲子朔上拜天于宫中谒奉先弘孝神霄三殿御朝受贺吏部会都察院考察方面有司按察使杨彩副使江一麟佥事萧大亨知府丁应璧徐学古侯必登李渭高文荐同知章时鸾知州许希孟知县林会春徐成位曹大野刘不息等十五人以卓异旌赐衣一袭钞百锭以朝觐至者宴礼部诏取太仓银十万于内府户部以军国不给请以抵春季年例数不计取光禄寺银二十万寺臣及巡视科臣各疏争诏半减二月文武群臣及天下朝觐官谒见皇太子于文华殿左门以政绩卓异调陕西按察副使徐学古于山西加从三品服俸倭寇突入澄迈县袭陷海南卫所遣内臣督造羊绒于陕西工部尚书朱衡及科道官上疏请止上曰有成命起致仕少傅兼太子太傅吏部尚书杨博为兵部尚书封皇子翊镠为潞王三月封俺荅为顺义王赏大红五彩蟒衣一袭彩段八表里赐之敕曰朕唯天地好生自古圣帝明王体天遍覆中外一家欲并生也顷者尔孙来归朕命边臣护视给其服食厚拊遣之尔感朕恩愿称臣内属岁岁入贡永为荒服俘献叛贼以表悃诚朕甚嘉悦兹封尔为顺义王尔弟尔子及诸部落头目并授都督等官俾尔世居本土各安生业同乐太平尔尚约束尔众永笃恭顺若自乖大义轻弃盟言天地鬼神实不福尔尚钦承之陕西紫阳贼罗朝用等平缉治四方游民潜居京师者四月烧造瓷器于江西诏十余万以鲜明细薄者进河决邳州自典头集至王家口新堤多坏册封硕熿为唐王缙为肃王五月古田獞贼韦银豹等平总督两广侍郎李迁巡抚广西右佥都御史殷正茂总兵官俞大猷等论叙有差以卓异加陕西佥事萧大亨从四品服俸南昌知府丁应璧三品服俸七月复故户科给事中张齐官黜致仕左都御史王廷为民夺致仕刑部尚书毛恺官织造羊绒于陕西凡三万二千余匹诏学仓驿递官得选本省乙亥月食八月楚王英薨敕修举边政九月从祀礼部左侍郎薛瑄于孔子庙廷先是令四裔贡使不得引见御前礼科都给事中张国彦言朝鲜冠带礼义之国请班如故乃许班獞贼韦银豹俘京师磔于市十月造鳌山灯工部尚书朱衡工科都给事中陈行健等疏罢报闻命盗决故决徐邳上下河防者如决河南山东河之罪贵州土舍安国亨来降十二月礼科给事中蔡贤言皇上一身宗社生灵之所托重不可不谨也臣因长至导驾窃窥圣容微减今微阳初生正安静之时愿省览典谟训诰以陶养此心亲近师傅公卿以维持此心斋居澄虑进御有常毋令溺志游观有度毋令移情则欲寡气清神凝体固朝宁可以常御经筵可以不辍郊祀可以无摄宗社生灵幸甚报闻户部进续买珠宝共用银二万二千四百两有奇上怒不中责该司对状尚书张守直引罪请再行收买上夺司官俸半岁诏进太仓银马价银各十万于内库太仆寺卿曾省吾科道官章甫端等言今民穷财诎水旱洊臻宜广积贮以备缓急上曰有旨令云南等处采办珠石以进六年正月戊午朔上朝受贺诏云南广东采办珠宝岁进青红黄宝石二万块大珍珠八千两三年而止科道官奏乞崇俭苏困报闻春享遣代试御史田子坚谏上曰厮坚狂妄且不治命工部尚书朱衡兼左副都御史经理河工命颜氏裔孙嗣慎袭翰林院五经博士御史张克宗等请考世子齿让之制仿宋儒坐讲礼以为东宫讲读助上曰祖宗有成礼克宗敢妄议变更降二级外调之余皆夺俸二年二月置新宁州甲午冠皇太子倭分犯广东化州石城县攻破锦囊所杀一千户攻陷神电卫城一时吴川阳江高州海丰等县并遭焚劫而山寇黄朝太复起甚猖獗取进太仓库银十万户部言祖宗内库之藏百万而已比岁诏征多取一百一十万矣兹复取十万非制也且今视祖宗时何如哉先臣丘浚所计已十倍往昔嘉靖十八九年以后复被当事奸贪之臣开边方冒滥之请财竭民穷诛求无策今又迫而取之或以启弄潢脱巾之变愿皇上询往事收成命上曰卿言是且如旨科道官皆疏谏上曰有旨上降龙袍样每色十匹褶服袍袄每色百套绒锦织金闪色暗花素每样百匹上用鸾带每十条赏用每二百条遣内臣往苏杭织造剪绒纳织各色纻丝样二十四张每样每色织三十匹柘黄大红桃红鹦哥绿翠蓝青元色白紫玉色鹅黄共十匹锦织每十匹鞠衣纻丝纱罗每五十套裙袄每一百五十套下南京供应机房织造科道官疏请停止不允工部言苏杭自倭患之后疮痍未起加以水旱流移府库虚竭而织造之费甚巨势必加派民困难支请大加减免或去其半所遣之人尤宜慎重上曰卿可择其要者先织上所遣官令安静行事毋得扰民闰二月上御皇极门疾遣祷告郊庙社稷还宫江西巡抚都御史徐栻言上降瓷器样烧造难就上曰龙缸改中样方大匣改小样先后进册封庄氏为敬妃李氏为恭妃于氏为懿妃叶氏为奇妃御史萧廪上言册典屡行宫掖太盛神气大劳以致圣躬不安乞节欲延寿不报倭犯新宁高雷等处官兵与战于外村岛岙以捷闻三月皇太子出阁讲书定捕盗条格州县掌印巡捕官有盗至十人者降一级二十人者降二级三十人者罢官兵备及该道官所属盗起至五十人降一级七十人者降二级百人以上者罢官复海运尚宝司卿刘奋庸疏言皇上即位六载海内非不乂安而灾沴未消外裔非不威顺而伏机可虑朝纲若饬矣而大柄渐移仕路若清矣而积习仍旧百司方引领励精之治而皇上精神志意渐不逮初臣虽微贱念潜邸旧恩不忍默默谨条上五事一曰保圣躬人君一身天地人神之主也清明在躬而后可以当万务皇上宜深思宗社付托之重念此心保守之难定志凝神抑情忍性毋轻万年之虑逞旦夕之娱毋以有限之精神殉无涯之嗜欲二曰总大权人主必操揽大权而后臣下莫敢行其私在昔先帝英明果断恩威莫测一时在位仰承恐后今政府之所议百司之所布非不奉有明旨施行也顾皇上曾否斟酌从违其间乎人才用舍果尽协公论无敢私快恩雠者欤即如辅导东宫本阁臣之责辄敢为身图之便朝廷名器本励世之具今乃为市恩之物先帝时谁敢如此伏愿庶府建白阁臣票拟特留清览时出独断以观万化之原三曰慎俭德财耗则民穷民穷则国家元气随之尽是以古帝王兢兢奢欲为戒也今国用边储年例必不可减岁入岁出曾不相当而皇上即位以来内府取银不下数十万求珍宝作鳌山服御器用镂金雕玉其于身心政事果何所裨生财甚难靡敝无纪良可惜也四曰省章奏人臣进言未必一一中节心固忠国家耳今一切置不览非惟沮乐告之益倡游言之端抑恐憸邪权势之党转生猜忌御下蔽上成其奸也五曰用忠直忠直国之干也与承望风旨泄它人之愤迎合权要树淫党之朋者固自不同比岁台谏之臣间有斥弃愿恕其狂直嘉其诚款予之召还庶几广仁宥于既往作直气于方来下所司安庆军乱械系指挥张志学知府查志隆于京师户科给事中曹大野论劾大学士高拱调外任拱辞位上褒留焉更以刘奋庸前疏有倾拱意降一级调外四月提督两广侍郎殷正茂言广东山海之寇日益充斥民疲奔命死徙过半陛下岁令采珠八千两三年乃已计所费至三十万金今军兴一切不赡请稍杀之改千为百宽三年为十年户部覆奏上从之复故总督浙江军务太子太保兵部尚书胡宗宪职赐祭取太仓银十万两备端节赏赉广西府江右江诸猺獞复乱封翊銮为吉王五月广东贼李茂破乐会县阙月
