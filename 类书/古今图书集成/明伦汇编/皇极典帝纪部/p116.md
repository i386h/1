<!-- { "loadSidebar": true } -->
按陈书武帝本纪高祖武皇帝讳霸先字兴国小字法生吴兴长城下若里人汉太丘长陈实之后也世居颍川实元孙准晋太尉准生匡匡生达永嘉南迁为丞相掾历太子洗马出为长城令悦其山水遂家焉尝谓所亲曰此地山川秀丽当有王者兴二百年后我子孙必锺斯运达生康复为丞相掾咸和中土断故为长城人康生盱眙太守英英生尚书郎公弼公弼生步兵校尉鼎鼎生散骑侍郎高高生怀安令咏咏生安成太守猛猛生太常卿道巨道巨生皇考文赞高祖以梁天监二年癸未岁生少俶傥有大志不治生产既长读兵书多武艺明达果断为当时所推服身长七尺五寸日角龙颜垂手过膝尝游义兴馆于许氏夜梦天开数丈有四人朱衣捧日而至令高祖开口纳焉及觉腹中犹热高祖心独负之大同初新喻侯萧&#为吴兴太守甚重高祖尝目高祖谓僚佐曰此人方将远大及&#为广州刺史高祖为中直兵参军随府之镇&#令高祖招集士马千人仍命高祖监宋隆郡所部安化二县元不宾高祖讨平之寻监西江督护高要郡守先是武林侯萧谘为交州刺史以裒刻失众心土人李贲连结数州豪杰同时反台遣高州刺史孙冏新州刺史卢子雄将兵击之冏等不时进皆于广州伏诛子雄弟子略与冏子侄及其主帅杜天合杜僧明共举兵执南江督护沈顗进寇广州昼夜苦攻州中震恐高祖率精兵三千卷甲兼行以救之频战屡捷天合中流矢死贼众大溃僧明遂降梁武帝深叹异焉授直阁将军封新安子邑三百户仍遣画工图高祖容貌观之其年冬萧&#卒明年高祖送丧还都至大庾岭会有诏高祖为交州司马领武平太守与刺史杨南讨高祖益招勇敢器械精利喜曰能&#贼者必陈司武也委以经略高祖与众军发自番禺时萧勃为定州刺史于西江相会勃知军士惮远役阴购诱之因诡说集诸将问计高祖对曰交趾叛涣罪由宗室遂使僭乱数州弥历年稔定州复欲昧利目前不顾大计节下奉辞伐罪故当生死以之岂可畏惮宗室轻于国宪今若夺人沮众何必交州讨贼问罪之师即回有所指矣于是勒兵鼓行而进十一年六月军至交州贲众数万于苏历江口立城栅以拒官军推高祖为前锋所向摧陷贲走典彻湖于屈獠界立寨大造船舰充塞湖中众军惮之顿湖口不敢进高祖谓诸将曰我师已老将士疲劳历岁相持恐非良计且孤军无援入人心腹若一战不捷岂望生全今藉其屡奔人情未固蛮獠乌合易为摧殄正当共出百死决力取之无故停留时事去矣诸将皆默然莫有应者是夜江水暴起七丈注湖中奔流迅激高祖勒所部兵乘流先进众军鼓噪俱前贼众大溃贲窜入屈獠洞中屈獠斩贲传首京师是岁太清元年也贲兄天宝遁入九真与劫帅李绍隆收余兵二万杀德州刺史陈文戒进围爱州高祖仍率众讨平之除振远将军西江督护高要太守督七郡诸军事二年冬侯景寇京师高祖将率兵赴援广州刺史元景仲阴有异志将图高祖高祖知其计与成州刺史王怀明行台选郎殷外臣等密议戒严三年七月集义兵于南海驰檄以讨景仲景仲穷蹙缢于阁下高祖迎萧勃镇广州是时临贺内史欧阳頠监衡州兰裕兰京礼扇诱始兴等十郡共举兵攻頠頠请援于勃勃令高祖率众救之悉擒裕等仍监始兴郡十一月高祖遣杜僧明胡颖将二千人顿于岭上并厚结始兴豪杰同谋义举侯安都张偲等率千余人来附萧勃闻之遣锺休悦说高祖曰侯景骁雄天下无敌前者援军十万士马精强然而莫敢当锋遂至肆行不轨君以区区之众将何所之如闻岭北王侯又皆鼎沸河东桂阳相次屠戮邵陵开建亲寻干戈李迁仕许身当阳便夺马仗以君&#外讵可暗投未若且住始兴遥张声势保此太山自求多福高祖泣谓休悦曰仆本庸虚蒙国成造往闻侯景渡江即欲赴援遭值元兰梗我中道今京都覆没主上蒙尘君辱臣死谁敢爱命君侯体则皇枝任重方岳不能摧锋万里雪此冤痛见遣一军犹贤乎已乃降后旨使人慨然仆行计决矣凭为披述乃遣使闲道往江陵禀承军期节度时蔡路养起兵据南康勃遣腹心谭世远为曲江令与路养相结同遏义军大宝元年正月高祖发自始兴次大庾岭路养出军顿南野依山水立四城以拒高祖高祖与战大破之路养脱身窜走高祖进顿南康湘东王承制授高祖员外散骑常侍持节明威将军交州刺史改封南野县伯六月高祖修崎头古城徙居焉高州刺史李迁仕据大皋遣主帅杜平卤率千人入赣石鱼梁高祖命周文育将兵击走之迁仕奔宁都承制授高祖通直散骑常侍使持节信威将军豫州刺史领豫章内史改封长城县侯寻授散骑常侍使持节都督六郡诸军事军师将军南江州刺史余如故时宁都人刘蔼等资迁仕舟舰兵仗将袭南康高祖遣杜僧明等率二万人据白口筑城以御之迁仕亦立城以相对二年三月僧明等攻拔其城生擒迁仕送南康高祖斩之承制命高祖进兵定江州仍授江州刺史余如故六月高祖发自南康南康赣石旧有二十四滩滩多巨石行旅者以为难高祖之发也水暴起数丈三百里间巨石皆没进军顿西昌有龙见于水滨高五丈许五采鲜耀军民观者数万人是时承制遣征东将军王僧辩督众军讨侯景八月僧辩军次湓城高祖率杜僧明等众军及南川豪帅合三万人将会焉时西军乏食高祖先贮军粮五十万石至是分三十万以资之仍顿巴丘会侯景废简文帝立豫章嗣王栋高祖遣兼长史沈衮奉表于江陵劝进十一月承制授高祖使持节都督会稽东阳新安临海永嘉五郡诸军事平东将军东扬州刺史领会稽太守豫章内史余&#如故三年正月高祖率甲士三万人强弩五千张舟舰二千乘发自豫章二月次桑落洲遣中记室参军江元礼以事表江陵承制加高祖鼓吹一部是时僧辩已发湓城会高祖于白茅湾乃登岸结坛刑牲盟约进军次芜湖侯景城主张黑弃城走三月高祖与诸军进&#姑孰仍次蔡洲侯景登石头城观望形势意甚不悦谓左右曰此军上有紫气不易可当乃以贮石沈塞淮口缘淮作城自石头迄青溪十余里中楼雉相接诸将未有所决僧辩遣杜崱问计于高祖高祖曰前柳仲礼数十万兵隔水而坐韦粲之在青溪竟不渡岸贼乃登高望之表里俱尽肆其凶虐覆我王师今围石头须渡北岸诸将若不能当锋请先往立栅高祖即于石头城西横陇筑栅众军次连八城直出东北贼恐西州路断亦于东北果林作五城以遏大路景率众万余人铁骑八百余匹结阵而进高祖曰军志有之善用兵者如常山之蛇首尾相应今我师既众贼徒甚寡应分贼兵势以弱制强何故聚其锋锐令必死于我乃命诸将分处置兵贼直冲王僧志僧志小缩高祖遣徐度领弩手二千横截其后贼乃却高祖与王琳杜龛等以铁骑悉力乘之贼退据其栅景仪同卢辉略开石头北门来降荡主戴冕曹宣等攻拔果林一城众军又&#其四城贼复还殊死战又尽夺所得城栅高祖大怒亲率攻之士卒腾栅而入贼复散走景与百余骑弃&#执刀左右冲阵阵不动景众大溃逐北至西明门景至阙下不敢入台遣腹心取其二子而遁高祖率众出广陵应接会景将郭元建奔齐高祖纳其部曲三千人而还僧辩启高祖镇京口五月齐遣辛术围严超达于秦郡高祖命徐度领兵助其固守齐众七万填堑起土山穿地道攻之甚急高祖乃自率万人解其围纵兵四面击齐军弓弩乱发齐平秦王中流矢死斩首数百级齐人收兵而退高祖振旅南归遣记室参军刘本仁献捷于江陵七月广陵侨民朱盛张象潜结兵袭齐刺史温仲邕遣使来告高祖率众济江以应之会齐人来聘求割广陵之地王僧辩许焉仍报高祖高祖于是引军还南徐州江北人随军而南者万余口承制授高祖使持节散骑常侍都督南徐州诸军事征北大将军开府仪同三司南徐州刺史余并如故及王僧辩率众征陆纳于湘州承制命高祖代镇扬州十一月湘东王即位于江陵改大宝三年为承圣元年湘州平高祖旋镇京口三年三月进高祖位司空余如故十一月西魏攻陷江陵高祖与王僧辩等进启江州请晋安王以太宰承制又遣长史谢哲奉笺劝进十二月晋安王至自寻阳入居朝堂给高祖班剑二十人四年五月齐送贞阳侯渊明还主社稷王僧辩纳之即位改元曰天成以晋安王为皇太子初齐之请纳贞阳也高祖以为不可遣使诣僧辩苦争之往返数四僧辩竟不从高祖居常愤叹密谓所亲曰武皇虽盘石之宗远布四海至于&#雪雠耻宁济艰难唯孝元而已功业茂盛前代未闻我与王公具受重寄语未绝音声犹在耳岂期一旦便有异图嗣主高祖之孙元皇之子海内属目天下宅心竟有何辜坐致废黜远求外裔假立非次观其此情亦可知矣乃密具袍数千领及锦彩金银以为赏赐之具九月壬寅高祖召徐度侯安都周文育等谋之仍部列将士分赏金帛水陆俱进是夜发南徐州讨王僧辩甲辰高祖步军至石头前遣勇士自城北逾入时僧辩方视事外白有兵俄而兵自内出僧辩遽走与其第三子頠相遇俱出合左右尚数十人苦战高祖大兵寻至僧辩众寡不敌走登城南门楼高祖因风纵火僧辩穷迫乃就擒是夜缢僧辩及頠丙午贞阳侯逊位百僚奉晋安王上表劝进十月己酉晋安王即位改承圣四年为绍泰元年壬子诏授高祖侍中大都督中外诸军事车骑将军扬南徐二州刺史持节司空班剑鼓吹&#如故仍诏高祖甲仗百人出入殿省震州刺史杜龛据吴兴与义兴太守韦载同举兵反高祖命周文育率众攻载于义兴龛遣其从弟北叟将兵拒战北叟败归义兴辛未高祖表自东讨留高州刺史侯安都石州刺史杜棱宿卫台省甲戌军至义兴丙子拔其水栅秦州刺史徐嗣徽据其城以入齐又要南豫州刺史任约共举兵应龛载齐人资其兵食嗣徽等以京师空虚率精兵五千奄至阙下侯安都领骁勇五百人出战嗣徽等退据石头丁丑载及北叟来降高祖抚而释之以嗣徽寇逼卷甲还都命周文育进讨杜龛十一月己卯齐遣兵五千济渡据姑孰高祖命合州刺史徐度于冶城寺立栅南抵淮渚齐又遣安州刺史翟子崇楚州刺史刘仕荣淮州剌史柳达摩领兵万人于湖墅渡米粟三万石马千匹入于石头癸未高祖遣侯安都领水军夜袭湖墅烧齐船千余艘周铁虎率舟师断齐运输擒其北徐州刺史张领州获运舫米数千石仍遣韦载于大航筑城使杜棱据守齐人又于仓门水南立二栅以拒官军甲辰嗣徽等攻冶城栅高祖领铁骑精甲出自西明门袭击之贼众大溃嗣徽留柳达摩等守城自率亲属腹心往南州采石以迎齐援十二月癸丑高祖遣侯安都领舟师袭嗣徽家口于秦州俘获数百人官军连舰塞淮口断贼水路先是太白自十一月丙戌不见乙卯出于东方丙辰高祖尽命众军分部甲卒对冶城立航渡兵攻其水南二栅柳达摩等渡淮置阵高祖督兵疾战纵火烧栅烟尘涨天贼溃争舟相排挤溺死者以千数时百姓夹淮观战呼声震天地军士乘胜无不一当百尽收其船舰贼军慑气是日嗣徽约等领齐兵水步万余人还据石头高祖遣兵往江宁据要险以断贼路贼水步不敢进顿江宁浦口高祖遣侯安都领水军袭破之嗣徽等乘单舸脱走尽收其军资器械己未官军四面攻城自辰讫酉得其东北小城及夜兵不解庚申达摩遣使侯子钦刘仕荣等诣高祖请和高祖许之乃于城门外刑牲盟约其将士部曲一无所问恣其南北辛酉高祖出石头南门陈兵数万送齐人归北者壬戌齐和州长史乌丸远自南州奔还历阳江宁令陈嗣黄门侍郎曹朗据姑孰反高祖命侯安都徐度等讨平之斩首数千级聚为京观石头采石南州悉平收获马仗船米不可胜计是月杜龛以城降二年正月癸未诛杜龛于吴兴龛从弟北叟司马沈孝敦&#赐死二月庚申高祖遣侯安都周铁虎率舸舰备江州仍顿梁山起栅甲子敕司空有军旅之事可骑马出入城内戊辰前宁远石城公外兵参军王位于石头沙际获玉玺四纽高祖表以送台三月戊戌齐遣水军仪同萧轨厍狄伏连尧难宗东方老侍中裴英起东广州刺史独孤辟恶洛州刺史李希光并任约徐嗣徽等率众十万出栅口向梁山帐内荡主黄丛逆击败之烧其前军船舰齐顿军保芜湖高祖遣定州刺史沈泰吴郡太守裴忌就侯安都共据梁山以御之自去冬至是甘露频降于钟山梅冈南涧及京口江宁县境或至三数升大如奕棋子高祖表以献台四月丁巳高祖诣梁山军巡抚五月甲申齐兵发自芜湖丙申至秣陵故治高祖遣周文育屯方山徐度顿马牧杜棱顿大航南己亥高祖率宗室王侯及朝臣将帅于大司马门外白虎阙下刑牲告天以齐人背约发言慷慨涕泗交流同盟皆莫能仰视士卒观者益奋辛丑齐军于秣陵故县跨淮立桥栅引渡兵马其夜至方山侯安都周文育徐度等各引还京师癸卯齐兵自方山进及儿塘游骑至台周文育侯安都顿白土冈旗鼓相望都邑震骇高祖潜撤精卒三千配沈泰渡江袭齐行台赵彦琛于瓜步获舟舰百余艘陈粟万斛即日天子总羽林禁兵顿于长乐寺六月甲辰齐兵潜至钟山龙尾丁未进至莫府山高祖遣钱明领水军出江乘要击齐人粮运尽获其船米齐军于是大馁杀马驴而食之庚戌齐军逾钟山高祖众军分顿乐游苑东及覆舟山北断其冲要壬子齐军至元武湖西北莫府山南将据北郊坛众军自覆舟东移顿郊坛北与齐人相对其夜大雨震电暴风拔木平地水丈余齐军昼夜坐立泥中悬鬲以爨而台中及潮沟北水退路燥官军每得番易甲寅少霁高祖命众军秣马蓐食迟明攻之乙卯旦自率帐内麾下出莫府山南吴明彻沈泰等众军首尾齐举纵兵大战侯安都自白下引兵横出其后齐师大溃斩获数千人相蹂藉而死者不可胜计生执徐嗣徽及其弟嗣宗斩之以徇追奔至于临沂其江乘摄山钟山等诸军相次克捷掳萧轨东方老王敬宝李希光裴英起等将帅凡四十六人其军士得窜至江者缚荻筏以济中江而溺流尸至京口翳水弥岸丁巳众军出南州烧贼舟舰己未斩刘归义徐嗣彦傅野猪于建康市是日解严庚申萧轨东方老王敬宝李希光裴英起皆伏诛高祖表解南徐州以授侯安都七月丙子诏授高祖中书监司徒扬州刺史进爵为公增邑并前五千户侍中使持节都督中外诸军事将军尚书令班剑鼓吹甲仗&#如故井给油幢皂轮车是月侯瑱以江州入附遣侯安都镇上流定南中诸郡八月癸卯太府卿何敳新州刺史华志各上玉玺一高祖表以送台诏归之高祖是日诏高祖食安吉武康二县合五千户九月壬寅改年曰太平元年进高祖位丞相录尚书事镇卫大将军改刺史为牧进封义兴郡公侍中司徒都督班剑鼓吹甲仗皂轮车&#如故丁未中散大夫王彭笺称今月五日平旦于御路见龙迹自大社至象阙亘三四里庚申诏追赠高祖考侍中光禄大夫加金章紫绶封义兴郡公谥曰恭十月甲戌敕丞相自今入问讯可施别榻以近扆坐二年正月壬寅天子朝万国于太极东堂加高祖班剑十人并前三十人余如故丁未诏赠高祖兄道谈散骑常侍使持节平北将军南兖州刺史长城县公谥曰昭烈弟休光侍中使持节骠骑将军南徐州刺史武康县侯谥曰忠壮食邑各二千户甲寅遣兼侍中谒者仆射陆缮策拜长城县夫人章氏为义兴国夫人丁卯诏赠高祖祖侍中太常卿谥曰孝追封高祖祖母许氏吴郡嘉兴县君谥曰敬妣张氏义兴国太夫人谥曰宣二月庚午萧勃举兵自广州度岭顿南康遣其将欧阳頠傅泰及其子孜为前军至于豫章分屯要险南江州刺史余孝顷起兵应勃高祖命周文育侯安都率众讨平之八月甲午进高祖位太傅加黄钺剑履上殿入朝不趋赞拜不名并给羽葆鼓吹一部其侍中都督录尚书镇卫大将军扬州牧义兴郡公班剑甲仗油幢皂轮车&#如故丙申加高祖前后部羽葆鼓吹是时湘州刺史王琳拥兵不应命高祖遣周文育侯安都率众讨之九月辛丑诏曰肇昔元胎剖判太素氤氲崇建人皇必凭洪宰故贤哲之后牧伯征于四方神武之君大监治乎万国又有一匡九合渠门之赐以隆戮带围温行宫之宠斯茂时危所以贞固运泰所以光熙斯乃千载同风百王不刊之道也太傅义兴公允文允武乃圣乃神固天生德康济黔首昔在休期早隆朝寄远逾沧海大拯交越皇运不造书契未闻中国其亡兵凶总至哀哀&#类譬彼穷牢悠悠上天莫云斯极否终则泰元辅应期救此将崩援兹已溺乘舟履輂架险浮深经略中途毕歼群丑洎乎石头姑孰流髓履肠一朝指撝六合清晏是用光昭下武翼亮中都雪三后之勍雠夷三灵之巨慝尧台禹佐未始能阶殷相周师固非云拟重之以屯剥余象荆楚大崩天地无心乘舆委御氐羌荐食竞谋诸夏八方&#跱莫有匡救强臣放命黜我冲人顾影于荼孺之魂甘心于宁卿之辱却按下髻求哀之路莫从窃鈇逃责容身之地无所公神兵奄至不日清澄惟是孱蒙再膺天箓斯又巍巍荡荡无德而称焉加以仗兹忠义屠彼妖逆震部夷氛稽山罢祲番禺蠡泽北鄙西郊歼厥凶徒罄无遗种斯则兆民之命修短所县率土之基兴亡是赖于是刑礼兼训沿革有章中外承平遐迩宁一用能使阳光合魄曜象呈晖栖阁游庭抱仁含信宏勋该于厚地大道格于元天羲农炎昊以来卷领垂衣之世圣人济物未有如斯者也夫备物典策桓文是膺助理阴阳萧曹不让未有功高于县而赏薄于伊周凡厥人祇固怀延伫实由公谦撝自牧降损为怀嘉数迟回永言增叹岂可申兹雅尚久废朝猷宜戒司勋敬升鸿典且重华大圣妫汭惟贤盛德之祀无忘公侯之门必复是以殷嘉亶甫继后稷之官尧命羲和纂重黎之位况其本枝攸建宜誓山河者乎其进公位相国总百揆封十郡为陈公备九锡之礼加玺绂远游冠绿綟绶位在诸侯王上其镇卫大将军扬州牧如故策曰大哉干元资日月以贞观至哉坤元凭山川以载物故惟天为大陟配者钦明惟王建国翼辅者齐圣是以文武之佐磻溪蕴其玉璜尧舜之臣荣河镂其金版况乎体得一之鸿姿宁阳九之危厄拯横流于碣石扑燎火于昆岑驱驭于韦彭跨蹍于齐晋神功行而靡用圣道运而无名者乎今将授公典策其敬听朕命日者昊天不吊锺乱于我国家网漏吞舟强寇内赑茫茫宇宙惵惵黎元方足圆颅万不遗一太清否亢桥山之痛已深大宝屯如平阳之祸相继上宰膺运康救兆民鞠旅于滇池之南扬旌于桂岭之北悬三光于已坠谧四海于群飞屠猰窳于中原斫鲸鲵于蒙泛荡宁上国光启中兴此则公之大造于皇家者也既而天未悔祸丑类荐臻南夏崩腾西京荡覆群寇孔炽藉乱乘间推纳藩枝盗假神器冢司昏挠旁引寇雠既见贬于桐宫方谋危于汉阁皇运已殆何殊赘旒中国摇然非徒如&#公赫然投袂匡救本朝复莒齐都平戎王室朕所以还膺宝历重履宸居挹建武之风猷先王之雅颂此又公之再造于皇家者也公应务之初登庸惟始三川五岭莫不窥临银洞珠宫所在宁谧孙卢肇衅越貊为灾番部阽危势将沦殄公赤旗所指祅垒洞开白羽纔撝凶徒粉溃非其神武久丧南藩此又公之功也大同之末边政不修李贲狂迷窃我交爱敢称大号骄恣甚于尉佗据有连州雄豪炽于梁硕公英雄筭电扫风行驰御楼船直跨沧海新昌典澈备履艰难苏历嘉宁尽为京观三山獠洞八角蛮陬逖矣水寓之乡悠哉火山之国马援之所不届陶璜之所未开莫不惧我王灵争朝边候归賝天府献状鸿胪此又公之功也自敌寇陵江宫闱幽辱公枕戈尝胆提剑抚心气涌青霄神飞紫闼而番禺连率本自诸裔言得其朋是怀同恶公仗此忠诚乘机剿定执沛令而衅鼓平新野而据鞍此又公之功也世道初艰方隅多难勋门桀黠作乱衡嶷兵切池隍众兼蛮獠公以国盗边警知无不为恤是同盟诛其丑类莫不鱼惊鸟散面缚头悬南土黔黎重保苏息此又公之功也长驱岭峤梦想京畿缘道酋豪递为榛梗路养渠率全据大都蓄聚逋逃方谋阻乱百楼不战云梯之所未窥万弩齐张高輣之所非敌公龙骧虎步啸咤风云山靡坚城野无强阵清祅氛于赣石灭沴气于雩都此又公之功也迁仕凶慝屯据大皋乞活类马腾之军流民多杜弢之众推锋转斗自北徂南频岁稽诛实惟勍敌公坐挥三略遥制六奇义勇同心貔貅骋力雷奔电击谷静山空列郡无犬吠之惊丛祠罢狐鸣之盗此又公之功也王师讨寇次届沦波兵乏兼储士有饥色公回麾蠡泽积谷巴丘亿庾之咏斯丰壶浆之迎是众军民转漕曾无砥柱之难舻舳相望如运敖仓之府犀渠贝冑顾蔑雷霆高舰层楼仰扪霄汉故使三军勇锐百战无前承此兵粮遂殄凶逆此又公之功也若夫英图迈俗义旅如云湓垒猜携用淹戎略公志唯同奖师克在和鹄塞非虞鸿门是会若晋侯之誓白水如萧王之推赤心屈礼交盟人祗感咽故能使舟师&#路远迩朋心此又公之功也姑孰襟要崤函阻凭寇贼据其关梁大盗负其扃鐍公一校裁撝三雄&#奋左贤右角沙溃土崩木甲殪于中原毡裘赴于江水他他藉藉万计千群鄂&#之隘斯开夷庚之道无塞此又公之功也义军大众俱集帝京逆竖凶徒犹屯皇邑若夫表里山河金汤崄固疏龙首以抗殿揃华岳以为城杂寇凭焉强兵自若公回兹地轴抗此天罗曾不崇朝俾无遗&#军容甚穆国政方修物重睹于衣冠民还瞻于礼乐楚人满道争睹于叶公汉老衔悲俱欢于司隶此又公之功也内难初静诸侯出关外郡传烽鲜卑犯塞莫非且渠当户中贵名王冀马迾于淮南边笳动于徐北公舟师步甲互野横江歼厥群羝遂殚封狶莫不絓木而止戎车靡遗遇泞而旋归骖尽殪此又公之功也公克黜祸难劬劳皇室而孙宁之党翻启狄心伊洛之间咸为戎戍虽金陵佳气石垒天严朝暗戎尘夜喧胡鼓公三筹既画八阵斯张裁举灵&#亦抽金仆咸俘丑类悉反高墉异李广之皆诛同庞元之尽赦此又公之功也任约叛涣枭声不悛凶丑贪婪狼心无改穹庐毡幕抵北阙而为营乌孙天马指东都而成阵公左甄右落箕张翼舒扫是欃枪驱其猃狁陆梁之种埋于国门椎髻之酋烹于军市投秦坑而尽沸噎滍水而不流此又公之功也一相居中自折彝鼎五湖小守妄怀同恶公夙驾兼道秉羽仗戈玉斧将挥金钲且戒祅酋震慑遽请灰钉榇以表其含弘焚书以安其反侧此又公之功也贼龛凶横陵虐具区阻兵安忍凭灾怙乱自古虫言鸟迹浑沌洪荒凡或虔刘未此残酷公虽宗居汝颍世寓东南育圣诞贤之乡含章挺生之地眷言桑梓公私愤切卓尔英状丞规奉算戮此大憝如烹小鲜此又公之功也乱离永久群盗孔多浙左凶渠连兵构逆岂止千兵五校白雀黄龙而已哉公以中军元率选是亲贤奸寇途穷漼然冰泮刑溏之所文命动其大威雷门之间句践行其严戮英规圣迹异代同风此又公之功也同姓有扈顽凶不宾凭借宗盟图危社稷观兵汇泽势震京师驱率南蛮已为东帝公论兵于庙堂之上决胜于&#俎之间寇贾樊滕浮江下濑一朝揃扑无待甸师万里澄清非劳新息此又公之功也豫章祅寇依凭山泽缮甲完聚名历岁时结从连横爰洎交广吕嘉既获吴濞已摐命我还师征其不恪连营尽拔伪党斯擒曜圣武于匡山回神旌于蠡此又公之功也自八纮九野瓜剖豆分窃帝偷王连州比县公武灵已畅文德又宣折简驰书风猷斯远至于苍苍浴日杳杳无雷北洎丈夫之乡南逾女子之国莫不屈膝膜拜求吏款关此又公之功也京师祸乱亟积寒暄双阙低昂九门寥豁宁秦宫之可顾岂鲁殿之犹存五都簪弁百僚卿十俯首降心咸为易辙毁宗陨社共异昔时宋微子麦穟之歌周大夫黍离之叹方之于斯未足为悲矣公求衣昧旦昃食高舂兴构宫闱具瞻遐迩郊庠宗稷之典六符十等之章还闻太始之风流重睹永平之遗事此又公之功也公有济天下之勋重之以明德凝神体道合德符天用百姓以为心随万机而成务耻一物非唐虞之民归含灵于仁寿之域上德不德无为以为夏长春生显仁藏用忠信为宝风雨弗仁惠为基牛羊勿践功成治定乐奏咸云安上治民礼兼文质物色丘园衣裾里巷朝多君子野无遗贤菽粟同水火之饶工商&#猗顿之旅是以天无蕴宝地有呈祥潏露卿云朝团晓映山车泽马服驭登闲既景焕于图书方葳蕤于史谍高勋逾于象纬积德冠于嵩华固无德而称者矣朕又闻之前王宰世懋赏尊贤式树蕃长总征群伯二南崇绝四履遐旷泱泱表海祚土维齐岩岩泰山俾侯于鲁抑又勤王反郑夹辅迁周召伯之命斯隆河阳之礼咸备况复经营宇宙宁唯断鳌足之功弘济苍生非直凿龙门之崄而畴庸报德寂尔无闻朕所以垂拱当宁载怀惭悸者也今授公相国以南豫州之陈留南丹阳宣城扬州之吴兴东阳新安新宁南徐州之义兴江州之鄱阳临川十郡封公为陈公锡兹青土苴以白茅爰定尔邦用建冢社昔旦奭分陕俱为保师晋郑诸侯咸作卿士兼其内外礼实攸宜今命使持节兼太尉王通授相国印绶陈公玺绂使持节兼司空王玚授陈公茅土金虎符第一至第五左竹使符第一至第十相国秩逾三铉任总百司位绝朝班礼由事革其以相国总百揆除录尚书之号上所假节侍中貂蝉中书监印章中外都督太傅印绶义兴公印策其镇卫大将军扬州牧如故又加公九锡其敬听后命以公礼为桢干律等&#策四维皆举八柄有章是用锡公大辂戎辂各一元牡二驷以公贱宝崇谷疏爵待农室&#京坻民知荣辱是用锡公衮冕之服赤舄副焉以公调理阴阳燮谐风雅三灵允降万国同和是用锡公轩县之乐六佾之舞以公宣导王猷弘阐风教光景所照鞮象必通是用锡公朱户以居以公抑扬清浊褒德进贤髦士盈朝幽人虚谷是用锡公纳陆以登以公嶷然廊庙为世镕范折冲四表临御八荒是用锡公虎贲之士三百人以公执兹明罚期在刑措象恭无赦干纪必诛是用锡公斧钺各一以公英猷远量跨厉嵩溟包一车书括囊寰宇是用锡公彤弓一彤矢百玈弓十玈矢千以公天经地义贯彻幽明春露秋霜允恭粢盛是用锡公秬鬯一卣圭瓒副焉陈国置丞相已下一遵旧式往钦哉其恭循朕命克相皇天弘建邦家允兴洪业以光我高祖之休命十月戊辰进高祖爵为王以扬州之会稽临海永嘉建安南徐州之晋陵信义江州之浔阳豫章安成庐陵并前为二十郡益封陈国其相国扬州牧镇卫大将军&#如故又命陈王冕十有二旒建天子旌旗出警入跸乘金根车驾六马备五时副车置旄头云乐舞八佾设锺宫县王妃王子王女爵命之号陈台百官一依旧典辛未梁帝禅位于陈诏曰五运更始三正迭代司牧黎庶是属圣贤用能经纬乾坤弥纶区宇大庇黔首阐扬鸿烈革晦以明积代司轨百王踵武咸由此则梁德湮微祸乱荐发太清云始见困长蛇承圣之季又罹封豕爰至天成重窃神器三光亟沈七庙乏祀含生已泯鼎命斯坠我武元之祚有如缀旒静惟屯剥夕惕载怀相国陈王有命自天降神惟岳天地合德晷曜齐明拯社稷之横流提亿兆之涂炭东诛逆叛北歼獯丑威加四海仁渐万国复张崩乐重兴绝礼儒馆聿修戎亭虚候大功在舜盛绩惟禹巍巍荡荡无得而称来献白环岂直皇虞之世入贡素雉非止隆周之日固以效珍川陆表瑞烟云甘露醴泉旦夕凝涌嘉禾朱草孳植郊甸道昭于悠代勋格于皇穹明明上天光华日月革故着于元象代德彰于图谶狱讼有归讴爰适天之历数实有攸在朕虽庸藐暗于古昔永稽崇替为日已久敢忘列代之遗典人祗之至愿乎今便逊位别宫敬禅于陈一依唐虞宋齐故事策曰咨尔陈王惟昔上古厥初生民骊连栗陆之前容成大庭之代&#结绳写鸟杳冥慌忽故靡得而详焉自羲农轩昊之君陶唐有虞之主或垂衣而御四海或无为而子万姓居之如驭朽索去之如脱敝屣裁遇许由便能舍帝暂逢善卷即以让王故知元扈璇玑非关尊贵金根玉辂示表君临及南观河渚东沈刻璧精华既竭耄勤已倦则抗首而笑惟贤是与然作歌简能斯授遗风余烈昭晰图书汉魏因循是为故实宋齐授受又弘斯义我高祖应期抚运握枢御宇三后重光祖宗齐圣及时属阳九封豕荐食西都失驭戎狄交侵乃臮天成轻弄龟鼎惵惵黔首若崩厥角徽徽皇极将甚缀旒惟王乃圣乃神钦明文思二仪&#运四时合序天锡智勇人挺雄杰珠庭日角龙行虎步爰初投袂日乃勤王电扫番禺云撤彭蠡揃其元恶定我京畿及王贺帝弘贸兹冠屦既行伊霍用保冲人震泽稽阴&#怀叛逆臐羯丑类三乱皇都裁命偏师二邦自殄薄伐猃狁六戎尽殪岭南叛涣湘郢结连贼帅既擒凶渠传首用能百揆时序四门允穆无思不服无远不届上达穹昊下漏渊泉蛟鱼&#见讴歌攸属况乎长彗横天已征布新之兆璧日斯既实表更姓之符是以始创义师紫云曜彩肇惟尊主黄龙负舟楛矢素翚梯山以至白环玉玦慕德而臻若夫安国字萌本因万物之志时乘御辩良会乐推之心七百无常期皇王非一族昔木德既季而传祚于我有梁天之历数允集明哲式遵前典广询群议王公卿尹莫不攸属敬从人祗之愿授帝位于尔躬四海困穷天禄永终王其允执厥中轨仪前式以副溥天之望禋祀上帝时膺大礼永固洪业岂不盛欤又玺书曰君子者自昭明德达人者先天弗违故能进退咸亨动静元吉朕虽蒙寡庶乎景行何则三才剖判九有区分情性相乖乱离云起是以建彼司牧推乎圣贤授受者任其时来皇王者本非一族人谋是与屈己从万物之心天意斯归鞠躬奉百灵之命讴歌所往则攘袂以膺之菁华已竭乃褰裳而去之昔在唐虞鉴于天道举其黎献授彼明哲虽复质文殊轨沿革不同历代因循斯风靡替我大梁所以考庸太室接礼贰宫月正元日受终文祖但运不常夷道无恒泰山岳倾偃河海沸腾电目雷声之禽钩爪锯牙之兽咀啮含生不知纪极二后英圣相仍在天六寇贪狡争侵中国县王都帝人怀干纪一民尺土皆非梁地朕以不造幼罹闵凶仰凭衡佐亟移年序周成汉惠邈矣无阶惟是童蒙必贻颠蹶若使时无圣哲世靡艰难犹当高蹈于沧洲自求于泰伯者矣惟王应期诞秀开箓握图性道故其难闻嘉庸已其被物干行同其帱覆日御比其贞明登承圣于复禹之功树鞠子于兴周之业灭陆浑于伊洛歼骊戎于镐京大小二震之骁徒东南两越之勍寇遽行天讨无遗神策于是祖述尧舜宪章文武大乐与天地同和大礼与天地同节鼓之以雷霆润之以风雨仁沾葭苇信及豚鱼殷牖斯空夏台虚设民惟大畜野有同人升平颂平无偏无党固以云飞紫盖水跃黄龙东伐西征暗映川陆荣光暧暧已冒郊廛甘露瀼瀼亟流庭苑车辙马迹谁不率从蟠水流沙谁不怀德祥图远至非唯赤伏之符灵命昭然何止黄星之气海口河目贤圣之表既彰握旄执钺君人之状斯伟且自摄提无纪孟陬殄灭柱矢宵飞天弧晓映久矣夷羊之在牧时哉蛟龙之出泉革运之兆咸征惟新之符&#集朕所以钦若勋华屡回星管昔者木运斯尽予高祖受焉今历去炎精神归枢纽敬以火德传于尔陈远鉴前王近谋群辟明灵有悦率土同心今遣使持节兼太保侍中尚书左仆射平乐亭侯王通兼太尉司徒左长史王玚奉皇帝玺绶受终之礼一依唐虞故事王其时陟元后宁育兆民光阐洪猷以承昊天之休命是日梁帝逊于别宫高祖谦让再三群臣固请乃许永定元年冬十月乙亥高祖即皇帝位于南郊柴燎告天曰皇帝臣霸先敢用元牡昭告于皇皇后帝梁氏以圮剥荐臻历运有极钦若天应以命于霸先夫肇有烝民乃树司牧选贤与能未常厥姓放勋重华之世咸无意于受终当涂典午之君虽有心于揖让皆以英才处万乘高勋御四海故能大庇黔首光宅区县有梁末运仍叶遘屯獯丑凭陵久移神器承圣在外非能祀夏天未悔祸复罹寇逆嫡嗣废黜宗枝僭诈天地荡覆纪纲泯绝霸先爰初投袂大拯横流重举义兵实戡多难废王立帝实有厥功安国定社用尽其力是谓小康方期大道既而烟云表色日月呈瑞纬聚东井龙见谯邦除旧布新既彰元象迁虞事夏且协讴歌九域八荒同布衷款百神群祀皆有诚愿梁帝高谢万邦授以大宝霸先自惟菲薄让德不嗣至于再三辞弗获许佥以百姓须主万机难旷皇灵眷命非可谦拒畏天之威用膺嘉祚永言夙志能无惭德敬简元辰升坛受禅告类上帝用答民心永保于我有陈惟明灵是飨先是氛雾昼夜晦冥至于是日景气清晏识者知有天道焉礼毕舆驾还宫临太极前殿诏曰五德更运帝王所以御天三正相因夏殷所以宰世虽色分辞翰时异文质揖让征伐迄用参差而育德振民义归一揆朕以寡昧时属艰危国步屡屯天维三绝肆勤先后拯厥横流藉将帅之功兼猛士之力一匡天下再造黔黎梁氏以天禄永终历数攸在遵与能之典集大命于朕躬顾惟菲德辞不获亮式从天眷俯协民心受终文祖升禋上帝继迹百王君临万宇若涉川水罔知攸济宝业初建皇祚惟新思俾惠泽覃被亿兆可大赦天下改梁太平二年为永定元年赐民爵二级文武二等鳏寡孤独不能自存者人谷五斛逋租宿债皆勿复收其有犯乡里清议赃污淫盗者皆洗除先注与之更始长徒刺系特皆原之亡官失爵禁锢夺劳一依旧典又诏曰礼陈杞宋诗咏二客弗臣之重历代斯敦梁氏钦若人祗宪章在昔济河沈璧高谢万邦茅赋所加宜遵旧典其以江阴郡奉梁主为江阴王行梁正朔车旗服色一依前准宫馆资待务尽优隆又诏梁皇太后为江阴国太妃皇后为江阴国妃又诏百司依位摄职丙子舆驾幸钟山祀蒋帝庙戊寅舆驾幸华林园亲览词讼临赦囚徒己卯分遣大使宣劳四方下玺书敕州郡曰夫四王革代商周所以应天五胜相推轩羲所以当运梁德不造丧乱积年东夏崩腾西都荡覆萧勃干纪非唯赵伦侯景滔天逾于刘载贞阳反篡贼约连兵江左累属于鲜卑金陵久非于梁国自有氤氲混沌之世龙图凤纪之前东汉兴平之初西朝永嘉之乱天下分崩未有若于梁朝者也朕以虚薄属当兴运自昔登庸首清诸越徐门浪泊靡不征行浮海乘山所在戡定冒诉风尘骋驰师旅六延梁祀十剪强寇岂曰人谋皆由天启梁氏以天禄斯改期运永终钦若唐虞推其鼎玉朕东西退让拜手陈辞避舜子于箕山之阳求支伯于沧洲之野而公卿敦逼率土翘惶天命难稽遂享嘉祚今月乙亥升礼太坛言念迁桐但有惭德自梁氏将末频月亢阳火运斯终秋霖奄降翌日成礼圆丘宿设埃云晚霁星象夜张朝景重轮泫三危之膏露晨光合璧带五色之卿云顾惟寡薄弥惭休祉昧旦丕显方思至治卿等拥旄方岳相任股肱剖符名宇方寄恤隐王历惟新念有欣庆想深求民瘼务在廉平爱惠以抚孤贫威刑以御强猾若有萑蒲之盗或犯戎商山谷之酋擅强幽险皆从肆赦咸使知闻如或迷途俾在无贷今遣使人具宣往旨念思善政副此虚怀庚辰诏出佛牙于杜姥宅集四部设无遮大会高祖亲出阙前礼拜初齐故僧统法献于乌缠国得之常在定林上寺梁天监末为摄山庆云寺沙门慧兴保藏慧兴将终以属弟慧志承圣末慧志密送于高祖至是乃出辛巳追尊皇考曰景皇帝庙号太祖皇妣董太夫人曰安皇后追谥前夫人钱氏号为昭皇后世子克为孝怀太子立夫人章氏为皇后癸未尊景帝陵曰瑞陵昭皇后陵曰嘉陵依梁初园陵故事立删定郎治定律令戊子迁景皇帝神主祔于太庙辛卯以中权将军开府仪同三司丹阳尹王冲为左光禄大夫癸巳追赠皇兄梁故散骑常侍平北将军兖州刺史长城县公道谭骠骑大将军太尉封始兴郡王弟梁故侍中骠骑将军南徐州刺史武康县侯休先车骑大将军司徒封南康郡王是月西讨都督周文育侯安都于郢州败绩囚于王琳十一月丙申诏曰东都齐国义乃亲贤西汉城阳事兼功烈散骑常侍使持节都督会稽等十郡诸军事宣毅将军会稽太守长城县侯蒨学尚清优神凝正文参礼乐武定妖氛心力谋猷为家治国拥旄作守&#月有成辟彼关河功逾萧寇萑蒲之盗自反耕农篁竹之豪用禀声朔朕以虚寡属当兴运提彼三尺宾于四门王业艰难赖乎此子宜隆上爵称是元功可封临川郡王邑二千户兄子梁中书侍郎顼袭封始兴王弟子梁中书侍郎昙朗袭封南康王礼秩一同正王己亥甘露降于钟山松林弥满岩谷庚子开善寺沙门采之以献刺颁赐群臣丙辰以镇西将军南豫州刺史徐度为镇右将军领军将军庚申京师大火十二月庚辰皇后谒太庙二年春正月乙未诏曰夫设官分职因事重轻羽仪车马随时隆替晋之五校鸣笳启途汉之九卿传呼&#迾虞官夏礼岂曰同科殷朴周文固无恒格朕膺兹宝历代是天工留念官方庶允时衷梁天监中左右骁骑领朱衣直阁&#给仪从北徐州刺史唱义之初首为此职乱离岁久朝典不存后生年少希闻旧则今去左右骁骑宜通文武文官则用腹心武官则用功臣所给仪从同太子二卫率此外众官尚书详为条制车骑将军开府仪同三司侯瑱进位司空中权将军开府仪同三司新除左光禄大夫王冲为太子少傅左卫将军徐世谱为护军将军南兖州刺史吴明彻进号安南将军衡州刺史欧阳頠进号镇南将军辛丑舆驾亲祀南郊诏曰朕受命君临初移星管孟陬嘉月备礼泰坛景候昭华人祗允庆思令亿兆咸与惟新且往代妖氛于今犹梗军机未息征赋咸繁事不获已久知下弊言念黔黎无忘寝食夫罪无轻重已发觉未发觉在今昧爽以前皆赦除之西寇自王琳以下&#许返迷一无所问近所募义军本拟西寇&#宜解遣留家附业挽订军资未送者&#停元年军粮逋余者原其半州郡县军戍&#不得辄遣使民间务存优养若有侵扰严为法制乙巳舆驾亲祀北郊甲辰振远将军梁州刺史张立表称云乙亥岁八月丹徒兰陵二县界遗山侧一旦因涛水涌生沙涨周旋千余顷&#膏腴堪垦植戊午舆驾亲祀明堂二月壬申南豫州刺史沈泰奔于齐辛卯诏车骑将军司空侯瑱总督水步众军以遏齐寇三月甲午诏曰罚不及嗣自古通典罪疑惟轻布在方策沈泰反复无行遐迩所知昔有微功仍荷朝寄剖符名郡推毂累藩汉口班师还居方岳良田有逾于四百食客不止于三千&#贵显荣政当如此鬼害其盈天夺之魄无故猖狂自投獯丑虽复知人则哲惟帝其难光武有蔽于庞萌魏武不知于于禁但令朝廷无我负人其部曲妻儿各令复业所在及军人若有恐胁侵掠者皆以劫论若有男女口为人所藏&#许诣台申诉若乐随临川王及节将立效者悉皆听许乙卯高祖幸后堂听讼还于桥上观山水赋诗示群臣是月王琳立梁永嘉王萧庄于郢州夏四月甲子舆驾亲祀太庙乙丑江阴王薨诏遣太宰吊祭司空监护丧事凶礼所须随由备办以梁武林侯萧谘息季卿嗣为江阴王丙寅舆驾幸石头饯司空侯瑱戊辰重云殿东鸱尾有紫烟属天五月乙未京师地震癸丑齐广陵南城主张显和长史张僧那各率其所部入附辛酉舆驾幸大庄严寺舍身壬戌群臣表请还宫六月己巳诏司空侯瑱领军将军徐度率舟师为前军以讨王琳秋七月戊戌舆驾幸石头亲送瑱等己亥江州刺史周迪擒王琳将李孝钦樊猛余孝顷于工塘甲辰遣吏部尚书谢哲谕王琳甲寅嘉禾一穗六岐生五城初侯景之平也火焚太极殿承圣中议欲营之独阙一柱至是有樟木大十八围长四丈五尺流泊陶家后渚监军邹子度以闻诏中书令沈众兼起部尚书少府卿蔡俦兼将作大匠起太极殿八月丙寅以广梁郡为陈留郡辛未诏临川王蒨西讨以舟师五万发自京师舆驾幸冶城寺亲送焉前开府仪同三司南豫州刺史周文育前镇北将军南徐州刺史新除开府仪同三司侯安都等于王琳所逃归自劾廷尉即日引见&#宥之戊寅诏复文育等本官壬午追封皇子立为豫章王谥曰献权为长沙王谥曰思长女为永世公主谥曰懿谢哲反命王琳请还镇湘川诏追众军缓其伐癸未西讨众军至自大雷丁亥以信威将军江州刺史周迪为开府仪同三司进号平南将军改南徐州所领南兰陵郡复为东海郡冬十月庚午遣镇南将军开府仪同三司周文育都督众军出豫章讨余孝劢乙亥舆驾幸庄严寺发金光明经题丁酉以仁威将军高州刺史黄法为开府仪同三司进号镇南将军甲寅太极殿成匠各给复十二月庚申侍中安东将军临川王蒨率百僚朝前殿拜上牛酒甲子舆驾幸大庄严寺设无得大会舍乘舆法物群臣备法驾奉迎即日舆驾还宫丙寅高祖于太极殿东堂宴群臣设金石之乐以路寝告成也壬申割吴郡盐官盐海前京三县置海宁郡属扬州以安成所部广兴六洞置安乐郡丙戌以宁远将军北江州刺史熊昙朗为开府仪同三司进号平西将军丁亥诏曰梁时旧仕乱离播越始还朝廷多未铨序又起兵已来军勋甚众选曹即条文武簿及节将应九流者量其所拟于是随材擢用者五十余人三年春正月己丑青龙见于东方丁酉以镇南将军广州刺史欧阳頠即本号开府仪同三司是夜大雪及旦太极殿前有龙迹见甲午广州刺史欧阳頠表称白龙见于州江南岸长数十丈大可八九围历州城西道入天井冈仙人见于罗浮山寺小石楼长三丈所通身洁白衣服楚丽辛丑诏曰南康始兴王诸妹已有封爵依礼止是藩主此二王者有殊恒情宜隆礼数诸主仪秩及尚主可并同皇女戊申诏临川王蒨省扬徐二州辞讼二月辛酉以平西将军桂州刺史淳于量为开府仪同三司进号镇西大将军壬午司空侯瑱督众军自江入合州焚齐舟舰三月丙申侯瑱至自合肥众军献捷夏闰四月庚寅诏曰开廪赈绝育民之大惠巡方恤患前王之令典朕当斯季俗膺此乐推君德未孚民瘼犹甚重兹多垒弥疚纳隍良由四聪弗达十里勿应博施之仁何其或爽残弊之轨致此未康吴州缙州去岁蝗旱郢田虽疏郑渠终涸室靡盈积之望家有填壑之嗟百姓不足兆民何赖近已遣中书舍人江德藻&#命东阳与令长二千石问民疾苦仍以入台仓见米分恤虽德非既饱庶微慰阻饥甲午诏依前代置西省学士兼以伎术者预焉丁酉遣镇北将军徐度率众城南口是时久不雨丙午舆驾幸钟山祀蒋帝庙是日降雨迄于月晦五月丙辰朔日有食之有司奏旧仪御前殿服朱纱袍通天冠诏曰此乃前代承用意有未同合朔仰助太阳宜备冕之服自今已去永可为准丙寅扶南国遣使献方物乙酉北江州刺史熊昙朗杀都督周文育于军举兵反王琳遣其将常众爱曹庆率兵援余孝劢六月戊子仪同侯安都败众爱等于左里获琳从弟袭主帅羊暕等三十余人众爱遁走庚寅庐山民斩之传首京师甲午众师凯归诏曰昙朗噬逆罪不容诛分命众军仍事掩讨方加枭磔以明刑宪征临川王蒨往口置城栅以钱道戢守焉丁酉高祖不豫遣兼太宰尚书左仆射王通以疾告太庙兼太宰中书令谢哲告大社南北郊辛丑高祖疾小瘳故司空周文育之柩至自建昌壬寅高祖素服哭于东堂哀甚癸卯高祖临讯狱讼是夜荧惑在天尊高祖疾甚丙午崩于璇玑殿时年五十七遗诏追临川王蒨入纂甲寅大行皇帝迁殡于太极殿西阶秋八月甲午群臣上谥曰武皇帝庙号高祖丙申葬万安陵高祖智以绥物武以宁乱英谋独运人皆莫及故能征伐四克静难夷凶至升大麓之日居阿衡之任恒崇宽政爱育为本有须发调军储皆出于事不可息加以俭素自率常膳不过数品私飨曲宴皆瓦器蚌盘肴核庶羞裁令充足而已不为虚费初平侯景及立绍泰子女玉帛皆班将士其充闱房者衣不重彩饰无金翠歌钟女乐不列于前及乎践祚弥厉恭俭故隆功茂德光有天下焉陈吏部尚书姚察曰高祖英略大度应变无方盖汉高魏武之亚矣及西都荡覆诚贯天人王僧辩阙伊尹之才空结桐宫之愤贞阳假秦兵之送不思穆嬴之泣高祖乃蹈元机而抚末运乘势隙而拯横流王迹所基始自于此何止戡黎升陑之捷而已焉故于慎徽时序之世变声改物之辰兆庶归以讴歌炎灵去如释负方之前代何其美乎
