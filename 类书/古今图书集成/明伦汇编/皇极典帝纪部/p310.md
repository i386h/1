<!-- { "loadSidebar": true } -->
四年春正月癸亥监察御史田迥秀条陈五事丙寅红袄贼犯泰安德博等州山东西路行元帅府败之丁卯谕御史台曰今旦视朝百官既拜之后始闻开封府报衙声四方多故之秋弛慢如此可乎中丞福兴号素谨于官事者当一诘之己巳尚书右丞高汝砺进左丞庚午大元兵收曹州辛未参知政事侯挚进尚书右丞壬申太原元帅监军乌古论德升招其民降比者得四千三百三十余人癸酉诏赐故皇太孙谥曰冲怀更定捕获伪造宝券者官赏乙亥以殿前都点检皇子遂王守礼为枢密使枢密使濮王守纯为平章政事己卯立遂王守礼为皇太子庚辰诏免逃户租壬午言者请遣官劝农至秋成考其绩以甄赏宰臣言民恃农以生初不待劝但宽其力勿夺其时而已遣官不过督州县计顷亩严期会而已吏卒因为奸利是乃妨农何名为劝上是其言不遣二月甲申朔日有食之上不视朝诏皇太子控制枢密院事大元兵围太原乙酉以信武将军宣抚副使永锡签枢密院事权尚书右丞皇太子既总枢务诏有司议典礼以金铸抚军之宝授太子启&#之际用之平章政事高琪表乞致仕不允召枢密院官问所以备御之策丁亥以河东南路宣抚使胥鼎为枢密副使权尚书左丞行省于平阳鼎方抗表求退诏勉谕就职因有是命行省左丞相仆散端先亦告老遣太医往镇护视其疾戊子宰臣以皇太子既立服御仪物悉与已受册同今边事未宁请少缓册宝之礼从之戊戌免亲王公主长春节入贺致礼己亥大元兵攻下霍山诸隘甲辰命参知政事李革为修奉太庙使礼部尚书张行信提控修奉社稷权祔肃宗神主于世祖室奉始祖以下神主于随室祭器以瓦代铜献官以公服行事供帐等物并从简约庚戌诏凡死节之臣籍其数立庙致祭壬子任国公玮薨辍朝是月同知观州军州事张开复河间府沧献等州并属县十有三表请赦旁郡胁从之臣又请以宣抚司空名宣&#二百道付之从权署补仍以粮继其军食诏枢密措画三月乙卯以将修太庙遣李革奏告祖宗神主于明俊殿丁巳曲赦中都河北等路议军户给地事乙丑延州刺史温撤可喜上疏言皇太子宜选正人为师保丙寅长春节宋遣使来贺己巳以将修社稷遣太子少保张行信预告沧州经略副使张文破赵福复恩州丙子曲赦辽东路己卯处士王以右谏议大夫复迁中奉大夫翰林学士仍赐诏褒谕庚辰复邢州捷至夏四月己丑陕西行省来报秦州官军破妖贼赵用刘高二之捷遣官鞫单州防御使仆散倬之罪罢其城单州之役癸巳张开奏复清州等十有一城诏迁官两阶赏将士有差甲午改赐皇太子名守绪诏谕陕西路军民丙申河北行省侯挚言比商贩粟渡河官遮籴其什八商遂不行民饥益甚请罢其令从之河南陕西蝗丁酉太白昼见于奎己亥夏人葩俄族都管汪三郎率其蕃户来归以千羊进诏纳之优给其直辛丑侯挚言红袄贼掠临沂费县之境官军败之获其党讯之知其渠贼郝定僭号署官已陷滕兖单诸州莱芜新泰等十余县时道路不通宰臣请谕挚为备仍诏枢密院招捕蔡息行元帅府兵拔木陡关斩首千级甲辰有司言扶风郿县有伤麦五月癸丑朔礼官言太庙既成行都礼虽简约唯以亲行祔享为敬请权不用卤簿仪仗及宫县乐舞从之山东行省上沂州之捷甲寅凤翔及华汝等州蝗辛酉以尚书右丞侯挚行省事于东平己巳来远镇获夏谍者陈岊等知夏人将图临洮巩州窥长安命陕西行省严为之备丙子上将以七月行祔享礼虑时雨有妨诏改用十月夏人修来羌城界河桥元帅右都监完颜赛不遣兵焚之俘馘甚多戊寅京兆同华邓裕汝亳宿泗等州蝗六月戊子诏凡进奉帖及申尚书省枢密院关应密大事私发视者绞误者减二等制书应密者如之壬辰辽西伪瀛王张致遣完颜南合张顽僧上表来归诏授致特进行北京路元帅府事兼本路宣抚使南合同知北京兵马总管府顽僧同知广宁府丙申水星昼见于奎百有一日乃伏癸卯诏有司祈雨丁未河南大蝗伤稼遣官分道捕之罢河北诸路宣抚司更置经略司壬子以旱诏参知政事李革审决京师冤狱秋七月癸丑朔昭义军节度使必兰阿鲁带复威州及获鹿县飞蝗过京师甲寅山东行省槛贼郝定等至京师伏诛乙卯以旱蝗诏中外己未&#减尚食数品及后宫岁给缣帛有差辛酉监察御史陈规上章条陈八事闰月壬午朔日有食之辛卯复深州癸巳翰林学士完颜孛迭进中兴事迹甲午命掌军官举奇才绝力之人提控都副统等官互举其属颁举官赏罚格许功过相除品官及草泽人有才武者举荐升降亦如之庚子诏河南陕西镇防军应荫及纳粟补官者当役如旧候事定乃听赴铨八月甲寅太子少保兼礼部尚书张行信定祔享亲祀之仪以进上嘉纳之三原县僧广惠进僧道纳粟多寡与都副威仪及监寺等格从其言鬻之夏人入安塞堡元帅左监军乌古论庆寿遣军败之壬戌赐张行信宝券二万贯重币十端旌其议礼之当乙亥诏谕中都民命大名招抚使募人持诏以往丙子大元兵攻延安己卯夏人入结耶觜川官军击走之九月辛巳朔大元兵攻防州以签枢密院事永锡为御史大夫领兵赴陕西便宜从事壬辰大元兵攻代州经略使奥屯丑和尚战没以中尉卫完颜奴婢等充贺宋生日使冬十月己未亲王百官奉迎祖宗神主于太庙招射生猎户练习武艺知山径者分屯陕虢要地命元帅左监军必兰阿鲁带守潼关遥授知归德府事完颜仲元军卢氏大元兵攻潼关西安军节度使泥庞古蒲鲁虎战没辛酉上亲行祔享礼甲子祔享礼成赦乙丑诏谕河南官吏军民以赏格募立功之士命参知政事徒单思忠提控镇抚京师移剌周剌阿不屯关陕丙寅诏京师具防城器械多凿坎&#筑垣墙于隙地徙卫绍及镐厉王家属于京师丁卯以奉安社稷遣官预告戊辰命张行信摄太尉奉安社稷礼乐咸杀其数诏吏礼兵工四部尚书董防城之役大元兵徇汝州己巳沿河唯存通报小舟余皆焚之庚午诏宿粮州县屯兵其签民为兵者就署队长以自防遏河南行省胥鼎遣潞州元帅左监军必兰阿鲁带以军一万孟州经略使徒单百家以军五千由便道济河趣关陕自将平阳精兵援京师命枢府督军应之辛未置官领招贤所事命内外官采访有才识勇略能区画防城者具以闻得实超任仍赏举主内负长才不为人所知者听赴招贤所自陈壬申以龙虎卫上将军裴满羊哥知归德府事行枢密院事癸酉诏罢遣有司所拘民间输税车牛以运军士衣粮者甲戌谕附京民尽徙其刍粮入城官储并运之丙子行枢密院知河南府事完颜合打以征兵失应坐诛户部郎中魏琦以没王事官其子己卯议禁京师靡谷近侍以宝券方行恐滞其用不果吏部令史韩希祖陈言曾以战功致身者尽拘京师备用从之十一月庚辰朔增定守御官及军人迁赏格辛巳诏止附京农民自撤其庐舍壬午河东行省胥鼎入援京师用其言以知平阳府王质权元帅左监军同知完颜僧家奴权右监军代镇河东拜鼎为尚书左丞兼枢密副使知归德府完颜伯嘉签枢密院事以完颜合打伏诛诏中外乙酉元帅右都监完颜赛不来献其提控石盏合喜杨干烈等大败夏人于定西之捷命行省视其功赏之大元兵至沔池右副元帅蒲察阿里不孙军溃而逃失其所佩虎符丙戌前临潢府推官权元帅右监军完颜合达率官军老幼自北归国升镇南军节度使进官三阶诏出公帑绵绢付有司偿所括民服以衣军者是夕月晕木星木在奎月在壁己丑定毁防城器具法辛卯诏立功五品以上官赐馔御前六品以下官赐馔近侍局癸巳上谕皇太子京城提控官有以文资充者彼岂知兵其速易之甲午放免诸职官傔从及诸司局射粮兵卒尝选充军者戊戌&#诸州县签籍军民以备土寇华州元帅府复潼关庚子罢在京防城民军遣御史陈规等充河南宣差安抚捕盗官河南路统军使纥石烈扫合以发兵后期坐诛甲辰以尚书工部侍郎和尚等充贺宋正旦使丙午河南行枢密院从坦言其族人道哥愿隶行伍以自效上嘉其忠许之内族承立进所获马&#上曰此军士所得即以予之可也朕安用哉因遍谕诸道将帅后勿复如是十二月辛亥平章政事朮虎高琪加崇进尚书右丞相参知政事李革罢癸亥大元兵攻平阳丙寅皇太子议伐西夏大元兵徇大名府壬申大元兵进自代州神仙横城及平定承天镇诸隘攻太原府宣抚使乌古论礼遣人间道赍矾书至京师告急诏发潞州元帅府平阳河中绛孟宣抚司兵援之乙亥高琪请修南京里城上曰民力已困此役一兴病滋甚矣城虽完固朕亦何能独安此乎兴定元年春正月己卯朔宋遣使来贺癸未宋使朝辞上谓宰臣曰闻息州南境有盗此乃彼界饥民沿淮为乱尔宋人何故攻我高琪请伐之以广疆土上曰朕意不然但能守祖宗所付足矣安事外讨乙未诏中都西京北京等路策论进士及武举人权试于南京东平婆速上京等四路丙申东平行省言调兵以来吏卒因劳进爵多至五品例获封赠及民年七十并该覃恩若人往自陈公私俱费请令本路为制诰&#类赴朝廷以求印署使受命者量输诸物而给之人力不劳兵食少济从之皇子平章政事濮王守纯授世袭东平府路三屯猛安尚书左丞胥鼎进平章政事封莘国公癸卯议减庶官冗员乙巳大元兵攻观州二月戊申朔初用贞佑通宝凡一贯当贞佑宝券千贯己酉命枢密院汰罢软军士谕尚书省用官马给驿传以纾民力庚戌皇后生辰诏百官免贺仍谕旨曰时方多难将来长春节亦免贺礼辛亥以崇进元帅右都监完颜赛不签枢密院事癸丑罢招贤所乙卯皇孙生宣徽请称贺诏无用乐己未大元兵徇忻代诏定州县官虽积阶至三品坐乏军储者听行部决遣壬戌尚书省以军储不继请罢州府学生廪给上曰自古文武并用向在中都设学养士犹未尝废况今日乎其令仍旧给之丙子议置庄献太子庙三月戊寅&#事关刑名当面议之勿听转奏以绛阳军节度使李革知平阳府兼河东南路兵马都总管权参知政事行尚书省壬午定民间收溃军亡马之法及以马送官酬直之格乙酉上宫中见蝗遣官分道督捕仍戒其勿以苛暴扰民庚寅长春节宋遣使来贺辛卯诏罢平阳河中元帅乙未先征山东兵接应苗道润共复中都而石海据真定叛虑为所梗乃集粘割贞郭文振武仙所部精锐与东平军为掎角之势图之己亥大元兵攻新城庚子攻霸州甲辰威州刺史武仙率兵斩石海及其党二百余人降葛仲赵林张立等军尽获海僭拟之物寻进仙权知真定府事夏四月丁未朔以宋岁币不至命乌古论庆寿完颜赛不等经略南边戊申孟州经略司万户宋子玉率所部叛斩关而出经略使从坦等追败之庚戌花帽军作乱于滕州诏山东行省讨之南阳五朵山盗发众至千余人节度副使移剌羊哥出讨遇之方城招之不从乃进击之杀其众殆尽癸丑以安化军节度使完颜权元帅左都监行元帅府事督经略使苗道润进复都城且令和辑河间招抚使移剌铁哥等军铁哥与道润不协互言其有异志故命重臣临镇之戊午单州雨雹伤稼诏遣官劝谕农民改莳秋田官给其种平定州贼阎德用之党阎显杀德用以其众降己未以权参知政事辽东路行省完颜阿里不孙为参知政事行尚书省元帅府于婆速路以权东路宣抚使蒲察五斤权参知政事行尚书省元帅府于上京庚申李革请罢义军总领使副以畀州县尚书省以防秋在迩改法非便姑如旧制州县各司察之甲子元帅完颜赛不破宋兵于信阳使来奏捷乙丑济南泰安滕兖等州贼并起侯挚遣棣州防御使完颜霆讨平之降其壮士二万人老幼五万人完颜赛不复奏败宋军于陇山等处俘馘甚众戊辰太白昼见于井辛未权孟州经略使从坦追贼宋子玉至辉州境上其党邢福杀子玉以众来归壬申以万奴叛逆未殄诏谕辽东诸将完颜赛不军渡淮破光州两关获军实分给将士五月戊寅陕西行省破夏人于大北岔是日捷至丁亥民苑汝济上书陈利害上以示宰臣曰卑贱小人犹能尽言如此有可采者即行之己丑贼宋子玉余党家属悉放归农尚书右丞蒲察移剌都弃官擅赴京师降知河南府事行枢密院兼行六部事壬辰延州原武县雨雹伤稼诏官贷民种改莳癸巳宋人攻颍州焚掠而去戊戌行枢密院兵败宋人于泥河湾又败之樊城县山东行帅府事蒙古纲擅械转运使李秉钧法当决秉钧返詈纲应论赎诏两释之宋人取涟水县癸卯兰州水军千户李平等苦提控蒲察燕京贪暴杀之构夏人以叛胁其徒张扆俱行扆以计尽获之陕西行省便宜迁扆官四阶授同知兰州事赏士卒有差以其事上闻甲辰大元兵下沔城县军官任福死之丙午定河北求仕官渡河之法曾经总兵者白枢密院余验据听渡行枢密院事乌古论庆寿南伐还奏不以实诏鞫之六月己酉苗道润表归国人李琛复以众叛琛亦表道润异谋诏山东行省察之修潼关遣中使持诏及暑药劳夫匠权参知政事张行信进参知政事庚戌诏捕治辽东受伪署官家属得按察使高礼妻子皆戮之壬子制鄜坊丹州四品以下州县官视环庆例以二十月终更甲寅招抚使唯宏言彰德府守臣擅徙民山寨避兵上曰难保之城守之何益徒伤吾民尔勿治乙卯显宗忌日谒奠于启庆宫丙辰诏枢密院遣经历官分谕行院严兵利器以守冲要仍禁饮宴违以军律论宋人合土寇攻东海境戊午以宋遣兵数犯境及岁币不至诏谕沿边罪宋己未诏凡上书人其言已采用者上其姓名辛酉以进士朱盖草泽人李维岳论议可取诏给八贯石俸乙丑设潼关使副及三门集津提举官尚书左丞相兼都元帅仆散端薨辍朝置南京流泉务辽东行省遣使来上正月中败契丹之捷秋七月丙子朔日有食之辛巳宋人围泗州壬午围灵壁县癸未隩州振威军万户马宽逐其刺史李策据城叛遣使招之乃降已而复谋变州吏擒戮之夷其族甲申诏谕辽东诸路乙酉宋人袭破东海县丙申置提举仓场使副癸卯太社坛产嘉禾一茎十有五穗甲辰夏人犯黄鹤岔官军败之乙巳初置集贤院知院事同知院事等官宋人及土寇攻海州经略使击破其众夏人围羊狼寨帅府发诸镇兵击走之八月戊申陕西行省报木波贼犯洮州败绩遁去木星昼见于昴六十有七日乃伏己酉海州经略司表官军与宋人战石湫南战涟水县战中土桥宋兵败绩壬子削御史大夫永锡官爵有司论失律当斩上以近族特贳其死癸丑宋人攻确山县为官军所败诏谕国内军士使知宋人渝盟之故仍命大臣议其事乙卯集贤院谘议官朱盖上书陈御敌三策壬戌海州经略使阿不罕奴失剌败宋人于其境提控李元与宋人战屡捷多所俘获徙栏通渡经略司于黄陵堈乙丑制增定擒捕逃军赏格及居停人罪丙寅左司谏仆散毅夫乞更开封府号赐美名以尉氏县为刺郡睢州为防御使与郑延二州左右前后辅京师上曰山陵在中都朕岂乐久居此乎遂止癸酉太祖忌日谒奠于启庆宫甲戌元帅右都监承裔遣其部将纳兰记僧等合葩俄族都管尼庞古以兵掩袭瓜余族诸蕃帐屡破之斩馘士卒擒其首领俘获人畜甚多是日捷至九月丁丑更定监察御史失察法以元帅左监军必兰阿鲁带权参知政事行省于益都戊寅夏人犯绥德之克戎寨都统罗世晖逆击却之己卯蔡州帅府侦宋人将窥息州以轻兵诱其进别以锐师邀击之掳其将沈俊壬午以改元兴定赦国内甲申罢规运所设行六部辛卯大元兵徇隰州及汾西县癸巳攻沁州辽东行省完颜阿里不孙为叛人伯德胡土所杀月犯东井西扇北第二星乙未大元兵攻太原庚子上谓宰臣曰朕闻百姓流亡逋赋皆配见户人何以堪又添征军须钱太多亡者讵肯复业其并议除之宰臣请命行部官阅实蠲贷已贷纳者给以恩例或除他役或减本户杂征四之一上曰朕于此事未尝去怀其亟行之十二月甲辰朔大元兵攻潞州都统马甫死之戊申即墨移风寨于大舶中得日本国太宰府民七十二人因籴遇风飘至中国有司覆验无他诏给以粮俾还本国庚戌元帅左监军蒲察五斤进右副元帅权参知政事充辽东行省是日大元兵平益都府辛亥陕西行省胥鼎谏伐宋不报甲寅海州经略使报提控韩璧败宋人于盐仓己未大元兵复攻沂州官民弃城遁辛酉下密州节度使完颜死之壬戌侯挚兼三司使庚午免逃户复业者差赋二年春正月乙亥诏议赈恤辛巳&#南征将帅所至毋纵杀掠壬午宋人攻淮北唐州元帅府击败之获统领李雄韬陈皋以归癸未近侍局副使讹可遣使报南师之捷乙酉陕西行省获归国人言大元兵围夏王城李遵顼命其子居守而出走西凉诏谕诸帅府明斥候严守备戊子唐邓元帅完颜赛不报连破宋人之捷宋人攻泗州又战却之二月癸卯宋人侵青口行枢密院遣兵败之甲辰免中京嵩汝等州逋租谕胥鼎克宋散关可保则保不可保则焚毁而还定奴婢救主法丙午讹可败宋人于防山纥石烈桓端亦遣使来上光州信阳之捷庚戌海州经略败宋兵于朐山表请继其军储督东平帅府发兵护送资粮以应之许州长社县何冕等谋反伏诛辛亥张行信出为彰化军节度使兼泾州管内观察使壬子御史以北兵退请汰各处行枢密院元帅府冗官尚书以为非便上从尚书言仍旧制完颜赛不报枣阳之捷癸丑完颜阿邻报皂郊堡之捷丁巳寿州行枢密院破宋人高柳桥水寨夷其寨而还壬戌讹可遣兵拔宋栅棋盘岭又破其众于裴家庄寒山岭龙门关等处得粟二千余石乙丑谕枢密曰中京商虢诸州军人愿耕屯田比括地授之闻徐宿军独不愿受意谓予田必绝其廪给也朕肯尔邪其以朕意晓之丙寅谕尚书省曰闻中都纳粟官多为吏部缴驳殊不知方阙乏时利害为如何又立功战阵人必责保官若辈皆义军白丁岂识职官苟文牒可信即当与之至若在都时规运薪炭入城者朕尝植恩授以官此岂容伪而间亦为所沮格其悉谕之勿复若是纥石烈牙吾塔破宋人于盱眙军上俘获之数己巳以侯挚行省河北兼行三司安抚司事三月庚辰尚书集文资官杂议进士之选诏依泰和例行之癸未讹可败宋人于光化军甲申长春节戊子谕宰臣曰旧制廷试进士日晡后出宫近欲复旧恐能文而思迟者不得尽其才其令日没乃出以御史中丞把胡鲁为参知政事陕西行六部尚书杨贞削五官累杖一百七十解职讹可表言官军自桐柏入宋境所向多克捷癸巳宋人争皂郊堡击官军军溃主将完颜阿邻战没丙申更定京城捕告强盗官赏制辛丑上京行省蒲察五斤表左监军哥不霭诬防州宣抚副使纥石烈按敦将叛而杀之事下尚书省宰臣以为按敦之死徐议恤典哥不霭亦姑牢笼使之上勉从其言夏四月壬寅朔蒲察五斤表辽东便宜阿里不孙贷粮高丽不应辄以兵掠其境上命五斤遣人以诏往谕高丽使知兴兵非上国意乙巳诏河南路行总管府节镇以上官充宣差捕盗使以防御刺史以上长贰官及世袭猛安之才武者为之副又命濮王府尉完颜毛良虎为宣差提控以巡督之是日曲赦辽东等路以户部尚书夹谷必兰为翰林学士承旨权参知政事行省于辽东丁未承裔败宋人于皂郊堡庚戌御史劾集贤院谘议官李维岳本中山府无极县进士赵孝选家奴乞正其事上曰国家用人奚择贵贱命以官银五十两赎放为良任使仍旧壬子遣侍御史完颜素阑近侍局副使讹可同赴辽东察访叛贼万奴事体行省侯挚督兵复密州提控朱琛复高密县癸丑完颜素阑请宣谕高丽复开互市从之乙卯特赐武举温迪罕缴住以下一百四十人及第丁巳陕西行省兵破宋鸡公山取和州成州至河池县黑谷关守者皆遁前后获粮九万斛钱数千万军实不可胜计戊午红袄贼犯徐邳行枢密院兵大破之己未阿里不孙自潼关之败失其所在变姓名匿居柘城为御史觉察系其家属将穷治之乃遣子上书诣吏待罪台臣力请诛之以惩不忠上卒赦其罪谕以自效癸亥遣重臣审理京师冤狱丁卯河南诸郡蝗临洮路报败宋人之捷东平行省败黑旗贼拔胶西县渠贼李全来援并破之戊辰河北行省败红袄贼进至密州降伪将校数十人士卒七百人悉复其业五月辛未朔凤翔元帅完颜闾山破宋人部落埚香炉堡诸屯甲戌招抚副使黄槶阿鲁荅袭破李全于莒州及日照县之南三道击之追奔四十里丙子夏人自葭州入鄜延元帅承立遣兵败之马吉峰是日捷至诏遣官督捕河南诸路蝗辛巳策论词赋经义进士及武举人入见赐诰命章服莱州民曲贵杀节度经略使内族转奴自称元帅构宋人据城叛山东招抚司遣提控王庭玉招抚副使黄槶阿鲁荅等讨平之斩伪统制白珍及牙校数十人生擒贵及伪节度使吕忠等十余人诛之乃命庭玉保莱朱琛保密阿鲁荅保宁海以安辑其民丙戌陕西行省言四月中巩州行元帅承裔遣提控乌古论长寿纳兰记僧分道伐宋长寿出盐川镇记僧出铁城堡皆克捷而还辛卯寿州行枢密院南城军攻辛城镇一军趣史河与宋人战胜之壬辰河北行省复黄县乙未第凤翔秦巩三道南征将士功各迁其官丙申增随朝官及诸承应人俸戊戌陕西行省连报承裔等入宋境之捷己亥大元兵徇锦州元帅刘仲亨死之庚子陕州群狼伤百余人立赏募人捕杀六月甲辰枢密院言诸道表称大元集兵应州飞将分道南下观其意不在河北而在陕西河东各路义士土兵蕃汉弓箭手宜于农隙教阅以备缓急东平单州冲要豫徙其农民粮畜置可守之城修近城水寨因以为固潼谷远连商虢宜令两帅府选官按视厄塞又言贾瑀等刺杀苗道润乞治瑀等专杀之罪余州郡各以正职授头目使分治一方上谕之曰道润之众亟收集之瑀等是非未明姑置勿问诸头目各制一方利害至重更审处之石州贼冯天羽众数千据临泉县为乱帅府命将讨捕之为贼所败旁郡县将谋应之州刺史纥石烈公顺赴以兵天羽等数十人迎降公顺杀之余贼走保积翠山遣将王九思攻之不下诏国史院编修官马季良持诰&#金币往招之比至九思先破栅杀贼二千余人复走险已而其党安国用等诣季良降者五千余人就署国用同知孟州防御使事以次迁擢有差分其众于绛霍间丁未以参知政事把胡鲁权左副元帅与平章政事胥鼎协力防秋己酉苗道润所部军请隶潞州元帅府诏河北行省审处之壬子红袄贼犯沂州官军败之追至白里港都提控齐信没于阵有司议赠恤丙辰遣监察御史粘割梭失往河中绛解等郡同守土官商度可保城池丁巳上以久旱谕宰臣治京狱冤因及京城小民中纳石炭既给其价御史劾以过请官钱并系之狱有论至极刑者欲悉从宽宥何如高琪对不然遂止壬戌御史言户部员外郎臧伯升供亿息州偶遇官军战胜亦冒迁一官乞论其罪上曰军前如此者何止伯升今遽见罪余皆不安且诘所从来势连及帅府多故之秋岂为一官遂忘大计但令厘正之癸亥遣高汝砺徒单思忠祷雨秋七月庚午朔日有食之辛未诏赏南伐将士有差夏人犯龛谷提控夹谷瑞及其副赵防击走之甲戌以旱灾诏中外己卯遣官望祀岳镇海渎于北郊享太庙祭太社太稷祭九宫贵神于东郊以祷雨遣太子太保阿不罕德刚礼部尚书杨云翼分道审理冤狱癸未大雨太子亲王百官表请御正殿复常膳庚寅择明干官提控铨选无违失者与升擢令译史不任事者验已历俸月放满别选能者甲午夏人复犯龛谷夹谷瑞大破之用点检承元言遣官诣诸道选寄居守阙丁忧官及亲军入仕才堪总兵者得一百六人付枢密任使八月庚子朔江北行省以苗道润军隶涿州刺史李瘸驴副以张甫张柔戊申&#亲军百户以下授职待阙者给本俸仍充役俟当赴任遣之己酉诏河北行省完颜霆进军援山东招抚使田琢自今将士立功听琢先赏以闻大元遣木华里等帅步骑数万自太和岭徇河东乙卯大元兵收代州辛酉棣州提控纥石烈丑汉讨贼张聚大破其众复滨棣二州奸人李宜伏诛复禁北归民渡河戊辰大元兵收隰州九月乙亥下太原府元帅左监军兼知枢府事乌古论德升死之丙戌谕皇太子曰军务之速动关机会悉从中覆则或稽缓自今有当亟行者先行后闻以户部尚书纳合蒲剌都为元帅右监军行元帅府事于潞州戊子置秦关等处九守御使命完颜蒲察等分戍诸厄议迁海州侯挚言不便止大元兵徇汾州节度使兀颜讹出虎死之庚寅李全破密州执招抚副使黄槶阿鲁荅同知节度使夹谷寺家奴辛卯大元兵下孝义县乙未设随处行六部官以京府节镇长官充尚书次侍郎郎中员外郎防刺长官侍郎次郎中员外郎主事勾当官听所属任使州府官并充劝农事防刺长官及京府节镇同知以下充副使丙申李全破寿光县冬十月甲辰李全破邹平县戊申破临朐县己酉大元兵徇绛潞壬子攻平阳提控郭用死之癸丑下平阳知府事权参知政事行尚书省李革及从坦死之甲寅权平定州刺史范铎以弃城伏诛招诸部录囚官凡坐军期者皆奏谳山东路转运副使兼同知沂州防御使程戬及邳州副提控王汝霖等通宋人为变伏诛宋人攻涟水县提控刘瑛败之丁巳大元兵攻泽州戊午尚书省言获奸细叛亡率多僧道诏沿边诸州唯本处受度听依旧居止来自河北山东遣入内郡讥其出入己未李全据安丘提控王政屯昌乐俟王庭玉兵同进讨宣差太府少监伯德玩擅率政兵攻全为全所败提控王显死焉田琢上言乞正玩罪癸亥月犯轩辕左角之少民星甲子诏河东北路忻代宁化东胜诸州并受岚州帅府节制十一月庚午大赦庚辰御登贤门召致政旧臣赐食访以时政得失辛巳以行元帅府纥石烈桓端权签枢密院事行院于徐州权右都监讹可行元帅府事于息州甲申河东南路隰吉等州听绛州元帅府节制大元兵收潞州元帅右监军纳合蒲剌都参议官修起居注王良臣死之戊子龛谷提控夹谷瑞败夏人于质孤保河北行省报海州之捷壬辰定经兵州县职官子孙非本贯理荫及过期不荫等格丙申大元兵下太原之韩村寨定京师失火法十二月己亥朔以御史中丞完颜伯嘉权参知政事元帅左监军行河中府尚书省元帅府控制河东南北路便宜从事升绛州为晋安府总管河东南路兵降平阳为散府辛丑签枢密院事蒲察移剌都伏诛壬寅前山东西路转运使致仕移剌福僧上章言时事癸卯诏大理卿温迪罕达权同签枢密院事行院于许州甲辰以诛移剌都诏中外乙巳命徒单思忠祈雪已而大雪甲寅以开封府治中吕子羽等使宋讲和红袄贼攻彭城之胡村寨徐州兵讨败之乙卯以礼部侍郎抹捻胡鲁剌为汾阳军节度使权元帅右监军岚州元帅古里甲完复河东丁巳籍濒河埽兵癸亥尚书省言枢密掌天下兵皇太子抚军而诸道又设行院其有功及失律者须白院启东宫至于奏可然后诛赏有司但奉行而已自今军中号令关赏罚者皆明注诏旨教令毋容军司售其奸欺上从之以枢密副使驸马都尉仆散安贞为左副元帅权参知政事行尚书省元帅府事伐宋甲子上谕旨有司京师丐食死于祁寒朕甚悯之给以后苑竹木令居获燠所三年春正月庚午吕子羽至淮宋人不纳而还诏伐宋丙子税民种地亩议行均输壬寅&#和市边城军需无至配民定镇戍征行军官减资历月日格壬午大雪上闻东掖有撤瓦声问左右知为丁夫葺器物库庑舍上恻然谕主者曰雪寒役人不休可乎姑止之丙戌纥石烈牙吾塔上濠州香山村之捷丁亥谕宣徽皇后生日免百官贺壬辰以大元兵已定太原河北事势非复向日集百官议备御长久之计伐宋捷至上谓侍臣曰此事岂得已哉近日遣使实欲讲和彼既不从安得不用兵也免单丁民户月输军需钱甲午有司请立价以买南征军士所获马上恐失众心因至败事不听乙未&#尚书省自今六部&#议常事但可再送不得趣召辨正余应入法寺定断而再送犹未当者具以闻下吏治之宰相执政以下皆不得召部寺官部寺官亦不得诣省犯者论违制丁酉邓州元帅府提控娄室有罪减死削爵二月庚子上与太子谋南征帅不得其人叹曰天下之广缓急无可使者朕安得不忧纥石烈牙吾塔败宋人于滁甲辰胥鼎言军中诛赏近制须闻朝廷赏由中出示恩有归可部分失律主将不得即治其罪不可诏尚书枢密杂议宰臣请城守野战将校有罪从七品以下许便宜决罚余悉奏裁上曰七品以下纔令治之将权太轻或至误事自今四品以下听决乙巳攻宋光山县俘其统制蔡从定等光州以兵来援复败之内午上谓宰臣江淮之人号称选&#然官军攻蔓菁其众困甚胁之使降无一肯从者我家河朔州郡一遇北警往往出降此何理也丁未&#凡立功将士有居丧者特起复迁授戊申拔宋小江寨杀其统制王大蓬己酉取宋武休关庚戌元帅右都监承立以绥德保安之境各获夏人统军司文移来上其辞虽涉不逊而皆有保境息民之言诏尚书省议之宰臣言镇戎灵平等镇近耗夏人数犯疆场此文正缓我尔宜严备御以破奸计上然其言又曰顷近侍还自陕西谓白撒已得凤州如得武休关将遂取蜀朕意殊不然假令得之亦何可守此举盖为宋人渝盟初岂贪其土地邪朕重惜生灵唯和议早成为佳尔高汝砺乞致仕优诏不允甲寅诏陕西行省从七品以下官许注拟有罪许决罚丁忧待阙随宜任使军官徒以上罪及军事怠慢者巡按御史治之己未行省安贞入宋境破梁县等军擒统制李申之右副元帅完颜赛不左都监牙吾塔白石关平山寨之捷俱至三月丁卯朔陕西兵破宋虎头关取兴元洋州捷至上大悦庚午破宋人于七口仓甲戌高丽先请朝贡因遣使抚谕之使还表言道路不通俟平定后议通款命行省姑示羁縻勿绝其好戊寅蔡州行元帅府右都监完颜合达破宋人于海林关擒统制张时己卯长春节免朝贺提控奥屯吾里不败宋人于上津县军还至濠州宋人来拒牙吾塔击走之乙酉河南路节镇以上立军器库设使副各一员防剌郡设都监同监各一员完颜合达败宋人于马岭堡丙戌行省安贞破宋人于石堌山己丑追赐皇后父太尉汴国公彦昌姓温敦庚寅攻宋麻城县拔之获其令张倜等辛卯行省安贞破宋兵于涂山壬辰赛不败宋兵于老口镇又败宋人于石鹘崖甲午录用罪废官副元帅蒲察阿里不孙御史大夫永锡等七十人诏太原等路州县阙正授官令民推其所爱为长从行省量与职任及运解盐入陕西以济调度命胥鼎兼领其事闰三月丙申朔申明屠宰牛罪律以雄霸以东付权中都经略李瘸驴易州以西付权中都西路经略靖安民治之遥授金安军节度使完颜和尚故行军副提控夹古吾典皆除名庚子皇子平章政事濮王守纯进封英王壬寅叛贼王公喜构宋人取沂州甲辰以沂国公主薨辍朝丙午给空名宣&#及金银符付岚州帅古里甲许便宜迁注以招胁从丁未谕枢密院议晋安东平河中诸郡备兵之策庚戌行省左副元帅仆散安贞至自军前入见于仁安殿辛亥少府少监粘割梭失言利害七事甲寅以南伐师还罢南边州郡籍民为兵者戊午夏人破葭州之通秦寨刺史纥石烈王家奴战没壬戌治书侍御史蒲鲁虎上书请选太子师傅甲子胥鼎等各迁官赏南伐之功夏四月丙寅朔裕宿等州置元帅府选陕西步骑精锐六千人实京兆戊辰选精锐六万分屯平凉泾邠干耀等州庚午以秦州防御使女奚烈古里间行元帅府于平凉罢募民运解盐筑京师里城命侯挚董役高琪总监之甲戌以知临洮府事石盏合喜为元帅左都监行元帅府事于巩州壬午遣近侍四人巡视筑城丁夫时其饮食听其更休督吏惨酷悉禁止之癸未陕西黑风昼起有声如雷地大震甲申诏河北州县官止令土著推其所爱者充朝廷已授者别议任使乙酉夏人据通秦寨提控纳合买住击败之己丑林州都统霍成以疑贰诬杀降人论罪当死元帅惟良不欲以杀敌人诛边将请宽其罚仍请立护送降民赏格以杜后患上为之赦成而命有司班赏格焉护送十人以上至者迁一官不及者每名赏钱二百缗五十人以上两官百人以上两官杂班任使庚寅以时暑诏朝臣四日一奏事高汝砺请备防秋之粮宜及年丰于河南州郡验直立式募民入粟上与议定其法而行之同提举榷货司王三锡请榷油税可入银数万两高琪主之众以为不便遂止辛卯夏人犯通秦寨元帅完颜合达出兵安塞堡以捣其巢至隆州夏人逆战官军击之众溃进薄城俄陷其西南隅会日暮还壬辰以同知平阳府事胡天作充便宜招抚使五月乙未朔凤翔元帅府遣兵败宋人于黄牛等堡壬子太白昼见于参六月甲子朔时暑给修城夫病者药饵遣谕元帅合达曰以卿干局故有唐邓之委或有侵轶战退不宜远追第固吾圉以骠骑上将军河南路统军使石盏女鲁欢为元帅右都监行平凉元帅府事诏赴辽东等处行省给银符及空名宣&#听便宜处置壬申制沿河戍兵逃亡罪并同征行军人例诏御史中丞完颜伯嘉行枢密院于许州甲戌定防秋将校击球饮燕之罚李全寇日照博兴纥石烈万奴败之寇即墨完颜僧寿又败之复莱州戊寅诏陕西签军如河南例曲赦河东南北路丁亥命防御使徒单福定等帅所部义军与沂州民老幼尽徙于邳戊子辽州总领提控唐括狗儿帅师复太原府平凉等处地震诏右司谏郭着抚谕其军民秋七月丁酉籍邳海等州义军及胁从归国而充军者人给地三十亩有力者五十亩仍蠲差税日支粮二升号决胜军戊戌上进枢密臣僚谕之曰里城久未毕功尚书欲增调民朕虑妨农况粮储不继将若之何盍改图之枢臣言是役之兴实为大计今功已过半偶值霖潦成功差迟尚书议增丁夫势必验口不令妨业比及防秋当告成矣上曰卿等善为计画无贻朕忧庚子以地震曲赦陕西路甲辰置东西南三路行三司乙卯曲赦山东西路丁巳遣徒单思忠以地震祭地祇于上清宫八月丙寅补阙许古等削官解职丁卯木星犯舆鬼东南星戊辰遣礼部尚书杨云翼祭社稷翰林侍读学士赵秉文祭后土于河中府西京行三司李复亨言汝邓冶铁河南北食盐之利木星昼见于柳百有九日乃灭壬申上&#台臣朕处分尚书事或至数日不奉行及再问则巧饰次第以对大臣容有遗忘左右司玩弛台臣当纠今后复尔并罪卿等乃定御史上下半月勾检省中制&#文字大元兵下武州军事判官郭秀死之丁丑缓在京差徭中山治中王善杀权知府事李仲等以叛大元兵下合河县县令乔天翼等死之乙酉命枢密遣官简岭外诸军之武健者养之彰德邢洺卫浚怀孟等城弱者罢遣戊子&#侯挚谕三司行部官劝民种麦无种粒者贷之九月甲午诏单州经略使完颜仲屯宿州与右都监纥石烈德同行帅府事丙申唐州从宜夹谷天成败宋人于桐柏丁酉尚书省请申命侯挚广营积贮上不许曰征敛已多今更规画不过复取于民尔防秋稍缓当量减戍兵用度幸足何至是邪甲辰大元兵徇东胜州节度使伯德窊哥死之庚戌命行省胥鼎领兵赴河中壬子真定招抚使武仙请给金银符赏有功从之沿河造战舰付行院帅府冬十月癸亥朔定保举县令能否升黜举主制乙丑用蒙古纲言招集义军各置都统副统等官如贞佑三年制平凉府先以地震被命醮祭方行事庆云见以图来上遣官覆验得实是日百官奉表称贺丁卯以完颜开权元帅左都监郭文振权右都监并行元帅府事谋复太原壬申定赃吏计罪以银为则癸酉以庆云遣官告太庙甲戌以庆云诏国内己卯大元兵次单州境诏诸路民应迁避兵而不欲者亟遣人以利害晓之癸未里城毕功百官称贺宴宰臣便殿迁右丞挚官一阶赐右丞相琪左丞汝砺参知政事思忠金鼎各一重币三是役上虑扰民募人能致甓五十万者迁一官百万仍升一等平阳判官完颜阿剌左厢讥察霍定和发宋蔡京故居得二百万有奇准格迁赏甲申宰臣请以里城之功建碑会朝门从之丁亥大元兵屯绵上壬辰命有司葺闲舍给薪米以济贫民期明年二月罢俟时平则赡之以为常十一月癸巳朔前岚州仓使张佑自夏国来归以枢密副使仆散安贞同签院事讹可行院事于河北乙未以官驴借朝士之无马者乘之仍给刍豆己亥大元兵徇彰德府辛丑诏朝官七品外路六品以上官二岁举县令一人户部令史苏唐催租封丘期限迫促民有生刈禾输租者上闻之遣吏按问杖唐五十县令高希隆减二等尚书以希隆罚轻上曰使臣至外路自非至刚者孰能不从其依前诏甲寅徐州总领纳合六哥大破红袄贼于狄山礼部郎中抹捻胡鲁剌上疏言时事丁巳右丞相高琪下岳泰安军副使张天翼为贼张林所执以归宋絷之楚州至是逃归授睢州刺史超两官进职一等戊午大元兵平晋安府行元帅府事工部尚书粘割贞死之十二月诛高琪四年春正月壬辰朔诏免朝丙申金安军节度使行元帅府事古里甲石伦除名丁酉大元兵下好义堡霍州刺史移剌阿里合等死之诏赠官有差庚戌宋步骑十余万围邓州闻援军至夜焚营去招抚副使朮虎移剌荅追及之夺其俘还壬子昼晦有顷大雷电雨以风癸丑户部侍郎张师鲁上书请遣骑兵数千及春淮蜀并进以挠宋丙辰以武仙遥领中京留守进官一阶三月辛丑议迁睢州治书侍御史蒲鲁虎奉诏相视京东城池还言勿迁便乃止癸卯长春节诏免朝乙巳林州元帅惟良擒叛人单仲李俊诛之降其党卢广己酉以吏部尚书李复亨参知政事南京兵马使朮甲赛也行怀孟帅府事辛亥进平章政事高汝砺为尚书右丞相监修国史封寿国公参知政事李复亨兼修国史平章政事陕西行尚书省胥鼎进封温国公致仕壬子红袄贼于忙儿袭据海州经略使完颜陈儿以兵击败忙儿复取之甲寅木星犯鬼宿积尸气夏四月庚申朔诏御史中丞完颜伯嘉提控防城事癸亥安武军节度使柴茂破红袄贼于枣强祁州经略使段增顺破叛贼甄全于唐县夏人犯边元帅石盏合喜破之乙丑以彰德卫辉滑浚诸州隶河南路转运司以河南路转运司为都转运视中都增置官吏戊辰禘于太庙大元遣赵瑞以兵攻孟州提控鲁德王安复大名府以参知政事把胡鲁权尚书右丞左副元帅元帅左都监承立为右监军权参知政事同行尚书省元帅府于京兆庚辰东平元帅府总领提控蒲察山儿破红袄贼于聊城壬午命六部捡法以法状亲白部官听其面议大理寺如之五月壬辰定二品至三品立功迁官格癸巳红袄贼寇乐陵监山横海节度使王福连击败之张聚来寇又败之甲午上击鞠于临武殿丙申以时暑免常朝四日一奏事丁酉谕工部暑月停工役癸卯大元兵徇隩州丙辰大元兵徇兖州泰定军节度使完颜畏可死之六月丙寅遣人招张柔丁卯诏减监察御史四员戊辰山东民侨居者募壮士五百人益东莒公燕宁军月犯土星己巳太白昼见于张百八十有四日乃伏甲戌制诸仓场库院巡护军受提举仓场司及监支纳官弹压京畿不雨&#有司阅狱杂犯死罪以下皆释之丁丑大元遣杨在攻下大名又攻开州及东明长垣等县己卯祈雨庚辰宋人方子忻来归有司处之郑州上曰吾民奔宋者彼例衣食之彼来归者不善视之或复逃归漏泄机事命增子忻廪给有司优遇之元帅右监军权参知政事承立上封事秋七月辛卯宋人及红袄贼犯河朔诸郡皆降独沧州经略使王福固守会益都贼张林来攻福乃叛降林帅府请讨之是日雨癸丑林州行元帅府遣总领严禄等讨红袄贼于彰德府生擒伪安抚使王九诏参知政事李复亨为宣慰使御史中丞完颜伯嘉副之循行郡县劭农以乌古论仲端等使大元八月戊午朔严实戍江王赟据济南山东招抚高居实遣人招严实于青崖寨获其款以闻李全犯东平府监军王庭玉败之擒其伪安化军节度使张林庚申高阳公张甫请增兵守冀州上谕枢密颍州民渡淮为宋军者凡十村可追索主者惩一二以诫其余庚午&#掌兵官不听举县令夏人陷会州刺史乌古论世显降甲戌陕西行省报龛谷败夏人之捷乙亥上谕宰臣河南水灾唐邓尢甚其被灾州县已除其租余顺成之方止责正供和籴杂征并免仍自今岁九月始停周岁桑皮故纸折输流民佃荒田者如上优免丙子陕西行省与夏人议和戊寅定选补亲军法己卯罢葭州招抚司壬午陕西路行省承裔报定西州之捷丙戌以随路诸军户徙河南京东西南路各设检察使副恒山公武仙降大元九月戊子诏遣官于河南陕西选亲军辛卯进章宗实录戊戌大元木华里屯军真定置总领元帅府于归德以寿州陈留两镇兵属之庚子夏人入定西州壬寅宋人屯皂郊堡行军提控完颜益都击败之大元遣塔忽等来癸卯夏人来侵甲辰滕州招捕提控夏义勇讨红袄贼败之乙巳诏参知政事李复亨提控刍粮事己酉夏人陷西宁州尚书省都事仆散奴失不坐诛驸马都尉徒单寿春夺官一阶杖六十癸丑更定安泊逃亡出征军人罪及捕获赏格甲寅宋人出秦州及夏人来侵丙辰巩州行元帅府事石盏合喜报定西州之捷冬十月壬戌大元遣蒙古塔忽讹里剌等来己卯陕西东路行省报绥德州之捷泗州元帅府言红袄贼一月四入寇掠人畜而去庚辰上击鞠于临武殿辛巳授红袄贼时青滕阳公本处兵马总领元帅兼宣抚癸未京西山寨各设守御使副令本路帅府总之谕陕西行省图复会州上击鞠于临武殿十一月丁亥朔免越王永功朔望朝参易水公靖安民为其下所杀戊子黄陵堈经略使乌古论石虎等以战阵失律伏诛壬辰木星昼见于翼积六十有七日伏夜又犯灵台第一星甲午河南水遣官劝课更浮山县名忠孝戊戌诏复卫绍王王爵仍加开府仪同三司壬寅山东东路军户徙许州命行东平总管府治之判官一人分司临颍乙巳诏柴茂权元帅左都监盖仁贵摄右都监同行元帅府于真定是月大元木华里国王以兵围东平十二月甲戌祈雪礼部郎中权左司谏抹捻胡鲁剌上封事戊寅诏军官许月击鞠者三次以习武事庚辰腊享于太庙乙酉镇南军节度使温迪罕思敬上书言钱币税赋二事五年春正月丙戌朔免朝丁亥世宗忌日谒奠于启庆宫戊子拓南京诸河逋户旧耕官田给军户壬辰议御西夏及征南事谕皇太子以东平御敌方略甲午谕枢密院南伐事更当评议其便撰故卫王事迹如海陵庶人例丁酉大元兵攻天并关戊戌宋人袭泗州西城提控王禄死之辛丑太白昼见于牛二百三十有二日伏乙巳诏诸道兵集蔡州己酉伐宋庚戌山东行省报东平之捷二月丙辰朔置招抚司于单州曲赦东平府庚申下诏伐宋以内族惟弼权同签枢密院事行院于中京斡勒合打权元帅府右都监行元帅府于蔡息纳合降福权签枢密院事行院于宿州孛朮鲁达阿权元帅右都监完颜讹论副右都监行元帅府于唐邓戊辰罢怀州行元帅府复置招抚司与孟州经略司并受中京行枢密院节制辛未仆散安贞以兵出息州破宋人于净居山寺拔黄土关癸酉以旱灾曲赦河南路丙子禁京城兵器元帅纥石烈牙吾塔破宋兵复泗州进逼濠州至涡口乏粮而还西城癸未以旱灾诏中外三月丙戌朔上御仁安殿祈雨仍望祭于北郊庚寅宋人围唐邓行元帅府事完颜讹论力战却之前邓州千户孛朮鲁毛良虎自拔归国讹论便宜迁其官三阶授同知唐州事乞正授以示信从之乙未罢河南路行三司丙申参知政事徒单思忠进尚书右丞兼修国史以太子詹事仆散毅夫为参知政事谕宰臣曰今奉御奉职多不留心采访外事闻章宗时近侍人秩满以所采事定升降今亦宜预为考核之法以激劝之戊戌长春节免朝己亥夏因叛人窦赵儿之招入据来羌城孛朮鲁合住以重赏诱胁从人为内应督兵急攻城拔之省试经义进士考官于常额外多放乔松等十余人有司奏请驳放上已允寻复遣谕松等曰汝等中选而复黜不能无动于心方今久旱恐伤和气今特恩放汝矣庚子赐林州行元帅府经历官康琚进士及第琚以武阶乞赴廷试故有是命丙午以旱筑坛祀雷雨师壬子雨四月己未山东行省蒙古纲言东莒公燕宁战败而死宁所居天胜寨据险宁亡众无所归变在朝夕权署其提控孙邦佐为招抚使黄掴兀也为总领以抚其众遣使请命&#有司议之辛酉祷雨于太庙丙寅仆散安贞破宋黄蕲等州壬申俘宋宗室男女七十余口献于京师癸酉诏亲军中武举第而授职需次者仍执旧役廪给循常阙至发遣辛巳监察御史刘从益以弹劾失当夺官一阶罢之诏定进士中下甲及监官散阶至明威者举充县令法五月甲申朔日有食之戊戌宋人据楚丘官军复之庚子纳兰记僧伏诛告人赵锐升职四等壬寅陕西元帅完颜赛不遣使来献晋安平阳之捷方议其赏御史乌古论胡鲁劾其纵将士掳掠不副主上除乱救民之意乞正其罪上以赛不有功诏勿问赏议亦寝癸卯唐州守将讹论为元帅赛不犹子与宋人战唐州境上为宋人所败死者七百余人匿之而以捷闻御史纳兰发其事上以赛不故亦不之罪而以是意谕之乃称纳兰敢言录其功付有司秩满考最癸丑东平内徙命蒙古纲行省于邳州王庭玉行帅府于黄陵堈六月甲寅朔尚书省奏驸马都尉安贞反状上阅奏虑其不实谓平章政事英王守纯曰国家诛一大臣必合天下后世公议其令覆按之乙丑遣使谕晋阳公郭文振上党公完颜开各守疆土同心济难毋以细故启衅端误国事戊寅仆散安贞坐谋反并其三子皆伏诛己卯越王永功薨庚辰辍朝壬午上亲奠于殡所秋七月己亥义勇军叛据砀山县庚子诏增给徐州清口等处戍兵衣粮己酉砀山贼夜袭永城县行军副总领高琬败之命蒙古纲并力讨捕辛亥单州招抚刘琼乞移河南粮济其车诏给之八月壬子朔罢黄陵堈招抚司上谕尚书省砀山叛军家属囚归德旬余不给粮恐伤其生宰臣奏已给之矣又谕枢密河北艰食民欲南来者日益多速令渡之毋致殍死癸亥林怀帅府邀击红袄贼于伏恩村败之甲子诏南征溃军复归而能力战者依出界立功格赏之乙丑宋人掠沈丘杀县令甲戌命有司除逋户负租毋征见户九月甲申以京东岁饥多盗遣御史大夫纥石烈胡失门为宣慰使往抚安之更定监察御史违犯的决法丁亥诏州府及军官捕盗慢职四品以下宣慰使决之三品以上奏裁戊子增授隰州招抚使轩成官改授西省节制乙巳崇进驸马都尉定国公徒单公弼薨庚戌岁星犯左执法右丞相高汝砺表乞致仕诏温留之冬十月癸丑进汝砺官荣禄大夫命仆散毅夫行尚书省于京东督诸军刍粮乙卯太医侯济张于英治皇孙疾用药瞑眩皇孙不能任遂不疗罪当死上曰济等所犯诚宜死然在诸叔及弟兄之子便应准法行之以朕孙故杀人所不忍也命杖七十除名尚书省言司县官贪暴不法部民逃亡既有决罚他县停匿亦宜定罪随处士民久困徭役客户贩鬻坐获厚利官无所敛亦宜稍及客户以宽士民行院帅府幕职虽无部众亦尝赞画戎功而推赏止进官一阶宜听主将保奏第功行赏上皆从其请戊午遣亲军讨河南群盗辛酉大元兵攻绥德州壬戌夏人复侵龛谷甲子&#监察所弹事同列不可预闻着为令丁卯夏人犯定西积石之境戊寅分京畿戍卒万二千河中民兵八千以许州元帅纥石烈鹤寿将之屯潼关西十一月癸未陕西东路行省报安塞堡败夏人之捷甲申谕太府减损食品庚寅募民兴南阳水田壬辰太子亲王百官表贺安塞堡之捷却之乙未夏人攻龛谷宋人攻蕲县红袄贼掠宿州辛丑诏蠲徐邳宿泗等州逋租官民有能垦辟闲田除来年科征归德亳寿颍停阁逋户租外仍蠲三之一逋户田庐有司募民承业禁其毁损以俟来复蒲城县民李文秀等谋反伏诛壬寅宋人焚颍州执防御判官而去是日相国寺火大元兵攻延安十二月辛亥朔以大元兵下潼关京兆诏省院议之壬子罢辟举县令法丁巳礼部侍郎乌古孙仲端翰林待制安庭珍使北还各迁一阶庚申罢河南义军丁卯诏罢新签民军减枢密院掌兵官及京城戍兵仍谕行院帅府毋擅增设补签辛未罢行总管府及招讨统军检察等司定宋人来归赏格及诈诱征防军人逃亡罪法癸酉元帅合达买住及其将士以延安功特赏赉之仍下诏奖谕闰月辛巳朔大元兵徇鄜州保大军节度使完颜六斤权元帅左都监纥石烈鹤寿右都监蒲察娄室遥授金安军节度使女奚烈资禄皆死之乙酉提控木甲咬住破沈丘贼于陈瓦丙戌颁诏抚谕河南土寇戊子荧惑犯轩辕己丑孙瑀及捕盗官吾古出招降泰和县贼二千人诏斩其首恶余皆释之同知保静军节度使郭澍以征粮失期诬杀平民坐诛辛卯官军复葭州癸巳通远军节度使孛朮鲁合往削官甲午月犯荧惑丙申红袄贼夜入蒙城县县官失其符印军民死者甚众贼大掠而去戊戌镇星昼见于轸己亥发兵捕京东盗太白昼见于室壬寅发上林署粟赈贫民陈亳等州鹿邑城父诸县盗&#起趣枢府遣官讨之捕盗军所过残民遣御史一人按视军所获牛有司以官钱收赎戊申诏定招捕土寇官赏格己酉更造兴定宝泉每一贯当通宝四百贯元光元年春正月庚戌朔免朝辛亥世宗忌辰谒奠于启庆宫元帅唯弼破红袄贼于张骞店壬午遣官垦种京东西南三路水田甲寅禁非边关急速事无驰传即滥乘者州县径白省部四方馆从御史台外路从分按御史治之诏陕西西路行省徙京兆者兵退还治平凉防州刺史把移失剌以弃城伏诛郑州防御使裴满羊哥同知防御使古里甲石伦除名西面节度使把古乃住夺官一阶丁卯诏抚谕京东百姓壬辰诏徙中京唐邓商虢许陕等州屯军及诸军家属赴京兆同华就粮屯二月乙酉陕西西路行省请以厚赏募河西诸蕃部族寺僧图复大通城命行省枢密院筹之癸巳上谕宰臣宋人以事兵攻平舆褒信我师力战却之又侦知其事状之详若俟帅府上功推赏岂急于劝奖之道其遣清望官赍空名宣&#核实给之乙未诏谕河南陕西大元兵屯葭州壬寅权定行省枢府元帅府辄授左右司经历司官罪法甲辰上念鄜延被兵又延安受围尝发民粟给军诏除延安鄜坊丹葭绥德税租仍令有司偿其粟直不足者许补官戊申恒州军变万户呼延棫等千余人杀掠城中焚庐舍而去己酉遣元帅左监军讹可行元帅府事节制三路军马伐宋同签枢密院事时全行院事副之三月辛酉宋人掠确山县之刘村丙寅岁星犯太微左执法戊辰枢密院委差官贾天安上书言利害壬申尚书右丞徒单思忠以病马输官冒取高价御史劾之有司以监主自盗论死上顾惜大体降授陈州防御使癸酉提控李师林败夏人于永木岭郭文振表近得俘者言南北合兵将攻河南陕西诏枢密备御夏四月辛巳以金吾卫上将军劝农使讹可签枢密院事置大司农司设大司农卿少卿丞京东西南三路置行司并兼采访事壬午大元兵攻陵川县丁酉林怀路行元帅府事惟良削官两阶罢之更定辟举县令之法而复行之戊戌籍丁忧待阙追殿等官备防秋丁未行枢密院报淮南之捷五月戊申朔大元兵屯隰吉翼等州壬戌讹可时全军大败甲子讹可以败绩当死上面数而责之勉其后效命脧官两阶丁卯召致政胥鼎等赴省议利害壬申时全伏诛夏六月戊寅朔造舟运陕西粮由大庆关渡抵湖城癸未大赦陈州防御使吕子羽坐乏军兴自尽制诸监官及八品以下职事丁忧待阙任满遥授者试补侍卫亲军命各路司农司设捕盗方略丁酉红袄贼掠柳子镇驱百姓及驿马而去提控张瑀追击夺所掠还伪监军王二据黎阳县提控王泉讨之复其城七月庚戌大元将按察儿以其众屯晋安冀州之境丙辰上党公完颜开复泽州己未归德行枢密院王庭玉报曹州破红袄贼之捷庚申定监当官选法河北群盗犯封丘开封界令枢密院御捕甲子京东总帅纥石烈牙吾塔请自今行院帅府幕职有过得自决之不允戊辰红袄贼袭徐州之十八里寨又袭古城桃园官军破之乙亥太白昼见经天与日争光八月丁丑定西征将士官赏有差己卯彗星见西方甲申增定藏匿逃亡亲军罪及告捕赏格积石州蕃族叛附于夏巩州提控尼庞古三郎讨之获羊千口进尚膳诏却之以彗星见改元大赦谕旨宰臣曰赦书已颁时刻之间人命所系其令将命者速往计期而至以大司农把胡鲁为参知政事癸巳河间公移剌众家奴高阳公张甫兵复河间府是日报捷者始达上以道途梗塞报者艰虞命厚赏之夏人入德顺壬寅祈雨九月丙午朔以左右警巡使兼弹压谕陕西行省备边壬子牙吾塔请以兵由寿州渡淮捣宋人巢穴不从乙卯议经略淮南己巳宋人掠遂平县之石寨店复侵南阳唐州提控夹谷九住败之冬十月丁丑夏人掠德顺之神林堡壬午宋张惠攻零子镇为斡鲁朵所败掳其裨将二人河中府万户孙仲威执其安抚使阿不罕胡鲁剌据城叛陕西行省遣将讨平之癸未复曹州甲申上猎于近郊诏免百官送迎且勿令治道以劳百姓庚寅徙彰德招抚使杜先军于卫州乙未大元兵下荣州之胡壁堡及临晋庚子诏所司巡护避兵民资产甲辰以京兆官民避兵南山者多至百万诏兼同知府事完颜霆等安抚其众十一月乙未大元兵徇同州定国军节度使李复亨同知定国军节度使讹可皆自尽甲寅京东总帅牙吾塔报临淮破宋军之捷戊辰大元蒙古蒲花攻凤翔府十二月乙亥朔上谓皇太子曰吾尝夜思天下事必索烛以记明而即行汝亦当然以河中治中侯小叔权元帅府右都监许便宜行事乙酉迁同知平阳府事史咏龙虎卫上将军赐号守节忠臣权行平阳公府事丁亥迭州总管青宜可卒特命其子角袭职诏谕近侍局官曰奉御奉职皆少年不知书朕忆曩时置说书人日为讲论自古君臣父子之教使知所以事上者其复置己丑兰州提控唐括昉败夏人于质孤堡大元以大军攻凤翔二年春正月甲辰朔诏免朝贺乙巳世宗忌日谒奠于启庆宫右丞相汝砺乞致政上面谕使留大元兵下河中府权元帅右都监侯小叔复之壬子寿州防御使完颜乃刺夺官四阶甲寅上谕宰臣曰向有人言便宜事卿等屡奏乞作中旨行之帝王从谏足矣岂可掠人之美以为己出哉戊午四方馆使李瘸驴以罪罢宰臣请以散地羁縻之上曰此辈豪杰正须诚待若以术制适使自疑但不畀军政外补何害授瘸驴恒州刺史又谓鬻爵恩例有丁忧官得起复者是教人以不孝也何为着此令哉丁卯大元兵复下河中府二月甲戌朔皇后生辰诏免贺礼己卯丞相汝砺朝会免拜设榻殿下久立赐休壬午诏军官犯罪旧制更不任用今多故之秋人才难得朕欲除大罪外徒刑追配有武艺善掌兵者量才复用其令尚书省议以闻丁亥大赦己亥凤翔围解石盏合喜加金紫光禄大夫升左监军特授大名府海谷忽申猛安完颜仲元加光禄大夫升右监军特授河北东路洮委必剌猛安各赐金鞶带有差三月甲辰朔宋人袭汝阳壬子诫谕平章英王守纯崇饮癸丑以河中府推官籍阿外权元帅右都监总领侯小叔军甲寅上谓宰臣人有才堪任事其心不正者终不足贵丞相汝砺对曰其心不正而济之以才所谓虎而翼者也虽古圣人亦未易知上以为然丙辰长春节免朝以户部尚书石盏畏忻为参知政事兼修国史辛酉禁茶壬戌诏以凤翔战功及颁赏等级遍谕诸郡甲子以完颜伯嘉权参知政事行尚书省于河中府辛未诏职官犯罪非死罪除名遇赦幸免有才干者中外并用夏四月癸酉朔复霍州汾西县诏给空名宣&#迁赏将士之有功者丙子设京兆南山安抚司丁丑故凤翔万户完颜丑和以死节赠怀远大将军授刺史职其父恕除以功例赏外迁两官升职二等己卯遣官阅河南帅府见兵籍闲官豪右亲丁及辽东河北客户为军庚子募西山猎户为军五月癸卯朔始造元光重宝丙午复河中府及荥州遣人持檄招前恒山公武仙乙卯权平阳公史咏复霍州及洪洞县丁巳始造元光珍货同银行用戊午以檄招东平严实己未参知政事毅夫言胁从人号忠孝军而置沿淮者所为多不法请防闲之上曰人心无常顾驭之何如尔驭之有术远方犹且听命况此辈乎不然虽左右亦难防闲正在廓开大度而已若是而不能致太平者命也庚申签河南路寄居官民充军辛酉徙晋阳公郭文振兵于孟州甲子徙权平阳公史咏兵于解州河中府六月乙亥京东总帅报淮南之捷丁亥罢行省所置监察御史兼弹压之职戊子议遣人招李全严实张林甲午诏罢河中行省置元帅府辛丑遥授静难军节度使颜盏虾蟆等以保凤翔功进官秋七月壬寅朔夏人犯积石州羌界寺族多陷没惟桑逋寺僧看逋昭逋斯没及荅那寺僧奔鞠等拒而不从诏赏诸僧钤辖正将等官而给以廪禄乙巳遣兵守卫解州盐池庚戌以空名宣&#迁赏诸部降人壬子除市易用银及银与宝泉私相易之禁癸丑&#诸御史曰琐细事非人主所宜诘然凡涉奸弊靡不有关国政者比闻朝官及承应人月给俸粮多杂糠土有司所收曷尝有是物哉至于出纳斗斛亦大小不一此皆理所不容者而台官初不问事事须朕言之安用汝曹也乙卯丹凤门坏丁巳阴坡族之骨鞠门等叛归夏元帅夹谷瑞发兵讨之以捷闻御史中丞师安石言制敌二事戊午宰臣方对次有司奏前奉御温敦太平卒上大骇曰朕屡欲授太平一职每以事阻今仅授之未数日而亡岂非天邪因谓宰臣曰海陵时有护卫二人私语一曰富贵在天一曰由君所赐海陵窃闻之诏授言由君所赐者以五品职意谓诚由己也而其人以疾竟不及授章宗秋还闻平章张万公薨叹曰朕回将拜万公丞相而遂不起命也乙丑诏籍陕西路侨居官民为军八月辛未朔邳州从宜经略使纳合六哥等率都统金山颜俊以沂州百余人晨入省署杀行尚书省蒙古纲据州反壬申诏赏京兆路官军保全南山诸谷之功以所全人数多寡为等第千人以上官一阶三千人以上两阶五千人以上三阶仍升职一等能以力战护之者又增一阶战没者就以赠之甲戌遣官持空名宣&#谕以重赏招纳合六哥拒命即命牙吾塔合行院兵讨灭之乙亥火星入鬼宿中掩积尸气乙酉诏能捕获反贼六哥者除见定官外仍与世袭谋克丙戌遣官分行蔡息陈亳唐邓裕诸州洎司农司州县吏同议凡民丁相聚立寨避兵与各巡检军相依者五千户以上置寨长一员百户增副一员仍先迁一官能安民弭盗劝农者论功注授九月庚子朔日有食之宋人入寿州女奚烈蒲乃力战却之壬寅枢密院奏提控朮甲剉只罕破宋人之功甲辰宋人攻南阳丙午牙吾塔报桃园淮阳之捷并以纳合六斤结构李全之状来告戊申降人孙邦佐自李全军中归遥授知东平府兼山东西路兵马都统管官军与宋人力战于胡陂而却之提控朮虎春儿为所杀癸丑纳合六哥所署伪都统乌古论赛汉夹谷留住等来归己未赠朮虎春儿银青光禄大夫丙寅扎也胡鲁等拔邳州南城丁卯权御史中丞师安石等劾英王守纯不实付有司鞫治寻诏免罪而犹责谕之冬十月癸酉徙晋阳公郭文振等兵于卫州乙亥制行枢密院及元帅府农隙之月分番巡侥校猎月不过三次丁丑上猎于近郊己卯祫于太庙壬午火星犯灵台乙酉上猎于近郊辛卯诏石濠店沔池永宁县各屯兵千人壬辰滕州人时明谋反伏诛戊戌唐邓行元帅报淮南之捷十一月己亥红袄贼伪监军徐福等来降诏进牙吾塔官一阶赐金币有差辛丑总帅牙吾塔报邳州之捷函叛人六哥首以献开封县境有虎咥人诏亲军百人射杀之赏射获者银二十两而以内府药赐伤者丙午邳州红袄贼三千来降初拟置诸陈许之间上以为若辈虽降家属尚在河朔余党必杀之所得者寡而被害者众亦复安忍不若命使抚谕加以官赏而遣之还果忠于我虽处河朔岂负我邪且余众感恩将有效顺者矣戊午以上党公完颜开之请谕开及郭文振史咏王遇张道卢芝等各与所邻帅府相视可耕土田及濒河北岸之地分界而种之以给军饷辛酉巩州行元帅府报会州破夏人之捷十二月己巳朔徙沿淮巡检边军于内地癸酉以空名宣命金银符给完颜开赏功辛巳诏延安土人充司县官义军使者选人代之量免其民差税邳州民丁死战阵者各赠官一阶归德徐邳宿泗永亳颍寿等州复业及新地民免差税二年见户一年尝供给邳州者复免一年之半睢州陈留杞县免三之一丁亥上不豫免朝戊子皇太子率百官及王妃公主入问起居己丑复入问起居庚寅上崩于宁德殿寿六十有一上疾大渐暮夜近臣皆出唯前朝资明夫人郑氏年老侍侧上知其可托诏之曰速召皇太子主后事言绝而崩夫人秘之是夜皇后及贵妃庞氏问安寝合庞氏阴狡机慧常以其子守纯年长不得立心鞅鞅夫人恐其为变即绐之曰上方更衣后妃可少休他室伺其入遽钥之急召大臣传遗诏立皇太子始启户出后妃发丧皇太子方入宫英王守纯已先入皇太子知之分遣枢密院官及东宫亲卫军官移剌蒲阿集军三万余于东华门街部署既定命护卫四人监守纯于近侍局乃即皇帝位于柩前壬辰宣遗诏是日诏赦中外明年正月戊戌朔改元正大谥大行曰继天兴统述道勤仁英武圣孝皇帝庙号宣宗三月庚申葬德陵赞曰宣宗当金源末运虽乏拨乱反正之材而有励精图治之志迹其勤政忧民中兴之业盖可期也然而卒无成功者何哉良由性本猜忌崇信&#御奖用吏胥苛刻成风举措失当故也执中元恶此岂可相者乎顾乃怀其援立之私自除廉陛之分悖礼甚矣高琪之诛执中虽云除恶律以春秋之法岂逃赵鞅晋阳之责既不能罪而遂相之失之又失者也迁汴之后北顾大元之朝日益隆盛智识之士孰不先知方且狃于余威牵制群议南开宋&#西启夏侮兵力既分功不补患曾未数年昔也日辟国百里今也日蹙国百里其能济乎再迁遂至失国岂不重可叹哉　帝纪部汇考一百八
