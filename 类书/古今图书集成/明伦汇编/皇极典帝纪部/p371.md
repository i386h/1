<!-- { "loadSidebar": true } -->
　韵学起于江左殊失正音有独用当并为通用者　如东冬清青之属有一韵当析为二韵者如虞模　麻遮之属若斯之类不可枚举卿等广询刊定之　至是书成敕宋濂为序四月辛卯上幸中都丁巳还京五月初上择国子生年少聪敏者读书文华武英二堂谓之小秀才至是&#命为御史七月己未朔日有食之诏百官闻父丧者不待报即解官命李文忠为征卤左副将军顾时为左副副将军整搠军马于北平十月上谓中书省臣曰古人立贤无方孟子曰有恒产者有恒心今郡县富民多有素行端洁通达时务者有司审择之遂命户部第民租之上者下其姓名诸道访核以闻命太子诸王出游中都以讲武事是年刘基卒九年正月丙辰朔取有罪官吏谪凤阳屯田者五百余人命中书量用之三月诏曰朕建都江左于今九年西征炖煌北讨沙漠需军甲仗皆资山陜且外有转运之艰而内有秦晋二府宫殿之役民劳未息比稽储蓄已有余矣夏秋税粮其尽蠲之河南福建江浙北平湖广及直隶扬淮安池安庆徽亦与豁免五月以宫殿匠作有乘危负重不幸死者令工部给槥椟国子生送致其家赐钞以葬蠲其家徭役三年复为文遣祭之六月改行中书省为承宣布政使司重建奉先殿成七月癸丑朔日有食之八月遣视历代帝王陵寝禁樵牧百步内设守陵户二人摧崩者封培之三年一遣祭诸郡邑所祀忠臣烈士祠宇不治者时葺焉分遣国子生修岳镇海渎祠宇赐巾衣靴袜所至斋沐行事九月谕大将军徐达曰七月火星犯上将八月金星又犯之占云当有奸人刺客&#谋事当谨备可遍谕诸将虽左右将校勿令相近故元阉宦尤宜防之赐福建参政魏鉴瞿庄玺书曰朕观自古天下治乱在君臣能驭与不能驭耳君者驭臣臣者驭吏夫胥吏小人何预治乱吏诈则&#政政堕则民不安故乱繇此成朕欲上官驭吏礼而严之法奈何贪官动为下持莫敢谁何丞相奏福建两参政致极刑于一奸吏朕闻当哉唯仁人能好能恶故往谕尔尚终始能其官闰九月诏曰钦天监报五星紊度日月相刑静居自咎唯冀臣民直言朕过于戏惟忠且仁能鉴斯道十月新太庙成诏诸王练兵于凤阳十一月上与侍臣论及古女宠宦官外戚权臣藩镇敌国之祸因曰人君不惑声色宫闱禁严贵贱有体恩不掩义则无女宠祸不牵私爱裁以至公则无外戚祸扫除供给不假兵权则无宦寺祸上下相维小大相制防壅蔽谨下移则无权臣祸修武备谨边防则无敌国祸靖江王守谦之国乙未月食而晕十二月颁建言格式序之曰呜呼为君难为臣不易茹太素是也朕见灾异万端特布臣民许言朕过既出逾月藩臣上书者山东布政使吴印参政宋善阎钝山东按察副使余奎海州学正曾秉正崇信知县潘卣监察御史孙化海宁县丞方仲容福山县丞徐谦山东布政使司简较傅奎黄岩县丞徐季清安吉卫军丘绂守御庄浪指挥佥事李景山西分教国学生余懋台州府民郑士利一十五人准其言者印善钝奎秉正化奎景八人不可行者六人卣仲容谦季清绂懋假公营私而罪者一人郑士利是后近臣刑部主事茹太素上书万七千言言五事朕命中书郎中敏立诵之至六千三百七十言言不当朕怒朴之次日中夜朕卧榻上令人复诵直至万六千五百言方有五事言仅五百余而已而四事可施行吁难哉上书陈言者未尝不为君君亦常反责臣以难为臣不易至斯而见故立上书陈言式其繁文过式者罪之命大都督府同知沐英驰传诣阙陕西至熙河问民疾苦上谓中书省臣曰元末选法淹弊选人久守乏资则糊口卜医使贤者丧所守今亦闻久客空乏其自今选后皆予道里费有司差品给舟车送之着为令敕兵部臣曰天下卫所军士皆四方之人月给足自支而已死亡棺敛曷所出自今予槥葬之着为令十年三月诏官员亡故者免其家徭役三年子孙才可任者听赴京&#国子监助教钱宰曰尔积学训士士方有矜式引年而归朕甚念焉特授文林郎国子博士致仕尚师表一乡开诱后进不愧古者乡大夫上与翰林诸臣论日月五星之行皆以蔡氏左旋之说为对上曰天左旋日月五星右旋盖二十八宿经也附天体而不动日月五星纬乎天者也朕自起兵以来与善推步者仰观天象二十三年矣尝于清夜指一宿为主太阴居是宿之西相去丈许尽一夜太阴渐过而东矣繇此观之盖右旋也历家亦尝论焉五月诛户部主事赵干之稽赈者曰荆蕲水朕寝食不安干坐视民死不在念有内侍以久事内廷泛言及朝政即日斥还乡终身不齿六月令天下臣民言事得实封直达御前命中外政事先启皇太子然后奏闻曰使练政七月初置通政使司以曾秉正为通政使八月屋圜丘为大祀殿而将合祭焉改建社稷于阙右亦定合祭礼九月上谓侍臣曰荒君怠主莫不借口无为孰知无逸乃逸不则帝舜何曰倦勤大禹何曰惜阴文王何曰不遑食朕未旦临朝晡后还宫夜披衣数起仰观天象一星失次即为忧惕量度民事次第笔记待旦发遣非不欲暂安惟祗畏天命恐群臣以天下无事便欲逸乐股肱既惰元首丛脞故言及此十月观心亭成召学士宋濂曰人心出入操存实难朕罔敢暇逸如井中鱼虽不越范围未免跳踯兹有事天地庙社之日于此致斋庶几凝神体道上契冲漠将事之时对越在天卿为朕记之传示来裔咸知朕志俾弗懈愈虔封都督沐英为西平侯上曰十月乙卯荧惑犯舆鬼占云主冢宰凶贵人下狱死不尔则大灾上帝好生故爱德人而象之特敕中书使诸大臣知改愆省过焉制赐百官公田以供禄俸十一月改作大内宫殿成上悦其不侈谓侍臣曰朕夙夜虑骄盈凡有兴作量度再三不获已乃为亦未尝敢侈皇后宫中亦能俭以率下躬服浣濯皆非矫饰实恐伤民财殄天物皆对曰善上曰尔等岁禄有限日费无穷傥或过度侵牟剥削皆原于此须体朕怀与共宝之丁亥冬至始合祀天地于南郊大祀殿己丑月食江夏侯周德兴有罪当下狱特赦之召谕将相大臣曰昔廖永忠犯罪屡宥不悛又复僭侈朕甚惜焉朕祭祀之时一心奏格及遣尔辈辄多私利慢神国家宫室之外未尝筑一台榭汝辈私取材木自广结构念昔相从皆赦不治夫法度者朝廷所以一天下也为功臣诎之再三难矣智人君子既自守法又能训子孙是以爵位传无穷十二月乙巳朔日有食之命诸司启事东宫者二三大臣参决然后以奏更定外官九年为任谕来朝按察司官曰尔等膺秩受禄民隐未尽知恤非耻欤新制考绩必待九年其各还司慎乃宪度毋玩民事而干天纪后能复见朕则为奉职矣十一年正月册皇子椿为蜀王柏为德王桂为豫王为汉王植为卫王改封吴王橚为周王进封中山侯汤和为信国公征天下布政使司官及各府知府为三等称职无过者赐坐宴有过称职者宴不坐有过不称职不预宴立于门宴者出乃退命庶官有材能者不次擢之始制牙牌给文武朝臣四月安东沐阳二县有野鬼数百夜持炬遣致牲醴而&#问之曰有元之乱民死莫计尔岂无主欲人祀欤亲属永隔有遗恨欤讫于非命冤未伸欤有司怠恭怒之积欤朕于正直之鬼未尝缺祭非所当祭则不敢佞尔宜福其当福而祸其当祸者勿惊动吾民建皇陵碑　洪武十一年夏四月命江阴侯吴良督工新造皇　堂予时秉鉴窥形但见苍颜皓首忽思往日之艰　辛况皇陵碑记皆儒臣粉饰之文恐不足为后世　子孙戒特述艰难明昌运俾世代见之其辞曰昔　我父皇寓居是方农业艰辛朝夕仿徨俄尔天灾　流行眷属罹殃皇考终于六十有四皇妣五十有　九而亡孟兄先死合家守丧田主德不我顾呼叱　昂昂既不与地邻里惆怅忽伊兄之慷慨惠此黄　壤殡无棺椁被体恶裳浮掩三尺奠何肴浆既葬　之后家道惶惶仲兄少弱生计不张孟嫂携幼东　归故乡值天无雨遗蝗腾翔里人缺食草木为粮　予乃何有心惊若狂乃与兄计如何是常兄云去　此各度凶荒兄为我哭我为兄伤皇天白日泣断　心肠兄弟异路哀动遥苍汪氏老母为我筹量遣　子相送备醴馨香空门礼佛出入僧房居未两月　寺主封仓众各为计云水飘扬我何作为百无所　长依亲自辱仰天茫茫既非可倚侣影相将突朝　烟而急进暮投古寺以趋跄仰穹崖崔嵬而倚碧　听猿啼夜月而凄凉魂悠悠而&#父母无有志落　魄而佒佯西风鹤唳俄淅沥以飞霜身如蓬逐风　而不止心滚滚乎沸汤一浮云乎三载年方二十　而强时乃长淮盗起民生攘攘于是思亲之心昭　着日遥盻乎家邦已而既归仍复业于于皇住方　三载而又雄者跳梁初起汝颍次及凤阳之南厢　未几陷城深高城隍拒守不去号令彰彰友人寄　书云趋降既忧且惧无可筹详傍有觉者将欲声　扬当此之际迫迫而无已试与智者相商乃告之　曰果束手以待罪亦夺臂而相戕知者为我画计　且祷阴以默相如其言往卜去守之何祥神乃阴　阴乎有警其气郁郁乎洋洋卜逃卜守则不吉将　就凶而不妨即起趋降而附城几被无知而创少　顷获释身体安康从愚朝暮日日戎行元兵讨罪　将十汤汤一攫不得再攫再骧移营易垒旌旗相　望已而解去弃戈与枪予脱旅队驭马控缰出游　南土气舒而光倡农夫以入伍事业是匡不逾月　而众集赤帜蔽野而盈冈率度清流戍守滁阳思　亲询旧终日慨慷知仲姊已逝独存驸马与甥双　驸马引儿来我栖外甥见舅如见娘此时孟嫂亦　有知携儿挈女皆从傍次兄已殁又数载独遗寡　妇野持筐因兵南北生计忙忙一时会聚如再生　牵衣诉昔以难当于是家有眷属外练兵钢群雄　&#驱饮食不遑暂戍和州东渡大江首抚姑熟礼　仪是尚遂定建业四守关防砺兵秣马静看颉颃　群雄自为乎声教戈矛天下铿锵元纲不振乎彼　世祖之法豪杰何有乎良方予乃张皇六师飞旗　角亢勇者效力智者赞襄亲征荆楚将平湖湘三　苗尽服广海入疆命大将军东平乎吴越齐鲁耀　乎旌幢西有乎伊洛崤函地险河湟入元都而市　不易肆虎臣露锋刃而灿若星铓已而长驱乎井　陉河山之内外民庶咸仰关中即定市巷笙簧元　菟乐浪以归版籍南藩十有三国而来王倚金陵　而定鼎托虎踞而仪凤凰天堑星高而月辉沧海　钟山镇岳而峦接乎银潢欲厚陵之微葬卜者乃　曰不可而地且臧于是祀事之礼已定每精洁乎　烝尝惟劬劳罔极之恩难报勒石铭于皇堂世世　承运而务德必仿佛于殷商泪笔以述难谕嗣以　抚昌稽首再拜愿时时而来飨五月丙戌月食存问苏松嘉湖民之被水灾者户赐米十石免其逋赋元嗣君爱猷识理达腊殂六月遣祭之曰当宋末造中原豪杰固非一人君祖宗起沙漠而遂有之及君父子垂衣何期失焉朕托身缁流又何期得之天也呜呼曩者因君与群臣之固志是用邻好不修我不敢多使进比闻君长往念昔元孙安忍不帝行人致奠唯灵如在八月诏曰与王定乱肇福天下唯思民之劳先朕率兵渡江姑熟金陵京畿宣城广德徽州长兴安吉宜兴江阴相次版图六州四县久劳于前朕不忘于我子孙今年秋粮特尽蠲免&#李善长等曰卿等董大祀殿工有日矣善抚梓人速成之来日实朕父母劬劳辰勿离作所而慢重事十一月以西番屡寇边命西平侯沐英为征西将军率都督佥事蓝玉王&#往征癸未月食赐布政使魏鉴臧哲徐中前知府李亨米及钞敕曰卿等守服朕未尝忘也恐艰日给特赐家用服满来朝共图至理弛苏松嘉湖杭五府渔课十二年正月始以是月合祀天地于大祀殿先斋三日风和日暖夜升坛澄霁尤甚上大悦祀成敕曰有国先祀礼起圣王所以有周旋上下稽首鞠躬或进或退献牲致帛酹酒奉羞甚殷勤矣先敬后怠亦人情也礼繁时久必至焉孔子不观既灌而往者也朕周旋神所十有一年虑恐不诚更社稷而合祀之既神乃欢今合祀天地上下欣悦若不令儒臣纪而文之何以知上帝皇祗来歆来飨福及黔黎者也命征西将军沐英移兵讨洮州诸番之叛服不常者诏丁忧官在任三年之上无赃犯者月如品级予半俸在任三年者如品级予全俸三月以养其廉着为令命国子生居京师久有父母俱存或父母亡伯叔父母存者归省人赐衣一袭钞五锭为道费其父母或祖父母伯叔父母存者赐帛二匹二月敕曰雨雪经旬严凝切骨朕思微时此际衣单食薄艰苦特甚今重居袭裘犹觉寒体京城孤老不知作何度日尔中书下府尹三等给盐以十斤上毋稽如敕三月敕谕国子师生曰师也者模范其志竭胸中所有发世之良能不隐而训昔仲尼入周庙阅三缄于西&#戒妄言者也如其法巽何尝禁拘国子学正李思迪马懿朕日召同游望时开朕乃非有所问终日不语遣侍东宫亦复如之或因傍言问及不过就他人言以对毕后未尝效诚此深其所学秘而务独善者耶故敕师徒必达模范之所以敕曰朕暇中观幼儒权官人读书少解作字无法束手闲目一日一日而已呜呼光&#不待人逸也自幼渐壮自壮渐老自老渐衰从衰至殁终无立行名身之道矣朕给之纸笔令日讲四书一章先儒古文一篇明日皆来其先儒古文多以韩柳将至朕听观问难寻行数墨者有之粗知大意者有之寻行数墨是愚夫也粗知大意不究精也夫土木之功非劳人则弗成既成无益是害民也柳子厚之兄司牧邕州构亭马退山巅斯逸乐也柳子不规乃咏亭美夫令是山突然倚天酋然插渊岩深谷迥日旭霞飞亦神仙之宅于民何利予见马退山茅亭记文之无益也幼学亦以将至空逾日月此其一端可不戒哉四月敕李文忠沐英曰四月庚申日交晕在秦分主战斗己未太白见东方甲子顺行而西西征大利宜顺时追击番寇谕吏部曰朕思创业以来文武群臣宣力效劳皆天之赐今多年高宜令致仕乐其寿考秩三品以上者仍旧四品以下各升一等给之敕诰以示宠章六月命东宫傅藻等纂春秋本末类分列国附左氏传之后首周次鲁先晋齐后吴楚八月敕宋国公冯胜曰命尔督建周王宫室闻将以九月兴工夫中原之民所恃二麦此其播种时敕至放还之十月戊寅月食十一月封仇成安庆侯蓝玉永昌侯张龙凤翔侯吴复安陆侯金朝兴宣德侯曹兴怀远侯叶升靖宁侯曹震景川侯张温会宁侯周武雄武侯王&#定远侯十二月命中书礼部曰在昔圣贤耳聪目明日究方寸干干不息无不及也犹特设无上之诚谋鬼神以决兴书不云乎七稽疑择建立斯用卜筮者也今尚缺斯官尔中书礼部下诸布政司广访之而朕将验用之贬右丞相汪广洋于海南道赐敕曰谕怠政丞相汪朝宗虽相从之久初事军中有问则颇言是非不即默不举两入台省公政不谋民瘼不究坐居终岁兴造未尝出视工役微巨有问莫答所在祀神略不涉心自居太宰之位&#无点督之勤公事唯从他官剖决进退人才&#无一名可记昔命助文正于江西虽不能匡恶自当明其不善何自幽隐以致祸生与杨宪同署中书又匿不言奸状观尔为也君之利害乃坐视之民之兴除莫知所计安享大禄无忠无功追斩其首用示柔奸肆侮之臣尔自舒心量己以归冥冥敕曰朕观孟子对尚志所以志也谓人处世同队斯常民也故超出之所以超者去诸不善行众所善犹谓寻常必求诸无上以斯之为尚朕设官分治但见官吏怀私贿赂公行不知身名之重禄俸之优以杀其身书不云乎人心惟危道心惟微道之说也日行月纪终身不忘匡君之政兼善之德崇功广业务欲出超行斯数者其身名世其家厚禄故昔圣贤以为无上以为其积似薄其达似迟小人见也今兹官吏舞文弄法紊乱条章何有孟氏教故尔敕谕敕辽东守将潘敬叶旺曰闻高丽属国龙州土官郑白等率男妇求附可尽却之夫人情莫不安土重迁岂有舍桑梓求居异乡者中国初宁尔与东方接境慎勿妄开小衅使得借口构患是时天下博学老成之士皆应诏至京师十三年正月中书左丞相胡惟庸御史大夫陈宁伏诛党与皆连坐故学士宋濂在坐中安置之茂州遂罢设丞相任六部改大都督府为五军都督府分理事务自是奸臣贪吏益严诛责命吏部选官以北平山东西陕河南四川之人用于浙江江西湖广直隶浙江江西湖广直隶之人用于北平山东西陕河南四川广东西福建广东西福建之人用于山东西陕河南四川考覆不称及为事罢降者不分南北悉于广东西福建汀州江西龙南安远湖广郴州之地迁用以示劝惩赐儒士监生孝廉人材初入仕者衣人三袭钞各有差二月诏郡县举聪明正直孝弟力田贤良方正文学之士及精通术数者上谕皇太子诸王曰吾平曰无优伶贽狎无酣歌夜饮正宫无自纵之权妃嫔无宠幸之昵朝政稽众参决惟善是从燕闲之际一人之论尤加维审每旦星存而出日入而休非疾弗惰以此自防犹恐不及与尔言之使知持守之道以故元国公脱火赤枢密知院爱足大屯和林命西平侯沐英率陜西兵讨之遣应天府官祀汉蒋子文晋卞壶南唐刘仁瞻宋曹彬元福寿五庙命举至贤良方正孝弟力田文学之士月给廪饩礼部主事一人掌之三月减苏松嘉湖四府赋额定六部官制西平侯擒脱火赤爱足等于亦集乃路尽获其部曲四月御制诗文赐翰林应奉陈溥编修杨美和致仕命群臣各举所知改封楚国公廖永安为郧国公豫章侯胡美为临川侯五月诏曰朕以菲德托万姓之上不期宰辅失寄肆奸擅权使贤愚陷罪朕思创业之初念生民之不易首诛奸恶锄根剪蔓及其余党录刑之际不无过焉甚非上帝好生之德五月甲午时及申雷震谨身殿朕甚惧焉天下有罪自十恶外咸赦除之释在京及临濠屯作者命韩国公李善长理御史台事蠲天下今岁秋粮令坐事免官者自思无情则身来朝仍授以职命吏部铨次举到人才皆授官人赐夏衣一袭敕谕之曰朕菲才宵昼自思不制奸顽故敕有司求士何期任官忘修当犯之日律如条章终不可禁天下布政司以贞士至朝有日矣朕特敕问是皆来自民庶朝廷得失有司利病宜莫不知既得授官当匡朕失去有司病然后利焉命群臣各举所知大召天下贤士六月雷震奉天门上避正殿罢诸王府造宫之役置谏院官左右司谏各一人答太师李善长等制曰朕弗克行仁乖上帝后土之好生负海岳之呵护累祖宗于地下致五雷奉命着迹殿廷虽不宁于此时恐忽忘于永久卿请朝正殿朕不违群情赖尔臣民毋隐辅匡群臣请今年天寿圣节受百官朝贺不许又请制曰父母劬劳罔极昊天当生之日痛心无已所以奉祀静居无敢歌欢卿等数云天下太平及朕年高固请称贺今不违群情毋致过奢惟仪肃礼当自是在外诸司五品以上者听表贺明岁为始八月置应天府儒学设教授一员训导四员生员六十人制天下学校诸生廪膳人米日一升给鱼肉盐酰九月征儒士王本等至京敕曰朕兴艰难朝无良佐道乖政靡弗获泰安四凶虽诛贤士未至今得尔诸儒旬有余日厥志未知特尔敕问果志秉忠诚可交神明与朕同游以康天下癸卯月食乙巳天寿圣节上御奉天殿受朝贺宴群臣谨身殿自是岁为常始置四辅官分职四时责以燮理阴阳之政官兼太子宾客位列公侯都府之次告于太庙而后命之以王本李佑龚为春官杜赵民望吴源为夏官秋冬官未得其人使兼摄命坐讲图像赐袭衣若待漏院记敕曰有莘为政咸有一德傅岩在朝用佐思道朕命尔四辅必欲均调四时合德人天卿等慎之诏曰曩奸臣弄权百职罔忠遂致刑典迩所授有司皆出编氓宜知稼穑艰难民生疾苦旧任未代者若仍前非则国有常宪复谕王本等曰卿受斯任民生系焉可不重乎卿等昨为庶民今辅朕掌兹二仪敬事不可有乖十月敕王本等曰是春徂秋天灾迭见惟秋之暮天气尚暄谕尔斋沐精勤尔等奉命尽诚候及立冬朔风酿寒以成末令呜呼感应如响古者三公四辅论道经邦理阴阳顺四时乖戾则曰失职卿等尚竭忠勤用佐厥终申谕有司举士非人者罚无贷是时朝臣所举贤能莫不征用因再谕天下有司加意询访必求真才吏部引见国子监生二十四人命为府州县官面谕之以抚民事君之道十二月敕曰朕闻士有五患焉患同庶人不同庶人矣患无学学矣患不齿于志学者齿于志学者矣患无官官矣患不忠忠矣患不孝承敕郎仪等以生员选入国学异庶人矣未及数年授以官出同学者矣今各言归有云省亲者有云家无尊长将归祭者亦斯知孝矣惟志学忠君未审何若若患不出于志学而忠君则当思孟轲三鼎五鼎之厚薄也民之享也无鼎乃微士之享也有鼎乃贵贵有厚薄以三五鼎者则必思志学而忠君矣是月天下郡县所举聪明正直孝弟力田贤良方正文学才干之士八百六十余人悉授官封李新为崇山侯十四年正月故元平章乃儿不花等寇边命徐达为征卤大将军汤和为副将军傅友德为右副将军讨之命新授官者各举文学贤良方正聪明正直孝弟力田及才干之士凡五等命吏部凡郡县所举至诸科贤才日引至端门庑下令四辅官谏院官与论议以观其才能命诸公侯武臣遣子弟授经国学诏曰哲士幽潜而关世天道动忍以增能士隐耕钓困羁旅高才至智不能伸者有司以礼敦致朕将尊显之命刑部听两造之辞果有罪验正以五刑议定入奏既奏录所被旨送四辅官谏院官给事中复核无疑然后覆奏行之有疑谳四辅官封驳着为令二月以谏院右司谏石中判禄司左司副夏守忠公直敢言人赐钞千锭谕礼部申明乡饮酒礼更设承宣布政使司布政使分两人曰左右三月诏曰唐虞三代刑措不用朕夙夜究心未臻斯效良繇委任非人其大赦天下与更始复置诸道提刑按察司并定诸道分司诏刑部犯流徒罪者毋处以荒地定道里远近居之生聚之处以全其生敕内外仓库司局官各举贤良方正文学才干之士一人敕致仕刑部尚书李敬礼部侍郎刘崧曰古贤能之士人君不忍其去以益国也朕用非人贤才避位卿忍去朕特召尔敬为国子祭酒崧为司业其来毋稽乙亥月食赐宋国公冯胜命节制河南息民练士佐大将军北征敕刑部官吏受赂者必求通赂之人并罪之家徙边命郡县访求明经老儒士为儒学训导敕致仕四辅官龚曰曩官卿四辅卿乃告老今司业缺员为朕一来坐以教道无奔趋筋力之劳而有成就后学之美亦儒者素志也四月改建国子学于鸡鸣山下谕祭酒李敬曰刘向说苑多载前言往行朕时观省深有劝戒律令国家法制参酌古今可远刑辟宜令诸生相兼读讲大将军徐达等北征克之上谓刑部臣曰恶名人所耻仕者孰不欲保爵禄彰善誉或差或误虽悔无及自今犯者宥罪复职榜过门端改则除之五月五溪蛮作乱赐江夏侯周德兴手书曰忠武之臣尽其筋力御灾捍患身终乃已朕史书见之常叹羡焉溪蛮为盗方命壮帅卿时侍傍即愿请征朕不觉兴叹岂谓古有今无朕悯卿年迈卿必固请凯旋之日赐田一庄以为世禄呜呼勤忠不怠非卿者谁六月赐国子生布帛各一匹时于诸生中选才学优等聪明俊伟之士得三十七人命之博极群书讲道德经济之学以期大用曰老秀才累有罗绮袭衣巾靴之赐九月元遗孽把匝刺瓦尔密据云南未服命颍川侯傅友德为征南将军永昌侯蓝玉为左副将军西平侯沐英为右副将军率军士三十余万往征师行上饯诸将龙江命徐达镇北平建滁阳王庙滁州敕刑部曰唐虞之世罪疑唯轻四凶之诛止于流窜有司既不能宣明教化使民无犯及小过或加苛刻朕甚悯焉自今十恶真犯决如律余皆减死论上谓四辅官王本曰天于君犹父于子有警敢不惧朕与卿等皆当谨慎无违周德兴征五溪蛮蛮人皆散走复命讨诸洞长官之作乱者十月壬子朔日有食之命法司论囚奏闻从翰林院给事中及春坊正字司直郎会议平允然后覆奏论决诏曰朕思创业之初劳苦应天太平广德镇江宁国五郡特甚其尽免今岁秋粮遣御史分按诸道罪囚重者送京师从大理寺详谳赐国子学官冬衣十一月复置大理寺审刑司赐国子生冬至节仪十二月赐明年正旦元宵节仪命翰林院官考驳诸司奏启颍川侯等率大军繇贵广转普定下&#奇军繇罗佐关击乌撒攻可渡河大会于曲靖未至云南十里许大雾霾元将达理麻拒乌白江为陈我师泅水奋击之生擒达理麻遂分兵逆可渡河把匝刺瓦尔密遁至普宁率妻子死之云南平十五年正月曲靖诸路故元官皆诣永昌侯降始置诸司勘合编类各国译语置贵州都指挥使司命平凉侯聚汝南侯思祖署事命天下朝觐官各举所知一人闰二月遣使赐云南诸土酋冠带给诰敕任本州知州等官敕征南将军友德取大理蓝玉沐英进攻克之分兵取鹤庆略丽江破石门关下金齿车里平缅等处相率来降诸裔悉平谕刑官曰笞杖虽轻亦伤肌肤自今犯者送滁州种苜蓿笞十者十日杖十者二十日三月改国子学为国子监定征南将士战功赏格遣使入云南给劳之置云南布政司选致仕武臣署其事四月诏天下通祀孔子诏曰上帝眷我生灵统一以来时愆雨旸终未凶荒江左民减衣薄食助我兴王之供朕首定中原江西浙西为我越大江入河淮抵北平而漕河南山东民东供辽左北给北平关内民北供山西西入关中二省之民又皆淳实力田无巧取愚无强凌弱今年夏秋税粮尽行免之令国子监生病故者有司给棺具归丧其家五月给囚米人日一升新建国学成乙丑上皮弁释菜颁学规于师生遂颁释奠仪注于天下府州县遣行人赍敕谕天下有司访求经明行修之士年七十以下三十以上聘送至京上曰辽阳早寒土旷人稀朕不欲置行省劳百姓卫戍之岁饷海上非得已也每闻一夫当航海之行家人怀诀别之意近复有溺死者朕通夕不寐尔等其议屯田法六月诏国子监教官年老者遇暑月及雨雪朔望免朝参命各道选府县学生员年二十以上愿入国学者送京师贵州诸番长皆来朝乌撒诸蛮复叛颍川侯西平侯进击大败之八月设科举取士以三年为制敕劳颍川侯等曰命尔等南征诸变兵临普定如风行草上风去草仰致有小疵及入云南擒首帅曲靖之西败乌蛮可渡之北席卷金马碧鸡摧坚敌于点苍山下金齿不战率土而降雕题闻知献生遣贡檄从百裔之种威来八佾之邦将军劳至矣欲劳饮用奈山川险远特出朕心是敕其然先是民减死罪戍边者多艰衣食上闻而闵之命还家取资斧与为期至是五十三人先至上喜宥之与道里费放还颁学校禁例十二条于天下镌卧碑明伦堂左上曰郡邑申明亭勒犯罪姓名故以示戒乡里有司概书杂犯小过良善一误遂累终身自今书犯十恶奸盗诈伪有伤名义赃至徒者非干风化一切除之丙戌马皇后崩丙申谥曰孝慈以七条考试征至秀才九月吏部以经明行修之士郑韬等三千七百余人入见上曰卿等固皆贤人君子山林之下又岂无如卿者其悉告朕于是单县儒士张宁以董伦等荐复遣使征之命天下儒士有病卒者有司给槥具舟车送至其家铸御史印文曰绳愆纠缪特置提刑按察分司以儒士王存中等五百二十一人为试佥事人按治二县期以周岁转官陛辞谕之曰吏莫甚贪庸鄙次之廉问纠举勿蹈因循庚午葬孝慈皇后敕儒士沈士荣曰昔周舍欲载笔操牍随君之后日征月效其君悦之卿八闽志士久守儒道应召而来杰然诚忠欲罄所怀非但朕爱卿闻卿皆劝矣守此不变与古同名卿宜勉之云南诸蛮复叛右副将军英等讨平之十月诏来朝官各举茂才一人十一月仿宋制置殿阁学士耆儒鲍恂年八十余余询张长年亦皆七十余被征至上赐坐顾问欲以为文华殿大学士皆以老疾辞上曰烦辅导东宫免卿早朝从容侍对不久听还庶不负卿平生恂等复固辞皆放归谕通政使曾秉正曰朕观昔帝王之用臣也无疑而臣怀奸者奉君多智是有作聪明探主向是非喋出斯古人所以殁姓陷身尔秉正聪敏干办凡有言虑朕常听从何其计出多端自欲深根后程乃有效古杀身之奸夫鳏寡孤独圣王先恤尔诵古圣是非晓然矣朕怜尔才能免死免窜使还乡里尔鬻四岁小女声曰为资昔人有云忠臣去国不洁其名尔何如也既不能父难种于世朕命阉尔是其罚矣十六年正月翰林学士吴沉进精诚录上览称善命天下学校岁贡生员一人于京师四月赠从征云南战没者故龙虎卫指挥使胡缺
