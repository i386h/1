<!-- { "loadSidebar": true } -->
　　东至番禺县界一百五十里
　　西至肇庆府四会县界七十五里
　　南至南海县界一百一十七里
　　北至阳山县界二百里
　　东南至番禺县界九十四里
　　西南至肇庆府高要县界九十二里
　　东北至韶州府曲江县界九十五里
　　西北至阳山县界一百五十里
　　至本府水路二百里陆路四百六十里至京师八千三百里　　广二百二十五里袤三百七十七里

　　新安县

　　东至惠州府归善县界八十里
　　西至香山县大海里数无考
　　南至大洋里数无考
　　北至东莞县界六十里
　　东南至惠州府归善县界一百五十里
　　西南至大洋里数无考
　　东北至东莞县界九十里
　　西北至虎头门大海
　　至府城三百三十里水路二百四十里至京师八千余里　　广九十里袤一百里

　　花县

　　东至从化县界六十六里
　　西至南海三水二县界七十三里
　　南至番禺县界三十二里
　　北至清远县界六十九里
　　至本府九十里水路一百二十里
　　广一百二十九里袤一百一里

　　连州

　　东至韶州府英德县界二百三十里
　　西至平乐府贺县界一百五十里
　　南至梧州府怀集县界一百里
　　北至衡州府临武县界一百二十五里
　　东南至本府清远县界三百里
　　西北至衡州府蓝山县界二百里
　　西南至贺县界二百七十里
　　东北至柳州府宜章县界三百九十里
　　自州至本府八百九十里至京师计程七千里
　　阳山县

　　东至英德县界七十五里
　　西至临武县界一百七十里
　　南至怀集县界一百三十里
　　北至乳源县界八十里
　　东南至清远县界一百二十里
　　西南至连山县界一百五十里
　　东北至英德县界蕉冈石里数无考
　　西北至宜章县界八十里
　　至本府八百里至京师水路七千里
　　广二百余里袤二百余里

　　连山县

　　东至连州界七十里
　　西至贺县界一百五十里
　　南至怀集县界二百五十里
　　北至蓝山县界一百五十里至京师七千里　形胜附

　　本府 南海番禺二县附郭

　　前汉书淮南王安上书曰越非有城郭邑里也处溪谷之间篁竹之中习于水斗便于用舟地深昧而多水险中国之人不知其势阻入其地虽百不当一又曰限以高山人迹所绝舟车不通天地所以限内外也　　史记南粤序传集揭越以保南藩
　　前汉书南粤传汉负山阻险南北数千里　　地理志近海多犀象玳瑁珠玑银铜果布之凑中国往来商贾者多取富焉番禺其一都会也沟洫志水绝壤断　　晋书吴隐之传广州包山带海珍异所出　　南齐地理志广州镇南海滨际海隅委输交部虽民户不多而狸獠猥杂皆楼房山险不肯宾服西南三江川源深远别置都护专征讨之卷握之资富兼十世尉佗余基亦有霸迹江右以其辽远藩戚未有居者唯宋隋王诞为刺史梁萧詧罗浮山铭南滨溟渤西负桂林　　隋书地理志自岭以南二余郡南海交趾各一都会也　　唐刘知几史通地总百越山连五岭
　　唐王勃广州寺碑彝夏奥区仙灵窟宅
　　封疆跨蹑之状海陆会同之区
　　阶百越而邻三吴轵雕题而陬交趾
　　高适诗海对羊城阔山连象郡高
　　唐韩愈送窦平从士序连山隔其阴巨海敌其阳　　柳宗元岭南节度使飨军堂记环水而国以百数　　韩柳文东南海外杂国际天地以万数西北陬泉地弥望极顾莫究其往　　唐书地理志其名山则黄岭灵洲其大川则桂水欝水　　宋史季煜与刘鋹书北距五岭南负重溟　　宋许致撰魏公遗爱碑逖彼番禺去都万里境接群蛮地居海涘　　李昴英郡志序山伟海巨秀灵鸠凝
　　蒋之奇广州学记五岭峙其北大海环其东众水汇于前群峰拥于后　　文天祥文山集自厓山至五羊壮哉真形胜之国　　章粢广州记带山并海依险阻以为固
　　唐泂筑西城记广于五岭为大府地控蛮越列郡倚以为重　　元吴澄云章阁记西肩巴蜀东臂瓯闽
　　南海志山川缅邈土野沃饶
　　南海山水古迹记夫南越本一州地自秦汉以来始通尉佗之自王刘龑之专制亦尝自同中州踞强数代至于天下画一而后能有定岂不以其山之险远故哉当今广为大府自江岭而上经大庾关隘之高峻自闽徼而入过潮阳岚路之深远自牂牁而下则又将沥漓江湟水泷石之嵓崿黄茅青草疠瘴袭人毒蛇猛虎山谷　　盘踞是故世之仕者恒未尝愿至至则常数期日而或不足以偿其苟且塞责之心然而晴天胜景山霾开而海气伏珍禽嘤鸣异草丛生花有素馨朱槿果有荔枝龙眼槟榔蒟酱之属芬香艳冶鲜甜爽脆鱼鸡蚬菜积于市酒支数年苟能顺其风气时其调适宜若无间于中州至于控制山獠压服海外大蛮夷岁时番船金珠犀象香药杂产之富充溢耳目抽赋帑藏盖不下巨万计又必赖夫涕泣还金之吏而后有以愧夫轻生好货之俗厥任至重故常剧于他郡而必欲其称职是又岂得以其险远之故毒瘴乘之而或略于民事者哉然则世之仕者勿以其险远可忘必图其政事山海之氓勿以其险远自恃必奉其法度此则天子堂陛之间即为广州府不可以不慎也虽然自秦汉通路以还南越幅员数千里莫不自归于经理抚绥之中至唐而后列为五府广州实大山深峒其民顽俗况草摇风动常必德怀而威摄之然后稍安然犹间有一时颛蒙无觉之氓弄兵潢池称戈汤釜至使父兄子弟修城栅缮壕堑昼夜钲鼓凛然若巨敌之压境讹言相惊震撼朝廷以是而厉法令儆盗贼修马政禁兵器是虽一指疥痒之微而遍身犹或为之不宁盖久而后克有定此岂可以轻视南越之区而不深戒其山海之险远者哉　　旧志广为岭表大藩万山之所辏集众水之所会归灵淑鸠凝丰厚彝衍敷为州治唐以来总摄五管其地望可知也自衡山而南峙为九疑界于五岭又自庾岭东南融于罗浮逶迤顿伏蜿蜒未止而秀萃白云屹峙如屏横耸州后下视众山或蹲或伏或起或拜或超或止有如元戎端坐三军环列而拱听号令也是山盖一州之主其前则抱旗拱揖后则越台耸秀左则虎头诸峰扬遏海道右则曹幕诸山共成羽翼上拘石门之隘下瞰扶胥之险长江天堑壁垒完整　　梁异拟别赋繄乎东广实曰雄藩纲维岭海保障东南星分牛斗地接冲蛮　　刘昌西华寺记去广州府城西三十里有山曰石门盖城之南为大海而东北皆高山盘绕数千里益驰而西且西南诸山尤奇峭分翼而来至是而稍合而三江诸水东流其间以南入于海望之隐若门然故曰石门天开三江赴之南汇于海群山固之
　　顺德县

　　旧志诸山如羽翼河流若襟带
　　海中一大岛屿风气开而不露山形聚而不塞潮势近而不溢中之平衍可以居外之险阻可以恃西北可以蔽香山新会东南可以拥南海番禺此形胜之大观也　　钱溥兴造记诸山棋布水与田连络不绝
　　东莞县

　　广州旧志岭南名山曰黄岭邑独得之岭分东西其东则逶迤数十里而为壬峰踞县之左其西则顿伏数里而止为道家山踞县之右以障遏去水又有癸水在邑后旋遶由东而转至县之前则与西支水合而入于海古传有曰癸水遶东城永不见刀兵邑之胜也　　李昴英经史阁记东莞号广闻邑罗浮址之厚海负之　　李嵓题名记县之疆畛绵跨山海户口繁伙　　罗文焕诗罗浮郁南原隰衍迤群海之东实为县鄙　　袁衷题名碑山有旗峰华峰之高竦水有虎头龙穴之深汇　　黄结修学记联络罗浮襟带溟渤

　　从化县

　　邑志大小鹧鸪二山秀拔而并峙如文笔乃邑之案也流溪之水东流注于老鸦江灌溉为民利回视邑治若襟带然
　　龙门县

　　旧志七峰蔚耸于中一水萦缠于外堪舆家以七星落潭表之古人所谓阻山带海四塞之地亦近之矣
　　新宁县

　　旧志三台迭拥于北文径高耸于南东列连珠西排宝鸭皆山之秀者也前有川流自左旋遶于右且游鱼紫霞夹峙其岸四围耸翠左右萦碧邑之形胜亦伟矣
　　增城县

　　旧志县治来自罗浮五十余里旧基在今县北东街村大江西抱之汉建安六年以其地僻隘始迁于九冈村今城池是也其地原有冈阜九连环秀融结而成有若龟形谓之龟峰傍有一水来自西林派落平康金牛三百余里抱于城东至南山钓矶曲折萦洄如带滔滔流下光涵群峰故有龟峰戏水之名可谓丽而且佳矣至曹村而突起数峰至县后而作主山曰春江左辅山曰蕉石岭右弼山曰郭婆岭去县北一里锁溪沥作石桥一道以接断岭来龙之势桥下溪水可通舟楫又决城壕环遶西有水溪名扬溪筑坡开圳引水入城渠通街道冬月防火仍灌负郭民田今筑城其水塞矣
　　香山县

　　梁益谦德政碑环峦引海僻居海岛
　　邓光荐浮虚山记岛屿洲潭不可胜计
　　沈普新美斋记其地爽垲山川相缪
　　旧志海屿之地环山以为城带海以为池四面皆山东南诸山为大四面皆水西北诸水为近土地坦彝中藏万井海道冲要外接百蛮盖溟海之寄服居然一小蓬莱也
　　新会县

　　旧志郭北五里圭峰之山屹然高峙远拥县治支分两掖东耸天马西伏金牛皆其脉也前列二熊之山东西拱峙屹然海中壕桥之水合流龙津萦行曲鹿经县西南流注江门远则崖山据险奇石瞰流扶舆拥曹幕之翠屏沆瀣浮海门之巨浸其潮汐则由崖门而入支析派分以通村郭
　　三水县

　　邑志控扼二广濒际三江道途冲要土地饶旷县志三水县治在广州上游一百二十里之西傍众水交会群峰环拱中开障而包原者为龙凤冈旧有白塔村嘉靖五年邑城建焉前临三江后枕层峦左控城隍岭及金帽七星诸冈右屏横石岭及将军昆都诸峰其北来之水则芦包口析而东遶县治后达于灵洲浈水远合郁水旧志谓为陆海之国必守之地岂不信然
　　清远县

　　旧志北据中宿之峡东堑浈湟之木山川回合奇秀竞出　　王渐逵峡路记五岭之上游一方之雄障　　新志浈江襟其前花尖枕其后禺峡控其左回岐峙其右东北有二帽以为障西北有溱源威整诸险以为阨南通全粤北达庾衡叶公玉谓幽胜甲于天下　　王兆峡山记繇梁迄今声称华夏

　　新安县

　　新志新安本东官郡地东控归善西抵香山北连东莞层峦迭巘屏卫环列又云浈江端溪诸水会珠江曲折百余里至蛇犀合龙江经虎门汇分流潮澎湃而注之东焉环境如斯诚巨观也且内则巩省城之金汤外则绝边倭之窥伺
　　花县

　　建县之地其名曰平岭之地也由建县地之东来龙则系艮龙也由艮龙串珠转亥龙入首正作坐子向午兼壬丙三分定丙子丙午分金而创建其县治也县治之东北万山丛挫中有车头墩盘古诸峒向称岭南盗薮自奉巡抚李会同总督吴发兵抚剿题设县治迄今升平是一劳而永逸者也
　　连州

　　刘禹锡记环峰密林激清储阴海凤欧温交战不胜触石转柯化为凉飙然压赭冈路高负阳土伯嘘湿抵坚而散袭山逗谷化为鲜云故罕呕呭之患亟有华皓之齿信荒服之善部炎裔之凉墟也　　欧阳经云阁记北接九疑南连衡岳其清粹秀爽之气锺为胜概贤杰继出　　费佖阁武亭记连介楚越间号为冲会
　　詹砺西园记熙平古郡地控荆湖
