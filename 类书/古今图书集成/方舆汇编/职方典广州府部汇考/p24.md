<!-- { "loadSidebar": true } -->
　　朱冈巡检司　在州论富乡

　　西岸巡检司　旧在州仁内乡今迁清莲去阳山县东十三里
　　宜善巡检司　明万历十二年议裁连州丰泰仓使设宜善巡检司在古县
　　养济院　在州城东南

　　阳山县治　按县志本自唐建即韩昌黎之旧治也元末迁连州四角塘明洪武十四年潘浚迁复故址嗣是何以信王（王民）等先后增修之皇清顺治九年九月西寇陷城官署民居尽为灰烬郭升履任庀材鸠工重为修复中为琴堂堂左为仪从库三间中奉龙亭东西二间贮图书册籍顺治十四年熊兆师重建右为幕厅两翼为吏舍东西各六间中为戒石亭前为仪门仪门之外左为迎宾馆右为监房又前为头门上为鼓楼头门之外左为申明亭右为旌善亭堂之后左为耳房库右为火药库中为串堂又后为景韩堂三间又后为环翠楼三间即县令正衙有厨房在楼外西侧最后为两松亭三间中为小堂北向祀韩公像楼之左为佩兰斋四间旧为正衙郭升改为书斋右为西厅即典史衙舍
　　分司行署　按县志在北门街之右明正统六年王（王民）建成化八年陈应龙修皇清顺治九年西寇焚毁仅存荒址十四年知县熊兆师捐资与绅士里老重为修复中为正堂左右为班房前为仪门又前为大门门外有鼓亭有屏堂堂后为串堂为内衙三间吏书厨役各有小房其外周以砖墙司前西南为中军厅草房二重各三间
　　预备仓　按县志在县衙之东旧志正仓四间东西各五间
　　社仓　按县志旧未有顺治十四年建

　　阴阳学　按县志旧在县治宣化坊之左明永乐七年训术雷济建
　　医学　按县志旧在县治宣化坊之右明永乐十二年建二学于天顺六年寇焚止存二印贮库西寇之后并印亦无存
　　乡约所　按县志在玉虚宫明万历二十年立今废
　　养济院　按县志陈子芳始建院钓台赵文祯迁县治北近山之麓有房五间西寇之后尽为灰烬熊兆师履任见其地荒僻乃于东关外元帝宫之右买田一所建茅房三间
　　连山县治　明洪武元年县丞程清创建二年改隶韶州四年省县入阳山十四年复设隶连州主簿栾本重建三十五年典史王大年重修天顺六年都御史叶盛等因山猺出没奏迁县治于鸡笼关内乃筑城池疆理县治当时缘西贼初平制度简略乃覆以茅弘治十一年知县林高童易以瓦中为正堂北为后堂东西为六房后堂北为知县廨堂东为典史厅正堂南为外门重门其监房在正堂西南嘉靖四十一年知县周希文重建隆庆六年知县张廷熙重修万历二十九年知县林裕阳复修按县志有川堂有后衙有山亭刘允元退读处也今废为射圃
　　城守　按县志在县之东旧有守城兵一百五十名设立营房俱在城外自皇清以来俱在城内民房设为城守衙门
　　公馆　在县南

　　宜善巡检司　在古县

　　阴阳学　在县南今废

　　医学　在县治西今废

　　预备仓　在城南废

　　养济院　在县城西废
广州府学校考 　　　　　　　府志

　本府

　　广州府儒学　在郡东南门内初西城番市通衢旧有庙宋皇佑二年经略使田瑜徙于郡东南隅熙宁元年经略使张田展东城复徙于国庆寺东程师孟蒋之奇相继成之后又徙于城东南隅番山下即今学也熙宁四年程师孟再任经略使始置学田以赡学干道三年经略使龚茂良建御书阁淳熙四年转运使赵澣增创亭斋泮池嘉定五年教授许巨川建观德亭于番山下淳佑四年经略使方大琮改建飞阁中塑圣贤燕居像位旁列文行忠信四斋为番山书院是年复建本源堂于阁北又植莲于番山侧之小池今俱废元至元十六年毁于兵惟大成殿犹存后宣慰使完颜正叔副使吕恕乃新庑祠副使畲琏重建大成殿明伦堂三十一年提学王献等建养贤养蒙堂及仓廪祭器库元贞元年宣慰使嗒喇海厌殿庑旧制卑陋图为鼎建延佑五年监司脱儿赤宪副卜天璋改创庙学及东西斋泰定元年宪使密兰等复建云章阁于堂北元季复废明洪武初征南将军廖永忠命中书掾高希贤仍故址重修庙学建先贤祠辟射圃额设教授一人训导四人宣德元年巡按御史金濂等修建殿庑正统三年提学佥事彭琉辟盐仓余地创建廨宇神厨库房及省牲所会馔堂六年巡按御史宋良暹复辟射圃仍建观德亭景泰五年巡按御史杨进复辟盐仓地以广学基天顺二年知府李恕重建殿庑三年巡抚都御史马昂创杏坛燕居及碑亭于番山北七年提学佥事胡荣重修庙学成化三年叅政张瓒复辟前街徙射圃于学西仍建观德亭四年知府吴中创棂星门暨左右庙垣皆易以石八年巡抚都御史韩雍大加修饰露台甬道亦以石栏护之今学制中为明伦堂堂两翼为四斋东曰志道依仁斋西曰据德游艺斋后改崇德广业居仁由义堂南为大成殿殿东西为两庑前为戟门门外为泮池有泮宫坊为棂星门堂北为尊经阁即旧云章阁为番山亭亭后为碑亭一杏坛一学制图碑又为燕居有圣像碑前为斋宿所其神厨省牲所皆在教授宅左射圃在乡贤祠后官吏廨宇生员号舍分列于东西隅而规制大备嘉靖十九年重修徙敬一亭于番山万历二十八年教授董应举请于督学副使袁茂英修之其殿庑亭阁及启圣名宦乡贤诸祠咸焕然一新复学侵地建学舍为正门额曰文明南枕河环绕如带皇清顺治十三年总督李率泰等捐赀重修康熙十年巡抚刘秉权等再修
　　社学　八曰中隅在镇远街东曰东隅在番禺县西曰西隅在大市街尾曰南隅在归德门外大新街曰北隅在朝天街曰东南隅在小南门直街曰西南隅在西门外蚬子步曰武社学在二牌楼街
　　学田　广州府学田七顷明万历十九年总督刘继文捐金买置瑞峰废寺田一十七顷四十五亩七分四厘捐七顷给府学贫生岁入租银四十四两四钱南海番禺各给四顷三亩一分二厘以田隶清远亦给清远学二顷三十九亩五分合前所置六十亩五分亦四顷三亩一分二厘
　　南海县儒学　在郡西南隅始附于郡学西庑宋嘉定二年知县宋钧徙建于县东六十步经略使陈岘增买学田四十余顷淳佑四年经略使方大琮复拨缗钱改建庙学宋季毁于火元至元三十年复徙建城西高桂坊菊坡祠故址明洪武三年诏兴学校乃增饰之二十二年训导张立以庙学湫隘请于御史王骥辟东北民房以广之始创馔堂二十六年改门南向永乐七年重新之正统八年重建大成殿复拓学后地创尊经阁及建东西号舍十四间景泰三年副使韩雍以盐仓街隙地易学东民房增刱天顺元年凿泮池跨以石梁仍护以石栏成化五年易棂星门柱以石八年韩雍重修正德元年知县杨纯重建嘉靖六年建聚奎亭于左创屏墙于前建号舍于屏墙之后而庙貌益尊今学制首棂星门次戟门左聚奎楼中为大成殿夹以两庑殿后为明伦堂堂东曰成德斋少南为教谕宅西为达材斋少南为训导宅堂左为仓廒右为吏舍后为尊经阁号舍建置于学之内外者五所一在尊经阁之东西一在西庑后一在棂星门之南一在兴贤坊北又于清献祠后建名宦乡贤二祠启圣宫前建敬一亭尊经阁前建会膳堂学左原有青云路久为居民侵没崇祯七年修复旧址并修饰兴贤育才二坊皇清一仍旧制
　　社学　二百有五曰养蒙崇正正蒙俱盐步堡原水在大通堡曰作德应奎养正俱黄竹岐堡曰大步湖山俱在沙丸堡曰平地在平地堡曰蓝溪沙背俱在泌冲堡曰大历大范俱在大历堡曰山南聚贤麋山俱在山南堡曰梯云在梯云堡曰扶南扶溪俱在扶南堡曰丰溪朗溪俱在丰冈堡曰新冈耀岭石冈明善岑峰凤岭俱在麻奢堡曰文溪在白石堡曰崇礼养蒙俱在黄冈堡曰金溪在桃山堡曰敦仁高明俱在季华堡择善主善明善养善俱在佛山堡曰复性经正兴仁明善俱在夏滘堡曰东华南福西贤俱在林岳堡曰修本正经俱在（虫雷）冈堡曰率性在平州堡曰岳秀在张槎堡曰岑城启正俱在西隆堡曰兴贤莲溪俱在大富堡曰小里在土炉堡曰登俊在登俊堡曰莲奎华溪黄溪俱在丰华堡曰香溪名乡俱在丰宁堡曰集贤松溪兴贤俱在兴贤堡曰龙冈龙头竹贤延隆俱在大圃堡曰兴善小里俱在沙堤堡曰范阳古溪竹溪小里沙溪俱在沙头堡曰横溪文林俱在冼村堡曰天心云溪奇溪俱在鳌头堡曰居仁由义儒林俾中俱在吉利堡曰银塘赤溪俱在伏隆堡曰明礼达义俱在河清堡曰田溪在海舟堡曰高州在简村堡曰小里在登云堡曰石溪明义南海俱在镇涌堡曰蒙山潘山姜林大涡长贤莲溪祥溪莲塘鼎峰黎边俱在金紫堡曰官溪经正养正小冈鳌舟俱在大榄堡曰下滘在上冲堡
　　矩洲书院　在府城西门外侍郎黄衷建与其弟都事聚讲授于此学士黄佐记
　　云谷书院　在西樵山湛文简公若水建今并入白沙陈公祠
　　大科书院　在西樵山大科峰下增城湛文简公若水建正德十六年有司为建太史坊修撰吕柟记万历辛巳张居正禁讲学院遂毁
　　石泉书院　在西樵山天湖北方文襄公献夫建藏书甚富后改于广城西门外龟峰寺故址
　　四峰书院　在西樵山宝峰下霍文敏公韬建初为精舍后三年明世宗三赐御书于山中公疏请构楼贮之遂改称书院万历间并入西庄霍公祠
　　石头书院　在石头里霍文敏公建今改额曰石头社学
　　晦翁书院　在城西南隅西壕街即仁王寺故址今废
　　文昌书院　在佛山堡李待问建

　　濂溪书院　在粤秀山下内为濂溪祠

　　正学书院　在广城盐仓街初知县刘廷元讲学于此今改祀廷元
　　崇正书院　在都府后街原西察院故址
　　番禺县儒学　旧附郡庠西庑宋淳佑元年知县诸葛珏相地于县东南五里创建前俯大江山清水秀后提举李鉴摄帅事拨赡军田四百亩有奇以助养士经略使方大琮又临流筑亭扁曰浴沂为士子游息之所后毁元至元三十年暂附南海学分析其半以东为南海西为番禺明洪武三年知县吴忠训导李昕度地于郡东城建焉十三年展东城学遂在内即今学也二十五年增修之辟射圃于学右建先贤祠于戟门左永乐二十年重建明伦堂正统十二年重建尊经阁暨诸号舍成化四年易棂星门以石八年重修庙学及光风霁月亭弘治六年复为修饰十五年乃撤故制而新之极北为聚奎亭中为明伦堂堂之东为日新斋西为时习斋堂之前为大成殿辅以两庑前为戟门门外凿泮池跨以石桥桥南为棂星门其射圃在聚奎亭南教谕宅在堂东训导宅有二一在射圃亭东北一在时习堂西南号舍列于明伦堂后万历二十四年知县杨言蒋之秀等相继捐俸增修皇清顺治十六年知县蒋如松修葺
　　社学　四十八曰文富在白沙堡曰廉溪在茶园堡曰坑溪在坑头堡曰村心在榄山堡曰龙溪在沙湾堡曰沙亭在古埧堡曰土地积福西溪崇文俱韦涌堡曰绿阴文兴泗源锺秀沙湳俱锺村堡曰庄头石溪俱南箕堡曰沙溪五凤俱沥滘堡曰司边思贤柏堂俱径口堡曰寿山大岭俱寿山堡曰敦性在南步堡曰蓼溪东溪养正俱蓼涌堡曰平溪文峰俱清河堡曰村心福新俱大石堡曰乔林在新村堡曰黄圃在塘心堡曰兴贤南亭养正穗峰俱北亭堡曰萝峰冈头俱逻冈堡曰堑冈在黄陂堡曰壶州在茅冈堡曰金溪在黄陂堡曰龙阳在龙眼堡曰洗溪猎溪鹿山俱石牌堡
　　学田　四顷三亩一分二厘总督刘继文置租糓四百二十四石
