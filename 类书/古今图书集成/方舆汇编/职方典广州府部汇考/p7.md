<!-- { "loadSidebar": true } -->
　　佛堂海门　在县南二百五十八里源于牂牁经官富山西南入于海在官富巡检司东凡潮自东南大洋西流经官富山而入于急水门海番船至此无漂泊之虑故号佛堂云又海潮自县邑之东南大洋而到佛堂门经甲子门至虎头门如分南北一派至府城而上一派至邑城而上故自邑至府城有两潮潮退则自邑至南海神祠前趁潮生而至府潮退则自府至南海神祠前趁潮生而至邑顺德新会香山诸处皆通潮其潮候初一初二十六十七日俱巳亥时至初三初四初五十八十九二十日俱子午时至初六二十一日俱丑未时至初七初八初九初十二十二二十三二十四二十五日俱寅申时至十一十二二十六二十七日俱卯酉时至十三十四十五二十八二十九三十日俱辰戌时至
　　急水海门　在县城南一百五十里官富巡检司南潮汐涌急
　　合连海　在县西南四十里缺口巡检司南通牂牁凡言牂牁即东南大洋连深澳桑洲零丁诸水其水汇有鼋有良龟其鸟多夔夔卢鹢夔夔即古吊雀卢鹢俗呼欝鸡
　　三门海　在县西南六十里白沙巡检司南海上有三洲潮来自东南至此三分过此复合自合连至于三门有鱼焉黄鳞而薄身至秋化为鸟其名曰火鸠　　鳄湖　在县城西南八十里东莞场方圆数十丈其深莫测旧有鳄鱼居之故名
　　双女湖　在县城东七十里其中有鲤其水汇相传昔有二女溺此每晴霁则有双鲤出没阴晦或见二女乘舟于湖上
　　织女湖　在县城东北一百一十五里黄曹村上有小山相传织女之墓在焉
　　鼓镇龙潭　在县城东三十里其中有龙上有龙王庙岁旱祷于此前有二石鼓
　　深溪龙潭　在县东南四十五里源于深溪山瀑布注而成潭居人引以灌田流于西北邑士尹元泰结庵其上按县志故老相传有龙居之土人多祷雨于此宋有然公隐于此山时久旱然公将自焚以祷雨雨果应今旧址犹存张天师广微书扁宗濂书院山长张正子为作龙潭记元帅罗璧书佥事赵兴祖篆盖石刻在龙潭焉
　　虎头潭　在县东一百六十里惠州界山险绝如虎头中有田焉潭居其下新志田尝为盗所据旧于山前置寨今废
　　珊瑚洲　在县南大海中其下旧得珊瑚故名尝有渔者于此下网得珊瑚树因名陈琏诗珊瑚生海底偶为渔者得至今洲畔月长照水波赤
　　龙穴洲　在县南大海中其上有石有泉其中有龙有蜃旧志尝有龙出没其间春波澄霁蜃气结为楼观城堞人物车盖往来之状人尝见之洲有三山石罅泉流番船回者汲以过海
　　合兰洲　在县南二百里海中靖康场与龙穴洲相比其上多兰旁有二石海潮合焉蜃气凝焉旧志谓之康家市又有马鞍洲急水旗角洲大王洲上下横当洲并在大海中
　　圆沙　在县城西二里海中昔有亭址今废旧志昔赖布衣改迁邑基留谶云后三百年石龙过海状元出又有云沙头圆出状元
　　廉泉　在黄岭之麓泉出石罅阔二尺余深尺许味甘美宋绍熙间邑宰张勋筑亭甃石扁曰廉泉按县志淳佑庚戌复有邑士南丁余天常重建并记岁久复坏元皇庆壬子权县郭应木仍以石甃作廉泉铭刻石亭上久废明天顺七年邑令吴中重建亭附见廉泉亭下
　　瀑布泉　在县南大岭山有石渠长八尺余阔二尺涧水注焉悬泻成瀑灌民田几三十里
　　观音泉　在县西南五十六里清洌春夏溢按县志在东莞场南山旧有观音院故名
　　汤泉　在黄金洞之北药勒村前其水暖浴之可以去疮按县志乡人以为烹燖之所
　　紫霞泉　在县西十里旧志云宋时有道人崔羽号紫霞真人游罗浮至此择地凿井得之其泉洌冬夏不竭
　　龙珠井　在县南栅口今湮

　　龙舌井　在县西十里英烈祠下其水甘美通志云水涌如龙吐又西一里曰慈济井
　　媚珠池　在南大步海旧传南汉时于此采珠其下多珠故名
　　水帘　按县志在彭洞山石岩上有飞泉如垂帘状
　　潮水　按县志余襄公候潮武山有海潮序
　　东江堤　按县志在邑境东接循惠每东江夏潦暴涨则濒江之田尝罹其害宋元佑二年邑宰李岩始于西湖福隆水南石贝司马头京子山牛渡海等处筑长堤以捍之后六十余载堤渐圮邑宰姚孝资重修人呼姚提刑堤盖孝资后为提刑也嗣是乡人陈庆远赵兴迈赵善郮皆有修筑之功元大德乙未潦水冲坏福隆堤二十余丈成深潭民庐漂荡大德丙申达鲁花赤甘卜县尹邓荣并功塞筑仍旧至正初堤复坏邑令杨大举复董治之明洪武中差官修筑永乐宣德年间仍岁修补正统五年邑丞吉水周式董其事重筑堤始完固患乃免
　　咸海堤　按县志在察步等处滨海之田咸潮泛浸宋元佑四年邑宰李岩创筑堤以护之右二堤按县志一障东江之冲突一护咸潮之泛浸然东江堤所系利害尤重若察步乌沙壆则为咸潮堤李岩旧刻碑在许公岩云筑堤凡有二条延袤一万二千八百有六丈得田二万一千二十八顷端平修堤记亦云故堤十有三条而宋淳佑修堤记云凡修旧堤万五千九百九十丈筑新堤百八十丈与旧记丈数稍异今并存之
　　从化县

　　鹧鸪山　在县城南五十里两峰如削俗呼大小鹧鸪其上多草木多麂麋多猿狖又其南三里曰鸡笼冈
　　凤凰山　在县城东五十里俗呼麞脑山云兴则有雨其兽多虎豹
　　五指山　在县城东北九十里以形似名其上多奇石有木焉如椶榈而小茎长叶其实苍绿剖之有蚊翾然而飞其名曰米子按县志五峰相连如笔格其中延袤甚广与龙门英德联界俗传山中有井深不可测
　　蜈蚣山　在县城西四十里其麓有铁场坑相传旧尝于此煮铁一名铁场山又西四里曰牧峒山其南曰帽峰山又南曰迭翠豅
　　高云紫草山　在县城北五十里多榛茅按县志山甚高峻望之色泽光紫如赭霞多奇树异卉又东曰鹰嘴山其巅有石曰燕石亦有洞穴可望而不可至　　围脑山　其鸟多鹧鸪按县志在县西十里其上有仰天池相传宋人避乱筑围山巅以居今故址犹存
　　云台山　按县志在县北三十里山巅平衍如台常有云气覆之其上有洞穴可容三十余人中多留题石刻
　　石鼓楼山　按县志在县东三里有盘石特起溪水来注其前汇而成潭其上有大榕树浓阴可爱登之则一邑形胜尽在目前知县邢惟高建亭于其麓名曰济川每岁立春预日迎土牛于此以祀勾芒之神盖重农报功也岁久亭圮康熙十一年冬修复
　　三将军山　按县志三峰屹立形势雄峻有类武士
　　双凤山　按县志在县东南四十里双峰崛起形甚秀丽与县学相直旧名大小鹧鸪知县唐世淳易今名其阴为增城县界
　　水亭山　按县志在县东五十里有杨溪洞洞据山巅广十余丈有石径可至上有石岩数十丈敻出如船下覆洞穴有藤生焉大如杯其液如注食之可已渴故又名水藤山中有留题石刻
　　韶洞山　按县志亦曰王任岭在县东五十里洞之左有黑石数十大如屋正圆其下流水绕之苍藤古木荫映百亩亦一佳景也其阳有韶山精舍有带水泉流在大石坂中望之如二带其下复有大石数级水下注之菖蒲芝兰多生其中殊为幽胜
　　忠心山　按县志山中有流泉三级下注于溪经石坎则淙淙有声有寿字石丹井石宽广数丈镌寿字其中大可丈余有丹井深广数寸积水冬夏不涸或竭取之顷刻辄复注又为麞脑山水过钻山有水潜行地中复出即漈水也
　　北山　按县志在县东北六十里上有三峰峻拔入于云汉尝有人持数日粮直造中峰之顶见有仰天池数亩隆冬水犹不竭其中灵岩仙迹奇花异鸟不可胜纪云山巅有瀑布如积雪其下有龙潭瀑布飞流注之其山半迤北深处有谷曰兰和洞延袤数十里与增城龙门联界登山者穷日之力而后可至尝有猺人自漳南来居此山自云盘瓠之后持宋元公据为证性颛朴不为盗然所至树木诛伐无遗不旬日则山尽赭近年英德汀漳之人以耕山种蓝为业时为盗出没洞中猺人始避徙去
　　青幽山　按县志在县南六十里树木森翳郁然阴幽东抵增城界其阴有仙坛石上有仙人脚迹又南曰铜鼓岭
　　秋枫山　按县志在县南六十里其上多秋枫树
　　武台山　按县志在县南八十里两峰相连形甚峻削
　　象山　在县西三十里以形似名

　　百丈带山　按县志在县治北四十里有泉自山巅飞下界为两道望之如带其下为流杯池两带飞流有上下二级其下汇为潭深不可测溢出浅处为池可以流觞中多泽兰菖蒲异草朱鸟游者宜夏秋至冬则寒气侵人不复可近矣
　　龙潭山　按县志在县西北三十里有龙湫祷雨辄应岁旱乡民或投以铁须臾云雾蓊勃大雨随至湫下绕出三四里许皆石涧清流疎林掩映自此分流至于县后溉田数百顷
　　桂峰　按县志在县北二百里其上多产桂树
　　帽峰　按县志在县南六十里一峰耸起如人之戴笠峰上有神庙甚为灵应
　　狮子峰　在县城南一十五里又其南二里曰铁径岭又南二十里曰狮耳岭以形似名其上多瑰石
　　插花岭　按县志在县北二百里其上草木蓊茂形如插花岧峣独出俯视群山
　　风门岭　在县城西一里上有刘仙岩是多林木又其西九里有牛群石按县志山甚崔嵬风雨将至则云蔽其巅故又名风云岭
　　分乳岭　按县志在县南十里形如覆釜与县治相直
　　猿啼岭　按县志在县东北五十里山木蒙密多猿穴又东为九珠山九山相连故名其下有潭二曰大瓮小瓮山左右多青石居民烧为灰以粪田甚膏沃　　月岭　按县志形家者以为西江月故云
　　豸角岭　按县志在县南五里为邑之水口山两溪汇此合流有塔在其上
　　黎塘岭　按县志在县西三里形狭而长又西为瓦窑岭
　　东岭　按县志在县北六十里自东岭入为流溪之地山四围旋遶仅余一石径可通行人谓之木鹅径高山密林上蔽天日凡半日许乃得平处其上有古墓或隐或见
　　狮子岭　按县志在县南三十里一首仰视如狮子岭旁有圆山如球名狮子球其上有岩曰石学堂多万年松及异草又南曰螺冈在县南五十里山如螺形临溪水济渡之处隔水为李石岐驿京师之陆路也
　　西岭　按县志在县西南三十里多赤石可为柱础山巅凿成池积水不竭
　　鳌头岭　按县志右有白树豅蝙蝠石石穴中多蝙蝠有黄白二色其翅大五六尺者
　　凤凰岭　按县志在县东四十里甚耸秀世传曾有凤来鸣故名其阴有泉曰金井
　　刘仙岩　按县志相传有刘氏女于此上升其水盂存焉冬夏积水常不竭其米色如墨而不腐谓之仙人粮游者多得之
　　观音岩　按县志岩旧无人迹有僧梦礼观音于岩中翊日寻觅得之遂龛观音祀焉故名
　　黄纛嶂　在县城东北一百里高大如展纛故名
　　灯盏石　按县志高广丈余旁有古松其荫数亩
　　鸡啼石　按县志在县东二十里高一丈五尺方广丈余相传自他处飞来遇鸡啼而止故名
　　黄石洞　按县志相传有仙人居此石涧流水香美多产菖蒲紫芝故又呼为香水豅
　　万寿坛　按县志石坂宽广可坐尝以圣诞日流觞于此故名
