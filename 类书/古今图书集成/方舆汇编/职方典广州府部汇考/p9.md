<!-- { "loadSidebar": true } -->
　　连珠山　按县志在县城东南者有三山相连二在城外一在城内其在城内者曰东山旧有亭阁足供游人舒啸今虽废而邑人士每以九日携酒于山上登眺
　　宝鸭山　在县西一里

　　马鞍山　在县南一里以形似名

　　石人山　在县北二里按县志石起山巅立如人形傍有数石峰如天半碧莲又名石华山谶云石人岭上置更鼓浪波游鱼出状元浪波村在县西游鱼山在紫霞之右兵备王大用射三矢于石以示武勒之曰石化山
　　官来山　在县东北四十里

　　石鼓山　在县城东二十里有石击之其声如鼓又东四十里曰百峰山其兽多獐鹿其木多松梧
　　上川山　在县城东十里多香蜡材木其下曰下川山
　　文径山　在县城东八里四山环峙其上有宋义士伍隆起墓其下有香头村
　　紫霞山　在县城西七里上有云霞下临碧水舟多舣焉又西八里曰那西山
　　丫髻山　按县志在县西状如丫髻上有奇石石上有小池四时有水盖名山也
　　甘蔗山　在县城南五十里有草味甘如蔗
　　龙溪山　在县城南六十里上有石室深广数仞按县志世传刘三妹蜕骨于此
　　铜鼓山　在县城南百里下瞰海洋风涛触石如铜鼓声
　　凤凰山　在县城南六十里有仙人石室遗迹
　　紫罗山　在县城南七十里其峰孤秀多松萝
　　席帽山　按县志在县南

　　西华山　按县志即那西山在县西

　　龙头山　按县志在黄沙坑之右北坑之前
　　浔洋山　按县志在县东北峰峦高耸俯瞰浔江左一峰上有石室室内有二石如麻篮水盘下有石壁数丈横阔丈余瀑布沿壁而下光溅如珠名曰石涧珠帘
　　斗山　按县志孤峰独峙员洁如斗接脉而居者名曰斗峒
　　冈背山　按县志下枕江流上有神石土人祈祷多应
　　松子岭　按县志在塘村之右有宋尚书李乔木夫人伍氏墓
　　寺山　按县志即宝国寺后山山有大石石有仙人趾迹下有泉池
　　铜锣石山　按县志广海中有石如铜锣风涛撼之声闻十里
　　大隆山　按县志在海矬之间与甘蔗山连接峰峦迭耸径路深阻有猺人住其中
　　流波石　按县志屹然砥柱中流而水浸不没盖奇石也
　　紫霞海　在县城西七里紫霞山下其中多鱼鳖按县志岸有接官亭久废
　　那平海　在县西十七里又西二十五里曰法竹海
　　浔阳海　在县城北四十里

　　斗峒（氵宫）　按县志绿围诸乡遡夹而居襟带潆洄能资灌溉陈白沙集有绿围伍氏族谱序
　　九曲涌　在县北四十二里

　　半塘海　在县城南四十二里其中多蟹鲎多张鱼按县志发源冯村流会广海水大而深险易缓急以风而变
　　亚州海　在县南四十五里又南四十里曰矬峒海有渡又南八十五里曰大牌海其中多宁虾多赤鱼多曹白鱼
　　铜鼓海　在县城南一百里其中多龟鱼多苗虾水草多紫菜鹿角菜
　　寨门海　在县城西南二百里产鱼盐按县志大而深
　　网洲海　在县西南二百五十里为番舶往来之冲
　　雷公潭　在县南一里按县志昔有龙兴于此迅雷风烈忽作因名
　　南门河　按县志在县南教场之前

　　汤湖　在县南

　　白庙河　在县西北

　　三合水　按县志在县西南成化初邑治未分县丞陶鲁以新会至广海由厓门出大海洋有风涛之险且多海寇舟惮往来建议由法竹上流三合水因其故流小水开凿由鱼塘至黄塘二十余里通甘村水然水势高下莫能注接竟不成功今遗趾尚存
　　泥涌河　按县志在县南改鹿爪渡头于此
　　石坂潭　祈雨多应

　　荔枝塘　中有罾门

　　龙头河　按县志接流法竹出而与长沙河会
　　望峒河　按县志与矬峒河同发源

　　金门海　按县志在上川左今禁

　　增城县

　　凤凰台山　旧名春冈在县城西南一里今县之南街唐时有五色鸟集此因名宋崔与之故宅在焉其阳有菊坡祠宇
　　白水山　在县城西四十里屹然若巨屏其上有瀑泉悬注如练其鸟有五距鹊又一里曰佛迹岩其东汤泉之水出焉苏轼诗汤泉吐艳镜光开白水飞虹带雨来胜地锺灵传异事巨人留迹寄苍苔
　　古散山　在县城西五十里其山布散不属有草焉其本如藤其叶如葵节密而心实其名曰矮竹按县志南流出神冈及白冈可通舟又西五十里曰丁涧山两峰相距其中有泉流于西南
　　古华山　在县城西六十二里形若垂莲其麓宋崔与之墓在焉
　　娥眉山　一名南乡岭在县南七十里清湖都通志作南樵山极高峻周回百里上有丹室下有石庵湛文简建书院于此曰莲花书院上有霍文敏墓
　　帽岭山　在县城北三十里其上多松竹旧志形如席帽日明则晴烟笼则雨
　　灵山　在县城北六十里上有仙女石旱祷辄应按县志体势甚高而顶上宽平周回三百里后抵从化县界南有石岩岩左有大白石又谓之七姑仙女石积水出焉可灌田千亩
　　鹧鸪山　在县七十里其鸟多鹧鸪有兽焉如豚而徧体皆剌善射人其名曰猬按县志峭壁双立其一差小俗呼为大小鹧鸪从化学正向之因改名双凤山白泡水出焉山下有渡
　　招贤山　在县城北四十里其上多瑰石按县志在崇贤都昔有贤者隐此故山与都皆以贤名又北七十里曰鴶鸠山多奇石又北三十里曰石龙头山巨石突起下瞰长河
　　罗浮山　在县城东一百三十里与博罗县接境昔有山浮海而来传与罗山合而为一故名前汉地理志博罗县曰传罗后传录日久讹传为博此山高三千六百丈上有三十六洞七十石室四百三十二峰洞之幽者曰朱明此洞三十六中之一也天宝初诏欲寻是洞时邑簿任知宣领耆旧寻见一洞以藤筐笼石垂一人下约五丈余下视无底日月星辰无不备初有白云须臾散漫五色曰黄龙曰水帘曰蝴蝶曰朱陵曰金沙曰白石峰之高者曰聚霞又曰飞云（扌处）绝顶高三百丈周二十里其次曰麻姑曰玉鹅曰仙女曰会真曰锦绣曰玳瑁有奇石高六百丈广七十丈彩烂若霞锦谓之瑶石台又有大小石楼孤秀如楼阁然相传唐武后时有邑女何氏有神仙之术持一石置小石楼之上远观如画上有铁桥其形如鞍在石楼之间高五十余步下有花首台开元间尝有五百花首菩萨建台于上又有龙公竹大径七尺围节长丈二尝有鸾凤栖宿在碧鸡或群飞或独鸣可见而不可取又有红翠鸟又有哑虎不哮啮其诸神湖玉树珍禽玉草记莫能悉其下罗水出焉又其下有卓锡泉又其下有梅花村又其东麓则接白水山
　　百家山　在县城东十里其上多草木多竹
　　陈峒山　在县城东北二十里形若竖旗下有石庵有石佛其兽多石羊其鸟多鵔鸃
　　虎狮山　在县城东北二十一里以形似名上有泉下泻成渊其中有龙多欝金草
　　陈石山　在县城北四十二里有石秀锐若笔其上多石心木
　　流防山　在县城南十五里状如卓笔其下防水出焉按县志在长沙乡今属龙门县地
　　角子山　在县城东五十一里接于博罗无草木多瑰石
　　窑石山　在县城东南六十里其上平坦有石黑若窑山无草木
　　猊山　在县城东南二十三里其上多异竹一统志产婆罗竹围三四尺性竖土人取以为弓
　　龟峰山　在县城西二里邑人重九每登之一曰登高峰
　　金紫峰　在县城西南八十里多异花草山形如旗朝旭楆之其色若金削芙蓉故名又西十五里曰五马峰又西南十里曰蓝袍峰又西一十里曰双鱼峰峰前有丧庆寺相传宋时辟基得铜钟下覆双鲤今建桥其上谓之仙鲤桥
　　焦石岭　在县城东五里其石赤与罗浮相望焉相传浮山自海浮来与罗山合故谓之罗浮与此岭相望若碇于此也故又谓之浮碇冈按县志浮碇冈高三百余丈盘据二十里上多石鼓奇怪
　　欧阳岭　在县城东二十五里罗浮之西昔有欧阳氏居此
　　云母岭　在县城西二十里其中多云母石日出照之晃耀按县志产云母石故都以此得名亦名丹丘按通志唐武后时县有何氏女服云母粉得道
　　凤凰冈　在县城东南二十里以形似名旧志或言宋时有五色鸟集此李朝诗墓在焉下有凤凰铺
　　乌石冈　其石黑按县志县西南七十里在石下村后高三十余丈其形如钟其色如墨亦名钟墨石又西有剑迹石
　　景星岩　在县城北一百一十一里中有石如台阁或如修廊或如鼓击之有声石乳流结如宝盖旗幢其中幽窅
　　燕石　在县城西南六十里其状如燕下有洞可坐三十余人
　　鹤峰　按县志学宫之后山也两峰城跨其巅
　　凤凰岭　按县志下有泉水可煮盐其乡名盐坑
　　牛牯嶂　按县志县治后屏也连亘云霄距县八十里
　　澄溪山　按县志在县西北七十里崇贤都上有仙女石并石磴澄溪水出焉出箭干洞经流腊埔至三江合流于增江
　　峰门冈　按县志在县东北七里两峰对峙如门
　　飞泉洞　按县志在县东八里世传葛洪尝炼丹于此有碾药石又两石壁立如门中有张老岩又有醉眠石皆大书一水从石罅中流潆洄百折游人取小石障下流以蓄其势乃两两夹曲而坐使人酌杯酒置上流听浮杯至前辄取而饮万历壬子署县事桐城刘引昌因偕户侯张永灿邑人单守敬黄拱寅辈构亭以迎瀑布之胜
　　白木峒山　按县志在邑治之西亦名郭婆围岭上多茂木崇峙峻整与焦石岭等
　　元德山　按县志距县一百二十里与番禺为界山上有土丘百丈高数十仞名曰仙人大座山大木丛林奇岩怪迹蓊蔚盘踞
　　寨岭　按县志邑治之南二里今名豸岭当百花林增江二水合流之口上建鴈塔隆庆四年士民合筑于岭之绝顶塔北面为宫奉文昌神以主鴈塔之祀塔岭南下有塘曰砖窑坭塘约二十亩尽南至溪西至田东至海属官在增江下流二里洲浮水中曰鴈塔洲即通志及罗浮志所载别情洲其地平旷水环之约二十余亩未经种植属官万历四年合邑士民呈出奸僧违例欺隐龙山新兴二废寺土名鸡啼涌等号田及泥紫村园三十六个共税一顷三十三亩知县王良心通详当道拨僧明桂照例补饷连前田园赴鴈塔居守
　　南山　按县志与豸岭对峙山下临江为钓鱼台山顶建翔凤塔万历六年士民合建拨道士居守所管各祠田地山塘共三顷九十亩四分七厘八毫
　　望州冈　按县志豸岭之南去县二十余里横亘嶐嵷官道出其左登绝顶一眺千里凡广州胜概咸在目中故名
　　大墩岭　按县志去县八十里在清湖都横枕大江水口
　　增江　在县城东一里源于防山东南过石滩旧志云源出陈峒山东流而南合于防水西流七十余里始为增江新志云源出防山上至西林可通船筏下至石滩西南入于海
　　古散水　在县城西六十里源于古散山南流过神冈达于白江洲可通舟筏
　　白水　在县城西四十里源于白水山

　　澄溪水　在县城北五十里源于鹧鸪山南流合增江通舟船入于海旧志作程溪
　　天塘水　在县城西七十里其水潆洄注于田
　　风湖　在县城南三十里方广六十丈其水汇旧志云深不可测四时澄清
