<!-- { "loadSidebar": true } -->
　　飞符坐命是官符，必受王刑毁发肤，若有赦文星宿见，虽然带讼罪应无。　　飞符遇吉共居寅，暗有声名遇贵人，定得阴人成就力，复心相助获珍珠。　　心灵性慧自超群，冠世文章四海闻，食禄岂同常格贵，或文或午着儒勋。　　飞符始击名困厄，冲身冲命冲时日，饶他伶俐与聪明，终作飘流浪荡客。　　祖业不利缘何事，为有飞符在命元，更少吉星来救解，奔波劳碌走无边。　　纵得高官无厚禄，或遭刑克在衰宫，只宜云外为僧道，高卧林泉众所宗。　　飞符凶煞主灾厄，祖业全消散作灰，流落飘蓬犹自可，克妻害子更相催。　　飞符照命是凶星，金水深兮木土轻，行年二限如相遇，定生疾病与宫刑。　　飞符凶曜临旺宫，六乙生人身命逢，从来始破终无害，破过之时后亦丰。　　君基为福助飞符，亥子之方有若无，更有凶神来混杂，祖宗虽达亦防诛。　　飞符火宿最为凶，假是流年四柱逢，若在亥宫并子局，英雄总是一场空。　　巳午还同五福居，日时身命类相须，不因炉火成家业，征姓之人助力微。　　果敢威严暴裂雄，君基客大四神同，吉神相助还同旺，平地荣华富贵从。　　飞符亥子最为凶，只忌来临身命宫，别安身命多吉会，又将符法达天聪。　　民基飞符凶与吉，祖业须防暗消灭，旺位逢之亦可丰，陷地临时有灾厄。　　有妻死别又生离，天厄来同便可推，更有客参同此位，身亲奴婢属天机。　　播迁乡土若飘蓬，伐宿来临客大同，更有雷轰并木压，照天一炬业归空。　　离祖伤妻命至孤，身宫多是带飞符，若来旺位枢星共，骤发功名在外都。　　莫把凶星一例看，飞符往往作高官，生时带煞身临德，衣绣浸寻又獬冠。　　飞符乘旺遇三基，入仕何愁官品卑，若是文星文位见，若为武宿武中推。　　飞符偶喜遇文昌，更见三基并吉祥，不作元戎临塞漠，必司刑宪凛风霜。
●四神总论
　　四神属水，凶星也，在人身命日时，主财物不聚，作事歇灭，孤独无依，乃僧道高尚之士，若在家，定是妻迟子晚，或三合对照，会吉星亦可作贵格论，如立旺地，主仕宦清贵，多历河海舟船之任，在申子辰亥宫，名宿秀格，主秉性孤独，纵有心腹之交，不能始终，友谊在卯，为万水朝东格，非立旺亦医术高尚之士，或鱼盐商贾，在沐浴宫，春夏生人，为人花柳，秋冬生，则为渔人或舟师，在煞位，则吏人狱卒，刽子屠沽，在陷宫，败财破祖，孑身无依，茶坊酒肆之徒，在寅午虚巳方，为克火，又是财丰安享之命，得羽音人立旺，亦显达能守，为清高之士，总之聚散之星，进退无常，九成九败。
●旺陷例
　　四神阴水星。旺申子辰亥。陷戌未丑。
●化曜
　　天厄。天哭。白衣。孤星。沐浴。贯索。呻吟。水星。
●四神临十二宫分歌
　　四神居子号天宜，伶俐聪明性格奇，更有吉星相聚会，平生衣禄自饶余。主聪明颖悟，逢五福三基，主爵禄丰厚，丙辛生人尤美。　　四神居丑名天喜，赋性多能复多艺，若逢吉宿到斯宫，限数逢之身亦贵。主得商贩鱼盐之利，及舟船水洋之财。　　四神寅上不相宜，掩蹇萧条作事迟，天乙更来同位处，凶行横祸日相随。主性凶好杀，流落他乡，修船补漏，竹木雇载之工。　　四神卯上号烧炉，当改根基别处图，若是独行无大患，何忧疾病与悲呼。主得水利及舟船雇觅行商之类。逢飞始主痨疾伤残。　　四神辰位主荣华，名号金鞍实可夸，心性聪明人莫及，只防子息见虚花。会吉星有调羹之美。主酒肆茶盐巨商大贾，财富丰盈。　　四神巳上号天渊，绝气为名合此言，不利六亲并子息，宜僧宜道守当年。少年离亲随聘，或庶出，主下贱弄，巧歌舞调笑之辈，日生主富贵。　　四神午位号幽微，水火相和财谷宜，旺地逢之多显达，文昌到也更何疑。利口财舌辩。日生乃富贵，情性忠良，财帛多主先散后聚。　　四神居未不相成，别祖离宗号失荣，身命逢之多改革，游年当此弟兄分。主裁剪技巧匠作走富贵之家。夜生辛苦无依，日生亦贵，相貌异常。　　四神申位喜相临，秀气所钟人敬钦，若是文昌来会合，清闲富贵福悠深。会吉，功名显达。　　四神酉上天月星，多成多败不安宁，家财散后声名淡，语默施为假似真。主善言语，作事机巧，贵人敬爱，日生衣禄绵远，夜生贫困伤残。　　飘蓬无依号天休，戌上四神多诡谋，祖业得来如瓦解，是非难定莫贪求。奔波四方。　　亥上四神名本源，初岁伶仃老自安，若是文昌在三合，骨肉荣华得异缘。主近天颜，禄位高显，善谈笑，好下问，临险成福。
●上中下三等断
　　四神上亥申子辰，中午丑（卯酉、未戌）宫寻，巳寅（未戌、卯酉）为下等，日时身命莫相临。　　（多见、纵有）吉星多主贵，凶星相聚最无常，九来事聚不济时，随情上等功名荣水利，中等周游野店迎，下等伶俐多技艺，笑谈歌舞善修营。　　富贵谁能并，文章孰与伦，申辰亥子地，光大显家门。　　四神水宿土宫临，福禄消除祸患侵，纵有吉星无爵位，也须忧闷损精神。　　在亥子清闲富贵，在申辰职位高强，戌未丑定离乡井，寅巳宫家产难存，女命逢之更值陷宫，奸淫泛滥。
●四神星杂论
　　四神若遇贵人星，喜欣亥子及申辰，德重道高人仰慕，山中高卧旧纶巾。　　四神本合是孤神，得地翻然作贵人，三合臣基文计助，此身何虑困红尘。　　游计何须遇四神，此星相会定劳神，水灾火患成痨瘵，终作穷人与废人。　　损气伤人是计神，四神何用又临身，若非脾胃生浮肿，捉月游魂问水滨。　　四神文昌同失位，医卜羽流并技艺，当生主将是禄元，薄有才名须遇贵。　　行年孝服更离乡，飞符俱来致不祥，击宿若还同禄主，更名易姓得田庄。　　君基四神亥子丑，秉性聪明世稀有，文昌小游同计神，皆有扶持爵禄有。　　九流僧道格何从，天厄来临福德宫，不作丹霞方外客，也须异术动三公。　　贯索还来身命临，遭逢此处必惊人，丧门吊客并为助，父母妻孥必殒身。　　日时身命值斯星，疑谋猜虑乱纷纷，如逢陷地生痨瘵，脏腑之灾恐有刑。
●天乙总论
　　天乙属金，凶神也，又名天镇，又名天锋，实为孤独之星，在人身命日时，主破祖离居，平生蹇滞，心性耿介，高尚寡合，不合人情，六亲不睦，终身无靠，性强气傲，身孤不茍，又主刚明果断，所谓仁义而利薄者也，在申子辰三方，便合金白水清格，主近大贵发福，亦有权贵，在巳酉丑三方，便合才学富贵格，谓金神得金局也，在寅午戌三方，金入火乡，名销铄格，主有疾病是非拮据，难亲易疏，在亥卯未三方，化为天暗星，乃不贵，三合照吉星亦可富贵，如无则破祖身孤，与人往来，多招是非不和，人情更见凶星，宜作福修德禳之，方可无大患，而发福亦迟，若主旺宫，则武事贵显，巳丑兮名为将相，申酉兮果敢功勋，陷地居之，则平生蹇滞，凶星聚会，主僧道清名，吉曜同宫，才名显著，恶绝并立，阵死遭刑，女命逢之，主产难堕胎之害。
●旺陷例
　　天乙阴金星。旺巳酉丑申。陷寅午。
●化曜
　　金乙。天虎。天裸。天锋。白虎。金星。
●天乙临十二宫分歌
　　子上名曰天骥星，人生遇着有虚名，三基五福同三合，富贵荣华驰令名。主破祖虚花，中年成败，克子刑妻，游方食禄，逢飞始诸凶，则困苦劳神。　　丑宫天乙实清奇，天帅威权最所宜，志气昂昂人敬服，果然豪杰不卑微。主武职，贵显，阴谋有毒，五金中得利。女命有灾厄。　　天乙寅方号怒涛，若同飞始寿难高，江乡踪迹无依靠，别立门庭方富饶。求谋有利，主得外财。春夏生多富而相貌甚美。会凶星主漂流下贱。　　卯宫天乙名暗财，劳力劳心善作为，若遇飞始临其地，金谷资财似火吹。主技艺及绣造，裁剪针匠，求利生财。夜生须防因财受害之事，否则饥寒。　　天乙辰宫号天宪，舞文弄法多更变，若非身病与人伤，终值公非残首面。主炉冶得利。或山林采取五金八石生财。会吉星主贵但奸猾。　　巳宫天乙号金章，百计千谋力量强，不特声名扬四海，生平浩气姓名芳。秋冬气秀，馆合之贵。主炉火烧炼，显名成就兴家。　　天乙凶星在午方，名为天戮主残伤，独行自是宜屠宰，若见凶星有祸殃。主幼失父母，蹇滞憔悴，不得善终。日生有生杀之权，夜生贫困夭折。　　未为天暴受苦辛，生来成败费经营，播迁事业方安定，只是为人性不平。主九流巫术，得大人敬爱。然多小人是非，僧嫌拮据。　　天乙申宫号天旌，吉星同会称心情，边陲武术威名重，千载黄河一鉴清。主武职边将。会三基五福，主科甲台谏。　　酉宫天乙在金方，凛凛威风肃纪纲，凶曜不来相混杂，纵有微灾亦吉昌。威镇边疆，武贵之格。　　天乙戌宫为望云，生来无利亦无名，为人狂妄还遭谤，虚诈偏多灾祸侵。主幼失父母，克子害妻，老见孤单，破相。　　亥宫天乙号名星，吉宿如临事事亨，士宦逢之临大限，前程显耀乐升平。主祖业耗散。中年成败。
●上中下三等断
　　天乙上申巳酉丑，中居亥卯未子辰，寅午戌宫为下等，富贵多因险处生，身命日时遭破败，平生孤独主劳神，上等功名荣显贵，九流艺术在中平，无依下等多淹滞，困苦刑伤甚不宁。
●天乙星杂论
　　民基天乙共居申，富贵之家有此身，利厚名轻无横逆，何妨五福反居寅。　　人间最苦是孤身，天乙原来居命身，纵有祖居多破败，可怜终日苦伶仃。　　生逢天乙无依靠，衣禄从来未得亨，不作佣人求度日，也须技艺得偷生。　　天乙金星凶可知，忌临身命在生时，更遇三刑并六亥，将来横死不全尸。　　天乙五福同旺地，日时身命数相际，定因贵显得成名，积玉堆金说奇遇。　　天乙属金会伐星，不为盗贼乃为兵，无端起讼遭刑宪，立命原来在卯寅。　　天镇天锋是此星，却来巳上化科名，往往灵人不灵己，终由异路得微名。　　发达多因立旺宫，却来五福与相同，更兼主将三合见，眼望旌旗捷报荣。　　天乙小游居巳午，更有伐星同一处，身在胞胎须失父，不是螟蛉妾是母。
●地乙总论
