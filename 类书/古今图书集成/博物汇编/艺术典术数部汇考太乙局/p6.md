<!-- { "loadSidebar": true } -->
　　文昌之宿若无迫，始击纵横不对格，谓之将发喜来迎，大利兴师宜远征。　　此复解上文，五将发不发之意。文昌与主大小将无囚、迫、挟者，为主将发，利为主也﹔若始击与客大小将无掩、击、格、挟者，为客将发，利为客也，反此皆为不发。发则宜扬兵出战攻击取胜，不发宜屯兵固守潜以待隙为吉。
●八门起例
　　常以开门加太乙，各门临处有凶吉，杜死惊伤有灾沴，开休生下喜盈溢。　　凡阳遁皆以开门，阴遁皆以杜门为直事，常加太乙宫。二遁皆顺行八三四，以开休生伤杜景死惊为序，视主将在开休生门下者吉，如岁计占用，三门下分野，物阜民安，不然则灾沴作矣。　　假令第三丙子元辛丑年二十六局，　　其年太乙在一宫，便以开门加干一宫顺行，则休临坎、生临艮、伤临震、杜临巽、景临离、死临坤、惊临兑是也，余仿此。　　又法，二遁直事所加则异，八门定向则同。
　　以上十条皆释局之要旨，人能触类究理，则天意明于上，人事验于下矣。　　开门为直使，加太乙一宫顺行，则休门临正北，生门临东北，死门临西南，此阳遁例也。　　夏至后用阴遁，太乙初起九宫为首，次八七六四三二一为序，天目起于寅，亦顺行，遇艮巽重留一算，计神起申，亦逆行十二支求始击将，计神仍加和德上，顺行十六神，视天目下为始击将，自二目所在亦顺行，数至太乙前一宫止，为主客算，乃大将宫弃十不用，余一数乃一宫也，二数乃二宫也。　　大抵阴阳遁惟时计用之，余岁、月、日三计皆不用也。凡太乙在宫，八门直事，计神所在，主目位次，皆以阳遁对冲推客目，并八门定向与阳遁皆同，各依宫数顺算正宫、间神，悉如阳遁法。对冲者，一九对，二八对，三七对，四六对是也。　　假令夏至后庚子日寅时用事，仍以甲子日起算，积至庚子日得三十七算。　　夫太乙者，人君之象，不可得而凌犯，盖天目者，主将，我之辅翼也，在太乙同宫曰关、曰囚，由臣之入于宫掖也，君暴则臣诛，臣奸则君弒，各相衰旺以定之也。如在太乙前后一宫为迫，由臣之迫胁君父，以犯阙廷，则诸侯逆命，臣下反叛理也。与太乙宫冲，冲则名为对，此不逊君也，主大臣怀奸，阴蓄异至。与夫客目将，我之仇敌也，可远不可近，同宫曰掩，则有篡弒之祸。冲宫曰格，则多侮犯之虞。挨宫之前后者，通名曰击，则侵凌畿甸，毁渎朝廷，是不期而然矣，宫前曰外击，乃异姓王臣之辈，宫后曰内击，乃后妃阉寺之类，皆详其衰旺易和，而休咎自不容逃矣。
●数主阴阳
　　一三七九数单阳，不宜出军可自防，二四六八十单阴，伏匿隐藏作主强。　　一三五七九数为阳，二四六八十数为阴，若太乙主客二目在阳宫，数为阴，为和﹔在阴宫，数得阳，为和。和则利攻战，不和则利固守潜伏，《经》曰︰「能识奇伏，转祸为福。」斯之谓也。　　十四十八为上和，将军更有喜情多，二十三逢祯祥见，经中更有说次和，二十九并三六二，塞休兵静偃干戈，下和十二连十六，二十七兮有资福，又占三十四为祥，三十八兮多天禄。　　十四、十八、二十三为上和，国有祯祥，主客两目得此为将者大利。二十九、三十二、三十六为次和，天下休兵，兆民丰乐。十二、十六、二十七、三十四、三十八为下和，岁计遇之，人民安乐。　　汉文帝元年壬戌，系第五壬子元七十一局，太乙在九宫，天目在大武，主算得二十九，乃为次和，是年天下安平，兆民富庶。　　十一十三三十七，单孤之阳主为灾，二十四兮客算凶，兵家遇此号孤阴。　　十一、十三、三十七为孤阳，不利主人。二十四为孤阴，不利为客。
●宫数易和
　　一是绝阳九绝阴，二方之气最凶深，次二与八为易气，三七为和最须记，四六为纯正旺乡，若遇休关灾自至。　　一属干，阴极而绝于阳﹔九属巽，阳极而绝于阴。阴阳到此而穷极，此为绝阴、绝阳之数，得此最极。二为离应午，八为坎应子，子午为冬夏二至之首，阴减而阳生，阳消而阴长，乃阴阳将易之数也。三属艮，而三阳用事，万物欲苏也﹔七属坤，三阴用事，万物将成，此阴阳相生之数也。四属震而应卯，六属兑而应酉，乃春秋之分，阳盛交而衰，阴盛交而败，卯为阳气正而盛，酉为阴气正而盛，主各逢客，自招祸也，若主囚格而主凶。太乙在阳绝之地遇囚关迫击者，则主大凶也。
●天变
　　岁计单一至于九，天有变兮生灾咎，彗见从来灾沴生，雷电四时还总有。　　天变谓慧孛飞流出现，五星差度，雷电霜雹飞时，云霞变怪推，日月薄蚀也。谓太乙初入宫一年，主算得一二三四五六七八九或关囚格对及阴阳不和，则有天变也，又曰无天则有天变，谓算无十也。若遇午而下上不相连接，则有灾变出现，由重人君冢宰当之。　　宋仁宗庆历八年戊子，系第三戊子元第一局，太乙在一宫，初入一年，天目在申，主算得单七，是为天变，其年无云而震者五，夏悚免相，不利冢宰也。
●地变
　　十一十二二十二，三十二兮号无地，十三十四二十三，三旬之数尽合记，二十一并二十四，两旬一二相连次，三十一同三十三，三十四逢亦须记，太乙经中乃明载，算没五兮号无地，年忧地震预年知，虫虎山河为变异。　　以上为无地之算，为算不及五，地震、山崩、海溢、河竭、飞蝗竟天、人民相食之变，应司空之象也。谓岁计逢十一、十二、十三、十四，或二十一、二十二、二十三、二十四，及三十一、三十二、三十三、三十四，皆为无地之算，曰地变，更遇关囚掩迫绝气相死，尤凶。　　鲁襄公二十四年，即周灵王二十三年壬子，系第五壬子元第六十局，太乙在六宫，天目在子，主算得二十三，是为无地，其年大水，人民大饥。
●人变
　　单十二十三四十，口舌妖言交杂入，谓之人变好修禳，莫待临期有悲泣。　　主算得单十、二十、三十、四十，谓之人变，主有口舌妖言，盗贼聚起，兵丧流亡，怪异瘟疫，大人庶人之象也。　　魏明帝孝昌四年戊申，系第五壬子元五十七局，太乙在三宫，天目在阴主，主算得单十，是年盗贼蜂起尔，朱荣反应人变也。
●三才足
　　若得十六二十六，名曰三才天地足，十八十九二十九，国有祯祥天降福。　　　算得十六、二十六、三十六、十七、二十七、十八、二十八、三十八、十九、二十九、三十九，岁计遇此，即有祯祥，民安年丰，为三才俱足之算，若无关囚掩迫格对提挟等，则应祯祥也。　　　汉高祖七年辛丑，系第五壬子元五十局，其年太乙在一宫，天目在六神，主算得十六，是年长乐宫成，四海偃戈，人民安乐，礼乐初兴，知皇帝之贵也。
●评十数
　　一二为宫占在君，阴阳和合气氤氲。　　一为正宫，二为比宫，岁计遇此，占在君算，和无囚迫，则人君有庆﹔不和囚迫，则天变有忧也。　　后赵石勒建平元年庚寅，系戊子元第三局，太乙在一宫，天目在阴主，主算得单一，其年石勒称号即位，缘天目迫太乙宫为急，故享国不久，国亦寻灭。　　三四征兮宗庙尊，和与不和细区分。　　三为正征，四为比征，有变在宗庙，算和则有增饰迁神，主加尊号﹔不和更囚迫掩击，则主废陷。　　新莽建国三年辛未，系第三戊子元四十四局，太乙在八宫，天目在阳德，主算得二十三，是年王莽修饰太庙，追赠伊祖尊号，缘主大将宫迫太乙，迫后，宗庙遂废毁也。　　五六为羽后妃属，吉凶便益依经局。　　五为羽，六为比羽，占在后妃，算和无囚迫击挟等，则有庆，立之吉﹔反此有丧废之忧也。　　汉惠帝元年丁未，系第五壬子元五十六局，太乙在三宫，天目在太簇，主算得十五，杜塞不通，兆在后妃，是年吕氏专政，妻姬遭人彘之祸。　　唐睿宗景云元年庚戌，系第三戊子元二十三局，太乙在九宫，天目在阴德，主算得十六，天目对太乙在九宫，是年韦后毒中宗而遭诛。　　七八商音应子孙，数中得此细重论。　　七为商，八为比商，岁计得此，占在子孙，无关掩囚迫等，则太子有成立之象﹔算不和，更兼囚迫关格，则有废黜之忧也。　　唐中宗景龙元年丁未，系第三戊子元二十局，太乙在八宫，天目在太簇，主算得单七，其年太子重浚诛武三思，被左右所杀。　　九十自来属角音，岁计临之算庶人。　　九为角，十为比角，占在庶人，算和无囚迫，民安物阜﹔若不和，更值囚迫等，则疫疠饥馑，人民流亡。　　晋穆帝永和八年壬子，系第三戊子元三十五局，太乙在一宫，天目在地主，主算得三十九，算不和，天目宫迫太乙宫，是年兵戈疫疠，天下人民流荒。　　算数气和无囚迫，乐产经中应自神。　　此总结上文之意，是数计之数，各以类占，若无掩击囚迫关格提挟，则各有喜庆，反此则各有凶灾也。
●主客定计
　　为客最难详定计，便以合神加太岁，文昌临处审根源，依数算来太乙前，亦如主客推之法，是为定计各军全，得此故为偏助客，关囚格对类前篇。　　定计者，是为客重审之算，盖以客难而主易，是以再审而用之。定计若无关格掩击等咎，为客大利。用年则以年支合加太岁，用月则以月支合加月建，用日则以日支合加日支，用时则以时支合加时支，顺行十六神，看文昌所临之下，是为定计之目，即于本目下起数，亦如前求主客数法，命之得算，而为客定计大将之宫，是以重而审计，以助客之吉也。合神者，如子与丑合，寅与亥合，卯与戌合，辰与酉合，巳与申合，午与未合是也。　　汉宪帝建安五年庚辰，系第一甲子元十七局，太乙在七宫，天目在大武，主算得单七，主大将在七宫，乃关而又囚，计神在阴主，始击在大义，客算得二十七，客大将在七宫，此乃主客同关，《经》曰︰「主不能关客，又见客长算，利深入。」，便以庚辰年合神酉加太岁辰位，天目临吕申，起算太乙前十六，乃为定计目也，计大将在六宫，计参将在八宫是也，此局利于为客，故颜良攻刘延，关侯救刘延，二家皆屯黎阳，此乃陈兵原野，旗鼓相望，先动为客，故关侯先动而斩颜良于万众中也，余仿此。
●审主客
