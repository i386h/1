<!-- { "loadSidebar": true } -->
　　主客前后如何断，备此歌中条条贯，平安之岁八方宁，先起客兮合天算，后起为主合古义，鸷鸟猛兽潜其迹，掩人不备暗中窥，累岁用兵战必克。　　此言主客先后之义也。审动静之机，察吉凶之兆，推威德之应，若陈兵原野，旗鼓相望，先动为客，后应为主﹔若安居之时，相征相战，先举者为主，后应者为客，王希明曰︰「审天道顺逆，必须先定主客之算，若主客算善，三门具，五将发，阴阳和利，于兴师所向必克﹔若主客算恶，三门不具，五将不发，阴阳不和，陈师必凶，所向必败。又须明主客动静而分吉凶，若算长、和，必胜﹔若算短、不和，必败。」凡太乙所在，明天道顺逆，主客动静之用，夫主者，兵所归也﹔客者，兵所举也，大抵安居之代，四境宁静，先起为主，如鸷鸟猛兽，敛身弥后，掩人之不备也，但为主不必求定计。　　大抵主客机微，最难辨认，动静万状，变化无穷，或有变客为主，亦有化主为客，非可胶柱论也，在智者临机推测，而《本经》言︰「陈兵原野，旗鼓相望，先动为客，后应为主。」此言彼我皆出疆，两营相对，彼若先动，我守彼攻，此我主而彼客也﹔我若先动，彼营未动，则我客而彼主也。至于安居之代，先举为主，后应为客，此变客为主也，其道非止主客之论，诚使彼兵先举，临我边疆营垒，久待我兵出攻，彼反为主，我反为客，此先举为主也，或彼虽先起，我有预备来，则战，彼虽先举，犹客也，如此其可概论哉，要不静则为主，动则为客也。
●论浅深
　　算长宜利于深入，为将行兵宜急速，算短觑长利浅攻，误用之时救无及。　　算长者，利深入，行兵宜急﹔算短者，利浅攻，行兵宜缓。数得十以上为长，以下为短。客算长而主算短，则主败﹔客算短而主算长，则客败也。
●定胜负
　　将相相关多恐惧，一泉二蛟林二虎，为将先须细辨论，五行相克谨搜寻，二目纳音何以定，主来克客主军赢，客克主兮主不利，若也同音三阵平。　　此为主客诸将相关也。犹一林居二虎，一泉住两蛟，其势必争而分胜负，谓太乙主客各有胜衰，势不两立，若不得已而战，以二目纳音决之，取五行生克为用，谓武德、太簇、阴德属金，吕申、高丛、大炅属木，大义、地主属水，大神、大威属火，和德、太阳、天道、大武、阴主、阳德属土。　　假令主目在高丛卯木上，客目在阳德丑土上，木克土，主胜客败。若客目在阳德丑土上，主目在武德申金上，金土相生，阴阳和同，战必和解也。
●岁乙相格
　　太以太岁如相格，举动兵戈有忧结。　　太乙格太岁之年，主有兵戈，元女曰︰「岁乙相格，主有兵戈之患。」详见下文。　　太岁忽居未与坤，三宫太乙格为津，彗星若见东北隅，助太岁兮喜复新，若见西南为囚迫，疾病兵丧多凶厄。　　太乙在三宫，太岁临未申，为格对，当彗星出东北助太岁，有庆，我比虽有格，战灾亦轻，如第一甲子元辛未、乙未、丙申、己未、庚申﹔第二丙子元癸未、甲申、丁未、戊申、辛未、壬申﹔第三戊子元乙未、丙申、己未、庚申、癸未、甲申﹔第四庚子元丁未、戊申、辛未、壬申、乙未、丙申﹔第五壬子元己未、庚申、癸未、甲申、丁未、戊申，此三十也。　　太乙移来在四宫，酉年为格灾难测，当应太白出西方，兵宁道泰强家国，木星东北不为祥，岁月灾迍为兵革。　　太乙在四宫，太岁在酉，当为太白出西方助太岁，东国前败，西国后败，彗星东见，却主崩亡，民流、兵革、疾疫也，如第一甲子元癸酉、丁酉、辛酉﹔第二丙子元乙酉、己酉、癸酉﹔第三戊子元丁酉、辛酉、乙酉﹔第四庚子元己酉、癸酉、丁酉﹔第五壬子元辛酉、乙酉、己酉年是也。　　若也太岁居于午，太乙八宫相格苦，南方或有荧惑星，助太岁兮为甘露，辰星北现变为凶，兵革崩亡伤旱雨。　　太乙在八宫，太岁在午，当有荧惑出南方助太岁，其占北国先败，南国后败，若辰星北出，则反，为兵革、崩亡，时雨不调，若伤，民疫为灾尤甚，如第一甲子元壬午、丙午、庚午﹔第二丙子元甲午、戊午﹔第三戊子元丙午、庚午、甲午﹔第四庚子元戊午、壬午、丙午﹔第五壬子元庚午、甲午、戊午年是也。　　岁次加临戌亥年，太乙居九最迍邅，五谷丰登何宿现，彗星为出巽方边，更兼挟迫恶疾疫，人民寥落为兵迁。　　太乙在九宫，太岁次戌亥，彗星出干助太岁，五谷丰登，若出东南，则反，民亡、兵革、瘟疫流行也，如第一甲子元丙戌、丁亥、庚戌、辛亥、甲戌、乙亥﹔第二丙子元戊戌、己亥、壬戌、癸亥、丙戌、丁亥﹔第三戊子元庚戌、辛亥、甲戌、乙亥、戊戌、己亥﹔第四庚子元壬戌、癸亥、丙戌、丁亥、庚戌、辛亥﹔第五壬子元甲戌、乙亥、戊戌、己亥、壬戌、癸亥是也。
●五福。十神
　　五福太乙行次宫，干艮巽坤末兼中，四十五年移一位，上元甲子起一宫。　　每宫常住四十五，除之不及，命起一宫，主四十五年，满则交二宫。　　唐太宗贞观八年甲午，是年五福入中宫，故京洛之分，四十年物阜民安，而有贞观之治也。　　自贞观八年甲午起，至明天启三年癸亥止，凡九百九十年，以二百二十五年为一周，两除为四百五十四，除去九百，尚余九十年。　　以宫法二除去九十，自天启甲子起五福，入艮宫，至丁卯四年矣。
●大游
　　大游太乙最为凶，入宫逆数见形踪，七六四三二一九，数论原来八是终，三十六年移一位，上元起七逆回宫。　　大游太乙，天地凶神，逆游八宫，不入中五，起自七宫，三十六年移一宫，十二年治天，十二年治地，十二年治人者，察人君善恶，二百八十八年一周，复起七宫，所临邦国之分，主水旱、兵荒、流亡恶事，智者宜预避之。　　《经》曰︰「大游在阳宫，蜀汉可全身﹔大游在阴宫，辽东不用兵。」大游在一八三四为治阳宫，则西南巴蜀之地无凶事，若在九二七六为治阴宫，则辽东之间无事。　　七六四三二一九八，此大游所行之序，自始建甲子起一积，至所用之年，以二百八十八累除之余者，不及数，命起七宫，主三十六年，满则交入六宫，又主三十六年，满则交入四宫也。　　隋炀帝大业元年乙丑年，是年大游入三宫，艮地为青州之分，自陈隋以来，连年灾旱、兵戈，民人死伤无算。　　查自大业元年乙丑入三宫算起，至天启四年甲子，共一千二十年，以小周法三除去，尚余一百五十六算，又以宫法三十六数四除之，零一十二算，入八宫子地，至天启七年丁卯十五年矣。　　太乙统宗自后唐明宗长兴元年庚寅岁，大游入七宫起，至天启三年癸亥止，共六百九十四算，以小周法二除之，尚余一百一十八数，又以三十六宫法三除之，尚零十算，顺行则在干一宫已十年，自甲子至丁卯年已十四年。　　俱与淘金歌顺逆不同俟考。

●三基
　　三基太乙行宫别，君主三十为定则，臣基三岁民基一，君臣午上为初说，民基起戌是根源，顺行十二为真诀。　　三基者，君、臣、民基也。盖君基太乙，人君之象，圣人南面而治，顺天之道，治天之位，故起午宫也﹔臣基太乙同起午宫，顺行十二支，三年移一宫，三十六年一周，复起午宫，盖君臣承赞王业，不可相离之象，故君臣同起午也。民基太乙起于戌宫，顺行十二支，一年移一宫，十二年一周，复起戌宫，盖人君化民而治，庶民不可与人君同行也。《金镜式》云︰「凡三基太乙所在之邦，不可攻伐，主钝兵挫锐，惟遁世者利往其国也。」　　君基太乙者，人君之象，若所临之国主守而强，五谷丰登，兵强将勇，远近归服。所临分野，若人君修德，上浃天道，下合人心，王化升平，民登富寿﹔若妄行徭役，窃弄兵戈，重征赋税，广营宫室，此为不浃天道，反为水旱灾异也。　　自上元甲子起卯邦，顺行十二支，每三十年移一宫。　　君基于天启三年甲子入辰宫。
　　臣基太乙者，辅佐之象，所临之邦，当生义士忠臣，文武辅佐，所在分野，人民富寿，五谷丰登。　　自上元甲子起午宫，行十二支，每三年移一宫，三十六年一周，复起午邦，以三十六累除之，不及者起午。　　臣基于天启三年甲子入戌宫，三年至丁卯入亥宫。　　民基所临之邦，其民富寿，五谷丰登，无兵戈疫疠之患。　　自上元甲子起戌，顺行十二支，每一年移一宫，积算以十二累除，十二年一周，起戌。　　民基卯年在丑。

　　三基十二邦图

　　　楚周秦晋
　　　巳午未申
　　郑　辰　酉　赵
　　宋　卯　戌　鲁
　　　寅丑子亥
　　　燕吴齐魏

●四神。绛宫。明堂。玉堂
　　次第推求四太乙，水火金木为殃疾，每常三岁移一宫，上元甲子起于一，九宫尽后接绛宫，通共十二为原则。　　四神太乙者，乃天乙水气之元神，立纲正纪所在之分，有道之邦则昌，无道之代则凶，如其方不吉，人主谨德慎政，则改为吉，不然兵革、水旱、人民相食。　　自上元甲子起一宫，顺行十二宫，每三年移一宫，三十六年一周，复起一宫也。　　一二三四五六七八九绛明玉，十二宫之次序也，自上元甲子积至所用之年，以三十六累除之，不及者，命起一宫，每三年移一宫，顺行也。
●天乙
　　天以太乙乃金精，顺次推排十二宫，甲子上元从六起，三年一徙顺行踪。　　天以太乙即干宫真一之气，取六宫逆金之气，其体属金，肃杀万物，兵革相徙，所临之邦，即有胜负，谓金有决断之气，所在分野，兵戈大起。　　自上元甲子起六宫，顺行十二宫，每三年移一宫，三十六年一周，复起六宫。　　六七八九绛明玉一二三四五，此天乙所行之序也。　　自上元甲子起至所用之年，以三十六累除之，不及者，命起六宫，每三年移一宫，顺行也。
●地乙
　　地乙死丧最凶言，上元甲子九宫九，顺行十二宫中序，三年亦易亦如前。　　地以太乙者，六巳土神也，掌握方隅所守之土舍，主兵戈、饥荒、人民流亡，若临无道之邦，凶灾尤甚，所临分野，五谷不收，，兵革水旱，尤旺四季之宫。　　自上元甲子起九宫，顺行十二宫，每三年移一宫，三十六年一周，复起九宫。　　九绛明玉一二三四五六七八，此地乙所行之序也。　　自上元甲子积至所用之年，以三十六累除之，不及者，命起九宫，每三年移一宫，顺行也。
●直符
