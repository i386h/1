<!-- { "loadSidebar": true } -->
　　君基太乙属土，又名贵人星，又名科名星，为紫微大帝，诸星之主，群曜之尊，执掌权衡，较量天地、人间之事，所在分野，无兵戈、盗贼，人民安乐，五榖丰登，在人身命日时，主科甲巍巍，职任清显，尊居宰辅，位列三台，秉性威严，立身纯正，若身命日时无此星，虽贵不能近，或累举不登科。　　四柱相并，则福厚，在旺位临年月上者，早年发福﹔时上者，中晚成名。　　若与凶星同宫，必然旺中有失，为遁世真仙。　　君基一名科甲星，又名贵人星，主高科甲贵显，然需要吉星相辅，方能大贵，若独行无辅，为有君无臣，乃君命不行，则不能贵。如空陷，则为僧道，乃九流之命，在陷同凶，乃市廛之命，至于君、福挟夹身命，福君朝会、君臣朝元，入十大贵格也。　　君基属土，富贵之星，正直聪明，学术精工。遇旺，科名贵显﹔无陷，则宰辅公卿﹔逢凶，清高隐士﹔空亡、刑克，非道即僧，若在女命，子贵夫荣。一云居禄主为叛逆臣﹔见身元为克薄子﹔逢禄马，死于非命。
●旺陷例
　　君基阳土星。旺辰戌丑未。福申亥。陷寅卯。
●化曜
　　紫微。太阳。天贵。

●君基赋
　　惟君基之一曜，斡璇玑之十神，会五福于申辰，贵而寿考﹔仝臣基于丑戌，际会风云﹔民基为财宝之星，庭集珠履﹔行度在官禄之上，名覆金瓯﹔在仆马兮，堆金积玉难言乎﹔贵照子孙兮，浮花浪蕊，当反为忧﹔飞符不喜相逢，人有犯上之性﹔居禄主作叛逆之臣﹔见身元乃克薄之子﹔逢禄元则死于非命﹔值福德则亡于恶病﹔立相貌则五岳有伤﹔合财帛则一生鄙吝﹔四神有清修之操，相逢为道荫之星，非神仙乐道之人，则温雅幽闲之士。
●君基临十二宫分歌
　　子位君基号正崇，偏生别室喜相逢，若加参从同宫位，父正须教母异踪。主科名荣贵，虽无吉星相扶，亦是衣禄自然。又同丑宫论。　　丑位君基号殿元，如心称意足田园，平生操履无亏欠，夫妇荣华子息全。同文昌则入相，腰金衣紫清华重禄。无吉星亦衣食丰余，且有后福。　　寅位君基号毛头，家计徒夸富者俦，始积金珠终久败，更兼名位亦难求。秉性刚烈，多主军门、横死。有吉星亦主兵权。　　卯位君基号天亏，百计俱无亦何施，名利到头成就晚，亲情不协更分离。主恩残、义薄、喜怒不常，衰废无寿，不利远行。　　辰位君基号天璇，清厚为人享福缘，念寡怜贫犹自可，又能宽大保长年。必是异路骤发，功名久远。　　巳上君基号地官，吉曜同此性偏宽，若逢五福来同位，富贵功名耸众观。若逢始击不免劳碌。　　午上君基号天基，兴废从来火旺离，土到此宫多燥暴，谋心未息贵心机。士子、馆阁、清职、庶人，主财丰。　　因何弒逆与离宫，游伐符星天厄同，自是数穷来恶运，伐高何处觅元凶。丑未寅卯是离宫，纵有伐星果何用，身宫池醉伐星高，国破家亡因女宠。　　未位君基号天垣，素有家资享福缘，若与文臣相会合，曰名曰禄两俱全。主贵食天禄，临事威猛，性达，市井得之，骤发无后。　　申位君基号玉堂，官宫旺相主文章，文昌主大相加会，绿鬓声名四海香。化科名贵人，必登黄甲，主清华之职，黑头宰相。　　酉位君基号天罡，秋夜生人元气强，志大心劳何日了，尽教名利两相妨。生于夏秋则安宁，春冬劳碌，或为医、卜、方士、丹客。　　戌位君基号玉华，谟谋自是合中佳，吉星相助资财厚，天使声名播远遐。主财丰富，清高慕仙，子孙功名福禄，得君眷顾。　　亥上君基号天权，不管人间福禄缘，若遇周天诸忌宿，又防身寿不长绵。甲己生人则多福禄。
●上中下三等断
　　君基四季号端门，中利亥兮巳子申，酉午卯寅推下等，照人身命贵超群。　　若遇凶星来会合，清高处世作仙真，如逢吉曜同临照，台省公卿近至尊。　　上利经纶为宰辅，中居词翰亦沾恩，如临下等兼空陷，规矩方知艺术人。　　职任公卿得令名，只缘身命值斯星，若临四季无凶破，玉殿金銮作贵人。　　　巳申亥上贵英贤，出入机关巧百端，声誉自能扬海内，几多威望耸人观。　　　君基本性自然高，家业丰隆应富豪，若值申宫并巳亥，当年定自作官僚。　　　君基为福最称奇，身命逢之福禄齐，若在旺乡时与日，他年龙虎拜丹墀。　　　旺宫谓四季及亥子宫也。
　　　四柱身宫及命宫，君基居旺福隆崇，年月初兮日中主，时为末限利名通。
●君基星杂论
　　君基尊居亥子间，丑寅时诞实为难，更须母德临坤位，文武高排左右班。　　不阶尺土有人民，亭长谁知是帝星，若得君基临福德，将军又出紫微庭。　　君王何事喜神仙，意在蓬莱万万年，无奈四神居福德，清高天乙又同缠。君基天乙在命，四神在福。　　君居官禄命辰戌，伐符临照并地乙，前勾后緌两三逢，五宅三居依法律。多少穷人有君缠，如何天禄竟难沾，只因落在空陷位，凶会浮生只市缠。君基失陷。　　庶民何必用君星，官贵方知此曜临，若是此星居恶弱，斯民不过受廛氓。　　君基时贵在空亡，僧道当由此处详，三合如无四神照，又将寒士作商量。君基在时空亡。　　君基带德近天位，艺术逢之亦豪贵，看看待诏金马门，荣拜天恩由技艺。　　荣华富贵度平生，五福君基共计神，何事不曾沾寸禄，只因飞伐又临身。五福君基在命，飞伐在身。　　一点君星入帝宫，伐前伏后福临东，身居天位时为德，乱世英雄可令终。　　身居八煞将星高，疆上驰名惯六韬，君宿南面端受职，伐星又要禄宫遭。　　富贵中年不自知，幼年贫贱果何如，君基盖为亏刑极，五福生来却在时。　　始击君基难共居，功成名遂果何如，只因五福来相救，变祸为祥福有余。君始同身命，五福拱之。　　臣弒其君子弒父，符伐君星同一处，主将相对命如何，又向将军快驰骛。　　君始在身命主大，拱之此星幸矣出，身命安排地与天，生怕君基同伐宿，一生狱讼受迍邅。　　飞符游伐与同居，剥职休官祸有余，纵得文昌来救助，几回仕路暗嗟吁。君基同小游又飞伐。　　君基文昌福有余，计神主客更相扶，身宫命运逢三合，也教敷陈昊禹谟。君基、文昌、计神、主大。　　巳酉之气最无气，君基何用临斯位，若逢地乙与飞符，多是愚顽凶恶辈。君基飞符地乙在巳酉，君基同主客，文宿更居身，未论三宫贵，先看五马荣。
●臣基总论
　　臣基太乙属土，又名太阴，又名招摇，此星在紫微垣，辅佐上帝，下辖二十八宿，乃上天六官之长，斡旋造化之机，执持威福之柄，在人生命日时不克陷，无凶宿同宫，为人心性纯朴谨信，临事不茍，聪明正直，英萃文秀，秉超卓之气，立挺特之资，贵极人臣，常亲帝座，最忌五凶同宫，主文而不秀，更忌小游。　　得旺则三台贵显，无陷则执掌权衡，旺中逢吉，必然卿监郎官，逢凶遇陷，定是文而不秀。
●旺陷例
　　臣基扬土星。旺辰戌丑未。福申亥。陷寅卯。
●化曜
　　太微。太阴。

●臣基赋
　　辰基阳土，喜临申辰之位﹔招摇吉宿，怕立寅卯之宫。会镇星，富贵两全﹔逢紫微，风云庆会﹔民基号财宝之宿，同局有青云平步之才﹔飞符号凶暴之星，临官遭退职停禄之咎﹔君同要旺，虽贵而心狠性严﹔始并陷宫，虽强而刑外克内﹔四神号曰孤星，而有清修之德，居身命禄元，而有贤节之名﹔天乙有威武之心，地乙有雄强之性，同照不克而不陷，私有大仁而大德﹔小游为正直之星，不贪不妒﹔文昌乃文才之曜，最贤最明，有登金门之贵，为秉毫钺之臣，四海皆兄弟，一视而同仁﹔主大乃帅门之格，酉宫为节度之权，资质巍巍，而才德莫测，文武经纬而英雄始专﹔主参为帅府之臣﹔计神乃财库之职。陷宫则无可无否，旺位则有见有识。见官禄，官封海外﹔遇福德，候门傅﹔师始击，有勇锐之志，主性不良﹔天乙见身命之宫，仁者有勇﹔客大则为外帅，最有才德，在朝为令史之官，在外掌按台之职﹔客参有退休之志，命元有慵懒之心，为人无臧否之别﹔在身时，为依附之人﹔居婚宫，不宜外族﹔立仆位，自贱而荣﹔入福德，必依倚临财帛，财发因人。
●臣基临十二宫分歌
　　子宫臣基名天逸，作事疏通亲少力，纵然名利早如心，不若勤求厚利积。富贵深谋，亦云寡合。　　丑位臣基号碧光，生来荣耀变非常，身虽闲散心多虑，主作员郎与监郎。甲己生人贵显，夜生性不躁，多忧不宁。　　寅上臣基木益荣，自如一宿好安身，半清半浊半文雅，方得平生聚宝珍。会吉星，男科名，女封号，春夏永寿，秋冬贫夭。　　卯位臣基入木宫，秉性原来不众同，言词磊落声名秀，只利移居不利宗。必是早离父母，克害六亲，或刑父母。限数忌之，丧祸之应，中防夭折。　　辰宫臣宿挂金章，生气相逢喜倍常，自是精神不尘俗，更逢吉曜富田庄。　　巳上臣基不合宜，天废为名主目亏，身命逢之忧血疾，若居疾厄更凶危。主当权无功，依想他人之福，至老身心不宁。　　午位臣基对君基，地道无成不得宜，百倍威风当减等，先虚后实可前知。生于秋冬之间，则贵显，主持师权。　　未上臣基曰贵垣，生来端的是英贤，吉星相会功名显，飞始相逢福力偏。不问男女，主清孤克子，若会吉星则贵显。　　申位臣基曰黄堂，禀性虚灵终莫强，声誉蔼然腾海内，女清男贵寿而昌。主少年发达，三方星杂照作富论。　　酉位臣基曰不周，生愁口眼见亏休，为人作事多成败，且见心高未有头。会吉星方丰衣食，喜好玩。　　戌位臣基曰荐文，文昌相会动乾坤，清闲燕逸无荣辱，权国经邦节钺存。主文武兼备，威烈酷刑。　　亥位天门臣入宫，营谋指画满胸中，若逢君宿同宫分，清朝早入位三公。主刚烈正直，位极人臣。
●上中下三等断
　　臣基上戌未丑辰，子午亥申中等分，卯酉巳寅为下等，最宜六己命生人。　　身命日时无陷克，爵高位显极人臣，四神凶星天地会，减贵倾荣秀不文。　　上等公卿亲帝座，若非守土必丝纶，中居廊庙琴堂任，下等清幽艺术名。　　一云︰上等中书为辅佐，中等递运最劳形，若逢下等多庸俗，技术、舟车、仆隶人。　　在酉子巳宫多招暗疾，若非木石伤残，必带疤痕点痣。　　居壬戌申丑必主文明。
