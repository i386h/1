<!-- { "loadSidebar": true } -->
　　小游主长上多修仁德，兄弟和睦，亦主晚年弟众。　　主大必居长，难言兄弟。立陷，分房不义。　　客大主两苗异母，不相和睦，多主嫉妒。　　主参主原和睦，有隔脉两苗之手足。　　客参主隔苗异穗，两母重出。
　　始击主妨兄弟，各自离散，孤兄独弟，不得力也。　　飞符主两苗隔脉，异居不义，或多刑克，或二姓。　　四神主离异不睦，或主兄弟沉沦。
　　天乙主兄弟寿不长，苗裔停脉，长兄刑克。　　地乙主过房隔脉，孤立成人，于长不利，或自占长。　　兄弟宫空，主刑害奸恶，兄弟各居，酒友花朋，游荡流走，克薄不义。
●妻妾宫
　　五福主得妻力内助成家，更得外家财产资助。　　君基临之，德隆位尊，有人君之象，若是阀阅之家，乃极贵之妻，方应此星，不然定克首妻。如有四神同宫临贵妻之本命，主妻性洁净，好道奉佛，心慈乐善。　　臣基主能内法，必夺夫权，家业充实。在陷宫，主克妻。　　民基主善治家，有蓄积，得外家财。民基男女不相妨。又云，少阴居旺，妻财盛，只恐妻家名不称。　　文昌若在号孤星，男则无伤女有刑，若在陷宫还不碍，恐临丑未与申辰。文昌要与计神齐，若到妻宫妻早宜。主内治材美，婚诗礼之门。女命虽在陷宫，夫亦为文士。　　计神主能内治，多才德，积蓄财物，亦妨中道伤克。　　小游主妻性爱清洁尊贵，立陷必妨夫。又云，小游女子多清洁，一生处世多狂惑。　　主大必擅夫权，立旺主谐老，失陷逢凶，苦重克。　　客大主赘婿他门，不然重婚离散。
　　主参乘旺必纳宠，扶正掌家。会吉星，因妻财致富，陷主克妻，两三妻方不克，又必须小配方美，亦主入赘，经云，主参参客两三次，旺宫无克亦无收。　　客参主入赘或纳宠妻妾二人，旺宫无克。　　始击主妨三四妻，又云，始击守妻宫，飞符却更会，不奴须是婢，缱绻起淫风，吉星不临照，知是不善终。　　始击飞符会四凶，不相和顺又贫穷，三夫克尽为重配，三室俱亡还是凶。又曰，始击在妻，客主好色。　　飞符主初婚刑克，年长方谐白首，亦主不相和睦。　　四神主清洁，德性沉静，必克，不宜会水星，亦主流荡好淫，又主妨三五妻，或有妓尼之妻。又云四神临之，一生寡，若更逢凶，三五妻。　　天乙主中道刑妻，外家衰败，但善能持家，可谓中馈，得人有贞烈之风，年长则不克。天乙金神与地乙，琴瑟不合长戚戚，不物残疾亦相伤，妻若年高方配敌。又云，枢从天地三合见，停了妻时再娶妻。　　地乙到妻宫，为人必有凶，不妨三两个，不与己身同，地乙女良男有克，说与人间会者知。主宜长配，不然有病刑伤，二三妻见吉则不克，如不克则不和。
●子孙宫
　　五福主子孙贵显，晚景安乐，在日时有二子。　　君基止一子，主极贵，若有三四个，则秀气散，反不能贵。更会凶，得子艰。又云，得儿虽早，长须刑。　　臣基主女多男少，女长男小方宜。失陷逢凶，则子难育。　　民基主子孙富厚，勤俭成家，逢旺有三子。又云，如落陷宫，中道危。又云，民基子愚。　　文昌主子孙博文，荣贵显达，逢旺有四子。又云，文昌在女号孤星，巳亥之间立外房。　　计神主才学出众，二子多能，立旺宫必子息蕃衍。又云，隔脉。　　小游主一子为贵。又云，小游主大，一子富贵，多者不秀，在巳午子宫，中道相抛。小游主大非同宫。　　主大主男女精神，立旺主得五子，不旺只一子，一子必贵。　　客大主寄养，过房庶出，宜先育螟蛉，方存佳儿，旺则撑门顶户，陷必败业破家。又云，主生逆子，不然身是过房子。又云，客大两苗方保。　　主客二参如合窠，两苗三姓可谐和，不是重时难得力，多生二子是无讹，若非妻有前夫子，也是前妻儿子多。　　主参主二子良贵，有两苗之儿，隔脉之子，或长大而幼小，或庶出偏生，然晚年亦多子。　　客参主庶出迟生，两苗隔脉。又云，可得二子或过房。　　始击主克子，犹可召义男。主克子息，无数。又云，克一二方保。　　飞符来并亦堪忧。言同五福三基相并，初得子而后丧之也。又云，主男女早年刑克，或一子必女，多富贵。又云，主绝后。　　四神申子一儿安，不在儿宫子也难。主早生难育，后得方保平安，仍是长子必克。又云，克三方，保。　　天乙主长子不利，寄名释道方保。
　　地乙主多灾，早生难育。地乙陷时，子癃残。又云，四中保一。　　子孙宫空主伤夭，庶出过房，残疾疯癫，不肖不仁，假名走闪，无依无靠。
●财帛宫
　　五福逢旺，有吉星相辅，金玉满堂，粟陈贯朽。　　君基主食君禄，得贵人恩惠财帛，作富翁。　　臣基主财物丰盛，多得阴人之利，或外家之财。　　民基主资财丰盛，粟陈贯朽，称大富翁。　　文昌主因文字发财，书写获利，近贵成家，逢吉星则贵。　　计神主财帛充实，善能计度，生财利。　　小游主财帛丰盛，只愁日用不足，此为来年愁星也，立陷主成败。　　主大主财发如涌泉，乃锦上添花也。　　客大主游商得外财，经营得厚利，或伙计生财。　　主参主外郡人扶持得财，因人成事，假力获利。　　客参主得外人财，因人成事哉，因贸易而获利。　　始击必多是财帛聚散无常，见飞符当慎盗贼，若居旺宫，又主骤然而发，亦主蓄积，不久长，盖火星有始无终也。　　飞符主蓄财聚散不常，会始击，妨盗贼之咎，旺又骤发。　　四神主成败，聚散不常，立旺主财帛丰盛。　　天乙主成败无常，虚而不实，先散后聚，此星名为来年愁星。经云，富足饶余，只愁日用不足，立旺地，亦多积蓄。　　地乙主得田园之利，多成败，先散后聚。　　财帛宫空，主家计萧索，财帛失丧，贼盗劫掠，走闪拐带，飞横破败，六畜伤损。　　身在财帛宫，有五福或化或不化者，皆主财帛丰盈，见飞符则多聚多散。
●田宅宫
　　五福祖业光荣，父母厚产，安享久逸。　　君基更有吉星相辅，主良田万顷，大厦高堂，最怕空亡。　　臣基必宽大资产，基业壮茂，宜朝北房宅最利。　　民基主财富田多，若会凶，主成败，主大第高门之宅。又云，安身若有客星来，不受祖宗立锥地。　　文昌必因读书起家，或因文物书画立业。　　计神主宅舍华丽美观，资业兴隆。如在陷宫，多暗计，无成无败，福来稀。　　小游立旺，主家业田茂地盛。值陷，先盛后萧条。　　主大主基业高耸，焕然日新，田宅得利，如涌泉之发。　　客大主迁移更改，离祖成家，逢旺产业兴隆，有外人主家。陷则因人破产。　　主参主基业壮盛，或依附祖父，豪贵事业。　　客参主离祖移家，依人享福。
　　始击主破祖业而遭水火之厄，立旺地则无碍。　　飞符主祖业更迁，应遭火厄，或有徙产之咎。　　四神主近水，歪曲不平，更改门户，离祖成家，享天厨之乐。　　天乙主祖业消散，更立成家，生涯萧索，若立旺宫，必近山林，得五金之利。　　地乙立旺，主事业悠久，祖孙相继，陷则更迁。　　田宅宫空，主借贷赁房，店舍旅邸，荒门草舍，篱斜壁倒，火烧水溺，争夺废弃。
●官禄宫
　　五福主官禄崇高，一生无惊惧，若居陷，禄利难成，亦多困厄，名轻禄薄。　　君基主功名早发，科甲联登，亦要立旺，吉星相辅，女人身元逢之，主金冠凤佩，早光荣也。　　臣基会吉星，必主大贵，逢陷多阴人是非聒絮。　　民基会吉星，主纳粟求名，同凶星，则百无一成，喜辰巳申酉宫。　　文昌主文章冠世，朝野闻名，临陷因名败身。　　计神为图计之职，与民兴利除害，名高位显，早年声名。　　小游在旺，一路功名到白头，喜生春夏，秋冬蹭蹬。　　主大主清显，节大名高，朝野闻名，擢简第一。早年必发。　　客大主游宦发福，或历边隅之任，或封王外国。同民，贵不可言。　　主参主得贵人提挈，成就功名，然要在旺乡，陷则不能自立。　　客参旺，主依贵食禄，事业须傍贵而成。陷则夭亡，同游而乘旺，反居僚佐。　　始击文士休逞名，为灾为祸信非轻，火局旺宫官节制，英雄韬略镇边城。主文士不宜，而武弁最喜，亦要立于旺乡方吉。　　飞符逢旺会吉，主功名骤发，立陷必因名破家，此星名剥官煞，人士大忌，文名难就，惟利武途。　　四神逢吉星，功名悠久，逢凶不利，庶人凶夭。　　天乙凶星忌在官，如逢旺位吉多般，更得奇星在五马，伫看诏命下朝端。主武强文弱，傲上不和。　　地乙主禄位攸长，但不得大显，必文武双全。　　官禄宫空，主狐假虎威，羊质虎皮，停罢宫观，私通求干，巧言歇灭，除减远缺。
●奴仆宫
　　五福最不相宜，主兄弟朋友奴仆有福，己身却无福矣，若临身日时旺乡，又主奴仆忠良，甚得力也。　　君基必因仆人致祸败家，以尊星落贱宫故也，若得吉曜，又是白屋变成朱户。　　臣基多遭亲友陷害，小人欺凌，因仆人致祸败家。　　民基主亲友扶持，得外郡人财。
　　文昌主亲友辅佐，文章成就，奴仆得力，临陷遭败。　　计神主扶助家长，百计出众，在外相成。　　小游立旺主作事威猛，有利主人，陷宫招非破败。　　主大主得亲友扶助，奴婢自服，不敢外心，伙计得利生财，因外人成事，权气高豪强。　　客大主得仆人之力，在外经营获利。　　主参临旺主得力，立陷主愚蠢。
　　客参主得仆人之力，亲友扶持，交相帮助。　　始击主因奴破财，仆马有伤，亲友交情不长，多是非。　　飞符主因亲友破财，或仆人生祸受害，仆马有伤。　　四神主招亲友口舌是非，奴仆逃亡。　　天乙主亲友寡情，施恩多怨，平生不负人，反多累己，旺位得他人扶持，立陷宫，仆人多狼籍。　　地乙主操心劳力不和顺，而有损伤，立旺得他人扶助。　　奴仆宫空，主病亡衰败，奸诈侵欺，出尖祸头，为非作歹，走闪转变。
●疾厄宫
　　五福主一生疾厄最少，即有疾，亦无大害，逢难有救，亦多安乐。　　君基主一生安康，灾除疾去，逢难即解。　　臣基主阴盛阳衰，下元虚冷，胃中有火。　　民基主五谷伤食，不成大患，逢灾有解。　　文昌主有预防之备，灾不进身。立陷有心胃之疾。　　计神主心性多思多虑生灾，或因酒色厚味作疾。　　小游慎目疾，立陷防木石所伤，肺肝之患。　　主大主肺经受患，大肠之疾，因气作脑成病。　　客大必因酒色成下元虚损之咎。
