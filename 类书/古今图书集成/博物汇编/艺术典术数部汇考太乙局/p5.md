<!-- { "loadSidebar": true } -->
　　二目投算复如何，只观其中数几多，八宫起八七宫七，间神起一数不过，顺行数至太乙前，得算之数是其源，满十去之余零者，便为大将宫自然。　　此求主客大将之算也。求主算者，视天目何在，如在子艮卯巽午坤酉干八正宫者，各依宫分起算，顺数所过宫分，间神不用，至太乙前一宫止，通得几数，乃主算之数也。如在丑寅辰巳未申戌亥八间辰者，皆初一算起至顺数所过宫数，间神不用，至太乙前一宫止，得数乃主大之算，弃十不用，余零者，主大将宫也，凡得数以十去之，零一则大将在一宫，零二在二宫是也，余仿此。　　求客算者，视始击所在，亦如主算法顺行，所至太乙前一宫是客算也。盖太乙者，岁君之象，主宫前而止者，是以尊君之义，而不敢凌越也。　　假令太乙在一宫，天目在申，申系间神，初起一算，顺行除所过间神，历酉属六宫，通得七数，乃主算得单七也，太乙在一宫，不敢越过干也。
●求大将宫
　　若也自一至于九，随得便为诸将首，十算仍将九去之，余零大将依宫究。　　此求主客大将之宫也。天目所在，数至太乙前一宫止，得数乃主大将之宫﹔始击所在，数至太乙前一宫止，得数乃客大将之宫，如三数，即大将在三宫，四数即大将在四宫也，如或一十、二十、三十者，则以九除之，不及者大将宫也，大抵不及时与零，凡见一则在一宫，二则在二宫，余仿此。　　假令第二丙子元辛丑年，太乙在一宫，阳德为天目，乃间神，初起一算，历艮卯巽午坤至酉止，通得三十二，乃主算也，则主大将在二宫﹔客目则在艮，顺数至太乙宫前，客算得三十一，乃客大将在一宫也，余仿此。
●求参将宫
　　三因大将满十去，余零参将契于天，客将还从客目数，主将由主法如前。　　由天地两目所属主客两大将，三因乃为主客二参将，如大将在三宫而三因之，则参将在九宫也。
●释将
　　假令第二丙子元辛丑年，主大将在二宫，则主参将在六宫﹔客大将在一宫，则客参将在三宫也，余仿此。
●入式之法要有八
　　第一、先推积年在何上元，属何甲子，得数多少，以七十二除之，视太乙在何局。　　第二、详太乙所到何宫，不令越犯。　　第三、详天目所在何宫，以定诸将。　　第四、详计神属在何神，用加和德，以求始击。　　第五、详天目所到宫与间神位起算至太乙前止，取主算以求大将。　　第六、详始击所临宫与间神位起算至太乙前止，取客算以求客大将。　　第七、详上下二目所到别宫分，则以宫数为首，起算历数所过数，至太乙前一宫止，看得算多少，如在间神，初起一算为首，顺数所过宫数，间神不用，至太乙前一宫，看得数多少，如二目临太乙宫，只算本宫便住。　　第八、详二目所积之数，满十去之，余零者，大将所住之宫也。
●杜塞
　　有算无门又无将，名曰杜塞不可向，只因五算出无缘，为将记此是榜样。　　凡主客数得单五、十五、二十五、三十五者，名杜塞，所向不通，由太乙不入中五，则主客大小将俱无所主，若主算得杜，则将败兵亡，须切忌之，岁计遇之，不可出兵，只宜固守吉，否则凶。　　假令陈后主祯明三年己酉，系第一甲子元四十六局，其年太乙在九宫，吕申为天目，主算得单五，则主算杜塞，后主当修德慎政则可，仍遣萧摩诃等妄弄兵事，遂至败亡。
●关囚
　　主客大小将既知，亟定关囚格对是。　　立式有关、囚、格、对。关囚谓太乙同宫为囚，数齐为关。天目入太乙宫为囚，不利主人，岁计遇关囚大凶，主有崩亡篡弒之事，将为奔败之祸。若天目、主客大小诸将与太乙同宫，总名约囚，若在易绝之地，大凶，在绝阳、绝阴之宫，大臣诛。凡诸将与太乙同宫，近天目者，谋在内及同姓﹔近地目者，谋在外与异性﹔算和，谋成算，不合内，挟谋不成。若主囚而客对格，战则客胜﹔若客囚而主对格，则主胜，如文昌将囚，始击将格，客胜。格对者，对冲太乙之宫也，客目与客大小将冲太乙之宫为格，主目与主大小将冲太乙之宫为对，详见下文。
　　主客忽然同一位，客关主人最可忌，为将便须切记之，先起为良后灾至。　　谓主客大小将相值同宫，数齐为关。关之为义，将相自相忌妒，事不由君，而相攻克，以算多者胜，和者胜。大抵先有主，而后有客，主不能关客也，当此时，宜先举者胜。　　汉献帝建安二十四年己亥，系第一甲子元三十六局，其年太乙四宫，天目在大武，计神在高丛，始击临大威，客算得二十七，大将在七宫与天目同宫，此乃客关主目也，故蜀、魏、吴不尊献帝，自相攻伐，关侯攻樊城破曹仁，吕蒙袭荆州破关侯，乃先举者胜也。
　　诸将若同太乙宫，名曰囚兮有悲泣。　　天目主客大小四将与太乙同宫，号曰囚。囚者，拘系而执之之义，主有奔亡篡弒之祸，若在易绝之地，大凶﹔在绝阴、绝阳之地，自败，宦官之算，和者，成﹔不和者，谋不成也。行兵遇囚，所当之将有凶，宜避之也。　　梁元帝承圣三年甲戌，系第一甲子元第十一局，其年太乙在四宫，高丛为天目，主算得单四，主将在四宫，此及齐数为关，同宫为囚，元帝身被俘馘也。
●格
　　格在太乙望始击，只此一名须秘密。　　始击与主客大小将，与太乙宫对，为格。格言上下相格，变易其君之义，臣挟君主之象，若在绝阳之宫，必败。岁计遇之，人君不利有为。　　梁简文帝大宝二年辛未，系第一甲子元第八局，太乙在三宫，天目在阳德，纪神在天道，始击临大武，此年始击格太乙，候景逼梁主禅位豫章王，寻弒之。
●对
　　天目若冲太乙宫，号曰对兮必无忒。　　文昌宫与太乙宫相冲为对，主大臣怀二心，君逐忠良，将吏奸回，民多狙诈，以不逊君故也。　　晋惠帝永兴元年甲子，系第二丙子元四十九局，太乙在一宫，天目临大炅，与太乙宫对，其年刘渊诳归。
●掩（掩者，阴盛阳衰，阴掩阳也，君弱臣强，如太阳之蚀，犹王纲失序，上替下凌之谓也）　　客目太乙同为掩，客非利兮定遭邅，始击掩主最为凶，算不利兮殃此年。　　始击将与太乙同宫为掩。掩者，掩袭击杀之义。岁计遇之，王纲失绪，君弱臣强，不然外郡侵伐，盗贼蜂起，如在绝阳之乡，为人君凶﹔绝阴之宫，则大臣诛。　　隋炀帝大业七年辛未，系第一元甲子六十八局，太乙在八宫，大神为天目，天道为计神，始击临地主，格掩太乙，其年王纲繁苛，徭役频兴，烟尘蜂起，天下骚动。
●击
　　若在左右鸣为击，内外仍分后与先。　　击者，上凌下替击搏之谓，乃始击在太乙先、后一宫也。在前为外击，在后为内击。外击则诸侯逆命，大臣悖叛，外夷侵凌﹔内击则主同姓、内宦、后妃之属专权背叛。间神急，正宫缓。岁计遇之，不利先举。　　汉安帝延光二年癸亥，系第五壬子元第十二局，太乙在四宫，天目在太阳，计神在高丛，始击临寅—在太乙后一位、间神之宫内击，是年内宦张让、段珪等专政，卖官、诛戮大臣也。　　晋安帝义熙十四年戊午，系第四庚子元十九局，太乙在八宫，天目在武德，计神亦在武德，始击艮三宫，在前一宫外击，是年赫连据长安刘裕废帝。
●迫　（迫者，逼迫之义，上不以道御下，下不以忠事上，上下相凌，迫挟之象也）　　文昌主客大小将，太乙前后慎勿向，此为宫迫太乙尊，间神之道更凶论，遇此之时须守分，用将行兵去不存。　　文昌主客大小四将在太乙前后一宫者，皆为迫。在宫为宫迫，在辰为辰迫，宫迫灾缓，辰迫灾急。在前为外迫，在后为内迫。迫者，逼迫挟持之义，上不以道御下，下不以义忠上，上下凌迫，有挟持之象。外迫大臣逆命，内迫或后妃、同姓之属有谋算，和者，谋成﹔不和者，谋不成。若在绝阳之地，先胜后败，用将行兵去不回也。岁计遇迫，人主忌之。　　晋简文帝咸安元年辛未，系第三戊子元四十四局，太乙在八宫，阳德为天目，外辰迫﹔主算三十三，主大将三宫，外宫迫，是年桓温废帝。　　汉成帝阳朔元年丁酉，系第三戊子元第十局，太乙在四宫，天目在吕申，主算单一，内辰迫，其年姻戚王氏专权，内通宫室。
●提挟
　　次论提挟灾难测，太乙天目挟于客，客与太乙挟主凶，用兵遇此行多厄。　　提挟者，推势挟持之义，主客二目或一与太乙，在正宫为提，在间神为挟，主文臣专权之象。和，凶﹔不和，死。文昌与太乙挟客，客凶﹔始击与太乙挟主，主凶也。　　晋安帝隆安元年丁酉，系第三戊子元七十局，太乙在九宫，天目在天道，主算得三十，主大将三宫，计神在大神，始击临高丛，客算单四，客大将四宫，太乙与主将挟客于四宫，则主胜而客败也，是年魏主拓拔珪图中山，迫慕容鲜。　　大忌挟持太乙宫，为将用之丧其躬。　　此谓主客将挟太乙宫也。客大将、客参将或客目挟太乙，则客将死﹔若主目大小将挟太乙，则主将死。如遇提挟，不可兴师出战，战必败，为将慎之。　　汉献帝建安三年戊寅，系第一甲子元十五局，太乙在六宫，天目在大威，计神在地主，始击临大武，客算得单七，客大将在七宫，客参将在一宫，乃客挟太乙，不利为客，是年曹操攻吕布杀之，操得，为主之道也。
●四郭固
　　经中更有四郭固，不离提挟在其中。　　四郭固者，经中皆不直指，盖固者，执滞不通之谓，乃客主大小将皆提挟或囚、迫、掩、击，为四郭固，盖重迭之语也。岁计遇之，主有篡弒之事，此内外环围，迫挟君父之象，人君宜修德政，远谗佞，纳忠良，求直谏也。　　汉灵帝中平二年乙丑，系第一元甲子第二局，太乙在一宫，太簇为天目，主算单六，主大将在六宫，主参将在八宫，此提挟也，客目临阴主，客算得单一，客大将在一宫，客参将在三宫，此掩击也，乃主客二目并主客大小将提挟掩击太乙宫，是四郭固也，是年黄巾贼反乱董，曹兵起。
●门发将具
　　仍看五将发不发，三门具时听细说，客目击将将有囚，主目发时君欢悦。　　五将发者，太乙为监将，文昌为主目将，始击为客目将，主目所生为主大将，客目所生为客大将，是谓五将值关、囚、挟、迫、格、对等向为不发，若不值，是为发也。三门者，开、休、生也。如主将发，又会三门之下，此大吉也。
