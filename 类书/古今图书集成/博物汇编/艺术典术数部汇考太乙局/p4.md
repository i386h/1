<!-- { "loadSidebar": true } -->
诸将若同太乙宫，名曰囚兮有悲泣。

格
格在太乙望始击，只此一名须秘密。

对
天目若冲太乙宫，号曰对兮必无忒。

掩
客目太乙同为掩，客非利兮定遭邅。
始击掩主最为凶，算不利兮殃此年。

击
若在左右鸣为击，内外仍分后与先。

迫
文昌主客大小将，太乙前后慎勿向。
此为宫迫太乙尊，间神之道更凶论。
遇此之时须守分，用将行兵去不存。

提挟
次论提挟灾难测，太乙天目挟于客。
客与太乙挟主凶，用兵遇此行多厄。
大忌挟持太乙宫，为将用之丧其躬。

四郭固
经中更有四郭固，不离提挟在其中。

门发将具
仍看五将发不发，三门具时听细说。
客目击将将有囚，主目发时君欢悦。
文昌之宿若无迫，始击纵横不对格。
谓之将发喜来迎，大利兴师宜远征。

八门起例
常以开门加太乙，各门临处有凶吉。
杜死惊伤有灾沴，开休生下喜盈溢。

数主阴阳
一三七九数单阳，不宜出军可自防。
二四六八十单阴，伏匿隐藏作主强。
十四十八为上和，将军更有喜情多。
二十三逢祯祥见，经中更有说次和。
二十九并三六二，塞休兵静偃干戈。
下和十二连十六，二十七兮有资福。
又占三十四为祥，三十八兮多天禄。
十一十三三十七，单孤之阳主为灾。
二十四兮客算凶，兵家遇此号孤阴。

宫数易和
一是绝阳九绝阴，二方之气最凶深。
次二与八为易气，三七为和最须记。
四六为纯正旺乡，若遇休关灾自至。

天变
岁计单一至于九，天有变兮生灾咎。
彗见从来灾沴生，雷电四时还总有。

地变
十一十二二十二，三十二兮号无地。
十三十四二十三，三旬之数尽合记。
二十一并二十四，两旬一二相连次。
三十一同三十三，三十四逢亦须记。
太乙经中乃明载，算没五兮号无地。
年忧地震预年知，虫虎山河为变异。

人变
单十二十三四十，口舌妖言交杂入。
谓之人变好修禳，莫待临期有悲泣。

三才足
若得十六二十六，名曰三才天地足。
十八十九二十九，国有祯祥天降福。

评十数
一二为宫占在君，阴阳和合气氤氲。
三四征兮宗庙尊，和与不和细区分。
五六为羽后妃属，吉凶便益依经局。
七八商音应子孙，数中得此细重论。
九十自来属角音，岁计临之算庶人。
算数气和无囚迫，乐产经中应自神。

主客定计
为客最难详定计，便以合神加太岁。
文昌临处审根源，依数算来太乙前。
亦如主客推之法，是为定计各军全。
得此故为偏助客，关囚格对类前篇。

审主客
主客前后如何断，备此歌中条条贯。
平安之岁八方宁，先起客兮合天算。
后起为主合古义，鸷鸟猛兽潜其迹。
掩人不备暗中窥，累岁用兵战必克。

论浅深
算长宜利于深入，为将行兵宜急速。
算短觑长利浅攻，误用之时救无及。

定胜负
将相相关多恐惧，一泉二蛟林二虎。
为将先须细辨论，五行相克谨搜寻。
二目纳音何以定，主来克客主军赢。
客克主兮主不利，若也同音三阵平。

岁乙相格
太以太岁如相格，举动兵戈有忧结。
太岁忽居未与坤，三宫太乙格为津。
彗星若见东北隅，助太岁兮喜复新。
若见西南为囚迫，疾病兵丧多凶厄。
太乙移来在四宫，酉年为格灾难测。
当应太白出西方，兵宁道泰强家国。
木星东北不为祥，岁月灾迍为兵革。
若也太岁居于午，太乙八宫相格苦。
南方或有荧惑星，助太岁兮为甘露。
辰星北现变为凶，兵革崩亡伤旱雨。
岁次加临戌亥年，太乙居九最迍邅。
五谷丰登何宿现，彗星为出巽方边。
更兼挟迫恶疾疫，人民寥落为兵迁。

五福　十神
五福太乙行次宫，干艮巽坤末兼中。
四十五年移一位，上元甲子起一宫。

大游
大游太乙最为凶，入宫逆数见形踪。
七六四三二一九，数论原来八是终。
三十六年移一位，上元起七逆回宫。

三基
三基太乙行宫别，君主三十为定则。
臣基三岁民基一，君臣午上为初说。
民基起戌是根源，顺行十二为真诀。

四神　绛宫　明堂　玉堂
次第推求四太乙，水火金木为殃疾。
每常三岁移一宫，上元甲子起于一。
九宫尽后接绛宫，通共十二为原则。

天乙
天以太乙乃金精，顺次推排十二宫。
甲子上元从六起，三年一徙顺行踪。

地乙
地乙死丧最凶言，上元甲子九宫九。
顺行十二宫中序，三年亦易亦如前。

直符
直符旱涝厄虫蝗，阴旺尤甚作灾殃。
上元甲子元从五，十二宫中顺数详。

阳九
太乙阳九灾要算，四千五百六十看。
一元为首灾甚明，天急斯时宜修善。
又有四百五十六，亦有灾兮小数足。
小元必定是饥荒，大数终时天下哭。

阴六
太乙在厄要参详，二百八十八数当。
大厄之末别有数，四千三百二十殃。
小厄尽时灾较可，大厄穷终都会亡。

附八方风
干坎艮上有风至，利客先举莫留停。
震巽离宫信风至，后举为主定成功。
坤风谋败两不利，风来兑上客伏兵。
主宜备设方获吉，过此之时必见凶。

又
太乙不值文掩迫，将发门具顺阴阳。
更得算和中上下，百事逢之总吉昌。

○艺术典第六百八十七卷　术数部汇考一　太乙局
●太乙淘金歌叙
　　太乙者，太极也，二目者，两仪也，大小四将者，四象也，合其数而为七者，七政也，日月五星垂象于天，知乾坤否泰，明岁时灾祥。黄帝则以成书传于后世，而元妙幽微，习者亦寡。愚与呆子牟生用六陈子坐谈，或谓兵机神秘不可得而闻也，愚曰︰「法固有在，所贵先知，先知者，三式耳。愚校三式，编太乙时成以淘金歌为捷旨，纪验灾祥，用之于兵，无不刻应。其知天、知地、知人，岂特知彼、知己而已哉。」时天启七年丁卯正月十八日巴西刘养鲲书于桐梓公署。
●数命源流太乙入局法
　　黄帝元年上元头，五元六纪除为则。　　盖黄帝生而神灵，气合造化，正位之始。命大挠占斗建而作甲子，命风后瞻微以作是书，天地之气，至此清明，衣冠文物，至此大备，所以即位年之始，正为上元甲子之首也。每太乙一元，该七十二局，盖太乙宫行二十四天，地支分十二天，天目行度数十八，合三象齐一，故以七十二局为一元，五元合而为三百六十年，数为六纪，六十年为一纪，即甲子一周也，六纪而为三百六十年是也，与数齐一，合周天之数，故为一运终始。置上元，今将黄帝元年为始，细列后来各上元年于左。
　　太乙三年一宫游。
　　夫太乙者，水位也，遇土即止，故避而不入中五也。河图之数，五十有五，而太乙之数，去五止用五十也，错综而成八宫，盖上驾天一生水而地六，故为干也﹔下驾地二生火而天七，故为兑也﹔左驾天三生木而地八，故为艮也﹔右驾地四生金而天九，故为离也。故一宫为干，在西北，二宫为离，居正南，三宫为艮，居东北，四宫为卯，居正东，五宫居中，太乙不入，六宫为酉，正西，七宫为坤，居西南，八宫为子，居正北，九宫为巽，居东南，并八间神—申戌亥丑寅辰巳未，共十六神，所以统天地之气，测天地之候也。
　　二十四年一周毕。
　　太乙游行八宫，每宫住三年，二十四年为一周者，周而复始，不入中五。
　　一天二火三为鬼，四木六金坤在七，八水九巽中应五，神宫定位天机秘。　　乐产曰︰「太乙理治以明人事，已知未来，王者得一，以为天下正，故差一宫以就干也。」　　一，干，天门也，主冀州，文昌临之，若关囚有迫，胁君父之象。　　二，离，火门也，主荆州，太乙临之，诛将相。　　三，艮，鬼门也，主青州，始击临之，主后妃宠嬖，进用中宫，有用兵之象。　　四，震，日门也，主徐州及胡兵，始击临之，西戎侵扰。　　六，兑，月门也，主雍州，客大将临之，南蛮来侵扰。　　七，坤，人门也，主梁益，主大将临之，其分有兵革灾发。　　八，坎，水门也，主衮州，太乙临之，大臣被诛，青徐有乱。　　九，巽，风门也，主扬州，客大将临之，主北狄侵扰。
　　太乙仍须甲子求，诸将皆当依此识。　　求甲子者，以上元甲子为始推筭也。诸将者，二目并主客大小将也。上元者，截至元世祖至元元年甲子为上元第一纪起算是也，自帝尧甲子至正统甲子共六十三甲子。此二解互相参考，则差一元六十年。
●求天目
　　天目上元起于申。
　　天目者，文昌也，照鉴万物，故云天目。居斗魁之前，为台辅之象，在天为阳，号文昌，属主将之首，乃荧惑之星，建南方，旺夏三月，上元甲子岁起申。
　　依数顺行十六神，阳局天地重留算，阴局艮巽亦重轮。　　天目文昌自上元甲子岁起武德，顺行十六神，阳遁至乾坤重留一算，阴局至艮巽重留一算，俱十八年一周天，以太乙入局之数，用十八累除之，不及者，命起武德行阳遁，乾坤重留一算，阴遁遇艮巽重留一算，惟乾坤重之余，则一位一算，数尽处为天目所在。　　假令第二丙子元辛丑年，太乙入二十六局，以十八除之余八，数初起武德，顺行，历干重留一算，则八至丑宫为天目也，余仿此。
　　子为地主丑阳德，艮称和德吕申寅，高丛卯位太阳辰，大炅为巽巳大神，大威是午天道未，大武为坤武德申，酉宫太簇戌阴主，阴德大义干亥神。　　律历志云︰「太极尊三辰五星于上，而元顺转统三元五行于下，而太易流行，分布四维，行于十二支辰，故有十六神名。」
●求计神
　　子岁计神寅上起，丑牛寅鼠逆周流。　　计神者，岁星之使也，图计之宿，为太乙烛笼，用以筹度军国动静，主客胜负，为二目之首，四将之源，。上元甲子岁起于吕申，逆行十二支，不用四维，故子年常加寅，丑年常加丑，寅年子，卯年亥，辰年戌，巳年酉，午年申，未年未，申年午，酉年巳，戌年辰，亥年卯，逆行十二次为一周也。　　假令辛丑年，则计神在丑是也，余仿此。
●求客目（即始击也）
　　次求客目因何向，计神用加和德上，下看天目所临辰，其宫便为始击将。　　始击者，地目也，属客将之计，乃填星之精，建中央之气，旺四季之月。常以计神加和德艮顺行十六神，看天目所临，之下为始击将，乃客目也。盖地目由天目而生，计神加和德者，艮乃鬼门，司幽冥之事，以计神加之，可以计谋阴暗秘密之事，度军国存亡之动静，查主客胜负之机微也。　　假令辛丑年，便以计神加丑和德艮，上则天目临艮，乃客目在艮，余仿此。
●求主客算
