<!-- { "loadSidebar": true } -->
　　妻奴宫，处世尘埃﹔身命宫，禁庭显贵。　　臣基科甲成名早，频建功名相位新，惟忌妻宫与仆位，空劳尘世祸相侵。　　人生身命值臣基，乘旺何忧发福迟，衣食绵绵不劳力，钧衡大任以忧为。　　衣锦腰金入庙堂，不为公相也丞廊，臣基最喜居身命，必主荣华得富强。　　土宿臣基纯厚称，天才颖悟学渊深，若临四柱逢宫旺，少年应是作公卿。　　臣基临旺世间稀，位跻公卿结主知，声誉播传天下晓，姓名书记太常旗。　　不谗不佞更聪明，骨鲠尤能察狱情，且是恤孤兼念寡，安民阜国享升平﹔乖旺在亥主历清华之任，为公卿，察狱讼，有富国安民之庆。
●臣基星杂论
　　臣基如共四神来，文计兼全日主排，身命时中逢亥子，定膺爵土至三台。臣基、四神在亥子，会文、计。同在亥子宫，主得水利，或羽姓人扶富贵。　　辰基亦是贵人星，旺位须教一点明，臣后君前文计会，便看垂手取功名。臣后君前会文计。　　臣基本是贵人星，文计游星共吉神，四季宫逢称得地，清华声誉出王庭。臣文游计同在四土位。　　君臣庆会合为官，何以时为贫贱看，盖为星躔俱退伏，福星官禄了无干。君臣同陷。　　天乙如同妙诀伦，为文为武总超群，更逢主大同临照，极品高官荫子孙。臣基天乙同在申酉会主大。同申酉宫至武贵，商姓人扶发福。五金中得利，更逢主大，王侯之命。　　为臣何不面天颜，只为君星位向闲，若更臣基居晦没，此生名位极艰难。　　五福科名在命垣，申居禄库庙居辰，文昌主大三基并，必是当年食禄人。文昌主大计臣同四柱临之，在旺宫更逢客大，真为贵身，列公侯将相中。臣文计，或会主，或会客。　　臣基一宿独居申，主大当权助四神，定是弃文来就武，雄文伟略肃边尘。臣基主大四神在申。　　臣基一宿多犹豫，天乙刚数宜相遇，君星更在禄元来，必挟飞龙正干御。君基天乙君禄元。　　名位因何知假手，小游臣基命宫守，文昌落在无力方，福德之宫福星有。臣基小游在身命，福居福。　　世禄何由得见知，须将五福父宫推，君基又向当头立，主大当权仔细推。　　文星遇贵命宫臣，何故还非贪禄人，只为空亡逢五鬼，此身却好作公身。　　五刑何事及王侯，家破身亡作楚囚，无奈臣基同伐宿，飞符三合又同游。臣会飞伐。　　山中宰相果何如，不事王侯不济时，只为四神并尊曜，仙风道骨乃真师。臣基四神。　　臣基临戌为入庙，入相皇家正年少，必须午位有君基，寅上文昌三合照。臣基在戌，君基文昌三合。　　臣基文昌居馆阁，主将貔貅共沙漠，若逢福德落空亡，无成典吏多贫薄。　　功名何事拾芥易，官禄臣星身命贵，伐星若也反相生，兵甲之中是科弟。　　心中本拟十分忠，何事当年不善终，只为飞符同始击，三方持刃向身宫。　　计俩多端占九流，符文二宿好追求，臣基不合同居退，汩汩劳生不自由。　　臣基不可遇飞符，重则文身轻则徙，若得福星又临贵，却因事贵足珍珠。　　击星为主遇臣基，戊癸生人又卯时，不是提刑持玉节，定为台谏立丹墀。　　华盖空亡遇贵人，文昌权贵又同臣，此身必是为僧道，也要君基三合临。　　臣基伐宿若相同，牢狱安身不善终，若得福星来解救，反为吉庆却无凶。
●民基总论
　　民基太乙属土，又名财富星，为上帝食禄之神，掌管禄库之事，在人身命日时，主财禄丰盈，金玉堆积，良田千顷，亦可纳粟、求名、安分，有百年安乐，一生利实名虚。临旺则享福悠长，失陷仅虚名远播，遇吉而名望播扬，逢凶则事多翻覆。　　田财逢旺，镃基广厚，寅卯宫陷，困蹇孤寒。　　民基身命日时宫，自是家肥福禄丰，若到田财并临旺，大而富贵小从容。　　仓廪丰盈巨富翁，田连阡陌粟陈红，陶朱倚顿无奇术，不过民基守命宫。　　民基虽不到官勋，积玉堆金亦可成，能取百年身快乐，更兼身内有虚名。
●旺陷例
　　民基阴土星。旺子丑辰未申。陷寅卯酉。
●化曜
　　少微。财宝。富星。

●民基赋
　　民基为独富之星，在人为财宝之宿，若临三元之上，必为至富之人，居福德宫，多田广宅﹔立财帛内，积玉堆金﹔在田宅宫，三代富足﹔入官禄位，一世荣华。会五福，为朝廷之客﹔遇君基，则辅弼之臣﹔见臣基，乃清高之位﹔遇飞符，为剥禄之人﹔在婚宫，则刑破而困﹔外居禄上，财散而可怜﹔四神则为僧道﹔天地则有兼名﹔小游财不积，半成半败﹔天乙性好贤，有礼有仁﹔文昌则富贵清显，家丰而好学﹔主大则田宅丰厚，爱礼而享荣﹔主参则乐贤好士﹔计神则多算善营，居旺，所谋必遂，临衰，所望无成﹔始击害众成家，易成易败﹔客大，运船行路极昌极荣﹔会财帛，家兴在外﹔见官禄，贵不可言﹔居嗣位，过房庶出﹔值妻宫，再醮再婚﹔临父母，则重拜﹔照相貌，必堂堂﹔在仆马，济济蹄轮﹔临命元，英雄盖世﹔入禄元，富贵百年﹔见禄勋而乘旺，仕路亨通﹔遇刑克而失位，生涯窘迫，未可一定，须再推祥。
●民基临十二宫分歌
　　子位民基号天通，财宝丰盈府库充，身命日时如相遇，家财山积永无穷。财禄丰而功名薄。　　丑位民基号碧精，平生作事更能成，福文若也来相会，禄显名高职更清。主福禄双全，富贵清显。　　寅位民基好少财，劳碌身心事难遂，六亲无靠致奔波，吉星如会亦可贵。劳力劳心自幼创业，逢吉星亦可小贵。　　卯位民基号疏通，满屋金珠莫道无，只因刻薄无情义，致令破败室虚空。主为人刻薄无情，以致破败，到老无成。　　辰位民基好天权，素有家资享福缘，若得吉星同立旺，必然富贵涉他乡。民基临辰生六戊，积玉堆金财必厚，还须身命不空亡，福德之宫福星在。　　巳上民基可安身，地户原来属万民，名为天遁闲宫分，执掌资财帝阙亲。主幼年有权，职司财富，然不免劳心力，只是有子不得力。　　午位民基号土光，精神洒洒秀声扬，多因征姓成家计，吉曜相扶乃积仓。与吉星，与远徙。虽仕，不近君。旅途安康，因征姓人发达。　　未位民基守枢宫，多是经邦掌籍官，外郡亦当为禄吏，君基相助有恩封。主义尊难交，交人不常，恩人不足，小辈反怨，口大心小，言不及行。　　申位民基号太常，男人俊秀女人强，成家多得阴人力，横发资财富贵长。　　酉位民基人皆忌，作事无成遥困滞，平生力役尚无寻，更往他乡离祖地。日生主清秀，近贵发福，夜生衣禄不备。　　戌位民基名阴晦，作事不成多窒碍，不惟颠倒任西东，若是子宫忧后代。一生劳力有虚名，阴命损胎，阳命腰疾。　　亥位民基好天清，作事多应要速成，俊士遇之声价重，帝王亲问用调羹。只是多好淫欲，遇灾即解。
●上中下三等断
　　民基上亥申子辰，中巳丑未午戌论，卯酉寅宫为下等，六戊生人禄主星，身命日时逢此宿，粟红贯朽富豪称，上等司农漕运总，中能计度会经纶，下等开张宜邸店，田畴货利善经营。　　民基利实，主虚名，旺在子丑申未辰，若逢寅卯兼酉位，可怜零落受清贫。
●民基星杂论
　　有土从来有此民，普天率土属吾君，庶人只可言田宅，职带官阶是守臣。　　家国如逢福德星，民基一点又分明，三方若也无飞伐，何用临洮万里城。　　不阶尺土定乾坤，卸却戎衣位至尊，自是君基居福德，民星拱北共朝元。　　一同文轨混山河，一位民基看若何，飞符若临国家位，争城争地用兵多。　　职高守土立藩方，拱北民星一点光，自北自南随地分，更将文武细推详。　　民带飞符遇破军，定为典吏与公身，文昌相见乘亏晦，点污身形锦绣纹。　　民基来临子息宫，更兼五福与之同，二星若也无亏退，官诰多因受子封。　　土厚南方非赘疣，人生疾病莫他求，如何貌竦神偏秀，盖为身宫有小游。　　姓名自小挂军中，食禄何曾有战功，天德临身飞入命，民基地乙又同宫。　　职方守土便身亡，身命之宫木宿强，三合四神光又现，必然消渴至膏肓。　　男儿发福得妻财，妻位民基却入来，更有文昌同入庙，因妻食禄奋尘埃。　　似贵不贵分天禄，君民相会诚为福，只因福德落空亡，一生多见穷途哭。　　民基喜吉忌凶星，主大文昌与计神，飞始若来相混杂，世间只是作常人。　　凡民基与四神、天乙、地乙、飞符、始击同宫，主破败，祖业困乏，孤贫，多历风霜，艰难辛苦，一凶星一破，惟始击五破。　　限数逢之，主财发事顺。

●文昌总论
　　文昌太乙属土，又名进贤星，一名天目，乃文明之宿，掌判十神之祸福也，在人身命日时与四柱相并，主量洪、志大、器远、机深，学术精微，天姿俊逸，仁义清高之德，负经纶济世之财，职居文翰，任历清华，此星有吉星相辅，方能如愿，若是独行，当在上庠出身，或州县教职，如值空陷，亦是文才之秀士。又云，陷于寅卯非农圃之徒，即工师之匠，若会凶星，多为刀笔之书吏。又云，逢疾凶，更陷，老困沟渠。
●旺陷例
　　文昌阳土星。旺辰戌丑未。福申亥。陷寅卯酉。
●化曜
　　天目。天辅。文书。

●文昌赋
　　文昌贵宿文华词藻。在人身命，禄寿清高﹔喜逢五福，为贵为荣﹔更值君基，作卿作相﹔臣基乃太傅之曜﹔民基乃官库之象﹔见飞符乘旺，平步青云﹔逢恶曜同途，老困沟壑﹔乘旺乃亥子之地﹔居陷是寅卯之方，非农父之流，必工师之匠﹔四神兮，文章清秀而不俗﹔天地兮，僧道孤高而可为﹔居奴仆位上﹔必刀笔持雄，非空门之五戒，定文书之一员﹔小游兮，学堂博问，得局则单桂飘香，受制将荒无门户﹔主大作天魁，禄主为衣锦，不为学士之格，亦是状元之命﹔主参席专师傅﹔计神职司诰制﹔始击浩然其气，禄上壮哉其财，独喜午戌之宫，贵无二位，若临亥巳之上，禄享三台﹔客大文章美丽﹔主大词源沛来。
●文昌临十二宫分歌
