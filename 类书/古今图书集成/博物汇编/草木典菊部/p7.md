<!-- { "loadSidebar": true } -->
　　紫芙蓉
一名胜芙蓉一名芙蓉菊千瓣开极大其叶尖而小　　粉万卷
粉红千瓣
　　粉绣毬
千瓣淡红花
　　夏月佛顶菊
五六月开色微红
　　佛见笑
粉红千瓣
　　红傅粉
粉红千瓣　以上粉红色
　　珠子菊
白色见本草注云南京有一种开小花瓣下如小珠子
　　丹菊
见嵇含菊铭云煌煌丹菊暮秋弥荣
　　十样锦
一本开花形模各异或多瓣或单瓣或大或小或如金铃往往有六七色黄白杂样亦有微紫花头小　　满天星
一名蜂铃菊春苗掇去其颠岐而又掇掇而又岐至秋而一干数千百朵
　　二色西施
一名红二色一名黄二色一名二色白一名平分秋色径可三寸厚半之开最久瓣叶枝干皆与白西施同初开时数朵淡红数朵淡黄迥然不类半开时五彩宝色炫烂夺目开彻则皆淡桃红色矣
　　二色杨妃
一名二乔一名金菊对芙蓉多瓣浅红淡黄二色双出如金银花径仅二寸其萼黄其瓣如兔耳其叶绿而不泽厚而尖皱而瓦
　　赤金盘
一名脂晕黄一名琥珀杯其花初开红黄而赤金星浮动其后渐作酱色径可二寸形薄而瓦瓣如杓而尖叶稀绿而泽其末团枝干紫红顺直而扶疏高可一丈
　　锦丁香
花略似红剪羢大寸许瓣疏初开黄而红后红而黄色易衰叶绿厚而短尖而长
　　檀香菊
一名小檀香叶&C&似檀香毬花亦相似
　　梅花菊
一名试梅菊一名银丁香一名试梅妆一名寿阳妆一名银梅每花不过数瓣瓣大如指顶每瓣卷皱密蹙下截深黄上截莹白重台彷彿水仙花下垂成穟如梅花清逸开早香甚叶绿大而皱尖而长其亚深叶根多冗其枝干柔细而扶疏高可一丈或以为茉莉菊甚谬
　　海棠菊
一名锦菊一名海棠春一名海棠娇一名海棠红一名小桃红一名铁干红色类垂丝海棠径寸有半形薄而瓦瓣短多纹而尖愈开愈奇有宝色中晕赤外晕黄边晕纯白或数色错出变态不穷叶绿而泽厚而小亚深其枝干劲直扶疏高可四五尺
　　蜜西施
蜜色千瓣
　　蜜鹤翎
蜜色千瓣与金鹤翎埒以为蜜绣毬非是
　　蜜绣毬
一名金翅毬一名金凤团一名蜜西牡丹蜜色莹润径二寸余气香瓣舒开迟其残也红而丽叶青而稠大而尖亚深叶根冗枝干偃蹇高可四五尺
　　紫羢毬
一名紫丝毬一名紫苏桃蓓蕾圆而绿如小龙眼大其开也碧绿红紫黄白诸色间杂而紫焰为多瓣细而镶四面参差茸茸如剪径仅寸许圆如毬叶类朝天紫小而青尖亚似少叶根清净枝干细直而劲高可四五尺
　　僧衣褐
一名缁衣菊深栩子色小
　　刺蝟菊
一名栗叶花如兔毛朵团瓣如蝟之刺大如鸡卵叶长而尖枝干劲挺高可三四尺　以上异品
　　蓝菊
蓝菊花单薄而小其&D&黄
　　双鸾菊
双鸾菊一名鸳鸯菊即乌喙苗花开甚多每朵头若僧帽拆此帽内露双鸾并首形似无二外分二翼一尾春分根种
　　丈菊
丈菊一名西番菊一名迎阳花茎长丈余干坚粗如竹叶类麻多直生虽有傍枝只生一花大如盘盂单瓣色黄心皆作窠如蜂房状至秋渐紫黑而坚取其子种之甚易生花有毒能堕胎
　　七月菊
七月菊外夹瓣中镶瓣突起如紫薇花色如茄花径寸有半厚寸余其叶似五月翠菊六七月花一株不过数朵高仅一二尺
　　翠菊
翠菊一名佛螺一名夏佛顶蓓蕾重跗层叠似海石榴花其花外夹瓣翠而紫中铃萼而黄径寸有半开于四五月每雨后及晡时光丽如翠羽开最久叶青而泽似马兰香甚亚深茎毛而红株干肥劲高可二三尺八月种子
卷菊部汇考三
钦定古今图书集成博物汇编草木典
　第八十九卷目录
目录
　菊部汇考三
　　王世懋花疏（菊）
　　王世懋瓜蔬疏（菊苗）
　　本草纲目（菊　野菊）
　　王圻三才图会（菊花　波斯菊　石菊　长春菊）　　徐光启农政全书（菊花考　六月菊考）　　高濂遵生八笺（菊花谱　菊花散　菊苗粥　菊花酒　甘菊苗）　　广群芳谱（菊花　绣线菊）
　　乐休园菊谱
　　直省志书（历城县　莱芜县　曹县　临晋县　洛阳县　六合县　怀宁县　石　　门县　莆田县　福宁州　高明县　罗定州）
草木典第八十九卷
　菊部汇考三
王世懋花疏
　　菊
菊至江&A&上海吾州而变态极矣有长丈许者有大如&FA&者有作异色二色者而皆名粗种其最贵乃各色剪绒各色撞各色西施各色狼牙乃谓之细种种之最难须得地得人燥湿以时虫&EF&日去花须少而大叶虽密而鲜不尔便非上乘元驭阁老尤爱种菊京师有一种大红曰麻叶红曰相袍红元驭为翰林时特命囊之马首归今吾地尚有此种然开不能大佳想亦地气使然
王世懋瓜蔬疏
　　菊苗
百草中可食者最多菊苗亦佳大抵摘野蔬入馔尤觉趣耳
本草纲目
　　菊释名
李时珍曰按陆佃埤雅云菊本作蘜从鞠鞠穷也月令九月菊有黄华华事至此而穷尽故谓之蘜节华之名亦取其应节候也崔寔月令云女节女华菊华之名也治蘠日精菊根之名也抱朴子云仙方所谓日精更生周盈皆一菊而根茎花实之名异也苏颂曰唐天宝单方图载白菊云原生南阳山谷及田野中颍川人呼为回峰菊汝南名荼苦蒿上党及建安郡并名羊欢草河内名地薇蒿
　　集解
别录曰菊花生雍州川泽及田野正月采根三月采叶五月采茎九月采花十一月采实皆阴乾
陶弘景曰菊有两种一种茎紫气香而味甘叶可作羹食者为真菊一种青茎而大作蒿艾气味苦不堪食者名苦薏非真菊也叶正相似惟以甘苦别之南阳郦县最多今近道处处有之取种便得又有白菊茎叶都相似惟花白五月取之仙经以菊为妙用但难多得宜常服之
陈藏器曰白菊生平泽五月采花紫色白
苏颂曰处处有之以南阳菊潭者为佳初春布地生细苗夏茂秋花冬实然种类颇多惟紫茎气香叶厚至柔者嫩时可食花微大味甚甘者为真其茎青而大叶细气烈似蒿艾花小味苦者名苦薏非真也南阳菊亦有两种白菊叶大如艾叶茎青根细花白蕊黄其黄菊叶似同蒿花蕊都黄今服饵家多用白者又有一种开小小花瓣下如小珠子谓之珠子菊云入药亦佳
寇宗奭曰菊花近世有二十余种惟单叶花小而黄绿叶色深小而薄九月应候而开者是也邓州白菊单叶者亦入药余皆医经不用
吴瑞曰花大而香者为甘菊花小而黄者为黄菊花小而气恶者为野菊
李时珍曰菊之品凡百种宿根自生茎叶花色品品不同宋人刘蒙泉范至能史正志皆有菊谱亦不能尽收也其茎有株蔓紫赤青绿之殊其叶有大小厚薄尖秃之异其花有千叶单叶有心无心有子无子黄白红紫间色深浅大小之别其味有甘苦辛之辨又有夏菊秋菊冬菊之分大抵惟以单叶味甘者入药菊谱所载甘菊邓州黄邓州白者是矣甘菊始生于山野今则人皆栽植之其花细碎品不甚高蕊如蜂窠中有细子亦可捺种嫩叶及花皆可煠食白菊花稍大味不甚甘亦秋月采之菊之无子者谓之牡菊烧灰撒地中能死&B&黾说出周礼
　　气味（花叶根茎实并同）
苦平无毒
别录曰甘
杨损之曰甘者入药苦者不入药
李杲曰苦甘寒可升可降阴中微阳也
李时珍曰本经言菊花味苦别录言菊花味甘诸家以甘者为菊苦者为苦薏惟取甘者入药谨按张华博物志言菊有两种苗花如一惟味小异苦者不中食范至能谱序言惟甘菊一种可食仍入药饵其余黄白二花皆味苦虽不可饵皆可入药其治头风则白者尤良据此二说则是菊类自有甘苦二种食品须用甘菊入药则诸菊皆可但不得用野菊名苦薏者尔故景焕牧竖闲谈云真菊延龄野菊泄人正如黄精益寿钩吻杀人之意
徐之才曰术及枸杞根桑根白皮为之使
　　主治
本经曰诸风头眩肿痛目欲脱泪出皮肤死肌恶风湿痹久服利血气轻身耐老延年
别录曰疗腰痛去来陶陶除胸中烦热安肠胃利五脉调四肢（陶陶纵缓貌）
甄权曰治头目风热风旋倒地脑骨疼痛身上一切游风令消散利血脉并无所忌
大明曰作枕明目叶亦明目生熟并可食
张元素曰养目血去翳膜
王好古曰主肝气不足
　　白菊气味
苦辛平无毒
　　主治
陶弘景曰风眩能令头不白
陈藏器曰染髭发令黑和巨胜茯苓蜜丸服之去风眩变白不老益颜色
　　发明
朱震亨曰黄菊花属土与金有水与火能补阴血故养目
李时珍曰菊春生夏茂秋花冬实备受四气饱经露霜叶枯不落花槁不零味兼甘苦性禀中和昔人谓其能除风热益肝补阴盖不知其得金水之精英尤多能益金水二脏也补水所以制火益金所以平木木平则风息火降则热除用治诸风头目其旨深微黄者入金水阴分白者入金水阳分红者行妇人血分皆可入药神而明之存乎其人其苗可蔬叶可啜花可饵根实可药囊之可枕酿之可饮自本至末罔不有功宜乎前贤比之君子神农列之上品隐士采入酒斝骚人餐其落英费长房言九日饮菊酒可以辟不祥神仙传言康风子朱孺子皆以服菊花成仙荆州记言胡广久病风羸饮菊潭水多寿菊之贵重如此是岂群芳可伍哉钟会菊有五美赞云圆花高悬准天极也纯黄不杂后土色也早植晚发君子德也冒霜吐颖象贞质也杯中体轻神仙食也西京杂记言采菊花茎叶杂秫米酿酒至次年九月始熟用之
　　附方
服食甘菊玉函方云王子乔变白增年方用甘菊三月上寅日采苗名曰玉英六月上寅日采叶名曰容成九月上寅日采花名曰金精十二月上寅日采根茎名曰长生四味并阴乾百日取等分以成日合捣千杵为末每酒服一钱匕或以蜜丸梧子大酒服七丸一日三服百日轻润一年发白变黑服之二年齿落再生五年八十岁老人变为儿童也孟诜云正月采叶五月五日采茎九月九日采花
服食白菊太清灵宝方用九月九日白菊花二斤茯苓一斤并捣罗为末每服二钱温酒调下日三服或以炼过松脂和丸鸡子大每服一丸主头眩久服令人好颜色不老陈藏器曰抱朴子言刘生丹法用白菊汁莲花汁地血汁樗汁和丹蒸服也
白菊花酒天宝单方治丈夫妇人久患头风眩闷头发乾落胸中痰壅每发即头旋眼昏不觉欲倒者是其候也先灸两风池各二七壮并服此酒及散永瘥其法春末夏初收白菊软苗阴乾捣末空腹取一方寸匕和无灰酒服之日再服渐加三方寸匕若不饮酒者但和羹粥汁服亦得秋八月合花收暴乾切取三大斤以生绢袋盛贮三大斗酒中经七日服之日三次常令酒气相续为佳（苏颂图经）
风热头痛菊花石膏川芎各三钱为末每服一钱半茶调下（简便方）
膝风疼痛菊花陈艾叶作护膝久则自除也（吴旻扶寿方）斑痘入目生翳障用白菊花谷精草绿豆皮等分为末每用一钱以乾柿饼一枚粟米泔一盏同煮候泔尽食柿日食三枚浅者五七日远者半月见效（仁斋直指方）
病后生&AED&白菊花蝉蜕等分为散每用二三钱入蜜少许水煎服大人小儿皆宜屡验（救急方）疔肿垂死菊花一握捣汁一升入口即活此神验方也冬月采根（肘后方）
女人阴肿甘菊苗捣烂煎汤先熏后洗（危氏得效方）酒醉不醒九月九日真菊花为末饮服方寸匕（外台秘要）眼目&EF&花双美丸用甘菊花一斤红椒去目六两为末用新地黄汁和丸梧子大每服五十丸临卧茶清下（瑞竹堂方）
　　花上水主治
大明曰益色壮阳治一切风
　　野菊释名
