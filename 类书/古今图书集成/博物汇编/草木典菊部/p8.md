<!-- { "loadSidebar": true } -->
李时珍曰薏乃莲子之心此物味苦似之故与之同名
　　集解
陈藏器曰苦薏生泽畔茎如马兰花如菊菊甘而薏苦语曰苦如薏是也
李时珍曰苦薏处处原野极多与菊无异但叶薄而多尖花小而蕊多如蜂窠状气味苦辛惨烈
　　根叶茎花气味
苦辛温有小毒
朱震亨曰野菊花服之大伤胃气
　　主治
陈藏器曰调中止泄破血妇人腹内宿血宜之李时珍曰治痈&D&疔毒瘰&B&眼瘜
　　附方
痈疽丁肿一切无名肿毒孙氏集效方用野菊花连茎捣烂酒煎热服取汁以渣傅之即愈　卫生易简方用野菊花茎叶苍耳草各一握共捣入酒一&E&绞汁服以渣傅之取汗即愈或六月六日采苍耳叶九月九日采野菊花为末每酒服三钱亦可
天泡湿疮野菊花根枣木煎汤洗之（医学集成）瘰&B&未破野菊花根捣烂煎酒服以渣傅之自消不消亦自破也（瑞竹堂经验方）
王圻三才图会
　　菊花
唐本草菊花一名女节一名女华刘蒙菊谱三十五品又三十二品范石湖菊谱七十二种今不止一种甘菊茎紫气香味甘花深黄单叶蔕有粥膜衣者为真取花作糕并鹹烹饮佳又有鸳鸯菊五月菊六月菊陆龟蒙有杞菊赋曾端伯以为佳友
　　波斯菊
一名西番菊有中贵携植普陀取子种出甚佳作花甚繁而久其子落地即生仍复作花
　　石菊
石菊如洛阳花但千叶可爱四时有花
　　长春菊
俗名回回菊四时有花种于篱落间亦自可爱徐光启农政全书
　　菊花考
一名节华一名日精一名女节一名女华一名女茎一名更生一名周盈一名傅延年一名阴成生雍州川泽及邓衡齐州田野今处处有之味苦甘性平无毒术枸杞桑根白皮为之使
　　救饥
采茎紫气香而味甘者采叶煠食或作羹皆可青茎而大气味作蒿苦者不堪食名苦薏其花亦可煠食或炒茶食
元扈先生曰尝过
　　六月菊考
生祥符县西田野中苗高一二尺茎似铁杆蒿茎叶似鸡儿肠叶但长而涩又似马兰头叶而硬短稍叶间开淡紫花叶味微酸涩
　　救饥
采叶煠熟水浸去邪味油盐调食
高濂遵生八笺
　　菊花谱
　高子曰菊谱海内传有数种其种植相去不过一　二诀法不同其名花何彼此之不侔也在杭之种　菊者有以花之旧名好奇更易惟紫白牡丹金银　芍药四名不变耳若蜜芍药又名蜜鹤翎若宝相　褒姒西施互相指似是可笑耳今以古本旧谱摘　其要略以备采择名则不能随人鼓舌争执是否　姑存其旧以俟赏识若余所著三径怡闲录中其　说似无遗漏惜乎刻者所传不广亦无缮本为可　惜耳
　　分苗法
凡菊开后宜置向阳遮护冰雪以养其元至谷雨时将根掘起剖碎拣壮嫩有根者单种有秃白者亦可种活但要去其根上浮起白翳一层以乾润土种筑实不可雨中分种令湿泥著根则花不茂分早不宜一云正月后即可分矣
　　和土法
土宜畦高以远水患宽沟以便水流取黑泥去瓦砾用鸡鹅粪和土在地铺五七寸厚插苗上盆则去旧土易以新土每年须换一番则根株长大花朵丰厚否则必瘦削矣
　　浇灌法
种后早晚用河水天落水浇活苗头起暂止待长五七寸长用粪汁浇一次再用燖鸡鹅毛汤带毛用矼收贮待其作秽不臭后取浇灌则花盛而上下叶俱不脱夏月日未出时每早宜浇根洒叶每雨后二三日即以浓粪浇一次花至豆大联浇粪水二次花放时一次则花大而丰厚耐久
　　摘苗法
四五月闲每雨后菊长乱苗每株即摘去正头使分枝而上若枝本瘦者止摘一次七八月茂者再摘一次每枝下小枝俱用摘去
　　删蕊法
八月初时菊蕊以生如小豆大每头必有四五须耐心用指甲剔去傍生留中一蕊更看枝下傍出蕊枝悉令删取则花如剔伤中蕊则不长矣
　　捕虫法
初种活时有细虫穿叶微见白路萦回可用指甲刺死又有黑小地蚕啮根早晚宜看四月麻雀作窠啄枝&BE&叶宜防又防节眼内生蛀虫用细铁线透眼杀虫五月闲有虫名菊牛有钳状若萤火雨过后菊头忽折可于三四寸上寻看去其折枝不然和根毙矣又于六七月后生青虫难见须在叶下见有虫粪如蚕沙即当去之又有钻节蟊虫去之泥涂其节　　扶植法
谚云未种菊先扦竹菊苗长至三四寸长即立小细竹一枝于傍以棕线宽缚令直否则风雨欹斜花长屈曲
　　雨旸法
黄梅溽雨其根易烂雨过即用预蓄细泥封培更生新根其本益固夏月最恶若能覆蔽秋后叶终青翠过此二时方可言花矣
　　接菊法
接菊以庵&EC&根或小花菊本接著如接树法恐亦不佳
　　菊之名品
御袍黄　　太师红　　绿芙蓉　　赤金盘琼芍药　　金芍药　　蜜芍药　　紫牡丹白牡丹　　黄牡丹　　红牡丹　　病西施黄西施　　赛西施　　醉西施　　赛杨妃醉杨妃　　剪霞绡　　合蝉菊　　状元黄太真红　　太真黄　　状元红　　白西施玉宝相　　金宝相　　鹤顶红　　紫玉莲佛座莲　　胜金莲　　金佛莲　　西番莲太液莲　　锦芙蓉　　玉芙蓉　　金芙蓉粉雀舌　　蜜雀舌　　紫苏桃　　黄叠罗白叠罗　　一捧雪　　青心白　　莺羽黄金络索　　玉玲珑　　紫霞觞　　瑞香紫蘸金盘　　相袍红　　僧衣褐　　火炼金黄茉莉　　白茉莉　　黄蔷薇　　荔枝红胜绯桃　　胜琼花　　琥珀盘　　黄鹤翎紫鹤翎　　白鹤翎　　玛瑙盘　　一捻红金凤仙　　玉蝴蝶　　锦云红　　白粉团紫粉团　　粉鹤翎　　金锁口　　银锁口&FA&丝桃　　粉丝桃　　紫绒毬　　檀香毬白绒毬　　蜜绒毬　　殿秋香　　黄&BBC&毬剪金毬　　象牙毬　　木红毬　　锦&BBC&毬水晶毬　　晚黄毬　　十采毬　　粉&BBC&毬大金毬　　小金毬　　银纽毬　　二色杨妃红万卷　　黄万卷　　粉万卷　　二色西施锦牡丹　　粉褒姒　　紫褒姒　　出炉金银（二名）锦褒姒　　白褒姒　　红牡丹　　蜡瓣西施缕金妆　　蘸金白　　洒金红　　劈破玉海云红　　锦雀舌　　金孔雀　　红剪绒紫剪绒　　黄剪绒　　白剪绒　　无心对有心邓州白　　邓州黄　　福州紫　　锦心绣口宾州红　　黄都胜　　顺胜紫　　大小金铃锦丁香　　金纽丝　　吕公袍　　黄白木香菊麝香黄　　波斯菊　　试梅妆　　紫袍金带粉蜡瓣　　白蜡瓣　　黄罗繖　　金盏银台紫罗繖　　红罗繖　　玉盘盂　　垂丝粉红桃花菊　　芙蓉菊　　石榴红　　金章紫绶玉楼春　　海棠春　　紫罗袍　　凤友鸾交观音面　　玉堂仙　　头陀白　　黄五九菊玉连环　　倚栏娇　　金带围　　四面镜白菊玉带围　　五月白　　缠枝菊　　五月翠菊白佛顶　　黄佛顶　　九炼金　　六月菊（名滴露）玉指甲　　红荔枝　　紫荔枝　　七月菊（名铁钱）金荔枝　　银荔枝　　锦荔枝　　白五九菊紫金铃　　红粉团　　黄粉团　　楼子佛顶紫粉团　　红傅粉　　双飞燕　　墨菊
胜绯桃　　荷花毬　　紫万卷　　甘菊
蓝菊
　　菊花散
老人春时热毒风气上攻颈项头痛面肿及风热眼涩宜服甘菊花前胡旋覆花芍药元参防风各一两共为末临睡酒调二三钱送下不能酒以米汤饮下　　菊苗粥
用甘菊新长嫩头丛生叶摘来洗净细切入盐同米煮粥食之清心明目
　　菊花酒
十月采甘菊花去蔕只取花二斤择净入醅内搅匀次早榨则味香清冽凡一切有香之花如桂花兰花蔷薇皆可仿此为之
　　甘菊苗
甘菊花春夏旺苗嫩头采来汤焯如法食之以甘草水和山药粉拖苗油煠其香美佳甚
广群芳谱
　　菊花
　按原谱杂采刘范沈史诸谱以色分类闲有遗逸　续录于此
&C&子菊花小色黄香如&C&子
泰州黄　　黄素馨　　白素馨　　蹙线菊铁脚黄铃　黑叶儿　　团圆菊　　柳条菊枝亭菊枝梗甚长用杖子撑之即篱菊一丈黄碧蝉菊青色
钹儿菊一种紫梗开早一种青梗开晚
玉盘盂与金铃菊相似
枇杷菊叶似枇杷花似金盏银台而极大却不甚香蜂儿菊鹅黄色
水晶菊花面甚大色白而透明
铺茸菊色绿其花甚大光如茸二月间开
长沙菊　　满堂金
寿安真珠俱黄色　　　孩儿白
销金紫菊紫瓣黄沿
销银黄菊黄瓣白沿
乾红菊花瓣乾红四沿黄色即是销金菊三种乃佛头菊种也
荷菊日开一瓣开足成荷花形众菊未开不开众菊已谢不谢
松菊枝叶劲细如松其花如碎金层出于密叶之上凌风菊黄色见山谷诗
柑子菊黄色见后山诗
杨妃裙黄色见徐仲车诗
蜡梅菊见闻人善言菊卿公暇集
紫干子　　五色菊　　黄簇菊　　柿叶菊青心菊　　叶红菊　　黄窠廷子　探白子红香菊　　钗头菊
川金菊深色单叶　　　川剪金
　　治地
种菊之处须在向阳高原宜阴宜日风雨可到之所四傍设篱遮护圃内开作几埂每埂置花几缸缸之相去一尺五六寸仅容一人往来浇灌捕虫缸下用砖石砌起以便走水傍设一小所以藏各色器具待花开移赏之后收根原藏此圃庶根苗不失而关防有地
　　储种
花谢后即剪去上簳止留近根三五寸每缸插筹记认名色或于缸边记号亦可剪处用泥封口移至向阳处晒之土白燥时将肥水浇一二次天将大雪用乱穰草覆之以避冻损宜稀盖不可过密密则苗黄又法以砻糠烧灰覆之可避寒气天日晴和用粪搪挜菊本四边勿著根春苗自旺交立春粪即少用有他处讨来名花根接者明年花开必变即以原花枝梗横埋肥地中每节自然出苗收起近中簳者则花木不变可得真种立春后天尚寒且不可轻动仍用草护其本则新秧早发壮大至二月内冰雪半消方可撤去覆草遇奇种宜于秋雨梅雨二时修下肥梗插在肥阴之地加意培养亦可传种
　　种子
秋菊枯后将枯花堆放腴土上令略著土不必埋时以肥沃之明年春初自然出苗收种其色多变或黄或白或红紫更变至有变出人所不识名者甚为奇绝
　　分秧
春分至谷雨节内看天色晴明地土滋润将旧收花本四围掘出总根轻轻击开勿损苗芽根须择肥苗单茎不拘根须多少如在原本上者须近原本有节处分以其节中生根方旺也秧根多须而土中之茎黄白色者谓之老须少而纯白者谓之嫩须老可分嫩不可分有秃白根者亦可种活但要去其根上浮起白翳一层以乾润土种之不可雨中分种令湿泥著根则花不茂土须鉏松不可甚肥肥则笼菊头而不发须令净去宿土恐有虫子之害其地比平地高尺许每尺余栽一株每穴加粪一杓搪挜如法方可搬秧植之四围余土锄爬壅根高如馒头样令易泻水菊根恶水水多必烂周围留深沟泄水但雨过不拘何月务将沟中水疏通流别处不分在地在盆即以酵熟乾土壅根或用篾箍瓦作盆埋地令一半入土内使地气相接水不停积雨过便于上盆不伤根不泄元气大笑及佛顶御爱黄至谷雨时以其枝插于肥地即活至秋亦著花豫章菊多佳者问之园丁云每岁以上已前后数日分种失时则花少而叶多如不分置他处非惟丛不繁茂往往一根数干一干之花各自别样所以命名不同菊开过以茅草裹之得春气则其旧年柯叶复青渐长成树但次年不著花第二年则接续著花仍不畏霜
　　登盆
