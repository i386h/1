<!-- { "loadSidebar": true } -->
澄怀录终南五老洞碑记墨菊其色如墨古用其汁以书字
瓶花谱一品九命各色细叶菊
瓶史浴菊宜好古而奇者
菊以黄白山茶秋海棠为婢
花史本草与千金方皆言菊花有子魏钟会菊花赋有方实离离之言马伯州菊谱有金箭头菊花长而末锐枝叶可茹最愈头风谓之风药菊冬收而春种之据此二说则菊之为花果有结子者
陶隐居与藏器皆言白菊疗疾有功本草图经言今服饵家多用白者抱朴子有用白菊汁法
紫菊之名见于孙真人种花法又见于诸谱中此品传植已久故唐宋诗人称述亦多萧&AF&士菊荣篇紫英黄萼照耀丹&AB&杜荀鹤诗雨匀紫菊丛丛色赵嘏诗紫艳半开篱菊静夏英公诗落尽西风紫菊花韩忠献公诗紫菊披香碎晚霞则紫花定是佳品屈原离骚经朝饮木兰之坠露兮夕餐秋菊之落英王逸注云言旦饮木兰之坠露吸正阳之精液暮食芳菊之落华吞正阴之精&E&
瓶史月表五月花使令孩儿菊七月花使令波斯菊九月花盟主菊花十月花客卿甘菊花花使令野菊寒菊
花历九月菊有英
遵生八笺菊为花之隐者惟隐君子山人家能艺之故不多见见亦难于丰美秋来扶杖遍访城市林园山村篱落更挈茗奴从事投谒花主相与对花谈胜或评花品或较栽培或赋诗相酬介酒相劝擎杯坐月烧灯醉花宾主称欢不忍即别花去朝来不厌频过此兴何乐时乎东篱之下菊可采也千古南山悠然见之何高风隐德举世不见元亮

菊部外编
十洲记炎洲在南海中地方二千里去北岸九万里上有风生兽似豹青色大如狸张网取之积薪数车以烧之薪尽而兽不然灰中而立毛亦不燋斫刺不入打之如灰囊以铁锤锻其头数十下乃死而张口向风须臾复活以石上菖蒲塞其鼻即死取其脑和菊花服之尽十斤得寿五百年
列仙传文宾取妪数十年辄弃之后妪老年九十余复见宾年更壮拜泣至正月朝会乡亭西社中宾教令服菊花地肤桑上寄生松子以益气妪亦更壮复百余岁
神仙传康风子服甘菊花桐实后得仙
续齐谐记汝南桓景从费长房游学长房谓之曰九月九日汝南当有大灾厄急令家人缝绛囊盛茱&A&系臂上登山饮菊花酒此祸可消景从其言举家登山夕还鸡犬俱暴死长房闻之曰此可代也
名山记朱孺子吴末入玉笥山服菊花乘云升天夷坚志成都府学有神曰菊花仙相传为汉宫女诸生求名者往祈影响神必明告仙为汉宫女盖在汉宫饮菊花酒者或云成都府汉文翁石室壁间画一妇人手持菊花前对一猴号菊花娘子大比之岁士人多乞梦颇有灵异
亳社吉祥僧刹有僧诵华严大典忽一紫兔自至驯伏不去随僧起坐听经坐禅惟餐菊花饮清泉僧呼菊道人
隋遗录炀帝在江都往往为妖祟所惑尝游吴公宅鸡台恍惚间与陈后主遇舞女数十罗侍左右中一人迥美帝屡目之后主云即丽华也乃以绿文测海蠡酌红粱新酝劝帝帝欢甚因请丽华舞玉树后庭花后主问萧妃何如此人帝曰春兰秋菊各一时之秀也
琅嬛记古有女子与人约曰秋以为期至上冬犹未相从其人使谓之曰菊花枯矣秋期若何女戏曰畴曰上冬政素节也是花虽枯要当更生明日菊更生&E&其人异之因名曰更生花
曹昊字太虚武林人也因慕渊明别字元亮性爱种菊至秋无种不备一日早起见大黄菊当心生一红子渐大三日若樱桃焉人皆不识有邻女周少夫者年十六姿甚淑令月下同女伴来看竟摘食之食已忽乘风飞去昊惊报其家父母姊妹向天号哭初不反顾自首及足渐没于青天之中已而有老父至菊前拊掌叹息曰我无缘哉何至之迟也昊方问故忽变一老狐驰去数日后诸菊尽死此地方百里三年无菊昊始悟仙家所谓菊实者即此物也

