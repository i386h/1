<!-- { "loadSidebar": true } -->
邓州白九月末开单叶双纹白花中有细蕊出铃萼中凡菊单叶如蔷薇菊之类大率花叶圆密相次（花叶谓头上白叶非枝叶之叶他称花叶仿此）此花叶皆尖细相去稀疏然香比诸菊甚烈而又正为药中所用盖邓中菊潭所出尔枝干甚纤柔叶端有支股而长亦不甚青
　　白菊第二十四
白菊单叶白花蕊与邓州白相类但花叶差阔相次圆密而枝叶粗繁人未识者多谓此为邓州白余亦信以为然后刘伯绍访得其真菊较见其意故谱中别开邓州白而正其名曰白菊
　　银盆第二十五
银盆出西京开以九月中花中皆细铃比夏秋万铃差疏而形色似之铃叶之下别有双纹白叶故人间谓之银盆者以其下叶正白故也此菊近出未多见至其茂肥得地则一花之大有若盆者焉
　　顺圣浅紫第二十六
顺圣浅紫出陈州邓州九月中方开多叶叶比诸菊最大一花不过六七叶而每叶盘叠凡三四重花叶空处间有筒叶辅之大率花形枝干类垂丝棣棠但色紫花大尔余所记菊中惟此最大而风流态度又为可贵独恨此花非黄白不得与诸菊争先也　　夏万铃第二十七
夏万铃出鄜州开以五月紫色细铃生于双纹大叶之上以时别之者以有秋时紫花故也故以菊皆秋生花而疑此菊独以盛夏按灵宝方曰菊花紫白又陶隐居云五月采今此花紫色而开于夏时是其得时之正也夫何疑哉
　　秋万铃第二十八
秋万铃出鄜州开以九月中千叶浅紫其中细叶尽为五出铎形而下有双纹大叶承之诸菊如棣棠是其最大独此菊与顺圣过焉或云与夏花一种但秋夏再开尔今人间起草为花多作此菊盖以其&D&美可爱故也
　　绣毬第二十九
绣毬出西京开以九月中千叶紫花花叶尖阔相次聚生如金铃菊中铃叶之状大率此花似荔枝菊花中无筒叶而萼边正平尔花形之大有如大金铃菊者焉
　　荔枝第三十
荔枝色紫出西京九月中开千叶紫花叶卷为筒　谓花叶也凡菊铃叶有五出皆如铎铃之形又有　卷生为筒无尖阙者故谓之筒叶他与此同大小相间凡菊铃并蕊皆生托叶之上叶背乃有花萼与枝相连而此菊上下左右攒聚而生故俗以为荔枝者以其花形正圆故也花有红者与此同名而纯紫者盖不多尔
　　垂丝粉红第三十一
垂丝粉红出西京九月中开千叶叶细如茸攒聚相次而花下亦无托叶人以垂丝目之者盖其枝干纤弱故也
　　杨妃第三十二
杨妃未详所出九月中开粉红千叶散如乱茸而枝叶细小袅袅有态此实菊之柔媚为悦者也
　　合蝉第三十三
合蝉未详所出九月末开粉红筒叶花形细者与蕊杂比方盛开时筒之大者裂为两翅如飞舞状一枝之杪凡三四花然大率皆筒叶如荔枝菊有蝉形者盖不同尔
　　红二色第三十四
红二色出西京开以九月末千叶深淡红丛有两色而花叶之中间生筒叶大小相映方盛开时筒之大者裂为二三与花叶相杂比茸茸然花心与筒叶中有青黄红蕊颇与诸菊相异然余怪桃花石榴川木瓜之类或有一株异色者每以造物之付受有不平欤抑将见其巧欤今菊之变其黄白而为粉红深紫固可怪而又一株亦有异色并生者也是亦深可怪欤花之形度无甚佳处特记其异尔
　　桃花第三十五
桃花粉红单叶中有黄蕊其色正类桃花俗以此名盖以言其色尔花之形度虽不甚佳而开于诸菊未有之前故人视此菊如木中之梅焉枝叶最繁密或有无花者则一叶之大踰数寸也
杂记
叙遗
余闻有麝香菊者黄花千叶以香得名有锦菊者粉红碎花以色得名有孩儿菊者粉红青萼以形得名有金丝菊者紫花黄心以蕊得名尝访于好事求于园圃既未之见而说者谓孩儿菊与桃花一种又云种花者剪掏为之至锦菊金丝则或有言其与别名非菊者若麝香菊则又出阳翟洛人实未之见夫既已记之而定其品之高下又引传闻附会而乱其先后之次是非余谱菊之意故特论其名色列于记花之后以俟博物之君子证其谬焉
　　补意
余尝怪古人之于菊虽赋咏嗟叹尝见于文词而未尝说其花&D&异如吾谱中所记者疑古之品未若今日之富也今遂有三十五种又尝闻于莳花者云花之形色变异如牡丹之类岁取其变者以为新今此菊亦疑所变也今之所谱虽自谓甚富然搜访有所未至与花之变易后出则有待于好事者焉君子之于文亦阙其不知者斯可矣若夫掇撷治疗之方栽培灌种之宜宜观于方册而问于老圃不待予言也　　拾遗
黄碧单叶两种生于山野篱落之间宜若无足取者然谱中诸菊多以香色态度为人爱好剪鉏移徙或至伤生而是花与之均赋一性同受一色俱有此名而能远处山野保其自然固亦无羡于诸菊也余嘉其大意而收之又不敢杂置诸菊之中故特列之于后云
　　后序
菊有黄白二种而以黄为正人于牡丹独曰花而不名好事者于菊亦但曰黄花皆所以珍异之故余谱先黄而后白陶隐居谓菊有二种一种茎紫气香味甘叶嫩可食花微小者为真菊青茎细叶作蒿艾气味苦花大名苦薏非真也今吴下惟甘菊一种可食花细碎品不甚高余味皆苦白花尤甚花亦大隐居论药既不以此为真后复云白菊治风眩陈藏器之说亦然灵宝方及抱朴子丹法又悉用白菊盖与前说相抵牾今详此惟甘菊一种可食亦入药饵余黄白二花虽不可饵皆入药而治头风则尚白者此论坚定无疑并著于后
林洪山家清供
　　紫英菊
菊名治蘠本艸名节花陶注云菊有二种茎紫气香而味甘其叶乃可羹茎青而大气似蒿而苦名苦薏非也今法春采苗叶洗焯用油略炒熟下姜盐作羹可清心明目加枸杞尤妙矣天随子尔杞未棘尔菊未莎其如予何本草杞叶似榴而&&者能轻身益气其子圆而有棘者名枸棘不可用杞菊微物也有少差犹不可用然则君子小人岂容不辨哉
　　金饭
危巽斋梅以白为正菊以黄为正过此恐渊明和靖二公不取也今世有七十二种菊正如本草所谓今无真牡丹紫茎黄色菊英以甘草汤和硝少许焯过候粟饭少熟同煮久食可以明目延龄苟得南阳甘谷水煮之尤佳也昔之爱菊者莫如楚屈平晋陶潜今有刘石涧元茂焉虽一行一坐未尝不在于菊繙帙得菊叶诗云何年霜后黄花叶色&EF&犹存旧卷诗曾是往来篱下读一枝闲弄被风吹观此诗不惟知其爱菊其为人清芬可知矣
　　菊苗煎
春游西马会张将使元耘轩留饮命子之菊田赋诗作墨兰元甚喜数杯后出菊煎法采苗汤瀹用甘草水调山药粉煎之以油爽然有楚畹之风张深于学者亦谓菊以紫茎为正云
林洪山家清事
　　山房三益
秋采山甘菊花贮以红棋布囊作枕用能清头目去邪秽
老学庵笔记
　　种菊九要
菊花色虽多种黄者为正月令他卉皆曰始华于菊独曰菊有黄华正其验矣种法有九要一曰养胎二曰传种三曰扶植四曰修葺五曰培护六曰幻弄七曰土宜八曰浇灌九曰除害能如此法便堪为松菊主人不减渊明矣
卷菊部汇考二
钦定古今图书集成博物汇编草木典
　第八十八卷目录
目录
　菊部汇考二
　　王象晋群芳谱（甘菊　都胜　御爱　金芍药　黄鹤翎　木香菊　大金黄　　　小金黄　胜金黄　黄罗繖　报君知　金锁口　银锁口　鸳鸯锦　御袍黄　青梗御　　袍黄　侧金盏　状元黄　翦金毬　黄绣毬　晚黄毬　十采毬　大金毬　小金毬　毬　　子　金铃菊　金万铃　小金铃　夏金铃　秋金铃　蜂铃　大金铃　千叶小金钱　单　　叶小金钱　小金钱　大金钱　金钱　荔枝菊　金荔枝　荔枝红　棣棠　金锤子　九　　炼金　黄二色　橙菊　小御袍黄　黄万卷　邓州黄　金丝菊　垂丝菊　锦牡丹　檀　　香毬　麝香黄　黄寒菊　蔷薇　鹅毛　金孔雀　黄五九菊　九日黄　殿秋黄　小殿　　秋黄　叠罗黄　繖盖黄　小金眼　太真黄　黄木香　黄翦羢　黄粉团　黄蜡瓣　锦　　雀舌　金玲珑　锦丝桃　黄牡丹　金纽丝　锦西施　黄西施　玛瑙西施　二色玛瑙　　　锦褒姒　鸳鸯菊　波斯菊　茉莉菊　紫粉团　锦麒麟　莺羽黄　楼子佛顶　黄佛　　顶　黄佛头　佛头菊　小黄佛顶　兔色黄　野菊　九华菊　喜容　金杯玉盘　粉团　　　龙脑　新罗　玉毬　出炉银　白绣毬　玉牡丹　玉芙蓉　银纽丝　一捧雪　玉宝　　相　蜡瓣西施　白叠罗　一团雪　玉玲珑　玉铃　白麝香　莲花菊　万铃菊　月下　　白　水晶毬　芙蓉菊　象牙毬　劈破玉　大笑菊　徘徊菊　玉楼春　酴&&　玉盆　　波斯菊　白西施　银盆　木香菊　银盘　邓州白　白菊　金盏银台　佛顶菊　小白　　佛顶　淮南菊　茉莉菊　玉盘菊　粉蔷薇　玉瓯菊　白褒姒　银杏菊　银芍药　白　　五九菊　八仙菊　蜡瓣粉西施　白牡丹　鹭鸶菊　蘸金白　琼玲珑　碧蕊玲珑　白　　羢毬　白剪羢　银荔枝　碧桃菊　艾叶菊　白鹤顶　白鹤翎　粉蝴蝶　白蜡瓣　脑　　子菊　楼子菊　单心菊　五月菊　殿秋白　寒菊　状元紫　顺圣浅紫　紫牡丹　碧　　江霞　双飞燕　孩儿菊　紫茉莉　朝天紫　翦霞绡　佛座莲　瑞香紫　紫丝桃　墨　　菊　夏万铃　秋万铃　荔枝紫　紫褒姒　赛西施　紫芍药　绣毬　紫鹤翎　紫玉莲　　　玛瑙盘　紫蔷薇　紫罗繖　紫绣毬　紫翦绒　金丝菊　水红莲　鸡冠紫　福州紫　　　状元红　锦心绣口　紫袍金带　大红袍　紫霞觞　红罗繖　庆云红　海云红　胭　　脂菊　缕金妆　出炉金　火炼金　木红毬　紫骨朵　醉杨妃　太真红　楼子红　红　　万卷　一捻红　红剪羢　锦绣毬　鹤顶红　鸡冠红　猩猩红　绣芙蓉　锦荔枝　红　　牡丹　红茉莉　芙蓉菊　二色莲　襄阳红　宾州红　土朱红　红二色　冬菊　桃花　　菊　粉鹤翎　垂丝粉红　粉蜡瓣　粉西施　合蝉菊　洒金红　红粉团　楼子粉西施　　　醉西施　胜绯桃　粉褒姒　大杨妃　赛杨妃　粉玲珑　八宝玛瑙　紫芙蓉　粉万　　卷　粉绣毬　夏月佛顶菊　佛见笑　红傅粉　珠子菊　丹菊　十样锦　满天星　二　　色西施　二色杨妃　赤金盘　锦丁香　檀香菊　梅花菊　海棠菊　蜜西施　蜜鹤翎　　　蜜绣毬　紫羢毬　僧衣褐　刺蝟菊　蓝菊　双鸾菊　丈菊　七月菊　翠菊）
草木典第八十八卷
　菊部汇考二
王象晋群芳谱
　　甘菊
一名真菊一名家菊一名茶菊花正黄小如指顶外尖瓣内细萼柄细而长味甘而辛气香而烈叶似小金铃而尖更多亚浅气味似薄荷枝干嫩则青老则紫实如葶苈而细种之亦苗人家种以供蔬茹　　都胜
一名胜金黄一名大金黄一名添色喜容蓓蕾殷红瓣阔而短花瓣大者皆有双画直纹内外大小重叠相次面黄背红开时黄晕渐大红晕渐小突起如伞顶叶绿皱而尖其亚深瘦则如指肥则如掌茎紫而细劲直如铁瘦矬肥则高可至六七尺叶长不坏小花中之极美者也九月末开出陈州
　　御爱
出京师开以九月末一名笑靥一名喜容淡黄千叶花如小钱大叶有双纹齐短而阔叶端皆有两缺内外鳞次上二三层花色鲜明下层浅色带微白心十余缕色明黄叶比诸菊最小而青每叶不过如指面大或云出禁中因得名
　　金芍药
