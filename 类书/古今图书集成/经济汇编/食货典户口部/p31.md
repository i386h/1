<!-- { "loadSidebar": true } -->
治平在庶功兴庶功兴在事役均事役均在民数周民数周为国之本也故先王周知其万民众寡之数乃分九职焉九职既分则劬劳者可见怠惰者可闻也然而事役不均者未之有也事役既均故民尽其力而人竭其力然而庶功不兴者未之有也庶功既兴故国家殷富大小不匮百姓休和下无怨疚焉然而治不平者未之有也故曰水有源治有本道者审乎本而已矣周礼孟冬司寇献民数于王王拜而受之登于天府内史司会冢宰贰之其重之如是也今之为政者未知恤已矣譬由无田而欲树艺也虽有良农安所措其强力乎是以先王制六乡六遂之法所以维持其民而为之纲目也使其邻比相保相爱刑罚庆赏相延相及故出入存亡臧否顺逆可得而知矣如是奸无所窜罪人斯得迨及乱君之为政也户口漏于国版夫家脱于联五避役者有之弃捐者有之浮食者有之于是奸心竞生伪端并作矣小则盗窃大则攻严刑峻法不能救也故民数者庶事之所自出也莫不取正焉以分田里以令贡赋以造器用以制禄食以起田役以作军旅国以之建典家以之立度五礼用修九刑用措者其惟审民数乎山堂肆考
　　天运递盛
三代以上天运主于西北故户口莫盛于西北舜禹分天下为十二州淮汉以北居其九淮汉以南居其三周公分天下为九州岛淮汉以北居其七淮汉以南居其二三代以下天运主于东南故户口莫盛于东南西汉元始当天下十之一东汉建安当天下十之二西晋太康当天下十之三唐开元当天下十之四宋元丰当天下十之五
地理通释
　　历代户口
周仲山甫曰古者司民协孤终司商协名姓司徒协旅司寇协奸牧协职工协革场协入廪协出是则少多死生出入往来皆可知也于是又审之以事王治农于籍搜于农隙耨获亦于籍狝于既烝狩于毕时是皆习民数者也帝王世纪禹平水土还为九州岛民口千三百五十五万三千九百二十三人周公相成王致治刑措民口千三百七十一万四千九百二十三人多禹十六万一千人周之极盛也庄王之十三年齐桓公二年五千里内非天王之御自世子公侯以下至于庶民凡千一百八十四万七千人定受田者九百万四千人
　杜佑曰当时天下列国恐其数未详
至于战国苏张之说计秦及山东六国戎卒尚踰五百余万推民口数当千余万
　秦献公十年初为户籍相伍始皇十六年初令男　子书年
汉平帝元始二年民户千二百二十三万三千六十二口五千九百五十九万四千九百七十八汉极盛矣后汉光武中元二年户四百二十七万九千六百三十四口二千一百万七千八百二十桓帝永寿二年户千六百七万九百六口五千六万六千八百五十六魏武据中原户六十六万三千四百二十三口四百四十三万二千八百八十一
　蜀后主为魏所灭得户二十八万口九十四万带　甲将士十万二千吏四万吴赤乌中有户五十二　万口二百三十万及皓灭有户五十三万口二百　三十万兵二十三万大小吏三万二千
三国鼎立之时通计户百四十七万三千四百三十三口七百六十七万二千八百八十一晋武帝太康初平吴天下户二百四十五万九千八百四十口一千六百一十六万三千八百六十三晋之极盛也　魏志注案晋太康三年地记晋户有三百七十七　万
宋孝武大明八年户九十万六千八百七十口四百六十八万五千五百一陈宣帝时有户六十万至后主灭有户五十万口二百万后魏明帝正光以前有户五百余万东魏静帝武定中有户百一十八万一百一十二口四百四十八万八千七百六十
　通计西魏州郡也
北齐为周所灭得户三百三万二千五百二十八口二千万六千八百八十后周大象中户三百五十九万口九百万九千六百四隋大业中户八百九十万七千五百三十六口四千六百一万九千九百五十六唐武德初二百余万户永徽元年户三百八十万　去大业末三十六年
天宝十四载户八百九十一万四千七百九口五千二百九十一万九千三百九唐之极盛也
　自武德初至天宝末凡百三十八年人户纔比于　隋氏
肃宗干元三年户百九十三万三千一百三十四大历中唯有百三十万户建中初命黜陟使往诸道按比户口得主户百八十余万客户一百三十余万共三百一十万
　建中元年定天下两税户凡三百八十万五千七　十六
元和二年李吉甫等撰元和国计簿见定户二百四十四万二百五十四
　十五道七十一州不申户口数率以两户资一兵　王彦威上古额图言长庆籍户三百五十万而兵　乃九十九万率三户资一兵
宋太祖元年户九十六万末年天下既定户三百九万五百四真宗景德四年户七百四十一万七千五百七口一千六百二十八万二百五十四神宗元丰六年户一千七百二十一万一千七百十三口二千四百九十六万九千三百
　庆历三年范仲淹陈十事八曰减徭役观西京图　经唐会昌中河南府有户口十九万四千七百余　户置二十县合河南府主客七万五千九百余户　仍置一十九县巩县七百户偃师一千一百户逐　县三等堪役者不过百家而所供役人不下二百　数新旧循环非鳏寡孤独不能供役西洛之民最　为穷困请依后汉故事遣使先往西京并省诸邑　为十县所废之邑并改为镇
中论曰民数为国之本也以分田里以令贡赋以造器用以制禄食以起田役以作军旅国以建典家以立度五礼用修九刑用措其唯审民数乎通典曰古之为理在周知人数乃均其事役周官有比闾族党乡遂之制维持其政纲纪其人孟冬献民数于王王拜受之其敬之守之如此其重也胡氏曰庶可能也而难于富以诛其财也富可能也而难于教以无其道也汉孝文孝明唐太宗之世亦云庶富矣西京之教无闻焉明帝尊师重傅临雍拜老宗戚子弟莫不受学唐太宗大召名儒增广生员教亦至矣然而未知所以教也石氏曰汉有平城之危诸吕之难七国之反王莽之夺汉终不亡民心未去也唐有武氏之变禄山之祸思明朱泚希烈宗权诸侯之叛唐终不亡民心尚在也民之叛也虽以百里虽以匹夫犹能亡国汤以七十里亡夏文王以百里亡商陈胜以匹夫亡秦是也书曰可畏非民苏氏曰三代之制度地以居民民各以其夫家之众寡而受田于官一夫而百亩民不可以多得尺寸之地而地亦不可以多得一介之民故其民均而地有余当成康刑措之后其民极盛之时九州岛之籍不过千三万四千有余夫地以十倍而民居其一故谷常有余而地力不耗均之有术也刘氏度曰西汉之盛以户计者至于千二百二十三万以口计者至于五千九百五十九万考之后世以隋大业之富而户口之数终莫能及以未有浮屠之法以耗之也唐开元之闲治固不逮汉而以口计者四千八百十四万自汉而降无若开元者岂非以开元初姚崇为相一旦发僧而农者余万二千人磨以岁月其徒稍衰故邪李氏心传曰西汉户口至盛之时率以十户为四十八口有奇东汉户口率以十户为五十二口可准周之下农夫唐人户口至盛之时率以十户为五十八口有奇可准周之中次自本朝元丰至绍兴户口率以十户为二十一口以一家止于两口则无是理盖诡名子户漏口者众也昔陆宣公称租庸调之法曰不校阅而众寡可知自井田什一之后其惟租庸调之法乎理道要诀曰秦汉以降海内一家孝平元始桓帝永寿有隋大业唐家天宝户口殷盛三代莫俦
文献通考
论古今户口
按古今户口之数三代以前姑勿论史所载西汉极盛之数为孝平元始二年户千一百二十三万三千东汉极盛之时为桓帝永寿三年户千六十七万七千九百六十三国鼎峙之时合其户数不能满百二十万昔人以为纔及盛汉时南阳汝南两郡之数盖战争分裂户口虚耗十不存一固宜其然然晋太康时九州岛攸同而为户只二百四十五万九千八百自是而南北分裂运祚短促者固难稽据姑指其极盛者计之则宋文帝元嘉以后户九十万六千八百有奇魏孝文迁洛之后只五百余万则混南北言之纔六百万隋混一之后至大业二年户八百九十万七千有奇唐天宝之初户八百三十四万八千有奇隋唐土地不殊两汉而户口极盛之时纔及其三之二何也盖两汉时户赋轻故当时郡国所上户口版籍其数必实自魏晋以来户口之赋顿重则版籍容有隐漏不实固其势也南北分裂之时版籍尤为不明或称侨寄或冐勋阀或以三五十户为一户苟避科役是以户数弥少隋唐混一之后生齿宜日富休养生息莫如开皇贞观之闲考核之详莫如天宝而户数终不能大盛且天宝十四载所上户总八百九十一万四千七百九而不课户至有三百五十六万五千五百夫不课者鳏寡废疾奴婢及品官有荫者皆是也然天下户口岂容鳏寡废疾品官居其三之一有奇乎是必有说矣然则以户口定赋非特不能均贫富而适以长奸伪矣又按汉元始时定垦田八百二十七万五千三十六顷计每户合得田六十七亩百四十六步有奇隋开皇时垦田千九百四十万四千二百六十七顷计每户合得田二顷有余夫均此宇宙也田日加于前户口削于旧何也盖一定而不可易者田也是以乱离之后容有荒芜而顷亩犹在可损可益者户也是以虚耗之余并缘为弊而版籍难凭杜氏通典以为我国家自武德初至天宝末凡百三十八年可以比崇汉室而人户纔比于隋氏盖有司不以经国驭远为意法令不行所在隐漏之甚其说是矣然不知庸调之征愈增则户口之数愈减乃魏晋以来之通病不特唐为然也汉之时户口之赋本轻至孝宣时又行蠲减且令流徙者复其赋故胶东相王成遂伪上流民自占者八万余口以徼显赏若如魏晋以后之户赋则一郡岂敢伪占八万口以贻无穷之逋负乎
论漏口
西汉户口至盛之时率以十户为四十八口有奇东汉户口率以十户为五十二口可准周之下农夫唐人户口至盛之时率以十户为五十八口有奇可准周之中次自本朝元丰至绍兴户口率以十户为二十一口以一家止于两口则无是理盖诡名子户漏口者众也然今淛中户口率以十户为十五口有奇蜀中户口率以十户为二十口弱蜀人生齿非盛于东南意者蜀中无丁赋于漏口少尔昔陆宣公称租庸调之法曰不校阅而众寡可知是故一丁授田决不可令输二丁之赋非若两税乡司能开阖走弄于其闲也自井田什一之后其惟租庸调之法乎叶水心论户口
