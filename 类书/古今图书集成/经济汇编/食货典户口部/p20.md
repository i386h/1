<!-- { "loadSidebar": true } -->
天会二年诏赎自鬻诸民
按金史太宗本纪二年四月乙亥诏赎上京路新迁宁江州户口卖身者六百余人　按食货志二年民有自鬻为奴者诏以丁力等者易之
天会三年禁权势家买贫民为奴
按金史太宗本纪三年七月壬申禁内外官宗室毋私役百姓己卯诏权势之家毋买贫民为奴其胁买者一人偿十五人诈买者一人偿二人皆杖一百天会七年诏良人被略者听赎
按金史太宗本纪七年三月壬寅诏军兴以来良人被略为驱者听其父母夫妻子赎之
熙宗皇统四年诏蒲解汝蔡等州百姓为驱者官赎之
按金史熙宗本纪皇统四年十一月甲辰诏陕西蒲解汝蔡等处因岁饥流民典雇为奴婢者官给绢赎为良放还其乡　按食货志皇统四年诏陕西蒲解汝蔡等州岁饥百姓流落典雇为驱者官以绢赎为良丁男三疋妇人幼小二疋
世宗大定二年诏免二税户为民
按金史世宗本纪不载　按食货志大定二年诏免二税户为民初辽人佛尤甚多以良民赐诸寺分其税一半输官一半输寺故谓之二税户辽亡僧多匿其实抑为贱有援左证以告者有司各执以闻上素知其事故特免之　按李晏传晏以翰林侍讲学士兼御史中丞初锦州龙宫寺辽主拨赐户民俾输税于寺岁久皆以为奴有欲诉者害之岛中晏乃具奏在律僧不杀生况人命乎辽以良民为二税户此不道之甚也今幸遇圣朝乞尽释为良世宗纳其言于是获免者六百余人
大定三年十二月丁丑诏流民未复业增限招诱按金史世宗本纪云云
大定四年始行诸路通检之法诏规措北边艰食户口
按金史世宗本纪四年十月己卯命泰宁军节度使张弘信等二十四人分路通检诸路物力　按食货志通检推排通检即周礼大司徒三年一大比各登其乡之众寡六畜车辇辨物行征之制也金自国初占籍之后至大定四年承正隆师旅之余民之贫富变更赋役不均世宗下诏曰粤自国初有司常行大比于今四十年矣正隆时兵役并兴调发无度富者今贫不能自存版籍所无者今为富室而犹幸免是用遣信臣泰宁军节度使张弘信等十三人分路通检天下物力而差定之以革前弊俾元元无不均之叹以称朕意凡规措条理命尚书省画一以行又命凡监户事产除官所拨赐之外余凡置到百姓有税田宅皆在通检之数时诸使往往以苛酷多得物力为功弘信检山东州县尤为酷暴棣州防御使完颜永元面责之曰朝廷以正隆后差调不均故命使者均之今乃残暴妄加民产业数倍一有来申诉者则血肉淋漓甚者即殒杖下此何理也弘信不能对故惟棣州稍平　按阿勒根彦忠传彦忠大定四年为刑部尚书诏规措北边艰食户口
大定五年又定通检之法
按金史世宗本纪不载　按食货志五年有司奏诸路通检不均诏再以户口多寡富贵轻重适中定之既而又定通检地土等第税法
大定十五年上以赋调不均遣济南尹排推之按金史世宗本纪不载　按食货志十五年九月上以天下物力自通检以来十余年贫富变易赋调轻重不均遣济南尹梁肃等二十六人分路排推大定十七年省奏移典部乞厘正户籍诏从之按金史世宗本纪不载　按食货志十七年五月省奏咸平府路一千六百余户自陈皆长白山星显禅春河女直人辽时签为猎户移居于此号移典部遂附契丹籍本朝义兵之兴首诣军降仍居本部今乞厘正诏从之
大定二十年诏禁女直人户自卖其奴婢令猛安谋克人户各随所分土与汉人错居保聚相助又定科差之法
按金史世宗本纪不载　按食货志二十年以上京路女直人户规避物力自卖其奴婢致耕田者少遂以贫乏诏定制禁之又谓宰臣曰猛安谋克人户兄弟亲属若各随所分土与汉人错居每四五十户结为保聚农作时令相助济此亦劝相之道也　又按志二十年四月上谓宰臣曰猛安谋克户富贫差发不均皆自谋克内科之暗者惟胥吏之言是从轻重不一自窝斡叛后贫富反复今当籍其夹户推其家赀傥有军役庶可均出诏集百官议右丞相克宁平章政事安礼枢密副使宗尹言女直人除猛安谋克仆从差使余无差役今不推奴婢孳畜地土数目止验产业科差为便左丞相守道等言止验财产多寡分为四等置籍以科差庶得均也左丞通右丞道都点检襄言括其奴婢之数则贫富自见缓急有事科差与一例科差者不同请俟农隙拘括地土牛具之数各以所见上闻上曰一谋克户之贫富谋克岂不知一猛安所领八谋克一例科差设如一谋克内有奴婢二三百口者有奴婢一二人者科差与同岂得平均正隆兴兵时朕之奴婢万数孳畜数千而不差一人一马岂可谓平朕于庶事未尝专行与卿谋之往年散置契丹户安礼极言恐扰动朕决行之果得安业安礼虽尽忠未审长策其从左丞通等所见拘括推排之十二月上谓宰臣曰猛安谋克多新强旧弱差役不均其令推排当自中都路始
大定二十一年徙银山侧民又定避役逃户同罪之制
按金史世宗本纪不载　按食货志二十一年六月徙银山侧民于临潢又命避役之户举家逃于他所者元贯及所寓司县官同罪为定制
大定二十二年诏验土地牛具奴婢之数
按金史世宗本纪不载　按食货志二十二年八月始诏令集耆老推贫富验土地牛具奴婢之数分为上中下三等以同知大兴府事完颜乌里也先推中都路续遣户部主事按带等十四人与外官同分路推排九月诏毋令富者匿隐畜产贫户或有不敢养马者昔海陵时拘括马畜绝无等级富者幸免贫者尽拘入官大为不均今并核实贫富造籍有急即按籍取之庶几无不均之弊张汝弼梁肃奏天下民户通检既定设有产物移易自应随业输纳至于浮财须有增耗贫者自贫富者自富似不必屡推排也上曰宰执家多有新富者故皆不愿也肃对曰如臣者能推排中都物力臣以尝为南使先自添物力钱至六十余贯视其它奉使无如臣多者但小民无知法出奸生数动摇则易骇如唐宋及辽时或三二十年不测通比则有之频岁推排似为难尔
按续文献通考世宗大定时屡遣使推排物力大抵验各户土地牛具奴婢之数分为上中下三等务使贫富适均
大定二十三年定女直奴婢婚聘良人制是年奏户口垦地牛具之数
按金史世宗本纪不载　按食货志二十三年定制女直奴婢如有得力本主许令婚聘者须取问房亲及村老给据方许聘于良人是年七月奏猛安谋克户口垦地牛具之数猛安二百二谋克千八百七十八户六十一万五千六百二十四口六百一十五万八千六百三十六
　内正口四百八十一万二千六百六十九奴婢口　一百三十四万五千九百六十七
垦田一百六十九万三百八十顷有奇牛具二十八万四千七百七十一在都宗室将军司户一百七十口二万八千七百九十
　内正口九百八十二奴婢口二万七千八百八垦田三千六百八十三顷七十五亩牛具三百四迭剌唐古二部五乣户五千五百八十五口十二万七千五百四十四乣字字典无此字
　内正口十万九千四百六十二奴婢口一万八千　八十一
垦田万六千二十四顷一十七亩牛具五千六十六大定二十五年命宰臣禁有禄人一子及农民避课役为僧道者
按金史世宗本纪不载　按食货志云云
大定二十七年天下户口之数
按金史世宗本纪不载　按食货志大定初天下户纔三百余万至二十七年天下户六百七十八万九千四百四十九口四千四百七十万五千八十六大定二十九年章宗即位遣官分括二税户有凭验者悉放为良
按金史章宗本纪不载　按食货志二十九年十一月上封事者言乞放二税户为良省臣欲取公牒可凭者为准参知政事移剌履谓凭验真伪难明凡契丹奴婢今后所生者悉为良见有者则不得典卖如此则三十年后奴皆为良而民且不病焉上以履言未当令再议省奏谓不拘括则讼终不绝遂遣大兴府治中乌古孙仲和侍御史范楫分括北路及中都路二税户凡无凭验其主自言之者及因通检而知之者其税半输官半输主而有凭验者悉放为良按丞相襄传章宗初即政议罢僧道奴婢太尉克宁奏曰此盖成俗日久若遽更之于人情不安陛下如恶其数多宜严立格法以防滥度则自少矣襄曰出家之人安用仆隶乞不问从初如何所得悉放为良若寺观物力元系奴婢之数推定者并合除免诏从襄言由是二税户多为良者
章宗明昌元年禁自披剃为僧道者是岁奏天下户口及所免二税户之数
按金史章宗本纪明昌元年春正月戊辰制禁自披剃为僧道者　按食货志明昌元年正月上封事者言自古以农桑为本今商贾之外又有佛老与他游食浮费百倍农岁不登流殍相望此末作伤农者多故也上乃下令禁自披剃为僧道者是岁奏天下户六百九十三万九千口四千五百四十四万七千九百而粟止五千二百二十六万一千余石除官兵二年之费余验口计之口月食五斗可为四十四日之食上曰蓄积不多是力农者少故也其集百官议所以使民务本广储之道以闻六月奏北京等路所免二税户凡一千七百余户万三千九百余口此后为良为驱皆从已断为定
明昌六年奏天下女直契丹汉户口之数
按金史章宗本纪不载　按食货志六年二月上谓宰臣曰凡言女直进士不须称女直字卿等误作回避女直契丹语非也今如分别户民则女直言本户汉户及契丹余谓之杂户明昌六年十二月奏天下女直契丹汉户七百二十二万三千四百口四千八百四十九万四百物力钱二百六十万四千七百四十二贯
承安二年敕令推排户籍
按金史章宗本纪不载　按食货志承安二年冬十月敕令议通检宰臣奏曰大定二十七年通检后距今已十年旧户贫弱者众傥迟更定恐致流亡遂定制已典卖物业止随物推收析户异居者许令别籍户绝及困弱者减免新强者详审增之止当从实不必敷足元数边城被寇之地皆不必推排于是令吏部尚书贾执刚吏部侍郎高汝砺先推排在都两警巡院示为诸路法每路差官一员命提刑司官一员副之
承安三年奏十三路籍定推排物力钱数
按金史章宗本纪不载　按食货志三年九月奏十三路籍定推排物力钱二百五十八万六千七百二贯四百九十文旧额三百二万二千七百十八贯九百二十二文以贫乏除免六十三万八千一百一十一贯除上京北京西京路无新强增者余路计收二十万二千九十五贯
泰和元年申明猛安谋克人户阙乏决罚之法命户绝者田宅以二分之一付其女及女孙又诏推排人户物力
按金史章宗本纪泰和元年六月己亥用尚书省言申明旧制猛安谋克户每田四十亩其田多污莱人户阙乏并坐所临长吏按察司以时劝督有故慢者量决罚之仍减牛头税三之一八月庚辰初命户绝者田宅以二分之一付其女及女孙壬寅诏推排西北京辽东三路人户物力
按续文献通考泰和元年十二月定人户物力随时推收法
泰和二年定人户物力随时推收法
按金史章宗本纪云云　按食货志二年闰十二月上以推排时既问人户浮财物力而又勘当比次期迫事繁难得其实敕尚书省定人户物力随时推收法令自今典卖事产者随业推收别置标簿临时止拘浮财物力以增减之
泰和四年定典卖实业逐时推收法
按金史章宗本纪不载　按食货志四年十二月上以职官仕于远方其家物力有应除而不除者遂定典卖实业逐时推收若无浮财营运应除免者令本家陈告集坊村人户推唱验实免之造籍后如无人告一月内以本官文牒推唱定标附于籍
