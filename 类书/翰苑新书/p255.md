<!-- { "loadSidebar": true } -->
　　恭审一札涂芝五符分竹卷珠帘之雨怅别日之何多颁锦江之春幸趋风之未逺湖山改色牙纛増辉恭惟某官卓尔烛微英标映世武夷之峰峭拔心迹双清紫阳之学渊源父祖一脉彯缨膴仕驱驾荣涂才无施而不宜治所至而輙最升华旧府列属容台化北溟之鲲荐乗泥轼集议堂之凤载拥朱轓岂康庐彭蠡之能淹宜尧陛虞廷之迅召勾稽棘寺简在枫宸进陟三丞已密邻于要路归寻一壑何勇退于急流世共仰山斗之文公合整云霄之武西江道院南服名邦聿求二千石之良以广十万户之福丝纶天落襦袴春融铸顽成仁岂俟涪翁之语安老懐少益明夫子之心选表可期入觐伊迩某家旧受防于宇下身今寓迹于邻封顾方需次以杜门侧聴涓刚而开府马策不进燕贺未遑遐瞻碧落之堂如隔蓬莱之水裁小夫之竿椟聊致敬恭有先人之田庐尚依帡庇皈心徒切营吻亡竒
　　贺瑞州游守　　　　　　　　汤息庵
　　恭审凤诏起家鱼书领郡簪盍徳星之社夙幸论交槎通灵汉之津兹欣遡润辄慿寄鴈寅庆拂钦惟某官精识际天懿文振古典刑是似英英御史之名家悃愊无华继继黙斋之的嗣早腾清贯寖简皇明金耀主书旋赞奉常之礼乐缇舆敛惠洊驰刺史之旌麾洎棘路之跻聫叅稼卿而进贰氊还可竢鸿去弥髙属勤宣室之思首遴御屏之选宠分半竹来访瑞芝云出无心睨偃松而懐古春如有脚俯翠樾以供唫襦袴咏歌鼓角讙亮赋成道院信眉父老之相安圭觐禁墀拭目公侯之复始某凄其假守久矣懐归歘聆盈耳之謡亟饬建牙之贺襟期维旧辉暎方新虞虢唇齿之依相望接畛游夏渊源之素尚丐余波向咏维深染濡则浅
　　贺瑞州游守　　　　　　　陈乗之
　　芝检攽香竹符疏宠昔居乌府尝登名侍从之门今受滕防又覩新使君之政未展望尘之拜敢稽贺椟之恭钦惟某官天韵宏深风猷凝逺家传诗礼学宗东鲁之师门盛衣冠人诵西平之子典刑是似誉处俱一通籍于金闺遄进班于玉笋华参省架谨簿书文籍之藏班陟社司明礼乐典章之故自为丞之再转旋出守而一麾六鳌方载于瀛洲五马又驱于蜀水眷兹斗垒着此星躔制菡萏酌清泠赋韵尚传于山谷垂天虹度云巘诗篇犹忆于诚斋矧今道院之主人来自武夷之仙洞百万戸防福已闻襦袴之謡十二旒简知伫复囊氊之旧某壮行漫仕老去投闲思觚棱之重游恍如昨梦玩珍台之真乐颇遂初心托身防地主之恩共社有年丰之乐偶然浪出访寻坡老之雪堂久矣懐归愿傍召公之棠舍编摩语浅赞颂情深
　　贺镇江守傅侍郎　　　　　洪平斋
　　恭审自天锡命易地建藩紫槖声华共识西清之法从碧幢号令鼎来北固之主人旄倪欢呼鼓角喧亮恭惟某官姓名日月气节华崧文轹商周可谓昌黎之笃道言称尧舜无如孟子之敬王早防濩蠖之知徧歴髙华之选每于器能政理见所举不以富贵利达动其心蓄之弥明翔而后集爰径登于禁路遂独立于谏坡秉节如中流砥柱之不移遇事虽惊雷破硠而不慑善类倚之而増气佥人闻之而寒心倦从豹尾之游愿奉龙潜之最民庸幸甚国论谓何潇洒玉清无限爱棠之父老周遭铁瓮有来骑竹之儿童矧此名邦为今要地控天堑于万里烟涛之际拱日畿于五云霄汉之间知谋帅之良难喜得公而为重好是天球琰琬翻奎壁之祥光不妨羽扇纶巾挹金焦之胜概聊屈掌北门之钥即归斡西府之枢某税驾未能植牙在望尚想楼头望眼归两淮形势之图还思江上一尊吊三国英雄之志
　　贺建宁守王侍郎【极】　　　　王臞轩
　　禁庐厌直帝綍疏荣待对松堦涖宁庙藏书之府剖符竹使在阜陵潜邸之邦单车一来千里胥庆某官西州人物前辈风流抉云汉之章最宜为诰摆雷硠之笔得所以言入而论思出则藩翰丹山碧水本全闽第一之州靺鞈褆衣分徒列连营之伍属汀邵之煽变剙招捕以兼司继命庶官成骤重骤轻之势肆胎竒祸于一嚬一笑之微至烦水西浒之兵入戡火城中之难收拾余烬归为长雄増灶取赢几千人矣筹沙唱饱其屡空乎邬既富于黄金权遂倾于皂盖以至不掉殆将倒悬惠然肯来有豹尾鸡翘之彦齐之以礼詟狼贪羊狠之骄不逾晷刻之间遽复承平之旧淮阳非薄长孺已蔼治声朝廷深知弱翁即趋严召某宻逃空谷背缚衡门有事西畴方耦受防之父老不知东骑莫随骑竹之儿童得之所闻喜而不寐桑麻影里愿观仁政之浓桃李光中庶养病身之佚
　　贺太守谢刑部　　　　　　　王轩
　　伏审陞华寳宇移镇玉山碧草緑波殊郁憩棠之父老朱幡皂盖已歌骑竹之儿童安得一语借冦君于帝前正恐两州争杜公于境上去思之极喜跃伊何恭惟书府斗牛相门星凤梦池塘之草家自有于诗声鄙堦砌之兰世共推于儒杰思昔先正时维巨公使吾君为尧舜之君今犹被于宗社以所学皆周孔之学端复存其子孙独先生自取之亷有识者见谓之屈屡乞一麾而去遄飞五袴之謡方兹蹈徳而咏仁奈何夺此以与彼虽未觉云霄之逈已顿惊分野之殊恐开藩之未间不俟驾而归觐前有召父后有杜母赖抚摩凋瘵之余坐而尧言进而舜趋竚献纳熈恬之盛某猥误衮褒之辱每虞锦制之伤鸣凤凰于髙冈式徯九苞之瑞世抟鲲鹏于溟海莫随六翮之培风
　　贺太守刘寺丞　　　　　　方秋崖
　　伏审夙戒麾符俨临防卫呈琅玕呌阊阖正聫星宿之班羞昆仑薄蓬莱自求山水之郡此名此徳甚盛甚休恭惟玉簨黄钟之函和瑶瑟朱弦之挺直虽不为表暴于议论之际要自有公是非顾未尝标置于名氏之间此所谓真道学早策勋于翰墨乃课最于簿书州县之职徒劳人洊出郎官之宰贤能之举不待次尚参计相之宾凢晋权万货之经与均防百工之给皆未究其所蕴何厥闻之甚都龙左角为天田肆陞华于九扈骖右騑者刺史讫自诡于一麾上若曰古君子之儒时则入汉循吏之传以去帝城不逺耳冀润九里而及京师然岂君相之意哉乃先一州而后天下闻有迅召愿无疾驱某自守其迂见谓之拙思昔中牟之化今已在七不堪之中正复阳城之生亦付之六太息而已过不自料勇为此来一用其策之平平两书其考之下下有人民有社稷久矣厚顔为保障为茧丝凛乎掣肘公既至止吾知免夫披云雾而覩青天敢忘贺厦为草木而到君地或可逢春
　　上丰真州【有俊】　　　　　　刘后村
　　奉幕府之文书昔尝依于麾下主功曺之刀笔今复入于彀中何所取材居然防幸敢饬牋题之陋僭干棨防之严某官直气蟠空清规照世单传名节实惟元祐之故家尚友英豪见谓北方之学者卓尔门庭之自立耻于蹊径之旁通顷从国老之招出赞戎昭之重箭已传于瓜步烽遽彻于甘泉众议画江恐投鞭而饮胡马公方乗塞独移书以折佛狸迨息肩载续于旧盟乃絶口不谈于前事晩繇半刺徃建两幡方此憩棠已尽销于嚚讼政惟拔薤遂见忌于强宗一簔径上于渔舟四壁了无于鹤料叹滔滔之皆是而皦皦之难全赖朝廷之深知属疆埸之有事誓江慷慨天知祖逖之精忠对垒雍容人伏羊公之雅量方且外招流附内拊凋残大而经画于中原小则蔽遮于吾圉倘来富贵谅久付于浮云不朽功名定有光于信史某顷繇禄仕早误赏音性不通方动与世人而寡合众皆欲杀独防执事之怜才初不吏于朱云每待延于枚叟愧酬知之无地乃抱痛以不天空使时贤见诮景升之子岂无先友谁怜嵇绍之孤买山之兴甚浓誓墓之词良苦昨聆剖竹漫意弹冠苐归闽者累年无入淛之一字当趋事赴功之际自审濶疎矧操心虑患之余顿忘精锐不图狂简尚挂辟书庙堂知出于无私士友或疑其不称拊丹心而感慨常中夕以激昻懐燕昭市骨之恩慕豫子漆身之报然某戴星即路触热泝滩值涨潦之奔狂骇风防之沦覆已偕十口下从河伯之居偶有扁舟来起湘累之死幼稚仅逃于鱼衣冠盖甚于悬鹑况生涯尽化于波涛而性命仅存于丝髪进已资身之无策退将避事之有嫌却返敝庐共卧牛衣之疾重寻来路自怜防影之孤漫挥衰涕以泣岐未觉惊魂之守舍今者既趋京毂密迩丽谯度已耗之心思决不堪于事任何以举贱有司之职得无辱大君子之知簿书之间类非所能恐上烦于程督棰楚之下何求不得窃有意于平反茍不愧心是为报德
　　通建宁叶尚书【时】　　　　　　刘后村
　　长六官于禁近昔衔选授之恩倡九牧以蕃宣今玷附庸之数世未有不难之县令身独逢易事之府公敢饰鄙词以干严分恭惟某官髙明而密察博大而崇深畴昔并游尚及接乾道淳熈之彦平生孤立不知有熙宁元祐之朋自为谏官御史以来至居方伯连帅之任惜善类如卫头目爱吾民若养体肤议令则欲寛一分理财则欲捐末利君实视副枢之贵莫肯次迁富公当新法之行独云不晓至今瓯粤衡湘之境皆有召杜龚黄之思逮宁考之末年召耆英于迩列灼知圣意欲付事枢未及覆于金瓯忽巳冯于玉几羣公翊戴瞻龙气以云从一老傍徨抱乌号而雨泣露章力请天语莫囘遂繇喉舌之司来镇股肱之郡其出处语黙之际皆理乱安危所关黄髪番番焉可舍朝廷而去赤舄几几终当遄廊庙之归某号为狂生名在恶子臂红旗于塞上力战无功叱黄犊于田间躬耕不饱加以亲头雪白先绪灰寒顷于吏部以覔官适直明公之典选诵句百僚之上即日知名割炙众宾之中满堂动色特捐大邑俾字小民盖有爱当世人材之心岂专为通家子弟之故然而曩收虚誉今课实能强顔读城旦之书恶乎折狱流涕秉牢盆之笔何以生财虽素为大尹所知恐不免督邮之辱凛氷渊之战内骇汤镬之临前尚赖涵容少寛迫以茧丝为喻必能味尹铎之言倘刍牧不求安敢逃距心之罪陈情之始空臆以言
　　通兴化范太守　　　　　　王臞轩
　　出纶阊阖作屏壶山范老十万兵于胸中时方倚重元结数百辈在天下民其少苏闯上日之匪遥企下风而起敬恭惟某官清凌氷柱峻埒斗杓月旦题评元方季方之行谊天庠模楷大陆小陆之文章讲学遍诸老之参著书作千载之计属权奸之当国纷竞习之移人一世澜趋相与染曺蜍之沫二难壁立断不污元规之尘纫兰自馨食蘗有味迨圣化已新调瑟而众贤交起弹冠所挟者髙尤难于进谓宁得小国寡民以行志不愿为枉寻直尺以留中惟莆称诗书礼乐之邦久焉弄印以公为忠信慈惠之长宜此分符旌麾未肃前驱襦袴已歌来暮吏狃于政弱而垢玩民困于军兴之诛求剜肉医疮甚矣羣生之寡遂酣歌常舞几于一国之若狂所望独立使君之来以为一方疲甿之幸仁必有勇严以济寛使乡无打门索钱之胥则家有左饘右粥之乐然而世道隘甚人物然此独何时横济川之舟于野渡行且有诏起擎天之柱于明堂某为儒而迂入仕而拙愚戅既见排于绍定疎狂复不合于端平窃禄祠庭已自分烟霞之疾赘丞邻郡初何心风月之分惟平生于方册以服膺乃一旦治封而亲炙必有订顽砭愚之诲以为鍼膏起废之方嘉与斯民新沐循良之徳化更祈暇日拱闻经济之绪余
　　通漳守郑左司　　　　　　　王轩
