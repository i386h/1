<!-- { "loadSidebar": true } -->
　　皇朝事实徳被生民【六一文昼锦堂记桓圭衮裳不足为公贵帷徳被生民而功施社稷勒之金石播之声诗以耀后世而垂无穷】维枳【容斋随笔逸书云公枳维卿言上下相维逓为藩蔽也其数有八与东观记同予详考之乃九枳也宋景文公贺宰相啓云或维公枳盖用此云】除双员【国朝真宗天禧元年司徒平章事王旦彭王元俨同日除制加太保三公并除双员】庙坐见庶僚【事畧文彦博传元丰三年除太尉判河南彦博至河南未交印先至第庙坐以见监司既交府事见监司府官如常式或以问彦博彦博曰吾未视府事三公见庶僚也既交印河南尹见监司矣六年请老拜太师致仕】位貌隆重【同上彦博凝简荘重有大臣体位将相者五十余年徧厯公孤两以太师致仕虽位貌隆重而平居接物谦抑尊徳乐善如恐不及邵雍程颢程颐以道学名世而彦博与之逰元丰中与富弼等十一人为洛阳耆英会】兼节麾备典策【王安石上韩魏公啓宠辤上宰归荣故乡兼两镇之节麾备三公之典策】备物典策【东坡上文潞公书太尉执事承以元功正位政府备物典策首冠三公】旄钺箴儆【东坡文太师批荅昔师尚父秉旄仗钺犹未告老此诸葛元逊所以屈张昭也而卫武公百年犹箴儆于国曰无以我老耄而舍我此左史倚相所以诲申公也】义重股肱望隆堂陛【同上文彦博辞不拜批答卿义重股肱望隆堂陛陛防逺则堂皇峻股肱逸而元首安故出异恩特削苛礼】大计元老【同上吕公着批答夫司空之官自唐以来虽无执事而孔子所谓天子有争臣七人者三公首当之朕欲闻仁人之言与天下之大计非此元老将安取斯】手植三槐【王文正公旦沈黙好学父祐器之常曰此儿异日必为三公辅臣因手植三槐于庭以为识】业与槐俱【东坡作三槐堂铭魏公之业与槐俱萌封植之勤必世乃成既相真宗四方砥平归视其家槐隂满庭王城之东晋公所庐郁郁三槐惟徳之符】就第康宁福夀【事畧张齐贤四践两府九居八座以三公就第康宁福夀世罕其比】
　　四六警语【槐位　鼎铉　衮席　上衮公台　上台　保衡　师垣】
　　【天昌一相　疏宠宸旒　当宁眷隆　祗奉白麻地观三孤　跻荣公衮　维垣望重　晋登黄阁诞庭告　功嘉元老　黄麻敷告进步帝师　国建上公　赤舄跻荣】
　　【恪持一徳孰髙柱石之元臣进长百僚独应台阶之上象】
　　【天子必有所师进颛槐面廷臣无出其右耸聼麻音】
　　【社稷蓍　衮绣龙盘　任天下重邦家柱石　防横鸱尾　为帝者师】
　　【位莫隆于象极　镇重有符于象极礼特重乎改容　崇髙式副于岩瞻】
　　【明主腹心之寄　典五常而美俗庶僚冠冕之尊　秉一徳以佐王】
　　【道髙位重表率百僚　商乐阿衡欲有谋而必就徳盛望隆仪型四海　唐尊徳裕恨无官之可酬登大老而民归石岩赫尹惟其人而官备鼎足承君】
　　【心腹股肱之注委皆社稷臣隂阳政化之调和俱耆旧俊】
　　【官不必备惟人虽百曺参何敢上所改容而礼舎二仲父其谁】
　　【身如尚父独闗天下之安危心似武侯终仗老臣之开济】
　　【祝公难老岂特中书二十四考之云乎与国同休盖将三代千七百年而未已】
　　太师
　　歴代事实维垣【诗大雅太师维垣】岩瞻【节彼南山惟石岩岩赫赫师尹民具尔瞻】秉均【诗尹氏太师惟周之氐秉国之均四方是维天子是毗俾民不迷】帝师【选蔚为帝师】父师【书毕命王若曰父师今予只命公以周公之事】国师【续汉书曰赵典笃学博闻宜备国师即太师也】师臣【晋书轩辕圣人伏师臣而授】维师【李徳裕行裴度赠太师制宠既极于维师】训礼【大戴礼天子礼乐不经学业不法凡是之属太师训之】为左右【召公为保周公为师相成王为左右】道教【大戴礼师道之教训】训帝躬【汉官仪太师孔光道术通明宜居辅职训道帝躬】官之极品【后唐天福三年诏曰太师官之极品】为元老【冯道为太师以旧徳自处然当世之士无贤愚皆仰道为元老而喜为之称誉五代史】首三公之职【宋百官志首三公之职太师居上】冠三公之首【白氏六帖云冠三公之首为四逸之仪】位在太傅上【前百官表】天子所法【书周官太师注师天子所师法也】师范一人【分纪唐置太师以师范一人仪型四海】赞拜不名【分纪隋髙祖受禅李穆来朝髙祖降座礼之拜太师赞拜不名子孙虽在襁褓悉拜仪同一品执象笏者百余人贵盛当时莫比】赐灵夀杖【平帝制诏孔光曰国之将兴尊师而重傅其令太师毋朝赐灵夀杖十日一赐食】得于磻溪【史记文王得尚父于磻溪以为师】鹰【诗大雅维师尚父时维鹰】表东海【左襄十四年太公股肱周室世祚太师以表东海】
　　皇朝事实师垣【曽文肃除皇叔颖制登拜师垣】一品【绍圣除皇叔兾王制以一品之贵】上公【初寮除郑绅制跻上公之品秩】帝师【呉正仲制】师台【杨大年徳师台】公师极品【曽曲阜制】帝师维垣【曲阜制】维师极品【曲阜行黄汝济赠太师制】勋在庙社【东坡文太师口宣卿勋在庙社名闻华夷】尊老成【东都事畧文彦博召赴阙司马公言若令以正太师平章军国重事亦足以尊老成矣遂诏一月两赴经筵六日一入朝至都堂商量事】赐生辰礼物【淳元二年遣右正言张康赍太师赵普生辰噐币鞍马就西京赐之故事非同平章事无生辰赐物之例上以普为勲旧大臣故特加异典赐生辰礼物】优拜非常例【分纪西京留守大臣赵普为太师西京养疾以普开国元臣故优拜之非常例也】独班减拜【防要元祐元年四月诏守太师致仕文彦博赴阙独班起居减拜肩舆至下马处子弟一人扶掖出入仪制异现任宰臣】以勲以旧【职源国朝三公之官尤重太师赵韩王以勲文潞公以旧方得之自此旷年不拜】特拜加恩【同上国朝自建隆至绍熈宰臣生拜太师者五赵普文彦博蔡京秦桧史浩惟蔡秦以相臣拜其他皆还政加恩云】特拜用优礼【同上本朝亲王生拜太师者五人楚王元佐燕王元俨吴王颢燕王俣越王偲皆以父兄行而得之绍熈中嗣秀王伯圭以宗室特拜太师盖王于光宗为亲叔父用优礼也】自司空五迁【同上自司空五迁至太师注王文正公吕文靖公皆任相二十余年才以太尉致仕可见国家重太师之官也】告老尊贤【东都事畧赵普上章告老拜太师封魏国给宰相俸仍遣其弟赍诏赐之又遣使以玺书赐普曰朕以居守之重虑烦耆耋维师之命用表尊贤仍赐铜羊上尊酒礼太师其爱精神以副眷注之意】前贤诗词常苦勲业寻【东坡次韵韩太师诗惟我厌富贵常苦勲业寻】居为百辟师【韩文和裴公诗文武成功后居为百辟师】
　　太傅
　　歴代事实周毕之任【周毕之任史记云成王即位毕公周公并为之】相徳义【孔安国注尚书傅相天子于徳义】掌以善道【续汉书云太傅一人掌以善道无常职】博闻宣惠【国语晋悼公知士贞子之师博闻宣惠于教也使为太傅注师循宣徧惠顺也】练事体解朝章【后汉胡广字伯始为太傅年八十四练达事体明解朝章虽无謇直之风屡有补阙之益故京师语曰万事不理问伯始天下中庸有胡公】羣言系口典诰总心【曹植辅臣论曰精微聼察理析毫分规矩可则阿保不倾羣言系于口而研覈是非典诰总于心而唯所用之者遂拜太傅】如宾【汉明帝以邓禹先帝元功拜为太傅进见东向甚见尊礼注曰臣当北向尊如宾故令东向】与三公絶席【后汉张禹拜太傅録尚书事刘苍以殇帝幼育欲令重臣居禁内乃诏禹舎宫中给帷帐床褥大官朝夕进食五日一归府毎朝赞与三公大臣等絶席】载舆上殿【魏志太傅钟繇有膝疾使载舆车虎贲舁上殿就坐是后三公有疾皆因繇始遂为故事】剑履上殿【晋何曽为太傅乞逊位诏令防朝剑履乗舆上殿如汉相国萧何魏太傅钟繇故事焉】赐女乐果园【北齐髙归彦作乱冀州段绍与东安王娄叡率众讨平之迁太傅赐女乐十人并归彦果园一千畆】大拜有乐【职官分纪武威临轩遣使拜太傅仪注蔡谟议曰凡敬其事则备其礼今大拜辅相宜有金石之乐从之】恩宠之异【华峤后汉书邓彪为太傅赐爵闗内侯百官总己以聼于彪恩宠之异莫与为比】名冠天下【后汉卓光武即位诏曰前宻令卓名冠天下宜受天下重赏今以为太傅封褒徳侯赐几杖车马】亢功之族【和帝策邓彪曰亢功之族三譲弥髙可令为太傅】一代伟人【魏志钟繇为太傅明帝曰三公者一代之伟人也兼华歆王朗而言】三为【分纪后魏淮阳王欣大统中为太傅文帝谓欣曰王欣为太傅再为太师自古人臣未有此例欣但逊谢而已】三世在位【东观汉纪章帝诏曰行太尉事赵熹三世在位为国元老其以熹为太傅时年八十继母在堂言不称老】朝之隽老【本纪晋郑冲抗表致仕诏曰太傅韬徳深粹履行髙洁可谓朝之隽老以年髙告退今聼其所执以夀光公就第并几杖不朝】行常单马【分纪达奚武拜太傅贱时好华饰及居重位不理威仪行常单马门不施防常画掩一扇或谓武曰公位冠羣后功名葢代出入仪卫不称具瞻何轻率若是武曰天下未平国恩未报安所事威仪乎言者惭而退】东山之志【谢傅东山之志始末不渝谢安也】
　　皇朝事实帝傅【欧公李昭亮制増其帝傅之崇】公傅【宣和除梁师成制乃加公傅之崇又童贯制仍公傅之崇贵】经拜之傅【初寮除皇子楷制衮舄位经拜之傅】宰相谢事【东都事畧张士逊上章请老就拜太傅进封邓国公致仕宰相谢事自士逊始也就第十年而薨年八十士逊归老号退傅启国于邓范仲淹适守邓州士逊还乡仲淹置酒髙防明日士逊复置防挥金甚盛时人荣之】求闲杜门谢客【系年録绍兴十一年韩世忠以太傅奉朝请秦桧主和议世忠乃力求闲退自此杜门谢客絶口不言兵时骑驴擕酒从一二童奴游西湖以自乐平时将佐亦罕得见其面云】
　　自叙无咎无誉【后汉胡广赞曰邓张作傅无咎无誉胡公庸庸饰情恭貌朝章虽理据正则挠】前贤诗词髙揖九州外【文选谢灵运述祖徳诗髙揖九州外拂衣五湖里谓太傅谢安也】
　　太保
