<!-- { "loadSidebar": true } -->
　　涣发纶音鼎新轺传由霜台而绾铜虎方歌襦袴于康乐之城辍星麾而问木牛又总舟车于都督之府荧煌礼乐倾动衣冠窃惟圣天子每当馈以念民必得大肤使中持衡而体国波平不激山立莫移然后能周知田家补疮剜肉之勤庶几不肯为俗吏剥髓椎肌之事熟视弄印谁为朕行遐思剖符莫如公可宜亟辞于皂盖遂加赐之锦袍凝然惠和医此凋瘵恭惟某官千载风流之人物一家心学之门庭团和气坐春风冲襟可掬懐连城佩明月至宝不雕辉映弟兄之斯文发施圣贤之所蕴既平反于玉节盍劝讲于金华而且访卢肇读书之台凝香森防谢韩愈把麾之职挽粟飞刍何绰着于外庸尚小賖于中召岂洪都素号于襟带而潢池方寝于干戈宿重兵万灶之分屯更期净洗竭民力百年之供亿颇觉煎熬宜夺二千石郡太守之印章复领一十州部使者之绣斧渗漏樽节岂规规流地之钱调度通融非屑屑雨天之粟即亷平之两字底绩用之万全澄清天下而术不疎文靖已竒于公素运闗中而用常足酂侯即相于髙皇某愚不似人戅难徇俗少年刻志未甘相如山泽之癯积忧熏心无复元龙湖海之气雕敝武城之邑疮痍单父之民纵敏手以何为况拙材之如许忽聴福星之移次喜知明月之安枝盖素闻平时爱士之心可预知今日察吏之意率然贺语允也欢悰使臣之遣逺而有光切想闾阎之鼓舞儒生之病博而寡要尚祈厦屋之帡幪
　　贺余运使除焕章阁陞副使　　郑雪岩
　　伏以汉同寅获尾冬烝之除目尧章晋直尚分日甸之余辉自懐乗负之羞喜有厦成之托恭惟某官性天圭璧门地钧衡充然寛大以能容静而有守投之繁剧而不乱来则能名录浙右谘询之劳付闗中转输之计宫禁缮脩之莫防自昔惟难州县酤之既移于今岂易公能妙干上所深嘉武监褒崇爰有丝纶之焕宸旒简记尚迟劔履之升重以使权加之寳直欹枕朝鸡之唱未逺天顔接武仪凤之班仍聮帝辅某受知己久窃庇又新幸夀昌之籴粗登无冦恂之才可借正如倦鸟忽尔傍龙同日拜恩亦沗一时之升擢观风受察尚私千里之照临
　　贺诸葛提刑除漕使　　　　　刘后村
　　妙选名儒就陞计使虽三山父老惜郎宿之暂移然七聚生灵幸福星之未改统临所暨抃蹈惟均某官气塞两间名髙九牧地负海涵之气贯串百家日光玉洁之文流传万口科目足以发身而易退难进才业足以用世而深藏若虚晚遇先皇寖陪羣彦登车湖峤凛白芷之风馨囘首阙廷怅苍梧之云逺属者睿明继照耆旧具思乃从故楚之区来按全闽之境闻其风旨则善良吐气挹其标致则鄙薄革心于和气祥云之中有严霜烈日之意兹移使指就驾漕车得非煑摘利饶转输权重上于盐铁之论有感方欲变通公于王伯之辨素严必知取予深辟富强之説痛惩聚敛之人养基本以厚黎元捐锥刀以惠啇贾承风问俗脩明此日之皇华足国裕民讲贯它时之相业伫看环召式辂衮归某猥以孤生试兹剧邑虽终年劳苦无赫赫之可书然一念拊摩有苍苍之在上日者躬负弩矢郊迎绣衣初乏先容颇垂异顾方念寒踪之奚托所欣春脚之潜囘繄昔教条谨遵承于下邑矧今命脉实操制于上台矫首云天委身造化愿悯负山之力少推煮海之波企渊明归去之风岂胜有愧处孟博澄清之下或可无忧
　　贺曽守除江西漕使　　　　　王臞轩
　　陞班奎阁持节霜台壶峤耄倪方卧清白史君之辙郁孤泉石欢迎皇华使者之车召命鼎来上意可卜某官家有相谱学为儒宗大笔如椽挹紫防扶舆之气片心止水贮金茎沆瀣之清凢所植立设施见谓光明俊伟惟莆千里私我二天禹稷饥溺之思歴千里如一日召杜父母之政合万口无异辞试举其凢可放而数亷足以律贪而起懦敏足以剸剧而理繁聴断公则大姓不得以朘细民保障严则他盗不足以闯吾圉出缗于帑代输十万户之租峙粟于仓永遗千百年之利以至増益学廪表章贡闱每加惠于章缝可遗芳于简牍士勒碑而载美民肖像以立祠佥愿借冦恂之一年无阶而可又安得元结之数辈吐气者多炷南丰之香而祝长年爇浮屠之灯而无虚夕归装何有人知鹤料之萧条福果不差天遣麟儿之抱送好语流传于乐职芳名登録于御屏就畀大藩遄攽英簜二州争祁公于治境俱繋人心一道得鲜于为福星可觇天意盖巨镇莫如于江右而弄兵未解于潢池帝念民劳欲复佩犊带牛之俗公持使指立伸断蛟剸兕之威兵刑之重寄有归台府之大权増重先声震叠夙驾驰驱授馘献俘谈笑了一方之事策勲饮至从容归四近之班某倚席宗庠托身徳宇属有采薪之疾致稽拂茧之恭然受助不后于小人谅知遇必原其细过檐花细雨谩为苜蓿之愁吟檄草飞风空羡芙蓉之妙选
　　上赵运使　　　　　　　　刘后村
　　长淮遣使少迂华省之望郎支郡柬僚误及逺方之寒士尝牢辞而不获只严命以亟行隃瞻双节之威冐致一牋之敬某官疏通而密察宏毅而裕和读鸿寳之书见闻洽甚生麟趾之世信厚蔼然早讲学于河汾且溯源于伊洛四海共推于名胜一门独擅于弟兄至今天台赤城之区视昔河间东平之国风云凌厉孰不期射策之初嵗月逶迤犹待课鸣弦之最及上更于圣化方下览于德辉谓陪豹尾之间乃剖鱼符而去果颁召札趣泽觐圭徧履清华久负丞郎之望并游英俊半登供奉之班属淮更凋敝之余而帝遴澄清之选亟濡六辔徃建两台方固藩篱凛若边防之未弛已空杼轴萧然民力之可哀谅衣绣之光华首褰帷而廉按修明斥堠赈贷俭荒内安鸿防之离居外使马牛之被野周原诹度顾何惮于载驰汉殿论思行有光于三入某为儒不力入仕以恩少也读书亦欲激昂而自见壮而涉事方知迂濶之难行又况忧患之所耗亡疾疢之所侵蚀已决买山之策苦陈誓墓之言长牓注官甘守闽中之次大钧播物俾为塞上之行了无骑鹤之资几有鱼之厄罄生涯之漂荡环幼稚之啼号未定惊魂来趣贱守自揣拙疎之极不逃临察之公虽安边境立功名固大禆于庙算而悉聪明致忠爱冀少助于平反
　　上赵都运　　　　　　　　　王轩
　　先世同曲江之集桂籍犹香末僚依近水之台莲池有润行澡躬而受察先泚笔以通名恭惟某官尊主庇民之盛心通今博古之正学徳容冲粹翔凤仪白玉之防文律森严瑞麟掣黄金之钥二纪斜飞于州县一朝入对于班聨縂籍仙源益茂帝宗之枝叶赞筹台佐养成相业之规模盘礴乎雉监稼卿雠正乎芸籖缥帙多阅义理大有建明属主计于京畿旋陞华于杰阁东南之力竭矣上下焦熬西北之事纷然符移旁午仰十五州之岁计赡数百万之军储缓之则徃徃乏需急之则元元告瘁今士夫清谈之胥溺波流明执事体国之忠可与天对每当事机之有肯綮处以谈笑而无留难鞭不算而足国裕民辔一揽而澄清激浊京师大计之先定境土再复之可期给饷第一功行封莫先于萧相弄印凢几月熟视无易于赵尧况登先忠定于初元自有我宁宗之故事伏念某性天不颖家地最寒少而熊胆之苦尝壮也羊肠之饱歴文闱鏖战被体百创昕陛策名避人三舍初入星沙之幕遽罹风木之忧既不及亲何乐一行作吏早知有命悔不十年读书行将赞画于帅垣自愧未闲于宦谱狷介成癖鳏旷莫逃念台府本同体之戚休而僚属如一家之子弟况叔敖之后今且困谁实念之而山公既在汝不孤赖有此耳谅在高谊必为动心庇覆之以矞云甘露之光奬借之以大吕黄钟之重茍垂金铸庶可玉成事长必恭如在察父哲兄之侧进身有望或叨门人小子之荣词短意长形留神徃
　　通王运使　　　　　　　　　刘后村
　　皇华望重极霄汉之尊严墨绶官卑近风霜而震慴行矣熟瓜而问戍然席藁以登名恭惟某官宣慈而惠和辩智而闳达昔在元祐比明道庆歴之隆于惟枢臣为君实晦叔之党去之千载犹有生气奋乎百世可兴懦夫至今谏书具列国史鲁臧孙之后盖有闻人唐郑公之孙克有前烈而况种花者再剖竹至三累迁李庭两入兰省纵未斡旋于魁柄亦宜扈从于属车昨属公朝惠顾七闽之乐土暂烦郎使出为一路之福星无疾声急呼于戸庭有隂功隐徳于田里威摇山岳而未尝轻发明烛毫末而不忍尽施每窃闻舆人之言谓深得奉使之体新天子不世之主方欲中兴士大夫如公之才岂容外处风云之防刻漏以须伏念某见摈名塲尝游边地慕安期生之画策始亦谈兵尚鲁仲连之为人已而拂袖因营水菽聊欲歌俗尚气而轻生官恃盐而为命务为急急既不便于民间如付悠悠又恐亏于公上凢崇台之操纵闗下邑之惨舒非少推煑海之波安得有负山之力虽断无异政能臻驯雉之祥当恪守寛条深戒烹鲜之扰惓惓之至缕缕莫殚
　　通张运使　　　　　　　　　李梅亭
　　饮水西江未及瞻舍人之様披云南岳行当参都之台欲提聋丞上累肤使寸丹炯若尺素布之恭惟某官心契九秋眼髙四海周情孔思探凤髓以调胶宋艶班香拔鲸牙于刺手早司存于雨露既感防于风云厌承明之庐人共期于三立岿灵光之殿天实相其独存聊歌小雅之皇华来领大招之清絶上原下隰拓长沙千里之平重江复湖防洞庭九州之大齿髪未凋于计相腹心当属于留侯岂舍王哉今召君矣伏念某蝉聮成纪鳬徙临川家故一寒无蚍蜉蚁子之援官仍独冷有骊驹狗曲之嘲归寻黄独之苗甘老青精之饭猥防文石之陛俾读武冈之铭自非使者之汝容转恐丞哉之余负乡人见孺子之入谅亦恻于仁心长史无宰相之才讵敢干于荐口
　　通陈使　　　　　　　　　王轩
　　庾台奏最计传陞华昔长沙星聚之年翘英金甲今衡岳云开之旦増焕绣衣因縁三纪之符鼓舞百城之下敢裁吉语敬前驱某官表粹而里则刚人今而道实古出处语黙安行大易之中清任和时见谓圣人之耦及值明昌之更化不縁介绍以立朝士如羣蚁之慕羶皇皇人爵公若飞鸿之避弋落落权门不然胡勇退于中流而乃甘斜飞于外补重湖千里在天一方发廪赈民思虑周详于田里乗轺察吏精神镇压于山川欢声溢于道路之口碑实政纪于山林之野史时适转输之择使重其权乃重其人上知敛散之有方易其节不易其地惟是嵗饥人困川竭谷虚节以制而弗伤财乃执事平时之素学不敛民而足用度亦前贤此地之遗规惟人心既久于相孚虽皇华未至而先喜福星照耀非一道之宜私时雨沾濡又四方之属望伏念某癖惟嗜古様不入时每持直道以事人安敢大言而忤世诸大夫之唯而周舍之谔见者忌之一齐人之而众楚之咻嘻其甚矣方未见先生而亲炙深有疑或者之肆谗及三薰三沐以来前荷载笑载言而加拊既有师门之归倚何虞宦路之险巇寒士之依主人倘许一瓣香之请小人之有老母庶谐三釡粟之谋
　　通陈漕使　　　　　　　　方秋崖
