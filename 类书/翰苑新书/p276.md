<!-- { "loadSidebar": true } -->
　　十室必有忠信锦制何功一字严于春秋衮褒甚宠不图今日复见古风毎观世道之波流窃叹人情之澜倒一雕挟兎则必子公帝城之书五羊易牛猥曰孔融通家之契势利之合习俗所同故天下无公是非惟视缄幐之巨力虽常情有私好恶难记绨袍之故人矧如虮虱之官旁乏蚍蜉之援未及识荆之半面且微蟠木之先容傥然取之猗欤盛矣顾某碌碌徒抱区区葢尝从诸老之防未甘为俗吏之事簿书耳狱讼耳固已在七不堪之间保障乎茧丝乎直付之六太息而已曽何材谞而有声称岂闻堂下之言遂取沟中之断剡驰雄墨绅佩雌黄月明而乌鹊依岂待绕枝之三匝水撃而鹍鹏化是为运海于一飞此葢恭遇某官如古人之特达而急于贤慨公道之寂寥而立于独耻胁肩而进者宁取吕毉山人以为髙市骏骨以先之不縁谏议书信而后予共推盛德有激懦衷某敢不自庆所遭勉思其至一经品题便作佳士敢辱已知毋失名誉善事上官不为私谢第持家训仰报师门
　　代谢荐举　　　　　　　　方秋崖
　　戴刺史之二天秋逾戍得将军之一诺春在桃蹊庶其无锦制之伤否则奚衮褒之宠于以借口敢无铭心葢闻吾侪私相谓之辞毎叹天下无可为之邑簿书耳狱讼耳固已在七不堪之间保障乎茧丝乎直付之六太息而止况复堕鼎汤之沸安得彻壶氷之清凡其戴星而来例皆数日而去茍赦其不闲教训而免于罪戾为幸已多遽许以备着勤劳而达夫政经则吾岂敢有如某者仅若而人抑尝观循吏传之所书未甘与流俗徒而为伍慨鲁恭不可见已邈乎乳雉之仁然武城亦奚为哉莞尔割鸡之笑一用其拙三年而余人谓斯何戒尔西征之行李侯谁在矣有吾东道之主人眼惊雄墨之飞颡泚雌黄之过此葢恭遇某官妙探防茅之易无忘采菲之诗一气抟而天下皆春随试洪钧之转九里润而京师防福豫储丹扆之求虽微袜线之材亦轸袴襦之念藐兹去尹辱在诸生某敢不祗此溢言作其懦志去之日如始至谨以书子张之绅矜于人曰已知何啻执李膺之御
　　谢曽大参【从龙】举陞陟　　　刘后村
　　下吏无堪瞠若由求之后上公过听齿诸防夏之间懐髙谊而涕横读褒词而汗出窃以自下求上由古及今千贽朋来竞趋冡宰三书亟献莫睹相君若夫素无一迹于门墙又乏片言于左右骤辱辅臣之论荐岂非寒士之遭逢伏念某格调卑凡行能谫薄文不足以决科发策武不足以斩馘执俘画策兵间坐失风云之防读书林下不知岁月之深因髙堂之有亲求小邑以养志欺松桂诱岩壑难逃旧友之嘲禇衣冠伍田畴莫弭舆人之谤敢图英衮暂驻髙牙忆昨负弩先驱抠衣上谒方伏道旁而屏息乃虚座右而起迎立谈之余削藁以荐且无鞶帨可当华国之褒岂有弦歌仰副爱人之誉靡借乎齿牙之助殆得之眉睫之间自顾何人谬膺兹举此葢伏遇某官名垂宇宙学贯天人笑谈而坐黄扉万邦为宪吐握而下白屋多士归心遂使灰寒亦叨钧播某敢不益思磨砺勿玷品题一饭必酬安敢忘大臣之德瓣香敬荐当有如释氏所云
　　谢李殿院【知孝】举陞陟　　　失　名
　　托迹龙门久衔顾遇露章乌府新出品题俯陈感惧之情仰荅生成之德窃考祖宗之盛际有如韩范之巨贤皆着直声并居言责虽是非褒贬外存风宪之大纲然涵养栽培隂夀国家之元气故治效为本朝之冠而人材被数世之余恭惟明公追配前哲其抨劾也霜威之凌厉其吹嘘也春意之发生必有胜流乃当兹举如某者防耽章句壮喜功名颇习闻于徃行前言亦受教于君子长者饥寒遂禄非如处士之伦防补得官浪有文人之目丱角聆先君之训秋毫皆吾相之恩幸脱选坑来为壮邑畧无教化继圣门之歌但有语言为仇家之组织谤諠都市命系庖厨此寃未明虽死不瞑頼宪长力扶于善类察孤生忝出于故家首辩谗诬复加论荐天下有道庶人不议特欲惩利口之夫众人欲杀吾意怜才初弗罪属文之士味褒词之假借与亲札之丁宁岂非挈出于机穽之中又且推挽于云霄之上观瞻顿改踪迹稍安兹葢伏遇某官振肃台纲主张国是禀庄简刚方之操心固嫉邪陪东莱讲贯之余议常近厚囘槁木寒灰于既死起逰魂白骨而再生易殒微躯难酬洪造某敢不益求实学永熄空言崇雅黜浮深悟斯文之体首公竭节不为执事之羞
　　谢曽参政荐举　　　　　　王臞轩
　　起亚相于午桥行将入觐荐謏儒于寅陛转以上闻趣装如是其匆匆推毂胡为而汲汲仰窥盛意俯激愚忠窃以魏公用则所举皆正直人司马相则其徒行经济学或防才于选调或引类于经筵葢昼锦堂啸咏之时毎询才品而耆英防徜徉之际常访人才况当圣主之励精方召大臣于闲散必也捜罗俊杰使之驰骛事功如某者徒有苦心本无媚骨青衫素髪消磨十八载之光阴黄卷短檠感慨千百年之理乱但见与世而枘凿不为随人之桔橰来吟苜蓿之盘正在槐棘之里岂无蚍蜉之援可以攀跻自顾麋鹿之羣甘于恬退宁方为皁耻曲而侯不知何取于髙明乃至垂情于寒畯岂必求乃予至有如程子之所规故敷奏以言犹愈知仲淹而不荐品题髙而无实以称力量大而有请必行兹葢伏遇某官忠贯臣邻名在彞鼎盛年勇退不依偃月之堂晚节益香好在灵光之殿上有意北方之经理公岂宜西墅之夷犹江左有管夷吾何忧得于亲见齐国用乐正子为政诚所喜闻方将録夹袋以储才乃先使锥囊之露頴某誓坚素守图报洪知焉有文章得预元祐科名之列尚存气节要赓庆厯圣德之诗
　　谢京尹举荐　　　　　　　王臞轩
　　垂登政途预闻大计回顾幕府犹有遗贤乃亟上于荐书颇见骇于众听谓如某者独何人斯技既背时宦又无谱尽忠所事妄希一雁之鸣直情而行久犯羣狙之怒才踈而意广位卑而言髙徒恃方寸之无他不枉尺寻而茍合直钩落落分甘月满于空船翠袖怦怦谁念天寒而倚竹宁人不顾耻已自谋此心常质之神明一语不谋之妻子敢谓袁公箧椟之寳尚叹未盈顾如王俭豫樟之材忍令终弃不求而获始闻为疑及观宠誉之过情乃谓持论之不慑伏读至此感叹久之昔尝以子大夫之对而见褒兹又以老门生之名而并録裴度贤相犹忌刘蕡之直言曲江名臣且嫌严挺之苦劲今执事屡优容于一介其德量殆逺过于二公兹葢伏遇某官昔大臣之盛心新天子之良弼八年京兆棠隂正浓一时门人李蹊几满悬镜于此妍丑凡阅几人落笔之余精神在末一防不必论非聃之同传姑自喜晏范之全交某力尊所闻自许不叛敢望先华而后实惟当老壮以穷坚三十年读书幸已入士林之目千百人执贽毋忘下白屋之心
　　谢瑞州防守【孝严】举陞陟　　　陈判县
　　自入春风已借露光于桃李行将期月忽嘘云气于蓬莱敢期躐等以升髙殆类因难而成巧葢所有寸心之素久已开半眼之青一军皆惊百倍増价伏念某天涯倦翼氷壑寄躯弹铗而歌客竹湖之门二十载命吕者律倒芝堂之屣能几人凡于今差不混于泥涂皆曩昔获受知于名胜诸老争令其备数三仕遽脱于选坑载惟括郡之坐曹讵拟芥舟之作主方荐函之睨目有别乗之为容慨防援笔之挈提歘见插翰之吹送矧成始成终之意尚觉垂垂故不进不休之心于焉继继领邑甚陋庇厦则崇吏如糜而官如酲水益深而火益热正赋握于强牙之手哗风插于珥笔之头但知私情公法之两途颇识抚字催科之一脉主张是纲维是我其逢独有之天茧丝乎保障乎走也有奉行之地寛之衔勒领其条陈未忘车尘马足之余情尚録尚方鳬舄之微绩非有王沂公之厚德何以镇浮若为丰令尹之平衡奚其为政似玉而荐璵璠于宗庙凡羽而进孔鸾之僊班庸人之风采顿佳士之品题増重一夸翦锦八字如丹夤縁端自于三生造就匪由于一日兹葢伏遇某官受斋之文印续考亭之心灯至大至刚直气磅礴乎宇宙彼斧彼斵羣才监裁于凖绳故凡体统之相闗不出腹心之敷告有如岁举必民庸不为挟贵之所移要使宣劳之用劝伟兹明陟猥及寒踪某敢不砥砺初心坚凝晚节春晖被寸草难忘发育之恩秋风卷重茅终頼帡幪之赐其为摧谢罔究染濡
　　谢瑞州防守【孝严】举状　　　　赵司理
　　伏以立师门之夜雪久幸执鞭分道院之春风误叨推毂出谷喜天荒之破酌泉知地脉之归窃惟莫难遇者职业之殊知不可忘者始终之定力欧阳公之援寒士吹毋靳于先容吕文穆之收遗才予夺靡移于浮议讵图今日重见古风伏念某谱牒微宗掾曹末桁杨听讼素餐深负于汗顔案牍服勤青顾独于刮目动恪持于防谨期仰副于驱驰比于北海之荐章恭拜季君之重诺尾忻骥附首玷鹗蜚焦桐亲际于赏音槁木顿囘于生意性资晦钝曷当明敏之称政术迂庸奚有防通之实词侈褒于华衮价増重于黄金情出侥觎畴为汲引兹葢恭遇某官受斋先生之的考亭夫子之正掌握衡平凝定不摇于素守胷中镜静是非悉付于至公燃斯文未烬之灯夀吾道如线之脉翘材馆上盍调鼎以秉钧瑞芝堂中小试丹砂而防鐡遂令顽鑛亦累化炉某敢不口以语心顶而至踵台成基于篑土当知发轫之功恩重逾于泰山誓効啣环之报情深摧谢词讷铺棻
　　谢方秋崕举闗陞　　　　　方乌山
　　学馆百余生方慙矜式法筵第一义忽辱品题极知草木臭味之同不意桃李成蹊之速将何以谢请诵所闻窃以古称际遇之难事有差排之巧志元客颍所事者范公无已仕徐适逢于坡老声气偶一时之求应风俗流百世之诵公求士甚士求公世若此者葢少后视今犹今视昔言有大而非夸伏念某四壁寒家一箪贱士异时诸老共忧张童子之速成壮岁中朝多讼盛孝章之久屈独于涉歴之久雅好深沉之思谓后千载而生立于末当知求其始舍六经之外离乎道岂得谓之文毎欲尽洗诞谩乖离之谈不揆妄有张皇幽眇之志艾轩公之自出慙无杨恽之书考亭老之旧空守侯芭之业人咸谓之迂濶已亦知其谬愆岂不登名于一科然非讲学之大防禄及已乖于养志官闲幸可以读书数生平而自怜独欠是为师耳谈古谊而谁听有笑曰欺予哉不图寛闲寂寞之濵获事磊砢魁闳之彦吾宗有此何必通北海之家当世眇然所愿作南丰之仆方俟弓矢旗旄之暇自力琴瑟诗书之前非敢借左右以为容庶几附尺寸于不朽讵意名未书于録牒剡已上于公车蠡测謏闻品以源流之学虫雕故态目为根柢之词始望岂及此乎爱人恐不当尔曩谓森严之麟史苦于无褒今知岌嶪之龙门时乎可御非惟脱頴更喜合尖兹葢恭遇某官山斗重名乾坤间气妙墨精笔涂改生民清庙之诗只字片言追逐檀弓糓梁之体尤多竒节独抱古心卷懐九天黼黻之光立变一郡旌旗之色兴言僚底辱在谱中何国士之足云葢孺子之可教堂堦系马畧无官长骂之忧讲坐集鳣忽有先生升之贺绛帐殷黄钟之韵青衿喧华衮之词使政尔岂不良嘉意诱之欲其至是飞来子墨行啓齿于日边唤起英且防头于地下某敢不讲磨旧学防绎新评元老自期断不辱眉山之系彦章晚志式堪记相国之堂益坚岁寒以荅造化
　　谢袁仓使举闗陞　　　　　　方乌山
