<!-- { "loadSidebar": true } -->
　　斥堠之司古以为重弦歌之寄今之所轻辄修告至之辞以叙同寅之雅恭惟某官沈雄天禀慷慨自期慕亷颇李牧之风为孙武吴起之学十里一置五里一堠姑烦巡徼之劳万人曰俊千人曰英防展规恢之畧某偶叨民社实接官曺将军乃肯临臣非敢望也夫子明以告我方有赖焉
　　囘武官　　　　　　　　　　方秋崖
　　某伏奉劄翰良盛心官无卑髙职业则一勉旃寅协式副所期略此占酬等几纡监
　　谢戴将使　　　　　　　　　李梅亭
　　邂逅适愿已幸识荆悾愡装懐未遑访戴既感轻身先匹夫之意复有一纸贤十部之荣某官天分轶羣人门济美翼扶九万里决应海运于南溟腹笥五千家暂隠天枢之北落勇早闻于六馆阵独扫于千军防当定一霸于蝥弧何难连八科之麟角衮明日月更看黄榜之新履上星辰始是青氊之旧某旧交羣从今识清标闻元方季方之齐名亦既见止从延君少君而受礼更幸进之

　　翰新书续集卷二十三
　　钦定四库全书
　　翰新书续集卷二十四
　　寄居类
　　通曾大参　　　　　　　　　王臞轩
　　鸿胪赐第曽私一气之钧麟校司文复迩三台之府敬凭卿墨僭凟帅籖窃以乡莫重于达尊士要亲于前辈魏公居昼锦之日问业有徒迂叟处独乐之时及门者众而况德师一代位冠百僚如东鲁之有泰山咸瞻峻极如泗洲之有大圣共仰威光曽谓竒穷得此遭遇恭惟某官名垂宇宙勲在鼎彛大廷为举首之奏篇输忠恳切宁庙得力行之一説飨国灵长昔宣靖有位而文无称及南丰有文而位不显惟耳孙之间出视鼻祖以増光方在盛年徧仪华贯入则参国钧之重出而宣幕之威虽愬帅邓顔帅陈赖元臣之徃视然范公西杜公北宜君子之永叹其道不同难相为谋见几而作不俟终日等轩裳于物外卷兵甲于胸中维时新君眷懐旧弼十连借重晓行湘水之春一壑来归暮卷西山之雨雅意午桥之行乐何心寅陛之押班闲擎天之柱于匠林横济川之舟于野渡自谋则善人望谓何方国事之日新而善类之星散名节頽而莫为之振起议论胜而罕见之施行向焉夸嘉橘之栽未几成枳甚者悔芳兰之佩甘化为茅惟元气之受伤致外邪之交作天欲平乎天下相复出于相门柄用有期岩瞻正切南渡诸贤出处之节孰盛名公西墅十年著述之书并归国史伏念某癖惟嗜古様不入时对策广廷徒有空臆尽言之直校文列陛乃罹疾声大呼之谗比求宗邸之冷官随得翘林之化笔未能适道敢好为师幸大州本父母之邦而年家沗子弟之列告戒之以药其失提撕之以玉于成既有儒宗以依归可免生徒之謿谤函丈前之教诲倘许抠趋夹袋内之姓名冀叨收録
　　通费参政【士寅】　　　　　　李梅亭
　　分小队于少城将安问政倚钜人之长德行可庇身请裁吾党之斐然来事是邦之贤者恭惟某官赋姿肃括蹈行中庸长卿吞云梦之胸岂以八九而芥蒂太白空岷峨之眼尚余一万之琳琅简上帝心为公室辅固已重清庙九九之鼎谓当应泰阶两两之符乃甘松菊之主人暂作园林之胜事道之将行也命天将降任是人伫一马二童之来増六鳌三极之重公有无穷之闻民无不获之夫某薾然枣昏重以木讷躐冐清华之选遂尘碧落之班所期乞一障之乗讵敢作三刀之梦惟是夙仰翘材之馆乃今得依通德之乡避正堂而舍盖公定难屈致置盂水以教任守尚幸告忠
　　通王侍郎　　　　　　　　王臞轩
　　少而抱椠久瞻魁宿于璇霄壮也弹冠行覩德星于珂里虽素于左右殊无介绍然见之方册不昧平生敬饬讷词僭干严分恭惟某官任重而道之逺表粹而里则刚方在韦布之时已负缙绅之望紫府防头碧云章句号阆之谪仙素王喜色黄甲科名协湘川之佳防剔蠧芸馆含香锦闱翠节朱轓几沛黍苖之雨紫薇红药曽依香案之云方为禁从以小留乃厌承明而丐去十连为帅力蘓凋瘵之氓五岭皆炎变作清凉之境胡然为众所忌正坐其名太髙一壑来归六丁莫挽髪为忧边而半白心思报国以常丹冦公不入中书莫答氊裘之问裴相方游緑野其如柱石之衰伫下纶音径司国柄伏念某弱惟殖学贫只卖文固尝感慨于事功其奈间闗于塲屋大廷对策妄陈忧国之孤忠末第书名何惜避人之三舍来傍莲池而谩仕已惊瓜戍之过期胡迟其来盖恐素官之无谱或赞其决以有达尊之可师惟愿矜怜臭味之同庶有终始帡幪之托俾遂亲养得逭官箴杨仪之无材力之可称正深廪廪宓子贱待老成而后决尤切拳拳
　　代董制帅通许侍郎【奕】刘阁学【光祖】
　　李梅亭
　　石防和墨躐升献纳之班玉垒分符更冐蕃宣之寄岿然地重蕞尔人微实惟邻寳之依敢废书函之敬恭惟某官清时硕德名世真儒惟其特立而独行造道自得故能难进而易退经德不囘至今犹侍臣之冠歴年赐方伯之履在外则植旗旄罗弓矢公岂此荣其功之铭鼎彛被弦歌士诚有望伫起几安之舄亟驰介大之圭某见谓疎庸误防简注愿乗一障岂能堪十乗之行纵驾两轓何敢作三刀之梦冐焉叱驭愿在执鞭嗟逺道胡为来哉孰寛胁息居是邦事其贤者载慰心期
　　代通易尚书【祓】　　　　　　朱湛卢
　　长沙之星惭叨分阃望尚书之斗喜在鸣珂已脂辖以首涂亟擘牋而抒敬某官轮囷奥学绚烂髙文红锦赐袍登仙掖銮坡之上紫荷持槖在属车豹尾之中颉颃飞霞簸弄明月方欲作郊祀之歌以粉饰礼乐抑且规帝王之制而裁成典坟忽观苍狗之浮云尽付黄粱于昨梦诗书之教鴂舌天令变于娵姬吟咏之落乌蛮人竞传于欸乃骑鲸故去跨鹤俄还窃惟平生讨论述作之工实得前日寂寞闲寛之力昆仑碣石细笺禹贡之山川乡遂井田増释周官之制度已骤腾于纸贵颇传习于经生向使黄扉紫闼而益显其身安得玉佩琼琚以大为不朽殆天心之有属岂世俗所能知舒卷随时宁久箧中之团扇论思有诏即还坐上之青氊某猥以庸才洊膺重寄继常侍湖南之咏自顾非才聴任公戸下之规愿安承教
　　通留舍人　　　　　　　　　王臞轩
　　挟策免园早诵词塲之制横经麟序晩依相阀之华半生企峻于云霄不日挹清于氷玉语心自贺羾贽为容敬惟某官学贯天人名垂宇宙以尊主庇民为己任以通今博古为儒宗文人才士各有偏长鲜兼十体之美大科异等已为难事况出三台之门方在青春徧仪华贯銮坡挥翰非他学士之可言螭陛濡毫有古良史之遗直片语不合勇去莫留行吟康乐之池塘选胜郁孤之台榭大节固足起庸夫之懦髙名亦能来羣儿之谗壮嵗风云如豪鹰俊鹘之直上中年泉石与晓猿夜鹤以相从逃名而名自归遯世而世莫舍虽欲全韩魏公之节自爱晩香然未及范景仁之年求闲太早窃窥大贤之出处以卜世道之污隆深刻坚珉揭诸葛出师之一表短章大韵有杜陵恋阙之丹心今日幸公道之渐开诸贤多即家而起用离而复合否者将通相复出于相门系时人望天欲平乎天下以我公归伏念某様不入时癖惟嗜古学类醯鸡之在瓮仕如鮎鱼之上竿帝城风月之无边方思赞画宦海波涛之叵测啧有烦言不能追誓墓之风聊复草问钧之赋朅来倚席寒甚无氊所幸鸿儒之可师一洗鲰生之陋习聆函丈前之教诲以淑诸生偹夹袋内之姓名敢期他日
　　通留经畧　　　　　　　　王臞轩
　　西洛耆英啸傲三台之府南宗冷宦依栖数之墙先上日以通名望下风而起敬窃以先达之于后进世族之于素门势分固殊投合亦寡惟元城之在宋问业有徒与了翁之居淮及门者众而况三朝元老之嫡嗣一代人物之宗师稍有识知皆思归向恭惟某官文章奎璧徳望华嵩忠孝通乎神明出处闗于世运故国谓有乔木称到于今后人犹爱甘棠何况其子方春秋之鼎盛歴中外以游郎省陞华风采耀鸣珂之列虏庭出使笑谈获全璧之归持麾把节于湘中易地建台于江右仁心抚字山林野史之屡书隂德平反道路口碑之交诵开十连之帅阃屹百粤之长城惠行而龙戸驩呼威肃而鲸波恬静奈外地去天之逺而浮云蔽日之明一壑来归六丁莫挽盖韩吕家传之清白素所服而金汤势焰之薫蒸耻于炙手劲草当疾风而不改寒花于晚节以尤香种树山中白傅倡风流于九老植槐庭下晋公传事业于二郎傲睨轩裳追随觞咏胜事园林清时钟鼓如许清闲上天将相平地神仙孰为轻重此固衣冠之羡慕其如旒冕之简懐欲副岩瞻行柄用伏念某癖惟嗜古様不入时对策广廷徒有空臆尽言之直校文列陛乃罹疾声大呼之谗比求宗邸之冷官随得翘材之化笔未能适道敢好为师幸大州本父母之邦而年家忝子弟之列诱掖之以药其失推挽之以玉于成既有耆德以依归庶免生徒之謿讪熏和染教期为王孙公子之范模举滞拔淹全赖察父哲兄之提挈
　　囘云台刘中散【学裘】　　　　　方乌山
　　瞻耆英于洛社夙仰髙风遣皇华于周原行亲绪论未敢登名于记室辱先寄讯于书邮一谦甚光三复以喜恭惟某官汉廷尊宿鲁国灵光道传本统派接圣贤脉络一家之学问泽施生民功存社稷弓裘累世之忠勲源逺则波深根固而叶茂恭惟执事克称闻家饱更中外之践敡多识后先之文献盍仪笔槖爰踵旂裳不拔虞陛之夔龙乃作商山之鸿鹄怡愉雝肃子孙则其典刑嬉游婆娑里巷得所矜式前哲益少时事孔艰当得老成以备黄耉咨诹之训睠言名望岂非白首魁垒之臣少安蘂级之游即聴蒲轮之召某久于耕钓忽尔轩轺颇有好事人欲勒囘山林之驾非得使者体若为驰原隰之车犹幸薄游实依通德致天子之命虽难起龚老于田中事大夫之贤且喜拜厐公于床下
　　囘谢大博　　　　　　　　王臞轩
　　叨阃寄于湘川方承嘉惠问卿材于楚国知有英贤息肩行李之初眯目簿书之里鼎来芳翰彩绚骈珠跫然谷音折我屐齿某官韵邻玉鉴气轶金茎云锦织裳不用人间之刀尺昭华截琯自调天上之声音大名髙唱于句胪小却合盛之銮省桥圜璧水方惠然而肯来舟近蓬山乃薄之而不即少息风鹏之翼以深雾豹之文挹浮丘拍洪崖当挽逺于逸驾入骀荡出馺娑亟归近于清光某官居今傍于鼋鼍日课半亲于防鹜賸喜风骚之彦暂留游钓之乡美人隔水秋娟娟傥破少陵之愿客子入门月皎皎尚倾山谷之懐
　　囘众寄居官　　　　　　　李梅亭
　　杨南平　牟涪州　侯茂州　蒲运管
　　再命专城甚慙愒日六条察郡误玷观风所幸依长者之墙用是揽慨然之辔曽脩辞之不敏辱委贽之相先恭惟某官文武兼资循良可纪【侯茂州】器博而周才以毅【蒲运管】洵美且仁柔嘉维则【泛囘众官】笔力挟岷词源倒峡作为黼黻卿云河汉之无穷粲然琳琅李杜光艶之固在有怜弄峨眉之月讵能应益部之星财匪输安得有钱而使粟非天雨若为转粟以上天匪借大家之牛车难沃小雅之牡辔某自知负乗更愧赠刀大夫俨然造焉既知感矣是邦事其贤者能勿诲乎
　　囘杨宰【醴陵】已赴官　　　　刘后村
　　谩称竹使寻元晦之旧游欲访草元问子云之安在尚稽展觌聊写谢忱伏惟某官妙深湛之思笃圣哲之好粹然家学卓尔时名射策决科蚤对丹墀之问鸣弦制锦尚为岩邑之淹想陶柳之方浓而楚骚之已续声传囘防焉用牛刀目送飞鳬即聮鹓序某滥兹假守渇甚见贤孰云防面之难失于交臂之顷明月千里徒勤怅望之私置水一盂犹幸诲言之及
　　囘黄尉【直卿】　　　　　　　　刘后村
