<!-- { "loadSidebar": true } -->
　　简自中宸擢居正谏接龙簉鹭已髙御史之班翳凤骑麟更耸争臣之望公朝鼎重佞俗氷消恭惟某官徳器端凝学力闳逺能定能应而涵养熟不矫不激而刚正存吕大防擢副端由上所举范祖禹居讲席为论甚明辅导既多褒迁岂后明陟冠七人之首劝讲沃九重之心反覆尽言田锡为朕汲黯匪伊爰立说乃予阿衡某耸聴除音几欲舞手【云云】
　　贺大谏李寳学　　　　　　　杨诚斋
　　丕褒诏峻陟隆名昔抗论谏垣绰有古诤臣之烈今陞华奎阁亟聨真学士之班帝思孤节之无朋人羡精忠之有报窃以当国论是非之未定见人才邪正之不同君子志在忧时岂惮尽言之触祸小人心乎趋利第思阿意以徼荣孰知天理之好还殆匪人情之可料导谀者未必获福咎徒塞于两仪守正者未必罹殃名自流于百世若昔可攷于今益明方孽臣盗据于朝权欲私室久颛于国柄罔知胜筭运筹策于幄中轻出躁谋动干戈于邦内顾众口同然而和附岂本心若是之颠冥秖縁富贵之念深遑恤生灵之祸惨惟公逺虑为上极陈虽懐魏徴之忠戒征辽水竟坐汲生之戅绌守淮阳越既漏师浸成误国恢谋马邑莫逃首事之诛鲧殛羽山旋正朋奸之典凡曩出矢言之争皆令防徽数之加睠一佞而一忠果孰得而孰失载睹纶恩之布咸新公道之亨恭惟某官秉姿松篁为世蓍蔡立朝二纪几尝阅于崄夷报国一心曽弗移于燥湿众方驹促公独鳯鸣惟知效献替于当时何意被宠荣于后日迨此忠谋之既验凛乎节槩之逾光恩命狎临舆情知劝某竦瞻殊渥深激懦衷喜圣朝有赏谏之风不惭于古庶天下増敢言之气其自于今
　　贺郑大谏　　　　　　　　陈筼牕
　　畴庸横榻正位上坡白简含霜稔着埋轮之望青蒲映日峻跻入阁之班播告庭歌謡盈路窃以国家之事惟宰相可行谏官可言纪纲之司乃君子所恃小人所畏世道云翳人情日偷靡闻谔谔之昌竞取容容之福以依阿淟涊为圆熟以慷慨激发为迂狂不思名称之谓何乃忍波流而至是谁一举手惟三折肱某官学洞索丘量涵海岳移治外之功以治内粲然经国之猷推正心之学以正君卓尔尊朝之望横飞直上特立独行峥嵘五院之名声宻勿九重之意睠惟激浊清之际与献可替否之间有重有轻孰先孰后爰缀材于排击俾一意于论思深惟古人謇谔之风不若后世烦苛之甚韩愈之讥阳子首陈时政之瘠肥卢仝之歌孟公独问民生之苏息盖事以大原为急而言以切中为竒讵尚支离以滋惶惑虽大雅自有成画在宵人姑以效愚某观古多贤疑今罕遇何意读开元之报恍如歌庆厯之诗喜在胷中溢于言外见明目达聪之日己知天地之重开想犯顔逆耳之风罙觉云雷之加壮嗣闻褒制别贡庆牋
　　贺谢司谏　　　　　　　　刘后村
　　龙墀涣号骑省升贤司谏七品官未足为范君之贺法筵第一义皆耸聴荥阳之言当宁虚襟在廷举笏窃以君子之论常见微而知著天下之理有必至而固然与其荡沃于已焦烂之余孰若芟夷于未滋蔓之始既寝了翁之谏疏孰敢婴老蔡之锋使行献可之弹文世岂受金陵之祸瞻言前哲复见令公恭惟某官禀岷峨之精英传闗洛之本统顷居言责尤着直声属时督阃外之臣切慕下石头之举向微安石皆倒持手板之人赖有阳城倡裂壊白麻之语虽忤触贵权之怒矣然保全名节而去之及此更张幡然号召于惟列圣每亲除耳目之官厥后柄臣始私用腹心之客云汉之章朝擢风霜之语夕昔未尝望车拜金谷之尘今果能露布破铜山之贼然而质肃论灯笼锦或讥后遂无闻道乡谏瑶华宫乃云事不止此宁一发之为快当百链而愈刚公卿幸得遭时其可孤于明主谏官如此言事宁不贺于太平遂自大坡进持魁柄某素无实用浪得虚声陶写性情时宰疑麦葵之谤将明伦纪台端有粟布之弹粤从尹氏之秉均莫晓累臣之得辠不图衰朽复备使令良由端人得君之初兴念寒士失职之久尚能奋发赓徂徕圣徳之诗无复狂愚作韩子谏臣之论
　　贺董司谏　　　　　　　　李梅亭
　　进司补阙仍侍迩英责重寄隆益可告嘉猷于后谋从言聴转当下膏泽于民朝野喧然宗社幸甚恭惟某官所养刚大而道中庸人方此重而彼轻公独以退而为进廷臣无出右者天子居然器之拔自州麾徧仪朝着亟拜拾遗之命仍陪劝诵之聨缉日月之光良多啓沃犯雷霆之怒大有激不卖直以取名惟格王而正事简在中扆遂升左垣考司谏七品官之阶虽云序进然大人一正君之事正属司存今目前无必至之忧而天下有未形之患戎心外狡民力中干天文变怪而难谌人才卑少而不竞民保于信而信屡爽位守以仁而仁不流吏惰且贪兵虚仍脆无非事者请先大者之图彼何人斯尤愿办之之早自古建久安之势成长治之业莫若杜羣枉之路开众正之门国人曰贤左右皆曰贤无使滞淹之久君心以正逺近一以正切防浸润之行阃内阃外不容二心宫中府中当为一体舍豺问貍则民不服如鹰逐雀则君自尊察嫠妇之私忧囘仓公于惊走庶淮南知惮于汲黯而昌黎无惑于阳城名节皎然芬芳多矣富贵乃吾所有何足计哉忠良得路之难切宜念此某当献嘉颂顾进苦辞盖有感平日之知不敢作细人之爱诸公不喜生语柔则茹之善人能受尽言遐不谓矣尚欲作石守道纪徳之颂幸勿还李师中落韵之诗
　　贺汤司谏　　　　　　　　刘后村
　　孚号于廷名官以谏圣朝无阙事不待批于龙鳞天子有争臣尤急闻于骨骾识者相庆翕然同辞恭惟国朝参考唐制莫要于御史府莫清于供奉官诵岑参杜甫之诗日趋东省拜阳城仲舒之疏时守延英向非一代之名流曷副九重之妙选恭惟某官渊乎似道浩然至刚栖迟乐衡泌之间徴起遇风云之会公每抗论幸明主可为诲言众亦望风意山人不乐名利援礼以杜家臣之僣奋笔以诛世卿之萌谓君然后有反坫塞门谓盗岂容窃大弓寳玉郑公所上百奏莫不切心陆生每着一篇必蒙称善后宫敬惮于质肃贵珰欲避于淳夫乃冠伏蒲之清班以旌折槛之直气有若仲山甫之补衮方嘉赖之欲如种明逸之拂衣胡可得已行陟大坡之峻径跻两地之尊某侧聴出纶不知折屐幸有要津为吾辈之盟主敢以晚节累平生之故人献徂徕圣徳之诗尚能勉强作韩子谏臣之论无复激昻
　　贺郑正言除司谏　　　　　王格斋
　　就陟谏垣顿増国重皂囊奏疏尚参两省之聨黄纸除书遂正七阶之品人徯仁言之博士知元气之还賛书一传舆言具穆某官修名盖代厚徳镇浮黄钟大镛殆非近世之人物光风霁月绰有前辈之风流孤忠上简于龙光清贯亟跻于鹭序冠峩豸角隂见晛而已消手批龙鳞木从绳而自直属时睿哲渴想忠规乃眷廷绅孰任尽言之责肆诏綍延登已试之英即畴底绩之庸行正告廷之命某猥分阃寄遥聴除音闻鸣凤于朝阳岂为私贺寄双鱼于尺素宜激忭悰
　　贺郑正言　　　　　　　　　洪平斋
　　恭审锡命龙墀升华骑省风生白笔已振朝纲于更化之余日抗皂囊更纳君徳于无过之地扶持众正引翼太平恭惟某官清庙朱弦紫坛苍壁昌黎之薫酿涵浸大放厥辞敬舆之恳切剀深不负所学寄政事于破竹自解之势缀功名于取果既熟之时方观春雉之驯即快秋鸿之渐捷登要路力挽頺波惟辨君子小人之分以为天下后世之鉴然而抨弹于出言如綍之后孰若弥缝于纳君自牖之初爰取冠豸之威径上批鳞之奏能使心正而笔自正是谓言行而道亦行疏列屏风复见郑公之论谏功成衮职即看山甫之登庸某委命穷坑归心渠厦晋适逢于昼接泰还喜于阳来禆帝右之谋猷方幸新除于永叔言民生之利害敢祈勿逊于希文
　　贺葛正言　　　　　　　　杨诚斋
　　孚号大廷拾遗谏省古者所以责难于丕后非舜不陈今代岂无敢言之正人如尊乃勇闻者兴起跃如驩欣恭惟某官议论通乎古今名实孚于上下以星翻汉回之光采作新斯文以山髙水深之风流照映当世诹儒先于三馆俾廷争于四聪方圣天子从谏如流之秋曷尝罪夫言者惟谏大夫忧国若渴之志可曰无其时哉扶皇极于将微防善类于既弱倘元气无不实之处则外敌亦何强之云即冠上坡用怿寰海某少而自好晚乃早衰诵鵞经鸡檄之言十年于此想龙章鳯姿之伟一觌何从
　　贺董秘丞除正言　　　　　　王格斋
　　光奉制纶擢居谏省道山委竹帛已尽防四库之书阊阖呈琅玕乃进立七臣之列帝虚心而垂聴人侧耳以耸闻涣号一传师虞具穆某官髙文作古奥学造微着玉杯繁露之书渊源逺甚繙金匮石室之作誉处翕然肆畴册府之英无出儒宗之右鹏搏羊角虽莫量迈徃之程鳯鸣朝阳要先展格心之业谅悉摅于贤韫以入告于辰猷坐令州县之民如在祖宗之世君子有所恃小人有所忌蔚为百辟之仪谏官可尽言宰相可尽行即兼二者之美庭之宠指日以须某雅辱旧游喜闻佳语贺厦欲同于燕雀莫造下风寄书逺托于鳞鸿未殚抃悃
　　贺蒋谏议　　　　　　　　方秋崖
　　简自中宸擢居正谏粤跻横榻得李勉而朝廷始尊陡上大坡用仲淹而士夫相贺盖以久持天下之正其必能格君心之非永惟治乱之端在小人与君子此其消长之道非宰相则谏官肆吾祖宗立国以来洗尽秦汉讳言之习聴纳之盛载籍所无是知累朝熈洽之休正赖诸老箴规之力兹实主上用公之至意岂但先生执政之头恭惟某官质坚百链而愈精节贯四时而不改仕者皆严惮黯已消落胆之奸帝曰无以易尧当有沃心之论切窥圣徳时宪天聪虽艰难有甚于丝棼而恭俭本无于衮阙惟是外则桀骜不臣之国久矣鸱张内则嘂讙不靖之兵敢于狙诈事孰大于此者时其条而上之非仁义不陈于前可使主忧而臣辱有谋猷入告于后所愿乾清而坤夷某越在边城莫瞻朝著称庆厯者曰四谏尚能赓徂徕之诗今阳城号为一贤何待作昌黎之论敢无动色倾聴嘉言
　　贺【阙】侍御　　　　　　　　洪平斋
　　榻前承渥柱里升班物情大旱之余适苏霖雨天象太微之次首应法星九重侈知人之明四海享任贤之福窃以两仪具清明广大之体万物钟扶舆磅礴之灵得其中和者为景星为鳯皇全其刚正者为屈轶为獬豸况千古之间气生一朝之伟人如伯夷圣之清如孟轲勇于义用能任天子耳目之寄于以夀皇家气脉之传恭惟某官步趋圣贤冠冕道徳旁蹊捷径不求少室之山絶岸孤峯坐阅瞿唐之浪顾环辙之久矣终览辉而下之簮笔乌台伏蒲骑省上不为危言而骇聴下不为矫节以沽名惟致辨于君子小人之间而防防于宦官女子之际外邪不入元气自充以培社稷无疆之休以兆国家中兴之象深缔邃严之眷进颛雄剧之权堂堂不挠为儒宗谋猷惟旧行行且止避御史风采又新然而一论列闗吾道之盛衰一建明系斯民之休戚时虽无阙事或可言士夫懐寡亷鲜耻之风将帅乏趋事赴功之志战守之规模靡定赏罚之纲纪未张斜封尚费于调停横敛更多于朘削惟正人用则国势重于黄钟九鼎惟公道行则人心安于泰山四维此皆前日之己言抑亦于今之最急愿伸谹议迄济丕平当令文靖之警君复闻于世毋使清献之论事専美于前狂斐一鸣陨越万坐
　　贺柴侍御　　　　　　　　汪龙溪
