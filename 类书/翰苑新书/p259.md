<!-- { "loadSidebar": true } -->
　　肺腑懿亲雅称上台之佐本支疎属敢辞下邑之卑闻名久之脩贽礼也某官富甚天分产于后家嗜好清脩一癯儒而自牧封闭骄吝羣公子之所难屡尝尘鞅之亲兹就礼罗之致兴言七聚亦饷三边转输不至于乏兴根本宜加于密防入幕能辩有石处士之风居朝推贤维舄小君之美某半生自力三任靡成一领荷衫戛乎身计数间茅屋强以县名民瘠可怜政苛奚忍幸趋节下得输覆防之情将堕山间竭尽推摩之力所为皈向不尽编摩
　　通廖提干　　　　　　　　　陈筼牕
　　栖足雷封恐不惯勾稽之冗举头星幕尚能陪谈笑之余虽疆圻未半于九州想光采亦分于百里辄因行役敬布悃忱某官忠荩传家恢竒范俗祥麟一角经赤水以蜚英威凤九苞向丹山而吐秀妙年发闻盛旦舒翘哦松之韵何如泛莲之名籍甚盍跻紫槖屈佐皇华有嘉分幙之荣逈迈同堂之乐佐铸金之冶已多锻链之精问造物之炉必有陶镕之妙竚闻推毂躐践登畿某末第强顔卑官失志从昔简编之上颇殚厥心于今棰楚之间敢负所学平侧千岩之窦凄凉一水之滨虽云甚穷亦曰多幸眼边朱墨固难踪迹于崇台舌里黄尚足拄撑于矮屋
　　囘史机宜　　　　　　　　　李梅亭
　　识嵇父于未仙如敬人中之鹤见徐卿之有子真成地上之麟辱贻秋月之两章尤服春云之多态恭惟某官材为国瑞学有家传手敏八义亦欲吹嘘而送上眼迷五色竟难摸索于暗中不妨利吾器以俟时行即溉其根而食实斯文如女有正色安用自怜我相夫子非癯仙即腾善价某方谋下榻闻偶税郊兹勤连璧之临咸有聫珠之赠寸田耕不尽益信任忠敏之诗二季对相望诳有欧阳子之识
　　囘王计议　　　　　　　　　方秋崖
　　伏审峻陪梱议増重藩符彼敌何能为当不负圯上之学今计将安出其必吐胸中之竒愿闻一言聿宁四履盖韩愈政慙幕辩赖留侯肯辱帷筹中有尺素书敬佩烹鲤鱼之赠报之青玉案尚赓洗兵马之诗侯其勉之行胥告矣
　　囘舒计议　　　　　　　　　方秋崖
　　归去来兮乃司故府聊复尔耳又赞戎垣防如燕垒之寻喜甚鸥盟之在恭惟某官儒而韬畧语亦诗骚左手取印右手执干戈夙负儿时之志上马杀贼下马草露布适羞我辈之顔久画诺于油幢每誓清于氊帐楚氛甚恶莫先摩垒之忧汉军皆惊可后登坛之拜某怆闻边羽徯聴帷筹今我来思自笑衫青之依旧侯谁在矣未应头白之如新愿无遐心相与近虑
　　囘张制机　　　　　　　　　方秋崖
　　公车飞剡帅阃借筹人物然窃叹四郊之多垒时事如此孰为万里之长城兹得一贤重増九鼎恭惟某官以燕公大手之笔传谷城老父之书儒者乃知兵乎用能决千里之胜丈夫当为真耳岂惟记三箧之亡试尝慨披舆地之图固已熟攷华夷之势彼乌乎强吾乌乎弱战何为胜守何为坚了然胸中殆犹烛照而卜运诸掌上宁虑秋髙而马肥有伟弓旌之招式徯甲兵之洗政恐青油谭笑虽贺得贤主人然有紫禁烟花讵久稽天下士某逝言已去于思复来前度刘郎絶叹桃花之老我秋风张翰终懐莼菜之可人又将赋归去来兮之辞亦姑作居无几何之计功名付公等相期久逺之看烟水有吾庐倘遂寛闲之适愿言载色共话此心
　　囘朱制干　　　　　　　　　方秋崖
　　思鲈解去奈何主金耀之书骑鹤复来奚以赞玉垣之画独喜尉僚之君子率皆冀部之故人夙已防心叹其晤语恭惟某官辩足以折五鹿忠足以集千乌幕府翺翔信有琼花之诗债边城骚屑小迂玉笋之仙班谁言官阁之梅防老山庄之橘赖吾此客増重元戎小却盛之白玉堂闻且召矣古云乐者青油幕宁久居乎某曩搴芙蓉味同草木许身何愚而自比稷契恐贻笑大方之家同官尽俊而偏善柳刘不妨囘俗士之驾岂其久要而我遐遗
　　囘艾制干　　　　　　　　　郑雪岩
　　伏以国事以同寅最重脉络相闗古语谓先施为难气义可上胡然防此何以致斯某官毫端无尘麈尾飞屑老于学问富贵曽何足言志在功名器识是诚逺到世道寖下人才良难湓浦初罗老子之兴不薄钟山再防元戎之约愈坚絜矩必同造车黙合此是飞腾之路决于遇合之机某归兴甚浓俞音尚閟念虎骐之共二愧熊鱼之得兼图终方艰有恃无恐虽未识面已同吾夫子之门谅必知心肯为李将军之地不敏之愧有言莫酬
　　囘耿制属　　　　　　　　　李梅亭
　　重客及隍缺于逺肃髙文衔袖厚甚先施恭惟某官山立清标渊囘懿学暂试三语之掾迄无一夫之寃兹被制梱之知俯按荒城之陋某谐再觌仍拜属辞徒深巾衍之藏莫效襜褕之报
　　囘任制参　　　　　　　　方秋崖
　　伏以四郊多垒辱在吾曺万里长城莫如贤士今得识时之俊杰庶几济世之艰难伏惟某官早游羣公之间无与诸任而齿千年鹤帐饱谙世故之涛澜半夜鸡声愁絶边头之风雨未觉据鞍之老宁忘横槊之竒虽饭一盂蔬一盘何求于世然车几两马几匹共叹其贤用以礼罗望于筹幄某拜命之辱陈义甚髙无外敬正士而甘受佞人则闻之矣彼善事上官而无失名誉窃亦鄙之敢无脩容式遄胥训
　　囘许总干【月卿】　　　　　　郑雪岩
　　倾盖相逢耸聴礼乐纵横之对防珍再访又聆珠玉骈俪之竒见余亦多如公者少恭惟某官胸襟磊磊意气飘飘补河东三箧之亡口能成诵效终军长襦之弃身不辞难宜运堂上之筹尚草边头之檄闻鸡起舞非将军油幕之能淹上马赋诗有元帅钺坛之素识肯投祢刺不鄙吴门顾如所求亦何敢靳所幸投机于兔过之后莫能备数于鹗荐之初不可挽留又徒惜别尚防服子思之训愿效一言垂槖复刘龚之书愧无多赠
　　囘杜帅干　　　　　　　　　方秋崖
　　迕荆州牧不虞两易之隃入郑公乡何幸二难之识聿来鲤对素知凤毛恭惟诗赋樊川衣冠杜曲繄昔元帅大寛北顾之忧谁其内谋见谓西平之子已报氊裘之遁去夫何衰绖之斩然能事亲则能事君难移此孝可夺帅不可夺志是谓之忠礼制以终恩言有伟某不能忌器又复移家以玉渊易碧玉之环未知孰胜使朱绂共丹朱其毂老我何堪
　　囘刘抚干　　　　　　　　　李梅亭
　　先庚有命焉知贤才而举之髙甲为郎何见公等之晩也冐然剡入无以谢为恭惟某官学超人羣辞窥天巧一第直溷子政有贵于晩成屡荐不入官亦何慊于同队假以嵗月矫焉云霄某得于所闻言之不怍烛之武老矣无能为矣一力告休仲山甫举之爱莫助之万祈雪白
　　囘吴运干　　　　　　　　　郑雪岩【初发京闻照劄中为范昭文取去却为作昭文书转求西淮谢宪削合颖】
　　楚人亡弓楚人得弓弓犹在也秦王求璧秦王还璧璧何损乎结浮屠千尺之尖皆大钧一转之力莫非定分谁敢饕功伏惟某官天分甚髙旦评早着明月之珠夜光之璧其价素髙台阶之槐朝阳之桐厥产也异欧阳公在朝江右无遗士叔孙通制礼鲁国召诸生子不自言予何敢隐甫彻泰阶之聴遽囘阳谷之春失若惊得若惊若有神相出乎尔反乎尔是岂人谋某自揆何人能致此客近舍皇甫本亦何心不举仲淹乌能无愧兹闻橘枳之异地敢言桃李之吾门何以谢为但多助喜有来俪语曷当二生之虚称尚待合辞庶几三益之我有其交也道不假于言
　　囘洪运管　　　　　　　　方乌山
　　埋轮无力自叹吾衰涉笔得贤差强人意有来华问仰感盛心敬惟某官衣鉢文章箕裘轩冕风仪如许雅宜缀玉笋于班头荣进湛然顾乃搴芙蓉于木末积而不发用也必宏维计垣闗闽都之大纲而元寮号幕府之髙选吾乃有此客岂不足欤公要为何官防且升矣少赞木牛之运即荣金马之游某久矣闭关忽焉乗传揽辔而筋骸散搴帷而耳目疎全赖时贤共襄老子吾何适莫俱为座上之宾事有是非毋惜幕中之辩
　　囘吴发干　　　　　　　　郑雪岩
　　闻而知见而知自古难齐所好朝举一暮举一于今并拔其尤喜得双雕尽空凢马嗟乎人心之有异尚病于天下之无全材夷之清惠之和未许之任由也果求也艺罕进于仁非圣贤责人以难乃春秋求贤者备其纯如玉有好断金必有异焉岂茍同者某官龙川之门酷似东莱之乡好脩久矣文晏之深知肯举他人而近舍况乎苏曾之臭味适获我心之所求不约而同何勤于谢岂但蘧伯玉无独善之耻要亦臧文仲免窃位之讥尝对人言徒借君重鱼熊皆我所欲也何幸得兼蛟龙岂池中物乎行看致逺从三所与有万可觇
　　囘朱提干　　　　　　　　　方乌山
　　我行周道曩记时贤君入邻台谒称佳客有来华问仰感盛心恭惟某官六馆英游九州望士解褐袍而径出观者堵墙设绛帐以宏开俨然重席便合吟哦于红药却来采摘于云芽所谓伊人有能留于此土不有君子孰为重于本朝靡待鹗飞式观鹏运某久于耕钓忽尔轩轺叹衣锦之何荣欲埋轮而无力秦肥而视越瘠子亦何心晋用而皆楚材吾将有请匆匆野次草草椟仪
　　囘本司赵提干【与禌】　　　　　郑雪岩
　　偶兼摄周使臣之辔于我难胜不待设乌大夫之罗得公为重何忧共二已遇益三某官知达圆机才优鞭筭周询民瘼正望举尔所知灼见利源要在熟之而已幕中既有此客席上可张吾军只恐五鹗齐飞难留子驾尤喜防鱼先遗实获吾心非人能为亦天借助某未能寡过所赖辅仁幸同寅恭必有规警自今每事必访有好断金如能遗覆得中何啻获璧姑此占复莫既欲言
　　囘浙西潘提干【昉】　　　　　　郑雪岩
　　棣华楚楚已识二难车辙皇皇再逢三益自天借助易地相逢凢我同盟皆吾臭味某官一防浩气五色瑞躔礼乐纵横由绍兴而后未有此对议论剀切自寳庆以来皆所难言直者必伸偏其自反肯来赞画相观而善必多夫岂驾虚先行其言可信吾将徃矣君无弃焉某拙固无竒愚非自用多闻阙疑多见阙殆以友辅仁周爰咨诹周爰咨询虚心求隠傥得一贤之谔谔已胜多士之容容有好断金何啻获璧只恐趣九霄之步不可延留尚或为数月之淹庶防善告率尔裁报谅乎相孚
　　囘常平吴提干　　　　　　郑雪岩
　　伏以价邓名门久腾芳于椒畹造洪上幕早通籍于金闺何能増髙所欲推美敬以某官家有文献世笃忠纯耻为金张许史之流典刑不坠雅好游夏由求之问政学俱优甚惭随众游无足为君轩轾固将连茹自知有沗于拔茅苐欲添花未识可禆于制锦其为赞咏罔既敷宣
　　囘张节干　　　　　　　　郑雪岩
　　丈夫有四方之志夫岂好游吾子逺千里而来何必曰利必将教我何以谢君伏惟某官笔下澜翻胸中泉涌未应投笔捷步登坛当自明经唾手拾芥敬览四六之髙作谅匪寻常之浅才我朝设科公卿皆自此出先儒立教英俊岂肯他求貂蝉夫岂尽出兠鍪毛锥未必不胜刀劒与其临渊而羡也孰若待贾而沽诸如某既不足依初无可数杀贼奴佩金印非我头颅草麻制登玉堂无此骨相抗尘可鄙引类未能空谷闻声他乡识面喜可知也报将何其污渎辱蛟龙恐成枉访髙岗鸣鸾凤夫岂久淹归而求之有余裕矣
　　代囘新成都赵帐干【益】　　　　李梅亭
