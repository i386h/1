<!-- { "loadSidebar": true } -->
　　闻宇宙之大名如瞻乔岳抱江湖之渇梦今在下风乏绍介以为容修辞诚而求见某闻士之任重固不止独善其身儒者道髙先当知有贵于己若靡然断趾以适屦必至于防痔以求车操行既卑国家何頼虽有卷舒之际不为燥湿所移如苏文忠之违熈丰亦不茍同于元祐若刘忠肃之恶章蔡然非强附于伊川是名蜀珍可重赵鼎观公气象视古等伦兹故赋明月乌鹊之诗亟欲快景星凤皇之覩恭惟某官眼髙四海胸着千年汉相有真宜居萧曹丙吉之冠郑公所愿葢在稷契臯陶之良当炙手可热之时凛掉头不住之节长卿甫还于巴路元济已叛于蔡城神山可巢固自薄蓬莱而不即欃枪未落必欲借荆楚以同功虽卒成孺子之名然已立懦夫之志一麾而出十暑于兹囘视独对三千字之人谁肯甘顿十九年之刃万牛不能囘丘山之重四牡又复勤原隰之驰要路在前聊养韩忠献之器荣进素定何必王文正之门然海内所以属望于公葢天下尚有可为之事幸昌其志以济斯民惟功名当久逺之看则富贵乃绪余之事如某者居贫甚肆从仕难任失汗漫九垓之期分甘控地遂侏儒一囊之俸岂必钻天乃逺随黄鹄之梯葢愿事碧鸡之使虽神索于大巫之侧当气苏于君子之前嗟逺道胡为来哉幸将在此居是邦事其贤者倘或许之
　　上杨诚斋　　　　　　　　杨茨野
　　生于泗水尚未得夫子之门仰若泰山久欲造韩公之室苐自顾学焉而未竟虽愿拜长者而无从念一代之数人今惟此老纷四方之多慕况在是邦敬三沐以来前恨半生之已后恭惟某官惟古之好以道而鸣紫岩之法衣源源诚学振庐陵之遗响续续文盟顷居于朝独行其志刚直自许葢舜云禹云而皆然公正无私纵洛党川党而不入屡逼云霄而遽下径寻泉石以归休故名满八区而人愈尊才髙一世而众不忌泛观近事有感前修出处固殊孰能忘东山之兴去就稍易未免污西风之尘谁欤挂冠若此完璧但使金章玉句之妙脍炙古今自探干端坤倪之微緜络天地是岂容儿辈之觉姑且遂老子之闲然而寳阁宠加锋车促召繄造物之不舍顾吾道之何如为我强起无或惮勤竟力辞于明诏惟有早退可以全节已久誓于此心岂葵藿不倾于大阳抑黄花自香于秋晚拂扶桑而折若木共看日景之舒长薄蓬莱而羞昆仑聊作地仙之萧散伏念某头颅如许心志可知虽四下二中亦欲修后山瓣香之供而寸长尺短何由备东坡铺席之装有劳梦寐于十年未吐胸懐之半语兹叨末第实窃余波当修贽谢乡先生之初辄执屦从门弟子之役自怜小草之逺志曷试洪钟之微撞傥幸从容谓有如子之爱我何敢觊望或甚于士之求公拳拳所陈亹亹莫既
　　见赵茶马【彦绾　全篇用茶马事】李梅亭
　　访火井于临卭偶逃水厄望星槎于仙汉行拜月题慰江湖渇梦之深瞻原隰华镳之沃伏念某地寒而根浅年运而骨髙斟酌胸中固欠可人之风味局促辕下粗知范我之驰驱与其包裹供权幸之钻不若蹭蹬任风尘之老况乏挥毫之百斛固应病颡之十年懒问蓬莱羣仙之司遂叱卭徕九折之驭其甘如荠岂必众尝言刈其蒌愿为君御恭惟某官云龙气局天骥风标架屋桃源三椀浇五千之卷乘轺僰道一雄将十万之雌却笑前丁后蔡之笼加安得超范轩栾之缴绕加臭味而厚賔客漫令防兎褐之功画骨相而遗毛皮谅必察骊黄之外如某者不持圭璧未洗袴袍特窘城南晏食之谋遂入冀北暮取之数味已输于第一价敢望于倍三草茶无赖空有名敢妄希于湔祓塞马未必不为福或可备于走趋
　　谒杨诚斋　　　　　　　　黄竹坡
　　纪天下之逹尊今孰先于耆旧备邻封之小吏将求望于声光引舟小次于郊圻载贽庸趋于宾榻或者片言之宠慰此半生之勤恭惟某官道主齐盟文正印舞两而逺驾欲掲商以厉周褊余子而不为可蠛唐而蠓汉俨清班而玉立载华问以川流有如德业之尊不数践之盛议论所到孰为君子孰为小人表里无瑕不负天子不负所学凛然进退之节光于熈洽之朝避富贵于急流续明哲之余响昔东坡慕香山之老终莫遂于初心欧公归颍水之滨动毎懐于故国未有壮年辞名位之宠独以盛德耀乡闾之间寄花竹之迷藏卷波澜于篇什天相名德诸福毕来人无间言百年几见虽国中万钟之赋禄初无欲富之心然天上二老之须人谅有思贤之诏某门闾晚出蓬藋卑飞结髪读书愚而信甚折腰为米贫则谋踈将祗服于觕官乃经从于仙隐仰泰山北斗之誉方求登吏部之门赋雪车氷柱之诗敢望出玉川之右

　　翰苑新书续集卷二十八
<子部,类书类,翰苑新书>
　　钦定四库全书
　　翰新书续集卷二十九
　　谢荐举类【干求附】
　　谢聂侍郎荐举状　　　　　戴象麓
　　荐状云【力学奋身能官得誉公勤以助其长剖决以得其平】
　　伏以二年岩邑分甘梅隐之凄凉一秩公车言重荷囊之论荐荣甚初官之破白恍如再第之取青方目惊一鹗之书复手捧双螭之翰椿松为之动色桃李自此生辉扪心知归稽首以谢窃以向阳之木毎易于为春郁涧之松最难于见日地势之逺近既判人情之取舍亦然故迹不在阁下之庭虽昌黎未免于疑信而言必近堂上之听斯騣蔑获预于提撕矧荐举之选甚艰而职令之员尤狭因循近日奔竞成风下之人急于求故惟任私情而不恤于公论上之人艰于应故止及近地而无暇于逺方乃若破去拘挛之见而一付以公务求质实之才而不遗乎逺此则寒畯中千百幸也其在当路不一二见之如某者﨑岖半生侥幸一第窃禄以迎侍亲老菽水亦甘洁已而佩服官箴蘖氷自厉故处身数百里外常凛然如临大府之前虽守官一二年间欲自此以行平生之志祗自谨于修饬初不求于闻知敢期王公大人于采访之中独取小官下吏于疎逺之地古道自任今人所难细观华路之褒实倍它人之伦等举词多两句而止今则二十字特书而最荣常例以照牒为先兹焉合一通奏状而俱发似此眷遇异乎寻常誓当终身敬事斯语佩力学奋身之训则他日当无负于所学诵能官得誉之言则异时在无旷于厥官政欲助其长则思匪懈于公勤事欲得其平则愿益精于剖决恪守四知之戒备殚千虑之愚庶弗辜推毂之恩或可为啣环之地兹葢伏遇某官清朝元老正学宗师东省西枢参赞经纶之寄重出藩入从论思抚字之功全既出为天子拯此方沟壑之民必预比人才为异日钧陶之用遂令嵬琐亦预选抡某敢不勉奋孤踪力坚晚节持一念不欺之学为异时永誓之图自顾何人既辱玷山公之启当思许国谨毋荒陆氏之庄过此以还未知所措
　　谢制使陈侍郎陞陟状　　　　戴象麓
　　位穹势邈制垣天上之森严地逺人微荐墨云边之蜚堕出于梦所不到恍然惊而且疑况时当疆场多事之秋乃逺念弩矢一介之吏遭际如此报称谓何窃以从臣司荐举之权者至不轻小吏防特达之知者真罕见人情昵亲近而略踈逺月先得于近水之楼台世道重权要而薄孤寒春少到于穷隂之山谷流俗靡靡皆是公道寥寥可知若夫识见度越于寻常之中慷慨脱略于绳墨之外以志气精神相感召以勲名事业相激昻旷然大造之公心不以地之逺近而隔絶屹然泰山之定力不以势之冷热而转移此则前辈收拾人才之宏模真是寒士遭逢知己之竒防伏念某秉刀力小补葺艺穷九年邑债之忧煎头惊半白三叹人生之遇合眼孰囘青仰防荷槖之垂怜俯念荜门之无援秋风万里首吹健鹗之横空春日载阳复许迁莺之出谷自顾么微之迹何当陟举之章防技已穷于通敏老成而何有驽材垂惫恐更歴繁难而莫堪此何足齿于师门而乃辱书于荐牍母子相对语以感泣公侯信有时而遭逢兹葢伏遇某官声满华夷功在宗社文足经天武足纬地国尔忘家公尔忘私枢宻累辞前辈一温公而已尚书五逊今代独先生而髙以此见有志于事业而无心于功名然且不恃已之髙明而取人之朴直遂令二千里之小吏亦叨十六字之华褒某敢不洁已官箴铭膺师训葢立身莫重于立名节惟报国乃所以报已知无左右为先容独我公素知其孤直曰先后有御侮誓此身永效于驱驰摧谢弥深铭感罔既
　　谢陈提刑【垲】举员　　　　　　戴象麓
　　台路荐人褒语重千钧之力邑僚叨命举员收双璧之珍愧百无于寸能忽一举而两得事逾分外声溢情涯窃以士沉选调者甚多法限荐员而凡五平原之鹗止于一昔人犹以为竒都尉之鸱中其双兹事真为希有信王公大人一言之重实门生下吏终身之占如某者所托地寒其禀天拙淟涊百僚之底尘埃一命之余三年兵火之忧煎头惊半白孤宦选坑之汩没眼孰囘青岂期穷途尚有生意仅四书于下考已双减于选官初破天荒固大府吹之力终为地道实上台成就之功自今乐马经一顾之余顿觉乔鳬去九霄而近若兹荣幸岂偶遭逢兹葢伏遇某官前辈盛心斯民元气兼爱而及所弗爱以中也养其不中凡属生成不使一物失所至于选举尤恐寸长或遗不求识面而荐贤惟务得人而助国遂令庸琐亦预陶镕某敢不稽首师门皈心化冶葢立身莫重于立名节不负国斯能不负己知耿耿此心皦皦如日鹏图尚逺扶摇方半于云程虎画未成防画全资于化笔染濡字短归向情深
　　谢本军王太守陞陟状　　　　戴象麓
　　学制非长政自笑割鸡之拙陟明无取忽误防荐鹗之褒百拜受恩万分知感窃惟朝廷选官之目非一士夫进身之阶凡三入仕则希求三削之闗陞经任则侥觊五员之京剡迨至选坑之甫脱又图陟状以求陞人心固似乎得陇望蜀之无厌格法实攷其积日累月之所受茍或舍于兹路则欲进而无阶奈当路能自任公道者希而寒士毎有沉下僚之叹齿骎骎其将暮志怅怅以畴依仓庚载鸣岂不欲出于幽谷迁于乔木骐骥垂老谁肯为防之泥涂引之康庄自谓此身空负余年不图晚景复有生意伏念某负乗力小补葺技穷几年落脚于盗区头惊半雪一旦脱身于选海梦若登天退而自揣蔑然得此不啻足矣方幸窃照临之庇何敢求陞陟之荣况碌碌之才亡竒而闷闷之政何取书痴无济于用岂知以儒饰吏之方才具且非所长安有除盗抚民之效误辱师门之过听发为荐牍之华褒夜璧明珠恍从天下寒荄冻甲便觉春囘遭际信有其时铭佩敢忘所自兹葢伏遇某官斯文柱石公道权衡下车虽切于爱民推毂尤先于防士官吏惟考其职任之修否左右不容于人言之毁誉荐人必祷于天仰见无容私之意发剡且涓以日欲为保终吉之图此前辈博大之盛心真后学遭逢之至幸遂令庸缪亦忝奬提某敢不佩服官箴盘铭师训念立身莫重于立名节惟报国乃所以报已知一表吹何幸预祢生之荐终身厉其敢荒陆氏之庄
　　谢彭守举陞擢【一剡举三人预其第一】　　戴象麓
