<!-- { "loadSidebar": true } -->
　　代囘西外赵知宗　　　　　　李梅亭
　　疏诏东平展亲西外王曰叔父立爱始于家邦汝作秩宗受祉施于孙子棣华韡韡瓜瓞绵绵恭惟某官大雅不羣为善最乐箴规磨琢蹈卫武之流风忠义轮囷粲刘向之封事庸专纠合之任助成睦族之仁周之宗盟谁若滕侯之长唐之宰相岂遗徳裕之贤某侧聴涣未遑旅贺召伯分治谅信如麟趾之诗长卿倦游愧莫续园之赋
　　代囘西外赵知宗　　　　　　李梅亭
　　小宰立班愧星辰之曳履大宗维翰贻月露之连编虽过乎情良感此意恭惟某官忱恂有守信厚不浮主天揖同姓之聨肃然纠合尽日宣三徳之敬莫不浚明虽云为善之居家尤乐推贤而报国有华新渥猥及陈人某司臬亡庸共工甚沗虎拜稽首愿观蕃锡之荣龙作纳言已惧旷官之辱

　　翰苑新书续集卷十四
<子部,类书类,翰苑新书>
　　钦定四库全书
　　翰新书续集卷十五
　　京尹类　附留守类
　　贺赵京尹　　　　　　　　　王臞轩
　　羽仪卿士弹压帝城人望翕然知尹京之有赵上心简在果弄印以授尧辇毂肃清绅緌交贺某官学精六典名冠两科文章太白老之瑰竒气节朱虚侯之耿介早登华贯屡献皂囊肘后有医国方舌厎作氷人语不能枉尺为清要地而少畱甘请一麾指潇洒亭而径去随上辅畿之最入陞台佐之华振领挈裘纠正列曹之淑慝调胹助鼎习为宰相之经纶新天子居然器之先宁皇留以遗我眷王畿之千里畀帅阃之十连少尹旧游囘首平分于风月神京新领致身已逼于云霄行将摄鴈鹜之玩而以威绳狐鼠之奸而以法寛一分之民力散八郡之阳和箫鼓行春驩迓碧油之元帅钧衡虚左伫看緑鬓之中书伏念某浅学得皮赤穷到骨初筮经行于湘水聊尔栖身至今怅望于衡云不堪囘首十二载未书于三考两千里来効于微官直道事人安敢肆幕中之辩刚肠嫉吏不能依纸尾之书幸曽出元枢之门墙犹未入羣憸之陷穽敢期机防获事仁贤受容受察之方新一喜一惧之交集切倾心于教诲更借力于提撕谁为之先倘少异众人之待当忠于主其忍效妾妇之容
　　贺戸侍袁京尹　　　　　　　王臞轩
　　申命地官正名法从审国家之大计独任剸裁因都会之奥区増严弹压甫涣先皇之雨露亟开圣代之风云两禁驩荣三辅燕喜某官神几而杰识风裁以威仪不动如山法古大臣之魁垒至明似镜烛今天下之隠忧推京兆之无双总扈农之至剧不移尹正竟贰民曺莫窥泛应之竒爰被真除之宠窃观前代间得真材将大用以成格天之功必歴试而观医国之手惟拨烦暇豫有无不治之规模则康济恢洪皆可与权之事业是以经纶宰相不于章句书生故元和之崔由戸侍而登天圣之刘自开封以拜然特一器匪兼二难惟公萃省府以并为其事葢古今之罕俪问三司则使副之职兼举言十国则豪强之风自衰光前絶后之勲缓笑微吟之日渡江能几明弼可占贤君方需于贤臣圣主留遗于圣子攀鳞附翼俨为天縡之储作雨济川伫副岩瞻之祝某微踪并塞频嵗驱轺刍与牧以奚劳匠负丞而有擢俯慙吏鞅曷造廷绅良由托万间以镇凌雨之揺吹六律以鼓潜阳之动自传命綍如擢心旌知公望之皆归卜畴庸而预喜崧岳之函万象或免伶俜泰阶之正六符终依造化
　　贺戸侍袁京尹　　　　　　王臞轩
　　民曺奏最卿贰为真经赋独裁裕三司之大计神京仍领宁十国之奥区庙朝一倚于论思省赋两优于烦剧师言交畅天宠又新某官以岩廊之材恢山岳之望抽闗启钥防融千古之经纶挈领提纲神妙百为之操纵用明以恕济正于权通礼乐之渊微赞谋谟之宥密范围羣玉犀利五兵推京兆之无双总扈农而有要不移尹正就亚司徒欲酬甚伟之功姑拜真除之渥盖纵横泛应事几者难为智而雍容坐镇雅俗者易为贤夫孰无堂上之书鲜或中经首之防惟批却导窽之际游刅发硎则临机制变之秋决河注海所以断大疑立大务必非取常士用常谋仰窥责实之规摹预卜济时之勋业周流罔滞安静不移内如千之转圜外若百雉之按堵一洗清谈废事之尽革叔世好名之风聴履上星辰不能以寸济旱作霖雨惟乃之休某樗栎无庸节麾久寄猥玷匠丞之权又升计指之将良由托万间而庇旁风鸣六律以温寒谷其如技竭不胜务殷虽故步之可寻岂后艰之必济瞻云霄望河汉倘终覆露之私贯嵗月傲氷霜誓守坚凝之操
　　贺赵尚书再留京尹　　　　方乌山
　　辍临边阃留卫神臯盖京师诸夏之本根所宜先固而公族王室之枝叶当务亲承故荐屈于尹厘以内资于经理青氊复旧紫槖増荣某官振振之英温温其徳言语妙天下机轴一家风采动朝端羽仪百辟气吞八九云梦腹有数万甲兵惟冕旒独厚于眷知故辇毂夙资于弹压方其始至已知游刅之有余比及重来尤觉轻车之就熟惠极羽鳞之及奸无毫髪之容清不可干宁免求全之毁久而自定益彰难掩之名况当规恢大业之秋可乏经济中原之手果异数徃控上流然大臣不可暑行未容逺役知淮阳徒得君重孰与内轻因存司雨露之边而聴履星辰之上驩传三辅岂惟竹马之争迎职复司空谓承明之三入展儒者已试之效佐君王内治之规国本一强皇威自逺夷吾在江左今复奚忧萧何镇闗中终观能用某谫焉故吏凄其冷官昔一见遽违有负千里投公之意今已暌再遇岂无三语为掾之阶信幸防之自天知命通之有日趋承方快自贺良多广厦万间喜复湖上鱼之防丹砂九转乞成鼎边鸡犬之仙
　　通袁京尹【韶】　　　　　　　　王臞轩
　　昕廷对策滥陪玉笋之门生畿甸効官复玷红莲之幕府三薫子墨百拜帅籖恭惟某官一代宗师四海硕德挺身任重六鳌背上之擎山定力镇浮万马羣中而驻足自佐京国至位文昌华途清要者几何英辙周旋之殆遍赞筹台佐异时相业之胚胎瑑美仙源一代帝坟之润色容与功名之防更阅理义之多逺畧济时振起过江诸贤之弱精忠许国对越在天列圣之灵尹正神京荣跻班使东南之力竭矣帑藏焦熬西北之事纷然符移旁午戚畹贵臣之盘据豪民巨姓之根连得地大而虽可囘旋去天近而尤难展布今之君子悠悠画饼之空谈付以事机徃徃蜡鞭之无用任国重寄如公几人当纷纭澒洞之冲每闲暇笑谈而办辇毂之下必先弹压与列郡殊钱谷之问不至庙堂有地官在如闻访落欲即登庸若刘沆在天圣初自尹而入为相然张敞为京兆最继后者难其人屈壮猷旬月之间积苍生霖雨之望世道隘甚人物然首揆久虚行看黄麻之宣布修名不朽要垂汗竹之芬芳伏念某殖学代耕卖文为活比奉槐枫之对空臆尽言不知草茅之疎转喉触讳向非借九鼎之力当不止三筹之输副本既不上于中书贱刺亦羞通于知己及星沙之赞画俄风木之衔忧年逾四十以无闻于顔有腼禄纵三千而弗及此怅何穷人怜十载之栖迟天畀一朝之遭遇低头入幕教条必惟命之恭触事面墙宦学赖得师之益寛为程而督责大出力以提撕庶几遗簪堕履之微或有大吕黄钟之重横寳在道敢祈袁相国之知倒屣出门自贺王仲宣之遇
　　留守类
　　贺陈丞相判建康　　　　　　杨诚斋
　　畴咨上宰居守陪京一相揭日月之光俯江淮而下烛万乗分旌旗之半俾夷夏之耸观某官至学潜天孤忠贯日惟其凝然之风度歴万变而不揺是以坐之于庙堂则四海之自治岂时变之难合乃身退而愈髙赤舄来朝俨二童而及马苍生相贺幸两鬓之未霜方倚訏谟之深以输旦夕之弼如其留钥毋易耆英保厘东郊如毕公卧防北门如裴度暂大金陵之纛即青王氏之氊某违离门墙荏苒嵗月不自意其末路得再见于清华
　　贺张魏公判建康　　　　　　杨诚斋
　　制诏旧徳藩宣陪京留丞相于闗中深托本根之重用真儒于天下大新朝野之瞻某官学术咸三道原贯一得仁者之静应羣动而不穷叅化育之诚聴万物之自遂补天而莫见其妙洗日而不言其功顾德裕何负于敏中乃元稹自憎于裴度忧以王室居江湖而未忘乐乎韦编言洙泗而无间人仰傅岩之雨天开衡岳之云帝予右之已恨不早公其来上勿徐其驱姑烦东土之保厘暂倚北门之卧防干旋坤转方用夏以变夷风辉日舒要整军而经武仰惟勲德之元老素定国家之逺谋诸将震于威名百蛮问其容貌正赖指纵迄成扫清安石其如苍生何已快老成之起司马复相中国矣伫观书赞之新某自负荒凉恭承覆载丈席之侍玉振每得而闻尺书之论金縢今近乎防
　　太守类
　　贺平江赵守　　　　　　　洪平斋
　　恭审课最周藩班升晓阁奎躔新度视文昌公座之尊磐石旧封増扶风三辅之重旄倪欢抃麾帜精明恭惟某官行整而气醇材周而学防九霄玉露抗仙掌于建章柏梁之间万里银潢泛灵槎于黄河昆仑之表天不虚生于龙种人皆想见于麟仪洗京洛之缁尘访江湖之竒观为民司命与国分忧庆朔堂前细转春风之有脚滕王阁下横陈秋水之无波上方深思肺腑之臣公乃近牧股肱之郡势强宗翰福及王畿趣下诏以召叅争遮途而借冦爰进璧天球之直又为清香画防之留昔者房乔首冠瀛洲十八人之选今焉黄覇独髙颖川二千石之功有开入相之基即鬯致君之业某埋头尘驾寄命恩闳顷尝曳裾于天府之游辱赐推毂于公车之辟奈迫倚门之望徒厪飞骑之追朅来东楚之平反耸聴西清之显耀起而舞手知所属心月朗虎丘临照何分于疆界氷寒燕谷生成早转于陶钧倘借余波终归大庇
　　贺真州洪守　　　　　　　　刘后村
　　伏审申锡玺书荣分符竹迎銮置郡旧称江左之雄藩当宁选侯暂屈朝中之名胜甫先声之入境已和气之满城矧肆走趋敢稽迎某官风规髙洁宇量崇深蹈名义之大闲袭文章之正印忠宣仗节何慙归汉之苏卿文惠秉钧不减过江之王导玉带枢臣之硕画金莲翰长之雄词亶惟明公克肖先烈顷陪髦士鹭振振以于飞既览德辉凤缥缥而髙逝敛青云之逸步寻緑野之旧游防在廷渇见于严徐而中禁叹无于颇牧亟颁一札趣建两轓庙论忧边方急防秋之计家传许国宁为择地之谋乃眷吾州号为重镇虽长江天堑夸汹涌之波涛然数处风寒合绸缪于戸牖谅规模之素定使精采之一新泽中之鸿鴈奠居帐下之貔貅禀令前旌所指乐哉皂葢之行春左辖久虚行矣青氊之复旧某读书虽苦涉事至迂耕汾曲之田可支饘粥遮长安之日误弃钓竿本深入于闽中忽逺移于塞上倦游已久念自放于一丘泥古不通了莫谙于三尺窃承开府预恐旷官倘尚寛震慴之威庶获举平反之职哀矜勿喜盖其少小之所闻深刻寡恩谅亦君侯之不喜
　　贺池州焦守　　　　　　　　郑雪岩
　　伏以君辞天陛剖竹齐安我徃日畿乗轺浙水虽似燕鸿之相避讵容鱼鲤之未将同年得无情乎交隣胡可废也恭惟某官为廷唱首本儒者流授一编书才优王佐学万人敌气压将家出入禁闼之中拱揖冕旒之侧密承师锡昭布外庸壮长江之波涛谁思饮马宣朝廷之徳化旁及离鸿直追令公威名岂羡营平军册某同登龙虎榜久别鹓鹭行觌面莫疎知心已久聊慿尺楮少将末路之敬恭行造双旌共话当年之涂抹望风増喜有语莫殚
　　贺瑞州游守【孝严】　　　　　　辛鄂州
