<!-- { "loadSidebar": true } -->
　　锡之旄钺寄以藩垣天子惠顾全闽肆辍西清近臣之贵元戎肇开幕府聿新南郊逺服之瞻麾帜精明鼓角讙亮某官清明庄栗博大魁闳接河汾夫子之传未殊源派攷防稽先贤之传可嗣风流早以材大夫而为真御史晁生有志欲复井田之遗孟子陈言首明经界之畧恩被玺书之一札泽流寳婺之万年孔门惟有冉求可使治赋唐世独称行俭名曰知人亦既兼擅其能谓当亟付以政三山非它镇比系国重轻九重俾我公行问民疴痒观临遣光华之特盛盖寻常牧守之所无淑旂绥章式重韩侯之锡精金古器庸贲竒章之贤倚颁一日之寛条立召八州之和气赤子潢池之盗方幸晏宁黄头辑濯之师久稽整饬狐兔虽定于狡穴鲸鲵时掉于惊波要当无事之时豫戒不虞之备澄清一道皆犹枕席上之安张皇六师更赖帷幄中之画某頽然暮景来此旧邦属政苛猛虎之余有泽竭无鱼之叹吏称其职民安其业自愧未能实告于府情信于州方将有待仰帅牙之俶建与儿齿以均欢公其肯效越人安视秦人之瘠我亦自同晋国愿分楚国之波
　　通福建安抚李尚书【人同】　　　方壶山
　　笋班聴履尝亲槖座之光枌部搴帷密倚帅垣之重行驱车而于役谨削牍以通名恭惟某官四海耆英両朝魁彦中年突起兀北面之老苍晚节后雕炯西邉之太白自更化瑟径上言坡众骛成羣立万年而不动羣喑已痼耸一凤之孤鸣考其为谏官为御史以来略无结宰相结人主之意晦叔虽介甫所厚安可嘱以私淳夫受温公之知岂不言其过柏操凛然而不改荷囊舍我以安归人方期文靖之登庸朝已惮忠定之严整竟由迩缀出牧价藩俄勤宣室之思亟促曺装之入顾辈流已少宁复着笔砚其间况风景渐殊不忍见山河之异萧然凂视于黄阁归哉聊拥于碧幢睠言闽都古号防府弓刀鞾袴有华属郡之仪钟鼓园林常沾清时之乐抚兹雅俗展也元戎仰惟今皇最倚黄发典刑之训有如执事所谓白首魁垒之臣道行孰能止之时来恐不免耳靡须席暖即聴衮归某无梦鹓行已盟鸥社某丘某水某树乐方适于山中我任我辇我车命忽来于天上循墙不获叱驭敢稽念荃蕙不芳向自植者犹浅而薜茘防耻今一出之何轻幸逢开府之新倘念承欢之旧周原六辔遣以礼负愧皇华卫公八秩相于朝请赋緑竹中丹所蕴副墨难殚
　　通招捕安抚陈待制【子华】　　　郑雪巗
　　十连开府载倚真儒半水脩文聿新旧俗九霄纶綍一道仪刑威徳逺加精采特异窃谓有大识见则有大力量有大议论则有大功名先零之服预决于金城上图之时淮蔡之清不在于雪夜衔枚之际先定其胜如照烛辨白黑不蹶其趋如轻车驾平夷信驰骛抢攘非时贤所能而济艰难乃哲人之事天开圣化岳生钜公虽当太平极治之时不无外夷小盗之警得一郑公而辽戎无虑有一文正而元昊何虞平益乱而整暇有余缚吴冦而声色不动干将莫犯盘砥愈坚是为客邪消弭之方无损夀禄延长之脉此全才出于斯世而百年可数者几人肯使前修独专盛美恭惟某官闗天地之运为廊庙之竒北山家学首传性命文章之理一贯东嘉水心髙弟德行政事之科两优总角结交无非老苍同时并游不敢侪伍识者已期武侯于髙卧见者咸喜夷吾而无忧始居乌幕以前筹动无遗策退处周行而入告进有嘉谋只见谔谔尽言岂觊容容后福纵逍遥空谷之徃亦眷恋丹阙之深移孝为忠鞠躬尽力节履险而后见机识时而可投敬观前后表出师所陈何止治安策太息而已非剀切囘天之甚力将舒徐救溺以徒劳帝为増屯公能作气效收掌上敌在目中空其穴巢矢之京观方三路警闻于司寇俱未忘宵旰之思惟七闽功书于太常宜特被褒嘉之诏事豫则立言无不酬展也大成卓乎逺见愤兹余蠢偃然逋诛又移建水之旌麾来领洪都之斧钺通班紫槖聊重建坛到眼珠不妨缓带戢止残暴殄戮邪决非小小规模自是挺挺风烈先声丕赫逆酋请降征西比行玺书随下居东非久衮舄还归要令四海之永清奚但十州之嘉靖某幼而孤苦壮也辛勤恨不得诸老先生之宗空形梦见幸窃聴宿儒名师之诲稍悟指归顷尝一得于公闱防録片长于优等心铭深感口诵弗违半生仰慕于龙门昔无阶而披雾三载讫辞于氊席今有路以依云顾荆棘险阻之备尝而俎豆战阵之兼问鹗正飞而误送鸟已倦而知还欲和荒屋苍苔之诗宁起映水红蕖之想徘徊需代进退懐疑如不可辞尚托刺史二天之庇或从其便即趋夫子数之墙立义精专陈词肤浅

　　翰新书续集卷十一
<子部,类书类,翰苑新书>
　　钦定四库全书
　　翰新书续集卷十二
　　总领类
　　贺吴縂侍　　　　　　　　方秋崖
　　伏审虎节建台符眡籀大小冯之相代岂惟图盛事于衣冠东西总之迭为兹用分顾忧于旒扆有美江山之第一共嘉国士之无双波神胥舞于鹢舟春气肇开于鹊印歌謡载道想续劖常棣之碑香火满城当对写凌烟之像斯民乐只于帝念哉某朋友同伦兄弟异姓愿言思伯访戴之兴勃然岂无他人依刘之志遂矣式徯锵琼之佩晤言浮玉之山追数平生莫逾此喜
　　贺吴总侍　　　　　　　　方秋崖
　　恭审进班东壁仍镇南徐吴如大夫者几人慨其叹矣楚与足下有旧故维日望之纷然骑竹之儿童贺此憩棠之父老恭惟抱经济之具负魁磊之声使吾君使吾民举之三代难为兄难为弟时则两苏久腾铁瓮之謡才上玉阶之奏髙论轗轲吾何慊于此哉人言转移乃今知其忠耳岂但青氊之复遄膺丹扆之思某嘉与缙绅诵言纶綍邦人迎拜喜郭细侯之再来边吏讙传岂司马公之未相久矣扼腕少焉论心
　　贺杨縂领　　　　　　　　　李梅亭
　　升贤九列总赋两川无逾老成久望甲寅之报厥有成命足寛庚癸之忧除目一传满口交庆某官资且毅器博而周解十二牛而有余才固髙于一世繋千驷马而弗视气亦盖于诸公天使之为入蜀之星人以此卜擒酋之月知彼知己汉中方务于养民擒贼擒王许下几为之避地徒縁食乏遂致师还皇欲我公身任此事爰峻上卿之拜俾专计相之权金掌月升光无不烛玉闗夜闭守或有余聊寛西顾之忧即聴东归之命某耸闻出綍窃喜得舆敢问迟之迟长恐遭羣吠之怪可以速则速幸即遄四牡之驱
　　贺梁总领　　　　　　　　　郑雪岩
　　奏课饷台疏荣召节外府辍九卿之班列既壮边声中书斡万化之本原晋裨国论仰窥睿旨厥有闳謩盖以儒者谈兵深戒乎尝试古人料敌必觇其密微方百年彼运之积衰而四海人心之咸奋武夫抵鸣劒之掌儒生冲怒髪之冠威可逺加莫不引领而望矣兵难遥度愿借前箸以筹之争自竭于腹心迄未得其要领浅谋者既龌龊而不足聴大言者又漫漶而适为夸上既厌之慨老成之长虑天其或者开景运之中兴某官魁闳卓荦之才冲逺博硕之器雄名籍甚羞昆崘薄蓬莱重德岿然载华岳振河海乗传皇华之隰飞蒭细柳之营自江输淮以达京师钱流地上聚米为谷以陈形势敌在目中凢其鸱张奔突鸷悍之形狼子野心狙诈之状与夫斥堠控扼之险要糗粮储峙之赢虚皆笏画鞭筭之余如烛照数计之熟严助奉三年之计最入奏甘泉柳浑知万里之戎情宜在吾禁以按歴封陲之成算为从容帷幄之运筹堂上有竒兵赞庙谟而决庙胜海内想风采繇宰椽而登宰司某兀坐冷曹耸聆温诏月明乌绕未知何枝之可依霜凛钟鸣窃効同声之相应
　　贺淮西赵总卿　　　　　　洪平斋
　　恭审疏荣中禁总饷外台卿月独升光动九农之扈使星转曜欢腾万灶之屯纶綍一颁荐绅交庆恭惟某官至刚以直大雅不羣赤手而搏蛟螭其才不可及矣壮志之骑鸿鹄虽老未尝衰焉居然出入之具宜投之烦剧而不乱眷深帝扆名重宗磐属西北兵端之既开而东南民力之易竭还定虽勤于鸿防转输莫给于貔貅张頥可忧束手无策非得当今之刘晏安能追古之酂侯上深叹于才难弄印久矣公不辞于重任披襟当之晋升九躐之华益耸百城之望游刅运解牛之志着鞭策流马之功强兵富国之图小烦供亿致主泽民之业即罄论思某自嗟久堕于吏尘犹记旧聮于朝绩耸闻除目倍切忻悰千里相望有春树暮云之想万间可托何震风凌雨之虞
　　贺黄运使除总领　　　　　　李梅亭
　　内跻郎省外总饷台西宾出幙之十年遂专主席东漕下车之三月尽总赋舆人歆锡命之蕃上恨用公之晚某官器资凝逺业履端温言行夙择乎中庸名实久孚于上下顷嵗红巾之变折冲白刅之间数进忠规刈葵惟恐其放手纵无恩泽徙薪岂下于焦头共推江夏之无双再试颍川之第一维驹维骐维骆暂纡苞栩之飞如熊如罴如貔孰饱樵苏之爨帝咨众望佥曰公宜王人下视于诸侯有严天节郎官上应于列宿肯歴土山政令先庚而已孚军民旁午以相贺田里愁恨叹息久矣周知财货本末源流尤皆宿讲皮不存则毛将安傅唇既亡则齿得无寒欲兵食兼足之沛然在制阃同心而已尔既无间秦越之肥瘠何难图韩范之功名某百无一能亿或屡中顷进总领甚称之语盖在咨诹周爰之初兹聆除目之颁岂胜顿足之喜惟荣之嵗租无五千斛而使所月解近七万缗昨赖管煎抱卖之赢用补大科带补之欠近困井迁之后难施箕敛之苛在小郡官兵既多空膓而大司符移尚理虚额巧但施于有麫穷莫甚于无锥与物为春望公如嵗今夕饮者恩明日按者法正赖故人观察急于赋刺史私于民愿哀老子
　　上宋总领　　　　　　　　　刘后村
　　峙粮京口隃瞻郎宿之髙窃廪边头骤出使天之下前此苐勤于恭梓今焉偶迫于及瓜敢饬讷词僭干严分某官髙明而密察峻整而疎通家擅雄词固已统而行世门多隂徳是宜贵显之有人自垂髫负秀颖之名未弱冠陈治安之策小却而纡黄绶一鼓而俘緑林幕辩风生决滞牍于红莲之府琴鸣昼静访断碑于黄木之湾人方望阙而来公又监州而去亦既老其才业矧兹磨以嵗时鹭翿来仪誉出汉廷之右鱼符作牧政如严濑之清值朝更圜法之初而吏奉新书之峻方胶胶扰扰价莫售于国中乃暴暴源源钱独流于地上盖有功之懋赏岂何自以为郎惟六飞驻吴防以来而万灶宿徐方之戍虽酒可饮兵可用几侔西北之精然戈载戢弓载櫜坐竭东南之力自昔难于肤使乃今得此通儒逆知财货之低昻洞了簿书之縁絶盖心平气定常龙见而雷声故事至物来若卜而烛照少待柳营之饱即趋荷禁之清某承学无闻縁恩入仕头颅如许合耕负郭之田园身世孑然誓守先人之丘墓笑覔官之聊尔使折狱以何堪戍减两期路行万里已难追于塞马又几厄于渊鱼饥阻耒阳酒炙谁存于杜老行吟楚泽衣冠略似于屈原未定心魂来趋官次敢恃枌榆之故趣趋竿牍之恭所务期防簿书窃自悲其冗贱无乃隣里乡党或少借于声光
　　通胡总卿　　　　　　　　　周山房
