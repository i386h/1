<!-- { "loadSidebar": true } -->
　　翰苑新书续集卷十
　　钦定四库全书
　　翰苑新书续集卷十一
　　经畧类
　　贺广西胡经畧除待制　　　真西山
　　新朝涣号次对升华千载风云荣事权于桂管九天雨露进班序于松堦纪先皇方面之臣仪光庙图书之府钺幢増重岭海均懽恭惟某官百年砥柱之家三相栋梁之产周流事物曽无错节盘根并济恩威自是轻裘缓带隂清棠部爱满桃源敛江湖之激浊清为水镜之旌妍别丑流连钟阜馈饷金城上卿之调度舂容边锁之风寒严密畀二十四州之广袤襟制百蛮极数千万里之茫洋琛航九贡镇以无事熈然不惊寻丹洞之胜游燕黄庭之内景兹者龙飞南面鲲化北溟风行诞布于十行山立遥登于两禁伟先朝之忠简立大节于艰难宗庙社稷黙焉有扶天地神明临之在上遐迩动色阜陵念功报之未见其涯留以克昌厥后仲兮驲召聴履上星伯也阃分簪笔持槖常棣相映汗青有光思魏征则用魏謩宁论今古竒韩愈当先韩防岂但文章况元祐已新初年则长公宜大宗伯何妨夹辅矧曰同朝某被服典刑倾驰嵗月惟吏鞅牵聮于疆埸而尘襟汩没于节麾责萃其躬事多于髪汔无涓溜可掩驽疲顾因牡驾之频年廼许雉工之涉笔云垂覆露波及品题身托万间奚止咏欢顔于风雨心期一节誓将凌晏嵗之氷霜
　　通唐经畧　　　　　　　　刘后村
　　奄四封而赐履咸仰威棱逾五岭以乗轺适依节制辄干六纛冐贽一牋某官识极精微气涵刚大太阿出匣孰敢拟其锋铓老柏参天略无傍于枝榦靡繇援手自简上心顷峩豸角之初屡聴凤鸣之举言及乗舆事闗廊庙安知疏入而迹危心存魏阙身在江湖不以名髙而色喜甫建台于江介俄开阃于峤南龙戸马人竞来衙谒蚌胎翠羽暂免搜求一时之饕吏革心千古之贪泉刷耻昔者广平之入寻践台司迨夫君严之归亦登左辖伫观新涣夐掩旧闻某久矣荷锄偶然易节居里每勤于存问起家亦自于吹嘘属兹涤籀之初窃有抠衣之喜譬蝇附骥虽莫企于腾骧若骖从舆庶粗知于向背
　　通唐经畧　　　　　　　　王臞轩
　　诵诸葛出师之表久起敬于油幢为毛义捧檄之游行备员于鹾局士莫重乎始进天固使之有依三薰竿牍之恭百拜旌麾之下某官出处之节皦如日忠孝之心通乎天笔下无一防尘埃富大苏之文采胸中有百万兵甲负小范之经纶惟中原久沦汚于腥膻而残敌尚陆梁于疆埸士狃于东南之懦习皆讳战而喜和公熟于西北之事情谓有进而无退止楚囚之泣而作其气焚石勒之币而挫其锋仗大节以临边驰一封而诣阙忠诚愤发可质列圣在天之灵大计坚凝将有两河拓地之喜未逾旬而来四方之豪杰不终日而易万人之衣装捷凯载涂羣雄禠气其如功髙而人见忌名大而世莫容方愬协谋俱受晋公之节制及鱼程反间遽收郭令之兵权浩然袖手以来归识者抚膺而太息然公论常如日月一食何伤而雅志已在烟霞欲留莫可帝思南峤之最逺诏以元戎而啓行幡然以轰雷闪电之威敛而为阳春膏雨之惠坐阅黄湾之落木足助吟哦笑饮石门之贪泉不移清介鲸波恬静龙戸驩呼兼理民将畧之长皆平生学力之验人望之在执事万口同辞天意如欲中兴十行亟召逺则宋广平之登辅相近则蒋颖叔之任枢机留衣鉢以相传纪旂常而可待伏念某闻道最晚赋才甚凉弓冶承家期复青氊于再世草茅对策滥收黄甲之乙科教忠方勉于过庭遭难何堪于陟岵意造物乗除之有数使世縁涉歴以稍深谋养斗升七稔寒饥之既苦失身筦库一官猥屑而亦甘不图初筮之遭逢乃得大贤而师事惟是癖书痴之素习拙于笏画鞭算之良筹誓当自拔于浊流不敢取尤于清议服盐车垂两耳姑强顔陪属吏于此时镌浯石纪万年愿执笔从先生于异日
　　囘广西李经略　　　　　　李梅亭
　　荷囊辍直桂管分符靴刀列郡之迎古称大府襦袴万家之喜今在细侯仁气南驱善声东迤某官通材治剧厚徳镇浮财货本末源流早振地官之职侍从论思献纳晚深天扆之知遽厌承明之庐归拜散人之号时方多事公未可闲谋帅须贤起家甚宠若卫公之镇抚九十六郡与袭志之都督二十八年能安越人莫非李姓宜其苖裔复此蕃宣顾恐青罗白玉之江山难驻黄阁紫枢之步武某龙钟已久燕贺无由防府竹枝之歌既成昨梦汉节梅花之句愿寄故人
　　安抚类
　　贺赵安抚　　　　　　　　　郑雪岩
　　伏以鸣武城之弦歌昔栖燕厦被皇华之礼乐今傍麟符密借吹嘘再谐际遇十连作帅一道登车相望帝畿实同王事贤者在上引其类协恭和衷使臣受命周于询以小比大虽由熟路实丐余波恭惟某官圣代吏师宗盟元老春生秋肃藏神武于不杀之中干转坤旋杜祸患于未形之始缿筩不设而情得钩距无施而奸销权衡百物之低昂准则九农之赋敛人谓多多而益办帝嘉休休而有容歴数京兆尹以来谁能并美只恐太常伯之任未足酬劳某久辱眷知洊防汲引逢人説项顾何取于师门为国举张曾不移于荐藁方常平之弄印合佥论以廷思不复见夀昌公私多病谓莫如召杜杞咨度非难顾有沗于甄收偶不期而符合虽大造弗私于小物亦先生垂意于旧僚念激浊清固京畿之甚急然移风易俗岂庸儒之所能幸召公之憩棠尚存而潘令之种花未逺得所依矣广而充之有光于原隰间备宣上意流化自京师始敬拜下风辄贡谢书莫酬贺语
　　贺杜安抚　　　　　　　　方秋崖
　　伏审涣发纶函晋登藩岳勲业聿髙于淝水声威诞播于淮壖恭惟国之荩臣今之儒帅崇诗书説礼乐窥圣域之妙而探其心安边境立功名闗武夫之口而夺之气此所谓有用之学赖以济多囏之时故虽鼪鼯之夜嘷顿惊风鹤而宵遁肆颁一札増重十连帝曰俞哉有夷吾而何患功亦伟矣召季布而可知某闻命云初溯风以喜两淮犹左右手正资运掉之劳九重披舆地图更竚经纶之畧敢因庆幅以赞壮猷
　　贺任枢密帅福建　　　　　李梅亭
　　元老得闲价藩出牧道古今而誉盛德既将相之兼资至将相而归故乡在古今而有几遹观全德足立懦夫某官辅世真儒爽邦良弼春风沂水夙卑游夏之渊源界雪岷山更陋卿云之河汉早克勤于小物晚服在于大僚非仁义莫陈于前有谋猷乃顺于外虽风霆不显流形之迹然天地能知体国之心用兵数年拓地万里畴若予采方当颛面以正槐民具尔瞻何遽剖符而分竹拂衣勇甚怀绶忻然问之徃来皆云昔疾而今愈决于去就足窥众醉而独醒为之兆兆足行奠而发发必中全闽乡部秘殿政涂寻某丘童子之钓游聴去时儿女之笳鼓所贵于天下士者动静不失其光明岂不诚大丈夫哉进退一归于礼义不负所学是在我公林下有人少伴越地禽鱼之乐橘中未老尚见商山鸿鹄之飞某夙累公知敬为国贺江空而嵗月晚载歌百年几见之诗水烦而鳞介劳更致列城一陶之请
　　贺黄侍郎帅福建　　　　　黄云溪
　　力辞禁门出殿帅阃十乗自天而下实辍言语侍从之臣七闽在国之南今得诗书礼乐之帅爰进松阶之直用光竹使之符麾帜遥临旄倪咸喜某官学博而道大行厉而气清渊识过人禀蓍之先见孤标映世俨松柏之后雕险夷遍歴于两途湿燥靡渝于一致顷当飞龙之始早登冠豸之司属元恶之专朝排之心苦提孤身而去国闻者胆寒迨圣化之改副宸衷之侧席召登九列旋置六聮政使少留穿延和之队仗胡为勇去分长乐之左符睠八州之提封视诸道为乐土肆升次对益表优贤镇抚余闲未妨挹三山而覔句便蕃异数防看趂両地之催班某早以受防阻于贺厦惭无好语敢赓岳牧用询人之诗庶几异时愿作圣主得贤臣之颂
　　贺陈待制帅江西　　　　　戴象麓
　　光奉王纶大开帅阃整顿吾闽之天地方笳鼓之归来洗清江右之风尘又旌麾之暂出踊跃吏民之喜欢呼父母之来恭惟某官横水孤舟擎天一柱事业皆自六经出得北山先生家学之源流人物若以三国言真南阳老子王佐之才畧笔下不私一毫赏罚胸中莫知几万甲兵未暇以小小设施者言之请举其彰彰勲绩之大者嵗在己丑盗起潢池闻诸父老之言自有此汀邵未甞有此寇或者颠危之际若无我招捕则亦无我民福星一路之歌謡生佛万家之香火然能以身任朝廷责誓不以贼为君父忧有是骏功盍登鸿辅帝念江西数郡凢几罹兵旱之灾卿实斗南一人姑徃任军民之寄一札朝下单车夕驰界上有此我杜公非汝杜公之争军中谓今小范老非大范老之比方其压境首诛八九渠凶譬诸奕棋此最第一髙着典刑既正风采可知它盗自束手以愿降汚吏亦革心而退聴蛇虎之害既去鸿鴈之居自安不劳指麾悉就条理民何幸甚天实怜之星分翼轸地接衡庐幸早了一方之规画川用舟楫旱作霖雨即大施四海之经纶某然书生冒此邑寄每叹孤寒之无援惟知职业之自脩几畨心火之忧焦头惊半白三叹人生之遇合眼孰囘青兹幸遭临照之天是真获依栖之地苐当大帅涓吉开藩之际适值小吏谒告还舍之时既不能负弩以先驱且并与庆函而后至兹方还戍惧莫逃愆江湖之听鳬雁去来仰祈涵肓天渊各遂鸢鱼飞跃尤赖作成
　　贺陈招捕除提刑兼安抚　　　王臞轩
　　龙门髙峻屡容寒畯之攀麟序荒凉复受使华之察岂造物怜其困踬使末路有此遭逢敬饬墨卿晋干籖帅恭惟某官清融氷柱峻拔斗杓古堂夫子之云孙学问有本北山先生之嫡嗣名节传家方当杲日未东之时已有伊吾以北之志披肝许国掉舌筹边雪衣貂裘慷慨办太原之檄风声鹤唳笑谈却淮甸之兵草木知其威名邉裔问其年貌属当鼪鼯之为梗羣然鸿防之离居嗟懦俗之脂韦仗元戎之斧钺毅然以身任朝廷责誓不以贼为君父忧卯受命辰即行有崇文之勇决申上奏寅报可从充国之便宜南州严保障之雄西师习号令之素如毉王之治废疾半剂而苏如国手之救危枰一着即活凯奏纷纭而载路夀祠突兀以连云上甚念功就畀以绣衣之命时方谋帅复假之牙纛之权兵刑之脉络相通台府之风棱益壮所以寛宵衣之顾虑岂徒夸昼锦之荧煌如闻边头交驰露布知取胜而莫知持胜易纳降而未易处降安保今日饥鹰之来归不如向者猛兽之反噬旧讐将殄新敌方张当趣公入觐之时要佐宋中兴之烈济时方畧已优南渡之诸贤盖世功名便了北方之大事伏念某老之将至锐者已磨一罹语穽以来三阅嵗筩之久士不得志宜追誓墓之风贫能驱人至草问钧之赋无力可因于热属抗顔甘就于冷官若何免蜀雪之嘲所恃有苏天之庇腐儒无用宜束髙阁以待太平来事可为将磨石崖而颂大业
　　贺江西李安抚　　　　　　戴象麓
