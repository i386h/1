<!-- { "loadSidebar": true } -->
　　谏议大夫【歴代谏大夫秦置掌论议多至数十人汉武帝元狩中更置后汉増为谏议大夫后汉书曰来歙父仲哀帝时为谏议大夫误矣隋亦曰谏议大夫置七人属门下省炀帝废唐武德中复置龙朔三年改为正谏大夫后又置谏议大夫开元以来废正谏大夫复谏议大夫贞元四年分为左右左门下右中书元和元年勅左谏议大夫宜去左字其右谏议大夫四员并停续通典国朝承五代之弊官失其守官职差遣才以定俸入而不亲职谏议大夫司谏正言皆须别降勅许赴谏院供职者方为谏官王彦辅尘史亦有领它职而不与谏诤其由它官领者带知谏院以两省官充掌供奉谏诤凡朝廷阙失大则廷议小则上封两朝志真宗天禧元年诏两省置谏官六员不兼职务三年以李虚己为谏议大夫充职其后员阙不补天圣初上封者以为言诏以孔延鲁刘随并为右正言而谏大夫兼他职犹故也长编明道元年陈执中为谏官屡请置院于是以门下省为谏院徙旧省于左掖之西置谏院自此始尘史庆厯四年诏自今除谏官毋得用见任辅臣所荐之人元丰正名左右谏议大夫为谏垣之长专言责焉职畧左门下右中书同掌规谏讽谕凡朝政阙失大臣至百官任非其人三省至百司事有失当皆得谏正四朝志靖康元年诏台谏天子耳目之官宰执不当荐举当出亲擢立为定制续防要中兴之初因旧制设左右谏议大夫司谏正言属门下中书后省建炎三年诏谏议大夫不两省别置局于后省之侧许与两省官相见议事以登闻检鼓院专焉中兴防要绍兴元年诏中书门下两省并为中书省二年诏中书门下后省谏院官吏并依旧赴三省内元置局处供职同上】
　　歴代事实首谏【白集郑覃制擢居首谏益厉謇谔】谏纸【唐肃宗制两省十日一上封白居易与元稹书仆为谏官月请谏纸诗云月惭谏纸二百张】朝廷宿望【崔元亮字晦叔为谏议大夫朝廷宿望也】名儒宿德【初学记汉武帝因秦置谏大夫皆名儒宿德为之】好学明经【前汉两龚皆楚人胜字君賔舍字君倩二人相友并著名节故世云楚两龚少皆好学明经何武荐胜徴为谏大夫引见胜荐龚舍及寿侯嘉有诏皆征胜曰切见国家徴毉巫尚为驾徴贤者宜驾上曰大夫乗私车来邪胜曰唯有诏为驾龚舍侯嘉至皆为谏大夫】有佚才【前王褒字子渊益州刺史王襄奏褒有佚才乃徴褒既至诏褒为圣主得贤臣颂擢为谏议大夫】鲠亮有学术【褚遂良为谏议大夫太宗曰遂良鲠亮有学术竭诚亲于朕】劲正有风节【唐武儒衡字廷硕以戸部侍郎知谏议大夫事论议劲正有风节】公直蹇正【后汉韦彪字孟达上议曰谏议之职应用公直之士通才蹇正有补益于朝者】清谨髙亮【续汉书周举乐商曰周举清谨髙亮可任谏议大夫】真谏议【萧钧永徽中为谏议大夫争盗库财死罪曰囚罪诚死恐天下闻谓陛下重货轻法任喜怒杀人帝曰真谏议也】真谏官【李景伯景隆中为谏议大夫中宗宴侍臣酒酣各命为回波词或以谄言媚上或要丏谬宠至景伯独为箴规语以讽帝不悦中书令萧至忠曰真谏官也】有谏臣体【唐孔戣元和初改谏议大夫侃然忠谠有谏臣体上疏论时政四条帝意嘉纳焉】有诤臣风【唐文宗尝于便殿召柳公权论事切直忤防周墀为之惴栗公权词气益坚上徐谓之曰朕知舍人不合却作谏议以卿论事有诤臣之风今擢卿谏议大夫】入閤【职林王珪为谏议大夫尝进曰古者天子有争臣七人谏不用则相继以死今陛下开圣听收采刍言臣愿竭狂瞽佐万分一帝可乃诏谏官随中书门下及三品入阁珪推诚纳善每存规益帝益任之】知匦【唐武后垂拱二年置匦四区列朝堂东方青匦铭曰延恩南方丹匦铭曰招谏西方素匦铭曰申寃北方匦铭曰通以谏大夫补阙拾遗等一人充使知匦事每日所有投书至暮则进】阁中抗论【唐郑覃为谏议大夫穆宗不恤政事喜游宴覃与同职廷奏谏之帝初不悦顾宰相萧俛曰此辈何人俛对曰谏官帝意稍解乃曰朕之过矣臣下尽规忠也谓覃曰阁中奏事殊不从容今后有事面陈朕与卿延英相见时久无阁中奏事覃等抗论人皆相贺】仗下与言【唐宋璟神龙初为吏部侍郎中宗嘉其直令兼谏议大夫内供奉仗下与言得失】负气敢言【髙适字达夫明皇在蜀为谏议大夫负气敢言权臣侧目】数陈谠言【傅翻迁谏大夫数陈谠言上嘉之】数有忠言【王良字仲子拜谏大夫数有忠言以礼进止朝廷敬之】谠言直气【唐吕元膺字景大迁谏议大夫规驳谏议大举其职出为同州刺吏及中谢上问时政得失元膺论奏词气激切上嘉之翌日谓宰相曰吕景大有谠言直气宜留在左右使言得失寻兼太子侍读】剀切当帝心【唐职林魏郑公徴字元成太宗时拜谏议大夫日益亲或引至卧内访天下事公亦自以不世遇乃尽展底蕴无所隠凡三百余奏无不剀切当帝心者】切至当圣心【辛庆忌上书曰刘公前以县令见今为谏大夫此其言必有卓絶切至当圣心者】尽底蕴三百余奏【见剀切当帝心注】论得失八十四通【殷侑为谏议大夫论朝廷得失前后凡八十四通以语切出桂管观察使】凡谏有五【六典云谏议大夫掌侍从賛相规谏讽谕凡谏有五一曰讽谏二曰顺谏三曰规谏四曰致谏五曰直谏职林】论延龄不可相【阳城字元城元宗初隠中条山德宗召拜谏议大夫初城未起缙绅想其风采既兴草茅处谏官士以为且死职天下益惮之及受命它谏官论事苛细纷纷帝厌苦而城闻得失且熟犹未肯谏居位八年人不能窥其际及裴延龄诬陆贽等帝怒甚城始守延英阁上疏极论慷慨引义申直贽等累日不止闻者危惧城愈励然帝意不已欲遂相延龄城显语曰延龄为相吾当取白麻壊之哭于庭不相延龄城之力也】谏婕妤立为后【前汉刘辅擢谏大夫谏成帝婕妤立为皇后】上书言制度【龚胜为谏议大夫数上书言百姓贫吏不良风俗薄制度太奢刑太深赋敛太重宜以俭约为先】上疏言宦官【袁山松汉书刘陶拜谏大夫灵帝时上疏言宦官云臣恨不列稷契伊周之徒而与比干龙逢为俦】谏漆器之作【褚遂良为谏议大夫太宗问舜作漆器禹雕其俎当时谏舜十有余人食器之间苦谏何也遂良曰诤臣必谏其渐及其满盈无所复谏矣上然之】论披香雕丽【唐苏世长为谏大夫侍宴论披香殿以雕丽太过帝咨重其言】谏泾阳校猎【同上世长从幸泾阳校猎大获禽兽髙祖谓朝臣曰今日乐乎世长进曰陛下游猎薄废万机不满十旬未为大乐髙祖曰狂态发邪世长曰臣私计则狂为陛下国计则忠矣】问时政得失【见前谠言直气注】虚己问政事【贡禹字少翁元帝召为谏议大夫虚己问以政事】喜谏议得君【后汉张普惠为谏议大夫任城王登谓普惠曰不喜君得谏议惟喜谏议得君】贺朝廷有直臣【见羣书精语内】缙绅想其风采【见论延龄不可相注】羣情洒然称允【费直言穆宗召为谏议大夫羣情洒然称允】守平原【宣帝时选博士谏大夫通政事者补郡国守相以萧望之为平原守望之雅意在本朝乃上疏云云朝无诤臣则不知过】龙逢为俦【刘陶迁谏议疏臣恨不列稷契伊周之徒而与比干龙逢为俦】乌集防架【桞仲郢为谏议大夫后每迁必乌集升平第庭木防架皆满五日乃散】
　　皇朝事实谏长【丁未録吴奎奏】上坡【李氏谈録云先公尝言故左省崔坡颂事于宗谔因问坡义答曰唐谏议大夫虽在给舍之上时谏议嵗满方迁给事自给事迁舍人时有自郎署拜谏议者骤立在给舍上朝中谓曰饶君斗上坡亦须斗下坡来葢言其却为给舍序班在下也后遂为故事】谏官之首【景祐四年姚仲孙言谏议大夫居谏官之首】耳目之官【景德三年诏曰左右谏议大夫司谏正言咸预轩墀之列是为耳目之官】纳诲【郑氏绮谈云谏议曰纳诲云云】职献替【南丰拟制俾职献替佥曰汝宜】日赴内朝【防要庆厯三年田况言谏诤之臣不得日奉朝请臣在谏院每闻一事皆诸处采问比及论列或至后时今若令谏官日奉朝请则可以日闻朝廷之事矣诏每日赴内朝】朕之汲黯【国朝田锡天资骨鲠宋白举直言极谏公对事奏经史中治体之要三十篇真宗手诏褒奬拜御史知杂事迁谏议大夫真宗见之色必庄严常自谓曰此朕之汲黯也】拊门镮论废后【言行録孔道辅字原鲁为右谏议大夫上废郭后道辅与范仲淹帅诸台诣阁门请对閤门不为奏道辅等欲自宣祜门入监官宦者阖扉拒之孔手拊门铜镮大呼曰皇后被废奈何不与我曹入谏】率同列论后服【东都事畧云云梁焘字况之迁右谏议大夫有请宣仁后御文德殿服衮冕受册者焘率同列谏引薛奎谏章论明肃皇后不当以王服见太庙事宣仁欣纳】交攻蔡确【又同上云云梁况之复为左谏议大夫前宰相蔡确作诗怨谤焘与刘安世等交攻蔡确窜新州】纠正奸邪【言行录萧正肃公燧字照邻迁右谏议入谢孝宗曰卿论议鲠切不求名誉纠正奸邪不恤仇怨故制词谓善不近名仁必有勇道上意也】不歴郎中而为【春明退朝録近世郑文肃刘丞相张尚书方平王宣徽拱辰滕侍读甫吕给事惠卿邓中丞润又皆不歴郎中员外而便为谏议大夫】辍市灯【言行録陈良翰除谏议秀守遣吏辍市灯人闻之皆惧而畏】
　　自叙下坡【见上坡注】带坠【笔谈谏议班在知制诰上若带待制则在知制诰下从职也戏语曰带坠】
　　司谏【唐武后垂拱中置左右补阙左右拾遗二官以掌供奉讽谏开元以来尤为清选左属门下右属中书通典国朝端拱元年改左右补阙为左右司谏左右拾遗为左右正言是时太宗欲令谏官修职故诏改其官诏曰补阙拾遗位居谏省荣践清华之列是为献纳之司朝廷之得失须论刑政之烦苛必举宜更旧号特立新名后亦有兼它官不供谏职者真宗天禧元年诏两省置谏官不兼职用刘鲁宗道为左右正言三年刘兼判三司勾院葢执政人所畏忌故优与职任而罢之天圣中上封者以为言于是用孔延鲁刘随并为左正言长编元丰肇新官制左右司谏各一人正七品左右正言各一人从七品同掌规谏讽谕凡朝廷有阙失大事则廷诤小事则论奏续防要分两省中兴之初诏不两省绍兴二年复中兴防要淳熈十五年兵部侍郎林栗奏言谏诤之官尚有阙员居其位者往往分行御史之职至于箴规阙失寂无闻焉愿依唐制置拾遗补阙左右各一员不任纠弹之职孝宗从之以谢深甫薛象先充其职班着在监察御史之上光宗立复省朝野杂记】
