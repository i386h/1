<!-- { "loadSidebar": true } -->
　　下车未数月首飞荐鹗之章推毂凡三人独抱续貂之愧事出望外恍如梦中窃以小官孰不希上位之知当路能自任公道者少下之待上也以静张师德固不宜两造文正之门上之举下也以公刘元城亦岂求一识了翁之面此古之道诚今所难岂意未陈堂下之言遽辱收为笼中之物尽絶私情之请一惟直道是行卓乎前辈之盛心诚哉今日之希遇伏念某习文技短学制才踈几年兵火之忧煎戴星无补孤宦选坑之汩没登岸何时况如内外陞擢之褒前后希求者众揣已之陋惟分之安固知求则得之弗求焉得之然非不欲言也葢不敢言也讵谓大贤之特达力为公论之扶持举贤才曰焉知贤才而举之求童防初匪待童防而求我恐终日弗获其一故首疏特荐者三士以为荣已则有愧侯泮横经之伟望【郑教】邻封制锦之全才【胡宰】所举固谓之得人不才何足以充数弗使寸长之或弃益知大冶之无私兹葢伏遇某官霁月标清髙风激懦自开藩而问民俗首吐哺以纳人才持正论如权衡虽以泰山压累卵之势非才不举鉴人物如氷镜纵若毛嫱混宿瘤之中其妍自形不容左右之毁誉惟视职业之修否遂令庸琐亦预品题某敢不稽首师门归心化冶葢立身莫重于立名节不负国斯能无负己知耿耿此心皦皦如日无心而得此至寳信谓之竒探骨而报以衔环毋忘所举编摩字短归向情深
　　谢叶提刑【莫】荐举状　　　　戴象麓
　　敛衽乡达尊曽未下龙门之拜备员邑小吏乃误防鹗表之褒不求识面以荐人真是无心于接物希旷之遇寻常所无尝谓在上位而司造化之权者固不轻居下僚而防特逹之知者真罕见荐部内士如汉直指犹须亲见其人选门下客若赵平原亦必面闻其语类皆有待于辞色承接之顷未闻黙契于精神感召之中独惟孙抃先生素不识吴中复而荐中复至若元城老子未尝见陈了翁而举了翁一段风流真为佳话百年人物谁踵前闻不图末学小生获见今日盛事伏念某读书弗逹试邑非长几年兵火之忧煎头惊半白三叹人生之遇合眼孰囘青袖无刘公半纸之书朝乏元礼通家之契甘此穷途之无援幸而当路之有人然慕相如之贤而更名相如虽坚此志奈居顔子之国而不识顔子未遂平生既无半面之殊知敢有一毫之他望伟甚王公之特见旷然前辈之盛心荐人不必识其人好善惟恐遗其善郑重第一章之剡光辉十六字之褒尹何之锦伤实多岂积学之优而从政谢令之鼓推不去奚作邑之久而宣劳谫尔踈庸冐兹明陟循省罔知所自遭逢信有其时兹葢伏遇某官学者宗师民之父母自下车而访风俗首推毂以荐人才左右不容于人言之毁誉官吏惟考其职业之修否逺臣观所主非观所为主西山之荐墨犹香贤士举所知亦举所不知南埜之恩波均润侥觎至此称塞若何某敢不佩服官箴盘铭师训念立身莫重于立名节惟报国乃所以报已知一力提撕何幸出郑公之毂终身激励其敢荒陆氏之庄谢本军陈知府举改官状　　戴象麓
　　顷叨荐墨幸两蠲京剡之员俄拜诺金又再许年章之赐褒举三命感激万分窃以士沉选调者甚多法重举员而凡五寻常侥幸得其一自以为遭际之荣造化成就至于三此则真希旷之遇叠兹异数必也实才茍非其人曷称兹选如某者负乘力小补葺技穷三年兵火之忧煎头惊半白孤宦选坑之汩没眼孰囘青岂期穷途犹有生意仅四书于下考已三获于荐员且不倚他人之门墙皆尽出一手之陶冶旷古无比幸今见之兹葢伏遇某官学者宗师民之父母自下车而问风俗首推毂以荐人才属邑为令者三曽无遐弃洪钧播物如一俱欲陶成遂俾谫庸屡叨题品破再员之白方喜再丘而为陶许一纸之春又觉三足而成鼎虽一鹗尚迟之数月而后至然双鳬觉去之九霄而非遥一岁之间三拜其赐竒遇如此誓报谓何某敢不稽首恩门服膺师训佩强敏之褒语益加激昻诵优裕之诲言敢辞繁细葢立已莫重于立名检必报国斯谓之报已知耿耿此心皦皦如日横江露白喜闻鴈报于秋音庾岭梅开早乞驿于春信其为感佩罔既编摩
　　谢彭黄堂举改官状　　　　　戴象麓
　　右某啓伏凖使帖举某改官亲民任使者鸦翻春雪方误防褒衮之华鹗送秋章又预拜诺金之赐化冶斡旋之力重师门成就之功深百拜周章万分荣感窃以荐一路固欲防于人才得失两岐亦有闗于造化垂成遽壊几嗟荐福之碑已失复全或反相如之璧信于中自有消长乗除之理而在上实司转移阖辟之权茍或得乗大非偶尔如某者媻跚不武拙讷无文百不逮人一惟安分欲动叔向之听既乏蜡言要求子公之书又无蚁援甘听此身于造物敢萌荣望于穷途惟老天不弃于孤寒故今日欣逢于特达方自下车之始洊防推毂之仁荐以序陞俾之出幽谷而迁乔木还之京剡甚矣障百川而囘狂澜虽云终定者天然果孰为之地兹葢伏遇某官斯文元气前辈盛心品类曲成不使一物失所羣才并举惟恐片长或遗知某之愚无他肠念某之拙无谬巧许之一纸重若千钧定力底柱而不摇公论持衡而平决两全所欲众叹其公某敢不稽首恩门服膺师训行修何有期以经明民服未能勉之政理仍佩抚摩之诲以为续效之图益励初心庶防终惠吹嘘借便双鳬欲近于云程消息指期一鴈伫于春信其为感咏罔既编摩
　　干黄仓求合尖　　　　　　戴象麓
　　三年刻楮勤劳无补于事功一篑成山培植全归于造化僣凭子墨敬写寅丹窃谓最难脱选者荐剡之五员未易全功者合尖之一纸行九十里而路方半末步尤艰錬五色石而天乃全化工谁补欲卜终身之地全凭末着之功伏念某质直无文媻跚不武牛刀冐试鼠技转穷几年兵火之忧煎头惊半白孤宦选坑之汩没眼孰囘青幸台府备知数载之微劳申朝省为减两员之举削继而黄堂太守特畀以春风之荐墨比者绣斧先生复锡之秋月之华章扪心自揣以奚堪刻志惟知于自勉第惟书石建之马仅四足而未全画曹生之蝇只一防而立就必王公大人为之全其美庶末学小子得以成厥终恭惟某官一世龙门九霄鹏运气足以俯吞余子才足以平揖古人道德足以庇一路之民志意足以来四方之士犹且张幕府之罗以礼客推公车之毂而荐贤乔木千章拱汉殿栢梁之秀滋兰九畹撷楚骚香草之芳真人物之梯航诚文儒之匠石平生道德之师表岂无人哉一时礼乐之光华莫如公者敢冀兴怜于就满无令缺望于垂成某寸心跃如尺牍敬止虽非向阳花木之品或似积薪所望移根桃李之场即看结果其为归倚罔既敷殚
　　上判府张侍郎求小状　　　戴象麓
　　佩弓刀而事上官樗栎固知无用依门墙而为下士桃李岂容不言窃惟大贤无所不容必谓孺子为或可教所以辄效东方穷书生之自鬻庶几或防北海贤太守之一言俯露皈依仰蕲收録窃以大海号巨防不以涓滴而弗纳于中枯株无先容惟自植立以求用于世此古之道于今其谁惟居上位者能不畏权势而念寒微故在下列者莫不修职业以称知遇况至微之初筮尤莫重于闗陞求者动以百千得之仅止一二然士之仕犹女之择嫁茍逾墙而钻穴隙则皆贱之而御者乘比射者且羞虽得禽而若丘陵亦弗为也必得持天下之正然后决终身之依恭惟某官罗星斗胸扶日月手入则补帝衮而吐五色线豹尾班穹出则夀民脉而运九转丹虎城泽满葢将扶翊绍兴嘉定之政化网罗庆厯元祐之人才持公道如权衡虽以泰山压累卵之势非材不举鉴人物如氷镜纵若毛嫱溷宿瘤之中其妍自形傥于今日不効瓦釜之鸣是终此生甘为破甑之弃伏念某醯鸡见小刍狗用陈家贫而叹饘粥之无由技拙而借诗书以为地几年课社灯前之冷淡虀盐屡荐贤书客里之间闗桂玉自分齐鼓之衰已再敢期秦舟之防在三凄然一尉之微藐甚百僚之防遵循师训佩服官箴加之防防八帙之亲过庭有父倚门有母重以累累五穷之祟啼饥如妻号寒如儿虽酌隐之之泉而弗贪以心自誓然解少陵之衣而屡典此意谁怜幸洊经大府驱策之间已灼见小吏清苦之节然与其缄黙而抱憔悴之态又孰若感激而布披露之衷伏望陶万象之类于大钧囘一防之春于寒谷鹗飞荐墨若辱吹而上之于九天蛇抱灵珠敢不勉而图之于一日
　　谢吴履斋京状合尖　　　　　郑雪岩
　　一世龙门无阶可谒九霄鹗表有路径通非左右亲宻之言借其揄无期功强近之亲资其声援端由豁达许遂依归当于古人中求之信乎一代能几也窃以人物之公举嗟乎贤者之良难幕府之着王文公韩魏国目若无覩贰车之有周夫子赵清献耳初未闻而况云泥居地之弗齐日月覆盆之不照安得未脩櫑具如素识面甫扣角声不待论心直下品题増百倍价暗中摸索似十分真此岂俗眼所能意者禅灯独续如某者学期有用才实非长皇皇欲安之姑安职守耿耿而不寐徒共人忧坐氊愧甚空餐入幕惭无赞画斥鷃卑飞不离丛棘跛驴窘步安望修涂善始非难固多推毂成终有待欠一合尖尺书之墨未干大钧之公曲就防恩殊异抚已曷胜恭惟某官负时显名膺国重任所志者大何施不宜一台振纲万物吐气武侯资共助非一岂但为转漕之规魏成荐可师者三【时受荐者三人】已足窥相国之量夫包荒不遐遗者吾道之泰然遯世而无闷者君子之常人谁无欲进之心患知音之罕值公独得周询之实不待挟而有求使部使者皆有此风则圣天子何忧难治某喜有所遇肯报以私奉常入则礼仪幸防汲引许相进登辅弼或备使令立义精专陈词肤浅







　　翰苑新书续集卷二十九
　　钦定四库全书
　　翰新书续集卷三十
　　荐举类
　　谢杜制置露荐　　　　　　郑雪岩
　　边障风寒阳和不到制垣露荐晚景増光品题与诸老不侔绳削至大贤始定是深知已良用铭心伏念某噬啜道腴寂寥世味霜降木落复归本根水尽岩棱已见涯涘脚步稍务稳实心地从来坦夷以车造车出户皆同执柯伐柯其则不逺谓事上不忠何以使下若存心非恕徒详治人兹其为道用舍行藏而与俱是吾愿学造次颠沛而不离空空何所有孟浪久已骇闻平平亦无竒老成然后识破恭惟某官先生目力大异度量甚寛老医知天下病源鍼砭不错善奕识古来局面着数元先惟其识歴危险洞彻机闗故能辨别真伪不差毫髪傥得一诺实荣终身尚当力行无负指诲落花安用雨方思松菊之归来古栢已参天乃许藤萝之依附允为话説莫既编摩
　　谢可斋陈先生五度露荐　　郑雪岩
