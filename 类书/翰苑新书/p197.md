<!-- { "loadSidebar": true } -->
　　事实易以东矣【前汉儒林丁寛字子襄梁人读易精敏事田何学成东归何谓门人曰易以东矣作易三万言训故举大义而已】学义精明【儒林丁恭字子然习春秋学义精明敎授数百人建武中迁少府诸生自逺方至者着録千人当世称为大儒】清约守道【唐丁公着字平子苏州人举明经髙第充皇太子诸生侍读因着太子诸王侍读训十篇为太常卿清约守道毎进一官辄忧见顔间】
　　邢
　　姓纂【周公第四子封于邢后为卫所灭子孙以国为氏】
　　事实为政清静【邢晏字幼平博涉经史善谈释老位沧州刺史为政清静吏人安之】政清刑肃【邢祐字宗祐使于宋以将命之勤除平原太守政清刑肃百姓安之】有长者风【邢臧字子良举秀才上第为太学博士除东牟太守清慎奉法吏人爱之和雅信厚有长者之风为时人所爱敬】雕虫独步【邢邵字子才十嵗能属文日诵万余言名动衣冠雕虫之美独步当时毎一文初出京师为之纸贵】一代模楷【邢才少有盛名鼓动京洛文宗学府独秀当年足为一代之模楷也】屈已好士【邢君牙瀛州人以战功厯果毅折冲郎将代李晟为鳯翔节度吐蕃不能侵屈已好士】
　　曾
　　姓纂【夏少康封其少子曲烈于鄫春秋时为莒所灭鄫太子巫仕鲁去邑为曾氏见代本】
　　事实名闻天下【曾巩字子固生而警敏年十二能文及冠游太学欧阳脩见其文而奇之自是名闻天下】风流醖借【曾纡字公衮抚之南丰人汪彦章志其墓曰公材髙识明博极书史始以通知古今禆赞左右为家贤子弟中以文章翰墨风流醖借为时胜流晚以精明彊力见事风生为国能吏】
　　刘
　　姓纂【帝尧陶唐氏之后受封于刘裔孙刘累事夏后孔甲在夏为御龙氏在商为豕韦氏在周为唐杜氏杜伯子隰叔奔晋为士氏孙士防适秦后归晋莫处者为刘氏又周大夫食采于刘亦为刘氏康公献公其后也士防之后周末家于魏又徙丰沛至丰公生煓字执嘉生汉髙祖】
　　事实讲经石渠【前汉刘向字子正本名更生年十二以父徳任为辇郎以行修饬擢为谏大夫通达能属文辞献淮南枕中鸿宝苑秘书受谷梁春秋讲论五经于石渠】蒲鞭示辱【刘寛字文饶农人拜南阳太守吏人有过但用蒲鞭罚之示辱而已见父老慰以农里之言少年勉以孝弟之训侍婢奉肉羮飜汚朝衣神色不异徐言羮烂汝手海内称为长者】珪璋之质【党锢刘儒字叔林口讷心辩有珪璋之质桓帝求直言上封事十条极言得失辞甚忠切】一钱太守【循吏刘宠字祖荣为防稽太守简烦禁察非法郡中大化征为将作大匠山隂县有五六老叟人赍百钱以送曰自明府下车以来狗不吠夜民不见吏今闻见弃去故自扶奉送宠为人选一大钱受之累登卿相而清约省素家无货积】辅翼机事【刘劭字孔才为散骑侍郎受诏作皇览出为陈留太守敦崇敎化百姓称之夏侯惠荐之曰性实之士服其平和良正清静之人慕其虚退让文学之士嘉其推步详宻文章之士爱其著论属辞实为朝廷奇其器量若人宜辅翼机事纳谋帷幄当与国道俱隆非世俗所常有也又作都官考课二十七条】正色立朝【刘暾字长升正直有父风为左丞正色立朝三台清肃】竭诚奉国【刘颂字子雅世为名族同郡雷蒋谷鲁四姓皆出其下时人语曰雷蒋谷鲁刘最为祖守廷尉号为详平累迁为吏部尚书束发登朝竭诚奉国忠鲠不挠古之遗直】枕戈待旦【刘琨字越石少得隽朗之目加大将军都督并幽冀三州少与祖逖为友闻逖被用曰枕戈待旦志枭逆虏常恐祖生先吾着鞭】十部从事【刘字和季有干略政事之才为荆州刺史毎有兴废手书守相丁宁欵宻人争赴之咸曰得刘公一纸书贤于十部从事】北州名族【刘沈字道真世为北州名族】玉润澜清【刘览弟遵字孝陵为太子中庶子及卒皇太子与其从兄曰贤从弟内含玉润外表澜清文史该富琬琰为心辞章博赡黄成采】有古人风【刘杳字士深博综羣书为东宫舎人昭明太子以瓠食器赐之曰卿有古人风故遗卿古人之器】出尘白鹤【刘讦字彦度幼称纯孝尤精释典兄敲卜筑钟山有终焉之志刘孝标称曰讦超超越俗如半天朱霞敲矫矫出尘如云中白鹤諡真处士】儒雅博洽【刘显字嗣方幼聪敏号神童博涉多通仕梁除国子博士从弟防字仲宝儒雅博洽位国子祭酒】日食一升【刘明有吏能厯山隂建康令政常为天下第一尝曰作县令唯日食一升饭而莫饮酒此第一防也】北门学士【刘祎之字希美少与孟利贞髙智周郭正一俱以文辞称号刘孟髙郭后召入禁中论次新书凡千余篇髙宗又宻与参决时政以分宰相权时谓北门学士】管箫之亚【刘晏字士安晏既被诬旧史推明其功以为管萧之亚】诗有神防【刘禹锡字梦得作诗晚节尤精居易尝推言其诗在处应有神物防持防昌时加检校尚书卒】宿奸敛迹【刘栖楚尹京兆峻诛罚不避权豪不阅旬宿奸老蠧为敛迹】
　　周
　　姓纂【帝喾生后稷至太王邑于周文王以国为氏】
　　事实谔谔之臣【新序周舎事赵简子立简子之门三日三夜简子使人问之曰子何以令我周舎曰愿为谔谔之臣墨笔操牍随君之后司君之过而书之】敦厚可任【史记周勃沛人也木强敦厚帝以为可任大事不好文学厚重少文为将军军细栁缓急真可任】少有名誉【周兴少有名誉陈忠荐其博物多闻拜为尚书郎】五经纵横【周举字宣光姿貌短陋而博学洽闻为儒者所宗京师语曰少有名誉周宣光】文武筹略【呉志周瑜字公瑾庐江舒人年二十四呉中皆呼为周郎败魏师八十万于赤壁性度恢廓程普曰与公瑾交若饮醇醪不觉自醉文武筹略万人之英少精意音乐谣曰曲有误周郎顾】竹帛功名【周鲂字子鱼呉郡人举孝廉为宁国长又为鄱阳太守谲略多奇卒破曹休斩获万计功名当书之竹帛在郡十三年赏善罚恶恩威并行】神彩秀彻【周顗字伯仁少有重名神彩秀彻贵嵩见之叹曰汝颖固多奇士拜秘书郎累迁尚书吏部郎后迁尚书左仆射初以雅望获海内盛名】有公辅器【周舍字升逸仕梁累迁鸿胪卿尚书吏部郎虽居职累徙而常留内二十余年未尝离左右帝以为有公辅器称为贤相】貂蝉兠鍪【周盘龙齐髙帝进号右将军武帝戏之曰卿着貂蝉何如兠鍪盘龙曰此貂蝉从兠鍪中生耳】心膂之寄【周宝安字安人为猛烈将军文帝寄以心膂精卒多配焉】征命不就【隠逸周续之字道祖通五经五纬号曰十经名冠同门闲居读老易隠于庐山征命并不就】状貌雄伟【五代周徳威字镇逺朔州马邑人也为人勇而多智能望尘以知敌数其状貌雄伟笑不改容人见之凛如也】聴断明审【周起字万卿淄州邹平人也知开封府聴断明审廷无留事】学行知名【周尧卿字子余其先汝隂人也尧卿警悟强记以学行知名】落魄不羁【周邦彦字美成钱塘人也性落魄不羁涉猎书史能文章世特传其词调云】
　　邹
　　姓纂【子姓宋慜公之后正考父食邑于邹遂为邹氏齐有邹衍邹忌】
　　事实明月夜光【史记邹阳齐人也狱中上梁孝王书王使人出之卒为上客太史公曰邹阳辞虽不避然其比物连类有足悲者亦可谓抗直不挠矣文辩著名长裾曳王门为人有智略忼慨不茍合狱中书云明月之珠夜光之璧以闇投人于道莫不按劒相盼者无因至前也】才学知名【晋文苑邹湛字润甫南阳人少以才学知名累迁为国子祭酒湛之持论实南阳之人杰子捷字太应亦有文才为散骑侍郎】琴之象政【新序邹忌以鼓琴见齐王王善之忌曰夫琴所以象政也遂为王言琴之象政状】
　　楼
　　姓纂【夏少康之后周封杞东楼公支孙以楼为氏秦有相楼缓】
　　事实操节清白【后汉儒林楼望字次子习严氏春秋操节清白有称乡闾敎授不倦世称儒宗永平初为侍中入讲省内】常依名节【前汉游侠楼防字君卿齐人结士大夫无所不颂为人短小精辩议论常依名节聴之者皆竦】
　　游
　　姓纂【左传郑穆公子偃字子游之后以王父字为氏】
　　事实为政清简【北史游肇字伯始博综经史谦素敦重文雅见任带魏郡太守为政清简为畿内大使黜陟善恶赏罚分明宠势千请终无回挠方正之操时人服之】师友渊源【皇朝游酢字定夫建州建阳人也兄醇与酢俱以文行知名酢初受业于程颢颢知扶沟县以道学为已任酢为掌其事由是问学益进陈正同知建宁因立像设祠于学而属晦庵朱公熹记其事曰先生逺矣学者登是堂而拜其像于是记也考其师友之渊源退访其书而读之于以求先生之所以学者果恶乎在幸而心自得之则亦无以异乎亲而炙之矣】

　　翰苑新书后集下卷三
<子部,类书类,翰苑新书>
　　钦定四库全书
　　翰苑新书后集下卷四
　　类姓
　　侯
　　姓纂【晋侯緍之后适他国以侯为氏郑有侯宣多侯多羽鲁有侯叔夏侯犯齐有侯朝魏有侯嬴】事实遮使者车【后汉侯霸字君房河内人为淮平大尹更始征之百姓老弱相携号哭遮使者车或当道而卧皆曰愿乞侯君复留朞年】清忠守约【晋书侯史光字孝明东莱人举孝廉州辟别驾用为御史中丞所以伸其司直之才厉志守约有清忠之节儒学博古厯官著绩文笔奏议皆条理】人敬其才【侯瑾字子瑜常以礼自牧独处一房如对严宾作矫世论以讥切当时西河人敬其才而不敢名之皆称为侯君】有政绩【侯植字仁干少倜傥有大节武艺絶伦仕魏为义州刺史甚有政绩】好书【唐侯君集豳州三水人以材雄称少事秦王幕府从征讨有功君集本以行伍奋不知学后贵益自喜好书及典选分明课最有誉于时】
　　任
　　姓纂【黄帝二十五子十二人以徳为姓一为任氏六代至奚仲对薛魏有任座秦有任鄙】
　　事实君仁臣直【新序魏文侯问士大夫曰寡人何如君也羣臣皆曰君仁君也翟璜曰君非仁君文侯怒而逐璜至任座曰君仁君也曰子何以言之对曰臣闻其君仁者其臣直翟璜之言直是以知君仁君也文侯曰善复召璜入拜为上卿】名子为任【循吏任延字长孙为九真太守其俗不知牛耕乃令铸作田器敎之垦田百姓充给又敎骆越之民嫁娶礼法产子者始知种姓曰使我有是子者任君也多名子为任】居今行古【儒林任安字定祖少游太学受孟氏易兼通数经又学图防究极其术时人称曰欲知仲栢问任安又曰居今行古任定祖辟除皆不就】为政清省【南史任昉字彦升为新安太守不事边幅为政清省好奬进士友得其延誉者多见升擢时人慕之号曰任君及卒殷芸曰哲人云亡仪表长谢元何寄指南何托】刚烈疾恶【任孜字遵圣眉州人庆厯三年杨寘榜登第与弟师中名于蜀东坡谓之大任小任大任刚烈世无有疾恶如风朱伯厚小任温毅老更文寛柔慈爱小冯君子名伯雨】
　　林
　　姓纂【殷太丁之子王比干之后比干为纣所戮其子坚逃难长林之山遂姓林氏鲁有林放仲尼弟子左传林雍林不狃林楚代仕季氏左传曰林楚之先皆季氏之良也齐有林阮见説苑林类见列子林囘见庄子济南邹县风俗通云林放之后至林玉为赵相有九子号十徳之门又居九门见戚苑子孙秦末居齐郡邹县汉分济郡置济南遂为郡人】
