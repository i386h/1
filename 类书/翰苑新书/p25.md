<!-- { "loadSidebar": true } -->
　　皇朝事实西学侍臣【东坡谢表西学上贤玷侍臣之髙选】露门劝讲【庆厯贾昌朝拜相制云】金华经幄【曲阜行周常制金华经幄并以命尔】延英之席【丁未録治平四年谕司马光诏曰今将开延英之席】色温气和【程氏遗书伊川先生曰昨在讲筵曽说与温公云更得范淳夫在筵中尤好温公问何故颐曰自度少温润之气淳夫色温而气和尤可以开陈是非导人主之意遂除侍讲】闳深博约【言行録范成大字至能乾道中兼侍讲直前谢上曰卿闳深博约故有此除】真侍讲【杨龟山语录文潞公尝与吕范诸公入侍经筵闻先生讲说退相与叹曰真侍讲也一时文士归其门者甚盛而先生亦以天下自任论议褒贬无所顾避】讲师三昧【言行録东坡先生尝谓李廌曰范淳夫讲说为今经筵讲官第一言简而当无一冗字无一长语义理明白而成文灿然乃得讲师三昧也】讲春秋左氏【归田録仁宗退朝常命侍臣讲读于迩英阁贾侍中昌朝时为侍讲讲春秋左氏每至诸侯淫乱事则畧而不说上曰六经载此以为后王监戒何必讳】专讲春秋【胡文定公安国行状公字康侯绍兴初除公兼侍讲专讲春秋时讲官四人援例各专一经上曰他人通经岂胡某比不许】孟子醇正【司马康为讲官言于英宗曰孟子为书最醇正王道尤明白所宜观览也】三经要语【范祖禹家传公兼侍讲讲论语毕赐宴东宫上遣赐御书唐人诗公表谢又赋诗以献退而节畧尚书论语孝经要切之语训戒之言得二百一十九事名曰三经要语进之】语约义明【吕公着于讲读尤精众谓语约而义明可以为当世之冠】简而不烦【仁宗尝命侍臣讲毛诗而谏官余靖疏曰天子之学与臣下不同惟当撮前经之枢要复先王之轨范简而不烦为得其术并分纪】録劝讲箴【言行録李文简公焘字仁甫乾道中兼侍讲以经筵少闲録赵师民劝讲箴以讽并及仇士良不欲人主读书近儒生之説】写无逸图【言行录赵鼎字元镇先是侍讲范冲乞依仁宗迩英阁故事写书无逸孝经天子四章为图设于讲殿之壁上亲御宸翰写成二图上以语宰执于是鼎赞上从善汲汲之意】上金华箴【冯元明道五年为翰林侍讲学士上金华箴诏书宠之本】陈正心说【言行录范忠宣公纯仁字尧夫元丰中除兼侍讲公语人曰国之本在君君之本在心人君之学当正心诚意以仁为体使邪僻浮薄之说无自而入岂务章通句解以资口舌之辩哉及在经筵进讲必反覆开陈其说】有该教化【余靖上疏曰天子之学简而不烦上曰靖所言诚知治体命侍臣讲读有该教化者周悉讲论】奏专勤四字【言行录王岩叟字彦霖因侍讲筵奏曰陛下退朝何以消日应曰看文字对曰陛下以读书为乐天下幸甚大抵圣贤之学须在积累积累之要在专与勤四字是积学之要愿留圣意】陈治乱以戒【吕申国正献公家公既侍经筵时仁宗春秋髙公于经同异训诂得失皆陈其畧至于治乱安危之要闻之足以戒者乃为上反覆深陈之】参近代为戒【李廌师友谈记太史公范祖禹诘朝当讲即前一夕正衣冠俨然如在上前及当讲开列古义仍参之时事及近代本朝典故以为戒劝】侍讲十年【曽公亮自集贤校理至翰林学士侍讲十余年】台丞在经筵【见前官制注】出知蔡州【四朝国史钱象先字资元自讲筵出知蔡州故事讲读官分日迭进象先已得蔡州帝犹谕之曰大夫行有日矣宜讲彻一篇于是同列罢进者浃日】带职补外【东斋记事故事侍讲学士无带出外者张知白罢参知政事授此职知大名府然非歴二府而出者不得与宝元中梅询始带知郑州改许州自后两制遂为例也】坐讲【吕氏家塾广记旧制坐而讲读别置书册于御前仁宗富于春秋令儒臣立就御案便于指示遂为故事神宗朝王安石侍读以为道之所存礼亦加重请复赐坐乃乞下礼官韩维以下三人以为当坐刘攽以下七人以为不当坐乃不行元祐初程颐为侍讲复请坐不从】劝讲箴【赵元昊反罢进讲侍讲赵师民上书陈十五事八曰延讲诵因献劝讲箴至是上命讲读经史】双日讲读【仁宗尝语近臣以方亲庶政听断之暇欲召名儒讲习经典宰臣冯拯等曰今春降诏毎于双日讲读以当奉行前诏故也云云】不讲日进故事【吕塾广记元祐间苏颂为侍讲请如庆厯故事诏讲读官遇不讲日各进汉故寔二事颂于逐事后畧论得失大防】在经筵二十七年【嘉祐间杨安国在经筵二十七年上称其仁义淳质以比先朝崔遵度】赐章服【庆厯七年上御迩英阁讲孝经赐曽公亮三品章服曰此赐异于他日】赐宴东宫【元祐元年赐宰执经筵官宴于东宫上亲书唐人诗分赐之以讲论语终篇也】燕于秘书【绍兴二十二年燕于秘书省以讲尚书彻章自是以为例】
　　羣书旁引侍言帝幕【后汉张酺传赞云孟侯经博侍言帝幕】劝讲帷幄【后汉杨秉字叔节桓帝即位以明尚书入劝讲拜太中大夫以病乞退黄琼上言秉劝讲帷幄不宜外迁留拜光禄大夫】侍讲华光殿【后汉刘寛字文饶灵帝召拜太中大夫侍讲华光殿赐衣一袭】入讲白虎观【后汉贾逵与班固并校秘书肃宗好古文尚书左氏传入讲白虎观南宫云台帝善逵説】殿中无双【类要肃宗诏丁鸿与广平王及诸儒论定五经同异于北宫白虎观帝亲称制临决鸿以才髙论难最明诸儒称之帝数嗟美焉时人叹曰殿中无双丁孝公东观记曰上叹其才号之曰殿中无双丁孝公】屡有谏正【后汉肃宗常言张酺入侍讲屡有谏正可谓有史鱼之风矣】帝备弟子仪【后张酺肃宗即位出为东郡太守元和二年巡狩幸东都引酺及门生并郡县掾吏并防庭中帝先备弟子之仪使酺讲尚书一篇然后修君臣之礼赏赐殊特莫不沾洽】
　　羣书精语奉天子五学之游【苏东坡谢除表】望西清之帷幄【同上望西清之帷幄久立彷徨聴长乐之鼓钟恍如梦寐】西学之旧臣【同上】典坟富于泉海【马懐素侍讲制词赋成于鼓吹典坟富于泉海】
　　名贤诗词坐阅诸公半廊庙【苏东坡侍立迩英述怀曈曈日脚晓犹清细细槐花暖欲零坐阅诸公半廊庙时看黄色起天庭自注仆射吕公门下韩公左丞刘公皆自讲席大用】上尊初破早朝寒【东坡诗上尊初破早朝寒茗椀仍沾讲舌干陛楯诸公空雨立故应惭悔不儒冠】日髙黄繖下西清【东坡迩英讲论语谢赐书诗绣裳画衮云垂地不作成王剪桐戏日髙黄繖下西清风动槐龙舞交翠】却结絇丝侍禁庭【东坡诗江沙踏破青鞋底却结絇丝侍禁庭】隆儒殿阁对横经【黄山谷和东坡入侍诗隆儒殿阁对横经咫尺清都雨露零见説文星环北极人间无路仰天庭】鸱阁行看迎太宰【周益公寄胡邦衡诗鸱阁行看迎太宰象篦应记讲庖人注公在讲筵讲周礼至庖人而请去】
　　崇政殿説书【本朝仁宗景祐元年正月命贾昌朝赵希古为崇政殿説书初侍讲学士孙奭年老乞外因荐昌朝等至是特置此职以命之续防要庆厯二年以赵师民预讲官复为崇政殿说书职官分纪盖秩卑资浅则为説书不兼侍讲元祐间范淳夫初以著作佐郎兼侍讲司马公休又尝以著作佐郎兼侍读前此未有也吕原明家塾记崇宁中初除説书三人皆以隐逸起蔡崈与吕瓘仍遂其性诏以士服随班朝谒入侍渡江后尹彦明初以秘书兼之中间王龟龄范至能皆以郎官兼亦殊命也】
　　皇朝事实真侍讲【朱文公伊川年谱程颐召充崇政殿説书一日讲罢未退上忽起凭槛戏折栁枝先生进曰方春发生不可无故摧折注或云无此经筵承受张茂则尝招讲官啜茶观画先生曰吾平生不啜茶亦不识画竟不往文潞公尝与吕范诸公入侍经筵闻先生讲説退相与叹曰真侍讲也】修身正心【言行録吕希哲字原明为説书凡二年日夕劝导人主以修身为本修身以正心诚意为主心正意诚天下自化不假他术身不能脩虽左右之人且不能谕况天下乎】纳诲辅德【伊川先生文集先生既召对充崇政殿説书四月例以暑热罢讲先生奏言辅导少主不宜疎畧如此乞令讲官以六参日上殿问起居因得从容纳诲以辅上德】以师道自居【言行录哲宗幼冲召程正叔为崇政殿説书正叔以师道自居毎侍上讲色甚庄继以讽谏上畏之正叔曰吾以布衣为上师傅其敢不自重】进迩英记注【东都事畧贾昌朝传景祐元年初置崇政殿説书以授昌朝而天章阁待制亦自昌朝始在经筵善称説仁宗多所质问昌朝皆记录删润以进赐名迩英延议二阁记注録】奏经筵三事【实録哲宗嗣位召程頥将以为崇政殿説书上奏论经筵三事其一以上富春秋宜选贤德以辅讲官因使陪侍宿直讲説道义所以涵飬气质薫陶德性其二请上左右内侍宫人皆选老成重厚之人不使侈靡之物浅俗之言接于耳目仍置经筵祗应内臣十人使上在宫中动息以语讲官其三请令讲官坐讲以飬人主崇德重道之心既而命下以通直郎充崇政殿説书】讲说明白【景祐元年以贾昌朝为崇政殿説书昌朝説讲明白上喜之多所质问昌朝请悉记録岁终以付史馆】经术世家【熈宁四年以王雱为崇政殿説书雱宰相安石之子上闻其经术能世其家故召对而擢用】崇儒重道【周益公集近制兼职虽宰相领国史实録院勑令所玉牒所降敕而已惟讲读官下至说书皆命词给告可见崇儒重道之意也】日轮二员【景祐元年命贾昌朝赵希言王宗道杨安国并为崇政殿説书日轮二员祗候】迁他官侍经筵如故【贾昌朝初为崇政殿説书后为天章阁侍讲歴知制诰开封府权御史中丞而侍经筵如故】成就君德【程颐为説书上奏论经筵三事三曰天下治乱系宰相成就君德在经筵】进讲必宿斋【伊川先生在经筵当进讲必宿斋豫戒潜思存诚冀以感动上意尹焞每当讲前夕必斋戒沐浴曰欲感悟人君安得不敬】庶官曰说书【周益公集近事侍従以上兼经筵则曰侍讲庶官则曰崇政殿说书故左史兼亦曰侍讲如程敦厚赵衡是也】
　　羣书旁引说书金华殿【汉成帝乡学郑寛中张禹朝夕说尚书于金华殿中诏班伯受焉数年金华之业絶出与王许子弟为羣金华在未央】
　　台谏兼经筵【国朝庆歴二年召御史中丞贾昌朝侍讲迩英阁故事台丞无在经筵者上以昌朝长于讲说特召之仁宗实録神宗用吕正献亦止命时赴讲筵去学士职中兴后王尚书賔为御史中丞建请复开经筵遂命兼侍讲自后十五年间继之者惟王唐公徐师川二人皆上意也绍兴十二年春万俟中丞卨罗谏议檝并兼讲读盖秦楚材梓是时已兼説书便于傅导自后伯阳继之每除言路必与经筵矣桧死遂罢兼自二十五年十月至三十二年台丞谏长兼经筵止三人庆元后台丞谏长暨副端正言司谏已上无不预经筵者正言兼説书自巫端明伋始副端兼説书自余尧弼始察官兼説书自陈少卿防始绍兴二十五年春董殿院德元王正言珉并兼侍讲非台丞谏长而以侍讲为称又自此始其后犹或兼説书台官自尹穑隆兴二年五月谏官自詹元宗乾道九年十二月后并以侍讲为称不复兼説书矣朝野杂记】
