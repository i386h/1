<!-- { "loadSidebar": true } -->
　　旁引十八学士登瀛洲【初太宗为秦王时鋭意经籍于宫城之西门建文学馆以待四方之士于是杜如晦房龄等并以本官兼文馆学士图其形状上命褚亮为赞藏之书府故号十八学士时人谓之登瀛洲】芸局见天下之图【陈子昻集封君遗爱碑云芸局覩奥见天下之图】道家蓬莱山【华峤后汉书曰学者称东观为老氏藏室道家蓬莱山王融曲水诗序曰记言事于蓬观仙室谓藏室也】羣玉所谓策府【穆天子传穆天子西登昆仑见王母又曰癸巳至于羣玉之山先生所谓防府也】中禁非外司之比【淳化诏曰朕肇开袐府典掌羣书处中禁以宏开非外司之为比】汉典校皆在禁中【唐六典汉书府在外则有太常太史博士掌之内则有延閤广内石渠之藏刘向扬雄典校皆在禁中谓之中书犹今言内库书也后汉则藏之东观亦禁中也】登瀛抱椠【通畧绍兴三年时士大夫以登台閤陞禁从为显官不以官之迟速为荣滞为之语曰宁登瀛不为卿宁抱椠不为监】
　　羣书精语録藏图典分判书林【胡文恭行王从礼制云朕大合天下之书宏峙禁中之署当太微帝宇之左拟道家蓬莱之山收集英豪録藏图典精选儒匠分判书林】得贤之盛人到于今称之【白集许贵同制国朝以来有魏徴虞世南顔籕为袐书监设官之重得贤之盛人到于今称之】自重其官自逺其道【同上制自重其官自逺其道思与虞顔为比】秘书不是监【因话録先公谈旧话太常不是卿秘书不是监以其卿清重不与它卿比也】以文学博雅掌图籍【胡文恭制云云】蓬岛获窥于国史【杨亿代表云云】芸香之职【杨亿谢表云又云自草紫泥之诏遂违羣玉之峯】
　　前贤诗集緑编方委阁【沈约和竟陵王抄书时緑编方委阁素简日盈轩】袐书何寂寂【李白赠韦袐书诗袐书何寂寂无乃羁英豪】先生去上芸香阁【朱晦庵寄籍溪胡文定及刘恭父先生去上芸香阁耆旧新峩豸角冠留取幽人卧空谷一川风月要人看】只为苍生未敢休【朱晦庵送胡文定赴馆供职祖饯衣冠满道周此行谁与话端由心知不作功名计只为苍生未敢休】
　　袐书少监【隋炀帝置一人后又改为令唐龙朔中改为侍郎神龙初复太极元年増少监为二员通省判事通典国初为寄禄官元丰正名始实有职事初除叶均继除孙觉皆一时选也职畧掌贰书籍国史天文厯数之事四朝志余见袐书沿革】
　　歴代事实醇儒【赠故少监苏源明学蔚醇儒】儒素【王绍宗袐书少监仍侍皇大子读书绍宗性澹雅以儒素见称当时朝廷之士咸仰慕之】才德兼茂【萧德言以年老请致仕太宗不许诏曰顷年以来天下无事方欲建礼作乐偃武修文卿年齿已衰教将何恃所冀才德兼茂卧振髙风使济南伏生复在于兹日闗西孔子故显于当今拜袐书少监内宫礼赐甚厚】刋正奇书【顔师古拜袐书少监专典刋正所有奇书难字随疑剖析曲尽其源】刋是图籍【韦绳天宝初入为袐书少监宗尚文视其职如尚书丞郎绳刋是图籍以善职称】父子并命【赵崇儒拜翰林学士时父骅迁袐书少监德宗欲宠其门一日并命】兄弟继职【王珣为少监数年而弟瑨继职】
　　皇朝事实贰书省【曲阜除上官均还贰省制岂惟典领图籍为搢绅之荣庻以収集贤材増朝廷之重】説台阁典章【中兴系年録直袐阁曽防諡文清入对上大悦以为秘书少监防承平时已为是职毎与同舍防説前辈言行台阁典章从容竟日】修五朝大典【楼攻媿集汪大猷字仲嘉除秘书少监职当修神宗以来防要大猷率属分纂上闻之为置局命宰臣提举书奏五朝之大典始备】具疏引古谊【楼攻媿集孙逢吉上念公久外甞问孙某好士人召为袐书少监上朝谒重华宫不以时公数具疏引古谊深言又率同馆论奏】
　　前贤诗词少监岩壑姿【黄山谷和答孙萃老诗道山邻日月清樾深牖户同舍多望郎闲官无窘步少监岩壑姿宿正廊庙具行趍补衮职黼黻我王度】儒林数耆旧【同上和孙莘老诗上帝羣玉府道家蓬莱山延阁排霄起图书擅荣观官槐緑葱葱岑絶非世间王度日修饬文章丽朝班国器攻杞梓珍羣揜孔鸾中台省符移僚属礼数寛品藻开英鉴赏音发清弹儒林数耆旧少监发新斑】袐书丞【魏武帝置袐书令及丞一人典尚书奏事文帝黄初中欲以何祯为袐书丞其后遂有左右二丞后置齐梁尤重后周桞虬为袐书丞唐龙朔二年改为兰台大夫咸亨复旧掌府事勾稽省署抄目通典本朝淳化六年诏袐书监丞仍旧惟无定员及不专职分涖中外之任分纪元丰正名始定为职掌官事参领书籍国史天文厯数之事四朝志余见袐书沿革】
　　歴代事实清官【梁张率近袐书丞武帝曰袐书丞天下清官东南胄绪未有为之者今以相处】第一官【梁刘孝绰除袐书丞武帝曰第一官当与第一人】兰台大夫【见官制】鹿车【王肃表论袐书丞郎乗鹿车】学行当今无比【隋姚察入为袐书丞文帝指为朝臣曰闻姚察学行当今无比我平陈惟得此一人】野鹤在鸡羣【晋山涛啓嵇绍起家为袐书丞绍始入洛或谓王戎曰昨于稠人中见绍昻昻若野鹤之在鸡羣】雅有文才【晋嵇绍雅有文才山涛啓武帝可袐书郎帝曰绍如此便可为丞】博学有才【见天水薛宣声注】宜得才人【魏文帝用何祯为袐书丞敕云此职宜得才人】遍观古今【王隠晋书庾峻字山甫少好学有才思转袐书丞遍观古今闻见益广】上许都赋【文士传何祯为许都赋封上帝异之下公车特徴到用为尚书郎诏用为袐书丞主者谬以为郎后月余祯闗事上问曰吾本用祯为丞何故为郎案主者罪遂为丞】奏文赋【魏畧严苞黄初中以髙才入为秘书丞数奏文赋帝异之】撰七志【见求校坟典注】编年叙録【见分领着撰注】桓嗣知名【晋中兴书桓嗣少知名初拜袐书丞迁中书郎】天水薛宣声【魏志薛夏字宣声天水人也博学有才文帝嘉其才黄初中为袐书丞征东将军曹休来朝时帝方与夏有所咨论而休到帝引入坐定帝引夏出谓休曰袐书丞天水薛宣声也其见遇如此】司文天阁【选王仲宝撰褚渊碑文云俄迁秘书丞司文天阁】职近日月【魏王肃论袐书表云青龙中议袐书丞郎与博士议郎同职近日月宜在三台上袐书丞郎宜比尚书丞郎】分领着撰【后汉李彪迁袐书丞分领着撰事自元成帝以来至于太和崔浩髙允著述因书编年叙録为春秋之体创为纪传表志之目焉】求校坟典【齐书王俭字仲实为袐书丞上表求校坟典依七畧撰七志四十卷献之】出为别驾【魏王基字伯兴黄初中察孝亷除郎中时青土初定刺史王凌特表请基为别驾后召为袐书郎凌复请还顷之司徒王朗辟基凌不遣朗书劾州曰凡家臣之良则升于公辅公臣之良则入于王职是故古者侯伯有贡士之礼今州取宿衞之臣留袐阁之吏所希闻也】
　　皇朝事实无定员不专职参领书籍【并详官制】
　　羣书精语丞于袐丘【胡文恭行邹梦臣制】进丞袐局【同上范微之制】职任清华【初僚除姚宰制袐府丞属职任清华】丞清聮于本省【胡文恭行陈藻制云丞清联于本省】
　　袐书郎【后汉马融为袐书郎诣东观典校书魏以刘邵为之出乗鹿车晋掌中外三閤经书校阅脱误亦谓之郎中武帝分袐书图籍为甲乙丙丁四部使袐书郎中四人各掌其一宋齐尤为美职皆为甲族起家之选居职例十日便迁齐梁末多以贵游子弟为之无其才实惟分判校冩功程龙朔中改为兰台郎咸亨复旧通典天授初曰麟台郎神龙初复旧初学记唐袐书郎三人掌四部图籍国初为寄禄官元丰正名始有职掌刋冩分贮集贤院史馆昭文馆袐阁经籍图书则袐书郎主之四朝志元祐四年袐书郎并除陞朝知县以上贤序人任满除集贤校理分纪绍圣初罢校理余见袐监沿革】
　　歴代事实兰台郎【见官制】麟台郎【见官制】图籍之府【白乐天袐书郎制图籍之府命汝为部】鹿车【见官制又见袐书丞】车服简素【沈约宋书萧惠开家虽贵戚而车服简素初为袐书郎袐书著作并名家年少惠开意趣与之多不同比肩或三年不共语】澹于荣利【蜀郄正迁袐书郎性澹于荣利尤耽文章及当代美书】不调十年【窦威授袐书郎不肯调者十年故其学益博】因求不迁【晋张缵字伯绪为袐书郎因求不迁欲徧观阁内图籍】五嵗见奇【魏钟防字士季少敏惠夙成中防军蒋济著论谓观其眸子足以知人五嵗济济见者奇之正始中以为袐书郎】十五对策【王承字安期七嵗通易补国子监生十五对策髙帝除袐书郎中】博通经籍【后汉马融传有俊才为袐书郎中诣东观典校袐书是时俗儒世士以为文德可兴武功宜废遂寝搜狩之礼战阵之法融上广成颂以讽谏忤旨滞于东观十年不得调后重在东观著述马融才髙博洽为世通儒】专精学问【虞预晋书司马彪少笃学不倦不交人事专精学问泰始中为袐书郎又转为丞】阖门诵书【任敬为袐书郎毎休沐阖门诵书】为通儒【见博通经籍注】有美誉【晋中兴书王谧弱冠有美誉与王绥齐名除袐书郎】奏三元颂【岑文本除袐书郎元日奏籍田用三元颂文致华赡】制千字诗【宋袁动学好属文在陈释褐为袐书郎甞制千字诗当时以为盛作陈后主闻召入禁中使为月赋袁染翰立成后主曰观谢希逸不能独美于前矣又使为芝草嘉莲二颂深见赏重】属文视草【上官仪迁袐书郎太宗毎属文遣仪视草工诗人谓为上官体】着魏中经【晋郑黙为袐书郎删省旧文除其浮秽着魏中经时中书令虞松曰而今后朱紫别矣】掌四部【六典袐书郎掌四部之图籍分库以藏之以甲乙丙丁为之部目甲部为经其类十有一乙部为史其类十有三丙部为子其类十有四丁部为集其类有三】登三阁【陆机谢表云身登三阁袐书郎掌中外三阁袐书也】司文天阁【文选褚渊碑云云】专典袐阁【后魏髙谧字安平有文武才度天安中以功臣子召入禁中除袐书郎专典袐阁谧以坟典残阙奏广访郡邑大加缮冩由是图籍稍以审正】审正图籍【见上注】石渠司籍【唐大诏令陈希烈制云云】
　　皇朝事实延寘册府【初寮除孙近制】职清秩美【南丰拟制】率同馆论奏【楼攻媿集彭忠肃公年号止堂除袐书郎时傅召姜特立公白丞相留公恐非虚既而果然留公引李绛事求退公率同馆论奏且勉枢廷争之遂寝】不附秦相【中兴系年録袐书张阐忠肃公时秦桧用事毎除台谏必以其耳目知阐久次喜论事一日微讽阐谓当入台阐曰丞相茍见知老死袐书足矣桧黙然由是罢去】
　　自叙清而不要【李素汉武德初以亲丧解官起授七品清要有司拟雍州司户参军帝曰要而不清复拟袐书郎帝曰清而不要乃授侍御史】所见不博【王隠晋书曰左思专思三都赋自以所见不博求为袐书郎】有限故有竞【宋王敬子恢之为袐书郎敬求为奉朝请与恢之书曰袐书有限故有竞朝请无限故无竞吾欲处汝无竞之地于是文帝遂许之】
　　羣书精语持三寸笔入芸香之阁【陈子昻集高府君墓志祖钦仁检校袐书郎持三寸笔终入芸香之阁】解巾以司雠校决科而登馆殿【权德舆袐书郎壁记荥阳郑君诸父诸兄或解巾以司雠校或决科而登馆殿含章筮仕多至于斯犹桓公武公之代为卿士葢善于其职而宜之之义也】发袐府览书林【扬雄剧秦美新论云云】
