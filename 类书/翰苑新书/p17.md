<!-- { "loadSidebar": true } -->
　　歴代事实禁职【白集崔羣制自列内朝兼司诰命事烦而益宻职久而弥精宠以正名式光禁职】閤老【唐杨绾为中书舍人故事舍人年久者閤老其公廨杂料独取五之四至绾悉均给之】清平官【南越志南诏谓词臣曰清平官】纶閤之职【白集除裴度制度以茂学懿文润色训诰体要典丽甚得其宜施之四方朕命惟允况中立不倚道直气平介然风规有光近侍台官满岁班列当迁纶阁之职所宜共授】凤阁舍人【见官制】薇省【见上同】纶阁【李吉甫制擢于纶阁列在禁闱】西垣　西省　凤池　丝纶阁下【并见诗词】红药【见上同】瑞柳【中书省有柳树中枯死兴元车驾还京其树再生人谓之瑞柳】不纳私财【职官分纪唐敬宗初登极路隋拜中书舍人翰林学士乃赐金有金帛谢除制者叱而却之曰吾以公事接私财耶终无所纳】有古人风【南齐傅昭为中书通事舍人居此职者皆权倾天下独昭亷静无所干预器服率陋明帝闻之赐漆合烛盘勑曰卿有古人之风故赐以古人之物】以忠谨称【晋刘超迁中书舍人时台省创建内外多事超出纳书命以忠谨称】宰相器【后周范质汉初加中书舍人戸部侍郎周祖征三叛毎朝廷遣使赍诏处分军事皆合机宜周祖问谁为此辞使者以质对周祖叹曰宰相器也】舍人様【徐坚字元固圣厯中杨再思王方庆为东都留守引坚为判官表奏专委之方庆尝称曰掌纶诰之选也再思曰此凤阁舍人様】佳舍人【文襄尝曰裴仕礼佳舍人様】四俊【张嘉贞为中书令荐中舍苗延嗣吕太工等四人皆位清要日与议政事时号令君四俊云】三才【唐魏牧兼中舍与温子升邢子才齐誉世称三才】大手笔【职林唐李峤朝廷每有大手笔令峤为之】苏贾【贾曾开元初拜中舍与苏晋同掌制诰皆以文辞称】常杨【杨炎为中书舍人与常衮并掌纶诰衮长于除书炎善于德音自开元来诏诰之美时称常杨】韩徐【职官分纪季升开国徐以秘书郎直门下省书命精当颇得典礼韩熈载亦同掌诰命与齐名江东谓之韩徐】誉重一时【常衮文采赡蔚长于应猝誉重一时】为代言最【唐孙逖典诏诰为代言最而逖尤精宻张九龄视其草欲易一字卒不能也】纶省推髙【文士记除中书舍人李文为学士云纶省推髙】同舍服能【陆扆拜中书舍人扆文思敏速初无思虑挥翰如飞文理俱惬同舍服其能】同僚共推【郑畋荐中书舍人咸通十年讨徐方书诏旁午畋洒翰泉涌动无滞思同僚阁笔推之】海内共推【隋虞世南拜内使舍人栁硕慱学罕所推许至是与世南相见叹曰海内当共推此一人】文阵雄师【唐苏颋传张九龄尝覧颋文卷谓同列曰苏生之俊赡无敌真文阵之雄师也】文元帅【唐张九龄号词人之冠又号文元帅】文章宿老【唐李峤字巨山为凤阁舍人文册大号令多主为之峤富才思然其仕前与王勃杨盈川接中与崔融苏味道齐名晚诸人没而为文章宿老一时学者取法焉】册奏之工【顔师古迁中书专掌机宻于时军国多务凡有制诰皆成其手册奏之工时无及者】词人之冠【见文元帅注】一代词宗【职官分纪唐吏部郎中张九龄一代词宗为中书令引韦陟为中书与梁涉对文诰时人以为美谈】挥翰如飞【见同舍服能注】执笔分占【王勃长寿中为凤阁舍人寿春等五王出阁有司具仪忘载册文勃召五吏执笔分占其辞粲然】分占口授【职林岑文本号善职而敏速或策令丛遽勑吏六七人执笔分占口授咸无遗意】诰命之敏【前蜀庾朴进中书舍人时署百司诰命填委皆有典则人服其敏分纪】文成于心【梁裴子野掌诏诰或问其为文速者子野答曰人皆成于手我独成于心】一人办事【孙处约为中书舍人累年中令杜正伦奏请更授一舍人与处约同知制诰高宗曰处约一人足办我事何湏多也】得中和气【唐许景先为中书舍人以文翰见称中书令张説尝称曰许舍人之文虽无峻峯激流斩絶之势然属　词丰美得中和之气】有元和风【九国志南唐韩熈载为和州司马乆之召为中书舍人乃始亲职制诰典雅有元和之风】文有古风【韩文王仲舒穆宗立每言仲舒之文可喜最宜为诰有古风召为舍人既至视同列率新进少年居不乐曰岂可复治笔砚于其问哉】焕成文章【白集除冯宿制云吾闻武德及开元中有顔侍陈叔达苏颋大手笔掌书王命故一朝言语焕成文章】文思温雅【职官分纪唐王仲舒自职方郎中知制诰文思温雅制诰所出人皆传写】着三足记【职林唐卢景亮尝谓人君足食足兵而又得士天下可为也乃自轩辕以来至唐剟治道之要著书号三足记】撰五经训【徐邈在西省撰正五经音训学者宗之】上清暑赋【唐职林崔仁师太宗时幸翠微宫上清暑赋以讽帝赐帛五十段】洛出宝图颂【崔融为文华婉当时未有辈者朝廷大手笔多勑委之其洛出宝图颂尤工】承天子诰命【权德与字载之为起居舍人岁中兼知制诰进中书舍人独直两省数日一还舍乃上言左右掖垣承天子诰命奉行详覆各有攸司旧制分曹十员以相防检大扺事有所壅则吏得为非四方闻者或以朝廷为乏士要重之司不宜乆废帝曰非不知卿之劳但择如卿者未得其人耳】掌两宫文翰【职官分纪唐徐浩肃宗时拜中书舍人时天下事殷诏令多出于浩浩属词赡给又工楷隷肃宗悦其能加兼尚书右丞元宗传位诰册皆浩为之参掌两宫文翰宠遇莫比】封还词头【续通典长庆元年中书舍人白居易奏独孤郎岳州刺史温造郎州刺史李肇澧州刺史王镒郢州刺史令臣撰词四人出官词头臣以封讫未敢撰进防待勑防】掌书王命【见焕成文章注】丹地代言【陆扆制爰自髙才赴召丹地代言】文士极任【通典云自永淳以来天下文章道徳台阁髦彦无不以文章达故中书舍人为文士之极任朝廷之盛选诸官莫比焉】大事必咨【齐澣字洗心开元初姚崇为相用为给事中中书舍人论驳及诰诏皆援凖古谊朝廷大政必咨之时号解事舍人又分纪云以古义谟诰为凖的】问古今事【崔琳明政事开元中与髙仲舒同为中书舍人侍中宋璟亲礼之每所访逮尝曰古事问仲舒今事问琳】政事堂门【续通典故事政事堂有门盖宰相时适中书舍人院咨访政事以自广也及常衮相塞絶其门以示尊大不相往来】五花判事【通鉴唐故事中书有军国政事则中书舍人各执所见杂署其名谓之五花判事中选一人明练事者知机宻谓之解事舍人】六押分司【李泌曰给舍分司押事故舍人谓之六押】上五事【孔氏六帖唐高冯列上五事】发十难【唐韦处厚穆宗时为中书舍人时张平叔以便佞进欲粜盐处厚发十难以诰之帝乃知害民平叔始踈斥】屡献谠言【苏晋先天中为中舍屡献谠言天子嘉允】进贤纳谏【唐柳公权为中书舍人充翰林书诏学士文宗便殿语及汉文恭俭帝举袂曰此澣濯者三矣公权曰人主当进贤退不肖纳谏诤明赏罚衣澣濯之衣乃小节尔云云翌日降制以为谏议大夫知制诰学士如故】人物精鍳【裴垍为中舍李吉甫执政以情谒垍曰比日人物吾懵不及知君精鉴为我言之垍即防三十许人吉甫荐于朝】三世居职【孙简知制诰进中书舍人初逖掌诰至代宗时族祖宿又居职建简凡三世】三世掌制诰【职林唐李德林李百药李安期三世掌制诰】三世掌书命【唐张嘉贞武后时进中书舍人崔湜轻之后与议事正出其上湜惊曰此中共坐后十年而为中书令子延赏子靖三世掌书命】三世为中书【集贤记注唐徐坚祖孝德父齐聃及坚三世为中书舍人皇朝衣冠无以为比又徐峤父子自祖及孙三世为中书舍人】父子同在禁筦【苏廷硕为中书舍人时父瓌同中书门下三品父子同在禁筦朝廷荣之宗平内难书诏填委独廷硕在太极后阁口所占授功状百绪轻重无差书吏白曰丐公徐之不然手腕脱矣李峤曰舍人思若涌泉】盛典出父子之手【职林唐贾至天宝末为中书舍人肃宗即位于灵武上皇遣至为传位册文上皇覧之叹曰昔先帝逊位于朕册文则卿之先父所为今朕以神器大宝付储君卿又当演诰累朝盛典出卿父子之手可谓继美矣】书命成一家言【白集杨嗣复制贞元中汝父为中书舍人甚称厥职今使汝继书吾命成一家言堂构国华在于此举】叔侄对掌【封氏自太和世居两制舜卿从子德昭时为翰林舜卿时为中舍叔侄对掌诰命当时以为荣】兄弟对掌【九国志南汉赵光裔以膳部郎中知制诰时兄光逢为翰林学士兄弟对掌内外制时论荣之】兄弟相代【韦思谦二子承庆嗣立承庆解凤阁舍人武后谓嗣立曰尔父尝称二子忠孝今使卿兄弟自相代即拜凤阁舍人】凤阁王氏【王徽字昭文曾祖择从昆弟四人至凤阁舍人者三人故号凤阁王氏】居西掖八年【职官分纪唐权德舆四岁能为诗后为中书舍人居西掖八年间独掌者数岁】为中书九年【职林高郢公为中书舍人九年家无制草或问曰前辈皆有制集公独焚之何也答曰王言不可存于私室】以谏议知制诰【分纪柳公权为中书舍人文宗谓之曰极知舍人不合作谏议以卿言事有争臣风采也翌日降制以谏议大夫知制诰】不十年正纶闱之任【职官分纪南唐近事张洎计阶之岁为润帅燕王冀所荐首谒韩熈载一见待之如故旧谓洎曰子好一中书舍人顷之韩主文柄洎亦擢第不十年间果正纶闱之任】纳言赐锦【髙钺为中书舍人入见帝因劝躬览以示忧勤帝纳其言赐锦防】草诏赐宫锦【职官分纪封敖为学士拜中书舍人文思敏速武宗深重之尝草阵伤边将诏警句云伤居尔体庸在朕躬帝览而善之赐之宫锦】进言报药石【唐太宗时中舍髙季辅上封事特赐钟乳一剂曰卿进药石之言故以药石报之】进谏赐金鱼【续通典吐突承瓘于军中立圣政碑李绛以为不可许宪宗初甚怒绛语不已上卒大开悟故除绛中书舍人翌日又面赐绛紫衣金鱼上亲为绛择良笏勉之曰尔时无易此心】皇朝事实外制【东坡外制深严西垣清要】小两制【见除签书注】宰相判官【曾肇为中书舍人王岩叟言肇凡材何以称职吕陶亦言中书舍人前世权重为宰相判官岂可序迁】右垣【岐公云右垣裁训】西台【曲阜除苏辙位处西台实与政事】西阁【长编真宗祥符九年知制诰乐黄目知开封初黄目召试上以黄目久任外官止试制诰二篇入西阁不一月遂罢】紫微阁【仁宗实録宝元元年七月新作舍人阁上亲篆其榜曰紫微阁又四朝国史刘攽攽字贡父元祐中拜中书舍人请复古制建紫微阁于西省】梁楝之材【见父子继任注】文学天下所知【言行録陈文惠公尧佐天圣初知制诰故事知制诰者先试其文辞天子以公文学天下所知不复命试自国朝以来不试知制诰者唯杨亿及公二人而已】文章当今独歩【言行録王禹偁能属文太宗方奬防文士召拜右拾遗禹偁上端拱箴以为诫寻知制诰上尝称之曰王禹偁文章当今天下独步】熈宁三舍人【四朝国史吕大临李定除御史宋敏求苏颂相继封还词命次至大临亦还之世称为熈宁三舍人】时辈推许【四朝国史吕溱溱开敏善议论一时名辈推许然喜自贵重见宾客不及数言时号曰七字舍人云】杨陈之称【东都事畧陈从易字简夫知制诰与杨大雅同在西掖时谓之杨陈】常杨不逮【东都事畧郑戬字天休知制诰训词深雅时谓常杨不逮也】立马一挥【神宗实録刘敞字原父在西掖时一日追封皇子公主九人敞将下直为之立马却坐一挥九制数千言已就】经宿进碑【国朝初王祐拜中舍史馆受诏撰普昭王碑经宿上进中外惊其神速】占纸肆书【言行録曾巩擢中书舍人属新官制遂掌书命于是更置百官旧舍人无在者已试即入院方除目填委占纸肆书初若不经意午漏尽授草院吏上马去凡除郎御史数十人所以本法意原职守而为之训勑者人人不同咸有新趣而衍裕雅重自成一家】辞义有三代风【言行録曾巩擢中书舍人不俟入谢谕使就职时自三省至百执事选授一新除吏日至数十人举其职事以戒辞约义尽论者谓有三代之风上亦数称其典雅】制诰有西汉风【东都事畧王珪知制诰其文典丽有西汉风嘉祐初为翰林学士】词命有古风【言行録彭汝砺元祐中拜中书舍人赐服金紫词命雅正人以为有古风】有常杨风【郑戬因文定公李廸荐有才累为知制诰训词雅有常杨风】有元白风【谢绛字希深权知制诰文章典雅有元白风】训诰有程范【宋敏求知制诰训辞诰命皆有程范】诏词闻者感泣【朱晦庵集刘珙諡忠肃兼中书舍人会金人渝盟天子悉师北向以雪雠耻复疆土一时诏檄多出公手词气激烈闻者感至泣下】献皇极箴【职官分纪治平元年知制诰祖无择献皇极箴赐诏奬之】参典王命【曲阜除制参典王命之官于今号为清选】专诰命之文【职畧除贾安宅西台本政事之地内史专诰命之文】典郡王奏【曾巩元丰为中舍时哲宗为延安郡王命巩典王府牋奏故事翰林掌之上特命巩】分日命词【元丰诏中舍分领六房随所领命词后复分日】翰苑下兼【盘州老人小洪适为翰林学士仍兼中书舍人辅臣奏自来无翰苑下兼西掖者上曰洪某在后省甚振职且要其整顿纲纪故事给舍缴驳施行者皆封付三省秦埙提举太平宫某奏秦桧欺天盗权戕害忠直当锢其子孙即时御笔依奏乃封付某明日召对上曰所论甚当异日有缴奏只批勑进来不湏联章】缴词头自郑公始【龙川志富郑公知制诰制下复遂国之封郑公缴还词头封命遂寝唐制唯给事中得封还诏书中书舍人缴词头盖自郑公始】缴吕惠公求去词头【旧制执政除罢皆宣麻吕惠公弼因争新法求去王安石隂沮之乃使舍人院命词蔡齐掌外制缴词头举典故论之安石劝上内批今后枢宻罢更不宣麻】闼连名缴奏【楼攻媿集林大中迁中书舍人风裁如台中时侂胄来见公接之无他语使人通问因愿内交又笑却之彭龟年抗论侂胄甚切有防龟年除职与郡公在西掖楼钥在闼连名上防又同缴奏】不草黜韩维制【言行録曾文昭公肇元祐初迁中书舍人门下侍郎韩维靣奏范百防所为不正黜维知邓州公不草制两上章论之】封还易边帅词头【言行録王岩叟除中书舍人滕元发自太原易许昌公封还词头言今以走马承受一言便易边帅此风寖长非委任安边之福命遂寝】不草宦者除制【言行録刘敞知制诰宦者召金彬正除观察使公封还词头不草　制其命遂止】中人进官不肯奉诏【杨诚斋集胡铨兼中书舍人有防以中人李绰等尝典发军书无误各进官一列公不肯奉诏绰等泣诉上曰胡铨不肯】内侍升职执奏再三【楼攻媿集陈傅良字君举除中书舍人封还词头遇事辄发张子仁建节陈源除内侍省押班率逢原升都统源供职自如而词命不行终不得俸逢原先被宣劄已自书押公执奏再三终不奉诏此二事无敢婴其锋者公神色不动来则缴奏旁观者为之寒心】言事契圣心【周益公集洪适除中书舍人内直如故方羽檄交驰书诏填委或夜召或细札咨访公独当内外制时时奉诏言事如乞防虞海道降诏亲征多契圣心大用之意已定】内使未行而议【除苏辙政令之出公卿为朕行之台谏为朕言之方其未行内史舍人得闻其议与其既行而后言孰若未行而议之哉】未三十知制诰【朝野杂记本朝末三十知制诰者苏太简二十六吴元仲二十七晏元献宋宣献王懿格张安国皆二十八王文正夏文庄皆三十】不试而命【欧阳公归田録国朝之制必先试而后命有国以来不试而命者才二人陈尧佐及脩忝与其一尔】杨钱免试【防要元丰七年十月诏起居郎杨景畧左司郎中钱勰并为中书舍人免试二人奉使高防方还在道并擢之】苏刘免试【防要元祐元年起居舍人苏轼擢为中书舍人十二月直龙图阁刘攽为中书舍人并免试】召试之制【石林燕语职事官差除皆除目先下惟中书舍人宰相得言朝退遣直省官召诣都堂面传防召试被命者致辞丞相谢之直省官径引入中书省前期侍郎防设幕次几案于中就坐少顷本省吏房主首持丞相封题目来即就试中书具食罢侍郎致茶果是日宰相住省俟纳卷始上马翌日进呈除目方下盖召试之制也有思迟不即就者往往过期或为留内门然已不称职矣嘉祐间有试而不除改天章阁待制者】父子继任【职官分纪王旦拜右正言知制诰父祐以清名乆掌书命不十年旦继其任时论美之钱若水有人伦鉴与之　同列每曰王君凌霄耸壑梁栋之材非吾所及也】父子掌诰【春明退朝録父子掌诰国初至熈宁元年凡九家李文正昌武王兵部文正王思献安简赵文元文庄钱希白脩懿梁翰林庄肃吕文靖中裕宋宣献公敏求苏仪甫子容】除签枢【朝野杂记直舍人院祖宗时有之嘉泰四年李季章壁以宗正少卿权中书舍人而中书故事小两制未有除执政者乾道二年蒋子礼芾始自中书舍人除签书枢密院事】出领外藩【四朝防要雍熈四年以右补阙知制诰范景为工部郎中知京兆府知制诰出领外藩自是始也】赐双烛归院【丁未録夕时上神宗召知制诰郑毅夫獬对内东门小殿命草吴奎知青州张方平参知政事制赐双烛送归舍人院二府无知者明早且进草遂付中书出诰】召赴曲宴【职官分纪太宗皇帝留心儒术旌赏文翰时纶阁之臣始召赴曲宴或令和诗舍人从游宴自此始也】犀带佩鱼【四朝国史霍端友传徽宗时为中书舍人服金紫故事唯服黑角带帝顾见之曰给事舍人等耳而服饰相絶如是始命犀带佩鱼】一佛出世【国朝太宗云朝廷毎除一舍人六亲相贺谚云一佛出世】梦窓下草诏【分纪孙抃夜中梦明窓下草制诏其后第三人及第知制诰如梦云】自叙斵窓【职林杨滔为中舍时催作制勑令吏将钥匙出无本可检乃斵窓取得本时号斵窓舍人】阁笔【见同僚共推注】闭户【至道中和防知制诰防之直中书每草诏必闭户精思编讨羣籍而后成沙洲表求经藏碑诏防撰以赐之防遣厮借佛书数千卷人以为笑】鸡栖树【初学记魏晋世语曰刘放孙贺共典枢要夏侯献曹肇心内不平殿中有鸡栖树二人相谓此亦乆矣其能复几时谓中书监刘放中书令孙贺】凤凰池【晋荀朂自书监为尚书令人贺之乃发恚曰夺我鳯凰池何贺之有】失却君房【湘山集真庙时日本国入贡求本国神光寺记舍人辞不工令学士张君房代之张退食多潜饮市楼掖垣求之不得大窘时种放以司谏归华山杨大年为闲忙令云世上何人最号闲司谏拂衣归华山世上何人最号忙紫微失却张君房】缪承曲宠【宋书谢庄辞中书令表曰臣闻壁门天邃凤沼神深丝纶王言出纳帝命自非望允当时誉宣庠塾未有缪承曲宠空席兹荣】
