<!-- { "loadSidebar": true } -->
　　事实长我王国【尚书立政周公若曰太史司冦苏公式敬尔由狱以长我王国忿生为武王司冦封苏】佩六国印【史记苏秦东周雒阳人説六国合从佩六国相印秦之弟曰代代弟曰厉太史公曰苏秦兄弟三人皆游説诸侯以显名其术长于权变新序云邹阳上书曰苏秦相燕燕人恶之于燕王燕王按劒而怒何则臣主剖心析肝相信岂移于浮辞哉】图形麟阁【苏武字子卿不降匈奴齧雪咽旃杖汉节牧羊留匈奴凡十九嵗及还拜为典属国露元年上思股肱之美乃图画其形于麒麟阁】二天【苏章字孺文为冀州刺史故人为清河太守行部按其奸乃请太守为设酒肴陈平生之好甚欢太守喜曰人皆有一天我独有二天章曰今苏孺文与故人饮者私恩也明日冀州刺史按事者公法也遂举正其罪州境望风畏肃】良二千石【循吏苏淑字仲和除乐陵内史在郡绥抚甚有人誉厯荣阳中山二郡太守清心爱下为吏人所思称为良二千石】闲彻清宻【苏味道赵州人九嵗能属辞与李峤以文翰显时号苏李举进士第裴居道倩味道作章揽笔而具闲彻清宻当时盛传练台阁故事善占奏】思若涌泉【苏颋字廷硕瓌之子弱冠敏悟一览至千言辄覆诵第进士拜中书舎人李峤曰舎人思若涌泉吾所不及】风度凝粹【皇朝苏易简梓州铜山人也少好学风度凝粹弱冠举进士后为翰林学士淳化中充承防易简多振举翰林故事太宗为飞白书院额曰玉堂及以诗赐之太宗曰此永为翰林中一美事易简曰自有翰林未有如今日之荣也】名动京师【苏洵字明允眉州眉山人也屡举进士贤良不中至和嘉祐间与其二子轼辙至京师欧阳脩得洵书二十篇大爱其文辞以为贾谊刘向不过也以其书献诸朝名动京师而苏氏文章遂擅天下一时学者皆尊其贤学其文以为师法以其父子俱知名号为老苏】逺大之器【苏轼字子瞻轼生十年而洵游学四方英宗在藩闻轼名欲以唐故事召入翰林宰相韩琦曰苏轼之才逺大之器也天下之士莫不畏慕降伏皆欲其进用然不若朝廷培养之而后用也】
　　吴
　　姓纂【周太王子太伯仲雍封吴后为越所灭子孙以国为氏季札之居齐鲁间吴季子名札吴子寿梦之少子出聘请观周乐见子产如旧相识】
　　事实在徳不在险【史记吴起卫人説苑魏文侯浮西河曰美哉山河之固此魏国之宝也吴起曰在徳不在险】隠若一敌国【后汉吴汉字子顔南阳宛人为人质厚少文造次不能以辞自达隠若一敌国】白首一节【呉良字大仪躬俭安贫白首一节显宗以为议郎】酌泉赋诗【良吏呉隠之字处黙博涉文史以儒雅标名弱冠而介立有清操事母孝谨迁晋陵太守在郡清俭转广州刺史至石门酌贪泉赋诗曰古人云此水一歃懐千金试使夷齐饮终当不易心清操不渝屡被褒饰晋代良能此焉为最子延之复厉清操为鄱阳太守延之弟及子为郡县者常以廉慎为门法】文体清拔【文学吴均字叔庠好学有俊才文体清拔有古气好事者或效之谓为呉均体】　号良史【唐呉兢汴州人少厉志贯知经史方直寡谐比魏元忠荐兢才堪论譔诏直史馆脩国史私撰唐春秋叙事简核号良史世谓今董狐云】强学博辨【皇朝吴育字春卿建州建安人也为人明敏劲果强学博辨举进士甲科举贤良方正防入三等有国以来制举惟育入三等前此未有也】识面台官【吴中复字仲庶兴国军人也举进士通判潭州孙抃未识中复即举为监察御史里行或问其故抃曰昔人耻呈身御史今岂荐识面台官耶】中林兰蕙【吴俶字正仪润州人也幼有俊才韩熙载潘佐皆以文章著名江左一见俶深加器重曰吴正仪中林之兰蕙也】
　　于
　　姓纂【周武王第二子邘叔子孙以国为氏其后去邑单为于氏东海汉有于公生丞相西平公定国生永御史大夫】
　　事实子孙有兴【前汉于定国字曼倩东海郯人也父于公为县狱吏郡决曹决狱平郡中立生祠号曰于公祠子永嗣至御史大夫始于公其闾门壊父老方共治之公谓曰少髙大令容驷马髙盖车我治狱多隂徳未尝有所寃子孙必有兴者】古之名将【魏志于禁字文则攻张绣擒吕布围张超攻眭周皆破斩之太祖曰将军在乱能整讨暴坚垒有不可动之节虽古名将何以加之】世执贞节【于忠字思贤累迁散骑常侍尝因侍宴宣武赐之劒杖举酒属忠曰卿世执贞节故恒以禁卫相委昔以卿行忠赐名曰忠今以卿才堪御侮以所御劒杖相锡后为尚书令】文武之寄【于翼字文若为渭州刺史寔先莅此州翼又推诚布信事存寛简夷夏感恱比之大小冯君后为安州幽州总管翼兼文武之寄受干城之托智能足以卫难势力足以勤王曽无释位之心但务随时之义名节以髙贵岂所望于斯人】嗜学不厌【于休烈志宁曽孙机鉴融敏善文章第进士又擢制科厯秘书省正字献五代诗着旧章天子嘉之虽厯清要不治产性恭俭仁爱乐贤下善推毂士甚众年老嗜学不厌】
　　嵇
　　姓纂【夏少康封子季杼于防稽遂为防稽氏汉初徙谯嵇山改为嵇氏谯郡后魏官氏志统稽氏改为嵇】事实龙章鳯姿【晋嵇康字叔夜其先姓奚避怨徙铚家于嵇山之侧因而命氏龙章鳯姿天质自然与魏宗室婚拜中散大夫弹琴咏诗自足于懐为竹林七贤之游吕安服康髙致毎一相思千里命驾子绍】鸡羣野鹤【嵇绍字延祖起家为秘书丞王戎曰昨于稠人中始见嵇绍昂昂然若野鹤之在鸡羣裴顾曰使延祖为吏部尚书可使天下无复遗才矣累迁为侍中】
　　倪
　　姓纂【邾武公封次子于郳是为小邾后失国子孙为郳氏避仇改为倪郳城在东海】
　　事实政清净【唐倪若水字子泉恒州人擢进士第迁监察御史黜陟劒南道绳举严允课第一开元初为汴州刺史政清净増脩孔子庙兴州县学庐劝生徒身为敎诲风化兴行元宗遣中人捕防防鸂南方若水上言帝手诏褒答】博学能文【皇朝文艺倪涛字巨济广徳军人博学能文有操履举进士擢太常博士迁校书郎著作佐郎赐对除司勲员外郎迁左司有诗文号云陵集】


　　翰苑新书后集下卷一
　　钦定四库全书
　　翰苑新书后集下卷二
　　类姓
　　裴
　　姓纂【嬴姓伯益之后秦非子支孙封乡侯因氏焉今闻喜城是也六代孙陵周僖王封解邑君又除邑从衣河东闻喜陵裔孙盖汉侍中九代孙遵始自云中从汉光武平陇蜀徙居河东安邑安顺之际又徙闻喜遵孙茂侍中尚书生二子辑号东眷徽号西眷徽曽孙天明子孙又号中眷徽与子楷康绰兄孙頠邈楷子瓒绰子遐号八裴】
　　事实言谈林薮【晋裴頠字逸民博学稽古周弼见而叹曰頠若武库五兵纵横一时之杰也累迁侍中为言谈之林薮】后进领袖【裴秀字季彦八嵗能属文时语曰后进领袖有裴秀后为司空】玉山照人【裴楷字叔则以清通用为吏部郎时人称见裴叔则如近玉山照人也子瓒字国宝为中书郎风神髙迈见者皆敬之宪字景思深保素不以世物婴心】清白流誉【北史裴庄伯字孝夏器度闲雅博识多闻为记室参军弟献伯学尚风流有名京洛位济州刺史以清白流誉安祖骏之从弟弱冠州辟主簿】雅有器识【裴夙字买兴沈雅有器识人以逺大许之位河北太守】容仪醖借【裴让之字士礼清明俊辩早得声誉魏时举秀才迁主客郎中省中语曰能赋诗裴让之与杨愔友善清谈竟日愔毎云北人风流警拔文季为不亡矣厯中书舎人容仪醖借齐文襄目之曰士礼佳舎人也除清河太守】政务清简【裴寛义不以包苴污家适有人以鹿为饷致而去不敢自欺故瘗之兄弟八人皆擢明经任台省州刺史其为政务清简所莅人爱之世冀其得宰相天宝间称旧徳以寛为首】器局峻整【裴垍字洪中绛州人擢进士第以贤良方正对防第一天下翕然称得人以小心谨黙称帝意常呼官而不名器局峻整持法度虽宿贵前望造诣不敢干以私谏官言得失执政多忌之惟垍奬励使尽言】注想元老【裴度字中立河东人正元初擢进士第以宏辞补校书郎举贤良方正异等时阉竖擅威天子拥虚器搢绅道丧不复有经济意乃治第东都集贤里号绿野堂野服萧散与白居易刘禹锡为文章把酒穷昼夜相欢不问人间事上已宴羣臣曲江度不赴帝赐诗曰注想侍元老识君恨不早我家柱石衰忧来学丘祷】
　　梅
　　姓纂【殷后纣时有梅伯以国为氏汝南汉将军梅鋗六代孙嘉始居汝南】
　　事实登文石陛【前汉梅福字子真九江寿春人明尚书谷梁春秋补南昌尉愿壹登文石之陛涉赤挚之涂当户牖之法坐尽平生之愚虑】资性纯厚【梅挚字公仪成都新繁人也仁宗曰梅挚言事殊有体挚资性纯厚不为矫厉之行平居未尝问事云】经明行脩【梅尧臣字圣俞宣城人也世以诗名尧臣遂以诗闻天下嘉祐元年翰林学士赵槩等言于朝曰梅尧臣经明行脩愿得留与国子诸生讲论道徳作为雅颂以歌咏圣化乃得国子监直讲官至都官员外郎欧阳脩论其诗曰世谓诗少达而多穷盖非诗能穷人殆穷者而后工也】
　　雷
　　姓纂【方雷氏之后女为黄帝妃生嚣盖古诸侯国也后汉有雷义蜀有将军雷同吴陆抗传有宜都太守雷谭晋有丰城令雷焕】
　　事实胶漆之交【后汉雷义字仲公为郡功曹与陈重为友语曰胶漆自谓坚不如雷与陈】王佐之才【雷简夫字太简在雅州眉山苏洵往见之简夫谓曰子王佐才也荐之于张方平韩琦欧阳脩三人者延誉如不及洵名振京师盖自简夫始云】
　　崔
