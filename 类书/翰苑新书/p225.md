<!-- { "loadSidebar": true } -->
　　天下安注意相宸断惟明人主职在用贤寰宇推服唐任如晦宋得祁公允若合符其应如响恭惟某官气养刚大学主敬诚由室暗屋漏为工夫跬步不错以道逺器重为己任力量可知道义重利禄不足言名节髙责望亦甚至敬观出处端繋重轻实虚寳鼎之调爰验金瓯之契左右可国人可然后用之筮从卿士从谓大同也取诸舆议简在上心势如奕棋正在初着事类筑室可无成规自绍定端平之更张迄嘉熈淳祐之经理方其改而调瑟甚欲图安何异操舟而遇风莫知底止今积弊愈难于前日而丛委尽萃于我公此姬公吐哺以求贤而武侯开心以广助惟公则有万能一惟信则无徃不孚向有言而道不行括囊而去今正己而物自格絜矩则同善始非难有本如是庶几读书而为相不负我祖之贻谋某梓里诸生桃蹊旧物爱之深者情甚切祈之至者言不腴幸备驱驰敢私坱圠无语赓徂徕之颂立诚献富公之书台山増八千丈髙与有荣耀中书厯二十四考亲见兴隆无任勤拳于昭景铄
　　贺游丞相　　　　　　　　郑雪岩
　　恭审涣发大号震竦羣瞻当馈而思萧何久虚右席和羮而命说简自上心式昭选用之公已卜清明之象恭惟某官明通而公溥直大而刚方气凛岷峨克振家声之忠孝源寻濓洛相道脉之精微方盘旋两地之崇有运动三极之妙自任以重正期致君如阿衡浩然而归无复为王留孟子逮作福作威之惟辟必立政立事之得人孰不期大老之来谓即慰苍生之望尚迟一嵗乃正三台天将开平治之机上自发英明之断羣疑顿释百志惟熈以今艰难多事之余有此闲暇片时之幸如操舟中流同心以济如推车峻坂协力以登罔俾前修独専盛美边事属右相人材属左相未容张赵之强分典故问东防文学问西防当合韩欧而为一既勲庸之已定何事业之不成某久忝乗轺兹逢当轴上未央之夀爰方啓行聴文徳之麻云胡不喜有懐衔袖敢尾贺
　　贺郑丞相　　　　　　　　洪平斋
　　廷涣号宅揆奋庸天开圣人揭大明于积隂之后帝赉良弼兴霖雨于久旱之余九鼎尊强万殊闿怿切以庆厯之进杜正献尽革弊端元祐之相司马公力回正论凡其变则通通则久本乎定而静静而安圣上始亲于万机朝家大整于百度追还盛观允属真儒恭惟某官秉粹而履方造博而守约黄裳文在中也道徃圣之宗缁衣弊又为兮身繋众贤之脉蚤劝初潜之学蔚为大任之储渊源养防羽翼出震六龙御天而万物覩依乗最先九鼇负地而四极安扶植更力肆増隆于上眷亟入賛于中枢宻勿引雍容补衮避权逺势初无富贵之心合意运筹自契明良之会覆金瓯其久矣登玉铉焉迟之播一朝希濶之麻开几年壅塞之路昔妖星示变除旧之兆已萌今瑞雪应期作新之庆斯卜两全文武之宪独斡中和之机惟国事总总乎方殷而民食喁喁然更切决否泰之消长在乾坤之转旋平轻重于一舟丕展济川之略寄安危于八柱迄成支厦之功以福华夷以夀社稷某霜途易蹶氷谷难春夙蒙鉴赏之殊快覩延登之盛调元有道坐培上甲子之休播物无垠早吐雌丙申之气
　　贺范左相　　　　　　　　刘后村
　　断自宸衷付之魁柄惟辟作威作福方亲揽于大权有臣同徳同心爰超居于端揆识者相庆翕然同词于惟华宗厥有名宰忠宣当元祐之世不主一偏觉民在建炎之初有功再造惜也经纶之日浅甚哉遇合之际难孰如我公自结明主十载雷声之渊黙一朝地辟而天开国其庶几政将焉徃恭惟某官禀元化之精粹蹈圣人之中庸贵处庙堂臞如山泽其秉心诚实故君子咸附其蓄徳深厚故小人不疑属者诸公欲手版下新亭之拜时惟元老独举扇障武昌之尘然后太阿之柄还然后九鼎之势重十全无遗虑矣一变犹反手然斯谋斯猷惟君陈之告我朕梦朕卜以汝説而赉予必能容折槛之人必不罪举幡之士必开宻网必革副封必斥絶羊张汤必追还阳城陆贽鲁安得削隠然儒无敌之功吴未可图良以彼有人之故绵基图于箕翼纪勋绩于旂常某流落十年侵寻六袠福建子是恶既不可以逃乡江西社盛行又无从而入已分为农而没世忽逢知己之秉钧敢云茅拔而彚征不觉籁鸣而机动希文得政岂无守道之献诗司马当朝不待器之之通问
　　贺杜右相　　　　　　　　刘后村
　　涣发制麻晋登揆席朕梦朕卜聿开帝赉之祥汝翼汝为其代天工之旷宗祧増重亷陛益尊在昔昭陵有臣祁国内则寝斜封之请谒外则为清议之主盟学馆颂歌与希文而对秉宫闱严惮云杜某之郤还流千万世号为端人寂寥二百年谁可继者伟矣元台之拜凛然大节之同恭惟某官禀河岳之英有莘渭之望充塞天地不屈孟氏之至刚临履渊氷孰知曽子之大勇尝叱义府于仗下亦责平津于上前自公辞髙位而洁身举世顺下风而俯首秦无客子居然擅国事于闗中晋有伟人何至移朝权于姑熟属宸扆收太阿之柄而昕朝虚岩石之瞻辍玉食而深思覆金瓯而未决昭告昊天上帝厥有休符谋及卿士庶民咸无异论付以机衡之重趣其衮绣之归夫既为书类所宗又将受公议之责必也法先贤如秤之喻念前辈平舟之言起岩穴遗材退刀笔小吏弛筦以纾民力寛尺度以取士心澶渊采石之战功指期可俟梁谿紫岩之相业视昔有光某去国十年脱身万里盖尝使粤烦六丈之一勾不幸产闽遭半山之三字敢意平生知已一旦奋庸岂云附翼以攀鳞庶可眉而吐气作梦得问钧之赋文笔久衰诵如晦犹天之言暮龄有托
　　贺陈右相　　　　　　　　　陆笠泽
　　廷飏大号位冠羣公识者咨嗟益信道行之有命闻而兴起共知天定之胜人某尝因故老之言窃考昭陵之治乾坤大度固兼容而罔间日月之照实无隠而弗临小人虽有幸进而善类常多诐论亦或抵而公议终胜故士屡折而复振谤既久而自消谔谔昌言天下诵道辅仲淹之直昭昭成绩史臣书韩琦富弼之贤固尝端拜于遗风岂意亲逢于盛旦恭惟某官名盖当代材髙古人瑰伟之器足以遗大而投艰精微之学足以任重而道逺方孤论折羣邪之鋭盖一身为众正之宗徇国忘家惟天知我论去草者絶其本宜无失于事机及驱龙而放之菹果不动于声色卓矣回天之力孰曰拔山之难积此茂勲降时大任岂独明公视嘉祐之良弼初无间然亦惟圣主享仁祖之治功殆其自此某孤逺一介违离累年登李膺之舟恍如昨梦游公孙之閤尚觊兹时
　　代贺史丞相　　　　　　　陈筼牕
　　妙拣元勲进持魁柄虽黄麻同日犹分左辅右弼之名然青简几年及见前作后述之盛洋溢天人之喜婘连家国之荣窃以何世无才落落罕调羮之手自古有相滔滔多覆餗之人岂独道乖端由器小乃若以三寸舌定国中之是否以七尺身任海内之安危当其论思献纳之时已足震耀假以辅相弥缝之日自应恢余众忻汗竹之新犹恨登槐之晚某官髙明而庄重肃括而洪深定大事于胷中九牛莫撼挺成谋于物表羣蛰未知早仪紫禁之班聨入预青宫之谋画宻毗威断立去凶邪扫四天之氛翳而擎出太阳卷百川之狂澜而敛还大海盖禄产既殒共知为綘侯之功而禹山既除宜首用弱翁之相人方矜艳我乃韬藏迨翺翔乎四辅之聨始奋乎百揆之命深惟今日固异徃年牛放野而马归山兵革已寝鸟逐风而鱼衍壑英豪方兴独于众人可喜之中而有君子深忧之处难保者和议易玩者边防积储已竭则当明裕国之方流离方殷岂可无足民之术凡此数事赖公三思必不激以不随乃可久而可大况昔日师垣之底蕴望此时宰路之发明天下归心吾君拱手某身縻下垒命寄中台闻大雅之得时知太平之有日洪钧之转一气本正大以无私广厦之芘万间愿恢洪于乐造
　　贺陈右相　　　　　　　　杨诚斋
　　登庸正人使宅次辅非难得宰相之位进贤则其国安不必问太平之期用公则其效敏天有所待世或未知恭惟某官续洙泗以后之渊源追唐虞未逺之人物动容貌以肃天下皆已趋风举夷夏而置胷中了如观火召来两地亦既三年所挟愈大而合愈难求去者坚而留者众深观其守道之如许不付之大事而其谁用之小迟是以国人懐不满之意试之既效然后明主有必信之心右席久虚君子是荷宜有逺略用宏隽功治道无他止在一正君之妙举敌人易与终将九顿首于大庭某自知其迂敢速于售抱贾谊积薪之疏空有狂言哦少陵看镜之诗真成半老独恃知已不虚此生北道之秉洪钧岂谓千龄之遇东阁之来众彦未应一士之遗
　　贺赵丞相　　　　　　　　孙养晦
　　诞明綍宠拜元台国用真儒自无敌于天下朝更几相今始协于众心岩陛尊严华夷闿怿某官智周事变道贯精微硬语盘空独唱出万人之上贵名揭日横飞絶四海之间感会风云披陈药石上有恢复中原之志公懐燮调元化之才烛万里之敌情谋无不胜参期月之国论治己小成既简在于帝心爰进専于国柄方将修明法度考核人材新兵纪于骄惰自肆之余皷士气于委靡不振之日国今相司马矣顿使氊裘之惊吾其为东周乎会看版图之复某叨持使节逺企台躔诵説命之三书敢以为致君之贺续车攻之一雅又将诵却敌之勲
　　贺郑丞相　　　　　　　　王臞轩
　　庭大号材用真儒亲授编书而为帝师素孚人望不出都门而登相位复振家声枢轴尊严朝野闿怿言念执事位签书之日尝效狂夫献一得之愚谓今犹五府之协谋有可诿者设或为一相之居内则何以哉得君如此其専报国盍思所称自顾瞽言之太讦曲蒙渊量之优容及夫氷山见日以消融斗柄当天而炳焕犹以浅末而料深之见正恐濡忍而无夬决之谋乃纾徐容与以俟之其光明俊伟者多矣此而不贺厥又何需向也望之以直而去朝廷汲黯以戆而离禁阙今起忠良于散地聘耆旧于遐陬向也元载以苞苴之富而肥家林甫以溪壑之欲而典选今斥贪夫而弗齿洗旧染以维新向也挟权贵以劾伦魁何止文昌之覔举因驵侩以营荐剡殆类鸿都之鬻官今痛惩已徃之奸申饬方来之禁如医王之治废疾半剂而苏如国手之捄危枰一着即活恭惟某官道包万类忠贯三精方其游太学表率诸生之时已有坐庙堂进退百官之望甘盘旧学何心霖雨之期南阳故人亲际风云之会由方寸恬淡一介弗取故定力坚凝万变莫揺有洗日之功而上不疑有回天之论而世不骇大耐官职门庭贺客之寂如贵极人臣山泽臞儒之自若凡端平大政之施设有庆厯诸老之典刑朝絶壬人蛮夷率服边无债帅淮蔡底平时贤方动色以相夸不肖尚私忧而过计盖善始固可喜而谨终为尤艰元祐甫九年事体转而为绍圣嘉定未数载识者虑其如宣和伏惟深思君子小人消长之机宻察中国外夷兴衰之会必隄防宻则邪慝不能害正必根本壮则精神自可折冲惟几惟康其难其谨缉绩美意常如正观初治之年恢拓旧疆斯济建武中天之业某猥以拙直最辱知怜身縻选调以固穷书比众人而独后向来狷介不屑依偃月之堂老去颂歌或可入齐天之石
　　贺汤右相　　　　　　　　周平园
