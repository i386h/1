<!-- { "loadSidebar": true } -->
　　礼部尚书【汉成帝置尚书五人其四曰客曹主外国夷狄事光武分六曹吏部曹兼掌斋祀事然则夷狄斋祀皆今礼部职也魏尚书有祠部曹及晋江左有祠部尚书掌庙祧之礼后周置春官卿又有礼部后改礼部为宗伯又春官之属有典命后改典命为大司礼俄改大司礼复为礼部谓之礼部大夫至隋置礼部尚书唐因之龙朔中改为司礼太常伯光宅中为春官尚书六典通典职林本朝礼部判部事二人以两制及带职朝官以上充凡礼仪之事悉归于太常礼院而贡举之政领于知贡举本曹但掌制科举入补奏太庙郊社斋郎室长掌座都省集议百官谢贺章表诸州申举祥瑞出纳内外牌印之事而兼领贡院焉续防要元丰改制职掌如旧凡礼乐有所损益之事则同大常寺大事则集侍从或百官议定以闻若有事于南北郊明堂籍田禘祫太庙荐飨景灵宫酌献陵园及行朝贡庆贺宴乐之礼则承诏举其仪物职官志前期戒有司办具即上册寳及封册礼命亦如之凡天下选士具注于籍至三嵗贡举考验无冒滥乃聴预试凡大礼生辰后妃亲王以下所推之恩公主下嫁宗室冠婚丧祭之制及赐旌节章服冠帔旌表孝行之法例皆主行之大祥瑞则朝参官诣閤门表贺余于嵗终条奏其属有三曰祠部礼典医政道释祠庙之事焉曰主客蕃国朝贡及国信礼物之事焉曰膳部牲酒膳羞宴设给赐之事焉尚书主礼乐祭享贡举之政令而侍郎为之贰侍郎中员外郎参领之续防要神宗正史职官志时虽正名尚书犹未除人职畧元祐六年以梁焘为礼部尚书编年备要建炎三年诏鸿胪寺光禄寺并归礼部中兴防要】
　　歴代事实容台【索隠殷纪云商容郑云商家礼乐之官知礼容所以礼署称容台】春曹【元稹行王播制云春曹尚书】礼乐之司【白氏六帖云居礼乐之司必资明备】文武兼资【唐髙宗谓裴行俭曰卿文武兼资故授卿以二职即日拜礼部尚书兼检校右卫大将军】其属有四【唐职官志礼部尚书侍郎掌天下礼仪祭享贡举之政令其属有四一曰礼部二曰祠部三曰膳部四曰主客凡中外百官之事皆质正焉】入宫决事【薛稷为礼部尚书以翊賛功每召入宫与决事恩絶羣臣】秩礼大僚【唐大诏令李绛礼部尚书制云宗伯秩礼是为大僚】以报谠言【唐陈叔达太宗时拜礼部尚书初建成元吉疾害太宗隂行譛毁髙祖惑其言将有贬责叔达固谏乃止至是太宗劳之曰武徳间公有谠言故以相答】筮鼎之祥【李纲字文纪仕隋官不进筮之得鼎终唐礼部尚书】秩宗【书舜典舜曰咨四岳有能典朕三礼佥曰伯夷帝曰俞咨伯汝作秩宗】典三礼【上注】管二曹【后魏孝文留宋弁兼祠部尚书摄七兵事曰国之大事在祀与戎故令卿管摄二曹】掌天地人之礼【周礼太宗伯之职掌建邦之天神人地之礼以佐王建保邦国】九仪正邦国之位【同上】
　　皇朝事实周宗伯【南丰拟制昔舜命伯夷典礼后防典乐至周并焉周宗伯之任今礼部尚书盖其任也】春官古卿【同上春官古卿是用授汝】议功臣配飨【通畧丰稷为礼部尚书哲宗升祔议功臣配飨稷以为当用司马光吕公着或者谓二人得罪于哲宗朝或不可用稷曰止论其有功于时尔如唐五王配亨中宗岂非得罪于中宗者哉】却西蕃贡马【苏东坡三马賛序元祐西蕃有贡骏马汗血者事下礼部轼时为宗伯判其状云朝廷方却走马以粪正复汗血亦何所用事遂寝】论髙丽市书【通畧髙丽贡使请买书籍朝廷以故事尽许之礼部尚书苏轼言汉东平王求诸子太史公书犹不许今可许乎诏曾经买者许依例】
　　自叙袜线无长【伪蜀礼部尚书韩昭多能而皆不精朝士李台嘏曰韩八座事业如拆袜线无一条长】
　　羣书精语祀地郊天之典朝日夕月之仪【张鷟云典朕三礼大舜委于伯夷分勅六卿成王任于彤伯祀地郊天之典举其宏纲朝日夕月之仪撮其机要】
　　前贤诗词尚书践台斗【杜甫送王评事诗及乎贞观初尚书践台斗以王珪拜礼部尚书后以侍郎执政】
　　四六警语【春卿　秩宗　申命秩宗　疏恩天阙宗伯　礼臣　正班常伯　正位春曹
　　涣颁明綍　九重出綍晋陟容台　八座升华】
　　【惟文物礼乐之司独髙他选非道徳词章之望不在此官】
　　【咨伯以典三礼暂资率属之能贰公而弼一人即拜辅台之命】
　　【上以超虞廷秩宗之迁下以移汉世奉常之陋】
　　【覈选部之九流已识清渭浊泾之正总容台之三礼更观上天下泽之严】
　　【和上下而治神人　乃知文昌八座之防勲经国家而定社稷　实为泰阶六符之张本当今而治天下舍孟子其谁哉制礼以兴太平则周公其人也】
　　【春官六十立之长以维専曲礼三千待其人而后举】
　　【武徳间有谠言忠无不报贞观初践台斗理何间然】
　　【伯夷典礼而后防典乐焕然治具之张召公为保而周公为师行矣世官之践】
　　礼部侍郎【隋炀帝初置礼部侍郎唐因之龙朔中为司礼少常伯掌防试贡举及斋郎崇国子生等事旧制考功员外郎典贡举李昻为进士李权所诋朝议以考功位轻不足以临多士次年遂以礼部侍郎掌焉六典通典唐职林本朝官制因革见前礼部尚书门元丰正名五年四月二十四日除户部侍郎谢景温为礼部侍郎自此始正除尚书阙职畧又续防要】
　　歴代事实秩宗【白氏六帖云小宗伯亦曰秩宗】司礼少常伯【见官制】容台【见尚书门注】一门孝友【见兄弟五为礼部注】久着盛名【见自常少迁注】不阿权近【唐王凝为礼部侍郎不阿权近】寛信好士【唐栁璟字徳辉为礼部侍郎为人寛信好接士称人之长逰其门者他日皆显于世】长于裁鉴【唐韦陟字殷卿为礼部侍郎于鉴裁尤长】衣冠华选【见自常少迁注】重于宰相【唐韦纯为礼部侍郎取士抑浮华先行实尝奏曰礼部侍郎重于宰相帝曰侍郎是宰相除安得重曰然为陛下柬宰相者得无重乎帝美其言】实兼二事【见以直清公正者处之注】以直清公正者处之【白集韦贯之授礼部侍郎制礼闱仪曹典郊祀之礼献贤能之书今小宗伯实兼二　事非以直清公正者不足以处之】非文儒鉴裁者不在此【称秩元祀春官旧职举秀兴亷国朝兼领非文儒硕茂鉴裁精实重于一时者不在此也】自常少迁【贺知章从太常少卿迁礼部侍郎兼授学士一日并谢讫谒宰臣源侍中曰贺公久着盛名今日一时加二荣命并为学士之光辉虽然学士与侍郎二者孰为美燕公曰侍郎自皇朝以来为衣冠之华选自非履歴清要望实具美者无以居之虽然终是具员之吏又非往贤所慕学士者懐先王之道为缙绅轨仪蕴班之词彩兼游夏之文学始可处之无愧二美之中此为愈也】常衮入相【南部新书常衮自礼部侍郎入相时潘炎为舍人引麻因戏之曰留取破麻鞋着及衮视事不浃旬果拜】父子同贰南省【崔挹子湜先是湜为兵部侍郎挹为礼部侍郎父子同为南省副贰有唐以来未有此事】兄弟五为礼部【唐崔氏兄弟六人邠郾郓凡为礼部五吏部再居光徳里构便斋宣宗曰郓一门孝友可为士族法因题曰徳星堂后京兆民即其里为徳星社】
　　皇朝事实秩亚春官【南丰拟制云云】乞改定乐章【周益公集洪适权礼部侍郎上初讲郊祀公乞进胙徳寿宫及改定乐章人谓礼与时得之】抗秦桧和议【中兴系年録礼部侍郎曽开知婺州先是秦桧语和议曰此事大系安危开于坐中抗声曰丞相今日不当说安危止合论存亡尔桧矍然惊其言遂命出守】彗见言时政【东都事畧刘正夫字徳初除礼部侍郎彗见诏求直言正夫条时政十余事大畧重名器轻赋敛戢干戈节赐予选人材惜民力鉴祖宗成宪谨持盈守成之道徽宗嘉纳之】正士不宜去朝廷【中兴系年録中丞张守諡文靖除礼部侍郎力辤不拜上命吕頥浩召至政事堂中谕以正士不宜轻去朝廷守乃受命】老成不沽激【绍兴问吕广问为礼部侍郎上谓大臣曰广问老成不沽激往时荐之者多】冲天羽翼【朱晦庵集张魏公复除知兴元府已登舟除礼部侍郎召对便殿上慰劳宣谕曰朕将有为正欲一飞冲天而无羽翼者卿为朕留意当専任用】
　　自叙具员之吏【唐贺知章迁礼部侍郎兼授学士问源侍中曰二者孰美公曰侍郎终是具员之吏又非往贤所慕】
　　羣书精语典礼以和神人考文以第俊秀【白集韦贯之授礼部侍郎制可使典礼以和神人可使考文以第俊秀】贰宗伯之掌礼典诸侯之贡士【职类唐制云云】
　　前贤诗词雄笔映千古【杜甫寄礼部贾侍郎南宫吾故人白马金盘陁雄笔映千古见贤心靡他】望郎到处觉风生【郑谷和礼部卢侍郎望郎到处觉风生】满城桃李属春官【刘禹锡寄王侍郎放榜云礼闱春榜动长安九陌人人走马看一日声名徧天下满城桃李属春官】
　　四六警语【小宗伯　望郎　诞膺昼接　词苑疏荣亚春官　雄笔　晋贰春官　仪曹进贰
　　显膺纶制　申命贰卿进贰容台　典司三礼】
　　【礼乐自天子出备殚献纳之忠左右与正人居宻罄论思之益】
　　【礼乐之对丹墀夙着鳌头之望　益新緜蕞之仪阊阖之开黄道直趋豹尾之班　亟应承麻之防惟王使掌邦礼方新周典之修　丹青一代之文咨伯汝作秩宗遂正虞廷之命　明白百王之制使命冢宰而綂百官无以易此况作秩宗而典三礼何以假为】
　　【惟能观今日之防通期可追先王之制作】
　　【太平六典已知周宰相之有人緜蕞诸生宁若汉奉常之不古】
　　【能典三礼作秩宗本是君家之旧不离内廷至公辅旋观帝命之新】
　　礼部郎中【魏晋宋齐梁陈后魏北齐有仪曹郎掌吉凶礼制皆礼部郎中之职也隋礼部曹置侍郎一人炀帝除侍字乂改仪曹唐因之称郎中龙朔二年改司礼大夫六典注本朝官制见尚书门元丰正名初除刘摰王子韶职畧大朝防则上书奏藩国贡物凡庆贺若谢则郎中员外郎分撰表文四朝志建炎三年诏礼部郎官一员兼主客】
　　歴代事实南宫舍人【唐职林旧说礼部郎中掌省中文翰谓之南宫舍人春明退朝録云百日内须知制诰故王元之与宋给事中诗须知百日掌丝纶】春官下大夫【六典礼部郎中周春官下大夫之职也】小仪【杜牧顷于宰执求小仪不遂出尚书故实】清通【见有学艺注】峭鲠【李翺字习之为礼部郎中性峭鲠论议无所屈见宰相李逢吉面斥其过】有学艺【梁武帝问徐勉求一有学艺解朝仪者为尚书仪曹郎勉曰孔休源识见清通详练故事自晋宋起居注畧口诵之即日除尚书仪曹郎时每建议访问前事休源即以所诵记随机断决曽无凝滞吏部任昉尝谓之孔独诵】好典故学【见真仪曹注】博综羣书【见専委大仪注】辞章自名【唐薛稷字嗣通为礼部郎中以辞章自名】奏议详雅【韩退之为王宏中墓碑云在礼部奏议详雅省中服其能】掌五礼【六典掌凡五礼之仪二百五十有二吉宾军嘉凶】委大仪【刘杳字士深博综羣书为仪曹郎仆射徐勉以台阁大仪専委杳焉】解朝仪【见有学艺注】举仪制辨名数【六典郎中员外郎掌佐尚书侍郎举其仪制而辨其名数】真仪曹【南史孔逷好为典故学齐尚书仪曹郎屡箴阙礼上曰孔逷真所谓仪曹不忝厥职也】孔独诵【见有学艺注】
