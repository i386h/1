<!-- { "loadSidebar": true } -->
　　缀班蓬观稔闻尚书曳履之声窃稍丛祠敢作刺史题舆之望偶叨恩而起闲散得帅属以奉教条敬饬墨卿敢干籖帅恭惟某官清凌氷柱峻埒斗杓昔在元枢不作汉唐之人物笃生令子克绍韩吕之世家方在盛年见称伟器容与功名之防更阅理义之多正色立朝舌底吐氷人之语一麾出守毫端宣泽物之仁奈西风之尘一髙而东山之兴莫遏著书平屋讲学专门卷之而懐已并复斋之髙躅充然有得诚如西山之荐章及圣化新琴瑟之调宜名胜应弓旌而起繇郎闱之隽武叅枢掾之宏谟习明先朝之典章荡涤累年之垢玩形之论建多所施行献可有先见之明方为时出山又不合而去正坐名髙贤者进退之非轻世道污隆之所繋比兴思于侧席亟有命以起家眷言清漳之名区宜有通儒之报政旌麾至止襦袴蔼然崇教尚文振起紫阳之坠绪蠲租减赋举行竹隠之寛条惟是时事日新善类星散朔党洛党之论横起南军北军之变未销此独何时横济川之舟于野渡行且有诏起擎天之柱于明堂某徒有苦心本无甜舌戆拙既不容于绍定疎狂复见斥于端平耕具钓竿已分烟霞之痼疾箳星泥轼何心风月之平分独幸以邑子而事乡尊况复以书生而师素宦必有订顽砭愚之教以为鍼膏起废之方嘉与同僚钦奉循良之政令愿言暇日拱闻经济之绪余
　　通南劔守游郎中　　　　　刘后村
　　问县谱于山隂方懐忧责瞻耆英于洛社喜识典刑以半生薫炙之心寓一纸干麾之敬恭惟某官任重而道逺源深以流长以游先生之故家从朱文公于精舍方执经讲河汾之曲髙弟固多及逢掖立鲁门之东一儒而已早着勲名于荆汉晩陪议论于朝廷观其谔谔以昌言岂不凛凛而可畏千羊皮不如一狐之腋百鸟羣忽见孤凤之鸣疏传而灶婢出惊自去而画工图绘着之廊庙真如太史所云在彼涧阿深得考槃之乐属逢初政起牧邻邦得丧付之无心出处莫不有义过里门而下慕恬侯之谦恭露印绶于懐笑买臣之肤浅靡待藩条之布伫闻驿召之来某潦倒不堪嵚﨑可笑醉登广武尝妄议于英雄病卧壶头始囘思于乡里亦既买山而隐矣乃如有物以败之而况邑介通衢身居谤府若之何而施设可以免于悔尤如公之贤举国所敬虽不至言游之室颇思避齐相之堂法令为师敢袭汉儒之卑论诗书执礼庶闻夫子之雅言
　　通吉州史太守　　　　　　洪平斋
　　伏以访小范老子之旧游愧承遗俗望六一先生之故国喜在下风辄抒削椟之恭庸防制铃之聴恭惟某官丰规峻整气度深闳鼎盛一门独抱富贵不移之志澜翻万卷欲乗功名自至之机气吞牛斗以何髙手格象犀而甚勇半千逢运四十专城清香凝寝以无心白粲连樯而满眼羣儿相贺欢传太守之中和万马不嘶耸动元戎之号令隠如敌国倚若泰山要驱沸鼎之游鱼悉解佩刀而买犊谢安之屐欲折亟收败贼之功魏证之笏尚存益振传家之烈某侵寻老景鞅掌偏州登陆有四明旧矣声闻于东越滙泽为彭蠡今焉接于西江念其臭味之同假以帡幪之托庶几知免尤切倾依
　　通迓欧阳太守　　　　　　洪平斋
　　伏以涣发緑绨鼎来皂葢六一先生之家法在觉斯民小范老子之藩条复见今日欢传骑竹风动采芹恭惟某官气明且清识逺而粹揽天地之秀于笔下沛若涌泉纳古今之变于胸中燎如观火志不求于速化事惟应于无心用能大其所居之官于以培此有用之业问津三辅迂径五溪陶蛮蜑为礼义之邦洗炎障为清凉之境方返南州之斾又分东国之符乃睠螺洲旁连蠡泽汉潘君忠烈之可想唐鲁公典刑之具存近观两年至易三守出则振使星之风采入则耀郎宿之光芒盛事可书芳尘有继庆朔堂之坐啸雅称凝香紫宸阁之趋班即看鸣玉某虀盐风味灯火生涯十庐占天目之阳夙依乔木倚席噉芝山之麓行挹甘棠喜后学之知宗望先驱而起敬力张是道端属其人沂水咏归首肯与舞雩之曾防鲁宫莅止更期颂修泮之僖公
　　通新贑州叶守　　　　　　戴象麓
　　伏审光膺凤检荣领虎符真馆优贤久叹老成之去国侯藩择牧深嘉镇抚之得人都邑均庥舆情胥庆恭惟某官斯民元气前辈盛心风云饱溢于壮懐岳渎间钟其伟器进退周旋而可度艰难险阻之不渝清絶一尘炯若木兰之坠露文追五色皎然玉树之临风温乎廊庙之珍允矣搢绅之表时方期于霖雨公乃抗于浮云信知士夫进退之难独得古人出处之大髙标山峙素履渊澄然杖屦东山之风为先生则甚髙矣而升斗西江之水如细民之久望何帅垣方力荐之初天子叹相见之晩亟下枫宸之命即分竹使之符十八滩之上流素称名郡二千石之重寄兹得真儒伫观渤海卖刀之勲即膺宣室前席之问某乡闾晩出州县谫才属除目之初传动乡心而増喜一邑如斗幸依东藩千骑之雄尺素驰书少羾南丰一瓣之敬其为颂咏罔既编摩
　　通丁太守　　　　　　　　　牟存斋
　　玉座畴咨金邮迅喜闲台泮奂方将穷胜事于园林统府浩瀼乃幸屈价人于藩翰紫马西来而捧拥青罗东首以徯迎敢后鳞函式前鹭翿恭惟某官星沙上瑞天柱髙标文章五色锦之脱机光夺日月器量万斛舟之转柁势压波涛平生自诡于民庸时望积闗于朝着京之西蜀之表从容前箸之借筹淮之东江之南掩冉除麾之交映俄主书于金耀旋持正于玉条总夏官司武之权七兵有秩览苍箓考工之记五雉惟修步武峻穷功言炳蔚以韩吏部斗山之望叅裴丞相淮蔡之军方共占胜气于赤云已同奏捷书于清昼天知一节霜掲六丝华表鹤归久矣认令威之城郭草庐龙卧岂容闲诸葛之扇巾合展翮于鹏图俄移轮于熊轼粤惟吉水实号奥都式乔木之庐山尚带醉翁之文墨诵连樯之句世夸传苏子之风流蔚然诸老典刑之邦着此当代文章之手璪旒念念惠顾逺民步屧村村争夸新尹玉符防合竹马驩迎近事日存已揭使华之様逺猷心渴谅虚从槖之班某鈆椠罔功缇屏非据昔寄巢雪外固尝窃大幕府之庇休今别驾治中又获际古诸侯之节度将幸识荆之有日孰云御李之无从君子忧道不忧贫巳跃跃志得舆之喜国人望公如望嵗毋徐徐为缓辔之行
　　代通南劔守徐兵部　　　　方乌山
　　帝懐望郡诏选伦魁恰则十年合身坐池边之凤却来千里觉光揺津底之龙谨饬鱼缄徃迎骑足恭惟某官忱恂而毅庄栗以温论议崇谹不沗董子孙之对渊源深逺甞游陈方康成之间由其三塲非为吃着之谋是以九迁不出丞郎之选允哉任重而道逺何其勇退而守专睠镡川之名都为防寝之胜处今暂屈六鳌之彦岂徒荣五马之观名节竒芬访了斋翁之手笔问学坠绪续山老之心灯时则优哉游哉志其大者逺者明教化而采鲁侯之藻平狱讼而种召伯之棠和气溢而歌麦两岐巨姓驯而拔薤一本无愧经史之纪载又特事业之绪余百年几见之声名立矣千载不朽者官职云乎执事勉之斯文幸甚某蝗粟无补牡驾胡为竒哉八郡之同寅森若三星之相望况辉躔其尤迩切华润以滋多安敢强顔搴帷裳于上坐徒能洗耳来襦袴之新謡欣幸方深掞濡靡竟
　　囘新守陈【梦龙】　　　　　　刘后村
　　当宁抡才专城作牧乡邦相望新懐防稽太守之章父老来迎如见国子先生之面稍修书札以候节麾恭惟某官书读五车辞倾三峡朗陵荀有文若视元凯而有光靖恭生敬之方屈马而无愧冠三舍俊造之选号七闽文章之家众由径以疾趋独盈科而后进佐陪京之留钥风月洊分牧思陵之潜藩瘴烟一洗盖趣召吾丘而奉计顾重烦韦守之凝香眷此邦人种何福德鸿硕照临之未逺象贤选择以重来昔尚父报政于齐何其疾矣国侨遗爱于郑谁其嗣之未有上冡过家拜防眡事光复周公之旧宇増培召伯之憩棠歴观旧史所书鲜如今日之懿谱端明之丹茘可继先贤对舍人之紫薇莫须公等某坐虚名之过实为众毁之求全岌岌之踪甚危狺狺之吠未息身离禁苑永孤明主之知名列党碑尤当累臣之罪自嗟垂暮偶未溘先躬诗书以教子孙力田园以奉公上闻双旌之孔迩扶一杖而起迎太守宾懽犹记鸣禽之同乐郎君官贵恐难行马之重窥
　　囘新守赵寺丞　　　　　　　刘后村
　　温诏趣行轻装赴镇闽峤有壶公之胜宅牧不轻邦人望结辈之来闻风相庆可无尺牍以双旌恭惟某官讲贯于家庭切磋于师友黄岩万家之邑蔼若诵西桥诸赵之贤尤其冠冕廼如执事克肖前人其践履则司直奉常其施设则省郎中秘三载令君之勤恤百年父老之去思洎擢廷绅盖旌县谱为丞再转少留宜列宿之可攀乞郡三章勇去虽六丁而莫挽莆本乐土守多名卿属此俭荒加之供亿遣防江之戍卫募入水之佽飞西北之事防无穷东南之膏血已竭国有三空之患孰不懐于隠忧民受一分之寛公盍念于斯语靡容席暖即有玺褒某妄想灰寒颠毛雪白昔过鸣琴之境尝接绪言今为负耒之民已寻初服闻涓上日喜托余龄骑竹迎细侯固难入小儿之队寻花访野老尚能和大尹之诗折屐之深濡毫罔既
　　答乡守潘宫教　　　　　　　刘后村
　　遴选名儒出临雅俗邦人欣欣相告久属望于英声使君徐徐其行孰不歌于来暮亟驰尺牍徃双旌恭惟某官禀奎昴之精英钟山川之清淑盖诸老并生于寳婺而伟人多出于华宗成公席下所闻终身实践柱史殿上之叱千古直声既尽读善和之书且单传丽泽之学不由介绍自致清华东观羣儒推蔡邕尤知汉事太学诸生曰韩愈宜为人师厌辇毂之纷华爱桐庐之潇洒众歌别驾诏遣追锋长孺廷之直臣有足惮者梁王上之介弟遂使傅之但尝为朱邸之宾鲜不在乌台之选视犹凂己义不呈身对咫尺之威枚数中外之事痛哭陈治安之策天为动顔长揖出光范之门士有愧色莆方弄印帝命剖符俗无浇淳治有粹駮昔郑人尝病鄊校之议自孟子巳形巨室之言惟清可律懦顽惟理可屈权势不必参伍以问牛马当如中孚之及豚鱼小国寡民未究师儒之施设圣君贤相方褒牧守之循良暖席未皇予环不逺某干淳旧族海峤孤生四纪驱驰人知其文俗吏一朝际遇上擢以清望官紊进士任子之品流妨文人才士之涂辙以兹蔽罪良所甘心乃若腾乐羊之谤书殆未见张华之谏草众怒欲加于丹颈寛恩独念其白头获以残年安于故里闻拥麾之且至将扶杖以愿观仆视彼徐穉任棠则慊然侯贤于陈蕃厐参也逺甚庶因暇日可聴绪言悬车而示子孙不容缓矣灌园以奉公上尚可勉旃
　　囘瑞守游寺丞　　　　　　赵提刑
　　奉天子诏分刺史符制菡萏于劔池古称道院憩甘棠于南国今得仁侯受幸突来协寅有幸某官丹山英气翠竹髙标周程问学之传挺然祖烈严徐侍从之选籍甚父风以阀阅之贵游尚州县之歴试顷守星渚治颍川欲俾我民之寛幸有若士者在一札载颁于禁掖两轓洊驾于髙安善推所为不劳而治老手便剧郡想凝画防之香雅意在本朝行复青氊之旧某无堪诹隰有愧空囹忽闻军将之打门喜得词人之居牧江山千里虽未快眉宇之瞻台郡一家所愿为臂指之应亹亹欲谢草草是惭
　　囘游瑞州　　　　　　　　赵崇洁
