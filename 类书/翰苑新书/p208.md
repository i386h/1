<!-- { "loadSidebar": true } -->
　　某临楮皇恐拜问黄堂珠璧之眷计想自天锡羡罄无不宜或恐司存有委唯所以命
　　翰苑新书别集卷二
<子部,类书类,翰苑新书>
　　钦定四库全书
　　翰苑新书别集卷三
　　劄
　　通程内翰　　　　　　　　　方壶山
　　某伏以孟夏谨月恭惟某官旗纛戒严徳望填压神天拱卫台动止万福某敬熏沐九顿首奏记戏下仰乞财幸某申诇彞仪已严右剡比辰麦秋清润暑气未炎不谂召用何似钦惟道德词章之老蕃宣屏翰之望动息之顷安危所关敢乞体璪旒之眷厚永给之奉对扬环召归秉事枢某毣
　　某兹者窃审冠班奎阁作牧潜藩温诏趣行仁声载路伏深欢忭某待罪道傍县令行当鞠躬敛板盘辟雅拜于车尘马足之间引领前旌无羽飞肉
　　某恭以某官龙章鳯姿之表足以仪刑百辟地负海涵之学足以贯穿千古日光玉洁之辞足以羽翊六经先帝简防以遗陛下二十年来朝廷大议论大典册皆出其笔他学士傍观而已昔陆宣公秉笔于奉天苏长公代言于元祐汪龙溪视章于建炎皆于翰墨之间有以服天下之心皷天下之动大雅不作非我公其谁继之今兹抗章勇退岩顔毅色不以三公易其介凛然有古大臣出防进退之风矣皇上勉留数四雅志莫囘便朝引对龙光宻勿识者以此觇鱼水之眷素厚风云之运方开建虽巨藩安能郁郁久居者归衮衣宣青麻某何幸拭目
　　某海滨贱士少于方册诵夫子之辞章壮从缙绅讲贯贤人之德业居常积泰山北斗之瞻思一快景星鳯凰之观而不可得敢谓高牙大纛来式南邦遂获以附庸小吏受察于使天之下永言际遇云胡不喜
　　某莆之鄙人祖父皆奋寒苦歴清望至某失学始不能世其家北游江淮南骛岭海偶然脱选以格试县实在四通八达之衢羣嘲众笑之地某戴星治事饮冰律已两考又七阅月矣末路兢兢愈危愈惧一旦天惠仁牧来照临之方且与百里髦倪游咏歌舞于祥风庆云之内岂非幸欤至于保全覆护之请当开府建牙之始仁行如春威行如秋某敢私祷以干大戮惟阁下裁哀之某公守綦贱不敢申贡行府瑶辑福履之问伏恐属邑有驱防事件乞赐行下
　　通杨左司　　　　　　　　　方秋崖
　　某伏以风露双清秋宇如拭恭惟某官雍腴郎省翊亮宰涂吉卫纷纶台动止万福某雪研薰毫敢专拜羽忱于典记者
　　某谓帝遴硕贤调娯鼎实嘘呵元气笙镛至和寳令循彞谨毋庸渎
　　某仰惟先正太师以甘盘旧学金玉睿明未究经纶上意有属某官济美巍科舒翘清路懐香武部承耀辰阶绍兴天子谓学为宰相者匪公则谁显相吉辛緑绨褒擢以丕昭前人光某尚亲见之
　　某三生机縁叨尾题雁飘茵堕砌终然分殊山翠蒙宻无从以只字入地城分也匪嫚也容光必照焉
　　某生无媚骨与世少谐七稔耕云百念俱冷分麾缩戍莫遂祈闲有防趣行冐然祗役自矢冰蘖谨防本根苐揣狷迂未知攸淑每念小孙某滥次童科阶荣仕版阳和粲笔成始成终菌干桐枝生意弥满縁是徼福俾我熈台游泳九霄雨露中某知免夫
　　某寒涉蛩吻讵应晋紊钧韶然舎是无以旌悃愊流电垂灼亿秭其荣
　　某仰只琼楼玉宇云气高寒敢替不敢问偏垒百骩惟命之恭
　　通隆兴帅曹吏部　　　　　方壶山
　　某伏以闰余谨月霁景留春恭惟某官坐镇方岳帅表彻侯帝眷神依台动止万福某一介吏属贽敬齐钺之下必薰祓而后敢前仰祈财鉴
　　某闻元气在身犹忠贤之在国也寸肤无不爱而培养则有所当先者自公之西寛上忧顾四肢强矣愿进内君子之说以强国脉某既以公譬之国愿公以国而爱其身
　　某近观有叩天氏阍者剧论当世人物惟某官为第一质之卿士采之国是如出一口非一人之私言也盖学问准的于圣贤而伦不诡名节着明于事功而虑更深汉上之变湘中之冦蜀边之扰谈笑底定是特一班忠言至计欲吐更多千里见王及畿而返出镇江右又复逾年人心勃然遂激而为叩阍之书者金蒙古相形和战守未定欲决国论问谁可相无如公者敬请促装某僻居于莆望康庐精舎有一世大儒在焉家贫且逺无说裹粮说屦戸外麾节徜徉畴不有遇独未得如半山事韩于杨后山事坡于颖懐此有年乃令以计属一寒奔走玉帐下召还有日贱成在秋或者末至之已迟凛乎趋承之靡及
　　某拙根于天赋学无所师承乙丑叨尘忝需冷次七年劒学侥满又需今次四年闲之日不自力仕而学则已疎餽饷责殷禆賛谋啬奉二老以就养喜元帅之有依曳组白事与列属俱执经问疑以诸生见教警提撕倘自今始是明公一日之留宁不为贱子一生之幸某通明之初合一庄毫素以极其尊敬之意束于牍制短啓将诚语言不工自速诛絶倘经电瞥没齿余荣某惕畏株守不敢僣申使闳昆阆之婘即日如天之福伏恐莆中有笔防件某敛袵而听要束
　　通王安抚　　　　　　　　刘后村
　　某伏以仲秋谨月恭惟某官阃钺尊严威鬯仁洽穹厚昭贶台动止万福某敬薰祓再拜奏记戏下伏祈财幸
　　某爱取小忠辄忘重出比辰积雨初收风露不爽不谂台用何似钦惟道德之老慈惠之师与物为春与天为徒固已备乎中和之气不导引而寿矣世俗膳服之祷某谨不敢賛一辞
　　某窃以某官有管仲乐毅之才故豪杰仰其高有贾谊陆贽之学故拘儒服其通有汲黯张昭之节故谄子惮其严立乎本朝道合则留不合则去嗜名义如饴蜜弃荣利如涕唾二十年来旧人日少明府执牛耳独主齐盟可谓魁礨骨骾之臣矣深惟今日局面至急担子至重非阁下发大愿力有大气魄谁与领此闽疆乐土愿无淹留某拭目以观衮归
　　某侧闻侍郎于八州五十县属吏教之而已未尝诛谴也董之而已未尝操切也有慈父严师之意焉某于此时获叨明社与里胥亭长同受约束于大都督府顾非幸焉引领辕门且喜且惧
　　某儿时便赏音岁月几何忽焉老人北戍淮南度髪秃齿落所成何事其羞辱知已甚矣道傍剧邑宜得健令某罢輭不胜任一可虑孤危不自保二可虑衡此二虑欲前复郤然终不免一出仰恃侍镇物如山容物如天岂不欲庇一门下士乎至于佩孔门学爱之训味盖公清静之言推广元帅诗书礼乐之化则某不敢不勉
　　某事上之始法当通名惟是笔砚废放文义鄙浅必为帐下儿所倘蒙重仁俯赐览瞩某幸孰甚焉
　　某退循分守不敢申贡使闳尊眷福履之问某伏恐下邑有一切驱防恭请攽下
　　通巩漕权帅　　　　　　　　方壶山
　　某伏以矩秋得正穑寳告成恭惟某官双组荧煌列城震竦天维显思台动止万福某行矣伏谒【阙】　敢洁涤旅羾庆于记府僣祈电瞩
　　某再申诇礼隃述颂声阃之十连即台之一道不加富也而事权则加重欢谣则弥鬯观风亭上襟带堂中同一主人有川后山君之隤祉何饔人綡子之足云某恭审外台底绩中防疏荣就兼督府之权益壮洪都之势伏惟欢庆窃观中朝人物所谓卓然俊伟者萃在江西方曹公之镇于此先生之漕于此同时皆以右侍郎至人曰两吏部也今帅以簮槖陞矣先生兼节钺而佩之蜚挽之功既高保厘之绩弥着丛此外庸入当筹幄次则来以三铨召以二卿轨辙具在盖视曹公有过无不及也非独以国之论云然
　　某日者饰固陋之辞展趋承之敬属吏礼也陂量容涵不抵于地幸矣报之书愈幸矣珠玉頫赐又讲施报幸出望外拜赐而惊传观已遍袭藏不朽今复弗揆纫缉俪词修贺则宜洊渎有罪
　　某居贫日久携扶颇难逺骑踵门瓜期徃戍仰体薰慈矜念其属之意尽室皈感以中秋后三日问涂行行及忆观瞻道德依倚声光真副不空此生之愿然久闲骤出进趋朴野语言拙讷不能逃台参之一见必矣虽曰久心厥职岂能自效所长预恐旷瘝仰祈容覆有请至再伏纸淩兢
　　某以卑事高仰视使闳自有等威不敢淩躐而贡起居之问
　　某自闽涉江将入部内窃视条教某用敢薰祓以请要束之颁
　　通王运使　　　　　　　　刘后村
　　某伏以孟秋谨月恭惟某官弭节行台风采竦动后皇简相台动止万福某敬薰沐拜手登名主书伏乞财幸
　　某申诇彞仪具严右染比辰秋气尚浅余暑未清不审台用何似敢丐体藻旒之眷厚裀鼎之奉对越严召入登要津某忱扣
　　某恭惟某官以忠孝传家以才业发身以力量运用斯世明足以发摘而养之以晦刚足以击断而发之以和临郡国则着甘棠之爱立朝廷则负乔木之望盖管葛之器识荀贾之谋知龚黄之政事王谢之文献悉兼之矣辍从华省奉使全闽八州数十县吏民畏之爱之如秋霜严而春旦温也瞻之仰之如福星临而乔岳镇也上方图囘一新号召四出趣归禁近超秉事枢有元祐鼻祖之衣鉢在某非敢为防
　　某少窥方册尊慕奕叶之忠节壮从缙绅讲贯当世之大名仰观宫墙邈在霄汉陆沉下士未观鳯星乃今作吏一行没阶而赴望尘而拜将自此始非天侈其逄乎请言幸防喜惧交并
　　某家世莆田老人大父皆由寒苦自奋某不肖不能绍先
　　某一介小吏僣越通名之始谨齐沐牵谓短啓少贽下忱尘滓太清芜丑汗下辱赐览掷荣感万分某不胜皇惧之至
　　某揆分穹岩不敢僣申随轩蓬方列仙之敬庀职微又不敢请先庚之令惟教条颁新所以惠幸下邑者某俯伏三肃俟命
　　通呉运使　　　　　　　　戴象麓
　　某伏以春用季琯雨足江犂恭惟某官俶建计台仍开帅阃玉旒寛顾三辰賛襄台动止万福某谨斋明拜手薰祓裁牋东望星轺少伸卷卷燕贺之礼仰祈矜体
　　某钦惟圣天子惠顾江右百万元元借重儒魁出司邦饷福星所舎一路皆春丛祉隤祥弗祷自辑某一介小吏谨不敢以律袭彞语尘溷茵慿之下仰乞涵贷某恭审某官疏恩天陛总饷星台拜诏即行单骑赴军民之望受知最厚双兼台阃之雄教令方新吏民交忭伏惟庆惬某不才贱吏学制偏陬属受容受察之初实与一道耄穉同此鼓舞仰乞矜察
　　某恭以某官中庸之学自明而诚刚大之气配义与道所养者得周程正大之学问亶自家传故发而皆孔孟经济之事功蔚为世用遂以海内寡二之学而收人间第一之科自寳劒之发新硎如轻车之驾熟路出宣汉诏入簉周行秉撰秘储旋讨论于史院进陪铨部复宻賛于枢庭方贵腾日月之名盍蚤上星辰之履帝念江西数郡久罹兵旱之余公实斗南一人暂出虚危之分外给貔貅之万灶内安鸿雁之羣居为朕寛南顾之忧少苏鲋辙即日涣东归之诏行觌龙光某敢以中外所期徯者輙于尘幅之末私布之某皇汗僣越
　　某皇恐小官事尊之初礼合为小启贽贱名于函席之前约束有严不敢冐昧进退维谷仰乞矜原
　　某尘坌小吏景慕魁斗在天可望而不可迎不图天畀竒遇获预鞭防使令之末荣幸何如第以生长孤寒禀受庸拙业儒无术试吏罔功区区自揣仅有一寸愚丹小廉小谨律身恤民以报国家终始不替而已惟是学制无谱善后尤艰方此凛然而忻际先生持节洪都以幸一路玉振金声何啻大镛之在东序俾一命以上皆得假春容之声以警所不逮先生之惠后学矣某拳拳归向之切
　　某私窃自庆以下邑而申大府起居之恭以属吏而请崇台驱防之目皆僣也某并用不敢惟先庚教条某谨百拜以请命下
　　翰苑新书别集卷三
　　钦定四库全书
　　翰苑新书别集卷四
　　劄
　　代与曾参政　　　　　　　　方秋崖
