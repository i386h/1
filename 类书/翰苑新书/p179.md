<!-- { "loadSidebar": true } -->
　　秘殿鼎新昭鸿名而日掲宸居离丽肃龙御以天临风来南面之薫星拱北辰之所【中贺】恭惟皇帝陛下体元居正图大宅中福庶民以是训之彛宁万国以惟和之政尽力致孝既卑夏禹之宫修政攘夷复考宣王之室栋取诸壮蔀转而丰鸾声既便于观旂鹤驾仍通于问寝诞敷文徳聿观舞羽于两阶载纉武功式燕跻堂之万夀臣摄麾黔鄙驰梦清都四海为家更愿绸缪于牖户万民安宅益坚壮丽之山河
　　逊位
　　贺皇帝逊位　　　　　　　　王格斋
　　恭黙思道乃倦于勤付托得人亟授以政再见唐虞之相继力行曽闵之所难【中贺】恭惟皇帝陛下道塞堪舆仁覃动植退藏于宻盖与天而为徒怵惕以兴宁以位而为乐世廓廓以无事功巍巍而不居遽兴周康释冕之心且笃长乐问安之孝允恭克让莫匪循尧惟一执中复以命禹蔽自九重之志光于二典之书某出守偏州获闻盛典曽是隆兴之进士敢忘藜藿向日之心愿祝圣人之遐龄少致犬马恋轩之意
　　圣节
　　贺圣节　　　　　　　　　　朱晦庵
　　黄屋非心茂对重明之运玉巵为夀聿临载育之辰庆洽中天欢腾广域恭惟皇帝陛下至仁被世盛徳在躬立圣政九百五条行尧之道履帝位三十六载荐舜于天得圣人时心至愉而形至佚为天子父贵无敌而冨无伦既申命之用休宜降年之有永臣钦逢盛旦假守偏城即云气而望蓬莱阻陪拜手观泰元之授神防徒切倾心
　　贺圣节　　　　　　　　　　朱晦庵
　　盛德当阳光启重熙之运羣心就日乐推归羙之诚有开绕电之祥敢罄祈天之祷恭惟皇帝陛下庆流有衍德合无疆膺厯数以在躬垂衣裳而致治接黄帝推防迎日之统以莫不増过周家定鼎卜年之期自今其始臣承流支郡幸际昌辰鳌忭千官班阻趋于文石嵩呼万嵗祝敢后于华封
　　贺圣节　　　　　　　　　　史文昌
　　穹昊储休光辅万亿年之祚圣神间世适符五百嵗之期蔼佳气于乾坤溢欢声于朝野恭惟皇帝陛下河清应运电绕降祥俭勤本于性资忠厚循乎家法福全洪范符周后之歴年防受泰元迈汉家之永世与天齐乆如日方升臣职守藩符籍通禁槖晓望五云之彩阻班贺于西清夜占列宿之文喜辉腾于南极
　　贺圣节　　　　　　　　　　方秋崖
　　惟天敷五正渊献之孟陬闻岳呼三増泰元之神防星枢明润海宇清夷恭惟皇帝受命溥将跻民仁夀华夏蛮貊罔不率登兹太平国家闲暇及是时所其无逸祥开甲观春在寅堦臣幸假熊冯甞陪兽舞河千里一曲虽逺京师亥二首六身但忻嵗纪
　　贺圣节　　　　　　　　　　方巨山
　　神授甲子五百嵗而圣人生天闿昌辰万斯年而景命仆惟皇建极申命用休恭惟皇帝乃武乃文惟精惟一内之中国外之夷狄讫是多盘言为尚书事为春秋动无过举于时假乐式际诞弥臣假守军符瞻言宸扆唐相上千秋录莫陪嵩岳之呼卢山有五老人共致华封之祝
　　贺瑞庆圣节　　　　　　　　危巽斋
　　数盈良月正天地之清明瑞纪流虹极山河而辉映臣工忭舞海表欢呼恭惟皇帝心广慈仁化行恭俭光启重离之运庆申初度之辰克全尧舜之聪明相一道将复文武之境土绍开中兴臣再拜皇华恭逢诞节五云影转望切近于蓬莱万嵗声祝实同于嵩岳
　　贺天基节　　　　　　　　　李梅亭
　　正月始和观象越二三之日皇天眷命飞龙乘九五之时百禄是宜四方来贺恭惟皇帝聪明渊懿笃实辉光体干之元首庶物而宁万国乘震以出转一气而开八荒瑞夙应于虹流厯诞増于凤纪臣仰瞻北极遥颂南山蜀道青天身况居于蜀檄华阳墨水祝请效于华封
　　贺天基节　　　　　　　　　刘后村
　　祝尧观华甲辰式衍于万龄自周至丰乙未肇迎于六日虹流纪庆鳌忭均欢恭惟皇帝徽柔懿恭发强刚毅新三十一年之政符世祖之清明受千八百国之朝彰武王之继述诞弥厥月长发其祥臣挽粟罔功采荼非据不俟驾固将朝也尚留西海之濵能归羙以报上焉窃谓南山之雅
　　贺天基节　　　　　　　　　李梅亭
　　虞帝生于甲子衍鼎盛之春秋周伯见扵丙丁丽离明之日月俶开犒晏肇听嵩呼【中贺】恭惟皇帝陛下圣神武文刚徤笃实五百庆千秋之节博观金鉴之篇三朝受四海之图始御玉觞之享混九州而共贯敛五福以诞敷臣将指雪边倾心日表祠鸡蜀道粗知蜀父老之情归马华山尤切华封人之祝
　　贺天基节　　　　　　　　　方乌山
　　龙尾伏辰当良月肃清霜之后虹祥流渚适真人下丹极之期鼎祚山安衢謡海溢【中贺】恭惟皇帝陛下泽覃万宇统接千龄纳物象于熙和含生丰泰成治功于简易取法乾坤日升月恒风行雷动寅畏自度于昭享国之祥静乐难名益见为仁之夀臣拱瞻极北留系周南豹尾云垂苐驰神于汉殿虎彛霞泛等祝筭于华封
　　贺重明节　　　　　　　　　黄竹坡
　　九月肃霜诞纪生商之节四方来贺同倾戴舜之心介景福以维新标昌期于无极山川荐瑞夷夏均欢【中贺】恭惟皇帝陛下厯数在躬聪明时宪恩覃万宇跻仁夀以无遗守在四夷戢干戈而不杀德既侔于天地夀自等于山河迨兹诞日之临茂防天休之至臣亲逢盛旦阻守偏州捧汉殿之觞莫陪近列上尧封之祝徒有遐心
　　贺重明节　　　　　　　　　王格斋
　　占长发之祥具晓天休申命之意授泰元之防殆非人力所致之符亶时载夙之辰对越无疆之庆恭惟陛下聪明天纵圣敬日跻受汉岳之三呼荅景命敛箕畴之五福敷锡庶民矧时慈闱并受遐祉我百尔九十何啻梦龄之期心一臣三千同致后天之祝照临所暨忭蹈攸同臣身堕江湖名在簮槖望蓬莱之云气虽莫陪鸳鹭之班奉瑄玉于竹宫幸获祝乾坤之筭
　　册后
　　贺册皇后　　　　　　　　　李梅亭
　　上圣尽伦懋建生民之极中闱正位益隆王化之基册命惟新舆情胥庆臣窃以易十八变上乾坤而下咸恒诗三百篇经夫妇以成孝敬合由天作治自家齐【中贺】恭惟皇帝陛下时敏身修日严亲养爰及姜女思七月之艰难娶于涂山纉禹八年之勤俭式涓谷旦肇正璇宫湏承尧母之顔降于妫汭兹考宣王之室因是谢人邦之荣懐民以宁一臣倾心葵日属耳椒风乏曹植之材安敢献母仪之颂考张华之作但知诵帝则之歌
　　皇太后同听政
　　贺皇后　　　　　　　　　　赵南塘
　　膺干符而廸畏方绎睿思隆坤极以仰成益彰圣孝令修庭户泽畅垓埏窃以昔贤君之履帝图躬要道以顺天下西京如文景武东都若明章和莫不归尊内朝取决初政恭惟皇帝陛下哲聪养晦兢业致防追先皇之钜恩欲报罔极禀太母之诚训未占有孚左右率从小大允若所谓敬其亲则万人悦仁于家而一国兴言举斯心治指诸掌臣冒乗驷阻造龙墀不获望穆穆荐羞之容厠跄跄蹈舞之列瞻企诵跃倍越等伦
　　贺册皇后【代皇弟】　　　　　　陈筼牕
　　涣号枫宸进贤椒掖俨若长秋之正位翕然广厦之欢声恭惟皇帝陛下道妙无伦治崇有夲化行宫壸固欲形王者之风养备庭闱又将教天下之孝爰及希年之称庆乃涓谷旦以升华仰奉亲欢俯垂民极臣分光宗翰听命治朝喜日月之齐明祝乾坤之并夀
　　贺册皇后　　　　　　　　　傅伯夀
　　离日丽天休益緜于寳祚轩星着象位宜正于璿宫大册涣扬羣情欣忭恭惟皇帝陛下懋昭圣徳克谨化源念宵旰忧勤妙干万几之务而夙夜警戒实关中壸之贤爰登天作之良用即坤承之重新二南之风教掲四海之仪刑臣假守潜藩钦闻盛典以妇道率下既追羙于葛覃愿圣人多男尚伸防于华祝
　　册妃
　　贺皇帝册妃【代皇弟】　　　　　陈筼牕
　　帝庭读册妃掖陞华家治孔彰邦图申固恭惟皇帝陛下恩由亲始德自近推肇风化于寰区人伦丕正俨仪刑于宫壸嫔则具修爰遵慈训之严用陟鸿名之贵佐日之照普天所瞻臣夙忝近宗幸逢盛事知隂教之渐达贺阳德之愈亨
　　诞皇子
　　贺皇帝诞皇子　　　　　　　赵南塘
　　太簇发春适叶泰通之运髙禖享德诞开震索之祥告语自天讙謡载路【中贺】臣闻君子永祚关寳命之睠懐圣人多男出舆情之颂望厥占惟旧乃应在今恭惟皇帝陛下与道合冲以仁为凖膏泽浃乎黎庶其和可知馨香感于神明何福不降肆丕厘于女士果笃庆于王家灵源滋长磐石増固臣比修庾职近摄刑台既骏奔有百执事之分故旅贺不一书而足
　　贺皇帝诞皇子　　　　　　　王格斋
　　穹只隤祉将延洪过厯之占弓韣应祈庸对越承祧之任事关九庙懽动四方【中贺】恭惟皇帝陛下灵承天心骏惠祖武民胥嘉靖皆效华封之祝尧神无怨恫靡俟髙禖之祠汉笃生元子式应熙辰某不谓凋年见此遐福身虽老矣子孙与有于荣懐心实忻然手足不知其舞蹈
　　贺皇帝诞皇子　　　　　　　李梅亭
　　斗掲柄扵子躔式对履长之庆星重晖于甲观肇开震索之祥社稷安荣华夷闿怿臣窃以封人祝华愿惟在于多男帝子生商命诞膺于百禄矧春秋鼎盛之际重日月离丽之明有道之长无思不服【中贺】恭惟皇帝陛下孝型四海仁育羣生怡怡愉愉爱敬尽九重之养诜诜蛰蛰治安隆千嵗之基斯干咏朱芾之宜长乐増防衣之喜臣滥纡郡绂阻缀庭绅歌本支百世之诗知不遗于周士献父母万年之颂尚窃附于唐人
　　贺皇帝诞皇子　　　　　　　周山房
　　重明继照聿开有永之期一索得男肇啓无疆之庆华夷蒙福臣庶交欣【中贺】臣闻葛藟施于条枚固关于迓续世嫡主乎匕鬯尤切于继承矧当春秋鼎盛之时诞降岐嶷夙成之器恭惟皇帝陛下迪用吉康寳行慈俭事上帝而不大声色惠宗工而时罔怨恫既安乐于神只宜申锡于祚嗣臣鱼符出守兽舞无阶恭闻玉叶之敷弥觉葵心之向才非方朔重陈禖祀之文志切华封三上圣人之祝
　　贺皇帝诞皇子【代两国】　　　　陈筼牕
　　席庆燕禖钟祥熊梦宗祊盛事海宇欢声【中贺】恭惟皇帝陛下宏绍平基绎宣洪业干而称父甫逾御极之五年震以得男适近书云之一日瑞气既浮于宫壸慈顔足称于庆闱臣幸际殊恩恭被盛羙愿嗣穆穆皇皇之咏且赓绳绳蛰蛰之诗
　　建储
　　贺皇帝册皇子　　　　　　　王格斋
　　春宫贰极有开震索之祥寳册庭庸鼔巽申之号庆关九庙风动四方皇帝陛下尧大难名舜恭允塞天职覆地职载莫喻休功月重轮星重晖益图大计眷乃承祧之重居无在傅之勤爰防选于刚辰俾光膺于殊礼临轩出令示一人有庆之符主鬯得人兆万世无疆之福照临所迨颂咏惟均臣昔参绮皓之防今辱严除之侍灵源暨逺子孙与有于荣懐忭悃发中手足不知其舞蹈
　　贺皇帝册太子　　　　　　　应松湖
　　庆钟烈祖仁贤见十世之孙本立皇家宗社衍万年之绪侈盛仪于朱芾涣新渥于绿绨皇帝陛下只遹燕谋増光鸿烈以长子主器受之震所繋匪轻为天下得人谓之仁维公是选懋防金枝之秀诞飏玉册之华攷礼订名固已遵嘉祐绍兴之令典问安视膳益同讲建隆开寳之闳规臣邈戍荒陬耸传盛事歌乐府重轮之日幸托照临奉玉关都防之觞莫陪抃蹈
　　贺皇帝册皇子　　　　　　　应松湖
