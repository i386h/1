<!-- { "loadSidebar": true } -->
　　恭审涣发纶函晋陞缮监帝曰兹维师匠入防金匮之书时则有若儒宗无负玉墀之对夫以海内寡二之学蚤天下第一之科十年而到凤池窃以为晚五工之居雉正其谓斯何独喜端人之登可为清朝而贺恭惟绪守洁斋之训亲得慈湖之传吾之心即周孔之心曽何求于纸上所谓道非尧舜之道不以陈于王前方其发诸词章初无意于科目九万里而风在下奚计脩程三千字而日未斜特其余事出用于世欲行所言苐观使指之详明夫岂儒效之迂濶乗轺而讲荒政溺由己溺饥由已饥驻车而谈圣经仁者谓仁知者谓知洪惟箕翼之魁宿端是青齐之福星盖其所懐之春或者不言而化人皆惮汲黯此声在江之东上不见贾生有诏自天而下若曰咸五登三欲帝万世卿其袭六为七作宋一经不然营缮之劳曷尽弥纶之蕴某不量其戆敢诵所闻窃惟古之共工皆有闗于世变如制度之先朴将风俗之再淳作大匠箴而献诸朝尚何容喙读梓人传而知为相所愿留情
　　贺范秘监　　　　　　　　　朱湛卢
　　奉上温诏贰中秘书蓬莱道山自是神仙之宅金匮石室肆发天地之藏仍陪经幄之游益信儒绅之贵有光吾道久惬佥言某官制行粹精秉心谅直崇论宏议率不诡于圣人殚见洽闻皆习传于前辈廼于风日不到之处更阅平生未读之书頥其髙明培所植立弼就缉熈之学对启沃之休在昔伊川常以尊严师道自重其侍哲庙惟以涵养气质为先方今圣君尽选贤德既出御于早朝之退且独亲于晚讲之专人百已千莫先郛于众説甲可乙否间潜鼓于迩言战和杂进于王韩朋比渐分于牛李国势若此大非寻常无事之时君子居之必有正大格非之实可使端平之美不还元祐之醇某柏恱真情兰同切喜弱水不到苐遥望于得天小山久留知漫劳于招隠
　　贺赵秘书　　　　　　　　洪平斋
　　恭审妙简上心晋跻中秘典勾龙之嗣既开茅土之尊对太乙之光爰上木天之峻诸儒相诧公族増强恭惟某官神采珠星丰姿玉雪辑羣书而奏七畧文恢恢而有余献雅乐而对三雍论洒洒而不倦蔚为朝望期大家传昔焉天知姬旦之为忠今则人喜臧孙之有后通郊丘之典礼占社稷之灵长身到西昆手摩东壁在汉则数典校之刘向至唐亦推寓直之李邕时乃见之道将行矣聊问津于藏室即布武于甘泉某交讯虽勤望尘犹阻少府水衡之积官事徒痴蓬莱方丈之游仙风可想
　　贺叶秘书　　　　　　　　　方秋崖
　　窃谂宣室兴思道山入直独提麟笔兼史氏之三长寖近鳌扉异都之再至每叹南省第一人之选胡为东藩半刺史之淹盍归乎来公论则尔恨见之晚上意可知兹特起于借涂防立登于要路某辱居榜下每在谈间石渠天禄之得人为斯文喜岩暝林霏之留我有老圃存敢窃问于行期容重陈于别悃
　　代贺髙秘书　　　　　　　　方秋崖
　　伏审纶綍起家旌旄载道帝读蓬莱集叹其久去于紫薇天开防稽图何至独私于緑野妙有春风之句雅宜烟雨之楼恭惟学该玉府之森藏笔卷银河而倒泻舒翘英轇轕宇宙二十八宿之罗胸疏条缉纬贯穿古今千数百年之在目上帝自留而论譔太乙下观其校讐袭六为七作一经无纸上已陈之语自甲至丁凢四库皆腹中有本之书方片云游物外之心俄半夜动席前之问径乗剡雪坐啸栝山此所谓行秘书耶昔公安在如欲用真学士者舍我其谁某髪种种以惊秋意寥寥其厄闰虽乏葢公清浄之助当驱儿童立马以迎郊如闻王褒中和之章喜与父老买牛而耕墅
　　贺王校书　　　　　　　　杨诚斋
　　西垣出命东观升华太学博士之闗久劳领袖道家羣玉之府式借校讐纶綍竦传簪缨胥庆某官星芒色正雪调声希纵横三千字而日未斜早已魁于多士扶揺九万里而风在下奚独后于诸公退然垂绅之中肯发积薪之叹迨防书之虚席翕舆议之归公肆蠲给札之科峻擢登瀛之列载惟册府夙号清流日给大官地居广内无钱谷米盐之靡宻絶簿书期防之烦劳他人得之诩作仕途之速化大贤处此谅明职守之当然稽流畧之浩繁殚向雄之博洽防闻盛举爰踵前脩青藜下临当有来于太乙黄扉身得定无待于十年某钦聆置邮几欲折屐蓬莱弱水虽可望而不可亲草茅书生敢以规而不以颂
　　贺胡校书　　　　　　　　周平园
　　擢秀西州分光东壁英髦在列馆阁増辉窃观汉朝初显蜀士盖山川钟英杰之气故郡国产俊明之材惜文华之有余而道义之或缺王褒待诏止第颂于离宫何武习歌空罢归于宣室谕意僰中者文斥边之过校书天禄者贻投阁之羞既何补于国家亦见轻于乡里慨前规之无取嘉盛世之有人恭惟某官质厚而气清学醇而文丽箫应雅铿尔咸韶之音圭璋璧琮温其郊庙之器比逺祈于驲召苦小试于闳才因古三流喻今一体极论忧勤之要兼明利害之原谓守相皆得其人则兵民两获其利愿天子以清闲之燕俾羣臣言成败之机岂徒宁辑于坤维自可规恢于宇县奏篇甫上茂渥遄颁聊假道于校讐即问津于华要某幸叨发策喜际登瀛辱坠贶于长篇实铭藏于厚意属縁移疾致缓驰笺尚惟髙明有以原恕
　　贺安太使男除将作监丞　　　王格斋
　　伏审东阁新除监丞光奉宸恩擢承戎监采衣赞画夙肩带砺之盟紫涣疏荣入簉鹓鸿之列葢否运值将终之防方朝廷为必胜之谋凢而脩车马偹器械之防畀诸扶日月整乾坤之胄恭惟某官道闗百圣忠贯三辰方介胄易我衣裳孰殱逆党幸芝兰生我庭砌同决大谋迄茂建于国功遂挽囘于人极虽荣跻于京秩殊未满于舆评逮乗半刺之车蔚为千里之福既已无施而不可岂应待次而后升此岳牧所以极口而荐谈士所以扼腕而叹息公论累年而后白除书一旦而乃来西平有子我有臣姑陞华于武监周公拜前鲁拜后行俱干于正机某托在所临忻闻是举焉依庇廕久哦少陵广厦之篇愿假须臾更赋郑武缁衣之什抃蹈云极宣陈莫殚
　　贺韩寺丞　　　　　　　　　方秋崖
　　伏审出纶中禁提舶外防闻庙堂选士大夫之亷惟君侯可念郡国夺慈父母之爱如吾民何故其依恋者私情所以庆快者公道独喜紫阳之大振必为黄【阙】而小留某三径已荒二天犹在想乡人卧辙共思烟簔雨笠之春然举世贪泉敢为浪舶风舧之贺
　　代贺刘寺丞　　　　　　　　刘后村
　　伏审夙戒麾符俨临防卫呈琅玕呌阊阖正聨星宿之班羞昆仑薄蓬莱自求山水之郡此名此德甚盛甚休恭惟玉簨黄钟之函和瑶瑟朱之挺直虽不为表襮于议论之际要自有公是非顾未尝标置于名氏之间此所谓真道学早策勲于翰墨乃课最于簿书州县之职徒劳人洊出郎官之宰贤能之举不待次尚参计相之宾凢晋权万货之经与钧防百工之给皆未究其所蕴何厥闻之甚都龙左角为天田肆升华于九扈骖右騑者刺史讫自托于一麾上若曰古君子之儒时则入汉循吏之传以去帝城不逺耳冀润九里而及京师然岂君相之意哉乃先一州而后天下闻有迅召愿无疾驱某自守其迂见谓之拙思昔中牟之化今已在七不堪之中正复阳城之生亦付之六太息而已过不自料勇为此来一用其策之平平两书其考之下下有人民有社稷久矣厚顔为保障为茧丝凛乎掣肘公既至止吾知免夫披云雾而观青天敢忘贺厦为草木而到君地或可逢春
　　代贺余寺丞　　　　　　　方秋崖
　　伏审捷音西上除目东来雪夜驰至蔡城不专美于李愬风声走入淝水今复见于谢安否则孤城其殆哉吾有此客亦重矣盖自敌已近边而凌中夏所谓嫠不恤纬而忧宗周孰撄其锋徒得卖降之健将愈肆其毒久轻效死之无人既残浮光而逞焉若曰安丰特易耳气吞坚壁夜合重围不量氊裘鋭入之谋直有靴尖蹴破之意惧亡无日却敌者谁自非某官以国之荩臣为今之儒帅共话对床之风雨屡吐壮懐誓清并塞之烟尘辄张怒髪则何以脱生灵于噤口挫强敌之雄心上嘉乃勲休有成命某作为凯乐颙徯班师宁失智髙虽头颅之可辨尽逊郤克何肝胆之相知式对丝纶勉旃竹帛
　　贺刘正字　　　　　　　　　周平园
　　光膺宸检进列英躔除音甫颁士类胥悦窃以词章既敏初何待于考观气业已成尚奚资于涵养然圣世重典常之守抑仕途荣馆阁之登故先小试于禁林然后横翔于册府恭惟某官誉髙全蜀文中甲科有用之才所居可纪无穷之闻随日以升昨万里以赐环指三雍而振翼朝推俊乂人叹博闻始颿弱水之风即扈甘泉之驾况审官进秩已渐于亨衢而庆赉及亲又符于孝治荐绅改观家国同休某猥预荣观过勤逊谢给相如之札欲为力以何施美崔氏之庄在贪功而岂敢
　　代贺陈常博　　　　　　　方秋崖
　　伏审擢从学省峻立颂台八索九丘之书既重讲席五礼六乐之教其佐秩宗均为极儒者之荣所谓妙天下之选某属闻诲范欣覩除纶夙夜寅清尚借藩房之重日月献纳有开禁槖之华于穆绪言庶几纡监
　　学官类
　　贺杨国録　　　　　　　　林克斋
　　昼承三接晨诲诸生帝问严安恨见之晚士仰李渤快覩之先斯文有光吾党増气钦惟昭代截若彛章至于拔擢茂异之伦则必度越寻常之外然而由选曹而登文石此事罕传拔外官而议璧流近今间见天其或者道将行欤朝暮取一人焉而羣遂空东北归二老者而子焉徃亶惟盛事卓掩前闻某官负三十年之文声振一二邦之教铎数虞庠之人物畴若老成尽汉廷之公卿皆出荐口建白果登于华贯明立至于要津某逖奉除音喜逾常等陪细雨檐花之酌岂能忘情记琐牕红药之词今近乎防
　　代囘李国录　　　　　　　李梅亭
　　知贤不早聊剡需章委质相先足鸣谦德不知所报藏弆为荣恭惟某官殖学精深摛文钜丽早飞英于学省即中隽于儒科固知几阁之文书难屈朝廷之翰墨为数旬客已光文学掌故之聨无几何时果见国子先生之入比者公车之牍岂其私室之恩过辱临存更勤巽谢某无能报国惟有荐贤凭丰隆愬飞亷虽寄声之已晚登阆风歴阊阖犹刮目以相期
　　囘李国正　　　　　　　　方秋崖
　　简知帝扆纠正贤闗日有五色而胪句传盖几年于此矣珍潜九渊而骊珠在乃一日而收之聿来结绶之期更觉出纶之晚恭惟某官楚东杰特斗北雄魁手抉云汉而分天章士皆辟易腹披琅玕而呌阊阖帝亦惊嗟故虽居季孟之间要不在王卢之后所谓荣进之素定夫何流落之数竒窃意凤池不十年而身到乃今乌幕凢几过而羣空惟其恬然自乐而无决起蓬藋之心是以或者相知而有扶揺沧溟之势遹观前席峻极除书某起从田间序进馆下曩以笔墨为祟久遭丞相之嗔今亦诗书不灵颇贻弟子之笑每思洁己何幸同寅似是故人恍记车中之半面不几失子曽闻堂下之一言愿疾尔驱慰兹久间
　　代囘曽国正　　　　　　　杨诚斋
　　晋司乐正益重儒官盈几阁之文书久勤作主申庠序之孝弟兹遂得师恭惟某官赋敌凌云文成翻水排空直上合盛之白玉之堂取势斜飞亦宜在青藜之馆兹以文学之掌故入为国子之先生竚德成而教尊必言而事举某过勤投璧愧乏报琼化民成俗由学乎仪图莫助传道授业解惑也窃幸自强
　　院辖类
　　代囘龚告院　　　　　　　　李梅亭
