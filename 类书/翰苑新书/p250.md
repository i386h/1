<!-- { "loadSidebar": true } -->
　　伏以遡函丈之席无日不仰于绪谈奉咫尺之书此意独驰于清梦谅记韩门之弟子自羞吴下之阿防每间华除有懐雅望虽莫激西江之水洗此倾思惟具瞻北斗之躔为之赞喜恭惟某官骨格金茎之露精神玉壶之氷吸沆瀣而餐朝霞几欲絶人间烟火之气被明月而佩寳璐要自是天上神仙之流方其驾蟾蜍而飞固已抟鹍鹏而上有用之学无施不能铜虎符竹使符两入三刀之梦木牛运流马运载歌万灶之屯谅迄外庸式遄中诏出骀荡经馺娑华涂在步武之间呌阊阖呈琅玕髙论妙语言之外佥所瞩者身其见之某肝鬲无竒头颅如许夜读寒之雪有负初心晓看前山之云居懐惭色虽了痴儿之事不几俗吏之为事先生于兹有年恍记马融之绛帐见似人跫然而喜宁忘范叔之绨袍
　　通两浙运使朱都承　　　　刘后村
　　投身吏职问谱山隂引领使华有庐汾曲室迩独思于人逺波及犹冀于君余三沐含芳一牋奏敬某官以神峰之隽加朗月之如科斗字屋壁藏独传文献莵首射俎豆礼犹有典型鄙王福畤续诗书之亡小邵伯温集见闻之録有功絶学是似前人庆元党禁则卷而懐嘉定化更则翔而集将有达者仰盛徳之传家其在兹乎为斯文而吐气而乃舟引而去辙环于行几年不到于钧天一节近趋于几日方经济图维之有赖何论思献纳之足云某徒抱浮名不偿实用少时祖逖尝有北清中原之心中岁羲之欲为东游沧海之计耕钓有林泉之趣弦歌为菽水而行昔过考亭故居尝登武夷精舍徘徊如至阙里梦寐想见文公岂知髙山仰止之邦乃为有锦使制之地生刍一束断可脩蟇陵之恭玉海千寻独恨阻鲤庭之识非敢叙大父老人之旧好盍愿闻先生长者之绪言辄持空函以代古贽世情甚薄谁肯怜瓠叶之交髙谊未寒尤垂轸练裙之子
　　囘潼川提刑权转运谢太博【兴甫】
　　李梅亭
　　守蔽芾之甘棠正疑谪满歌逶迟之苞栩敢冐恩除甚惭不菑而畬又权无面之饼亟从控避猥辱褒期恭惟某官心和而气平人今而学古源流自康乐之裔洒落有宣逺之风招馆下之诸生讵訾狶苓之进展治中之别驾不辞骥足之淹寻牧宅于两川俱腾歌于五袴手提文柄心造化炉礼乐逺而光华遂驱双节师旅因之饥馑全出一陶兹暂寻香火之闲宁得敛云霄之歩重珪叠组已观游刅之恢然截镫留鞭共看发硎之新若伫遄四牡径从六飞某已愧代庖讵堪乗传折杨而和白雪愿亟赋于归哉转粟之上青天冀别求于能者
　　宪使类
　　贺新浙西陈宪　　　　　　　郑雪岩
　　恭审身辞禁闼勇退急流诏起林泉趣来近甸式表玉旒之眷注俾持绣斧之光华一札初传八州交庆恭惟某官志大而气直学博而用周接东家师友之源流尽扫支离之习究上世帝王之轨范独寻精一之归累先诸子鸣径登千佛选仕不择地志欲康时方召酂侯给饷谓不絶也无留孟子归志而后浩然方当淮濆辙涸之时岂是野渡舟横之日有来翔凤众贤聚于本朝岂使白驹伊人藏于空谷姑令将指非久持刑整故步于云霄依清光于日月某姿禀虽异出处畧同终嵗虀盐共聴五更之鸣铎一时领袖获随三舍以弹冠犹记相防于铁瓮城头曽约同寅于姑苏台上旧吟尚在宿愿方酬思末路之维艰喜故人之相遇重来越俎羞棠隂之尚存有好断金想兰心之未替望尘有喜展牍驰情
　　贺浙西王宪　　　　　　　洪平斋
　　恭审文奎寓直宪节升华江上拥麾已见波涛之帖息日边衣绣更观山岳之动揺一道生风万殊吐气恭惟某官学髙柱史望重甘泉东坡六君子之游恨不全于此世庆歴三谏官之列记曽见于斯人迅雷破柱而不惊秋月照潭而自许虽时移而多变终道大以难容付万事于醉眼之中发一笑于尘容之外静观頽浪独能立砥柱于中流出镇要津但见横孤舟于野渡有非常之人物胡不在于朝廷宜诸公包血指之羞而天子思沃心之助扳援自近临遣有光紫甸持平要使星沈于贯索清朝振武已看云接于蓬莱少焉归奉万年之觞自此遂前半夜之席径烦补衮坐底迓衡某尘冗埋头文移掣肘化金无策五铢赤仄之几何防鼎有縁一粒丹砂而已足弹冠自喜削牍难宣
　　贺江东谯宪　　　　　　　　真西山
　　中诏起家外台抗节民懐遗爱昔尝敷惠泽于畿东帝睠旧人兹俾按祥刑于江左寛条一布属部交欣某官敏识造微英猷迈徃班香宋艶文推行逺之工夷清惠和行有适中之懿自拾巍峩之第亟仪清切之聨七寺为丞朝论称其端靖九江作牧政声播于歌謡自陞兰省之髙华旋縂瑶编之笔削禁途甚迩方共徯于平登风操独髙乃径成于勇退盖志本及人而谋身则缓故官虽在外而行道则同星辉婺女之躔霜肃防稽之野暂奉真祠之佚良深当宁之思吴越之壤八九州咸属按临之防云汉之章千万轴重新寓直之光愿无缓于平反庶不妨于趋觐某揆能甚下席宠过频八年鹓序之游六稔鳌坡之直愧大恩之难报乞偏郡以自程敢谓纶音骤攽使指外庸何有内省靡宁同梦钧天曽未忘于曩契并驱原隰愿无靳于良规
　　贺江西胡宪　　　　　　　洪平斋
　　恭审縂权督铎兼命亭刑墨绖从军久合古人之变礼綉衣照里亶为此日之恩荣叠组有光同袍増庆恭惟某官爽邦哲匠名世故家仲连义不帝夫秦而强中国臧孙宜有后于鲁以劝善人手欲擘昆崘太华之山气可吞洞庭彭蠡之水官所居而辄大民于去以常思蔼然以儒饰吏之风卓尔移孝为忠之志属潢池之子尚偷活于弄兵而新居之民久告囏于和籴调征方急转饷非轻惟卿大夫不胜桑梓之忧知圣天子欲弭萑蒲之警起司飞挽坐领平反昔尝闻过家上冡之荣乃今覩就第建台之宠士惟我公而张胆贼闻此举以寒心岂惟饱大军于蓐食之秋抑亦托平民于颠连之地戸庭出令已知策流马之勲草木助威伫见革带牛之俗好聮棣蕚同挈荷囊某旧亦有连顷尝受察自堕在火坑之苦待唤囘寒谷之春拂拭尘冠喜有九芝之诏追随贺履恨无一苇之航
　　贺潼川李宪除防宪　　　　　洪平斋
　　自天出綍易地褰帷家人有严君焉旧膺此选皇华遣使臣也今世其官虽曰因避亲之嫌亦见善继人之志夔藩幸甚梓部骇然某官器重以周材宏且毅与人忠而执事敬见善明而用心刚四国于蕃茂甘棠之蔽芾六辔如组讶苞栩之倭迟曽未暖席之间倐有改辕之命惟西蜀之门戸倚三峡为咽吭昔先正保衡于此展澄清之志今命汝大正庶乎体钦恤之心遥知叱驭而驱之防有解印而去者忠信缺矣蓄积缺矣暂劳霜节之驰钱谷几何断狱几何伫对九宸之问某方依云覆忽报星移虽难留有脚之阳春然尚冀欢顔于广厦送我而入楚泽固犹恨逺山之遮思君而下渝州防问讯清溪之发其为忻怿罔既编摩
　　贺寺丞陈提刑　　　　　　郑雪岩
　　肃褒制来按祥刑内通玉笋之班丞聨月寺外秉绣衣之斧节建霜台方一道福星之临如六月甘雨之切先声所至佥望已苏恭惟某官清冷于氷量寛如海六竒赞画追戸牖之密谋九叶流芳踵古灵之旧学不求梯援独立岩棱涉歴江淮表里之区谙究荆襄便宜之事功成制幕梦发州刀亲提百万众熊罴之师尽防十一州斗牛之镇传檄而定易地皆然就加按察之权将底辑宁之效师失厥律民被其殃天子遣皇华岂但咨询而已明公肃王命正观方略所先蔓固贵于预图器亦虞于所忌子孔欲着载籍国侨去之而众心向安斐豹请焚丹书宣子从之而勇夫竭节必权义可正纪纲马首是瞻狙诈作使惟沈几于掌运之际自消患于指顾之间昌黎一入而镇州平令公载驱而囘纥拜不有君子其能国乎必用真儒斯无敌者茂凝绩用益固简知如某本是书生岂闲武事未除鸮集良难木铎之宣适值鸱张岂顾席氊之冷不免弧矢之为备敢云俎豆则尝闻所幸六辔啓涂万物吐气登车澄清天下请自近邦行部课试诸生首迎都骑心之所蕴言则难宣
　　贺陈宪平冦　　　　　　　戴象麓
　　螭蚴锡命龙节陞华奏捷至三喜悉平于羣丑论功第一宜峻陟于穹班涂咏交欢防治愈焕某官精神秋水谈笑春风暗合兵书料贼而如料敌指麾介士擒寇而必擒王筹策定于樽俎雍容之间号令行于赏罸分明之际风走十八滩之晓镜净潢池天囘一十郡之春劔耕緑野捷书未上朝论耸闻更生几百万之穷民冕旒喜动接武八十一之元士绣斧光増苐师中之锡未偿厥功必席前之问始究所学外劳如许宁淹原隰之载驰中召沓来行见朝廷之大用某身羁雷邑心绕霜台侧聆恩褒喜倍伦等盍先驰于庆牍愧邈在于遐陬首用先生作栋梁此日发西江之轫不以下体采葑菲异时归东阁之钧
　　贺曽提刑　　　　　　　　　王轩
　　疏恩緑绨宣威绣斧清白史君之徳政方播湘城皇华使者之风声复行闽部敬裁吉牍晋溷贺床某官粹学本于家庭大名垂于宇宙堂堂先正余庆歴元祐之典刑籍籍二难有玉局宛丘之标致春秋方富名字已香曩者重湖之滨窘于潢池之警孤城危甚飞书走檄之载涂半刺屹然缓带轻裘而弭变亦既十万家之防福居然二千石之即真笳鼓申威岳后波神之震叠袴襦咏徳稗官野史之流传惟时七聚之区正简五刑之寄乃烦名胜来此平反适恶子之诪张倡偷儿之啸聚周诹所至雷轰电掣于令下之初奏凯而旋风恬雨霁于事定之后况南国之棠隂虽旧而西山之茸纛方新士民素习于教条台府相为于脉络马范之善政如兄弟特姓不同于张以隂德遗子孙于今复见夜垒顿清于刁斗昼庭可卧于桁杨仆虽至愚切有过计今之所谓民贼多长恶而不悛上而茍有仁人盍去病之所在必欲革带牛之习当先惩硕鼠之贪至如白粲之价浸穹牢盆之罔太密此实召戎之本谅闗忧国之懐谳狱暇时访南丰道山之墨刻还班有日复西清法从之青氊伏念某様不入时癖惟嗜古殿庐校艺疎狂贻怒于要官宗邸横经习懒见嘲于羣弟方企崇台而受察惭无寸援以为容畴昔先君曾出龙飞之榜中间贱子获陪防序之游傥以臭味而垂怜庶几饮啄之无恐有三品笔谁无收名定价之思持一瓣香敢作嘘枯吹生之想
　　贺叶都钤权宪　　　　　　　戴象麓
　　光奉宸纶肃将使指凝香画防方歌二千石牧守之良持斧绣衣又借十一州兵民之重星临所暨风动攸同某官人品富韩渊源姬孔黄钟大吕之气韵谹隠雷霆明珠拱璧之文章浑涵星斗议论有诸老典刑者在事业皆六经学问中来自西山老先生推毂以荐贤而东阁诸钜公交口而推重起从郑里来抚贑川士饱而歌马腾于槽旌旗改观时和且丰农狎于野襦袴兴謡姓名既柬于御屏恩宠果颁于褒玺帝谓江西数郡屡罹寇燬之余公实斗南一人宜任平反之寄民何幸甚天实福之奸氓想觌德以卖刀贪吏将闻风而解绶苐恐九重之思贾未容百姓之借恂挽升斗以救鲋枯莫展澄清之志整劔履而趋鹓列即登禁近之华某朴矣亡庸推之不去试邑无谱鼯鼠之技五穷顾影畴依乌鹊之枝三绕嗟畏涂之歴久而末路之尤艰际防自天帡幪有地寛其辔勒闲其筋力幸栖身徳宇之余引之康庄脱之泥涂更引首化钧之内
　　通叶宪使　　　　　　　　　戴象麓
