<!-- { "loadSidebar": true } -->
　　制麻播告揆席登崇太曰三公特宠初潜之旧人主论一相尽收旁落之权政出庙堂庆流宗祏尝慨君臣之际莫难心徳之同或亲事法宫莫望其末光或低视殿霤不荅于一语风云之会不契岩石之瞻浸轻所以季然问仲由冉求谓具臣矣必若孟子论伊尹管仲先受学焉恭惟某官手挟龙飞力扶鼇断初元一变粹然用洓水之规模嵗晚重来见者异潞公之年貌上欲托国者屡矣公輙乞身而避之徜徉孤山梦寐一壑属甘泉之烽踵至而延英之议背驰临朝不怡当馈太息徳望隆重能折辽夏之骄心事和平孰云洛蜀之党艰矣政事堂之任屹然灵光殿之存谢傅未起之谓何甘盘欲遯而不可必有以易置壊局斡回危机扶天下之纪纲文章系中国之衣冠礼乐问朝问左右咸无异言惟天惟祖宗克享一徳方将开紫盖之运然后从赤松之游某进触悔尤退安义命每佩临别承君之训不通平生元城之书然犹聴避新麾超加美职托孤危于大化勉忠孝于暮年昔诵狼跋之诗常思归于公旦今被羊裘而钓安敢累于君房
　　贺董丞相　　　　　　　　　刘后村
　　播告辨朝登崇真宰敬王惟我非道不陈于前梦帝赉予爰立而致诸右福流宗祏喜溢堪舆尝合炎绍诸老而观莫如赵张二公之懿良由沿闗洛而遡洙泗续先儒絶学之传故能膺戎狄而惩荆舒开有宋中天之业万古有光于史册百年复见于矩堂恭惟某官蕴两朝开济之心兼四代礼乐之事胄出于江都相素渐三策之敷陈生后于武夷翁实受四书之付托所谓识其大者讵肯斵而小之临边号文武威风之臣在廷为魁礨骨骾之老与二豸俱去灶婢亦惊及一马重来都人太息遂升廊庙厯秉钧枢敌无佛貍饮江之谋国有猛虎在山之势属者改调胶柱宻覆金瓯孰克享天心孰能熈帝载孰尊王贱霸发明春秋一统之言孰脩身齐家践履大学九经之序或朶頥以防丹鼎上注意而出白麻垂绅之流举笏以贺必开泰道以聚人才之涣散必建皇极以平国论之党偏必正朝廷以及百官必合宫府而为一体昔思轲生末造不为时君所知房魏开太平莫奉明主之问仰惟今天子之圣辅以大宗师之贤如公遭逢亘古稀濶某五穷不去百毁所归上书而雪孝章昔有北海纳官而赎李白今无汾阳闻英衮之颛朝与老农而击壌乞黥刖以成后史事有不然刻金石而颂中兴老犹堪勉所为欣抃莫罄揄
　　贺丞相起复　　　　　　　洪平斋
　　恭审孚号庭移忠体国奋庸而熈帝载独严鼎铉之司不战而屈人兵更妙斗枢之运两宫倚重万宇均懽窃以同天下之忧者不当先一己之忧达圣人之节者乌可徇匹夫之节故论相尤难于应变而显亲莫大于名髙庙之图任旧人虽夺情而不惮阜陵之简求元辅亦变礼之是行闗两朝胥会之期垂百世无穷之誉越在今日有光前人恭惟某官节劲而气和材全而徳备是父之有是子不特大韦平之世家吾相之与吾君可谓得伊吕之王佐任重九鼇之负地功髙一柱之擎天尽扫妖氛力扶元气退小人而进君子迄成去四凶之功弱私室而强公家盖有堕三都之意俾外蕃之夺气知中国之有人用能成召陵之盟于以息甘泉之警九庙壮覆盂之势万方耸岩石之瞻股肱良哉纳君徳于无过之地羽翼成矣贻孙谋于有道之长方注意于盐梅遽悲于风木孝思虽切睿简尤深当馈而叹无萧曹天子久为之虚伫奉书而召致园绮储君日望其遄归三命俯于谦谦终吉之余四辈趣于迟迟吾行之顷欲强谢公之起更图申伯之居爰入觐于天光庸进専于魁柄嘉谋谠论周旋父子一堂之间文徳武功维持帝王万世之业腹心惟旧体貌加新遹图康济之勲丕展经纶之学调玉烛之四气已观大旱之作霖陈泰阶之六符便验上台之齐色某影沉非地梦断钧天委心下吏之尘埃倾耳上公之典策知太平之可冀识吾道之将行厚徳元勲复覩淳熈之相业浓墨大字愿赓庆厯之歌诗忻颂惟深仰摩罔究
　　贺史丞相起复　　　　　　林克斋
　　涣发制纶宠还宰枋改而图善治夙资辅弼之良虚席以俟来归益副倚毘之助天人闿怿朝野尊依窃谓有万之几职先论相在三之义孝可移忠故大臣以体国为心自前代有夺情之典载稽徃哲莫着本朝若开国之元勲与中兴之名辅属当多故适阻私艰类皆遭变以从权遂克建功而造业自更新于万化实倚重于一贤虽云底效于小康固有欲为而未究惟武丁得傅说命朝夕啓乃心使太祖无元龄如左右失其手宜膺图任尽越拘挛恭惟某官天禀精忠家粹学遭时遇主周旋笔槖之聮徇国忘躯厉旂常之绩振皇纲于弛堕奠神器于阽危内则翼元良以正万邦外则续懽盟而成五利肆由两地亟践中台方寄任于济川俄茹情于陟屺深切凝旒之眷式遄赐第之归备咨访于燕闲意犹未广正仪刑于衮职民具尔瞻使名均总于鸿枢师表推髙于鹤禁事崇业钜任重责専方将乗盛际于风云励有为之日月抑羣枉而开众正建大政以兴太平兼曽闵之所无显名永世揜韦平之未至继踵维垣某迹虽逖于崇墉心焉依于大造划聆大号倍激私衷播物无私倘备赋形之数奉羮有感更希锡类之仁
　　贺史丞相起复　　　　　　李梅亭
　　起跻上衮并领元枢家事虽勤讵可辞于王事国容既肃爰兼整于军容宗社奠安华夷震服窃以人臣名世之盛者固宜独佩于安危天子举国而聴焉岂容或去于左右如房元龄夺服于贞观之际若赵韩王复位于建隆之间时则宇县迄平邦家底定非有干戈抢攘之事与夫疆埸骚动之虞正惟朝廷恃以稽疑社稷因之倚重所谓同徳惟一伊尹乃格于天岂无它人虽百曹参何补于汉故一时必图旧而共政而二公亦移孝以为忠况若主威虽振而体统未明国蠧既除而奸宄未戢天变洊臻而未弭民力久困而未苏此岂具臣可以克相自非才若擎天之八柱力如负海之六鼇精诚一心励翼庶务则何以结异眷于黄屋夺至情于素冠廷有賛书国无异论恭惟某官徳崇而业钜学博而用周功烈在人岂管晏之可许规模所至及周召而乃留早繇禁涂独賛宻议祛邪崇俊决大疑于立谈之间偃武修文兴长利于旋踵之顷国本安固人心敉宁弼谐未几经济方懋甫正台衡之位俄纒风木之悲中扆深懐竣讫防于大事左貂荐遣爰趣复于宰司厥今为政之当先大率如前之所述虽无伯禽金革之事当资说舟楫之才至若边备弛于通和邦财空于横费名为更化而士夫趋向之莫一实欲防民而州县奉行之不防此其次焉又有大者必也羣工百执守法度而不变外戚近习保富贵而有终城社无所容其奸庙堂当得行其政孰出身而办此顾舍公其谁哉此四海所以具瞻正九重所以虚竚任天下之重幸瞻赤舄之来为帝者之师伫复青氊之旧要使一门勲业之盛有光千载简册之某夙出洪钧钦聆涣号睠畴昔已蒙于百诺谅伊匪定沐于一陶歌杜陵之诗愿永依于广厦为魏公之客岂复出于它门
　　贺史丞相从吉加官　　　　林执善
　　徙月复常自天涣渥黄麻宣制増品秩于鼎司赤舄造朝新威仪于宰路华夷诵亷陛尊崇切谓大臣佩安危于一身孝移忠而两尽盛旦会明良于千载家与国以均休方素冠迄制于礼经宜丹扆加荣于命数某官孤忠贯日一徳格天明允笃诚世济舒敳之美谋谟果断才兼房杜之长剪羣奸于原燎之余定众志于波頽之末还福威于皇极乾清坤夷正基本于元良星晖海润光于前列酬以何官亟宅揆以奋熈遄夺情于艰疚入则左饘右粥端思卢垩之中出则搢笏垂绅纡画庙堂之上来隽髦而济济销奸宄于防防汉塞柝沉周京枕奠丕慰蒸黎之众迄成清静之规驹过隙以如驰甫更吉制鱼有水而相得庸侈徽恩登进穹阶申陪腴赋隆师模于副贰崇事柄于钧枢固尝先天下之忧而忧岂以穷人爵之贵为贵一二日之几毋旷共成兢业之功八百年之厯过期永贲休明之运某划聆成涣倍激懽悰才俊满前第遡风于东阁阳春无外会报暖于北枝

　　翰苑新书续集卷一
　　钦定四库全书
　　翰苑新书续集卷二
　　参政类
　　贺刘枢宻兼参政　　　　　　郑雪岩
　　伏审三朝播告元老登庸泰之初九拔茅彚征亨嘉之会蹇之六二匪躬尽节安强所基两地増崇普天胥庆斗枢司帝旁之运台躔主天下之平筮卿士是谓大同作内吉作外吉左右国人皆曰可用在朝和在野和任黄发斯无愆副苍生所共仰恭惟某官风棱素望骨鲠赤忠包括诸儒家之文粹然一出于正周旋三谏官之位卓乎莫拟其伦栽者培之善有所资倾者覆之恶无所避中庸至徳鲜能久矣圣贤絶学庶有继乎昔孟子去齐岂无为王留者今周公归洛自今立政共之况正元朝士之无多宜庆厯相臣之有取是闗国体可验天心乃赓载歌其应如响丙魏同心辅政夫复何忧殷周中兴得人于斯为盛某缪分边障喜聴邮久望东家夫子之门惟有南丰瓣香之敬己相司马敢废当路知已之书愿效王褒以续圣主得贤之颂其为欣忭罔既编摩
　　贺卫参政除端明　　　　　　洪平斋
　　通班邃殿诏禄殊庭两地穹崇耸龙头之宿望九天清閟开麟趾之隆名号涣路朝驩胪函夏恭惟某官气夷履粹行峻识周济天下而起八代之衰莫穷韩子之学正人心以承三圣之作不下孟氏之功顷妖祲之方张肆頽波而俱靡腰多服艾手独搴兰便面障西风之尘若将凂已掉头随东海之雾似欲终身此志虽造物之为徒吾道实苍生之司命为时强起与国同忧堕三都而却莱人屏四凶以御魑魅山岳可以揺动天日为之开明益契渊衷晋参机秉辑和戎之福太山巩国势之四维定翼子之谋少海衍仙源之重润力扶皇极期建太平然张琴瑟于不调之余而投药石于既惫之后所伤多矣欲变难哉矧如一秦之复生縦使九舜而莫治宁为落落乌肯容容莼鲈送逸兴于三髙花木引清风于独乐心清如水名重如山回观垂手帖耳以相从乃至血指汗顔之不暇见几我早得计畴多天道有时而好还国是既久而自定特异清朝之礼尽还旧弼之恩儒生万数之有荣独备玉宸之问作者七人之相对少留珍馆之闲公于枋用以何求人谓衮归之有渐昔焉洗日今则望霖诏令于蘂珠耸闻学士之拜待漏声于丹凤共徯相君之来某夙出钧陶久旱泉布赤舄几几东山嗟姬旦之居緑竹猗猗淇澳望武公之入庭有喜贺厦尤深
　　贺陈枢宻兼参政　　　　　　郑雪岩
　　恭审元登任治象作新仁人用国日明増重五岳之本儒者在朝増美弼成万化之基断自渊衷欢天下恭惟某官诚明之学文武之资一片盛心对越天地而无愧平生大节突兀山岳而不移笑傲林泉敛藏云雨希乎贤圣者问学工夫无止法志于道义者事业富贵不足言天将啓中兴之机公难坚勇退之愿观者环堵人喜君实重来责以推车上倚希文独至未逾旬浃悉有钧枢召我而岂徒哉今时则易然也以尧舜君民而自任其在兹乎使周程体用之大眀断可识矣某受知惟旧窃庇方新趋未央殿而奉觞忻闻涣号庆天章阁之给相幸见太平望衮非遥祓牋斯恪
　　贺李参政　　　　　　　　洪平斋
