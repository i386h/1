<!-- { "loadSidebar": true } -->
　　蹑迹鹓鸾尝望魁之色叨荣牡骆得亲使节之华平生素见许以襟期聨事又相闗于脉络喜而不寐辞以见情恭惟某官贯日忠精弥天声价夺龙头而贾余勇早尝空冀北之羣执牛耳而主齐盟今见推斗南之一顷乡邻之有鬬入帷幄以赞谟迄今五羊之境安全借六鳌之名重其出处进退之际乃理乱安危所闗遂上蓬山胸着青藜之刘向至跻粉省眼空皓首之冯唐斡魁柄姑少迟之扈属车岂不可者属时皇上惠顾闽中闳四方霖雨之恩普一道福星之照公举刺而吏贪之墨洗薄征敛而民力之赪苏凛然如大行台讙焉号真刺史然而时尚多故事有至难百年之局面转危诸贤之国手可想力不固无以胜此任用未尽亦何以责其功世道如斯公等安在竚繇肤使径拜头防永留槐位之芬芳大究菊坡之事业某去国三暑锢身一寒懒再乞于镜湖欲永寻于盘谷忽叨乗莫许循墙顾筋力之支离且聪明之殚浅非得使者体何为驰原隰之车政恐好事人欲勒囘山林之驾幸是观风之部最为近水之台甘苦必均休戚必同有无相通缓急相应与故人饮虽非亷访之所宜为君予僚惟愿箴规之乐告
　　上王提举　　　　　　　　　方秋崖
　　课桑麻于属邑幸而有蘓刺史之天讯桃李于年家宁不为李将军之地倘可置之牙颊是用布其腹心盖以昔者孔融登元礼之门犹叙先世夫子与老耼之契矧予两叔同此一科爱其人者及屋上之乌肯相忘于子姓察吾政而异儿傍之雉已难揜于先生然则攀附者虽私情而其提挈者乃公道不知僭矣请具陈之伏念某藐然孤踪窃有微志家惟故书耳未能寒灯火之盟儿薄吾泽耶竟以堕尘埃之吏至郁郁而居此岂区区之所期举眼视八荒緑鬂已霜蓬之短折腰为五斗青衫几荷叶之枯自得邑于山间如置身于井底参差两政荏苒四年意者有待而然否则既归之久莫非王事我独劳也诸公尝借之齿牙岂无他人胡不比焉父执实为之眉目安用不鸣之防自同旅泛之鳬恭惟所懐如春风其道即元气方落笔于蓬莱殿虽阿房赋第五而名益髙如起草于明光宫则词林世少双而文有体此学者之斗北为儒家之指南士有一经于品题语亦十倍其精彩敢忘精白自误雌黄但愿生识韩荆州盖久已倾心于门墙师弟子之数安得近舍皇甫湜使无以借口于荐绅士大夫之间窃仰盛心必垂明听
　　囘冯提举　　　　　　　　　方秋崖
　　草木之同吾味方将式干木之闾宇宙之有此山乃莫挹浮丘之袂但指隠居之处所留为他日之绪谈恭惟某官亲传太极之图妙得先天之易江东独步今有大冯魁下一星共推宿老亦既几年于兹矣尚驰六辔而去之意者嘻笑怒骂而成文章自负无虚于名下如使趦趄嗫嚅而处富贵亦盍浩然乎山中细书聊为夫苍生平准何嫌于红腐民方囏食忍独爱南山之云帝有恩言其为激西江之水姑勿罪嵗今行召卿某谬悠其人漫浪而仕奈何命也尽信书如无书归去来兮子非我安知我自返蓬蒿之径屡寻香火之盟竟为此行殊不自意慨山人去而猿鹤怨谁与晤言使嘉木秀而禽鸟鸣敢无葑菲
　　囘胡提举　　　　　　　　　李梅亭
　　防合守符载驰使节田里之无愁恨已茂民庸原隰之有光华宜膺君选恭惟某官器姿凝逺徳履端深迎寒露置玉壶挠而不浊懐连城佩寳璐即之也温有华左轓详试右翊敛严濑钓竿之手将赋归来摘武夷粟粒之牙犹烦料理龙光甚渥牡辔如濡君乗使者车民知免矣诏诣行在所予日望之方欲通咫尺之书乃先勤四六之惠某老未得谢命作纳言不善斵而汗顔稍麾即去望持斧之直指更勉其駈
　　代囘湖南杨仓使　　　　　　杨诚斋
　　显陞簿正改贲使华国方贪贤使服班行之上民尤望赐故资原隰之驱昼绣分光宵衣寛顾恭惟某官性资寛栗材具硕肤观其不惮州县之劳固知必为庙廊之器两着捍城之绩去则见思一罹枕块之悲毅然执礼既毕祥琴之御爰膺戎器之除适是重湖年饥而用不足加之诸洞地大而蘖易牙欲其澄清知所敛散非辍寛闲通敏之士难课还定安集之功四牡载驰万物吐气突不黔席不暖了无偷安避事之情居有仓行有粮防见节用爱人之学某贺我选厥逢人説斯暮见吴山有老大徒伤悲之感晓行湘水愿功名垂久逺之防
　　外宗正类
　　贺新南宗　　　　　　　　　王臞轩
　　领镇房山司宗睢邸伯父心在王室自宜与四辅以通班天属生值圣时爰与第一人而为长洁蠲吉椟登进贺床某官学问得圣处之工夫文章有作者之风骨淳熙之末射策耿魁宿之芒寒嘉定而后还班屹灵光之独在忠勤一节佐佑两朝以经文纬武之长材任观化宣风之重寄居庸巨镇价藩六纛之威薇省华阶跬步眡三台之秩圣化方新于调瑟宗盟尤重于维城欲信厚之风成宜训齐之遴选维时族老方坚恋阙之心帝有恩言亟下建台之命地位穹则事权増重力量大则教令易孚防见文昭武穆之英益习沛易楚诗之化惟时通国之望正在同姓之卿卫社稷则无如朱虚之精忠尊朝廷则孰过李勉之德量鈇钺方欣于南下衮衣已趣于东归天下达尊有三师言穆宗室为相者九前轨可寻罔俾忠定之贤专美绍兴之始伏念某癖惟嗜古様不入时对策广廷徒有空臆尽言之直校文列陛乃罹疾声大呼之谗来倚席以何顔叹无氊而独冷见闻甚浅易招雪日之嘲骄贵与居凛有风霜之惧所幸耆英之至止庶几晩末之有依教诲之以雅言提撕之以巨力一时遭际几刼修来仙李蟠根固可使猗兰之蕃茂小草有志亦期附丛桂之芬芳
　　通南外宗使　　　　　　　　王臞轩
　　敛袵诗坛久剽古锦囊之誉横经宗校获依青藜杖之光敬饬墨卿晋干籖帅某官道探圣赜气涵天和学问工夫穷西洛横渠儒先之秘出处气节有庆歴元祐君子之风鼓琴著书以自娱焚香读骚而有味游戏翰墨咳唾珠玑舂容正始之典刑洒落晩唐之标致以此饰吏其诸异人壮县蜚声棠隂清风之未改京畿主画蓉池緑水之犹香遄入缀于周行得与闻于国计使其少贬立要路之津以何难惟不茍同辞光范之门而径去人叹横舟于野渡公惟砥柱于中流稽阁题舆问讯笼鹅之沼丰湖剖竹啸歌白鹤之岩嘉名上录于御屏优诏分司于仙籍清节足以亷贪而起懦厚徳足以雅俗而镇浮司舶则氷蘗以自持领郡则茧丝之不急岂特武穆文昭之裔屹若维城抑令召父杜母之謡驩然载路惟是举国之望正在同姓之卿首揆久虚己入金瓯之简记脩名不朽留为玉牒之芬芳伏念某様不入时癖惟嗜古一第十六年之久歴官余三考之书帝城风月之无边方思赞画宦海波涛之叵测啧有烦言然浸润之由来皆疎狂之自取天子临轩而策寒畯从臣簪笔以主文衡众皆阿意以曲从己独执方而不变或校短抡长于程尺之下未免有之谓大声疾呼于廷陛之间亦何至此一归蓬荜三易葛裘肆求宗邸之冷官随得翘材之化笔所谓寒儒活计者此耳其为炎官热属者笑之顾才疎无事长之能而学浅犯为师之戒幸偕棣蕚聫南宫进士之名况在松防识东阁郎君之贵爱以及所不爱中也养其不中正有望于儒宗庶息嘲于士友收名定价倘防大戊子之知嘘枯吹生自贺雌甲辰之遇
　　通西外宗使　　　　　　　杨诚斋
　　弭节西台正仰长庚之次舍司文南邸获分太乙之光辉敬饬墨卿晋干籖帅某官清凌沆瀣和毓均倪学问工夫穷伊洛横渠儒先之秘出处气节有庆厯元祐君子之风早从文屋以策勋旋歴宦途而恬退春风鳬舄清闲鸣单父之琴夜雪貂裘慷慨办太原之檄耻皇皇于人爵甘落落于权门徧试民庸不留朝迹舂陵监郡平分濓溪霁月之华炎岭拜州肯受石门贪泉之汚实政纪山林之野史隂功溢道路之口碑嘉名已录于屏风褒诏分司于仙籍昔逺今近上方注意以用公内重外轻公亦何心于择地然而风涛如此人物然卫社稷则无如朱虚之精忠尊朝廷则孰过李勉之徳量所谓通国之望正在同姓之卿难兄法从之旧氊好为出色宗相登庸之传鉢重见调元伏念某様不入时癖惟嗜古一第十六年之久歴官余三考之书帝城风月之无边方来赞诺宦海波涛之叵测啧有烦言然浸润之由来皆疎狂之自取天子临轩以策寒畯从臣簪笔以主文衡众皆阿意以取容己独执方而不变或校短抡长于程尺之下未免有之谓大声疾呼于廷陛之前亦何至此一归蓬荜三易葛裘肆求宗邸之冷官随得翘材之化笔所谓寒儒活计者此耳其为炎官热属者笑之学殖久荒冐犯为师之戒心茅滋塞殊无事长之能顷襆被以东归拟抠衣而北面久羁逆旅莫前驱襟期虽企于门墙名实未孚于左右惟告戒之以药其失而提撕之以玉于成敬薰心香愿假邻烛近而皇甫逺而居易既次第以捜求北曰石洪南曰温生敢觊觎于罗致
　　通西宗赵司直　　　　　　　方壶山
　　仕东平之乡久亲丈席依西宗之邸容试歌入闽收宗族之书知公唱理义之学翕然相贺前此未闻某官燕邸诸孙文公髙弟五天精舍超然公子其间四书深衣匪独勉斋之授教自博而入约仕将行其所知立朝精神治郡保鄣乃有凭国城社夺民田畴疏亟上闻白叟为之吐气侯舍我去黄冦出而噬人节相传以为髙论不售而奚乐恬然闭户久乃司宗小试而人屈之私淑乃吾愿也中庸旨趣昔者亲闻之师麟趾众多更以告语其族向同歆异白放贺竒悉揉而惟正之从知偏者非材之过宗室知道此风汉晋所无师保相王吾国周唐之迈某游浙奚遇登门独荣退后堕山邑之穷翻忆职宗庠之旧欲前若絷敢质所闻武城以爱人称季宰以治赋升是文学未始不适用然政事非轻于分科使二子而生于今则一世之论必异乃如愚见终不愿健令之名更请诲言或庶几圣门之意谆谆毋吝切切有祈
　　通西外赵判宗　　　　　　　危巽斋
　　属尊麟趾率归纠合之中郡畀龙溪幸与照临之侧敬修词命下通姓名恭惟某官毓庆璇源分辉寳叶气和而守正学博而用闳文采宣明宛在刘向李邕之右议论濬发深得晦翁濓溪之传名隠隠以雷霆仕骎骎乎霄汉入司天宪民自谓于不寃出绾邦符政复多于遗爱爰以东平之善遂司西外之盟磐石一强维城増重伫膺紫诏趣侍凝旒岂无他人孰若金枝之秀不有君子谁叅玉铉之崇某未习民庸猥承郡寄正自面墙于不学得无血指于旁观尚推合治之心时赐免戾之教河润千里岂无及晋之波厦广万间是亦屏周之意
　　囘西外赵知宗　　　　　　　陈筼牕
　　驾牡罔功暂叨承摄传鱼有烂猥辱褒味谦挹以难胜拊疎庸而知愧某官诸姬为近大雅不羣左戚右贤伟独髙于今世文经武纬殆逺过于古人有嘉磐石之英暂典维城之彦地分南服天简中宸旋锡宠于防行益増崇于麟趾尧先睦族久资纠正之才周重强宗即荷便蕃之渥某一之已甚二者何堪森繁剧之满前凛忧危之填臆胡能全璧但屈指于言归尚借断金式倾心于赐诲
　　囘西外赵知宗　　　　　　　林克斋
　　大君有命申攽宠渥之新伯臣司宗无越耆英之旧方属籍视仪之始亦侯邦借润之初某官胄出神明学通今古论议冠诸宗室夙擅白眉老成尚有典刑今推黄耉燕闲虽暇涵养益休鸿寳之方自竒谪仙之诗无敌矧年髙而徳劭且属近而行尊典周室之宗盟宜洊司于麟趾爲刘氏之祭酒行入对于龙光某正尔依仁欣焉闻命敢谓别裾之未久遽防染翰以相先一日有似于三秋怅阻置杯之教两地匪遥于千里幸分邻烛之辉
