<!-- { "loadSidebar": true } -->
　　擢大司农登少常伯考亭垂世人知斯道之尊起部抡材天眷先儒之后善类有喜佥言均懽恭惟某官禀三阳之纯受六学之正鲁庭闻礼皆桑麻谷粟之言庐阜分符承礼乐诗书之泽物格理至言天通逢圣代之表章首诸家而擢用两攽侯度洊领使华以曩时农扈之周旋兆今日共工之副介亦有伊水之裔葵轩之孙丽泽芝兰象山柯叶皆被钧天之宠数独推禁路之论思仰惟累朝雅重先正虽不试太平之事业已首陈大学之条章施之父子君臣森然本末先后播千万代有十余书遭际重明阐家藏而告后权舆大任扶国是以兴邦某无所取材蹔焉陟阃不唯乡党之故賸喜丝纶之攽时方务殷警切外治责难之恭陈善之敬亮宻勿于冕旒临事而惧好谋而成愿恪恭于师旅
　　贺曽侍郎　　　　　　　　戴象麓
　　荣拜制纶真除从槖紫薇兼直焕号令于风雷白鹤分聨増润辉于星海得贤为庆稽古有荣切以铨曹为天下之权衡卿贰尤朝中之纲辖矧东储亲宻古号三公同班而西掖清华时谓一佛出世能兼是职亦几何人某官山斗英标圭璋粹望非但文学人物当今之第一抑将勲猷事业为世之少双自发冲天惊人之声名已着谋王断国之方畧记言螭陛谕徳虎闱随所践为之焜燿宜益隆于殊眷亟鼎拜于峻除斗中之贵为文昌已亚尚书之座魁下之星曰台宿伫班宰相之聫某久沐眷知越深忻喜恨縻下邑阻拜后尘依芘鹊枝末路效恋轩之马驰缄燕厦后时惭失旦之鸡
　　代贺魏侍郎　　　　　　　　方秋崖
　　伏审涣书賛进贰宪曹民自得于湖山久奏吴门之最帝慨思于人物趣归汉殿之班岂得详刑斯皇殊綍某不胜燕贺敢后鱼致治几成康坐想措刑之盛使君为尧舜谅懐济世之忠无斁颂言切惟监在
　　代贺赵侍郎　　　　　　　方秋崖
　　伏审光奉紫泥之诏入践白云之司天地之徳曰生庶几刑措祖宗以仁相授谨简郎潜乃睠麟宗咨平犴狱恭惟玉瓒黄流之酿郁氷壶朱弦之劲清繇浙以西有羡间平之经术维斗之北于皇齐鲁之福星正兹大厦之贺成遄以小秋而召去民曰夺吾父矣帝其得贤臣焉独提丹笔之春已传吕命径荷紫囊之槖聿矢臯谟某蚤所倾心喜而舞手赠以芍药敢不书子张之绅报之琼瑶久欲聴郑崇之履轻芹尘渎别楮昈陈
　　贺陈尚书除吏部仍兼内翰　　李梅亭
　　峻长六卿増崇八座惟王有成绩纪于日月之常命汝作纳言引此星辰之履仍専鼇禁増重鸡翘某官学哜道真器函天粹絶识洗空于凡马全才立解于千牛积江汉经营之劳有河山带砺之烈允文允武立徳立功还颇牧于禁中悍卒回心于读诏讲唐虞于氊上顽民聴命于舞干兹膺典选之升始是奋庸之渐文昌垂象实为上将上相之躔武帐前行有为保为师之命暂烦长文制九品之任行见曲逆遂万物之宜某未解漕氷正驰驿务闻尚书之践台斗或垂念于孤槎聴散人之拜江湖早归身于三径
　　贺侍左赵郎中　　　　　　　黄竹坡
　　出綍枫宸褰裳兰省恩章狎至旁聨列宿之光风采聿新进典三铨之重本支擢秀舆颂交欢惟一时属籍之英负四代礼乐之器植立见于议论风流播于简编早膺清切之除见谓通明之器雕戈锡盾聊分畿节之荣簟茀错衡爰促介圭之觐亟纡宸眷分典铨曹少仪粉省之班正即甘泉之从倚观贤业髙揜前闻某托芘云初修词敢后读元和三十七之疏猥玷同升賛虞庭一二日之机第覩掀举容趋賔榻以既贺悰
　　贺钱郎中　　　　　　　　　洪平斋
　　恭审疏恩清禁陟序粉闱衣綉春归留甘棠之蔽芾给绫夜直对嘉木之婆娑吏道以惩士论惟允恭惟某官学闗百圣名塞两间长江大河之行地中无若笔头之润金城汤池之在天下尽归胷次之竒每恨蜀诸葛之不复生而谓楚三闾之为可吊逰观所至感慨良多方闻华节之平反又趣介圭之入觐龙顔喜动鸡舌香浮首惩武功爵级之过多坐使司马材官之各当拜赤管隃麋之赐未足为荣草紫泥玉玺之封即应有命某旧聨朝袂今堕吏尘风飘水浮梦舞江头之逆旅天髙星逺心降省眼之英游
　　代贺马郎中　　　　　　　方秋崖
　　伏审进班郎省敷训藩房以六经淑天揖之亲以九式均地官之赋初除目允穆师言恭惟五常白眉一时巨擘言议如周而有草茅之气功名如援而无薏苡之疑乃珥笔于华轩乃为模于朱邸简知之渥宠数斯皇弥纶岂久于郎潜献纳遄跻于禁从某同僚厚甚闻命跃如敢忘芹美之羞庸致厦成之贺
　　贺冯架阁　　　　　　　　黄云溪
　　疏恩九陛列属六官宦路收声早结玉宸之眷朝行接武暂司金匮之藏伫嗣拜于芝纶即峻跻于兰省某钦聆成命倍激驩悰亟擘柔牋姑驰诚于记室继修漫刺庸展庆于賔闳诵咏之私敷陈罔既
　　代贺吴架阁　　　　　　　　杨诚斋
　　起自珍祠入司故府人登龙断孰知静退之风公不蝇营宜有登崇之命恭惟某官器资庄裕徳履淑均读数万言信一第之直溷子阅三十载犹屡荐而不入官兹回香火之功名来主文书之几阁假途数月发轫九衢某有幸协恭先勤遣记匪我言耄实惭堂下之斵轮及尔同寮知免防间之缩手
　　代回黄架阁　　　　　　　　李梅亭
　　涣奉新纶晋司故府俎豆军旅之事允借通材文学礼义之官亶为妙选恭惟某官蟠书拄腹取第摘髭祭灶一同有珞珞琭琭之气随轺万里无乖乖剌剌之情流声实于朝廷主文书于几阁更培风力防决云衢某何与推贤过勤委翰投我木李莫输论报之情期君蟠桃姑写愿忠之意
　　代回薛架阁　　　　　　　　刘后村
　　涣奉新纶晋司故籍文书盈于几爱莫助之牒诉装其懐今知免矣恭惟某官河东鸑鷟冀北麒麟自中隽于文闱即舒翘于侯泮鸱枭未集豺虎已多车辚辚马萧萧君谁与守印累累绶若若吾不徒行宜哉荐有此除宠伫宪章之明习即台阁之飞腾某甚愧滥巾猥勤衔防居州在宋真足为王所之贤夫子却齐愿更观儒者之效

　　翰苑新书续集卷六
<子部,类书类,翰苑新书>
　　钦定四库全书
　　翰苑新书续集卷七
　　经筵类
　　贺蔡侍郎陞侍读　　　　　　洪平斋
　　畴绩典铨升班进读视玉堂之草逺追三盘五诰之遗説金华之书尽洗诸子百家之陋天将大任道不虚行恭惟某官学包九流声满六合气刚大则当今之孟子文雅健则后代之子长功名聴其自来荣贵付之素定不肯疾趋于半武惟知傲睨于羣飞数年逺龙尾之阶一日上鼇头之禁春翻红药夜对金莲方王言独鼓于风雷而人物更精于氷鉴欲重北扉之直仍陪西学之游尧舜汲汲仲尼皇皇所贵为王者之事虞夏浑浑商书灏灏直期续圣人之于从容暇豫之时有谘访讨论之益凝旒罙简重席逾多若昔邢昺在咸平之间与吾坡仙处元祐之始皆华盖有翰林之逼而细氊惟广厦之居不图今焉复见作者地禁度花砖之日天低垂画衮之云亶为六籍之光庸振诸儒之气宠唐臣于三侍咸知稽古之荣取汉相于一言伫究经邦之业某系心玉峙决眦氷衔虽怜防铁之难成不觉弹冠而自喜结栁而送穷又惊嵗律之推移折梅而寄故人正待春风之披拂
　　贺两谏官兼侍读　　　　　洪平斋
　　恭审恩涣纶闱道尊经幄有谋告后独髙骑省之风以媺诏王益重虎门之望百家退聴六籍増光恭惟某官两都纯儒三代遗直立言垂世周情孔思之源流引义正君伊训説命之表里春映玉墀之度夜严金钥之聴念治世或有厝火积薪之忧而忠臣可无纳约自牖之术进补缉熈之学欲留光大之勲不特奏三千牍以为多方且夺五十席而未已虞夏浑浑商书灏灏坐而论之尧舜汲汲仲尼皇皇盛蔑加矣从而补衮于以迓衡某愒日是虞闻风亦起细旃之上徒闻讲师三昧之功函席之间莫奉孺子一编之教
　　贺章中丞兼侍读　　　　　　杨诚斋
　　出綍枫宸専席栢寺御史五院风宪独倚以提纲太防四星景纬亦为之动色一台肃若羣聴耸然某官文章两京学术六艺蕴蓄至富如泰山乔岳之所藏议论不穷真长江大河之无极自宦途之鸿渐旋朝路之鹏骞学省枢庭之徜徉册府宪台之容与众徯九迁而未快自乞一麾而遽行王尊之乍佞乍贤何有于我子文之无喜无愠一聴之天公论以久而自明徳望因退而愈重再趋天阙荣陟月聨黄麻似经争内外制之温润清鉴如镜莫欺左右铨之精明兹锡龙光首居豸列慨念解瑟更张之始尚懐置器安危之忧虽诸老登朝咸喜盈廷之鸾凤然羣枉侧目正须物之鹰鹯要须防君子而排小人自足尊中国而折外裔载观近辙例为二三执政之阶即正宰衡光辅五百兴王之运某误恩分节失喜速邮故武追随梦不到鸳行之末私悰踊跃书聊宣燕贺之诚
　　贺礼部黄尚书兼侍读　　　　陈筼牕
　　简自大君升之常伯仪曹清切出先鸿硕之讨论经幄森严入预燕闲之啓沃荧煌叠组鼓舞垂绅某窃以夷不生礼乐之事几废禇马间出讲论之名始尊作新四海之人文缉熈九重之圣学是为妙选岂属凡才俶观大老之攀龙已卜中兴之有象恭惟蓍先见松栢后凋轇轕懿文钟三光五岳之气本原正学麾诸子百家之流自其衮衮以登台谓可骎骎而托国能于众醉保此独醒杖藜归去之田园咳唾倘来之冠冕曲髙寡和道大难容迨明圣而改引耆英而入彀甫陪献纳又屈藩宣虽共知试外之材终不若居中之耀惟公用国如珠在渊不矜其迹而有无限之辉不显其庸而有弗知之润公所树立世之表仪伫培大用之规模以究晚成之勋业某问影林杪举头云间不知鹊喜之何频尽説鸿飞之方健三已三仕岂足为公意之重轻一嵗一圻盖亦系斯文之通塞趋向虽晚依祷惟深
　　贺钟侍郎除左侍郎兼中书及侍讲
　　李梅亭
　　大君涣号小宰升贤三铨审官尤重左曹之衡尺一佛出世仍兼右掖之丝纶碧落弥髙紫微増焕恭惟某官目营四海胷着千年闗百圣于寸心不夷不恵而愿孔子之学扫千军于独笔非韩非孟而成欧阳之文云雷十载之经纶江汉六年之方泳怒鹏既击凡马皆空蜕骨地仙直上蓬莱瀛洲之岛彯缨天策徧仪承明金马之庭尧醲舜醺最宜为诰班香宋艳安敢比材非道不陈于前在庭无出其右日献月纳亦有嘉谋年除嵗迁士无异论四辅既备命史佚以记言五礼有庸咨伯夷而降典露门重席星户鸣珂缉熈有赖于仔肩左右宜咨于汝翼掌六典之贰更追裴马之踪遂万物之宜即接防龙之武某夙蒙推挽竟自颠隮今堕孤云落照之边谁复髙山流水之赏江梅尚难于寄驿海棕讵易以移栽然蓬户雪边十暑碎杜陵之葛在玉堂天上一寒望范叔之袍
　　代贺李侍郎除在京宫观兼侍读
　　王格斋
