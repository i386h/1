<!-- { "loadSidebar": true } -->
　　羣书精语大为柱梁小为檝楔【管子工之制木也大者以为舟航柱梁小者以为檝楔脩者以为榈榱短者以为侏儒枅栌小大脩低皆其所宜】大木为杗细木为桷【韩文公进学解先生曰吁子来前大木为杗细木为桷欂栌侏儒椳闑扂楔各得其宜以成屋室者匠氏之功也玉札丹砂赤箭青芝牛溲马渤败鼔之皮俱收并蓄待用无遗者医师之良也登明选公杂进巧拙纡余为妍卓荦为杰较短量长惟器是适者宰相之方也】义负植各安所施【唐刘基赞若榱椽梁柱以成大室义负植各安所施而无遗材】虽有丝麻无弃菅蒯【左传成公九年诗曰虽有丝麻无弃菅蒯虽有姬姜无弃憔悴】葑菲不以下体而不采【陆宣公文葑菲不以下体而不采故英华靡遗蒭荛不以贱体而不询故幽隠必达】材之短者栋梁资其峻【唐文粹水之细者河海假其深材之短者栋梁资其峻】尺寸之材无所弃【元微之集】曲轮直桷各适于用【皇甫湜文】占小善者率以录【韩愈进学解占小善者率以录名一艺者无不庸】使之各尽其才【王临川文古者至治之世自瞽蒙昏瞆侏儒籧篨戚施之人上所以使之皆各尽其才】架羣材立清庙【陆鲁望文丞相方筑太平之基架羣材立清庙】杞梓连抱良工不弃【通鉴周纪一匠之用木也取其所长弃其所短故杞梓连抱而有数尺之朽良工不弃】洪纎曲直各有所施【晋书阮咸云譬诸林木云云】前贤诗词大匠无弃材【韩退之诗大匠无弃材寻尺容有施况当营都邑杞梓用不疑】常思抡羣才【杜牧之诗常思抡羣才以为国家治譬如匠见木碍眼皆不弃楣橛与栋梁施之皆有位忽然植明堂一挥能立致】
　　四六警语　【大厦非一木之枝故椳闑扂楔与欂栌而并蓄小市无千金之药故芝苓参术合姜桂以兼收
　　鸡壅也豕苓也亦尝累药笼之收鼠肝乎虫臂乎斯固在化鑪之运】
　　【牛溲马勃随所用以兼收虫臂鼠肝不以微而见弃】
　　【桃李尽在公门岂终使一株之惨淡葑菲无以下体尚希发寸草之华英】
　　【顾以毛发丝粟之材　虽欂栌无庸厦屋已成之时悉在权度锱铢之内　然术桂可补药笼尚虚之数上书光范初无蟠木之先容得阙长安乃辱采葑于下体】
　　【虽芝箭兼收皆以待医良之用而珠玉在侧独奈何形秽之慙】
　　【拔淹振滞闗洪钧播物之天舎短取长为翘馆储材之地】
　　【寒谷根荄惟望东君之发育旧家桃李已经先正之栽培】
　　【参苓术桂孰不希狄笼之收盐醢梅醯尽欲供楚鼎之用】
　　【谓不逢医国之手药笼可无若一遇济川之才竹头必用】
　　【种成桃李之隂一为国计采及菲葑之节皆以已知】
　　【巨川作舟楫则剡木皆有用之器震风知帡幪则广厦无可弃之材】
　　托庇
　　厯代事实倚以为北道主人【后汉彭宠传云云】依日月之末光【前汉萧何传云云】
　　羣书精语厦屋帡幪【杨子震风凌雨然后知厦屋之为帡幪也】大厦成而燕雀相贺【淮南子説林训云云】凤凰巢于阿阁【通厯】巨鱼纵大壑【前汉王褒传沛乎如巨鱼之纵大壑】如晨风之郁北林【晋书孝愍帝纪如晨风之郁北林如巨鱼之趋薮泽也】鱼得水而游【唐元稹传鱼得水而游鸟乘风而翺】庇身有地【任彦升集云云】霜雁托于秋风【列子霜雁托于秋风以乘轻举之势】社鼷屋鼠【前汉中山王传社鼷不灌屋鼠不熏所托者然也】稷蜂不攻社鼠不熏【韩诗外传稷蜂不攻社鼠不熏所托者然也】贺其得贤主人【韩退之代张籍书问无恙外不暇出一语且贺其得贤主人】前贤诗词归鸟赴乔林【曹子建赠白马王彪诗归鸟赴乔林翩翩厉飞翼】多栖百丈松【白侍郎不见千年鹤多栖百丈松】鱼乐在陂池【白侍郎诗兽乐在山谷鱼乐在陂池虫乐在深草鸟乐在髙枝】飞燕巢君屋【古诗云愿为双飞燕衔泥巢君屋】何处堪托身【唐文粹不逢髙枝引未得凌空上何处堪托身为君长万丈】一榻偶依陈太守【罗隠诗云云】瓦影防鱼【韩愈新亭诗湖上新亭好公来日出初水纹浮枕簟瓦影防鱼】安得广厦千万间【杜甫茅屋为秋风所破歌安得广厦千万间大庇天下寒士俱欢顔风雨不动安如山】髙飞燕雀贺新成【杜甫诗云】
　　四六警语　【且河润百里海润千里固知均被于沾濡然人有一天我有二天窃意独防于覆防
　　歌杜陵之诗永愿依于广厦为魏公之客岂复出于他门】
　　【崧岳之函万象或免伶俜泰阶之正六符终依造化】
　　【斯道直归于先觉有一瓣香此生拟赋于大钧无三尺喙】
　　【赤舄九霄之上莫豫鳬趋洪钧一气之囘苐深螽跃】
　　【心服步趋难慕絶尘之奔轶道占调燮终归景化之陶镕】
　　【山纳薮藏窃有包荒之赖雨凌风震当无翛尾之吟】
　　【防蒨久长誓劲雪霜之凛冽翚飞巨丽倘无风雨之漂摇】
　　【山林兴逺怅徒负于鸥盟厦屋庇深喜尚陪于燕贺】
　　【鸢飞鱼跃方游叶气于天渊雁只鳬单愿托微踪于江海】
　　【虽无善政敢希堂上之珍倘有危机尚赖幕中之辩】
　　【桑梓之邦谨防甘棠之蔽芾栋梁之日长归大厦之帡幪】
　　【有同燕雀贺大厦之造成更比鹪鹩幸一枝之有托】
　　【鸟知木择肯抢控地之枋榆燕贺厦成更傍谁家之门户】
　　【老骥伏岂堪鞭防之劳飞鸟依人盖有稻粱之累】
　　【以故人而望苏孺文岂其敢尔执公礼而事陈仲举尚或能之】
　　【夫子之墙数仞倘许登龙杜陵之厦万间愿同巢燕】
　　【吊沙洲之影辱怜夜月之孤鸿贺厦屋之成愿入春风之双燕】
　　【缥缈孤鸿恐回头于断渚差池归燕宁絶望于卷帘】
　　【蓬莱之隔弱水迹虽判于仙凡寒谷之转阳春心苐倾于造化】
　　【侧聴涂歌已属餍于善敎宻依河润尚沾丐于余波】
　　【幽桂遗菅蓁讵敢累犯严之目江梅托桃李但欲薫自洁之香】
　　【为山九仞之成虑亏一篑灵河千里之润愿借余波】
　　【削牍抒诚莫报投桃之隆贶盼柯自适尚依种栁之余隂】
　　【服盐车而垂两耳愿殚驽力之劳得广厦之有万间可遂欢顔之托】
　　【人无为李将军之地奚俟先容已独有苏刺史之天敢云后至】
　　【夸新尹不离口与田父以长吟庇寒士俱欢顔觉穷途之増气】
　　【谁谓宋逺跂予望之惟深缱绻波及晋国皆君余也幸勿鄙夷】
　　【以其责効越人安视秦人之瘠我亦自同晋国愿分楚国之波】
　　【主家十二楼而妾一身岂新恩之敢觑广厦千万间而士尽庇非公道之焉依】
　　感恩
　　厯代事实国士遇我以国士报【战国防豫让曰范中行众人蓄我我以众人事之智伯国士遇我我以国士报之】解衣推食【前汉韩信传信曰汉王解衣衣我推食食我】造门谢恩【前何武传武迁扬州刺史行部九江太守戴圣曰后生何知乃欲乱人治武亷得其罪圣自免后毁武于朝廷而圣子为羣盗系庐江圣自以子必死武平心决之卒得不死自是后慙服武毎奏事至京师未尝不造门谢恩】羣书精语一言之誉一面之荣【王彦升文集序一言之誉东都谋于西山一面之荣郑璞逾于周宝】元造曲成大明私照【刘宾客集】再造生涯天实为徳【陈子昂集】自顶至踵功归造化【任彦升弹文】咳唾为恩盼睐成饰【江文通书】千载一逢【任彦升弹文顾已循涯实如尘泰千载一逢再造难答】生繁华于枯荑【选劝进表生繁华于枯荑育丰肌于朽骨】荣庆岂生一身而已【陈子昂集拔于草野谬齿衣冠私门祖宗幽显荣庆岂生一身而已】摩顶至趾岂足上酬【刘宾客集摩顶至趾岂足上酬】穷鳞得西江之水【刘宾客集羣蛰应南山之雷穷鳞得西江之水】六律变幽谷之寒【刘宾客集六律变幽谷之寒一丸消弥年之疹】戴巨鼇之山未如恩重【杜牧之文泛大鲸之海毎觉魂摇戴巨鼇之山未如恩重】卵翼不自于他门【李义山集卵翼不自于他门顶踵实非其已物】油乎若春泽之浸【吕和叔文暖乎若冬阳之煦油乎若春泽之浸】功无铢两恩有岳山【晏公类要云云】遗簪以故而见收【栾城集遗簪以故而见收老马以病而复养】负山载岳未足胜荷【通鉴陈纪周宇文曰生死骨肉岂过今恩负山载岳未足胜荷】所谓生死而肉骨也【左传】中心藏之何日忘之【诗隰桑】再造之恩【刘宾客集一瞬之念再造之恩】垂露在手清风入怀【栁子厚谢李吉甫相公示手札昨者踊跃残魂奋扬蓄念激以死灰之气陈其敝箒之词致之烟霄分絶流盼今则垂露在手清风入怀华衮滥褒于赭衣龙门俯收于埳井】
　　前贤诗词恩光到敝庐【刘禹锡集云云】涸溜沾濡沫【元稹诗涸溜沾濡沫余光照死灰】提携増善价【白侍郎诗提携増善价拂拭长妍姿】荣过苏秦佩印归【白侍郎诗惠深范叔绨袍赠荣过苏秦佩印归】别感生成太昊功【姚合诗得陪桃李植芳丛别感生成太昊功今日无言春雨后似含冷涕谢东风】白首垂丝荷不遗【刘禹锡诗】青眼感遭逢【郑谷即事感恩上狄右丞庾公垂顾遇王粲许从容首荐叨殊礼全家寓近封白楼陪写望青眼感遭逢】受恩多是旧诗篇【郑谷诗自贺孤危终际防别将流涕感阶缘云云平昔苦心无所恨受恩多是旧诗篇】
　　四六警语　【致使斗筲之微才不为天地之弃物】
　　【録其尺寸踦许复于龙门　方藏疾以匿瑕活以斗升涸足苏于鲋辙　务厉世而磨钝复其官为子孙之计　感无地以寄言见此恩乃父母之心　徳如天而难论】
　　【谁为之地而使然　永言小善必录之由殆若自天而下者　全出大钧无垠之造】
　　【摩顶放踵而知恩　燕巢于幕固非丹穴之羽毛糜骨捐躯而莫报　蛙拘于墟亦岂青防之脚手十年出幕迷旧迹于新蹊一气转钧纳陈人于故府】
　　【天生地育尚难回霜雪之余岳峻海深何尝假泥尘之助】
　　【辅翼之振徳之不遗余力吹嘘是披拂是倍费元功】
　　【疾雷迅电物无全存之理祥风甘雨乃知覆露之功】
　　【爰□闻乐不胜疑骇之情防象得珠殆非经营之力】
　　【马伏辕而蜷局直为仰秣之谋燕巢幕以差池猥辱卷帘之故】
　　【赐之大知之至前感已深闵其穷察其愚兹恩尤厚】
　　【急符传命辱征繁露之书特诏疏恩遂赋支离之粟】
　　【此大丞相所课采葑之意在小丈夫则懐据蒺之慙】
　　【嘘枯吹生虽重拜假宠之意循名责实无乃伤知人之明】
　　【既招徕于此日获附青云倘畔去于异时有如白水】
　　【雨长枯枝已厠春前之桃李霜饶劲节愿随嵗后之松篁】
　　【驽骀失路固无厯块之功乌雀懐恩尚有衔环之报】
　　【一饭酬安敢忘大臣之徳瓣香敬当有如释氏所云】
　　【非六君子误防东坡之知以一瓣香敬为南丰之报】
　　【玷文正荐士之聨若为称塞着道卿懐恩之録苐极铭藏】
　　【牛溲马勃微才已録于斯时印蛇珠厚徳难忘于异日】
　　【以国士之遇我誓可保于嵗寒号门生而不知忍自欺于天日】
　　【作公老门生于焉无憾为佛大弟子何以报恩】
　　【歌岂无千里马难得九方之诗抑何幸也诵向来一瓣香敬为曽南丰之句其可忘也】















　　翰苑新书前集卷七十
