<!-- { "loadSidebar": true } -->
　　逺宦问津来徃寓公之贽髙懐感旧先贻新令之书佩此劳谦然摧谢恭惟某官雄文行逺卓识际空生了翁之里故其气髙游文公之乡故其学粹久矣见推于月旦宜其立致于云霄乃屈脩程尚须逺戍乗龙有喜又何妨秦赘之嘲振鹭于飞行且接周行之彦某散材无用漫仕不谐少从幕府之游下笔飒飒晩识田家之乐拊缶乌乌非就男封盖谋亲养岂谓继煎熬之后若为施捄药之方接壤而居君想熟知其利病避堂以舍仆方有赖于箴规

　　翰新书续集巻二十四
<子部,类书类,翰苑新书>
　　钦定四库全书
　　翰新书续集卷二十五
　　学职类
　　谢永州郑学谕　　　　　　李梅亭
　　一听履声已喜似人之见载披手笔更钦博我之文得非所愿窃有复恭惟某官学探圣渎秀出愚溪穷司农之经谅皆殚洽客广文之舍大似淹囘伫即摘髭亟其奋翼某不能教冑有负转丞傥簿书狱讼之余其交以道则道德性命之理当诵所闻
　　谢张学谕　　　　　　　　　李梅亭
　　吟墙竹之公事自分丞聋闻泮林之好音还成伎痒亟裁四六就谢万分恭惟某官气韵淑均风猷肤敏寻西塞桃花之鳜岂其河鲤之逢思东吴莼菜之鲈行矣溟鲲之化无厌俗情之傲赘即观乡赋之防尤某聊尔治中奚劳贺上膺何如昔已无可取之楷模籍也抱能尚可相从于闾里
　　囘吴学正　　　　　　　　李梅亭
　　洗尘土之袍未遑请益披月露之牍良佩鸣谦藏以为荣报于何有恭惟某官风猷凝逺天韵淑均炳扶舆磅礴之灵富诘屈聱牙之学生九辩九歌之地岂自隔于脩门挟八战八克之能将差强于敌国四六且工于骈俪三千足想于纵横某有幸依仁过勤委贽故将军之雌伏难言李广之无双新进士之龙飞惟祝吴公之第一
　　囘张学正　　　　　　　　方秋崖
　　某与滁人逰琐琐愧一经之陋有贤者在琅琅记三箧之遗蔚然秀峯得此益友伏惟某官秉家传于黄石换仙骨于赤松两上乡书毎为子大夫之首几年侯頖久倾众朋友之心惟领袖之非难必纪纲之自肃子帅以正何嫌乎同队之鱼人得而轻则必有败羣之马欲觇所学奚止于文愿言淡墨之题式快蜚黄之迅某官知其拙见谓之迂冠者五六人遄共诗书之乐山行六七里喜闻翰墨之香不颂而规乃予所望
　　囘徐学正　　　　　　　　方秋崖
　　某思乐采芹访醉亭之遗墨相从汗竹有虚榻之老儒窃喜多闻敢问竒字恭惟某官深蔚琅琊之秀铿锵璆玉之声真将军而不侯信文章之无据妄校尉而得隽岂遭遇之有时苐观双鲤鱼之书深识孤凤凰之瑞知吾心不可为功名累谓此学未易以言语求所见略同起敬无斁屈陪后进正赖老成人之典刑翘跂前脩勿慙古君子之操履某奚师之敢匪友莫交费此公余恐已孤门外之尺雪谈到圣处当胥晤席间之丈函遐想金相庶几玉我
　　囘曹直学　　　　　　　　　郑雪岩
　　某采芹藻之香何幸相从于众楚挹芝兰之秀孰云无缺于百参睠然裁缄喜甚折屐伏惟某官妙六义四始之防遗一唱三叹之音献贤能之书于王有嘉荐鹗升俊秀之士于学増重堂鳣惟此子衿言观领袖必操履之正者岂辞章而已哉识字几何惊巽言之太甚持身惟谨喜兊説以相资式遄甲乙之科少售辛勤之志某蚤逰诸老自守一癯学不讲德不脩敬佩圣言于洙泗年相若道相似毎慙师説于昌黎何以见规竦然改听
　　囘赵校正　　　　　　　　　郑雪岩
　　某问讯二三子雅闻赵日之温缅懐六一翁遄奉郇云之丽士气振矣我心写兮伏惟某官兰猗猗而自香菊鲜鲜而独秀少日雕虫之赋慨壮夫之不为今者伯鱼之诗几古人之可到靖惟吾道匪在陈言葢此心即尧舜之心其所学必周孔之学儒之谓贵君岂茍云若徒疲精于摛章绘句之间何以得意于含英咀华之外斯文闗百圣之统觊明辨之盛名题千佛之经特余事耳某了无器局奚以范模人之患在为师其惟敛袵古之学者为已当共书绅深幸得朋无忘规我
　　囘薛集正　　　　　　　　方壶山
　　某幸甚论交睠然辱问师道不立久矣以我奚为人心所存者何惟子之勉如但优于分数正恐失之毫厘见所见闻所闻是之审耳德其德道其道亦焉取斯不曰文乎又其细者
　　囘刘学録　　　　　　　　王实斋
　　某得刘公一纸书知为畏友笑边生五经笥敢曰吾师愿从山水之间共寻文字之乐伏惟某官刋落训故深绎典坟岁贡乡曲英已快云天之横鹗妙在言语外当为学海之老龙若徒撷其葩华恐自枯于根本正不必泥古人之糟粕甚至于以箕子为荄滋言观训诰誓命之文要识唐虞成周之际庶乎有得奚患无闻某技止黔驴璞如郑鼠锵晦庵之遗响敬佩赠言访醉翁之旧逰倚需投分尚邀倾倒相与发挥
　　囘丁学録　　　　　　　　方秋崖
　　某薄言采藻甚慙斗北之魁孰与艺芳乃得易东之彦于乐泮水美哉儒风伏惟某官孤锵雅颂之音遄佩文章之印秋天两鹗行辈终无以易尧寒夜聚萤问学当期于肖孔如曰呫毕而已何啻滛哇之为诗正而葩言掇其实溢为翰墨岂琐琐于虫鱼深入性情勿防防于蟫蠧审尔则一第之溷子将又有三年之惊人某奚有师资喜于友直胸中国子监此言何为及我哉心在醉翁亭暇日相与谈经耳报琼焉祷母玉尔音
　　囘茍学谕　　　　　　　　方秋崖
　　某兹奉翰题如闻谈绪读瑞芝记有嘉张孝子之门遡栢亭愿识鲁臧孙之后傥无忝于乃祖足增重于吾儒科目区区胡为叹造物之儿戏节谊凛凛当不负故家之父书惟其勉之行胥告矣
　　回蒋学谕　　　　　　　　　方秋崖
　　某辱书感甚啓读竦然见一刺史即周孔之曽何幅尺非大丈夫无赵孟者枉以直寻其孰敢当抑子之过求之方册愿毋忘灯火之一寒安得圆机亦欲扣风烟之三迳言之喋喋意则拳拳
　　囘李学谕　　　　　　　　　郑雪岩
　　吾子少而好赋早已升堂独学陋而寡闻不量掌泮忽景星之快覩承明月之暗投不鄙而来适谐所愿恭惟某人绠汲文頴脱尘编谅应皎皎以弗汚故多落落而难合防趣甚逺要追作者之风步骤不凡肯堕诸人之后未离豹隐犹混鸡羣尚敛挹其有余将琢磨而求益买臣行膺富贵当可之时相如足比风骚岂终于困某已疲织组聊寄跧蹄凡少年涉猎之为皆大道穿凿之病方期取正于韩袭和于李岂徒折艶于屈薫香于班斐然而成复之有愧谨毋足学恐成刻鹄之非归有余师当悟飞鸢之乐
　　囘彭学賔　　　　　　　　李梅亭
　　观国之賔顾出习乡之齿爱人以德何勤博我之文一缄恵然三复感甚恭惟某官夙充岳贡见谓楚材子佩明经讵肯受安昌之荐籛铿好古祗欲为孔子之徒行膺拾芥之科宁久采芹之客某自慙学落更愧名浮忧则违之赖不失黔中之上佐士之仁者当或怜泽畔之大夫
　　囘曹学賔　　　　　　　　　方秋崖
　　某辱书恳恳荷意渠渠有老成人愿言苦口虽前进士亦所甘心乃独嗟鬓底之霜犹未参门外之雪作賔于学岂曰佚老云乎哉求道于经匪惟戒得而已矣敬当洗耳毋惮费辞
　　回周纠弹　　　　　　　　　方秋崖
　　某辱教之及荷意甚厪纠岂易然是谓一学之风宪身率先耳毋羞诸子之月评跂相观于俎豆之间要自得于翰墨之外功名入手何哉足以为重轻岁月到头勉矣择之于贤否匪伊胥晤共话所懐
　　囘汤掌仪　　　　　　　　　方秋崖
　　某猥辱长牋备闻髙谊师道不古今直章句之云儒行无他亦曰纲常而已嘉与吾党深跂前脩抑抑威仪子勿俄于侧弁衮衮台省吾何歉于无氊少须拱揖之间觇见藏修之益
　　囘何掌服　　　　　　　　方秋崖
　　某荷君雅意贻我长牋君子其正衣冠礼在司服吾身不愿文绣言可书绅求之名义之间岂直出纳而已行胥告矣将不下带而存审尔勉防遄且振缨而起聊以为报率然有慙
　　回姚掌膳　　　　　　　　方秋崖
　　某未见芝眉遽勤藻翰饭蔬食而乐乃屈司饔懐箪瓢之忧不几糜廪葢有餔啜者可为嘅叹焉瞻彼炊烟羣然而至何哉接淅翩矣其归幸以此而告之是亦君之职也
　　囘崔掌器　　　　　　　　方秋崖
　　某兹奉音邮如获晤语礼藏于器无徒曰俎豆之间情见乎辞已相知笔墨之外审自期止于富贵则所学奚以纲常君苐安之轩冕倘来耳吾茍可矣山川其舍诸敢以此言复之司听
　　囘蒋司书　　　　　　　　方秋崖
　　某区区何似挈挈此来胜已之士与防岂无爱助非圣之书不读喜有司存庋而藏之职在是矣如识拜六经之义孰敢取携少须从诸子之间共为寻绎略兹占报莫既愿言
　　囘蒋教谕　　　　　　　　方秋崖
　　某暂留乌幕翘想鳣堂凡我友朋辱寄好音于尺素咨尔庠序已铭雅意于寸丹何当袖司马穰苴之书共讲伐单于可汗之略多文以为富式竚逢辰患行不能修岂无知已如但穿杨之技恐辜采藻之诗
　　囘徐斋谕
　　某滥尘经席端奉书函患在好为师已切式微之叹未有不须友敬歌伐木之章敢致赠言因以报贶挑达而云挑闼岂真误欤弄璋而写弄麞恐贻讥矣幸毋惮蝇头之细更详稽马尾之讹
　　回学职　　　　　　　　　刘后村
　　求民之瘼方思百里之忧友士之仁必考一乡之善有来华问良慰素心伏惟省元学逺有源才髙无敌余子莫不辟易避秋赋之先登主司无乃冬烘致春闱之未捷顾修名之方起何一第之足云某偶试弦歌复亲衿佩逢临卭之客仆敢不共熏晋鄙之人子宜自勉
　　囘学职　　　　　　　　　方壶山
　　长邑于斯曰师则吾岂敢入邦而问愿友其士之仁初疑甚荒喜有足语某人学该千古行表诸生乐长才于鱼泉恬未肯仕跨巨翼于鹏海怒而奋飞亦使丛桂之科名知有上杭之人物某行闯县境欣聆书声为儒通今勉策勲于寸铁自我作古当大刻于坚珉幸以吾言勉诸同志

　　翰苑新书续集卷二十五
　　钦定四库全书
　　翰新书续集卷二十六
　　贺正类
　　贺嗣秀王【师揆】正　　　　　　李梅亭
　　斗携龙角又颁羲仲之春雪满兎园请赋梁王之夀恭惟某官宗藩明德政路崇班庆袭璿源黙应璿玑之运寳分玉带益调玉烛之和宜从桃苇之辰丕介椿松之祉某愧无善颂可贺履端曵邹阳之裾方规旅进授司马之简更佩谦光
　　贺史丞相正　　　　　　　李梅亭
　　凤纪更端复对戊寅之厯龙躔囘次又新甲乙之司时维元勲坐膺纯嘏恭惟某官勲髙王室忠简帝心以道德而位三公应千载明良之运理隂阳而遂万物成十年生聚之功宜诞受于春祺用永扶于皇极某一违钧范五见岁华身在西陲阻效椒觞之祝神驰东阁辄输竹简之诚
　　贺周丞相正　　　　　　　黄竹坡
　　玉烛调元和式归于燕谷铜仪观象序爰正于夏时有如英茂介繁祉恭惟某官三朝元老百世宗师收敛化工如四时之成岁照临乡国先一气以囘春惟贤业之对时宜天休之滋至某滥纡尺组托芘万间行伸再拜之私先上一牋之敬受天之福惟日不足敢伸善颂之词履新之庆与卿等同倾覩上公之礼
　　贺丞相正　　　　　　　　方乌山
