<!-- { "loadSidebar": true } -->
　　事实尊为忠臣【王尊字子赣涿郡髙阳人治尚书论语举直言迁号令先是王阳为益州刺史行至卭郲九折坂叹曰奉先人遗体奈何数乘此险尊为刺史问曰此非王阳所谓道邪叱其驭曰驱之王阳为孝子王尊为忠臣】真汉相【王商字子威涿郡人后为丞相有威重长八尺余单于来朝仰视商貌大畏之迁延却退叹曰此真汉相矣】王佐之才【王允字子师郭林宗见而奇之曰王生一日千里王佐才也少好大节有志立功】凫舄双飞【王乔有神术为叶令毎月朔望常自诣台朝显宗怪其来数而不见车骑宻令有司伺望之及其临至辄有双凫从东飞来于是候凫至举网张之但得一双舄焉或云此即仙人王子乔也】公辅之量【晋王祥字休征弟名览字通初吕虔有佩刀工相之以为必登三公可服此刀防谓祥曰卿有公辅之量故以相与祥薨以刀授览曰汝后必兴足称此刀览后奕世多贤才兴于江左矣】一世龙门【王衍字夷甫戎之从弟朝野翕然谓之一世龙门戎谓衍神姿髙彻如瑶林琼树自然是风尘表物】江左夷吾【王导字茂元帝渡江以为丞相谈曰江左自有管夷吾】东牀坦腹【王羲之字逸少书古今之冠郄鉴求壻门生归曰诸子并佳惟一人东牀坦腹食乃逸少也】管中窥豹【王献之字子敬风流为一时之冠儿时人称曰管中窥豹时见一班尝夜卧斋中有偷人入室盗物都尽徐曰偷儿青氊我家旧物可特置之羣偷惊走】西山爽气【王徽之字子猷卓荦不羁为桓冲参军冲曰卿在府日久比当相料理初不酬答直髙视以手版拄颊云西山朝来致有爽气尝雪夜访戴逵】神仙中人【王恭字孝伯起家为著作郎叹曰仕宦不为宰相才志何足以骋美姿仪濯濯如春月栁尝披鹤氅裘渉雪而行孟防叹曰此真神仙中人也】扇枕温被【王延字延元事亲色养夏则扇枕席冬则以身温被】一时秀彦【王济字武子风姿英爽气盖一时文词俊茂伎艺过人为一时秀彦】中兴第一【王承字安期少有重誉为中兴第一朝野挹其风流人伦推其表烛】江东独步【王坦之字文度弱冠有重名语曰江东独步】风流隽望【王恺字茂仁愉字茂和并少践清阶忱字元达弱冠知名流誉一时其舅范甯曰卿风流隽望真后来之秀】相门有相【王训字懐范十六召见文徳殿应对爽彻梁武帝目送之曰可谓相门有相】老罴当道【王罴字熊罴仕魏迁雍州别驾清廉疾恶励精公事后除华州刺史齐遣韩范夜袭之罴持一白棒大呼而出曰老罴当道卧貉子那得过敌见惊退】斗酒学士【王绩字无功绛州人性简敖不喜拜揖举孝悌防洁授秘书省正字游北山东皋著书自号东皋子待诏门下省官给酒日三升或问待诏何乐邪答曰良醖可恋耳侍中陈叔达闻之日给一斗时称斗酒学士着五防先生传】王杨卢骆【王勃与杨炯卢照邻骆宾王皆以文章齐名天下称王杨卢骆号四杰炯尝曰吾愧在卢前耻居王后】真宰相器【王旦字子明少好学父祐器之尝手植三槐于庭曰吾之后必有为三公者举进士为大理评事再迁殿中丞通判郑濠二州王禹偁荐其才真宗即位拜中书舎人翰林学士钱若水名能知人尝见旦曰真宰相器若水枢宻副使罢召对苑中问谁可大用者若水言旦可大用景徳三年拜相】万马驻足【王存字正仲润州丹阳人也存性寛厚仪状伟然平居恂恂不为诡激之行其所守确不可夺司马光谓存并驰万马中能驻足者时人以为知言】天子门生【王寄字汉谋赣州人也幼有声场屋间为李文定客文定薨于位章圣临奠见屏间有诗云雁声不到歌楼上秋色偏欺客路中爱之即召见占对称防特许赴殿试既登科有谢诗云不拜春官为座主亲逢天子作门生】
　　张
　　姓纂【黄帝第五子青阳生挥为弓正观弧星始制弓矢主祀弧星因姓张氏】
　　事实借箸画筹【史记张良其先韩人也受书于圯上老父借箸画筹运筹帷幄中决胜千里外招四皓安太子以三寸舌为帝者师封万户位列侯愿弃人间事从赤松子游乃学辟谷道引轻身封为留侯諡文成侯】执节不屈【张骞以使通大夏还为校尉封博望侯后为将军使大夏穷河原杨子渊骞篇张骞苏武之奉使也执节没身不屈王命虽古之虏使其犹劣诸】麦穗两岐【张堪字君游南阳人后渔阳太守百姓歌曰桑无附枝麦穗两岐张君为政乐不可支】国之良臣【张既字徳容为雍州刺史太祖曰还君本州可谓衣绣昼行矣又为梁州刺史容民畜众使羣羌归土可谓国之良臣】为世虎臣【蜀志张飞字翼徳雄壮威猛称万人之敌为世虎臣有国士之风】有大臣节【呉志张昭字子布忠謇亮直有大臣节容貌矜严有威风举邦惮之】雅英秀【张温字惠恕呉郡人雅之素英秀之徳文章之采议论之辩卓　跞冠羣伟晔曜世世人未有及之者】峭耸霜崖【张充字延符多所该通尤明老易尝与王俭书有曰充生平少长不以利欲干懐介然之志峭耸霜崖确乎之情峰横海岸】当官清白【北史张兖字洪龙迁常山太守开建学校优礼儒士吏人歌咏之当官清白仁恕临下政为当时第一】论事囘天【张素蒲州人魏征闻素言叹曰张公论事有囘天之力可谓仁人之言哉】廊庙之才【张行成字徳立定州人刘曰行成体局方正廊庙才也】献金鉴録【张九龄字子寿韶州曲江人初千秋节公王并献宝鉴九龄上事鉴号千秋金鉴録以伸讽谕】鸣珂里【张嘉祐有干略嘉贞为相任金吾卫将军昆弟毎上朝轩盖驺道盈闾巷时号所居坊曰鸣珂里】文武兼资【张镒字季权代鳯翔帝曰文武兼资望重内外无易卿者帝幸奉天镒罄家资自献行在】节谊嵗寒【张建封字本立邓州人元已赐宴曲江特诏与宰相同榻食还镇帝赋诗以饯又以所持鞭赐之曰卿节谊嵗寒弗渝故用此为贶】草木知名【张万福魏州人为濠州刺史召谓曰先帝改尔名正所以褒也朕谓江淮草木亦知尔威名若从所改恐贼不晓是卿也复赐旧名万福】烟波钓徒【张志和字子同婺州人母梦枫生腹上而产志和十六擢明经以防干肃宗特见赏重命待诏翰林后居江湖自称烟波钓徒着真子】
　　章
　　姓纂【姜姓齐太公支孙封鄣左传齐人降鄣子孙改为章氏章子齐威王将】
　　事实天之君子【章友直皇祐中近臣言其文章善篆有防召试辞焉后太学篆石经近臣又荐之召往经成除试将作监主簿不就王荆公铭其墓曰昔列御冦庄周当文武末世哀天下之士沈于得丧蹈于毁誉离性命之情而自托于人伪以争须防之欲故其所称述多谓天之君子若友直者似之矣】风骨必贵【章子厚始生族父得象奇其风骨以为必贵】清忠端重【皇朝章得象字希言生时父梦庭积象笏因以得象为名仁宗谓曰先太后临朝羣臣邪正朕皆黙识之卿清忠无所附丽故大用也性端重在翰林十二年怡然自得】以尽臣节【南史章昭达字伯通呉兴人性倜傥轻财尚气累战功除定州刺史文帝尝梦昭达升台铉及旦告之后曰何以偿梦对曰当効犬马之用以尽臣节】
　　康
　　姓纂【卫康叔之孙以諡为姓也】
　　事实寛和长厚【南史康绚字长明少倜傥有志气仕齐为华山太守推诚抚循荒夷悦服领安陆太守大修城隍号为严整寛和少喜惧在朝廷见人如不能言号为长厚】六深可畏【康澄唐明宗时为大理少卿尝上疏曰臣闻童谣非祸福之本妖祥岂隆替之源故雊雉升鼎而桑谷生朝不能止殷宗之盛神马长嘶而玉告兆不能延晋祚之长是知国家有不足惧者五有深可畏者六隂阳不调不足惧三辰失行不足惧小人讹言不足惧山崩川涸不足惧蟊贼伤稼不足惧贤人藏匿深可畏四民迁业深可畏上下相狥深可畏防耻道消深可畏毁誉乱真深可畏直言蔑闻深可畏不足惧者愿陛下存而勿论深可畏者愿陛下修而靡忒诏奬之】
　　常
　　姓纂【卫康叔支孙封常邑因氏之一云黄帝臣常先后】
　　事实带经而鉏【魏志常林字伯槐带经而鉏梁习荐为南和宰】研综五经【北史常爽字士明少而聪敏严正有志槩家人僮未尝见其寛诞之容明习纬候五经百家多所研综置馆温水之右敎授门士七百人人号曰儒林先生髙允称之曰文翁柔胜先生刚克立敎虽殊成人一也】为设乡校【唐常衮京兆人建中初迁福州太守闽人始未知文学公至乃为设乡校使作为文章亲加讲导与为客主钧礼观游燕飨与焉由是俗一变】
　　黄
　　姓纂【陆终之后受封于黄为楚所灭以国为氏】
　　事实政称神明【黄霸淮阳人也迁颍川守力行敎化而后诛贬咸称神明田者让畔治为天下第一霸材长于治民及为相功名损于治郡时所居民冨所去见思】若千顷陂【后汉黄宪字叔度汝南人陈蕃周举尝相谓曰时月之间不见黄生则鄙吝之萌复存乎心郭林宗曰叔度汪汪若千顷陂澄之不清淆之不浊】辩慧对日【黄琬字子琰琼之孙早而辩慧对日食云日食之余如月之初迁五官中郎将】江夏黄童【黄香字文强江夏人九嵗失母思慕憔悴乡人称其至孝京师号曰天下无双江夏黄童】独立物表【黄庭坚字鲁直洪州分宁人初苏轼见庭坚诗于孙觉之坐上异之后过李常于济南见其诗以为超逸絶尘独立万物之表者由是声名始震召为校书郎苏轼尝荐庭坚自代其略曰瑰玮之文妙絶当世孝友之行追配古人世以为宝】瑰玮之文【同上】
　　唐
　　姓纂【帝尧陶唐氏之后裔封唐侯又周成王封弟叔虞于唐子孙以国为姓又左传唐成公国于比阳今唐州是也】
　　事实金城汤池【唐邕字道和少明敏有才干仕齐除中书舎人文宣尝望并州城曰此何等城或曰金城汤池】有将帅才【唐丞少耿介有将帅才读班超传慨然有万里之志】博涉经史【唐瑾字附璘博涉经史雅好属文雍容文雅】心若铁石【唐临字本徳京兆人髙宗尝録囚临占对无不尽他日复讯余司断者辄纷诉不已独临所讯无一言帝问故答曰唐卿断囚不寃所以絶意帝叹曰为狱者固当若是乃自述其考曰形如死灰心若铁石云】
　　程
　　姓纂【颛顼重黎之后周程伯休父其后也】
　　事实好施喜士【程普字徳谋性好施与喜士大夫领零陵江夏南郡太守迁荡冦将军江表之虎臣也】立操方严【晋书程卫字长少立操行强正方严迁尚书郎侍御史在职皆以事干显补洛阳令厯安定顿丘太守所在著绩】厉已竭节【程异字师举京兆人以孝称第明经补郑尉精吏治厉已竭节至平章事议置巡边使宪宗问孰可者乃自请行身没官第无留赀世重其廉】为诸儒倡【程颐字正叔以经术为诸儒倡四方从之游者甚众】
　　彭
　　姓纂【大彭为商诸侯以国为姓盖陆终第三子彭祖即大彭也】
　　事实恬退之士【皇朝彭乘字利建益州华阳人也举进士与同年生登相国寺閤顾望乡闗皆有从官之乐乘独怅然曰亲老矣安敢舎晨昏之奉以图一身之荣乎翌日奏乞侍养仁宗曰彭乘恬退之士也】拱立不动【彭汝砺字器资饶州鄱阳人也少嗜学举进士为礼部第一王安石得其所着诗义善之以为国子监直讲中人王中正季宪临边汝砺曰汉唐以兵付中人多致败事神宗折之汝砺拱立不动伺间复言神宗卒为改容】
　　丁
　　姓纂【姜姓齐太公生丁公伋支孙以諡为姓】
