<!-- { "loadSidebar": true } -->
　　歴代事实乌府【职官分纪汉御史府列柏树有野乌数千栖其上】乌台【同上成帝时御史台有乌集故谓之乌台】栢台【见乌府注】兰台【见前官制】南台【见官制因革又陈子昂为陈舍人让官表云执宪南台】南司【北魏崔暹为御史中尉尚书移牒索御史监选不与及暹为仆射还索御史宋游道判云崔仆射昔在宪司笼架北省今居礼阁控制南司遂不与】霜棱【林逋诗宪台老特减霜棱】肃政台【见前官制】霜简【崔篆箴云云】铁冠【汉官仪云侍御史周官也为柱下史冠法冠一名柱后以铁为柱言其审固不挠常清峻也】白简【任昉为中丞奏弹曰臣谨奉白简以闻注简畧状也】绣衣【绣衣御史武帝置后汉齐武王縯传注曰衣绣者尊宠之也】豸冠【肃宗乾道二年制御史台欲弹事不须进状仍服豸冠】鹭车【旧制御史以鹭羽饰车以白鹭见泉中鱼象御史察隠微之罪】法冠【一名獬豸冠汉书云法冠御史冠也本楚王冠秦灭楚以其君冠赐御史也】八印【唐台仪云台印随从印左巡印右巡印监仓印监库印监察印出使印】耳目官【韦思谦进御史大夫性蹇谔顔色庄重不可犯见王公未尝屈礼或以为讥答曰耳目官固当特立雕鹗鹰鹯岂众禽之偶奈何屈以狎之】凖绳司【唐髙宗问羣臣举御史佥举万年尉杨子帝曰斯人尝防服居公堂视事其可以为凖绳司乎】风霜之任【通典御史为风霜之任弹纠不法百寮震恐官之雄峻莫之比焉】纪纲之地【防要大中三年中丞魏謩兼判戸部謩奏曰御史台纪纲之地不宜与泉货吏杂处乞罢综戸部事从之】朝廷纪纲【唐文宗谓中丞狄兼謩曰御史台朝廷纪纲纪纲正则朝廷理朝廷理则天下治】维持纪纲【元微之行裴注制云奏汉以降御史府莫不用刚果劲正之士以维持纪纲季代而还埋轮破柱之徒絶不复出】职司天宪【五代防要御史台事总朝纲职司天宪】执简南宪【李回制执简南宪是惟邦直】总察羣司【元微之行髙允恭制御史府不以一职名官葢总察羣司典司众政耳】分纠百司【唐太和七年赦文云御史台所置六察分纠百司】临制百司【唐防要大中元年御史台奏状以御史台临制百司纠绳不法若事简则风宪自肃事烦则纪纲转轻】指佞触邪【唐太和勅宪官之职在指佞触邪】纠慝绳违【文选奏弹王源云云】摧刚直枉【韩臯为中丞常有所请未尝诣延英曰摧刚直枉惟在外廷公共言之奈何请诣便殿避人私语】举直错枉【选奏弹王源百官与供奉人交通制御史之职邦宪是司先正其身始可行事当须举直错枉不避亲雠纠慝绳违务从公正如闻过隂自鼓动不即弹射自树恩私曽无忌惮仍有所托将何以寄之鹰隼用屏豺狼】察纠弹劾【北齐御史台掌察纠弹劾】天下持平【见摧刚直枉注】风闻访知【唐旧制不受词讼有通辞状者立于台门御史御史竟往门外收采如可弹者畧其姓名皆云风闻访知】天下肃然【通典注北齐王髙澄用崔暹为御史中尉宋游道为尚书左丞谓之曰卿一人处南台一人处北省固当使天下肃然】贵戚泥楼【李景让为御史大夫内臣贵戚有看街楼阁皆泥之畏其弹劾】显秩【白集制曰御史府自中执宪暨察视之官皆显秩也】雄要【通典贞观初以法绳天下尤重宪官故御史是为雄要】官之雄峻【见风霜之任注】荧精之象【黄石公隂谋秘法曰荧惑火之精御史之象主禁令刑罚收捕纠正】授以立秋【杜牧制汉家授署御史多以立秋葢以风霜始严鹰隼初击】台门北开【邺都故事云御史台在宫阙西南其门北开取冬杀之义】立五花砖【唐国史补御史故事大朝防则监察押班常参则殿中知班入閤则侍御监奏含元殿最逺用八品宣政殿其次用七品紫宸殿最近用六品殿中得立五花砖緑衣用紫案褥之类号为七贵】出入天禁【李峤上疏曰御史得出入天禁】避路仪【唐制大夫中丞午后三刻出回避宰相如午前出宰相回避大中大夫】号七贵【见立五花砖注】歴五院者二人【自唐初来歴五院者唯二人李商隠张延赏五院谓监察殿中侍御史中丞大夫也出南部新书】台中无长官【御史大夫李承嘉尝召诸御史责曰近日御史言事不谘大夫礼乎众不敢对监察御史萧至忠曰故事台中无长官御史人君耳目比肩事主得自弹事不相闗白若先白大夫而许则弹大夫不知又白谁也】台阁生风【晋傅天性峻急每有奏劾或值日暮捧白简不寐待旦于是贵游慑伏台阁生风】南台一御史【南台新书贞元中仕进道塞奏请难行南台惟一御史】
　　皇朝事实风节闻于天下【言行録傅献简公尧俞为御史谏官四年所上百六十余章多触忌讳诋权幸名重朝廷而风节凛然闻于天下】真御史【同上王敏懿公素字仲仪既升台宪风力愈劲尝与同列奏事上前事有不合众皆引去公方论列是非俟得防乃退帝叹曰真御史也议者目公为独击鹘焉】通世务明治体【国朝防要皇祐三年仁宗宣谕宰臣曰谏官御史必用忠厚纯直通世务明治体之人以革浮薄之习自是诏举御史必载帝语降勅】台简【丁未録王陶弹韩琦不押班琦乞出诏琦起视事曰览台简之忽陈规邦彞之浸畧】
　　自叙截角【晋书刘暾字长升为侍御史武库火尚书郭彰率百人自衞而不救火暾正色诘之彰怒曰我能截君角也暾勃然曰天子法冠而欲截角乎君何敢恃宠作威福求纸笔奏之彰伏不敢言】拗项【言尚书省东南隅有小桥相承曰拗项桥言侍御史中丞及殿中久次者至此必拗项而望南宫也】进呈讫了【言行録治平中执政恃权以沮言者凡台谏官入言辄以进呈讫寝之时谓之讫了台吏亦为之沮赧每白御史言某事又讫了也】论濮王事【言行録治平元年正月台官论濮王事甚急吕晦等疏已七八上不听遂皆纳勅诰求去而执政方密启禁中自定乃尊濮王为皇】絶市无台官【英宗新即位任事者益专凡台谏官言事一切不听或尽逐台官不留一人京师为之语曰絶市无台官】
　　御史中丞【周官小宰之职掌建邦之宫刑凡宫之纠禁即御史中丞之任也周礼注曰小宰若今御史中丞汉御史大夫有两丞一曰御史丞一曰中丞亦谓中丞为中执法以其居殿中故曰中丞居殿中察举非法哀帝更中丞为御史长史光武复改中丞与尚书令司校尉朝防皆专席而坐京师号三独坐言其尊也通典晋宋以下不置大夫以中丞为台主自齐梁皆谓之南司后魏为御史中尉后周有司宪中大夫唐制大夫掌纠正百官之罪恶中丞为之贰本朝沿唐之制见御史台门自中丞以下掌纠绳内外百官奸慝肃朝廷纲纪大事则廷辩小事则奏弹两朝志元丰七年诏中丞杂压在六曹侍郎之上】
