<!-- { "loadSidebar": true } -->
　　歴代事实台相【后侯覇传论中兴以后居台相总持权衡者多矣其能以任职取名者岂非先逺业而后小数哉故伏湛造次急于乡射之礼侯覇入朝先奏寛大之令】鼎臣【姑臧集批崔植等贺册礼毕赦恩表】元老【唐宗谓宋璟曰卿国之元老为朕股肱耳目】良弼【韩感二鸟赋髙宗得良弼于宵寐】上公【前翟方进传奏曰春秋之义尊上公谓之宰海内无不统焉丞相进见圣主御坐为起在舆为下】上相【前本传陆贾谓陈平曰足下位为上相食三万户侯】上宰【唐李泌传建上宰近立功立名者】儒相【汉书赞曰自孝武兴学公孙以儒相】公宰【韩公权相碑年除岁迁以至公宰】槐宰【王僧俭释奠诗】堂老【国史补云宰相曰堂老】路【狄梁公表云载尘铉路】台【潘岳西征赋纳旌弓于台】鼎位【姑臧集批崔植等贺册礼毕赦恩表】鼎宰【王猛防曰鼎宰崇重】黄阁【汉旧仪丞相聴事阁曰黄阁】朱门【郑云朱门洞启当阳之正色三公与天子礼秩相亚故黄其阁以示谦不敢斥天子疑是汉旧制也】黄扉【汉丞相金印紫绶黄扉黒轓所以异车服于百辟也】金【刘禹锡代上平章事表金重名银青贵服】沙堤【唐故事凡拜相之后礼絶班行府县载沙塡路自私第至于子城东街名曰沙堤】火城【史补云毎元日冬至百官已集而宰相方至珂列烛多至数百炬谓之火城宰相火城至则众皆防烛以避之】白麻【唐李甘传累迁御史郑注侍讲禁中求宰相朝廷哗言将用之甘倡曰宰相代天治物者当先徳望后文艺注何人欲得宰相白麻出我必壊之】紫绶【前百官表相国丞相皆秦官金印紫绶掌丞天子助理万几】赤舃【杜佑碑冕赤舃在帝左右】风流【南王俭传俭曰江左风流宰相惟有谢安盖自况也】醖借【前匡衡传赞自孝武兴学公孙以儒相其后韦贤成匡衡张禹咸以儒宗居宰相位服儒衣冠传先王语其醖借可也然皆持禄保位】风度【张九龄罢相后宰执每荐公卿上必问风度得如九龄否】风操【张嘉贞传天子欲用嘉贞而忘其名谓韦抗曰朕尝记其风操张姓而复名因阅表防遂得其名】人物第一【李揆传揆同平章事帝曰卿门地人物文学皆当世第一信朝廷之羽仪乎】词翰标首【西京杂记唐自武徳以来宰相寛厚以陆象先为标首词翰以姚元崇为标首词学以张说为标首决防以张嘉贞为标首】一代伟人【柳氏家学録姚狄苏宋皆一代伟人或三入相再入相未有不久于其事能成令名焉】兼文武【唐宰相兼文武者李靖郭元振唐休璟张仁愿】识治良材【蜀志诸葛亮传先主即帝位策亮为丞相曰丞相其辅朕之阙助宣重光以照明天下评曰亮之为国也抚百姓示仪轨约官职从权制开诚心布公道可谓识治之良材】宰相材【唐张柬之武后谓狄仁杰曰安得一竒士用之仁杰曰张柬之虽老宰相材也用之必尽节于国】大臣节【张九龄传为相谔谔有大臣节】天下重轻【唐裴度传度名震四夷用不用常为天下重轻】天下具瞻【唐白居易传王谔将加平章事居易以为宰相天下具瞻非有重望显功不可任】单于仰视【王商有威重容貎絶人单于来朝商坐未央庭中单于前拜谒商离席起单于仰视商貎大畏之迁延却退天子闻而叹曰真汉相矣】天下宜之【韩休传萧嵩举休志行直方不务进既为相天下翕然宜之帝稍过差必视左右曰韩休知否已而防輙至常引鉴不乐左右曰自韩休入相陛下无一日欢何自戚戚不逐去之帝曰吾虽瘠天下肥矣】士戴人懐【唐元稹加阶制位愈髙而士愈戴禄愈厚而人愈懐】汉之名宰【朱穆论曰韩安国翟方进为汉之名宰然犹不能振一贫贤荐一孤士】开元贤才【张说赞开元之际所致辅佐皆得贤才】萧曹丙魏【丙吉赞近观汉相髙祖开基萧曹为冠孝宣中兴丙魏有声】房杜姚宋【唐姚宋赞唐三百年辅弼者不为少独前称房杜后称姚宋又通鉴姚宋相继为相崇善应变成务璟善持正守法二人志操不同然协心辅佐使赋役寛平刑罚清省百姓富庶唐世贤相前称房杜后称姚宋他人莫得比焉】通明相【翟方进方进为丞相智能有余兼通文法吏事以儒术縁饰法律号通明相】任职相【后汉陈宠杜林】救时相【唐姚崇在告政事委积宗谓卢懐慎曰朕以天下事委崇以卿坐鎭雅俗耳崇出须臾裁决俱尽顾谓齐澣曰余为相可比何人未对崇曰何如管晏澣曰管晏之法虽不能施于后犹终其身公所为法随复更之祗可谓救时相崇曰救时相岂易得乎】代天理物【续通典当左辅右弼之寄总代天理物之名】理隂阳鎭四夷【前王陵传周勃为右丞相上问勃一岁决狱几何勃谢不知问钱谷一岁出入几何又谢不知上问陈平曰各有主者上曰君主何事曰宰相者上佐天子理隂阳顺四时下遂万物之宜外鎭四夷诸侯内抚百姓使卿大夫各任其职】赞化原和鼎实【柳集表燮赞化原调和鼎实】调隂阳安黎庶【唐文宗以度支户部分命宰臣镇之郭承嘏论之曰宰相者上调隂阳下安黎庶致时清平俾之阅簿书算缗帛非所宜也帝深嘉之】宅百揆【书舜典帝曰有能奋庸熙帝之载使宅百揆佥曰禹作司空】正百官【记表记宰正百官大臣虑四方】总众职【前魏相字弱翁宣帝即位遂为丞相帝始亲万机厉精为治练羣臣核名实而相总领众职甚称上意】魏相识兵畧【文中子上谓魏相真汉相识兵畧逹时令】丙吉忧邉【前丙吉传吉代魏相为丞相吉驭吏出见驿骑持赤白囊驭吏随至公车知虏入云中吏归白状吉召东曹案边长吏琐科条其人诏问虏所入郡吏吉具对见谓忧边思职】相自有体【后朱浮论吴起与田文论功文不及者三朱买臣难公孙十策不得其一终之田文相魏公孙宰汉诚知宰相自有体也】吉知大体【丙吉传丙吉出逢羣鬭者死伤横道吉过之不问前逢人逐牛牛喘吐舌使骑吏问逐牛行几里矣椽吏谓前后失问吉曰民鬬杀伤京兆尹职当禁捕宰相不亲细事非当于道路问也方春牛喘此时气失节恐有所伤害三公典调隂阳职当忧是以问之椽吏乃服以吉为知大体】尚道尚徳尚吏尚文【通鉴唐宗即位以来所用之相姚崇尚道宋璟尚徳张嘉贞尚吏张说尚文李元纮苏暹尚俭韩休张九龄尚直所用各具所长】号令典刑罔不全【唐房杜赞太宗用龄如晦辅政兴大乱之后纪纲雕弛而能兴仆植僵使号令典刑粲然罔不全虽数百年犹其功可谓名宰相然求所以致之之迹殆不可见】宪物容典率讨裁【见同心济谋注】应变成天下之务【唐姚宋赞姚崇善应变以成天下之务宋璟善守文以持天下之正天所以佐唐使中兴也】机务归相【宪宗纪史臣自上临御迄于元和机务尽归之宰相由是中外咸理】持国之柄【前周亚夫传为丞相持国之柄】揭权以归【唐刘蕡传揭国之权以归诸相】除吏八百【崔祐甫为相荐延推举日除数十人作相未逾年除吏几八百矣】防三十人【李吉甫执政谓裴垍曰比日人物吾懵不及知君精鍳为我言之垍即崖畧防三十人许吉甫籍以荐于朝天子称得人】四科辟士【通典章帝建初元年用前汉丞相故事以四科辟士】东阁延贤【西京杂记曰公孙既相于是起客馆开东阁以延贤人一曰钦贤馆以待大贤次曰翘材馆以待大才次曰接士馆以待国士其有徳任毗赞佐理隂阳者处钦贤之馆其有才堪九列将军中二千石者居翘材之馆其有一介之善一方之艺者居接士之馆躬自菲薄俸禄皆以给之】助访贤才【唐太宗谓房龄曰公为仆射当助朕广耳目访贤才比阅讼牒日数百岂暇求人哉乃敇细务属左右丞大事闗仆射】荐贤助国【后显宗纪荐贤助国宰相之职也】朝无幸人【裴垍为相擢韦贯之裴度知制诰李夷简御史中丞皆踵蹑为辅相号名臣自他选任罔不精明人无异言故元和之治朝无幸人】引天下知名士【张说为相引天下知名士佐佑王化粉泽典章为一王法】十事要说【唐姚宋赞崇以十事要说天子而后辅政顾不伟哉】用上意【职官分纪徳宗即位擢祐甫为相颇用道徳寛大以上意故建中初政声蔼然海内想望贞观之理】不负天子【陆贽传贽为相上不负天子下不负所学】以明佐圣【唐马周等赞以明佐圣故君宰间不胶漆而固】聚精防神【王褒颂尧舜禹汤文武之君得稷契臯陶伊尹吕望明明在朝穆穆布列聚精防神相得益章】金瓯覆名【唐宗命相皆先御书其名置案上防太子入侍上举金瓯覆其名而告之曰相名也汝知谁耶肃宗曰非崔琳卢从愿乎上曰然】琉璃瓶覆名【五代史唐废帝欲择宰相问于左右皆言卢文纪及姚顗有人望废帝因悉书清望官姓名内琉璃瓶中夜焚香祝天以筯挟之首得文纪欣然相之】擢士为相【后陈传三辰不轨擢士为相又魏元忠云】以银为信【邺侯传代宗欲相泌元载忌之帝不得已出泌约曰后召当以银为信忽除银青光禄大夫泌知载败已且相矣未几果然】以宗室进【唐书赞曰周之卿士周召毛原皆同姓国也唐宰相以宗室进者九人林甫奸谀几亡天下李程和柔在位无所发明其余以材称职号为贤宰相】以肺腑为【前田蚡传武帝富于春秋蚡以肺腑为相】以儒宗居相【见醖借注】以明经歴位【韦贤为丞相少子成复以明经歴位至宰相故邹鲁谚曰遗子黄金满籯不如教子一经】以春秋取相【汉书食货志自公孙以春秋之义绳臣下取汉相】以一言取相【同上田千秋传千秋无他才能术业特以一言寤主旬月取宰相世未尝有也】片言寤主【唐房绾以忠谊自奋片言寤主而取宰相】翰林为相【唐刘瑑始在翰林帝素器遇至是手诏追还后请间帝视案上厯谓瑑曰为朕择一令日瑑跪曰某日良帝笑曰是日卿可遂相即诏同中书门下平章事】御史为相【前朱博奏故事选郡国守相髙第为中二千石中二千石为御史大夫任职者为丞相位次有叙所以尊圣徳重国相也】列侯为相【通典汉制常以列侯为相唯公孙布衣登相位武帝乃封为平津侯其后为故事至丞相而封自始】布衣登相【上注】颍川召为【黄覇为颍川守前后八年郡中愈治召为太子太傅代丙吉为相封建成侯】同州宻召【姚崇徙同州刺史宗讲武新丰故事天子行幸牧守在三百里者得诣行在帝亦宻召崇崇至帝方猎渭滨咨天下事衮衮不知倦帝曰卿宜遂相朕翌日拜兵部尚书同中书门下三品】自海濒登相位【前外戚恩泽侯表上亦兴文学进拔幽隐公孙自海濒而登相位】登庸衣鉢【邵氏闻见録范鲁公质举进士主文和凝爱其文以第十三登第谓质曰君之文宜冠多士屈居第十三者欲君老夫衣鉢耳质以为荣有献诗云从此庙堂添故事登庸衣鉢亦相传后果相】不出都门登相位【南部新书郑覃歴官三十余任未尝出都门登相位以至于终】不出长安至宰相【通典匡衡以十年之内不出长安城门而至宰相】一岁至相【唐李训传训起流人一岁而至宰相】二朞至相【张镐传镐起布衣二朞至宰相】十年至相【白居易降李绛制十年之间位至宰相】八十为相【张柬之传柬之为相年且八十矣】居位二十三年【柳氏家学録曰房龄以盛徳居位二十三年】执政将二十年【隋髙颎事文炀两朝有文武大畧明达政务执政将二十年朝野推服论者以为真宰相】考校二十四【唐郭子仪传子仪校中书二十四考】十拜四登【裴度制十拜相诏四登师坛】再升三入【唐宋璟表云再升台坐三入冢司】四入五入【唐宰相再入者长孙无忌狄仁杰李吉甫三入者刘幽求张延赏郑畋四入者韦巨源姚元崇韦安石五入者萧瑀裴度】三相楚而愈卑【荀子孙叔敖曰吾三相楚而心愈卑】二相共和【周宣王即位周公召公二相行政号曰共和】同心济谋【唐杜如晦传方为相时天下新定台阁制度宪物率二人讨裁每议事帝所如晦长于防而龄善谋二人深相知故同心济谋以佐佑帝当世语良相必曰房杜】尽公不顾私【唐苏颋与宋璟同当国相得欢甚璟曰吾与苏氏父子同为丞相仆射长厚自是国器若献可替否事至即防尽公不顾私则今丞相过之】事无所变更【前曹参传萧何薨参闻之告舍人曰趣治行吾且入相使者果召参参代何为相国事无所变更一遵何之法百姓歌之曰萧何为法讲若画一曹参代之守而勿失载其清静民以宁壹】赐三杰诗【宋璟传璟为尚书右丞相张说为左源乾曜为太子少傅同日拜帝赋三杰诗自冩以赐】堂封【唐源乾曜同紫薇黄门平章事帝诏中书门下共食实户三百堂封自此始】堂飡【续通典唐开平诏丞相尊位而堂厨未给无飡钱其令日食万钱之半】赐酴醿酒【唐李绛传李吉甫盛赞天子徳宪宗欣然绛曰今日西戎内讧熢燧相接诚陛下焦心求济时之畧渠便髙枕而卧哉帝入谓左右曰绛言骨鲠真宰相也遣使者赐酴醿酒】赐金筯表直【开元遗事宋璟为宰相朝野人心归羙焉时春御宴帝以所用金筯令内臣赐璟虽受所赐莫知其由帝曰非赐汝金盖赐卿筯以表卿直也】御座为起【通典注云皇帝见丞相起谒者称曰皇帝为丞相起起立乃坐赞称曰敬谢行礼皇帝在道丞相迎谒者称曰皇帝为丞相下舆下立乃升车也又翟方进传注丞相进见御座为起在舆为下】撤榻【唐制政事堂不接客自元载为相中人传诏者引升堂置榻待之李岘至即敇吏撤去】八叶【萧瑀传赞自瑀逮遇凡八叶丞相名徳相望与唐盛衰世家之盛古未有也】三世【唐张延赏等赞张氏三世丞相然各有所穷嘉贞穷于俗延赏穷于伎洪靖穷于权】累叶【后杨震论延光之间震为上相抗直方以临权枉先公道而后声名可谓懐王臣之节识所任之体矣遂以累叶载徳继踵丞相信哉先世韦平方之蔑矣赞曰杨氏载徳仍世柱国】再世【李元纮传元纮再世丞相有清节又苏瓌苏廷硕再世称贤相】父子至【前平当汉兴惟韦平父子至丞相又唐戴胄子至徳父子继为丞相】兄弟登【三十国春秋卞粹以清卞兄弟六人并登宰辅世称卞氏六龙】相门有相【南史相门有相】入相如父年【李吉甫年五十一出鎭淮南五十四复相令徳裕自鎭南后入相如父之年】仕至相而亲具【唐郭元振仕至宰相而亲具】九十八族【唐丞相三百六十九人九十八族】山东出相【前赵充国传山东出相】上相乡中台里【冯道洛阳三川乡改为上相乡灵台里改为中台里】江左夷吾【晋桓彛传王导为丞相彛见导极谈世事还谓周觊曰向见管夷吾吾无复忧矣】为汉伊周【前周勃赞勃登辅佐正国家难诛诸吕立孝文为汉伊周】金榜【唐记云崔昭暴卒复生云见冥间列榜备书人间姓名将相列金榜其次列银榜州县并列长鐡榜晓之】纱笼【唐卜者胡芦生筮卜甚验李藩尝问生生曰贵人也在纱笼中李问所由终不复言后有新罗生言宰相冥司必濳以纱笼防之恐为异物所扰也】梦锦半臂【正元中相国窦参为御史中丞尝一夕梦徳宗召对于便殿以锦半臂赐之黙念曰臂者庇也大邑所以庇吾身也今梦半臂者岂上以我叨居显位将给半俸俾我致政乎客有觧曰半臂者被股肱之衣也今公梦天子赐之岂非上将以股肱之位而委公乎明日果拜中书侍郎平章事出宣室志】梦神授笔【五代唐末帝时马裔孙赴阙宿逻府其地有神祠夜梦神手授二笔及为翰林学士裔孙以为契梦笔之兆洎入中书上事堂吏奉二笔如梦中所授者】大碑金字【唐杜相鹏举父梦有所之见一大碑云是宰相碑已作者金填其字未作者列名于上杜问曰有杜家儿否曰有任自看之记得姓下其鸟偏傍曵脚而忘其字乃名为鹏举鹏举生鸿渐而名字亦前定矣见嘉话録】经函龙骨【广异记仆射裴遵庆母皇甫氏少时常持经经函中有小瑚树异时忽有小龙骨一具生于侧时人以为裴氏祥上元中遵庆遂居宰辅云】堂舍槐枝【相国李石河中永乐有宅庭槐一本抽三枝直堂舍屋脊一枝不及相国同堂兄弟三人曰石曰程皆登宰执惟福一人歴七镇使司】省门槐音【唐尚书省南门有古槐垂防至广相传夜深闻丝竹之音省中即有入相者俗谓之音声木见因话録】国之股肱【前朱云传匡衡曰大臣国家之股肱天下所瞻仰在明主所谨择】君之四体【后蔡邕传宰相大臣君之四体】一目一臂【髙宗幸洛阳诏薛振与太子居守上曰朕之留卿若去一目若防一臂闗西事重悉以委卿】舟楫霖雨【书说命】栋梁【杜如晦传隋大业中髙孝基谓之曰公有应变之才当为栋梁之用又南史王俭传宰相之门豫章栝柏虽小已有栋梁之气】柱石【前元后传丞相王商国家柱石臣也其人守正不诎节】鼎轴【魏崔琰崔琳咸至鼎轴】补衮【诗烝民衮职有阙维仲山甫补之】阿衡【诗商颂实维阿衡实左右商王】秉均【诗节南山尹氏大师维周之氐秉国之均四方是维天子是毗】当轴【西汉车千秋传赞当轴处中】太微宫东垣【前李寻传注太微宫西垣为上将东垣为上相】六星曰文昌【前天文志斗魁戴筐六星曰文昌宫云为贵相】一星在斗南【晋天文志相一星在北斗南】
