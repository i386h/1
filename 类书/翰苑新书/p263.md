<!-- { "loadSidebar": true } -->
　　岩巗塞邑公方勇弃于及瓜仆仆脩途谁使不遑于择木遹观取舍夐有贤愚敢致一行之书愿闻数语之诲恭惟某官鉴湖氷雪禹穴风烟自同余子之卑不受诸公之力初河阳辟温造欲取一人而拔其尤然颍川留冦恂重违百姓而诺其请窃髙雅操无负仁声传闻桃李之春熈想见桁杨之雨卧白日少王事相忘扣角之歌青山在县门真可弹琴而治有令如此其民自醇遥知私语于柳隂惟恐遄颁于芝墨某多幸覩朝阳之凤同班飞太史之鳬顾邑在万山间所谓人弃而我取抑身堕百僚底亦惟大黠而小痴失脚于兹噬脐何及必苦李也始信君侯之眼髙有甘棠焉知为吾民而眉蹙如曰教之制锦则予敢不书绅望美人兮一方庶几玉我共明月于千里翘企金相
　　通宋知县　　　　　　　　真西山
　　河阳之花满县将播仁风玉川之屋数间行依徳宇载念论交之始可稽讯之恭伏惟某官器识疏通丰神凝秀渊源有自广平之风烈未衰文献相承元祐之家声如在早登岿第茂鬯芳猷寳镇瑑圭无瑕可指黄钟大吕随叩辄鸣更于馆殿之才来尹山川之县百里而恢牛刀未展宏摹一武而上乌台定循近辙某猥惭迂谬方幸退藏徒与老农共负耒为氓之喜愧无宿学辱过门问字之勤
　　通崇仁曾知县【颖秀】　　　　　李梅亭
　　晓行湘水我方寻欵乃之歌春静巴山君来赋蒍于之曲非钓鲂之厚味漫致鲤于长须恭惟某官忠恕传家伦魁世业恢恢游刅如锥之处囊中在在彯缨皆罗而致幙下适通玉籍屈绾铜章预避谭公之维私不去贑水之可厉维寳唐之褊邑固麻谷之旧都锦制此来绣行甚宠改邑不改井易地则然有土此有财得人焉耳奉潘舆其孔迩驰魏阙以非遥某两鬂白纷只身墨隠昨班文石不能诲馆下之诸生今戍武冈幸不失黔中之上佐出昼尚迟于三日受滕愿托于一防操韩子赤县之权肯妄干于薄少荒郑防苍苔之屋尚见芘其归来
　　通长汀黄知县　　　　　　方壶山
　　三山福地聚庐而居千里鄞江分邑以理然而实异得以条陈材有智愚境分大小京秩之权穹而选人易与相门之望重而宗子则轻况又来至而不先与乎僻左而非近相去霄壤逺甚并称子男得乎某官质本天成美亦世济儒服醖借不坠家声胸襟玲珑无非县谱沛乎易矣有以觇之献羡司征百乗之赋何有蜚声贰令一同之主可知果以最闻孚于众聴不嫉顽而攘敓者息不留讼而凶嚣亦消孰疑长汀之民难化以理或问庄定之后谁登于朝郎选方虚公归则重某半生良苦一第可怜更十九年虽羝亦乳凢再三仕如鱼上竿曾未闯于金闺谁实驱之鼎镬业已失计寘诸勿言寄声杭境之民望来毋遽促膝槐堂之上求教乃行槩见于词毋孤所望
　　与蔡知县【朴】　　　　　　　方乌山
　　有美种花烦公谷璧薄言采藻荒我茅田行徼惠于琴堂敬登名于籖室恭惟某官负魁豪之学生仙圣之乡耻虫篆之文辞自期甚逺擢龙飞之科第所立素髙有如云霄濶步之初宜在风日不到之处既栖矮屋又肖何曺逮再聴于胪盍径跻于鹓列华亭鹤唳方忻近尺五之天叶县鳬飞乃愿易一同之地吏惊神令民咏慈君有昼帘寂寂之清无朝鼓咚咚之谤然而牛刀施于鸡肋骥足旋于蚁封闻诸庙朝方旌褒于三异由此台省将容与而九迁棠隂佳哉樵水重矣某稍知自勉竟不能竒京兆闻浪仙之诗名非其好也内廷嗔风汉之对语顺而受之一科何补于遗余本志自怜其变化得温所业幸冷其官安敢招诸生而诲焉所喜事大夫之贤者列后堂之声乐素乏豪名闻武城之弦歌恐有愧色中丹所蕴副墨具陈
　　囘浦城赵知县　　　　　　方乌山
　　琐闱奏捷琴谱生辉猗佳王孙已接鹓鹭行之武业进士举更希龙虎榜之荣旗铃四驰绅笏相庆伏惟某官祥麟一角威凤九苞途辙甚夷见谓金科之彦鍜链良苦未忘铁砚之心暂闲百牛之刀来酣万蚁之战聊哉操笔易甚探囊功名逺到之必然富贵相逼乃如此竚飞鳬舄大展鸿图某方赖寅恭却成荐送辱投珠之甚侈愧报玖之未能比拜恩纶复厪贺牍何哉簿书烦委之内有此翰墨游戏之功鲸锦遣归谅亦喜逢于具眼骑装行戒勉旃径取于头徯望之私染濡莫既
　　囘仙游兴化两县宰　　　　　方乌山
　　慕厐徳公之髙未尝至邑无范孟博之誉误俾登车有来味言深髙谊敬惟某官琴调甚雅锦制无瑕读书松竹林良多暇日种花桃李县已满清阴只俟雉驯即看鳬入某旧闻其学今见而知之武城闻弦歌君想自期于言偃发蜀道负弩矢我独耻效于相如徒深巾笥之藏莫效襜褕之报
　　囘宜春刘知县　　　　　　方秋崖
　　郡国选侯何为及我江山带郭所幸近公苐令琴意之春岂胜防衞之望伏望某官卓尔循吏异乎俗儒懐南丰之瓣香久无续者诗西江之别派不在兹乎遄观鳬舄之飞近有豸冠之例某少所谐可久于废闲何意惊猿忽相从于春水聿来烹鲤知自寂于昼帘惟不扰以治之则无似之赐矣
　　囘分宜陈知县　　　　　　　方秋崖
　　言秣其马仆方鼎来有翩者鳬公乃解去所谓交一臂而失犹幸及半面之春伏惟某官粹然天球陈在庙琏诚斋先生之宅相必昌于时季方难兄之故家奚为乎县整整三载之绩平平六院之除某生而草茅老矣荆棘忽相从于僚友则契所懐顾已上于更书何见之晩窃愿有请无庸遽归
　　囘萍乡赵知县　　　　　　　方秋崖
　　山林深密何自为州更防分明幸哉有尹聿有来于藻翰胡犹靳于药言伏惟某官三十年之薾云二千尺其溜雨落霞孤鹜谁则诗之朝天双鳬防其飞矣自有入台之近例何言作县之古难某生而草茅老矣荆棘忽相从于春水及尔同僚惟自静于昼帘乃所愿学有锦之制毋玉尔音
　　囘沈知县　　　　　　　　方秋崖
　　云飞鳬舄春治雉郊事大夫之贤坐想弹琴而治去父母之国何当骑竹而迎逺哉遥遥于以负负恭惟某官豪端苕霅之秀胸襟湖海之豪孤啸风烟未觉休文之诗痩独醒尘滓宁甘东老之书贫纵不盛之白玉之堂奚至屈此青山之县民瘼极矣吏奸奈何如使倒持太阿而授之焉用若发新硎之为者一牛横笛苐令安雨外之耕五凤涂芝政恐有日边之召愿言公尹留惠疲氓某起从田间寘之幕底边城吹角毛锥顾安用哉茅屋生苔老生亦欲归耳自笑儒冠之误每思农畆之荒望美人兮一涯庶几玉我共明月于千里翘企金相
　　囘黄知县　　　　　　　　　王轩
　　齐飞五凤趣驾双鳬相传紫槖之家直聴履而上耳不鄙青山之县欲弹琴而治之觉松竹之自矜与草莱而相贺恭惟某官家声江夏人杰洪都左图右史之徃来无虚名下南浦西山之朝暮尽在胸中故尝出其绪余所至为之特立谓且破拘挛之格便当趋禁近之班茧丝乎保障乎方轸垂旒之念野马也尘埃也亦烦制锦之材然而四辖六院之除多在一同五月之最民望攸属公行勿迟某自尘一科不啻十稔拙于涉世曽掌故之几何放以还山烦惠文之弹去今既久淹于耕雨亦无复烦于问天但得县公如汉吏之循则与里老共滕氓之幸看山无笏或容野服而迎种树有书倘遂岩栖之托其非公事宁敢私陈
　　囘许知县　　　　　　　　　方秋崖
　　璧琮缫借己后公车之章金薤琳琅更勤私室之谢苐惊作者伏读快哉恭惟某官落落乎千丈松昻昻然九臯鹤不肯趦趄嗫嚅而处富贵颇亦嘻笑怒骂而成文章忽赋砚山之诗岂坐蓝田之记县官极不和耳曽奚伤子雨之名小生欲相吏耶政恐犯朱云之诮夫何唾玉于穆断金某退省其私焉能为有虽是翁不足与竟事翩其去之谓同僚未尝闻知人过之逺矣不知狂斐敢拜重勤
　　囘髙知县　　　　　　　　　方秋崖
　　胥告教胥保惠多幸同寅如升髙如陟遐文章旁午公岂欠此仆其慊然恭惟某官声揺西州秀出南斗脩水壮哉县如丝之棼明府我辈人迎刅而解朝天近只数日去之某甚矣贪贤亡何惨别草木同味亦聊致区区之心桃李不言又奚烦缕缕之谢读之面热毋尔盟寒
　　囘萧知县　　　　　　　　　方秋崖
　　迕荆州牧政坐平生之草茅移郑公乡方窃绪余于薤水明以告我闻斯行之恭惟三舍源流五经鼓吹泽甘棠笏极知雪案之尚寒弹单父琴聊与云山而小驻谅不待齐丘之瓜及已相传汉玺之芝香东海生雅意本朝今行召矣髙皇帝能用人杰可复许乎某生而恶圆至则遇坎戮干之仆纵不得中行而与之避庾公之尘乃率老夫而至此愿言提耳敢勿开心
　　囘胡知县　　　　　　　　　郑雪岩
　　出宰山水县仰羡展勤久游翰墨塲自惭分教属鸮林之未集致鲤素之稽迟敢谓谦词先勤损墨恭惟某官学有源委性率本真日光玉洁之文四举何淹于礼部锋藏电掣之手大名已播于民曺自宜谋谟于庙堂胡乃栖迟于州县屈虞诩于朝歌之徃盘错可知得尹铎为晋阳之行保障有赖逮险阻艰难之歴尽乃功名富贵之鼎来勿谓徒劳自应超异如某来从环璧偶掌泮宫以古心读古人书寖非故习仕今时虑今世事空有隠忧闻君无暖席之时起我作同舟之梦春囘雷土波及斗城焉用牛刀已着寛柔之效防飞鳬舄共修文字之盟占报恨迟有懐莫罄
　　囘赵知县　　　　　　　　　郑雪岩
　　今年春早已减风寒百里雷轰顿囘地暖人谁借问公定不凢某官布象云初割鸡聊戏柳梢緑浅梅英红少几度欢娱麦岐秀发秧颖青芽一畨念虑了却劝农公事端为得趣良辰只恐栽花已催飞舄某幸逢知己何待卜隣不遐金玉之音决非常调认得芝兰之味賸有余香良荷先施甚惭不敏
　　囘兴国汤权县　　　　　　　郑雪岩
　　忽承明月之投知为髙作虽未清风之揖已快素心久扑尘埃若临氷雪恭惟某官铿铿逸韵楚楚英标文落人间皆谓得渊源之正诗雄江右谅不求絺绘之工永谐韶濩声尽洗笙笛耳白璧宜荐之清庙碧梧当植之防庭岂伊烟瘴杳蔼之区可寓风月逍遥之兴毋嫌迂步要亦假涂斯立真文丞防遇昌黎之刮目泽民非俗吏岂无坡老之赏音当今舍公谁哉必有为王言者某偶来赞画兹幸正名对雨髙歌曾惯无氊之冷燃灯草檄岂其入幕之长有好断金其人如玉想署防鹜行之暇聊试割刀不妨鸥鹭盟之寻敢忘寄鲤何时觌面共我论心
　　囘永福知县　　　　　　　刘后村
　　受河阳之书币甚矣懐惭闻武城之弦歌凛然起敬相望数舍敬削一牋恭惟某官气盖羣公眼空余子谈笑自方于管乐纵横暗合于孙吴大学诸生咸服摛文之敏集英进士共推对策之髙早决胜于文塲久宣劳于戎幕当敌运衰微之际乃人才奋发之秋岂有时髦屑亲民事双鳬于岩邑未免淹翔收八骏于天闲伫看腾踏某顷辞阃属自乞祠宫嗟菽水之屡空迫弓旌而复出赧顔至此清议谓何吾尝同僚既托金兰之契子明告我愿闻药石之规
　　囘建阳交代叶宰【奕孙】　　　　刘后村
