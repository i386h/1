<!-- { "loadSidebar": true } -->
　　久临支郡汰免为宜就建外台超逾已甚孤子乏他人之助始终出吾相之恩伏念某奋自羇单号称迂缓素拘牵于绳墨颇练习于米盐辰不再来蚤失投机之防老之将至始逢解瑟之辰然误防擢以来曽未有建明而去自收朝迹愈累化工甫须临汝之瓜遽剖衡阳之竹抚摩生聚粗竭区区玩愒岁时终无赫赫又况庭闱耄矣乡井邈然方深懐土之思乃冒观风之寄由属郡径分于小节葢微生毎托于大陶谓尝宣牧守之劳庶几知奉使之体静言湖外夐隔日边民方困岁歉而苦饥吏或谓天髙而肆虐既尸庾事盍为敛散之储况拥皇华敢废咨诹之谊沐宠光之特异凛责任之难堪伏遇某官开国功髙格天业钜区分诸道用开元贤相之规选择职司犹庆厯名臣之意夫何鄙朴亦奉使令某敢不退省所防恪共乃职固无竒节用酬当轴之知窃慕先贤妄有登车之志
　　再任制干入蜀谢丞相　　　　李梅亭
　　遮日而走长安几穿破履登天而攀蜀道忽得旧氊知坱圠之无垠难趑趄而不进辄修贽见并吐谢衷伏念某肮脏亡竒睢盱有志一科不补堕身沟渎之寻常万物皆尘亡意简编之尺寸繇顷年之从辟抵中道而遭艰跨海涉湖痛尤未定扪参歴井梦不敢寻故因祥除甘就部阙适于西清之众论许为东阁而一言遂令索米之人或动乞浆之兴乞璞而售干璞谁适为容翘材以待大材汝非所及犹赖益州之元德尚思吴下之阿罗而致之兆足行矣几葬鱼腹固尝囘孝子之车又过羊肠益合叱忠臣之驭窃闻殿西之顾颇及云南之师要是四垒之可忧殆非一端而遽止虽托重固在诗书之帅然防尤宜得文武之才置诸邹枚之间葢有祎允之任岂应庸下可在选中伏遇某官身佩安危功存开济独挥九日再为天地以立心八荒一云复令山泽之通气行政如彼其久乐不存焉当今舍我其谁圣之任也粤从更化专务调元三阶既平元首有股肱之喜五湖方扰中国无疥癣之忧然欲折千里之冲是必开众正之路得人朝廷得人幕下宁有重轻诚死城郭诚死封疆要加储养如有所试俾勉此行某敢不体认一陶攀縁九折堪其事者谓之力借莫酬相国之知逺而使之观其忠讵敢作众人之报
　　除将作监簿兼福建参议谢丞相　刘后村
　　趣装就道方移君命之严有籍于朝兼领军谘之任恩归廊庙喜动庭闱伏念某忝出故家常从薄宦少日妄希于节士中年逺避于弋人于处幽篁分此生之永弃焉得谖草聊暇日以忘忧虽絶望于华涂犹守死于善道属者氷山摧而杲日出沙堤筑而台星明交璧帛于道涂委弓旌于岩穴有盍归之二老无难致之两生病客梦回初听钧天之奏累臣魂断忽有修门之招未呈身于政事之堂已防名于表着之地而况福莆接壤参佐禄优禹锡母子可以俱行尚平婚嫁可以渐毕惟昔脱乌台之祸尽出生成矧今辱黄阁之知不由绍介受恩罔极取数过多兹葢伏遇某官独秉国钧载调化瑟乐克得政善人咸愿其有为杨绾当朝天下云何而不喜已并致台莱之彦犹不遗菅蒯之材某稽首钧陶委身坱圠成书无日空嗟太史之滞留懐贽有年终望周公之吐握
　　除淮西总领谢丞相　　　　　郑雪岩
　　江淮财赋正勤帝顾之忧学校虀盐匪称王官之选天朝建遣星夜趣行始未至金城之时莫能逾度今已涉太行之地斯识路难敢吐胸臆言之此谓膏肓病也粤观四所浸歴百年蜀墟亏陷既不复知淮甸流离大为可虑昔则籴塞上之糓以给塞下之食今则运江南之米以供江南之屯泛舟巢湖以餽合淝直道真河而越满浦鲸波几转殆犹十步九折而上青天蠧费百端何止千里十钟而得一石况纲解因于诸州之逋负兼牢盆窘于今日之变更两军蔑有于经常一麫全资于科降按图而骏可索事犹庶几守株而不来计将安出卢扁之医望且走矣卫霍之将政自纷然坐虚数而责实逋截后纲而补前欠但知増灶之为喜不念竭泽之可忧百夫食千夫名正坐昔人之戒生劵添熟劵在可堪他日之需更加新楮之全支益重近忧之太甚仓敖筑底仅存两月之积储符匣愆期动是半年之徃返通国皆难为之患如霖非可任之才沙洲之鴈已飞风寒何补盐车之骥久困日旬徒劳甫辞増秩以罔功忽拜出纶而易节使华将指加荣白面之书生郎署系衔如在粉墙之省户宠至渥也责亦重焉虽继于亷明不扰之余成规足守然既是支吾不行之所绵力尤难既到手以莫辞须尽心而加勉为今之防近譬诸身必脉络之流通强形易立若首尾之扞格神力难施刘士安可以利者兴而害者除赵营平得以寅日奏而申日报上下相应主张有人殆如形声与影响之相随尝若昏暮求水火之必得庶能展布获报眷知兹葢恭惟某官精神折冲度量容物扶持天步于阳九之防把握局面于隂六之交主北事则以富公该东防则问康靖敛名务实不闻宰相之有权广益集思但欲清朝之无过念西北之戍未彻虑东南之力已穷析利盐尽扫羊之刻备边足食惟循陆贽之谋知某乃夹袋之姓名録某以书生之气习遂从防擢俾効驱驰某敢不克尽小亷誓酬大造总领称上意未敢萌徼福之私出纳谓有司当先革习欺之弊言如皦日福芘矞云
　　除福帅谢丞相　　　　　　真西山
　　公道天开适登庸于上相全闽地大俾承乏于元戎责重负山惧深临谷伏念某衡茅孤学頴小材两朝三纪之遭逢久尘华近一节四麾之敭歴洊试剧烦秋毫未报于上恩霜鬓已催于暮景重临作屏甫幸及期郡计殚于囊括席卷之余苦为支柱民力困于泽竭林焚之后曲费拊循顷祠牒之岁颁粗给宗藩之月廪遂力蠲于苛敛斯少裕于罢甿虽生意之浸还曾初心之未究敢谓浮云蔽日之久忽闻迅霆奋地之鸣羣枉杜众正开内既新于黜陟长官平太守好外亦妙于选抡乃于斯时有此殊渥青衫幕府犹忆旧逰白面书生安知戎事顾属部创夷之未复考比年俶扰之所繇政茍安和宁有骇舆之马吏无侵枉谁为防釡之鱼虽幸胜之所伤多矣非疢疾已瘳之可贺而根元尚惫之宜忧身为列郡之凖程天作斯民之保障职虽当勉力恐难胜兹葢恭遇某官以厚重镇国家以公忠安社稷力裨二圣英明之断尽洗积年贪浊之风元凯举而去凶人奚惭于古裴韦相而无债帅其始自今兴懐遐逺之邦欲均休息之泽而某以乡闾为之牧当子弟视其人素志茍行讵有禁闼淮阳之间遗风可仰愿惟頴川渤海之师皎然丹衷如此白日
　　除宪谢宰相　　　　　　　刘后村
　　五岭南归分窃黄冠之号大江东去骤叨绣斧之华爰正周原具宣汉诏山川风物实惟庆元丞相之乡父老童儿能会嘉祐使臣之政侥荣甚矣图报缺然伏念某累误弓旌尚贪升斗怡然膝下戏披莱子之防衣久矣梦中夺去江生之色笔帐无鹤怨野有雀罗借子公力入帝城念不到此门君房语妙天下手屡止之有一丘可以老焉虽万户不与易也忽颁台俾察江濡闻车马以惊猜着衣裳而颠倒独念圣君贤相更万化而一新所谓孝子忠臣难二义之两得不量迟缓仰奉使令登车觉意气之衰析律惧聪明之浅自念繇诸生而推择所宜知庶狱之哀矜平反则有以白其大人式敬则可以长我王国虽慙汉史以清令而为师窃慕畨君俾江湖之相悦澄清何有坱圠焉依兹葢伏遇某官以公道秉国钧以定力调化瑟内之议论既尽革阳之风外而循行宜妙选范张之辈兴言下士乃识上公鹓鹭之羣挽之虽不能寸驽马之智老矣尚堪一行既不改于寸心姑俾奏于直指第怜白首有负缁衣某敢不钦恤祥刑共承明德尽心以究民瘼谨身而恤吏奸虽有百欧脩岂足望韩公之后安得数子骏其敢忘温国之言少答殊私即还旧服
　　除守谢史丞相　　　　　　　刘后村
　　丛祠丐满懒暮乞于镜湖单疏荣俾昼行于锦里光生闾巷恩出庙堂伏念某羇旅登朝迂踈去国杂端论罪欲加斧锧之诛一相隆寛尚俾斗升之食江湖迹晦朝市志荒此退士之有盟已散人之无勅忽闻予节莫遂循墙髙卧已便着衣裳而颠倒好闲成癖闻车马以惊猜虽木天论撰之职优而枌部将输之寄重昔在庆厯君谟有气节声粤至淳熈子方以亷介选皆乡人之善者岂俗吏之云乎曽谓么微亦叨临遣兹葢伏遇某官盐梅家学乔木世臣陜而东是任周公茂着旂常之绩河以南旋为晋土式遄衮绣之归方将翕受敷施而来羣才忍以小过微文而弃一士收之流俗假以光华某敢不宣布教条讲求民瘼责功能之来效赎狂瞽之徃愆相国知予当若何而报称王事靡盬其敢惮于驱驰过此以还罔知攸措
　　外除
　　除潮倅谢丞相　　　　　　刘后村
　　服劳试邑甫从南亩之归需次佐州俾便北堂之养顶踵悉防恩于吾相丝毫不假力于他人恭惟元台大布公道虽治边防治水利并收一世之才然为孝子为忠臣各遂匹夫之志辄陈词而力请荷宰物之曲成复念某海峤寒生江淮薄官兴公建议深疑大举之非徐庶念亲不胜方寸之乱因退食祝融之禄寻起从桂管之招遂离选条忝有民社适居孔道宁免游士过客谤伤之谈毎见老农具言圣君贤相安静之意属者满葵丘之戍法当扫光范之门顾内无莱妻中岁抱断弦之痛矧上有陶母暮年须扇枕之人自怜暮命之屯隃发大陶之问空函朝达除目夕颁非大臣有哀穷悼屈之心则孤士无超资越格之理山川清淑想韩木之犹存驿路坦夷觉潘舆之可徃族戚喜官期之近交游夸廪入之优始虑楚人之亡弓俄报塞翁之得马丘山施重草芥命轻兹葢恭遇某官夹日元臣擎天老手处伊尹周公未尝处之事力量有余为赵普韩琦不能为之功声色弗动广搜罗于夹袋尤轸念于绨袍谓先人忝更化之都司而贱息亦翘材之末至因其悃请宠以便安某再世衔知三生图报一艺者庸小善者録岂不希大造之甄陶终养日短尽节日长尚可备异时之驱防
　　除吉倅谢丞相　　　　　　　刘后村
　　送穷无路遂至吁天起废佐州且为择地光生里巷恩出庙堂窃以薄命者书生之常乐育者大臣之责当杜韩两公之相实旷古之罕逢然苏尹二子之寃皆终身而莫雪若夫旧愆未掩新奬已加纳之于春育海涵之中收之于霜降水涸之后我公此举前哲所难伏念某少也不才长而无述侍察父悊兄之侧非不渐濡慕善人君子之名亦思矫揉终以操脩未至毁誉莫调身久落于江湖谤常宣于朝市贤者不与品量为浮薄之归文人相轻掎摭及语言之末凡此皆童防之过失积而为老大之悔尤屏穷巷者五期食丛祠者再考独念吾君吾相未尝求备于一夫某水某丘讵忍忘懐于斯世望翘材而稽首凭筦记以陈情负郭无田所仰给者代耕之禄小人有母宜见怜于孝治之朝然上公之机务至繁且下走之姓名难记敢图英晤曲轸沉沦嘘谷底之寒荄囘笔端之春意昔投闲置散已行白简之言今悔过知非复畀青氊之旧宠以治中之近次处之江右之名邦捧除目以兢荣拊孤踪而感涕兹葢伏遇某官勋藏盟府泽被生民持国论如权衡之平爱人材无菅蒯之弃并收髦俊皆有猷有守之伦尚恐逸遗开使过使愚之路终慙玷缺倍费陶镕某敢不永戴洪私益坚素守仕澹庵诚斋之里所愿服膺诵清渭南山之诗未忘囘首
　　除武冈通判谢丞相　　　　李梅亭
