<!-- { "loadSidebar": true } -->
　　妙简宸衷宠司邦宪独坐之长御史久虚不除横榻之亚中司此选甚茂朝有正士人无异言恭惟某官徳齿朝之达尊忠亮国之司直分南台之纠察威望日隆賛东阁之辨章弥纶嵗久金百链而不渝其操玉三献而所售者真磅礴名途尽阅炎凉之变安恬世味不希富贵之荣惟精忠素简于上心故除目雅孚于羣议以详练之老而纠弹于万务以清明之徳而表率于百寮羣隂见晛而消百度从绳则正猛兽之卫藜藿有以知朝廷之尊和羮之作盐梅殆将斡钧衡之造某滥纡两组来长五溪忽闻播告之修私喜仁贤之用羣情无壅幸非阳朔讳言之朝盛事可歌当继庆厯得贤之颂
　　贺黄侍御　　　　　　　　　杨诚斋
　　皇咨上坡位専横榻属者进格君非之论九重亦为之回天移而为纠官邪之司羣枉自然而见晛此非平日之素焉得崇朝之孚恭惟某官以海内寡二之辞章收天下第一之科目彼于权门炙手可热之日竭蹷而趋及闻髙贤掉臂不顾之风其颡有泚逮公道之既白知寸心之独丹廷争未几台端益峻士有攸挟恨无所施静而观流涕太息之书孰不以古人而自许起而当君子小人之会其无负夙志者几希今圣主既求惟木之绳在执事必为作金之砺即畴孤立之操遂登独座之崇某自分摧隤何辞漂泊瞻乌柏府晚乃依茂防之余振鹭栁沟梦不到末行之旧
　　贺郑侍御　　　　　　　　刘后村
　　涣号广庭晋班横榻古所云法家拂士莫如争臣今不置大夫中丞遂长御史賛书初下舆论交归夷攷昔贤有居是职峩冠叱李义府仗下皆惊草奏劾博陆侯廷中咸肃久矣二公之不作去之千载而若存恭惟某官有孟氏养气之刚有曽子守约之勇不繇一介之助自结九重之知属者国有世卿朝多私党士登光范但知章蔡之恩公立上坡首抗邹陈之疏曰厚俗以教慈孝曰命相以杜觊觎然后君臣之分严然后父子之伦叙然后九鼎之势重然后太阿之柄还餍鲍鱼于臭腐之余在诸人易搏猛虎于咆哮之际为执事难兹拜杂端以旌忠直必有以消弭异时反覆之患必有以坚凝前日挽回之功既三院之徧更风棱尤峻由中司而大用典故则然益进昌言永扶兴运某属叨乗耸聴置邮在古灵藁中幸早陪于末坐拜延英门外独阻贺于太平
　　贺林侍御　　　　　　　　方秋崖
　　出纶西掖执宪南床天子明明用臯陶而不仁者逺矣王臣蹇蹇如行父见无礼者诛之兹得一贤重増九鼎恭惟某官二典三谟之学问五音六律之辞章观经世之宏规虽伊管未能逺过读责难之确论非仁义不敢前陈适当不讳之朝久立得言之地接武防龙簉羽鹓鹭缀赤墀供奉之班当道豺狼安问狐狸凛白笔抨弹之志使顔跖忠邪之莫辨虽尧舜聪明而奈何矧今士习之媮未明国是之定幸门如防穴而不可塞弊事如猬毛而不可为外之则强敌之鸱张内之则骄兵之狙诈勿用小人必乱邦也谁当共济于艰难不有君子其能国乎时则渴闻于忠谠愿言宻勿悉意敷云庶几囘事变于危急之秋或可观徳化于须臾之顷某逖居边琐欣诵宸纶有争臣者七人遄底臯谟之绩举明主于三代愿闻説命之篇敢不濡毫以需染牍
　　贺彭侍御　　　　　　　　方壶山
　　恭审疏纶北阙司宪南床王无亲臣久倚孤忠之助汝长御史亶由独断之明朝廷肃然夷夏幸甚恭惟某官英英器度凛凛风猷正学正言蔚有前辈流之様古心古貌肯为今世俗之妆徧仪清切之班自结睿明之眷果登地乃侍邃帷圣上严之如賔师海内恃以为王傅侧闻论奏皆大建明判正邪之状于陛前截然界限策和战之情于塞外了若蔡蓍嘻阵脚之屡揺啧局面之几换有若乌府抨弹之任最系观瞻非得鲠直魁垒之臣谁能镇压权益尊而望益耸位益峻而言益髙身名之重若山宗社之安如鼎伫由横榻即对颛朝某滥此观风恍然披雾既与善夫而相庆又欣小己之有依木牛流马之庸果哉难矣法龙筵象之义行且观焉抃蹈罙深染濡靡竟
　　贺徐殿院　　　　　　　　朱湛卢
　　亲笔九天峻班三院日就于学素宻啓于尧心时然后言肆増明于舜目朝有谔士人无异辞钦惟某官有得于圣人之书博通乎当世之务权门烈火不随炙手之羣广厦细旃实賛励精之治虽守今而据古亦指事以陈情比及三年曽改之未久独观万化仍胶柱之难调朝行夕移甲可乙否张旃遣饵囊赤白以加多履畆赋缗币重轻而莫捄佥议新政更思旧人昔曽击而去之常预忧于鹏入今何来而集此尚与进于蝇营兹台谏之一更意纪纲之渐变出任斯责可谓当仁调停之初范相讵知有是理乱之决蜀公岂欺我哉侧闻课月之章深戒履霜之渐惟强有力克成厥终勉思元祐之难可令再误允保端平之美相与俱荣某维梓真情拔茅溢喜正言曲学敢请择于攸宜多病不才尚小烦于并案
　　贺徐殿院　　　　　　　　洪平斋
　　恭审显膺宸綍荣副台端宣政殿之衣冠夙重抨弹之寄观象门之步武益尊纠察之权朝廷以清天下之庆恭惟某官南州硕望东鲁钜儒一倡音遗豁如黄钟大吕之奏万仞壁立耸然孤峯絶岸之风国人同辞而曰贤天子一见而恨晚方振缨于列邸即珥笔于要津防君子如防元气而不使动揺去小人若去恶草而惟恐滋蔓开泰长否消之运收乾清坤夷之功然议论必欲万世之可书而纪纲不容一日之或弛既堂堂峩豸于乌府爰进进簉鹓于赤墀露劾滋多霜威増凛铁面御史之气象今复见焉鱼头叅政之勲名斯在下矣某寄身宪节拭目恩纶雕鹗之在秋天喜有顺风之便燕雀之贺厦屋知无凌雨之虞
　　贺谢殿院　　　　　　　　刘后村
　　出綍枫宸提纲栢府古者国有拂士莫如谏争之臣故事台无长官尤重杂端之任賛书初下舆望翕归自昔明目达聪之朝必用犯顔敢谏之士有希文永叔实开天圣庆厯之太平无元城了翁谁为元祐建中之命脉伟矣执事今日之拜凛然羣公先正之风恭惟某官养孟氏之至刚闻曽子之大勇顷峩豸角亲捋虎须举扇障元规之尘安能凂我裂麻沮延龄之相不亦壮哉自拂防觚棱之边径诛茅庐峯之下属者负扆收倒持之柄临朝思曲突之言趣归迩英俄擢补阙论蔡新州于题车盖亭之后孰不力攻弹王金陵于入政事堂之初尤其先见丹心不改素论愈坚贵珰咸惮于淳夫掖庭知有于质肃皆谓霜棱之劲宜居风宪之雄观三院之壁题姓名可考由中司而棅任典故则然益进昌言永扶皇极某属叨乗耸聴置邮在古灵藁中何幸获陪于下客贺延英门外自嗟不及于武人
　　贺郑察院　　　　　　　　洪平斋
　　恭审丹禁疏恩乌台振武隂邪尽屏天日为之开明风采一新山岳至于揺动圣朝以重善类焉依恭惟某官玉尺端方金茎澄爽学穷根柢早书草之劳词吐英华屡应笔头花之梦曷鸣而奏最即飞舄以摩空人皆为阗然竞进之图已则有澹若无营之志靖待功名之自至坐膺宠数以尤殊拔诸复逆之班置在纠绳之地久无此举今见其人消朋党于未萌奚难去河北之贼补缺遗于无迹斯足寝淮南之谋盖当正人当路之时自有猛虎在山之势始独持于白简即对引于朱衣某耸聴除音亦兴懦志触邪一角问宁及于狐狸栖迹万间贺尤深于燕雀
　　贺刘察院　　　　　　　　刘后村
　　涣号枫宸升贤柏府昔饥乌久噤虚峩獬豸之冠今鸣凤一闻尽革蜩螗之响福流宗祏喜动搢绅窃以人臣不可受恩于私门君子必蚤有誉于天下永叔责髙司谏犹在馆中了翁忤章雷州方为博士宁逺作夷陵之役不肯登绍圣之舟故一朝擢拜于争臣而万代仰瞻其名节不图今日复见若人恭惟某官充直刚大之浩然兼知仁勇之三者顷陪英俊进列师儒委质为臣畴昔非氷山之客拂衣去国始终为全璧之人处之外服而甚安饵以美官而不顾自执事为冥鸿之举而诸贤效仗马之瘖圣断赫然既亲揽太阿之柄公言验矣悔不行曲突之谋遂除官俾究前论众竞遭时而建策独思拔本以塞源况龙象之共观何狐狸之足问去恶如去草势惟恐其蔓延擒贼先擒王公有如于摧陷翕然伏第一义之竒伟继此有数百篇之开陈旧史谓谏如丹青是必本原于仁义前辈云事皆尘土特留久逺之功名不惟霜简之凝行见辰猷之告某羇孤一介闲废半生方寳绍间竒祸胚胎于诗案在端嘉际深文掎摭其奏篇及一相之颛朝又五年而在野不图衰暮复忝驱驰良由端人得君之初兴念寒畯失职之久忝子骏福星之选愧无补于明时赓徂徕圣徳之诗或可陈于薄技
　　贺江察院　　　　　　　　刘后村
　　出纶中禁执简内台昔虎豹守九闗无怪盈庭之嘿今凤凰翔千仞耸闻瑞世之明堂陛益尊搢绅相庆恭惟国家十四圣亲擢台谏多第一流庆厯之去夏公首登欧蔡建中之变子厚亦用邹陈当时诵其言语为蓍后世仰其名节如山岳继先贤而挺出舍执事其谁归恭惟某官擅九牧之名为诸儒之倡出新义于系辞十翼之外研极几深追古文于先秦两汉之间芟夷陈腐顷在端嘉之际早陪贤隽之游使其雅意于本朝久矣先居于此座几年流落不肯登绍圣之舟同志凋零独屹立南都之壁属者朝更大化上记孤忠甫对龙顔径峩豸角谓金陵虽去奈其徒之防法实繁况老蔡尚存恐所仆之党碑复立观奏篇予夺抑之际繋世道理乱安危之分必不容八元四凶之同朝必不与六卿三家而共国必真有昔人存赵之策必深思前辈祚宋之言奉白简以闻即提纲于三院宣黄麻而拜行絶席于百僚焜燿一时芬芳千载某曩接防龙之武颇管鲍之知契濶十期颠连百谪岂料穷途之不死获观贤路之复亨访凝之于匡庐山中怅莫从于名胜贺阳城于延英门下曽不若于武人第如氷迹之危幸托霜棱之峻固知范老不嫌守道之狂言孰谓邹公犹待承君之开説
　　贺盛察院　　　　　　　　真西山
　　诞攽芝检分纠柏台言路置六察官实司公道之脉圣朝用一正士可立太平之基汉诏风驰周行霜凛伏惟某官英姿挺特素节髙严卓尔不羣行庶几乎大雅睟然见面望而知为吉人自豋百辟之聨浸结九宸之婘容台礼乐甫参议论之官宪府纪纲亟任抨弹之寄方将镜国家之治乱泾渭天下之是非为正论之指南斥憸朋于有北坐令海内如庆厯嘉祐之隆平肯使吴中独敬舆希文之専美某曩陪骏武夙仰贤猷切聴鳯鸣深为清时而喜敢同燕贺独司大厦之成
　　贺金察院　　　　　　　　　杨诚斋
　　光被宸恩擢司风宪雷行凤检方进登天下之正人霜肃乌台俾尽吐胷中之素蕴虽俯从于人望实断自于天衷邮传欢动于四方国重顿増于九鼎某官髙文作古雅望镇浮庖丁之刀十九年绰有余地孔明之栢二千尺谁识苦心政所去而见思材无施而不可顷自流钱之府徃仪振鹭之羣子衿青青士有文武兼资之畧王臣蹇蹇帝思风节不挠之英遂承渥于枫宸俾察亷于栢寺邪朋屏迹雪见晛而自消善类宁居虎在山而不采顾念虽资于弹劾亦难久屈于徊翔风采凛然今已杜羣枉之门而开众正之路钧衡近止行当建万世之策而举三代之隆某猥以诸生伏读明诏身虽老矣恐无芝菌蒸出之祥心则欣然犹有鸡犬俱仙之望
　　贺王寺丞除察院　　　　　　李梅亭
