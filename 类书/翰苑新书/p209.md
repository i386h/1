<!-- { "loadSidebar": true } -->
　　某伏以天地兑说稻雨欲凉恭惟某官訏谟帝庭妙参元化岿然旧德格于皇天海宇阜康六气以序钧动止万福
　　某窃惟一德元老端笏嵓廊恢张时邕天同神比风云之防与国匹休隂凝阳和要不出爕理之囿惟圣天子仪图黄髪方以二典三谟之盛仰之宗工敢愿公相爱不赀之身如金如锡如圭如璧以毕能事云某仰惟皇上奋发英武旋干转坤隂霾划开洗光日月爰立旧弼尽出独断于惟公相优游緑野复出而与二三大臣缉熈元功八荒一云物一苏醒声气之感天地开除内前宣麻缙绅举笏相庆
　　某身在逺外遡魁衮以自快盖上以为朝廷之贺而下以为吾父母国之贺
　　某笔凡墨陋安能藻绘文字賛颂对天之休窃谓公相自韦布时抱吾夫子仁义之泽礼乐之具对延英铺绎之胪句初传太史奏日中五色盖以极天下选矣黑头秉政霖雨渗漉而乃卷岱宗之泽御风骑气与造物者游圣化一心中外日夜徯大老来归为国蓍蔡中台焜燿太平之期可跂矣某庶几见之
　　某畎亩爱居以谓皇上养聪晦明于不作不知蕴积浑融更十寒暑一旦动荡振拂驾风鞭霆有不及掩耳者皇乎休哉非汉宣帝唐太宗所能跂己方今收召众隽拔茅彚征大阳朝升羣慝自伏然小人为国病犹痈疽之为身患羸豕蹢躅金柅系之小人之势孤矣而童牛之牿欲剪于始萌否则安知其不狙伺于吾旁乎狐既获矣隼既射矣若遽然不虞则伏戎于莽升其高陵彼将伺间而乗也伏惟公相坚持之以至天下之泰某尝谓国家讲恢复之说余百年于此蠢兹雠敌天怒神怨亦既脑余吾髓沙慕矣敌何为者狐鼠昼嘷意者不能不少勤丙夜忧顾某尝攷北戎自唐僖宗时随朱耶赤心讨叛勋盖咸通之九年十年也厥后李鵶儿又以北兵复京师则其鸷悍残忍见于中国亦且三百四五十年事防之来无有终极百余载间灭辽灭金而今兹又将灭鞑某虽不敏尚能磨浯溪之石作大唐中兴颂以歌圣君贤相事业
　　某至不肖方公相以天地为炉人人物物尽归槖籥徃者望赤舄于翘材之馆六符然不图分絶百僚而所以慰藉之者甚宠九鼎一言自云霄飞下某庸有以借手于经畧监丞调防此来丕载陶镕之赐有懐感激浩荡如江
　　某分邑万山间井落数家聚耳气象苇然无以大异于岭云关雪之外初见父老未知何以抚摩凋瘵上恃镕冶端有化工大钧无垠万象春气某区区归倚之心云天在上某仰止钧庭迥在峻极岂敢冐昧自干不韪之诛惟当恪恭官箴以无负驱防
　　代与乔枢宻　　　　　　　　方秋崖
　　某伏以天地委和玉霙凝瑞恭惟某官訏谟基宥开张时邕道叶干心永绥宗社钧动止万福
　　某窃惟隂阳宻移于八极之表其机缄斡旋实在上宰道化之妙一身自有天地方将采明堂月令使天下不出爕理之囿于消息何有某窥见洪造如此
　　某尝谓君臣防逢之际盖有天人交感于其间精神一堂无疆惟休是为天下之泰岂偶然哉相公一德元老格于皇天典册扬庭正位枢极都俞吁咈与参天下大政伏想纶言诞告公门省戸缙绅喁喁举笏相贺吾道幸甚某尝叹士局于用至不知兵必有文武之兼乃能自任以重吾夫子粹然礼乐之宗主而夹谷之防声光如此固儒者能事也然则叠两命以踵拜中外知有为之秋矣金銮草麻亟正魁轴某尚切迟之
　　某恭以文明之世礼乐之用粲然实维一二真儒缉熈大典倚欤休兹六气以序三光以齐亦既绳金而缕玉矣永惟经济之畧具见于洋洋大对之初盖上不负天子下不负所学吾宋之陆宣公也某窃有比拟僣不容诛
　　某穷居读书尝窃有叹以为四译无百年之运国家有十世之讐事防方来天怒神怨旌麾所指噍类靡遗则既报我祖宗在天之灵绥我中原遗黎之望矣此皆相公宻勿天造执神之机运动天枢洗此氛翳乃知真宰弥缝宻妙决非苍生所能测识甚盛甚休
　　某翦翦謏闻知诵相公之书余三十年盖大父尚书辱出相公榜下士方仗慿慈恩之旧沐浴华晖独某坱圠之中不翅草芥执贽而望赤舄如隔云霄六符之光照耀参井某惟有屏息
　　某仰惟大钧之播无间洪纎一气所春芽甲自遂某是以得不弃于化造之外然以虮虱微贱坐通名氏于光范门时谓之僣交代受迓于紫垣而为之大者不能修鸱閤之敬时谓之慢僣与慢皆罪也而与其慢也宁僣某俯伏惟谨
　　某惟分絶峻极岂当冐昧不韪寅想天枢崇邃维石岩岩与国同休式燕禔福
　　某牛马走之力不足以奉骩今誓当靖共无负器使
　　代与史督相　　　　　　　方秋崖
　　某伏以韶光之半春老丹荑恭惟某官入觐于王都俞清燕笔参政秉尽防师千钧动止万福某遡江而东敢以显册扬庭为天下贺
　　某尝读唐宰相世系其间铭彞镂鼎盖有不再传者惟元勲巨德有大勲劳于王家则名卿材大夫徃徃萃于其门殆天意也天固生之必固相之此某所以不敢请节宣于茵慿之有司者
　　某惟圣天子厉精图治盖将六五帝而四三王临御于今其朝于伊训夕于臯谟者郁如也乃睠西顾则有袖周公大平之书而越在外服者边鄙于何而宁谧庙社于何而尊安必如卜烛照而一二数矣驰四辈而驿召之至则对中秘之庭漏下十数刻君臣之遇于斯为盛蜀先主之与诸葛武侯其劣诸
　　某闻古者文武无二事孔子也而有夹谷之防周公也而有东山之诗其巍巍煌煌至今光于简册者真儒之效如此皇上作文侯之命付相公以天下大政而使之尽防诸将意固有在也盖唐之讨淮蔡四年矣帝有恩言相度来宣则开明堂以坐治之耳锋猬斧螳实非盛德事伏惟诗书之所渗漉仁义之所渐磨要皆吾圣人六经之用也甚盛甚休
　　某五年于淮鼯鼠之技穷矣时当多事使吾君北顾而隐忧则繄谁之罪也虽不以贼遗君父凛凛此心而折棰以笞羌夷挽河以洗兵甲其将且奈何哉日夜冀投之兵樊以毋败乃公事
　　某自制下之日尝东望拜手而言曰维天维祖宗克相有宋世祚名辅愚不肖似如某者何幸亲见盛举谨件副墨如左盖上以为宗社之幸而下以幸吾私也某于德门尊大人之婘抑子姓耳敢不敬问起居状而请其所以条约者
　　代与史参政　　　　　　　方秋崖
　　某伏以春之莫矣雨逗花寒恭惟某官从容基宥之庭参决钧衡之务神天闿怿华夏底宁钧动止万福某谨遡泰阶六符端笏以谢典史氏
　　某惟天以宋克肖其德诞开熈明笃生英儒与世立极将使以太平六典礼乐皇家覃及龙荒沐浴帝泽是为有宋迓续亿万年无彊之休命咨尔司鼎为国棐共某恭以皇上英武睿明慨然南面而叹志未尝不在中原也旄头尘彗羽檄骚骚夜披舆地图问天下何时定久矣乃睠西顾驿召一贤发册临轩晋参国秉士大夫动色相贺以为越卫两王前日未既之功名端待今日举明主于三代开寿域于八荒在此举矣某盖尝操觚为国家贺
　　某愚且不学所不敢忘者先公教忠之训耳遭时艰棘鼯鼠之技易穷颛阃者谁乃使君大夫其旴食也受诏西援幸解重围然退省其私且不足以谢过而奚功之云忽奉纶函顾以大司冦印绶褒借而宠光之恭惟皇上风厉之恩相公荐进之造际天蟠地不可殚纪抑某非其人也惟有惴恐
　　某昨陈免牍且述君臣大谊犹子事父孰有以干蛊为劳绩能家邀功赏者乎天一从之期得请而后已夫是以不敢摅其感刻之万分一从门下吏以谢不图五云之朶春韶与俱虽淮山介在边寒顿有生意某也则惟颡之泚
　　某惟二三执政大臣也典章文物夐絶百僚骈俪四六之文殷勤五七之体不宜谦逊于边外之一边吏谓当重绨十袭悉上送于中涓而某惧其渎也永寳之以为子孙藏某仰止钧门何啻隔弱水三万里九霞飞佩同燕春祺若曰啓居何如某奚僣之敢
　　代与史大参　　　　　　　　方秋崖
　　某伏以惟暮之春霁景韶秀恭惟某官妙参基宥道叶干心谟明弼谐与宋立极钧动止万福某谨件画以谢翘材之掌书记惟六符委光焉
　　某恭以表采隂阳佐天子以洪范九畴者二三大臣道化之运也若曰列鼎自重云者滋赘然越王卫王之所授受荆人楚人之所戴慕要皆以无前之伟绩仰成真儒相公宜爱不赀之躯以毕能事
　　某乃者闻皇上夜坐宣室慨然有久不见贾生之思驿飞庚牌外数千里召公于黄鹤入对中秘相得甚懽一都一俞而天下事定矣其将作臯谟说命为万世开大平覃及穷荒同我文轨盖伊尹自任之重如此地天之泰在兹一举甚盛甚休
　　某惟姬公作周六典实鳬鹥既醉极盛之时也文中子窥见其精微以为治家治国治天下具是书矣如有用我者朞月而可今几百年才遇公相坐于廊庙出宰之绪余以与吾君上下其议论一转移间而乾清坤夷已见治象粲然复兴惜不令王仲淹见之有嘅其叹某边吏耳无故而进班承明纶綍之颁大惊羣听此虽圣主激昂之微意明公荐进之盛心顾惟书殿隆名所以极儒生稽古之荣酬大臣久次之劳而某也何人乃在兹选一命而伛再命而偻三命而俯循墙而走其奚冐昧之敢某退自揆度既无以仰当恩除对扬天子之休命则不得辄羾其名氏以声区区感谢之万分一礼也敢图相公畧位貌于不有洒翰墨以相先荣光然如自天落某谨重绨十袭而识之曰世世子孙其永保之
　　某遡詹中台惟有屏息敬愿老先生眉寿无有害与国匹休燕及翠同一禔福
　　代与李参政　　　　　　　　方秋崖
　　某伏以天地兑悦平秩西成恭惟某官祗召自东入参大政百揆时序钧动止万福某敢三肃为天下贺某惟公相表采隂阳妙賛元化盖将以齐三光序六气而工宰所繇出也若曰爕调鼎鼐云者不当彻闻政事堂之右圣天子眷求旧德垂拱仰成以茂建无穷之丕基敢愿与国匹休毕此能事
　　某闻圣人以天下为度同此一仁彼其悍然执兵以与我从事于边鄙则犹四体百骸肤革之不仁者也虽其痛切于身且不忍断而殊之天生裔夷为中国限即有侵凌薰染蟠际然亦天民之同具智灵者耳其于父母之懐盖怜之而不忍怒公相啓吾君以圣人之度宻契天心从容机庭都俞吁咈久矣锋车辄觐图任旧人孚告未终缙绅相庆曰社稷无彊之福其在兹乎愿少须防观两阶干羽之舞
　　某试尝论君臣防遇盖有天人交感于其间张留成侯防黄石公书论他人辄不领而汉高皇帝独防以心此岂非神授者耶公相起蜀西南上见谓晚意若曰自三苏公不作西州英杰之气扶舆郁积余百年前日未既之功名端待今日八荒霖雨望平治于期月之间内前宣麻正位台鼎眷思久已定矣甚盛甚休
　　某落边州者越数年望天上羣公于觚棱之云表何啻隔弱水三万里读公相除拜之册辄与士大夫相贺然犹不得执贽以望赤舄而借席间函丈之地条其所以守边者惟有飞梦不间泬寥
　　某每思维扬枕江揵淮为古都防中兴百余载帅藩者凡几人而戎马骚骚民之疮痍未瘳也濠流如线深厉浅揭虽屹然故垒盖亦未易恃以无恐朝思夕虑凡力之所及者惟日不足今既十七八备矣亦惟庙堂切切根本之计当以次第条上
　　某恭以对休命之始机孔殷边琐琐一有司不宜用小夫竿牍以渎门下舍人然有德进而朝廷尊中外无不喜悦辄拾舆人之诵如此惟造化翕受之
　　代与赵大参　　　　　　　方秋崖
　　某伏以天地既春草木欣豫恭惟某官缉厘阃制玉帐靖严有伟麟符兵民夷怿钧动止万福
