<!-- { "loadSidebar": true } -->
　　书库官【本朝淳化五年判国子学李至言监中印书亦主掌钱物凡有公文其所司止以印书钱物所名稍为近俗今乞改为国子监书库官从之大宗实録书库监官以京朝官充掌印经史羣书以备朝廷宣索赐予之用及出鬻而收其直以上于官元丰三年省续防要绍兴十三年诏复置一员三十一年减罢中兴防要隆兴诏主簿兼书库乾道复置一员孝宗防要】
　　皇朝事实局籍【宋景文集入阶局籍之华】与太学豪俊游【张守撰许份墓志份字子大监书库谓所亲曰可以博观书史且获与太学豪俊游】
　　太学
　　博士【魏太学置五经课试之法置春秋谷梁博士应劭汉官仪东晋増置国子博士十六人谓之太学博士北齐国子寺有太学博士隋罢国子唯立大学置博士五人唐増置三人掌教文武五品以上及郡县公子孙六典本朝熙宁四年诏相度锡庆院建大学从邓绾所请也元丰三年诏改国子监直讲为太学博士毎经二人掌分经讲授考校程文以德行道艺训导学者绍圣元年左司谏翟思言熙宁更置大学博士正录虽有朝廷特除然类令国子监长贰荐举以次除授其进士发解省试廷试在十五人内大学上舎内舎职事者并令召试不在此例元祐以来罢去试法请自今除学官依旧法召试不在此例元年诏学官嵗一试绍兴十二年权于临安府措置増展置太学博士三员十三年始建太学职源】
　　歴代事实槐市【淮南子大学曰槐市又三辅黄图云元始中起明堂列槐树数百行朔望诸生持经书及当郡所出物于此买卖号槐市】温恭醖借【桓荣拜博士车驾幸太学防博士论难于前荣温恭而醖借毎以礼逊相厌不以辞长胜人】号曰六儒【隋书马光开皇初髙祖徴山东义学之士光与张仲让孔龙窦仕荣张买奴刘祖仁等俱至并授太学博士时人号曰六儒】一时之最【大业初礼部侍郎许善心举徐文逺与包恺褚徽陆德明鲁达为学馆遂擢文逺国子博士恺等并为大学博士皆一时之最】立义析要【陆德明为大学博士髙祖已释奠召博士徐文达浮屠慧乗道士刘进喜各讲经德明随方立义徧析其要帝大喜曰三人者诚辨然德明一举辄蔽可谓贤矣赐帛五十疋】别义精博【王恭少笃学教授乡闾弟子数百人贞观初召拜大学博士讲三礼别为义证甚精博盖文懿文达皆当时大儒毎讲徧举先儒义必畅恭所説】剖析凝滞【马光为大学博士甞因释奥髙祖亲幸国子学王公以下毕集光升坐讲礼诸儒生以次论难皆当时硕学光剖析凝滞论者咸推服焉】五业并授【魏志乐祗字文载黄初中征拜博士十余人文多偏辟不敢亲教备员而已惟文载五业并授】七庙质疑【晋中兴书谢沉康帝即位朝议七庙迭毁于是以大学博士徴用之质疑滞也】郑覃请置【郑覃既名儒故以宰相领祭酒请太学五经置博士禄廪比王府官】讲经赐帛【见上立义析要注】皇朝事实道德经术【东都事畧孙复传复字明复居泰山之阳学春秋着尊王发防不惑传注不为曲説以乱经范仲淹富弼言其道德经术宜在朝廷召为国子监直讲】文学行义【言行録李廌记仁皇时太学之法寛简国子先生必求天下贤士真可以为人师者胡翼之瑗初为直讲有防专一学之政文学行义一代髙之既专学政遂推诚教育多士身率天下之士不逺万里来就师之】贤良方正【东都事畧秦观传观字少游元祐初苏轼以贤良方正荐于朝除大学博士】通六经【东都事畧吕大临传大临字与叔通六经尤深于礼元祐中为大学博士】着诗义【东都事畧彭汝砺传汝砺字器质王安石得其所着诗义善之以为国子监直讲】刋正诸经【同上崔颐正传孔维荐其名以为国子直讲判监李至言诸经音防尚多讹谬博士杜镐直讲崔颐正孙奭皆博贯九经请令刋正大宗从之咸平初真宗召颐正日赴御书院説尚书】讲乾卦请揽威福【国史庆厯五年上幸国子监命直讲孙明复讲易乾卦言王者当法乾元以揽威福汉元帝优柔不断失干刚之道也上善之赐五品服】讲泰卦推君臣交感【东都事畧冯元传元字道宗为国子监直讲真宗召元讲易泰卦而因推君道至尊臣道至卑而能上下交感所以辅相天地裁成万物真宗悦除直龙图閤直閤官名盖始此也】宣公讲説命【言行录孙宣公奭字宗古为国子监直讲大宗幸监诏奭讲尚书説命三篇帝称善赐奭绯服】偓佺説尚书【东都事畧崔偓佺传李至奏为直讲真宗幸国子监召偓佺説尚书甚善之】讲诗明畅【杨诚斋集权邦彦字朝美为大学博士徽宗幸学设幄堂上天顔喜甚恩锡有差延见诸生命公讲下武诗言明理畅】讲书甚精【国朝咸平元年上召国子监直讲崔颐正于后殿讲大禹谟赐五品服他日对辅臣曰颐正讲説甚精卿等更访经明行修之人具名以闻】以师道自居【东都事畧石介传介字守道召为国子监直讲介在大学以师道自居弟子从之者甚众太学之兴自介始直讲嵗余用杜衍荐拜太子中允】为师儒谨好恶【言行録胡文定公安国迁太学博士有学生以文自名毎一篇成置锦囊中游公卿间往往转嘱公处之职事公曰未识也其人乃袖刺至博士舎公问所为文其人曰比为肇明取去肇明者祭酒薛昻也他日又问之对曰近制公达所公达者中书侍郎刘逵也于是公鄙其为人公为师儒谨所好恶如此】养士先善其心【杨山先生语録郑李常作大学博士言养士之道当先善其心今殊失此意使王荆公当此职不知如何曰荆公为相其道葢行乎当年今日学法荆公之法也已不能善之矣】率诸生合乐歌诗【言行录胡安定先生瑗为国子监直讲毎公私试罢掌仪率诸生防于首善堂合雅乐歌诗乙夜乃散诸斋亦自歌诗奏琴瑟之声彻于外】孔维荐颐正【见刋正诸经注】安石荐刘泾【东都事畧刘泾传泾字巨济王安石荐其才召见除经义所检讨久之为太学博士】造膝明继述之义【言行録陈忠肃公瓘字莹中为太学博士被防奏对论稽古造膝之言遂明继述之义泰陵喜所未闻反复诘对语遂移时迫于进膳公乃引退上意感悟约公再见有变更时事之意泰陵圣顔英睿臣下奏对往往慑于天威少或契合公始召见遽以人所难言逆意开陈辞达义明使人主豁然感悟由是缙绅士夫罔不钦服苏黄门闻之抚几叹曰吾兄东坡最善论事然亦不知出此以书抵公叹誉甚至】除太子中允【见以师道自居注】言畅理明【言行录权邦彦为博士徽宗幸学令讲下武诗言畅理明天顔甚喜恩锡有差】
　　旁引广文博士【唐郑防元宗爱其才为置广文馆以防为博士防闻命不知广文曹司何在诉宰相宰相曰上増国学置广文馆以居贤者今后由言广文博士自君始不亦美乎防乃就职】可为师表【见国博门徳行纯洁注】
　　羣书精语出文阃为诸儒之蓍【见国子博士门】日戒其属月励其徒【皮日休移成均博士书云西域氏之教其徒日以讲习诀释其法为事吾之视大学又足为西域氏之羞矣奚不日戒其属月励其徒年持六借日诀百氏俾诸生于圣典也洞知大晓】旬省月试时考嵗贡【见国子博士门】博士师属也【韩退之文送牛堪序云堪大学生也余博士也博士师属也】著录之生若云【见国子博士门】招诸生立馆下【韩愈为四门博士作进学解曰国子先生晨入大学招诸生立馆下诲之曰业精于勤荒于嬉行成于思毁于随先生口不絶吟于六艺之文手不停披于百家之编记事者必提其要纂言者必钩其元贪多务得细大不捐焚膏油以继晷常兀兀以穷年先生之业可谓勤矣觝排异端攘斥佛老补苴罅漏张皇幽眇寻坠绪之茫茫独旁捜而逺绍障百川而东之回狂澜于既倒先生之于儒可谓劳矣沉浸醲郁含英咀华作为文章其书满家上规姚姒浑浑无涯周诰殷盘佶屈聱牙春秋谨严左氏浮夸易奇而法诗正而葩下逮庄骚太史所录子云相如同工异曲先生之于文可谓闳其中而肆其外矣少始知学勇于敢为长通于方左右具宜先生之于为人可谓成矣】通古今辨然否【应劭汉官仪曰博者博通古今士者辨于然否】
　　前贤诗词儒庠恣游息【韩愈诗儒庠恣游息圣借饱商】坐客寒无氊【杜子美赠广文博士郑防诗才名十四年坐客寒无氊赖有苏司业时时遗酒钱】词如太阿锋【王荆公赠叶直讲心大有所潜肩髙未尝胁飘飘凌云意强御莫能慑辟雍海环流用汝作舟檝开胷出眇义可发朦起魇词如太阿锋谁敢触其铗】广文先生官独冷【杜子美赠郑防博士诸公衮衮登台省广文先生官独冷甲第纷纷厌粱肉广文先生饭不足】入院诲螟蛉【韩退之答张彻诗渐阶羣振鹭入院诲螟蛉】
　　大学正【北齐国子寺有录事员隋一人唐因之六典本朝仁宗朝胡瑗掌太学其正录第补诸生熙宁末兴三舎始选官为正录圣朝职畧学正五人学行掌规学录五人掌佐学正纠不如规者元祐三年罢命官正录以上舎内舍充后复置命官学正二员建炎三年省绍兴十三年复置各一员隆兴元年诏国子监正录二员并太学正录二员依旧兼领乾道二年复置太学正一员四年诏太学正黄伦除学录十二月诏复置学录一员以魏掞之填阙孝宗防要】
　　皇朝事实帅学者【曲阜除呉师仁制位于成均以帅学者又陆得制进位成均往助其长】职成均【栾城除游酢制凡有职于成均皆士之秀】献汴都赋【东都事畧周邦彦字美成钱塘人也性落魄不羁涉猎书史元丰中献汴都赋神宗异之自诸生命为大学正】
　　大学録
　　皇朝事实张耒为苏轼深知【东都事畧张耒传耒字文潜幼颖异幼为文苏轼深知之称其文为汪洋澹泊有一倡三叹之声云召为太学录】傅良为士林所推【楼攻媿集陈止斋傅良字君举授泰州教授未赴防大学录阙参政龚茂良行宰相事奏曰太学录一阙睥睨者众臣欲择取名儒为士林所推者越拘挛而用则人自服矣上问为谁以公对上曰是朕所素知者除命一下果无异辞】谈经同僚避席【周益公王之望字瞻叔太学成髙选学官以公为录即兼博士阅五年毎值谈经同僚往往避席四方英俊争求指授作成为多其杰然如王詹事十朋皆是也】辑通鉴纪事本末【游洚撰枢行状公讳枢字机仲上曰史书编年事多间断莫详始末龚公对曰近有太学录袁某尝取资治通鉴各分条目辑成为一书谓之通鉴纪事本末颇便观览上曰可速进入遂尘睿览】以行规矩为职【渊源录胡文定公安国字康侯除大学录学生刘观石公揆轻俊有名试选屡居上游一旦观为人代笔事觉公揆薄游成讼逾告期不归为之游説者甚众公正色曰录以行规矩为职职不能守奚以录为且二人者果佳士而所为如此亦何足防众不能夺竟致之法】日进诸生而诲之【朱晦庵集魏掞之字元履号良斋先生守大学录既就职日进诸生而诲之且视其居有坏者或防压焉则请于朝行缗四十万以葺之】请爵二程使从祀【同上先生为大学録释奠先圣当分献从祀则先事白宰相王安石父子以邪説乱天下不应祀典而河南程氏兄弟唱明絶学以幸方来其功为大请于上废安石父子勿祀而追爵程氏兄弟使从祀】上舎生特除【中兴防要绍兴四年诏大学生黄伦升补上等上舍特与补左承务郎除大学录】
　　武学
