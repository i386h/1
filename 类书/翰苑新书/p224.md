<!-- { "loadSidebar": true } -->
　　恭审廷播黄麻轮迎赤舄尊甘盘而思旧学彰圣性之益明召潞公而登经筵见治功之先定重开兴运有相斯文恭惟某官先生心与天通学造圣处任天下重无非阿衡乐道之真为王者师早得黄石书之妙驾风涛于既济敛云雨以若无不为林下之无人共讶山中之有相虽得丘园之趣岂忘魏阙之忠如有谋焉则就之肯终浩然而归也上渴典刑之想时当鼎轴之虚图任旧人宠加异数挺緑竹之操复见武公之威仪上金鉴之书逺迈唐臣之风节鳯新五纪虎拜万年某随仗称觞观光遄衮太平有象适当泰道之亨华发元翕受益朋之助修辞申祷舞手咏归
　　贺钱丞相加少保　　　　　陈筼牕
　　显诏元臣荣跻亚保传家而为硕辅信槐棘之罕闻去国而有殊褒又枌榆之创见尊荣庙社开辟江山窃以知进知退者所以为名节之全善始善终者所以为宠灵之备厯观徃事多愧此言或朶頥钟鼎而不为闲适之人或掉臂山林而无复便蕃之渥臣既懐利君亦少恩但思缔合于一时遑恤讥评于千载必圣贤之胥遇能道徳以相求可去则去既不较于升沉当褒而褒亦岂问其出处爰有方来之纶綍及乎告老之轩裳自古无多如今寡二某官唐元凯之器度汉韦平之勲庸早步黄扉诚欲扶于民命晚投緑野正不系于身谋盖阳和已播则有收敛之时而雷雨既行则有蛰藏之日天运犹尔公心可知方将蝉蜕嚣尘鸿防寥邈自适于逍遥之境永游乎安利之渊奈盛名愈抑而愈髙故圣主弥踈而弥睠惟朝纲肃静则思更化之人惟边报安宁则念和戎之客虽其既去尚拟重来亦何爱于褒恩不少伸于别绪愿以九重之此意与夫六合之具瞻储养神明调娱气序使日月伴其不老而乾坤与之俱闲或再位于元台抑亦公之余事某曩懐附鳯比获登龙忽异诏之丁宁切倍常情之呼舞但忻寰海见眀良天合之情肯为乡闾草世俗雷同之贺永惟防颂不在多言
　　贺郑相除少保醴泉观使兼侍读
　　刘后村
　　起贤濵海领使祥源图任旧人拜召公而为保若稽古道命倚相以读书麻卷初缙绅相贺厯攷帝王之世犹隆师傅之恩商宗之于甘盘曰台旧学汉祖之于严子云朕故人或遯荒野而见思或钓桐江而彊起所以示后世人主进修之法所以倡学士大夫名节之风久矣寂寥伟哉遇合恭惟某官有尹躬之一徳集孔氏之大成嘉定初潜实赖绮园之力端平总揽首当莘渭之求一变有涑水之风独立少汲公之党容身无地知我者天上印而还中书角巾而即东路曲江感秋扇之喻逺避隼猜魏公喜昼锦之归冷看蝶閙属者朝更政化辟作福威区别忠邪顾瞻表着羣公环列类非昔者之亲臣一老独存方且岿然于下国百辟迎安车之至九重慰仄席之思谓莫繁乎一日万机之劳莫要乎三坟五典之道嘉与鸿硕相亲燕闲弼予一人遂冠班于孤棘益者三友时开卷于细旃内家赐圣制而开御筵太史奏客星之近帝座宠光鲜俪迈史梁两揆之荣典故具存踵申潞二公之拜某久孤拔擢积困谤伤人或谓之非辜自不知其何罪厚诬石介因以撼于富公巧诋舜钦本欲倾于祁国不敢发涂穷之叹庶几有天定之时久疎翘馆之起居忽听大廷之播告仆方养母讵宜起隠于终南公素怜才倘许逃归于阳翟
　　贺史丞相父太师魏王追封越王
　　李梅亭
　　加册元勲配祠清庙考十八侯定位之次惟萧盖侑于祭廷应五百年异姓之封于越肇开于封土遂吾相显亲之愿彰我皇念旧之恩宗社同休华夷胥怿恭惟先正大丞相文恵师王始终三纪师保万民汤于伊尹盖学而臣之克同一徳舜举臯陶不仁者逺矣允叶重华宜侑食以匹休曽易名之未称思股肱于甘露想形貌于凌烟一卷之书必立师矧实先朝之旧学七世之庙可观徳谁逾烈祖之老臣彻彼土疆傧尔笾豆惟冒丕单称徳峻加茅胙之分兹予大享先王永配椒馨之荐丕昭异数夐掩前闻伏遇少保枢使大丞相国公克享天心善继人志故国非谓乔木盖倚世臣成绩纪于太常以昭先烈用宏兹贲曰笃不忘某世沐殊恩身逢盛事属婴美疢莫陪东阁之賔畴允大邦窃颂西平之子
　　贺丞相加恩　　　　　　　　洪平斋
　　昕朝涣号揆路加恩立天官冢宰以佐王秩崇旧衮锡土田附庸而为辅赋衍新畬体貌増隆股肱有喜恭惟丞相国公先生眀昭日月道际天渊其万物皆备反身而诚则得孟轲之其一夫不获时予之辜则任伊尹之重敬行以简柔动也刚昆仑擘而力有余泰山压而色不变第知为国寜复顾家龙蛇驱而放之菹朝廷清矣鸿雁飞而集于泽天下安之立太极之四维定洊雷之一索主上悉心而委计都人稽首以留行甫更纯吉之仪已验嘉祥之应腊中瑞雪十分秀麦之连云春半膏霖一望早秧之刺水妙调元于鼎铉潜制胜于帷筹步陟文阶申陪书社汉则夏侯以説礼而召拜唐则李靖以録功而食封尚论昔人未如今日中国授室万户奚足道哉大师维垣三公惟其人尔乾坤攸相社稷之光某炉鞴寒灰甄陶顽鑛耸聴潭府之疏渥预知无爵之酬勲必有宗工续宰相世繋之表第同野老诵庆厯圣徳之诗
　　贺史丞相眀堂加恩　　　　　刘后村
　　播告大廷褒崇真宰类于上帝聿稽宗祀之文相维辟公爰侈冢司之渥非止衍戸畬之入盖益隆岩石之瞻典册一新缙绅交庆伏惟某官功存社稷运际风云绰然应变守文之才巍乎经体賛元之学维圣主敬天之意一本至诚自清朝更化以来四成熈事凡举行于缛礼皆典领于首台日者蒇大享之仪防中辛之吉月星明概乾坤清夷奠玉而神只顾歆合侑而祖宗昭格法驾寳路肃临清庙之豆笾朱芾葱珩于赫上公之冕服以至御楼肆眚称跸还宫祭泽流行天顔开喜厥有显相之効恨无可酬之官荒大国之封岂推奄鲁纪中书之考其永相唐茂对龙光宻扶祚某属縻符钥快覩制麻彻申伯之田钦聆异渥入平津之阁莫缀贺賔贺史丞相转光禄进封鲁国公　王格斋
　　孚号大廷疏荣显渥刺经作制勒成颢噩之书胙土苴茅奄有防之境仍稽故典峻陟文阶金章式焕于民瞻采地増陪于邑入命册一下懽声四驰某官道冒古初功存社稷洪钧转一气乾坤日就于清夷庶绩抚五辰星宿亦为之明润自賛解之化益隆调鼎之勲年谷顺成和气旁行于农畆逺人咸慕夕烽不到于邉城坐令薄海内外之人如在先朝全盛之世爰辍秉钧之暇定为画一之规合古便今可通行于万世举纲提要以明示于黎元爰涓选于良辰庸彻闻于黼扆肆覃茂赏载荅显庸登进厥民在王庭俾闻播告永弼乃后于彛宪勿替钦承嗣膺维师尚父之尊有光先正保衡之烈某心驰恩地迹滞侯藩灵丹就而鸡犬俱仙敢萌荣望大厦成而燕雀交贺空激抃悰颂咏弥勤科条莫既贺郑右相兼枢使进光禄　　　李梅亭
　　登庸旧学揆序元台能自得师谨厥终而唯始爰立作相置诸右以辅台兼总钧枢屹隆柱石恭惟某官两仪间气四海真儒淡乎如列仙之癯杰然为万夫之特虀盐太学四赋接古诗之流芹藻泮宫三峡避词源之水领袖贯九经之库范模徧双字之宫虎观螭坳司存雨露麟台鼇禁皷舞风雷杞人忧天驭方危于六马虞渊取日功卓冠于五龙学焉而后臣之政不足与间也况苞苴贿赂独不入沂公之门且鼎鼐楼台抑未闻寇相之第众浩然其归重公持此以安归天下无如召公久当相成王之左生民未有夫子今乃得伊尹之时然万世永赖乃可谓功使匹夫不获焉能无耻予惟克迈乃训千载一时天之降任是人百年几见万国鱼头正有闗于己任十年凤沼亦何足为公荣见伊吕而失萧曹则知管晏之卑矣跻英卫而逊王魏此岂房杜之细耶愿荷栋桴力光竹帛某一寒戍雪十暑饮氷昔周旋康成之间夙亲氊坐且班次巨君之下实认履声今闻宣黄麻之六经适尚盘青泥之九折缁衣三章知不遗于寸善洪钧一气亦何间于八荒子献相国书乎徃愬底虞于逢怒君遣使臣礼也终更愿听其亟还
　　贺右丞相还朝　　　　　　刘后村
　　入觐宸旒进居鼎席举咎繇于右甫平猾夏之忧归周公于东遂究经邦之业缙绅相庆竹帛有光恭惟某官负命世之大才建丕天之伟绩八陵一抔土之愤至此少伸九世不戴天之讐旷然一洗及新邻之崛起殆举国之莫当众方顾影以偷生公独奋身而敌忾执讯获俘于百战暴衣露盖者九年建纛亲行淮浦收十全之胜帆直上汉江无一防之浑虽大臣之谊曽靡告劳然明主之眷有不容释宻勿延英之对煇煌文徳之麻昔髙孝两朝方修攘之并举若吕张二相皆出入之迭更法此成规付之魁柄方将迓续景命挽囘危机收泮涣已离之人材作懦衰不武之士气蔡方既定式遄裴令之归江左何忧尚有夷吾之在某缪叨刺部隃聴告廷矧甞蒙华衮一字之褒岂能无浓墨大书之喜海涵春育耸闻东阁之开地老天荒自笑南辕之左
　　贺端平相正元台　　　　　　郑雪岩
　　厯开休运位正元台外廷宣麻倾耳动色以相贺薄海闻命举手加额以交懽矧辱眷知若为欣跃窃以建隆肇立家法中令擢自文臣累圣守是道相诸儒谓大纲甚正稽前朝秉轴以至于今日而当代全功可数者几人凡铭鼎彛而被弦歌视昔猷而无媿必嘘海岱而出云雨耻匹夫之不霑既非浅中狭量所能又岂不学无术可致是宜商宗之良弼必命甘盘之旧臣恭惟某官先生肃括而深髙明而博厚玉立耸而山斗倾仰崖略峻而轩裳具瞻退然不争不矜之风功能孰较进有嘉谋嘉猷之告啓沃良多久烦共掌于政机爰命晋登于魁辅否则能替人皆知补衮之忠和而不同上独味调羮之手身千一难逢之会志五三至治之隆号令甫新精采立异吾道方泰善类同升谓黩货无厌申三风十愆之戒念挟书已甚开四门百揆之公八柄诏王如雷震惊万类含春闻风兴起然新一时之观聴易而回积年之玩弛难必白去副封乃地节揽权之正更预防中出循庆厯更化之规献纳论思各尽言激驳弹击母使迹避以此成久大之业足以致安强之威何忧乎狐防之弄兵何惧乎鲸鲵之肆毒本立如是谁能御之正当力行好事之时厉精昔日重悯泽壅下流之久永命祈天允属宗工式孚佥徯欲放美陈而规寓不知位卑而言髙将望端平上相之纪功凌烟无及庶几中兴百年之养士环璧有光某学校旧生门墙下士梅闗分校已幸璧全油幕賛筹误防罗致方思寇弭奚暇已谋尘埃险阻以备尝俎豆战陈之兼问苦无劳绩累叨公车之露章谅入钧陶曽玷中书之记籍聆金瓯之名焕望黄阁以神驰久不通书敢冀元城异除之宠尚能浓墨重赓徂徕圣徳之诗虽匏繋以莫前喜厦成而有托
　　贺杜丞相　　　　　　　　　郑雪岩
