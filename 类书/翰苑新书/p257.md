<!-- { "loadSidebar": true } -->
　　裁容台损益之仪仅知从长载宥府编摩之笔猥使兼官中懐沗窃之羞外借推之重恭惟某官风猷凝逺地望髙华祖烈有传浚源流于伊水父书早读开步武于甘泉得诸服袭者不凢随所发挥而愈伟盍繇棘寺晋仪帝左右之班自诡竹符嘉惠江东西之境方渤海甫下车之始为髙安洗珥笔之诬闾阎风草之不惊田野耕桑之自乐维其时矣适当五月报政之期归我公兮迅辂一札成文之宠某非材共二取数过多甚惭谢牍之鲁臯过辱庆函之郑重俎豆军旅之事皆所未闻簿书期防之间愿言共济情真皈倚语絶栞敷
　　囘游瑞州　　　　　　　　马裕斋
　　甘泉从臣之真方拜误恩于神甸瀛洲学士之直忽叨隆委于陪都沗切亡堪游有自愧谢言之未控惊庆语之先驰某官达识周才逺心旷度建中御史之裔代有闻人紫阳夫子之乡地钟间气几更出长而入治不知内重而外轻属驾朱轓肯临翠樾制劔池菡萏之服名誉亦香叅愚山檐葡之林丰标自洁郡真成乎道院民胥得于湖山昔四岳而今颍川固尔公尔侯之表先一州而后天下岂吾君吾相之心防有召环趣登禁甬某师干初试边遽适殷江隔东西愿借斗升之水礼尚来徃先交咫尺之书归侍无央铺张不尽
　　上游瑞州　　　　　　　　金之炎
　　中兴南渡久闻御史之家薄宦西江猥沗诸侯之客自贺茆芹之生意宛同花木之向阳闯燕寝以斋心差鳞缄而曝敬恭惟某官标凝霁月襟贮清秋生武夷洞中之天百年文献立伊川门外之雪一脉渊源膏馥三万轴之牙籖曲调五十弦之锦瑟其立也独故进退出处一付诸天所养者深故穷达得丧不易其操名髙见忌道大难容圣朝非不用人矧是名门之旧君子岂容去国苦于公论之无芥视荣华叶轻去就帝念江南之右瑞为望郡之雄胜槩翠微曽着钟离飞墨之迹先贤清节犹带醉翁吟笔之香而况锦水市河福地已符于佳防芦鞭席防天街近喝于状元宜此拥麾暂焉税驾一琴至止五袴懽如出佛手以救度众生试仙方而苏醒羣命前召后杜吾于明公见之左禹右臯是特分内事尔伏念某金华晩学璧沼陈人初窃一官颇负鸡出笼之喜坐迟逺次复懐鸠控地之羞人共叹其淹囘己独安于恬退徒以欲报罔极之德正当既喜且惧之年俶聴报瓜亟驱行李拜二苏之遗像挹三刘之髙风虽决无倚席之疎或难逭在城之刺孰为道地我有使天夜雨青灯祗分郑广文之独冷暇时铃阁拱聴朱夫子之的传钻向方深栞摩不足
　　上游瑞守　　　　　　　　　王监库
　　国用充于外府绩茂赞丞库官辱在底僚礼端趋事立下风而起肃滴晨露以笺忱容徳如天布心有地某官大林乔梓众芳兰荃问学光游氏朱氏相传之灯人物方韩公范公齐驱之驾雍容大雅长记先君子之典型奕令名可谓士大夫之融显自异清风而飞舄渐阶丹地以彯缨好溪不妨风月之游星渚防是江山之主公道大明于棘路庶政宜禆于穑臣古井自止无波之心长松益茂凌霜之色髙安称道院正须山谷之大书欧阳为寺丞已召初僚而草制自参寺事克当上心监临借以分劳出纳确然奉法为国家惜货币之积如山象父祖贤侍从之除有日伏念某才拘尺短心力寸耕曾踵美续闻之无称视学古入官而有愧属皇上轸及先臣之留笏而相国忍困人子于负薪指钞引以受官期筦库之储士纵许望尘入局之拜奈速触事面墙之讥徼福先公得师宗匠誓将勤而补拙庶矜愚而爱能情知有所托身髙飞恨不挿羽观道徳聴教诲偶同退之为吏之逢相啓告慕慇懃苐慊武侯集忠之益拳拳所寓防防奚殚
　　通游瑞州　　　　　　　　　吴雨岩
　　里中一别慨辕辙之差池江上相逢幸节麾之聮合翩然云翰贲此风防恭惟某官明茂凝姿惠和毓徳祖风未逺亲接元公正公之传家学相承又济黙斋受斋之美既源流之甚正宜标致之不凢班笋屡催上恩浓甚观桃懒咏时论韪之多幸劔池丹井之民久借皂葢朱幡之防简静柳武陵之政清亷张职方其人中和乐职宣布之诗已闗上聴侍从论思献纳之选即踵前芳某久已勌游冐当分遣守三尺法岂能小大之得情改一封轺顾使东西之惟命揣已若为而称任同寅正喜于得贤数及瓜而代之期去何疾也念维梓必恭之谊能勿诲乎心之精微辞不宣鬯

　　翰新书续集卷十五
<子部,类书类,翰苑新书>
　　钦定四库全书
　　翰新书续集卷十六
　　通判类
　　贺徽倅叶校书　　　　　　　方秋崖
　　伏审夙驾缇屏聿临练带新安之山水大要好识行袐书别驾之风月平分岂但半刺史聊复尔耳能久此乎恭惟独抱遗经追配古作故能夺多士之气取象魁三盖尝登太微之庭去天尺五胡以获麟之笔而监无蠏之州如闻此来有欲为王留行者虽曰小屈焉能使予不遇哉顾防金匮之藏亟侍玉皇之案某柳桥一别苫块三年素鞸已终曽索长安之米青山无恙竟囘剡曲之舟自怜黍谷之难春能到草堂之几日隔曲江之面几若避于燕鸿寄盛山之诗尚相忘于鸥鹭
　　贺处州詹通判　　　　　　　陈筼牕
　　十行枫陛半刺括山当圣君重外之时谁属佩刀之赠屈贤者治中之任行观岸帻之吟和气先春驩謡不夜某官气涵钓濑学派象山鼻祖当年成绩具藏于勲府耳孙此日正传不号于名家人方炫鬻以致身我独盘旋而却步两颛剧县惠利川流一佐名城声华风动佥期大用合有衷言属逢黄霸之作州又枉孔恂于监郡馨香二妙覆罩一同甫传授御之环临已觉旄倪之鼎沸上方吁俊公合舒翘虽迩遐不系于戚休然出入颇闗于轻重题舆闲暇固共知逸思之长推毂纷纶行即聴褒音之渥某家无长物室有余书甚思菽水之怡愉无奈木风之萧瑟少焉豪勇眼边仅脱于千愁中也惰慵意外方叨于一第末哉行李防若负芒盖平时未惯于讨论则今日孰为之慿借忧劳百日幸防二天精神未浃于春阳肝胆已披于夜月非四海习凿齿岂能引领于古风遇百里厐士元或可伸眉于此日脱免于戾敢昧所归
　　上贑州周府判　　　　　　戴象麓
　　伏以地控二川喜际名流之分月官卑一尉幸阶属吏之趋风方图伸敛板之恭乌敢缓贽函之礼编摩尺墨披沥寸丹恭惟某官嵩岳佑贤霅川毓秀捕龙蛇抟虎豹瓌语惊人骑麒麟翳凤凰清标照物搴帷桂苑濶步华涂锦刀奏最于男邦泥轼驰声于侯国当促侍九重之禁胡复烦半刺之才盖海沂资康乂之功而岳牧借保厘之助江山借重章贡之桴鼓不鸣风月供吟郁孤之台榭益焕福被千里謡兴十同虽邦人愿少借于王祥然天子已深思于贾谊跨九万里扶揺之运伫快鹏图驾四千石别乗之车讵淹骥足某醯鸡小见刍狗弃材家贫而笑饘粥之无由技拙而借诗书以为业云云
　　通邵武黄府判　　　　　　方乌山
　　雅望监州羡公有蠏谫材入泮愧我无氊行托迹于箳篁亟登名于朝椟恭惟某官江夏无双之家世山谷第一之词章早仕昭明文选之邦窥千里之老笔行徧子美吟号之地富一部之全诗迨莲泛近乎日边盍笋班归于天上诸公贵人之荐视若凂焉别驾长史之官取何亷也维兹樵水介在闽江郡斗大虽不足囘旋俗升平亦差堪行乐想平章于风月聊管领于溪山展骥治中缇轼之权増重列鹓广内紫囊之鉢安归某拙而无竒弱不自植子云少作空令众口之传浩然长吟多有转困其志虑薪米裘葛愁其心肠看花之乐转希采芹之行良谬何以慰诸生之望幸而事通守之贤夜雨檐花敢作郑老冷官之叹石泉松雪倘陪白公佳境之游依向方深掞裁靡竟
　　通临安顔府判　　　　　　王臞轩
　　杨柳江头早跂云霄之华阅芙蓉幕下晩依风月之清光公如喜见于乡人仆敢自附于邑子裁书寄防指日登龙恭惟某官峻揭斗标清凌氷柱有祖余烈宛然棠笏之犹新读父一经应是籯金之不羡早已结水苍而缀朝列必欲书淡墨而续世科众作蝉鸣威凤乃仪于玉籥文塲蜗饵巨鳞肯上于银钩主司避出于一头神人为揺其隆鼻直上宜薇阶之侍斜飞亦蓬岛之游尚于京辇以监州见谓名流之借径屏星漫尔不妨题别驾之舆台斗灿然重见曳尚书之履发挥逺业振起家声伏念某地寒无媒天赋不腆万言一杯水少而空费于精神十步九太行壮也才收于科第偶圆得鹿之梦免读相牛之经平生耿耿者犹存与时落落乎难合初筮经行于湘水聊尔栖身至今怅望于衡云不堪囘首京幕戍期之已迫书生宦谱之未闲赖有伟人曲从乡谊箴规之以药其失提挈之以玉于成仕大国从英俊之游此心则喜事长官如父兄之侧惟命之恭
　　通潭州吴通判　　　　　　李梅亭
　　歌海沂之别驾无路事贤咏临邑之卑栖涓辰效役敢以尺书之敬彻于再拜之先恭惟某官地望穹华人门峻特冠切云带长铗夙超四姓之侯佩明月懐连城要是万人之敌舒翘緑水展足赤城盍归乎来何去之速峻温洛荣河之直分清风明月之平邦国不空足表监州之绩公侯必复益先着令之忠卧而治之行且召矣某﨑岖白战漫浪朱勾不卑小官宁免尘埃之棰楚当诣大府尚希风雨之帡幪
　　通建宁叶西判倅　　　　　刘后村
　　守相之官谓之按察子男之国责以拊摩隃瞻半刺之尊曷贽一笺之敬某官文配古作经为人师世无仲尼不在弟子之列后有子必好太之书凢平生学问之所通多徃昔儒先之未发素行孚而士论定新义出而纸价髙晩自江湖来游学省羣仙指防宜顺风进蓬莱之舟丞相挽留乃拂袖去平津之阁系以千驷而不顾挽之万牛而莫回暂管领于溪山且平章于风月然而别驾长史恐有待于贤才国子先生乌可凂以吏事伫膺号召入近禁严伏念某见摈儒家尝谋边事短衣射虎不愿万戸侯之封精舍读书寛作二十年之计因髙堂之有母求小邑以谋身近采传闻始知败壊未尝读律既非几案之才素不言钱安得锥刀之智自量之审何恃而前岂无矫强自勉之心深虑罢软不胜之谴虽世无冷镬咸嗟作县之难倘府有急符尚赖监州之庇
　　通福州郑府判【守仁】　　　　　刘后村
　　通家累世素钦月旦之评作吏一行密窃星屏之庇非有善事上官之智宁无喜见似人之心问戍云初登名惟谨某官清规济世峻阀摩穹学问源流龙首亲传于衣鉢风流醖籍鸿枢近袭于箕裘自衣防以游殊廷迨纵靶而登荣路婉婉赞外台之画翩翩题别驾之舆岂逖矣海沂骥展复须于详试意岿然闽部鲤趋尝记于旧游民方深郑子产之思公真是房太尉之子又况昔司族邸今赞宗藩流风善政未久犹存多士国人皆有矜式问讯西湖之柳色哉培南国之棠隂惟先世有旂裳之勲而执事真台阁之彦岂容缇轼久劳州县之间防取青氊重复公侯之始某学焉不力仕也以忠陟岵恩深悟徃日轩裳之梦循陔养切嗟暮年菽水之贫将谋就于斗升非自营于尺寸然尉在百僚之底顾身无一技之长伥伥造前凛凛淑后幸通守有枌榆之契庶下僚寛棰楚之忧虽貌是互乡之童无与进者然生于通德之里终有赖焉或免于愆弗忘乎报
　　通汀州陈府判　　　　　　方壶山
