<!-- { "loadSidebar": true } -->
　　阁中刘更生耄矣误藜灯之照天上张公子然挥椽笔之辞记忆良勤衰残有腼某官宜给汉廷之礼暂鸣单父之琴问綘县老人年深念泥涂之辱续襄阳耆旧传颇参州里之评自制新腔以华暮景君不惜过情之誉人将起泛爱之讥某虚负襟期苐知巾袭南有箕北有斗常叹二星之乗除愈为云郊为龙安得四方而追逐辄凭恶札少答珍投
　　回丁尉【南】　　　　　　　　　刘后村
　　人生七十稀已践暮迟之景古诗三百首忽聆风雅之音某华髪生光汗顔拜贶恭惟某官骚坛巨臂艺英髦浏亮精微之文源流诸父嘻笑怒骂之作脍炙一时分张墨客之賸残假借陈人之枯槁某仅能朗诵深愧暗投续禹锡前度看花之诗自嗟老矣诵令威何不学仙之句窃有感焉
　　回真直阁贺生日　　　　　方乌山
　　髪种种矣安知初度之临芳菲菲兮莫住韶光之去懐哉良友赠以妙歌恭惟某官标韵峻清趣操竒异饱闻诸老之议论浩乎沛然尽交当代之豪英亲其善者似怜今我尝事老师故爱之欲其生使闻者可以起某卷还不敢藏去甚荣空谷有可食之苖难堪维命仙房多不死之药请锡刀圭略叙谢私专容侍见
　　回士友　　　　　　　　　方秋崖
　　某面痩头斑四十正当乐天谪宦之年口张角奋三星行直韩子生成之宿方倦锄而荷月畴把酒以问天胡为黄绢防妇之受辛肯记绛县老人之甲子甚慙善颂于富贵何有哉有斐谢言亦贫贱骄人耳















　　翰苑新书续集卷四十二
