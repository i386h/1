<!-- { "loadSidebar": true } -->
　　事实掷地金声【晋史孙绰作天台赋掷地当作金声】援笔为文【北史孙搴齐神武命作檄文援笔立就为文甚美神武大恱即署相府主簿専典文笔及卒神武曰折我右臂】埋蛇【孙叔敖见两头蛇杀而埋之归曰闻见两头蛇者死恐他人见之杀而埋之矣其母曰有隂徳者天报以福长为楚令尹未治而国人信其仁也】可谓谊臣【孙伏伽武徳初上言三事帝大恱即诏以伏伽至诚慷慨据义恳切为治书侍御史初帝受禅伏伽最先谏帝语裴寂曰若孙伏伽可谓谊臣矣唐史】书楼【皇朝孙抃六世祖长孺喜藏书为楼而置其上蜀人谓之书楼孙氏中进士甲科】今之贾谊【皇朝孙洙字巨源年十九举进士调秀州司户包拯欧阳脩举洙贤良方正洙上防论五十篇善言祖宗事指切治体推往较今分辩得失韩琦见而奇之曰今之贾谊也】减灶【孙膑孙武之后齐威王问兵法遂以为师用减灶之法以破魏军杀厐涓以此名显天下世传其兵法】节介气勇【孙堪字子穉明经学有志操一毫未尝取于人以节介气勇自行仕郡县公正廉洁奉禄不及妻子】雍容风议【蜀志孙干字公祐为秉忠将军雍容风议见礼于世】潄石枕流【晋孙楚字子荆少时欲隠居谓王济曰当枕石潄流误云潄石枕流济曰流非可枕石非可潄楚曰枕流欲洗其耳潄石欲砺其齿】读书抚琴【隠逸孙登字公和好读书抚一琴见者皆亲乐之】誓不改节【虞潭母孙氏恭顺贞和甚有妇徳夫亡誓不改节潭始自幼童便训以忠义諡曰定夫人】处官平直【孙廉字思约为晋呉兴太守处官平直以善政称】不惮犯忤【北史孙绍字世庆仕魏为中书侍郎性抗直毎上封事常至恳切不惮犯忤】博涉经史【孙万寿字仙期博涉经史善属文】文藻宏丽【孙逖博州人属思警敏年十五见崔日用令赋土火炉援笔成篇理趣不凡日用骇叹遂与定交举手笔俊拔哲人奇士隠沦屠钓及文藻宏丽又举贤良方正为集贤院修撰】谈辩锋生【五代孙晟宻州人也好学有文辞尤长于诗谈辩锋生聴者忘倦】道徳经术【孙复字明复晋州平阳人也居泰山之阳学春秋着尊王发微鲁多学者自石介而下皆以弟子事之范仲淹富弼言其道徳经术宜在朝廷召拜校书郎】
　　韩
　　姓纂【出自唐叔虞之后曲沃桓叔之子万食邑于韩因以为氏代为晋卿后分晋为国韩为秦灭复以国为氏也出颍川后韩骞避王莽乱移居南阳故有颍川南阳二望】
　　事实国士无双【韩信淮隂人数与萧何语何奇之曰诸将易得如韩信国士无双羞与灌绛等列对上曰陛下不过能将十万臣多多益办耳连百万之众战必胜攻必取人杰】渊深有谋【韩棱字伯师五迁为尚书令肃宗赐以宝劒自署其名曰韩棱楚龙渊以其渊深有谋故也】志节髙洁【魏志韩暨字公至诏曰暨藻身浴徳志节髙洁年逾八十守道弥固可谓纯笃老而益卲者也】江表虎臣【呉志韩当字义公累迁将军加都督江表之虎臣也】王佐之才【载记韩恒字景山张载奇之曰王佐才也博览经籍无所不通慕容隽顾谓左右曰此一代伟人未易继也】太山北斗【韩愈学者仰之如太山北斗】好古嗜学【韩维字持国幼笃志问学以父任为将作监主簿阖门不仕文彦博荐维好古嗜学安冷静退富弼帅河东辟掌机宜文字又荐为史馆检讨】风骨秀异【韩琦字稚圭相州安阳人也父国华终右谏议大夫琦风骨秀异弱冠举进士名在第二时方唱名太史奏日下五色云见左右侍从皆贺】愿识荆州【李白上韩朝宗书天下谈士皆曰生不愿万户侯但愿一识韩荆州】官様文章【韩驹字子苍王安国尝云文章格调须得官様若子苍者乃台阁之文所谓官様者欤其诗亦然内外制多用西汉语故温润有体】
　　桓
　　姓纂【姜姓齐桓公之后以諡为姓又宋桓公之后向魋亦号桓氏河南官氏志乌丸氏改姓桓】事实温恭醖借【桓荣字春卿光武拜为议郎毎朝防辄令于公卿前敷奏经书帝称善曰得生几晚因拜博士车驾幸太学防诸博士论难荣被儒服温恭有醖借辩明经义毎以礼让相厌不以辞长胜人】行避御史【桓典字公雅举孝防拜侍御史常乘骢马京师畏惮语曰行行且止避骢马御史】明经笃行【桓焉字叔元郁之子明经笃行有名称为太子太傅显帝立授经禁中传业者数百人】奇骨英物【桓温字元子生未朞而温峤见之曰此儿有奇骨可试使啼及闻其声曰真英物眼如紫石捘须作猬毛磔】
　　潘
　　姓纂【周文王后毕公之子季孙食采于潘因氏焉】
　　事实才名冠世【晋书潘岳字士安乡邑号为奇童作籍田赋才名冠世出为河阳令负其才而郁郁不得志转懐令频宰二邑勤于政绩补尚书度支郎迁廷尉评仕宦不达乃作闲居赋太夫人御版舆升轻轩逺览王畿近周家园思绪云骞辞锋景焕岳藻如江濯美锦而増绚】玉质金相【潘子尼字正叔少有清才以文章见知举秀才为太常博士出为宛令寛而不纵厉公平而遗人事转著作郎为乘郎箴厯秘书监太常卿含咀艺文履危居正可谓玉质而金相者矣】天才过人【良史潘京字世长乐广与之共谈曰君天才过人恨不学耳若学必为一代谈宗】茂松清泉【潘师正居逍遥谷髙宗幸东都召见问所须对曰茂松清泉臣所须也】
　　顔
　　姓纂【出琅邪本自鲁伯禽支庶有食采于顔邑者因而着族又邾武公字曰顔故公羊传称顔公后为氏】事实诗若锦绣【南史顔延之字延年曽祖含读书无所不览鲍照曰君诗若铺锦列绣雕缋满眼】立朝正色【顔真卿字清臣立朝正色刚而有礼非公言直道不萌于心天下不以姓名称而独曰鲁公】御史雨【同上迁御史时有寃狱不决天旱辩狱而雨人呼御史雨】
　　钱
　　姓纂【颛顼曽孙陆终生彭祖孙孚周钱府上士因官命氏焉战国时有隠士钱丹秦有御史大夫钱产子孙居下邳】
　　事实风流儒雅【钱若水字淡成十嵗能属文入华山陈抟一见以为有仙风道骨举进士为同州推官若水风流儒雅有文学善谈论事母以孝闻所至有誉望接物以诚贤士大夫皆宗慕之】简静【钱藻字醇老举进士又中制科为人清谨寡过居守绳墨为治简静立朝无矫亢之节亦不为雷同处势利淡如也人称其长者】俊逸过人【钱易字希白年十七举进士御试三题日中而就言者以其轻俊而黜之太宗语苏易简曰朕恨不与李白同时易简曰有钱易者李白才也易俊逸过人为文数千百言顷刻而就】玉带毬马【东坡为武肃王钱镠　忠观碑铭曰金券玉册虎符龙节大城　居包络山川左江右湖控引岛蛮嵗时归休以燕父老晔如神人玉带毬马】赋逺山诗【钱惟演字希圣幼有俊才叔尝使赋逺山诗有髙为天一柱秀作海三峰】喜草【钱昆字裕之吴越国王倧之子也善为诗赋又喜草】
　　萧
　　姓纂【宋微子之后支孙封于萧萧叔大心子孙有功因邑命氏焉代居丰沛至不疑为楚申君之容】事实依日月之光【史记萧何沛丰人也转漕闗中给食不乏赐带劒履位为相国功第一封酂侯太史公曰何秦时为刀笔吏录录未有奇节汉兴依日月之末光】古社稷臣【萧望之字长倩东海兰陵人为人堂堂折而不挠身为儒宗有辅佐之能近古社稷臣也】结绶【萧育字次君少同朱博为友长安人曰萧朱结绶言其相荐达也】贞文先生【南史萧思话为人荣利不关于中喜怒不形于色后为暨令到县十余日挂衣冠于县门而去諡曰贞文先生】介为良守【萧介字茂镜齐武帝曰以介甚贫可处以一州又曰始兴郡未有良守可以介为之及至甚着威徳】国之元老【萧允字叔佐晋安王知相州以为长史蔡征曰公年徳并髙国之元老从容坐镇旦夕自为列曹何为方辛苦蕃外后拜光禄大夫】名重一时【萧泰字世怡授蔡州刺史政存简惠深为吏人所安子宝字季珍未弱冠重一时仕隋至吏部尚书】疾风劲草【萧瑀字时文上言宜建封建又上尝谓瑀不可以利怵死惧社稷臣也赐诗曰疾风知劲草版荡识诚臣又曰公守道耿介古无以过】八业宰相【萧遘字得圣及进士第气孤峻慕李徳裕为人遘负大节以王佐自任既当国风采峭整天子器之自瑀逮公凡八业宰相】
　　姚
　　姓纂【虞舜生于姚墟子孙以姚为氏左传郑大夫姚句耳汉有谏议大夫姚平舜后胡公封陈至敬仲仕齐又为田氏至田丰王莽封为代睦侯奉舜后子恢避莽乱过江居吴郡改妫氏五代孙敷又立姚氏】事实清俭鲠直【晋载记姚弋仲其先有虞氏之苗裔石季龙召之迁冠军大将军清俭鲠直屡献谠言无所囘避朝之大议靡不参决公卿亦惮而推下之后请降于晋封髙陵郡公】少有髙名【姚襄字景国弋仲第五子少有髙名雄武冠世英济之称着于南夏自云大将军】奏决如流【姚崇字元之陜州人少倜傥尚气节长乃好学下笔成文五迁夏官郎中契丹扰河北兵檄丛进崇奏决如流武后贤之即拜侍郎】仁者之勇【唐姚思廉万年人髙祖定京师仁者之勇谓此人乎】使吏尽清【姚璹字令璋迁益州长史始蜀吏贪暴公捉发之无所容贷降玺诏慰因谓左右曰为二千石清其身者易使吏尽清者难只唯璹兼之】
　　包
　　姓纂【楚大夫申包胥之后以父王字因氏之】
　　事实奉已俭约【皇朝包拯字希仁庐州合肥人也嘉祐三年除右谏议大夫御史中丞迁礼部侍郎枢宻副使终于位諡孝肃公为人不茍合未尝有辞色以恱人平居无私书故人朋友亦皆絶之人多惮其方严仕已通显奉已俭约如布衣时】锡以几杖【后汉包咸字子良防稽人习鲁诗论语除郎中入授皇太子论语迁大鸿胪毎进见锡以几杖经传有疑遣小黄门就舎即问上尝赐珍玩束帛奉禄加于诸卿皆散给诸生之贫者】
　　曹
　　姓纂【颛顼孙陆终第五子安为曹氏至曹挟周武王封之于邾为楚所灭遂复曹氏周文王第十三子振铎封曹亦为曹氏因宋所灭子孙以国为氏】
