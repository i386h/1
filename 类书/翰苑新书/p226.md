<!-- { "loadSidebar": true } -->
　　鹓序班庭耸闻大号凤池宅揆首属真儒万邦新岩石之瞻九庙壮覆盂之势王民皥皥喜色欣欣窃以君莫大于知人国尤难于置相惟髙宗之得说若尹躬之暨汤非天私我有商佑于一徳梦帝赉予良弼正于四方岂惟占卿士之从亦复契神祗之望自时厥后振古如兹逮皇家开不拔之基将二百载凡公府错非常之辅余八十人观祖宗功徳之隆知辅弼賛襄之盛方上圣励精于今日实羣公叶力之昌期适虚右拂之辨章有待清朝之英杰眷注久矣延登在斯恭惟某官九徳备躬千龄应运渊渟岳峙凛汉相之威仪玉式金相妙臯谟之述作粤濯缨而入仕即结绶以登畿常近城南尺五之天不离玉阶方寸之地备宻访于北门之邃总神几于西府之严言仁义于前第见钦王之孟子顺谋猷于外谁知告后之君陈及闻颛面以正朝始信同心而合意昔汉既尊于康鼎至唐亦重于郑覃皆以儒宗结夫帝眷进擢遂居于台路委蛇靡出于修门伟治世之登庸掩前闻而増贲而况沙隄甫筑玉烛遽调正炎威稍兆于常旸俄膏泽有开于丰嵗天瑞示汝霖之作宫童讹徳雨之呼方且致主华勋跻时仁夀如太公宜生见而知者岂管仲晏子可复许哉与国咸休固亿万斯年之允赖锡公纯嘏何二十四考之足云某椎钝亡堪涂穷已甚次逺需于泮水贫屡贷于监河幸大钧方播于无垠肆小子或容于有造借之春色倘参桃李之浓隂报以嵗寒敢废松筠之劲节
　　贺陈左相　　　　　　　　杨诚斋
　　陞自揆路宅乃首台惟上相之颛面正朝虚焉已久非天下之钜人长徳膺此者谁厥声既覃所暨咸耸某官喜怒不形于色安危自任于身如太山乔岳之靖深无为而人自仰若和风庆云之气象不肃而物已孚登庸有期经济方懋观其恢张万化之意固非卤莽一切之图民亦有言得无委付之未尽上既厯试是用尊信而愈隆告于大廷陟以左席虽庙堂之维旧而风采之一新魁柄不分岂复有牵而莫可同列既叶犹曰无助而何为正君在初拔士宜博民之贫者无富国将之胜者无败军朝廷治而四海从华夏强而百蛮服古未有改言之似迂置乾坤一掷之中世岂不为之快然帝王万全之举公必有处于斯某顷以狂言最防殊遇乃至延誉于西府相与荐进于严宸事有作难退而靖竢今两贤合处而并相此其时哉当大钧所播而不春信乎命矣
　　贺留右相　　　　　　　　王格斋
　　大廷涣号亚辅疏荣士劢相我国家岂轻其选王寘诸其左右今得其人纶言一颁国势益壮某官道隆而徳备才钜而能全解牛十九年而殊不更刀溜雨四十围而曽无改节不为俗学再还庆厯嘉祐之风自结主知早侍上清虚皇之侧舍人様光生于鹓鹭尚书履径上于星辰入殚论思献纳之忠出课慈恵循良之最随其所到休有可书朱帘卷雨画栋飞云尽领洪都之胜连峯去天枯松倚壁不辞蜀道之难召诸天梯石栈之间参乃钧府枢庭之贰载调元化益峻岩瞻盖方其左朱轓之时已系苍生之望迨此右臯陶之选皆叹白麻之迟风雷之号一天人之心交喜不动声色固己见嵗时无易百谷用成益究设施要当使钟簴不移庙貌如故某寸长何有一障是乗嘉与阖境之人同囿洪钧之化使民安田里其孰非吾君吾相之恩虽政拙催科殆必免大谴大诃之域
　　贺李丞相　　　　　　　　汪龙溪
　　躬被防书进居丞弼精忠贯日正二仪倾侧之中凛气横秋挥万骑笑谈之顷国须贤立天为时生恭惟某官厚徳镇浮英材经逺得文武弛张之枢要独运胷中明古今治乱之渊源不専纸上爰自践之始每勤献纳之忠老成尚有于典刑天下想闻其风采昨属殊邻之扰上贻当宁之忧夕烽既彻于甘泉清跸将游于汾水唯公夙夜与国存亡挺身六品之卑抗议九重之邃留家誓死镵血书词销大变于胚胎转危机于呼吸洎干戈之息战援桴鼓以登陴义动三军人皆奋死气吞异国敌辄请盟身虽九陨而一生国则崇朝而再造既名髙而众媢乃防就而身危士讼公寃亟举幡而集阙下帝从民望令免胄以见国人荐经艰危益见竒伟方主上清明于今日实邦家希濶之昌期欲众贤同建于事功非雅望孰为于师表将万世维持之是赖何一时康济之足言某久托在闲欣闻盛事虽无縁于旅进旅退陪賔客之后尘岂不能大书特书续山林之野史
　　贺钱右相　　　　　　　　黄云溪
　　妙简前旒升跻上衮得君行政已更万化之原颛面正朝兼总五兵之本裔夷欣抃宗祏尊安恭惟某官明允笃诚直方刚大自任以重镇如负海之六鼇独立不移屹若擎天之一柱顷东府同寅之日适北边兆衅之秋人无异辞咸曰击之为便公独长虑诵言明其不然使忠诚果信于一时则嘉靖岂待于兹嵗再还丞弼独运神谟拔去元凶曽靡动于声色收召故老与共起于事功然后立国本以安人心修戎好以息兵祸伊小试之既效则大用其可知果擢元台用昭伟绩仍兼荣于帷幄益増重于庙堂载观出纶之辰弥空其雪迨质扶杖之老欢声如雷则知天人之黙符其必国家之浸盛不惟虚左以有待正恐无官之可酬某得诸所闻喜而欲舞未容敛板即趋光范之门第切懐铅愿继徂徕之颂
　　贺郑丞相　　　　　　　　真西山
　　御紫宸朝登黄阁老人主师宜为宰相用尊道之功政事本实在中书允赖佐王之学四门肃穆八表靖夷盖闻国之将兴皆好臣其受教时则有伊尹成汤所以格皇天吾不如子房髙祖所以成帝业惟今爰立眂昔匹休恭惟某官河岳英姿泗沂正方事初九潜龙之始已兆半千遇合之期六鼇负圆峤之山屹惊涛而不动五龙夹虞渊之日升层汉以大明伟运量宇宙之材参谋谟廊庙之寄宻勿尽言而几弗露从容应变而道不穷当雷霆久蛰之余有天地重开之象坐黼扆而亲聴断如古哲王用金瓯而覆姓名维予旧学夜刻博山之印朝宣文徳之麻信宿未逾规模立变进贤去佞俨如庆厯之颂诗剔蠧濯汚快哉元祐之条贯和气回而天为飞雪贪风息而人乐饮氷闾阎知苏醒之期朝野起升平之望致君于尧舜之上郑公固所优为行政若管晏之卑孟子岂其或比尽抒硕画丕慰岩瞻某滥窃州符久陶化冶方登崇于百揆首超擢于十连但诉公道之伸敢矜私己之遇虽莫陪东阁竒士少禆康济之谋当敬率南方诸侯恪奉作新之诏
　　贺游丞相　　　　　　　　刘后村
　　播告辨朝延登真宰人主之职论相上方注倚于儒宗大人为能格君公素讲明于心学明良胥会今昔罕逢歴观莘渭王佐以来因叹汉唐相业之陋谈经而阿世崇挟术以捄时彼哉杂霸之浅图无上自售责以敬王之大节非乃所知是必道术得圣经贤之精微谋谟与伊训说命相表里素负海内苍黔之望始膺陛下梦卜之求恭惟某官钟间气于岷峨沂大原于闗洛穷理尽性至命有作圣之功夫责难陈善闭邪积回天之力量每独立当雷霆之怒亦苦口进药石之言其告于旃厦也先大本大经其着于廊庙也皆仁心仁闻久矣有登庸之意决于辞宥宻之时裕陵敬光谓它人虽推弗去仁祖用弼以近习莫知其名于廷而宣麻立乎朝者举笏盖先诸老而予环者上之眷后羣公而当轴者公之谦兹天命人心去留之本源亦君徳世道转移之机栝本气实则客去初着误则末势分艰哉列圣之经营重矣一身之负荷在典午末复存赖王谢之两贤洎建炎初再造亦赵张之二老以今准昔异世同符固将享武公之年何止书汾阳之考某顷田间之负耒期阁下之秉钧不图残年真有今日非谓托身于元化庶几拭目于太平章句才衰无复徂徕之歌颂防甘情切但思阳翟之逃归
　　贺郑丞相　　　　　　　　魏鹤山
　　出命九重登庸二府崇甘盘之旧学着调鼎之新功方兹地节亲政之年赫然天章责治之意丕平所感端命维休窃观易道之防无如时义之大玩理于会通之分沈几于变化之神方处时之未然宁藏器以有待故干在下则潜龙勿用屯其膏则乗马班如或需于沙或需于泥或贲其须或贲其趾或且安于坎坎或退守于谦谦脱事会之方来岂几微之可失故坤之三以时而发复之四惟道是从解既得中着有徃夙吉之戒益虽居下实利用大作之时井而汔至有羸瓶之凶豫而勿疑为盍簮之得尝原天地之运化以验古今之屈伸何示人之昭昭而聴我之藐藐盖狃于前失者闇大体而安于小成者乏逺图敢因师友之旧闻仰賛朝廷之先务窃惟仁哲亲政之始实踵章宣称制之余皆静观者十年而奋发于一日然而或以更张为一代之兴辟或以踵误生百年之厉阶乃知听断之初实系安危之判矧一二日万几之遝至乃四十年大柄之倒持士习于放利皇恤其他俗忲于积威不知有上典章浸泯亷耻蔑闻不及今解弦而速更将自后噬脐而无及拟効涓尘之报敢修固陋之辞且三省有造令出令之殊自王蔡擅朝以后重在都司而三省之属不能制其可否二府有同班合班之异自秦韩専国以来恶人异已而二府之事未尝更相是非尚书特奉命之司胡为有先勾之笔都堂为聚议之所何者开略入之端台谏耳目之官但见书名于纸尾给舍喉舌之寄未闻驳正于词头于是有韩卢俱毙之嘲有时被伍伯之谤又其甚者请终言之翰苑受命于禁中掖垣代言于阁下今或先数旬而呈藁断旡杨大年因三让而求归或后累月而草词亦非刘原父以九制而被遇凡曰论思之彦例防献纳之讥目善类为好名指直言为归过于是禁廷宣召经幄留身二史直前百官轮对帅守监司之陛奏臣民庶士之匦封例曰具文习成结舌火既燃而强寝疾已剧而忌医彼躬处休莫肯念乱河北列二十四郡独无忠臣云南丧数十万师反以捷告奚暇为事君安社稷之虑大抵皆全躯保妻子之臣幸积曀之划劙值大明之临照剥之无咎一阳久处于五隂之间刚长乃穷一隂宜决于五阳之末于皇盛举久属通儒恭惟某官精诚足以虑微訏谟足以经逺有嘉谋而告于内尚周臣良显之风持众美以效之君得唐相弥缝之用虽光尘之外合而氷蘖之独持自建学于中兴既阅年之九十岂无大科异等由此而致通显亦有文人才士随世以就功名然而章章乎正大之名卓卓乎亷隅之行揆之亲见夐若前闻是膺一徳之求絶出羣臣之右当轴处中曽几何日拔奸扶善已若而人子仪彻乐黎干减驺莫匪精忠之观感承宗削地韩讨贼咸钦处分之得宜某尚陈狂瞽之言仰賛盛明之政公卿幸得遭遇不胜王阳长策之忧经制有所持循切陈贾傅太息之请以是知我罪我惟公进之退之
　　贺郑丞相　　　　　　　　刘后村
