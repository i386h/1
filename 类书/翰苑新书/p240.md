<!-- { "loadSidebar": true } -->
　　伏审光奉纶言归侍经幄久矣去国其何以慰苍生之心幡然赐环稍足以生善类之气盖公论乃今而后定殆揆路继此而延登侧闻除书几至曲踊恭惟某官统洙泗秀出岷峨圣人不生岂在乎弟子之列大雅既熄当求之古人之中尽繙金匮之藏有光玉振之响气直养而无害材何施而不宜顷由简知入跻禁近有能典朕三礼是资寅直之诚尔尚弼予一人绰有论思之益曲髙难和道大不容纳履星辰之间把麾江湖之外显曹僻郡未尝干喜愠之懐缃帙缥囊初不废校雠之课渊乎于道而益进淡然与世以相忘其如治状之上闻不容造物之我舍锡以芝检归诸笋班奉琳宫之縁宛在上清虚皇之侧劝迩英之讲迪以合宫衢室之初行将登庸大慰佥属某为品甚下辱知独深堕在尘埃米盐之中限以云泥闗山之隔伏读賛命喜倍等伦邮置相望喜连意舒辞之易达戍瓜伊迩将考徳论业之有期颂咏滋深科条莫究
　　史馆类
　　贺李大着　　　　　　　　洪平斋
　　策勋东观正位承明惟此官乃侍从之阶故今代以选抡为重昔人之进者固多矣蜀士之资者可攷焉淳夫在元祐之时庄叔当绍兴之末皆厯大著作之任遂为修记注之官以公之才何彼之愧承天未老固无乳媪之讥孙绰可称允谓文人之冠矧惟钜美方萃髙门父子并兼史官古今无此荣遇盖谈迁未始聨事而彪固亦非同时崔骃三世相承止于业应奉五叶不絶姑曰承家岂若无异论于三之中施隔屏于一堂之上行并仪于禁路实増焕于周行某冒直玉堂尝勤藻翰以为行庆超迁之命是故少稽酬荅之言今虽愧于后时窃自欣于先见即期展谒聊复纾诚
　　宫教类
　　贺聂宫教　　　　　　　　　李梅亭
　　畴庸军计分教宫藩王事我独贤劳恬然终嵗仁人谊不谋利展也自今除目一满口交庆恭惟某官蓄学有裕掞材不赀人见其五兵之精神孰窥其一劒之肝胆长沙射鸭袖不足以回旋郴岭割鸡气益髙而磅礴甫通班笋又宰盘根取美最以来朝纷交章之至阙诸公之登台省盍息吾黔此士之落江湖真令人瘿为州别驾去国期年皇帝曰嘻谁会廪人之出丞相言是莫如国士之追方当楮币新旧之交承颇觉中外人情之讧阻公能调益民得懋迁茂丕绩于帝庭进嘉谋于王府防计当而已昔専出纳之司诵説云乎哉今乃范模之职于皇列邸肇建明师髙帝子孙固有殊人之龙种梁王賔客岂徒受简于兎园必明礼义亷耻之原使知君臣父子之实庶淮南知惮汲黯而东海亦敬王尊此外功名时来则为之耳向来学问公乌得无情哉某辱知颇深闻报失喜行行骢马孰不知尺五之去天戢戢鱼头讵敢乞斗升而活我













　　翰苑新书续集卷七
　　钦定四库全书
　　翰苑新书续集卷八
　　宰属类
　　贺程右司　　　　　　　　方秋崖
　　伏审三节星驰九闗天近每慨吾乡之气数谁在帝傍有如我公之声光亦劳使久当召矣无以归兮谅自兹不出于都城将尽还大好之山水若文昌若内翰不曰同姓为近乎有丞相有枢臣则固易地皆然耳窃幸明公之衮衮顿曰吾郡之寥寥某未免乡人欣闻邸报君命召不竢驾敢问行期帝赉弼用作霖遄观制可
　　代贺王右司　　　　　　　方壶山
　　伏审丕承帝简宻賛宰衡子大夫入觐王庭巍冠儒科之一左右司学为丞相进聨台宿之三式负重名兹惟妙选窃仰省曹之丛委适遭时事之艰难边檄縦横而有桀骜之裔夷京辇尊严而有荡焚之孽火庙堂相语宗社为懐是动经济之忧允赖弥纶之畧天将平治时乃畴咨恭惟文续古余学到圣处以贤良三防而为举首人快覩先起徒步数年而取封侯上见嗟晚聿班台佐岂久郎潜歴观政路之聨每补侍臣之缺思皇宠渥遄即禁涂某闻誉处之甚都读除书而相贺天下自此宁矣知省闼之有人主上注意倚之想岩廊之无日其为欣颂莫既蕴悰
　　代贺傅右司　　　　　　　　方秋崖
　　伏审涣发宸纶晋登台辖左右司学为丞相圣训有之天下事皆在都曹职任隆矣惟此名家之彦足为有国之华恭惟忠义相诗书自许思昔乃祖膝不屈于穹庐至今裔夷胆尚寒于旄节此殆唐第一人之李揆岂惟汉十九年之子卿天实鍳之代有闻者顾此艰难之会孰厘丛委之司乃睠誉髦佐吾元老宻勿岩廊之邃相业在兹清华禁槖之严师言具瞻某猥分边阃遥企朝班遄览阳晖幸际孤鳯凰之瑞愿受隂赐敢忘双鲤鱼之书
　　代贺韩检正　　　　　　　方秋崖
　　伏审涣发纶函晋陪政路与大臣上下其议论相业在焉惟吾儒明习于典章国是定矣永言雅望简在清衷恭惟忠义相风流是似惟先生佐中兴之运有大勲劳繄皇穹嘉贯日之精生贤辅佐言语妙于天下智畧凑于上前属时多艰光賛元老断国论而谋王体惟克弥纶腾茂实而蜚英声遄观经济行践禁途之邃睠言宠渥之新某切仰令猷忻闻成命圣贤相逢张治具不在兹乎日月献纳为侍臣无出右者敬修庆牍式竢賛书
　　枢属类
　　贺胡检详　　　　　　　　洪平斋
　　恭审疏宠词垣参华宥府枢机周宻务讲帝王之逺图精神折冲与闻军国之大政懽若相庆同然一辞恭惟某官玉尺端方金茎明爽文章余事六一居士之典刑忠义大闲澹庵先生之气象曽百年几见之犹少虽一日九迁而未多步武几廷编摩时政事殆如于烛照谋何啻于渊深引而进之帷幄之中坐而筹之樽俎之上扼奸有术制变无形相君恨推毂之何迟天子欲虚襟而尽聴试胷中之武库况有丹心冠头上之进贤雅宜緑鬓某久沉白水幸附青云话台上之情未入春风之双燕吊沙头之影尚怜夜月之孤鸿
　　代贺黄检详　　　　　　　方秋崖
　　伏审宻勿庙谟讨论基命赤白囊之旁午渴闻帷幄之筹东西府之同寅増重岩廊之势一贤进矣四达翕如恭惟正大而裕和髙明而肃括文能附众武能威敌无竞维人退思补过进思尽忠不遐有佐帝曰边方之未靖卿其枢极之是陪庶以賛万几之防且将制千里之难盖真儒用而天下无敌何忧灌莽之羣今有徳进而朝廷益尊遄接防龙之武某逖闻出綍喜欲振缨足食足兵皆愿受其隂赐且耕且战惟肃禀于成谟
　　代胡尚书回赵编修　　　　　李梅亭
　　二日栗烈寒但感于寘氷五云郁纷文乃工于翻水物将其意愧在于肝恭惟某官有伟宗英入陪庙筭驾轻就熟问津槐棘之荣嘘枯吹生假宠桑蓬之贱粲然骈俪幸此衰迟郭令二十四考之书此言何为至我鲁侯万有千嵗之颂所有更以赠君










　　翰苑新书续集卷八
　　钦定四库全书
　　翰苑新书续集卷九
　　寺监类
　　贺吕宗卿　　　　　　　　方秋崖
　　恭审擢从乌府董正麟宗上帝鉴观四方独系隆于我宋文王本支百世思笃叙于吾儒乃咨蹇蹇之王臣纠合振振之公姓是皆法从有伟名卿非熊非罴非虎非防公望久矣如圭如璧如金如锡人快覩之式颙诏草之频増我社枌之重某喜于贺厦出则无车犹未免乡人岂惟可太息者六耻独为君子所赖有达尊之三敢不弹冠伫兹聴履
　　贺王秘监除宗卿　　　　　洪平斋
　　恭审东观策勲西垣振武金枝光里寖髙九棘之班红药香中独妙五花之判朝廷盛选儒者至荣恭惟某官学根六经文起八代富贵傥来之物于我浮云神明对越之心有如皦日万事水流而不竞孤标山立以难移天不虚生世宁多见方领羣仙于天上忽出一佛于人间对薇阁之黄昏挹银河之清泚言足以动武夫感泣之志行足以率公子信厚之风一举轩昻诸公辟易度玉墀而升金掌人谓囘翔首龙榜而到凤池上方乡用亟跻近辅丕建太平某辱轸心期忻传手笔惊人好句曽闻御柳之飞花满地清隂尚想掖梧之依防
　　贺岳总领除大卿　　　　　李梅亭
　　四牡奏最九扈升班王人不微夙序诸侯之上臣卿虽少有光八使之间边面欢然帝心简在某官天材敏劭地望穹华满腹精神解千牛之肯綮撑肠文字空万马之踌躇岂惟建武功臣之家亦习开元供奉之曲久将饷指仍领价藩盍归乎来遂登龙尾见知则悦聊进豹袪卿不同乎暂掌九功之贰侯谁在矣亟庸一札之招某共饮玻璃未觌珪玠视诸故府龙猪窃幸于同宫于彼新田燕雀敢稽于贺厦
　　贺赵左司兼农卿　　　　　　杨诚斋
　　宰延旌掾农扈为卿隣笔槖之髙华属车待选相钧陶之亭育左辖懋功増鼎味之燮调益稼畴之丰美丝言骏发绵防懽腾恭惟某官以笃行遗风守元臣懿范肃雍义聚蔼然礼乐诗书博厚才全恢若器能政理有渊涵之大受无表襮之自矜审订仪文勾稽委积叠正雉官之规矩两参麟谱之图书宻勿本兵从容柱史以至位穑臣之长莫非陪庙造之功既圆西行之机仍婉东曺之画洪惟黄阁自是青氊常时耳目见闻无非国体今日谋谟左右小试家传万务正则天地四时得其平一言仁则华夏羣生被其泽此时参决前日讲论明习古今之典章深涵宰相之器度善类惜庆元之去国谮者斐兮老黎喜忠定之有人幸哉如此伫从九列平贰六官才聴履以上星复济舟而作雨某渺然葑菲玷此节符曽无边琐之劳猥冒匠丞之渥一来古戍四阅春晖岂利涉能于大川由里言重于镇鼎深虞玩愒益谨驰驱山纳薮藏窃有包荒之赖雨凌风震当无翛尾之吟甫控贺言辄伸私悃
　　贺黄帅除大理少卿　　　　　李梅亭
　　晋卿丛棘升帅前茅乗八月之槎既瞻相于斗柄囘二星之部仍典领于参旗四履欢然重临幸甚恭惟某官负材明蓄德硕肤奫沄澄深得龙津炳灵之秀扶舆郁积继山正学之传久留金马之坊妙斡木牛之运中兼阃制外憺戎昭逺略折冲南人不复反矣从臣虚位东征以公归兮然河内竞借于寇恂宜闗中复留于萧相峻升金掌并总玉钤公去公来信有闗于轻重时行时止俱不失其光明共羡班景倩登仙之除咸有乐正子为卿之喜伫尽防于诸将遂进长于六官某凄其一寒去此十暑未问五马二毛之无用最觉孤鸿独影之可怜矧熬波之素封今扫地而赤立水旱重蓼虫之苦风景増莼鲙之悲所幸颍川黄霸之复来或察夜郎李白之可念老牛防犊谁敢论瓜葛之连孤凤求凰或亦备苹蘩之荐
　　代贺黄少卿　　　　　　　　方秋崖
　　伏审升华防阁临镇雄藩无愧六一翁方过闾而式干木乃闻二三子至守阙而留阳城是何伟哉有余荣矣独念某聿亲讲部遽逺师资老耼出函谷闗怅莫瞻于紫气马融上广成颂徒结恋于绛帷无斁倾驰庶几在鉴
　　贺曹常卿　　　　　　　　　方秋崖
　　某伏读赞书谂跻宗伯文章宿老宁久法冠礼乐清卿有华儒几盖所谓景星凤凰之瑞夫岂乐秋天雕鹗之威乃咨秩宗新我颂典当使文物声明之盛无慙太平经制之书上意则然吾道幸甚某出无僮马作隔颅犀招诸生齐鲁之间则俎豆闻之矣致吾君尧舜之上岂玉帛云乎哉嗣有纶音奚为绵蕝
　　代贺袁太监　　　　　　　　方秋崖
