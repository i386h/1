<!-- { "loadSidebar": true } -->
　　畴咨正人参秉大政虽天佑于有宋将开平治之期惟后非乎我公不在弼谐之选罔曰一贤之寡己底万邦之孚恭惟某官表粹而里之刚人今而道之古所立卓尔皆诗书未作之传举而措之非秦汉已还之业顷在谏省人谓氷霜及临帅藩民称父母观者异视吾惟一初然抗疏宸居排羣小于不用之处而救荒江介活百城于既死之中虽云绪余独不隽伟人望欲逃而莫可上心既用而乃驩将阶两地之严遂冠三能之极抑天下无难疗之病惟药者有宜先之方傥苦口之贮储则元气之充实此执事平生之所挟岂今日得时而不为某旧供走趋雅辱知遇归欤空谷方锄三径之荒仰止庆霄忽觉五云之逺
　　贺陈佥书除参政兼同知　　　李梅亭
　　升参大政复翊洪枢仲子之辞三公夫固轻千钟之禄曲逆之出六计终当遂万物之仁一贤得舆多士举笏恭惟某官直方而大智勇且仁早取麟角之科夙负鼇头之望读孔章之檄严严经国之文卧元龙之楼耿耿济时之畧四国茂蕃宣之绩六条髙澄按之功登山有得于徐行乗舟惟恐其偏重禁中颇牧鼓舞号令之风雷氊上唐虞缉熈光明之日月迄由翰苑进陟机庭尊俎折冲京观正鲸鲵之戮郊圻申画介胄无虮虱之生立武事以有常显真儒之无敌今南北分庭和战未一则东西二府谋议必同爰借前疑后丞之功入摅经文纬武之智迩人安逺人至忧民正急于忧边大臣法小臣防正己不难于正物相尊等耳时来为之无谓于我如浮云当念迨天之未雨不遐有佐无竞维人某学既拙疎法当憔悴十暑自安于絺葛一寒谁与之绨袍昔周旋元方之间亦欲学屠龙之技今疲敝益州之役良难见流马之功忻闻黄麻之六经合入绣衣之九罭燕雀贺厦卷帘必念其差池蟋蟀鸣秋墐户愿徐于穹窒
　　贺留参政　　　　　　　　　孙养晦
　　晋参大政兼贰洪枢会精神于一堂帝嘉道合总文武之二柄人叹才难綍命既新岩瞻増峻某官自任以重力行近仁开济经纶主于中者素定运量酬酢应于外而不穷颙卬听履之班整暇筹边之畧视逺民如畿甸惟恐或伤惜国用如家资靡容轻费俭朴创惊于侈俗声华追继于前修肆嘉叱驭之勲召典本兵之柄所挟者大人莫窥其端倪所守甚坚上自知其诚确遂登四辅入賛万几今天下之积相仍由君子之任责者鲜志在忧国或首防之多违心乎爱君于逆鳞而乃惮事论其是非而先以谤议为畏人论其贤否而乃拘亲故之嫌富贵在天名节在己律身不可以自赦惟天有时而相遭公今延登众所属望先声俭简行将囘风俗于侈靡之余素守冲和必能协国论于嫌疑之际懋建同归之治缉成相逊之风使弥缝品节无异意以相违则广大髙明歴万变而无弊即奋熈于端揆用闿怿于羣心伏念某苓术旧储涧薖贱迹昔屡勤于推毂今尚困于胶舟侧闻登庸乐在收用曩狥乞醯之请犹有望于谒隣今司播物之权夫何拒于跃冶翘翘肝肺恋恋门墙
　　贺周参政　　　　　　　　　杨诚斋
　　畴咨儒英参秉机政欲治者无多术不过用天下正人之宗选众而得我公岂复有国人遗恨之处善类忻合隆平绍开恭惟某官道徳函三之原文袭六之统湛然厚躬宏度之凝逺孰知有百链之至刚崒乎孤忠直节之髙寒中乃备四时之和气当众正缀旒之日倚一贤砥柱之功于今延登或谓迟缓抑尝厯选于贤圣未始轻试于进为顾其道显晦之如何岂其身淹速之是计故莘渭布衣而陟三事莫之或非若夷防终身而效一官则又谁怼季世浸薄古风不归至于一游说之间便萌取卿相之意岂有平日不为当世之所许乃欲任人之事权彼其初心惟以无位而为忧不思既得之愧怍今执事致身于台斗而旷懐寄梦于江湖平生两禁之裴回五载六官之濡滞迨其气磅礴充积而极其盛维岳峻天举斯民咨嗟叹息而屈其淹如防制水上心雪释涣号雷行酌彼公言置诸近弼然后谈者罔不翕如嘉哉吾道之亨曷曰嵗时之晚即奋熈于端揆用膏饫于羣心某老矣倦飞已焉荣望盖伏枥久忘于千里独巢林尚恋于一枝曩者或人之得醯乞诸邻而后获今焉为母而请粟与之釡以何难此其欣欣之独私岂与悠悠者为比
　　贺宣参政　　　　　　　　　　王臞轩
　　申命真儒颛参大政公辅间于两社徳因服而益彰天子必有四邻官惟人而后备制书诞布欢颂交驰恭惟某官忠结主知道先民觉泰山乔岳无运动之迹人防润而不知祥风和气以长养为心物有生而自遂与其参夙夜宥宻之寄不若策旦夕承弼之功臣哉孰重于邻哉贤者固识其大者今海内之事势若火未然公主上之信臣知风之自夷情外狡民力中干即戎七年而无休息之期拓地千里而无坚凝之术使能定未保其能应则所忧将重于所欣实赖同心同徳之臣亟合羣策羣力之助收草茅之公议而用之邦国推槐棘之和气而达诸闾阎非常之功待非常之人无穷之基有无穷之闻某﨑岖巢幕冒昧扫门山甫举之莫助之故妄陈于千虑原宪贫也非病也讵敢冀于一陶
　　贺曽参政　　　　　　　　　　林执善
　　擢从枢莞晋贰政机授钺于征有为王留行者秉钧而处俾知国有人焉彼此无适莫之私去来有轻重之系窃谓安注意相危注意将时固有于险夷大不在边细不在庭理当明于缓急矧今多事无竞维人有腹心之托则臂指自随由根本之强则精神遐畅与其有一韩有一范第相语于军中孰若用于鲁用于周可无敌于天下某官深而鲠亮缜栗而髙明执政二三股肱夙炳斗枢之象蟠胷十万兵甲独髙帷幄之筹属氛祲之未清奋精忠而不顾肃将王命崇建使名合表里于江淮徯青防之斧钺然而和敌必由修政折冲何必临边帝方推毂而图任益専公用作栋而扶持攸切且残敌匿形而奄至凡列城闭壁以自全彼则腹背无忧我则手足俱露原兹积弊是岂一端由平时大抵喜静而幸安在今日何啻救焚而拯溺向使涖师在外犹嫌请事于咸阳兹焉当轴居中自可宣威于沙漠某逖成命倍激懽悰敢重烦于播钧惟思禆于海岳爱仲山而莫助喜正子之优为措置西事莫如在庙堂固己契吕申公之精识戒勑疆吏谨勿开边隙行当踵司马相之清名
　　上宣参政　　　　　　　　王臞轩
　　丞弼地严手握量材之尺度孤寒路狭身归播物之陶钧惟大儒为吾党所宗故孺子以是心而至輙陈梗槩上渎尊明窃以周公下白屋之礼衰郑国歌缁衣之风废凡懐才而抱艺皆无地以托身攷汉史于元朔地节之间曰儒相则孙魏相而已然仲舒不用而用张汤之酷吏望之不荐而荐龚徳之乐工故西都两百年非无材能而执政二三人莫为宗主小不自爱则甘心田蚡之客大则旡耻则俛首石显之门使善类至于失身亦当国不能旡责惟我本朝之诸老有古王佐之盛心文穆取人材多夹袋之所蓄元献待寒士至樽酒以相欢祁公用则所举必名世流司马出则其徒有行道志或荐能于选调或引类于经筵盖祖宗擢台辅于儒科叶心共济故人物皆国家之伟器同气相求每三叹于前芳幸一逢于今日恭惟某官学到圣处气涵天和尔雅文章瑞麟掣黄金之钥伦魁誉望威凤仪白玉之声通今博古以为髙尊主庇民而自任始者銮坡给札之对后来琐闼批勅之词鲠论危言凛凛主张于国是忠肝义胆昭昭对越于天心旋陟政涂预参谹议髙着眼力审时观变之虑深竪起脊梁扶颠持危之责重翊太阳而东出领众星而北朝宁王寳列圣在天而相佑我家柱石重臣悉力以维持方将啓沃上心缉熈帝学收召端人正士恢张美化宏纲于小毖求助之时为车攻复古之计此勲既集无官可酬罔俾前朝専美鱼头之参政将繇亚相径跻鸱尾之三公伏念某殖学代耕卖文为活顷奉昕庭之对空臆尽言不知书生之疎转喉触讳甘输三筹而不悔仅窃一命以进身谩游莲池茍奉菽水岂无膏沐耻为妾妇之容才奉防甘遽夺阿防之养春秋之窀穸已毕霜露之怵犹新杜曲之田无以给桑麻河汾之庐不足庇风雨乃勉趋于京辇本拟注于铨曹以阙少员多需次如河清之俟而家贫累重阖门有辙涸之虞不量力而乞浆敢希荣于吐哺虽素于左右初无介绍然见之方册不昧平生倘以气类而相怜庶乎枯槁之立振驽材无取将何禆一代之经纶骏骨先收亦足励四方之寒畯
　　贺娄参政　　　　　　　　黄云溪
　　妙简中宸峻跻亚相枢廷基宥曽制墨之未干政府同寅俄恩纶之狎至虽庙堂之维旧而风采之又新朝廷益尊天下胥贺某官髙文衍逺厚徳镇浮自生民以来无如尼父任天下之重莫若阿衡蚤亲天子之光已覩舍人之様属羣邪之张袂吁众正之缀旒翩然斜飞澹若荣进涛澜澎湃之际砥柱不移雪霜雕瘁之余孤标乃见肆举予环之召旋跻曳履之班曽未逾时已跻两地握五兵之本方资决胜之谋观万化之原式寄弼谐之任今国步方宁而边遽弛柝民财既竭而官尚椎肌诸屯创残之余尺籍虚存而军实未覈列郡饥馑之后斛谷翔涌而粒食浸艰旷土当议于营屯骁卒盍思于驾驭此为政之大者惟执事其图之有谐其须益懋乃举
　　贺雷参政　　　　　　　　　杨诚斋
　　妙简中宸峻迁亚相一台正而朝廷治方观风采之新元首明而股肱良亟正弼谐之任适当九重更化之始首膺两社执政之除国用正人士无异论恭惟某官英猷经逺雅量镇浮道本心传发挥中庸大学之奥文推手笔涂改生民清庙之篇逆长风而孤骞干层霄而直上西省演纶之妙东台批勑之忠广厦细旃半夜前席见诸谋王断国之际妙有旋干转坤之功此其畴咨不应臯缓升华独坐曽制墨之未干晋位同寅果恩纶之狎至然官髙故其责必重眷渥则其望必隆要宏厥施以副斯企方今主威仅振权尤戒于多门敌好且成币勿増于常嵗所谓大政无越于斯若不早图有侮而已洪惟阁下素定胷中会当尽行其所言毋谓有牵而莫可掀揭天地要将大纪于旂常感会风云可但立登于鼎鼐
　　贺袁参政　　　　　　　　杨诚斋
　　简隆宸陛序陟政涂耀神武折遐冲既资庙筭建太平兴大政式借弼谐纶綍竦绅緌胥庆恭惟某官直方刚大广博精深道徳所宗孰不知泰山北斗之仰文章之作盖取法三代两汉之余早繇郎省之华旋被侯藩之寄辰猷入告方司雨露之边夜席俄前遽蹑星辰之上比课坤维之绩亟疏涣汗之恩盖自琴鹤出蜀以来咸徯舟楫济川之久甫听尚书之履又懐会稽之章惟其持方以入圆是以难进而易退迨复青氊之旧荐膺黄纸之除宥府同寅曽未干于诏墨宰廷賛化果正拜于册书仰涵养之素深谅规模之先定中台虚席职已总于机衡颛面正朝位伫登于魁柄某甫介行李钦聆制麻属婴采薪之忧致稽削牍之敬尚忆拜公于郑乡之日颇辱称誉其萧寺之题暨再入于修门遂屡瞻于翘槖乃至闲曹之常伯尤蒙刮目于旅人今两贤皆升于宗工而一介陆沉于邑债
　　贺郑参政　　　　　　　　陈筼牕
