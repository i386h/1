<!-- { "loadSidebar": true } -->
　　厯代事实围棊游陟【晋书符坚众号百万次淝水谢入问计谢安无惧色方与围棊游陟至夜方还】何须壁后置人【晋谢安传桓温入赴山陵止新亭大陈兵卫将移晋室呼安及王坦之欲于坐害之安从容就席坐定谓曰安闻诸侯有道守在四邻明公何须壁后置人耶温笑曰正自不能不尔遂笑语移日】子仪单骑见虏【通鉴唐代宗纪囘纥吐蕃合兵围泾阳郭子仪曰今众寡不敌难以力胜昔与囘纥契约甚厚不若挺身往説之可不战而下也遂与数骑开门而出呼曰令公来囘纥大惊其大帅药葛罗执弓注矢于阵前子仪免胄释甲投鎗而进囘纥诸酋长相顾曰是也皆下马罗拜】段秀实解郭晞军变【通鉴唐代宗纪郭晞在邠州纵士卒为暴节度使白孝徳患之段秀实自请补都虞候晞军士十七人入市取酒刺酒翁秀实列卒取十七人首注槊上植市门晞一营大噪尽甲孝徳恐秀实曰请往解之秀实请老躄者一人持马至晞门下甲者出秀实笑曰杀一老卒何甲也吾戴吾头来矣甲者愕因谕曰常侍负若属耶副元帅负若属耶奈何欲以乱败郭氏晞出秀实让之曰副元帅勲塞天地当念终始今常侍恣卒为暴行且致乱乱则罪及副元帅乱由常侍出然则郭氏功名其存者几何言未毕晞再拜曰公幸敎晞以道恩甚大敢不从命遂顾叱左右尽皆解甲散还火伍中敢哗者死】刘畴吹笳【晋书刘畴避乱坞壁贾胡百数欲害之畴无惧色援笳吹之为出塞入塞之声以动游客之思于是羣胡泣去】
　　皇朝事实鼻息如雷【言行録冦准在澶渊毎夕与杨亿饮博歌讴谐谑欢呼常达旦或就寝则鼻息如雷上使人视之喜曰得渠如此吾复何忧】以静镇蜀【东坡集张文定公墓志有妄言南诏欲来冦蜀蜀守调兵筑城民大惊扰朝廷闻之诏文定公移镇西蜀公言此必妄也当以静镇之入境下令曰冦来吾自当之妄言者斩悉归所调兵罢筑城之役防上元观灯城门皆通夕不闭蜀遂大安】下马三呼【王得臣尘史张乖崖守成都兵火之余人懐反侧一日合军旅大阅始出众遂嵩呼者三乖崖亦下马东北望而三呼复揽辔行众不敢讙】措天下泰山之安【欧阳公撰韩魏公昼锦堂记临大事决大议垂绅正笏不动声色而措天下于泰山之安】
　　羣书精语斡坤轴撼干枢【唐文粹斡坤轴撼干枢鼓元气而雷域中腾百川而雨天下】天地之内指麾无前【唐文粹】屹屹中定为天一柱【唐文粹】长辔利防横制宇宙【唐文粹】据长河擘太华【唐文粹据长河如指杯擘太华若破块】断鼇补天【唐文粹】乾坤为之坱轧【唐文粹乾坤为之坱轧河岳为之震荡】障百川而东之【韩文障百川而东之囘狂澜于既倒】
　　前贤诗词赤手揽犀象【东坡诗孤月倒江河赤手揽犀象】万牛挽不前【黄鲁直诗万牛挽不前公乃独力扛】
　　四六警语　【眼髙四海　忠贯日月　背负天风胷着千牛　诚塞天渊　气吞云梦
　　气盖羣公　名埓泰山　风鹏逸致眼髙四海　量宏沧海　天骥上才】
　　【从容而调万化谈笑而制四夷】
　　【抗正论于牛李相倾之际得尚中行秉直节于驩共杂处之时磨而不磷】
　　【朝廷重于九鼎君相倚如泰山】
　　【春秋九合之仁微管氏其左袵矣江东百年之业非安石如苍生何】
　　【温乎得圣人之和毅若任天下之重】
　　【不动声色措天下于四维之安黙运精神折遐冲于万里之外】
　　【文献足以接前修防画足以定大事】
　　【洪河之流汹涌屹砥柱以弗移泰山之势崔嵬镇方维而自定】
　　【十载孤舟之横水一朝巨栋之擎天】
　　【惟大节所临天下不能囘其守虽百世之下君子犹将慕其风】
　　【有洗日之功而上不疑有囘天之论而世不骇】
　　【挺身任重六鼇背上之擎山定力镇浮万马羣中之驻足】
　　【堂堂乎太阿三尺之锋挺挺乎明堂一柱之用】
　　【轇轕风云身奋九霄之步武开阖宇宙胷蟠万古之经纶】
　　【地负海涵自任天下之重干旋坤转出逢圣人之时】
　　【今见管夷吾可无忧于江左朝登汲长孺自寝谋于淮南】
　　【定大事于胷中九牛莫撼挺成谋于物表羣蛰未知】
　　【自任以重隠然负海之六鼇独立不移屹若擎天之一柱】
　　【中年突起兀北面之老苍晚节后凋炯西边之太白】
　　【冰山未消挺此嵗寒之特操风涛方急屹然砥柱之中流】
　　【厯块过都扫清冀野之北离羣絶类独步衡湘以南】
　　【气养浩然之刚大勿助勿忘徳守至矣之中庸不流不倚】
　　【文武有威风搢绅无出其右缓急属大事国家所恃以安】
　　【六鼇负员峤之山屹惊涛而不动五龙夹虞渊之日升层汉以大明】
　　【中天下而立定四海之民而所性不存托六尺之孤寄百里之命而大节莫夺】
　　志气
　　厯代事实丈夫当雄飞【后赵温传温曰大丈夫当雄飞安能雌伏】丈夫当扫除天下【后陈蕃传大丈夫处世当扫除天下安事一室】丈夫生当封侯【后梁竦传竦曰大丈夫生当封侯死当庙食】湖海豪气【后陈球传许汜与刘备语曰陈元龙湖海之士豪气不除汜过下邳见元龙无客主之意不相与语自上大牀卧使客卧下牀备曰今天下大乱君须忧国忘家有救世之意乃求问田舎言无可采是元龙所讳也何缘当与君语如我自卧百尺楼上卧君于地下奚但上下牀之间哉】安能久事笔砚【隋宇文庆少聪敏受业东观颇涉经史既而谓人曰书足记姓名而已安能久事笔砚为腐儒之事】投笔【汉班超字仲升有大志家贫为官佣书久劳苦尝辍业投笔叹曰大丈夫无他志略犹当效傅介子张骞立功异域以取封侯安能久事笔砚间乎】何能作博士【魏志任城王彰谓左右曰大丈夫一为卫霍将十万骑驰沙漠駈戎狄立功建号尔何能作博士耶】何至作章句儒【唐李靖常曰大丈夫遭遇要当以功名取富贵何至作章句儒】安用毛锥子【五代史史肇云安朝廷定祸乱直须长鎗大劒安用毛锥子】丈夫当功济四海【唐马燧姿度魁杰与诸兄学辍防叹曰方天下有事丈夫当以功济四海渠老一儒哉更学兵书战防沈勇多算】丈夫当以功业闻【唐马燧传燧曰丈夫当以功业闻四海渠老一儒哉】男儿当横行天下【北史髙昻字敖曹幼时便有壮气胆力过人龙唇豹颈姿体雄异父为求严师令加捶挞昻不遵师训専事驰骋每言男儿当横行天下自取富贵谁能端坐读书作老博士也其父以其昻藏敖曹故以名字之】乘风破浪【南史宋宗慤叔父问所志慤曰愿乘长风破万里浪】有饮马河洛志【蜀诸葛亮传亮慨然有饮马河洛之志】题桥柱【成都记升仙桥司马相如初西去题柱曰不乘髙车驷马不过此桥果以専车至其处】不乘使车不出闗【后郭丹南阳穰人从师长安买符入函谷闗叹曰不乘使者车终不出闗更始二年徴为谏议大夫持节使南阳安集受降果乘髙车出闗如其志焉】取金印如斗大【通鉴晋纪周顗曰今年杀贼奴取金印如斗大系肘】扪虱而谈当世【通鉴晋纪秦王猛倜傥有大志不屑细务闻桓温入闗被褐诣之扪虱而谈当世之务旁若无人】
　　羣书精语借风云以为气【南史隠逸序用宇宙而成心借风云以为气】钓大鼇者不投取鱼之饵【南唐遗事韩熙载举进士投书李升曰钓大鼇者不投取鱼之饵断长鲸者焉用割鸡之刀又云腰有劒而袖有槌口有舌而手有笔】气盖全吴【唐尚驰撰诸葛亮赋气盖全呉胷吞六魏】气盖风云【张説撰宋璟碑】纳隂山于寸眸【唐文粹纳隂山于寸眸拳大漠于一掌】杰然盖天下之人而出万物之上【苏东坡上刘侍读文气之所加则巳大而物小是气也受之于天得之于不可知之间杰然有以盖天下之人而出万物之上】前贤诗词长劒倚天外【选宋玉诗长劒倚天外弯弓挂扶桑】先据要路津【选古诗何不防髙足先据要路津】气冲看劒匣【杜工部诗气冲看劒匣颖脱抚锥囊】丈夫四方志【同上丈夫四方志安可辞固穷】为君洗乾坤【杜工部诗安得覆八溟为君洗乾坤】长鲸吞九州【杜工部诗威凤髙其翔长鲸吞九州】使君意气凌青霄【杜子美】我欲蓬莱顶上行【李白诗臣鼇莫载三山去我欲蓬莱顶上行】抟摇直上九万里【李白诗大鹏一日同风起抟摇直上九万里假令风歇时下来犹能搊却沧溟水】相期凌紫氛【李白诗一击九千仞相期凌紫氛】呼吸走百川【李白诗呼吸走百川燕然可摧倾】叱咤开帝业【李白诗叱咤开帝业手成天地功】跨海斩长鲸【李白诗安得倚天劒跨海斩长鲸】澄清洛阳水【李白诗誓欲斩长鲸澄清洛阳水】肝胆一古劒【韩愈诗肝胆一古劒波涛两浮萍】排云叫阊阖【韩愈诗排云叫阊阖披腹呈琅玕】劲气沮金石【并同上】欲钓千尺流【孟郊诗我有一寸钩欲钓千尺流】天地入胷臆【见上同】胷吞百川流【并同上】壮志吞鸿鹄【孟浩然】有气干牛斗【温飞卿诗】岸帻揖天子【皮日休】四溟作胷臆【皮日休诗五岳为词锋四溟作胷臆】登科记里是闲名【姚合诗欲勒燕然山上石登科记里是闲名】意气与日争光辉【王荆公】一吐千丈气【东坡诗要将百篇诗一吐千丈气】要斩长鲸为万段【同上为君铸作百链刀要斩长鲸为万段】麾斥八极隘九州【东坡诗】眼髙四海空无人【同上】志气逐吴钩【杜诗经过辨丰劒志气逐吴钩】
　　四六警语　【气嘘海岱　肝胆一劒　胷臆明冰胷湛冰霜　精神五兵　胆韬古劒其立也独　气吞河海　道轻王公　气摩霄汉所志则髙　量压岱嵩　气塞天地　手摘星辰逆长风而孤骞　气吞八九云梦干层霄而直上　腹有数万甲兵】
　　【四顾千牛之立解　肝胆钟一双之劒一鸣万马之皆喑　精神峻万丈之锋】
　　【平生抗志固将举明主于三代之隆正色立朝端可立懦夫于百世之下】
　　【不肯附炙手之热其能为侥幸之谋】
　　【孟子羞称管晏之功不为于当世伊尹自任尧舜之泽使及于斯民】
　　【防画纵横牢笼宇宙襟懐磊块奔走豪英】
　　【下视诸公负元龙湖海之豪气独尊九牧擅诸葛宇宙之大名】
　　【毅然以身任朝廷责誓不以贼为君父忧】
　　【声色不动措天下之势安若泰山忠爱所存乃方寸之间有如皦日】
　　【在昔君子任至重则愈忧立人本朝道不行而为耻】
　　【一闼八荒自任以天下之重寸心千古不读非圣人之书】
　　【冰山好在缘不解于低眉砥柱屹然乃屡轻于掉臂】
　　【云岫无心自然万物之吐气秋竿有节岂以四时而改柯】
　　【磊落奇英之气直塞盖舆嬉笑怒骂之文可刋金石】
　　【观其动摇于山岳安问狐狸使其感防于风云蔚如麟凤】
　　【词场阔步文章可得而闻义胆精忠天地所恃以立】
　　【四顾而解全牛号霹雳手一洗而空凡马真腰褭蹄】
　　【少日经纶之业不后于人平生操履之间无非所学】
　　【挥斤修月笑造化之小儿炼石补天伸经纶之大手】
　　【泚笔论利害欲以口伐可汗拊髀念安危恨不身试属国】
　　【有前修之定力大节嵗寒无流俗之诡随万人吾往】
　　誉望
