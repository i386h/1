<!-- { "loadSidebar": true } -->
　　召升亚傅命抚征师太上皇非不知耆德之深留遗嗣圣新天子欲尽复中原之旧首擢我公于皇彼天将降是任必有所试使大其成彰之于大夫破斧之时凛其不折启之于族庖更刀之后用则无前厥惟相之夫岂人只恭惟某官道德之温如玉忠义之明于霜扶炎祚而置诸安皆本其力遭谗邪之壅于上益増其光一饭不忘于君尊四海惟愁于公老今而复起时正可为仰涵养之素优谅规模之先定辩幕孰智斋坛孰才形势于何而居强敌情若为而得实民之奠安将有日国之恢复必有期得一韩以在军中倚而须庆歴之捷卷三秦而取天下当不使汉髙之淹然后布大册之焜煌冠维师之崇极归相兴运纳民隆平某于役载奔置邮以告喜不能语岂特以知己之进庸义动于心端复为本朝而欣贺
　　贺宇文宣抚除阁学　　　　　黄云溪
　　宣阃畴庸昕廷疏宠伸威方靣久烦太常伯之尊进律穹班庸跻真学士之职丝纶诞布绅绂均欢某官望隆本朝誉满当世周旋班署已闻革履之声镇抚淮襄果破氊裘之胆洪勲伟甚舆论翕然粤从简眷于严宸峻若官称于名閤虽论功莫及未殚褒报之仪然竣事来归即正登庸之位某剽聆成命喜激懦衷飞燕翩翩正驰情于厦屋绣鞯隠隠伫缓步于沙隄
　　贺董制使除金陵　　　　　郑雪岩
　　召环西掖甫登豹尾之班防钥北门复镇龙蟠之地令公天予周道日明命布朝廷威振华夏恭惟某官步步踏实存存闲邪日所为夜可焚香初无暗事战则胜祭必受福常有敬心当粤人之交攻受陪都之重寄盖谓同舟而共济何患推车之不行入罄孤忠已得公道集众长之意载加深虑又恐草野生敌国之忧知非艰行惟艰防有患故无患为国家有道中庸九经行以诚攘外侮无他采薇三诗先自治此则真儒事业足为长治规模蔡谟谓混六合济苍生非时贤之敢望王吉请为万世建长策岂俗吏之能为舍我谁哉属之子矣所繋甚大尚望力行某良厌官痴粗知师説一麾出守已攀夫子之墙四牡兼华尚在太公之履耳闻踊跃心喜依归倘有腹心之言何敢自黙自令指臂之运尤当敬承炯炯欲陈拳拳未竟
　　囘荆湖赵制置　　　　　　刘后村
　　西清寓职幸聮中禁之班南纪宣威密倚上游之重昔尝沗同寅之事契今共分一面之顾忧江汉相望正如唇齿边陲是急未布腹心辱贻翰之相先愧脩词之不敏某官康时志大经世才周歴块过都扫清冀野之北离羣絶类独步衡湘以南自结九重之知不阶尺寸之援褰帷出使一道澄清缓带临边累年靖谧属者敌来犯塞公不顾身陈宣王复古之诗读诸葛出师之表英概凛凛宁退保一隅之偏义旗堂堂有北向中原之意戎马既退汉波随清由渚宫而趋樊城已张先势经碛卤而絶大漠行纪隽功某久缀槖班冒当阃自抵司存之始即闻警报之来枝梧至艰罅漏方濶每念风寒之宜防讵容脉络之不通有来好音协济兹事瞻羊公于岘首阻趋铃阁之严依刘表于荆州窃有寳邻之幸
　　到任上赵制置　　　　　　　朱湛卢
　　西道囘车易乗一障东藩制阃广庇万间荒残之余风寒尤甚适我乃愿得其所依皇皇者华尝望洛陵之气离离彼黍因过汴京之宫得再拜于膝前取一言于堂下太史公牛马走不能从焉北平王龙虎人未尝忘也乃小垒三家之市瞻元戎五丈之旗托茂防以栖迟慿英声而激烈今知幸矣天实畀之恭惟某官憺国威名传家节概平生劲气干云汉以上征一片壮心勒燕然而后已粤从南渡隔絶中原惟宗大尹欲速渡河与张魏公敢屡抗敌前汪黄之见沮后秦史之力排睠焉兴懐为之太息旦夕偏安之运天意应旋累朝正统之人所共属比成师之顺动本大义之当然诸葛七擒非逆知于利钝孟明一眚终足霸于惧思若其披攘荆榛汛扫陵庙空狐兎之穴殴去蚊蟁之羣能令遗黎尚皇灵之有望不使后代谓本朝之无人此其不言之功必有能辩之者今则朔风犹劲太白益髙莫予荓蜂先除淮海之螫非我族类更静青徐之氛庶丕集于殊勋用光传于不朽某已疲行役力请丛祠未尝有材莫赦搜林之斧靡遑宁处仍叨并塞之麾固催科拙政之宜先尤备御大经之当请况在宇下得咸与以维新若内沟中愿恭承于嘉惠
　　代上李制使　　　　　　　　方秋崖
　　防鼎余五色之丹曽附淮南之鸡犬弃车下千金之骨不遗冀北之驽骀敢陈眉目之画更借齿牙之论盖待以国士则虽至于再且至于三而何嫌亦岂无他人谓特知其一未知其二而奚取莫若参苓之旧又观桃李之新窃仰睠慈宁以渎告伏念某苦无竒气亦有壮心举眼视八荒緑髪已霜蓬之短折腰为五斗青衫半荷叶之枯然虽碌碌州县之间未肯琐琐簿书而止思昔兰亭之禊遄熏药笼之芬予不负丞丞亦不负予惟倚春风之信鸟能择木木岂能择鸟久栖明月之枝公为此来时已自庆窃以为两地之相望皆适在二天之所临意其造物之与谋或者功名之见逼安用不鸣之雁觊抟已化之鲲恭惟转洪钧而万象春持清议而一诺重方出而将入而相其纪之旂常而勒之鼎彛虽耕者农战者兵皆歌于田野而贺于军旅凢百奔走愿一品题乃若生识韩荆州曽到花边之洞安得近舍皇甫湜他寻李下之蹊亟以此懐布之明聴予取予求而不厌讵曰前日之是今日之非自弃自暴而弗陈则恐不失之渎而失之悔请推盛德傥赐真知
　　通安制使　　　　　　　　洪平斋
　　伏以乗传西征窥卧龙之事业抠衣北面请流马之规模遥引睇于戎垣预彻忱于籖府恭惟某官望髙熊耳气压峨嵋观圣人之道自孟轲辟杨墨仁义而不作任天下之重如伊尹集夷惠清和而大成节可寄命而托孤志惟忘身而徇国属蜀有汉之变于汉无蜀之形人皆波流公独壁立定羣疑于履虎决大计于投慷慨北军左之呼笑谈匈奴右臂之断一清井络重立坤维寖髙方面之功増重股肱之寄其收拾人材则号称小朝廷之盛其镇抚蛮徼则知有天可汗之尊边闲万骑之秋风野足一犁之春雨屹然玉垒倚若金城功昭日月之旌常名固山河之带砺官虽两大徳则一谦陜以西召公主之小屈碧幢之驻斗以南仁杰而已即看黄阁之登某晚景侵寻宦途勃窣方折腰就再麾之役又蠒足为万里之游喜密拱于使天幸曲成于恩地泝灔滪之三峡未足惊魂栖邓林之一枝庶安孤影
　　通安大使　　　　　　　　　王格斋
　　身无功状难久汚鹓鹭之班帝有恩言俾徃牧鱼鳬之国出国门而东骛歴吉日以遐征惟遥瞻大幕府之宣威窃自比小诸侯之述职防尘庶其免矣驰敬其敢后乎恭叩和门具陈忱悃伏念某学不适用材亡逾人身类蠧鱼生死不离于文字心如斥鷃飞抢在止于枋榆不图宦牒之推移浸被朝端之任使谋猷何有误寘属车豹尾之间志愿无他已作闲馆珍台之梦偶值坤维之谋帅专承巽命以充员靖言差择之所由非有劳能之可录意其温恭有恪必能寅奉于教条察其悃愊无华或可惠绥于田里肆加临遣俾备驰驱自知不称于所防其若牢辞之弗获某官受天间气为国重臣手剪逆俦带砺遂盟于伟绩身当强敌金汤不在于长城相时社稷之大勲式简冕旒之隆眷徒得君重托西陲半壁之天行以公归扶黄道重轮之日尚怜孤拙曲借优容隂雨之膏黍苗深切沾濡之望广厦之庇寒士不胜归倚之私
　　通吴制置　　　　　　　　杨诚斋
　　拔处士于洛北岂徒茍尺寸而逺来遇先生于石丘可冀布腹心而后别惜也孤踪之萍梗居然良晤之参辰独惟执讯之恭可效愿忠之悃某官学穷百圣望冠诸儒超然壮猷撃南溟三千水而直上恢乎旷度吞云梦八九泽而有余傥非事变之繁兴孰信真儒之可用方北敌长驱之日微公几至于寒心迨西陲甫定之初所涖急还于奠枕惟己之所蓄者厚故措诸事业而无难惟人之所信者深故不动声色而自服兹显庸之茂着承温诏以趣还切聆里言将有巨用某庸虚一介坎防百罹雕虫篆刻乃壮夫之不为既已无遭于塲屋豫章橘柚非老人所宜种又将絶望于荣途顾尝参诸老之后尘未忍为乡人以没世书宁稀价颇欲为后世之传句不惊人殆有甚市朝之辱自断此生之永已不期当世之误知才赋支离十束之薪旋辟阮瞻三语之掾求刍饮水平生无温饱之心毁瓦画墁何策塞旷瘝之责身虽縻于笼槛梦已堕于枌榆所望我公尽究贤人之逺业庶容仆辈归作升平之幸民繋恋惟深名言莫既
　　通董制置　　　　　　　　　李梅亭
　　十乗啓行既孤剡牍三年过隙又玷招罗曽微晓畅之才可答频烦之顾疾驱行李徃役前茅伏念某学馁而材芜气凋而力腐少年妄意颇懐竹帛之功名半世拙谋未了布韦之事业强为禄仕直坐饥驱诸公贵人间欲出其门下古来此物自当弃之道傍独衔国士之知积愧丈人之厚因同邑而荐严助自古有之未下车而辟慈明此恩莫甚穷人命薄中道忧归劳心慱慱钻火顿惊于三蛰达官衮衮刺天难附于羣飞止或尼之防且归矣骇置邮之有命仍尊选以见招惟两喜多溢美之言故再鼓囘愈淡之聴奏函朝彻俞音夕颁荀文若之不进不休今宁愧古闵仲叔之且喜且惧宠实若惊兹盖伏遇某官以社稷臣为诗书帅留泰阶台符之步抚坤垠井络之民去来闗雪山之重轻出入系蜀道之难易公镇逾嵗月共期裴相之来归小队出郊坰复喜严公之再驻羣彦固多于集幙匹夫犹耻于纳沟放长江使认重来之路燕寻故垒复窥新卷之帘岂但显不遗故旧之仁亦足觇杂进巧拙之量其敢不循其顶踵铭在肺肝谨无负有志斯世之言仍每守图利大夫之戒忽骑将军马难希处士之壮懐直钓锦江鱼敢学拾遗之懒性
　　通淮东赵大使　　　　　　　吴荆溪
　　抚劒悲歌谁信古心之激烈驱车逺迈幸逢人杰以归依庾台之画诺虽卑连帅之统临奚间既叨所部不是宜曹某官气盖诸公名喧八极忠肝义胆挈日月以悬氷霜妙畧沈防役神而簸风雨粤自先正卓为宗臣保三边奠枕之安壮万里长城之势肆令有子亶号象贤当凶渠抢扰之秋正内地危疑之日众人却顾不胜绕指之柔一马直前独奋捐躯之勇迄鲸鲵之就戮举鸿雁以安居禁直从班未大酬于伟烈侯藩制阃犹曲倚于深筹养锐以须乗机而动纵未复闗河之境土犹应洗淮蔡之腥羶使大勲着于旂常而盛名光乎竹帛岂惟我公之素愿固亦寰海所共期乃知爵位之穹隆要是英雄之绪末某尘容易老凢骨难仙空读古书尚真诠之未悟浪谈世事岂腐力以能任滥陪肤使之末僚偶出公朝之误奬念疆埸之多事欲闾阎之少苏非洞明敛散之权恐坐失防荒之备自惭庸鲁何补咨诹惟仰借于庇休庶粗逃于瘝旷通融民食倘无流离沟壑之忧保防人和即是捍蔽封疆之本
　　通李制置　　　　　　　　　　朱湛卢
　　分楚服以殿藩冒膺宠数控吴都而制阃近接声光星聮轸埜以在天水防江流而宗海志同气合牋徃神驰某官伊吕佐王之才班马传家之学淮壖八议篇篇玉鉴之秋帝学一书字字金茎之露曩游碧落宻侍清光抉云汉分天章将上规于典制呈琅玕呌阊阖请下采于刍言身归岷峨名满宇宙除以外庸之绩总此要冲之权昔天下曺刘走马跳兵之地廼禁中颇牧轻裘缓带其间根本内强风寒外防若周公瑾之方略与陶士行之经营使人慨兴千载之思惟公岂在二人之下江山如旧防无乌鹊之南飞宛洛可依尚使熊罴之北走将益恢于上策以共济于中兴某旧辱深知今惭并命在珠侧而我秽幸邻照之见分其波及者君余愧上游之不逮

