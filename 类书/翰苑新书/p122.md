<!-- { "loadSidebar": true } -->
　　知县【周官有县正各掌其县之政令而赏罚之春秋时县大而郡小故左传云上大夫受县下大夫受郡又周书作雒篇曰千里百县县有四郡县邑之长曰宰曰尹曰公曰大夫其职一也战国郡大而县小甘茂谓秦武王曰宜阳县大名曰县其实郡也汉县令长皆秦官掌治其县万户以上为令秩千石至六百石减万户为长秩五百石至三百石侯国为相唐制县有六等之差赤畿望上中下京都所治为赤县旁邑为畿县其余则以户口多少地美恶为差导扬风化抚字黎氓敦四民之业崇五土之利养鳏寡恤孤穷审察寃屈躬亲狱讼通典分纪五代任官凡龌龊无能者始注为县令本朝建隆元年应天下诸县除赤畿外有望上中下四千户为望三千户以上为二千户以上为上千户以上为中不满千户为中下五百户以下为下掌总治民政劝课农桑凡户口赋役钱谷脤济给纳之事皆掌之有孝悌行义于乡闾者申州激劝以励风俗有戍兵则兼兵马都监或监押三年始以朝臣为知县其间复参用京官或幕职为之朝臣知县自大理正奚璵等始政和二年诏县令以十二事劝课农桑宜各遵行上副朝廷一曰敦本业二曰兴地利三曰戒游手四曰谨时候五曰武茍简六曰厚蓄积七曰备水旱八曰戒宰牛九曰置农器十曰广栽植十一曰恤佃户十二曰无妄讼自宋以来太平盛时人皆重内轻外士大夫皆轻县令之选吏部两选不注者甚多然后议所以增重激劝之法靖康初诏改官必为县七月诏凡初改官未曽实歴知县者不许别除差遣续防要绍兴七年诏将寺监丞簿等任满已改官人未歴民事者各与堂除知县一次乾道元年诏京官知县以二年为任虽屡有更革卒以三年为任二年御笔今后非两任县令不除监察御史】
